<!-- { "loadSidebar": true } -->
　　程名妻朱氏石城人早寡守节课子养姑姑疾愿以身代年六十一巡按周灿题请旌表【西巡政略】
　　龚朝士妻赖氏石城人贼与龚有夙隙执其翁姑与夫将杀之求赎不许求以身代死亦不许因大骂遂俱遇害
　　钟有伦妻胡氏雩都人崇祯末与夫避乱石砦而贼至遂投岩死贼退寻得遗骸徧体碎裂面如生时
　　赖魁谏妻叶氏龙南人明末为阎寇所掠投江死七日尸出面如生又赖元邵妻蔡氏流贼破城痛骂不屈贼断其四肢而死
　　国朝
　　刘士遴妻王氏信丰人年二十六而寡治家严肃康熙二十四年旌表
　　刘天光妻贾氏贑县人从夫寓汀年二十一夫亡扶榇归贑为盗所阻于艰难中得全夫骨归葬坚节四十余年康熙三十五年旌表
　　邱完赋妻丁氏雩都人年二十二完赋卒课子寛饩邑庠年八十卒康熙三十八年旌表
　　廖赤之母赖氏石城县人康熙四十三年以节烈奉旌戴士升妻严氏信丰人年十九夫殁无子立族侄为嗣康熙四十五年旌表
　　屠正起妻刘氏贑县人年二十一夫亡守节以终康熙五十年旌表
　　李扼妻胡氏会昌人夫亡抚孤成立奉旌
　　徐参妻许氏龙南人年二十一孀居寿一百一岁奉旌潘天材妻王氏长宁人年二十二丧夫有势豪强娶之氏执刀自刎获救而免孝事耄姑足不越户卒年六十六旌表
　　罗大美妻谢氏长宁人年二十三丧夫守节至老奉旌表
　　赖濬妻陈氏石城人守节康熙五十年旌表
　　谢文庄妻钟氏贑县人年二十三夫亡守节抚三岁孤成立凡二十八载康熙六十年旌表
　　刘殿征妻李氏贑县人年二十三而寡抚孤成名又同邑傅天麒妻管氏谢上逢妻王氏刘阶升妻曾氏刘季良妻谢氏俱年二十余矢志守节各歴三十余年雍正四年旌表
　　胡荆山妻姜氏宁都人年二十一守志凡四十六年雍正四年奉旌
　　张泰咏妻王氏信丰人年二十三抚孤守节至七十二岁雍正四年奉旌
　　杨兆嶀妻钟氏邓先楫妻张氏李声妻赖氏赖时莲妻朱氏俱瑞金人年二十余夫殁奉姑抚孤苦志守节各歴四十余年雍正五年旌表
　　毛贯易妻廖氏瑞金人夫殁哀毁不欲生投缳者再为姑所持久之姑以贫迫夺其志廖阳诺窃往夫墓恸哭归闭门服毒死时年二十二雍正五年旌表
　　钟懋官妻李氏兴国人年二十守志抚遗腹子成立夀七十又同邑钟献略妻刘氏妾张氏俱年二十余育孤守节三十载雍正六年旌表
　　熊承琮妻黄氏潘大海妻谌氏黄承瑜妻周氏黄日晖妻曾氏陈焕继妻赖氏赖永裕妻刘氏李明允妻刘氏许立俦妻陈氏俱石城人年二十余守节各三十余年先后建坊旌表
　　陈大占妻李氏贑县人年十九夫亡事孀姑孝育遗孤暨诸孙皆成立苦节三十年雍正八年旌表
　　刘芳忠妻杨氏瑞金人年十七而寡守节三十六年雍正八年旌表
　　陈自勗妻刘氏石城人年二十一夫亡子生璧复夭偕媳李氏苦志共守又同邑周碧先妻熊氏年二十抚遗腹子守节各三十余年俱雍正八年旌表
　　唐氏广昌人适石城陈自觉二十三而寡奉姑抚孤歴三十八载雍正八年奉旌
　　谭昌逺妻王氏龙南人年十八夫亡抚遗腹孤以奉姑守节五十余年雍正九年旌表
　　熊幼深妻赖氏石城人年二十二夫亡奉姑抚孤苦节四十年雍正九年旌表
　　赖湄妻黄氏石城人年二十二夫亡抚遗腹孤苦节四十余年雍正九年旌表
　　温维北妻赖氏石城人年二十二夫亡抚孤守节六十八年雍正九年旌表
　　吴国瑞未婚妻郭氏名满玉贑县人年十七国瑞殀闻讣哀痛几絶矢志守节父母不能夺遂送归于吴氏食贫茹苦借纫针以养姑三十年备尽孝道立伯氏子惟佶为嗣抚之极慈待之有礼子请问起居止户外未尝令入卧室外人罕见其面外氏庆吊礼当往则必携手制布褥恐椅席曾经男子坐者其严于自闲如此嗣子惟佶复殀氏益艰苦又立嗣孙年已五十九苦节四十余年矣雍正九年题旌
　　曾氏三烈宁都人杨氏邑诸生曾士樗妻子妇温氏诸生师旦妻蔡氏裔芹妻庚寅城破妇姑三人同缢于家门楼兵入见尸惊叹曰此眞节妇其一妇幼最难致敬礼而去时蔡合卺方三月年十有六当三人之投缳于楼梁也蔡忽下姑顾之曰有悔心耶对曰嫂当居左虽仓卒毋失序于是请姑居中温左蔡右而缢死
　　陈兆维妻李氏石城人年二十丧夫守节寿七十卒又陈铭妻胡氏青年誓节抚侄续夫祀年六十七卒俱祀节孝祠
　　魏禧妻谢氏宁都人读书知大义禧客死仪眞谢闻讣号恸不食积至十三日死【府志】
　　陈光洪妻郭氏聂士烺妻萧氏谢明登妻罗氏李氏女徳秀刘思诲妻黄氏刘曰佺妻曾氏刘曰伶妻宋氏谢赞妻桂氏李元栋妻朱氏张洪妻戴氏徐君行妻吴氏杨汝爱妻罗氏谢绣妻月氏郭多祯妻刘氏叶中桂妻刘氏郭大经妻谢氏王一龙妻徐氏刘之凤妻应氏封紫章妻蒋氏【俱贑县人顺治丙戌死寇难】
　　唐宾臣妻刘氏【贑县人康熙乙卯死寇难】
　　宋汝珩妻曾氏严昌妻易氏【俱雩都人顺治丙戌庚寅死寇难】赵昌宋妻张氏刘照海妻曹氏刘某妻蓝氏戴莲妻刘氏曹妻甘氏李某未婚妻俞氏【俱信丰人顺治初死寇难】
　　王文华妻皮氏【兴国人康熙八年死山寇难】
　　廖愈达妻李氏妾江氏张氏温先升妻曾氏彭焜妻李氏卢季培妻李氏谢元璞妻沙氏李本如妻谢氏杨自求妻黄氏杜好诚妻蔡氏王玉粹妻杨氏杨良卿妻彭氏李彦诚妻熊氏邱曰寀妻吴氏杨文徳妻魏氏【俱宁都人顺治丙戌己丑庚寅死寇难】
　　郭同衍妻欧氏邓祥生妻赖氏李玮母欧氏刘庆庠妻欧氏谢应鸿妻刘氏刘庆助妻喻氏王信妻胡氏萧冠芳妻欧氏刘克荣妻彭氏文宗孔妻谢氏【俱防昌人顺治戊子死金声桓难】
　　汪行简妻张氏【防昌人康熙甲寅死闽寇难】
　　郭在中妻欧氏朱在御女印姑刘汝傅女润姑朱世选女金珠钟懋选女银姑【俱瑞金人顺治初死寇难】
　　刘舜年妻欧阳氏陈公亮妻廖氏廖君锡妻钟氏【俱安逺人顺治初死寇难】
　　曾起抡母月氏黄成逵妻胡氏谭璨妻李氏钟氏女【俱龙南人死金声桓难】
　　黄士衍妻赖氏赖徳固妻陈氏柳栉妻赖氏陈大治妻黄氏赖龙光妻黄氏黄钟妻周氏赖一振妻黄氏【俱石城人顺治己丑壬辰死寇难】
　　廖汝楫妻黄氏李光华妻陈氏【俱定南人先后死寇难】
　　潘祝万妻谢氏邱开先妻何氏陈氏女【俱长宁人康熙丙辰死粤寇难】









　　江西通志卷一百二
　　钦定四库全书
　　江西通志卷一百三
　　仙释【一】
　　佛道二教旧列简编佛子为释道成曰仙各有宗派歴代相沿符箓重法教律尊禅法惟派授禅以灯传江西马驹宗门最先山名龙虎封号世延维地之灵于斯盛焉自汉迄今阅千余年聿稽其始仙在释前作仙释志
　　南昌府
　　唐虞
　　洪崖先生得道居西山洪崖或曰即黄帝之臣伶伦也尧时已三千岁汉武帝时有衞度世者【度世中山人后亦得仙见太平御览】入华山寻父叔卿见父絶壑中与数人博戏问为谁曰洪崖先生与许由巢父也隋开皇中以洪崖所在改郡为洪州今西山中伏虎山北岩右有洪井井上有石坛坛北里许有五舂臼坛南二里有鸾冈【冈侧有鸾山观】相传为先生炼丹捣药及乗鸾憩息故址【豫章书】
　　周
　　萧史配秦穆公女弄玉夫妇跨鹤于萧坛峰上升【安志】史吹箫能致孔雀白鹤教弄玉作凤鸣凤止其台一旦乗凤同去【列仙传】
　　汉
　　梅福丰城县盛山有甘露台梅仙馆朝斗坛丹井为福修炼飞升之地宋元丰五年封夀春眞人绍兴六年加吏隐二册俱存杨无为有汉代变名游越国道家遗像竝萧公之句【名胜志】新建西山梅岭有梅仙坛坛侧有梅仙观【余靖西山程记】
　　葛生隐新吴山孙策据江东太史慈问以休咎握手不语而去迹其处虎豹环侧不可近及大帝权建吴国方知握拳之兆云【安志】
　　六朝
　　许逊字敬之世居许昌祖琰父肃避地南昌因家焉吴赤乌二年己未逊生少从吴猛传三清法要晋太康初为旌阳令大施利济寻弃官谒谌母于丹阳授以道术炼丹于艾之黄龙山得寳劒梅山之下登水东小峰筑坛醮星焉永嘉末海昏有巨蛇嘘气噏人吞噬甚众乃仗劒行斩之后于豫章遇一美少年与语遽告去谓弟子曰此老蛟精也试迹其所之化黄牛卧沙碛命弟子施岑挥劒中其左股奔入城西井从长沙井出寻灭之虑豫章为浮州蛟龙所穴因于牙城南井铸为铁柱下施八索钩锁地脉又周行江湖诸郡殄灭毒害乃归旧隐于宁康二年八月一日拔宅上升【按十二眞人传则于八月望日四十二人拔宅升天】宅为游帷观【宋赐额也即今玉隆宫】宋封神功妙济眞君着有灵劒子等书劝诫诗十首【豫章书】
　　吴猛字世云新吴人幼以孝闻夏月不驱蚊蚋恐其去已而噬亲也仕吴为西安令因家焉年四十遇异人丁义复师南海太守鲍靓得秘法云符晋武帝时同旌阳谒谌母受孝道明王之法谌告猛云吾见玉皇元谱许为高明大使领仙籍君元都御史也还豫章江以白羽扇画水而渡一日暴风起乃书符掷于屋上有青鸟衔去须臾风止人问之答曰南湖舟中有二道士呼救故以此拯之尔寻访果然西安令干庆死已三日猛曰未合死当为上天讼之遂卧尸旁数日与庆同起庆弟寳感其事为撰搜神记旌阳上升之岁猛亦于西平乗白鹿车与弟子四人冲虚而去干庆好猎猛极谏不听一日大猎引火烘天而猛坐草中鸟兽依附火不能及所居有仙坛今为吴仙观宋封神烈眞人【安志】
　　彭伉字武阳兰陵人仕晋为尚书左丞密修仙术永康中弃官事逊逊以长女妻之永和二年八月十五日全家二十六人白日上升【仙苑编珠】宅为彭眞观谢灵运题额【云笈七籖】
　　施岑字大玉【仙苑编珠作施峯小字道乙】沛郡人徙居九江雄伟多力弓劒絶伦逊每出使与甘战执劒从侍宁康初御苍龙乗云而去今西山至徳观即岑眺蛟台【安志】
　　甘战字伯武丰城人有孝行从逊逊异其材器凡奥文秘诀悉命掌之斩蛟斩蛇无不与焉及逊上升战归丰城布徳行惠乡人感之陈大建元年正月七日乗彩麟之车上升宋封精行眞人靖安县西北丹仙观为战故宅丰城县南白鹤观是战得道处飞升日有风篁一枝坠地复生每因风而啸韵若管后人于其地建飞篁观【名胜志】
　　旴烈字道微豫章人少事母孝慕逊道结草宅旁遂得闻道要母常采花以奉逊逊飞升日母子俱相随腾云而上今坛井尚存【号旴母井】宋封烈为和靖眞人又云旴母乃逊之长姊逊尝筑室于宅旁俾烈母子居之故得闻道妙【豫章书】
　　钟离嘉字公阳【仙苑编珠作钟嘉字本超】南昌人母为许逊妹少孤性简澹逊喜其有受道资乃教以神方后随逊冲举今新建丹陵观【徐铉题额载云笈七籖】是其故址【安志】
　　时荷字道阳四明山道士逊升天日持龙节前驱云路【仙苑编珠】
　　周广字惠常事逊执僮仆之礼元康中执麾幢前引逊归旧宅【同上】
　　陈勋字孝举慕逊之道托为旌阳县吏因得师于逊为入室弟子逊拔宅日执羽旌导于前【同上】
　　曾亨字国兴孙登常指云此人骨秀可学升天遂事逊逊升天日从车驾同升宅为眞阳观【同上】
