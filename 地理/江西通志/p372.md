<!-- { "loadSidebar": true } -->
　　赵壎字伯友新喻人元至正中举于乡为上犹教谕洪武二年将修元史命左丞相李善长为监修官前起居注宋濂漳州府通判王祎为总裁官徴山林遗逸之士汪克寛胡翰宋僖陶凯陈基曽鲁高启赵汸张文海徐尊生黄篪傅恕王锜傅着谢徽为纂修官壎与焉开局天界寺取元经世大典诸书用资参考书成诸儒并赐赉遣归而顺帝一朝史犹未备乃命欧阳佑等往北平采其遗事还朝诏重开史局仍以宋濂王祎为总裁徴四方文学士十四人为纂修十四人者壎及朱右贝琼朱廉王彛张益兼高逊志李懋李汶张宣张简杜寅殷弼俞寅也先后纂修三十人两局并与者壎一人而已阅六月书成诸儒多授官惟壎及朱右朱廉不受归寻召修日厯授翰林编修高丽遣使朝贡赐宴乐作使者以国丧辞壎进曰小国之丧不废大国之礼太祖甚悦命与宋濂同职史舘濂兄事之出为靖江王府长史卒【曝书亭集】
　　曽鲁字得之新淦人年七嵗能暗诵五经奉礼郎简正理欲以神童举于朝其父不聼稍长日取三史记之寻及其余凡数千年制度沿革无不能言者遂以文学闻于时洪武初召为纂修元史官史成赐金帛以鲁居首乞还山防开局编类礼书复留时议礼者蠭起鲁众中扬言曰某礼宜据某说则是从某说则非有辨诘者必厯举传记以告寻授礼部主事开平王常遇春薨高丽王遣使来祭鲁欲观其文使者靳不与鲁固欲观使者不得已出之外袭金龙黄帕文不署洪武年号鲁让曰龙帕误耳纳贡称藩而不奉正朔君臣义安在使者谢过命易去乃已安南陈叔眀簒其主日熞位惧讨遣使入贡以觇朝廷意主客曹已受其表鲁取副封视之白尚书诘使者曰前王日熞今何骤更名使者不敢讳具言其实帝曰岛夷乃狡狯如此耶郤其贡不受由是器重鲁尝问丞相鲁今何官对曰主事耳即日超六阶拜中顺大夫礼部侍郎未几命主京畿乡试甘露降钟山羣臣争以诗应制鲁独进赋帝命侍臣取诸作更番诵之独叹鲁文整核是冬引疾归未抵家卒淳安徐尊生尝曰南京有博学士二人以舌为笔者曽得之以笔为舌者宋景濂也鲁所作不留藳其徒间有所辑録亦未成书云【列卿録】
　　萧伯辰清江人知深州城郭卑洿多水患伯辰先徙民之耆稚官府之图籍置高原具舟编筏以待之民免于灾其亭庐舍无复完存政治无所乃即避水地芟芜刜翳相其爽垲以绵蕝从事已乃请于朝建州治民至今頼之陞南刑部郎中【直名宦志】
　　张美和名九韶以字行清江人元末累举不仕洪武三年以荐为县学教谕迁国子助教改翰林院编修致仕归帝亲为文赐之复与钱宰等并徴校书书成遣还【白志】
　　聂字器之清江人洪武进士为广宗丞疏免旱灾税秩满入觐献南都赋及洪武圣德诗授翰林待制改国子助教迁典籍与同邑张美和同赐归十八年复召典防试欲留用之乞便地自养令食庐陵教谕俸终其身时称成均三助谓铉与美和及嘉兴贝琼也【同上】
　　陈公逹清江人洪武初知余姚廉谨慈爱不任威刑察民疾苦力与袪刷均田准役无不称平云【浙江名宦志】
　　王选新喻人洪武初举眀经大理评事永乐中与修五经四书性理大全【人物志】
　　金固字守正新淦人四嵗母授五言诗能诵之既长遂通经史百家之言与同郡梁寅刘永之軰为友郡太守知其贤聘为学训导讲眀道德性命之防士子翕然归之称雪崖先生子防孜官大学士别有传【同上】
　　黄榘字体方新淦人洪武中称十才子后徴至京为周王府伴读取古诗数万篇求其浑然天成之句録为一帙而附以已作命曰诗海瑚其自制五言如风月双清夜乾坤万里秋移舟秋水渡载酒夕阳亭磐石中流坐青山夹岸防七言如野田青处麦千顷杨柳緑边人几家山头一夕风雨过门外双溪春水生皆有风致可诵【同上】
　　王友仁字仲义清江人眀程朱氏易兼工诗文为人端恪不急于进取所居名思齐斋【梁石门集】
　　梁寅字孟敬新喻人世业农家贫自力于学淹贯五经百氏累举不第辟集庆路儒学训导居二嵗以亲老辞归隐居教授太祖徴天下名儒修述礼乐寅就徴已六十余矣时以礼律制诰分为三局寅在礼局中讨论精审诸儒皆推服书成赐金币将授官以老病辞还结庐石门山四方多士从学称为梁五经又称石门先生【白志】
　　按洪武中诏用眀经科取士江西省臣礼聘寅主文衡者三所得皆实学之士生平著述石门集而外经学则有周易参攷春秋攷义尚书纂义礼记辑畧诗经演义周礼考注史学则有策要史断厯代叙畧杂著则有耄言论林类训辑训搜古集格物编等书不下数千卷今传者惟石门集二卷已尔【原跋】
　　张敬字子仪新淦人洪武乡贡莆田县学教谕深心古学名重一时国子祭酒吴溥雅重之遣子与弼游其门累官南京国子博士卒赠南京刑部员外郎所着有五经肤见四书训注等书子魁斆各有传【人物志】
　　周慎字仲瑾新喻人洪武乡贡业成均贴黄内府太祖一见奇其貌眀日召拜御史不三年陞佥都御史时广西奉议龙州土官王世铁梗化命征南将军杨副将军韩讨之慎与萧玉成随军纪録蛮獠平立奉议南丹二卫镇之多出慎谋奏凯还劳赐金帛命掌院事卒于京【同上】
　　徐敬字敬仲清江人洪武中以国子生授监察御史直言不回两黜为令一谪戍边载厯春坊始终一节及守太平寛猛相济水旱祷辄应秩满民恳留之诏加三品俸掌府事以母老乞终养归【林志】
　　胡器字士琏新淦人贡升太学授云南普安府通判擢泉州知府绰有惠政每判死刑恒郁郁不乐或问其故曰吾为民父母不能化民以徳政乃致民死地耶仓库火风猛众莫能措器稽首火寻灭永乐初与修书内阁陞贵州按察使寻召为国子祭酒兼摄通政事致仕归【人物志】
　　按胡器所着有朴庵集
　　胡云端字腾霄新淦人胡忠简公裔也洪武初以贡举聘修元史后廷试第一官礼部仪制司主事定礼仪议嫡庶升降服编孝慈録称防迁浙江副使以疾乞归子子持仕至河南按察司佥事正统初为督学有声从子子泰吏部文选司主事【同上】
　　陈永言新淦人洪武末由给事中出知惠安县螟蝻生永言祷于城隍有顷鸠鸽蔽天羣啄食之嵗乃获【同上】
　　周鲁章字文瞻新喻人通左氏春秋洪武末以眀经徴授文选主事辞以疾上赐簑笠俾归教民稼穑因号眀农隐逸【林志】
　　傅孟素新喻人洪武中举眀经以亲老辞归郡守欲辟为掾笑曰昔以母老辞官今岂能为吏耶不就子玉良玉润同登永乐十年进士玉良观刑部政有孙姓者驱车入城碾女子死法司拟抵命玉良力争以为初无杀人之意竟得减论授常熟知县玉润政和知县以伉直免官【人物志】
　　吴嘉静新淦人通诗书二经洪武末荐授训导累官刑部员外郎永乐中与修五经四书性理诸书大全【林志】
　　傅舟字子楫清江人洪武末乡贡士蕲州学正永乐中与修五经四书性理大全【同上】
　　练子宁名安以字行新淦人少英迈不羣与金防孜友善曰子异日必为良臣我必为忠臣无相负也洪武十八年廷试一甲第二授翰林院修撰厯迁副都御史工部侍郎建文初与方孝孺特见信用改吏部左侍郎拜御史大夫燕师起李景隆北征屡败召还子宁从朝中执数其罪请诛之不聼燕师既渡淮靖江府直史萧用道衡府纪善周是修上书论大计指斥用事者书下廷臣议用事者盛气以诟二人子宁曰国事至此尚不能容言者耶诟者愧而止燕王即位执子宁至语不逊命断其舌曰吾欲效周公辅成王耳子宁手探舌血大书殿甎曰成王安在血入于甎涤之不灭遂磔之族其家婣戚逮死者百五十一人戍边者三百七十一人子宁死时侍婢抱一嵗儿匿民间得免万厯间练绮者儿六世孙也或曰妾秦有娠生子戍所名善庆云女琼琼入浣衣局宣徳元年敕赦归适儒生子宁从子大亨官嘉定知县闻变同妻沈刘家河死妾将产匿民家生子易姓侯遂为嘉定人子宁善文章方孝孺称其多学而文治中王佐刻其遗文曰金川玉屑集提学副使李梦阳立金川书院祀子宁父子名其堂曰浩然福王时赠太保都御史諡忠贞【列卿録】
　　徐子权新淦人洪武十八年进士官刑部主事闻练子宁死恸哭赋诗自经死福王时赠光禄卿諡忠慤【白志】
　　谢子襄名衮以字行新淦人建文中由荐举授青田知县永乐七年与钱塘知县黄信中开化知县夏升并九载课最当迁其部相率诉于上官乞再任上官以闻帝嘉之即擢子襄处州知府信中杭州升衢州俾得治其故县子襄治处州声绩益着郡有虎患嵗旱蝗祷于神大雨二日蝗尽死虎亦遁去有盗窃官钞子襄檄城隍神盗方阅钞密室忽疾风卷堕市中盗即伏罪叛卒吴米据山谷为乱朝廷发兵讨之一郡汹汹子襄力止军毋出而自以计掩捕之获其魁余悉觧散厯官三十年不以家累自随【白志】
　　金防孜名善以字行新淦人建文进士授户科给事中成祖即位改翰林院检讨与解缙等同直文渊阁迁侍讲进春秋要防三卷迁谕徳兼侍讲七年从幸北京八年北征上重防孜文学所过山川要害辄命记之有敕防属防孜等据鞍起草立就帝尝轻骑逐利防孜请从帝曰战非尔事也乃止自后北征皆扈从十二年迁翰林学士寻拜文渊阁大学士二十二年防孜与杨荣从北征次开平帝曰朕梦神人语上帝好生者再是何祥也荣防孜请班师帝然之即命草诏谕诸部还军至榆木川帝崩军中戒严秘不发丧荣南讣防孜留行在以待太孙至仁宗即位拜户部右侍郎兼文渊阁大学士寻加太子少保兼武英殿大学士专典内制赐绳愆纠缪银章谕政有阙失密疏闻用此识洪熙改元迁礼部尚书大学士如故命与士竒荣防谳法司囚防孜善律法多平反既乞还省母卒起复为总裁官修两朝实録宣徳六年卒赠少保諡文靖【列卿録】
　　按金防孜所着有文靖公集十卷子昭伯所编前后北征録不与焉
　　杜观字公俨清江人尝痛其父早世作思严堂以示不忘庐陵曽棨同郡金善俱有文记之永乐元年以春秋领乡廌任太平府儒学教授与修五经四书性理大全【人物志】
　　张彻字玉莹新淦人永乐进士改翰林庶吉士累官吏部考功郎中性刚介时称为铁板张谢病归二十余年唯闭户读书所着有退轩集【同上】
　　孙郁字胜文清江人永乐间以监胄与选风宪官御试高等除刑科给事中奏谳疑狱数十人驾将北征当扈从以营寮友丧失班坐谪桂阳州判在桂雨旸应祷怪石倚江为险祈雷震之如响民立祠祀之陞云南五井盐课提举致仕归家居督耕而食自号归耕叟夀百嵗卒【府志】
　　黎恬字潜辉清江人天性孝友仪度端凝永乐进士授陜西道监察御史防求直言恬疏诋大臣不法权要侧目出知交阯南灵州寻以杨士竒荐擢谕徳与修宣宗实録进讲经筵以展墓归卒所着有观藳【人物志】
　　陈孟浩新淦人少贫刻志于学永乐进士长沙儒学教授改苏州俗尚浮靡约令敦实周文襄忱礼重之秩满疏留加秩仍掌学政引年归【同上】
　　习嘉言名经以字行新喻人永乐进士改翰林庻吉士授编修与修经世大典通鉴直解宣徳改元命修两朝实録及君臣故事正统初与修宣庙实録迁侍讲擢太常少卿转詹事府詹事沈毅庄靖为上所眷重卒谕祭葬【同上】
　　按习嘉言所着有寻乐集二十卷
