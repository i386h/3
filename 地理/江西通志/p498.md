<!-- { "loadSidebar": true } -->
　　佛驼跋陀罗姓释迦迦维罗卫国人甘露饭王苖裔也幼亡父母出家年十六博学羣经深达禅律与迦达多游罽宾时姚秦沙门至罽宾覩法众清净慨然东顾曰孰能遂我祈请化流东土佥应之曰跋陀罗其人也慧严乃邀师同行从鸠摩罗什于长安秦太子请师于东宫集众説法忽谓弟子曰吾见本国五舶俱发众谓妄言因摈之与弟子慧严慧观四十余人至庐山香谷逺公请师于东林译出禅教诸经后西适江陵果见天竺五舶至及还都立道塲寺吴郡内史孟顗右卫将军禇叔度请师主译华严梵本法业慧义慧严慧观等为笔授成六十卷有二青衣日从池出洒扫研墨师先后译出观佛三昧经泥洹经脩行方便论及法显所得大僧祗律凡十五部宋元嘉六年念佛而化墖于庐山北岭【莲社髙贤传】龙眠李伯时曰十八贤传始不著作者名疑自昔出于庐山耳熙寜间嘉禾贤良陈令举舜俞粗加刋正大观初沙门懐悟以事迹疎畧复为详补今歴考庐山集髙僧传及晋宋史依悟本再为补治一字不遗自此可谓定本矣
　　按十八贤自慧逺至佛驼跋陀罗外周续之张野张诠雷次宗已见人物刘澄之宗炳见寓贤
　　昙翼余杭人初入庐山依逺公后往关中见罗什还会稽入秦望山诵法华经十二年感普贤大士化女子身特来相试郡守孟顗闻于朝敕建法华寺俗姓王七嵗出家以掖有雉毳因名以翼【东林寺志】
　　昙邕姓杨关中人形长八尺雄武过人来庐山师逺公内外典籍无不综习立茅屋于山西以自居弟子昙果一夕梦山神求受戒法果曰家师在此可往求之邕忽见一人着袷衣风神端雅从者三十人乞受戒师为説法授五戒毕神以外国二锄为防而去后往荆州行化卒于竹林寺初仕符秦为卫将军坚南败遂从道安出家次事逺公【稽古録】
　　僧济入庐山精悟深要逺公叹曰绍隆大法其在汝乎及在疾逺公以烛遗之曰汝可慿此建心安养师执烛停想延僧诵净土经至五更以烛授弟子元弼随僧行道顷之觉自秉一烛浮空而行见阿弥陀佛接至于掌徧事诸佛明日谓弼曰佛来也即举首西顾一息而终时方炎歊体三日不变异香郁然【东林寺志】
　　慧防豫章丰城人与僧光慧堪慧兰同志为学光等学力不逮防而于净土则系想过之兰谓防曰君虽力学博闻岂不知经云如聋奏音乐悦彼不自闻防曰学不可已孰能未死昧昧如痴哉后七年兰等先逝去又五年防病且笃曰大道沿洄何时可止死生去来吾何归哉于是叩头雨泣誓安心养念不少间忽见无量夀佛以金台前迎防乗其上见兰等于台上光明中而告之曰长老受生已居上品但恨五浊淹留相依之晚耳乃于是日欣然奋迅告众而灭义熙十一年也【同上】
　　法安逺公弟子妙善讲説兼习禅业律身持戒为行尤精义熙中新阳邑社有暴虎居神庙树下害民以百数安乃止树下禅坐须臾虎负人至见安惊喜安乃为説法受戒而去明旦居民见安谓是神人因改神庙立寺请居之左右田园并舍为寺业尝欲画像须铜青虑不可致忽梦一人跪牀前云此下有铜钟寤即掘之果得二钟取青成像而以铜助逺公铸佛后不知所终【同上】
　　阙公则入庐山白莲社既逝有同社人于洛阳白马寺为公则脩忌祭忽一时林木殿宇皆作金色空中有声曰我是阙公则祈生极乐国今已得生矣言讫无所见【同上】
　　辟蛇行者不知所自来事逺公善驱蛇因号辟蛇行者【逺公传】
　　伽提婆姓瞿昙罽宾人逺法师翘懃妙典虚心侧席请入庐山提婆乃于般若台手执梵文口宣晋语去华存实务本尽义今之所传盖其文也【安志】
　　景超素持戒范若防浮囊性惟矢直言不面从至庐阜便有息意常礼华严一字拜之计拜已二遍乃烧一指为灯供养庆礼经周次礼法华经同前身肤内隐隐出舎利磊落圆莹或有求者坐席行地舍之无算【同上】
　　慧安学通经义以专戒见称诵经三十余万言止庐山凌云寺学徒云集常捉一杖云是西域僧所施光色炯彻颇有香气上有梵书莫能识后入关罗什见之大惊曰此杖乃在此间耶因译其字安以杖赠外国僧波沙那那赍还西域宋元嘉中卒于山寺【同上】
　　慧庆广陵人出家止庐山寺有戒行诵法华十地思益维摩每夜吟讽暗中辄有弹指赞叹之声尝于小雷遇风波船将覆庆惟诵经不辍觉浪中有人牵之倐怱至岸于是笃励弥勤宋元嘉末卒春秋六十有二【同上】
　　僧瑜姓周余杭人元嘉中与同学昙温慧光等于庐山共建精舎名曰招隐瑜尝以为结累三涂情形故也情将尽矣形亦冝捐孝建二年集薪为龛是日密雨乃誓曰所志克明天当清朗言已云景明霁便入薪龛中诵药王品火熖交至犹合掌不散后旬有四日瑜房中生双桐根识者以为婆罗宝树因号双桐沙门【同上】
　　道珍梁初住庐山梦有人乗船向阿弥陀国珍欲随去船人云未作净土业谓须经营浴室并诵阿弥陀经既觉即如梦所作久之于房中山池降白银台珍记其事置经函中及卒之夕半山已上如列数千炬火近村人悉见之旦就山寻访乃云珍卒后因捡经中始知往生事【续髙僧传】
　　法归庐山峯顶寺僧也本住襄阳汉隂偶梦有神期往庐山游歴既觉寻梦而往至庐山树石寺墖宛如前梦依而结宇晨夕继业遂终山舎【同上】
　　慧景清卓出类不交道俗及卒后乃返握两指人有捋者虽伸还屈卒之晨山峯松树并雨甘露今名甘露峯是也【府志】
　　道融梁初人住东林寺笃志沈博游化江陵晚还庐山独宿逆旅时天雨雪中夜始眠见有鬼兵其类甚众中有一鬼将带甲挟刃据羗牀坐乃对融厉色扬声曰君何谓鬼神无灵耶速曳下地融黙称观世音声未絶即见所住牀后有一天将可长丈余着黄皮袴褶手提金刚杵捶之鬼便惊散甲胄之属率为尘粉【安志】
　　法充姓毕九江人住庐山化城寺脩定自非僧事未尝妄履每劝僧众无以女入寺上损佛化下坠俗謡不听充叹曰正教不行义须早死遂于香炉峯自投而下誓粉身骨用生净土后有人上峯顶路望下千有余仞闻人语声就而寻之犹活迎还至寺僧感其死谏严絶女踪开皇末卒【续髙僧传】
　　智光江州人开皇十年敕召入京仁夀创墖召送循州途经许部舎利于舆忽放光明髙出丈余比至番州寄停寺内其夜铜钟自鸣食时方止既达循州道塲墖寺天降甘露于墖边树上凝光曜日还京以法自娯晚厌谈説寻还庐阜卒于山舎【豫章书】
　　智锴姓夏侯豫章人住庐山造大林精舎又住西林寺两处监防皆终其事然守志大林二十余载足不下山隋文下敕召称疾不赴后豫章请讲亦坚辞之云吾意终山舎岂死城市未防卒【府志】
　　慧达姓王氏襄阳人幼出家律行精操主西林拟造重阁七间誓用黄楠众难之忽于境内下巢山见长林满谷悉是黄楠但穷涧幽邃无由出道师寻行崖壁间见一窦可五尺许光明晃耀尽以众木投之乃达于江阁遂成无何南向忽偏斜三尺诸匠取正无方忽猛风自石门磵来吹阁还正众咸异之大业六年七月晦日旧疾忽增七日倚卧异香满室阁中尊像并汗流至地众见此瑞审师当终具以奏闻卒年八十七【法苑珠林】
　　大志开皇十年来游庐岳住峯顶寺介尔一身不避虓虎大业间慨法凌迟乃变服毁形头擐孝经髙声痛哭三日三夕诣都上表愿显三宝当燃一臂以刀截肉烧铁烙骨众咸哀感冬夏一服麤素自甘形极鲜白唇如丹画言辞爽朗又善文藻撰愿誓文七十余纸【安志】
　　唐
　　道暀姓周汝南人隋开皇十二年依将军周罗睺逺届庐岳止东林心愿匿迹无事音尘山寺法拥劝引非一遂不拒命道度人脩建僧坊四时无絶隋季冦扰奬抚门徒如初不替贞观二年示疾夜忽天星大坠翌日唤上座委以后事跏趺而卒诸殿阁门一时自开异香满寺七日始歇年八十二【续髙僧传】
　　智闲青州人初依百丈海海卒去依沩山祐无所悟遂泣辞沩山抵南阳覩忠国师遗迹遂憩止焉一日因山中芟除草木以瓦砾击竹作声俄失笑间廓然省悟遽归沐浴焚香遥礼沩山赞曰和尚大悲恩逾父母当时若为我説却何有今日事耶后諡袭灯大师【传灯録】
　　熙怡姓曹桂阳人大歴五年跻五老峯望彭蠡临瀑布乃构凌云精舎为经行之所趋风望景攀危辇重翼如而至者难以数计积十余年乃止大林精舎杖履衣巾屏居一室行住坐卧无非道塲贞元中归东林戒坛院丙子嵗七月召门弟子曰吾随化还须臾寂灭【府志】师居庐山耶舎墖院外规内寂有神童随侍左右匿形以至怡智遗形则双乌入掌索取不去灰心与物则二鼠穴处阈前食香积又有猛虎逐鹿鹿求救于师师指鹿入房虎遂却去【释氏通鉴】
　　灵彻韦丹为江西观察使彻住东林丹以诗寄之曰王事纷纷无暇日浮生冉冉只如云已为平子归休计五老峯前必共闻彻酬曰年老心闲无俗虑麻衣草坐亦容身相逢尽道休官去林下何曾见一人丹与灵彻倡和诗什颇多韦序曰彻公近以匡庐七咏见寄皆丽絶于文圃七咏者莲花峯石镜虎跑泉聪明水白虎洞铁船峯康山庙也【云溪友议】
　　神凑京兆蓝田人具戒于南岳希操叅禅于钟陵大寂大歴八年诏配江州兴果寺从僧望移东林寺元和十二年卒师自兴果迄东林一盂斋一榻居衣麻寝菅如坐七宝檀施来无虚月尽归寺藏与大众共之迨启手足目前无长物礼佛四十九年凡十二时未尝阙一门人道达利元审元惣等封坟建墖思有以识之托白居易为铭【豫章书】
　　法藏姓周南康人穉龄研寻史籍于医方尤精有僧卧疾防不救藏切脉处方信宿平复其僧善谈元自尔萌出尘之意后辞亲受戒谒大寂禅师言喻若石之投水翛然北下入庐山登五老峯独止寒林采橡栗掬溪涧数年有二仙乗云而来终日谈论宝歴中示灭年八十二【安志】
　　南唐
　　若虚隐庐山数年持经不出石室江南李氏钦尚其道累征终不降就惟言老僧无能寜销王者归心若更相呼窜入深山矣赐衣服则避让香则受之以干祐中盛夏坐化身不沮壊今湓城人供养影相焉【同上】
　　行因庐山之北有岩如五指下有石窟可三丈余师晏处其中因号佛手和尚不度弟子有邻庵僧为之供尝有异鹿锦囊鸟驯扰其侧江南李主三召不起乃坚请就栖贤开堂不逾月潜归一日防疾谓旁僧曰日午吾去矣及期下牀行数歩屹然立化李主备香薪茶毘墖于岩隂师为六祖下八世鹿门真嗣【指月録】
　　宋
　　縁德字道济钱塘黄氏缙绅子也少弃恩荣亲莫能沮祝髪于朗瞻院受具于天台始习禅那于天龙顺德大师寻往江表值洪进山主印忽然大悟江南国主闻其风大建梵刹【即圆通寺按碑记乃宋干德二年南唐李后主所建开地之日得金铸观音于土中故名圆通召縁徳主之】请师住持后值宋将曹翰下江南大统防入寺师覆众毕独端趺坐翰至仗劒唱曰曾见杀人不在眼的将军否师曰汝见不怕生死的老和尚麽翰弃劔礼曰众僧何在师曰闻将军来故遁翰曰怎生他来师曰鸣钟则见翰遂鸣钟不见一人问曰众何不来师曰老僧鸣则来矣翰请师鸣钟众果俱至翰怪之礼问师云将军鸣钟有杀伐之声翰深倾伏之一日集众告曰吾寂后以青石为墖墖红吾当再至説偈趺坐端逝【圆通纪胜】
　　慧朗江南相宋齐邱请开堂化城寺青原下九世文益法嗣【景德传灯録】讲经台北朗公岩相传宴坐处也【安志】
