<!-- { "loadSidebar": true } -->
　　赵槩字叔平虞城人举进士知洪州城西南隅当大江之冲水嵗为民患槩建石堤髙丈五尺长二百丈明年夏水大至度与城平恃堤以全至于今赖之累官太子少师致仕【东都事畧】
　　按豫章书槩在洪州有僚吏郑陶饶奭挟持郡事为不法前守莫能制州之归化卒皆故时羣盗奭造飞语曰卒得廪米陈恶有怨言不更给善米且生变槩不答卒有自容州戍逃归而犯夜者斩之以徇因收陶奭抵罪阖郡股栗
　　余靖字安道曲江人知新建县着有游西山记迁秘书丞数上书论事贬知饶州又谪监筠州酒税庆厯中除右正言擢知制诰与范仲淹尹洙欧阳修称为四贤又与欧阳修王素蔡襄号为四谏累官至工部尚书諡曰襄【宋史】
　　张瓌字唐公洎之孙也知洪州营校督役苛急其徒三百人将以夜杀之求不获持锸噪于门请易校瓌召问谕遣明日推治黠者十人不为易校【同上】
　　张商英字天觉蜀州新津人知洪州兴学校会嵗涝开东湖以泄水民无水患大观中入为右仆射【同上】
　　吴雄字庆锡长汀人绍圣间知靖安县行劝民五事作谕俗十诗自注孝经皆有闗风化者【豫章书】
　　刘韐字仲偃建州崇安人绍圣间为丰城尉设方略勤警捕乡邑以清嵗饥多盗他邑率以捕杀希赏韐曰此饥民救死耳率豪右出谷赈济躬自收恤多所全活后死于靖康之难【林志】
　　杨告字道之其先绵竹人为丰城主簿邑有贼杀人投尸于江人知主名而畏不敢言告闻亲往擒贼有言贼欲报怨者告不为动既而果乗夜欲刺告告又捕致于法境内肃然再调南劒州判官【宋史】
　　王涣之字彦舟常山人未冠擢上第崇宁间知洪州淡泊自甘恬于仕进每云乗车常以颠坠处之乗舟常以覆溺处之仕宦常以不遇处之则无事矣【同上】
　　吴芾字明可仙居人举进士累官知隆兴府因其俗为寛猛吏莫容奸民懐惠利常曰视官物如己物视公事如私事与其得罪于百姓宁得罪于上官以龙图阁直学士致仕自号湖山居士【同上】
　　胡琏字宗伟建安人绍兴间知丰城县筑堤捍江自是六乡皆免水患采辑邑志祀王季友于学之东序以矜式多士【豫章书】
　　周防建炎初知靖安县慷慨有才略会金骑犯邑居民窜伏防呼集义兵屯据要地为保障计邑赖以全事闻特授宣教郎【同上】
　　江介乾道间知进贤县嵗饥防诏蠲半租介白部使者程大昌曰但减其半民尚未堪若自全戸三升以上悉与蠲则贫民被实惠矣常谓民饥而食之犹子饥而母乳之敢幸赏乎其实心抚恤如此【明一统志】
　　程迥字可久应天宁陵人隆兴进士知进贤县议平反以示教通粜籴以便民县大水亡稻麦郡蠲租税至薄迥白于府曰是驱民流徙耳赋不可得徒存欠籍乃悉蠲之境内有妇人佣身纺绩舂以养其姑姑感妇孝每受食即以手加额仰天而祝之其子为人牧牛亦干饭以饷祖母迥防得之为记其事白于郡给以钱粟调信州上饶县嵗纳租数万石旧法加倍又取斛面米迥力止絶之迥居官临之以庄政寛而明令简而信绥强抚弱导以恩义积年讐讼一语解去猾吏奸民皆感激悛悔暇则賔礼贤士陈说诗书隠徳潜善皆表而出之以励风俗【宋史】
　　陈敏识建炎中知分宁县金骑至江右牧守望风避去敏识独抗义斩馘期与民死守县境卒全宣抚使张浚请陞县为义宁军擢敏识就知军事奏至不行后子栻为文志其事【明一统志】
　　杨长孺淳熙间知南昌县前宰多控制不下长孺处之如也常曰畏事生于不更事更事则不畏事矣三年之间茧丝保障各得其所【同上】
　　留正字仲至泉州永春人绍兴进士知贑州奏蠲上供米不报及为相蠲一万八千石知兴隆府进龙图阁直学士【宋史】
　　沈云举乾道间知奉新县有善政置沃壤以养士蠲圭税以修陂直分尸之狱雪白骨之寃政以最闻邑民徳之立祠于学【林志】
　　张仲方字万春金华人淳熙时知隆兴府大旱祷雨审狱活囚人称异政仲方见国事日非叹曰满朝皆妇人但知和议谓不共戴天之讐何具疏言恢复大计不报遂解印绶隠南昌之松亭里【豫章书】
　　髙南夀淳熙间知奉新县嵗旱祷雨祝曰愿减十年夀乞为三日霖朱子守南康曰使吾属皆如髙令尹吾何忧乎民赖以全活者甚众为之立祠【林志】
　　王居安字资道黄岩人淳熙进士知隆兴府初盗起郴黒风峒罗世传为之倡势张甚湖南所在发兵扼要冲贼乏食少懈主兵者稍坚持之则就擒矣防江西帅欲以买降为功遣人间道说贼餽盐与粮贼喜谋益逞放兵四刼江西列城皆震动朝廷忧之遂以居安为帅居安致书于都统制许俊曰贼胜则民皆为贼官军胜则贼皆为民势之翕张决于此举乃督战于黄山胜之贼走韶州为推锋军所败贼势日蹙密为方略羣盗次第平居安之在军中也赏厚罚明将吏尽力始终用以贼击贼之策故兵民无伤江西人祠而祝之刻石纪功【宋史】
　　张琯庆元中知奉新县为民减营田之赋上之州不可其请益坚孤愤不胜欲解印绶去邑人王模举幡率众以留之曰宁存民病勿失贤宰今不得请后有贤帅与令宰意合必得之矣未防龙图张杓来帅豫章琯又请从之民相贺曰微张君不能争吾民难争之赋政声由是大着【豫章书】
　　杨方字子直长汀人尝从朱晦庵学任武宁丞文雅雍容廉静平易人皆化之先是学租每为司计者所干没方至量其出入积赢以办祭器转靖安知县【同上】按县志作杨芳自题诗有云堂上官人似野人村人相见且相亲又云髙陂约水归田急不管滩声入县门其风致可想
　　程璠字仲韫河南人知丰城县适江水环城大饥邑豪吴某闭籴璠召谕不从谓曰民饥且死当杖汝以取之吴惧如命于是富人争出米民用以济璠资识髙爽凡山川道途人物名氏一经闻见歴嵗不忘为邑三年识其民且半矣【明一统志】
　　真徳秀字景先浦城人嘉定间知隆兴府承寛弛之后乃稍济以严尤留意军政欲分鄂州军屯武昌及通广盐于贑与南安以弥汀贑盐宼未及行值母防归明年蕲黄失守盗起南安讨之数载始平人服徳秀先见【宋史】
　　王正邦字荣甫明州人善诗尚气节不茍取与淳熙间知奉新县为政有操纵事至而应无成心赈穷乏时防姻恤死防援孤苦皆尽诚为之【安志】
　　楼大年字元龄义乌人少从朱子门人徐侨游长于性命之学襟度洒落一尘不染登嘉定癸未进士知隆兴府南昌县治先教化建利去病洞察民隠有杀其雠者赂绐其甥就辟甥自陈杀人状甚悉大年疑之县丞与府録事受赇使焚尸以灭迹大年正色抗辨上之宪台推官重谳事始白民敬之生为立祠及去攀辕留者绵十余里迁奉议郎通判吉州提防刑狱李廸以大年防慎命録一道滞囚未几摄郡事江东大姓查氏据幼弟赀产六十万争诉二十年不解大年举张咏决子壻争财故事命归其弟人以为允嵗终吏白公帑钱粟羡余前官例纳大年斥之以助军饷及周宗室之贫者寻陞朝奉郎卒官年七十【宋文宪集】
　　宋潜溪曰濂尝过竹山问大年子孙无恙获拜其遗像癯然一儒者尔而其刚烈之气则常伸于万物之上人果可以貌取之哉大年受学徐侨与闻濂洛关闽之学其所养充矣此所以夐然独异也学之所系于人者有如是哉
　　刘卿月字升叟合沙人淳祐间知丰城县禔身介洁其治以辨名分尚礼义谨教化为先务修城浚濠建社广学百废具举又筑濵江堤五百丈至今赖之【豫章书】
　　蔡塾开庆中知靖安县元兵入境或劝之少避塾曰岂可防君以避难哉竭力守城一方赖之【同上】
　　任沧景定初知分宁县北兵蹂江右诸县继而诸冦纷起沧与民效死冦去捐月俸节浮费兴复一新邑人徳之【同上】
　　元
　　绰和尔回回人丰城县达噜噶齐明恕防介为政有方尝有郭招讨军舟行过境死于盗省路委官出捕欲尽屠濒江民绰和尔曰吾已检覆知为河冦于民何与乃直前辩白谓不得请则将入奏郭乃敛兵去邑四面皆水连嵗增修堤防又筑垱数百丈民不告匮戸口日增兴学崇化政教益新【豫章书】
　　贾全甄城人至元十二年克宋隆兴府丰城民惧而徙者十九井里萧然明年授全丰城尹为政一本仁恕安慰抚摩民以还定未几盗发临江抚州越境驱掠全单骑往救几濒于危北师过境上哨骑横出全百方调防居者安堵省徭役兴学校复还太平之观后士民相率建祠记颂徳政【同上】
　　完顔璧河阳人大徳间为进贤县尹防明公恕恺悌爱人尝以输赋稽缓受府笞璧恐民闻而惧也反召耆老而慰安之民益感激争先输纳惟恐为贤令累赋毕登【县志】
　　布呼齐回回人为进贤县达噜噶齐十年吏畏民懐始终如一他州县事不能决者宪府时委之着能名没于官【同上】
　　陈元凯字时举河东人以行省郎中为富州尹立纪纲以新民聴先教化而后刑罚经理学宫改铸祭器公退即诣学训勉诸生从遗老讲求民瘼访政治得失而兴除之一时民誉翕然【豫章书】
　　刘宷字君畴至元间以宜黄丞奉檄摄龙兴庾受米平斗略无取于民参政胡汉卿时方为宁州判官率其民以赋上民无羡费吏无苛苦甚异之及尹新昌汉卿为参政待之甚厚寀居剧县决讼如流上下莫敢易之【林志】
　　图烈图字仁卿防古人元贞间为进贤令威以摄吏徳以懐民常修陂垱八百余所民甚利之【同上】
　　髙复礼字仁卿河南人为富州尹到官屏谢干谒门庭閴然一苍头给事而已临政出言不易公退闭戸读书澹泊自持饘粥外无异味始终如一卒于官【豫章书】
　　阿尔威河西人大徳初授武略将军富州达噜噶齐州境嵗受水患马湖垱冲决损田四十顷阿尔威至筑堤三百丈又修境内壊堤六十四处水复故道嵗遂有秋【林志】
　　陈世荣字显卿莘县人泰定中为进贤尹兴学校正民俗常曰民虽可残而天不可诬也干办公事悉出措置不扰于民时嵗饥预为储蓄活数千人以老致仕民不聴其去为筑室南郭以留之【豫章书】
　　潮海扎拉岱氏靖安县达噜噶齐至正十二年蕲黄贼起潮海与县尹黄绍同集义兵为御贼计未几贼兵数万由武宁来冦绍赴行省求援潮海独率众与战于象湖大破之乃起进士胡斗元涂渊舒庆逺甘棠等谋画而以勇士黄云为前锋自二月至八月战屡防而贼党益盛黄云战死我军挫衂潮海遂被围寻为贼所执杀于富州子民安图袭父职为达噜噶齐十三年率众败贼将复县治十四年贼兵复至民安图迎战力竭贼执而呙之【元史】
　　杨宗训字源清洛阳人以荫授宁州判为政防明民甚徳之至正壬辰永兴武宁冦数千人入境宗训率义士吴徳文祝兴可等与贼拒战俘馘甚多既至清溪贼设伏力战不支宗训为贼所杀徳文等亦被擒死之【林志】
　　特穆尔色目人武宁县达噜噶齐至正壬辰土冦张普宪率贼众寇县境特穆尔谓主簿楚彦曰我等受国家恩委身报效此其时也于是募义士与贼力战于县东死之【同上】
　　张升建阳人以神童举入胄监官至江西儒学提举至正间陈友谅据豫章逼取诸司印绶升曰谁能茍生辱名投印井中不食死【福建通志】
　　明
　　叶琛字景渊丽水人博学有才藻以荐征至金陵授营田司佥事寻迁洪都知府佐邓愈镇守降将祝宗康泰复反琛被执不屈死之追封南阳郡侯塑像耿再成祠后祀功臣庙明末追諡贞肃【白志】
