<!-- { "loadSidebar": true } -->
　　范宪乐平人以才行举授东莞丞性沉毅寡言笑在事八年民多戴之土孽黄循等隂党叛贼来攻邑城宪率兵民御之众寡不敌死焉【广东名宦志】
　　胡奎鄱阳举人任黄州知府凡七年政尚寛厚好为民兴利务在富之勤于劝农暇则训校诸生多兴起者【湖广名宦志】
　　叶绶字叔章上虞人祖砥知饶州府绶遂占籍鄱阳补郡学弟子贠中江西乡试授应州学正绶仪观清癯学问该博尤善古篆【府志】
　　按叶绶前志见寓贤今改入
　　张蟾鄱阳人为忠州守廉介刚直时中官采木蜀中大肆贪暴沿江诸郡为之骚动蟾擒其仆从将劾之中官惧请谢引去【四川名宦志】
　　祝祥字廷瑞本姓王浮梁人官御史时因言事忤权贵被谪后知静宁州有治才歴任九载劝农兴学政绩显著陞汝宁知府【陜西名宦志】
　　赵琥余干人由举人教谕阆中孝弟谦恭勤慎清介诗文清雅尝为蜀志总裁三典文衡所拔多知名士抚臣章荐在道而卒着有防舟聨韵圭斋文集解峯文稿藏于家【四川名宦志】
　　余缁鄱阳人进士正德中廵按四川逐贪汚举废坠当逆瑾擅权时独持风裁如缁者不多见云【同上】
　　方选浮梁人正德进士知四防县不以家众自随清介如一商人河税钱里甲直日收征常例皆革之为政存大体节用裕民后迁秩去【广东名宦志】
　　桂华字子朴安仁人正德癸酉乡荐姚源盗起华请以赈济粟募民筑城为捍御计防宁藩蓄逆谋隂使其腹心兵备王纶罗致华使助已华时居母丧纶旬日三奠其母灵华揣知其情议论必依忠孝纶卒不敢出一语而去天性孝友居丧不用浮屠有古山先生集二十卷行世【人物志】
　　张栾字叔乔德兴人正德进士授刑部主事防瑾用事左迁鳯阳教授瑾败起归德同知署开封府事筑城御宼有功以荐知柳州府陞南京刑部员外所着有太极图解【费文宪摘藁】
　　卢琼字献卿浮梁人正德进士授固始令固始方中宼琼至而抚集之饬政兴材百废具举擢监察御史世宗入琼疏争大礼其略曰陛下在兴国则为兴献王嗣继大统则为孝宗后虽长子不得为人后不能断之于先而今可改乎上怒廷杖几毙谪戍辽东十年乃赦归其后台省交章论荐报可琼固辞年八十一卒赠光禄卿【人物志】
　　张钺字文辅安仁人正德进士初宰遂昌江西姚源盗发四境骚动捧檄率兵进讨宼遁擢御史廵按广西露章劾逆瑾直气不磨廵抚云贵边务调停居官四十余年以清廉着官至工部侍郎防九庙灾自陈致仕【同上】
　　余廷瓒字伯献鄱阳人第进士官行人司司副正德己卯武宗南廵廷瓒条上十不可皆人所不敢言者疏入上震怒杖于廷下狱旣而释之卒于外嘉靖初遣官谕祭有追念忠诚曷胜悼惜之语【林志】
　　按武宗南廵一时疏谏者舒修撰国裳词最激烈余廷赞疏反覆千余言其剀切不下于舒人物志载其全疏兹不具録
　　王由道字汝充乐平人正德丁卯乡荐警敏辨博在京醉骂权阉刘瑾被斥着有古狂文集【人物志】
　　舒林字叔乔乐平人正德进士拜御史侃直不挠慨然有澄清志抚臣陶琰军政不肃抗疏论之宦成清苦如寒微诗文高古士林崇之【府志】
　　李榕字全年鄱阳人好蓄书罢同安教谕归搆一楼宅后俯瞰东湖扁曰玩鸥自题其柱云近湖不与鸥争水到岸方知我有家徜徉其间读书浇花老而不倦卒年九十四【人物志】
　　黎澄字本静乐平人嘉靖进士选庶常与修武宗实録改礼科给事中督学广西建学造士转参议家居力敦孝友沉酣经史着有春草堂集【同上】
　　余鍧字子振德兴人嘉靖进士授推官征拜山西道御史廵居庸关劾罢太监刘岑姚正按湖广发楚府世子诸不法事权贵忌之谪宿州判歴官刑部郎陞守保定府疏陈四事曰精选官军増筑城垣招募土兵取回驿站岁饥捐俸买稻助赈为富民倡再守衢州卒于官【同上】
　　余爌字德明乐平人嘉靖进士授行人擢兵科给事中时铨部许赞挟权市私爌连章劾赞及选司李楝竝罢去又直疏边方抚臣龙大有樊继祖等贪冐失机之罪荐宿望名臣曽铣韩邦奇朝论壮之以直忤时谪浙江布政司都事寻擢建阳尹治功卓异累迁按察司佥事防安溪九龙洞剧盗啸聚刼戮滋蔓爌调度官民兵进逼诸险出奇揜击贼魁陈日辉就擒闽人士为勒平宼碑颂功德官至副使【豫章书】
　　曹天宪字恒卿浮梁人嘉靖进士知新昌刚廉不习脂韦躬先节俭禁絶馈遗燕饮裁省夫役每延儒生至寝室蔬食相对萧然如寒士着赋役成规勒之石岁大旱布袍芒履烈日中出舍僧寺凡阅月为文责城隍至欲自焚以谢百姓已而雨浃岁登民皆德之擢兵部职方主事从侍郎范璁廵边凡冲隘要塞躬履画图至古北口见其地陡絶险扼而守备单弱请亟更立重镇寻迁武定兵备再迁四川参议以抗直忤御史议调归【同上】
　　呉宗吉浮梁人弱冠乡荐令清河值河泗水患民多逃窜给牛种招徕复业迁苏州同知九年迁两浙运同陞贵州黎平知府入觐道卒歴官三十余年不为子孙田宅计黎平后守乘其死以库藏不明陷之移文拘提其子廵按使者系呉人素识其清介叹曰此公九载苏州止饮苏水其可诬乎疏豁免之【府志】
　　方逢尧字景雍乐平人嘉靖甲午选贡歴徐闻灵山二县令所至多惠政在徐闻七年征黎有方畧民赖以安时盗劫罢官于途蔓诬三邑逢尧方觐回廉其枉力为辨白缉真盗并所掠以报当道悉改成案活寃狱百余人寻擢南安知州【同上】
　　祝世禄字无功德兴人嘉靖甲子举于乡谕黄陂以学为教己丑成进士令休宁有兄弟讼十余年不解者世禄曰此未可曲直折也乃系以锒铛而坐之狱令朝夕同起卧久之遂兄弟如初及选南吏垣矿税起留都两厰监驻徽宁焰张甚欲令二千石以下庭谒之世禄取仪注删定为平交礼九载考满陞南京尚寳卿京察降调卒世禄工诗善草书谈理独抒心得人人解颐故讲学之士尤思之【人物志】
　　高美字文中乐平人嘉靖乡荐知滨州州濒海地一遇岁歉民辄流移美即隙地建义仓以救荒筑漏泽园以掩胔循行以劝农校士练兵政绩茂着上特赐劄嘉奬陞刑部郎中【同上】
　　周荣字勉仁乐平人少警慧博学防易肯綮嘉靖进士官行人奉诏督江南三省军器廪饩外一无所扰转工部主事时冬官司匠徒每苦中贵凌制荣不屈权势卒于官【同上】
　　周礼字时叙乐平人嘉靖进士授工部主事廉慎忠勤歴官二十年如一日擢福建参政至闽倭宼窃发奉命专廵海道设方畧以御要害地方得宁【府志】
　　章书字载余干人嘉靖进士授南京吏部主事歴员外郎中陞四川顺庆知府时大饥讲求荒政民无迁徒属邑盗起多方抚绥抚按上其事赐金币超陞四川参政改广西分守平山宼民赖以宁以广西按察使致仕【同上】
　　胡永和字履初万年人性醇谨博学沉潜领戊午乡荐授广东肇庆司李廉介明允民懐其德威卒于官鬻婢仆以资舆榇乡里竞传其贤云【同上】
　　桂萼安仁进士嘉靖初令成安下车即询问风俗知民间无蓄积而尚奢靡于是覈田畆减供需汰夫役厘弊剔蠧期于便民又辟小学设师儒立科条以端防养每戒民勿轻讼邻邑有疑狱久不决者多来质成片语折之两造俱服期年擢南刑部主事累官大学士諡文襄成安人祀于仰功庙【直通志】
　　撡时贤浮梁人进士嘉靖间知东明县廉平公慎首迸猾吏清三省贼巢殱其渠魁课农导士一方称乐利焉卒祀名宦【同上】
　　戴时雍字逢尧浮梁人嘉靖进士知云南广西府改筑砖城约已省刑劝农课士民懐其德立祠祀之【云南名宦志】
　　胡铎鄱阳人嘉靖间知綦江实心爱民催科不扰一钱不入私囊卒于任贫莫能归丧殡于城南士民哀之【四川通志】
　　李信中浮梁人三岁孤母与婶黄氏忤因事诬以奸母不能白缢死信中年十二知之泣誓母墓而行佣抵京师诉于朝上嘉叹论黄死欲授之官信中辞曰乞归报母上手摩其顶曰人家乃有此儿取黄帛亲为裹发资之归终身不冠栉【安志】
　　蔡天祥字君瑞余干人事母孝一日母疾思食鸽鹑天祥求之莽中得两翼母梦神人语之曰汝子孝天与汝九其后母年増九岁【同上】
　　按安志鄱阳邓文焕章全应善刘彦清李岐史仲伟朱厚镳王永年乐平程仕简陶庆黎士望程显夏子羽浮梁王李琼玉蔡文斌安仁倪苍倪旺皆有孝义传
　　舒鳌字子化德兴人嘉靖进士授仁和知县杭例旧有公费千金鏊尽革之入觐无资遣力回家称贷冡宰杨公称其治行为第一随擢御史廵按湖广【同上】
　　舒春芳字景仁鄱阳人嘉靖进士授南刑部主事丁内外艰服阕补刑部以疾乞归杜门谢客授徒芝山寺告满仍补原官署员外郎擢福建佥事备兵建宁连御海倭山宼底靖一方暇日进诸生讲析考亭西山之学风其乡人刋示东莱官箴以厉属吏参政湖广值景王之国摄综供亿事集费省陞贵州提学副使春芳天性醇笃口无妄言其学师法薛河东反身懋求切问近取不为空谈所至以学为政【人物志】
　　史桂芳字景实号惺堂鄱阳人嘉靖进士起家歙县令征为南京刑部主事晋郎中出知延平府再补汝宁迁两浙盐运使以归先是岭表邓德昌白沙弟子也以其学授傅明应桂芳读书鹿洞傅一见竒之手书古格言以朂桂芳戄然向学之意自此始其后交于罗近溪耿天台在歙又与钱同文为寮讲于学者日力天台尝曰平生得三益友皆良药也胡庐山为正气散罗近溪为越鞠丸史惺堂为排毒散桂芳在汝宁与诸生论学诸生或谒归请益即辍案牍对之刺刺不休谈毕珍重曰慎无弁髦吾言也激发属吏言辞慷慨遂平令故有贪名闻之流涕翻然改行郡有孝女不嫁养父桂芳躬拜其庐民俗为之一变其守延平七日忧去而尽革从前无名之费【明儒学案】
　　程良字明辅乐平人嘉靖进士任仁和知县审徭编却靡费识王柏之文于里胥中免役就学随登第富民张洪纳徭银晚出银山寺偶有鬻桑叶者毙于盗地里以讼洪良据理白洪寃获真犯于他所其明察多此【人物志】
　　呉汝新字勉之安仁人举于乡进学南雍授德庆州守单车之官德庆古康州地猺獞杂处剽劫为患前此易五守卒不能治汝新至谕以祸福狂逞如故乃练兵设伏覆其巢而灭之一州以宁亲老力请终养归年九十犹好学不倦【同上】
　　王址鄱阳人防嗜书史能诗事母孝慷慨负气节嘉靖间试武举第一守备抚建时流贼自闽向建之新城址提所部兵往值骁骑冲锋址弯弓一发辄毙贼势少却亟招兵掩杀贼复振众寡不敌址犹手刃数人独持矛转战竟日力竭援絶被获骂贼不屈遇害【同上】
　　桂秀字子实余干人邑学生竒杰有学识姚源贼每发人坟墓秀愤其祖墓为所发率子弟倡义兵攻之与贼战于回跋奋勇陷阵父子及门人俞相等俱死【府志】
　　呉祚字天锡余干人由吏员授阳朔典史致仕姚源贼猖獗叅政董朴以祚在阳朔从征贺县贼有功檄领兵三千进攻梁山时天大雾营栅火起官兵大败祚力战斩十三人而死贼平赠祚承德郎防其子【同上】
　　周辂字乘之安仁人质直敦厚忠孝出于天性以贡授沧州训致仕家居羣贼掩至抱之拥上马欲以为谋主辂厉声曰我读圣贤书食君上禄岂肯与鼠贼处耶贼百计诱之骂愈厉遂遇害【安志】
