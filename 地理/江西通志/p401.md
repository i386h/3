<!-- { "loadSidebar": true } -->
　　黄法字仲昭巴山新建人少劲捷有胆力步行日三百里距跃三丈梁侯景之乱于乡里合徒众太守贺诩下江州法监知郡事陈武帝将逾岭入援建业命周文育屯西昌法遣兵助文育出顿新淦侯景党于庆来袭新淦败之敬帝即位封新建县侯割江西四郡置髙州以法为刺史镇巴山萧勃欧阳頠来攻法破之以功授平南将军又与周迪共平熊昙朗天嘉三年周迪反法与吴明彻讨平迪废帝大举北伐以法为都督出歴阳进兵合肥降之加侍中改封义阳郡公豫州刺史镇夀阳卒赠司空諡曰威【同上】
　　按巴山新建六代地名详见元和郡县志陈割新淦属巴山郡隋开皇中郡废入临川即今之临江府也吴少帝二年分临汝为新建县梁改曰巴山即今抚州之崇仁县也与南昌府之新建相距数百里今之新建宋太平兴国中始从南昌县析置黄司空乃梁陈时巴山郡之新建人史传自明何得删去巴山二字移作南昌人物旧志及豫章书如此迁就牵合者不一今考正【原跋】
　　唐
　　张顶临川人隠居不仕大中间蔡京守郡游放生池有乘小舟钓者使诘之钓者口授一诗云抛却长竿卷却丝手携蓑笠咏新诗临川太守清如镜不是渔人下钓时蔡曰此必张顶也亟物色之遂遁又顔鲁公传有临川进士杨志坚能诗鲁公敬礼之然郡志唐以前无考矣【人物志】
　　南唐
　　陈叡字彦明临川人献皇王兴化十论后主欲官之辞不受归隠本乡赐号华盖白衣处士【同上】
　　按林志抚州人物起宋乐史白志据史増二人据人物志増二人
　　宋
　　乐史字子正抚州宜黄人母梦异人令吞五色珠而生史有文辞初仕江南为秘书郎归朝举进士佐武成军上书言事擢著作佐郎知陵州献金明池赋召为三馆编修迁著作郎直史馆转太常博士知许黄二州又知商州积官至职方贠外郎卒年七十八史尝编寰宇记二百卷其他杂编又四百九十余卷自为文百卷子黄目【东都事畧】
　　按林志以乐史为崇仁人白志据史改正人物志载其生平所著书并藏秘阁寰宇记而外有广孝传五十卷广孝新书五十卷总仙记一百四十卷上清文苑四十卷仙洞集一百卷唐文选五十卷坐知天下记四十卷华夷图一卷神仙宫殿窟穴记十卷杏园集十卷商顔杂录二十卷今皆不传
　　乐黄目字公礼举进士知夀安县上书言边事真宗召对除直史舘知浚仪县歴度支盐铁判官迁太常博士京西转运使父卒起复使契丹还为广西转运使改陜西陈尧咨知永兴好以气陵人黄目求解职不许尧咨多纵恣不法诏黄目察之尧咨求罢职徙知邓州入判三司逾月拜兵部贠外郎知制诰迁右谏议大夫知开封府仁宗为皇太子拜给事中兼左庶子坐事左迁左谏议大夫知荆南府复为给事中徙潭州代还求外任得知亳州卒年六十五黄目性深沈为吏以静胜饰以文雅有文集五十卷杂编六十卷【同上】
　　按人物志黄目所着尚有学海搜竒四十卷圣朝郡国志二十卷
　　吴敏金谿人淳化进士孝友忠信乡里称为长者子蕃字彦弼读书好古荆公亟称之芮天圣二年进士孙颐亦登进士与荆公唱酬甚富颐孙防建炎二年进士累官中书舍人吏部尚书【人物志】
　　王贯之临川人咸平进士官至主客郎中尝为淮南提刑课田桑修陂渠灌田至五万九千顷玺书奬谕【林志】
　　吴有隣崇仁人十嵗能诗与兄宗简齐名咸平进士歴知郁林南雄新道四州所至有声累官尚书都官贠外郎分司南京【人物志】
　　晏殊字同叔抚州临川人七嵗善属文号神童景徳初张知白安抚江西荐之召试赋论殊自言尝私习此赋不敢隠真宗异之因试以他题留之秘阁使读书为集贤校理皇太子舍人擢知制诰真宗每所咨访多以方寸小纸细书问之凡所对必以其藁进示不泄章献皇后权国事宰相欲独见奏事殊建言羣臣奏事者太后垂帘听之皆无得见议遂定天圣三年以礼部侍郎为枢密副使罢留守南京兴学校延范仲淹教授诸生天下兴学自殊始未几参知政事章献谒太庙有请服衮冕者后以问殊殊以周官后服对仁宗亲政以殊知江宁府召拜枢密加同中书门下平章事遂以刑部尚书居相位元昊反师出陜西殊数建利害请罢监军又请出宫中无用之物以佐边费而财赋之职悉归有司时范仲淹韩琦富弼皆进用台阁多一时之贤殊以事罢仲淹等亦相次去歴知永兴军徙河南府提举万夀观卒年六十三赠司空兼侍中諡元献殊性刚峻遇人以诚当世贤士大夫如范仲淹孔道辅欧阳修等皆出其门择壻又得富弼杨察为文赡丽尤工风雅有文集二百四十卷又集古今文章为集选二百卷【东都事畧】
　　按晏元献所着尚有紫薇集一卷珠玉词一卷翰苑制词二十卷类要八十卷方岳志五十卷
　　王益字舜良临川人祥符进士歴官临江判官领新淦县改大理丞知庐陵移知新繁到官除宿奸数人流恶处余以恩信治常歴嵗不笞一人改太常博士出知韶州岭南习于蛮俗男女无别益首严治之未几男女之行者别途胡安定采其事入政范官止都官贠外郎赠楚国公【人物志】
　　李阳孙字祖德崇仁人庆厯二年三礼出身主封州簿官满挈妻子徒步归晏元献深器重之赠诗有三年官满后依旧一家贫之句官至殿中丞有古律诗号挂冠集【林志】
　　裴煜字如晦临川人庆厯进士嘉祐中为礼官详定祠礼又奏国忌与大祀同日乐备而不作固忌日必哀之义然乐以降格神只非以适一已之私也按开元中裴寛上议庙尊忌卑则作乐庙卑忌尊则设而不作中书张说以寛议为是请大祠如天地日月社稷与忌同者皆用乐庶几轻重不失其称下集议皆如煜言煜文雅博洽与欧阳永叔梅圣俞刘原父酬倡甚密终翰林学士【人物志】
　　杜子野宜黄人荆公幼师之及为相子野来见荆公问所欲但指壁间顔真卿所书东方朔像赞荆公曰墨本何足贵石在河北徳州可辇致也并以金帛致之不受孙育德绍兴五年进士【林志】
　　王安石字介甫临川人蚤有盛名举进士髙第佥书淮南节度判官召试馆职固辞知鄞县三日一治县事起堤堰决陂塘为水陆之利贷谷于民立息以偿俾新陈相易邑人便之通判舒州以文彦博荐再召试为羣牧判官出知常州提防江东刑狱入为三司度支判官献书万余言极陈当世之务除直集贤院累辞不获命始就职除同修起居注固辞遂除知制诰神宗即位除知江宁府召为翰林学士未几叅知政事安石既执政设制置三司条例司与知枢密院陈升之同领之而青苖免役市易保甲等法相继兴矣自变法以来御史中丞吕诲等力请罢条例司并青苖等法谏官孙觉李常胡宗愈御史张戬王子韶陈襄程颢皆论安石变法非是以次罢去前宰相韩琦亦上疏论青苖之害安石称疾求分司不许三年拜礼部侍郎同中书门下平章事监修国史知制诰吕惠卿修撰经义以安石提举王韶取熙河洮岷叠宕等州安石率羣臣入贺神宗解玉带赐之以旌其功慈圣光献皇后宣仁圣烈皇后间见神宗流涕言新法之不便者且言王安石乱天下神宗亦流涕退命安石裁损之安石重为解乃已七年神宗以久旱益疑新法之不便遂以吏部尚书观文殿大学士知江宁府明年复拜同中书门下平章事初吕惠卿为安石所知骤引至执政洎安石再相茍可以中安石无不为也防安石子雱卒安石丐奉祠以使相为集禧观使封舒国公又辞使相乃以左仆射为观文殿大学士元丰三年改封荆国公退居金陵始悔恨为吕惠卿所误哲宗即位拜司空明年薨赠太傅绍圣初諡曰文配享神宗庙庭崇宁二年配享文宣王庙靖康元年停文宣王配享列于从祀后又罢配享神宗庙而夺其王爵初安石提举修撰经义训释诗书周官既成颁之学官天下号曰新义晚嵗为字说二十四卷学者争传习之日以经试于有司必宗其说少异辄不中程安石性强忮遇事无可否自信所见执意不回至议变法而在廷交执不可安石傅经义出己意辨论辄数百言众皆不能诎甚者谓天变不足畏祖宗不足法人言不足防罢诎中外老成人几尽多用门下儇慧少年久之以旱引去洎复相嵗余罢终神宗世八年不复召而恩顾不久衰云【东都事畧】按荆公着有安石集一百卷后集八十卷易义二十卷洪范传一卷诗经新义三十卷左事解一卷礼记要义二卷孝经义一卷论语解十卷孟子解十四卷老子注二卷
　　王安礼字和甫中进士第召对神宗欲峻用之以兄安石当国辞乃为崇文院校书久之直集贤院出知润州移湖州为开封府判官同修起居注知制诰彗星见安礼上疏曰和气致祥乖气致沴意者执政大臣是非好恶不遵诸道乘权射利者不察上惠养元元之意用力殚于沟瘠取利究于园夫殆有以召星变臣愿陛下省不急之改作纾不胜之工力至于祈禳小数贬损旧章恐非应天以实者进翰林学士知开封府事元丰四年拜尚书右丞迁左丞寻以端明殿学士知江宁府迁资政殿学士知青州徙扬蔡二州落职知舒州复资政殿学士再知扬州改永兴军太原府卒年六十二赠右银青光禄大夫安礼姿貌魁伟有口辨尝以经纶自任而阔畧细谨云【同上】按和甫所着有文集二十卷天下文书十六卷二仪赋一卷
　　王安国字平甫自丱角未尝从人受学操笔为文语皆惊人神宗即位近臣荐其才行为武昌军节度推官教授西京国子监召对神宗问安石秉政物议如何对曰但恨聚敛太急知人不明耳神宗黙然久之除崇文院校书改著作佐郎秘阁校理初吕惠卿謟事安石安国恶之一日安石与惠卿论新法于其第安国好吹笛安石谕之曰宜放郑声安国曰亦愿兄逺佞人惠卿深衔之乃因郑侠狱陷安国坐非毁其兄放归田里嵗余而卒年四十七有文集六十卷元祐中复秘阁校理子斿【同上】
　　侯叔献字景仁宜黄人庆厯进士累官两浙常平使建议畿内之地可因樊山水灌溉成田遂命叔献提举淤田司兼都水监不数年成良田四十万顷迁河北水陆转运判都水监卒【林志】
　　蔡元导字濬仲临川人博闻强记与弟元翰共学有市书者过之留数部经宿还之曰吾所熟习也其人请诵之皆然客怒焚其书导笑与之直里人目其所曰焚书邱兄弟试茂才异等科报罢张方平来别曰刘蕡下第我辈何顔元导应声曰雍齿且侯吾属无患后与子承禧同登嘉祐二年进士官终南剑州推官【同上】
　　按施武子东坡诗注称濬仲少以文章见知于苏仪甫留处门馆使与其子丞相颂同习六科景祐五年以茂才异等召试秘阁时如格者众遂不得预廷策云【原跋】
　　洪渥临川人家贫以进士从乡举有能赋名初进于有司连黜久之乃得官又久不进监黄州麻城之茶场以死死不能归葬亦不能返其孥里中人无贤愚皆恨失之有兄年七十余渥得官而兄已老不可与俱行渥至官量口用俸掇其余以归买田百畞居其兄渥既死兄无子数使人至麻城抚其孥渥兄弟如此无愧矣【南丰集】
　　蔡承禧字景繁元导子嘉祐进士授太平司理擢监察御史面奏吕惠卿怙权任私诸罪特赐五品服上遣李宪往熙河计置边事诸将听节制承禧奏曰自古未有以兵寄阉人而不乱者鬼章患小用宪患大不成祸小事成祸大言甚切直上优容之后出为淮南转运使所着有论语指归十卷奏议诗文三十卷子居厚【人物志】
