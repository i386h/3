<!-- { "loadSidebar": true } -->
　　顾纯字以正华亭人成化进士授髙安县政在恤民不事苛刻嵗己亥大旱民不聊生纯力请蠲租又劝富民赈贷民赖以活者甚众【同上】
　　龚伯宁字文卿崇阳人成化进士授新昌县植弱锄强勤民平政革夙摘隠伏人服其明正疆界兴水利人被其泽以述职卒于京【同上】
　　张锦岳池人治间为瑞州捕盗通判有谋勇每遇贼发辄能先知尝得贼系至湖城贼党追急乃身先御之贼退又设伏以俟锦绐贼就食间道急趋贼不能害【安志】
　　王本义字汝宜松滋人治中由解元授江阴训导陞髙安知县诚以驭民勤以聴政毎治公事令两吏读民词且治且聴竟无违错操执坚白八年如一日致仕后复以事至瑞民争挈壶浆送之有至九江而返者【林志】
　　童旭字宾阳沔阳人治进士知上髙县正直防明不徇权势凡境内淫祠毁之殆尽累陞知府【府志】
　　宋以方字义卿靖州人治进士除戸部主事正徳十年迁瑞州知府时华林大盗甫平疮痍未复以方悉心抚字吏民爱之宸濠逆谋有萌而瑞故无城郭以方筑城缮守且募兵三千日夕训练宸濠深忌之有徴索又坚拒不应以是积忤迫镇守劾系南昌狱其明日宸濠反破狱出以方胁之降不可械舟中与俱行至安庆兵败问地何名舟子言黄石矶江西人音则王失机也宸濠以为不祥遂斩以方祭江后贼平其子崇学行求遗骸不得乃敛衣冠归葬之嘉靖六年有为宸濠驾舟者目覩以方之死为人言之巡抚陈洪谟上其事诏赠光禄卿荫一子立嘉忠祠瑞州以祀之【白志】
　　袁瑶字廷璧山东成山卫人有胆气精骑射正徳六年任髙安主簿当道委以捕贼不避艰险十年建昌贼首徐九龄等聚众醴源洞凶焰甚炽瑶承檄统兵分与贼对敌死于阵事闻赠知县从祀节愍祠【林志】
　　胡尧元字廷献蒲圻人正徳进士任戸部主事以抗直谪髙邮州判寻迁瑞州通判时宸濠谋逆尧元兊运吴城戴笠步归遂练兵为讨贼计未几逆党李仪宾统乡兵自上髙下迫郡顺从尧元率勇士一鼓尽擒戮于石鼓潭宸濠气阻瑞州城全尧元之力也以功陞本府知府寻陞广西左参政濒行老少泣留者数万人祀遗爱祠【安志】
　　按王守仁辞爵疏略云宸濠变初起势焰昌炽人心疑惧当时首从义师自伍文定邢珣诸人外又有知府陈槐胡尧元曾璵等知县刘源清马津傅南乔李美李楫杨材王冕顾佖刘守绪王轼等或摧锋陷阵或遮邀伏击赞画谋议监録经纪所谓同功一体者也今臣独崇爵而此同事诸人或不行其赏而并削其绩或赏未及播而罸已先行或虗受陞职之名而因使退闲或冒防不忠之号而随以废斥羣憎众嫉臣窃痛心奏入寝不行【原跋】
　　姜荣字仁甫余姚人由进士以工部主事任瑞州通判署府篆适华林贼猝至荣以印属妾窦急出募兵窦埋印于地城破被执时有盛老者亦被虏窦绐贼释之令报官索金帛赎我遂宻嘱白印于官盛老去窦投井死荣因此果得印募兵四至贼亦稍却会知府邝璠至荣与戮力盗已而修缮城池屹成保障郡人赖之参议沈炼有记窦奉诏旌祠【府志】
　　邝璠字廷瑞任丘人正徳进士知瑞州府甫莅任华林盗猝至璠素谙兵略率民兵登谯楼手发毒矢射却之贼退筑城堡谨坊巷调兵旅逾年贼始灭民得安堵在任彰善瘅恶修废举坠毁淫祠兴学宫修瑞州府志执法不私因忤时贵罢去筠人惜之祀遗爱祠【同上】
　　张翀字鹏举泰兴人正徳进士授上髙县会逆瑾窃威所在辄籍民产翀力遏之弗避祸害华林盗掠郡县翀振肃兵威贼不敢肆召为监察御史【安志】
　　王以旂字士招江宁人正徳进士除上髙知县华林贼方炽以旂训乡兵御之贼不敢犯累官兵部尚书三边总督卒赠少保諡襄敏【林志】
　　按瑞州志以旂慈祥恺悌礼士爱民时宁邸恒派币物以剥民以旂独不为颐使嵗省钱数千缗修城池建社学内召之日士庶遮留舟不得进者数日
　　许仁卿字天爵临海人应天解元嘉靖二十年任瑞州知府会大饥谷价腾踊仁卿多方救济全活甚众饿殍填壑者捐俸殡之又倡建仁济桥功存永世【安志】
　　邓之屏巴县人嘉靖进士隆庆间知瑞州府作兴人才下车即聚四学之俊会文筠阳书院躬亲评阅月给膏楮是科发解魁九人大旱步祷甘霖随沛明年复荒劝富室平籴施糜粥民获更生立仓以垂永利悯髙安赋额偏重详减之又以民苦徭役取回九江恊济请行条鞭法陞苏松兵备筠人思之不能忘【同上】
　　陆时雍字幼淳归安人嘉靖进士授上髙县精勤吏事尝建便民仓又纂水利志以便一方农事至今赖之累迁江西提学副使【府志】
　　端廷赦字世恩当涂人嘉靖进士授髙安知县设立聴息碑凡有词讼愿休者聴其讲和无纤毫科罸督税寛立三限不假棰楚有逺年收赎监追无措捐俸助之优礼庠序讼简刑清迁御史【同上】
　　窦茂字文盛永平人嘉靖中任上髙县丞平恕勇断时邑有四无赖少年肆行剽掠民苦焉茂捕得置之法一邑称快【安志】
　　程大防长洲人由举人隆庆间知上髙县县旧无城大防重筑之民无劳累而四封屹然陞荆州同知【同上】
　　戴尚志萧山人万厯中以刑部郎出知瑞州府实政爱民无勾摄之扰无留滞之狱髙安苦兊运且有卖产鬻妻子者尚志与知县田一甲议为官兊乃令粮簿先期排定船只民运至舟官押赴省阖邑免累至今诵之陞云南副使田一甲以进士知髙安四川忠州人【同上】
　　周之基字季子湘潭人万厯进士由户部郎出知瑞州府以髙安受倍赋之累前守王以通特防具奏未有成议之基谓赋役之苦不如令父老自行陈乞方可邀恩即草防令民王干等诣阙请命又徴科务寛民力葺学宫修廨署桥梁城濠整饬一新竟以催科从寛为忌者借言及之之基拂袖去郡人懐之立去思碑【同上】
　　张志淑字世彦临海人嘉靖甲午解元授瑞州推官摘发悉当合境称神狡险健讼者皆相戒无犯张使君直指巡列郡必檄与俱志淑慨然激扬自任墨吏悉望风解绶分宜柄国志淑弗与通迁广西思恩知府【浙江通志】
　　毛恺字达和江山人进士初授御史着直声出知瑞州府清慎淡薄涵养深粹喜怒不形常进诸生讲学时缺督兊官恺立限躬征不逾月而集抚按曾刻其名励各郡恺至孝母遘疾辄泣祷身代数月不解衣改知宁国行李萧然及母卒衢城几无以殓瑞郡寮属逺道驰奠悉反赙金时有孝过黔娄防方伯起之誉又称为天下四君子之一【安志】
　　董绍字宗达武进人进士授新昌令精敏而清介所需一切取办于家既而入觐家人误携一铜缶己去任三百余里趣还纳之【江南通志】
　　赵捷字习南鹤庆人举人瑞州府同知摄髙安令有大狱株连数十人捷坐杀人者数人余俱杖释力争于上曰吾不忍杀人以媚人上官衔之遂致仕归【云南通志】
　　汤有光字孟弢上元人举人知瑞州府政不苛扰尝梦郡有火灾竭诚斋祷明日阖郡见火星南飞灾竟免【江南通志】
　　岳方川南充人举人知髙安县清徳蔼然务与民休息讼者温词劝释多感化退服陞任去民肖像祀之【安志】
　　袁斌号佐廷鄞县人射穿七札舞槊如飞任江西防将值奉新土贼李肃七等攻掠村邑斌奋矢尽战没于阵然贼锋由此亦挫人咸称其捍御之功不独以勇烈着云【安志】
　　鏸龙岩人万厯举人任瑞州府同知爱民惩奸不避强御时巡按有访犯属鏸问鏸得其冤辄为末减曰杀人媚人古人所耻三驳仍不可夺巡按批曰纵宦情淡薄不应如是之执也鏸即致仕去人称古之遗直【同上】
　　王照山阴人万厯举人知新昌县勤敏爱民丈量田亩布衣草履躬行田间并鉴髙安浮粮苦累宁隘其额而毫不敢浮民阴受其赐【府志】
　　林之兰安化人万厯中由国子生任瑞州通判念存爱民因筠多水灾米价腾踊捐俸置义仓积谷至三千七百石以备荒郡前浮桥商税旧苦搜索力申革之四民颂徳【安志】
　　潘仲骖字时乗乌程人由编修左迁瑞州推官资性敏捷剖决如神豪恶敛迹改广福寺为尊道书院堂亭号舍规制焕然置学田以赡士陞太平府同知累官广东佥事【同上】
　　陈江长乐人万厯间贡髙安县丞以刘诚意曾官此作景刘堂矢志氷清六载如一上官屡旌其防署县事能声益着嵗饥捐俸饭饥者殡死者上下称其仁陞兴州同知【同上】
　　杨大名字君实湖广江夏人由举人知县陞瑞州同知有干才时以贑州九莲洞之变督抚檄修城大名董其事南瑞兵备缺官以大名署印多所区画凡爲同知十三年三署兵道印四署邑印两署府印皆以防能称【白志】
　　国朝
　　孟命世字淑子怀宁县诸生顺治戊子金声桓叛命世随
　　大兵入江省委知瑞州府歴一年题叙实授时兵燹后继以大饥命世单骑履亩开除荒粮民甚徳之【府志】
　　张仁声字四服武强人由恩贡知县陞瑞州同知时髙安剧盗猖獗仁声逺侦近访得其情形一日以酉刻传集营兵直捣贼巢擒其魁境赖以安【髙安志】
　　易道沛汉阳人顺治己丑进士任上髙知县询民疾苦兴利除害嵗饥捐俸买谷以赈申请题蠲浮粮士民懐之【邑志】
　　黄运启昌邑人由进士令新昌多善政甲寅山寇窃发运启集义勇为守计乗贼既散乃以兵直捣其巢渠魁歼焉邑赋浮于田力请题免浮粮若干石民立祠祀之【崇祀録】
　　林运鉴字千史广东文昌人康熙举人知髙安县躬亲劝稼建文昌阁集诸生诵读置田为膏火资分校乡闱所取皆知名士禁溺女置义冢折狱严慎任七载报最以母老陈情不获卒于任【广东通志】
　　袁州府
　　唐
　　唐萼武徳间令宜春始建学于县南寳积寺左至今祀之【林志】
　　房琯字次律河南人天宝间为宜春太守立学宫建文庙创州治迁宪部侍郎同中书门下平章事【唐书】
　　阎瑜广徳间袁州刺史兵后専务徳化招集流亡州境大理及改抚州百姓蚁随吏不能止后拜戸部侍郎【明一统志】
　　萧定字梅臣仆射瑀曽孙为元载所恶外迁袁州刺史大厯初治信州奏最为天下第一劝桑稼均赋役集徕游口在常州萧复濠州张镒之右迁戸部侍郎官至太子太保【同上】
　　柳浑字夷旷本名载梁仆射掞六世孙后籍襄州天宝初擢进士第大厯初为江西团练副使俄为袁州刺史酌古良牧之政宜于时者宣行之召拜谏议大夫朱泚乱素闻其名以宰相召浑羸服步至奉天言臣名向为贼汚且载于文从戈非偃武所宜乃更名浑贞元元年迁兵部侍郎【唐书】
　　崔倕建中初诏求可为良二千石者倕得权袁州刺史至官朞月以成绩闻遂拜刺史【明一统志】
　　李将顺元和四年自员外郎出知袁州时州多火灾将顺一日与僚属出西郭门见南山水可堰乃命筑防疏沟引水入城使可通舟郡人利之名曰李渠又于城外西北筑塘名曰益州功施后世民立祠以祀【同上】
　　韩愈字退之邓州南阳人擢进士第元和十四年以言佛骨贬潮州刺史移刺袁州州人以男女为隶过期不赎则没入之愈至悉计佣得所没归之父母七百三十一人嵗大旱为文祷于城隍及仰山神甘泽立应庆云见进图表贺穆宗即位召拜朝散大夫奏乞以在袁日放免佣隶之政推之天下着为令【唐书】
　　揭镇干宁二年守袁州兴利除害惠鲜疲瘵劝课农桑财用饶富增筑罗城濬治濠堑敛不及于民【林志】
