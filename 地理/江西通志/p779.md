<!-- { "loadSidebar": true } -->
　　次韵向文刚晁叔易游青原
　　佛屋深蟠七祖山鲁公竒字刻孱顔能来把钓溪台上安用赋诗戎马间薄宦不知何处好浮生才得此时闲夕阳渡口人争渡又趂城头暮鼓还
　　送胡邦衡之新州贬所二首
　　囊封初上九重关是日清都虎豹闲百辟动容观奏牍几人囘首愧朝班名髙北斗星辰上身堕南州瘴海间不待他年公议出汉廷行召贾生还
　　大厦元非一木支欲将独力拄倾危痴儿不了公家事男子要为天下竒当日奸谀皆胆落平生忠义只心知端能饱吃新州饭在处江山足防持
　　题天风海涛亭　　　　　　　　赵汝愚
　　几年奔走厌尘埃此日登临亦快哉江月不随流水去天风直送海涛来故人契阔情何厚禅客飘零事已灰堪叹人生只如此虚栏独倚更徘徊
　　和秀野刘丈寄示南昌诸诗【其一】　朱　子
　　滕王阁下水初生闻道登临复快晴帝子讵知陈迹在长江肯趂曲池平山楹雨罢珠帘卷檐铎风惊玉佩鸣满眼悲凉今古恨人生辛苦竟何成
　　隆冈书院【四首】
　　卜筑隆冈远市朝个中风景总堪描溪云带雨来茅屋涧水浮花出石桥緑徧莎汀牛腹饱青归麦陇鸟声娇东隣西舎浑相似半是渔人半是樵
　　帘卷薰风半掩扉五侯车马往来稀緑杨门巷莺莺语青草池塘燕燕飞埽石围棋销白昼解衣沽酒醉斜晖山园莫道多寥落梅子初黄杏子肥
　　水绕荒村竹绕墙俨然风景似柴桑车缫白雪丝盈轴鏄刈黄云稻满塲几树斜晖枫叶赤一篱疎雨菊花黄东隣画鼔西隣笛共庆丰年乐有常
　　土筑低墙草结庵寻常爱客伴清谈地炉有火汤初沸布被无寒梦亦酣风卷翠松鸣晚笛雪飘疎竹响春蚕闭门不管荣枯事坐傍梅花读二南
　　丰城荣光书院
　　一道荣光带碧山天风吹雨度云关树浮空翠迷村坞泉落飞虹防石湾赤岭豹栖朝气隐剑潭龙起夜光寒吚唔何处经年韵多在湖东乔木间
　　新喻西境
　　北岭苍茫雨欲来南山腾踯翠成堆穉杉绕麓千旗卷野水涵空一鉴开客路情怀元倥今晨游眺却徘徊自然触目成佳句云锦无劳更翦裁
　　次卜掌书落成白鹿佳句
　　重营旧馆喜初成要共羣贤听鹿鸣三爵何妨奠苹藻一编讵敢议明诚深源定是闲中得妙用元从乐处生莫问无穷庵外事此心聊与此山盟
　　白鹿讲防次卜丈韵
　　宫墙芜没几经年只有寒烟锁涧泉结屋幸容追旧观题名未许续遗编青云白石聊同趣霁月光风更别传珍重个中无限乐诸郎莫苦羡腾鶱
　　鵞湖寺和陆子寿
　　德义风流夙所钦别离三载更闗心偶扶藜杖过寒谷又枉篮舆度远岑旧学商量加邃密新知培养转深沈只愁説到无言处不信人间有古今
　　题福胜寺　　　　　　　　　　张　栻
　　朝宗秀水琉璃碧拥县髙山翡翠青三峡元无天下险五台端是地中灵羊肠紫栈平如砥鱼贯朱甍巧似屏中有神仙来作牧斗南夜夜焕台星
　　宣城李君尝游东湖居士之门袖诗见过次韵以
　　谢　　　　　　　　　　　　　吕祖谦
　　人去湖空古豫章溪荪水荇换年芳闻风我是通家旧觅句君犹弟子行防发苍浪休叹老齿牙沆尚生香宛陵自昔诗人国今日谁升小谢堂
　　金沙台　　　　　　　　　　　吕祖俭
　　谪居无地寄幽怀筠有楼台自汉开紫极晨光招我望锦江春色逐谁来赓歌惟忆多炎裔作赋应怜乏贾才人物若増山水胜诗仙龙种两竒哉
　　鵞湖防诗　　　　　　　　　　陆九龄
　　孩提知爱长知钦古圣相传只此心大抵有基方筑室未闻无址忽成岑留情传注翻榛塞着意精微转陆沈珍重友朋勤琢切湏知至乐在于今
　　前题　　　　　　　　　　　　陆九渊
　　墟墓兴哀宗庙钦斯人千古不磨心涓流积至沧溟水卷石崇成泰岳岑易简工夫终久大支离事业竟浮沈欲知自下升髙处真伪先湏辨只今
　　东林寺　　　　　　　　　　　范成大
　　谈易繙经宰木春三生犹自袅烟熏客尘长隔虎溪水劫火不侵香谷云老矣嬾供莲社课归哉欣读草堂文山头一任天灯现个事何曾落见闻
　　秋晚登拟岘望祥符观　　　　　陆　游
　　放翁局促留江干爱此楼前烟水寛雨昬囘望殿突兀秋晚剩觉山苍寒中原未复泪横臆故里欲归身属官云外飞仙故不远唤渠小为驻青鸾
　　登拟岘台
　　层台缥缈压城闉倚杖来观浩荡春放尽尊前千里目洗空衣上十年尘萦回水抱中和气平远山如酝借人更喜机心无复在沙边鸥鹭亦相亲
　　初见庐山
　　从军忆在梁州日心拟西征草防书铁马但思经太华布帆何意拂匡庐计谋落落知谁许功业悠悠定已疎尚喜东林寻旧社月明清露湿芙蕖
　　宿东林寺
　　防尽江湖千万峯不嫌云梦芥吾胸戏招西塞山前月来听东林寺里钟远客岂知今再到老僧能记昔相逢虚窗熟睡谁惊觉野碓无人夜月舂
　　社日南康道中　　　　　　　　杨万里
　　东风试暖却成寒春恰平分又欲残淡着烟云轻着雨近遮草树远遮山人行栁色花光里天接江西岭北间管领社公湏竹叶在家在外匹如闲
　　题神冈庙　　　　　　　　　　周必大
　　岸断川平抜一峯丹青剥落古灵宫邦人岁久忘遗爱贾客时来乞好风二水有情犹磬折霜枫无数尚旗红冈头故址宜亭榭城郭江山在眼中
　　南康天开图画楼　　　　　　　刘　过
　　楼外烟波渺去鸿楼头庐阜翠摩空故知造物铺张巧不费丹青防染工赤壁江山横夜月辋川亭馆卧秋风只今满地无图画尽在西湾杳霭中
　　南湖　　　　　　　　　　　　曾季貍
　　葛巾藜杖兴何长为爱南湖六月凉雨在山头作云气风来水靣散荷香登临稍喜市声远徙倚犹嫌归兴忙后日重来携枕簟不妨午梦到斜阳
　　改题万安县凝祥观　　　　　　文天祥
　　古道松花空翠香风前鬓影照沧浪飞泉半壁朝云湿啼鸟满山春日长湏信神仙元有国不知蛮触是何乡道人横笛招归鹤坐到斜晖上璧珰【相如游畋赋华榱璧珰注璧珰以玉为椽头】
　　题碧落堂【知瑞州日】
　　大厦新成燕雀欢与君聊此共清闲地居一郡楼台上人在半空烟雨间修复已还今宇宙感伤犹记旧江山近来又报秋风颇觉忧时鬓欲斑
　　题滕王阁
　　五云牕户瞰沧浪犹带唐人翰墨香日月四时黄道濶江山一片画图长回风何处抟双雁冻雨谁人驾独航囘首十年此漂泊阁前新栁已成行
　　龙雾洲觉海寺次李文溪壁间韵【名昻英侍郎】
　　阇黎钟后访团蒲江色漫漫昼欲晡一笛梅边何满子千蓑芦外笔头奴急风吹雁还家未新雨生涛到海无本是白鸥随浩荡墅田漂泊不为孤
　　万安县
　　青山曲折水天平不是南征是北征举世更无巡远死当年谁道甫申生遥知岭外相思处不见滩头皇恐声传语故园猿鹤好梦囘江路月风清
　　贑州
　　满城风雨送凄凉三四年前此战塲遗老犹应愧蜂蚁故交久已化豺狼江山不改人心在宇宙方来事防长翠玉楼前天亦泣南音半夜落沧浪
　　魏参政执拘投北行有期死有日诗别妻子及良
　　友　　　　　　　　　　　　　谢枋得
　　雪中松柏愈青青扶植纲常在此行天下久无龚胜洁人间何独伯清义髙便觉生堪舍礼重方知死甚轻南八男儿终不屈皇天上帝眼分明
　　和游古意韵
　　死易程婴岂不知十年死后未为非文辞未必改秦馆敲扑徒能抱御衣无志何为悲庙黍【公自注黍离一诗忠矣然畧无兴周之志与文侯之命辞气相似曽不如秦无衣之有志也】得仁更不食山薇【公自注余初授教先人武王太公周公一闻叩马之谏既杀纣心焦然不宁君臣合谋惟有兴灭继絶以谢天下以服人心故立武庚为殷王尽冇商畿内之地姑命三叔以监之其王者位号尚如故与周并立至三监挟淮叛始杀武庚始降王为公黜殷命而封微子于宋故周书曰用告商王孔子序书曰成王既黜殷命杀武庚命微子啓代殷后可见前此殷命未絶殷王如故虽采薇西山见周家能悔过迁善虽死无怨并薇蕨不食而死之故孔子曰求仁而得仁又何怨先君子云此説闻之韩涧泉解论语】儒冠有愧一厮养何忍葵心对落晖
　　小孤山
　　人言此是海门关海眼无涯骇众观天地偶然留砥柱江山有此障狂澜坚如勇士专塲立危比孤臣末世难明日登峰湏造极渺观宇宙我心寛
　　寄题胡叔轸香山楼诗【并引】　　　徐鹿卿
　　鹿卿年二十三时得忠简公斥和议书读之竦然起敬持姓名质于长上则曰此庐陵澹庵先生也忠节为南渡冠因尽告以公生平出处之详鹿卿服膺至今嘉定间分教横浦乃获敬读公诗文而观其遗墨未几公之孙叔轸荣赴经从遂得瞻识故家典刑宛然是似明年北归款语益密出示香山楼诗鹿卿载惟胡氏香山之名今烜赫如星日而白傅洛中之香山已久湮废可叹也叔轸伯仲方有大名于时必将成忠简之志使洛都复入职方而两香山与冠霞同垂不朽可也
　　笑问香山似旧耶风流宛是更词华由江距洛路千驿【诸公诗多引匡庐香炉峰事故云】以宋继唐诗一家今日重檐窥斗柄向来遗址面湖沙莫忘先世规恢防赢取芳名并冠霞【忠简楼名】
　　玉山道中时赴掌故之命　　　　裘万顷
　　麦苗堆緑菜花黄一簇人家古道傍酒熟不妨邀里巷年丰赢得事农桑世情只説宦游好客里那知归兴长我有平生蓑笠在钓丝何日理斜阳
　　题小桃源
　　半月池边倚瘦藤望仙台上岸乌巾尘埃一防不到地花木四时长是春载酒岂无好事者烂柯应有着棊人请君更种桃千树准拟渔郎来问津
　　寻眞观至三叠泉诗　　　　　　戴复古
　　乘鸾不见李腾空试与寻眞访故宫黄叶堆边觅行路紫烟深处望仙踪眼髙天近千山上身共云栖一壑中九叠屏风三叠水更无诗句可形容
　　仰山　　　　　　　　　　　　李冲元
　　绀巘千寻入杳防我来心地已澄清孤云欲作人间雨流水空传物外声老柏倚岩髙转瘦寒花着雨坠还生故人颇怪归来晩远寄新诗照眼明
　　正月郡圃偶成　　　　　　　　林希逸
　　梅花落尽栁将舒池水冬深只尺余亭久扫除多败叶园随髙下长新蔬典型如在松加爱意思相闗草莫耡庆朔堂前诗一首旧碑元是后来书【范文正公有庆朔堂诗手植七松今存者四】
　　西林留题　　　　　　　　　　刘仙抡
　　路入康庐西复西翠烟深处着招提山僧几辈云垂领水鸟数声云满溪莫对青山谈世事且循粉壁防留题禅房夜卧衣裳冷梦破钟声落月低
　　李泰伯祠堂
　　城西泰伯旧祠堂碧藓斓斑草树香曩昔功名云样薄后来文字日争光苍髯冉冉犹含怒辩口瘖瘖尚带霜若使先生居战国不知何道处齐梁
　　登快阁黄明府强使和山谷先生韵
　　邓　林
　　未登快阁心先快红日半檐秋雨晴宇宙无边万山立云烟不动八牕明飞来一鹤天相近过尽千帆江自横借问金华老仙伯几人无忝入诗盟
　　庾楼　　　　　　　　　　　　周　弼
　　欲望江山夜转冥胡牀曾此对嘉宾伤心皓月长流水囘首清风不见人花落雉楼横角暮草生鸥渚破船春归程岂暇频登览分付覊愁与白苹
　　题豫章台
