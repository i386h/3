<!-- { "loadSidebar": true } -->
　　简懋爵新喻人万厯乡荐累官恵州知府先是同知真定时魏珰用事同官咸欲为珰立祠简不肯镌名其党遂诬侵渔抚赏遣缇骑逮问临行作诗自分必死至南京珰败还调韶州叹曰吾老矣安能折腰竟解绶归后魏党复以抚赏中之逮至京其子寛挝登闻鼓白寃放归卒【人物志】
　　聂心汤字纯中新淦人由进士授钱塘令建虎林书院以崇正学防西湖水溉三郡田迁工部主事转营缮司郎中时少府举诎中贵多盘据为奸力清耗蠧省金钱数十万擢广西兵备命未下淮抚李三才以盗木占厰诸不法事下所司按验汤持之益力坐与党人忤罢归补赵州知州复与魏党私人有隙削籍崇祯初起知滁州以病不克赴【同上】
　　祝耀祖字述卿清江人万厯进士初令昆山以最闻拜工科给事中弹劾无所避尝发白养粹奸状后果败防邉警戒严耀祖掲榜禁门稽察宿卫上取榜入览喜曰巡视正宜尔寻以忌外补终按察司佥事【府志】
　　黄一凤字时鸣峡江人由进士授刑部郎中出为平阳知府未赴卒生平博览典籍尤研精理学事继母以孝闻在刑曹多决疑狱家无余财时人推其廉介【同上】
　　黎祖寿字收溢清江人万厯进士为南刑部主事以外艰归服阕补北工部时水衡金钱久为中贵窟穴防郊祀肇举诸费猝然倚办奸商市价率营求中官支领冐破祖寿条陈摘发疏上羣阉持之未几杨左被逮人言籍籍祖寿屹不为动崇祯改元起吏部考功郎杜抑侥幸再叅媚珰二十人以劳疾卒于官【人物志】
　　饶思邹字克绍新淦人幼孤随母守节外家以眀经厯罗田谕令新宁反猺獞侵田数千亩政绩多可纪述【府志】
　　张尧文号复吾新淦人万厯进士为泾县令擢南武选主事厯职方员外郎时倭寇告警枢臣议汰旧兵以増新兵人心哗动尧文条上利害羣议帖息出守池州以忧去补衢州守衢有铜山内监刘忠奉防开采颇扰民尧文每事裁抑酌定税额中贵为之敛手转临江副使税官马堂残剥商贾隂折辱其左右堂曰是尝厄刘内侍者遂避去寻奉檄治河建八议卒用其言以有成【人物志】
　　程达字顺甫清江人万厯进士授昆山令昆山庄家区田千顷民困逋赋率他徙达亲诣其处相蓄筑隄二百余里遂称乐土号程公堤再调仁和擢御史巡按广东首疏中官张鲸不法事外戚郑氏冐领度支钱二万缗达复上疏论列直声震中外以忌出守泉州陞兵备副使寻秉臬宪厯浙江贵州布政使加太仆卿致仕【同上】
　　熊化字仲龙清江人万厯进士授行人司册封蜀藩再奉命使朝鲜赐一品服朝鲜人好其文翰曰得熊君片纸胜十斛眀珠也使回赠遗一无所受临别王使其相献名马至关以书归之寻擢御史疏论辅臣方从哲误国不报左迁淮阳副使投劾归【同上】
　　严君教字玉云新喻人由乡举授浔州司理辞税务不私其利以卓异知麻哈州州旧无学宫诸生寄肄于府严为立学复请増置弟子员后陞镇江同知卒【府志】
　　卢汝鹍字子羽新淦人天启乡荐厯徳安谕知开化县嵗饥赈救全活数万人山贼李子成等攻剽遂乐诸邑逼开化设法擒剿三邑皆得全擢知和州以最迁工部员外郎未赴卒【同上】
　　何炜新喻人进士知恵州刚介廉眀庻务修举葺黉宫建郡坊改宾馆设北关防盗皆事之大者陞本道宪副【广东名宦志】
　　施天徳字象尼新喻人万厯进士知潮阳调休宁皆有善政擢兵部主事迁武选郎中三疏谏熹宗内操再疏诋魏珰配祀廷辨三案甚力崔魏嫉之出观察徐淮以疾归逆珰矫防削夺诰命即所在勘问诬赃论戍死崇祯元年给谏薛国光疏请防诏赠大理寺卿【安志】
　　简钦文字其敬新喻人天启进士授泉州推官擢吏部时魏珰煽虐钦文守正不阿内艰服阕补选郎未赴卒【白志】
　　曽樱字仲含峡江人万厯进士授工部主事厯迁常州知府织造李实劾罢巡抚周起元迫知府行属礼樱独如故实怒移檄以尔汝侮之樱亦报以尔汝卒不屈高攀龙缪昌期李应升被逮樱助昌期应升资而经纪攀龙死后事宜兴毛士龙武进孙慎行坐忤魏忠贤当戍樱皆缓庇之迁浙江右叅政用士民请诏以新秩留任崇祯元年以右叅政分守漳南九莲山贼犯上杭樱募壮士撃殱之东厰获一男子诬为樱行贿谋迁浙江按察使帝怒命械樱赴京士民以樱贫醵金办装老数千人守阙下撃登闻鼓讼寃帝命毋入狱俟命京邸以故官巡视海道未行杨嗣昌以衡永多寇奏改湖广按察使分守湖南时贼已残十余州县而永州知府推官咸不任职樱荐苏州同知晏日曙归徳推官万元吉才两人方坐事罢官以樱言署用一方遂安迁山东右布政十四年春擢右副都御史眀年迁南京工部右侍郎乞假归初山东被兵巡抚王永吉所部济兖东三府州县尽失匿不以闻及兵退以恢复报而樱所部青登莱三府失州县无几尽以实奏及论罪永吉反擢兵部侍郎总督蓟辽而樱夺官逮治下狱不十日而京师陷贼尽释诸囚樱间行诣南京刑部唐王时用郑芝龙荐起工部尚书兼东阁大学士掌吏部樱持法不挠荐掲重熙傅鼎铨等皆擢用福州破樱后自缢死【白志】
　　张茂颐字元贞新喻人万厯庚子与父启宗同举于乡登天启进士授工部主事督易州山厰题改炭价商困以苏当补吏部魏珰恶茂颐不出其门转虞衡郎出为高凉叅政海寇李魁竒犯电白御郤之转浙江副使卒贫无以殓邑人晏日启官浙率属治其丧以归【人物志】
　　胡志传字子肖峡江人万厯乡荐由教谕擢马湖推官防贼薄防城奉檄署眉州筑城简卒并有方略贼舟至城下志传迎战贼败去御史上其功以劳瘁请休卒【同上】
　　张叔镗字振卿新淦人天启进士初令秀水洁已勤职清蠧摘奸时号神君魏珰闻其名欲得之以自重郤谢不往遂降宁国府教授后珰败陞国子助教子夀祺同榜进士官南道御史【同上】
　　张问士字达可峡江人崇祯中举贤良方正授知县上疏有圣主殷忧已极举世聋聩自如臣忠愤廹切义不顾私愿乞残邑以酬国恩以倡忠义之语遂授北流令至县缮城郭修武备寇至身先行间殱其渠帅邑頼以安御史奏其才迁夀州守卒【同上】
　　曽植字季培峡江人入南雍学士黄道周以贤才荐授泉州同知泉滨海番舶例餽数千金悉郤不受尤善决狱七邑中告理者皆诣之有武弁秦士汇犯法将刑奇其貌释之后仙游有寇僣称王植奉命督讨至则相率乞降乃知僣号者即士汇也以功陞叅议寻擢光禄寺少卿不赴归【同上】
　　郭裕字谋贻清江人崇祯举人授枣阳县张献忠兵至左良玉屯近邑裕单骑邀与共御贼郤去十五年冬李自成犯襄阳贼将刘福来攻枣阳裕发炮石撃伤实多贼愤攻益力城陷裕被数槊大骂贼支解之阖门遇害【白志】
　　曽曰琥字白卿清江人崇祯恩贡初授兴国州判治漕有绩陞楚雄通判提举黒盐井擢叙州同知土司嵎梗不法曰琥谕诫申饬山峒革靣向化时流贼犯川督师防剿以军功加川南佥事卒【府志】
　　万发祥名飬正以字行新喻人孝友积学力行崇祯进士改庶吉士甲申闯贼陷京师发祥絶粒饮药不死闻马世奇吴麟徴殉节往哭之被执贼胁之降搒掠亡完肤又临以刅不为动防贼败去间关南旋寓居吉州【人物志】
　　按别録发祥在贑州与杨万诸人同时殉节与此不同两存以俟再攷
　　杨廷麟字伯祥清江人崇祯进士授编修与黄道周善十年冬充皇太子讲官兼直经筵眀年二月帝御经筵问保举考选何者为得人廷麟言保举当严举主如唐世济王维章乃温体仁王应熊所荐今二臣皆败而举主无恙是连坐之法先不行于大臣欲收保举效得乎帝为动色时杨嗣昌以廷议不合诡荐廷麟知兵改兵部职方主事賛画卢象升军象升得之甚喜即令往真定转饷济师及象升战死廷麟报军中曲折嗣昌拟防责欺罔欲中以危法帝察其无罪贬秩调外而已都城失守廷麟恸哭募兵勤王福王用御史祁彪佳荐召为左庶子辞不就宗室朱统诬廷麟召健儿有不轨谋以大学士姜曰广为内应因此散所募兵南都破江西诸郡仅存贑州唐王手书加廷麟吏部右侍郎与国子祭酒刘同升督师吉安临江寻入贑城破投水死【白志】
　　胡若坦字君平峡江人诸生崇祯癸未流寇至邑坦奉母杨氏奔避杨年老行迟为贼获被杀坦呼号夺贼刃与贼格不胜贼刿坦耳昏仆地复起立搏贼且搏且骂因遇害【安志】
　　国朝
　　邉勲字子猷峡江人少为诸生从施闰章讲学于吉州康熙壬子举于乡选得江南太平县未任休致生平质直言行一出于至诚手不释卷尤熟于史所着有集蓼山房诗草古文杂著四卷【白志】
　　施圣揆新喻人十嵗丧母擗踊絶食父慰勉之得不灭性终丧尽礼如成人事父虽贫必覔甘脆奉膳父病笃吁天夜祷叩头流血絶复苏越日父竟瘳久之父殁庐墓三年有白鹤飞绕悲鸣与哭声相和又画二亲容每日必荐出吿反靣至年七十余事之如生葢终身孺慕云雍正八年
　　诏旌其门【请旌録】







　　江西通志卷七十四
<史部,地理类,都会郡县之属,江西通志>
　　钦定四库全书
　　江西通志卷第七十五
　　人物【十】
　　吉安府【一】
　　汉
　　欧寳永丰人性至孝父丧庐于墓里人格虎虎投庐中寳以衣覆之里人问寳寳曰虎可舍蔵乎虎得免每月致鹿以助祭【林志】
　　按欧寳林志以为汉人白志仍之安志以为南北朝人考宋史至和元年始析吉水置永丰县前此未有永丰名旧志俱误眀一统志载安成人安成汉县似可从今姑仍旧志又吉州人文纪作欧阳寳不知何据
　　晋
　　修肃庐陵人为典书令懐帝始立为皇太弟惧不自安肃曰二相经营王室志宁社稷储贰之重宜归时望亲贤之举非大王而谁清河防弱未允众心今乘舆播越二宫久旷宜及时登储副帝曰卿吾宋昌也从之【晋书懐帝本纪后】
　　苻表太元中随父徙成安年十六母姜氏有疾昼夜省视母一食表亦一食母不食将絶表感咽而殒俄母亦没葬于四望冈太守为表其墓【豫章书】
　　按林志安志晋苻表不载何时人眀一统志有大中间三字东晋无大中年号郭青螺谓当从旧府志作太元考旧府志无太元字又林志以表为朗兄苻字从竹一统志郭书俱以为朗兄子皆不知何据考晋书苻朗附见坚传后初不及表事白志据郭书采入姑仍之又寰宇记谓表其墓者王府君树双玉阙云
　　宋
　　王孚安成人文帝时为文学主簿未几卒沈邵诔之以文称其行洁业淳去华息竞志学修道老而弥笃云【林志】
　　南齐
　　王虚之字文静庐江石阳人十三丧母三十三丧父二十五年盐酢不入口庭中杨梅树隆冬三实每夜所居有光如烛墓上橘树一冬再实时咸以为孝感所致【南史】
　　按隋书地理志庐江无石阳而晋志石阳属庐陵则江字当是陵字之讹再攷宗躬孝子传及豫章书又以虚之为庐陵西昌人与史传异白志从史订正
　　匡昕字令先庐陵人有至性隠居金华山服食不与俗人交母病亡已经日昕奔还号叫母即苏皆以为孝感所致【南史解叔谦传后】
　　隋
　　李孝子失其名吉水人幼丧母哀毁逾礼事父孝养惟谨父没未及葬比舍失火火骤至痛哭伏棺死其墓在学宫侧有司世世表封之【林志】
　　按周叙孝子亭记言其事父每出逾里辄返曰吾可暂忘膝下乎父病十旬衣不解带云
