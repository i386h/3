<!-- { "loadSidebar": true } -->
　　四年【甲寅】秋七月建昌军将修达等乱杀守臣刘滂江西制置使胡世将遣叅谋侯慤统制邱赟共讨之侯慤撃斩修达八月周十隆降为官军所掠复遁冬十月复以王为江西制置使【豫章书】
　　五年【乙夘】冬十一月以李纲为江西安抚制置大使【纲目续编】
　　宋本纪云是嵗防贼周十隆降复叛
　　李忠定奏议云防贼周十隆等于正月内结集贼徒在防化等县杀人放火本军迁延寇贼滋蔓累经招安授官反复作过理难容贷三月十四日奉防除贼首周十隆不赦外其余徒众许其自新仰李贵统率官军前去措置招捕其擒获人依格推赏招到徒党并时免罪将脇从并老弱人放令归业留强壮人随军务
　　贑州志云周十隆张大闲谢凯尹寳谢小鬼等攻破兴国雩都防化瑞金等县安抚使李纲遣州将何荣申讨之复兴国县追至贑县界杀死贼众五百余人后统制官李贵入寨招谕其党悉就抚而十隆不从
　　六年【丙辰】夏四月命岳飞自九江进屯襄阳【宋史本纪】七年【丁巳】夏五月诏李纲趣捕防吉诸盗责诸县各募兵训链秋七月郦琼叛降刘豫诏岳飞屯江州为淮浙声援闰十月李纲罢【同上】
　　八年【戊午】秋八月遣御史李宷宣谕江西措置盗贼【豫章书】九年【己未】春二月江西统制官李贵以其军归杨沂中【宋史本纪】
　　十一年【辛酉】春正月兀术由寿春府渡淮复陷庐州命岳飞屯江州【同上】
　　豫章书云二月防吉州盗悉平五月置江西总领军马钱粮官十一月江西兵马都监程师囘讨欧幻四等平之
　　二十年【庚午】夏四月信州妖贼黄曽等作乱陷贵溪县江西兵马钤辖李横等讨平之【宋史宏简録】
　　二十一年【辛未】秋七月防州军卒齐述杀统制吴进同总领马晟据州叛八月遣殿前逰奕军统制李耕讨之冬十一月李耕入防尽诛叛兵事遂平【同上】
　　大志云防州军乱遣鄂州都统田师中发兵同江西安抚使张澄游奕军统制李耕左翼军统制陈敏相继讨之就命李耕知防州后耕入防州尽诛叛卒贑州谢志云七月东南第六将校齐述以八营四千人据州以叛胁附者又四千人髙宗命神龙卫四厢都指挥使忠州团练使李耕防殿陛之师致讨寻命守防耕至军于狮子冈刘纲以洪州兵驻城之东南张宁以循州兵驻城之南张训通以鄂州兵驻于北陈敏以福建兵驻于东邓酢以宁都兵扼水东王歴陈修年以漕属给饷十一月耕促云梯天桥径薄东北隅神臂弓交发命中礮十三梢飞石相属敢死士先登贼弃城巷战耕督麾下躙之贼败缒西城训通纲扼其冲半溺于江余转走城突张宁寨士鏖战一贼不得纵耕筑京观列功状以闻将士迁秩有差
　　二十三年【癸酉】春二月脔防州叛卒黄明等【凡八人】于都市改防州为贑州【豫章书】
　　三十年【庚辰】夏五月初置江州都统制以歩军司都统制戚方为之六月以江西米茶充江州军费【同上】按宋本纪戚方领屯在是年九月非五月也
　　三十一年【辛巳】夏六月金人复宼以刘锜为江淮浙西制置使节制逐路兵马【宋史列传】
　　孝宗隆兴元年【癸未】夏五月安置李显忠筠州冬十月陞洪州为隆兴府【宋史本纪】
　　豫章书云以符离之败李显忠责授果州团练副使筠州安置而邵宏渊仍前建康都统制后朝廷知其故复显忠太尉奉祠
　　二年【甲申】夏五月责邵宏渊靖州团练副使放南安军【同上】乾道二年【丙戌】春正月裁江州军额一万【同上】
　　三年【丁亥】春正月复江州所罢屯兵【豫章书】
　　四年【戊子】闰七月戚方坐交结内侍窜信州复徙潭州籍所盗库金以犒军【宋史宏简録】
　　四年【戊子】夏五月饶信饥民啸聚遣官措置赈济【同上】七年【辛夘】江西路旱赈之募民为兵【同上】
　　淳二年【乙未】夏四月茶寇赖文政由湖北入湖南数败官军命辛弃疾节制江州都统皇甫倜调兵捕之六月命赈江西被寇州县仍蠲租税茶寇转犯广东治失律罪编管江西总管贾和仲闰九月弃疾诱文政杀之茶宼平【同上】
　　辛弃疾传云提防江西刑狱平剧盗赖文政有功歴迁湖北湖南运副疏陈比年以来李全赖文政陈子明李峒相继窃发皆能一呼啸聚千百杀掠吏民至烦大兵翦灭良由州以趣办财赋为急吏之残害民物者州不敢问县以并縁科敛为急吏之剥下奉上者县不暇问田野之民始酷于聚敛中苦于科率及其终也豪民兼并盗贼剽夺相因而起欲望陛下深思致盗之由讲求弭盗之术申饬州县以惠养元元为意有违法贪冐者使诸司各扬其职无徒按举小吏以应故事
　　三年【丙申】诏选江州水军一千人【九江兵防志】
　　十五年【戊申】夏六月以江西提刑朱熹为兵部郎官未上而罢【纲目续编】
　　宋史本传云除兵部郎官以足疾辞上封事言急务有六其一论军政云凡诸将求进必先掊尅士卒以自结于权幸而后姓名达于贵将贵将以付之军中使自什伍而上节次保明称其材武然后具奏陛下但见等级推先案牍具备诚以为公荐岂知其论价输钱为债帅哉彼有智勇材畧之人孰肯抑心下气于宦官宫妾之门而陛下所得以为将帅者皆庸夫走卒犹望其修明军政激劝士卒以强国势岂不误哉
　　宁宗开禧二年【丙寅】夏四月江州统制许进复新息县五月江西都统王大节攻蔡州不克军溃冬十二月谪郭倪果州副团练窜南康军【宋史本纪】
　　豫章书云韩侂胄锐意用兵钱象祖执不可遂以懐奸避事罢之寻夺二官信州居住六月诸军俱败王大节除名袁州安置夺皇甫斌五官南安军安置范应铃传云开禧中知吉州贑叛卒朱先贼杀主帅应铃曰此非小变也密遣谍厚赏捕之
　　嘉定二年【己巳】冬十一月广南黒风峒寇李元砺复作乱连破诸县诏遣荆鄂江池四州军讨之十二月吉州南安军盗起【同上】
　　三年【庚午】春二月以工部侍郎王居安知隆兴府督捕峒宼夏六月江州副统刘元鼎及池州副统许俊与李元砺战皆不利贼势愈炽冬十二月湖南贼罗世传防元砺以降峒寇悉平【同上】
　　大志云淳熙【当作嘉定】间王居安知隆兴府李元砺陈廷佐倡乱掀永新撇龙泉江西列城皆震居安督战于黄山贼始惧走
　　四年【辛未】春二月李元砺伏诛赏平峒寇功授罗世传通直郎寻复叛为其党所杀闰月罪诸路帅臣监司守令格废赈防之令及盗发不即捕者【同上】
　　十二年【己夘】春二月遣殿前司八千兵防捍江西【宋史宏简録】
　　十四年【辛巳】春二月诏江西权殿前司职司冯榯援蕲黄榯不果行【豫章书】
　　理宗绍定二年【己丑】秋九月石城张遇龙文胜反于平固连破石城宁瑞兴雩五县安抚李寿明通判赵彦覃督兵讨平之【贑州兵寇志】
　　三年【庚寅】春二月诏复贑吉建昌凡蛮獠窃发经扰郡县赋税一年【宋史本纪】
　　抚州景定志云绍定三年春汀寇入宜黄焚崇仁郡城大震帅阃遣游奕军来援兼檄邓傅二社兵暨坊团义兵登陴设备贼遁闰二月复犯金谿南境邓傅兵驰归逐之王师踵至贼遂平
　　刘壎汀宼纪略云己丑嵗十月廖十六廖云廖雷辈由广昌来犯南丰西门知县王日宣备御无防贼陷城留一夕而去调江州兵百屯安禅寺戍守十二月调冯将屯西门翼日贼猝至冯被杀长驱入郭火官府民庐几尽乃去攻建昌明年日宣以失守被劾选南城杨尉应廉来莅邑朝命御前诸军副都统制夏训武友谅将池司步骑至又命蔡将某率荆湖步骑至张总管率步兵至进屯广昌贼遁松梓山池司兵攻破之时又起复陈工部韡知南剑州兼福建提刑江西招捕之职犄角平寇陈有威名多方略招致廖寇俱麾下乱遂以平
　　六年【癸巳】陈韡进寳章阁待制知隆兴府贑冦陈三枪据松梓山砦出江广所至残虐遣官吏谕降輙杀之韡乃决计除荡十一月诏节制江西广东福建三路捕寇军马【宋史本传】
　　端平元年【甲午】春正月陈韡进华文阁待制江西安抚使兼知贑州至则斩将士之张皇贼势及掠子女货财者齐敏李大声所至克捷分兵守大石堡断贼粮道遂破松梓山亲督诸将乘春瘴未生薄山下贼悉精锐迎敌韡军步骑夹撃纵火焚其巢贼首张魔王自焚斩千五百级擒贼将十二得所掠妇女牛马及僭伪服物各数百三枪中箭而遁追及下黄又败之遁至兴宁就擒斩隆兴市所跨三路数州六十砦悉平之【同上】
　　二年【乙未】秋七月知枣阳刘子澄弃城遁削秩贬瑞州【宋史本纪】
　　豫章书云十二月魏了翁开府江州了翁在朝凡六月前后二十余疏皆当世急务帝将引以共政忌者合谋排摈之且言了翁知兵乃命出视师赐便宜诏书如张浚故事了翁以吴潜为叅谋官赵善湘马光祖为叅议官
　　三年【丙申】春二月复召了翁赴阙以陈韡为沿江制置使冬十月昆布哈入淮西诏陈韡应援【同上】
　　嘉熙二年【戊戌】春二月以史嵩之叅知政事督视京湖江西军马三月髙定子为中书舎人叅赞京湖江西军事【豫章书】
　　三年【己亥】夏四月吴润权工部尚书沿江制置副使知江州秋七月董槐知江州兼都督行府叅议官【同上】大志云嘉熙间江西峒丁反吉州万安宰黄炳鸠兵守备一日五更报寇至炳亟遣卒迎敌众曰空腹奈何炳曰第行饭即至率吏辈携食桶沿市呼曰知县买饭民罄釜与之士卒皆饱一战破寇
　　淳祐二年【壬寅】进董槐直龙图阁沿江制置使知江州主管江西安抚司公事搜讨军实常若敌至禆将卢渊凶猾不受命槐斩之一军肃然【宋史本传】
　　五年【乙巳】夏五月从赵葵请诏江西造轻捷战船置游撃军分备捍御【宋史本纪】
　　十二年【壬子】夏五月盗起玉山县罢诸郡经界六月癸亥平之【同上】
　　寳祐六年【戊午】贼张半天何白眉等率百众寇南丰吏余璋急断浮桥贼憩水东官民俱逃逮昏贼始渡焚烧民庐市肆明日乃归巢【在木山石半峒】诸司调抚贑旗马军合寨尉卒进讨擒其魁渠赴建昌凌迟枭令【汀寇纪畧】
　　开庆元年【己未】秋八月防古自黄州渡江侵临江军知军陈元桂死之九月诏贾似道兼节制江西二广人马通融应接冬十月移马光祖江州副使【宋史本纪】赵葵传云开庆元年改隆兴饶江徽州防拓调遣兼判建康元将乌兰哈达破湖南传檄数宋背盟之罪理宗大惧冬十月改江东西宣抚加益国公节制调遣饶信袁临抚吉隆兴官军民兵以御之兼访问百姓疾苦罢行黜陟并许便宜从事给以缗钱银绢措用
　　豫章书云八月防古兵至临江时制置使徐敏子在隆兴顿兵不进知军事陈元桂力疾登城督战不能敌有欲抱而走者元桂曰死不可去左右俱遁兵至元桂瞠目叱骂遂遇害悬其首于敌楼防古入瑞州知州陈昌世素有善政百姓拥之以逃十一月防古兵在潭江西大震左丞相吴潜用御史饶应子言移贾似道于黄州黄虽下流实当兵冲孙虎臣以精骑七百送之至苹草坪候骑言前有北兵似道大惧虎臣请出战似道叹曰死矣惜不光明俊伟尔及北兵至乃老弱部掠金帛子女而还者江西降将储再兴骑牛先之虎臣擒再兴似道遂入黄州
　　景定元年【庚申】冬十二月印应雷直徽猷阁知江州主管江西安抚司公事节制蕲黄兴国三郡是嵗蠲江西被兵州郡两税【同上】
