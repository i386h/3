<!-- { "loadSidebar": true } -->
　　何人凿浑沌洞户启虚牝将飞势珑玲吐秀如束笋瞰空白石髓万古凝不陨泉蒸湿气成一一结芝菌其西势絶难以寻丈准天窄忽倒垂地豁平野尽侧身压紫盖俯背削苍隼傍崖嵌楼台缥缈海浮蜃青鸾十万只掉尾埽栏楯竹林疑有无仙者迹久泯短生寄长世局蹐良足悯如何不自广蟠蠖同螾蚓御风倘可行吾意欲逺引
　　下掷笔峰渡将军河抵黄龙寺观明慈圣太后所赐紫衣经幢及元人十八罗汉画像
　　危峰拔竒峭插汉秋峥嵘下走数千尺此身疑被阬溪流寛且长潭影黝而清飞泉溅我领过山犹水声渐入渐无蹊苍松与云平万株皆直上曲木何由萌入林见精蓝御扁题有明敕建自神母豁达开朱甍一道防藏碑蛟龙拱圅经袈裟垂频婆锦绣扬旛旌新如手未触机上初织成元人留画图用意塡丹青年深彩色退神气乃发生劫火焚天池赮封亦頽倾黄龙独无恙故物犹充盈得非深山中呵禁趋百灵勿轻现光怪恐使神鬼惊
　　入九叠谷循观山麻姑崖经屏风叠上一线天防日暮不及观三叠泉而返
　　信书不如无身歴解其故好竒轻坦道冒险犯迷路庐山载图经絶胜因瀑布三叠犹称雄此来期勇赴寻源既已得一壑经屡渡波涛所冲撞石滑不留步荒榛或刺眼蛇蝮时挂树云屏横我前阴濑风愈怒偕行率兴尽深入独无怖渐上一线天团团失四顾日光所不到勃窣但烟雾徘徊问樵夫道逺日已暮逡巡半途废老懒坐自误误事岂可常一悔生百悟
　　栖贤三峡桥
　　陟山须到巓寻水须到源我从泉源来送尔归山根上流九十九并力同作喧前行经玉渊尽为潭所吞既吞不胜受含雪空中歕急峡跨飞桥约束遏其奔一条夭矫龙中有跌断痕挟此万古怒轰轰争一门游人不敢立足底防澜翻松风吹细雨到寺将黄昬
　　玉峡亭观瀑
　　女娲炼石手年久漏微罅银河忽垂天峰顶劈二华阴寒透毛髪观者初可怕从来所踞高一跌必就下龙归争窟宅思以一战霸雷霆震严冬冰雹凛炎夏冲成并万丈避去石三舎束身峭壁旁俯视若出跨相持势难合掉尾竟倾泻来者竞喧嚣逝者已代谢风林延静听渐逺似分汊缲缲丝车鸣决决糟牀醡尽平震荡心坐以观物化
　　丰城县北十里矶头山上有曲江祠朱文公往还湖南时与李后湖姚雪山游此后人因奉栗主以祀三贤详见李崆峒祠记中今以韦武阳易后湖者讹也
　　贑江西南来夭矫北走龙到此乃东折矶头扼其冲是名曰曲江形势险且雄扁舟清夜咏倡自紫阳翁同时李与姚杖履偕游从三贤列祀典蔚为名教宗世俗不好古变置靡所衷作诗纠缪误兼以警盲聋
　　泰和城外望快阁
　　西昌汉古邑地势实开拓镜光十里平倒影见城郭浮图南北峙双秀拱一阁缅彼白下宰流风宛如昨官清无俗情景胜擅杰作冰絶已久人境两寂寞除却谢元晖澄江何处着
　　章贡舟中望崆峒诸山　　　　　王　原
　　城南九芙蓉青翠薄云际二水夹而走如骨绾络系右脇溯章流南程及东霁山光照清襟偭偝随转捩邱壑面面殊鶱腾变体势防州一都防山水富竒丽石城冠楼橹台观犹古制羣峰若拱揖一一得延睇昔有躬耕人结庐尝避世吾欲访白云何时脱尘系
　　马当
　　山险有太行水险有吕梁戒心天随铭兼之惟马当江外苞千山衔尾鞭羣羊兹山大如马信足趋洸洋江深多洄洑激迅起且僵三洲杀其势避走犹羊肠无风阻牵挽风健虞披猖深涉傥为乱欹仄须周防今朝风色正挂席何堂堂击汰恣流览缓辔行康庄古谚诧神助语或非荒唐
　　甘棠湖
　　北郭长江流混混杂黄赤南城千倾波一匳贮青碧小屋丛近汀衰杨罨遥陌沙尾古隄桥胜迹怀先画一抔若浮杯孤亭破烟白匡庐现全身岚紫落几席杰阁字镜波五贤妥神魄佳日携朋侪放浪脱巾帻湖山色不改人民已非昔江州属重鎭一再罹兵革休养日已久曽未起羸腊萧索惨气象凭吊愁过客
　　双牌峡
　　行歴西江山顽矿失竒秀连峰无嫩姿黄鐡冶铸就颇爱滩下石万彚穷刻镂舟入双牌峡崇冈石骨瘦肘脇态屡迁肌理细生皱中有三数峰谽谺出剔潄余似未剖璞时亦露指咮覩此心目爽足洗众山陋廿里百拆旋十步九宿留水容亦殊絶黝黯惨深昼渟如黛沈膏飘若镞离彀潭潭蛟龙潜睒睒虎豹鬭溪石厉廉角偪侧间疎透反唇来悲啼窒吭发狂吼防时甫出险叵料此峡又篙力怯枝梧笕挽戒踣仆游目未憎斁王程乃羁逗胡然叹滞淫难进固素守
　　下十八滩　　　　　　　　　　邱成和
　　昨买虎头船朝辞尾阁来日出重滩石齿排剑锷掷我七尺躯乃知端居乐天柱浪已高惶恐风愈恶云昼万安城霞夕泰和郭月上指庐陵汀沙宜早泊邨沽聊取醉适寝免梦噩千里一孤帆飘飘似秋箨
　　鹿洞西望星眼【五老峰中两崖相交而中逗光名星眼】
　　干　特
　　山上有匡庐山下有白鹿启扉见峰头曙星凌空矗静观常如期更极千里目五老时顾予顔色苍以穆予亦顾五老爽气相往复
　　峩眉岩　　　　　　　　　　　钟宏理
　　我闻峩眉山穹然表西蜀日月磨其巓冰雪夏常蓄岷嶓莫敢衡登者尽骇瞩胡为芗溪岩嘉名亦相续揽胜迟良朋行行路弥曲林莽气萧爽冈峦时起伏道经五面峰巉岩削寒玉峰回路渐转苍翠色可掬仰视天半岩宛如列眉目琳宫依石罅无假五丁筑飞阁迥淩空鸢乌寄巢宿羣峰势环抱俯首千仞谷天风吹我衣长啸振林木稍稍近栏楯下视瞻已缩阴云展灵旗急雨过山麓似有蛟龙潜腥风不可触下经山崦行绕畦尽修竹石桥跨危磵泠泠泻泉緑傍有小石岩深广亦如屋舂罏自成列潇洒出尘俗翘首山顶峰壁立如斧斸攀跻苦无径终古絶樵牧为语素心人好自回芳躅若陟此山巓定效华峰哭
　　入华子冈　　　　　　　　　　李　灏
　　崇冈逼天阙迤逦入寒山凉飚四面来飘泊喷红泉吾行仗轻防褁粮拟昔贤伐木追险道耸身陟高阡幽人何时来彷佛生紫烟侧闻华子期长啸空鱼筌玉棺琢千载金箓太上传逺眺天柱峰孤光隐目前麻源望三谷清泠亦潺湲响折谢公屐高下声跫然
　　清玉峡用范文正公观瀑韵　　　陆奎勲
　　峰头鹤不鸣亭隅泉可挹气通源故高脉束流始急潭影空明触石怒立双龙挟雷飞万古罕得蛰【东为马尾水西为瀑布泉其究一也】洒雪上青松天绘妙于湿携来谪仙谣陋彼鲛宫泣樵斧韵丁丁磨崖觊深入
　　三峡桥次东坡韵
　　盘盘逾七尖飞梁跨岩溜险若象马蹲猛与风霆鬭般匠始经营鬼工黙左右迤东转灵竒一聚百窦【玉渊潭受支流九十有九】爪灭踏雪鸿毛寒饮涧狖水波卷复圆山骨齧逾透下上判玉容【潭水上白下緑画工所难烘染】小大递金奏问涂涉九洪指月满三彀何物鎭山门有诗恼清昼齿刚逊舌柔白石耐可漱
　　华溪行【并序】　　　　　　　　　蓝千秋
　　癸巳冬临川洪狮山横秋话双烈事请赋诗备史官拾遗乙夘长兴之难金谿黄生妇静姑及其女慧恱死华溪妇临川故太常卿傅□孙太学生占衡女占衡师方城先生有文誉狮山五丈云
　　伊昔十三祀七闽遭逆孽妖氛扇江湖流毒最惨烈天兵指南荒玉石俱焚灭下马截人头上马拥云髪妇女泣且行宛若连娣侄刀剑耀雪霜谁能即引决乙夘屠长兴居民竞奔蹶金谿有贤姝娘女独秉节悠悠经三纪长老为余説姝本名家子临汝旧阀阅嫁作黄生妇帘帏自修洁上有老姑嫜甘旨靡遗缺下有出腹女小字为慧悦窈窕垂双鬟足迹未逾闑厄运干戈际踉蹡窜岩穴中道逢雷雨追骑又撇捩板桥挤欲颠溪涨不可越惶急语藁砧雍树涉仓猝阿女甫济岸阿娘已陷没顔色不变更举趾何勃窣绐以缓须臾戒以勿搪突祗恨倥偬间未与老姑别临流拜复啼此生已永诀拜罢赴溪湍一军骇咤咄其女隔岸呼娘去莫单孑跃身随逝波相从絶涴涅至今溪水鸣如闻泣呜咽寂寞东门祠【故烈女祠在金谿】无人竪碑碣我聆是语已太息中肠热二女扶人极千载犹凛洌空谷芝兰芳不以显晦辍所愧逐浮华大节谁昭掲赋诗纪幽贞上偕星与月华溪成冈陵英声无衰歇
　　峡江烈孝诗　　　　　　　　　李　绂
　　峡江古金川练公最竒崛遗风里闾盛士女识忠节有明国运终流冦作妖孽献贼尤凶残原野餍膏血其徒张其在虐熖燎袁吉蔓延至砚溪胡氏衣冠列于赫杨太君骂贼气不屈穿龈碎张齿喷血断顔舌二子故文弱孝义激仓猝裂眦起徒搏白刃怒可夺若坦从母亡若均力已竭仆地就骈诛有妇志尤烈涕泣防夫体玉碎兰芽折愿从我姑死庶防我夫活吾闻曽文忠【樱】大节髙门阀故应羣从间教成到闺闼【若均妇为文忠从子】世衰正气微忠孝不可诘死生亦大矣转念足已失伟哉胡氏门卓荦萃三杰诸孙我同谱旧事语酸咽使舟行皇皇无由拜碑碣短章志感喟顽懦借奋发风涛怒击撞魂梦夜超越
　　莲溪行　　　　　　　　　　　冯　谦
　　往昔乱初平悍卒同豺虎恣意肆杀掠村落无完堵哀哉周氏妇无由避剽虏宛转衢路间夫妻鱼在釜阳言脱其夫甘心膏锧斧心慧由性眞霜刃乌足惧泠泠莲溪水郁郁南村树悲风为我鸣烈义莽尘土【孔塘周灼九妻危氏避兵村南莲溪遇害时年二十有六】
　　龙珠寺分韵得自字　　　　　　杨枝逺
　　尘外构寒龛洗然清净地藤径何幽幽野客三五至道逢种药僧笑揖问何自荅云云外人来访云中寺欵曲话未终解衣挂薜茘维时孟夏初草木纷森蔽日色寒深松暗泉咽危砌有鸟结羣来翛然发清唳崖虚更无人谷暗疑有魁我欲陈此情此情杳难防山风振瑶琴泠泠发幽思
　　建昌山下渡　　　　　　　　　万承苍
　　西山势北走长河亟截断狰狞万狮虎屏息如让畔中流一苇杭俯见沙砾粲垂杨荫鱼矶人家在西岸炊烟四面起偃蹇坐虚馆溪澄刮青铜壤辟铺绣案放神向寥廓流目入澶漫高天鸿雁没逺浦牛羊散遥睇紫霄峰峩峩插星汉匡君栖隐处白云为之冠意与洪厓子灵境各据半中剰寛闲地世人得畊灌欣赏未云足登车日将晏首涂困荦确及此方泮奂明晨陟峻坂心知有竒观转恐我仆痡临岐忽成叹
　　九江道上黄菊盛开经数百里不絶传是东篱遗种
　　江州古时路黄花翳连冈举世无人识飘零随晓霜陶公感萧晨采之助飞觞遂令千载后华屋延秋光亭亭金石姿不随世炎凉清泉濯宿根空山抱孤芳一承君子顾纫结古锦囊岂惟制頽龄令徳滋日章所以浮湘者亦欲餐其英柴桑今为墟此意谁与明
　　初入庐山
　　庐山信竒絶我来及初冬羣阴一以揫了了辨诸峰旭日射岩谷光彩相沓重西峰松上翠泼向东峰松欹石盘鹳鹤枯藤偃蛇龙中有太古人出没无定踪行行度幽涧忽闻烟际钟谁从宗竺游吾方媿尘容
　　古杉诗【并序】　　　　　　　　　甘汝来
　　县东三里许由郑家洲渡河而东有白象山余家祖茔在焉嵗壬午家大人复卜葬先大父于祖茔之左后二十年次辛丑先大母卒又祔葬焉去坟二尺稍偏左有古煔一株围可四尺高不过丈余顶秃无梢杪枝桠横披团圞交错望之类张盖相传近千年物也诗以志之
