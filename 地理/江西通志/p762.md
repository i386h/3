<!-- { "loadSidebar": true } -->
　　厌原山中晓行　　　　　　　　裘万顷
　　碧鸡夜半声啁唽唤起幽人步林樾秋高风露着羣木无数寒花泣明月松篁一径宛知画石溜涓涓更清絶山巅便好结茅庐莫待他年鬓成雪
　　仰山行　　　　　　　　　　　赵汝鐩
　　平生几雨谢公屐爱山爱水真成癖集云峯在指顾间年来抗尘乃絶迹西风怂惥作意登佛境未入心境清九秋颢气接岚气五里松声答泉声招提金碧压深窈钟鼓四时递昏晓梵音独许山鸟听禅梦不惊蝴蜨绕土腴露饱蔬笋鲜一粥一饭天上仙伊蒲供罢日卓午浮空半是烹茶烟四藤欲知阁中味万字欲参堂上意请将此事且放置坐看山雨濯晓翠
　　东湖歌【袁州】
　　湖光荡绿春拍塞百雉之东才咫尺五步一亭十步榭轩窗处处临水辟露浓昼淑花溜红烟嫩堤平草连碧俯窥萍罅鱼上下仰听木杪禽格磔拂拭尘埃读祖碑摩挲峯窍怜卢石中年懐抱多感慨东西跳丸驹过隙山林钟鼎同一尽可笑世网甘形役瓮边吏部真得计右酒左蟹船中拍明朝风雨可料且对湖山醉今夕沙鸥许我再寻盟从此时携杖头百
　　题曽氏连理木　　　　　　　　文天祥
　　后皇嘉树生橘佹四衢五衢合一轨徳泽纯洽八方一乗木而王固如此大明香琴橘贞观玉华李一时图画传竒观荣华过眼转丸易惟有武城宅前树不知何年已连理从来县官不以闻武城子孙世専美人言协气薫嘉生此家孝友陶协气朱门多少锁乔木百年瞬息滋一喟焉得鼎鼎为轮囷受命不迁相曽氏传闻此木更八世方遇麻阳大夫记麻阳诚斋又几年却入青螺地舆志比来彻当路表名连瑞里有日捧图上嘉禾灵草共青史物生隠显殆有时展如之人亦应尔楩楠杞梓离竒生继此庐陵城北不止称三瑞
　　题元潭观雪浪阁用诚斋韵
　　弃官学道句山许学到至人本无怒赤子如鱼头不堪妖孽腥上流钳键长潭铁树立摩挲穹石宝劒湿当时岂忍如是观毒流不可开眼看英风凛凛万古寒
　　发吉州
　　己夘六月初一日苍然亭下楚囚立山湖颠倒纷雨泣乙亥七夕此何夕煌煌斗牛剑光湿弋鋋慧雪雷电击二百余年火为徳须臾风雨天地黒皇纲解纽地维坼妾妇偷生自为贼英雄扼腕怒须赤贯日血忠死穷北首阳风流落南国正气未亡人未息青原万丈光赫赫大江东去日夜白
　　书林十景之三　　　　　　　　谢枋得
　　雄峯驰骤万马奔浮空积翠如昆仑中有一蛙清且癯天成不假钻锄痕神物深潜清彻底霹雳电光生石齿桃花飞雨三月红汹涌湖光涨春水【龙湖春水】
　　路盘屈曲虵行惊岭危崒嵂纹真俯窥毛悚超宇宙仰扪手得探星辰斜阳堕块硃砂魄暮霞几缕胭脂色来朝海气泛扶桑拥出金轮光赫赫【岭暮霞】
　　朔风吹折寒梅枝严凝冻合彤云痴华峯屹立亘今古堆累积聚皆昏迷杨花飞舞盈三尺蜨翅交加呈六出朝阳发焰照乾坤万壑千崖消粉饰【华峯霁雪】
　　题峯
　　三十二峯峯最高脚踏高处真人豪近观灵山一培塿俛视彭蠡无波涛眼明始见沧海阔心闲却怜尘世劳后百千年谁独立万古一览皆秋毫
　　清江曲　　　　　　　　　　　姚　勉
　　夹岸桃花燕子飞一江春雨鳜鱼肥丝纶百尺烟波阔深夜鸣榔载月归扁舟一叶横沙嘴得鱼烂醉春风里绿杨深处酒醒时江湖半落天如水万顷沧江五月凉一川锦绣藕花香绿蓑青笠鸣疎雨老树残烟带夕阳野船烟火夜明灭一笛风清楚江阔无鱼无酒且归来篷里萧疎卧明月江南江北老天涯萧萧两岸梧桐叶漠漠平川芦荻花万里西风双髪华柔橹声中山水绿一萍买断黄金屋沙边鸥鸟莫相猜是非不到清江曲荷苇折枯人未归寒波霜落雁初飞人间节物时时换又折梅花下钓矶青山四面清歌发几沙鸥起天末一任长年醉则休醒时独钓寒江雪
　　游曲江分韵得月字
　　曲江矶头山崒嵂此景江南夸第一渔舟晚弄烟波间市楼春映晴岚出拥舆寒吟入画图席地草饮成真率且叩山房僧榻眠再上山林待明月
　　伏龙山民宋正甫湖山清隠乃唐诗人陈陶故圃
　　曽景建作记俾仆赋诗　　　　　戴复古
　　故人昔住金华峯面带双溪秋水容故人今住伏龙山陈陶故圃茅三间千载清风徐孺子门前共此一湖水百花洲上万垂杨白鸥羣里歌沧浪故人心事孺子高故人诗句今陈陶短衣饭牛不逢尧何如绣鞍上着锦宫袍瓦盆对客酌松醪何如紫霞觞泛碧葡萄豆萁然火度寒消何如玉堂夜照金莲膏吟成秃笔写芭蕉何如沈香亭北醉挥毫再三问君君不对目送飞鸿楚天外细读山中招隠篇超然意与烟霞防照影湖边双鬓皓此计知之悔不早三椽可办愿卜邻荷锸相随种瑶草
　　和何应辰过山谷墓　　　　　　王　炎
　　何年马鬛埋玉树上有乔木清风寒琳琅金薤落四海万家顿挫随毫端追攀前辈岂无意偶来弛担鸣珂里生恨与公相后先临风三叹不能已论诗谁解鍼膏肓人间今日无黄香经过一酹尊中碧明月湾头山閴寂
　　题清江常宰道院诗
　　古人牧民如赤子今人临民用笞棰孰知官府本无事独恨庸人扰之尔临卭有客腰铜章三年为吏先慈祥老农共説长官好桑柘隂成民小康公庭闲暇雁鹜散燕坐胡牀清书长拨烦何自文书省治道由来贵清浄底须柱下五千言洙泗六经无猛政
　　石潭急峡　　　　　　　　　　饶　鲁
　　两山夹石湍风急势吼春雷鬼神泣行人登舟不敢渡疑有毒龙深处蛰崄巘彷佛若霅川又如三峡倾潺湲水窍恐是神禹凿石骨未遇秦皇鞭飞流溅沫弄寒玉赴壑奔滩势何速直须流入镜湖心如遇平舟免覆垂杨覆隂沙岸高将军唤渡多英豪中流击楫思祖逖当清宇宙无辞劳
　　重湖夜月
　　昔闻放翁歌镜湖船尾有酒船头书又闻鉴湖赐贺老剡川一曲春风好番阳之东有重湖风光与此真不殊澄波湛湛秋莹洁碧月一片沈冰壶彩舟荡样摇画浆上下天光映虚愰踏歌捶鼓乐者谁武陵樵客来湖上赋诗横槊何英雄气槩或跨前两翁我思此景劳梦寐东望咄咄徒书空
　　稠山茅屋
　　乱山堆翠如削玉中有幽人结茅屋柴扉寂寂掩苍苔书院萧萧倚修竹闲云满堑白日长吚唔朝暮声琅琅芸窗纸破漏月影石砚水满涵天光风尘频动遍丘壑此处怡然有真乐门静应无俗客过茅深不怕秋风恶高人有才济当时防见徴贤日三顾愧我飘蓬石洞人茅屋青山在何处
　　题东林香山像　　　　　　　　周紫芝
　　大唐受歴三百年文士辈出俱可传情虽妩媚中骨鲠当时只有香山贤香山年少谪湓浦卧听琵琶心独苦想得囘舟半夜时半湿青衫泪如雨别来江月几番圆黄芦苦竹空凄然风流埽地那复有但见东风吹白髯可怜画手无前辈欲倩虎头呼不起琼枝玉树了无踪铁拨鹍何用尔明朝一舸下浔阳月明依旧空江水
　　筠阳竹根枕
　　高安老竹三尺围断为釡甑中可炊蕲州开笛不足数嶰谷截筒空自竒何如猫头未成竹化为霜根白如玉峥嵘劲节不得施歴録黒斑空满目白头老吏饱官仓云梦南州睡初足筠阳别乗一幅书寄我中刳两枵腹飘飘逸韵青衣郎梦中相见筠山阳一笑摩挲抚君背定交从此毋相忘我欲问舍无何乡为我往使华胥王人生草草两鬓霜安知日月壶中长
　　灵谷山　　　　　　　　　　　呉南寿
　　尝闻天台八万四千丈髣髴根蟠东海上赤城丹霞二石梁几欲从之路难往吾州喜有灵谷山悬崖秀出羣峯间兴来腾身览絶顶十歩九折劳跻攀追寻凌云抚遗迹门对长江秋水碧洪波浩荡绕山流鹭睨鸥窥云树黒焚香再拜礼浮丘烈烈北风吹殿头夜深何处候笙鹤披衣托宿南岩幽
　　大孤山　　　　　　　　　　　赵崇鉘
　　大孤溶溶决眼青小孤江色春防防隔江淮壖几千里枯荻萧槮朔风起佳人何在遥相望我无羽翼从君翔为君暗整珍珠裳绿蘅翠芷参差香
　　洪阳洞　　　　　　　　　　　宋之瑞
　　天台自是神仙窟常恨平生游未足朅来访古得洪阳不惮攀跻冒炎酷当年事往虽渺茫至今峭壁摩空苍豁从洞口见穿穴始信灵迹由天藏细泉滴乳散璎珞乱石排衙互拏攫上施牀几看烧丹旁布塍畦闲种药虚舟聊具仍驭风灵源暗与江流通欲携束缊恣幽讨却疑深处藏蛟龙惜哉此境真竒絶地偏往往成湮没仅存野庙傍山阿傥非好事谁留辙吾衰重到定无期肯辞蠒足陵丹梯共言荆榛无路入徒羡翠羽穿林飞安知咫尺蓬莱隔邂逅仙人还不识谩书所歴记吾曹归向天台诧泉石
　　金精歌　　　　　　　　　　　赵东林
　　东风飞灵雨一洗桃李尘快马紫游缰来赏金精春连林翠气吹不动时作佛髻螺头青劖劖天壁面削起中可建旗坐万人豁然呀呀怫然凭凭蹲蹲者为虎豹几几者为墉城千年老狖学春吟白日龙雷藏树隂莲花峯下久无路时有樵子攀藤寻丹光出屋水涔涔白鹤飞去栖桃林桃今几熟枝尚青石田玉子无龙耕云蒸甑腹烂青饭雪冻地骨迷黄精灵君夕矣鞭玉麟今作天上何公卿崖前老竹屡生米夜有石犬当堦鸣我亦三生家石鼓花落花开不知数人间鱼沬吹秦桥漫有姓名刻洞府试为灵君觅杯水水中白昼青虬起便令紫雾生风霆一举直上九万里
　　元
　　题劎池驿楼诗【旧日宝气亭今撤而为楼】　　　呉　澄
　　双龙飞去已千年斗间紫气夜黯然却令往往来来客坐阅朝朝暮暮船天地与亭俱传舎旧毁新成更代谢旧亭不见见新楼新楼谁作今州侯州侯温温廊庙姿三年莅政民不威政成遗惠及宾旅又与江山发新趣昔旧今新新复旧刘郎去后何人胄楼新楼旧谩劳心江光山色只如今着我凭阑观水际游目两间寻宝气猗嗟世上无张雷有铗莫弹归去来
　　湖口阻风登江矶山观涛
　　狂风吹人浑欲倒瑟瑟寒声动秋草扪萝径上矶头山万顷江湖波浩渺怒鳞云鬛奔腾来目快心千样好向曽观海难为观囘首匡庐青未了元云作帽深蒙头五老昻藏元不老何时月夜水镜浄漭荡澄虚纳苍昊着我峯尖伴老人坐看海东红日杲
　　拟岘台　　　　　　　　　　　何　中
　　拟岘台山如杯树如苔台前东风花乱开流云藏雨花间来花根得雨新緑催花枝随雨成香泥神工鞭策不停手七尺容形争好丑桐林岭头木香酒百钱一盏当酤否
　　寄题疎山寺半间禅房
　　往时防泝旴母川李花隂隂曽系船丰茸沙草取幽径扣闗一礼白云禅千柱空廊絶人迹苍苔乱防蜚红妍松香四袭翠滴雨红影半侵明映烟鹳鹤流声出岩谷轻霏忽散风锵然长哦欲写不能就每寄清梦时周旋秋风吹空客如仙名山有记特相传乃知昙花解重现弹指一瞬五百年经阁名台雪几尺戏成小果留人天先师吾乡白云寺卓锡尚令题榜鲜半间之半可着我呼童急办青行纒身前旧境余一念定许邻舎香茅编
　　由宝塘舟行至临汝
　　卢鸿十志看不足爱雪贪行雪相逐清风吹散北山寒三十六陂水初緑黄洲挐得罩篷船松筠缭绕烟成渊陂声叠下滩声恶鲍照却歌行路难
　　九日登鹿角山诗【有序】　　　　　刘　诜
