<!-- { "loadSidebar": true } -->
　　按唐漕江淮租输河阴宋漕东南之粟由江淮入汴固皆河运自元都燕乃剏海运葢彼时朱清张瑄皆海盗素习海事故元人用之称便至明永乐初亦仍元制嗣后乃专借河运议者谓河费不赀海运由浙西不旬日可达都下较之河运费省而功倍然尝考元史至元二十八年海运漂米二十四万五千六百有竒至大二年漂米二十万九千六百有竒则语牵挽者海省而河费若计及漂溺又河安而海危也王者以天下为家损上益下亦奚恤此小费哉







　　江西通志卷二十八
<史部,地理类,都会郡县之属,江西通志>
　　钦定四库全书
　　江西通志卷二十九
　　武事
　　八政范列五材天生有备无患谁能去兵江西要地山纵水横厯征往纪亦有战争
　　圣朝受命草泽廓清陆剸虎兕水翦蛟鲸奕奕厥武赫赫厥声仁义介冑忠信千城士乐其业农安其耕兵气永销歌咏太平作武事志
　　周
　　景王九年【乙丑鲁昭公六年】楚令尹子荡帅师伐吴师于豫章次于干谿吴人败其师于房钟【春秋左氏传】
　　十六年【壬申鲁昭公十三年】楚师还自徐吴人败诸豫章获其五帅【同上】
　　按豫章之名始见左传杜预注云当在江北淮水南盖后徙在江南豫章孔頴逹疏云五帅谓荡侯潘子司马督嚣尹午陵尹喜五人郦道元水经注云贑水又北迳南昌县城西于春秋属楚即令尹子荡师于豫章者也吴曽能改斋漫録详辩其误见沿革志
　　敬王二年【癸未鲁昭公二十四年】楚子为舟师以略吴疆越大夫胥犴劳王于豫章之汭王及圉阳而还吴人踵楚边人不备遂灭巢及钟离而还【同上】
　　十二年【癸巳鲁定公二年】秋楚人伐吴【春秋】
　　左氏传云楚囊瓦伐吴师于豫章吴人见舟于豫章而潜师于巢冬十月吴军楚师于豫章败之遂围巢克之获楚公子繁
　　十四年【乙未鲁定公四年】冬蔡侯吴子唐侯伐楚舍舟于淮汭自豫章与楚夹汉左司马戍谓子常曰子沿汉而与之上下我悉方城外以毁其舟还塞大隧直辕冥阨子济汉伐之我自后击之必大败之既谋而行史皇谓子常楚人恶子而好司马若司马毁吴舟于淮塞城口而入是独克吴也子必速战乃济汉而陈自小别至于大别吴师大败之五战及郢【左传】
　　十五年【丙申楚昭王十二年】吴复伐楚取番楚恐去郢北徙都鄀【史记楚世家】
　　括地志云饶州鄱阳县春秋时为楚东境秦为番县属九江郡
　　元王三年【丙寅鲁哀公二十二年】冬十一月越灭吴【左传】
　　显王三十五年【丁亥】楚灭越【资治通鉴】
　　史记越世家云当楚威王时越北伐齐齐威王使人説越王遂释齐而伐楚楚威王兴兵伐之大败越杀王无疆尽取故吴地
　　秦
　　始皇二十五年【己卯】王翦定荆江南地降越君【史记】江西大志云始皇二十四年王翦灭楚卤负刍明年置九江郡南昌隶焉
　　按秦本纪卤荆王事在二十三年分天下为三十六郡事在二十六年
　　二世帝二年【癸巳】鄱阳令吴芮使英布将其兵击秦【通鉴纲目】汉书列传云吴芮秦时鄱阳令也甚得江湖间民心号曰鄱君黥布六人也姓英氏布以论输骊山骊山之徒数十万人布皆与其长豪杰交通乃率其曹耦亡之江中为羣盗陈胜之起也布见鄱君其众数千人鄱君以女妻之章邯灭陈胜破吕臣军布引军北击秦左右校破之青波引兵而东
　　三年【甲午】沛公还攻胡阳遇鄱君别将梅鋗与皆降析郦【史记髙祖本纪】
　　汉
　　髙帝五年【己亥】布与刘贾入九江诱大司马周殷殷反楚遂举九江兵与汉击楚破垓下项籍死布遂剖符为淮南王都六九江庐江衡山豫章郡皆属焉【汉书英布传】按史迁髙祖本纪破项籍在五年布传乃入六年西江大志承其讹今正之
　　灌婴传云婴渡江破吴郡长遂定吴豫章会稽郡按郭子章豫章书云三年颍隂侯灌婴渡江定豫章据婴本传三年所定者乃广陵非豫章也尔时犹未封頴隂侯谢诏贑志云汉髙帝六年頴隂侯灌婴略定江南置豫章郡南粤尉陀数扰边婴将兵击之据史记汉书列传婴定豫章在髙祖未即帝位之先其为五年明矣且婴定豫章后即还定淮北云击尉陀事亦未合
　　十一年【乙巳】七月淮南王黥布反【髙祖本纪】
　　十二年【丙午】十月髙祖已击布军会甀布走令别将追之拜沛侯刘濞为吴王汉别将击布军洮水南北皆大破之追得斩布鄱阳【同上】
　　史记黥布传云布之初反谓其将曰上厌兵必不能来使诸将独畏淮隂彭越今皆已死余不足畏也故遂反东击荆荆王刘贾走死富陵尽劫其兵渡淮击楚楚为三军欲以相救为竒布破其一军其二军散走遂西与上兵遇蕲西会甀布军败走布故与番君婚长沙哀王【吴芮之子哀当作成】使人绐布伪与亡诱走越故信而随之鄱阳鄱阳人杀布兹乡民田舍
　　史记濞传云立濞为吴王王三郡五十三城已拜受印髙祖召濞相之谓曰若状有反相因拊其背曰汉后五十年东南有乱者岂若耶然天下同姓为一家也慎无反濞顿首曰不敢
　　景帝三年【丁亥】春正月吴王濞反以周亚夫为太尉将兵讨之二月亚夫大破吴楚军濞亡走越越人诛濞【通鉴纲目】
　　濞传云晁错说上曰吴王即山铸钱煮海水为盐诱天下亡人谋作乱今削之亦反不削之亦反削之其反亟祸小不削反迟祸大因削吴之豫章郡会稽郡吴王先起兵胶西诛汉吏二千石以下胶东菑川济南楚赵亦然遂发兵西
　　武帝建元六年【丙午】闽粤击南粤南粤守天子约不敢擅发兵以闻上遣大行王恢出豫章大司农韩安国出会稽兵未逾岭闽粤王郢发兵距险其弟余善与宗族谋鏦杀王奉其头致大行驰报天子诏罢两将军兵【汉书闽粤王传】
　　按纲目事在六年秋八月豫章书作二年壬寅者悮使鄱阳令唐防风晓南越本同时事郭亦悮载
　　元鼎五年【己巳】秋主爵都尉杨仆为楼船将军出豫章下横浦【汉书南粤王传】
　　六年【庚午】冬汉破番禺楼船将军仆上书愿请引兵击东粤上以士卒劳倦不许罢兵令诸校留屯豫章梅岭待命【括地去云梅岭在防化县东北一百二十八里】明年秋余善发兵距汉道号将军驺力等为吞汉将军入白沙武林梅岭【索隐曰今豫章北二百里接鄱阳界地名白沙有小水入湖沙东南八十里有武阳亭亭东南三十里地名武林此白沙武林当闽越之京道】杀汉三校尉上遣梅将军韩说出句章浮海从东方往楼船将军仆出武林中尉王温舒出梅岭粤侯为戈船下濑将军出如邪白沙【汉书闽粤传】
　　新莽始建国元年【己巳】豫章太守贾萌起兵讨莽不克死之【豫章书】
　　按谢承后汉书云贾萌为豫章太守王莽簒汉举兵诛莽不克而死是郭说所本也雷次宗豫章记云贾萌河东人汉更始二年为郡太守谋王莽师败死即亡日显灵于津立祠说小异矣水经注则云贾萌与安成侯张普争地为普所害安成记及太平御览皆从其说而班固汉书王莽传云传莽首诣更始悬宛市曹部监杜普陈定大尹沈意九江连率贾萌皆守郡不降为汉兵所诛则萌死于更始建元以后萌实助莽谓讨莽而死者事尤失实豫章始为立庙后废而不血食固其宜也
　　天鳯四年【丁丑】羣盗起余干人陈靖纠兵讨之【饶州事考】后汉
　　光武帝建武元年【乙酉】汝隂王刘信【刘显子】据豫章桂阳太守张隆击降之【豫章书】
　　豫章书宗室传云初信为更始讨平汝南因封汝隂王信遂将兵平定江南据豫章光武即位桂阳太守张隆击破之信乃诣洛阳降以为汝隂侯
　　顺帝阳嘉元年【壬申】春三月扬州六郡妖贼章何等寇四十九县杀伤长吏【后汉书顺帝纪】
　　晋书地理志云扬州统会稽丹阳吴豫章九江庐江六郡
　　建康元年【甲申】秋八月扬徐盗贼范容周生等宼掠城邑遣御史中丞冯绲督州郡兵讨之【同上】
　　冲帝秋九月扬州刺史尹耀九江太守邓显讨贼范容等军败为贼所殁冬十一月九江盗贼徐鳯马勉等称无上将军攻烧城邑十二月九江贼黄虎等攻合肥【冲帝纪按冲帝于乙酉改元永嘉在位不满五月】
　　质帝永嘉元年【乙酉仍冲帝号】春三月九江贼马勉称皇帝九江都尉滕抚讨马勉范容周生大破斩之秋七月庐江盗贼攻寻阳滕抚遣司马王章击破之冬十一月厯阳贼华孟自称黑帝攻杀九江太守杨岑滕抚率诸将击孟等大破斩之【质帝纪】
　　按顺帝建康以下数条皆豫章书所载故録之但汉之九江郡所统十四城毫无渉于今之江右惟庐江盗贼攻寻阳一条据郡国志云寻阳南有九江东合为大江稍可傅会然汉之寻阳本在江北近蕲州界晋惠帝永兴元年始分庐江之寻阳武昌之柴桑二县置寻阳郡属江州懐帝永嘉元年又以豫章之彭泽县属寻阳郡则郭书亦强载也若江西大志以徐鳯马勉乱事入建武年间舛错尤甚
　　桓帝延熹五年【壬寅】秋八月艾县贼焚烧长沙郡县冦益阳杀令【桓帝纪】
　　按纲目书于五年之夏据帝纪在八月艾县今之宁州武宁地春秋传鲁哀公二年吴公子庆忌出居于艾即此汉属豫章郡
　　七年【甲辰】夏五月【据帝纪当在秋七月】荆州刺史度尚击艾县贼平之【通鉴纲目】
　　度尚传云延熹五年长沙零陵贼合七八千人自称将军遣御史中丞盛修募兵讨之不能尅豫章艾县六百余人应募而不得赏直怨恚遂反焚烧长沙郡县宼益阳杀县令众渐盛又遣谒者马睦督荆州刺史刘度击之军败睦度奔走尚书朱穆举尚擢为荆州刺史尚躬率部曲与同劳逸广募杂种诸蛮明设购赏进击大破之降者数万人尚出兵三年羣寇悉定七年封右乡矦
　　献帝初平四年【癸酉】春三月袁术杀扬州刺史陈温【献帝纪】兴平元年【甲戌】秋九月以刘繇为扬州刺史【通鉴纲目】二年【乙亥】冬十二月孙策击刘繇于曲阿破走之繇攻豫章笮融走死以华歆为豫章大守【同上】
　　袁宏汉纪云刘繇将奔会稽许子将曰会稽富贵策之所贪且穷在海隅不可生也不如豫章北连豫壤西接荆州若收合吏民遣使贡献与曹兖州相闻虽有袁公路隔在其间其人豺狼不能久也足下受王命孟德景升必相救济繇从之
　　吴书刘繇传云繇奔丹徒遂泝江南保豫章驻彭泽笮融先至杀太守朱皓入居郡中繇讨融为所破复招合属县攻破融融败走入山为民所杀繇寻病卒
　　建安三年【戊寅】秋九月以孙策为讨逆将军封吴侯【通鉴】江表传云太史慈从豫章还见策曰华子鱼良德也然非筹略才丹阳僮芝自擅庐陵诈言被诏书为太守鄱阳民帅别立宗部阻兵守界近自海昏有上缭壁五六千家相结聚作宗伍惟输租布于郡耳发召一人遂不可得子鱼亦覩视之而已策拊掌大笑乃有兼并之志
