<!-- { "loadSidebar": true } -->
　　钟山府名胜志旧图经云隋大业二年敇于新喻县东三十五步作钟山府明年防乱遂废天夀元年十二月移临梁馆于府基重建天夀宇文化及伪号
　　临梁馆名胜志新喻县治南虎瞰山下有泉两眼上有临梁馆今废为学宫
　　览胜亭名胜志临江萧滩石溪寺览胜亭即唐卢肇观竞渡处唐摭言卢肇黄颇同举于乡公车偕发太守独饯颇而肇不与明年肇魁多士守延肇观竞渡肇席上作诗云扁舟鼓浪去如飞鳞鬛峥嵘各鬬机向道是龙刚不信果然夺得锦标归
　　按唐人诗题乃及第后江宁观竞渡寄袁州刺史成应元系七律唯后二句同
　　绿阴亭舆地纪胜在新喻县学俯瞰袁水唐卢肇诗亭边古木昼阴阴亭下寒潭百丈深黄菊旧连陶令宅青山遥负向平心
　　虎跑井明一统志在府治东唐鲁季丈庐母墓每患汲江水逺忽有虎于庐侧跑地得泉人以为孝感因名虎跑井
　　欧阳处士宅名胜志城南里许为瑞筠山濒江周回五里本唐处士欧阳董故宅丛生瑞竹色烂如银
　　藏书岩明一统志在閤皁山南唐宋齐邱读书处双秀亭名胜志黄金乡有双秀亭南唐时县人邓佑擢童子科其弟佶擢三礼科里人荣之为筑亭峡江上朱象为记
　　啸亭名胜志新喻县南四十里周山有云寺左吟峰右啸亭宋初吴鸾与其弟凤吟啸于其上故名
　　风义巷舆地纪胜清江未立县以前有冦警里妇曾将二儿走手抱长者而令幼者步行寇诘之曰防者妾所生长者前人所出也寇义而释之并遗以财后官榜其所居为风义巷今逸其处
　　戏鱼堂名胜志去清江县二里东山上有永夀寺宋元祐间殿中侍御史长沙刘次庄谪居卜筑于此凿池堂前名戏鱼自号戏鱼翁摹淳化禁中帖十卷刻石置堂中又自为法帖释文十卷与武冈帖淳化帖并传而戏鱼堂独擅云施愚山集淦城东北四百步山谷间为刘次庄戏鱼池隄崩水涸石刻不存土人言其鱼善鬬絶异常鱼春夏间尚有之
　　浩然堂栾城集新喻吴君志学而工诗家有山林之乐居不仕名其堂曰浩然府志在县南滨江宋士吴叔元建黄庭坚书额
　　横舟阁明一统志在府治倅防又有槐风桂月二阁及冰壶阁皆宋建
　　挂冠亭孔武仲记新喻萧贯之营其宅舍之东将因高筑亭为燕居退息之所命之曰挂冠而未及为也其子潜夫即其基而屋之属予为记
　　李处士水阁林志在新喻县西一里宋李谘建杨亿表其名陈尧佐诗水阁春来好泉声坐卧间有田皆负郭无树不连山浮世谁轻重清风自往还何当免拘束短棹访松闗
　　维崧堂明一统志在府治内宋天禧中王益为军判官其子安石生于此后人因名其堂曰维崧
　　霁月亭林志在府治宋时建
　　吸川亭明一统志在府治宋时判官防面对大江休亭豫章集萧公饷济父筑亭高原以望玉笥诸山用其所以斋心服形者名之曰休亭
　　静治堂明一统志在府治内宋建又有坐啸堂司谏韩璜记
　　芗林名胜志在清江县东门外孙觌芗林铭序秘阁修撰向子諲治一室手植众香草环之而读离骚其中自号芗林居士建炎末上书谢事徘徊玉笥之下淦水之滨登高探胜筑室居焉艺兰九畹采芝三秀羣芳众草罗生堂户盖真得所谓芗林者绍兴五十年诏起江东转运使明年徙两浙召见奏事赏劳甚宠因从容自言有终芗林之意上嘉叹良久亲书芗林二大字赐之范石湖集芗林故侍郎向伯恭所作本负郭平地旧亦人家阡陇故多古木修篁林塘皆为樾阴所迫森然以寒
　　经史阁林志在旧府学内宋侍郎向子諲建以藏经史胡铨有记
　　云章楼林志在新喻县南一里宋萧燧建以藏孝宗所赐御书
　　涌月亭林志在新淦县宋时建
　　愿丰亭林志在新淦县治南濒江旧名四望宋高斯从为令取杜甫忧国愿年丰之句更名
　　景防亭明一统志在新喻县西一十里宋欧阳国华致仕归乡作尚书右仆射曾方铭学士徐君平记
　　一览楼明一统志在府治圃中圃有清江台台上有楼名曰一览宋建
　　旌忠庄府志在峡江县宋高宗以韩世忠功特赐淦田手书旌之世忠孙枤有赐田碑记
　　墨庄池坊名胜志清江县有墨庄池坊今逸其处朱子记乾道四年熹之友刘清之言清之五世祖磨勘工部府君讳式仕太宗朝佐郡计者十余年既没而家无余赀特有图书数千卷夫人陈氏以语诸子曰此乃尔父所谓墨庄也中更变乱书散不守清之之先君子节衣缩食悉力营聚至绍兴壬申岁而所谓数千卷者始复其旧故尚书郎徐公兢吴公恱皆为大书墨庄二字以题其藏室之扁
　　按朱子文集墨庄五咏尚有冽轩静春堂玩易斋君子亭诸名
　　五贤堂林志在府学讲堂西祠宋刘敞刘攽孔文仲武仲平仲所谓二刘三孔也
　　云泉精舍刘克庄记休文游四方归筑精舍閤皁山中面峰挹涧手植葠杞梅竹无数其言曰山椒之云自去自来涧中之泉随取随有此予之所嗜不待有力可致故余得而擅之休文杨氏名至质丰城人
　　纵目楼名胜志在城南道院宋萧尚书逵引年归乡作纵目楼以学仙嘉定十一年寒露前一日一窭病者叩门求谒曰苐报尚书不吾却也及逵出视则已去矣但以所食榴皮书桂岩来三字于阶石透彻不可磨灭章尚书颖诗桂树花开临旧国榴皮书字彻新砖正谓此也
　　高明阁新喻县志在虎瞰山东宋尚书章颖建
　　美俗堂林志在新喻县治宋时建
　　清江碧嶂亭明一统志在府圃中宋时建
　　秀溪别墅名胜志在新淦县东北二十里宋兵部侍郎曾宏迪别墅也有宸翰篆书秀溪二大字刻石
　　竹坡舆图备攷在新喻县南宋尚书谢谔居此有桂山堂杨诚斋诗种满山中浑是桂怪来月窟更无香是也其燕坐之堂名曰艮斋学者因称艮斋先生
　　二老亭林志在新喻县学西宋朱子守长沙道经于此时尚书谢谔家居二公相防互有赠咏观者叹为德星聚防因作亭好事者绘为图谓之二老图庐陵杨长孺题诗侍讲朱顔映白发尚书野服接通衢德星聚处人争看画作两翁相见图
　　万安野馆新喻县志在县东六十里即今万安铺宋李绍兴与刘清之建为讲学所绍兴自号万叠山人朱子万安野舘诗身似孤云去复还投装犹记北窻闲只应烟雨苍茫外即是当时万叠山
　　近江楼明一统志在府治东南濒江宋知军魏庭玉建以朱子诗有征骖聊驻近江楼南市津头问买舟之句故名内祀朱子及黄干张洽
　　唤春园杨万里记新喻县南五十里而近有乡曰临川山深水秀一峯孤耸名曰卓笔人士周仲祥居焉园于居之旁求予名且记之予为兼总而名之曰唤春葢取之刘梦得之聫句云
　　御书阁周益公集崇真宫记宫北有令威观入门即御书阁十一楹藏熙宁赐书百一十八幅章圣封泰山芝草二本皇祐新乐图一卷绍兴宸翰十幅
　　按旧志崇真宫在閤皁山东峰之麓
　　庆源别墅吴草庐集新淦龚翊舜咨所营翊读书通古今为诗律稳妥有集名桃源渔唱
　　按记文别墅介新淦乐安之间地名隆中山
　　清江黄氏池亭亭名玉壶冰见掲文安集有诗
　　春晖堂何太虚诗小序清江黄伯原母弟七人孝爱友恭作春晖堂以奉母学士草庐吴先生序其事名士大夫诗词交赞之
　　竹深亭傅若金记新淦之鹏溪有廖君叔敏性嗜竹自号竹窗其孙中山嗜竹犹其祖故屋旁多植美竹而筑亭其中名以竹深
　　防山书庄名胜志在新喻县北九十里元梁寅至正间辟集庆路学官弃归明初徴至京攷郊祀书成授官以老辞赐金还乡筑防山庄居著述梁寅自记诸书或刻之以传或缮写以藏暨凡所得书皆聚之一室故号书庄
　　金水亭元何中有登新淦金水亭诗
　　鸣水台在閤皁山见元何中诗
　　员峤亭在清江镇灵峰寺见元人何中诗
　　宗濂斋新喻县志明邑人周德成建延梁石门先生传春秋于子若孙聫云理存太极一圏内道在中庸两字间
　　练子宁故宅安志在新淦东山下罗洪先自靖祠记其先本新淦东山人至父伯尚迁三洲是生公比及第复居淦城
　　浩然堂在新淦县府志治中提学副使李梦阳立金川书院以祀练子宁父子名其堂曰浩然
　　望江楼新喻县志在县东南五十步儒学之右高广数丈极目可百里明洪武初知州张建
　　湖阴书阁府志在新淦县西北四十五里莲湖上明里人朱文绍建罗洪先诗湖水遥连紫淦浔读书高阁傍湖阴
　　吉安府
　　庐陵故城元和郡县志汉献帝兴平二年分豫章于此置庐陵郡晋太康中移郡于石阳县今旧州东北故城是也太平寰宇记隋平陈改庐陵郡置吉州于今郡城西南筑小城即旧州城是也又故城在县治南一里晋咸康末太守孔伦筑
　　按庐陵故城有二一汉旧县西晋太康中郡移于石阳而城废即乐史所谓在太和县西北三十里者是也一东晋咸康末孔伦所筑隋开皇十年改郡为吉州而城始废即乐史所谓在今县治南一里者是也歴来各志互载不明今为攷正
　　安城县故城太平寰宇记去安福县六十里有安城故城存焉即汉安成侯张普所理也
　　平都故城太平寰宇记在安福县东南百里王水口舆地志樟树没于龙陂即其水也汉时平都县在此水口以地险徙之旧城犹存
　　遂兴故县太平寰宇记在泰和县南一百七里舆地志云后汉献帝立吴大帝改曰新兴晋武帝复为遂兴以在遂水口为名隋平陈废名胜志在万安县西北十五里
　　吉阳故城太平寰宇记在吉水县东一百二十里吴后主二年立隋开皇十年废
　　永新故城名胜志吴立永新县属安成郡至隋郡废以县并入泰和有故城在治西二十五里
　　废兴平县太平寰宇记吴孙策二年立隋开皇十年废东昌废县太平寰宇记在太和县西北六十里舆地志云吴后主置隋平陈废名胜志隋省入西昌唐复置寻废今之永和镇即其地入庐陵
　　安成郡故城太平寰宇记晋元康元年朱居为安成太守筑郡城郭内有双阙高数丈隋平陈废郡为县明一统志在安福县境
　　废安福县太平寰宇记在今县东六十七里枕王江之口
　　西昌故城太平寰宇记在太和县西三里齐明帝初封西昌侯于此隋开皇十年废
　　石阳故城太平寰宇记在吉水县东北三十里
　　梁天建中改置隋时与吉阳同省入庐陵
　　白口城太平寰宇记在太和县东南二里陈书梁天监三年陈武帝遣杜僧明将兵二万人筑城于白口以御李迁仕迁仕亦筑城相对今两城旧迹犹存近白下驿
　　按明一统志白口作白石讹
　　大臯城太平寰宇记在太和县北八十三里临贑水梁天监三年陈武帝领兵赴难高州刺史李迁仕筑城于大臯以拒之
　　鱼梁城名胜志在万安县南十里南史周文育传李迁仕据大臯遣其将军杜平虏入灨石鱼梁作城文育撃之杜弃城走文育据其城即此
　　摭口城明一统志在庐陵县北七十里陈永定元年广州刺史萧勃遣其子孜及其将欧阳頠傅泰等将兵出南康傅泰据摭口城周文育使其将丁法洪攻泰擒之即此
　　圣岭城名胜志永丰县南三十里有圣岭世传五代间夜有神人震动其上旦视之突起土城周回数里因以为名宋绍兴中乡人避寇其中多所全活
　　严城明一统志在永丰县南十五里旧传唐末有严将军聚兵于此
　　新茨亭太平寰宇记王烈之安城记云豫章太守贾萌与安城侯张普战于新茨之野今安福县侧有新茨亭
