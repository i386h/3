<!-- { "loadSidebar": true } -->
　　七里冈在安仁县西南四十里其冈平旷周回约七里月岩在乐平县北五十里郑氏世居其麓县东北九十里洪岩髙耸百余丈盘亘四十余里有天井岩桐木岩风岩气岩惟洪岩最着山腰有石室南北相通其中云气泉声四时不絶宋令王世辅有诗山下洪氏世居之亦名洪源又有梅岩明邵寳游记云入洞门阔十余丈稍曲而左窿然如入室焉当承宇处石有如笋者如菌者如瑚琅玕者累累下垂如将坠然近壁处有石鳞辏号仙人田右行又如一室室之顶垂石折盘如龙蛟之耳中一窍水滴注右折而行地渐髙有石如舟者如棋者地渐寛平如阶以升其上盖揭钟悬益宏而虚如亭之状左右穴各一天光照焉出之则山巅也
　　洞灵岩在浮梁县东三十里有洞四曰庆云莲花含虚张公又县之福西乡有仙石岩一名石佛岩
　　滴乳岩在安仁县北五十里宋尚书汤汉未第时读书其侧每晨岩下滴乳香一撮以供炉炷后汉没其乳遂絶
　　马祖岩在安仁县南六十里四山壁立如不可入岩前洞壑幽深渐下数十丈仰观有隙如线名一线天岩上有瀑泉飞下十余丈岩间所构梵宇禅舍俱极幽邃相传马祖道一于此卓钖故名县东南七十里有仙岩岩半有穴二十四大小相对下有溪流渔人仰视穴中有杵臼织机纺车银炉牀柜仓板之类每占其仓板开则岁丰闭则岁歉可望而不可即唐王贞白六言诗二十四岩天上一鸡啼破晴云与广信贵溪县连界
　　水龙洞在浮梁县东四十里去鳯游岩三里许山后有二岩水从黄坛入注岩中潜行地下二里许复从山前出其山蜿蜒起伏如龙髙岭洞在仁寿乡地连徽州黄巢之乱乡民据之有走马台防井泉元末兵起李昌立寨守此
　　管坊洞在安仁县南七十里羣峰峭立其中深邃可容万人有田可耕有铁门限及牀灶之属又有云锦洞相传汉张道陵修炼处宋王庭珪守饶有絶境逍遥云锦洞之句
　　姚源洞在万年县东门外一里许其洞深十五里两山并峙林木蓊郁土田肥饶明正德间为盗据县由此设都御史陈金平贼诗东乡事已姚源防传报逢人说后先
　　龙舌嘴在府城新兴乡根盘二十余里髙四五丈许蛇口石在浮梁县南三里屹抗河中石之西建浮屠县北三里有会仙石在鉴潭之西壁立水际可坐十数人又里仁乡有寳石一峙潭心一蹲沙际寿安乡有龙睛石
　　雷石在德兴县十都深潭中突起一石周围丈许相传雷震而化又二十六都有梅花石去徐公潭半里许
　　防鱼石在安仁县南三十里两石宛然若鱼泝流而上俗传能坏陂堰因凿其首
　　雄鸡石在万年县东源村螺旋峰下有石黑色屹立如雄鸡状其上为罗仙庵
　　鄱江在府城南门外一名长港会德兴浮梁徽州诸水流经城东环城而西折北十余里复分二支名防港水水落时有石梁横亘为两岸过脉
　　乐安江在乐平县南乐安乡故名源出徽州府芙蓉岭流经德兴县会诸水入鄱江
　　昌江在浮梁县南其水西流会诸溪水入鄱江
　　安仁江在安仁县南源发广信界经县东南防白塔河流经余干入鄱湖
　　新开河在府城西明崇祯间知府张有誉开此以厌火灾
　　龙窟河在余干县南十五里源出广信之兴业溪传有白龙潜窟中时出为雨故名
　　内河在乐平县治南自镪山而西分三支中支起康阜为县治左支挟传贤塘水右支挟西塘水至县前二水始合抱市西流号内河过厐公桥入乐安江
　　白塔河在安仁县东南其源一发龙虎山一发金谿云林麓至白塔二水合流四十里入安仁江
　　竹屯河在万年县西源发西南诸山过厓山古羊山防流成溪三十里逹余干古埠出大河滩髙水浅稍旱则舟楫难通又有殷河源出百丈岭汇诸源溪水以通洎水
　　鄱阳湖在府城鄱阳县西四十里余见南昌府山川澹津湖在府城内一名市心湖虽浅不涸纳城中水由大龙小龙二桥经德化桥穿城而合鄱江
　　东湖在府城东又名督军湖番君吴芮习水战处西湖在蠙洲门外又有北珠湖自东南至西北五十余珠湖在怀德乡
　　市湖在余干县治前中有越水风日清朗如镜如练不与众水相混唐陆羽取以烹茶谓味似镜湖水也县西有族亭湖因后汉张遐赠族亭候故名
　　清湖在余干县南安乐乡无源不流其深莫测大旱不竭相传清则时平浊则乱元至正辛卯忽黄浊明年果乱
　　秧青湖在乐平县长城乡又有蛟湖在永丰乡
　　怀蛟水在府城南相传其中有蛟五月五日郡人于此竞渡唐刺史张栖真尝标孝经以示训又名孝经潭
　　余水在余干县南防县之西南诸溪余水故名以其三道而入又名三余水或曰吴楚越之余水也
　　瑞洪水在余干县西北滨鄱湖有镇为闽粤百货所经冯田水在余干县东北由张家港经沙港受万年古楼埠水至黄塘受县东湖陈塘港水过珠湖受乐平浮梁二水绕府城饶河口入鄱湖
　　天寳水在浮梁县东源出同瞻山与彭充坞至程村合流十五里至杨港三水緫防为回军潭吴港潭尖石潭又五里至臧湾纳江家山水
　　桂湖桥水在浮梁县西源出画溪坞流经桂湖桥合洗马桥水流六里至罗家滩入西河又合流十里出西港口入景德镇大河
　　厯降水在浮梁县南出婺源长溪又一派出同瞻山之阳在县北者为大北港水源出祁门厯山
　　洎水在徳兴县东南十八都出洎山下西流百余里至县治前二十里至小港口入乐安江即乐平县之洎川也水起处曰洎滩里故名洎水
　　大溪水在徳兴县北三十里源出江南徽州婺源县至县境合寅港南部诸水自东而西至港口合洎水至乐平县明口合长乐水至桐山港口合建节水
　　蓝溪水在安仁县西其源有三一出卢山一出紫云岭一出青山俱南流注安仁江
　　九芝水在万年县南隅出自书源
　　清溪在乐平县东八十里胡氏世居其旁宋慈湖杨简书清溪字又县东有槎溪俗名流槎
　　龙溪在德兴县东七都宋学士汪藻居此初名浮溪徽宗赐名龙溪
　　云锦溪在安仁县治前源出福建光泽县宋晁之上干越见滩水清见毫髪其中石五色若可掇拾者从县令借图志阅视溪曰云锦村曰玉石因有行尽江南最逺山却寻干越上清滩之句
　　南溪在万年县源出岳原入殷河又南隅有环溪源出南充诸山防九芝水
　　钟潭在府城东北一百五十里梁大同间灵钟寺钟声闻百里后取入朝扣之无声送还至此沉于潭
　　龙潭在余干县冕山之东龙冈之南德兴县东南二十四都亦有龙潭岁旱祷雨輙应
　　鳯皇潭在乐平县丰乐乡河溪口
　　银潭在德兴县东十里崖深数丈有眼直通山巅名龙崖又县东金鸡潭相传樵者闻山谷间有声往视之见五彩雉戛然长鸣诸雉惊飞坠潭石间又县东南有吴王潭深净可鉴底有崖如屋宋张焘毁吴芮庙投其像于江祝之曰随汝所止复祀之像泝流三里许至此潭遂立为庙潭因名
　　龙鳯潭在万年县石下村距县七十余里两山曲涧一径深入潭广丈余深不可测四山壁立上有瀑布飞入潭中
　　国朝康熙十年春旱知县王万鉴歩祷潭侧甘霖立降玊石涧在安仁县东去儒学百歩许其水自合掌塘流经通济二桥注安仁江县东二十里有乌石涧源出临川下流入白塔河
　　蠙洲在府城西南二十五里相传唐时有大蚌产珠因名
　　螺蛳洲在府城东其南岸夹汀水最清隋梁文谦刺饶日嗜此水后人思其亷因名清洁湾
　　琵琶洲在余干县治南水中拥沙成洲状如琵琶传为梁萧王恺别业
　　汰金洲在乐平县西十五里平沙临水先有麸金塲开元后废
　　唐家洲在安仁县治西捍蔽江口知县谢汝韶建天池阁李华春建昆阳殿宏敞可游
　　金鱼池在府城南隅相传梁萧王恢养鱼所流杯池在府城西南千户所后宋范仲淹所凿又府西有白莲池汇桃源山水元时緫管段廷珪曽砌石桥于右落照池在西门外阔九十歩池内有走马埒
　　天仙池在乐平县东北天仙观前静蛙池在永善乡披云阁下俗传宋相马廷鸾有翦纸枷禁蛙事
　　龙泉池在浮梁县南六十里水极深岁旱投以楮镪有鱼衔之而下即雨
　　国朝康八年正月忽涸至底其下复有五穴皆深暗不可测三日后水满如故
　　化龙池在德兴县学东宋绍兴间凿明永乐初池开并头莲次年登进士者三人县南七里有淬剑池相传吴芮淬剑于此
　　龙池在万年县南五里上有石壁俯瞰江下一洞深八丈许口稍狭相传龙穴其中大鱼每往朝之
　　佛指泉在浮梁县西隅能仁寺前井底有石指其泉从上涌出味甘洌冬夏不竭
　　胆泉一在德兴县东银山下一在铜山下相传以泉浸铁数日輙类朽木刮其屑煅炼成铜后如法浸之不验
　　暖泉在德兴县二十三都新村坂明宣德间里人汪志宗夜梦神人告曰尔镘头防田下有黄金百斤明晨携锄掘之甘泉涌出冬月热如釡水灌田数顷虽亢旱不为灾又二十六都茅山之麓有温泉冬日如沸
　　七星井在府城内范仲淹凿旧有七窍如北斗形今湮龙女井在余干县西南六十里相传杨吴时有蔡氏女年十六父母欲嫁之女不从挞之因投井追之无迹但见防履浮水上时以为龙女后岁旱輙祷焉
　　剑井在浮梁县治东相传晋蔺真人卓剑处其水清洌大旱不竭又仁寿都有白水井水白如浆味甘村因得名
　　乌龙井在德兴县东兴寳坊其水澄四时不竭又县东妙元观有丹井相传葛仙翁炼丹处余息斋诗神光腾夜气余润溉春茶
　　吴公井在万年县东门外明叅政吴廷举追贼至姚源时冐暑病渴士卒患之乃具衣冠拜祝凿之遂得甘泉















　　江西通志卷十一
<史部,地理类,都会郡县之属,江西通志>
　　钦定四库全书
　　江西通志卷十二
　　山川【六】
　　南康府
　　庐山在府城北约二十里脉由桂岭北折袁瑞迤武宁东孕结兹山禹贡云过九江至于敷浅原蔡沈书传谓当指庐阜也郦道元水经注引山海经庐江出三天子都入江彭泽西一曰夫子鄣山水相依互举殊称明不因匡俗始矣后人因匡君姓呼为匡山又谓之辅山靖庐山宋开宝中避太祖讳更名康山今仍称庐山茅君内传云洞天三十六其八曰庐山名山灵咏真之天周景式庐山记云髙二千三百六十丈释慧逺记云大岭凡有七重圆基周回垂五百里风云之所摅江山之所带髙岩仄宇峭壁万寻幽岫穷崖人兽两絶伏滔游庐山序云庐山者江阳之名岳背岷流面彭蠡蟠根亘数百里重岭桀峄仰插云日周必大庐山后録云有九十九峰栉比磬折如城垜然李白诗银河倒挂三石梁香炉瀑布遥相望欧阳修诗六月飞雪洒石矼盖庐山以瀑胜也鼂补之诗五百僧房缀蜜脾宋时宗风之盛略可想见庐山旧志如刘焕陈舜俞所补马玗李常所续及朱端章拾遗二十卷戴师愈文物列传十三卷今皆失传存者为桑乔庐山纪事但宗臯诗文纪释定暠通志呉炜新志康熙戊戌星子知县毛徳琦合刻庐山志凡十五卷
　　前山在府城东南里许宋冯去疾有别墅因以自号对峙者为后山在府城西一里宋陈圆隠此
　　层城山在府城西五里今谓之乌石山晋陶潜游斜川诗序临长流望曾城即此又西二里为玉京山其地名上京陶诗所云畴昔家上京也
