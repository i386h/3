<!-- { "loadSidebar": true } -->
　　黄采字亮工南城人孩提时祖训以小学格言及圣贤姓名忻然听受稍长言动不茍师事程山笃志力行事父母醇孝祖父年八十余承欢不懈继母周有狂疾尤委曲以事常于賔客前唾骂辄长跪负罪三十余年如一日及卒采年迈仍哀痛尽礼年八十四卒着有性图愿学录圣学彚编会语诗古文居家以小学家礼倡引后进风俗为之一变与弟暾以学道相劝勉子湘丙子举人信丰教谕既殁丰人祠祀之【同上】
　　魏菁字明之广昌人明季贡授中书勅往饶州清稽藩下子孙寻挂冠归移家水斗砦顺治丁亥宵人通贼将为变守将被檄且屠砦菁素善守将踉跄往谒破私产得千金为夀曰此父老所献必破砦愿不滛不杀守将许诺所保全者千余家菁家业自此凌替食贫终身不悔也卒年七十四以子方泰贵赠通议大夫【魏和公墓志】
　　甘京南丰人初为诸生后弃举业与同邑曾曰都封濬师事谢秋水值邑荒乱京请免荒税均赋役赈饥平寇人称其经济胜文章曰都濬俱以行谊笃学为乡里矜式【白志】
　　陈允蘅字伯玑南城人为诗风流蕴借名倾一时尤工评选其论诗以淡约眞至为归所选国雅暨爱琴馆诗慰皆冲和恬澹之音为海内所重有诗集若干卷【府志】
　　黄熙字维缉南丰人顺治进士临川教谕以亲老乞终养告归父年八十卒哀感路人三年蔬食乙夘奉母居山砦母丧山居延燎熙抚棺大恸愿以身同烬倐忽风返同邑谢秋水于人少所许可独引熙为入室弟子云【崇祀录】
　　梅遇字品章南城人顺治举人初谕奉新有土寇突发攻城令皇遽失措遇代督民兵登陴固守飞礮及左右伤数人不为惧寇又挟邪术翼两笠飞登女墙遇麾卒斩之寇退城全擢陜西郿县令县经兵燹后田半荒芜
　　国初设官兴屯招垦胥吏乗间诬报逋赋日多遇力请上官奏减之郿东南境为古横渠渠流不溉西境遇相势开凿凡四十里引渠环绕入渭由是附境荒土皆成沃壤更设义仓捐建啓圣祠文昌阁歴官叙永同知致政卒于家【陜西新志】
　　何上如广昌人好读书絶意进取究心理学著书甚富子楚玉克传家学孙人龙康熙癸已进士翰林院检讨【白志】
　　赵希阶字方石南丰人康熙丙午举人任公安县地苦盗希阶廉得其渊薮掩捕皆服辜斗湖决户口流亡相地筑月堤画四里民恃以安堵乞归着有未逺堂集【同上】
　　鲁瑗字建玉新城人康熙乙丑进士选庶吉士授检讨癸酉典试山西所取五魁先后皆第南宫时称得士两任国子司业每集诸生讲学论文亹亹不倦胷中不设城府生平无疾言遽色人自不敢干以私旋晋侍讲掌春坊转太常少卿陞右通政引年致仕家居杜门教子次第皆成名主教豫章书院学者称西村先生卒年七十八所着有侍直草粤游草遂初吟砚贻堂诗钞共若干卷【同上】
　　李长祚字天仆南丰人康熙甲戌进士知衡山县详革赋役加派杂费勒碑以示久逺上司下其法各属遵为定式改调溆浦告归卒于道【同上】
　　胡铨字鉴亭新城人康熙丁丑进士知范县下车首葺学宫继立义学值嵗饥多方赈恤招复流亡又设立药局以疗病疫死者买棺掩薶范民感之卒祀名宦【同上】
　　梅锡字允公南城诸生性孝友幼侍父病衣不解带父殁哀毁骨立奉母尽孝养数十年如一日诸兄早世抚诸孤如已子康熙戊子嵗饥捐赀设粥全活甚众以子之珩贵赠中大夫詹事府少詹【崇祀录】
　　梁份字质人南丰人师事易堂彭躬庵魏叔子讲经世之学尝只身游数万里西尽武威张掖南极滇黔遍歴燕赵秦晋齐魏之墟览山川形胜访歴代得失成败荒遐轶事着有成书为人朴挚强毅退守穷约至老不挫年八十九卒所着有懐葛堂文集【姜宸英序】
　　汤蘧字圣游少为诸生孺慕奉亲絶意进取肆力坟典旁渉诸艺天文地理隂阳术数悉究其蕴耿逆叛时奉二亲避山中得全乱定后髙尚终其身以子倓贵赠翰林编修【彭任传】
　　魏方泰号鲁峰广昌人康熙甲子解元庚辰进士由翰林检讨歴官礼部侍郎为人端方清愼乙酉甲午主山东福建试皆称得人丙戌督学云南公明之颂溢于六诏搜罗无遗文风丕振五督运西饷渉瀚海果璧台河以至实喇都兰海万里之地栉风沐雨凡七年军糈重务经理皆有方略年七十
　　予致仕有老成谨慎劳能素着之褒所着有行年录【家传】
　　彭期字彦逺南丰人康熙丁未进士内国史院撰文中书以继母告病归色养备至家居数十年当事多世谊交好絶无私谒闭户嗜学校刋小学四书集注又刻曾文定欧阳文忠集彚名人评行世修学建桥助赈凡有益于人之事无不力倡治家严肃乡评尊重称为毅斋先生年八十九卒【家传】









　　江西通志卷八十四
　　钦定四库全书
　　江西通志卷八十五
　　人物【二十】
　　广信府【一】
　　唐
　　方竦字仲成弋阳人景云进士累官鸾台侍郎开元中封禅为礼仪使容止闲雅元宗叹其知礼封云亭侯【明一统志】
　　髙仁字寛仁贵溪人大厯间任福建观察使一时名公若顔真卿辈皆托交今邑江南头坪有髙观察墓在焉【安志】
　　吴武陵初名偘父勔自濮阳徙家贵溪武陵举元和进士拜翰林学士后以事流永州时栁子厚亦以谪至因与之游尝称其直而有文又曰武陵刚健士也踊跃其城铿锵其声出而为之诗其见称如此后为桂州防御判官【林志】
　　按勔今编寓贤
　　裴璩字原明贵溪人干符间为浙西节度使时镇遏使王郢等劫库兵作乱攻陷苏常泛江入海乗胜寇浙西璩严兵设备密招其党降之郢走死余党悉平后人庙祀之【安志】
　　王贞白字有道上饶人干宁进士先是崔凝典文衡不协士论上诏陆扆覆试武徳殿贞白占优等授秘书郎遭时不淑隐居教授有灵溪集行于世【林志】
　　黄舟贵溪人数世同居元和初居父丧哭不絶声哀毁以死朝廷赐粟帛旌表其门命州县存问并复其家【安志】
　　按唐书孝友传尚有上饶鲍嘉福虞镕真弋阳张球李营暨子凝孙楚李植皆数世同居旧志不载附志于此
　　南唐
　　桂卿贵溪人少武勇习兵法累官银青光禄大夫上柱国进阶司空先是数平剧寇有战功军中号捉生虎子迁信州总辖时闽越邉寇卿出竒兵芟刈之数郡民赖以宁宋开宝中李氏纳土卿固守信既而得李主手书谕以城降乃归隐贵溪艺祖太宗嘉其贤屡徴不起太平兴国闽寇复炽承诏平之以功拜都尉辞不就淳化三年卒乡人立祠祀焉庆元二年赐庙额曰威显諡曰忠【人物志】
　　蘧瑗贵溪人保大间仕都虞候以赤岭功累陞司徒银青光禄大夫封西州侯贵溪与闽接境命瑗领兵戍境上民赖以安既没人感其功立祠祀焉目所戍之山曰蘧岭【同上】
　　宋
　　虞肃字元卿信州人大中祥符进士初为建州司理叅军监福建宝积塲嵗终当迁有司从肃求赂肃谢曰与其以赂迁吾宁困以终身也后以叶清臣荐歴迁太常丞屯田员外郎判滁州王安石志墓【人物志】按王临川集无虞肃墓志林志亦不载
　　沈邈字子山信州弋阳人进士及第补大理评事庆歴初为侍御史时吕夷简罢相辅臣皆进官邈言爵禄所以劝臣下非功而授则为滥今边鄙屡警未闻庙堂之谋有以折外侮无名进秩臣下何劝焉又论夏竦隂交内侍刘从愿使从愿内济狡谲竦外专机务奸党得计人主之权去矣其言甚切权盐铁判官转兵部员外郎加直史馆使京东嵗余入为侍御史知杂事未几擢天章阁侍制知澶州徙河北都转运使知延州卒邈疎爽有治才性少检在广州时嵗游刘王山会宾友纵酒而与闾里妇女笑言无间有美才致位通显然以酒失自累故不能无贬焉【东都事略】
　　应舜臣字仁伯贵溪人少卓荦不羁及长笃志向学登庆歴进士累官太常少卿判三司极言新法不便忤王安石出知洪州藏书数万卷公余披诵日夜忘疲与文潞公曾南丰相友善卒赠金紫光禄大夫礼部侍郎【人物志】
　　桂询字谋道弱冠游京师一时英俊皆相友善皇祐进士仕司理歴直讲应天府右军巡判卒于官弟冲有俊才与询子韶齐名为时所宗称大桂小桂政和进士【同上】
　　叶虞仲字圣参玉山人皇祐进士通判江州持身廉谨贫甚至不给饘粥有邦人解官归者遽置田数十顷以夸虞仲虞仲笑曰吾贫不能办此请以二十柜书当之【明一统志】
　　刘煇字之道铅山人嘉祐四年状元调河中节度判官祖母不习风土煇白府解官侍养诏移建康他日祖母卒请承重府尹上其事诏下礼官议从之有宋以来适孙有诸叔而承重者自煇始归哀慕尽节州闾称孝焉【人物志】
　　按豫章书所载与人物志不同今别录于后刘煇初名几平日好为险语欧阳公恶其壊文体欲抑之一日知贡举以朱笔横抹其卷时人谓之红勒帛后举欧复为主考以尧舜性之论命题得一卷云静以延年独髙五帝之夀动而有勇形为四凶之诛公称赏擢为第一唱名乃刘煇人曰此即刘几也公愕然久之文献通考经籍志煇所着有东归集十卷【原跋】
　　傅槩字平叔铅山人嘉祐进士尝为县令当新法方行不为委靡以奉大吏为人防白一介不妄取【林志】
　　许几字先之贵溪人少以诸生谒韩琦勉入太学擢第调髙安乐平主簿知南陵县还民之托僧尼为奸者数百人提举京西常平为开刲府推官进至将作监吏与匠比为奸欺凡防削涂塈丹雘之工当以次用而始役即概给其廪费亡艺而患不均几逆为之程费省工倍再还太仆卿户部侍郎以显谟阁待制知浑州梁山泺多盗皆渔者窟穴也几籍十人为保使晨出夕归否则以告辄穷治无脱者几有吏干善理财由是四入户部至尚书出知婺州河北都转运使徙成徳军知太原府张商英裁捐吏禄几预其议贬永州练副使安置袁州遇恩复中大夫卒【宋史】
　　徐绍字景昭贵溪人读书天冠山下名著一时熙宁初举进士仕兵部职方员外郎孙麟瑞熙宁进士仕髙州守【人物志】
　　陈铭字日新玉山人博学能文熙宁进士判抚州刚方廉介不狥人私尝以考绩至都适有天变因陈亲正直逺奸佞黜赃滥凡十事皆人所不敢言者特授奉训大夫【安志】
　　虞大熙肃子也任宗丞与兄大防大宁弟大冲相继擢第居家以孝弟闻立朝以名节显熙宁间陈述古以治经有行荐之经筵以备台阁之选【林志】
　　李封字元伯玉山人少有俊声累举不第奋然自陈奉防两制覆试熙宁中以推恩授官晚年学益进玉山称乡先生者必归之【人物志】
　　詹丕逺字子猷玉山人登元祐进士由校书郎除右正言极论蔡京之奸又乞罢修造止絶诸司浮费俱切中时卒为恶直者所逐晚年优游乡里人推敬焉子尧可知华亭县有治声【安志】
　　余安行字仲勉弋阳人所居有岩如月号石月先生歴官朝议大夫性笃孝亲丧庐墓名其亭曰无尽以表孝思所着有至言春秋新传诸集【明一统志】
　　叶大用玉山人绍圣间任武职金人侵汴大用从战全躯以归髙宗书拔身归国节义可尚八字赐之隆兴初授京西路兵马副都监【同上】
　　周师原贵溪人元符进士有隽才能文辞初任将作监丞歴迁左拾遗直史馆数上书言时政利病出知明州卒官【安志】
　　齐之礼字亨仲弋阳人元符进士靖康中为监察御史与人交初泊然若无意久乃愈亲间引乡曲子弟训诲叮咛本于忠厚防介而用以和裕【林志】
