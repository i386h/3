<!-- { "loadSidebar": true } -->
　　胡俨字若思南昌人博学于天文地理律厯医卜无不究举洪武中举乡试授华亭县教谕以师道自任改长垣乞便地就养复改余干因着为令许人乞便地自俨始建文元年荐授桐城知县凿桐陂水溉田为民利虎伤人俨斋沐告于神虎遁去桐人祀之朱邑祠以解缙荐授翰林院检讨直文渊阁迁侍讲进左春坊左庶子兼侍讲俨在阁承顾问应对从容尝不欲先人然为人少戅虽委曲终不俯仰取容悦同列因言俨学行宜为师表乃解机务拜国子监祭酒时用法严峻国子生或托事告归輙坐戌邉俨至即奏除之凡朝廷著作多命俨修髙皇帝实録永乐大典皆为总裁官帝幸北京以给事中胡濙署监事召俨赴行在八年帝北征命辅皇太子留守北京十九年改北京国子监祭酒居国学者二十余年洪熙改元以疾乞休赐敕奬劳进太子賔客仍兼祭酒致仕宣宗即位以礼部侍郎召辞归先后家居二十年卒年八十三【列卿録】
　　按祭酒初典湖广乡试得石首杨溥卷即以经济之学许之溥后竟为名相所着有颐庵集
　　万钢字仕坚南昌人洪武庚申应聪明正直荐髙皇帝问曰天下何人快活诸选人对皆不称纲从容对曰畏法度的快活上曰朕改一字守法度的快活即授广平府同知有恵政凿石改道石中有文曰万钢改路南行人咸异之广平民为立祠【人物志】
　　向宝字克中进贤人洪武进士授兵部试员外郎擢通政使以不善奏对辞改应天府尹建文中谪广西永乐间复原官坐累系狱左迁两淮运判宣宗嗣位召为都御史兼詹事给两俸旋长南院以老疾致仕宝儒者有醖籍歴官亷介终始不移着疎庵稾【豫章书】按人物志宝作珤
　　孙曰恭字恭斋丰城人永乐甲辰廷试第三授翰林编修歴侍读志操坚贞问学醇笃为文古而有法内阁三杨甚器重之【人物志】
　　按廷试时曰恭已定状元及拆卷嫌其名若暴字遂抑置第三人
　　吕爰正奉新人永乐乡举授兵部主事防慎守法歴陞郎中益练习戎务陞左通政仍理司事有武弁坐法爰正察其枉出之一日于坐隅见有黑光帽金质而髹外意必其人所酬亟追还之其操此【林志】
　　吴存字宗性南昌人洪武乡举授刑部主事歴迁云贵参议湖广参政山东右布政使所至寛平明恕深得方面之体善吟咏工草书【同上】
　　石彦诚字诚之宁县人洪武进士授武义县丞下车召父老立防事再拜请相助为理或以为过彦诚曰吾诚心必能动人府檄所部供亿武义数独多彦诚诣府力争竟减三之一召修永乐大典父老送之皆垂涕书成迁知徐闻县虽处急遽不妄挞一人公事亦未尝不集上官按部或以私干一毫不应大学士杨溥以学术醇正宜居近侍荐未及征用卒【同上】
　　按彦诚登科考作彦成又按洪武初改宁州为宁县至治十六年从巡抚林俊请复改宁州故彦诚在洪武中为宁县人先是戊辰科有艾旭后永乐甲申有曾希贤亦属宁县籍可考而知也【原防】
　　黄宗载一名垕字厚夫丰城人洪武进士授行人奉使四方未尝受餽遗永乐初以荐为湖广按察司佥事巨奸宿猾多谪戍铜鼓五开间隂持官吏短长宗载榜数其罪曰不改必置之法众莫敢犯征诣文渊阁修永乐大典书成受赐归任董造海运巨舰数十艘事办而民不扰车驾北征征兵湖广使者贪暴失期宗载不举劾谪杨青驿起山东道御史巡按交阯归无私槖改詹事府丞进吏部左侍郎英宗初被劾下狱未几复职迁南京吏部尚书居九年乞休章四上乃许归数年卒【列卿録】
　　丁维南字良正丰城人明太祖倚任辟举宪使房安雅知其竒具以上闻授监牧署丞有政绩兵部尚书刘儁荐太仆寺丞时太宗置北太仆之官方难其人维南以秩满至遂留为北寺丞疏陈得失始创印马之法马用蕃息勒碑以垂不朽四疏乞休乃允子侃字秉和洪武中随父宦京邸会太祖命民间俊秀子弟有能诵大明律及大诰者即令入对时侃九嵗父负之而至御前庄诵无遗特赐银币宝钞弱冠领永乐乙酉乡荐上南宫授闽之清流训导陞吴江教谕建宁教授三典文衡乞休终明一代教职以名著者十一人侃与焉侃之孙链字质纯成化甲午乡荐主教白鹿书院戊戌防魁知淳安县考最擢礼部祠祭司主事时纂修宪宗实録择防干官督集始末以属链寻丁内艰归庐于墓服阕补营缮司员外郎以年老乞休【人物志】
　　龚鐩字子谏南昌人洪武乡荐授给事中陞云南佥事四川按察使释死罪未决者五十余人年七十致仕歴任四十余年家食时田园无尺寸增益妻尝潜买金环至家将珥鐩绐取视即投诸江曰无汚我平素也【林志】
　　按豫章书鐩子二人海浩俱举于乡海官韶州知府防直有父风浩自有传
　　卢渊字文濊新建人洪武中由监生授兵部主事歴陞郎中擢本部侍郎建文时坐事免永乐初复任渊居官勤慎视事及暮秉烛治文书不少懈同列自茹瑺而下咸心服而倚仗焉进表至行在疽发上遣中使赐药日伺疾轻重状以闻还掌兵部事卒赠兵部尚书諡恭顺【豫章书】
　　王髙字思登南昌人建文进士刑科给事中陞大理寺丞靖难后与同邑刘端俱坐纵方孝孺息树劓鼻而终隆庆中诏祀大节祠【人物志】
　　张显奉新人父士原洪武初以儒士荐不起嗜经史善草书学者称为诚斋先生显以明经举靖江王府教授永乐中与修国史迁国子学正考绩陞监丞【豫章书】
　　陈仲贤武宁人母病割股以进母寻愈永乐初事闻授鸿胪寺丞旌表其门【同上】
　　徐孔竒丰城人永乐进士授刑部主事改行在刑部以清慎公平著称陞严州知府疏食布衣无异寒素而爱民如子夙夜惟以兴除为亟属官中有不能者教之不善者谕之使改未尝輙加以罪吏民倾戴若赤子之于慈母入觐卒于邸见宣徳实録【人物志】
　　按孔竒字失考明一统志载有徐伯恭者南昌人山西行太仆寺少卿亦以清操着闻其字亦不可考【原跋】
　　万观字经训南昌人永乐进士召为御史改严州知府府东境七里泷溪严子陵钓台址也有渔舟数百艇时剽行旅观编十舟为一甲令画地巡警不匝月盗屏迹乃励学校劝农桑奏减织造以银代丝税民皆便之九年考绩治行为海内第一既以忧去将除服严州民豫上章愿复得观为守金衢民亦上章乞之朝廷异焉补平阳府政绩益茂有芝生祠栋上士民皆言使君徳化所致考满擢山东布政使卒于官【豫章书】
　　范衷字恭肃丰城人永乐进士除夀昌知县辟荒田二千六百亩兴水利三百四十有六区三考报最当迁邑人颂徳乞留御史以闻许之寻以外艰去服阕起知汝州吏部尚书王直察举天下防吏数人衷为第一性至孝庐父墓生连枝有白三驯扰墓侧乡人莫不髙其行【白志】
　　李元凯名杰以字行丰城人永乐进士授婺源知县时千户所官怙势不法奏汰除之有采木中使横于徽郡元凯引义不屈弃官归家无一亩之田从吴聘君与弼游乐道终身忘其困约【人物志】
　　史安字志静丰城人永乐进士授礼部主事迁仪制郎中宣徳二年交阯复叛兵部尚书李庆参赞军事引安暨陈镛以自助师行入交阯贼于官军所经之地悉列栅以守总兵安逺侯栁升连破之有矜色安等言于庆曰总戎之意骄矣安知贼不示弱以诱我乎庆以告升犹不设备明日独以数百骑先发贼伏兵四起升被枪死庆病殁副将崔聚整兵继进贼驱象蹂之众遂溃聚亦被执安及镛皆死焉时守师隔逺未及以其节闻【林志】
　　按史安事详见杨东里所撰墓表中陈镛钱塘人官祠祭司主事
　　周瑾字伯荣宁县人永乐间辟授交阯金塲大使时交阯新造受命行以老母幼子托其妻止携一苍头往既莅任推诚抚驭交人怀之逾数嵗交人叛攻金塲甚急瑾御之不敌而死妻刘氏以节终【人物志】
　　曹夀字曼龄丰城人文章雅澹尤工临池永乐八年以经明行修荐授江都训导会选宫僚擢春坊右司谏屡进诗赋御书褒奬歴翰林修撰【同上】
　　罗观字彦彬南昌人洪武间以人才举授丹徒知县治称最永乐初擢知镇江府声勣益着居任乆威惠孚洽逺迩畏怀纂辑郡志行于世【人物志】
　　刘端字季庄南昌人建文进士任兵科给事中春坊庶子迁大理寺丞奉勅抚安两广比还会内难已靖成祖遣端复职命治方孝孺狱端抱建文勅上殿恸哭言旧君何在臣不忍杀忠良愿与诸罪臣同日死忤旨坐劓刑卒临刑有诗其结句云纲常千古事此日属铭彞闻者悲而壮之隆庆初诏祀省城之大节祠【同上】
　　丁字用济丰城人永乐进士歴任刑部郎中以精律例称尚书何文渊荐为本部右侍郎正统末寇犯京畿太监王振主亲征不与外廷议及命下铉上章言邉鄙之事惟严备不必亲御六师不听及扈从行师次唐家岭军中夜惊失大将所在铉叹曰是可以言用兵耶因诣帐殿力请车驾还京上不能决连章请还皆为振所沮寇奄至铉遂遇害景泰初赠尚书諡襄愍録其子琥官大理评事【林志】
　　钟甬字迪勇南昌人幼聪敏稍长即肆力圣贤之学偕族人诣京夏太常防慕其道延致于家同郡侍讲孙曰恭数与还往因言甬于杨文贞欲令往见甬不屈遂就防所谒之竟亦不报谢逾月归辟宝坻顺徳训导皆不赴知府胡本惠荐令训导本府学敦请乃就职未几引退甬严毅方正抗志古人平居正襟危坐终日不见有惰容取予一介不茍或谓其矫俗不恤也时同邑万齐领乡荐为崇阳教谕笃学厉行与甬齐名【豫章书】
　　熊直字敬方丰城人父达夫仕元为福建路録事卒官贫不能归直始一嵗随母杨氏适古田令吉水胡时中遂冒其姓为吉水县学生事胡父母皆年八十余终以累举不第不克复姓永乐甲午由贡中应天乡试第三寻卒子槩先成进士直乡举时槩己官御史矣后赠右都御史直鋭意六经尤致力于闗洛之学所着有春秋提纲西涧集大器集金陵稿当其身未复姓故世称胡敬方先生学士胡广志墓犹称胡公敬方及槩复姓后少傅杨士竒撰神道碑则称西涧熊公云【采熊槩奏复姓表熊氏家谱撰】
　　熊槩字元节直子永乐进士乡会试榜皆胡姓官大理卿时始奏复姓槩少英敏闻父讲左氏春秋即知大旨既仕为御史太宗幸北京仁宗监国见槩侍朝仪貌特伟问侍臣谁曰胡槩且言其父直学行之美嘉叹乆之以是父子大有声于时擢广西按察使调广东宣徳初改大理卿按常镇苏松浙东西诸郡锄除奸豪扶植单弱威名赫然海盐民庆真聚无赖恣横剽掠有司累嵗莫能禁槩捕诛之奸宄帖息修葺学宫及先贤祠墓优礼贤士陞右都御史其始出也须髪如漆比还皓然尽白人皆叹其贤劳为政务大体决狱平恕人以无寃卒官年五十着有芝山集公余稿若干卷【采熊氏家谱钱习礼志铭撰】
　　按前志据明史稿之误谓槩幼孤随母转适吉水胡氏今考丰城熊氏家谱及槩自请复姓表甚明槩成进士后父直方举于乡并非幼孤槩母郭氏乃吉水城西学録郭子冲女为直元配并无改适事其幼孤随母改适冐胡姓者乃槩之父直也直父子虽籍吉水后子孙复归丰城前志直入吉安而槩入南昌今俱改正又白志槩抚吴时诸衞所粮运不继军乏食发各府赎罪米四万余石赡军乃闻于朝时屡遣官至江南造纸市铜铁槩言水涝民饥乞罢之其谱志铭不载附録于此
