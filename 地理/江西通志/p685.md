<!-- { "loadSidebar": true } -->
　　自白鹿洞游庐山记　　　　　　靖道谟
　　余来鹿洞三年日与诸子读书讲学未尝问庐山面目也丙寅高秋始动游兴议所之或曰有四大寺游纷错且地势平衍笋舆可行余曰姑置之或曰木崖地势高峻瞻瞩寥濶余曰似矣然尚非归宿处其卧龙冈乎诸葛公之佳名也吾子朱子所爱慕之而欲结庐其间者也舎此将安归虽然晋人将有事于河必先有事于恶池鲁人将有事于泰山必先有事于配林请从折桂白石始遂自鹿洞后山循冈脊西北行披榛莽间菊绽黄华樝垂朱实相与采撷而食之以当糇粮几忘山石之确荦也其下为圣泽泉流东注鹿洞溪声潺潺与人语相答响溯流以行至折桂寺寺在凌云峰下鹿洞从五老峰降势兹峰为其发轫山寺后有读书台故址唐李逢吉尝读书于此已而举进士寺以是名朱子有诗云竹帛有遗臭桂树徒芬芳八闗十六子之号几令丹岩蒙滓然南阳诸葛庐西蜀子云亭茍善读书林泉当为生色矣入寺小憩周览岩岫前山崔嵬隐蔽彭蠡岩前有老桂一株殆数百年物根柢轮囷双干亭亭直上时史子师戬徐子符瑞从余指示二子曰两君各折一枝以为来秋之兆可乎相视而笑出寺西南行过石梁圣泽泉经其下登前山攀藤萝而上数十步一歇息厯数十息山微平石径幽邃青松夹道遂至白石庵宋李公择读书处也公择及第后留书九千卷以俟来者之求苏文忠叹为仁者之心元祐初以公择为三司使或言其少干畧司马温公曰使天下知吾意不急于利斯真读书人矣寺门南临彭蠡湖光潋滟若在几席间因止宿焉明日为重九佳辰早饭毕西南行才里许至木崖方子云衢干子久中诸人咸集崖前望彭蠡较白石更觉清切崖侧有洞层折而上逾数百仭五老峰去平地七千六百余丈洞在峰前计其高下得十之八九大江南数百里山川皆隐跃呈露不独华岳峰头呼吸可通帝座也崖洞为仙人刘混成种木代食处故以氏之问卧龙冈路逺近土人云南去尚二十余里路﨑岖特甚人迹罕至诸子或有难色余曰吾辈此行何为宁畏难而止乎明日下崖南行过太平寺败垣破屋寂无僧侣值太平之世有頽毁之僧庐岂其此盛则彼衰也欤过太平涧折而西行逾洗马池过栖贤寺侧寺亦唐李賔客读书处葢庐山四大寺秀峰瞻云万杉兹其一也从寺侧南行取道丛棘间经滴水崖下山涧中逾高家岭石上苔藓斑驳滑防岩峦陡峻鸟道萦纡百步间殆不止九折也又逾一小岭沿北山麓行下见卧龙潭水防防石磵中望磵南山麓地稍开豁有茅屋数间即卧龙庵遗址又西行数百步则卧龙冈在焉非山冈也有石横亘涧中长数丈蜿蜒若龙故名今冈拥沙碛蔽翳茅茨中形状藏缩如龙之在势其起亭遗址尚存则明嘉靖中都御史何迁所重建今亦惟余石础断碑而已潭之水从百丈絶岩悬瀑而下有滉漾飞舞之势而幽深辽杳果如前所云人迹罕至者窃怪此地山深岚重若非风日晴明则李崆峒昼常黯黯之言似亦足信何为吾朱子当年欲筑室于此及细绎记中幸其深阻夐絶非车尘马迹之所能到则又爽然自失矣时值亭午秋宇澄清与诸子徘徊留连不能去因汲潭水取所携茶具烹茗而饮之各欣然若有所得昔季札观乐至于箫韶曰观止矣吾游庐山至于卧龙冈亦云复厯乱石间下小岭取道王杨畈过李家山为公择旧居望木岩隐然在云气中到鹿洞日在西崦听诸号舎读书声悠然想见折桂白石中当年景象也时乾隆十一年九月
　　江西増修贡院记　　　　　　　钱陈羣
　　江西贡院之复建于东湖实惟康熈二十年厥后遇宾兴之嵗即事修葺以迄于今我
　　国家文治百年匡庐彭蠡之钟毓其贡于
　　朝者备公卿有司百执事之选得人为盛矣我
　　皇上兴贤育才慎饬科制九年冬
　　驾幸翰林院
　　赐宴礼成遂
　　临视贡院
　　御制七言律诗四章树斯文之轨则闵寒士之苦辛所以体恤而董劝之者至矣极矣又复
　　亲洒宸翰颁谕直省贡院一体刋刻永垂彞训今年丁卯乡试届期【陈羣】奉
　　命偕侍御冯君秉仁来典试事将入闱仰见至公堂屏风恭勒
　　天章鸾翔凤翥气象矞皇一时执事大小僚属观瞻悚惕时则大中丞开公泰实为监临增修贡院率属兴事规制有加试既竣得周阅贡院司事者为言今次工程于常修外所増加者若联璧堂后平屋七楹提调监试两听事龙门两旁平屋数楹举子号舎増高七寸易竹椽以杉木坐板写板则加濶之于是为坊为垣为门为楼为堂为庑为公廨为诸所为席舎为了角楼次第一新而南昌府知府李君倓署南昌府同知事南安府同知刘君方溥署瑞州府事南昌府通判程君尚赟南昌县知县钱君志遥新建县知县邸君兰标实司其事内外提调监试方伯彭君家屏观察黄君岳牧副使蒋君嘉年施君廷翰参政李君根云实董其成维贡院为宾兴重地
　　圣天子求贤若渴作新于上百执事仰奉徳意经理于下而【陈羣】得观盛于斯实深庆幸是不可无以记之以为后来者劝并以推明夫
　　国家教养之深诗书礼乐之泽蔚兴而丕振者葢有自云
　　江西贡院事宜碑记　　　　　　彭家屏
　　乾隆九年嵗属甲子为
　　国家景运无疆百年初周复始之防余承乏旬宣已三
　　载矣时值大比内外帘各分司执事余谬以领藩综揽其全为念乡贡无题名碑制虑久而失考爰仿太学勒石以记树于南昌府序自兹以往每届如之嗣念闱中向来井眼甚少举子恒以艰于取汲为不便而挑夫喧杂夜深不扃殊非宜苐穿凿弗慎亦恐有碍文脉乃召集诸生度地詹吉乾隆十三年十一月十四夜三逢甲子为贞元防合文明大启之象至期防肃祝奠率属饬匠于至明堂前至公堂下号舎两旁及供给各所濬井一十有二莫不源洁流清宣涌不竭从此永免呌嚣之扰而举子入闱后即得凝神定志静候命试矣然闱内向少清防而树木与树人同观且因以顾名思义也可不讲欤为之树槐使多士有懐攻苦三年易度不可虚掷此一日也为之树桐使考官触忆当年无负其初心也为之树桂使秉衡者掇此天香移植上苑也为之树芙蓉使午夜校阅直笔欲下之际重念寒士之失意堪怜勿轻施涂抹也拟种诸树义各有取先是与掘井事宜均请于监临大中丞开公泰曰善是固无忘未第时之辛苦欲推以及人为
　　朝廷体恤多士之意也宜亟为之学使金公徳瑛亦以为然同事提调黄观察岳牧监试李防政根云蒋宪副嘉年施宪副廷翰先后共相规赞用成盛举佥议当立石以志不冺余谨援笔而载之
　　大忠祠碑记
　　防城旧有大忠祠在四道后街祀宋岳忠武文信国谢文节三公葢忠武于西江有靖乱之勲而信国与文节又此邦人杰也嵗月浸久故址变迁按志籍考之已不可复识矣窃思三公大节凛若日星虽妇孺皆知其名而所官之地及所生之邦或至无尺土以安俎豆祭法所谓以劳定国以死勤事者不且缺然未讲耶余领藩十年于此缅稽旧迹景企先型不胜髙山仰止之慕因五桂坊公所一楹有庭有庑规模具备特剪除芜蔓栋牖一新奉三公木主祀于后堂牓其门曰大忠祠存其旧也顔其额曰大节不夺志其实也凡江右后来忠臣义士足以步三公芳躅者咸得配食其间嵗之春秋以时奉祀俾百世下顽廉懦立庶于风教不无小补云
　　陶务叙畧碑记　　　　　　　　唐　英
　　事有至微且末而储为国用利于民生者陶之为器是也上陈俎豆之列下供饮食之需由来非一日矣稽其制始乎汉而传于厯代异其地而盛于南昌自前明设厰珠山之麓命官督造旋至奉行不善费国帑荼工匠役于是者几不聊生孰谓陶为细务而董其事者可不审慎乎哉【英】闗东之沈阳人也世受
　　国恩从
　　龙日下隶籍
　　内务府幼即供役于
　　养心殿二十余载我
　　皇上御极之元年仰防
　　髙厚殊恩拔置郎署方恐报称无由廼复于雍正六年秋八月怡贤亲王口宣
　　天语命【英】督监江西窰务且有工匠疾苦宜恤商户交易宜平之
　　谕大哉
　　皇言何其恩之周而虑之深也【英】祗承出都于本年十月间抵厰一应工匠商戸造办交易之事靡不仰遵
　　圣谕惕厉战兢凡出纳毫厘器皿数目俱系造册报销于内务府总管年处按月核算迄今乙卯七载于兹矣虽勉竭驽骀不敢茍忽然才识鄙浅舛误实多荷防
　　圣慈不加罪斥且嵗
　　赐薪水之费五百金举家佩
　　德饱
　　恩功难抵罪自揣微陋小臣平生过分幸事实为未有因念陶固细务自一身以及工役皆邀
　　皇上周卹敢不具述始末以宣扬
　　德意且污尊土簋
　　国家之俭徳攸闗则陶器为世所必需而制造亦为后所难免得其道则事半功倍失其道则公废人劳茍茫无稽于后何如略志述于今【英】虽不敢谓陶之微奥确信深知然既习且久其于制造之器皿条目欵釉尺寸工匠钱粮暨夫赏勤劝惰之大略不无一得之愚爰举而条列于后镌石珠山之阳俾后之继【英】董理者知所考稽审慎共体我
　　皇上恤民劝工之至意庶无糜费扰众之弊用述梗槩以自志感惕并示后之君子倘所谓耕问仆织问婢者其或不失此意乎
　　烧造各色条欵
　　一嵗用淮安板闸闗钱粮八千两一应工价饭食泥土釉料俱照民间时价公平采买毫无当官科之累再众工之婚丧劝赏以及医药置产之用并在于内
　　一在厰工匠办事人役支领工值食用者嵗有三百余名
　　一每嵗秋冬两季雇觅船只夫役解送圆琢器皿六百余桶嵗例盘碗钟碟等上色圆器由二三寸口面以至二三尺口面者一万六七千件其选落之次色尚有六七万件不等一并装桶解京以备
　　赏用其缾罍罇彝等上色琢器由三四寸高大以至三四尺高大者亦嵗例二千余件尚有选落次色二三千件不等一并装桶解京以备
　　赏用至于每月初二十六两期解送淮闗总管年处呈
　　样或十数件或六七件不等在外
　　一厰内所造各种釉水欵项甚多不能备载兹举其仿古采今宜于大小盘碗钟碟瓶罍罇彞嵗例贡
　　御者五十七种开列于后以志大槩
　　铁骨大观釉【有月白粉青大緑等三种俱仿　内发宋器色泽】
　　铁骨哥釉【有米色粉青二种俱仿　内发旧器色泽】
　　铜骨无纹汝釉【仿宋器猫食盆人面洗色泽】
　　铜骨鱼子纹汝釉【仿　内发宋器色泽】
　　白定釉【止仿粉定一种其土定未仿】
　　均釉【仿　内发旧器玫瑰紫海棠红茄花紫梅子青驴肝马肺五种外新得深紫米色天蓝窰变四种】
　　仿宣窰霁红【有鲜红寳石红二种】
　　宣窰霁青【色泽浓红有橘皮椶眼】
　　仿厰官釉【冇鳝鱼黄蛇皮緑鵞黄斑防三种】
　　龙泉釉【有浅深二种】
　　东青釉【有浅深二种】
　　仿米色宋釉【系从景徳镇东二十里外地名湘湖有故宋窰址觅得瓦砾因仿其色泽欵式】
　　粉青色宋釉【其欵式色泽同米色宋釉一处觅得】
　　仿油緑釉【系　内发窰变旧器如碧玉光彩中斑驳古雅】
　　炉均釉【色在广东窰与宜兴挂釉之间而花纹流淌变化过之】
　　欧釉【仿旧欧姓窰有红蓝纹二种】
　　青防釉【仿　内发广窰旧器色泽】
　　月白釉【色微类大观釉白泥胎无纹有浅深二种】
　　仿宣窰寳烧【有三鱼三果三芝五福四种】
