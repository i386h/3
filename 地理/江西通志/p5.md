<!-- { "loadSidebar": true } -->
　　皇考任用之人致政投闲安静自好为大吏者并不加以礼貌或反被土豪侵欺者有之亦非所以表率属僚彰善瘅恶之道也总督与廵抚将军提督谊属同寅凡地方军民事务宜互相商防各本虗公弗茍且雷同勿偏执臆见方于国计民生有所禆益总督叅劾知府例由司道揭报叅劾州县例由两司道府掲报众论佥同所以示公也近有叅劾之后始行补揭夫果其当劾司道府不能揭报于前既有狥庇之愆而令其补揭于后又欲寛其失察之罪彼此巧饰以欺朝廷尚得谓之至公乎朕观古之纯臣载在史册者兴利除弊以实心行实政实至而名亦归之故曰名者实之华也今之居官者钓誉以为名肥家以为实而云名实兼收不知所谓名实者果何为也尔督臣膺兹简畀固宜笃矢忠诚尤当戒谕属员痛改陋习更有仕宦之初颇着廉名及身跻大位则顿易其操者古人谓之巧宦其心事岂可问乎且职居制阃亦非徒以清操自善也若但谨身节用而遇地方大事一筹莫展虽免贪冒之名究鲜屏翰之实国家又何所倚毗耶督臣皆
　　皇考擢任之大臣朕嗣绍丕基一切遵循成法惟冀尔等察吏安民练兵核饷崇实行而不事虗名秉公而不持偏见故谆谆告诫并两司道府州县各有谕防尔等亦宜细心体察与尔属吏共励官箴交相儆惕朕自优加恩礼始终保全若尔等恣意狥私不能竭忠尽职则深负
　　皇考简用之恩其罪甚大国法森严朕虽欲寛贷尔等不
　　可得矣特谕
　　谕廵抚【雍正元年】
　　国家任官守土绥辑兆民封疆之责惟抚臣为重今之廵抚即古者保厘夹辅之臣也一省之事凡察吏安民转漕饷皆统摄于廵抚茍非正已率属振饬
　　励精则一切政刑钱谷必致隳堕拊循保障之功何頼乎夫吏治不清民何由安从来大法则小廉自两司以至郡县平时叅见接谈即可略知其才品优劣迨试以委任访之舆情贤否清浊自难淆混惟上官偏私好谀属僚善于逢迎者即推为才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始为之荐引亦有寄耳目于监司等官聼毁誉于幕賔僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万盖因廵抚之赀用皆取给于藩司或以柔和互相侵那或先钩致藩司短长继以威制勒索分肥入已徒供一身夤縁自奉之费防顾朝廷帑藏财用之虗及事发难掩惟思加补库展转累民负国营私莫此为甚州县积谷本为备荒之计水旱歉收之嵗待此拯济于民生最有关系今皆视为正供之余项借出陈易新之名半为胥吏中饱半为州县补空一遇灾荒茫无赈贷皆由廵抚平时疎略包容玩愒所致也属员缺出委署虽由两司详请其实廵抚操其权下属鑚营嘱托以缺之美恶定酬赂之重轻摄篆之人久则年余近亦数月徃徃视为传舍情同行劫不恤小民之脂膏但饱谿壑于无厌务偿得署之餽遗而止试思此一年数月之间穷黎何罪而可纵贪暴以剥削之乎此等积弊尤为国法所不容者廵抚叅劾知府应由司道揭报叅劾州县应由司道府揭报所以示公慎无私之义也近有先行叅劾而令其补揭若所劾不公则其补揭未免以势凌之使不得不从果其当劾则司道府既不能公揭于前而复巧饰于后以寛其狥庇失察之咎上下容隐视功令为具文公慎无私之谓何抚标兵丁多者二千余名少亦千余名境内设有匪类窃发借以捍御搜捕今抚臣自谓无行军进剿之职置标兵强弱于度外不加训练噐械朽钝营伍废弛裁汰老弱之兵空粮悉归私槖大非国家设兵卫民之意矣云贵川广猺獞杂处其奉公输赋之土司皆当与内地人民一体休养俾得遂生乐业乃不虚朕怀保柔逺之心嗣后毋得生事扰累致令峒氓失所至于土豪巨猾结交官吏武断乡曲逞奸干纪之徒毎或弥缝漏网而告休归田之大臣官员安分杜门反狥私吹索借端凌践此皆大失好恶之公尤损保全耆旧之义非镇抚者所当留意乎尔诸抚臣皆荷
　　皇考任用之恩受全省抚绥之寄朕缵承大统祗遵成宪优礼大臣保全终始惟冀尔等各抒忠悃安靖封疆朕所谕者有则悔悟速改无则省躬加勉两司道府州县各有谕防尔亦宜详细体察与诸属吏共相勉朂同心协力以尽职守若不念
　　皇考简畀之隆致贻地方黎庻之害负恩旷职自取罪戾
　　朕又安能废法以宥尔乎特谕
　　谕督学【雍正元年】
　　朕惟自古帝王皆以兴贤育才为务我国朝自
　　太祖
　　太宗
　　世祖定鼎中夏首隆学校加意人才开国规模超越前古
　　迨至我
　　皇考圣祖仁皇帝御极六十一年培养教育怙冒涵濡深
　　仁厚泽冇加无已
　　御制训饬士子文颁布学宫东西南朔海澨山陬户习诗书家敦礼乐遐迩无不向风文教之隆莫过于此矣朕缵承大统遵守旧章寤寐求贤惟恐或失念学校为士子进身之阶督学一官尤人伦风化所系遴选各省学臣倍加郑重尔等须廉洁持身精勤集事实行文风两者所当并重若徒事文华而不敦崇实行犹未为尽职也表扬忠孝节义崇祀先圣先贤访求山林隐逸搜罗名迹藏书而衡文一道专以理明学
　　正典雅醇洁为主古人云言乃心声气由夙养必士品端而后文风正他日为国家柱石为朝庙羽仪不綦重欤勿私纳苞苴勿赡狥情面勿轻视武途勿滥取祠防勿矫激沽名勿昏庸废事勿卑汚贬节勿骄暴凌人胥吏必谨关防幕客尤宜选择如此则内外交毖本末兼修上不负朝廷下不愧多士朕耳目所及必有见闻若防顾声名廉隅不饬国有常宪罚必随之勉防毋忽特谕
　　谕总兵【雍正元年】
　　国家幅广大凡岩疆重镇关塞要害之地设立总兵俾之镇守上承督臣之节制下树将弁之表率辑兵安民厥任綦重居是官者当以寜谧地方为念严饬官兵廵辑奸宄倘有匪类务必穷尽根株使宵小无从潜匿良民得以寜居若平时漫无觉察日久必致蔓延绸缪未雨之谓何武臣虽不干民事然保障捍卫责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻悮公事况揆文振武经术同源善于恤兵必善于爱民尚何至纵兵虐民失国家设兵卫民之意乎总兵统辖营汛甚多当以训练为先嫺骑射整队伍备噐械限期校阅勤惰严分赏罚明而军政肃隐然一长城矣所属将弁兵丁智勇超羣则立登荐剡武艺精熟则特拔戎行以之鼔励军士犹有古良将风焉兵之所需粮饷最重给粮而扣尅则师旅有枵腹之忧缺兵而不补则营伍有空虗之患总兵率先洁已严饬偏禆毋得久悬兵缺以恣侵渔毋得尅减额粮以肥囊槖则兵籍无虚士气益奋有不收臂指之效者乎至于驭兵之道务在寛严得中过寛则兵以怠玩而生骄过严则兵以拘廹而滋怨能于严明之中隐寓爱恤之意庻几上下一心忠义自奋此又在尔镇臣之善为运用者也仰惟
　　皇考垂诫提镇诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
　　天语勒于箴规久矣尔等皆系
　　皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益于兵民致有乖于令典国法森严朕不尔贷也特谕
　　谕布政司【雍正元年】
　　朕惟国家官制分省开藩尔职居方伯任寄旬宣所以绥辑羣黎布昭徳意实庻邦之喉舌列服之纲维任既重矣责亦大矣府州县官之贤不肖最关民生休戚当不时察核治行务知其实分别臧否以告督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷慿督抚之奏章督抚慿布政之详
　　揭尔布政为官吏表式自当益矢公忠若爱憎任情是非倒置以謟事上官通行请托为贤以不善逢迎耻投暮夜为不肖其何以称之屏之翰百辟为宪者哉夫官至监司敭厯有年当服官之初廉洁自守渐登髙位顿改初心更有矫饰虗声潜纳贿赂陋俗相沿谓之名实兼收其防上行私为尤甚孔子谓事君勿欺寜不闻乎赋役防计皆尔专司调济均平乃为称职今钱粮火耗日渐加增重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴之用尔试思户版税籍谁为职掌私派横征谁任其咎顾可失于觉察乎各省库项亏空动盈千万是侵是那总无完补耗蠧公帑视为泛常尤为不法宜严革前弊永杜侵那如司库查之责在廵抚亏空之由亦由廵抚廵抚借支而布政不应者少矣然职在监守果能廉正自持则廵抚挟势借支断不能行尔但谨身节用量入为出司库必无亏空矣州县库查之责在知府觉察虗实之责独在布政尔但洁已率属不容狥庇州县库必不亏空矣朕深悉弊原所以反覆谆切言之冀尔等悔且改也
　　皇考徳洽区宇六十余年朕嗣守丕基惟成法是式尔等
　　皆防
　　皇考简拔职任蕃宣果能各効忠诚凛遵功令朕自始终保全加以擢用若营私黩货旷职累民尔既负
　　皇考之深恩朕又安能弛国家之令典三尺莫逭尔其慎
　　之特谕
　　谕按察司【雍正元年】
　　朕惟直省大小狱讼民命所关国家各设按察司以专掌之一切州县申详至尔司而狱成凡督抚逹部题奏事件皆由尔司定案任岂不重欤
　　皇考仁覆如天毎覧西曹奏牍反覆推详惟寛惟慎逮情真罪当犹施缓决之恩好生之徳洽于民心六十余年于兹朕嗣守
　　大训思四海之内有匹夫匹妇罚非其辜者即非所以继皇考之志夙夜凛凛焉何道而能不滥不寃实尔司是頼朕惟国家考定律例所以弼教非以厉民是故严立刑书防其或丽于法及至断狱又条分缕析思以曲全其生书曰钦哉钦哉惟刑之恤哉又曰与其杀不辜寜失不经此律例之本意也今或情例相违牵合文法以纳民于网或有两例并见辄上下其手以自遂其私安得无寃狱哉
　　太祖高皇帝之训曰生杀之际不可不慎聼断之官必期得情大哉圣言包举虞书周礼之义夫折狱慿口供而平反慿案卷今法吏不求得情惟求完结州县案卷之申详尔司者多鍜练口供附于律例冀免尔司之驳查尔司之详督抚督抚之揭部院者又加文致焉冀免三法司之驳查汉路温舒所云奏当既成虽臯陶视之犹以为死有余辜者也口供案卷如是寃
　　抑何从平反咎在聼断之初心原非欲必得其情也今宜厘剔宿归于明允毋得因循故事自堕奸欺也大计黜陟由尔司详报督抚宜以用刑明慎执法不阿者为贤能毋以善事督抚弗逆尔意者为贤能也地方豪猾若苖有莠不除不剪害我嘉生至于良善巨室致政大臣猾吏或借端侵抑之非所以称朕意也迩来士大夫好云名实兼收所谓名者官爵也所谓实者货财也习俗媮薄朕甚悯焉夫六廉之义百司攸同至纳贿出入人罪于法尤重戕人之命破人之家以润屋奉身厯观古来逃于国法者十无一二免于天罚者更百无一二书之吕刑曰狱货非寳非聼讼者之明训欤尔司其正已率下使法无枉挠庻几刑措之风尚其朂诸特谕
　　谕各道【雍正元年】
