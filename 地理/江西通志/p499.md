<!-- { "loadSidebar": true } -->
　　居讷梓州人初以义学冠两川耆年多下之会有禅者自南方来以祖道相策发因出蜀放浪荆楚无所得复西至襄州洞山栖止十年住圆通时仁宗闻其名诏住净因院将亲召对师称目疾不赴举大觉琏以自代熙寜四年无疾而化【指月録】庐陵欧阳文忠闻师道德逺来访之尝与夜坐山亭论道达旦遂作清音亭后东坡亦相访又作欧苏夜话亭【圆通纪胜】
　　懐贤温州人居雪窦熙寜三年刘述守九江以圆通召贤欣然从之工诗字所着颂文集凡五卷【安志】
　　常总元丰初革东林律寺为禅席王学士诏出守南昌欲延宝觉心公公举总代总宵遁去诏期必得之不得已应命其徒曰逺公尝有防记呉灭七百年后有肉身大士革吾道塲今符其语矣住东林十二年厦屋金碧照耀烟云丛林之盛近古未有今过虎溪者望总全身无不致景行焉【安志】东林照觉常总禅师南岳十三世嗣临济宗【五灯会元】
　　大觉琏住阿育王寺初游庐山至圆通后代居讷应诏赐紫赠大觉号于是道名大显继续祖灯【圆通纪胜】
　　可迁名真觉岭南人住圆通一日东坡作诗访之师于先夜定中见空现一宝葢霞光匝地绕献师前上有诗文昭入心目次日东坡果至师先诵诗坡大惊异方出所作诗序幡盖以献之序曰圆通乃先君旧游之地追念音容蔑以为悼谨书宝积菩萨献葢一首彩幡一对惟冀慈贶以资冥助耳异日师知时至告众趺坐而逝【同上】
　　慧圆南岳十三世法嗣临济宗游庐山至东林朋辈见其貌陋皆戏侮之一日忽颠而仆了然开悟作偈书壁即日离东林众传至照觉觉大喜令人迹其所往竟无知者【五灯会元】
　　守端字白云初住九江承天次迁圆通故号新圆通年甚少竒异敏秀在海会郭功甫访之师问公牛淳乎曰淳矣师叱之拱手而立师赠以偈曰牛来山中水足草足牛去山中东触西触晦堂曰新圆通洞彻见元不黍杨岐之嗣惜乎发用太早非丛林福后师果五十有六终于舒州海会【圆通纪胜】
　　大慧杲九江太守朱某延説法于能仁而以圆通请住持三辞不获因举道顔长老补其处旧志云杲居庐山宝庆寺与无垢倡和泉石多佳什【安志】
　　贤蓬头江州人沩山真如和尚会中角立者见地明机锋防有超师之作但行业不谨一众易之真如结庵于方丈后令贤独处后二年举首众立僧秉拂説法有大过人处一众由是改观住郢州兴国道大行示寂肉身不壊【同上】
　　道旻字圆机兴化仙游蔡氏子其母梦吞牟尼珠因而有孕生之夕异香满室五嵗口不能言足不能履一日母携入寺即合掌作礼称南无佛人大异之他日礼景徳寺德祥为师受具后依泐潭干和尚得悟建中靖国时住江夏灌溪江州郡守张伯达请住圆通入院之夕人报道济墖红众皆骇叹谓师应祖防也于是表达于朝谓圆通有古佛应世时崇寜二年赐紫赠旻古再来妙觉大师政和三年集众示偈而逝夀六十八敕赠妙空宝墖【圆通纪胜】
　　德止圆通禅师也六祖下十四世宝峯照嗣歴阳金紫徐闳中之季子双瞳绀碧神光射人弱冠梦异僧授偈四句而有以南安岩主像遗之者即旁所载聪明偈自时持念不忘后一夕忽大悟力求出家父弗许欲以官授之师曰某方将脱世网不着三界岂复刺头于利名中耶请移授从兄珏遂祝髪受具【指月録】
　　行机字简堂住番阳筦山歴二十载羹藜饭黍一日下山闻路旁哀泣声询之一家亡两口贫无殓具师贷衣冠塟之侍郎李椿年曰吾乡机老有道衲子也加以慈恵及物筦山安能久处乎后郡守林叔达请主圆通法席【圆通纪胜】
　　文雅嗣临济宗开法匡庐慧日寺所着有禅本草继至主席者有明禅师【府志】
　　承古西川诸生也谒南岳雅雅许入室游庐山居洪觉墖院号古墖主后范仲淹守饶迎主荐福【安志】
　　祖可苏伯固之子养直之弟也常住庐山葛常之云可诗多佳句如懐人更作梦千里归思欲迷云一滩窗间一榻茶烟碧门外四山秋叶红皆清新可喜徐师川作画虎行末章云即今老旧无新句尚有庐山病可师【同上】
　　元
　　崇字约之姓陈氏自幼敦素依建业龙翔寺法嗣笑隐防公遡禅师受具次居太平报恩寺数十载脇不至席后迁圆通号扶宗宏辩大师未入院时众僧梦旻古再来一日自知縁毕集众説偈面西端逝塟锦屏山下【欧阳元撰行録】
　　善学号古庭东林僧也乆依宝觉简讲席简深契之曰学上人可谓名实相副者矣初出世荐福昆山越二年归东林专脩白业谓同志曰慈云净土懴仪明白简要五悔诸文皆出华严吾欲借是生安养耳【安志】
　　中峯本住东林寺赵子昻冯海粟皆与往来本常着金刚经畧义以贻子昻见超义防解金刚者皆不能及其所居庵凡十数皆名幻住其作庵也冯赵为之躬运土木以执役云【东坡寺志】
　　悦堂祖訚南康周氏子一日阅华严至惟一坚密身一切尘中现忽有省往见别山次见断桥于言下顿悟乆之归西林即嗣法双林明禅师大德九年迁灵隐居四嵗説偈坐逝为南岳下二十世【五灯续畧】
　　无外宗廓南昌魏氏子初叅西林悦堂问溪声尽是广长舌机语相契遂承印记初继席西林后迁云居晚住东林説偈而逝【西林志畧】
　　明
　　住得湖口人元末祝髪彭泽正觉寺后入庐山证道洪武初赤脚赴阙言国祚不报归庐山因号赤脚僧又四年上患热疾殆甚得与徐道人访天眼尊者坐食顷周颠披草衣至天眼曰彼所持方今至尊所访也命得送药服之即愈初与王奎善永乐中奎以耆民署县事时旱奎至庐山取水祷雨得坐石上候之书二符置壸中及衣带间曰至县雨急可焚佩符记于正觉寺设醮相谢以佛灯为验后果如其言建醮之夕佛灯飞绕殿角望之如七星今观音山犹存七星台住得一名觉显【安志】
　　怛哈穆永乐间入庐山栖水洞语言多莫辨乆之乃省世夀一百七十四【同上】
　　恵定永乐时结茅山居先建僧寮延云水宣德间建佛殿像设钟鼔藏经云堂以至庖湢无不备具将造大钟三千余斤未成而逝知事性聪踵成之灵骨藏于下方墖院尊宿墖中【西林志畧】
　　智瑛正统初住云溪寺因号云溪初行头陀行负薪力作已而有所悟生平不识文字晚乃能诗庐山自天眼后得佛宗防者惟智瑛云初语其徒曰某日吾当逝必有风雷之警又报诸庵主及期既午有片云起西北瑛乃沐浴具威仪礼佛退与诸庵主别已而疾风雷震掣茅堕瓦风疾旋自下上转入空际瑛已迁化【豫章书】
　　不伱道人天顺间居庐山石室题其壁曰一上一上上到匡庐山眼观四海身在五云间芳草连天齐遮鹦鹉緑落花满地乱防鹧鸪班洗鉢池边浪生龙戏跃讲经台畔风啸虎生寒此处百丈红尘飞不到清风明月让与道人闲后徙去莫知所终【安志】
　　智素号静庵嗣法云溪瑛正德初结庐于赤脚祖墖之侧曰林隐院即今霞封寺也有林隐语録栁邦杰序之【同上】
　　广聪号古拙濠梁谭氏子徧叅海内晚师静庵和尚得入堂奥为髙峯下九世孙卜筑掷笔峯下曰弥陀庵潜脩不出葛寅亮易庵名为火莲院【同上】
　　性空山东人得法于广西爽庵真爱庐山遂卜居焉今青龙庵其卓锡处也空虽澁于外縁而精进不欺可为僧范嘉靖丁巳墖于祖墖之东罗洪先为撰碑铭【同上】
　　了堂号彻空手辟寺踞庐山之中以黄龙潭得名堂初至玉屏风下千鹿成羣不可得近黙祝曰使此间于我有縁羣鹿当徙翌日不见鹿迹山势环拥居然胜地桐城呉用先为造渗金毘卢像绕殿应真大士像精巧竒丽阁中龙藏锦袱牙籖琅函方整明神宗皇母慈圣太后所赐也【同上】
　　仁敬号防干金竹坪千佛寺开山僧也慈圣太后遣使致香送渗金佛像奉安藏堂旋以行髙赐紫宠之后荆国主施建宝刹壮丽甲山南北最后立枯木堂煆炼禅客【府志】
　　法船北直宝坻人万歴初游庐山卓锡于养鹿池慕逺公之风合大小精舍四十余处六时念佛以船为宗将逝先期告众次日有祥云西来香风入室端坐而逝【安志】
　　德清全椒人号憨山隆万之间禅宗如线清与达观同时以无师智豁然大悟响动天下相庐山五乳峯诛茅以居遂成禅院肉身墖于此为曹溪迎去着有方便语大学次疑庄子影响説梦游全集【同上】
　　慧灯剡城人南至普陀依大智参学事毕登庐山豆叶坪傍就竹影晏坐人迹罕至有采药者遥望一僧趺坐如土塑人返道其事山中始知有灯云【府志】
　　三昧寂光律师也万歴间住东林乙夘至庚申凡六载阐扬净土宣梵纲四方学者如草从风后迁江淮神为之请戒晚寓金陵预定时日端坐而逝今其弟子照体号见月住金陵华山为宇内戒师第一【东林志】
　　照真号一如竟陵尹氏子母陈梦僧托宿乃娠及诞贫不欲举溺之数四得人援始育焉长辞亲投西墖寺凝公薙髪受具于三昧崇祯初同王鸣玉过西林废墖基踏翻一砖上有字与师名同遂有复兴之志时鸣玉持节九江极力匡防浮屠殿宇不数年而具举后受光公记莂人称二西和尚末年主江上回龙寺未三载遽还西林泊然坐脱【西林志畧】
　　石琳名寂玉初师慧灯后参天通磬山归隐汉阳峯北三十年结茅名松隐【安志】
　　国朝
　　脩逺号石照吉州人博通三藏经指不明燃指为誓徧叩诸方后嗣法于若昧和尚着有楞严正眼华严法华金刚圆觉注疏惟识起性诸论解识芦林陆寓航其隐脩处也一时讲席著名者有水口石生莲峯融澄鹿池处黙石生与逺尤称莫逆云【同上】
　　最弱号石生德安蒋氏子十二嵗白父母披染于石隐清凉公二十一秉戒云栖徧叅诸方依夀昌老人黄檗念憨山清达观可皆素所请益者弱以教利生为念遂就若昧受具焉闽中迎住开善寺説法传戒众千余指着有法华别楞严元辰金刚圆觉心经拈及宗山语石隐诗后应讲黄汉间示防疾跏趺而逝【同上】
　　妙光九江谢氏子初业渔晚投孤山白泉寺为僧禅诵精勤誓生净土将逝先期白众积薪如岩念佛入坐命僧举火火不即燃手自灼纸取熖大火聚恍见金如来众感念佛声振林木墖在孤山寺侧【同上】
　　秀恒楚僧也叅云居显禅师得契宗防旋赴九江放生十有六年生平不设牀榻硬坐如枯桩行住坐起大悲经咒行愿品不忘于心一日晏处小阁见二童子引幢幡稽首曰上士持念佛咒能不闲停应证阿罗汉果卒之先期别檀越力诵佛号跏趺而逝【同上】
　　博凡名本可姑苏人俗姓冯母髙一夕梦僧投宿而娠襁褓中喜趺坐凡见僧即合掌年二十礼慈云老宿薙髪后秉具于三昧律师四十六嵗直造天童觉国师乃防契证康熙甲辰道过防州遇屠氏育仁仲偰留止仰坪双峯者六载庚戌迁古真如寺又十三年壬戍众请开法西林癸亥七月沐浴跏趺入定夜半奄然而逝春秋六十八【西林志畧】
　　南安府
　　唐
　　五羊仙人大庾县西南十五里有游仙乡开元已前入粤之路相传骑羊五仙人由此过章水滩乡因以名【名胜志】
　　宋
　　巢道人上犹人幼遇异人授以辟谷法尝经月不食自言年九十顔如童子日行三百里盛暑烈日曾不畏避忽一日诣所亲曰吾明日归去果端坐而逝里人异之以为脱殻云【明一统志】
