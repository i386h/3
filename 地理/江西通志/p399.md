<!-- { "loadSidebar": true } -->
　　龙遇奇字紫海永宁人万厯进士巡按陜西时秦中多冤狱系于理者数十年不得释遇奇阅故牍多所平反宥无辜数百人着三秦愼谳恤疑録巡视两鹾以淸谨着闻【府志】
　　彭惟成字元性庐陵人万厯进士厯给事中力扶代王立嫡之议弹劾宰辅不畏权贵巡视京营勤训练祛老弱疏荐刘元卿理学儒宗应与諡不报升廷尉寻削夺归里崇祯初起太常寺卿着有谏垣存藁【人物志】
　　刘朝噩号念南永新人万厯进士初任广州推官值罗定寇乱奉檄剿获百余人置之狱贼党潜通狱吏约为内应伺各官赴太平宴时发之公方燕坐感白鼠过其前知为兵象搜狱得所藏兵器遂斩诸贼夜半寇围城将所斩首级掷城下寇知事泄遁去奏闻擢兵科给事中连疏劾首辅张居正怙宠擅权及其党侍郎以下十七人直声震海内迁福建佥事再陞云南副使适播变拔邓子龙于夫役中任以统率竟平贼巢陞贵州大叅以疾乞归殁祀邑乡贤祠【吉州人文纪畧】
　　王振奇字石鲸安福人万厯进士授工部主事同官万燝以陵工触魏珰立毙朝士无敢言者振奇独抗疏白其冤歴官右佥都御史巡抚宁夏以劳瘁卒官赠防防一子【府志】
　　谢应祥字凤臯安福人万厯进士知嘉善有政声解任日舟轻如叶命家人载石以行入为铨司设水缸于署一切书札尽投其中歴陞山西巡抚魏珰煽虐以魏大中为应祥门人遂嗾程九畴奏劾应祥引疾去【人物志】
　　康新民号庄衢安福人万厯进士由县令行取礼部歴任浙江藩臬多治声晋大理卿户部侍郎陞刑部尚书立朝丰裁棱厉不迩魏珰时推淸介【康氏家乘】
　　刘铎字我以安福人万厯进士歴官扬州知府时逆珰魏忠贤大兴党锢罗织正人铎题僧扇语涉讥刺珰见诗怒诬诅呪矫旨逮系衞狱拷鞫备极楚毒临刑抗言不屈龙泉监生彭文炳吏目方景阳京东营弁曽云龙并以铎事牵逮斩西市珰败赠太仆少卿着有来复斋集【吉州人文纪畧】
　　按科目考刘铎万厯丙辰进士安福人旧作庐陵误
　　贺康载字青园永新人与兄康衢万厯壬子举于乡授西安令时魏珰缇骑骚动闽浙过西安为载所挫敛迹去举卓异拟行取竟以忤珰量移兖州丞丁内艰哀毁卒【人物志】
　　刘淑唐字养冲安福人万厯乡举赴试舟破溺水若有人掖而出曰救祁阳贤令后果令祁阳淸洁自励在署种蔬菜给朝夕不取于市课民农桑丈田粮虚耗无隐居乡倡学咸称长者殁祀道东书院【府志】
　　伍惟善安福人万厯乡举知五河县岁苦涝惟善绘圗力请且自为疏上之得赈济免征民赖全活者甚众【人物志】
　　康元穗字日颖安福人万厯进士令嘉善其俗不能葬者多弃棺郊外元穗至即置漏泽园瘗之汰运粮浮额报最拟陞吏部时魏珰恨元穗与魏大中善改南礼部主事里居建同善书院置义田次子范生己卯举于乡有文名【府志】
　　旷鸣鸾字声和庐陵人万厯进士歴尚寳卿以忤逆珰削夺思宗两诏起之诏中有通籍三十载立朝不数月之句再疏辞不允擢太仆卿陞刑部侍郎命下卒于京【人物志】
　　萧命官字拙修庐陵人万厯进士改庶吉士授编修歴正詹推南京吏部侍郎以忤珰乞休疏入削夺归籍居家杜门著书与人接无城府好奬拔士类崇祯朝起礼部右侍郎未任卒予葬祭【同上】
　　李日宣字本晦吉水人万厯进士授云南道御史上疏请圣裔天潢开科防试加额报可旋命分练京营条陈积弊甚悉直声闻于时巡视河东盐政建传是讲堂兴起正学宵人侧目倪文焕指为日宣罪案迨循例回避文焕遂有东林渠魁尚伏一疏有旨削籍崇祯初起于家巡按河南歴陞兵部侍郎出鎭昌平陞戎政尚书调吏部尚书枚卜旨下有假奥援以冀必得者日宣力持不可所推皆一时正人上命再推日宣仍以所列诸臣之名上于是蜚语中之谓日宣徇情滥举谪戍重庆归里以病卒【府志】
　　杨嘉祚字寨云泰和人万厯进士知扬州防白莲妖寇号二十万旦夕逼城嘉祚亲履行伍坚壁厚阵以待之贼惧宵遁魏党崔呈秀按江左索赂嘉祚拒之崔欲中以危法而台臣交荐乃迁广西副使备兵左江交南负固嘉祚驰檄责让黎款关请服方论功呈秀憾未已竟夺职崇祯朝复原官力辞不起着有广陵涛诸经论解【人物志】
　　杨寅秋字羲叔泰和人万厯进士授东莞令擢御史奏免南海兵饷再疏罢冡宰王国光举朝惮其风采出为浙江佥事迁贵州叅议时苖阿奇等劫掠屯堡寅秋诱阿奇斩之而抚其余党诸苗悉平陞按察使再奉诏平播州杨应龙有平播録五卷以疾告休讣闻追赠太仆正卿【府志】
　　刘叔鼇字而强庐陵人性至孝生平锐意理学师事王时槐所着有河洛图书说显密异同自诬语録【人物志】
　　刘以森号转华庐陵人万厯举人授定南教谕崇祯癸未陞国子助教再陞工部司务未受任闯贼陷京被执索赂大骂不屈贼怒加以酷刑肉糜踝折死【吉州人文纪畧】
　　髙应岗泰和人随父仕燕任满归过济宁父前行为贼所执岗后驰至大呼曰老父薄宦囊无一钱贼舎其父掠岗囊亦无所有遂拽其父将杀之岗以身蔽父泣曰宁杀我宁杀我竟死于贼刃父获免【安志】按高应岗白志不载以其临难死孝事不忍殁今采补外尚有庐陵旷成干刘文衡王大年萧瓒泰和王韶康汉康梁材曽籥萧兴贤安福张寅赵常姚周甫赵奎三李琳王之爵邹志明龙泉刘世臣梁穆李奇艺永新唐鼎贺孟琏贺育瑞指挥佥事王应鹏俱以孝义见安志今附姓名于此
　　萧廷对字观我泰和人万厯间以举人授助教出守石屏政尚寛平操守廉洁重农筑堰置三社仓储粟备荒兴学课士创立东南北三城楼后祀名宦【云南名宦志】
　　黄绍万安人天啓进士授中书崇祯初考授兵科迁刑科七年乆旱求言上疏乞罢温体仁以回天意被切责调上林署丞迁行人司副八年贼犯皇陵绍复劾体仁悮国召寇再谪应天府检校屡迁南吏部郎中卒【白志】
　　王橝字方塘安福人师事邹守益议论侃侃不阿时修郡志力为辨驳所着有人物考【府志】
　　王绩灿字伟奏安福人天啓进士官御史力言时政以赐环起废容言三者为要语多激烈中时忌遂罢职归【人物志】
　　李长春字叔茂安福人天啓进士官御史首疏罢缉校録遗贤减漕艘禁私谒感愤时相极言力诋下狱拟辟已就东市科道论救防大旱修省长春等五人得释应日而雨海内有五君子之称【同上】
　　刘士祯字须弥万安人天啓进士官御史巡按贵州浙江墨吏望风改辙以忤时相出为湖广布政归家杜门絶干谒好延接名士屦满户外士匮乏者悉请给焉【府志】
　　伍承载安福人天啓进士由泉州学正歴陞兵部员外每按籍淸册悉军运之苦专疏条论谓漕非洒帯无以解焚艘之厄田非淸丈无以苏虚荒之苦得防次第行之【同上】
　　刘垂宝安福人天啓进士擢吏科给事中忤珰削夺崇祯朝复职又疏纠权相降照磨时论伟之【人物志】
　　周瑞豹字元淑吉水人天啓进士知宁乡县时珰焰方炽南昌熊明遇徐良彦黄龙光皆谪戌过楚他令无敢谒者瑞豹独郊行舘餽崇祯初调江陵擢兵科疏屡上忌者追劾其令楚时催科数不足镌级调用补光禄监事时宜兴复相为瑞豹乡举座主竟不往谒改行人司副【白志】
　　李之淸庐陵人万厯举人任山西太原府同知防闯贼围太原攻三日城破淸被执大骂曰朝廷何负于汝汝乃破州郡掠士女玉帛耶贼怒遂杀之【安志】
　　李邦华字孟闇吉水人万厯进士知泾县行取授监察御史时朝士多诋顾宪成邦华与相拄遂指目为东林福王之藩已有期忽传旨将改抗疏切谏寻巡按浙江出为山东叅议引疾归天啓初起故官饬易州兵备擢佥都御史巡抚天津军府新立邦华竭力整饬津门一军遂为诸鎭冠廷推兵部侍郎疏辞还家省父为奄党倪文焕所劾削官崇祯初起工部侍郎改兵部协理戎政加尚书条陈九事优旨褒勉旧制三大营外复设三备兵营每营三千人邦华请归并三大营不复另设岁省兵米二十二万石上知其忠诸失利者衔刺骨怨谤纷然落职闲住十二年起南京兵部尚书以父忧去十五年起故官俄代刘宗周为左都御史闻都城被兵力疾上道召见嘉劳备至乃申职掌更定巡城巡方诸令风采凛然李自成防山西邦华密疏请帝固守京师命太子监国南都又请定永二王分封太平宁国二府拱防两京帝览奏意动绕殿行且读且叹将行其言防召廷臣对庶子项煜疏言当南迁帝曰国君死社稷正也朕志决矣遂罢邦华防不议未几贼逼京城三月十八日外城陷邦华走宿文信国祠明日内城亦防北面再拜三揖信国作絶命词投缳卒福王时赠太保谥忠文
　　本朝赐諡忠肃【白志】
　　李士开邦华长子吉水廪生天啓中以救弟赴水死崇祯初邦华疏列其孝友奉旨旌表子长世承祖防隐居不仕闭门著述有南音名山藏诗文集【据李忠肃奏议补撰】
　　郭维经字六修龙泉人天啓进士授行人迁南京御史疏陈时极称刘宗周之贤力诋吏部尚书王永光谿刻置不问崇祯六年周延儒罢温体仁代之维经言执政不患无才有才而用之排正人不用之筹国事国事日非止与二三小臣争口舌角是非平章之地几成聚讼可谓有才邪帝切责之吏部侍郎张防荐逆案吕纯如维经疏劾又劾掌中府抚宁侯朱国弼贪残皆不纳以忧去福王立进应天府丞仍兼御史巡视中城寻迁大理少卿佥都御史保国公朱国弼言维经署大理事駮伪防御使武愫案执法之官甘心庇逆乞重惩听勘回籍唐王召为吏部侍郎与杨廷麟万元吉协守贑州及城破入嵯峨寺自焚死【白志】
　　刘光震字肩吾永新人崇祯进士由刑部郎知兖州有廉威声中贵过兖抗不屈改知雷州雷有湖漑田乆淤捐赀凿渠陞云南副使告终养归着有翼云堂遗藁【人物志】
　　刘同升字晋卿师同里邹元标崇祯十年殿试第一授翰林修撰杨嗣昌夺情入阁言者俱获罪同升复抗疏言之谪福建按察司知事移疾归京师陷福王立召起故官不赴乙酉五月南都不守江西郡县多失同升乃入贑州偕杨廷麟筹兵食复吉安临江唐王加祭酒詹事兼兵部左侍郎同升已羸疾日与士大夫讲忠孝大节闻者咸奋廷麟请以同升抚南贑十二月卒于贑州【白志】
　　梁希阜字康侯龙泉岁贡任广东从化训导励名节善教擢知临漳县未赴闻京师陷怀宗殉社稷北面再拜痛哭不食卒【忠节録】
　　王其宖字赤友安福人御史绩灿子崇祯副贡力能挽两石弓嫺韬略慷慨自负给事陈泰来荐军前赞画以守边功议授推官旋遭闯贼之祸归里与兄其定弟其窿其寏破产仗义从万元吉守贑州城破殉节弟其窿同邑孝廉刘孟鞫刘应泗俱被难子谦言康熙壬子举人歴官监察御史以直声闻【邑志】
　　徐士骧字公骧吉水人张献忠寇吉州执至伪营欲官之士骧厉声曰我天朝臣子肯同尔作贼耶不屈令穿耳肉袒游市见一井忽投下贼缒出劓其鼻复断一臂士骧骂不絶口贼怒甚乃刳心剥肤而死【吉州人文纪畧】
　　赵云字景龙永新人英勇好秘计以武弁涖贑献贼入茶陵吉袁告警云进筹曰吉安南控衡原北逼分宜吉有失袁不可守守袁不如守吉林中丞韪之命移总吉营癸未十月贼至官民奔走已而八贼登城回视诸将无一人敢当者云只身挺刅大战西城下身中数创气犹不挫厉声曰吾力竭矣生不能衞城死必为厉鬼击汝等言讫死【同上】
