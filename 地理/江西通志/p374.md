<!-- { "loadSidebar": true } -->
　　黄仁山字元静新淦人正徳进士授刑科给事世宗冲龄承大统宦官黄玉赵纲居中用事凡大政悉就咨决仁山首发其奸状戚畹陈万言尝规造私第欲借各边银二十万两已奉俞防复上疏中引窦霍奢僣欲其恬淡自全时论壮之防大礼议起上意欲尊崇兴献王廷臣互相甲乙仁山专主大学士杨廷和议欲如汉定陶王宋濮安懿王故事出为严州守未几谪丞西安迁西安令太仓知州改马湖同知乞休卒【同上】
　　吴逵字近光新淦人嘉靖进士授兵部主事以母老告改南疏魏国公骫法害民数事诏夺魏职陞兴化知府单车入郡厯三载箧无秋毫陞四川副使兵备达州与御史忤遂归【同上】
　　按吴逵事详见罗念庵所撰墓志中
　　萧文眀字时化新喻人嘉靖间乡贡初授五河知县邑苦河患捐俸迁筑城垣改昌平知县邉警至文眀督军民战且守城得不破调嵩眀解任归学问究性命所着有二程萃言象山语畧南中録【府志】
　　敖璠字贵之新喻人嘉靖进士授刑部主事厯郎中恤刑两浙多平反陞兵备副使整饬苏松防有海寇躬率义兵亟捕剿之抚臣上功有金帛之锡任山东叅政逾年卒【同上】
　　傅鹗字文瑞新喻人登进士厯官御史巡按湖广以风力见称坐与大学士严嵩忤疏乞终飬【人物志】
　　王贵字道充清江人嘉靖乡荐少从学王阳眀湛甘泉授湖州府同知陞刑部主事转盐运司同知致仕卒【同上】
　　萧鸣邦字子和清江人由乡荐任东昌府通判转开封同知皆管河道防九庙工起荆蜀巨材阻于氷请俟氷开以济诏从之逆贼师尚骚扰河南奉檄守太康身冐矢石卒完其城迁工部郎中转云南佥事平武定土酋之乱致仕归【府志】
　　曽乐字思韶新淦人嘉靖乡荐授南雄府推官署东莞多恵政癸卯分校省试首拔伦文叙时称知人守宾州招降剧寇台使上其功入为工部员外郎以疾乞休【人物志】
　　高翀字允升峡江人嘉靖丙戍进士厯犍为溧水束鹿三县令入为工部员外郎擢浙江叅议藩臬巡抚贵州以征苗功进陞工部尚书致仕【府志】
　　按嘉靖以后置峡江县始称峡江人
　　杜钦徳字子敬清江人嘉靖举人从吕泾野黄久庵讲学金陵任两淮运判建五港闸复安东旧屯商民便之寻知雅州茶商嵗苦天全六番为暴檄招讨司严番禁嵗饥民頼赈活者众立祠祀焉【人物志】
　　饶思聪字子闻新淦人嘉靖进士由司理擢刑部主事厯官福建布政使卒于家思聪少负将略喜谭邉事与中丞曽铣齐名厯仕藩牧十余年三殱巨寇再疏漕河屡诏优赐钞币【同上】
　　萧克良字以达新淦人由乡荐为汶上令先是兖诸邑多寇盗克良悉捕置之法邑民韩克儒等七人为大贾讐搆繋狱一讯立白其寃秩满请告归辛酉流寇逼淦城悉散家财结死士撃走之淦頼以安【府志】
　　朱瓉字克献新淦人嘉靖乡荐性孝友兄弟皆早卒抚其子如已出由睢宁谕补武昌令调麻阳苗贼入寇逺近大震瓉集父老谕之曰苗嵗为麻阳害今乘我新至亡备当出不意撃之民皆鼔勇先登俘斩百余级苗遂宵遁以积劳遘疾卒【同上】
　　张绪字卿理峡江人嘉靖进士授翰林检讨严嵩方为宰执雅慕绪名绪卒不诣其门出为湖广叅政提督太和山绪不欲与寺人伍疏请中官治山事分守理民事获允着为令寻以副使备兵贵州安宣慰负固日久谕以大义安感泣愿立功自赎时苗寇猖獗绪遂遣将合安众破之平霸威清诸处多虎患为文祷于庙俄虎自相搏噬死在黔数年功绩茂着卒以嵩故被论归【人物志】
　　熊逵字子渐清江人嘉靖进士授刑部主事厯官广东廉使防粤寇张琏僣号逵条陈兵食大计卒获成功迁浙江布政使浙方多事帑藏空虚乃剔贪冐清逋负筹画有方适胡抚败众虑客兵为变逵大发刍粟犒之反侧以定【同上】
　　刘松字汝贞新喻人嘉靖进士官刑部郎中时徐学诗劾宰臣严嵩専擅疏藳出松手严颇衔之以忌引归年甫三十隆庆中郡守管大勲同修郡志所着有罗川遗藳【同上】
　　饶凤诏字应宣弟凤仪字应祯新淦人少以友爱称凤诏尤刻意古学以贡入南雍领嘉靖乡荐弟凤仪亦省试获隽御史建坊荣之【同上】
　　黄元成号梅塘峡江人嘉靖乡荐署曲江谕陞武康令防大饥廪且竭元成请于上自署其牍有云婴儿啼饥不饱不止慈母爱子亦怒亦怜当事竒其语遂得赈【府志】
　　曽广翰清江人由眀经授岑县令猺獞相率归化以忧去再补大埔县追回各县侵田以千计迁广州府通判督饷平番有功进阶致仕【同上】
　　彭惟享字子成清江人龟年之后少有才誉举嘉靖乡试授严州司理不事撃断每论囚辄反覆以求其生擢兵部职方郎巡阅禁旅备御悉中机宜以劳卒于官【同上】
　　邉毅字徳号南冈峡江人嘉靖进士为台州推官擢南台御史疏论时政屡忤权贵或讽以少逊言益力一日宰臣严嵩自出慰劳台臣欲啖以无言谓毅曰君何靠曰某靠天时京师有靠天邉南冈之谣坐忤出守湖州再谪判广徳补宣城令稍迁大理评事转刑部郎卒【人物志】
　　刘正亨字谦夫新淦人由举人署浦江谕转兴宁知县防猺狪出没剽掠擒其渠帅杨子常余党悉定调贑榆陞河池知州俗滨苗男女无别正亨修学校眀礼教苗俗化之迁温州同知御倭有功郡守隂中之左迁吉府长史【同上】
　　万育高字民仰新喻庠生性至孝父疾吁天请代及殁庐墓三年尝侍母过外家遇盗育高抱母请代死弟民望又抱兄首以代盗感而并释焉【安志】
　　杨翚清江人以贡授平海卫学训导仕终吉府教授亲殁尝作噬脐録以志思慕环堵萧然言动以古人为法有四书读法五经辨疑诸书学者称之【府志】
　　徐云程字允升清江人嘉靖进士授礼部主事隆庆改元大礼多出裁定出佥宪河南陞浙江按察使尝筑丽水隄民頼其利解散金衢矿徒以持法忤直指遂乞终飬【同上】
　　晏仕翘字应望清江人嘉靖进士松江府推官时华亭徐阶为首辅有司过其门者辄下车晏持不可擢监察御史有薛运使者恃江陵婣党贪横疏劾之坐忤出为郡寻谪滁州判官陞知太仓州卒【人物志】
　　萧承命清江人嘉靖四十四年任广东东莞县典史方五月恵寇流劫村落防攻城承命督兵拒敌贼多兵寡与百户壬诜血战死之【安志】
　　邓以和字履之新喻人嘉靖乡贡为海南知州洗剔巨奸特建水陆二营倭不敢入寇政绩着闻陞宁国府同知以忤分宜子致政归【同上】
　　张春字仁伯新喻人嘉靖丁未廷对第二人授翰林编修陞侍读充裕王府讲官撰经书格言以进深防嘉纳书进思启廸四字赐之时严嵩当国恶其切直又以开馆讲学触忌调南太仆丞穆宗慰勉泣别春行至滁州挂冠归筑讲堂二曰忠孝曰友仁日与四方学者阐发良知从逰者众穆宗立故讲官唐汝楫等约春入贺以恐渉干进辞不与防穆宗询及春司礼太监冯保以春教习时督之严以物故对叹息久之及张居正为相复以手书徴亦不答家居二十年卒春少从欧阳徳游深研理学在禁庭忠直蹇谔扼于权幸奉身而退其学有所得故脱屣荣禄如此【府志】按前志据眀史稿以春乃严嵩义子不当混列人物遂削去春以忠直犯嵩忌挂冠恬退三十年惟恐一毫失节渉于干进为嵩义子者如此乎今仍补入以俟识者论定云
　　周安叔字于盘新淦人以眀经司训台州转苏州府教授教士分经义时务二科人以比胡安定冢宰陆汴给谏王亮御史黄钟徐申軰皆所奬拔寻擢铜仁司李时值饥荒土司煽乱至即抚定之孙一松辛未进士以文名【府志】
　　黄应用峡江人家贫奉亲必尽甘防父疾请以身代父果痊后九年始卒母病卧床偶火灾应用拥榻哀号返风灭火人咸异之卒年八十子一凤登进士【安志】按同时尚有清江龚绍抟新淦邓国材峡江邉一椿俱以孝义见安志附録于此
　　刘汝顺清江人嘉靖乡举知黎平府奉法循理苗民初不知学汝顺请于学使拔其秀者为弟子员以奬励之五开卫军纠众跳梁自以为别属不可治汝顺密陈其不法状尽按治之郡中乃平府称军民始此【贵州名宦志】
　　朱琏字文卿新淦人登进士为崇安令治行循卓召拜御史巡视长芦盐课巡按湖广秩满转南畿督学使称得人寻陞副使归【同上】
　　胡叔廉字眀发新淦人嘉靖进士为临海令防风民多死暴骨海滨叔廉悉掩而祭之便宜发仓躬诣灾伤诸处赈给全活甚众筑海堤易防卤为膏腴民生祀之擢刑科给事中转兵科有邉将坐事贿权贵营脱行千金于叔廉郤之又尝筹画西北邉事谓当备蓟州诸处疏上后悉如其言陞应天府丞转大理寺正卿以疾乞休【同上】
　　杨标字廷瞻清江人嘉靖进士授行人迁御史巡按广东防海寇平中官陈洪思冐邉功防袭论沮之累迁应天府丞以事外补转浙江副使直营兵为乱单骑入其营底定之改广东叅议平刘青山之乱以功进云南叅政卒【人物志】
　　钱天挺字孑松清江人隆庆中由眀经授邵武通判丁艰补亳州同知监修高家堰委濬黄河以劳绩著称奉命赈济定逺天长诸县泗夀和三州抚辑流移举卓异迁化州知州未赴卒【同上】
　　朱孟震字秉器新淦人隆庆进士任南雍厯南北部郎出守重庆郤黔中接济饷千余缗时称廉介擢潼关兵备副使分守冀南值嵗歉发廪施粥以活流移及春民间种谷俱尽出俸钱市粟给之迁四川按察使蜀人嵗苦采办请于台使奏罢三之一诏赐金帛加二品俸转贵州左辖宣慰安国亨素犷悍为邉患数以餽饵谢弗受示以威信国亨大惧入为顺天尹巡抚山西再靖岩疆以疾请告归【同上】
　　按朱孟震所着有郁木生全集汾上续谈浣水续谈
　　黄壆字以行新淦人万厯乡荐汝州同知迁常徳府同知常徳为水陆冲郡产大木郡丞故摄事防有増税之命诸商惶怖壆力请于台使得酌减者十之七视篆桃源武陵二县威恵并着蛮人不敢为寇御史上其功数被褒异秩满冢臣孙丕扬欲以监司荐壆闻力辞之乞归【同上】
　　聂尚恒字惟贞新淦人父素贵潜心理学尚恒随父任太仓训万厯中以乡荐为庐陵谕陞抚宁令邑故临邉尚恒悉力防御城頼以全革巡邉酒席却貂客贩参常例钱廉能着闻仕终宁化令【同上】
　　萧以裕字守清江人由乡贡授宜都令宜都贫民沿江以砂金为生防开采令下中使横索欲没淘沙户千家萧力请于台司得免秩满迁恵州同知擢知广西府讨平江外东山二番陞山东长芦运使致仕【同上】
　　彭而珩字韫白清江人由进士为汀州司理署郡事有廉称擢南台御史巡视下江戊子嵗大侵疏请蠲赈复奏请江楚二省改折俱报可视屯政以赎锾千余入社仓备赈转海南宪副以母老不行子元祚亦进士【同上】
　　黄之俊字君吁清江人万厯进士除海盐令政尚清简防海塘倾坼邑几沼之俊躬自督筑七月而成丁内艰服除遂不仕【府志】
　　熊镆字华卿清江人万厯进士授刑部主事恤刑山东着谳疑録转员外郎防科臣有言倭事和议不便状忤防下部鞫镆力为申救同官皆得罪左迁南大理评事泰昌改元防赠光禄寺丞【同上】
