<!-- { "loadSidebar": true } -->
　　余应桂字二矶都昌人万厯进士厯知武康龙岩海澄三县征授御史户部尚书毕自严殿试读卷取陈于泰为第一首辅周延儒姻也应桂劾其朋比行私已复列上延儒贪邪倾险状言纳孙元化参貂则事皆曲徇受杨鹤重赂则力主抚议他事干犯国法多此帝方眷延儒厚责应桂已而贼陷登州元化被执应桂以元化贻祸封疆皆延儒曲庇所致复力攻之帝怒贬三秩引疾归崇祯七年还朝出按湖广捐赎锾十余万金募壮士缮城治器明年贼渐逼承天应桂身防献陵乗城守御期满当代命再巡一年卢象升抚郧阳绌军需应桂贻以赎锾万五千象升改抚湖广应桂颂其忠谋请畀重权令扫荡羣贼已而象升赴汝雒贼老回回等走徳安黄州应桂急檄大将秦翼明拒击而奏报属城失事具以实闻期满当代复留巡抚王梦尹罢即擢应桂右佥都御史代梦尹其冬总理熊文灿至广布招降之令刘国能先降明年春张献忠亦降马进忠西走马光玉贺一龙李万庆顺义王九条龙等众十余万尽萃于麻城黄安应桂分兵扼要害会光玉一龙乞降应桂遣使往谕而遣将击顺义王等于黄福店贼遂走黄安会文灿至麻城应桂请协击不从贼复东走江北为左良玉所遏折而走广济蕲水惟光玉一龙观望不动己文灿檄诸道兵合击贼于茶山贼于应桂所分地逸出文灿遂劾其后期误军兵部尚书杨嗣昌恨应桂曽劾其父奏逮之应桂陈抚勦始末白已无罪而力诋文灿不纳逮至下狱初应桂虑献忠反覆贻书文灿言献忠恶已有端可先未发图之其书为献忠逻者所得献忠牒郧阳巡抚戴东旻言抚军欲杀我语甚悖东旻闻之文灿文灿遂再纠应桂以私书贻误封疆帝怒下法司并按应桂疏辨且言献忠布贼孔道邀劫公移总理噤不敢问奈何反据贼口诬臣帝亦不纳应桂竟遣戍已而献忠反文灿伏诛东旻亦瘐死狱中廷臣交章荐应桂督师孙传庭战没命应桂兼右佥都御史徃代之应桂以无兵无饷入见帝而泣帝但遣京军千人防行给御用银万两银花四百银牌二百为军前赏功之用而已应桂将至山西贼已入其境逡巡不敢进帝责以逗遛夺职命新擢陜西巡抚李化熙代之化熙亦不能进也未几京师陷应桂遂家居不出久之死于难【白志】
　　徐大相字觉斯安义人万厯进士授东昌推官稍迁国子愽士百僚将早朝中官卢受传免众趋出受从后姗侮大相归草二疏一论辽左事一论受奸邪时接疏者即受也见辽事疏曰此小臣亦敢言事及帝阅第二疏顾受曰此即论汝罪者受错愕叩头流血请罪曰奴当死疏乃留中明年迁兵部主事调稽勲移考功进验封员外郎进士薛邦瑞为其祖蕙请諡大相与尚书张问达议如其请熹宗方恶防典冗滥镌大相三秩出之外大学士叶向髙都御史赵南星等连疏救乃改镌二秩大相方候命羣奄党受者数十辈持梃噪于门曰若犹恋此署耶捜大相槖止俸金七十两乃哄然散崇祯元年起故官厯考功文选奏陈遵明防疏淹滞破请托肃官评正选规重掌篆崇礼让励气节抑侥幸覈吏弊十事帝即命饬行故尚书孙丕扬等二十六人为魏忠贤削夺大相请复其官不许旋以起废忤防贬秩父忧归卒于家【同上】
　　熊徳阳号清屿建昌人万厯进士授髙明县考选刑科给事中天启初差祭北镇调外崇祯己巳起兵科给事庚午副黄道周典试浙江【安志】
　　徐孔徒字服子都昌人万厯举人授四川卭州牧在任七载贤声特着乙酉张献忠陷城抗节死焉【人物志】
　　但宗皋号陶村星子人天啓辛酉乡荐任开化令归休杜门著述有庐山诗文二纪湖南讲书太极图说驴背语【府志】
　　熊士恺字仲髙徳阳次子事亲能养志天啓乡荐人称真孝廉焉有舟子失金诬其仆不辨辄倍数偿之会馆同舍有争席者质于士恺立推己席委之同舍生慙更相让其克己如此【同上】
　　淦君鼎号四极建昌人崇祯嵗贡选贑州府学司训丙戌吉州陷君鼎与诸生守贑谓其长子斌曰我与城亡邱垅可念勿以吾为忧城陷不屈死先是次子祐伤箭不起是日三子祉于廨中以詈骂被杀妻熊氏祐妇熊祉妇李孙闗生秀贞婢吕氏端香辈并赴井死惟斌脱归备识一门贞烈状云【人物志】
　　国朝
　　熊维典号约生建昌人明崇祯间兵科给事顺治十四年巡抚蔡士英按察李长春礼请主鹿洞书院教【白鹿洞志】
　　宋之盛字未有星子人明崇祯己夘以春秋荐赴礼部试不第归乡里不入城市以讲学为己任其学以明道为宗以识仁为要于二氏防言奥防随手笺订抉摘异同非如世之辟异论者舍精而攻其觕也与旴江谢文洊为最契晚读胡敬斋居业録持敬工夫益宻少孤事两兄如父戊申五月以疾卒同邑有查小苏者亦弃诸生山居不出年九十而终
　　陈其诚字献赤安义人明崇祯间以选贡任行唐令刚介不避勲贵吏民畏爱致仕归林课农训子顺治丙戌间有司敦请乡饮大賔【县志】
　　徐砀字三连安义人顺治辛夘举人任湖广益阳知县奉檄招抚叛逆呉三桂被害赠佥事予祭葬荫一子入监【安志】
　　王廷宪字斌为安义人博学俊爽明崇祯壬午乡荐康熙丙午宰歙县闻父丧沥血辞职以新例夺情哀毁骨立累章陈情终制乃得请抵家抚柩恸哭吐血数斗逾年遂卒着有葛庐集家训诗文行世【同上】
　　干特字达士星子人南丰汤来贺主鹿洞极奬其文行为及门冠闽抚张伯行闻其贤聘主鳌峯书院以衰老未就自为诸生厯试冠军仅以贡终以子建邦贵封文林郎着有志道编【白志】
　　干建邦字淑掌特子康熙庚辰进士宰舞阳时值大涝甫下车恻然不待详允即先发贮粟民赖以活复舞泉书院置田聚书豫有蝗独不入舞阳境上官异之以外艰去民懐徳立祠先是需次家居当事聘主鹿洞父子继居讲席着有鹿洞续言及湖山堂集【同上】
　　李梦兰建昌人负勇略耿逆叛梦兰招集义勇保障地方以功授同知衔寻知云南楚雄县兵乱后累嵗逋赋甚多民无以供力请大吏疏题豁免以孙凤翥贵赠通议大夫【李光地传】
　　周倬建昌诸生族有以贫鬻妻者倬力助之得完聚火及倬居父柩在堂倬哀号吁救乃返风获免人以为孝感焉【崇祀录】
　　王廷实安义诸生性孝父丧明廷实防之而开执亲之丧哀慕三年闽冦犯境聫乡勇捣贼巢邑赖以安卒祀乡贤【同上】
　　按安志所载安义王家衡星子詹学闵俱以孝义称附志于此



　　江西通志卷九十一
<史部,地理类,都会郡县之属,江西通志>
　　钦定四库全书
　　江西通志卷九十二
　　人物【二十七】
　　九江府
　　晋
　　翟汤字道深寻阳人笃行纯素仁让廉洁不屑世事耕而后食人有餽赠虽釡庾一无所受永嘉末冦害相继闻汤名徳皆不敢犯司徒王导辟不就隐于县界南山始安太守干宝与汤通家遣船饷之勅吏云翟公廉让卿致书讫便委船还汤无人反致乃货易绢物因寄还宝宝益歉愧焉咸康中征西大将军庾亮上疏荐之征为国子博士汤不起建元初庾翼北征石季龙大发僮客以充戎役勅有司特蠲汤所调汤悉推仆使委之乡吏吏奉防不受汤依所调限放免其仆使令编户为百姓康帝复以散骑常侍征固辞老疾不至年七十三卒于家【晋书】
　　翟庄字祖休以孝友著名遵父汤之操不交人物语不及俗惟以弋钓为事及长不复猎或问曰猎渔是害生之事先生止去其一何哉庄曰猎自我钓自物未能顿尽故先节其甚者时人以为知言晚节亦不复钓端居荜门歠菽饮水州府礼命及公车征并不就子矫亦有髙操屡辞辟命矫子法赐孝武帝以散骑郎征亦不至世有隐徳云【同上】
　　周访字士达本汝南人汉末避地江南至访四世呉平因家寻阳访少沈毅果于防割为县功曹时陶侃为散吏相与结友察孝廉除郎中上甲令皆不之官元帝渡江命防镇东军事寻以为扬烈将军领兵屯寻阳鄂陵与甘卓赵诱讨华轶轶将周广烧城以应轶众溃执而斩之遂平江州以访为寻阳太守复命与诸军共征杜弢弢遣其将张彦陷豫章王敦时镇溢口遣李恒受访节度与彦交战访率帐下将李午等临阵斩彦贼遂退归湘州访复以舟师造湘城军达富口而弢遣杜出海昏时湓口骚动访步上柴桑与贼战斩首数百贼退保庐陵已而突围出奔于临贺又进访龙骧将军豫章太守赐爵寻阳县侯时梁州贼帅杜曽等引兵向江陵经造沔口大为冦害元帝命访击之访有众八千进至沌阳遣李恒督左甄许朝督右甄访自领中军髙张旗帜曽果畏访先攻左右甄访令其众曰一甄败鸣三鼓两甄败鸣六鼓自旦至申两甄皆败访闻鼔音选精锐八百人自行酒饮之勅不得妄动闻鼔乃进贼未至三十步访亲鸣鼔将士皆腾跃奔赴曽大溃遂定汉沔以功迁梁州刺史屯襄阳务农训卒威风既着逺近恱服智勇过人为中兴名将慨然有平河洛之志闻王敦有不臣之心访恒切齿敦虽懐逆谋终访之世未敢为非初访遇善相者谓访与陶侃曰二君皆位至方岳功名略同但陶得上寿周当下寿耳侃小访一嵗卒时年六十一諡曰壮二子抚光【同上】
　　周抚字道和彊毅有父风元帝辟为丞相掾袭爵除鹰将军武昌太守王敦用为从事中郎与邓岳俱为爪牙敦败抚与岳亡走西阳蛮中明年诏原敦党岳抚诣阙请罪有诏禁锢之咸和初司徒王导以抚为从事中郎出为宁逺将军江夏相苏峻作逆抚从温峤讨之峻平迁监沔北军事南中郎将镇襄阳寻迁豫章太守益州刺史永和初桓温征蜀进抚督梁州之汉中巴西梓潼隂平四郡军事镇彭模击破蜀余冦以功迁平西将军隗文邓定等复反立范贲为帝有众一万抚击破斩之进爵建城县公征西督防萧敬文作乱杀将军杨谨据涪城自号益州牧桓温令梁州刺史司马勲等会抚伐之敬文固守自二月至八月乃出降抚斩之传首京师升平中进镇西将军在益州三十余年卒赠征西将军諡曰襄子楚嗣【同上】
　　周光少有父风年十一见王敦敦谓曰贵郡未有将谁可用者光曰明公不耻下问窃谓无复见胜敦以为宁逺将军寻阳太守及敦举兵光率千余人赴之既至敦已死王应秘不言光遽见其兄抚曰王公已死兄何为与钱凤作贼众并愕然其夕众散钱凤走出至阖庐洲光捕凤诣阙赎罪苏峻作逆随温峤力战有功赐爵曲江男卒官【同上】
　　周楚字元孙起家防征西军事从父入蜀拜鹰扬将军犍为太守父卒以楚监梁益二州假节袭爵建城公世在梁益甚得物情时梁州刺史司马勲作逆楚与朱序讨平之太和中蜀盗李金银广汉妖贼李宏并聚众为冦楚遣其子讨平之卒諡曰定子琼劲烈有将略厯数郡代杨亮为梁州刺史建武将军领西戎校尉氐人窦冲反欲入汉川安定人皇甫钊京兆人周勲等谋纳冲琼宻知之收钊勲等斩之寻卒子虓嗣【同上】
