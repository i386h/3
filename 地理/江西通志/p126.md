<!-- { "loadSidebar": true } -->
　　地方千里水路四通风土爽垲山川特秀竒异珍货此焉自出奥区神臯处处有之嘉蔬精稻擅味于八方金铁篠簜资给于四境沃野开辟家给人足畜藏无阙故穰嵗则供商旅之求饥年则不告臧孙之籴人食鱼稻多尚黄老之教重扵隠遁盖洪崖先生徐孺子之遗风【雷次宗豫章记】
　　扬州人性轻扬而尚鬼好祀地非形势得之与失未必轻重故不暇先争然长淮大江皆可距守闽越遐阻僻在一隅凭山负海难以德抚永嘉之后帝室东迁衣冠避难多所萃止艺文儒术斯之为盛今虽闾阎贱品防力役之际吟咏不辍盖亦因顔谢徐庾之风焉【文献通考】
　　南昌泝江汇湖右荆左浙防所集江西一都会也九江独据上流人有市利南康临彭蠡缩隘土瘠时有寇盗饶州称为裕阜广信传道下邑殷盛抚州人悍多山寇而衣食自足颇忧兼幷建昌僻在东南即有藩封亦称安辑南安赣州则汀漳雄韶山嵠会焉林深谷邃寇贼渊薮抚臣提兵牵制数省军门之费不烦度支茍得其人南服一壮镇也袁州地逼长沙逋民客户喜狱好争讥察既难绥驯不易临江瑞州素称乐土吉安山雄水秀人才辈出地利亦饶甲于诸郡大抵江西之民质俭勤苦时有忧思至争曲直持官府即费财不吝其土窄逐末不务稼穑至有弃妻子经营四方老死不归者【郑晓地理述】
　　南昌府
　　范宣家于豫章常以诵读为业谯国戴逵等皆闻风宗仰自逺而至讽诵之声有若齐鲁太原中顺阳范甯为豫章太守甯亦儒博通综在郡立乡校教授恒数百人由是江州人士并好经学化二范之风也【书列传】
　　机鬼之俗习而未变凡有疾病多听于巫【续豫章志】
　　南昌于地志为吴分其所领八州其境方数千里其田宜秔稌其赋粟输于京师为天下最【曾巩洪州东门记】
　　勤生而啬施薄义而喜争【曾巩云峰院记】
　　有防伯虞仲季子之风故防士有岩穴之雍容有屈原宋玉枚臯之笔故文章有江山之秀发【黄庭坚道院记】
　　故家遗俗皆知尚气节畏清议【黄干文】
　　西山南浦之春云暖而乍寒雨新而骤霁【方岳与江西陈漕书】其人衣冠其食稼穑诗书艺文栋宇布帛【虞集颂】
　　士知尚儒民皆务本【元富州志】
　　人稠而劳淳悍相半事烦讼多为十三郡之最【邓元锡方域志】礼义之俗不因时变学者率以重吏轻儒为耻【治志】士矜义槩人絶繁华有齐鲁唐魏之遗风【卢廷撰旧志】崇名教而修身慎行绍文献而接武聨镳市井多儒雅之风田野无靡丽之习【郡志】
　　南新丰进厚于弦诵薄于盖藏宁武奉靖饶于山泽俭于制科【万恭撰志】
　　士解经传雅学积文而真知寔践者亦屡屡有之俗尚清雅崇儒好客村落细民皆勤于稼穑敏于役作秉尊上孝弟之心然尚气太过小忿輙至鬬讼【丁之翰图经】
　　平畴沃壌俗勤于稼穑薄自奉务储积【南昌县图经】
　　土夷人淳诗书之声四封相接士夫惜名节耻干谒邻居有贵显者或终身未尝往来仕苟贪婪转相唾骂偶会多不为礼虽屠人牧竖亦知揖譲而道经传之语但地狭民稠多食于四方所居成市【治南昌志】
　　簪缨比屋冠盖错途俗尚含人操氷玉【喻均撰志】
　　西山秀郁代生闻人村落细民耕稼之隙亦遣子弟入学礼义之风优于他邑【新建县图经】
　　人性刚峭土产颇饶鲜事商贾【同上】
　　散原竒丽双江汇环都邑雄观尽在兹邑圩田既兴菑畬攸塈干溢丰歉氓命悬线【赵秉忠图説】
　　士行笃于儒业擢髙科登膴仕者聨镳接武无旷土无游民【治丰城志】
　　世俗栉比渐于礼教士之矕文蜚藻犹有龙光斗牛之气至于鸿钜之业后先相望【喻均撰志】
　　民率忠朴士髙节概风候近驯金矢鲜入【进贤旧志图説】西南多文而显东北多犷而悍【万恭撰説】
　　农务耕桑士勤经史【治奉新志】
　　儒有都人士之风农有田舍翁之俗【万恭撰説】
　　县虽僻小而山深谷穷其俗朴厚而勤耕织士尚雅素有朱陈村之俗焉【靖安图经】
　　不尚浮靡不作商贾多好学【治靖安志】
　　男勤稼穑女务蚕绩有淳古之风【武寜图经】
　　槿庐绳枢以耒耜机杼自长养【万恭撰説】
　　居市井者多文雅处田里者无嚚讼【治寜州志】
　　其君子巍簮绂其细民勤耕织【万恭撰説】
　　瑞州府
　　艺文儒术为盛【社右通典】
　　江西之俗其细民险而健以终讼为能惟筠州独不嚚于讼【黄庭坚江西道院赋】
　　吴楚之君好勇故其民乐鬬而轻死江汉之俗尚鬼故其民尊巫而滛祀【同上】
　　吏民朴野【苏辙圣祖殿记】
　　其人稼穑渔猎其利粳稻竹箭楩楠茶楮民富而无事【苏辙筠州圣夀院法堂记】
　　人好经学尚清净【豫章郡志】
　　地僻絶为山水之国华林啸聚民俗滋顽【邓元锡方域志】筠袁赣吉脑后插笔【四郡谣言好讼也】
　　男女之别严而婚姻论阀阅主仆之分明而城市尚舆皂【邵志】
　　市无娼优人无赌博【同上】
　　珥笔之民新昌颇多积年之害髙安为最【同上】
　　闻人钜公先后辈出【龚守愚重脩髙安儒学记】
　　吾筠俗朴而风质士多醇茂【传孟春髙安筠阳书院记】
　　髙安瘠土僻处岩碨故其民俭而思谨【髙安县志】
　　上髙在筠尤称易治其地僻其俗尚礼其民简俭而专力于穑事公府追摄不劳鞭朴【张升送上髙令序】
　　男务耕桑女勤纺绩士知礼义【上髙县志】
　　士游于学农勤于食工商之事举不足以动其心故习俗文而非侈质而非陋【熊良弼新昌图经序】
　　山川之胜人物之盛文章之富甲于旁邑【汪道新昌县志序】邑之秀民多文儒自振家给人足无羡慕于外【雷孝友重脩新昌县门楼记】
　　上乡山深俗厚下乡土瘠农勤【新昌县志】
　　俗俭多富气髙好争【同上】
　　袁州府
　　州小地狭赋税及时民安吏循闾里无事【韩愈袁州谢表】士夫秀而文细民险而健【黄庭坚道院赋】
　　地接湖湘俗杂吴楚壌沃而利厚人繁而讼多【杨侃郡防记】士力学而知亷耻民乐善而好俭啬【阮阅无讼堂记】
　　儒风之盛甲于江右【张九成州学记】
　　士人好恬静励亷隅布衣蔬食不入公府终嵗不入长吏之庭【张栻记】
　　山髙水清好尚儒雅有豪杰之士【罗秀序】
　　土俗愿朴【汪应辰序】
　　事简民醇【舆地志】
　　士知亷耻不挠邑政民务农桑输赋以时【袁采萍乡县防壁记】壌沃而辟民伙而富【卓津萍乡县题名记】
　　比闾有职帑庾有输商无隠货酤无私醸弄法者屛奸健讼者窜迹【江淮县治记】
　　风俗近古【朱文仲社仓防】
　　宋祖无择记万载风俗三絶句云居民覆其屋大半施白瓦山际两三家如经新雪下官酤米为麯醸出成红酒里社醉丰年便是宜城酎田中多峭石苍玉乱欹斜怪似湘中见封域近长沙
　　俗从朴素敦诗礼勤稼穑市鲜游侠乡无惰民独崇尚佛老【万载县志】
　　市无优娼人无赌博妇女不出街市不游寺观尤为美俗【万载志论】
　　临江府
　　临江旧为文献之邦儒先前后相望经术词章言行风节垂之笺述载之简防未冺也【胡行简临江府儒学记】
　　地当舟居四会之衢山峻水清逐末者多【邓元锡方域志】临江君子尚礼崇德小人勤力知分此虽齐鲁何譲焉【明一统志】
　　君子尚礼教畏清议崇徳齿矜名检小人安居而乐业勤力而知礼【临江志】
　　山环水秀风气攸聚故民生其间敦本而易化士业诗书而蹈礼义者众【钱溥重建清江县儒学记】
　　风俗之淳厚文物之雅饬在楚越之间谓之乐土【敖英清江县题名记】
　　俗颇尚鬼疾疫则巫进医退每有祈禳必令道士立符用木三尺许书符其上安立室中祀以香火【清江县志】
　　临江属邑三新淦其一也土穣地广民物蕃阜贡赋征徭恒倍于他邑而事恒先集江右所统数十邑未有能过之者【周叙送彭丞赴新凎序】
　　仕者以清节致通显为髙子弟克家乡隣敬礼或嬉游坠业虽获诮之惮争竞间有终讼者共目曰刁曰不善治家之子故淦简讼【新淦县志】
　　此邦风俗颇厚礼逊相师有见有闻易于入德【谢谔新喻县学记】
　　邑多衣冠旧族世守进士业百十年有闻不衰而近世有以清文介节名于时者州人犹能道之【虞集新喻县脩学记】
　　渝人以礼义相先以阀阅相高故虽贫坠不肯轻去其乡【新喻县志论】
　　山耸水澂灵秀所钟端人彦士先后相望自昔号为胜地【张芹峡江县儒学记】
　　吉安府
　　文风盛于江右【宋周必大咏归亭记】
　　由六一之乡里家有诗书以数万户之井廛人多儒雅【杨炎正州学上梁文】
　　序塾相望弦诵相闻【王陶太和公防记】
　　此州之君子皆顔鲁公之流风遗俗也鲁公事君有犯无隠愠于羣小之死不回此州之君子立朝不如此乎鲁公远谪所至安之流落复归终不惩艾此州之君子去国不如此乎鲁公八十元老殒于贼手髙风劲节谁其俪之乃有誓为赵鬼者天子闻而哀之直以鲁公为比此州俗化受鲁公之赐多矣【欧阳守道顔鲁公祠记】
　　咽防荆广唇齿淮浙江山映带在眉宇间【刘产登谯门记】牒讼防简征输期调颇先【王陶记】
　　俗尚儒学敬老尊贤豪伟之士喜宾客重然诺轻货财【明觧缙陈君墓志】
　　吉士之以气节行义后先炳耀谓非闻公之风而兴不可也【明王文成公文文山祠记】
　　土瘠民稠所资身多业邻郡其俗尚气君子重名小人务讼兼之军民杂袭豪猾猋腾吏治鲜効庐陵泰和最称难理永宁龙泉稍稍易与云【罗文恭舆图志】
　　南接贑江北竟淦水环地几二千里防江上流人厐淳多寿考家有诗书塾序相望为忠义文献之邦冠冕江右焉君子尚名小人尚气颇多讼称难治【邓元锡方域志】
　　唐顔真卿从事吉州铿訇大节诵慕无穷至欧阳修一代大儒开宋三百年文章之盛士相继起者必以通经学古为髙以救时行道为贤以犯顔敢谏为忠家诵诗书人懐慷慨文章节义遂甲天下故家世胄族有谱家有祠岁时祭祀必以礼长防之节防不间亲贵必下贱苍头臧获长子孙数十世名义相续属不絶家范肃于刑律乡评严于斧钺【郡志】
　　庐陵旧称节义之乡其人秀而文磊落伟达有周平园文文山之遗风焉然城市人物繁伙俗渐滑于夸丽此其一变也【同上】
　　泰和士人绰有风致好书画细民多技艺而物产颇饶于他邑谭经之士知爱名检荷锄之夫不忌贵游山谷编氓奉公趋义赴之如流水【同上】
　　环吉水百里之疆多业儒环吾乡逺近之间多世族儒业多故宦达之士隆世族多故诗书之习盛【周叙石壁集】
　　吉水之俗其君子率重诗书而敦礼节其细民多务耕稼而事末作【周叙记】
　　吉水之土瘠薄削隘物力无所出计畆食口仅可得什三焉民多取四方之资以为生人人自爱而重犯法先行谊而后绌耻辱焉【郡志】
