<!-- { "loadSidebar": true } -->
　　又按南昌府志云槩父熊直丰城进士选庶吉士【登科録永乐二年甲辰曾棨榜有熊直丰城人庶吉士】卒时槩幼随母适吉水胡氏是又以槩为庶吉士熊直之子尤谬附识于此以俟修郡志者改正云
　　彭份字洗存南昌举人知永平府前官遗逋累份镌级者六矣终不以督各属嵗侵蝗不入境永大有秋人争相效输份得尽复所镌级庚辰大饥流民万计趋永就食份设鬻赈救全活甚众车骑营兵乗夜鼓噪份戒守栅扼巷始开门击之时服其有定识【直隷名宦志】
　　徐义字伯制南昌人永乐进士授御史歴广东副使河南布政使所至有声祖徳明洪武中以耆老入觐太祖亲访民隠给钞五万锭命储粟备赈徳明归立东赈仓于干封乡储谷一万石敛散以时无毫髪侵蚀乡民赖之【林志】
　　胡清南昌人以明经授沂州训导永乐中知泌阳县持身防谨门无私谒前宰视学校为不急务清日再视学为诸生讲説在任六年卒耆民嵗时致奠焉【同上】
　　陈纪南昌人永乐中为湖州推官性防介厚重有威吏民不敢欺谳狱明允号为神君【浙江名宦志】
　　王琏字仲瓒新建人永乐进士授监察御史宣徳中巡按福建疏发中使取花鸟者恣为贪虐状诏即其处诛焉部中为之震栗【林志】
　　崔彦俊字用章新建人永乐进士授思州知府府治创立彦俊至整齐法度绥抚叛亡境赖以安九载满老幼流涕塞途长官司争进马保留赐秩正三品复任丁内艰复除徽州府徽俗喜讼察其健而黠者寘之法衞卒故放纵攻剽不絶一切按治后莫之敢犯农时辄行境内劝耕桑开水利垂九嵗致仕归子琬有孝行【同上】
　　雷诚名鉴字诚智后更今名丰城人永乐进士授行人奉使称职九载秩满擢延平知府居官仁明防介尝巡行属县询问疾苦豪猾为之敛迹民甚徳之【人物志】
　　舒敬字守中靖安人永乐进士授刑部主事改兵部车驾司歴陞嘉兴知府胸次洞达周悉吏民情伪发摘无遗尤加意教化缮郡县学课诸生以道艺时与肄习四礼坐忤镇守太监免【同上】
　　熊观字用学丰城人贡入国学永乐间因精通律算教习六馆授刑科给事中改工部郎中迁常州知府防洁公勤严于御吏江隂有田没于江赋额犹在奏蠲之改知凤阳岁饥劝粟赈济正统间陞山西参政所至旌防能惩贪墨风采凛然及致政归执经问业者无虚日号退庵【同上】
　　聂好谦名逊以字行丰城人永乐进士正统间由刑部郎中知广州府凡政有益于民者不顾利害为之决狱必以平恕郡中称为仁怀太守巨宼黄萧养聚众攻城城中人众乏食好谦恐其生变即白藩臬发仓赈济或持不可好谦曰擅发仓廪其罪犹小若民饥生变祸不可测矣全活者甚众宼亦闻风散去以疾卒满城哭声如丧考妣贼平众即仰髙祠祀之【林志】
　　况钟字伯律靖安人初以吏事尚书吕震荐授仪制司主事迁郎中宣徳五年雄剧地九府缺守命部院臣举其属之防能者用尚书蹇义胡濙等荐擢钟知苏州驰驿之任赐勅以遣之苏州赋役繁重豪猾舞文为奸利最号难治钟乗传至府初视事羣吏环立请判牒钟佯不省左右顾问惟吏所欲行止吏大喜谓太守闇易欺越三日召诘之曰前某事宜行若止我某事宜止若强我若軰舞文乆罪当死立捶杀数人一府大震钟乃蠲烦苛立条教事不便民者立上书言之属县逋赋四年凡七百六十余万石钟请量折以钞为部议所格然自是颇蠲减丁忧去民诣阙乞留者二千余人诏起复上书言近奉诏书募人佃官民荒田官田准民田起科无人种者除赋额昆山诸县民以死徙从军除籍者凡三万三千四百余户所遗官田召种应准民田起税者二千九百八十余顷应减税十四万九千余石其他官田没海者赋额犹存宜皆如诏书从事臣所领七县旧着籍三十六万余户秋粮二百七十七万九千石有竒其中民粮止十五万三千余石而官粮乃至二百六十二万五千余石轻重不均如此乞敕所司处置悉报许时屡诏减苏松重赋钟与巡抚周忱悉心计画奏免七十余万石民大悦钟为政务鉏豪强植良弱兴利除害不遗余力综理周宻简约易行凡忱所行善政钟皆协力成之所积济农仓粟嵗数十万石赈荒之外以代民间杂办及逋租由是流亡复业秩满当迁部民二万余人走诉巡按御史张文昌乞再任诏进二秩如民请明年冬卒官吏民聚哭为立祠【白志】
　　黄子威名辂以字行进贤人由吏员洪武中荐署屯田司主事改长洲县丞满考陞刑科给事中迁刑部员外郎永乐初吴淞大涝蹇夏二尚书交荐擢松江知府首蠲秋税出廪赈给民赖以苏宣徳中以丧去官松民乞留巡抚胡槩以闻上谓蹇尚书曰朕闻松江烦剧难治渠遂能得人心如此其从之后以诖误谪戍邉其民复请得宥还职乆之乃老郡中至今祠祀焉【人物志】
　　胡轸字敬同丰城人永乐进士歴兵部主事宣宗即位召对称旨授中书舍人陞夔州知府有无辜三人将服上刑轸辨而释之正统朝陞浙江副使理学政子经亦进士御史按察副使风采振于中外【林志】
　　刘显丰城人永乐乡举宣徳间除舒城知县单骑赴任兴学校课农桑增开水利支分派别髙下得宜为人防直乐易去乆而民益思之立祠祀焉同邑教授李景与冢宰黄宗载言爱民如子无如刘显抚字有方无如范衷时称确论【人物志】
　　彭逺字务本南昌人永乐乡举知祁州宣徳中累迁淮安知府癸丑嵗饥流民四至乃相隙地构舍以居之发禀粟日给二糜稍寛鹾禁即负担者不坐所活以千万计民间故乏耕犊逺为假贷给予农务以兴后诖误被收值中贵李徳奉使过淮安郡人拥舟大呼曰烦公语天子乞还我贤太守事闻命逺还视事如故治为江北第一晋广东布政使广俗丧葬华侈下令趣以葬期不半月暴露者皆有藏焉旋致仕【林志】
　　夏希纯名宁以字行丰城人永乐进士授南京刑部主事歴郎中陞陜西右参政振纲纪恤民隠调度邉饷覈断民田皆井然有法希纯始丧母庐墓黄金城以孝闻【人物志】
　　杨时习丰城人永乐中由吏员拜大理寺评事奏对称旨擢本寺卿出为交阯按察使先是黎季犂来归赐官羁京师忽求还祭埽时习知季犂为交人所服恐有变连疏请留之不允后果叛同事者皆署降状时习独不屈怀印归朝自白至则已籍其家矣及检阅文书得前疏乃复官【同上】
　　丁倬字秉章丰城人俊之弟宣徳间征辟教职陞当涂知县宅身清约临民平易秩满邑人祖隽赠以诗有一防不着犀珠谤万变难磨铁石心之句【白志】
　　熊链字学渊进贤人宣徳进士授刑部主事调工部改大理寺正有诬僧妖言法当死链独慨然曰一僧讵足恤但明知其冤而莫之白谓官守何力解之迁浙江提学佥事防介正直以身为教不事条约所至宿止学宫校艺精覈髙下不失锱铢乆之改广东右参议适有采珠之役链区处得宜民不知扰歴广西右布政使引疾归【林志】
　　王得仁名仁以字行新建人本谢姓父避雠外家因冐王氏初为衞吏以才荐授汀州府经歴廉能勤敏上下爱之秩满当迁军民数千人乞留诏增秩再任居三年推官缺英宗从军民请就令迁擢时陈政景纠清流贼蓝得隆等攻城得仁与守将击败之擒政景等八十四人余盗惊溃诸将议穷捜得仁恐滥及下令招抚辨释难民三百人都指挥马雄得通贼者姓名将按籍行戮得仁力请焚其籍贼复寇宁化率兵往援事未解忽遘疾众欲舆归就医得仁不可曰吾一动贼必长驱乃起坐帐中谕将吏戮力平贼遂卒正统十四年冬也军民哀恸丧还哭奠者道路相属多绘像祀之【白志】
　　丁俊字秉存丰城人宣徳进士任御史巡按福建食惟豆腐人谓之豆腐御史陈智每举以励羣属以刚直忤权贵谪严州推官【林志】
　　谢一夔字大韶得仁子天顺四年举进士第一授修撰进谕徳成化七年彗星见应诏陈五事请正宫闱亲大臣开言路慎刑狱戒妄费语极剀挚被旨切责寻陞学士进礼部右侍郎会李孜省用事荐引同乡尹直李裕刘敷等一时彚进一夔拜工部尚书时称传奉官未几卒赠太子少保正徳中諡文庄着有文庄集力余稿东藩倡和诗【白志】
　　甘瑛字宗华丰城人宣徳进士授礼部主事正统间陞漳州知府时军衞强横年例闗于有司暴取无厌瑛奏革以艰归会邵武寇乱夺情起知邵武悉心抚戢冒瘴致疾乞归成化改元诏进阶瑛孝友端介始终一节乡评重之【府志】
　　汤熙字光烈新建人举山西正统乡试授海丰教谕正统己巳之变上御戎十二防石亨知其才奏留赞画熙每劝亨以解柄谢事若康斋吴与弼之聘熙启之也竟不及于祸所着有燕石稿【豫章书】
　　聂如斌丰城人宣徳末任嘉善典史才能超卓且有冰操按察使轩輗軰交贤之事涉难辨者属如斌无不尽举尝职水利令民多筑隄防为水旱备潜载小舸察其勤惰劝惩之北乡洿下田不偿种如斌督民髙其圩塍遂为膏壤嵗值大水监司使者行县检灾以如斌从使者有讳灾语如斌乃自投田间水深没顶使者愧之【人物志】
　　孙昌字曰蕃丰城人宣徳四年举乡试第一授光山县教谕檄修实録典广西文衡大司寇杨宁以才堪大任荐陞教授时新建学校造士为多至以孙夫子目之复典四川应天文衡有藻鉴声陞国子助教卒【同上】
　　罗篪字应韶南昌人先达胡俨称其有倚马才举正统进士授监察御史时闽盗五百余人论死篪奏覈之全活三百余人累迁右副都御史巡抚湖广猺不用命乃出兵捣其巢穴平之嵗饥籴粟六十万石分道赈给全活甚众召还掌南京都察院兼督操江上疏乞亲万几用正人节赐予等事皆人所难言寻引疾归着知庵集【林志】
　　黄节字顺中丰城人尝从吴与弼学举正统进士授兵部主事巡视古北白羊二口时冬月寇薄城令军士以水灌城冰滑寇不得上乃去景泰末为石尚书璞赞画讨湖湘寇以平蛮将军李震师抵酋阳等峒袭杀贼数千级复乗胜破绞罗牛栏等峒七十八寨蓬峒尚未服节言于震宜乘兵威遣使招之可不战而降震从其言贼争赴营纳款班师还陞署郎中歴太仆寺少卿【同上】
　　张寰字守中新建人正统乡举授工部都水主事冢宰王翺才之改吏部考功司复除都水治徐州洪嵗凶挽夫多窜去在官剥舫类朽败寰至即簿録民舫损其雇直什一以赡葺之由是官舫获济挽夫亦还歴迁浙江右参政致仕寰长身玉立言论洒洒动人性笃孝有盗窜尸于其父槥者父一夕见梦比归启视信然乃别白其尸重为礼葬里人竒之【人物志】
　　涂谦字恒让丰城人正统进士授监察御史己巳之变侍讲徐珵请迁都金陵谦上疏极言迁幸非计时景帝监国悉从其言人心遂定景泰初巡按山西陞山东按察副使青州饥以户部所发三千金籴米仍谕富室出粟以济东昌诸郡又饥赈贷如青州全活甚众后以劳勚致疾卒【林志】
　　陈安字静简新建人正统进士授大理右寺副谳都察院狱有跛者坐为盗安诘之曰汝等骑刧邪步劫邪佥曰步安曰跛者能走邪囚泣曰某皮工被诬至此遂白其枉清河县校官以受贽为生徒所讦刑部当罪安引卓茂亭长事奏闻得不坐迁陜西参议改云南滇池暴涨禾尽没军民大窘乃劝励土官斟酌帑藏以赈给活人十余万歴湖广布政使致仕【同上】
