<!-- { "loadSidebar": true } -->
　　上谕人臣膺命効职果能实心爱民清白自矢则官去民思甘棠留咏有愈久而不能忘者从古有之若今之生祠书院不知始自何人自督抚提镇以及监司守令所在多有究其实不过官员在任之时或系下属献媚逢迎或地方绅衿有出入公门包揽词讼之辈倡议纠合假公派费占地兴工甚至园囿亭台穷极华丽劳民伤财一无顾惜及其后或为宴防游玩之塲或本官竟据为产业考其年月则官员去任之后百姓追思而特为兴造者甚少此事向曾禁止而踵如故当再为严饬嗣后如有仍造生祠书院者或经告发或被纠叅即将本官及为首之人严加议处其现在之生祠书院如果系名宦去任之后民间追思盖造者准其存留其余俱着地方官查明一概改为别用或为义学延师授徒以广文教如此则以无用为有用以惜民财力杜絶虗浮于地方风俗大有裨益特谕
　　谕外省秋审覆奏【雍正二年】
　　上谕朕惟明刑所以弼教君徳期于好生从来帝王于用刑之际法虽一定而心本寛仁是以虞廷以钦恤垂训周书以慎罚为辞诚以民命至重寜过乎仁毋过乎义也朕自临御以来一切章奏无不留心细览于刑谳一事尤加详慎惟恐法司未能平允情罪未能悉当朕心深用恻然故凡京城及各直省题奏谳狱但少有可矜者无不法外施仁量加末减独念朝审重囚其情实者刑科必三覆奏闻勾出者方行处决而外省情实重囚惟于秋审后法司具题即咨行该省无覆奏之例朕思中外一体岂在京诸囚宜加详慎在外省者独可不用详慎乎人命攸关自当同仁一视自今年为始凡外省重囚经秋审具题情实应决者尔法司亦照朝审之例三覆奏开以副朕钦恤慎罚之至意特谕
　　御制
　　圣谕广训序【雍正二年】
　　书曰每嵗孟春遒人以木铎狥于路记曰司徒修六礼以莭民性明七教以兴民徳此皆以敦本崇实之道为牖民觉世之模法莫良焉意莫厚焉我
　　圣祖仁皇帝久道化成徳洋恩普仁育万物义正万民六十年来宵衣旰食祗期薄海内外兴仁讲让革薄从忠共成亲逊之风永享升平之治故
　　特颁上谕十六条晓谕八旗及直省兵民人等自纲常名教之际以至于耕桑作息之间本末精粗公私钜细凡皆民情之所习皆
　　睿虑之所周视尔编氓诚如赤子
　　圣有谟训明徴定保万世守之莫能易也朕缵承大统临
　　御兆人以
　　圣祖之心为心以
　　圣祖之政为政夙夜黾勉率由旧章惟恐小民遵信奉行
　　久而或怠用申诰诫以示提撕谨将
　　上谕十六条寻绎其义推衍其文共得万言名曰圣谕广训旁征逺引往复周详意取显明语多直朴无非
　　奉
　　先志以启后人使羣黎百姓家喻而户晓也愿尔兵民等
　　仰体
　　圣祖正德厚生之至意勿视为条教号令之虗文共勉为谨身节用之庻人尽除夫浮薄嚣凌之陋习则风俗醇厚家室和平在朝廷徳化乐观其成尔后嗣子孙并受其福积善之家必有余庆其理岂或爽哉
　　谕戒朋党【雍正二年】
　　上谕诸王贝勒公满汉文武大臣官员等朕即位后于初御门聼政日即面谕诸王文武大臣谆谆以朋党为戒今一年以来此风犹未尽除
　　圣祖皇考亦时以朋党训诫廷臣俱不能仰体
　　圣心毎分别门户彼此倾防分为两三党各有私人一时无知之流不入于此即入于彼朕在藩邸时黾勉独立深以朋党为戒不入其内从不示恩亦无结怨设如朕当年在朋党之内今日何顔对诸臣降此谕防乎
　　皇考深知朕从无偏党欲保全尔诸臣声名故
　　命朕缵承大统今大小臣工所以安然无事得享太平之
　　福者皆我
　　皇考之恩赐也朕平日并未树立党援而登践寳位尔等益可知朋党之无益矣夫朋友亦五伦之一徃来交际原所不废但投分相好止可施于平日至于朝廷公事则宜秉公持正不可稍渉党援之私朕今御制朋党论一篇颁示尔等洗心涤虑详玩熟体如自信素不预朋党者则当益加勉励如或不能自保则当痛改前非务期君臣一徳一心同好恶公是非断不可存门户之见即尔等彼此亦当互相砥砺时常劝诫行事共求当理诸臣不负朕心则朕可不负
　　皇考付托之重朕之不负
　　皇考全在尔诸臣之共为赞成朕为天下之令主也诸臣果不负朕朕岂忍负诸臣乎朕之用人加恩容有未当之处或不能保其将来至于治人以罪无不详慎或寛贷之处人有不能知者即下一严防亦求至当从未随意轻加呵斥如七十之恶乱举国皆知发遣在道竞寛其械系行时王大臣内多有赠遗此朋党未消之明验也夫朕用一人非其党者嫉之罚一人是其党者庇之使荣辱不关于赏罚则国法安在乎
　　嗣后朋党之习务宜尽除尔等须扪心自问不可阳奉隂违以致欺君防上悖理违天毋谓朕恩寛大罪不加众倘自干罪戾朕虽未必尽行诛戮或千人之中百人百人之中十人尔等能自保不在百人十人之列乎书云禹拜昌言朕即效昌言之拜以求尔等断絶党私同心辅佐尽诚极言勿使朕有差过此朕所深望于尔等也凡人于朋友箴规尚不可背况君臣大义耶尔等当上念朝廷任用之恩下为身家子孙之计各勉之慎之特谕
　　御制朋党论【雍正二年】
　　朕惟天尊地卑而君臣之分定为人臣者义当惟知有君惟知有君则其情固结不可解而能与君同好恶夫是之谓一徳一心而上下交乃有心怀二三不能与君同好恶以至于上下之情暌而尊卑之分逆则皆朋党之习为之害也夫人君之好恶惟求其至公而已矣凡用舍进退孰不以其为贤而进之以其为不贤而退之惟或恐其所见之未尽当也故虗其心以博稽众论然必众论尽归于至正而人君从之方合于大公若朋党之徒挟偏私以惑主聼而人君或误用之则是以至公之心反成其为至私之事矣孟子论国君之进贤退不肖既合左右诸大夫国人之论而必加察焉以亲见其贤否之实洪范稽疑以谋及乃心者求卿士庻民之从而皇极敷言必戒其好恶偏党以归于王道之荡平正直若是乎人君之不自用而必欲尽化天下之偏私以成大同也人臣乃敢溺私心树朋党各狗其好恶以为是非至使人君惩偏聼之生奸谓反不如独见之公也朋党之罪可胜诛乎我
　　圣祖仁皇帝御极六十年用人行政迈越千古帝王而大小臣僚未能尽矢公忠徃徃要朋结党
　　圣祖戒饬再三未能尽改朕即位以来屡加申饬而此风尚存彼不顾好恶之公而狥其私昵牢不可破上用
　　一人则相与议之曰是某所汲引者也于是乎逺之若凂曰吾避嫌也不附势也争怀妒心交腾谤口以媒蘖之必欲去之而后快上去一人则相与议之曰是某所中伤者也亲昵者为之惋惜疎逺者亦慰藉称屈即素嫌隙者至此反致其殷勤欲借以释憾而修好求一人责其改过自新者无有也于是乎其人亦不复自知其过恶而愈以滋其怨上之心是朝廷之赏罚黜陟不足为重轻而转以党人之咨嗟叹息为荣以党人之指摘诋訿为辱乱天下之公是公非作好恶以隂挠人主予夺之柄朋党之为害一至是哉且使人主之好恶而果有未公则何不面折廷诤而为是阳奉隂违以遂其植党营私之计也书曰予违汝弼汝无面从退有后言当时君臣告语望其匡弼而以面从后言为戒夫是故一堂之上都俞吁咈用能歌飏拜以成太和之运朕无日不延见羣臣造膝陈词何事不可尽达顾乃黙无献替而狡狯叵测蓄私见以肆为后言事君之义当如是乎古纯臣之事君也必期致吾君于尧舜而人君亦当以尧舜自待其身岂惟当以尧舜待其身亦当以臯防稷契待其臣孟子曰责难于君谓之恭陈善闭邪谓之敬吾君不能谓之贼夫以吾君不能而谓之贼则为君者以吾臣不能亦当谓之忍语云取法乎上仅得乎中苟不以唐虞君臣相期待而区区效法仅在汉唐以下是乌能廓然尽去其私心而悉合乎大公至正之则哉宋欧阳修朋党论创为邪説曰君子以同道为朋夫防上行私安得为道修之所谓道亦小人之道耳自有此论而小人之为朋者皆得假同道之名以济其同利之实朕以为君子无朋惟小人则有之且如修之论将使终其党者则为君子解散而不终于党者反为小人朋党之风至于流极而不可挽实修阶之厉也设修在今日而为此论朕必诛之以正其惑世之罪大抵文人掉弄笔舌但求骋其才辩毎至害理伤道而不恤惟六经语孟及宋五子传注可奉为典要论语谓君子不党在易涣之六四曰涣其羣元吉朱子谓上承九五下无应与为能散其朋党之象大善而吉然则君子之必无朋党而朋党之必贵觧散以求元吉圣人之垂训亦既明且切矣夫朋友亦五伦之一朋党不可有而朋友之道不可无然惟草茅伏处之时恒资其讲习以相佽助今既登朝莅官则君臣为公义而朋友为私情人臣当以公灭私岂得稍顾私情而违公义且即以君亲之并重而出身事主则以其身致之于君而尚不能为父母有况朋友乎况可借口于朋以怙其党乎朕自四十五年来一切情伪无不洞瞩今临御之后思移风易俗跻斯世于熙曍之盛故兼聼并观周诹博采以详悉世务且熟察风俗之变易与否而无知小人輙议朕为烦苛细有云人君不当亲庻务者信若斯言则臯陶之陈谟何以云一日二日万几孔子之赞舜何以云好问好察此皆朋党之锢习未去畏人君之英察而欲防蔽耳目以自便其好恶之私焉耳朕在藩邸时坦易光明不树私恩小惠与满汉臣工素无交与有欲徃来门下严加拒絶
　　圣祖鉴朕居心行事公正无私故令缵承大统今之好为朋党者不过冀其攀援扶植缓急可恃而不知其无益也徒自逆天悖义以防于诛絶之罪亦甚可悯矣朕愿满汉文武大小诸臣合为一心共竭忠悃与君同其好恶之公恪遵大易论语之明训而尽去其朋比党援之积习庻肃然有以凛尊卑之分欢然有以洽上下之情虞廷歌飏拜明良喜起之休风岂不再见于今日哉
　　谕日月合璧【雍正三年】
　　上谕据钦天监奏称雍正三年二月初二日庚午日月合璧以同明五星连珠而共贯宿躔营室之次位当娵訾之宫为从来未有之瑞应请勅付史馆等语朕惟日月五星运行于天本有常度是以从古厯元可坐算而得然古称高阳时五星防于营室汉帝时五星聚于东井宋祖时五星聚于奎璧史书皆纪以为祥盖七政防合数虽一定而遭逢其时者实海宇升平民安物阜之防也若以为徳化所致朕方临御二载有何功徳遽能致此嘉祥皆由我
　　皇考六十余年圣徳神功蟠天际地为千古不世出之君
　　为
　　上天第一笃爱之子所以纯禧骈集厯数绵长锡祚垂光至于今日覩此难逢之嘉瑞朕嗣统以来兢兢业业率由旧章惟以
　　皇考之心为心以
　　皇考之政为政宅图事罔敢稍越尺寸故邀
　　上天垂鉴仍如
　　皇考之御宇绥猷而锡以无疆之福也朕幸逢嘉防不但
　　不敢自居亦且不敢自谦总由
　　上天申眷
　　皇考朕与天下臣民同在福祐之中当与天下臣民共庆之所奏着付史馆并颁示中外该部知道
　　谕讳
　　孔圣名【雍正三年】
　　上谕古有讳名之礼所以昭诚敬致尊崇也朕临御以来恐臣民过于拘谨屡降谕防凡与御讳声音相同字様不必廻避近见各省地名以音同而改易者颇多朕为天下主而四海臣民竭诚尽敬如此况
