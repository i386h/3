<!-- { "loadSidebar": true } -->
　　虚中分宜人与齐已为诗友住湘西粟城寺尝寄司空图诗云门迳放莎垂往来投刺稀有时开御札特地挂朝衣岳信僧传去天香鹤带归他年周召化无复更衰微图答诗云十年华岳峰前住祗得虚中一首诗【指月録】
　　善道可文法嗣也住木平山师肉髻罗纹金陵李氏向其道迎请供养待以师礼异迹颇多没后諡眞寂禅师墖曰普慧【景徳传灯録】
　　宋
　　方会宜春冷氏子少警敏不事笔研及出家阅经典辄自神会折节老宿后受慈印记住杨岐山皇祐改元示寂墖于云葢【指月録】
　　行伟仰山禅师也受贤首宗于大三藏成名谒南禅师有省师律已甚严燕坐忘夜旦占一室谢絶交游元丰三年示寂阇维得五色舍利骨石拴索勾连墖于寺之东【同上】
　　法普仁夀人幼不茹荤苦行卓然居仰山四方缁流多从之宰相张商英闻于朝赐以紫方服后杖锡云游久之复归思居静惠室有僧寓其中夜梦神告曰此非汝所觉即迁别舍明日法普至而居之宣和初召住岳麓辞不往作颂而终【明一统志】
　　印肃姓余宜春人宋政和中生太平里生之夕有祥光之异甫六岁梦一僧其胸曰汝他日自当省师寤以白母母视其防红莹大似缨珠遂许祝髪年二十七礼夀隆院贤和尚为师次参牧庵忠公有省归夀隆胁不沾席者十二年一日阅华严经至李长者达本忘情知心体合论豁然大悟有慈化院建炎初经火迎师兴之其以灾患疾苦请或书颂或防水与之无不立验有赴总管府首师妖者巡司奉檄勾师师至见一龙乘云下须臾风涛白昼晦暝巡司叩头谢谴具以状奏府府李姓者善雷术益信以为妖遂抵院曰借汝坛场施我法事行之三日雷无应抱惭辞归师云将天鼓相送忽有雷从北方起电雹交作守投诚懴悔乃止师见人事旁午乃离院潜入南山石岩下静坐歴三载无有知者明永乐间诏封师普庵至善仁圆通智慧寂感妙应慈济眞觉昭贶惠庆防国宣教大徳菩萨【安志】
　　元
　　彻公寳云院僧与栖眞寺僧月楼皆能诗圭斋雅重之【林志】
　　初分宜福胜寺僧能诗虞集过寺初赋诗云翰苑虞夫子名闻四海传偶携天上月来系寺前船一见如曾识三生定有缘不嫌云卧冷与我共留连集服膺之【府志】
　　会禅师姓刘宜春人住杨岐山一大蛇尝受戒或遣去则不敢少留有县尉欲以非意加师蛇张口向前尉怖谢【安志】
　　临江府
　　秦
　　孔邱明秦时与骆法通等十人避乱玉笥山中修炼有素服老人持铜钵贮小鱼十尾授之曰此鱼宜善视遂于洞天后凿池畜之后人呼为畜龙池九眞得道九龙控驭上升惟何紫霄漫游不与帝命青衣童子赍紫衣玉册召之紫霄受衣与册隐居山洞为地仙何君洞由此名或曰紫霄姓邓故山谷诗云惟有邓公留不去【安志】新淦县南八十里有孔母墓相传邱明隐玉笥奉母于此卒因葬焉【豫章书】
　　汉
　　朱孺子汉末入玉笥山食菊花白日乘云而去【安志】六朝
　　丁令威豫章人尝于閤皁山修眞得道今山北高峰为丁眞人坛又名丁仙峰【安志】丁七岁入山求道千年化鹤归乡下华表歌曰我是昔日丁令威学道千年今始归【飞天仙人经】
　　王朔方平裔孙居栖梧山许逊尝过其家授以修炼之术逊飞升时遗以香茅一根谓植之久服甘能养肉辛能养节苦能养气咸能养骨滑能养肤酸能养筋和以苦酒可以长生今玉虚观尚有遗种土人又云掘土可得丹椀大小不一状又长史尝遇仙女张丽英居栖梧没葬于黄冈【左编】
　　杜昙永号元老有道术梁天监中携门人司门员外郎钱文咏乘舟载家南上玉笥山初驻清虚馆后复构清眞宫萧子云助钱百万成之自为记书之于碑梁武赐号金阙先生后于太白峰顶飞升【安志】
　　萧子云仕梁为黄门侍郎弃官修道于郁木庭道成天诏为元州长史遂仙去玉笥实録亦云子云上玉笥师事杜元君成仙【同上】
　　陈大素字静甫与蜀人罗太冲同见华隂道士王能传链白石法去渡湘水又遇何仙娥授以浮田之地为治所乃归浮田取白石煑之化为霜服之飘然若生羽翰时唐武徳二年八月事也今其地为洞眞观【名胜志】
　　唐
　　吴云储贞观七年罢庐陵郡归隐玉笥山全家得道故有庙祀宋政和中赐额【名胜志】玉笥太阳峰颷御庙神乃吉州刺史吴云储天寳六载中使崔明至玉笥梦神告之曰吾吴云储也防上帝新封华阳府主请为立庙使还奏立之于此【碑目】
　　李仙女新淦人干符中黄巢逼境邑人有李姓者举义兵拒之贼中占候者言新淦有神人生紫气不可犯也遂去后李氏女果以修行得仙乡人为立庙于仙女峰顶【府志】
　　宋
　　何得一新淦祥符观道士宣和间徽宗梦二道士至殿前问其姓名对曰郑化基何得一既寤访之不得令以诸郡免丁籍稽之得于临江州军籍中得一应召至阙赐住太乙宫号冲妙大师补丹林郎迁右街鉴义时道士任州县者率扰民得一上言道家以清净无事为贵不应与州县事请一切罢之贵近用事者怵言者攻之遂夺职归今丹林郎诰尚书劄子郢州礼状皆藏观中【名胜志】
　　黄眞人失其名长乐乡茂山人幼时天旱父督之灌水溉田徐曰无所事此也可将吾家田插标为记诘朝水满禾苏他田皆否乡人异之合词请祷遂皆得雨后数日语其父曰死矣可置我于鼓中仍封以革随鼓所至即我邱垄封定鼓竟奔至仰天冈山上送行者约七八里遂不动父即瘗之至今乡人犹呼为转鼓堎【安志】
　　明
　　黄明学新喻龙冈人少游庠序不合入延眞观礼道士黄建极为师年四十遇异人授以先天雷法祈祷无不应洪武丙寅春夏不雨道会江壶天荐于县令遣书召焉明学设醮雷雨三日明年丁卯又明年己巳歴庚午至辛未皆旱俱以明学功民免荒歉后八年己卯旱甚邑丞王庆具书招之辞不获已乃更祈请雨应如前因以七雨道人名焉【同上】
　　钟山悬号戴阳子早岁出家住北帝观得内修永乐乙酉游蜀遇大旱疫蜀王徧访高士得山悬以六月六日建醮顷刻大雪蔽空城外甘雨霑足旱疫为之顿苏请于朝封雪谷户侯后不知所终【同上】
　　傅同元名履道马步桥简氏子生而神异长好长生诀受读朱子参同契黄庭经客湖湘汉沔间遇神人授以法并赠以诗结庐千秋岭时或以道法治人病或以符咒驱虎蝗或为乡人请雨寻居武当山成化十五年京师旱以荐至京求雨雨足上大喜欲官之辞不受傅文穆时在尚书亦劝之同元谓曰好道者复好名乎时六月为上求雪雪深三尺寒若严冬官吏请收之须臾日出上赐以金劒曰剸妖银图书曰秉心端肃送还山赐号眞人【同上】
　　宋
　　道振东山永夀空寂禅师也病足忽一日有二士人来谒貌不凡因授一方名白龙丸使修合之曰不惟愈疾且可济世明年郡城多风疾竞求市之得钱数万因为神立庙于东山闻于京师太宗亲制同禅歌三章赐之更赐号空寂大师年九十九【孚惠庙记】
　　善周熙宁间临江建慧力寺周禅师居之【五灯防元】元祐元年沐浴说偈而逝五日后须髪再生因肉身立墖【安志】
　　海印慧力寺僧相传水濵石龙蜿蜒鳞甲悉具与慧力寺古刻木龙俱为怪师以铜钉钉木龙诵秘典运雷石龙一夕尽碎【同上】
　　徳光号拙庵居南山光华寺深明宗旨住景徳灵隐淳熙间四被召对赐号佛照禅师时孝宗目眇外国进千手眼观音像欲受则纳侮正迟疑间廷臣言可迎至寺中师因举颂云一手动时千手动一眼观时千眼观自是太平无一事何须弄出许多般举朝大惊上嘉之赏赍甚厚归老明州阿育山有奏对一编【府志】
　　元
　　徳莹上高萧氏子出家礼瑞相寺印宗为师得法尝祈雨于云岑岭登高台有应众请留灵踪乃以所焚香布地遂生木枝叶皆香今台畔有兜木香焉至元庚辰官造海舟河水浅不得出官民祈于师一夕水涨舟出辛巳九月示寂延祐乙未敕諡行广通慧妙觉禅师【安志】
　　明
　　黄半闲慧力寺僧洪武初被召应制赋金陵春晓诗赐紫金襴袈裟归其诗云五云深防凤皇城海宇清宁旦夕平锦绣山河霞彩动金银宫阙日华明御沟垂柳双莺啭官道飞花万马鸣试向西虹桥上望分明遐思接蓬瀛【安志】
　　刘空碧澄眞寺僧洪武初召至京师试钟山晓望诗上大喜赐玉带袈裟归邑人张美和赞余铎碑记具存【府志】
　　云印天宁寺僧博通经史尝与梁石门刘山隂彭匏庵金雪崖为诗社【同上】









　　江西通志卷一百三
<史部,地理类,都会郡县之属,江西通志>
　　钦定四库全书
　　江西通志卷一百四
　　仙释
　　吉安府
　　晋
　　王子瑶字大臯华隂人懐帝永嘉中自玉笥至泰和即黄茅冈筑坛醮箓感白鹤翔舞事闻赐名白鹤观给钱千缗买田赡之后东游见义山心喜就洞口建坛礼斗诵黄庭经于是玉女降九鼎丹方修炼四十八年白日升天【安志】庐陵永兴观永嘉元年王子瑶居此自言子乔为其兄后仙去改观曰王仙【玉堂闲话】
　　卢度字彦章始兴人有道术少随张永北侵魏永败魏人追急阻淮水不得渡心誓曰若得免死从今不复杀生须防见两楯流来接之得渡遂隐居庐陵西昌三顾山鸟兽随之夜有鹿触其壁度曰汝壊我壁鹿应声去屋前有池养鱼皆名呼之次第来取食乃去逆知死年月与亲友别永明末以夀终【豫章书】
　　杨善晋时云游至庐陵东山真常观适嵗旱于东城植竹为坛以祷雨大澍遂于山下结茅居焉道成脱化今悬崖石上有迹可徴【名胜志】
　　魏夫人讳华存字贤安任城人司徒魏舒女也少读老庄春秋三传五经百子常别居一园独立闲处服饵胡麻父母偪之强适太保公掾南阳刘幼彦畴昔之志存而不亏后幼彦为修武令随之县舍【按豫章书及旧志则云生一子璞瑕后瑕为安城太守夫人因修真浮仙观】闭斋别寝忽夜半有真人降青童君云此清虚真人者尔之师也当受业焉景林真曰尔应为紫虚元君上真司命南岳夫人也清虚真人王君授以太上宝文八经隐书等三十一卷后仙去【内传】瑕二女为思防二真人亦炼丹于丹霞观今丹石尚存风月之夕光彩烂然【豫章书】
　　唐
　　匡智长安人贞观间弃妻子与侄大郎往庐山修炼居七日有老人曰此山隂地仙不可得南有名山阳地可往居之乃至吉州望见义山忽有樵夫引二人登山曰此山安穏勉力精修遂于送龙洞尾立第二坛朝夕礼斗既数年中元节上帝降仙衣智服之足下云生上升而去大郎更立第三坛亦朝夕礼斗次年七月七日尸解事闻敕乡人祀焉【胡澹庵碑记】
　　萧灵防字天祐庐陵人自少好道每赈人之急尝游岳麓遇邓真人授以火鼎黄白之术遂精内学髙宗道二年中秋忽语其徒曰吾将往矣是夕尸解【豫章书】
　　蓑衣仙尝衣蓑衣初诣元妙观已而来游清华道士张天全内之一日呼天全与俱行天全不欲遂辞去叹曰此人为青面老子悮一生青面老子谓辛天君也有人自岭南来寄书天全乃与天全别同日也【安志】南唐
　　沈廷瑞彬之次子也有道术嗜酒却粒寒暑一单褐数十年不易跣足日行数百里林栖露宿多在玉笥浮云两山老而不哀后不知所终【南唐书】
　　宋
