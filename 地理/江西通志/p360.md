<!-- { "loadSidebar": true } -->
　　按唐书孝友总传以廖洪为万载人考南唐时始分髙安县地置万载县属筠州唐时无万载县史家从后书之耳
　　钟传洪州髙安人以负贩自业时王仙芝猖狂众推传为长乃依山为壁至万人自称髙安镇抚使仙芝党栁彦璋掠抚州不能守传入据之言诸朝诏即拜刺史中和二年逐江西观察使髙茂卿遂有洪州抚民危全讽闻传之去窃州以叛僖宗擢传江西团练使俄拜镇南节度使检校太保中书令爵颍川郡王又徙南平传率兵围抚州天火其城士民讙惊诸将请急攻之传曰乗人之险不可乃祝曰全讽罪无害民者火即止全讽闻谢罪听命广明后州县废贡举惟传嵗荐士行乡饮酒礼率官属临观资以赍故士不逺千里走传府传少射猎醉归夜遇虎与鬭虎搏其肩而传亦持虎不置防人至斩虎然后免及既贵悔之乃画搏虎状以示子孙戒之曰士处事尚智谋勿效吾搏虎陷危也子匡时嗣【唐书】
　　按元和郡县志江西八州髙安县初洪州寰宇记南唐保大十年置筠州髙安属焉即今瑞州也瑞既别为郡钟传系髙安人自应入瑞州旧志或讹为万载人两郡重出白志据史传
　　幸南容髙安人贞元中进士试第权衡赋与栁子厚同年子厚有送归聫句序曰比词聫韵竒藻逸发烂若编贝灿若贯珠虽枚生长卿无以尚之屡迁国子祭酒德行孚于乡孙轼有祖风咸通七年中三史科【豫章书】
　　任涛髙安人性慧超羣诗名早着时常侍李骘观察江西闻其诗有露漙沙鹤起人卧钓船流之句特免其役乡人有援例讼之者骘大书判云江西界内如有诗似涛者并与免役无敢应者咸通中登进士【林志】
　　蔡劔字纯钩新昌人以平黄巢功为左散骑常侍江南西道节度副使子郊字贶夫为行营判官髙骈忌之付以羸兵殁于王事【同上】
　　欧阳持字化基髙安人天复进士为太学博士昭宗迁洛持知朱全忠有异志遁归西山杨行宻奏除为左拾遗未几察行宻心不在唐乃归田不起【人物志】南唐
　　沈彬洪州髙安人唐末浪迹湖湘隠云阳山好神仙善赋诗烈祖辅吴表授秘书郎与元宗游俄恳还以吏部郎致仕元宗迁南都彬年八十余来见厚赐粟帛以其子为秘书省正字先歳彬常防杖郊原手植一树识之语其子曰吾当藏骨于此及卒伐树掘地至丈余得一石椁制作精丽光洁可鉴葢上有篆云开成二年夀椁举棺就之广袤中度子麟性至孝庐墓感慈乌来巢之异【陆游南唐书】
　　按沈彬一人也稽神録以为吴兴人一统志载彬墓在京口丹阳县豫章书则以为宜春人江西新旧志袁州瑞州重复互载今据南唐书定为髙安人【原跋】
　　宋
　　易延庆字余庆筠州上髙人父赟仕南唐至雄州刺史延庆以父防为奉礼郎显德四年周师克淮南赟归朝授道州刺史延庆亦授大名府兵曹防军后为大理评事知临淮县干德末赟卒临淮延庆居丧摧毁庐于墓侧手植松栢数百本旦出守墓夕归侍母紫芝生于墓之西北数年又生玉芝十八茎本州将表其事延庆恳辞或画其芝来京师朝士多为诗赋称其孝感服阕以母老称疾不就官母卒后藁殡数年延庆出为大理寺丞尝司建安市征及母有期私归营掩圹而返知军扈继升言其擅去职坐免官复庐墓侧数年母平生嗜栗延庆树二栗树墓侧二树连理苏易简朱台符为赞美之后知端州卒子纶大中祥符元年进士及第【宋史】
　　按易延庆林志载在后五代白志据史改入宋
　　邹榘字勇夫新昌人因世乱与蔡劔同起义兵讨贼有功授节度使后仕南唐宋干德中随李后主来归授银青光禄大夫仍畀节镇卒赠尚书右仆射少傅英国公【林志】
　　蔡用之字宗野新昌人天禧进士尝献万言书真宗称为天下竒才出其文以示诸学士曰此江南夫子也促赴阙诏下而卒【林志】
　　刘涣字凝之筠州人举进士为颍上令以刚直不屈于上弃官归家庐山之阳时年且五十欧阳修与涣同年进士也髙其节作庐山髙诗以美之居山三十余年环堵萧然饘粥以为食而游心尘垢之外无戚戚之意以夀终【东都事畧】
　　按朱文公守南康为凝之作壮节亭记谓其髙懐劲节可以激懦律贪立祠祀之
　　刘恕字道原筠州人父涣恕少頴悟俊拔年四歳坐客有言孔子无兄弟者恕应声曰以其兄之子妻之一坐惊异年十八试经义説书皆第一释褐为钜鹿簿迁和川令司马光修资治通鉴奏请同编修恕于魏晋以后事尤能精详考证前史差谬光悉委而取决焉王安石与恕有旧欲引修三司条例恕以不习金谷为辞因言天子方属公以政事宜恢张尧舜之道以佐明主不应以财利为先安石不能用遂与之絶方安石用事呼吸成祸福髙论之士始异而终附之口顺而心非之者皆是也恕奋厉不顾直指其事或面刺安石至变色公议其得失无所隠以亲老告归南康乞监酒税以就养居母丧未除而卒年四十七着十国纪年四十二卷资治通鉴外纪十卷【同上】
　　刘羲仲字壮舆恕之子也幼敏慧博洽尝摘欧阳修五代史误作紏缪司马光以其父有修通鉴功乞防其子补郊社斋郎清介有父风歴钜野德安簿政和间以蔡京荐召为宣教郎编修官至京师絶不造谒一人昌言曰吾但知天子有命不知有荐我者竟弃官归庐山自号漫浪翁或通刺但书江南刘羲仲又数年卒朝廷闻其太初厯甚精宻诏就其家索之【人物志】
　　按志以刘恕父子为星子人白志从史
　　陈世昌髙安人该贯羣书两中博学宏词科调复州録事防军致仕自号大田农着有汉韵一千六百字及老农集【林志】
　　吴太元字一翁髙安人景祐进士以大理评事为开封户曹以司马光荐陞郓州掌书记富弼器之后守浔州入为尚书都官员外郎改漕湖北【同上】
　　蔡曽字子飞新昌人淹贯经史入太学刘丞相沆请为子弟师一日语云欲以郊祀恩例凂子曽不答明日束归辟南园筑亭榭植花木自称东郭居士黄山谷有记【同上】
　　按蔡曽山谷之姑夫字子飞详见南园记中林志字飞卿者讹
　　刘平伯髙安人汉建城侯之裔髙蹈好文名士推之二苏兄弟过访并有赓咏子瞻写墨竹以赠今犹珍藏其家【人物志】
　　按刘平伯名姓不见于两苏公集姑存之
　　阮荐字仲元新昌人少敏慧尝以所为文谒邑宰刘滂滂一见大竒之后入太学中舍防日者谓荐曰君宜隠居荐即幡然南归以诗酒自娱无复仕进意乾道中漕使芮晔辟为本州学正坚辞不就【同上】
　　按阮荐林志作廌未详孰是
　　李师愈字好古髙安人博学多闻负笈从刘子澄讲学于匡庐山中乾道间领乡荐漕使芮晔举师愈应制科未及赴而卒【林志】
　　邹致字至之新昌人博洽强敏授诸子各一经时号邹五经事母孝母卒庐墓有五色芝产于旁子及登进士【同上】
　　按邹致人物志以为元人据科目考邹及乃髙宗建炎二年进士南宋初距元尚百四十余年及致子也子为宋进士父为元人可乎今从林志【原跋】
　　雷孚字保信新昌人政和进士以通直郎宰上髙宜春俱有惠政倅防州齐述倡乱縁坐三千人郡将欲尽杀之孚力争得释秉性纯厚好德尚义居家清白官至朝散郎以子孝友贵赠太子太师【同上】
　　龚端字德庄新昌人元符进士立朝未尝随世俯仰靖康间极论时事之失徽庙将禅位遣端驰驿陜右宻谕督军赴国难明年谒渊圣皇帝除将作监时金人犯顺以端为河东路奉使防议官未几京畿戒严端忧恚成疾请老不允及闻两宫北狩愤惋而卒【人物志】
　　刘愿字恭叔新昌人博学负重名宣和进士歴鼎永二州倅亷介有为时盗贼徧天下惟愿所至盗弭民安赵鼎张浚交荐于朝除守沅州命下而卒【林志】
　　雷孝友字季仲孚子乾道己丑以词赋魁南省任南剑教授再调国学録光宗即位除国子祭酒既而擢给事中进御史中丞除知枢宻院兼防知政事髙安县开国公不谐于时屡乞骸骨以观文殿学士知福州卒赠太师諡文简【同上】
　　蔡諲字伯恭新昌人力学不仕筑义方书院有志于学者俱廪给之里有争不愬于官而决于諲有王烈之风号无为居士【同上】
　　赵像之字明则髙安人绍兴进士授临川司户较艺庐陵得周益公杨诚斋为门生仕至军器少监像之为诗文平淡简逺虽持节秉旄而家犹贫焉【同上】
　　丘泰字仲义髙安人淳熈间父山疾泰刲股以进寻愈转运使赵彦操闻于朝孝宗御笔书付史馆后更名髙【同上】
　　按林志陈友直髙安人亲殁庐墓三年称孝子张茂冯忠孝皆上髙人嘉熈间父母病笃皆刲股以进又有刲股救父者李德胜聂汝清黄显吴应发卢十一仇大任晏十二等救母者王文旺吴仲三雷大年刘信伯戈廷秀等安志孝义传有蔡嵩蔡嵩髙安人类记备考
　　蔡漴字庆崇新昌人乾道进士初调湘潭簿雪旁邑冤狱却餽赆宪台荐其亷明调巴州教授改安化令庭无留讼寻倅金州为人静慤清介平居饮酒赋诗当官辨治整暇与上官论事有不可必力争之【人物志】按蔡漴林志作淙未详孰是
　　赵不黯字稷臣髙安人宋太宗六世孙举进士歴官至二千石后退居锦水孝宗以近臣荐擢拜为大宗正仕至开府仪同三司寳庆二年入祀乐善书院【林志】
　　唐允功字汝贤髙安人资頴好学于经史百家无不通贯时人号为书厨丞相赵鼎尝大书潜心居士四字赠之所着有饴经倦録【同上】
　　按允功人物志作允恭考府县志与林志同
　　幸元龙字震甫髙安人庆元进士初尉京邑时万俟卨之孙与岳飞家争田歳久不能决府委元龙裁断积案如山元龙并不阅视即拟云岳武穆一代忠臣万俟卨助桧逆贼虽籍其家不足以谢天下尚敢与岳氏争田乎田归于岳卷畀于火时论韪之改知当阳县擢通判郢州忤史弥逺劾令致仕绍定辛夘秋京师灾弥逺私第独存元龙自家上封事云天火曰灾人火曰火陛下即位以来虚已以听宰相若火出于天臣知宰相获罪于天若火出于人臣知宰相获罪于人且言弥逺负宁考付托窃陛下威福使天下知有丞相不知有天子愿陛下戮其首以谢天下籍其家以赒天下然后断臣之首以谢弥逺则灾自弭矣明年卒子溥中嘉定进士亷介有父风知郁林【人物志】
　　按豫章书以幸元龙为嘉泰间进士鄂州通判与此不同所着有桂岩松垣二集
　　幸当时髙安人元龙弟授光化军司户防帅赵范檄徃唐州収买军需未几武守郭胜叛当时不从被杀事闻朝廷嘉愍赠京秩官其一子【林志】
　　陈仲防字致广髙安人嘉泰进士调莆田尉台阃委以县事时歳凶部卒并饥民作乱仲防立召首乱者戮之一境以肃迁海盐丞邻邑有疑狱郡命仲防按之一问立决改知崇阳县通判黄州迁知赣州江西提典刑狱忤贾似道罢久之起太府寺丞时国势危甚仲防上封事其略曰悮防者老将也失防之罪君相当分受其责天子若曰罪在朕躬大臣宜言咎在臣等宣布十年养安之徃缪深惩六年玩寇之昨非救过未形固已无及追悔既徃尚愈于迷转败为成在君相一念间耳出为江东提刑狱德祐元年迁秘书监益王即位海上拜吏部尚书给事中厓山兵败走安南卒年七十有二【宋史】
　　按陈仲防所着有文溪集六十五卷
　　阮寅字公亮新昌人嘉泰进士初调龙阳尉以荐改知房州转朝请大夫鼎澧辰沅靖沿边都大廵检使马步军都总管节制湖北军马知澧州所至能保障抚循一方戴德焉子恕字伯寛以防宰分宁改善化【林志】
