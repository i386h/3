<!-- { "loadSidebar": true } -->
　　蔡柟字坚老南丰人负才气有诗名尝谒韩子苍驹令赋新荷枬即吟曰朱栏桥下水平池四面无风栁自垂疑是水仙吟意懒碧罗笺卷未题诗【建昌府志】
　　欧阳斗南安城人性质直尚风节时秦桧専政至京上书言国事伏阙下三日不纳斗南退宿旅舍束草为人以书置手中设祭其前锁门而去后为舍人所首桧大怒移文索之不得【监惩録】
　　亡友向巨源自少能作诗予初识之于梁宏夫座上未深知之也是日偕二友从吴傅朋游芝山登五老亭以驾言出游分韵赋诗巨源得驾字其诗云兹山何巍巍势欲等嵩华从公二三子胜日饱闲暇跻攀谢车舆自办两不借扪萝覔幽隥行椒得孤榭侧送夕阳移俯视高鸟下登临记曩昔岁月惊代谢却数一周星复命千里驾身从泛梗流事与浮云化朅来共一尊似为天所赦明发还问涂合离足悲咤诗成观者皆服傅朋游丝诗卷数百篇巨源独不深叹美之颇记其数句曰先生著名节百世追延陵我评先生贤不以能诗称功成磨苍崖盛徳颂日升勿书凌云榜华巅踏高层句格超峻其防皆有规讽后裒集其平生所作数千篇目为葵斋杂藳倩予为序时予在章贡及序成持寄之则已卧病仅能于枕上一读而已巨源初见韩子苍得一诗曰老子真祠地君来覔纸题文如士衡俊年与正平齐闻説钟陵郡官居章水西涪翁诗律在佳处可时携而韩集佚不收但见序中耳【三笔】
　　顔鲁公自抚州刺史移湖州刺史汪彦章藻绍兴初自湖州移抚州谢上表云惟临汝之故都有鲁公之遗迹时当大歴来自吴兴虽贤愚比拟之非伦然明圣选除之所似奉明主十行之诏愿布寛条想英贤百世之风更思竒节语意条畅亦奇矣第来自吴兴小疵也【同前】汪彦章视中书舍人韩公驹子苍前辈也绍兴初韩寄寓临川汪来守郡通啓曰承作者百年之师友为斯文一代之统盟别简云仆知有公而公不知有仆藻老矣愿焚笔砚以从公游盖前辈相敬慕如此【同前】
　　庐山瑞香花古所未有亦不产他处天圣中人始称传东坡诸公继有诗咏岂灵草异芳俟时乃出故记序篇什悉作瑞字庐山记中亦载瑞香花记讷禅师云山中瑞采一朝出天下名香独见知张祠部强名佳客以瑞为睡焉其诗曰曾向庐山睡里闻香风占防世间春窥花莫扑枝头蝶惊觉南窗午梦人【同前】
　　崌山在乐平徳兴境万斛山在浮梁乐平饶阳境皆绵亘百余里山出蕨萁乾道辛卯绍熙癸丑嵗旱村民无食众徃取其根率以昩旦荷锄徃掘深至四五尺壮者日可得六十斤持归捣取粉水澄细者煮食之如粔□状每根二斤可充一夫一日之食冬晴且暖田野间无不出者或不逺数十里多至数千人自九月至二月终蕨伸拳则根无力而始止盖救饿羸者半年天之生物为人世之利至矣【同前】
　　曾叔卿家贫苦心存不欺尝欲贸江西陶器于北方既而不果行有从之转售者既受直矣问将何之其人曰欲效君前防耳叔卿曰不可吾闻北方灾馑故不行余岂宜误子其人即取钱去居乡介洁非所宜受一介不取妻子困于饥寒而抚庇孤惸惟恐失其意歴官著作郎【宋史本传】
　　徐从政隆兴初为新淦县丞被宪检充承勘官宿于吉之徐姓其家先一夕梦神人曰明日有徐侍郎来宿他日莅吾州宜善待之至晚徐从政至遂具盛礼相延及回复梦曰徐此行受人金枉一人命天曹已减三十年寿官止于此徐氏遂不复相接丞讶之以问一老人为道其详后及替赴调用举主改官文字方下而卒于邸年止三十四【监惩録】
　　豫章在宋以诗文著者黄山谷胡少汲也少汲名直孺孙鸿庆称其笔力雄赡语出惊人有春日絶句风云吹絮栁飞花睡起钩帘日半斜四海随人双燕子相逢处处作生涯【寒夜録】
　　宋周益公久在禁林词章为一时之冠辞免直学士院状云顾仙岭之提鼇自存大手矧明廷之仪鳯方集奇才谢内相表视淮南之书岂但矜夸于下国听山东之诏固当禆助于中兴谢衣带鞍马表褐衣褐见莫陈汉代之便宜马去马归敢计塞翁之倚伏除大观文判潭州以言者夺职罢镇后复职仍判潭州到任谢表云谓昔之销印重违白笔之公言故今者剖符庸示清衷之本意踦类雁门之复梦成鹿野之真又谢复职表云华阳黒水裂地而封旧物青氊从天而下人皆传诵【耆旧续闻】
　　赵像之檄考吉州试将放榜梦八马嘶于庭若有诉然如是者连夕因再阅所黜卷有用八骏事对者取置诸几遂不复梦乃升选及拆封则周益公也后赵守汉阳益公在政府答赵啓云作者七人想秋闱之如昨凛乎八马觉夜梦之通神盖述其事也【瑞州府志】
　　周必大殿试诗防待诏恩三日沐湖山寻胜任舟舆自注云给歇泊假三日东坡试院诗亦有诏恩三日休老翁之句【得树楼杂抄】
　　周必大监临安和剂局局内失火延烧民家吏当论死必大问曰假失火自官当得何罪吏曰当除籍为民必大遂自诬失官归道雨雪中谒妇翁妇翁不为礼复讶前夕梦埽雪迎宰相未知为何祥也姑留之宿后中博学宏词科歴官宰相封益国公先是必大梦一判官指必大曰此人有隂徳位当宰相柰貌陋何鬼请为帝王须官首肯鬼因为必大种之及觉犹隠隠痛数日既罢相私居一相士挟贵人书来见见相貌甚陋疑为诳彼既而捋其须曰帝王须真宰相也必大惊服【吉安府志】庐陵能仁寺当宋时旱甚米价腾贵一罗汉变为僧去化米于贑县得两载舟抵郡城谓舟人曰吾归领人来取米及岸失足水中两履尽湿舟人迟之不至亟请寺僧问故僧曰此无有也舟人见殿上罗汉中有絶似僧者而足尚湿乃知罗汉所为今诸像中惟化米者有生气酷类行役方息汗泚泚在其颈【同前】
　　周日章信州永丰人操行介洁开门授徒仅有以自给非其义一毫不取家至贫尝终日絶食邻里或以薄少致馈时时不继宁与妻子忍饿卒不以求人隆寒披纸裘客有就之亦欣然延纳望其容貌听其议论莫不耸然县尉谢生遗以袭衣曰先生未尝有求吾自欲致其勤勤耳受之无伤也日章笑答曰一衣与万钟等耳傥无名受之是不辨礼义也卒辞之汪圣锡亦知其贤以为近于古之所谓独行者【三笔】
　　洪皓字光弼鄱阳人政和中进士初为宁海簿摄令事蠲贫弱四千八百戸税县境荷花桃实竹榦有连理之瑞建三瑞堂已而子适以贰车行县题诗云久矣驰魂梦今登三瑞堂故山有乔木近事话甘棠洪迈字景卢官至内翰谥文敏号容斋作容斋三笔合四十七卷皓子适遵迈并中词科当时语曰父子相承四上銮坡之直弟兄相望三陪鳯阁之游人以为忠义之报【豫章诗话】
　　洪光弼有寄子诗太学何蕃久不归十年甘防误庭闱休辞客路三千逺须信人生七十稀腰下虽无苏子印箧中幸有老莱衣归时定约春前后免使高堂赋式微【同前】
　　周益公洪容斋尝侍寿皇宴因谈肴核上问容斋卿乡里所产容斋鄱阳人对曰沙地马蹄鼈雪天牛尾狸又问益公公庐陵人对曰金柑玉版笋银杏水晶葱上为之吟赏【同前】
　　周益公长身瘦面状若野鹤在翰苑多年寿皇一日燕居叹曰好一个宰相但恐福薄耳盖疑其相也一老珰在傍徐奏曰官家所叹岂非周必大乎上曰尔何知曰臣见所画司马光像亦如必大清臞上为之一笑未几遂登庸为太平宰相与闻揖逊之盛出镇长沙退休享清闲之福十有余年【豫章书】
　　胡忠简公翰墨甚佳阜陵尝问公曰卿写字宛如卿为人公答曰臣幼习顔真卿字今自成一家又曰朕前日侍太上于徳寿宫阁上治叠书画因得卿绍兴戊午所上封事真本太上与朕玩味久之喜卿辞意精切笔法老成英风义气凛然飞动太上自藏之曰可为后世式但其后为秦桧之所批抹污者朕啓太上令工逐行裁去装潢公封事稾有周益公杨诚斋二公题跋在后公孙搢广西佥宪刻于融州真仙岩我明杨东里先生跋【同前】
　　近时奔竞最甚无如铨选考试两端督学试士已不免竿牍纷沓若郡邑之试请嘱公然更不复畧为讳忌至有形之章奏令童子纳金助饷无使缙绅专利者按此风亦不始于今日胡忠简何等人品偶读澹庵集有与蓝守帅稷书云某伏见乡中小童郭洵且颖脱不羣淹贯九经诸子以应科目委得允当自非郡大尹乐育有方善诱不倦何以及此谨采之舆论仰溷高明伏乞台慈特赐收録则忠简亦尝为郡试缓颊矣然忠简生平仗忠信以感人所谓颖脱淹贯定非虚语此札实为怜才而作非时辈之所可借口也【寒夜録】
　　吕居仁云汪信民革尝作诗寄谢无逸云问讯江西谢康乐溪堂乔木想扶疏高谈何日看挥麈安步从来可当车但得丹霞访厐老何须狗监荐相如年来更励于陵节妻子同锄五畞蔬饶徳操见此诗谒信民曰公诗日进而道日逺矣盖用功在此也【能改斋漫録】
　　绍兴辛亥冬抚州祥符观松降甘露若饴有郎官徐其姓者献甘露松古诗于太守其诗畧曰仙台之阳石坛东下有亭亭太古松又曰至诚感格合天意露零青松真上瑞云云太守以为祥因奏于朝坐言章罢郡先人时谓予曰熙宁六年冬建昌军距城五里甘露降于进士徐上交别业之松上浓如厚酒其味香甜上交拆献于太守张郎中子方子方率僚属观之欲以上闻路过鳯皇山下牧童见车马皆叫呼曰此山松上亦多甘露何独彼耶各持松叶饴弄以示不诬时有野夫卖药于市者语人曰太守不察耳何者为甘露露从天降必徧于数畞岂止松乎吾尝客华隂县民亦有以甘露告县者令因出按之有道人笑焉令怒械系之道人曰譬如人身精液流通均布六七十年中若夫寿促必涌并于未死之前此松殆将槁耳官人若不信请寛我以俟明春此松必不荣也令如其説至期果验焉军民得其説因省景祐丙子城西天庆观松昔尝一枝有甘露因徃验之昔时甘露所降之枝果已先朽张守因不复奏知先人因言乡里松有甘露亦甚多其实非也乃松液耳【同前】
　　走卒杨亮淳熙中病见两吏持符追已遽随之出俄到官府有王者问生时有何功徳对曰身供趋走之役每遇差使不敢违限又问更有何善事对曰小人那得一善可称但守本分不害人耳王者命检籍如所言遂云汝未合死放汝还亮得释奔归已死两日矣但温温有气忽作声众亟视之则欠呻如熟睡方醒者掖起坐汗如洗移时履地复初【建昌府志】
　　周三蛙田夫也专以捕鱼鼈鳅鳝为生计而杀蛙为多淳熙十年得疾医不能名初觉腹中一物徃来胸臆间渐痛楚攻剧食饮不复入口家人手摩拊之隠若数蛙蠕动于内后宛转一榻上跳掷簸顿呻呼哀鸣与蛙就杌时不异凡一嵗乃死【同前】
　　李献可吉水人六嵗能诗文孝宗召入宫时宫女正午睡帝指宫女为诗即跪曰御手指婵娟青春白昼眠粉匀香汗湿鬓压翠云偏栁妬眉间緑桃嫌脸上鲜梦魂何处是应绕帝王前帝拊其背曰卿何不作我家儿命宫女为绣御掌于背以赐归【吉安府志】
　　高应科安城人登童子科高宗命引至便殿问曰汝童子乃先朕行耶对曰务引君以当道上悦命传送六宫赐钱彩而归【同前】
　　李如圭吉水人七嵗能文随父官至京孝宗召见诵尚书无逸篇上喜赐宴因父在以珠帘隔之宴罢撤帘赐如圭【同前】
　　曾防泰和人八嵗中庆元童子科诚斋赠以诗有舌端九经若翻水属句方圆超阿泌之句【同前】
　　高正夫安福人七嵗通五经宁宗召试寳慈宫赐衣绶除正字説书寳谟阁尚豫章公主【同前】
