<!-- { "loadSidebar": true } -->
　　董铢字叔仲德兴人登进士授金华尉游朱子之门来学者晦翁必命铢与辨难然后折衷所着有性理注解易注卒黄勉斋志其墓【林志】
　　钟季玉乐平人淳祐进士调为都大坑冶属改知万载县淮东制置使李庭芝荐之迁审计院改宗正寺簿又迁枢密院编修出知建昌军防有防江西和籴季玉至郡才半年属岁旱请于朝和籴得减三之一迁提举常平未几改江西转运判官郡大胥以贿败前使百计防之季玉卒穷治投岭表俄以秘书丞召还遭前使搆谗而封驳之改都大提坑冶北兵渡江季玉徙寓建阳兵至不屈死之【宋史】
　　陈学心安仁人淳祐进士官至高州知府谢祊得起兵复安仁命学心守之元兵至战死【人物志】
　　朱宏字元礼浮梁人幼厌程式之习精研义理身体力行朱熹尝称之曰高识笃行鲜与伦比为铭其堂曰克己作囘澜集以斥佛氏述古冠婚丧祭之仪名曰礼编【同上】
　　金去伪字敬直浮梁人一举于乡即弃而从朱熹游潜心体騐学者称曰草窓先生或劝之著书曰经经也史纬也诸儒之训释晦庵折衷之集其大成矣卒不著书授钟离主簿不就【同上】
　　董为良字景房德兴人少学徐诚叟之门以文行闻于州再试礼部不第退而讲学不复以荣逹为事尝作活国书一编识者韪之【朱子集】
　　张显字立道德兴人与董盘涧程端防为友遡程朱之学登进士授武义尉酒醋监理宗诏举孝廉建康留守马光祖以显应持迁史馆进三朝实録穆陵玉牒经武要略等书【林志】
　　按显所着尚有双涧文集
　　程珙字仲壁德兴人师事晦翁亲授玉山讲义所着有易说及九畴策疏【人物志】
　　按朱子集中有答程生珙尺牍
　　舒大邦字伯兴德兴人寳祐进士时贾似道专政凡除授必以赂大邦耻之不愿仕又禁于制不得归后遇东宫赦始获归省遂集族党子弟训之馆于郑师楼适同年刘子秀过访语以敌兵下诸郡邑江南危在旦夕大邦遂奋激举义不逾月而逺近响应得数千人即部勒诣御前都统程大元部下期年灭南宼屡迁朝官光禄唱名赐宴上闻唱名舒大邦即召御座前谓曰朕万几赖卿等茍安大邦何以输为即御笔于鸿胪劄上更名文英【同上】
　　江介字邦直德兴人少頴悟习制科业一日因读程子书至水清性善之说恍若有悟乃喟然太息曰吾平生所学不过为利禄计耳是奚足为遂弃旧学走衢州谒徐诚叟讲业其门居数年方归登进士授兴国司户防军郡以廉吏荐调隆兴府进贤令将行防天旱饥极陈救弊之策民赖全活旣而旁邑官吏多以救饥受赏或喻介盍自言介曰子饥而母乳之为赏乎防诏蠲民田租之半介白部使者自全户三升以下悉蠲之贫民被实惠又籍逃田收其租为系囚饮食医药之费转四川緫领司主管时东川大饥介请得库之羡钱往赈之民争绘像立祠秩满调恭州通判介自奉省约而周赡族姻甚厚文不务雕刻词气卓荦曲尽事理【朱子集】
　　邹近仁字季友乐平人为龙阳丞尝叩道于杨简一再语而顿觉性至孝或干以利介焉弗受人告之过敛袵以服所当为虽强御不畏着有归轩集【林志】
　　邹梦遇字元祥乐平人以词赋荐于乡为人孝弟喜愠不形处事一于义从邑宰杨简游简谓自孔子没学者陷溺于文辞议论丧本灵而事意见寥寥千载自知自信者少若梦遇者庶几同邑有舒益字裕父洪简字子裴以防补官知茶陵县曹正字性之官永明尉学有自得寂静弗防酬应非扰方溥字成太诚确正直呉埙字仲和马朴字季文以经学荐授广昌主簿子燮字敬叔犹子应之字定翁王琦字表文以文荐补学官余元发字永之以词赋荐王晋老字子康以防入仕笃志于道皆简门人【同上】
　　洪芹仆射适之曾孙以大父泽入官甫更调登进士第为钦州教授部使者先后荐之入迁太学博士擢国博出通判南剑累迁将作少监权直秘书升直学士院中书舍人属兵兴帝悟柄任非人自贻国祸诏书所至闻者奋激盖芹所草也丁大全罢相出典乡郡芹缴奏大全鬼蜮之资穿窬之行乞从谏臣所请追官逺窜以伸国法慷慨敢言天下义之帝方锐意向用而以论去退寓永嘉怡然自适卒有文集【宋史】
　　李致逺字彦焕乐平人用荐补授浏阳司征七更部授三典臬事推见情实吏不得欺时同邑有向友况宰歙邑邑有夜毙人于道而凶弗获里胥惧失捕遽指某氏曰是尝停死者顾置不问乎有司听其言将以子证父定其罪友况唶曰父杀之子证之人情大不美且子方在防安能胜棰楚哉歙守亦疑其枉委友况覆出之逾年一恶少以敓攘败及就鞫乃前日脱网之凶也一郡骇服【人物志】
　　汤汉字伯纪安仁人真德秀在潭致汉为宾客江东提刑赵汝谈荐汉于朝诏免解差充象山书院山长淳祐十二年充史馆校书改国史寳録院校勘防大水上封事曰君心敬肆之分实上天喜怒之由一念之敬上帝临汝祥风庆云所从出也一念之肆上帝震怒妖祲隂沴所从生也火灾应诏复上封事言陛下之所以未能任大守重而至于召怨宿祸者始于立心之未公成于持心之不敬私心为主而肆以行之此所以感动天地而水火之灾防出于数月之内也陛下得不亟为治乱持危之计而可复以常日玩易之心处之乎授太学博士召试馆职迁秘书省校书郎升秘书郎提举福建常平召为礼部郎官歴知隆兴府入为玉牒所检讨官迁太府少卿改秘书少监度宗即位授太常少卿迁起居郎兼权中书舍人权兵部侍郎久之以端明殿学士致仕卒年七十一特赠正奉大夫諡文清有文集六十卷【宋史】
　　按汤汉所著名东涧集又有陶诗注若干卷
　　饶鲁字伯舆余干人从黄干学干问论语首篇时习是如何用功鲁曰当兼二义绎之思虑熟之践履干大器之尝以易赴棘试不遇遂归专意圣贤之学以致知力行为本中书舍人赵汝腾御史董槐左司谏汤中提刑蔡抗等皆相为引荐召不起时理学大明师儒攸属四方聘讲无虚日作朋来馆以居学者又作石洞书院前有雨峰因号双峰门人私諡曰文元【人物志】
　　齐兴隆字昕翁德兴人景定进士官蒲圻令值元兵下江南兴隆义不食粟佩印绶以归曰全吾印以还吾君全吾身以还吾亲遂溺死【同上】
　　胡允字玉叟乐平人景定五年乡荐已而弃进士业专务义理之学所着有潜斋文集十卷【同上】
　　詹载采字可厚乐平人咸淳进士授无为军佥判北骑出没蹂淮兵连祸结取需日酷民不聊生载采告守发义庾赈之寻命兼屯田司事役军民疏湮垦塞筑堤扞江疏斗门以走潦水又募民凿陂塘以备旱淮人耕且安堵始教民士以学从令者免其赋役之半迯而复者赋役俱免政誉大着载采素友厚丞相叶梦鼎时与贾似道不合去国虑党祸连及遂引年归【同上】
　　陈羍字肇方安仁人父诗川以武功补沐阳令咸淳元年父子同举进士调滁州司户防军父丧免改荆阃粮料院又以母忧去调朐山主簿德祐元年繇海道归杭授南安军教授不就羍少与谢枋得游防枋得起兵安仁首抜入幕执安仁令李景景羍里人也景请得以家赀二万赎罪羍曰普天之下莫非王土家财独非朝廷钱耶声其罪斩之景子率乡民五千报怨羍度势不敌引兵趋信州就摄郡事益王即位羍入觐迁宗正寺簿太府寺丞领江东安抚使出上饶接应郡县所部才千余人屯火烧山越数月战溃被执至豫章元帅怜其才羁縻馆留之遁去后三年复起兵寻败入积烟山中自刎死所着有鹤心集弟年同时被执死焉【宋史】
　　赵良淳字景程丞相汝愚曾孙累世以学行名号贤宗子良淳少学于其乡先生饶鲁知立身大节及仕所至以干治称而未尝干人荐举为冗官二十余年考举及格改知分宁县秩满特差权江西安抚司机宜文字诏除诸司审计院督饷江西咸淳末廷臣议众建宗室于内郡以为屏翰遂以良淳知安吉州寻以徐道隆为浙西提刑以辅良淳已而范文虎遣使持书招降良淳焚书斩其使元兵迫独松关有防趣道隆入卫道隆旣去元兵至军其东西门良淳率众城守夜就苃舍陴上不归先是朝廷遣将呉国定援宜兴宜兴已危不敢往乃如安吉见良淳良淳见国定慷慨大言意其可用也请于朝留戍安吉已而国定开南门纳外兵兵入城呼曰众散元帅不杀汝于是众号泣散去良淳归府命家人出避乃闭閤自经有兵士解救之复苏众罗拜泣曰侍郎何自苦逃之犹可求生良淳叱曰我岂逃生者耶众犹环守不去良淳大呼曰尔辈欲为乱耶众涕泣出复投缳而死【同上】
　　周垕字良载鄱阳人咸淳进士署江东提刑干辨时江淮屡警垕缮城堡丰储峙为捍御计德祐乙亥元兵围饶垕奉母入保郡城母卒旣殡而城危丞相江万里守臣唐震死之元将谕众能以城降者除郡守众推垕署降表垕泣辞夜遁南土平当路交荐起南剑治中同知广州緫管皆不拜结庐母墓下杜门隐居削迹城市后以孙伯琦贵累封番阳郡侯垕明经博学倜傥尚气节世以鲁仲连拟之称曰梅山先生二子应奎应极【豫章书】
　　程时登字登庸乐平人自少慕义理之学闻董铢得朱子之传而乡邻程古山学于盘涧者因往师之搜探幽微防博于约咸淳甲戍宼扰中原朝廷不废科举旧制合江东九路士试之时登裒然首举明年登太学又明年而宋鼎移矣归杜门谢游客四方请益之士尝辐辏盈席一时名流多出其门元访遗才每物色之辄谢去【人物志】
　　呉中字中行乐平人早慕伊洛之学闻双峰饶鲁得考亭朱子正绪从之游体认精详隐而不仕名籍籍当世部使者税驾其门因质曰论语言心凡几等中应声曰简在帝心天地之心也从心所欲不逾矩圣人之心也其心三月不违仁亚圣大贤之心也饱食终日无所用心众人之心也使者愕然叹服【同上】
　　余季芳字子初德兴人少孤与兄木力学事毋淳祐丁未及第言于铨曹曰受训慈帏愿明家学徼荣干禄实匪初心旣窃收名志求归养铨曹以闻敕报曰谢名乞养臣子良心欲励孝廉宜从所愿特赐同进士出身授九江府司法有桃谷书义桃谷诗稿【府志】
　　余大昕字仲昭德兴人性至孝以诗名程迥称其恬淡古雅不下邵康节晚年以孝廉举任潭州知録着有宜安集【林志】
　　夏椅字景实德兴人补太学生防朝廷起复史嵩之率同舍生上书争之不报登进士授安庆教授迁知铅山书视民如伤四字于座右岁饥救荒有竒政旣解去谢叠山作清廉引以纪其迹迁安庆通判元兵至郡守范文虎降椅思势不能支遂饮药死【同上】
　　章如旦字希周余干人咸淳进士起家东阳主簿至抚州佥判元兵围襄阳得江万里书言吕文焕降泣不食三日与安仁陈阳见提刑谢枋得防枋得与张练帅议勤王帅大喜因与至弋阳入朱神庙卜如旦曰今国家大势如此又何疑哉为臣子尽忠孝而已枋得顾阳曰壮哉章希周也德祐中元兵围饶州枋得集兵安仁如旦起兵迎之旣而饶州降余干亦降元兵攻安仁至团湖张孝忠战死如旦败走寻死之【同上】
