<!-- { "loadSidebar": true } -->
　　杨贲亨鄱阳人博羣书精脉理每心计造方有患饥者诸医以火症治贲亨乆思之未得顷见堂上木橙自仆乃为湿气所蒸致朽忽悟水能消物不独属火此湿消尔投热剂而愈又有显者瘴目性躁日忧切益不瘳贲亨绐曰目可计日即痊苐惧毒发于股又日抚其股忧之后目忽瘳而股亦无恙盖诱其心火下降尔术遂大名于时【同上】
　　冨春子善推占嘉熙丙申客饶语人曰此州将出宰相然未见其人也他日自饶还池州又曰何为宰相声复在此方惊咤不自决值国忌提举叚霞午而下羣集报恩寺富春子往候焉一见池教马廷鸾惊曰此其人矣后果验【同上】
　　元
　　蔡槐号月湖德兴人侨居建康少读书卓荦不覊好相人不妄许可至元二十三年与学士傅立等偕召诏问朕夀防何对曰仁者夀陛下夀及八旬时春宫未建尝赐见便殿俾定储君于诸王孙中对曰某太孙龙凤之姿天日之表他日必为太平天子后七年登极即成宗也乆之大臣有为奸利者请问休咎槐拒不往他日见于朝辞色甚怒槐曰相公能忧国爱民自可享期颐之福何问为然亦惧其谗授集贤学士辞不拜乞归田里从之已时相果败元贞改元复召不赴【豫章书】
　　梁饶德兴人元季时精堪舆术一日过乐平大汾潭遇雪时嵗暮渡者李翁止宿饮至酣大呼曰世上何人能识我今日时师后代仙李恳求吉地梁即指示穴处嘱曰贵从武功来祸后福始应塟数年李以罪戍定逺产黔寜王英明祖育之军中赐国姓复赐姓沐追封三代皆为王【安志】
　　操贵持字子敬浮梁人也官教授卜筮多竒中【同上】李时茂字诚仙居至道宫有闭纵隂阳之术善役使鬼神风雪雷雨祈祷立至乡人称为李神仙【府志】
　　张恺鄱阳人良医季民孙善疗竒疾有女子阿欠两臂直上不能下诸药莫治恺令其母解女子裙襦坐寝室乃扬言医入女忽掷手下掩体举动遂如故又一小儿坐髙处悬跌于地瞳人倒视见房屋皆翻覆恺令有力者将小儿颠倒数次其视即顺凡药石难疗之疾恺不执方脉以意治之无不立愈【同上】
　　明
　　杨文德乐平万全乡人攻医精内经太素脉明初徴入太医院洪武戊寅乞归田里上书种德二字赐之舟抵饶城医者刘宗玉延之文德为讲岐黄心法以太素授之紫极宫朱道士疾文德诊之不数剂而愈朱以银饮器谢之却再三方受中途长啸时宗玉子烈问其啸之故文德曰徒受其恵明年春肝木旺脾土受尅至期果死黄复昌疾文徳诊之曰一剂即瘥官贵脉旺秋当入仕寻以当路荐授丹阳令所着有太素脉诀一卷【安志】
　　董德彰名潜事孀母至孝一日救白神梦示仙书于石岩中得之遂精堪舆不计利不能塟者助之或一塟未善复为之迁时称董半仙着有四神秘诀水法等书同邑程天昭十九都人着有道法双谈撼龙疑龙二经注解传于世【徳兴县志】
　　张宗烜字明逺一都人精岐黄术着方书数千卷【同上】髙道者得长桑君禁方当明初挟技游银阳一日值柩于途谘之乃孕妇防也道者验其遗衣血曰此犹未死启其棺一鍼而苏今传其小儿方术无不验者云【安志】
　　江济字汝楫本姓郑天顺己夘举云南乡试歴官同知善山水载画谱【浮梁县志】
　　程世光鄱阳人擅小儿科宪王诞长子初出胎不知吮乳曰难产伤气持人参煎汤灌半匙即吮又舟工生子胞而无皮取土数升糁其体即成肌有胎妇儿腹啼皆不治乃倾豆于地令妇低首拾之儿啼止其医多以意出弗拘方书神効如此【府志】
　　孙卓三浮梁人精岐黄之学正德间邑令以宸濠之变先舆送其夫人避山中病前秘五日腹胀如鼓仰而张目息已防急召卓三曰此盛暑急驱饮水过度羞溺而胞转也法以猪尿胞吹气贯满令婢女投入冲之而溺淋淋下遂起新安冨室有男子淋溺不止者渐痿黄诸医束手卓三医之亦弗効偶隐几坐以手戏弄水灌后孔塞则前窍止开则通为脑后一穴炙火三壮立愈【安志】
　　项世贤乐平人名嗣宗以字行幼警悟师事德兴彭宗伯洞明岐黄内经之説遇异人授以子午八法用鍼之防不资丸散沈疴宿疾应鍼而起人以为神邑有舁旧牀过其门者世贤止之于朶枕中鍼出一疗虫杀之又至广信有患蘧蒢不伸者贤鍼之获平施恵于人至老不衰【府志】
　　蔡天竒浮梁诸生从素问本草精以深思亦不屑屑赴人之召人有危疾问天竒天竒辄问他医诊状或取其方增减一二而竒中尝示诸医曰人有重病则我亦病病穷日夜之思仅可得起一人汝辈慎之【安志】
　　呉从善鄱阳人本道士善相法郡县寗某与弟貌相肖初令假衣冠坐廨中试之从善揖而不拜曰此非四品骨众皆失笑见税课吕铭曰官当至二千石后果擢刑部郎出知西安府见鄱主簿孙诞曰公本鸾凤岂终枳棘之栖后官迁至山西按察佥事言无不验人呼为聋道士【府志】
　　西渚子鄱阳人或谓其本学孝亷以卜隐遇物起数甚验有姓某仪宾持象牙笏问之曰簪笏之贵却縁骨月后优人亦以簪笏往曰虽近簪笏奈体轻防居鄱乆著名寻游四方各变名号以显其术【安志】
　　洪魁八乐平人世业岐黄幼得异授精于太素脉八法神鍼邑人黎澄叶瑞当未遇时以疾延其诊视辄预定其科第与歴任地方卒之时日断休咎死生百不失一年八十余无疾而坐化【同上】
　　徐善继德兴人补邑庠生以亲丧未厝与弟善述究心堪舆之学因得呉景鸾遗书于天门白云洞遂深明其奥防迁县治易学基士大夫莫不钦其慧识所着有人子须知徐文贞阶序其书【同上】
　　南康府
　　晋
　　幸灵建昌人性少言与小人羣居见侵辱而无愠色邑里号之痴虽其父母兄弟亦以为痴也尝使守稻羣牛食之灵见而不驱待牛去乃往理其残乱者父母见而怒之灵曰万物生天地之间各欲得食牛方食奈何驱之其父愈怒曰即如汝言复用理壊者何为灵曰此稻又欲得终性牛自犯之灵可以不收乎时樊长宾作官船于建城山令人各作箸一双灵作而未输或窃之而心痛灵曰得无窃我箸乎窃者不应顷愈急灵曰不以情告我真死矣窃者乃出之灵饮之以水病即愈船当下吏以二百人引一艘不能动灵请自牵之惟用百人而船去如流龚仲孺女病积年灵以水含之而愈吕猗母皇氏得痿痹病十余年灵疗之去皇氏数尺而坐冥目寂然有顷顾猗曰扶夫人起猗曰老人得病多年何可仓卒起耶灵曰但试扶起俄又令去扶即能自行遂愈髙悝家有鬼怪言语诃叱投掷内室不见人形或器物自行再三发火乃邀灵灵惟据轩小坐而去其夕鬼怪即絶灵所救愈多类此然不取报谢行不骑乘长不娶妻性至防见人即先拜言辄自名【晋书艺术传】
　　元
　　刘开字立之习释老学尝游庐山遇异人授以太素脉行世元帝召赴阙赐号复真先生卒塟于西古山【安志】
　　明
　　邓霆祐号元元真人钓台乡人同袁霆奎秘授符咒异术于李元洲凡祷雨祝晴降魔逐疫无不应也俗传其白昼驱雷神现形拔庭西大树植之东边子又元孙重元世传其术云【建昌县志】
　　九江府
　　唐
　　白岑曾遇异人传发背方其验十全后为淮南小将节度髙适胁取其方然不甚验岑至九江为虎所食驿吏于囊中乃得真本太原王升之冩以传布【国史补】宋
　　法坚庐山僧以医名宋太祖召见赐紫方袍号广济大师景德二年雍王元份乆被疾召赴阙至则元份已薨还山卒时沙门法蕴亦以善医工诊切每先嵗时言人生死多中赐紫方袍号广利大师一时称药王药上再现云【安志】
　　李仲寜九江碑工黄山谷题其居曰琢玉坊崇寜中刋元祐党籍姓名太守使劖之李曰小人家故贫窭因刻苏内翰黄学士词翰至饱暖名为奸人诚不忍下手守义之曰贤哉士大夫所不及也餽以酒从其请【王氏挥麈録】
　　明
　　王九达字曰逵德安人性疎放坐事被逮逃之呉越间遂家焉刻苦攻医自悟心法凡遇竒病治辄应手断除某病某经某胜某尅某逆某邪某标某本某生某死某病某日已若候潮夕一一不爽崇祯间典职太医钱相国龙锡述其事甚详所着有素问灵枢合类九卷又心传九种皆刻成书何郎中万化呉尚寳尔成韩侍读敬序之晩念故里归卒于家【安志】
　　宋光绅号横秋业儒不遇先世曰杏庄者善小儿痘症游四方遇异人授以秘书医由是显其书具在光绅习焉复擅长一时人延之风雨弗避未尝计利也一日暮归道拾遗金启视之则某甲输粮者晨起诣故处望其人踉跄来告曰我拾得以俟君其人愿分半为夀光绅笑而遣之【彭泽县志】
　　花自达号乔石德化文学也父质宇患痔手调饮食侍寝处六年即留心于医所着有尊经上下二传时王九达有素问灵枢合类之编虑其割裂颠倒尊经之防亦孟氏不得已之心尝著论外感如隂阳升降之候转变顺逆之机经络上下之属论内伤标本从违之数虚实补防之功寒热温凉之理无不井分条贯闾里争诵之当道召之不赴贫苦无告者不召辄往治之药饵之外且以廪肉餽顺治初萧国柱举以自代周太守璜敦请之不就将卒附身之具一未备勉留数日问曰事毕否知草率畧具起索笔砚咸谓当有遗言乃伸纸疾书曰生平无所得惟此两玉壶一朝带不去撤手随太虚掷笔而逝【府志】
　　南安府
　　唐
　　杨元亮襄州人乆视中年二十余于防州汶山观佣力昼梦见天尊云我堂舎破壊汝为我脩造遣汝能医一切病寤而説之试疗无不愈者贑县里正背有肿大如拳亮以刀割之数日平复疗病日获十千造天尊堂成遂无効【朝野佥载】
　　宋
　　谢昔臣防州术士苏轼过防赠诗云属国新从海外归君平且莫下帘帷前生恐是卢行者后学还呼韩退之死后人传戒定慧生时宿直斗牛箕凭君为行年看便数生时到死时【东坡集】
　　贑州府
　　唐
　　杨筠松窦州人僖宗朝掌灵台地理事官至金紫光禄大夫黄巢破京城乃断髪入昆仑山歩龙后至防州以地理术授曾文辿刘江东世称救贫仙人是也卒于防塟雩都药口坝【府志】
　　仆都监逸其名善青鸟术与杨筠松俱官司天监都监因黄巢之变避地寜都县懐德乡以其术传中坝廖三传【豫章书】
　　宋濓曰塟书始于郭景纯唐末杨筠松与仆都监窃秘书中禁术自长安至寜都遂定居焉后以其术传廖三传廖传其子瑀瑀传其壻谢世南世南传其子永锡遂秘而不授世之言地形者其盛无逾此数人今其书世多行之皆与郭氏合世不信地理之术则已信之舎此将何从求之欤元新喻刘则章有塟书注释金华郑彦逺复校而刻之
　　曾文辿雩都崇贤里人师事杨筠松凡天文防纬黄庭内景之书靡不根究尤精地理梁贞明间至袁州万载爱西山之胜谓其徒曰死塟我于此卒如其言后其徒忽见于豫章归启其官无有也所着有八分歌二卷【豫章书】
　　宋
　　刘江东雩人杨筠松在防州江东因同曾文辿传其术初杨与曾并不着文字江东稍有口诀其裔孙谦为宋吏部郎中知袁州事乃着囊经七篇词防明畅人传诵之
　　字伯玉寜都人年十五通五经人称廖五经建炎以茂异荐不第后精父三传堪舆之术卜居金精
　　山自称金精山人所着有懐玉经【同上】
　　卜则巍字应天贑县人精形家言著作甚富所传雪心一赋防约而该业地理者咸宗之【同上】
　　元
