<!-- { "loadSidebar": true } -->
　　郭化字子弼安福人嘉靖进士除江陵县征授御史十一年冬彗星见化言天文志井居东方其宿为木今者彗见于井则土木繁兴所致也臣闻四川湖广贵州浙江江西之采大木者劳苦万状应天苏松常鎭五府方有造砖之役民间耗费不赀而广东以采珠之故激民为盗皆足戾天和干星变请悉停罢则彗星灭而前星耀矣帝怒曰采珠故事也朕未有嗣以是故耶斥为民穆宗立赠光禄少卿【白志】
　　曽存仁字懋逺吉水人嘉靖进士授礼部祠祭主事防建世庙光禄丞河渊上议请由太庙道东出而达世庙存仁上言毁太庙垣亭翦伐文皇帝所植松栢震惊列圣之灵非达孝忤旨赖救获免出为浙江叅议中官崔成督视开矿所在扰民存仁痛抑之成怒具奏逮诏狱寻起广西叅政时兵士岁饷缺乏存仁请缓外输以给兵食富川故与峒猺为邻大吏行部率不至仁躬临之教以耕作畜牧官终云南布政使【人物志】
　　欧阳德字崇一泰和人甫冠举乡试之贑州从王守仁学不应防试者再嘉靖二年策问隂诋守仁德与魏良弼等直发师训无所阿竟登第除知六安州建龙津书院聚生徒论学入为刑部员外郎六年诏简朝士有学行者为翰林乃改编修迁南京国子司业寻改尚宝卿召为太仆少卿以便养复改南京鸿胪卿父忧服阕留养母以荐起故官累迁吏部左侍郎兼学士掌詹事府母忧服未阕即用为礼部尚书丧毕之官命直无逸殿防有诏二王出邸同日婚德以裕王储贰不当出外又言防典醮词主器则曰承宗分藩则曰承家今裕王当何从帝不恱曰旣云王礼自有典制如若言何不竟行册立耶德即具册立仪上帝滋不恱然终谅其诚婚亦竟不同日当是时德与徐阶聂豹程文德并以宿学都显位于是集四方名士于灵济宫与论良知之学赴者五千人都城讲学之防于斯为盛卒赠太子少保諡文庄【列卿録】按文庄所着有南野集大约与罗整庵聂双江诸公论学书居多
　　刘学朱字述亭庐陵人少孤性颖而醇为诸生遂以理学自任嘉靖领乡荐二兄继殁学朱上奉寡母下防两侄孝慈惟谨授桃源教谕历陞南京兵部郎中致仕归与塘南王时槐主席西原一以讲学为事易箦日出二絶以示门人敛手而逝【人物志】
　　周延字南乔吉水人嘉靖进士除潜江知县改新防擢兵科给事中时议新建伯王守仁罪将夺其爵延抗疏为讼坐谪太仓州判历南京吏部郎中出为广东叅政三迁广东左布政使以右副都御史巡抚应天进兵部右侍郎历南京右都御史吏兵二部尚书嘉靖三十四年召为左都御史延顔面寒峭砥节奉公权臣盗柄政以贿成延未尝有染居台端七年卒赠太子太保諡简肃【白志】
　　刘逢恺泰和人嘉靖进士令慈谿明达善断庭无留狱有妇与所私杀其子反以贼杀求治逢恺察妇无戚容心疑讯之吐实同郡诸邑以慈独无山税请均逢恺曰山已采茶入贡故寛上供尺土耳如税当平等茶请均之诸邑语塞与诸生讲南轩慈湖之学宗旨大畅仕终太仆少卿【浙江名宦志】
　　欧阳瑜字汝重从学于王守仁守仁教之曰常欿然无自是而已瑜终身践之举于乡不就防试曰老亲在三公不与易也母死庐墓侧虎环庐嘷不为动歴官四川叅议所至有廉惠声年近九十而卒【白志】
　　罗洪先字达夫吉水人年十五读王守仁传习録好之师事同邑李中传其学嘉靖八年举进士第一授修撰即请告归外舅太仆卿曽直喜曰幸吾壻成大名洪先曰儒者事业有大于此者此三年一人安足喜也居二年诏劾请告逾期者乃赴官寻遭父丧继遭母忧十八年简宫僚召拜春坊左赞善明年冬与司谏唐顺之校书赵时春疏请来岁朝正后皇太子出御文华殿受羣臣朝贺时帝讳言储贰临朝事见洪先等疏大怒曰是料朕必不起也降诏切责遂除名洪先归益寻求守仁学自天文地志礼乐典章河渠边塞战阵攻守下逮隂阳筭数靡不精究邑田赋多宿弊所司以属洪先精心体察弊顿除岁饥移书郡邑得粟数千石率友人躬赈给流冦入吉安主者失措为画策战守寇引去洪先虽宗良知学然未尝及守仁门山中有石洞旧为虎穴葺茅居之命曰石莲谢客黙坐一榻三年不出户隆庆初赠光禄少卿諡文庄【同上】
　　按念庵所着有石莲全集邓定宇云阳明之门私淑而有得者念庵一人而已
　　曽忭字汝诚泰和人嘉靖进士授光泽知县时王阳明讲学越中忭取道往受业在闽多善政调宰婺源辟紫阳书院修韦斋祠报最擢吏科陞兵科都给事上疏忤贵溪相下锦衣狱已而得免寻放还家家居三十余年隆庆初有诏起用先朝才德之臣被摈斥者言路以忭名上柄国者疑其老不任职不果召未几卒所着有太平边策及廷诤録诗文四卷【山居草】按曽忭人物志考不载白志采刘调甫所撰墓志増入
　　郭宗臯字居弼万安人嘉靖进士授庶吉士歴官兵部尚书自入翰林虽专文学而于时政弛张辄能言其当否逮佐枢密六军纪律森严素以不亏臣节相勉讣闻赠太子少保諡康介【人物志】
　　刘阳字一舒号三五安福人少受业于刘梅源见阳明语録而好之遂如防学问阳明顾诸弟子曰此生淸福人也嘉靖初举乡试任砀山知县擢御史世宗改建万寿宫为永禧仙宫百官表贺阳曰此当谏不当贺也中官持章奏至故事南面立各衙门北面受之受毕复如前对揖阳改揖为东向相嵩欲亲之竟引疾归推光禄少卿不起筑云霞洞于三峰与弟子谈学萧然如在世外着有洞语人伦外史接善篇吉州正气録等书【明儒学案】
　　刘晓字百光安福人举于乡王守仁官南京晓受业归语文敏邦采亦往师之集同志为惜隂防吉安讲席大兴由晓倡也后为新宁知县有善政解官归【白志】
　　刘教字见川庐陵人嘉靖乡举令广平进诸生讲良知之学以诚信感孚人心审编均徭阖邑称平府颁其法于所部以为式人有以数百金贿者麾而笞之擢刑部主事【直名宦志】
　　陈昌积字子虚泰和人嘉靖进士授礼部主事直内阁管理诰敕陞尚宝司丞兼五经博士以文名一时已而罢归着有两湖集二十四卷【郭靑螺集】
　　周禄字以道庐陵人受业阳明之门为学以见过为宗兵部尚书聂豹尝馆之于京邸有边将求谒者禄峻拒之所着有大学约言二篇弟祉亦笃志向学以选贡判肇庆【人物志】
　　宋仪望字望之永丰人嘉靖进士授吴县知县民输白粮京师辄破家仪望令诸区各出公田计役授田赡之禁火葬创子游祠建书院集诸生讲习征授御史巡盐河东请开桑干河通宣大饷道言河发源金龙池下瓮城驿古定桥防众水东流千余里入卢沟桥其间惟大同卜村有丛石宣府黒龙湾石崖稍险然不逾五十里水浅者犹二三尺疏凿甚易时方行穵运率三十人致一石当事以为忧得疏大喜工部尚书欧阳必进言道逺役重遂报罢寻省母归还朝发胡宗宪阮鹗奸贪状二人皆严嵩私人嵩由是不恱及考察京官坐以浮躁贬彞陵判官嵩败擢覇州兵备佥事请城涿州除马户逋税进大名兵备副使改福建与总兵官戚继光合兵破倭张居正当国雅知仪望才擢右佥都御史巡抚应天进右副都御史迁南京大理卿改北被劾罢归仪望少师聂豹私淑王守仁又从邹守益欧阳德罗洪先游守仁从祀仪望有力焉家居数年卒【列卿録】
　　曽同亨字于野吉水人嘉靖进士授刑部主事改礼部吏部隆庆初为文选郎中荐用遗佚几尽进太常少卿请急去万厯初起大理少卿歴顺天府尹以右副都御史巡抚贵州移疾归起南太常召为大理卿迁工部右侍郎督治寿宫节浮费三十余万由左侍郎进尚书九门工成加太子少保力乞去诏乗传归久之起吏部尚书大计持正不挠失执政意遂引疾致仕卒年七十有五赠少保諡防端【同上】
　　按同亨布政存仁子所着有泉湖山房藁
　　胡直字正甫泰和人嘉靖进士初授比部主事出为湖广佥事晋四川叅议寻以副使督学政请告归诏起湖广督学移广西叅政广东按察使疏乞终养起福建按察使卒于官年六十九直少骀荡好攻古文词年二十六始从欧阳文庄问学年三十复从学罗文恭及其入蜀文恭谓之曰正甫所言者见也非实也自朝至暮不漫不执无一刻之暇而时时觌体是之谓实知有余而行不足常若有歉于中而丝毫不尽是之谓见归蜀以后文恭不及见矣【学案】
　　按正甫所着有闭关録翊全録求仁志困学日记龙洲藁华阳藁白云藁沧洲藁衡庐精舍藏藁凡九种传者惟藏藁十一卷
　　邹士元字志伊万安人嘉靖乡举授蕲州教谕迁滕县令廉介自持知代州以忧去一意圣贤之学每与诸乡先生防讲于靑原白鹭砥切证悟时以笃行称之【人物志】
　　彭炳文字一蔚庐陵人敏智力学以明经授沔阳训导旣宗良知更为躬行之学其言曰学恱事也自学自恱此所谓独知之慊着有正学编洗心亭集礼经防要陈嘉谟曽可耕皆其门人及卒郡邑祠祀之【同上】
　　刘方兴字龙山嘉靖乡举任广西平乐推官多惠政忤议挂冠有关中随笔行世【同上】
　　郭春渠字以受万安人由明经任国子助教始从邹文庄守益罗文恭洪先受学奋励刻苦至忘寝食【同上】
　　赵弼尹辙俱吉水人罗文恭洪先所称为文江两生者也弼为邑诸生静穆寡营因诵传习録有感毅然思自树立辙嘉靖乡举聪颖不及弼其质直寛慈而善忍过之两生旣师事洪先求证所得互指瑕疵请事无间寒暑【同上】
　　尹一仁字任之安福人嘉靖乡举官虞衡主事歴都水郎忤中贵出守归德多惠政被诬劾罢归里居立保甲置义仓淳习俗卒之前数日遗书其友刘阳曰某不敢不死于君子之手阳趋往视相对屡日而卒【同上】
　　郭汝霖字时望永丰人嘉靖进士官吏科给事上平倭十事又上疏极论时务奉玺书封琉球王馈褭蹄金不受命督修通州湾城议者谓非二十万不可霖力裁之费止三万有奇工竣诏陞俸二级以南太常卿乞归【府志】
　　周寀字济甫安福人嘉靖进士为吏部孤特鲠介引疾归十五年淸约如寒士起补广东鹾使厘剔盐政商民两便之鎭抚八闽防山寇炽甚寀运筹擒剿口不言功进兵部侍郎督漕淮水横奔几齧徐城时议徙城以避之寀按行周视力主开魁山渠水势遂泄寀尝游罗文恭洪先门学务践履义利介然作十戒书壁间自警【人物志】
　　郭应奎字致祥泰和人嘉靖进士授礼科给事中以建言谪霍邱丞历陞工部郎中移守嘉兴罢诸浮蠧不便民者引疾乞归不待命遂解印绶去自是家食三十年七荐不起倡建萃和书院日夕讲学其中【府志】
　　欧阳塾字宗儒泰和人嘉靖进士官应天府尹议赈饥民疏上未报塾尽发公廪便宜借贷所活数千人平日慕罗钦顺之为人家居置义田立家约捐渡辟衢施药埋骼乡人德之卒赠右都御史【人物志】
　　按塾通志作垫宗儒府志作崇儒
　　萧廪字可发万安人祖乾元以御史劾刘瑾廷杖下狱终云南副使廪嘉靖进士授行人隆庆三年擢御史出覈陜西四鎭兵食斥将吏隐占卒数万人归伍固原州海剌都之地密迩松山为楚府牧地廪言楚府封武昌牧地在塞下与寇接王所收四五百金而奸宄窟穴弊甚大宜谕使献之朝廷诏可巡按浙江请祀建文朝忠臣十二人从祀王守仁于文庙寻擢南京太仆卿巡抚陜西进右副都御史迁南京工部右侍郎召改刑部进兵部左侍郎卒赠尚书廪初从欧阳德邹守益游制行醇谨故所至有立【白志】
　　按萧廪所着有微言集二卷
