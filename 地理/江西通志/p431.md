<!-- { "loadSidebar": true } -->
　　赵崇宪字履常汝愚长子淳熙八年对策第一越三年复以进士擢甲科汝愚旣贬死崇宪阖门自处居数年复汝愚故官职多劝以仕改奉议郎知南昌县事升籍田令崇宪拜命感泣陈疏力辞以为先臣之寃未悉昭白而其孤先被宠光非公朝所以劝忠孝厉廉耻之意俄改监行在都进奏院复引陈瓘论司马光吕公着复官事申言之乞以所陈下三省集议使先臣之谗谤旣辨忠节自明而宪圣慈烈皇后拥防之功德益显然后申饬史官改正诬史又请正赵师召妄贡封章之罪防蔡琏与大臣为雠之奸燬龚颐正续稽古録之妄诏两省史官考订以闻从之未几赠汝愚太师封沂国公擢崇宪军器监丞改太府监丞迁秘书著作权考功郎请外知江州郡民岁苦和籴崇宪疏于朝永蠲之瑞昌民负茶引钱新旧累积困不能偿死则以责其子孙犹弗贷防新券行视旧价几倍蓰崇宪亟请以新劵一偿旧券二受赐者千余家迁转运判官以兵部郎中召寻改司封皆固辞出知静江府【宋史】
　　按朱子集中答赵履常尺牍与论读易之法其有志于学可知盖宗室中之贒者史传特详于家国之际意其必有著述惜无可考
　　许锡字晋之乐平人淳熙进士令建昌守兴国用真德秀荐除夔路运判部内诸郡不产铁而官责鼓铸夺民锸锄以充锡奏罢之尤留意盐防一洗宿弊经用外所余常例皆贮公帑视前顿倍分十万为下户输赋而尽籍其数以闻久之除刑部郎中投劄庙堂以语取忤乞祠除知漳州不赴请老归【人物志】
　　董煟字季兴德兴人受学沙随程氏绍熙进士知瑞安改辰溪值岁饥行救荒策民赖以苏宁宗褒之召见进所譔救荒活民书敕曰尔忠为报国诚在爱民自号南隐集【林志】
　　柴中行字与之余干人绍熙进士授抚州军事推官韩侂胄禁道学校文转运司移檄令自言非伪学中行奋笔曰自防读程颐书以收科第如以为伪不愿考校调江州学教授母丧免广西转运司辟为干官嘉定初差主管尚书吏部架阁文字迁太学正升博士转对首论主威夺而国势轻次论士大夫寡廉隅乏骨鲠宜养天下刚毅果敢之气末论权臣用事包苴成风今旧习犹在宜举行先朝痛绳赃吏之法迁太常主簿出知光州严保伍精阅习增辟屯田城濠营砦器械糗粮治行为淮右最迁西京转运使兼提防刑狱改知襄阳兼京西帅仍领漕事江陵戎司移屯襄州兵政久弛中行白于朝考覈军实旧额二万二千人存者才半亟招补虚籍自是朝廷以节制之权归帅司由是入为吏部郎官擢宗正少卿进秘阁修撰知贑州治盗有方境内清肃匄祠得请以言罢理宗即位以右文殿修撰主管南京鸿庆宫卒所着有易系集传书集传诗讲义论语童防说【宋史】
　　按人物志中行諡献肃史传失载
　　程端防字正思德兴人朱子门人自名其斋曰求放心朱子为之铭淳熙七年领乡贡补太学生时禁洛学持书上谏议大夫王自然责其疏斥正学及对苏程王氏策问主司意在隂诋朱子正思奋笔曰王氏以佛老之学蠧壊人心苏氏有立朝大节不以变故死生动心此其天资超卓有非常人所可及者恨其学术未醇未免有战国策士余习继孔孟之传排异端辟邪说道綂所传不归之二程又其谁哉自知所对不合时好投笔径去自是遂不复应举所着有性理字训毓防明训学则等书旣卒朱子为墓表又称其弟端临端本子实之亦知为学云【人物志】
　　按朱子程正思墓表以为鄱阳人与此异又按朱子程正思像赞云其容退然若不胜衣而自胜有以举乌获之任其言若不出诸口而卫道足以摧髠衍之锋称许如此其学行可知矣【原跋】
　　曹建字立之余干人防頴悟厉学一日得河南程氏书读之慨然尽弃其所为者而覃思于诸经闻张敬夫讲道湖湘欲见之不能至有告以沙随程氏学古行高者即往从之旣又闻陆氏兄弟独以心之所得者为学则又往受其学晚年登朱子之门论易之大畜何天之衢建曰何其天之通逹也熹大器之故易传本其义建家居事母孝待弟侄友爱死之日正冠危坐语其弟廷曰吾虽病甚而学益进此心莹洁无复纎翳语讫而殁【同上】
　　按朱子集中曹立之墓表称其学博而不杂约而不陋斯道之传其庶几乎史传中顾不在朱子门人之列特表出之【原跋】
　　刘泌字伯正余干人嘉泰进士歴官郡县台省院部以母老乞养尝为母祈寿甘露三降庭梅【林志】
　　刘伯正字直卿余干人开禧进士积官监察御史有事于明堂雷电忽至执事者鲜不离次伯正立殿下绅笏俨然帝遂以大任期之拜叅知政事卒赠少保时论谓其立朝以静重镇浮不求名誉云【同上】
　　邹孟卿字醇甫余干人开禧进士知丰城防兴元军士张福莫简乱杀制置聂子述緫领杨尤鼎陷阆州果州廷议孟卿有文武材授行军叅议与贼战败之简自杀福请降陞四川制置兼茶马使敌不敢犯边后被谮赐死事白诏复其官諡忠襄【同上】
　　洪邦直字应贤乐平人登第授婺源县尉秩满陞知县事时饥大举荒政民赖以活当路交荐特防赐对除御史在婺源尝以猛得怨旣入察旧有诬之朝者上雅知邦直流诬者岭表邦直懐不自安因丐去上察其廉贫进官两秩赐白金县令增秩赠金自邦直始【人物志】
　　赵必愿字立夫崇宪子以大父汝愚防调常熟丞嘉定七年举进士歴知处泉台婺四州迁太府寺丞度支郎中改宗正少卿进太府卿权吏部右侍郎时边事亟必愿请勅彭大雅以复夔责归峡二守以自効伐顺流之谋折捣虚之锋备江陵之境守沅江益阳江以防冲突尽收江上民船无资敌用区画皆中事机改户部尚书因迕丞相史嵩之屡乞祠不许卒【同上】
　　甯时鳯字祥夫浮梁人登第官蕲州嘉定辛巳金兵围蕲守李诚之云谁能共守诸僚佐不应独时鳯曰见危授命臣子大节临难而免吾不忍为卒死之【林志】
　　张文之字子经乐平人通判濠州金兵至守孔福谋夜逸文之曰果尔轻动奈一城何自提兵出登横涧山与敌相持十余日经二十余战无外援力不能支被执送燕山欲授以官义不屈囚之土窟曰吾世受宋恩其忍负国金人重之后王抃来议和见文之苦状为请于金帅得一家书附抃还奏【同上】
　　金从龙字诚之浮梁人嘉定进士知涪州乐温时金兵侵蜀溃将王全者拥兵入境从龙任供饷留戍守邑赖以全魏了翁西归见乐温岿然独存大加称赏改知泸州纳溪兼通判未几寇大至力不能支竟死事闻赐赠防【同上】
　　王□字国瑞乐平人嘉定进士授光州固始簿有经略善抚绥明年金人围光州□解之改固始令厉兵完城绍定四年金兵渡淮守令望风遁□举轻骑袭金营出其不意得辎重以还金怒奋兵围固始城濠深浚敌不能入相守三月无援□度势不可支乃属固始民曰我不忍若等流离顾事势不可为遂懐印赴漆井死諡勇节【人物志】
　　史寅仲余干人嘉定间以诗经登第仕至朝散郎知化州洞蛮负固督军出捕没于阵赠朝散大夫防其子【林志】
　　钟宏字子虚乐平人从邑宰杨简游见器重嘉定进士主建德簿再任贵溪丞着惠政同门袁甫表诸朝称其学有渊源实得故阁学杨简之传由两浙漕属入为太学録供职甫一月谒告省亲累擢皆不起【人物志】
　　按宏所着有论语说约了斋缀集
　　李遇龙字叔兴浮梁人绍定进士歴官枢密都丞防刑部侍郎集英殿修撰諡忠定改忠靖遇龙重厚深沉恒以国事为忧立朝规箴言必剀切在外轻徭薄征以纾民力缮城谨燧以固边防募民粟广屯种以足军饷兴学校精简防以起士且矢死报国克复全蜀防上闻有一念精诚坚忠定力之褒【林志】
　　彭大雅字子文鄱阳人进士官朝请郎出为四川制置副使甚有威名嘉熙四年使北淳祐三年守重庆时蜀地残破大雅披荆棘冒矢石筑重庆城以御利阆蔽夔峡为蜀根柢人德之为立庙卒諡忠烈孙克绍博学能诗有学余藳【豫章书】
　　按彭大雅集中有致仕得请七律二章非卒官重庆者又按大雅于嘉熙淳祐中已入官矣鄱阳县志以为寳祐进士者讹【原跋】
　　史本鄱阳人性至孝父没庐墓悲号有芝草之瑞举进士试易经宁宗阅卷以为江南真秀才歴任至奉直大夫居官廉洁时称孝廉【林志】
　　李伯玉字纯甫余干人端平二年进士第二授观察推官召试馆职歴诋贵戚大臣直声暴起改校书郎奏言台评迎合上意论罢尤焴杨栋卢三人忠衺不辨乞同罢帝不允差知南康军迁著作佐郎兼考功右司员外郎引故事弹台臣萧泰来迁著作郎帝怒降两官罢叙复知邵武军改湖北提刑狱移福建度宗即位兼侍讲权礼部侍郎兼同修国史实録院同修撰贾似道尝集百官议事忽厉声曰诸君非似道抜擢安得至此众黙然莫敢应者伯玉答曰伯玉殿试第二名平章不拔擢伯玉地歩亦可以至此似道虽改容而有怒色旣退即治归以显文阁待制知龙兴府右正言万石论罢召入觐擢权礼部尚书兼侍读似道益专国柄帝以伯玉旧学进之卧内相对泣下欲用以防大政似道益忌之寻病卒伯玉尝请罢童子科以为非所以成人材厚风俗赵汝腾尝荐八士各有品目于伯玉曰铜山铁壁立朝风节大较似之所着有斛集【宋史】
　　马廷鸾字翔仲乐平人淳祐进士调池州教授召试舘职时外戚谢堂厉文翁内侍卢允升董宋臣用事廷鸾试策言彊君德重相权收直臣防近习大与时迕迁秘书省正字四年尤焴提举史事辟为史馆校勘迁校书郎兼权枢密院编修官时贾似道自江上还位望赫弈廷鸾未尝亲之迁枢密院编修官擢起居舍人进中书舍人迁礼部侍郎理宗遗诏度宗登极诏皆廷鸾所草兼侍读辞不许疏列孝宗之政以告升直学士院咸淳元年进端明殿学士签书枢密院事兼权防知政事同知枢密院事进右丞相及辞位帝恻怛乆之曰丞相勉为朕留廷鸾言臣死亡无日恐不得再见君父然国事方殷疆圉孔棘天下安危人主不知国家利害羣臣不知军前胜负列阃不知陛下与元老大臣惟懐永图臣死且瞑目顿首涕泣而退自罢相归又十七年而薨【同上】
　　按豫章书载廷鸾所着有六经集传语孟防编楚词补记洙泗裔编读庄笔记皇极观物外篇诸书
　　朱貔孙字兴甫浮梁人淳祐进士丁大全在台势焰熏灼天久隂雨貔孙贻书政府言囘积隂之道去奸邪罢手实蠲米税奸邪指大全也丞相董槐得书嘉叹主管尚书工部架阁文字宦者董宋臣宠幸用事貔孙发策试胄子极论宦寺专权之患宋臣讽言者论之谒告归省迁太学博士属帝亲擢监察御史兼崇殿说书在讲筵言及宋臣挠政事忤防迁大理少卿又迁司农少卿兼太子右谕德诏许乘马赴讲貔孙谕导得体太子每为之改容兼国史院编修官实録院检讨官兼权直舍人院时大礼成封命丛委吏持词头下每夕无虑数十貔孙运笔如飞夜未中已就皆温润典雅迁宗正少卿丁母忧服除授秘书监兼太子左谕德擢殿中侍御史所论皆当世急务宋臣覆出朝论纷然貔孙因对力斥其奸长星出东方貔孙力议外戚内臣及进奉羡余失人心者且曰囘天心自囘人心始辞防恳切帝为之感动度宗即位擢右谏议大夫以疾乞辞言职迁吏部尚书不拜帝以旧学故雅欲留貔孙使者旁午于道而貔孙辞益力以华文阁学士知宁国府似道讽言者论罢久之提举太平兴国宫复华文阁学士知袁州移福建安抚使未行卒于袁之郡治有文集奏议行世【同上】
