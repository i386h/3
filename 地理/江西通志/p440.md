<!-- { "loadSidebar": true } -->
　　董尚行字笃卿德兴人博通经史尤究心理学从明德先生游悟性命之防因有独得谆谆以诱进后学为己任因着纪言编一卷旣殁郡守张有誉请祀乡贤【同上】
　　史乘古字尔力鄱阳人崇祯庚辰授宁津令承荒敝之余推意休养民懐其惠又保守孤城以治行报最擢永平治中未任归【同上】
　　高日临字俨若鄱阳人崇祯壬申以恩选知四川大宁县宁多高山深箐人迹罕到忽山后有贼自盐井来仓猝间乏战守备时防防篆者方阻兵自卫日临齧指血上书求援不报城遂陷不屈死之【同上】
　　徐明字宗允浮梁人以选贡授山西平顺知县平顺因山为城地僻民贫明杨抵任劝农课士缓征息讼民咸戴之崇祯六年流宼至议者曰蕞尔孤城无与为守曷若权宜避郡可乎明扬曰吾为朝廷守土设不虞惟有死耳因设法守御贼不能克后力竭城破不屈以死【同上】
　　胡重明字养元鄱阳人崇祯末以岁荐授贑州训导后署安逺县事土司兵变逼城重明奋不顾身督卒固守及城陷朱衣坐堂上不为动宼刃之并刃其家属七人【同上】
　　罗伏龙字佐才余干人崇祯庚午举人福王时参史可法幕代周志畏为江都知县内治民事外理军务昼夜竭心力州被围可法谓伏龙亟去伏龙曰大丈夫岂可临难茍免城破死之【白志】
　　国朝
　　范文程字现斗祖贯乐平人九世祖景申戍辽左六世生鏓字平甫明正德进士累官廵抚宁夏晋兵部尚书鏓生澄澄生楠楠生文程防补博士弟子员以文武全才从
　　太祖皇帝龙飞防赞机务克着兀勲顺治甲申
　　国家定鼎燕京以翊戴功晋内秘书院大学士掌院事年未六旬即上章归政退居林下构园亭于郊外日读书其中赋诗弹碁以自娯在政府掌机务十有七载勲名寿考善始全终尤为世所罕及子承谟顺治壬辰进士歴官浙闽总督耿精忠反抗节不降而死諡忠贞【人物志】
　　史彪古字焕章鄱阳人顺治壬辰进士入翰林改给事中前后居谏垣十年性狷直后擢京卿归里卒着有梧垣奏议善恶明微等书【安志】
　　王好善万年人性孝友家居耕读乐施与顺治甲午大旱岁饥倒廪出粟赈贫隣有卖妻鬻子者力为收赎屡与乡饮年八十三岁一门四代人以为善行之报云【府志】
　　杨鼎臣乐平人父明由为盗所执索多金赎命罄家不能得鼎臣毅然以身易父还竟为盗杀邑令扁旌之
　　【安志】
　　黄有章字闇如鄱阳人顺治己丑岁贡性耿介浑朴与物无竞幼女曽受萧氏聘萧氏子被掠杳无音问有章誓不悔盟后二十年萧氏子归伊父母俱亡家无立锥有章抚养如己子甲寅避兵儒塘一日沐浴逝年八十有七【府志】
　　王阅道字赵如鄱阳人家贫九岁犹未就傅有志向学以伯氏为师天资明敏弱冠食饩于庠以岁贡赴廷试念亲老亟归侍养父疾危笃呼天请以身代已而果瘳事兄抚弟备极友爱子传康熙辛未进士翰林院检讨貤封如其官阅道不改素履著书谈道优游泉石以终老人称海岸先生【崇祀録】
　　洪国屏号耕石余干人以岁荐任训导教谕歴十二年陞中部知县有惠政寻以老病乞休卒于邸清俭至无以殡所着有尚书会防幻真编诸书【府志】
　　彭允升安仁人邑庠生康熙乙卯贼踞邑城允升团结乡勇御贼被执勒招降所聚乡勇不从遂遇害乡人义之为塑像祀本里白兔寺【同上】
　　呉镐字西涧安仁人防丧父与叔同居事之犹父叔二子镐尤友爱之后叔子固求分析镐不得已取赀产三分之一余悉以归叔子族党高其义让尤工诗文刻有西涧集【同上】
　　沙坤瑞余干人性至孝十六岁丧父衣棺无资典身殡殓种蔬供母母目丧明每以舌洗其障膜母年八十余衰病不能起朝夕奉侍始终无怠及母终汲水以浴母不忍轻弃其水一饮而尽隣里感其孝怜其贫稍捐以庐墓三年致驯虎伏蟒之异【安志】
　　按安志载余干雷佩鄱阳黄天寿俱以孝称为附识其名于此
　　胡之珆字集英余干人居仁八世孙筑室藏山之麓顔其堂曰希敬平生学问尤精于易兼通河洛理数晚充岁贡聘主东山书院教所着有希敬堂八箴东山学规及诗经养正藏于家【白志】
　　王传字绍薪鄱阳人康熙辛未进士由庶吉士歴官国子祭酒丁外艰服阕以母高年即请终养家居十五载养亲课子外仍手一编为人沉静不可干以私三校礼闱俱称得士乙未视学山左尝曰学臣清心寡欲不足异所难者衡才不爽尺寸耳优不滥俾中材絶幸获心劣不苛令非才有容身地人服其公平雍正元年癸卯
　　特开恩科典试山左时大旱榜发甘霖立沛人称为霖雨榜所取中多老成名宿又号先生榜复
　　命后眷注优渥恩赉稠叠
　　御赐讲幄清班四字匾额年六十五卒于官雍正三年春
　　予祭葬【家传】

　　江西通志卷九十
　　钦定四库全书
　　江西通志卷九十一
　　人物【二十六】
　　南康府
　　南北朝
　　周续之字道祖雁门人其先过江居建昌八嵗丧母哀戚过于成人奉兄如事父晋太守范立学集徒续之年十二诣受业数年通五经五纬号曰十经名冠同门称为顔子既而闲居读易老入庐山事沙门慧逺时彭城刘遗民遁迹庐山陶渊明亦不应征命谓之浔阳三隐尝以嵇康髙士传得出处之美因为之注武帝遣使迎之礼赐甚厚每曰眞髙士也通毛诗六义及礼论注公羊传【南史】
　　李迁哲字彦安南康人后梁明帝时黔阳蛮田等抄掠江中为患迁哲出讨杀获甚多寻诏迁哲镇襄阳陈将章昭达攻逼江陵告急于襄州卫云直令迁哲徃救【湖广通志】
　　司马暠建昌人仕陈为大中大夫性至孝母病亟祷于先祠愿以身代母果得痊【明一统志】
　　司马延义字希忠建昌人为陈司徒从事中郎事亲孝居丧哀毁朔望诣墓哭奠路旁老栢遂为枯瘁【林志】
　　凌恭字遵徳建昌人精通五经埋名晦迹炀帝时召为学士【同上】
　　唐
　　张懐约字进宏建昌人初仕隋归唐为温州司马博学强记文词典丽讲三礼三传出诸儒之右性尚简约后隐于当阳山莫知所终【明一统志】
　　郭元靖字长宁建昌人才兼文武隋末兴兵保卫乡里归唐累官防抚吉三州司马衡州刺史所在以廉谨称【豫章书】
　　徐元之建昌人幼颖悟通经史年十七第进士为监察御史累迁邠王府长史改曹州刺史有文集十卷【林志】
　　熊孝子名仁瞻洪州海昬县人性至孝为袁州宜春县丞丧母奉柩归卜葬县西归义乡冈阜崄峻丧轝莫能致孝子念非水道不可达誓倾家资掘地为川以通江方庀工俄而天大雨水自墓旁近地涌出成川与江流接舟以得达既葬结庐墓侧居六年有慈乌来巢之异观察使路嗣恭以闻勅旌其门孝子官至萧山县令卒世名其川曰孝子港桥曰孝感桥里曰孝锡坊【王忠文传】
　　按海昬县汉属豫章郡即今南康府建昌县地唐洪州宋太平兴国七年置南康军割洪州之建昌焉故孝子应入南康然考后汉书海昬自永元十六年分立建昌县宋元嘉中废海昬移建昌居焉宋书郡国志唐书地理志洪州所属县俱无海昬今传以孝子为唐洪州海昬县人不审所据前志未载今采忠文集补
　　朱如璧建昌人早孤家贫卖薪易食以养母寒则温席暑则挥蚊二十余年无倦采访使韦虚舟雅重之【安志】宋
　　洪文抚南康建昌人本姓殷犯宣祖偏讳改焉曽祖谔唐防州司仓叅军子孙众多六世义居室无异爨就所居雷湖北创书舍招来学者至道中本军以闻遣内侍裴愈赍御书百轴赐其家文抚遣弟文举诣阙贡土物为谢太宗飞白一轴曰义居人以赐之命文举为江州助敎又诏表其门闾自是每嵗遣子弟入贡必厚赐荅之文抚兄子待用登咸平进士至都官员外郎【宋史】
　　按前志有刘彦诚传以为都昌人仲武之父锜之祖既又加驳正据宋史刘仲武刘锜传本秦州人今查陜西通志有刘仲武则与都昌无涉也故删之
　　孙琛冕子冕请白鹿洞故址为归老地诏从之未归而卒琛即其址家焉皇祐中以家资置学馆十间扁曰白鹿书堂以敎子弟就学者禀之郭祥正为记仕至礼部郎中【林志】
　　陶唐字元坚星子人潜之裔通六经精子史尤长于春秋发明奥防后学名士多出其门【同上】
　　李亮采建昌人临川邹余呉履中相继为鄂州通城知县于学宫建资源堂以书币聘亮采典敎事力学以待举修已以致人士皆乐就之【黄山谷资源堂记】
　　李常字公择南康军建昌人也举进士调江州判官宣州观察推官发运使杨佐荐改秩常推其友刘琦佐曰不见此风久矣并荐之议者谓常能举善而谓佐为知人除秘阁校理熙宁初自太常博士改右正言时方更法常言始建三司条例司已致天下之议至于均输青苗敛散取息傅会经义人且太骇又言州县有不散常平钱而但使民出息者诏常具姓名以闻常不以闻遂落校理通判滑州嵗余复职知鄂湖齐三州召为太常少卿迁礼部侍郎哲宗立进吏部侍郎常上七事曰崇廉耻存乡举别守宰废贪賍谨疑狱择儒师修役法又论役法差免二科以为法无新陈便民为是今使民俱出资则贫者难办俱出力则富者难堪盍各从其愿庶几可久加龙图阁直学士论取士请分诗赋经义为两科以尽所长改兵部尚书辞不拜出知邓州徙成都府而卒年六十四有文集奏议六十卷诗传十卷元祐会计录三十卷常少读书于庐山五老峰白石庵之僧舍书几万卷既贵思欲遗后之学者乃藏于山中时人目其居曰李氏藏书山房而苏轼为记其事云【东都事略】
　　崔闲字诚老星子人读书不务进取襟懐清旷以琴自娯结庐于玉涧号睡足庵自谓玉涧道人东坡过之曰醉翁喜琅琊山水沈遵以琴写其声惜乎无辞今玉涧道人妙于琴故因其声而为辞以补石刻在郡斋【林志】
　　陈圆字徳方星子人饱学独行甞应制科寻隐后山名辈多出其门黄鲁直访之赋诗有域中咫尺云横栈独倚前山望后山之句又名其堂曰独善【林志】
　　陈慕【一作篆】字必正星子人宣和进士少从陈莹中刘壮舆苏养直游廉静有守厯任州县所至有政声及佐大藩或劝求郡不肯屈节厯倅洪潭明三郡以祖业逊兄初预寄居后山号星湾先生子准字正臣以父荫补官年五十即挂冠归【林志】
　　李公懋字子勉建昌人建炎进士累官江西提举召对陈五事擢监察御史髙宗驻跸建康大臣请还临安公懋力排秦桧以为不可疏三上不报出为湖北提刑累迁太府少卿终湖南漕【林志】
　　曹兴宗字伯起都昌人绍兴进士仕至防军赠光禄大夫所至政声籍甚子三人长彦纯次彦约俱受业朱子之门彦约自有传【人物志】
　　雷潨字朝宗建昌人胡铨一见大嘉赏张栻尤推重之【同上】
　　萧之敏字敏中都昌人登进士授监察御史累官吏部侍郎出为湖南转运副使终秘阁修撰周必大铭其墓【林志】
　　戴师愈号玉谿子星子人博学强记摭庐山古今人物着列传十三卷又作麻衣易后登隆兴进士授湘隂簿【同上】
