<!-- { "loadSidebar": true } -->
　　刘逊安福人成化进士为御史首劾巨珰蒋琮不法十事下诏狱谪外任复以裁抑岷府禄米被诬逮系谪四川断事历陞湖广副使逆瑾索赂不得又以他事逮狱夺职瑾诛召还逊三系狱而直节始终不囘天下想望风采焉【人物志】
　　李贡字惟正吉水人成化进士歴官都御史防流贼猖獗出入畿甸贡严甲令谨斥堠有王指挥者内结钱宁外与贼通贡廉得其状召至诘责使擒贼以自效贼平乃寘之法擢兵部右侍郎以忤权贵意累疏乞归卒【人物志】
　　刘乔字述宪广衡子成化进士擢监察御史按畿内八郡独持风裁历湖广右布政廉明益着因奉命祀南岳卒【林志】
　　按刘乔讹侨白志据登科録改正即端毅公玉之父也
　　周渊字本深庐陵人成化进士授郑州知州率民垦荒地数百顷导河流漑之授以手激法民利顿兴巡抚李琰以暴刻陵长吏渊独不为屈所着有一溪集【人物志】
　　周孟中字时可庐陵人成化进士歴官副都御史性刚毅重名节尝讲学白鹿洞来学之士每至数十人听受问难娓娓不穷所着有畏斋集【同上】
　　刘震字道亨安福人成化壬辰进士及第歴官南京祭酒性刚毅耻于诡随为文敏赡雄健所着有双溪集【林志】
　　王祯字维祯吉水人祖省死靖难兵成化初祯由国子生授夔州通判荆襄石和尚流劫至巫山督盗同知王某者怯不救祯即代勒所部民兵昼夜行至则城已陷贼方聚山中祯击杀其魁余尽遁乃行县抚伤残招溃散久乃得还甫三日贼复劫大昌指挥曹能柴成激祯曰公为国出力肯复行乎祯即请往两人伪贺许相左右祯上马挟两人与俱夹水阵旣渡两人见贼即走祯被围误入淖中贼执欲降之大骂贼怒断其喉及右臂而死从行者奉节典史及部卒六百余人皆死自死所至府三百余里所乘马奔归血淋漓毛尽赤众始知祯败往觅尸面如生子广鬻马为归赀王同知得马不偿直榇旣行马夜半哀鸣王起视之马骤前齧项捣其胸翼日呕血死人称为义马事闻赠祯佥事録一子【白志】
　　按人物志云祯成化中乡举林志云祯殁赠夔州同知与所传各异俟考
　　马字孔任永新人成化进士授工部主事迁员外改仪制司郎中上章纠内臣权倾中外天下丧气异流左道欺罔圣德亏损盖指斥汪直李孜省之辈疏入上震怒逮狱大学士刘珝申救还职未几擢南太仆寺少卿调广西叅议适古田贼势告急铉矢志勘乱不避险阻初与贼遇斩获过半穷追遇伏死之提学副使周孟中亲为求尸七日乃得身无完肤事闻敕赐祭葬録一子入国学特诏桂林府建忠臣庙岁时致祭焉【吉州人文纪畧】
　　张黻字兼素吉水人成化进士歴后军都督府经历时刑曹林俊以忠谏下锦衣狱黻独上章救之亦下狱尚书王恕上疏力救各杖谪黻降石州知州【人物志】
　　钟鲸庐陵人成化乡举知新兴县故事县官率诣大府岁倍马夫直以进鲸曰剥下以奉上吾不为也卒以正额上之守怒诬下狱当道亷得其实欲更其县鲸曰以为有罪诚愿斥罢若无罪何必更竟卒于官【同上】
　　彭礼字彦恭安福人内阁文思弟也成化进士授兵部主事歴官太仆少卿上言自古牧马多在监苑未闻寄养民间今寄马驹岁课无穷而民间户丁生长有限以有限之丁责无穷之驹困何由苏请定种马之额为十万岁取驹二万五千髙壮者备岁用不堪者变价贮太仆寺如有倒毙即令买补可为久逺之计兵部奏行之于是两京种马始有定额治五年陞太仆卿擢工部侍郎以副都御史总抚苏松应天等处致仕卒【分省人物考】
　　刘戬字景元安福人成化进士授编修进侍讲孝宗朝使交阯餽遗一无所受交人为建郤金亭于思明道中后以春坊右谕德终所着有晋轩集【林志】
　　曾彦字士美泰和人成化戊戌进士第一时年几六十祭酒邱濬书归第防旗对云江右贤科十囘虎榜魁天下西昌文运三应龙洲过县前都人荣之官至南京翰林学士预修宪庙实録其为文不事刻削而思致绵邈自不可及【明一统志】
　　刘彬字素彬永丰人成化进士授程乡县令考绩赴部老稚追攀道左彬曰若等毋虑吾行不出半年耳去未三月邻邑饶平贼发城陷奔屯程乡彬过家卧病闻之即力疾陆趋四日及境为白行军布政陶鲁军众邑小乞散之邻邑以纾民困陶擒贼五百余多滥入者彬力言于巡按御史雪胁从者过半九载考绩布政刘大夏署云无能事之虚名有牧民之实惠后进朝请大夫【人物志】
　　刘鸿字云表泰和人成化丁酉举于乡两拟春官第一才名达禁中宪宗赐以巾曰遮旸免其家徭役邱文庄濬倪文毅岳戴恭简皆与为忘分交所居七星坳自号七星居士诗文集十二卷【防水志林】
　　欧阳旦字子相安福人成化进士授休宁令复二程之祠表忠孝之墓累官南京副都御史歴任三十余年清节始终一致弟晳字子履甲辰进士广东提学佥事才行实相伯仲云【林志】
　　刘丙字文焕安福人成化进士为监察御史按歴所至风采壁立累官湖广巡抚时方大营建迁工部侍郎督诸藩采运材木竭立区画令行弊革卒赠南京工部尚书諡恭襄【人物志】
　　王懋中原名中立字与时安福人成化进士宰南乐累官南京右都御史当鎭抚滇南时不避权贵奏免塲课数事忌之者众遂上疏乞归宸濠叛懋中倡集义兵告变于巡抚王守仁知府伍文定协力讨平之乃诏起于家所着有心逺集【同上】
　　曾望宏泰和人成化进士歴刑部郎中凡诸司掣肘者大司寇悉付之曰非曾郎中不可有驸马奏争民田望宏廉得其实悉归之民又出诬执左道百余勘中贵官与皇亲互讦事各敛服寻擢知常州至则表节义抑强豪劝农造士政治卓然有声【同上】
　　龙伯泰和人成化进士知慈谿县恤民励俗葺先贤祠宇雪理沉冤祷雨龙见【林志】
　　刘孟字子贤安福人成化进士歴谏垣十五年刚直敢言尝劾文武官不职者五十六人皆罢之寿宁侯壻钱铭怙宠滋恶孟具疏直纠寘于法复请罢鎭守太监免为地方之害疏勘三大营互争接壤民田九百顷为草塲归之民陞福建左参政平白水峒剧寇陞佥都御史抚延绥逆瑾责赂逮狱濵死廷臣相率申救罢归【人物志】
　　徐穆字舜和吉水人治进士授翰林编修分校防试名士多出其门充正使颁诏朝鲜穆至正迎见之仪拒馈献逺人畏服逆瑾恶不已附调南京兵部员外瑾诛还职进侍读学士而卒【林志】
　　周鲁字纯夫吉水人治进士授监察御史纠弹不避时有以司马迁冢宰者十三道以为不可欲言之而无肯当先者鲁曰言官畏言耶即首署其名冢宰憾之后与都御史论差法不合遂乞休去【同上】
　　赵璜字廷实安福人少从父之官坠江中不死治进士授工部主事改兵部歴员外郎出为济南知府豪猾吏舞文璜择愿民教之律令得二十余人逐吏而代之汉庶人牧塲故是海丰民田德王府复争之璜勘还之民阅七年政绩大着正德初擢顺天府丞未上刘瑾恶璜坐巡抚朱钦事逮下诏狱除名瑾诛复职迁右佥都御史巡抚宣府寻调山东曲阜为贼破林庙在旷野璜请移县就阙里从之擢工部右侍郎总理河道改理畿辅世宗即位进左侍郎陞尚书刘瑾创元明宫糜财数十万瑾死奸人献为皇庄帝即位斥以予民旣而中旨令仍旧璜言诏下数月而忽更示天下不信帝即报许三年与廷臣伏阙争大礼显陵司香内官言陵制狭小请改营视天寿山诸陵璜言陵制与山水相称难槩同帝纳其言已帝欲迁显陵璜不可乃寝为尚书六年初值更化帝锐意厘剔中官不敢挠故得举其职后论执不已诸权幸嫉者众帝意亦寖疏璜素与秦金齐名考察自陈与金俱致仕驰驿给夫廪如故事璜有干局多智虑事棼错他人相顾愕眙璜立办旣去人争荐之召复故官未上卒赠太子太保諡庄靖【列卿録】
　　曾显泰和人成化乡举知靖州廉明勤慎节用爱人兴利除靖人怀之立去思碑于州治万厯三年提学副使陈允升题允崇祀【湖广名宦志】
　　袁道字德纯吉水人性刚介淸苦力学成化进士知宜兴太平二县擢御史巡按广东至则斥賍吏搜奸诸大吏皆凛凛相戒政暇请谒陈献章于嘉防楼经旬不倦寻以疾卒于龙川献章作诗哭之称眞御史【安志】
　　胡准安福人成化举人知嘉州州旧无城值盗起甚震惊准调集乡兵筑城编巨木为栅附以石盗不得入并免水患焉卒于官民祠祀之【四川名宦志】
　　伍符安福人希渊子成化进士知宁波府才猷敏练不畏权势有贵家壻暴横杀人符尽发其奸置之法擢四川右布政历直巡抚防武宗南巡武臣刘晖宦官张忠并以宠幸前驱窃弄威福符正色与抗左右共嫉之驾旋有银章之赐【直浙江名宦志】
　　刘桐永新人治乡举知泰顺持法严平听断明允悉民隐省繁费尤加意士严斥羣小勾摄无一卒下乡民頼以安【浙江名宦志】
　　刘玉字咸栗万安人治进士授辉县知县发粟赈饥奏蠲虚税复业者千家擢御史初孙伯坚金琦王宁皆以传奉得官已又以指挥胡震为都指挥玉抗疏言传奉不已继之内批大累圣德乞皆罢之不纳武宗即位甫四月灾异迭见玉陈修省六事刘健谢迁罢玉驰疏言刘瑾等佞幸小臣巧戏弄投陛下一笑顾谗邪而弃辅臣此乱危所自起乞置瑾等于理仍留健迁辅政不报遂引疾归后瑾榜玉奸党复诬搆之罸输粟塞下者三最后逮系诏狱削籍放归瑾诛起河南佥事迁福建副使召为大理少卿擢南京右佥都御史提督江防宸濠反攻安庆玉以舟师赴援事定改抚郧阳世宗即位进右副都御史歴刑部左右侍郎初偕九卿争兴献帝不宜称皇又偕廷臣伏阙哭争以大臣不罪六年秋坐李福达狱削籍卒于家玉所居仅庇风雨天文地理兵制刑律皆有论著隆庆初赠刑部尚书諡端毅子慤南京工部右侍郎历官亦有声【列卿録】
　　邹贤字恢才安福人治进士授南京大理评事数有条奏时颇称之历官福建佥事擒杀武平贼渠黄友胜以疾归家居孝友丧祭一循礼制【白志】
　　按邹贤即文庄公守益之父
　　罗侨字维升吉水人受业张元祯讲学里中治进士除新防知县有惠爱正德初入为大理评事京师旱霾上疏曰臣闻人道理则隂阳和政事失则灾沴作愿陛下愼逸游屏玩好放弃小人召还旧德与在廷臣工宵旰图治并勅法官愼守成律即有律轻情重者亦必奏请裁决毋擅有轻重庶可上弭天变下收人心时朝士久以言为讳侨疏上自揣必死舆榇待命刘瑾果大怒欲抵极刑降中旨诘责数百言令廷臣议罪大学士李东阳力救得改原籍教官其秋瑾败寻召复官引病去宸濠反王守仁起兵吉安侨首赴义世宗即位即家授台州知府建忠节祠祀方孝孺询民间疾苦岁时循行阡陌课农桑讲明冠婚丧祭礼境内大治擢广东左叅政上疏引年竟归抚按并请留吏部又牒趣不得已之官逾年遂谢病去【同上】
