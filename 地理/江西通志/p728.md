<!-- { "loadSidebar": true } -->
　　书萧焕有临江为政碑后　　　　刘　诜
　　予旧阅古人平反辄为反覆数过喜快若亲见又恨今世无复见此人及见其斥鬼神破妖异则又疑史氏或采摭之过今观萧君焕有临江所为政则知古今人眞无不相及而史皆信史也夫知屈抑而不敢言见像偶而辄下拜皆怵于祸福也天下惟不怵于祸福者可以行其志天下惟学而有守者不怵于祸福萧君之政通幽明而无间其要不越于学耳今方闭门益究经史则其政未可量也仕而优则学学而优则仕萧君有焉
　　跋曾氏世谱后　　　　　　　　虞　集
　　南丰曾氏之族其在金谿者故宋南安守仕于国朝佥福建闽海提刑按察司事以奉议大夫致仕讳冲子之孙元黙命其子衍以南丰金谿曾氏世谱示集受而读之作而叹曰善夫文昭公元丰七年所为族谱叙也文昭之言曰家传旧世系以为温彦博高士亷所撰而有不敢信者经唐末五代之乱又有不可考者自其身追寻先集之遗至其乡石记钟铭之属得其六世之名讳犹有不能尽知者盖愼之至也曾氏之门若文定文肃文昭一时文献之懿度越古今文肃贵为丞相自可以见其源本之深固而足以知其流裔长久盛大矣世之人曾不知古人之意妄引名族贤者而自附焉觊以自表而不知诬祖之罪其为不孝甚大而其官爵年代参错舛误徒贻识者之笑叹是故若文昭之志其族谱所以为君子之道而后世之所当师法者也且夫子孙旣多支分派别而服尽而亲尽而谱有不能及者遂至如涂之人士大夫家着谱者尝病之而文肃公之言又曰后之续此书者世绪旣逺并载则不胜书彼此各书则可以互见此良法也此小宗附于大宗之微意士大夫家作谱者之所当知也曾氏自南丰而金谿三百年间人门并着谱无遗阙而按察公兄弟三人在故宋时并践华要推恩先世至于师保南丰三君子以来金谿又其一兴也集尝观于临川之乗自宋初有黄门乐侍郎晏元献公王荆公之家乐之子孙尚多晏亦有之而王氏之后分居金陵其后人特少南城旣自为郡南丰又别为州其居金谿者复为临川之大族何其盛哉集尝待罪国史厯观国家贵戚勲臣世系承诏撰经世大典必移文其家按其文字石刻与简册不谬又询其子孙至于故老而后谨书之正恐他日有温高之致疑于后世乃若前朝之故家遗族仅存于今时者集亦尝得见其人见其谱而读之其不胜感慨者多矣若曾氏者其可感也夫亦可敬也夫
　　跋刘墨庄世谱
　　故宋临川世家莫如乐侍郎晏王二丞相家最贵重南渡后如橘园李侍郎青田陆先生及崇仁罗春伯枢密月湖何同叔尚书梅亭李公父中书皆着姓而有道德行艺文学政事卓卓可述者及他郎官卿监以下尚多有之内附国朝将七十年矣乔木故家或着或微其谱或存或否要必有贤者出而后有以亢其宗而兴之也其自外来寓者则有桐木韩氏子孙近得见谱于郡城俯仰今昔伊可怀也墨庄刘氏自清江来金谿遂为邑之望诸孙叔熙能以垂三百年之家世及其文学交游之懿辑为三巨编何其备哉噫诗书清门有能世其学者则可以有誉于天下而贻永于后来矣
　　书曾氏家谱后　　　　　　　　黄　溍
　　韩魏公有言谨家牒而不忘乎先茔者孝之大也家牒之不谨祖先文字之不传欲究其宅兆而严事之其可得乎贑人曾鲁卿于少师文清公为六世孙宦游南海上最久一旦归而理其先墓之尚存者复其墓田之夺于豪右者奉其墓祭之废不举者凡以家牒之未坠犹有可考见也魏公之言岂非信然哉夫以魏公精搜博访仅能推及先茔之八世而止今鲁卿所谱至于十有八世墓在州里者亦十有三所虽魏公弗如也鲁卿之友著作郎麦君出示此谱因识卷末惟尔后人克谨其传焉
　　跋新建龙泽书院本末　　　　　柳　贯
　　当胡文定公与其子致堂先生留馆龙泽山中正绍兴初议弃地讲和时也其假辞春秋着王霸内外之畧君臣父子之伦以窃附于复雠之谊今其书列在学宫则是龙泽山中一草一木犹能知公措辞之严而执义之正也而况故老袭传汉南州高士徐孺子亦尝读书其地先贤轨躅宛其未泯而可忽哉里佳士熊若明能兴其景行之思割己田以荐祀事贤矣曼硕内翰又能倡诸乐善之友身任买地建祠之责岂不尤贤乎藐兹晚出滥竽劝学敢三诵缁衣之章以庶几乎闻风于千载之下而有以窥伊雒渊源之所自在此而不在彼也明
　　刘参军黄牒跋尾　　　　　　　宋　濓
　　西昌刘氏素号簪缨家由宋治平元年至咸淳十年擢第奉常者八人与乡闱之贡者又二十九人其讳在中字伯正者凡四被荐送方登建炎二年进士第授文林郎永州録事参军此盖其九月所受黄勅也宋旧制告与勅多兼给思陵以建炎元年五月一日即位于应天府戎马纷纭庶事草创其月十七日始诏文武官自大中大夫正任观察使以上并命辞给告余则令吏部具钞降勅则当时给勅者颇众不特初入官令録而已后因臣僚奏请洊诏已给勅官俟法物成时逐等依旧给告则三年三月九日也牒后所书中大夫守右丞朱中大夫守左丞顔而不着其名朱名胜非諡忠靖顔则名岐盖元年十一月思陵驻跸维扬越十日擢岐与许景衡为尚书左右丞二年五月十三日景衡罢而胜非代其位以月日较之必知其为二人矣又书正议大夫守右仆射而不着其名氏当是黄潜善无疑或谓为李纲殆非也纲自元年七月五日自右仆射升左仆射潜善从门下侍郎为右仆射是月纲即出提举洞霄宫二年十二月十九日潜善始拜左相此牒给于是嵗之九月其以右仆射系衔非潜善而何职事衔之上三人者并加守字凡阶高而官卑者称行阶卑而官高者称守官阶同则无之此犹循唐制也呜呼潜善主和误国眞奸臣之雄不足汚君子齿颊岐亦小人力党张邦昌诋纲为金人所恶不可使秉钧轴章至五上而不愧惟胜非差强人意律以春秋责备之义亦有不得免焉区区富贵能几何乃无所忌惮至于如此墓骨已朽览其官氏人犹指议之有愤惋不平之气果何为者哉参军八世从孙职方郎中崧出此于破坏之余演饰以成卷轴然自宋迄今已厯二百四十有五年矣宋之取士用辰戍丑未年建炎二年属戊申其秋亲试进士赐李易以下四百五十人及第出身有差盖元年丁未翠华出幸江南故无暇及之尔因并书之以解读者之疑云
　　题吴节妇诗后
　　余自壮年则闻临川吴节妇黄氏贞而甚文及顷嵗承之史馆总裁有元一代之史四方以节妇状来上者甚众余心存黄氏事欲为立传而有司独逸之殊窃恨焉今年黄氏之从孙吴君伯宗以其所为教子诗示余称黄氏年二十七而夫泰发贾死江湖间二子一女幼黄氏苦心瘁形慈鞠严教诗其教之一端也余诵其辞愈叹异焉妇人之不二其志者古多有之矣而未必能文也问有能文者矣其行未必皆善也在孔子删诗之时三千余篇之中求其备是二者惟共姜之柏舟为然其时去文武周公之化未逺犹且若是况今又二千载之后而黄氏独有之岂不尤为难能矣乎其难能如此而史遗之诚可恨也然共姜之事初未尝有传特以其诗见取于圣人而传黄氏之诗自誓之坚与之死靡他之语无异至于教子则深计逺虑以圣贤之道望之有非柏舟之所能过诚使后世有钜人君子者出采而録之其传世无疑矣惜乎余不足以张之也虽然安知来者无其人乎伯宗愼守以俟之可也
　　庐结社图跋
　　右庐十八贤图一卷上有博古堂印识不知何人所作描法学马和之人物布置则彷佛东林石刻而韵度过焉其二人相向立一人戴黄冠手持衣袂而扬眉欲吐言者道士陆修静也一人敛容而听之者法师慧逺也其一人冠漉酒巾披羊裘策杖徐行而萧散之气犹可掬者陶元亮也其一人蹑履抠衣笑指元亮者毕颖之也其一人执羽扇宴坐芭蕉林下者慧逺之弟慧持也其一人与持对坐合爪防二指者僧跋陀也其一人俯仰其手操麈尾斜拂坐陀下者宗少文也其一人居持右抵肩作礼而为貌甚恭者僧昙顺也其三人皆披甲一人持铁如意一人展卷读一人美髯而反顾者则刘程之雷仲伦周道祖也余则余忘之矣又颇记程之莲社文云嵗在摄提格七月戊辰朔二十八日乙未慧逺命正信之士豫章雷次宗等百有二十三人集于庐山般若台精舍修西方净土之学今所画止十八人取著名于时者也人数増减相传有不同者所记异辞也或疑修静与逺公不共时盖晋有两修静此正世称简寂先生者也当是时晋室日微上下相疑杀戮大臣如刈草菅士大夫往往不仕托为方外游如元亮道祖少文辈皆一时豪杰其沈溺山林而弗返者岂得已哉传有之羣贤在朝则天下治君子入山则四海乱三复斯言抚图流涕
　　题叶赞玉墓铭后
　　余在浦阳与贵溪叶先生赞玉交先生之子名爱同性颖悟特甚尝引之升楼出经题试之至正己丑先生父子皆别去声迹不相闻者二十三年矣洪武辛亥之二月予考试春闱及榜出有叶孝友名乃贵溪人恐为先生之子复以名不同为疑时车驾将幸临濠是月壬申防闱试事方毕癸酉即亲防于廷甲戍胪传进士名午门外即日谢恩趋青宫听注授写职名为丸耦进而分拈之孝友得为平乡丞戊寅锡宴中书堂予被酒上马出有从傍呼曰君非宋学士耶曰然曰子为谁曰我叶爱同也于是下马执手相慰劳问何以更名乃知有司误以其字闻复问先生安否则作土中人已六年矣为之悲喜交集喜则以先生有子悲则以先生之学仅止于斯也呜呼二十三年之间人事变迁何所不有身老幸未死得与孝友一接岂非天哉然昔见孝友时两髦初胜簪耳今则以文辞第奉常年且三十有八矣余之顚毛欲不种种尚可得乎俯仰古今而不知中心之惨惨也孝友以蔡君渊仲所撰墓铭相示因题其后而归之
　　书孙氏复姓文后　　　　　　　刘　崧
