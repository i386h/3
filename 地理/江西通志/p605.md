<!-- { "loadSidebar": true } -->
　　祖宗酌前代和籴利便间命诸道籴所部以备邉储以待平颁凡以为民也命有司相视地宜量度民力而后下令于郡郡奉命而行斯民懽忻应令无黾勉不获已之态天子之惠施均逹而有司于体国谊亦无负呜呼祖宗以仁爱垂法此其亿万年不可易之规欤惟袁山隘地瘠民不得尽其力相习而惰往年丰穰赋输之外家无盖藏嵗一不登则仰食旁郡其溪源流浅东歴分宜出渝川滩碛鳞比商运不通就籴者负戴以驰仅纾旦夕之急设旁郡亦饥乏则袁无炊烟其西北二邑曰萍乡曰万载皆水道阻絶转载﨑岖劳费特甚是以袁独不可籴皇祐中以万载秋苖不能输郡俾附输于筠袁之苖庾俾附清江政为袁不便水道省转载费耳祖宗规度民间利病周密无遗圣圣遵体不敢违越虽绍兴甲戌发常平之储己夘籴万斛之防皆寝不行隆兴初元军须调度供亿百费有防江西籴百万输丹阳一时有司失于讨论而袁当其数守臣曽伋惧失祖宗初意具不可籴状条举先后成牍闻上丐先罢黜朝廷嘉而免之淳熈癸夘总司被防以桩管籴五十万常平使者复欲均籴五万备赈贷二司文檄交至守臣曹训曰袁之和籴盖屡免矣民之受赐旧矣一旦开病民之端训之罪也所请恳切二司卒从之郡为大碑铭天子之仁记使者之惠相望后先为袁人庆袁人虽不能刲牲酾酒歌舞徜徉家自娱乐而十数年来妇子相保亡愁恨叹息声皆免籴之赐也绍兴癸丑傅被命假守大惧民力不裕明年漕使显谟赵公巩以率委籴之文下之袁袁父老诵隆兴以来曽曹二公所请故事鸣于廷傅应之曰漕使靖重少许可事不当意操持不移独民所不便及所愿欲弗得遂者罢行恐后驿闻立变视古使者无愧傅为民祈请职耳岂当自后于曽曹二公耶及列其不便以告果为之改命无难色未几漕使更视帅事防朝廷议赈饥委诸道分籴江西当二十万檄南昌县佐叶国乔以三万督办吾郡袁素不赡又适潦暵相仍农収不及常嵗十四人方忧饥闻帅有檄聚语失色贰郡赵彦真宰邑赵帅虙来谂傅曰今者帅以天子之命籴奈何傅曰请必可免亟使摹碑聨事状驰诣府帅曰隆兴淳熈相继免籴有石刻在袁人徳贤使者之惠铭之肺肝岂惟石焉日者拜帅之赐尚新袁人继此不无望于帅也而忍弃之乎已而南昌县佐察民力地势不便覆以状闻使者未复命而改籴之檄下矣袁人举手加额曰帅之爱民非吾属之所知也以吾郡数百万生灵决生死于祈请从违之间犹将夺之乳哺而慈母弗忍也昔贤使者有乳哺之恩而今贤帅臣汔保防之赐帅之惠侈于昔矣岂可无纪以光前躅请伐石大书以诏不朽傅曰民受赐而傅逭责不足道民颂帅之德而傅获托焉有称于无穷傅之荣也于是着前后免籴之由以明汔此惠之难与所遭之不偶然而刻之石
　　萍乡县学记　　　　　　　　　刘清之
　　袁之西南有县萍乡山水淑清罗霄杨岐秀气所挺硕儒鸿生县故有学主簿袁采勤力所营淳熈十年孙君逢吉治县有声始因其址斥而新之为屋百楹礼殿居中伦堂经阁斋舍孔宏章甫逢掖肄仪读书讲劝有程于焉游息于焉寝食以理性情学长文毅告刘清之俾记厥成惟昔三王明夫人伦以校序庠至于夫子金声玉振斯文用光诏尔后人克念作圣防念则狂念之伊何知致物格心正意诚本于修身齐家国治而天下平来者勉旃弗齐于兹弗已于行或曰太高前軰犹病末俗所惊曰譬夫匠工有巧拙规矩弗更抑亦如射虽力不足我鹄用张察尔学子廛居野处气习混淆幸而学焉所习者辞所愿者荣以为学者若是而止讵云知方今我何告逹道有五亶不可轻伋轲既往周程未出理宁遂亡寥寥千载善为属续岂无豪英尽伦无难取其一节依之奚伤请开其涂父子之美万石九卿惟圣暨贤洁清并着交友之良伯鸾徳耀夫妇如賔不矜而庄君臣之际始终无猜厥有孔明曰椿曰津白首孙弟亦佳弟兄合斯五典根心则同谁独弗防谓圣为迂谓道为逺曷其弗详嗟惟学子乃其夙夜恭畏自将初观近躅终归圣门祗率典常迨其久之行着习察理明义精斟酌损益权度在已应酬无疆如或知尔量而后入不入而量否则淑身燕及朋游副时所望俾我孙君与其令闻百世之长我昔州民欣诵光烈其着古章是嵗九月辛未记
　　万载新学记　　　　　　　　　杨　愿
　　袁自唐昌黎韩文公为州文风被于属邑至今不冺万载介于羣山之间风土淳厚士好学而民畏法得一材令则治道易易尔惟皇宋庆厯间制诏州县立学县始建夫子庙距县治之东二百许歩歴时滋久栋宇腐挠至不庇风雨崇宁以舍法造士乃立学于通济桥之东南废庙基为官舍俾监市征居之乾道乙酉适有以异议者自桥东南迁之古寺而士托足焉学区至是三徙矣神无以妥灵士无所肄业邑之秀民赖学以成就者盖少淳熈四年三衢祝侯勋实宰兹邑下车之明年政通人和百废具举他日入学释菜已事而叹曰浮屠之法吾儒所不事今寓其舍可乎防知丞赵侯帅侠主簿江侯琪克协厥议爰相旧庙而改作更徙监征之舍于他所是乃尊吾道激士气而顺人情也于是邑之贤父兄喜子弟之有教也不爱其力愿输家财以作其费钱以缗计者二千佣以日计者万余经始于四月之辛夘迄役于七月之丁亥奠享有宫讲劝有位退习有斋庖厨湢浴库廪之舍罔不严洁且屈致乡先生之有齿德者以为师资自是执经而至者源源不絶然后祝侯知邑民之可与为善而乐其政之成也以书抵愿求文为记愿窃观今之为县者日力不暇给甞惧财赋之不登狱讼之不平吏功之不应程而已至学校事则曰缓而不切仰惟主上厉精为治总覈名实至于教育人材未甞不留圣意嵗在丁酉亲幸上庠宠光多士又明年临幸秘书徧阅四库君臣乐恺皆所以风厉学宫为藻饰太平之巨观今祝侯乃能上体德意一新庙学可谓贤令尹矣昔晋范为余杭令兴学校之教士皆宗之史官以谓中兴以来未有如者唐郡邑至广而不闻复有范者出独衡山得一陆宰而杜子美作为诗章夸张歆艶以为首倡恢大义则兹事寥濶不常见自晋唐以来可知矣闻袁之士充赋有司者万载为多异时峩冠振缨策名委质为天子之公卿大夫百执事之选者皆自今日教飬之效而祝侯亦将去此而羽仪台省益茂尊主庇民之业矣姑承命而为之记












　　江西通志卷一百二十四
<史部,地理类,都会郡县之属,江西通志>
　　钦定四库全书
　　江西通志卷一百二十五
　　艺文【记四】
　　宋
　　智度寺记　　　　　　　　　　胡　寅
　　寺无记无以传久远有大事不足记而有小足记者有常事不必记而亦有当记者人生必有业古之民业四今之民业七既服耒耜而又执斤削既通货贿而又习弓矢失常变守盖弃材也治道所恶君子不言也各安其业不相侵紊犹动物不植走物不飞理之固然则又不必记也均是农也或卤莽或力田则力田者可取矣均是工也或竒衺或信度则信度者可取矣取之以劝能者戒不能者则不以其细故常事而无记也今夫服儒衣者则当脩仁义礼乐一取正于仲尼乃其业也诋訾先圣而崇向异端五欲贪汚而持守斋素殃民害物而懴祈罪福实诸所无而谈论空寂犹之弃材焉则无可称者矣去父母毁肤髪攻若学佛为广宫大厦以事佛而居其徒相与绍隆而不替此为僧人常业也凡其所建立必求吾儒之能文者以纪述之疑若不必记而君子有不免为之言者亦因其教寓劝戒焉耳既以为僧而又隳败其业甚则破戒律私妻子近屠沽市贩或至弃寺而出居风雨败佛像经卷为寠薮亦不顾恤如是者众矣则能不叛其教而守其常业者岂不足道乎丰城龙潭寺主僧广照以脩佛寺缘化有徐氏应兖父子施最厚照一不私已尽用以葺其庐凡殿堂门阁寮庖浴匽丹青铸甓物物咸称寺在邑东五十里山崦中松篁蔽亏涧壑舂撞人境佳处也绍兴壬子秋末予侍亲自杭西行至是少憇焉家君爱其防深清旷留度冬春甚适明年夏四月将去而之衡山广照请曰山僧垂老多病劬瘁于此屋未尝有士大夫车辙马迹也今幸辱临得一言刻诸石没齿不恨予既许诺又以其事问诸邑里无间毁者遂为之记盖叹世有当为而不为不当为而为之者则凡能为而不失其分者为可嘉也
　　重脩永新县儒学记　　　　　　尹　躬
　　永新古县也唐都有学学有孔子庙永新之学始于此矣至咸亨中营庙而已宋庆厯诏县士满二百人者立学及庙厥后教养之制有加而无已崇寜间徽宗皇帝颁舍法于天下作新人才县学岁时校艺升于州学粉袍竞集于斯为盛建炎初戎马交战士脱干戈之不暇学宫灰烬设鼓箧而莫适绍兴八年赵公不愆为宰还集散徙之民亟其乘屋比比可观公庭门关相继而立于是与士议剙学宫未期殿堂斋舍防库门庑并具塑先圣先师十哲像绘七十二子之徒生员诜诜俎豆布列复见太平仪礼牛公宏代之欲改作而未遑今上皇帝以孝道致治淳熙十四年下诏兴大学议复天下舍法县皆葺学养士会提刑夏公之文提举学事躬永新人也备员僚属得以图其地从容为言之请以学之东圃易司尉门増置二斋夏公欣然可之遂闻于朝即日命县按图鸠工四斋相望既广且正又加外缮奂然一新如赵公之绩牛公之忠于是俱成焉牛公求文以记夫大江之西山髙水深吉为之最义山直南叠嶂千层聨绵百里川流秀澈万折皆东异材继出史不絶书刘冲之有诗云义山山下有流泉泉号聪明自古传四百年中出三相不才何幸继前贤言与姚元之牛思黯为三也
　　两贤祠记　　　　　　　　　　韩元吉
