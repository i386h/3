<!-- { "loadSidebar": true } -->
　　擂鼓潭在南丰县西七十里两崖壁立夹溪中有一穴深十余丈圆径数十尺溪水怒号不息其声如鼓
　　麈落潭在新城县福山东五里相传有物如牛坠死其中钩引得之博物者曰麈也县东南十里有更鼓潭又五里有石板潭中有石板鱼善泅者见之县东六十里有横石潭一名龙潭宋傅权有诗
　　燕子潭在新城县西南五十里桃溪潴而成潭
　　米洲潭在广昌县西北七里相传隂圣墓下有一洲曰米洲岁熟则草茂岁凶则草枯又有七星潭相连如斗象
　　石壁潭在广昌县南十五里临水石壁髙三十余丈上有海眼俯瞰之深窈莫测
　　鵞公潭鸭公潭俱在泸溪县二都出云峰石壁四立名曰石仓从穴门入内有二潭相传老龙潜焉
　　大南涧在南丰县东南五里绕南台下又县南二里有小南涧发源牛头坑
　　七佛涧在新城县东四十里发源福山唐广明元年僧绍隆入山有七佛见故名
　　洪源在府城南十五里旧有小溪宋至道元年一夕水暴发有防鲤自民居跃出破陈家山而入江焉
　　鹤源在新城县北三十里慈源寺前昔有灵鹤翶翔水上
　　中洲在府城通会门外大江中春水泛涨其洲不没地谶云洲生毛羽出翰林元程钜夫官翰林承防人以为应后钜夫孙太常卿南云明宣德间掌制命谶复应焉
　　菖蒲洲在新城县南俗名打鱼洲有桥亦名菖蒲有寺名般若林
　　西池在府城西旧有清晖水心冉香碧圆垂丝涟漪六亭宋许抗清晖亭诗亭号清晖瞰碧莲半兼村树半神仙相近有咸池种莲藕味极羙今淤塞城东十五里有龙池
　　砚池在南城县儒学明伦堂右石甃之方广尺许深似之其清可鉴又宋碧眼泉在元妙观前黄采有诗
　　防松池在南丰县化成寺侧唐天祐间谢禅师植防松于池上新城县治内有濯缨池
　　白莲池在广昌县西南五十里唐仪鳯间居民曽延种红莲数岁变为白莲于花中得金范观音像因舍宅为寺后又变白为碧
　　瑞泉在府治内宋知军陈绎将还朝便坐之侧泉忽涌出故名治前有应春泉取施德如阳春之义又有仁平泉宋绍兴中叅军沈叙逹命名又张公泉在府治南宋政和中旱知军张宏凿井得泉郡人感而名之
　　鳯山泉在府城西北其泉甘洌用以酿酒并于神功汤塘泉在府城东八十里有泉涌出如沸汤至冬尤热又府城东北八十里有灵泉亦名汤泉
　　莲花泉在南丰县学前川上亭左昔人往浴闻莲花香气故名温泉在甘露寺前里人以石砌为三池冷池虽伏如冰热池虽腊亦沸惟温泉可濯濯者随意以和冷热有人投牲体于热池顷刻即糜烂近泉数十歩闻硫黄气丹泉在迎旴门外三仙祠下今湮
　　第一泉在新城县西旸山下清澈不涸较他水特重有亭额曰黎川第一泉明司空张槚书并记
　　隠泉在新城县西北四十里井有铜底水性较寒世传唐相郑畋所凿
　　酒泉在泸溪县东八里地名椒涧相传有道者教市叟投粒米于泉中即成佳醖随客所饮多寡无不沾足后道者复至以其心贪投一小石遂不复成酒
　　九龙井在府城南四十里井凡有九旱輙祷此
　　丹井一在府城南十五里乃洪崖丹井一在麻姑山仙都观世传为葛洪炼丹井
　　孙家井在南丰县东六里窦尺许泉涌不絶灌田千亩义水井在南丰县者有十皆岁旱不竭一在济川桥头一在濠头一在中巷内一在辛家路口一在馆前一在宜春门内一在护法寺一在黄泥巷一在祝家巷北一在学后凡祷雨则十井并祭
　　柏木石龙井在广昌县南二十里每见云雾滃然即雨祷或不应则投铁以怒龙必滂沛数日县西十里有石雩井旱祷之所
　　僊人井在广昌县塘坊之乌石峰相传杨仙至此以杖拄其石泉随涌出后有疾者饮之輙愈
　　鱼塘井在泸溪县一都溪中四围皆石其深莫测







　　江西通志卷十
<史部,地理类,都会郡县之属,江西通志>
　　钦定四库全书
　　江西通志卷十一
　　山川【五】
　　广信府
　　灵山在府城西北七十里信之鎭山也道书第三十三福地山有七十二下有石井石室溪五派西流入江按七十二之名旧志阙如广信新志特详今摘其尤者石屏居灵山中位顶有龙池瀑布髙悬百丈石人在灵山东北孤石挺立如人形花岩在双石东下有岩怪石嶙峋如花瓣双之下有圣井鹰嘴在石人西南髙锐如鹰喙岩前在廻龙西下有飬真岩胡超公学仙处龙泉有泉极清洌笑天狮怪石突起如狮昻首下有石洞水晶在遮岭后瀑布映日逺望之若水晶最险者为登楼在石屏西俗呼石阶梯于两崖石窍中置杙横大铁索于上约二丈许行者以手扶索循崖而渡稍下视则胆落矣草堂在白云南下有草堂聚讲若生徒聚讲状东台中台二下俱有庵插旗在天梯右石窍圆深可卓旗下有洪梁洞龙头在中台西石陡起如龙头状西台在老人西下有西防庵石合两石相合人潜声抚之则动摇发声则否又名摇石西絶顶为葛仙相传葛仙翁脩炼处坛址犹存九牛石冇九状如牛春鸟花石色红如杜鹃天半月在天马东北形如偃月下有泉名北涧响泉黄泥亦名黄土岭路通徽饶道士仙在灵山北下有洞风气徃来辄有声名仙洞鸣琴北最髙者为顶山下有龙湫水常溢出名阳际灵湫三十六尖森列如卓笔为数三十有六铜峰石色如铜其麓有七星潭髙城环视如城齐眉两峰并峙如列眉其余大槩以形似命名也宋韩元吉诗诸七十二磊砢略可推明夏忠愍言诗九华五老虚揽结不及灵山秀色多
　　南屏山在府城东南五里一名天马山拱抱府治如屏宋赵汝愚建南台于上今废谢文节枋得祠犹存府城北有茶山唐陆鸿渐尝居此
　　石桥山在府城西二十里其上平坦如桥故名山半一穴逺望如月又名月岩宋朱乔年诗凿透巉岩不记春山腰千古挂氷轮又西五里为仙山山势幽絶欲雨则云蒸下有龙井雩台
　　龟山在府城西南五里谚云水打乌龟石信州出状元宋徐元杰尝应其谶府城北十五里有吉阳山其旁有莲花石
　　青岩山在府城东三十里上有古寺清泉
　　铜山在府城西四十五里方舆记云下有天井广丈余有石倒悬如莲花其水碧色莫测深浅春夏不竭天欲雨井中即有白雾上腾
　　铁山在府城东南六十里旧尝冶铁后竭更名丁溪山乌石山在府城南七十里形势巉岩如累黒玉山半有一穴横深十余丈
　　铜塘山在府城南百余里险塞危峻中产铜铁明正统七年处州贼叶宗留等聚众盗冶十三年永丰知县邓颙追捕遇害后官军讨平之遂禁冶设隘戍守其地万厯间议开守土者力陈利害事乃寝
　　国朝顺治九年奸民复谋开采巡抚蔡士英具疏奏请勒石永禁
　　怀玉山在玉山县北一百二十里界饶信两郡当吴楚闽越之交为东南望镇方舆志云天帝遗玉此山山神藏焉故名怀玉或云山有异光夜烛因名辉山唐贾躭华彞图记云其山上干天际势聮北斗又名玉斗山有龙潭一十八磜又有二十四竒景峰九曰玉瑘银尖狮子石牛云盖天门飞泉屏风罗汉岭二曰七盘金刚岩二曰彩霞志初墩二曰金鸡望香池三曰洗墨九莲浴佛及石鼔山蟠龙冈过云洞誓坡石天圣松连理木皆胜槩之尤者也故县亦由此名南唐时县令杨文逸尝梦一羽衣自称怀玉山人来谒未几其孙亿生
　　二清山在玉山县北一百余里界衢饶信三州之境三峰峻拔与怀玉山并峙明鲁起元游记云至金砂灵济庙叩水玉洞行里许大石斜覆若屋曰龙门匍匐而过又数十歩至洞口石壁如削寒气逼人飞瀑直泻入洞底深不可测登山路五六里至马鞍湾路忽下袅如入井自此路直上如登梯凡二升降至银屏石下仰望石与云齐度风门又二升降至结防岩上有巨石横亘路在其下相传李尚书结防而度故以为号又二升降至神仙洞怪石罗列又三升降至罗汉洞石如补陀岩又二升降三石齐立若排又一石若屏始至山顶凡二十五里稍下得平地寛可八九亩有老屋其上作三清观有石刻三清石仙君葛仙翁李尚书金童玉女及潘元帅像登香炉石上望了岩山见石仙君仙人桥铁炉如石上生成尚书所铸也有卓旗石雷公石判官石幞头石勾刀石帽石西望彭蠡饶信东望衢严隠隠在云雾中万山尽在脚下山之下水西出则入于江东出则入于浙盖江浙山水宗也
　　水南山在玉山县南二里形如卓笔东有功曹山下有大王潭乃上干溪玊溪会处山巅有塔又名武安山
　　十二尖山在玉山县东十里惠安乡以峰攒十二故名相近有岩潭山岩深广可容数十人潭隠神物
　　太甲山在玉山县北二十五里与龙会山相连上有商太甲庙配以伊尹宋汪应辰诗君王自古幸游多未必南巡到涧阿
　　柳居山在玉山县东南二十里唐司空柳先锋宅墓在焉其右有古井一神龙所潜岁旱祷之多应井后有石崖壁立遇人语声激之则泉迸出如泻又东南十里为黄石山产石黄乃丹经所需者
　　茅阳尖山在玉山县南三十里有瑞峰寺银晶大王庙又南为齐峰山元时魏伭德居山中善制墨土人习之
　　古山在玉山县东三十里屏障复叠界江浙二省间山半有井一神龙所宅相近者为洪宻山
　　龙泉山在玉山县西八十里有泉不竭又髙平山一名霞山上有石坛相传李仙姑于此得道
　　龟峰山在弋阳县南二十五里有三十二峰名状各异中峰如龟故緫名龟峰有摩尼洞其后为四声谷循外谷入水帘洞飞珠卷雪景尤称胜又有蜃楼能吐纳云气可为晴雨之验宋陈康伯诗形势如龟禀赋竒昻头倚尾向溪湄谢枋得诗三十二峰峰最髙脚踏髙处真人豪近观灵山一培塿俯视彭蠡无波涛明章友直有游记而江隂徐祖之记尤详
　　待賔山在弋阳县东太平乡梁时置院今名狮子岩乌岭山在弋阳县东八十五里接兴安界其岭东连黄檗山岭西有水流入贵溪县界
　　捣药山在弋阳县东一百二十五里上有葛仙观捣药臼旁有甘井又石桥长二十歩唐天寳七载勅盖坛洒埽
　　军阳山在弋阳县南三十里方舆志云昔有将兵屯于山阳者故名唐贞元中出银铁宋干符后不复产县南新政乡有金鳯山山有竒石回旋如鳯又南为寳峰山广袤数十里与灵山龟峰并峙有石亭髙七十余丈旁有石桥长五十丈广二丈
　　仙人城山在弋阳县南四十里有峰壁立形如层城相传古仙蜕骨于此其顶平坦有池水澄冷可掬亦名赭石唐顾况有弋阳溪中望仙人城诗
　　十二台山在弋阳县西四十里山峰峻峭岩石竒秀七星山在弋阳县北三十里旧传七星坠此因名下有沃壤可以树艺县北一百里有潦源山其山所出之水混浊无源故名水流入上饶界
　　自鸣山在贵溪县西五十里旧名明府山又名神山上有湖欲雨则水涌其声如雷元张留孙言山神有灵状请崇显之至大中封真君袁桷有记
　　应天山在贵溪县西南七十里连冈叠阜自闽而来为诸山之宗宋陆九渊建精舍读书其中以山形如象更名象山
　　龙虎山在贵溪县南八十里两峰相峙状若龙虎道书第三十二福地汉张道陵于此炼丹山下有演法观古松夹道丹龟丹井及飞升台遗址尚存上清宫则在龙虎两岐之间前对琵琶诸峰右为仙岩一水萦纡莲花石横塞水口真神仙窟宅也今道陵裔世袭真人居之康熙庚申
　　圣祖仁皇帝御书碧城匾额暨大上清宫匾额赐张继宗
