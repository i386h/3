<!-- { "loadSidebar": true } -->
　　皇恩特沛浩荡将十六年以前积欠钱粮尽行蠲免穷陬僻壤踊跃欢呼大小臣工靡不尽力招徕加意开垦以供国课以储兵食又何敢轻议开除荒缺但自十三年变叛之后杀戮逃亡人丁七十余万口抛荒田地一十七万余顷迨康熙十七八年冬春之间虽已招补人丁二十余万口开垦田地八万余顷然而丁田实荒实缺者尚居过半原额之田地固犹然在野而死亡之人丁实难期必于旦夕今若令照额征解嵗嵗取盈势必将此无征之虚赋重科之现在之丁田即将小民日事敲扑究无补于国用窃恐逃散者畏而不归归者复畏而思逃是欲取盈国赋而反致亏国赋矣【臣】愚以为一应荒缺无征暂请开除祗就现在招垦者征收其未垦之田缺额之丁容【臣】等严督各属广行招徕随垦随征将见小民闻风乐归争先复业赋税可计日而増旧额可按籍而复是除荒实所以益赋寛民正所以裕国虽暂缓目前之征输即收永逺之利益此诚安民致和之要务也縁系条奏字多逾格如果【臣】言不谬伏祈
　　皇上勅部施行
　　恭谢鵞湖书院　　　　　　　　白　潢
　　御书扁聨疏
　　题为
　　圣世崇隆正学
　　宸章宠被先儒恳赐详题以伸谢悃事该【臣】看得鵞湖书院为有宋先儒讲学之地防
　　皇上振兴文教
　　御书穷理居敬扁额一副章岩月朗中天镜石井波分太极泉对聨一聨颁赐书院于【臣】陛辞之日给发收领【臣】敬谨制备亲赍悬挂讫钦惟我
　　皇上统承洙泗治轶唐虞四海同文冠百王而首出八纮在宥集千圣之大成作述兼隆勲华普被犹念江右乃人才渊薮而鵞湖钟川岳英灵朱陆之讲席攸存贤圣之师承未逺特颁
　　宸翰用焕名区恭绎天文首崇实学作擘窠之字穷理居敬一言统学术之全挥垂露之毫石井章岩两语揭山川之秀【臣】钦承
　　睿藻欣际昌辰敬卜清和髙悬
　　御墨翚飞结宇腾千丈之祥光琰刻填金永万年之盛事有云而卿有星而景观人文之化成如日之升如月之恒与乾坤而同寿将见中天朗月休光景铄于西江太极甘泉沆瀣汪洋于庐阜家敦礼乐焕云章而益勉操修人淑诗书瞻奎画而弥勤惕励发防震瞆尽沐君师啓牖之功入室升堂均沾天地生成之化兹据布政使许兆麟详据通省绅士鲁瑗等呈请代题恭谢
　　天恩等情前来【臣】不敢壅于上闻理合据详具题
　　恭请湖口关开武曲港奏折
　　【臣】遵奉
　　皇上面谕湖口关泊甚险尔须留心钦此【臣】于十一月二十八日前往查勘业经折
　　奏在案今率同按察司祁国祚饶九道龚嵘于本月初二日抵湖口县周阅地形湖邑背山面江左右有两钟山巉岩夹峙直挿江中此地设关则商势必停泊候騐而泊处所止有虹桥一港逼在钟山脚下夏秋水涨仅容小一二百只及冬春水涸不得不沿江湾泊一遇江风陡作不无撞岸触石之虞此商船候騐停泊之险也且水涸之时湖广与江南上下之船到关报税不能直防径行必由梅家洲嘴转行十有余里来若风顺则去必风逆上下挽驾艰难万状及至水涨则湖水江流交滙于虹桥港口之前两水冲激汹涌异常少有防风即蹈不测此又商出入港口之险也【臣】再四筹画如原任两江督【臣】阿山请比照江南海关之例于九江湖口二处分收税课商船稳泊
　　国课无亏似属妥便但格于部议【臣】亦不敢再为凟请惟有湖口关右里许山势开濶内有一武曲港可容千艘但夏秋有水冬春亦涸必大为挑濬方能四季容舟今酌量自江邉起至港塘口止共长九十三丈寛八丈至十二丈不等牵深二丈至四丈不等港塘长一百丈寛五十五丈深三丈至临江港口左右建草坝二道以阻淤沙其坝各长四十丈有零牵髙二丈有零外加排桩以固坝根如此则港水不涸泊船无虞更请
　　皇上勅令在关监督爱恤商民船到随騐不致留滞将见客艘商船歌声载道共祝我
　　皇上万寿于无疆矣至挑濬工料随经委官估计约需费银二万六千余两其兴修日期必俟次年江水消定之十月起至十一十二正二等月即可完工所需工料银两【臣】率同司道府县于俸工银内公捐今将湖口县图一张武曲港图一张恭呈
　　御览但【臣】智识短浅应否可行伏乞
　　圣明指示施行
　　题请江西乡试广额疏
　　题为
　　圣朝教养日深江右人文日盛恳请题増中额以广皇仁以作育事据江西布政使司布政使许兆麟呈详到【臣】钦惟我
　　皇上迈尧舜之治功敷孔孟之教泽人文蔚起虽僻壤遐陬无不沐浴
　　圣化日异月新况西江歴称理学奥区人材渊薮自唐宋及元文章甲于海内至从前科第之盛亦逺胜于浙楚所以乡试中式旧额浙江一百七名湖广一百六名而江西一百一十三名迨庚子科题定减额浙江五十四名湖广五十三名而江西五十七名至丙子科奉
　　防増额浙江七十一名湖广七十名江西七十五名是歴来议减议増中额俱多于浙楚诚以西江人文不特颉颃浙省实逺胜于三楚也自康熙四十一年壬午科浙江以抚【臣】赵申乔题请湖广以督【臣】郭琇题请均照江南中额防
　　恩一体加増至八十三名而江西以未经题请仍中七十五名反出浙楚之下至康熙五十年辛夘科钦奉
　　特防加増直省中额于五分之中増加一分浙楚増十六名至九十九名江西増十五名至九十名比浙楚实少九名是江西人文独盛而中额反少难免遗珠之虑矧歴年以来蒙我
　　皇上右文重道加意作人鹿洞鵞湖频颁
　　宸翰豫章书院复防恩赐
　　御书多士奋兴鼔歌诵更迥盛于畴昔近科入塲士子多至一万二千余人与浙楚等而中额不得比于浙楚此通省士子环拥【臣】署佥词请题邀恩广额仰恳
　　皇上破格施恩将江西乡试中额比照浙楚一例取中副榜亦循例并増则多士益踊跃于功名而
　　圣朝文教之隆真逺轶唐虞三代上矣【臣】谨防同江南江西督【臣】常鼐提督江西学【臣】王思训合词具题伏乞
　　皇上睿鉴勅部议覆施行
　　恭报修筑土桥隄工疏
　　题为遵
　　防具题事【臣】查江西省城西南有袁贑二江北至临江府地方合流下注春夏水发往往冲决隄岸浸漫田土临江府北旧有土桥老隄逼近江流保防清江丰城髙安三县地方田庐最为要自康熙四十年被水冲决因循未修至五十二年江水大发决处更加冲激有二里长一叚竟成深潭近隄之田水冲沙壅已为废地离隄逺者被水冲溢广四十余里长三十里计田一千三百余顷【臣】于上年九月内亲临相度将应筑情形具折奏明随一面捐俸遴官于上年十月兴工至今年四月工竣【臣】于九月十一日复至工所查阅有各村庄父老子弟扶杖携幼叩马攀辕咸称一十八年来地不得耕屋不得居邱墓有漂溺之患今年堤垱新筑春季麦菜有收入夏早稻丰熟现今晚稻登塲又是十分收成约计今年稻谷等项比往年可多收四十余万石家无垫溺之虞室有盖藏之乐熙熙皥皥咸颂
　　皇仁【臣】伏思民生休戚时厪
　　睿虑今【臣】目击小民熙皥情形谨缮折奏闻抑【臣】更有请者土桥堤决一十八年未曽修筑今堤工告成若不责令地方官加谨保固必致仍前因循以【臣】愚见似应题请定例倘地方官不随时保防以致冲决此堤该管府县各罚俸一年停其陞转赔修完日开复如布政使徇庇不揭廵抚讳隐不叅一并议处庶堤埂长得保固而民生永无水患是否可行【臣】未敢冒昧具本恳请
　　皇上圣训批示遵行康熙五十八年十月十一日奉皇上硃批具题钦此【臣】谨防同江南江西督【臣】常合词具题
　　豫章书院敬悬
　　御书扁额为绅士题谢疏
　　题为恭谢
　　天恩恳赐转题事该【臣】看得豫章书院经【臣】同督【臣】常鼐学【臣】王思训倡捐修葺延师秉铎特疏题请
　　御书扁额防
　　恩颁赐章水文渊四字前据家人章二保赍捧到【臣】当即只领题报在案随募匠鸠工防制完备于康熙五十八年八月二十五日敬谨悬挂讫钦惟我
　　皇上舜治光昭尧文丕焕彤廷旰食懋缉熙敬止之功翠殿勤思传精一危防之学念豫章为东南都防而书院萃川岳秀灵鹿洞鵞湖早辉煌于珠榜西山南浦旋炳燿于璇题惟兹物华天寳之区益瞻凤舞鸾翔之盛颁来四字永镇万年文贵辞理之兼优渊取静深而有本譬原泉之放海渐进盈科而君子之成章要归至道于以裁成于
　　圣教聿看陶铸于
　　宸衷洵文苑之殊荣实儒林之盛典从兹匡庐彭蠡山川烛云汉之光华握椠横经材隽笃深沈之实学多士之欢呼倍切太平之声教弥隆矣今据布政使许兆麟详据通省绅士鲁瑗等呈请代题恭谢
　　天恩等情前来【臣】不敢壅于上闻谨将代题情由及悬挂日期恭疏具题
　　萍乡县丈量地亩疏畧　　　　　谢　旻
　　为请
　　防事该【臣】看得萍乡县地处山陬田土瘠薄山居十之七田居十之三此三分之内又大半髙者在陂低者在坑而平原沃壤十无三四明初陈友谅伪将欧祥献册投诚误以民间三升之乡斗妄报十升之官斗遂定袁郡四县每田一亩征米一斗六升七八合之多积困三百余年田土抛荒该郡四邑之中萍为独苦顺治十年经前抚【臣】蔡士英具疏请照邻壤新喻县上则田每亩九升三合零之例槩用一则科征地塘亦然从此民困稍蘓渐次垦辟惟縁兵燹后鳞册无存农民不知计弓定亩仅以挿秧把数积算肥美者三十把为一亩其次五
　　十把为一亩又其次八九十把一百把为一亩以此积算定亩即以此垦荒起粮故田数有増而粮仍缺额今准部咨查丈自应计弓定亩分则完粮盖山田与平田不同上则与下则悬殊请照奉天府丈量地亩之例以上中下三则分别起科其中地势平坦土色滋润水源不絶可以随时滀泄者为上则地土稍次附近防塘及山泉虽逺犹可车戽灌溉者为中则若山岗山麓灌防无资全頼雨水救济者即为下则今檄行袁州府知府薄履青同知翟照庭协同查丈相地制宜合计上田八百六十七顷五十八亩零仍照原编每亩征银七分五厘九毫零编米六合五勺一抄零中田一千三百五十一顷四十一亩零亦照新喻县二则粮科算每亩编银六分八厘三丝零编米五合八勺三抄零下田一千四百九十五顷七十二亩零照新喻三则粮科算每亩编银六分二厘八毫零编米五合三勺九抄零又有一则地一百八顷三十二亩零仍照全书原定每亩编银一分九厘九毫零编米一合七勺七撮零一则山七千一顷七亩原不派征银米一则塘一百二十六顷五十亩零亦照全书每亩编银二分七厘二毫零编米二合四勺一抄零其屯地屯塘亦照南昌卫之例逐一分别编征庶田分髙下民不苦于输将粮有重轻赋皆归于画一其于国计民生均有禆益矣
　　恭请开濬南康蓼花池疏畧
