<!-- { "loadSidebar": true } -->
　　黄配元字位两乐安人崇祯进士令懐宁流寇焚掠江北城守戒严皖城旧有余忠宣濠堑嵗久湮没配元锐意修复又于濠外筑牛马墙绕以木栅以御贼骑之冲突具蔺石以挫敌锋六年之间逆贼震邻卒不敢逼行取授南兵科给事中特防以都御史巡抚安庆厉兵马饬守御上游屹然方聨络楚豫以图大举丁内艰去而江上不支矣前有文肃后有中丞皖人至今称两黄公祀名宦【人物志】
　　傅占衡字平叔临川人少有异禀涉猎诸家经目不忘性淡泊耻事征逐奉父山中谢絶一切所着汉书摭言编年国策颇得史家之要尝依郡志作临川记三十卷有湘帆堂集三十六卷【白志】
　　陈画字惟易金谿人读书躬行其学尤邃于易谓程子言易象变占备乎辞由辞以得意为知易之大义而邵朱或有异同也蔡虚斋至谓文王周公狭于邵子朱子密于孔子语尤不伦作周易意十二卷循孔子之传以测文周之辞从文周之辞以测伏羲之卦庶几得之又着杂言百五十章别有易备易谋筮考诸书数十卷【同上】
　　徐奋鹏字自溟临川人讲学授徒四方裹粮问业屦填户外尝删补毛诗朱传着有古今治统二十卷辨俗十卷怡思集十卷学者称为笔峒先生侄春溶有文名进士【同上】
　　李茹春字载阳临川人崇祯进士知华亭县赋重民疲布折白粮佥解者辄破家茹春派运有法尽革陋规嵗大歉饥民聚众刦巨室太守率兵往捕哗益甚茹春单骑谕解民赖以安立祠水次祀之
　　王士和字万玉金谿人崇祯庚午乡举南京既覆避地入闽授吏部司务擢兵部主事阅一月甫擢至延平府唐王走汀州留士和居守警报叠至召父老谓曰吾虽一月郡守当与城存亡若等可速出毋使数万生灵尽膏斧锧众泣士和亦泣退入内署谓其子宗翰曰吾一介书生数月而忝二千石安敢偷生从容正衣冠投缳死时军帅怜宗翰欲授以官宗翰不受扶父榇归【人物志】
　　揭重熙字祝万临川人崇祯丙子丁丑乡防试皆以五经中式初授福宁知州福王时擢吏部主事外艰归用曽樱荐以考功贠外兼兵科给事中从傅冠办湖东兵事泸溪告警冠不能救重熙劾解冠任兵事遂皆委重熙复擢江西巡抚右佥都御史攻抚州不克而退永明王授重熙兵部尚书兼右副都御史总督江西兵召募万余人薄邵武败还率数十人赴百丈磜就空营炊食被执至建宁死【白志】
　　黎民安金谿人崇祯十四年献贼破襄阳时民安为游击率所部力战矢尽被执骂贼不絶口而死【同上】
　　傅鼎铨字惟源临川人年甫冠举于乡为文深静如其人崇祯庚辰进士癸未特授翰林检讨闯贼犯阙铨投所居井中家人挽出之后间道入闽被获不屈死之【抚州新志】
　　郑梦眉金谿人崇祯十三年以举人授四川南郡令殚心抚字民彞帖服张献忠方肆屠掠又闻京师陷懐宗殉社稷北向长跪再拜毕正衣冠投缳而絶合室死难十余人部民聚哭为立祠祀焉【同上】
　　李国正字仲将临川人由举人知耒阳县革解费陋规银二千余两峒贼为寇捐金募民兵三千人坚壁待之贼从间道遁去乃纵兵斩数百人生擒其渠自是贼不敢窥境丁艰归复补顺昌卒于官【同上】
　　曽益字洪西临川人以贡廷试特授兵部擢贵州安平道时献贼入黔诸司皆遁独益集兵拒守城破死之弟栻以荐举为蒲圻令亦死献贼之难【白志】
　　曽亨应字子嘉临川人崇祯进士歴官吏部文选主事十五年秋诏起废亨应以毛士龙李右谠乔可聘等十人上御史张懋爵劾其私遂谪去南京覆江西俱陷永宁王慈炎招连子峒土兵数万复建昌入抚州寓书亨应亨应募兵数百未及防而抚州失亨应并长子筠被执俱死宗族死者二十人部卒死者三百余人弟和应奉父栋避肇庆闻兄死曰烈哉兄为忠臣兄子为孝子复何憾肇庆又失乃拜辞其父投井死先是栋弟栻为蒲圻知县栻兄益为贵州佥事俱死难人称曽氏五节云始亨应为懋爵所讦人颇疑之后亨应死难而懋爵竟降闯贼为直指使【同上】
　　王政岐字体仁临川人幼孤母杨苦节勤课领乡荐授鄱阳谕陞阳朔知县俗好屠牛嵗输官八百金曰牛胖税岐禁私宰弗取其税调临桂县里长例为盐商挽舟滩峻水驶舟损责赔累死力请于上获免通邑绘像祀之【广西通志】
　　桂春阳临川人善化尉时下乡催徴自备饔飱贫民任将鸡豚什物代估以完秋毫无犯民甚德之【湖广名宦志】
　　曽栻字季子临川人崇祯间由辟举授蒲圻令时寇氛交讧军需旁午以息事宁人为务刻意城埤训练乡勇得劲卒三千人献贼自陷省城后所至破竹咸宁嘉鱼已设伪职栻独传檄讨贼扬兵砂碛摧其前锋月余不敢逼城后单骑击贼坠马暴卒王墩庙乡民吴瘗之庙侧为草蕝以冺其迹其子来蒲发塜襚敛面色如生【同上】
　　周官字百度临川诸生崇祯间在粤西以兵部郎檄诸路召募城陷死之【广西通志】
　　陈焌字景川乐安人三嵗失母继母虐之饥寒楚挞无所不极人以语其父父欲逐母峻时年十五号恸乞留父殁偕其妻承欢继母无异所生母为之感泣【安志】
　　徐模字子范临川人少以孝着事继母极承顺抚兄子无异视子天衢由大行晋铨司丙寅忤逆珰闲住模大笑曰使汝失身则辱莫大焉【同上】
　　董学乐安人年十二母卒哭踊濒死大父惧以恸夭縻之塾执书垂泪不瞬谓其师曰师无以儿书为也吾仅欲得长侍吾母师亦感泣母柩故停馆侧一夕三鼓大雷雨忽闻呜咽风雨声相错师心动曰得无某孺子犹号母所亟视之从电光中见其两手翼柩如晤语然柩中似有应者亟防归继母凡六学事之皆如生母最后母杨尝病疫人无敢近独学日夕与俱壬申流寇肆掠学仓卒负母去贼见其四壁所列皆圣贤格言家独免于燬【同上】
　　按安志孝义传同邑尚有陈发张正纲詹德器张兴纯曽希和曽筠金谿黎人瑞江华全大成临川张大冠李伯美黄作龚以诚吴二崇仁聂瓘黄二严东乡吴安邦吴大行姓名附録于此
　　周文炜字赤之本金谿人生于大梁生平孤行已意屹立不移曰吾固坦然者也因自号坦然入南雍就选得暨阳簿谢官归筑室秦淮曰壮为五泄游人老作秦淮钓叟于愿足矣子亮工号栎园庚辰进士歴中外二十年能文章尤爱士故人士咸向往之【江南流寓志】
　　邹孕孝字恭甫临川人天啓丁卯乡荐性豪迈家徒壁立饮酒赋诗自若也困公车授蕲水教谕左良玉叛孝亟请民兵登陴县令孔某望风迎降孝正衣冠坐明伦堂贼至挟之出骂曰生平所守惟文章节义岂从反贼耶遂遇害【府志】
　　国朝
　　晁道焜字懐劬祖公诗建九经堂于金谿即今学宫也道焜少孤事母尽孝分产自取硗瘠曰吾年长尚习经营惟诸弟可悯耳顺治丁亥大饥百计赈施周人缓急虽老不懈年八十余卒子星辛夘举人有素心堂北山悟言集【安志】
　　按安志同邑傅振乐安丁自昌俱有孝义传
　　江琳字嘉玉金谿庠生顺治五年金声桓叛泸寇乘机搆乱假冒援师所至焚掠琳母朱被执琳倾赀求活母继以簪珥力竭未厌遂杀琳琳女七嵗见父死以石击贼中额贼怒复杀女朱强起夺刃不胜并杀之【同上】
　　杨孕第字及君乐安人顺治辛夘拔贡歴官凤翔知府甲寅吴逆叛凤翔为川咽喉进兵粮饷转输赖以不匮陞神木道副使以母老告终养归卒于家【同上】
　　张朝国金谿人顺治四年知松溪县时兵燹后民多散处井邑一空朝国招集流亡结以恩信咸归复业尝自署其防事云以名教为乐地登赤子于春台后郧西兵起遇害邑人皆为垂涕【福建名宦志】
　　李来泰字石台临川人顺治壬辰进士授工部虞衡司主事出督江南学政已而巡视漕河复整饬苏常水利农务裁缺归里康熙戊午以博学宏词征明年授翰林院侍讲卒于京邸所着有连龛集四十余卷并史馆诸传藁【安志】
　　游东升字曰生临川人顺治戊戌进士闻母变兼程归以未视含殓为恨哀毁委顿遂不起人咸惜之东升性介特复好赴人缓急里人陷寃狱将鬻妻以赂吏立为白其事所着有縁映楼集侄恢博通经史着深栁堂诗三十卷【府志】
　　张应胜字鸿溟临川人顺治辛丑进士康熙九年任广西梧州府北流县知县十三年十月孙延龄据广西省叛胜调集乡勇为守御备伪将唐朝凤以兵来攻胜率众登埤分兵拒守三日夜势危不支守备常某开西门出降胜出南门督战力孤不敌为贼所害家丁五人吏何涵俱死之雍正三年遣官
　　谕祭【府志】
　　刘嘉猷金谿人由举人授新建学教谕陞候官知县甲寅耿精忠叛力拒伪命遂被害事闻赠佥事
　　予祭葬【安志】
　　原良字鸣善乐安人笃志圣贤之学年八十余犹孜孜讲习或讽以过劳良曰人如鱼书如水水所以养鱼鱼不劳于水书所以养心心不劳于书也所着有三山存业十编步蒍草二十四卷桑绸彚纪三卷诗集六卷【安志】
　　江球字宜笏金谿人康熙辛未进士授庶常改御史歴官左副都御史天性孝友抚异母弱弟爱逾已子人无间言言动以礼自持与人温温可亲然清介特甚不可干以私辛卯典北闱试癸巳典武闱防试凡因縁请托悉禁不得发在官三十年淡若寒素以老成谨愼着年六十有八卒【抚州新志】










　　江西通志卷八十二
　　钦定四库全书
　　江西通志卷八十三
　　人物【十八】
　　建昌府
　　南北朝
　　周迪临川南城人少有勇略梁元帝时授髙州刺史封临汝县侯领临川内史侯景之乱百姓多弃为盗迪保境恤民所部独不侵扰临川郡尸而祝之【安志】唐
　　危全讽南城人干符末所在寇乱全讽聚众保乡里中和间诏为抚州刺史招怀亡叛百废具兴为人倜傥有大节博涉羣书爱敬宾客善抚士卒赏罚必当其功罪士卒乐为之用追封南庭王【人物志】
　　危仔昌全讽弟歴官新抚饶信四州刺史黄巢党黄可思窃发扰害乡闾初战弗克后复陈师鞠旅一战却之【林志】
　　后五代
　　元德昭字明逺仔昌子以危字刀下有厄改姓元居家孝友事吴越掌文翰用兵于闽机务悉以委之厚重多谋有辅弼才师旅戒严议者盈庭德昭至则他论自息累官至丞相赠太保【林志】
　　宋
　　曽致尧字正臣南丰人李氏有江南抚州上致尧进士第一不就太平兴国八年乃举进士召见拜著作佐郎知淮阳军留直史馆除秘书丞两浙转运使魏庠知苏州介旧恩以进致尧劾之上曰曽某乃敢治魏庠可畏也言苛税一百三十余条罢之移知夀州转主客贠外判三司盐铁勾院迁户部贠外京西转运使歴知东泉苏扬鄂五州终户部郎中所着仙鳬羽翼三十卷广中台志八十卷清边前要五十卷西邮纪要为臣纪要三卷直言集五卷文集十卷传于世尤长于歌诗云【王荆公临川集】
　　按曽致尧子固之祖也人物志林志以为五代时人载入抚州又入建昌两处重见今据王介甫所撰墓志节録改正南丰县今属建昌府宋史称抚州南丰者宋之建昌军自抚州分置也【原跋】
　　曽易占字不疑致尧子以防补太庙斋郎为宜黄临川二县尉举三法司中进士第改武胜军节度掌书记不往用举者迁太子中允太常博士知如臯玉山二县被诬归卒子六人巩牟宰布肇始易占以文章有名既仕不合即自放为文章而时议十卷尤行于世【同上】
　　按曽易占以子贵赠鲁国公林志失载白志采荆公所撰曽太常墓志増入
