<!-- { "loadSidebar": true } -->
　　四年【己夘】冬十一月孙策徇豫章太守华歆降【同上】江表传云庐江太守刘勲粮食少遣从弟偕告籴于豫章太守华歆歆郡素少糓遣使将偕就海昏上缭使诸宗帅共出三万斛米与偕偕乃报勲使来袭取之勲得偕书潜军到海昏宗帅空壁逃匿了无所得时策西讨黄祖行及石城闻勲轻身诣海昏分遣从兄贲辅率八千人于彭泽待勲自与周瑜率二万人歩袭皖城即克之辅又于彭泽破勲勲与偕北归曹公策讨黄祖旋军欲过取豫章使虞翻径到郡谓歆曰讨逆将军智略超世用兵如神今欲守孤城自料资粮已知不足不早为计悔无及也今大军已至椒邱明日日中迎檄不到者与君辞矣翻既去歆明旦出城遣吏迎策策既定豫章引军还吴
　　吴书孙讨逆传云以孙贲为豫章太守分豫章为庐陵郡以贲弟辅为庐陵太守
　　通鉴纪事云会僮芝病辅遂进取庐陵留周瑜镇巴邱
　　按豫章书载是年周瑜镇巴邱引裴松之云孙策于时始得豫章庐陵尚未能定江夏瑜之所镇应在今巴邱县也与后所屯巴邱不同又引晋地理志谓庐陵郡有巴邱县今抚州崇仁县即其地梁改巴邱曰巴山然考瑜本传先已为江夏太守矣巴邱之不属庐陵明甚盖吴之巴邱即今岳州巴陵地在汉为长沙郡下隽县也
　　五年【庚辰】夏四月孙策卒弟权代领其众【通鉴纲目】八年权西伐黄祖破其舟军惟城未克山冦复动还过豫章使吕范平鄱阳程普讨乐安太史慈领海昏【吴书吴主传】
　　吕范传云征江夏还定鄱阳策薨奔丧于吴后权复征江夏范与张昭留守曹公至赤壁与周瑜等俱拒破之拜禆将军领彭泽太守以彭泽柴桑厯阳为奉邑【据传则范平鄱阳在孙策时八年鄱阳复叛讨平者亦非范也】
　　程普传云从征江夏还过豫章别讨乐安乐安平定代太史慈备海昏【代慈事在十一年后】
　　太史慈传云刘表从子磐骁勇数为冦于艾西安诸县策于是分海昏建昌左右六县以慈为建昌都尉治海昏并督诸将拒磐磐絶迹不复为冦孙权统事以慈能制磐遂委南方之事建安十一年卒
　　十年【乙酉】权使贺齐讨上饶分为建平县【吴主传】
　　贺齐传云八年齐军讨汉兴经余汗以为贼众兵少深入无继恐为所断令杨松长丁蕃留备余汗蕃本与齐邻城耻见部伍辞不肻留齐乃斩蕃于是军中震栗无不用命十年转讨上饶分以为建平县
　　十三年【戊子】周瑜破曹操于赤壁使程普驻兵瑞昌忽有羣乌飞集军中以为佳祥已而得防遂名赤乌镇【九江兵防志】
　　十五年【庚寅】分豫章为鄱阳郡【吴主传】
　　歩骘传云建安十五年出领鄱阳太守
　　十八年【癸巳】豫章东部民彭材李玉王海等起为贼众万余人贺齐讨平之诛其首恶余皆降拣其精健为兵次为县户迁奋武将军【吴书贺齐传】
　　十九年【甲午】闰五月权拜吕防为庐江太守还屯寻阳【通鉴纲目】
　　吕防传云防还寻阳未期庐陵贼起诸将讨击不能禽权曰鸷鸟累百不如一鹗复令防讨之防至讨其首恶余皆释放复为平民
　　二十一年【丙申】鄱阳民尤突受曹公印绶化民为贼贺齐与陆逊讨破突斩首数十余党震服【吴书贺齐传】
　　二十四年【己亥】冬十二月以孙权为票骑将军领荆州牧封南昌侯【通鉴】
　　三国
　　蜀汉昭烈帝章武元年【辛丑】八月孙权遣使降魏【建安二十五年冬十月魏王曹丕称皇帝改元黄初二年废献帝为山阳公】魏封权为吴王【通鉴纲目】
　　二年【壬寅】冬十月吴王权改元黄武十一月魏主丕自将击之【同上】
　　汉后主建兴四年【丙午吴黄武五年】十二月吴鄱阳贼彭绮反【同上】
　　五年【丁未吴黄武六年】春正月吴讨彭绮禽之【同上】
　　周鲂传云黄武中鄱阳大帅彭绮作乱攻没属城乃以鲂为鄱阳太守与胡综戮力致讨遂生擒绮送诣武昌又云贼帅董嗣负阻刧钞豫章临川并受其害【裴松之云孙亮太平二年始立临川郡是时未有临川】吾粲唐资尝以三千兵攻守连月不能拔鲂表乞罢兵得以便宜从事遣间谍授以方略诱狙杀嗣嗣弟怖惧诣武昌降于陆逊乞出平地自改为善由是数郡无复忧愓
　　七年【己酉吴黄龙元年】夏四月吴王孙权称皇帝【同上】
　　十二年【甲寅吴嘉禾三年】冬十一月庐陵贼李桓等为乱【吴主传】十三年【乙夘吴嘉禾四年】夏遣吕岱讨李桓等【同上】
　　吕岱传云庐陵贼李桓路合会稽东冶贼随春南海贼罗厉等一时并起权诏岱督刘纂唐资等分部讨击春即时首降岱拜春偏将军使领其众桓厉等皆见斩获【按吴主传中郎将吾粲获李桓事在嘉禾五年】传首诣都
　　十四年【丙辰吴嘉禾五年】冬十月鄱阳贼彭旦等为乱【同上】十五年【丁巳吴嘉禾六年】春二月陆逊讨彭旦等其年皆破之【同上】
　　陆逊传云嘉禾六年中郎将周祗乞于鄱阳召募事下问逊以为此郡民易动难安不可兴召恐致贼冦只固陈取之郡民吴遽等果作贼杀只攻没诸县豫章庐陵宿恶民并应遽为寇逊自闻辄讨即破遽等相率降料得精兵八千余人
　　按大志载周只事始末不详并缺年分饶州事考悮入建安十五年皆由未观陆逊传也
　　延熙元年【戊午吴赤乌元年】夏吕岱讨庐陵贼毕还陆口【同上】二年【己未吴赤乌二年】冬十月吴将周有罪【瑜子封都乡侯时将兵千人屯公安】废徙庐陵【通鉴纲目】
　　六年【癸亥吴赤乌六年】冬十二月司马懿率军入舒诸葛恪自皖迁于柴桑【吴主传】
　　十五年【壬申吴主亮建兴元年】夏四月吴徙其齐王奋于豫章【通鉴纲目】
　　二十年【丁丑吴太平二年】春二月以豫章东部为临川郡秋八月鄱阳民为乱廷尉丁宻歩兵校尉郑胄将军钟离牧率军讨之【孙亮传】
　　钟离牧传云建安鄱阳新都三郡山民作乱出牧为监军使者讨平之贼帅黄乱常俱等出其部伍以充兵役牧封秦亭侯拜越骑校尉
　　吴永安七年【甲申蜀汉已亡魏咸熙元年八月孙皓立改元元兴】秋七月庐陵豫章民张节等为乱众万余人【孙休传】
　　晋
　　武帝防始三年【丁亥吴寳鼎二年】冬十二月皓分豫章庐陵长沙为安成郡【孙皓传】
　　九年【癸巳吴鳯凰二年】豫章太守张俊修豫章城【豫章书】咸宁五年【己亥吴天纪三年】冬十一月晋大举兵分道伐吴【通鉴纲目】
　　晋书武帝纪云遣安东将军王浑出江西
　　按方舆纪要王浑出横江在今和州东南二十五里即大江也与今之江西无渉
　　太康元年【庚子】春三月吴主皓降晋吴亡冬十月改庐陵南部为南康郡【豫章书】
　　武帝纪云孙皓面缚舆榇降于军门王濬送京师收其图籍克州四郡四十三县三百一十三
　　八年【丁未】冬十月南康平固县吏李丰反聚众攻郡县自号将军捕讨伏诛【武帝纪】
　　惠帝元康元年【辛亥】秋七月分扬州荆州十郡为江州【惠帝纪】
　　太安二年【癸亥】秋七月刘遣陶侃讨张昌昌走众降【通鉴纲目】
　　惠帝纪云夏五月义阳蛮张昌举兵反以山都人邱沉为主改姓刘氏伪号汉建元神鳯六月遣荆州刺史刘等讨张昌于方城败绩秋七月昌陷江南诸郡豫章太守阎济等遇害昌别帅石冰寇扬州刺史陈徽与战大败诸郡尽没八月刘及张昌战于清水斩之冬十一月征东将军刘凖遣广陵度支陈敏击氷
　　永兴二年【乙丑】冬十二月陈敏据江东刘遣江夏太守陶侃将兵讨破之【同上】
　　惠帝纪云右将军陈敏反自号楚公逐扬州刺史刘机遣弟恢南略江州
　　陈敏传云敏弟昶知顾荣等有贰心劝敏杀之不从昶将精兵据乌江弟恢率钱端等南寇江州弟斌东略诸郡遂据有吴越之地
　　怀帝永嘉元年【丁卯】春三月陈敏将顾荣周玘杀敏以降【同上】
　　怀帝纪云七月以平东将军琅琊王睿为安东将军都督扬州江南诸军事
　　五年【辛未】夏五月杜弢陷长沙六月琅琊王睿遣兵击江州刺史华轶斩之【同上】
　　杜传云自称平难将军湘州刺史攻破郡县刺史茍眺委城走眺之走也州人推安成太守郭察领州事因率众讨弢反为所败察死之
　　华轶传云洛郡不守司空荀藩移檄以帝为盟主承制改易长吏轶不从命于是遣左将军王敦都督甘卓周访宋典赵诱等讨之轶遣别驾陈雄屯彭泽以拒敦自率舟师为援武昌太守冯逸次于湓口访击逸破之前江州刺史卫展不为轶所礼与豫章太守周广为内应潜军袭轶轶众溃奔于安成追斩之及其五子传首建邺
　　愍帝建兴元年【癸酉】夏五月陶侃破走杜弢【同上】
　　陶侃传云时周顗为荆州刺史先镇浔水城【一统志云浔水城在九江府城西十五里本汉寻阳县】贼掠其良口侃使部将朱伺救之贼退保冷口侃谓诸将曰此贼必更歩向武昌吾宜还城贼果増兵来攻侃使朱伺等逆击大破之
　　三年【乙亥】春二月杜弢别将杜张彦与临川内史谢摛战于海昏摛败绩死之三月豫章内史周访击杜走之斩张彦于阵秋八月荆州刺史陶侃攻杜弢弢败走道死【帝纪】
　　周访传云命访与诸军共征杜弢弢作桔橰打官军船舰访作长岐枨以距之桔橰不得为害而贼从青草湖宻抄官军又遣其将张彦陷豫章王敦时镇湓口遣督防缪防李恒受访节度共击彦防于豫章石头与彦战彦军退走访率帐下将李午等追彦破之临阵斩彦时访为流矢所中折前两齿形色不变及暮访与贼隔水贼众数倍自知力不能敌夜令军中多布火而食贼谓官军益至未晓而退访促渡水北断桥讫贼复至隔水不得进遂归湘州访复以舟师造湘城军逹富口而弢遣杜出海昏时湓口骚动访歩上柴桑偷渡与贼战斩首数百贼退保庐陵访追击败之贼婴城自守访复围庐陵大掷寳物于城外军人竞拾之因阵乱突围而出率军追之获鞍马铠仗不可胜数入南康太守将兵逆击又破之奔于临贺进访为龙骧将军王敦表为豫章太守加征讨都督赐爵寻阳侯
　　王敦传云侃之灭弢也敦以元帅进镇东大将军开府仪同三司加都督江扬荆湘交广六州诸军事江州刺史封汉安侯敦始自选置兼统州郡焉顷之杜弢将杜南走广州求讨桂林贼自效敦许之陶侃距不得进乃诣零陵太守尹奉降奉送与敦用为将遂见宠待南康人何钦所居崄固聚党数千人敦就加四品将军于是专擅之迹渐彰矣
　　元帝建武元年【丁丑】秋七月杜曽攻陷杨口豫章太守周访讨破之【通鉴纲目】
　　周访传云杜曽逐王廙径造沔口元帝命访撃之访有众八千进至沌阳使将军李恒督左甄许朝督右甄自领中军令曰一甄败鸣三鼓两甄败鸣六鼓自旦至申两甄皆败访选精鋭八百人自行酒饮之勅不得妄动闻鼔音乃进贼未至三十歩访亲鸣鼓将士皆腾跃奔赴曽遂大溃杀千余人访夜追之诸将请待明日访曰曽骁勇能战向之败也彼劳我逸是以尅之宜及其衰乘之可灭曽遁走访部将苏温收曽诣军【按帝纪访斩曽在大兴二年】
　　大兴元年【戊寅】春三月即皇帝位夏四月加大将军王敦江州牧【元帝纪】
　　永昌元年【壬午】春正月大将军王敦举兵武昌以诛刘隗为名三月遣平南将军陶侃领江州安南将军甘卓领荆州各帅所统以蹑敦后【同上】
