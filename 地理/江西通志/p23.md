<!-- { "loadSidebar": true } -->
　　万年县
　　本鄱阳余干乐平贵溪四县之逺鄙正德七年姚源盗平析置为邑隶饶州【嘉靖通志】
　　按明舒清万年县志序略云万年居鄱余乐贵四邑之徼地僻土刚山深岭峻民生其间多负气尚侠且去县治逺正德初岁饥遂乌合弄兵四出焚戮上闻遣緫制陈公金出师勦之逾年始平爰与方伯任公汉议必置邑庶无后虞乃奏割四邑附近地合为一邑而开设治所于万年峰之阳緫制俞公谏相厥攸宜参政吴公廷举任营度之功廵抚孙公燧宪副许公庭光筑城卫之
　　皇清因之编户六十四里【安志】
　　南康府
　　春秋为吴楚地战国属楚秦属九江郡汉为海昬彭泽二县地属豫章郡晋属浔阳郡宋齐因之【豫章书】在唐属江洪二州地杨吴立星子镇属德化【舆地广记】南康军本江州星子镇太平兴国三年以地当要津改镇为星子县至七年改镇为南康军领星子县仍割江州之都昌洪州之建昌以属焉【太平寰宇记】
　　本隶南路绍兴初来属【宋史志】
　　至元十四年升南康路隶江淮行省二十二年割属江西【元史志】
　　明初改南康路为西宁府寻复为南康府【南康府志】初领县三正德十一年分建昌五乡置安义县领县四属九江道【嘉靖通志】
　　皇清因之【安志】
　　星子县
　　本汉彭泽县地属豫章郡后为德化县之星子镇太平兴国三年置县属江州【舆地广记】
　　太平兴国七年以江州星子县建为军【宋史志】
　　附郭因境内有落星石故名【郡县释名】
　　元明仍旧
　　皇清因之编户二十八里【安志】
　　都昌县
　　本汉彭泽县地武德五年分置都昌县【元和郡县志】唐安抚使李大亮谓土地之饶井户之阜道途之逺近水陆之阻碍遂割鄱阳西雁子桥之南置县以隶浩州州废属江州【太平寰宇记】
　　大厯间徙治彭蠡湖之东属饶州【豫章书】
　　绍兴七年自江州来隶【宋史志】
　　以县有都村南接南昌西望建昌故名【郡县释名】元明仍旧
　　皇清因之编户五十九里【安志】
　　建昌县
　　后汉永元中分海昬立建昌县以其户口昌盛因以为名又中分海昬建昌立新吴永修二县宋永嘉二年废海昬移建昌居焉【雷次宗豫章记】
　　隋开皇九年省并永修豫章新吴四县入焉【隋书志】武德五年置南昌緫管府管南昌新吴靖米孙五州南昌州领建昌龙安永修三县八年废南昌州以南昌州新吴永修龙安入建昌县【唐书】
　　建昌府以地连建州会南昌为名建昌县义亦若是或曰昌邑王贺居此为昌邑王建也【郡县释名】
　　太平兴国七年自洪州来隶【宋史志】
　　元贞元年升州【元史志】
　　洪武二年仍改为县
　　皇清因之编户八十一里【安志】
　　安义县
　　正德十一年以建昌县之安义等五乡依山据洞啸聚不时廵抚孙燧副使宗玺知府陈霖议题割建昌五乡立县因安义乡为名【名胜志】
　　亦取安平之义【郡县释名】
　　按明余祐县治记云安义旧隶建昌建昌之乡十有六其去县治最逺者五所称安义南昌卜邻控鹤依仁是也号称瘠土兼道里辽逺西界靖安西南界奉新东南界新建邑右逋赋者率以其地便隐蔽逋聚时有议立县治请之藩臬佥谋允协疏报可都御史孙公燧廵按屠君侨谓郡邑既建宜锡嘉名莫如以安义二字为当不得以一乡之旧名易之録以上请竟弗更易
　　皇清因之编户四十一里【安志】
　　九江府
　　禹贡扬荆二州之境【元和郡县志】
　　春秋战国属楚秦属九江郡【舆地广记】
　　汉浔阳属庐江郡柴桑属豫章郡【府志】
　　柴桑彭泽之郊古三苗国旧属庐江郡【周景式庐山记】汉末南境入吴属彭泽郡北境入魏属庐江郡后尽入吴属武昌郡【豫章书】
　　元康元年置江州永兴元年置寻阳郡属江州永嘉元年江州又置新蔡郡寻阳郡又置九江上甲二县【晋书志】成帝咸通元年移江州理湓城即令郡是也【太平寰宇记】陈武帝于寻阳置西江州复理豫章文帝天嘉元年省西江州江州自豫章复理浔阳【元和郡县志】
　　平陈郡废又废汝南柴桑二县立寻阳县十八年改曰彭蠡大业初置郡【隋书志】
　　武德四年置江州领湓城寻阳彭泽三县五年置緫管府八年废浩州及乐城县入彭泽县又废湓城入寻阳天寳元年改为寻阳郡乾元元年复为江州【唐书】南唐立奉化军节度【寰宇通志】
　　开寳八年降为军事大观三年升为郡旧隶江南东路建炎元年升定江军节度二年置安抚制置使以江池饶信为江州路【宋史志】
　　至元十二年置江东西宣抚司十三年改为江西大都督府隶扬州行省十四年罢都督府升江州路隶龙兴行都元帅府后置行中书省江州直隶焉十六年隶黄蕲等路宣慰司二十二年复隶行省【元史志】
　　明平陈友谅改为九江府领县五【嘉靖通志】
　　皇清因之【安志】
　　德化县
　　本寻阳县二汉属庐江郡吴属蕲春郡晋复属庐江【舆地广记】
　　隋开皇十八年改为彭蠡县大业三年改为湓城县唐武德五年改为浔阳县【太平寰宇记】
　　居在浔水之阳故曰浔阳【元和郡县志】
　　附郭南唐改德化县言德化暨也【郡县释名】
　　宋元明仍旧
　　皇清因之编户一十七里【安志】
　　德安县
　　本厯陵县地二汉属豫章郡【舆地广记】
　　莽曰蒲亭【汉书】
　　吴晋皆为厯陵县割入柴桑县隋为湓城县南境【寰宇通志】武德五年析湓城更置浔阳楚城二县八年废湓城入寻阳贞观八年又废楚城入寻阳分三乡于敷浅原之南立蒲塘场咸通三年还寻阳四年复为【太平寰宇记】
　　杨吴升为德安县德所绥安也【郡县释名】
　　宋元明仍旧
　　皇清因之编户一十八里
　　瑞昌县
　　本赤乌场地盖柴桑之旧域也【太平寰宇记】
　　吴程普驻兵于此有赤乌来鸣谶曰明日必有祥既得赤壁之报名其地曰赤乌镇又曰瑞昌镇后改县因镇名也【郡县释名】
　　江右属邑以昌名者六七独别为瑞者何盖孙吴据有江东赤乌时见立国改元实始于此【文德翼求是堂集】唐建中四年以浔阳西偏僻逺立赤乌场其改县为瑞昌则自南唐升元三年始【名胜志】
　　宋元明仍旧
　　皇清因之编户一十四里【安志】
　　湖口县
　　汉鄡阳镇地属彭泽县刘宋之湖口戍也【名胜志】本湖口戍是南朝旧镇上据大钟石旁临大江唐武德五年安抚使李大亮以为要冲遂置镇【太平寰宇记】南唐保大中以彭泽二乡析置湖口县属江州【寰宇通志】宋元明仍旧
　　皇清因之编户一十七里【安志】
　　彭泽县
　　禹贡彭蠡泽在西因以名县汉晋属豫章郡【舆地广记】梁置太原郡领彭泽晋阳和城天水平陈郡县并废置龙城县开皇十八年改名彭泽县【隋书志】
　　武德五年置浩州又分置都昌乐成二县八年罢浩州以彭泽属江州仍以乐成入彭泽【唐书】
　　南唐升元初自浩州故城移湖西四十里江次即今县理【太平寰宇记】
　　宋元明仍旧
　　皇清因之编户一十七里【安志】
　　南安府
　　三国吴始置南安县属南部都尉【江西名胜志】
　　南康郡太康三年置【晋书志】
　　元康元年割隶江州宋齐梁陈因之【嘉靖通志】
　　隋立大庾镇唐升为县属防州【寰宇通志】
　　南安军自五代以前地理与防州同【舆地广记】
　　宋淳化元年始别置南安军割南康大庾上犹三县地属之【南安府志】
　　淳化初于大庾县立南安军从知南雄州查陶之请也【名胜志】
　　至元十四年改南安路緫管府【元史志】
　　洪武元年改南安府领县三正德十二年割大庾三县地増置崇义领县四属岭北道【嘉靖通志】
　　皇清因之领县四【安志】
　　大庾县
　　本汉南埜县地武帝遣将军庾胜讨南越筑城于此晋为南康县地隋立大庾镇【豫章书】
　　神龙元年析南康置【唐书志】
　　唐属防州宋属南安军元明仍旧
　　皇清因之编户二十里【安志】
　　南康县
　　本汉灌婴所置南埜县也至献帝初平二年析南埜置南安县晋太康五年改曰南康【元和郡县志】
　　宋改曰贑县隋大业初复曰南康【舆地广记】
　　唐属防州【豫章书】
　　宋属南安军元明仍旧
　　皇清因之编户三十一里【安志】
　　上犹县
　　后唐同光二年割南康县西南一乡置为上犹场【名胜志】南唐壬子岁改为县【太平寰宇记】
　　五代时置属防州淳化元年来属【舆地广记】
　　宋属南安军嘉定中改南安县元至元五年改永清县六年复旧名仍属南安路明仍旧【嘉靖林志】
　　皇清因之编户一百一十一里【安志】
　　崇义县
　　本上犹县地【名胜志】
　　輋人谢志珊等啸聚为盗于此正德十二年都御史王守仁削平之奏割大庾南康上犹三县附近地立崇义县【嘉靖通志】
　　按王文成全书云上犹大庾南康三县适中去处建立县治实为久安长治之防适均处无如横水原系上犹崇义里地方山水合抱土地平坦堪设县治东去南康一百二十里西去湖广桂阳县界二百余里南去大庾一百二十余里
　　皇清因之编户六里【安志】
　　贑州府
　　春秋时百越之地二汉属豫章郡吴属庐陵郡【舆地广记】孙权嘉禾五年分庐陵立南部都尉理雩都晋武帝太康三年罢都尉立为郡永和五年移理贑【元和郡县志】开皇九年置防州【隋书志】
　　贑旧曰南康置南康郡平陈郡废大业初改县名寻置郡【同丄】
　　武德五年平江左置防州天寳元年改为南康郡乾元元年复为防州【唐书】
　　后唐长兴二年升为昭信军节度【太平寰宇记】
　　本南康郡昭信军节度大观元年升为望郡建炎间置管内安抚使绍兴十五年罢复置江西兵马钤辖兼提举南安军南雄州兵甲司公事二十二年改今名【宋书志】淳化元年分南康大庾上犹别置南安军防州统县十【贑州府志】
　　绍兴间因防州多盗以防为虎头改贑州【郡县释名】至元十四年升贑州路緫管府十五年设録事司领一司十县【元史志】
　　洪武三年改贑州路为贑州府成化十三年设分廵岭北道治贑州治七年设廵抚于贑称防院府领县十二【府志】
　　皇清因之【安志】
　　贑县
　　二汉属豫章吴为庐陵南部都尉晋置南康郡宋齐梁陈皆因之隋置防州改贑县为南康大业初复改为贑唐因之【舆地广记】
　　晋太康末洪水横流忽有大鼓随波而下入葛姥故城众力齐曳蹲而不动卜于其地置县吉遂徙于此宋升明初移置贑水东梁承圣初又迁贑水南【太平寰宇记】章水西南自南康县来贡水东南自雩都县来二水至州北合而为一通谓之贑水因为县名【元和郡县志】绍兴二十三年改防州为贑州贑县附郭【贑县志】宋元明俱为贑县
　　皇清因之编户一百二十里【安志】
　　雩都县
　　二汉属豫章郡晋宋属南康郡后省隋平陈复置属防州唐因之【舆地广记】
　　汉初所置因雩都水为名【元和郡县志】
