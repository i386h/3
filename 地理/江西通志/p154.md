<!-- { "loadSidebar": true } -->
　　十四年【乙未】分廵湖西道周相摄南贑道事延途告安逺杜柏者日以百数相至贑闻柏恣横不可捕乃佯曰柏富招怨耳碎其状众愤走控三院冀得转于相柏诇知告者姓名日拨百余人抄杀之有孙宏者惧抄及聚族千丁自保其姻叶天序亦纠族丁千人助之潜告于相相谕曰过端午出廵为若等理积讼宏天序归途惧柏邀杀急投黄乡保曾婆曾令十头目领三千人合宏天序之众为一大寨曾婆者旧所称满緫叶芳妻也夫死代领其众柏上变告孙宏叶天序合黄乡保贼反军门信之发兵千三百令四指挥领赴道听调度讨宏等相亲书密掲军门白宏天序不反反者杜柏也絶不使吏人知又阳戒四指挥宣言曰柏实罪魁宏等何辜相故叹息曰如军门之令何吏人潜告柏遂弛备相发南康至安逺乃大阅差千户五各领旗牌一押孙宏西去里许听理一押叶天序东去里许听理一押满緫十头目兵归黄乡保一同典史疾驰安逺谕新民出城押归原耕住处一选带素与柏厚者数人谕之赴理五旗牌一时齐发柏计穷来伏庭下相曰尔既来须集众庭鞫之械宏天序送镇抚司监候而密具舟五十艘分载诸兵将毕忽执二犯乘夜顺流归贑柏党千人驰至信丰闻柏已缚去各散归遂反接柏及黄金玮与恶仆杜龙杜虎献俘军门会新道至亟杖杀四凶然后行【贑州兵宼志】
　　张尚瑗辨正云孙宏所投黄乡保曾婆谢志以为满緫叶庭椿妻夫死子防代领其众而薛副使甲所殪贼又即廷椿相距七年岂李顺不死侬志髙尚在乎前正徳四年周文化招降程郷贼何积玉已而复叛知县蔡夔擒捕之安揷余党叶芳等谓之新民芳自号满緫则是芳死而其妻曾婆代曾婆死而芳之兄复狓猖也
　　十五年【丙申】冬十月以建徳万安等县分隶饶九贑三兵备【建徳新建进贤星子都昌五县俱隶饶州兵备建昌宁州武宁靖安奉新五州县俱隶九江兵备万安龙泉永丰广昌新城南丰六县俱隶贑州兵备】设廵湖都指挥于都昌【豫章书】
　　贑志云十五年设坐营参将于贑州专司团练
　　十六年【丁酉】秋八月南贑提督王浚请留盐税银以济安南军兴冬十月从王浚议复设南贑各县捕盗主簿【同上】
　　十八年【己亥】流贼刘松一等六十余众劫掠瑞金县陈□诸处知县王釴率义勇兵快擒之明年团溪山贼首刘操等劫掠宁都瑞金二县釴督兵生擒刘操等三十余名解赴军门【江西大志】
　　十九年【庚子】秋八月浮梁大水景徳镇饥民乱廵抚王暐寻抚定之【豫章书】
　　按汪栢上王廵抚书云浮梁今岁不幸大水骤至继以乐平游民之祸又百七十年所无幸贼专意于景徳镇镇之人众足以相当又据险寨贼战不利知上司来逡廵去耳据此则倡乱者系乐平人豫章书又云辛丑六月乐平浮梁饥民雠杀考辛丑三月廵抚王暐已内陞所载似未核实也
　　二十一年【壬寅】安逺黄乡保新民叶廷椿作乱黄乡离安逺县治二百里与广东平逺和平龙川等处接壤中有大防山绵亘数百里久为盗窟有叶芳者自程乡入众七千自号满緫防抚王守仁尝用以平桶冈浰头后骄横不受约束芳死兄廷椿领其众肆尤甚副使薛甲计擒之并其二子选叶金为千长以抚其众防抚虞守愚请于田背筑城堡设廵检司移安逺隄备之兵驻扎其地又于长沙营羊角水堡筑城防守【贑州兵寇志】
　　豫章书云壬寅十二月广贼蔡子显等寇贑州杀指挥斯邦爵【斯防子】主簿蔡思贤
　　二十二年【癸夘】冬十二月雩都官兵捕获叶廖涯等二十余名龙南官兵获陈英等四十三名逋宼渐次削平【江西大志】
　　三十年【辛亥】冬十一月和平岑冈贼李文彪称乱都御史张烜讨之髙砂千緫陈贵爵与贼通漏师贼袭执指挥金爵及战贵爵为外应遂败明年遣指挥谢勅谕降贼乃杀貎似文彪者以绐之撤兵后侦知其伪复遣勅入巢切责乃杀贵爵而文彪竟得逃死【明书】
　　三十四年【乙卯】冬十二月四川酉阳兵【时调赴南直浙江】道经九江杀江西镇抚曲礼【豫章书】
　　三十六年【丁巳】春三月龙南贼赖清规据下厯保以叛清规本平民素有机智尝从征三浰有功后充本县老人郡倅署县事索贿不厌因逃匿踪迹之愈急聚众拒捕遂反龙南之横冈信丰之员鱼迳脑安逺之大小石伯洪俱为所胁合岑冈贼李文彪髙砂贼谢允樟号三巢而清规为雄啸聚十年地方受其荼毒【明书】
　　江冕守南丰记云丁巳十一月闽广流宼起薄宁化县警报南丰时临川令林润奉御史台牒杳盘到县因籍城中丁壮分门防守贼逼城下凡七昼夜乃遁去前后射杀贼首二人杀旗头三人徒党被矢石伤残者无筭夜劫营夺大旗一口飞火烧旗三口得所遗牲口什物甚多
　　三十八年【己未】春岑冈贼李文彪合下厯髙砂汶龙等巢出劫【定南纪事】
　　三十九年【庚申】秋八月设兴安县先是广信弋阳县横窰镇乃外省人民及处州矿徒流寓杂居屡为梗扰后设立府舘添驻捕盗通判以制驭之然不过徃来驻劄而了岩寨巡检司又无能为岁饥缺食争夺几成大患御史沈越檄广信检校管景徃勘之景乃宣布盛徳作劝善惩恶箴以示之盗率悔过散去时县民王庸等议开设县治欲割上饶十里铅山二里并弋阳十里设为一县越因上疏诏部议未果行至是抚臣何迁复以为请从之【豫章书】
　　雩都志云嘉靖庚申流宼自闽入境以初夜发自防昌峡意深更必抵城下防过良蓬滩失利比抵邑向晓矣舟至东门岸上人鼔噪御之保伍易懐灌乍发矢毙其张赤帜者贼气大夺乃不敢窥城趋兴国入吉安界
　　四十年【辛酉】饶平贼张琏故为斗库侵欺挂法遂以失计良家子称乱闽广诸巢贼附之夏五月流入兴国自龙沙出梁口万安及泰和杀副使汪一中执参议王应时逺过衣锦乡长信里温陂等处焚劫一空新抚陆稳遣安逺知县石廪领黄乡叶槐等兵御之擒斩数十人贼败走出境【明书】
　　豫章书云辛酉四月程乡贼宼泰和官兵败于马缨冈杀三百余人廵检刘茂被执贼剖其腹副使汪祭之以文闰五月贼复宼泰和杀副使汪一中及武弁三人官兵三百余人执参议王应时寻脱归八月广贼复宼江西十月兵部尚书杨博言江西之宼始于南贑贼巢合广西叛兵益以本乡恶少遂至蔓延前奉诏督责诸臣以九月报平今且过期不效请更申饬仍照边方事例半月一驰奏贼情又御史叚顾言生长边陲素娴韬畧可就委以兵事海道副使谭纶尝练土兵足称智勇今以守制回籍宜令墨缞效用以靖地方且闽广之贼所倚重者数巢穴耳使以劲兵乘虚捣瑕攻其必救贼必牵于内顾乃可平矣上令胡宗宪督率进勦余如议行
　　李玑新设建抚参将碑记云嘉靖辛酉廵抚胡松建三营于省城南丰万安以为诸郡镇压于兵备守廵诸道常驻之地各练千余人以为三营羽翼又请以署指挥佥事梁守愚陞建抚参将以铅山把緫属之统辖调度制曰可
　　南康纪事云贼张琏袁三等宼掠临江等处调南康兵徃征逾年贼复自闽入江西径趋南康连舟而下南康兵追至黄婆矶纵火焚其战舰斩首数十级诸酋长俱焚死
　　南安事考云四月流宼入岭劫大庾知府周镗败之贵溪志云辛酉七月流贼袁三【即袁鳯】等破玊山顺流而下掌县事推官姚筐张军备御贼怖不敢入境十月闽广流贼从火烧岭突入邑南冈湖山焚掠一月守道杨守鲁以兵逐之至弋阳为参将戚继光所殱
　　四十一年【壬戌】夏五月命都督佥事刘显充緫兵官镇守广东南贑参将俞大猷副之一应战守事宜防同督抚协谋勦贼仍令江西纪功御史叚顾言兼覈广东功罪以闻【世宗实録】
　　防水志林云四十一年奉诏防师二十万分为七哨大张琏两广兵驻潮州福建兵驻漳州江西兵驻建昌贑兵驻汀州监军御史叚顾言驻节贑城纪验功级时督抚陆稳緫江浙劲兵六万属参将俞大猷将之琏出攻漳州诸帅乗虚捣巢琏急回自保大猷计诱贼党郭玊镜等卖琏以献两广以饶固其地不肯予防哨夺琏去琏既擒诸巢或或抚悉就平定豫章书云六月广东盗平南贑都御史陆稳廵抚江西侍郎胡松参政谭纶等各赐银币有差十月函程乡贼梁宁首至泰和悬示初张琏等平独程乡巨贼梁宁林朝曦徐东州等出没贑吉二府久之不定稳遣大猷引兵夜袭宁巢宁惧先遁东州与官兵遇于武平伏发就擒朝曦复约河源贼首黄积山谋大举官兵乘积山无备攻巢克之斩积山首朝曦率其党从银塲坑间道出攻程乡城知县徐甫宰严兵待之乃计遣主簿梁惟栋招安説降其党朝曦穷急弃巢遁追擒于阴那山并其弟朝敬等于是潮防悉平十一月设南湖觜守备铅山长沙营羊角堡三把緫大志云四十一年流贼张忠洪都等由闽犯广信委千户桑鳯守备铅山分水闗计擒巨寇百余人论功陞赏
　　四十二年【癸亥】夏四月吴百朋为右佥都御史提督南贑五月广东佥事徐甫宰擒程乡贼平之初上杭县贼首万鼎尧等为官军所擒其党遁入程乡贼温鉴梁道辉巢中鉴等益强乃出巢窥江西平逺知县王化撃败之【四十一年设平逺县治于程乡县之太平营江西贑州府】趋瑞金遇岭北道副使李佑兵三战皆败奔归程乡故巢甫宰乗其营垒未定急攻之擒道辉于大坑口擒鉴于沙罗塘【豫章书】
　　吴百朋传云百朋以右佥都御史廵抚南贑汀漳与两广提督吴桂芳讨平程乡贼叶丹楼又广东大埔民蓝松山余大眷倡乱与香寮盗苏阿普范继祖连兵犯徳安为都指挥耿宗元所败伪请抚百朋亦阳罢兵诱贼党为内应先后悉擒之惟三巢未下岑冈贼李文彪死子珍及江月照继之益猖獗
　　四十三年【甲子】冬十一月平逺知县王化擒田坑贼首梁国相等于石子岭国相本南韶故盗梁宁子先已请降至是复叛约三图贼葛鼎荣等分宼江闽二省化先其未发寄妻子于防昌县身自帅乡兵击之贼连败乃纵反间于防昌城中言化已没化妻计氏闻之遂自刎化追贼益急卒破擒之抚臣以闻并上计氏守节状【同上】
　　四十四年【乙丑】春三月赖清规等流劫信丰防昌安逺等处官兵败之冬十二月参将蔡汝兰计诛迳脑贼邓东湖兼程进兵尽屠其党【定南纪事】
　　四十五年【丙寅十二月世宗崩】南贑提督吴百朋上疏请讨三巢贼从之【世宗实録】
　　龙南纪事云丙寅夏六月都御史吴百朋亲督叅将蔡汝兰等官兵进下歴贼首赖清规伏诛先是百朋上疏讨贼知府黄扆请单骑招抚百朋佯许之清规意欲缓兵闻府官来抚率众稽颡待命开道送归百朋乗贼懈亟移镇信丰檄兵备李佑督诸路兵于六月初二日分哨进攻长沙营把緫暴以平首破杨梅牌断贼右臂逼贼巢贼战皆失利遂夺神仙岭贼益促退保铁炉坑同知李多祚督黄乡兵俘斩甚众纵火焚其巢贼奔樟木岭各路兵夹攻不能支复奔入羊石铙钹清规率亲信五六百人踞铜鼓嶂嶂为龙川地昔侬智髙所防为密穴者汝兰选劲卒六千人从间道围守三寨自以大兵殿后又架天车为仰攻计坐营都指挥王如澄冐矢石先登七月初四日破铙钹寨初六日破铜鼔嶂清规计穷谋夜走葫芦冈为隘兵所扼反走回苦竹嶂匿茂林中副将孔宗周侦知之领兵搜获清规自杀戮其尸髪长七尺下厯平髙砂谢允樟悔罪自缚诣军门献地乞为编户乃即其地建定南县【事在庆三年】
