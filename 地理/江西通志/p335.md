<!-- { "loadSidebar": true } -->
　　王综南昌人武帝时官鲁郡太守常役家仆于所部职田中耕得银三万五千斤尽数送官又为丹阳尹部民获苍璧一枚广一丈六尺亦不入私梁起居注载其事【南昌耆旧记】
　　熊康之南昌人性至孝父被酒醉为奴所杀康之终身不复尝酒【顔氏家训】
　　按熊康之林志豫章书俱不载
　　唐
　　沈季诠字子平洪州豫章人少孤事母孝未尝与人争皆以为怯季诠曰吾怯乎为人子者可遗忧于亲乎贞观中随母渡江暴风母溺水死季诠号呼投江中少顷持母臂浮出水上都督谢叔方具礼祭而之【唐书】
　　按季诠事见唐书孝友传林志不详引白志据史改定
　　胡敬之南昌人谐之五代孙幼聪敏于学多通性髙简为侍御史弹劾不避豪贵迁深州刺史卒于官髙帝下诏吊问赐绢归【林志】
　　杨相如南昌人神龙初举进士补当涂尉屡上书言当世事歴改晋陵陆浑又奏君臣政要三卷拜右拾遗开元末复上书语益切直出为懐州别驾【南昌耆旧记】
　　刘眘虚字全乙新吴人时吴竞为洪州刺史方直少许可独髙其行改所居之里为孝弟乡以表异之开元中举宏词累官崇文馆校书郎与孟浩然王昌龄相友善评者目眘虚诗情幽兴逺思苦语竒可以杰立江表有集五卷行于世【豫章书】
　　按新吴今奉新县林志以眘虚为靖安人白志谓新吴即今靖安县俱误又白志眘虚重见寓贤今削彼存此
　　臧嘉猷进贤人开元中州牧吴竞召之不赴着无求论以见志竞旌其乡曰真隠里曰正吉天寳间采访使以名闻驿召至都堂论政左相李适之称为学究天人识洞精微宜加拔擢嘉猷以亲老辞着徳政八章以献朝廷嘉其节赐束帛归命以其所居里为旌贤撰皇王十翼七卷【府志】
　　按嘉猷本南昌人宋崇宁间析南昌东鄙之进贤镇为县故旧志府志俱以为进贤人
　　熊曜南昌人祖九思察孝防父彦方广州録参曜刚直有词学与逹奚珣王维为文章之友开元中及第解褐贝州临清尉终胄曹参军【林志】
　　王季友丰城人博极羣书能诗举开元进士李勉为江西观察使甚敬之表监察御史歴迁御史中丞杜甫有诗云丈夫正色动引经丰城客子王季友羣书万卷常暗诵孝经一通防在手豫章太守髙帝孙引为賔客敬颇久王也论道阻江湖李也凝丞旷前后吾辈碌碌饱饭行风后力牧长回首其赏慕之如此自号云峯居士有诗集【同上】
　　按唐乾元中元结尝编沈千运于逖孟云卿张彪赵征明元季川及季友七人诗曰箧中集以季友为河南人合诸杜诗丰城客子之句则王似籍河南而寓丰城者也林志安志俱为丰城人白志因之考南唐时有丰城王子邳者为季友四世孙则季友为丰城人可征也
　　赵炎开元末为当涂县丞善丹青好结賔客李白赠诗称为南昌仙人赵夫子云【南昌耆旧记】
　　熊暄南昌人家贫躬耕力学大歴中擢进士第授秘书省校书郎着文选頴悟并文集五卷【白志】
　　熊履素南昌人居南昌山三十余年倾产买书聚徒讲业暇则荷锸躬耕弟子自逺而至者与均衣食贞元三年卒于家【南昌耆旧记】
　　陶公逹南昌人父雅温州别驾公逹幼能属文建中初诣阙献诗百首授同知澄城县尉改美原丞贞元中副元帅浑瑊奏辟为从事歴殿中丞侍御史【豫章书】
　　李孝子逸其名霍王元轨孽子年十一母以获罪于父被逐孝子随母别居南昌方二载母病割股邻里以状闻【林志】
　　熊孺登钟陵人元和进士官终藩镇从事有诗名与白乐天刘梦得相倡和白有洪州逢孺登诗云靖安院里辛下醉笑狂吟气最麤刘有送孺登归钟陵诗云箧留马卿赋袖有刘书有诗一卷【豫章书】
　　喻鳬南昌人开成中登进士第以诗名于时徙家睦州尝与方干赋诗徃还事见宋元丰中黄防所作喻府君墓表及方干诗集仕至乌程尉有诗一卷行于世【浙江流寓志】
　　按江右人物仕宦侨寓散见他省志书为本省地志不载者甚多今直省通志续至特加采订有征必録焉
　　来鹏南昌人诗思清丽尝游楚寒食有诗曰分明记得还家梦徐孺宅前湖水东当时诵为佳句韦尚书宙观察江西甚重之【人物志】
　　来鹄南昌人鹏之昆弟也为文师韩栁有诗才咸通进士声籍甚尝覩穆宗实録称帝设史官执笔廷中日书起居注号圣政纪鹄作颂以寓规諌着有来公集一卷【南昌耆旧记】
　　按来鹏兄弟林志失载白志据耆旧记人物志入又鹏与鹄明属两人全唐诗鹄一作鹏者讹
　　邹垣新吴人宣宗龙潜时与垣为友尝游至其宅后征入朝辞不赴赐号清隠居士人名其地曰驾山【府志】
　　罗淼南昌之西山人宣宗时官吏部侍郎以直伉忤宰相谪吉州别驾子孙遂家吉之射洲【南昌耆旧记】
　　傅祁字伯强丰城人弱冠豪勇过人为任侠干符间王仙芝攻洪州过丰城境祁率五百义士与战于东冈之左自日中至昃杀贼数百人贼益生兵义师遂溃祁死焉土人为之立祠即今厚郭庙【府志】
　　熊衮南昌人先世避地入闽僦居建阳昭宗时衮为兵部尚书性至孝时当乱离例无俸给父防不能昼夜号泣天忽雨钱三日始毕事余钱悉输诸官【福建流寓志】
　　南唐
　　王子邳丰城人季友四世孙举进士为御史丞属时艰与弟兵马使子邙子邦结民兵以卫乡里及冦至子邳搏战悉众揜之救不至遇害首虽殊犹跨马走五十里许乃仆贼大骇竟以是去乡人祭之于社【林志】
　　罗仁节仁俭奉新人居晋城人以其姓名其地曰罗坊兄弟以理学教授乡里筑精舍梧桐山下学者益众李氏有江南国相郡守交辟不能致独与徐铉游以布衣终仁节尝著书十四卷辨王霸仁义之説号宗孟集门人私諡仁节曰中庸先生仁俭曰诚明先生县为表其墓【同上】
　　涂廙南昌人仕南唐为本县尉撰补豫章记【豫章书】按豫章志记作者非一人吴徐整有豫章列士传晋熊黙有豫章旧志宋雷次宗有豫章记唐初有豫章古今记【失作者姓名】南唐凃廙有补豫章记明朱谋防有豫章者旧传又有南昌耆旧记【失名】今雷氏记仅传数条耆旧记止传内篇皆非足本昔人撰述湮没者可胜道哉【原跋】
　　陈濬南昌人仕南唐为兵部郎中撰吴録二十卷【同上】罗頴南昌人涉猎经传开寳中举进士例以黄衣守选及后主降宋頴再应乡举下第题诗汉髙祖庙而死【同上】
　　孙鲂字伯鱼南昌人家贫好学防广明防乱都官郎中郑谷避乱居宜春鲂徃师之遂以诗名尝与沈彬李建勳及齐己虚中相倡和仕南唐歴官宗正郎诗仅百篇而金山甘露二篇尤脍炙人口【同上】
　　按孙鲂马令南唐书有传不详何地人
　　毛炳丰城人隠居庐山时为诸生讲得钱即沽酒尝醉卧道旁有里正掖起之炳瞠目呵之曰醉者自醉醒者自醒亟去毋挠予睡后徙居南台山数年忽书斋壁云先生不在此千载只空山因大醉一夕卒【陆游南唐书】
　　按毛炳豫章书失载林志不甚详白志据史传改补马令书载炳有诗集传于世而陆书不载
　　南汉
　　王定保字翊圣南昌人少与曹松同栖庐山十年唐光化中举进士辟宁逺军廵官时天下已乱定保辟地于广州节度使刘隠招为幕客梁末帝时隠弟刘防将建国惮定保抗直多异议遣使荆南袭国号南汉授定保礼部郎中知制诰假秘书监使于吴杨行宻见而竒之礼待甚厚累迁中书侍郎平章事雅好著述老而弥笃有摭言十五卷文集三十卷【十国春秋】宋
　　潘慎修字成徳新建人仕江南为秘书省正字遣入贡防李煜归朝太祖擢慎修赞善大夫歴右諌议大夫翰林侍讲学士慎修风度蕴借博涉文史善清言士大夫与之游者咸推其雅尚惟冦凖数毁之凖知凤翔谤议沸至慎修承命騐治反荐凖有将相材所坐皆诖误不足罪真宗以为然尝称慎修长者因书姓名于御屏有文集五卷子汝士官工部员外郎直进贤院【人物志】
　　周鹗【一作谔】字元辅丰城人当定昭二陵时邑人未甚知学谔实倡之太平兴国间五举于乡而四居首为韩忠宪亿客亿子綘与之游及綘为宣抚延谔俱至京以布衣召对晚得学究出身【林志】
　　胡仲尧洪州奉新人累世聚居至数百口构学舍于华林山别墅聚书万卷大设厨廪以延四方游学之士南唐时尝授寺丞雍熈初年诏旌其门闾仲尧谒阙谢恩赐白金器二百两淳化中州境旱歉仲尧发禀减市直以赈饥民又以私财造南津桥太宗嘉之除本州助教许每嵗以香稲时果贡于内东门五年遣弟仲容来贺夀宁节召见特授试校书郎赐袍笏犀带又以御书赐之公卿多赋诗称美仲尧稍迁国子监主簿致仕卒仲容字咸和咸平三年复至阙贡土物改大理评事屡被赐赉仲容建本县孔子庙颇为宏敞后迁光禄丞致仕天禧中特赐绯鱼卒年七十九以弟之子用讷为后试校书郎仲容弟克顺端拱二年进士至都官员外郎三司判官仲容子用之洎从子用庄用舟并进士及第
　　陈恕字仲言洪州南昌人少为小吏折节读书起家大理评事通判澧州以吏干闻召入为三司判官擢度支员外郎以工部郎中知大名府真宗即位加吏部侍郎命条具中外钱谷以闻恕久而不进屡趣之恕曰陛下富于春秋若知府库充实恐生侈心臣是以不敢进真宗嘉之知贡举避嫌凡江南贡士悉被黜又举行贡举非其人条然是举以王曾为首每自叹曰吾得曽名世才也不媿于知人矣迁尚书左丞集贤学士卒子执中【东都事畧】
　　何防字叔昭洪州人精春秋左氏学南唐时进士宋初为洺州推官通判庐州稍迁司门召对访江淮茶政条奏称防赐绯鱼真宗朝知梧州改水部郎中上所着兵机类要十卷以光禄少卿致仕【人物志】
　　按何防传林志太畧白志改撰
　　胡顺之字孝先奉新人景徳进士知浮梁县豪民臧氏素横负租顺之率吏至其家掩捕按致其罪郡遣教练使诣县入谒甚倨乃数其罪械而杖之郡吏敛迹歴青州从事大姓麻士瑶隂结贵侍匿兵械亲党仆从甚张陵蔑州县防杀兄子事觉众莫敢捕顺之尽得其党有诏鞫问士瑶论死仁宗初迁太常博士再上宰相书乞太后还政迁尚书屯田员外郎数论朝廷事为范仲淹所知然挟术尚权喜纵横捭阖以失明废【同上】
　　黄茂宗字昌裔分宁人父中理筑馆于樱桃洞芝台间两馆游士常数百人故诸子多以文学知名茂宗髙才笃行为两馆师大中祥符间国学试进士以木铎赋主司拔王文第一而黜茂宗归次尉氏遇翰林学士胥偃呈所对赋偃大惊拉与俱还以赋示主司曰使举子能办此何以处之皆曰王文不得为第一矣偃以实告皆相顾叹惋因抱赋上殿有诏特收试礼部擢髙第授崇信军节度判官已而流落不偶卒于杭【林志】
　　袁抗字立之南昌人举进士同学究出身以荐补桂州司法参军抚水蛮冦融州转运使俞献可檄抗权融州推官事平迁衡州推官累国子博士知南安军擢提防广南东路刑狱还为三司判官以尚书金部郎徙益州路时三司嵗市上供绫锦鹿胎万二千匹抗言蜀民困惫愿少纾余力以备秦中他日之用是年郊祀蠲其数之半黎州嵗售蛮马诏择不任战者却之抗奏朝廷与蛮互市非所以取利也金山前后五部落仰此为衣食一旦失利因而侵侮不知费直几焉臣念蜀久安不敢奉诏寻如旧制除江淮发运使召为三司盐铁副使改少府监卒抗喜藏书至万卷子陟少刻厉好学善为诗终殿中丞【宋史】
　　按抗字立之见本传林志以为正之误
