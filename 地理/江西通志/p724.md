<!-- { "loadSidebar": true } -->
　　豫章郡铁柱二旌阳令南昌许逊敬之铸以镇蛟者也郡地濵于江水虫骋妖故民多江祸旌阳与西安吴猛世云用正一斩邪三五飞步之术追殱其神于长沙复惧遗孽洊兴使物冶铁压其窟宅一在西山双领之南堙没已久一在牙城南井迄今犹存柱出井外防尺下施八索谓能钩锁地脉云唐咸通六年节度使严譔来为郡将发视之未及咫烈风雷雨江水暴溢譔恐而止其见于道家书者如此濂窃闻之周有壶涿氏掌取水虫若欲杀其神则以牡□牛贯象齿而沉之则其神死渊为陵神谓龙冈象之属是也古盖有其术矣矧单阳则飞制以重阴乃伏而不动铁阴而蛟阳者也斯柱之建其亦沉□象之遗意与于戏豫章之民与蛟不两立微旌阳西安民其鱼矣濓虽不敏谨狥郡守某君之请勒文柱下以颂神功于亿万载颂曰
　　吴楚合域翼轸分经南昌钜都蛟孽所庭咮攓波谲脽运涛萦夫诸兽验胜遇禽征沉灶鼃产蚀阜成灵伯应歴鬼宪宣刑岳箓三辰斗劔七星挥斥电战刉割霆升河黑廓川液红星轨天设镇冶金建楹祝融主焰阏伯司型八神锡羡五官储精上旋圆枢下键方扃溟妃捧鉴渊后持衡飊笙鹤濑月吹凫汀仙旍回紫童节流青元勲潜沕素牒晶荧山铁絙龙鼎文铭翊扶鸿斡运清寜泰山可砺灵柱弗倾
　　兴国陈令尹徳政颂【有序】　　　　刘　崧
　　癸卯夏四月南平刘某遭兵乱奔逐荡析闻邻邑兴国有贤令尹也自其乡匍匐百四十余里往观政焉入其境田野治而民自谓未尝见吏也入其关商旅嬉而民又谓未尝见盗也老者旴旴防者于于居者以愉行者以舒既而游于学闻诵之声适于市闻舆人之歌乃踊跃感叹自伤僻逺不得为其民以少溉一日之恵则又欣欣然窃为兴国民独得贤令尹喜且贺之于是稍摭舆人之歌畧比其音节而为之颂焉颂曰
　　莱田之畇畇兮我则治之孰贷我牛与种兮陈侯是资居室之翘翘兮我则修之孰畀我椽与甓兮陈侯是周野有猛兽噬人血颅孰与逐之有仡其徒羣狐睢旴或窥我室孰与拒之有截其屹我有疮痍侯摩抚之我有苦饥侯来哺之训我子弟养我父母以燕则佚以善则不侮尔工尔贾尔田尔舎闻声趋风咸至庭下庭絶吏符曽不逮呼役有定程赋无宿逋侯马来止在泮之沚鼔咏诗乐尔君子侯车出游在彼中洲击节扬旂安歌以休牢有羊豕池有鰋鲤伊民之生维陈侯之恵矣贑有十邑维陈侯是茂民曰噫嘻昔未曾有朝有衮黼庙有鼎彞母诏公归伊民之师潋江沄沄方岭奕奕我辑舆歌永播无斁
　　抚东平冦颂【有序】　　　　　　　刘　颖
　　皇帝四年春抚州大侵民囏食羣盗窃发摽掠东土有司失刑政焉驯用猖獗明年连征弗庭又明年皇帝选用神明得驾部陈侯使守是邦绥和厥人侯乃悉心招懐顽不即化用白于藩宪大臣请兵天朝今春王师东下得其渠帅胁从释弗治乃作新邑寜东方人于戏可谓盛徳大业者矣是宜颂歌勒诸金石以垂无疆
　　噫嘻东人孰匪齐民狂昬狡嚚负鄙为艰裒凶鞠顽啸聚弥山纵横披猖撞搪抢攘隳决天纲太守神明仁武兼并不杀为刑彼昬罔俊卒頽于天太守赫然我师其东王命是恭攘除奸凶根薅株锄举族为俘膏流骨估太守嗟惊潢池弄兵赤子寔冥乃诏元戎释是胁从逮捕勿穷余孽蚩蚩哀号路隅祈悔厥初天地好生并包含善人是矜有俶其墉长林之东新邑攸崇乃赖陈君详法昭文用与维新流亡来归挈妻抚儿感怍欷歔孰我生全陈父其天陈父万年上帝孔昭降嘏垂休万福来求五峰峨峨叠翠层螺有石可磨我作此诗深刻大书上与天齐盛徳煌煌声闻洋洋匹休有唐
　　全懿堂颂【并序】　　　　　　　　裘　衍
　　节妇陈母都夫人陈礼部拣塘先生之母也刲股和药以事二亲服节守义以终夫志抚十月之孤登进士为硕辅以昌陈后诏旌史书贤传炳然一时既终之日人皆望门肃敬知道君子题其堂曰全懿窃惟懿美徳也诗曰民之秉彞好是懿徳是懿徳者乃众人之所固有有之而克举之则节义慈孝随感而见居常为关睢樛木之风若或变焉为陈母所优为矣是堂也以风世道以垂无极内则云乎哉衍辱知于拣塘因熟母之贤也三复咏叹而为之颂
　　有美斯庐贤母之居母也天只惟徳之基实获厥所广居正路母也安焉出必由户休有烈光长发其祥爰及令子肯构肯堂
　　瑞麪颂【并序】　　　　　　　　　罗大纮
　　维万厯四十三年江西连歳大饥吉州尤甚赖抚军王公焦劳赈救方伯李公部巡吴公同心竭力守令仰承徳意悉以闾阎疾苦状报闻抚臣言于上本年二米从折色便报可又留税银二万散各郡备赈民始有更生之望而吉水温侯抚字逾勤亡何三月上旬东华峰下忽产神麫有樵者童子遇一父老指授此可充饥童子如教负一斗归其家食之皆饱遂流闻各方荷箕锄往者日渐至万余人日所发夜辄满厥麫细滑洁白不杂沙石以水和之甘芳与米麦麫无异生熟食皆无恙不能多食稍能具宿舂与大无行者一夜化为土或负太重辄弃去穷民甚无告者所得更粹而甘或为饼或为糕赖以不饥逸臣罗大纮家当孔道睹闻甚伙且真懽忭踊跃为穷民庆幸爰作瑞麪颂一以昭上帝之大徳与山川之灵贶一以表主上南顾至仁与在事拊循精意一以彰吾吉民风朴愿为天人所哀怜故事出非望世所希觏云颂曰
　　昔闻天降嘉禾民献瑞麦当时君臣动色相称史臣特书垂教来世然皆盛世休祥惟以新一时耳目聴覩非利物济人之实恵也惟兹灵山实产异麫精非人巧粹本天成凝若膏脂皎如霜雪黍稷同馨不费耕耘之力调和可食毋烦杵臼之功杂腥晕则嚼如蜡配藜藿则甘如饴少食之饥而能饱过食之饱而不化盖惟以济四民之无告即日索万斛其何伤迩者麰麦有秋禾稼已播谷虽贵而价不腾踊年本凶而人免阽危于恵为不费之恵于祥为非常之祥倘雨玉雨珠既无救于白骨即降甘降醴亦何补于青苗孰若瑶丹琼粉藏于不涸之仓雾散云藜发于无禁之府老稚兼济即起死可以回生仁义并行唯周急而不继冨欢腾穹宇和洽清寜斯盖帝运隆昌与上苍合其徳故乾道变化亦与圣人同其忧岂惟度嵗兆丰康生民于仁夀抑且流庆显臻厯数之灵长固宜上下同心増修厥徳发愿体
　　至仁蠲不急去泰甚进贤简能汰冗黜浮理阴阳顺四时于以仰荅天贶而凝承无疆休止斯天人交应之道不可诬也
　　府学新庙颂　　　　　　　　　吴　福
　　江汉之东滙为彭泽五老岩岩南邦是宅笃生陶刘邦之先硕邈矣不作孰究孰辟【其一】于穆田侯三嵗于兹鼔箧问故庙学谁为南望车篮夹以澜蠡鼍河萦之面彼是宜【其二】乃社告迁出其竒赢购徒命日爰始经营辨方正位以修以平划之丁丁捄之陑陑【其三】乃易庙庑庙庑煌煌乃正庙门庙门将将天作之泮湖水洋洋石门为阙圣洲为璋【其四】自冬徂春撤故就新康侯大喜言采其芹鼓钟在县笾豆且陈公来释奠告成于神【其五】神既歆止肃公而入揖让登堂英贤毕集于乐胥兮筵御有缉升歌喤喤泮宫之什【其六】公曰休哉格尔庶士熙事备成自今以始始于存心非礼勿履古之学者学为君子【其七】庶士感欷若失而获咸与维新公无我斁山髙水长康侯之徳勒诗贞珉传示无极【其八】
　　唐
　　洪州大云寺钟铭　　　　　　　独孤及
　　防变化孕律吕和神人莫疾于声故天地以雷震万物圣人以乐节八风佛土以钟警六时天造圣作同符异贯自真乗开设其轮三转像敎不坠而法鼔之制存焉彤彤莲宫于江之濵万井在其前善恶兴乎人将欲诞敷我法音启迪我善根是以作万钧之钟大其器所以昭其度也侯谁尸之长者杜海洎此方上士释法观释法鸾与比邱众百三十有五人实果其愿将办所作于时火官金工循厥戒令范阴阳九六之数以合造化均薄厚侈弇之齐以谐清浊聚精防神鸠工于其间誓既达昬疑皆破故众心如城施者成市大悲之感与万灵接祝融回禄髣髴交应越五日辛丑新钟成于是此邦民大和防膜拜纵观川塞衢隘亿兆谛聴鲸鱼乃发訇然如扶摇号而万窍怒霹作而崇山破在坑满坑在谷满谷金界岌峇若震若荡既而抝怒散涣与回飇俱激度越大千周流六虚经于禁城入于梵宫徘徊乎霜天淩厉乎清夜千门彻万户警鱼龙皆奋虫豸不蛰于是聆其音者贪騃迁善聋盲知方识浪安流地狱清凉咤王解形刀轮摧藏严乎心者闻声以知受观受以悟法若露清耳根镜照身业彼金鼔声气木铎徇路整众孚号方斯陋矣盖圣人道以劝善因善以建法作法器以为天下利利者教之果法者教之因善者教之宗我钟乃悬是训是崇世界有极大音无穷
　　马当山铭　　　　　　　　　　陆龟防
　　言天下之险者在山曰太行在水曰吕梁合二险而为一吾又闻乎马当彼之为险也屹乎大江之旁怪石凭怒跳波发狂日黯风助摧牙折樯血和蛟涎骨横鱼吭幸而脱死神魂飞扬殊不知坚轮蹄者乎太行仗忠信者通乎吕梁使舟檝者行乎马当合是三险而为一未敌小人方寸之包藏外若韦顺中如劒铓蹈借必死钩剺必伤在古已极于今益彰敬篆岩石俾民勿忘
　　江州南湖堤铭【冇序】　　　　　　李　翺
　　长庆二年十二月江州刺史李君濬之截南陂筑堤三千五百尺髙若干尺广若干尺以通四乡之路蓄水为湖人得其赢正月既毕事舒州刺史李翺歌以记之辞曰
　　天地作物功或不周贤人相之智与神侔漭漭南陂冬干夏淲九江涨湖潜潜逆流东南百民城市所繇水积既深大波其防亦有舟航覆溺之忧防拥叠路车辆其舟童婴涕堕老媍号愁歴古建兹孰为氓筹濬之之来养民如身乃筑长堤拒江之濒厚其钱佣以饱饿人南北东西百里鬬臻莫不用力千锤响振虓讙相励不督而勤堤既成止冈聨突起坚若石城障为潴水蒲莞茭芡鸿鸧鳢鲤惟其所取或食或祀长堤坦坦植之杨槐架豁飞圮以便去来除险作利非贤不能歌示江人式悦汝懐
　　宋
　　弋阳县学铭　　　　　　　　　李　觏
　　庆厯恢儒首自东都爰及郡县筑宫授徒地不患小权不在大系乎其人乃勤乃懈葛陂之南县庭之东令异尉宇经始其中居室以严用器以利曰艺曰仪一为品制事则有变众则有散非志之确谁足之践易美知防孔戒已甚太学三万党人以禁兴虽有功废或为福敝漏之下诵亦足勗哉斯道无与乎世儒之全安宜亿万祀
　　信州祥符院新钟铭【有序】　　　　孔武仲
　　元丰五年十一月十三日信州祥符院大钟成用铜三百钧有竒其髙九尺有五寸厚四寸广六尺有三寸主者僧晓儒铸者诸杭张孝基越二十三日冬至击之其声辉喤震动城郭既浃旬观者不休退则欢息作生善意于是州将虢略杨亚甫为之铭而其属鲁国孔武仲又铭于石以相之曰
　　上下无疆旁暨八垠有告必闻大声以振叩之则应不用则默既以时动亦以时息
　　洪州分寜县藏书阁铭【并序】　　　黄庭坚
