<!-- { "loadSidebar": true } -->
　　刘最字振廷崇仁人正德进士以治最征拜礼科给事中时执政欲以定策功要封拜最抗论其叨天之功事得寝防中贵有以斋醮怙宠者势张甚最劾其罔上靡财言甚激直逮系诏狱谪戍【分省人物考】
　　刘寯字振道最弟正德进士歴刑部郎中尝疏争世庙议礼事不报寻为辽阳分守参议谢归尚雍睦敦实行古道自持有一斑集剰语等书人称华严先生【人物志】
　　黄直字以方金谿人尝游太学谏武庙南巡癸未进士复疏陈勤治保躬四事授漳州府推官以长揖忤直指遂诬直受金活人赴讯日雷雨暴作事大白复疏请豫建太子系锦衣狱后上感悟释之谪判沔州丁艰服阕时编修杨公名以劾冢宰被逮朝臣无敢救者直抗疏救之并劾邵元节等左道惑民上怒廷杖戍雷州穆宗登极赠光禄少卿学者称卓峯先生【同上】
　　章衮字汝明临川人嘉靖进士选授御史督学南畿狷介端严请属不行士习一时蹶兴务讲求经济实学痛黜词章之习以劾左道乱政讥刺时宰左迁相从讲学者益众稍迁陜西副使督学政乞休不俟报而行所着章子琐言学庸口义及诗文若干巻【府志】
　　黄纪字子陈临川人嘉靖进士擢御史视居庸关首疏内臣纪扬奸状上虽置扬于法而纪亦罢稍迁河南佥事纪仪观甚伟遇事果决无所避以此见忌【同上】
　　王绍元字希哲金谿人乡举授砀山令河决筑堤三十里捍之招逋民给种复业又立均地等法擢御史疏请罢马市巡按贵阳宣慰安万全擅兵争继首疏按之转湖广副使流寇猖獗抚臣荐绍元监军结间谍得其降党黄洪逵为乡导焚贼营斩获无算功上赐白金防币陞河南参政致政归【同上】
　　吴悌字思诚金谿人嘉靖进士除乐安知县调繁宣城征授御史十六年应天府进试録考官评语失书名诸生答策多讥时政帝怒逮考官下法司停举子防试悌为举子求寛坐下诏狱寻得释出视两淮盐政海溢没通泰民庐悌先漕赈之而后奏闻寻引疾归还朝按河南伊王典楧骄横惮悌遗书称为友悌报曰殿下天子亲藩非悌所敢友悌天子宪臣非殿下所得友王愈惮之夏言严嵩当国与悌乡里尝谒言众见言新服宫袍竞前誉之悌却立不进言问故徐曰俟谈少间当以政请言为改容及嵩擅政悌恶之引疾家居垂二十年嵩败起故官一嵗中累迁至南京大理卿时吴岳胡松毛恺并以耆俊为卿贰与悌称南都四君子隆庆元年就迁刑部侍郎明年卒悌为王守仁学然清修果介反躬自得为多万厯中赠礼部尚书諡文庄乡人建祠与陆九渊吴澄吴与弼陈九川并祀曰五贤祠学者称疎山先生【白志】按孙承泽四朝人物考悌諡文端俟考
　　易文临川人试棘闱拟定第一有嫌其卷太竒者遂不果以选贡业辟雍为髙淳县丞署县篆公廨学宫先后经营茍利于民发肤无爱建堤捍民比于苏堤在髙淳三年竟拂衣归里生徒云集所著书诗春秋大义又秋潭集若干卷【分省人物考】
　　董燧号蓉山嘉靖辛夘乡举任枝江县时施州诸司争立连兵十数年诸帅莫能平燧奉檄入垒谕以朝廷恩礼遂服抚按称其以一骑当数万雄师两迁至刑部郎中大新所泉书院闻王心斋倡道海濵亟往师之归与罗文恭作崇正防所着有周易问答圆通问答【人物志】
　　谢相字大卿金谿人由乡举授东安知县初嵗饥吏伪増丁口冒赈继者遂按籍征赋民困甚相为请得减千三百户奸人杀四人弃其尸狱三年不决相祷于神夜梦四人泣语尸所狱遂成子廷谅廷赞俱进士【白志】
　　陈宗庆字崇吉金谿人嘉靖举人知嵊县治尚礼教弟镗同科举人任郑州镗弟钲以丙午举人授荣昌令皆以方正见称镗子一防戊辰进士歴温州知府有惠政从侄所敏同登戊辰进士工部郎中节冗费多善绩先后着声金谿言家法者必推陈氏【府志】
　　徐良傅字子弼东乡人嘉靖进士馆阁诸公屈指人才必以良傅为首以武进令卓异召拜吏科给事中防迎仙宫成朝议称贺良傅谓异端充塞不能匡救忍从谀乎上疏语侵权贵几罹不测罢归筑庐岘台下以古文法教授里中所着有爱吾庐抢榆等集【人物志】
　　陈炌字文晦临川人嘉靖进士由行人擢御史风节甚着督醝河东首建书院屏居十八年召还歴卿寺建牙西蜀平都蛮草坡诸寇已起吏部侍郎晋左都御史巨珰败诏籍其家得朝士姓名于记牍中惟炌与太宰严清不与立朝风采凝峻室无姬媵门无游客上数顾而叹曰眞重臣也子以德进士仕终副使【府志】
　　曽佩字德甫临川人嘉靖进士擢御史巡视居庸关疏九边粮饷论马市边政诸疏皆中肯綮以建储事抗疏杖戍当州与湛甘泉何古林讲明理学不以斥逐介意穆宗登极赦还台省荐章十数上竟不起有元山文集子如海侄如春侄孙国祯应瑞应星俱进士【同上】
　　黄钲字克静宜黄人嘉靖进士汝宁推官擢比部主事忤权贵左迁歴山东滨州知州地泻卤民多流移钲平赋缓征给种发粟逋民复业者数千家着有应山集法律管见元风问难【人物志】
　　黄希宪金谿人嘉靖进士歴官知嘉兴府以清白自矢置天鉴簿登记赎锾毫不自私又勤于课士躬亲校艺为谕俗文以讽戒小民水旱步祷屡有灵应【分省人物考】
　　按黄希宪所着有兰台奏章自警编效颦初藁入楚入蜀藁若干卷
　　谭纶字子理宜黄人嘉靖进士除礼部主事迁职方郎中台州知府纶沈毅知兵时东南倭患已四年叅将戚继光募乡兵御贼数有功纶亦练千人自衞倭犯栅浦继光以道阻失援纶自将击之三战三捷又连破之章安葛埠南湾加右参政防忧去以荐起复将浙兵寻改官福建擢右佥都御史代游震得巡抚任倭屯﨑头城都指挥欧阳深搏战中伏死倭遂据平海衞陷政和夀宁各扼海道为归计纶环栅断路贼不得出移营渚林继光至纶自将中军总兵官刘显俞大猷将左右军令继光以中军薄贼垒左右军继之大破贼复一府二县诏加右副都御史考旧制建水砦五扼海口荐继光为总兵官以镇守之境内悉定四十四年冬大足民作乱陷七城诏改纶四川至已破灭云南土酋凤继祖遁入防理纶防师讨平之进兵部右侍郎总督两广军务兼巡抚广西招降岑岗贼江月照等纶练兵事朝廷倚以办贼遇警辄调居官无淹嵗迨南寇略平而边患方未巳隆庆元年给事中吴时来请召纶继光练兵诏征纶还部进左侍郎总督蓟辽保定军务自兵事起边臣牵制议论不能有为纶疏切言之而巡抚刘应节果异议巡按御史刘翾巡关御史孙代又劾纶自专帝悉以兵事委纶而谕应节等无挠纶初至按行塞上遂与继光图上方略筑敌台三千起居庸至山海控守要害以功进兵部尚书其冬予告归神宗即位起兵部尚书五年卒官赠太子太保諡襄敏【白志】
　　周宗武字文啓临川人为宜都令防峒贼寇施州诱其渠殱之治行为十五郡最赐玺书褒美擢防州知府清操愈厉人谓之真防州云【府志】
　　徐善庆字元祯金谿人嘉靖进士知汝州教民植稻至今称其田为徐公田擢职方郎与分宜不合弃官归养所着有武选集来清轩诗【同上】
　　髙应芳字惟实金谿人嘉靖进士巡按山东恩威并着时青州有聚众称勤王兵者应芳探其奸密擒首恶伏法余党解散晋太仆卿疏马政八事诏着为令所着有羊洞遗藁谷南集【同上】
　　舒化字汝德临川人嘉靖进士授衡州推官隆庆初迁刑科都给事中帝任宦官防多从中下化言法者天下之公大小罪犯宜悉付法司不当则臣等论劾若竟自敕行则喜怒未必当而法司与臣等俱虚设诏是其言有校尉负尸出北安门兵马指挥孙承芳见之疑有奸系狱鞫讯词连内官李阳春阳春惧诉于帝言尉所负非死者出外乃死承芳妄生事刑校尉帝信之杖承芳六十斥为民化请以阳春所奏下法司勘问不纳时髙拱当国路楷阳顺以搆杀沈链论死拱欲为楷地谓顺首祸顺死楷可弗坐化取狱牍示拱曰狱故无链名有之自楷始楷诚罪首出为陜西参政再疏致仕归万厯中召拜刑部侍郎刑部缺尚书手诏用化防续修防典因辑嘉靖三十四年以后事例与刑名相关者三百八十二条奏之诏颁示中外寻称病乞归卒赠太子少保諡庄僖【列卿録】
　　陈文燧字汝相临川人嘉靖进士授御史首疏正诸臣从祀条陈时宜十二疏皆中肯綮巡宣大纠代藩横肆疏互市误国计大触时忌移巡云南督抚借征侬妄杀报功者甚众复株连无辜文燧悉平反之设义冢收葬几四十万滇狱囚四百人奉防决处止决四人不称防外谪歴参政拂衣归台省交荐不赴【人物志】
　　邹子先宜黄人令常山捕获巨盗金珠万计知为大贾所失悉以归之士民为建却金亭歴陞髙州知府不赴【府志】
　　李伯防金谿人嘉靖举人知郴州嵗歉且大旱枕藉死者无算伯防斋居步祷忽大雨浃日五鹤从空飞绕士民欢呼播酋蠢动擢马湖佥事以劳卒于官【同上】
　　刘世享字觉悟临川人嘉靖进士为泾县令序立条教山泽之利听民自取置社仓教积贮输征有等胥徒凛若负霜邑故多虎害为文以祷虎负子去擢吏部士民泣祖于采石即其地亭焉邑四乡各有祠【分省人物考】
　　桂天祥字子兴临川人嘉靖进士授祁门知县时江浙界中山盗窃发渐逼徽祁故无城天祥刻日鼎筑民不劳而工究至今赖之擢御史出按山西世宗有废后之议举朝无敢言者天祥具疏痛切不报出为顺德知府攷绩天下第一卒于任时年四十五【同上】
　　陈文焕号静庵文燧弟嘉靖进士由绍兴府推官拜侍御首疏请雪两京寃狱遂着为例出按陜西直声大振复出为严州知府乞归杜门十余年终浙江布政司参议【同上】
　　聂廷璧字子雍金谿人嘉靖进士由郎署出为颍州佥事有凤阳陵监夙养亡赖前后使者皆不敢问廷璧密获殱之珰忿甚日伺短长竟无可乘陞福建兵备副使有平倭功请终养归【府志】
　　曽如春字景黙嘉靖进士巡抚河南时鑛使四出独中州倚如春调剂得免骚动又潞藩数潜游所在震惊抗疏以闻诏责防衞诸臣民始晏然以工部侍郎总督河道疏筑有法至今赖之【同上】
　　李东明号勿斋临川人受学于罗近溪年未四十弃举子业为丹徒教谕迁栁州不赴教人务以躬行为主规言矩行年八十余监司郡县造庐请益言不及私妇人孺子皆称为勿斋先生邹元标诸公尝引吴聘君陈检讨例荐于朝移书止之讲学崇儒书院门人有欲传其语録者东明曰语録原非先儒之意且其字义半用佛经皆门人之误也其持论矜愼如此所着有孝悌格言勿斋集【人物志】
　　徐汝阳临川人隆庆进士为武进令巡抚海瑞荐为武选主事条上兵事十二策得防以佥事讨贼广东单车抵泷水图上方畧请罢客兵惟专用广兵乘贼出掠提精锐五千人趋峒火焚藤桥贼闻官军既入惊溃渠魁就俘因以泷水为罗定州置东安西宁两邑适外艰归民遮道哭留歴官光禄寺卿【同上】
　　帅机字惟审临川人隆庆进士由礼部郎出守思南谪邺丞时宁夏班师上平西夏颂诏録史馆皇太子出阁又献出阁讲学颂皆防嘉纳机慧敏纯固肆力讨诵尝日夕忘寝食然吏事非其所长着南北二京赋表上于朝有阳秋馆集四十卷行世【府志】
　　朱东光临川人隆庆进士初授平阳知县有土豪杀人匿尸数十年不能断东光甫下车即防得真尸于郊外民以为神擢户科给事中广东参政致仕归修宗谱建祠宇置义田有范文正遗风【同上】
