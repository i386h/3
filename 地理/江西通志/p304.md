<!-- { "loadSidebar": true } -->
　　按前志有张子明传子明忠节应入抚州人物今改定
　　赵文奎洪武初知南昌府莅事严毅措置有方凡百兴作民不知劳而事已毕去后民思慕之【明一统志】
　　许方宁波人洪武三年知南昌府尽心民事尤惓惓学校常梦一儒者曰吾庐冒风雨久矣冀太守修之莫详所以及谒徐孺子亭观其像如所梦遂加葺焉【豫章书】
　　但元行安陆州人洪武初任武宁知县开荒田兴水利建公署惠迹甚多继任者钱唐盛文郁益拓元行之业以文学政事名【同上】
　　史彬字文质获鹿人元进士明初由戸部郎中调富州吏目值流民啸聚彬设方略赞知州强立擒斩招降众遂溃民获安全修学校筑堤垱勤敏公惠卒于官遂家焉孙安礼部郎中死交阯之难【同上】
　　朱宗晦华亭人洪武间知靖安县爱民礼士洁已奉公修坛壝兴学校治桥道劝农桑绰有政声【明一统志】
　　林弼字唐臣一字元凯龙溪人洪武初知丰城县以文学饬政事士髙其行民懐其惠时方之卓鲁坐诖误逮至京狱中上书诏释之复为考功郎中【豫章书】
　　秦泰洪武中任南昌知县勤于抚字民有不率者以五教谕之延礼儒生刑清政简去任父老攀留之【明一统志】
　　梁璧洪武初知进贤县事防明果断囹圄空虚吏畏民懐相与立清政坊于邑前称颂不忘【同上】
　　何昭善字宪章淳安人洪武间举孝防授丰城县丞营公廨兴学舎治桥梁筑堤垱经画之绩最多陞奉新知县【豫章书】
　　刘纲字之纪禹州人建文进士宁州知州凡居宁三十四年仁宗常赐酒馔人以为荣正统中请老去民送之涕泣载道及卒宁民祀之狄仁杰祠中其孙即大学士宇也【南昌府志】
　　按明初宁县至治始改宁州建文时未应称州
　　周秩字公鬯安乡人宣徳乡举任南昌府学教授文行为时推重学徒例有公费秩畜之帑至五百余金悉以造櫺星门甃学墙树泮宫坊提学夏寅属秩衡文髙下悉当卒于官士子痛之【豫章书】
　　璩镇海常山人宣徳间奉新知县莅政防勤锄强植弱嵗饥赈济有方县学田亩科米一石七升租重民困奏蠲十之二民咸徳之【同上】
　　王来字原之慈谿人宣徳二年以防试乙榜授新建县学教谕上疏言宁府每祭祀取郡邑诸生备乐舞演习经旬有妨学业宜以附近羽流充之不足则用护衞军余子弟礼部覆奏如议颁各王府着为例设乐舞生自此始用荐擢御史巡按苏松常镇四府累官至南京兵部尚书【南昌府志】
　　胡本惠铜陵人永乐乡举授戸部主事正统间擢南昌知府笃实有才爱民如子剖纷摘伏策应如郡人钟甬儒行特髙本惠致之郡斋荐为本学训导居常衣无重袭食无兼味满去不携南昌一物歴官右副都御史巡抚辽东【府志】
　　刘琛沔阳州人正统六年由进士知宁县严厉有威遇事果断聴讼能得民情吏不能欺境内肃然【林志】
　　陈纯字希文宁夏籍钱唐人由举人正统间知奉新县有惠政吏部以闻特赐楮币樽酒【明一统志】
　　张冲字谦龙岩人正统间任进贤县防明强干礼士爱民重名器抑侥幸创学宫筑城垣增图籍置义仓抚民如子时有瑞莲灵芝野蚕成茧之异秩满奏留复任又九年卒于官百姓巷哭祠祀之【进贤志】
　　尚裭字景福罗山人正统进士擢御史以言事调丰城知县刚毅敢为不畏权势时镇守太监假进献名需扰郡邑民不堪命独畏裭风采无扰焉后陞广东佥事【豫章书】
　　李廷聪益阳人以景泰乡举任丰城知县有治才防洪水冲堤几尽劝募材力采石兴工委主簿黄璲董其役璲用塞张秋口法督率人夫各执旗号整齐不乱卒成坚堤廷聪在任半面辄知其人呼姓名无一谬者【豫章书】
　　聊让字公逊兰溪人景泰进士天顺中知南昌县政主爱民守礼执法不徇上官意指时镇守中官恃恩恣横有所苛取让即纳冠带求去中官愧而留之自是不敢有加于让民尤席其庇焉【同上】
　　张翥字汝振长洲人天顺进士成化间知南昌府性刚鲠以名节自许达于吏事剖决如流中官王庆怙势索取珍玩翥峻拒之一无所与临行挟翥上舟挫辱之民号拥登舟夺翥以归陞广东参政终云南按察使【安志】
　　吕声字廷和桐庐人由进士天顺间知进贤县敏捷有才干凡所修举功能立就邑常多疫声翦爪斋沐祷上帝七昼夜不少怠疫势随息明年疫复作声又斋祷请身代死疫又止人咸感之【明一统志】
　　按进贤县志声作古选以训防作嫁女歌以训俗建社学数十区闾左灾声稽颡风反火息虎为患祷于神羣虎伏诛陞太仆丞
　　黄寯字世用闽县人成化进士除武宁知县防明古朴抚字尽心民有钩致流尸折其胁骨诬为仇家所殴问官久不能辨寯视之曰骨为殴伤何以从内折外耶诬者遂服时有冰鉴之謡陞戸部主事【豫章书】
　　祝瀚字惟容山阴人成化进士歴刑部郎中治间擢南昌知府戴星视事防明有威时京奏台诉者株连至千百人瀚一切不问惟对面纆系之相去径寸寝息甚艰未几日多自解息圜土一空出公费垦田二万亩以赡诸生筑圩五百余处俾圩长督之至今名祝公堤又修郡乗移郡狱扩郡治基政成有灵鹊巢梁驯鴈随车之异时宸濠势渐炽瀚每裁抑之宁府有鹤带牌者纵于道为民家犬所噬王官希意牒府抵罪瀚批其牒曰鹤虽带牌犬不识字禽兽相争何预人事濠卒不得逞后以中伤罢去民为立祠【安志】
　　吴昂字徳翼海盐人治进士授宣城知县调繁新建时宸濠势张索租刻甚民弗堪遂结寨丁家山拒之宸濠曰新建民反诸大吏莫敢言昂独以民有激而然不可以反名乃请于濠曰民田庐妻子不保势极而生变此不可以威力驱濠颔之乃单骑入山谕以祸福民皆解散嵗饥昂设法赈之全活无算寻陞刑部主事歴官福建右布政使【同上】
　　郑瓛字信卿南京骁骑衞人治进士授新喻令以循良被徴迁刑部主事歴郎中出知南昌府始至宸濠气焰薰灼瓛独不附嵗时宴遗一无所与其羣小不法辄问遣凡百需索峻拒之濠积恨既深遂诬奏下狱煅炼濒死及变作犹械系于舟瓛乗间脱身登岸以所获马奔献都御史王守仁守仁慰劳之委以原职守城因备陈贼情后擢河东盐运使【府志】
　　李承勋字立卿嘉鱼人治进士由太湖知县歴郎中迁南昌知府正徳六年贑州贼犯新淦执参政赵士贤靖安贼据越王岭玛瑙崖华林贼又陷瑞州诸道兵不敢前承勋督民兵勦数有功华林贼杀副使周宪宪军大溃承勋单骑入宪营众乃复集都御史陈金即檄承勋讨之贼党王竒聴抚搜得其衷刃纵使还奇感泣誓以死报承勋命奇宻入寨说降其党俾从中应而亲率所部登山奇夜拔栅官军奋前击降者自内出贼遂溃华林贼平镇守中贵黎安诬承勋擅易贼首王浩八狱词坐下吏大理卿燕忠即讯得白举治行卓异超迁浙江按察使仕至兵部尚书卒諡康惠【白志】
　　刘璲字士约麻城人治进士授丰城知县临政严明庭无私谒凡民间均徭征银明载数目印帖给小民令依期执帖以输吏不能侵邑有给引钱前令俱入私槖璲悉贮公用修筑河堤卒于官人咸惜之【丰城志】
　　毛骙字汝健应城人由乡举正徳间任武宁知县有治才行己尤慎暇即儒学以经义授诸生时民俗朴野乃刻四礼圗及注陆士衡兄弟论以为劝又出俸余市铜以铸祭器士民称之【豫章书】
　　吴嘉聪字惟徳山西振武衞人正徳进士除丰城知县度而才敏建昌宼徐九龄屯据醴源嘉聪奉檄夹先登破袋岭擒贼首顔曰和等筑县城后宸濠变起赖为保障累迁南昌知府承己卯变后株连从逆甚多囹圄皆满乃创新监以系轻典者日夕穷讯豁无辜者千计尤注意学校有作人之功陞按察副使【府志】
　　孙璋字希学鄞人正徳进士除南昌知县立身以介应事以和值宸濠势张政多掣肘璋维持调护之邑濵江田多沙塞入觐时疏减沙米之赋以苏民困擢御史【豫章书】
　　张汝舟字济民昆山人成化乡举治间任南昌府同知刚正防明上下信服修忠臣庙表髙士墓以激忠清之风毁淫祠鞭妖鬼以正幻妄之俗巨宼徐九龄猖獗率众往捕为宼所遮部下民兵熊玊金挺身代死汝舟得脱擢知思南府【同上】
　　汪颖字秀夫江陵人治乡举任南昌府通判练达政体晓畅军事摄奉新县均徭役革诛求民戴之若父母正徳壬申从周宪战于华林宪遇难颖亦被创力战事闻陞本府同知以兵夹击建昌贼徐九龄叙功第一擢九江知府【同上】
　　罗辂字质甫江宁人正徳进士授中书舍人疏乞就养抵家父卒服阕擢袁州知府都御史王守仁荐其才改贑州复以都御史盛应期荐又改南昌闻母病竟弃官归久之复补南昌劝课农桑巡行劳来靡不周至聴断明恕南昌号大治擢按察司副使以思母乞休还家五月而母卒仕至大理寺少卿【府志】
　　方印字钦佩南昌衞指挥使正徳庚午饶州桃源洞宼起印奉檄督兵战于畬塘俘斩有功寻与宼遇梁山坂力战不克被执死之诏祀万年县録后加袭一级后以子恩任署都督佥事赠印如其官【豫章书】
　　牛鸾字鸣世献县人进士由山东佥事左迁知宁州才识明敏刬削夙境内晏然尤善鞫狱不假棰楚而情伪立辨囹圄空虚当道移文事或有非便者抗论不屈卒如所请乃已时镇守中官怙宠暴横诛求斑竹野味诸物州民汹汹鸾叱缚其人致镇守府且寄声曰吾不惮面君以救此一方民矣中官雅识其名事竟寝擢太原府同知歴山东按察副使【同上】
　　万士贤南海人治乡举正徳间任靖安知县玛瑙崖之变士贤铸兵器训战士筑城凿池建敌楼佐知府李承勋讨平巨宼后宸濠反遣宋祥四涂景七募召玛瑙余党士贤执祥四等斩以定众志兵燹之后捕宼党抚恤疮痍省刑节用建射圃立社学文教聿兴民至今称之【同上】
　　姚永桢字文瑞华亭人由乡举任进贤县值嵗荒流盗劫乡坊永桢率民兵保障东闗贼不敢犯后台司遣将征调度军用而民不扰阃帅诛求自甘窘辱而不忍伤民卒于官士民思之【明一统志】
　　王纪字理卿泰州人正徳进士知进贤县邑旧无城庚午盗起郡县云扰纪相址筑之又建钟陵书院祀周濂溪置院租并饩守者学使李梦阳记之寻平桃源贼有功擢南工科给事中歴官陜西佥事【进贤志】
　　刘源清字汝澄东平人正徳进士授进贤知县宸濠反源清积薪环室命家人曰事急火吾家一仆逸手刄以殉县中诸恶少与贼通者悉杖杀之宸濠妃弟娄伯归上饶募兵源清邀戮之贼檄至立斩其使防余干知县马津龙津驿丞孙天祐亦起兵拒贼遂不敢东向贼平擢监察御史嘉靖十年以兵部左侍郎总督宣大军务【白志】
　　刘守绪字克承兴国州人正徳进士除奉新知县严明正大不以辞色假人平租徭理狱讼政简而民怗然己卯之变起兵赴义以都御史王守仁檄出间道夜袭濠伏兵于新旧坟厰破之遂复省城论功歴陞至太仆卿【豫章书】
　　何永清字原清浔州人一云开封人国学生正徳间为奉新县丞防勤刚直遇事勇为时华林宼起营城隍治武备从事兵间者数年后与子冲霄从副使周宪攻宼于华林冲霄力战死之永清亦以劳瘁致疾卒萧然无以为敛防还倾县为之哭送【同上】
