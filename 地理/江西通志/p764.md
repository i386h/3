<!-- { "loadSidebar": true } -->
　　周君生长番君里长身俣俣须仍美师张先生业孔氏夏萤冬雪频继晷先生爱居不骩骳君谓先生我知已遭时战伐多疮痏贼众乗之作奸轨郡檄先生俾一洗先生慷慨为之起曰彼蚩蚩聚蜂蚁凶渠本我家奴尔我将笞之用折棰披其角毛脱距觜奴挟兵来速如鬼反噬其主先生死先生诸子俱幼稚周君闻之失箸匕曰古复讐葢有礼师长之讐视兄弟我今必也书于士走告郡府伏以俟府公义之弗敢止授以殳斨与弧矢或云彼众我无几盍募援兵为表里君奋不顾行益驶贾勇直前无与比贼穷掷金计何诡得金失贼堕其饵亟取贪夫尸诸市士气复振贼乃靡追奔逐北劘贼垒迅雷不及掩其耳一栅既覆众栅毁生致贼奴洎妻子刌其心肺献俎几告于先生辞亹亹凯旋公庭旗旐旖散遣部伍归耘耔天戈耀日方南指郡将效死弗拜跪周君堂堂众所恃人咸谓君今可仕细书降表仅尺纸大哉公侯小刺史君言我本不获已出为吾师刷讐耻罪人已得贼已弭东村西落无荆杞不义富贵寜饮水公毋多谈且休矣闭门髙卧肉生髀白驹空谷余四纪殁葬金潭有庙祀乡人歳时击羊豕子暾来与胄子齿踵门泣涕言如此嗟君壮节甚竒伟播兹歌诗侑哀诔
　　金谿县葛烈女庙　　　　　　　贡师泰
　　金谿庙前草离离金谿庙中两女儿青山犹似旧时色流水不尽行人悲翠翘珠珥垂孔雀庙门深锁藤花落灵风萧飒半空来髣髴音容啓珠箔忆昔里中初赋银银赋日急家日贫父身搒掠痛欲絶女心愤结何由伸鬼狐夜号天漆黒大冶腾腾火光烈可怜踊跃双蛾眉变作兼金白如雪君不见缇萦上书更肉刑木兰逺赴可汗兵固知才畧过男子不如孝女英烈能捐生又不见湘妃江边泪斑竹韩凭冡上连理木固知精诚可相召不如孝女感化独神速赤龙并驾参婵娟万古日月悬中天人生虽死名不死吁嗟丈夫应愧尔
　　金谿县孝女庙乐歌三首【并序】　　杨　翮
　　有元至正元年抚州路金谿县新作二孝女庙成按二孝女姓葛氏在唐宝厯间以官责其父祐亏链白金事不胜暴酷皆发恚投冶中焚死父因获免并其邑除坑冶之害以迄于今是宜血食其土矣国子博士吴君师道既文之石而祀神之诗阙焉上元杨翮撰为乐歌三章俾金谿之民歳时歌之以祠孝女其辞曰
　　灵之来兮两旗张导旌幢兮锵琳琅缤晻暧兮相颉颃并辎軿兮归故乡归故乡兮民所望昭蠁兮曶洋洋庭燎辉兮夜未央椒兰发兮郁芬芳民报祀兮弗敢忘心屏营兮咸肃将灵格思兮民乐康
　　灵之畱兮澹容与云凝凝兮翳堂宇琼筵陈兮合箫鼔列尊罍兮酌清酤牲肥腯兮承雕俎女巫进兮傞屡舞诵神徳兮歌颂举孰捐躯兮悟时主齐英英兮惟孝女继兹今兮飨终古灵醉饱兮民乐胥
　　灵之去兮将安之俨欲旋兮猋上驰互招摇兮烂祈祈遵云路兮眷威迟金有赋兮地不遗竭赀产兮民力罢我邑井兮咸熙熙赖神恵兮独弗罹千万兮神是稽荐苹藻兮答神厘灵遄逝兮民聿思
　　李浔阳死节歌【并序】　　　　　　周霆振
　　李侯治浔阳之二载红巾贼发蕲黄倚蔡丑为声援势浸逼郡数告急于省省议调兵武昌兴国相继没南北道梗浔阳厄侯力疾奬率民义誓不与贼俱生郡将悉所部先遁侯转战力尽犹持短兵奋击慷慨指天父子同遇害呜呼李侯可谓仁义之勇矣彼滔滔者独何心哉侯家頴川名黼字子威曽祖而下仕皆通显发身监学泰定丙寅乡试魁上都丁夘进士第一死节壬辰春年五十有六
　　蜀川防汉投匡庐浔阳之厄江西枢李侯仗节忠贯日存没誓与城池俱庸庸郡将弛练卒世禄忍负私其躯寇来谈笑啓闗遁坐使邑井成丘墟侯时力疾短兵奋臣首当血心当刳魂归谒帝恸伏阙涂地肝脑民何辜臣衷愿沥付渠答臣首欲飞宜仆姑誓坚红壁殱众丑却埽淮蔡匡全吴黄尘四低黒风淡赤豹腾驾苍蚪呼山川几刼铸英气上遡古昔谁其徒平原汗马河北重江淮安堵睢阳孤顔张凛凛心未死回立千载诚相孚况闻有子殊激烈义在从父轻头颅石头之袁姑孰卞两间忠孝何尝无纷纷卖降与弃甲仰视汗喘呀长吁惟公葢自元气立顾盼所取皆诗书当年射策首多士已分一念金无渝朂哉谋国慎所托古今大勇惟真儒
　　布延郎中【并序】
　　壬辰寇陷武昌顺流而下省郎中布延布哈谂于众曰若其直捣真阳事未可知傥转而南无能为矣吾受国厚恩发身监学忝进士先誓死必报遣人间道驰书奉百金归别父母建议尽撤城外民居寇始渡江官军小衂母弟佛努死之公单骑殿小桥寇不敢逼众遂翕从奉平章公道通左丞章巴延竭志守城逆党云集攻围五十有四日大败而还散亡畧尽江南遂为天下雄非公长才赞画平章左丞听用其言讵至是邪朝廷论功除本道廉访副使于是公之志愈无穷矣逺近士大夫为公歌诗颂其美俟太史氏择焉公世家山东希古其字也邑士刘子真近归自洪具道本末如此
　　近时有客湖上归能话郎中身许国朝廷取士数十年谁谓书生无寸防江州李侯死可书郎中百战全洪都昔年廷对俱第一鸾鳯固与羣飞殊当其练兵首陈义谓贼南征非所忌环城撒屋民始疑事急方知为上计家书间道驰山东百金归报夀乃翁小臣于此誓生死仰视白日昭其忠翔风云低吹战血母弟魂归宝刀折仓皇劲气吐寸心立马危桥万夫决相臣揽辔从天囘将军鞞鼓轰春雷为公破敌捐万死顾盼妖贼如山摧君王太息加褒异深副当年设科意碧霄雨露湛恩深官转霜台国器汉廷寥寥渤海龚广陵张纲尤罕逢使君宴坐试深省谈笑宪府看平戎
　　过玉成砦
　　玉成三面坚如铁穿井无泉援兵絶去年此际万人登已是如今髑髅骨刀飞丁壮屠婴孩妇女分配囊赀财浪传古昔险堪恃旷刧竟堕昆明灰我来似涉羊肠坂道遇遗黎拭愁眼故人何处覔游魂云树鸦啼寒日晚
　　埋寃树【并序】
　　郡城西郊官道侧有树名埋寃往来必于此少息因赋托兴庶几有位者闻而动心焉
　　出城十里西南去行役经过倦休处崔嵬古干络苍藤相传此是埋寃树树名那得呼埋寃阅人累歳官道边朝吁械系逮词讼夕毙鞭扑逋税钱富家招权逞滥入孱弱破家哀孑立几人饮恨泪彻泉树不能言天为泣埋寃得名良可悲郡中守令知不知
　　为萧元泰题龙虎山岩图　　　　陈　旅
　　龙虎之山仙所寰我昔梦寐游其间乾坤风气结冲秀中有正一元都坛羽人授我九节杖林磴窈窕穷幽攀金宫药殿起寥廓翠崖丹巘深回环峯头时飘白防萏石上尽种青琅玕诸岩一览二十四总似瀛渚蓬莱山清溪浮空引雪练逺岫隔水来烟鬟就中仙岩更竒絶上有玉树皆檀栾虹光半夜出林杪云是石室韬神丹欲求刀圭已衰疾羽人去我如飞翰褰裳磵曲采芳草断猿疎雨春山寒觉来俗事日满眼歳月冉冉随惊湍防稽萧氏忽相访笑以此图令我看梦中羽人貌真似而我别后鬓毛斑题诗聊复纪畴昔愿拂尘服齐骖鸾
　　送周尊师归庐山太平宫　　　　成廷珪
　　匡庐之山仙所居银河倒蘸青芙渠三千里路昔一往十八社友今何如向来匡君结庐处至今海月悬高树水流花落春复春洞府苍茫隔烟雾西风萧萧吹短衣卖药修琴不归去浔阳潮落海欲枯几时再得麻姑书桂风不跨林下虎囘仙肯顾盘中鱼幸畱神物守丹鼎近喜弟子迎飇车世间信有扬州鹤看汝乗之上寥廓晴窗须理白云篇爽气仍开紫霞阁袖中宝劎且藏锋彭蠡小龙方睡着
　　半山歌为余干周隠君作隠君早歳江湖中有半山行槀三十年晚归冠山终老焉
　　番阳台上生春草湖外之山为谁好沧波日日送征帆多少行人此中老翁昔少年初逺游吴楚东南事幽讨江海诗名三十年尽揽风烟入行槀归卧冠山一半云知足由来合天道黄金似水供歳时白髪如霜照晴昊却畱一半与诸君若个似翁归亦早傍人错比争墩翁翁若闻之应絶倒
　　题邓家妇王氏诗卷　　　　　　郭　钰
　　青原之北书台东高官厚禄多才雄一死独称邓家妇立身岂在文章工黒风吹沙舞魑魅剑花凝碧血流地红顔薄命谁不怜高风能使男儿愧邓侯莫伤鸾镜空入夜招魂归故宫结髪深恩不相负今日始见修齐功茫茫世事东流水邓侯容髪今何似黉宫有井井有人重到读书须向此
　　崇山游　　　　　　　　　　　危　素
　　祈仙古观摩空青手持铁杖山中行浮丘真人不可见窈窕万谷酣秋声扪藤直登六七里下頫世间真井底雷霆震动猎云硠灵光夜深起尊师有道虎狼驯瑶草满地山如春仙公不归鹤自语老木夹路龙生鳞邓卿顾我三叹息沧海蟠桃几时得千年虎魄傥可餐防见红顔生羽翼
　　游铁柱观
　　已从龙兴游即往铁柱观龙精不出奥区囚鸿水奔流合江汉沈沈古井清如空东方大海长相通千年神剑不可忽老屋夜夜生雷风
　　送桂少孺之防昌学正
　　桂公年老才华盛逺作防昌州学正防昌僻在江西隅古来地热不可居居民年来家有井泄尽瘴烟无疾病长江水碧风不波双橹夜发声如鵞横经伐鼔高堂上老幼相携来听讲春秋祀祭黍稷香钟镛琴瑟鸣锵锵先王典礼公所秉努力念之垂永臧
　　小孤山歌
　　大孤之石衡且椭青青长在湖中卧小孤之石锐以髙峭立傲岸当洪涛滔滔逝水东流去两石嶕峣屹天柱蜀巴之源浩沄沄壮哉此地江海门鸿厐稍见土宇旷疏凿方知夏后勤名山大泽神所主过者震惊谁敢侮云何作庙向江壖抟土娉婷若龙女篙师贾客尔何知坎坎伐鼔持豚蹄倚篷清坐渔歌起日莫沙禽来去飞
　　吊义士胡振祖　　　　　　　　刘彦昺
　　昆仑画裂黄河决京畿地毛白于雪鬼母啼秋天雨鱼武库兵鸣剑飞血黄屋播越烟尘张四海感激思勤王鄱阳胡公躯七尺义旗塞路寒无光鸢肩火色万里壮虎气电目千夫强城头陈云压鼙鼔酾酒椎牛题露布破釜沈船晚更征囊沙壅水宵还渡万乗干旟骠骑营转战直薄浮梁城孤军粮尽朝餐草间道人稀夜煮氷铁甲照霜弓影曲宝刀磨月血痕腥旄头芒射前星落恃勇骁腾身不却凄凉马革裹尸归谁复声名写麟阁郡侯纪绩笔如椽父老相传泪然三尺荒坟何处是忠臣后代子孙贤
　　鸬鷀埠　　　　　　　　　　　曾　修
　　鸬鷀埠头江月吐野老独行向人语避乱无山多在船邻里相求近洲渚前日红巾船上来男儿就杀女就掳积尸满滩滩水干乌鸢食肉呼其侣王师北望杳不至白髪零丁适何所两岸空村无哭声时有行人泪如雨
　　孝子行【并序　　　　　　　道士】查居广
　　丰城廖孝子至元十九年乡寇大作子负母冒刃逃及乱靖孝养终身与江革不殊惜无史书之揭翰林近题其墓曰有元纯孝廖某之墓又为作文刻石虞学士书之
　　丰城昔在至元歳冦贼纷纷乱如鬼是时廖生抱母行不死白刃天有情固知至愿天必感母子全活见太平廖生虽死犹未死往往遗民言此事有如江革遭乱离负母潜逃经险阻情词恻恻贼舎之孝徳还堪耀今古呜呼薄俗□獍同墓上请看纯孝子













　　江西通志卷一百五十
<史部,地理类,都会郡县之属,江西通志>
　　钦定四库全书
　　江西通志卷一百五十一
　　艺文【诗五】
　　七言古
　　明
　　送徳安张用周游庐山　　　　　詹　同
