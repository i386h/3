<!-- { "loadSidebar": true } -->
　　周必大字子充庐陵人绍兴间进士中博学宏词科教授建康府召试馆职高宗读其防曰掌制手也守秘书省正字馆职复召试自此始孝宗践祚除起居郎上初御经筵必大奏经筵非为分章析句欲从容访问裨圣徳防治体兼编类圣政所详定官权中书舍人尝论邉事上以蜀为忧对曰蜀民久困愿诏抚谕事定宜寛其赋权给事中缴駮不辟权幸金索讲和时旧礼必大条奏请正敌国之名赵雄使金赍国书议受书礼必大立具草畧谓尊卑分定或较等威叔侄亲情岂嫌坐起上褒之曰未尝谕国书之意而卿能道朕心中事此大才也兼权兵部侍郎寻权礼部侍郎改翰林学士在翰苑几六年制命温雅周尽事情为一时词臣之冠除叅知政事拜枢密使上诸军升差籍时防召一二察能否主帅悚激无敢容私又剏诸军防试法淳熙十四年拜右丞相眀堂加恩封济国公进左丞相许国公叅政留正拜右丞相上以内禅意谕二府二月辛酉朔降传位诏翼日服御紫宸殿必大奏陛下巽位与子盛典再见度越千古顾自今不得日侍天顔因哽噎不能言上亦然曰正赖卿等协賛新君光宗问当世急务奏用人求言二事三月进少保益国公改判隆兴辞除醴泉观使宁宗即位求直言奏四事曰圣孝敬天崇俭久任庆元元年三上表引年遂以少傅致仕自庆元以后韩侂胄之党立伪学之名以禁锢君子而必大与赵汝愚留正实指为罪首薨年七十有九赠太师諡文忠宁宗题其墓碑曰忠文耆徳之碑自号平园老叟著书八十一种有平园集二百卷子纶【宋史】
　　胡彦英字公武忠简铨从子博学强记传论语释史汉尤长于诗多警句【人物志】
　　梁俊字克端龙泉人进士南安推官廉眀多所兴除民有继母欲杀害前母子走免诉于官有司莫能穷俊鞠之缓其狱诱以善言使自悔母果服慈爱如己出子亦尽孝飬事闻上曰非卿烛理眀无以活百姓也擢侍御史兄伟元丰八年进士信丰主簿孙岳建炎二年进士防州司理俱峻风采所至称治焉【三华集】
　　胡昌龄铨从子同事萧楚学春秋乾道间以特奏名对防万余言官静江司戸廉洁平恕满一嵗去帅守张敬夫留之不可乃赋诗饯之【人物志】
　　徐志道吉水人金兵游骑奄至邑志道与弟志逺舁母逃为流矢所中挟矢行数舍而卒志逺负母抚兄痛哭几絶金兵追至备告以故兵懈解戈而谢曰此一门孝友也遂释之【安志】
　　按安志孝义传宋时尚有泰和罗伯夀吉水周伯淳弟伯用为附録于此

　　江西通志卷七十五
<史部,地理类,都会郡县之属,江西通志>
　　钦定四库全书
　　江西通志卷七十六
　　人物【十一】
　　吉安府【二】
　　宋
　　罗泌字长源庐陵人学博才宏侈游坟典乃搜集百家成路史始自邃古有夏之后弗传前纪九卷后纪卷十有四国名纪八卷发挥六卷余论卷十通计四十七卷集成于乾道间西蜀费煇序行于世男苹能世其学尝为路史注【吉州人文纪畧】
　　杨万里字廷秀吉水人绍兴进士为永州零陵丞时张俊谪永杜门谢客万里力请见浚勉以正心诚意之学万里服其教终身知奉新县陈俊卿虞允文交荐之召为国子博士侍讲张栻以论张说出守袁万里抗疏留栻公论伟之出知漳州寻提举广东常平茶盐盗沈师犯南粤帅师往平之孝宗称之曰仁者之勇遂有大用意俄以忧去淳熙十二年五月以地震应诏上书所言者凡十事约数千言亲擢为侍读随事规警太子深敬之王淮为相一日问曰宰相先务者何事曰人才又问孰为才即疏朱熹袁枢以下六十人以献淮次第擢用之枢察院检详迁左司郎中十四年夏旱万里复应诏疏四事以献言皆恳切迁秘书少监以直秘阁知筠州绍熙元年借焕章阁学士为接伴金国贺正旦使出为江东转运副使权总领淮西江东军马钱粮朝议欲行铁钱于江南诸郡万里疏其不便改知贑州不赴乞祠提举万夀宫自是不复出矣卒年八十三赠光禄大夫万里为人刚而褊韩侂胄用事欲网罗四方知名士尝筑南园属万里为之记万里曰官可弃记不可作也侂胄恚改命他人卧家十五年皆其柄国之日也侂胄专僣日益甚万里忧愤怏怏成疾家人知其忧国也凡邸吏之报时政者皆不以告忽族子自外至遽言侂胄用兵事万里恸哭失声亟呼纸书曰韩侂胄奸臣专权无上动兵残民谋危社稷吾头颅如许报国无路惟有孤愤又书十四言别妻子笔落而逝万里精于诗尝着易传行于世光宗尝为书诚斋二字学者称诚斋先生赐諡文节【宋史】
　　按诚斋在粤东以书生亲履行间不数月闽贼以平其召诸郡兵诗云虎诸方集欃枪一笑空区区鼠子辈不足奏肤功其平贼班师诗云不是潢池赤白囊何縁杖履到潮阳官军已扫狐狸窟归路莫孤山水乡读其诗雄才大畧凛凛犹有生气惜乎当时用未竟也史家谓孝宗爱其才以问周必大必大无善语由此不见用愚窃谓不然观益公致政后诚斋亦相继归田末路徃还倡詶情好颇密篇章具在可考而知也益公固非忌才者诚斋又岂匿怨而友者哉【原跋】
　　严致尧字正之岳飞授钺专征道出庐陵所过捜访竒士致尧一见语合许以从行初龙泉贼帅彭友等盘踞四年攻破八县至是就防奏凯而还其后定鼎澧安湘汉取唐邓复郢随致尧皆在军中屡委以事积功版授七阶方将长驱宛洛而武穆罢兵柄矣致尧无以白杜邮之寃归而自放山水间自号龙洲居士有文集三十卷【林志】
　　王子俊字材臣吉水人尝从杨万里周必大游乃延誉于晦庵朱子勉以博取约守之功又书格斋二大字遗之所着有史论师友绪言三松类藳行于世【人物志】
　　按杨廷秀尝评材臣之文谓史论有迁固之风古文有韩柳之则诗句有苏黄之味至于四六踵六一东坡之步武超然絶尘自汪彦章孙仲益诸公而下不论也其推重如此惜今不传【原防】
　　罗良弼字长卿庐陵人博学强记上下数千载间成败利钝灼见如缕少与胡铨肄举业铨赋诗云笑春烛底影湔泪风前杯吟未毕良弼曰出某书某卷铨服其博洽官防昌尉廉洁自持服食器用悉取于家【林志】
　　李发字秀实吉水人重和举特恩赴集英试补鼎州司理叅军摄黄陂令调零陵正豪民猾吏欺隐田粮二万五千余移永兴通判横州摄守于宾广俗诱民童男女易翠羽于蛮中其初一丁值二羽仅半嵗掠买至数百人多烹以祭鬼发奏请禁之高宗恻然命焚翠羽自是无敢有以人易羽者胡忠简公称其长于吏事三为邑五典郡皆遐方余地未究其才【吉州人文纪畧】
　　欧阳斗南安福人性质直尚风节时秦桧专政斗南上书言国事伏阙下三日不纳斗南退宿旅舍束草为人以书置手中设祭其前钥门而去后为舍人所首桧怒甚移文大索不可得【人物志】
　　王大临字舜辅吉水人建炎中金人南侵父被掠大临年十二号泣从行数十里盗欲兵其父大临抱持痛哭请代羣盗义而免之【林志】
　　罗椿字永年庐陵人杨诚斋高弟累举进士不第自号就斋作诗有少陵意态如露湿防花脚莺啼欲晓山春消千嶂雪清偪五湖秋皆佳句也【豫章诗话】
　　彭合庐陵人绍兴进士知临江军土既瘠而前吏増耗与正额等民苦之合秩满入对力陈其害由是浮税悉蠲后为京西总领卒于官子汉老商老【人物志】
　　罗士友字兼善庐陵人早丧父即取诸逋劵焚之曰廹人非仁也人有急必赈之旦起盥栉毕危坐堂中终日不惰倚虽盛寒暑率以为常里之言家法者皆推重罗氏着有史编及诸家诗体【同上】
　　李献可吉水人年六嵗孝宗召入宫试之以诗称防帝拊其背曰何不作我家儿命宫女绣御掌于背以赐归【林志】
　　胡维宁字季懐庐陵人绍兴乡举闭门著书有易筌蹄诗集善春秋类例及周官左氏类编传世【同上】
　　戴之邵字才美安福人绍兴间金人南下京西招讨使吴珙以书招之充忠义军统制给器甲五千之邵植旂南门外以募忠义日赴者千人遂分五军与敌屡战屡胜自郑州入西京朝谒诸陵别置永安军差官供奉诸陵分遣陈孝恭等收复郑州密县等处金人来攻之邵移兵嵩山深谷中设伏败之还至襄阳珙劳于郊録功不受竟归鹿门孝宗时特改京官以刑部员外郎将漕西京卒【同上】
　　王琰字季安庐陵人绍兴初羣盗旁午遣大将刘绍先攻之不能下琰身先士卒贼寻灭上功辞不受时淮西大饥船粟千斛以献丞相李纲闻于朝授安逺主簿不拜未几庐陵大饥输防千斛以赈【同上】
　　倪师尹泰和人绍兴进士为英州狱掾太守周彦辉每引例以折之师尹曰三尺固存吾安问例岭南狱具多茍简师尹更革损益一以新书从事既卒贫无以归其同官助之妻严氏泣曰吾夫廉忍累之乎力辞不受【人物志】
　　胡箕字斗南庐陵人官修职郎事亲孝父没免丧椟衰绖于墓侧遇忌日及四时必服以上冢所着有三传防例孙吴子注并遗藳三十卷【林志】
　　彭尧辅字道夫庐陵人以防授贑州録事与提刑执辩活非罪死囚官军捕茶寇间俘平民尧辅悉平反之进知连州陛辞论枝江义勇差役兴国私铸上皆嘉纳【同上】
　　彭商老字仲伊合长子以防官至淮安通判尝以法绳吏致招诬谤而临政平允持己廉洁卒无毫发可文致者内外台皆贤之【同上】
　　项充字徳英龙泉人幼承兄洵美训诲成立以春秋学试上庠当析产充尽以逊兄答其教育之恩知郡王洋上其事诏旌门【同上】
　　彭汉老字季皓商老弟以门防累官直秘阁致仕所至多善政如活瘐死之囚化茶商之盗正纲运侵欺之弊革焚尸菆墓之俗嫁宦族流落之女类皆厚民敦化尝陛见对三事皆报可又请増戍兵修器械丰储积补常平亦多施行【人物志】
　　欧阳旻【一作杲】字彦昭永新人隆兴初任新化主簿尝着尽心録以见志年方壮遽请致仕时宰固留之不可遗之书谓古今所难而独易为之高风凛然足以律贪激懦及卒胡忠简铨志其墓【永新人物志】
　　刘鄂泰和人尝应诏上书万言论时事又作邉防龟鉴七十卷太守王佐荐之朝得防免解嵗大旱尝减价平籴以利人赴人之急勇于必为【人物志】
　　欧阳彞庐陵人与兄弇奕弁俱有文采时称四杰胡忠简铨措置海道画御戎要防铨竒之其所着愤世嫉邪书尤为人所传诵【林志】
