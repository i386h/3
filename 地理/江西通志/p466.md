<!-- { "loadSidebar": true } -->
　　谌日升妻陈氏陈国张妻邓氏谌粲妻唐氏李恒日妻刘氏李喜妻杨氏李氏女转贞【俱髙安人顺治戊子死金声桓之乱】
　　况绍脩妻郑氏名禄贞【上髙人顺治甲申死窝贼之乱】
　　李简庆妻刘氏江英妻熊氏傅廷相妻陈氏彭元瑞妻聂氏【俱新昌人顺治乙酉丙戍及康熙丙辰死冦乱】
　　袁州府
　　宋
　　孝宗成防夏皇后宜春人曽祖令吉吉水簿父协后生有异光穿室及长选入宫侍懿圣太后阁中孝宗为王时夫人郭氏薨太后以后赐之即位进贤妃逾年立为皇后乾道二年命谒家庙宗族亲属推恩者十一人三年崩册谥安恭皇后攒防稽园陵庆元改谥成恭【宋史后妃传】
　　元
　　龙均用妻陈氏万载人至元三年兵乱被掠自刎死陈九渊妻袁氏分宜人元季乱邑万户三同者闻袁羙杀其夫欲娶之袁曰夫为我死我当以死报遂自刎【明一统志】
　　明
　　张鼎实妻敖氏万载人元末舅姑及夫俱殁于冦敖年二十余无子以兄子安保为嗣抚训成立洪武二十三年旌
　　李竒山妻张氏萍乡人年二十三守节洪武中旌袁轼妻黄氏宜春人有淑徳子五人科甲者三季子业泗成进士官副使赠中宪大夫张封恭人寿百歳
　　孙氏宜春人许聘阳遵哲阳当戍辽东父议别婚孙自缢而死
　　孙氏分宜人许聘欧阳翯翯当戍父议他适即自缢且曰及吾夫未去使知吾无异志也
　　常氏女名秀兰万载人年十七遇乡贼欲辱之拒骂甚厉贼磔之
　　杨伯宪妻周氏宜春人年十九归杨才六年伯宪以同知蔚州卒于官周防丧归葬遗腹一子抚教成立养姑二十余年年八十三卒正统初旌表其门【明一统志】
　　易相妻张氏宜春人年二十七无子守节孀居四十余年
　　邓氏安福佥宪邓秀女适分宜欧阳凤夫殁无子守节自矢治间旌表
　　刘颙妻萧氏宜春县民萧盛女年二十五颙卒矢志守节抚二孤成立正徳间旌表
　　刘璧妻宋氏分宜人年二十四璧亡抚遗腹子守节孀居三十余年
　　邓氏万载人年二十适甘希鲁未几夫卒遗腹一子家贫自织抚其孤人称有贞白操【明一统志】
　　周大甫妻张氏万载人年二十一夫亡无子立从子元龙为嗣守节以终嘉靖间旌表
　　彭秋妻欧阳氏宜春人年二十六夫亡守节四十年被旌
　　陈寿妻某氏分宜人未成婚寿得癞疾其父托媒辞絶女泣不从竟归寿寿以恶疾不敢近女事之三年不懈寿念已之疾不可瘳徒以负其妇乃私市砒欲自尽妇知之窃饮其半冀与俱殒寿服之大吐而疾愈妇亦呕出不死夫妇偕老生二子家道日隆人以为贞烈之报【豫章书】
　　郭霭妻彭氏宜春人年二十六霭亡抚二孤守节歴五十余年太仆寺丞孙进以其事闻诏旌之
　　易恬妻欧阳氏宜春人年二十八恬亡抚姑守节遭夫姑两丧苦心殡万歴五年旌表
　　李庆钟妻周氏分宜人年二十余夫亡无子守节旌表朱銶妻苏氏宜春人年二十余夫亡无子銶兄弟欲强之他适苏誓死不从有部郎闻欲娶之苏叹曰吾无庸生奚庸富贵孀居五十年至七十五而卒
　　袁应霍妻赵氏应槐妻黄氏分宜人赵年二十黄年二十一夫亡俱无子守节歴六十余年万歴间旌表
　　钟伯良妻袁氏万载人年十八归钟仅逾年伯良卒抚遗腹子羙守节孝事舅姑后羙举明经有司以闻建坊旌表
　　周晓妻曽氏分宜人年二十四晓亡抚遗孤守节歴七十余年万歴十三年旌表
　　侍氏江南人为宜春举人杨以正继妻年二十二而寡守节寿七十八屡膺旌表
　　黄梦龙妻赵氏分宜人梦龙早卒赵甘贫守节训子希宪成进士歴官少司空赵享年八十同时黄梦麟妻潘氏梦豹妻钟氏俱早寡守志三节同堂希宪疏请于朝诏旌表
　　张粢继妻双氏贵州双坚女也年十八粢赴知江州任娶焉生子以宗粢致政归寻卒有富民谋夺其志双引刀刺四字于臂曰誓以死守训以宗举乡试诏旌门
　　谭莹妻凃氏万载人年二十五夫殁无子守节寿六十有六
　　龙应时妻袁氏万载人年十七归龙氏应时亡截髪断指存其二孤竝为邑诸生五十六完其节【两溪集】
　　彭信古妻叶氏万载人年二十三守节抚孤又杨嘉宾妻韩氏年二十三而寡孀居事姑抚二子菁蓁有成立年八十而终
　　辛子羙妻甘氏万载人年十六夫亡守节歴四十年周徳昌母汪氏万载人年二十五孀居训子寿跻九十又邓柽妻丁氏郭敷妻辛氏杨嘉寳妻彭氏俱夫亡守节寿至八十终
　　王本遂妻陈氏名戌贞萍乡人年二十七本遂殁守节抚孤寿八十
　　欧阳余庆妻闻氏万载人夫亡守节事舅姑生养死尽其孝敬抚子成立天启三年建坊旌表又辛应宸妻宋氏吴嘉佐妻潘氏俱以节寿旌门
　　李永芳妻彭氏万载人年二十夫亡誓死守节立从子邦相为嗣年六十而终
　　袁士宾妻李氏分宜人夫亡上事舅姑下抚孤子孀居五十余年寿九十
　　鲍绍文妻周氏万载人年十九绍文没抚遗腹子守节年九十有司请旌表又欧阳体信妻周氏夫殁守节年七十五而终张铉妻钟氏少寡事姑抚子崇祯八年请旌
　　邹氏宜春人年十四归袁继十六举子继以应试弗第感愤成疾死邹孝事舅姑抚训孤子崇祯间廵按周灿具题旌表
　　甘棠茂妻王氏萍乡人崇祯间楚贼溃萍夫妇被执王绐贼释其夫乃投江死
　　周志立妻易氏宜春人年十九守节孝事舅姑抚孤成立崇祯戊寅题旌刘一菁妻甘氏年十九而寡无子守节歴四十余年左兵掠郡甘被杀又同邑王道明妻易氏为左兵所掠牵其手易愤骂曰吾手岂可汚夺刀自断之复曰何不速杀我遂遇害又彭汝明妻张氏汝聼妻汤氏汝楫妻张氏俱不从贼被杀旌表
　　李京妻刘氏彭克成妻袁氏俱宜春人为左兵所掠骂贼死
　　王道成妻栁氏万载人年二十夫亡守节崇祯癸未山贼窃发其党相戒曰毋入王节妇庐寿七十而终
　　潘銮妻翟氏宜春人崇祯癸未左兵肆掠翟年甫三十挈防子避山岩兵围之不屈自刎死
　　刘和积妻袁氏宜春人年二十二守节抚子芳声仅二歳癸未遭兵不辱而死媳杨氏年二十四芳声殁抚遗腹子应璧人称一门贞节
　　刘先四妻易氏宜春人癸未被兵执之不从投清沥江死又梁峻植妻闻氏遭兵乱执之不屈死
　　张相懐妻潘氏宜春人年未二十守节孝事舅姑纺绩教子歴三十年左兵乱避集云乡冦围之不能脱遂自刎死
　　国朝
　　范僎妻余氏宜春人年二十抚孤守节旌表【安志】邓震妻汤氏萍乡人冰操自励康熙五十三年旌表何之鳌妻李氏萍乡人寿百歳康熙五十五年建坊旌表额曰节寿之门
　　杨宗孟妻刘氏宜春人年二十守节歴三十八载雍正六年旌表
　　陈旦明妻吴氏宜春人家贫守节纺绩养姑同邑周傧妻刘氏抚孤守节并歴四五十年俱雍正七年旌表
　　陈昌言妻刘氏宜春人善事翁姑康熙甲寅九月棚冦猖獗携媳潘氏潜匿黄岗之龙坡岭五日不火贼至不能起姑媳揣必受汚拾石乱击之俱被杀
　　临江府
　　唐
　　鲁氏不知为何许人相传清江未建郡县时有鲁姓者居风义巷一日冦至人皆奔鲁抱长子而反提其防子行不能前冦怪问故鲁曰防子妾所生长子前室所生夫亡时命妾善视之冦感叹称为义妇厚遗而去因榜其地曰风义
　　按鲁氏舆地纪胜作曽氏
　　宋
　　刘式妻陈氏新淦人自防贤慧为父鄯所钟爱式清江人游学过其邑鄯见妻之式为郎中卒或劝陈罄所藏置产为悠乆计陈叹曰先夫秉行清洁藏书数千卷以遗后是墨庄也安事陇畆诸子习学一有怠者则为不食由是诸子能植立海陵胡瑗为叙其事长子蚤卒四子继登第皆为郎官孙二十有五人缙绅称为郎官家云【豫章书】
　　欧阳希文妻廖氏新喻人绍兴三年春盗起建昌号白氊笠过临江希文与妻共挟母傅走山中为贼所追廖以身蔽姑使希文负之逃贼执廖廖正色叱之贼知不可屈挥刃断其耳与臂犹谓贼曰尔辈叛逆至此我即死尔亦即屠戮语絶而仆乡人义而之时年二十九淳熙间郡守以闻勅封防其墓【宋史】
　　欧阳昌邦妻严氏新喻人素嫺于礼处姊姒最为和顺其姒汪氏先卒未而严氏继得疾临终谓其夫曰我与姒睦死而得合无恨族婣疑且难之昌邦曰是举也吾将以风天下妯娌之不和者自我作古可也遂合于擢秀乡之南赤石冈扁曰妯娌阡【豫章书】
　　邹廸母杨氏新淦人性喜篇籍略知大指蚤失父事母以孝既嫁生廸教之不以恩克义廸甫九歳以文显有司称神童吕伯恭志杨墓曰贤淑嫓陶母
　　张氏女新淦人年十六母抱疾两月医药弗愈一日望北焚香祝天以鐡器开右肋取肝如指大以食母母疾顿愈女亦无恙人以为孝感云
　　邹氏女新淦人母聂氏婴竒疾且殆女年十四泣入卧内以利刃刲股肉作羮以进家人不知女亦不言母啜羮愈女乃以帛裹疮越数日私启视之家人窥见惊报其母母泣问乃以实对【豫章书】
　　董氏女新淦董好古女也年十四刲股救父疾【同上】元
　　谈采妻廖氏名淑贞新喻人年二十七而寡善事舅姑教其长子逢辰为来安路学正次子逢源为鳌溪书院山长年六十一而终天歴中诏旌门虞集为铭其墓
　　陈氏筠阳人年十七归临江杨士宁为保定千户戍封州以卒母赵氏瞽不能视陈时二十一誓不他适养其姑八十余以天年终丧无违礼部使者以闻诏旌其门复其家虞集为作贞节堂记
　　母邱氏四川人其父宋末时为新喻丞以氏适邑人萧璩年二十三而璩亡氏矢心不二子躬自训之至于成立为嘉兴路学正郡以其事闻诏旌其门复其家
　　刘氏名懿文新淦人及笄父许婚赵国祥子未嫁夫卒父将他适曰曩许赵氏义不可再竟投井死乡人因名其里曰懿文乡
　　吴輗妻黎氏新喻人为贼所执义不受辱投井死明
　　张均海妻袁氏新喻人均海以贤能膺荐试官浙右以母梁氏年逾八十不得省视遣人归袁氏于家而梁婴风疾伏枕月余袁刲股以食梁疾随愈石门梁寅为文羙之
　　皮氏名能贞清江皮恒鼎女许新喻庠生符敬及筓敬卒遂不食卧泣数日誓不再适父母欲夺其志乃密遗敬父母以衾鞋曰妾受符聘虽未归其身为符妾也恐早晚不讳无以自明是夕自缢而死【豫章书】
　　张元玺妻袁氏元芳妻龙氏元凤妻边氏新淦人袁年十八归元玺越三歳而寡家贫且无所出父母欲夺其志袁匍匐持蒭齧堂下曰蒭食兽类也兹得母以兽畜妾乎自是众不复言侍养舅姑以终龙氏边氏俱早寡闻间言輙叱曰独不愧袁氏乎妯娌三人始终相持励节不变
　　范氏清江人梈之孙女博通经史洪武初召为女史授孺人为宫中姆师一日髙后问前代何后最贤家法何代最正对曰唯赵宋诸后最贤家法最正命録进更诵聼之诏赐归老于家
　　沈氏上髙人适新喻章伯髙年二十五而夫亡或讽其改适沈曰妇人足不践二庭此足一移三纲即沦吾为章氏妇知有章氏而已洪武间旌表
　　黄体坚妻陈氏新淦人防纳黄氏聘后体坚谪吏于金陵贻书娶陈父母欲易他女以徃陈曰吾命也遂遣归后体坚以罣误弃市陈累诉不得白徒歩收其尸敛而瘗之乃自经于柩侧学士曽棨赞曰生以义归死以节殉【明书】
　　熊恒顺妻李氏清江人归熊三年夫卒李年十八无子父母数令改嫁李以死自誓乃鞠从孙瞻绣为嗣纺绩自给年八十余而卒
