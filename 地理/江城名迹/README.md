<!-- { "loadSidebar": true } -->
　　钦定四库全书

　　史部十一

　　江城名迹

　　地理类七

　　古迹之属

　　提要

　　（臣）等谨案江城名迹四巻国朝陈宏绪撰宏绪字士业新建人明末以荐授晋州知州时刘宇亮以阁臣督师欲移兵入晋州宏绪扼不纳坐谪为湖州府经厯鼎革后终于家是书以江西省会为南昌新建二县地因考其名迹以城之内外为限凡去城逺者则不及多详于楼观祠宇梵刹园亭之类巻上为考古巻下为证今自序谓古与今不以时代为断而一以兴废存亡为断葢事皆目厯非徒按籍而发也宏绪文章淹雅在明末号能复古故作是书序次颇有条理考证亦多精核惟喜载杂事多近小说且多曼衍旁渉如天宁寺条下载寺僧淫亵之类颇乖大雅亦非地志之体是则体例未严不免为白璧之瑕矣

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●江城名迹自序

　　名迹记记江城内外之名迹也城之为门者十有二今仅存其七其四隶南邑其三隶新邑新邑濵章江渡江而西则渐远于城矣南邑地皆平野带郭之阛阓颇盛民居尽而阡陌林莽出则又渐远于城矣远于城者槩不记记固以城之内外为限也吾郡之名迹伙矣而仅以城内外限者何也城内外吾之所日涉而远于城者非吾所日涉也非吾所日涉者犹吾父母之邦之名迹也而顾可略之乎缓急之异也吾日接四方宾客问我以远于城之名迹而吾茫然孰与夫问我以城内外而吾茫然者之可耻也故曰缓急之异也且夫城内外名迹非独吾日涉之亦四方宾客之所日涉也其问我也必先乎城内外而后徐及乎远于城者其徐及之吾亦可以徐及之也析为上下二巻者何也兹则古今之异也薛道衡之所艳王勃之所称杜牧之之所扬诩倐忽而归于灰飞烟灭薛与王与杜之所未及见而待吾軰为之薛与王与杜者亦倐忽强半而归于灰飞烟灭其不能遽议汶阳之复者于是题之曰考古其幸而尚在与新构者于是题之曰证今古与今不以时代为断而一以兴废存亡为断焉此上下巻之所由析也呜呼吾愧非道衡也愧非勃也牧也然而百年有尽之躯则有时而古矣古则人恕而存之恕而存之又安问其为道衡为勃为牧哉而又安问其不恕者哉石庄居士陈宏绪题

　　●钦定四库全书

　　江城名迹巻一

　　新建陈宏绪 撰

　　○考古【一】

　　名胜志云汉郡城周十里八十四步开六门南曰南门松阳门西曰皋门昌门东北二门各以方隅为名晋咸安中豫章太守范寗更辟东北西南二门唐初筑城西南隅四分之一即今府治所也垂拱元年洪州都督李景嘉增筑之凡八门题额俱吏部侍郎越州徐浩书元和四年刺史韦丹更筑城东北隅于是广比汉城倍之宋洪州城又倍之绍兴六年李纲来帅是邦始截其东北隅入三里许开十二门

　　松阳门　续博物志云豫章城南曰松阳门门内有樟髙七丈五尺大二十五围垂荫数亩汉官仪曰豫章郡树生庭中因以为名豫章记云松阳门内有大梓树大四十五围举树尽枯死永嘉中一旦忽更荣茂大兴中元皇帝果继大业庾仲初扬都赋所云瘣木荟于豫章郭璞南郊赋云弊梓棹秀于祖邑宣帝祖为豫章太守故云祖邑也按樟与梓皆在松阳门内或一事而误传或真有此两种俱不可考而豫章以树得名则汉官仪之言为得其实耳

　　南浦亭　豫章记南浦亭在桥步门外往来舣舟之所复斋漫録云豫章有南浦亭前軰赋诗多以江淹送君南浦伤如之何为始余观楚词云子交手兮东行送美人兮南浦乃知江淹取此也文天祥诗半生几度此登临流落如今雪满簮南浦不知春巳晚山山但觉日初阴谁怜龟鹤千年语空负鹏鸥万里心无限故人帘外雨夜深如有广陵音

　　避暑楼　城东南敌楼也武阳公韦丹所创贞元十四年观察使李巽辟而新之夏日常同僚属宾客宴会于此南昌副使符载为之颂

　　双门　豫章记云郡墙东南双门呉太守维扬府君张俊宇子彦所造　按呉建衡二年孙皓左夫人王氏卒皓哀念过甚数月不出民皆讹言皓死章安侯孙奋当立奋母仲姬墓在豫章豫章太守张俊疑其或然扫除坟茔皓闻之车裂俊夷三族时豫章吏十人乞代俊死皓不聴事见呉志

　　鸣銮路　南唐中主李璟建都时御道邑人王仲序诗云长衢通辇路宛马竞纷纭帝子凌风去鸾声尽日闻杂花迎队绕御柳看行分千载宸游地临歧惜别君予与诸公作江城懐古诗亦有此题今朱邸荆榛谁问偏霸荒凉故迹哉　李主谋迁都洪州谕羣臣曰建康与敌境隔江而巳又在下流敌兵若至闭门自守借使外诸侯能救国难即为刘裕陈霸先尔今吾徙豫章据上流而制根本上策焉羣臣多不欲惟枢宻使唐镐赞成之遂升洪州为南昌建南都建隆三年春以世子从嘉监国国主如南都所过慰劳守宰存问髙年疾苦会齐王景逹于庐山歴览胜境与从臣谭宴浃日而去至南都苦豫章迫隘宫府营署皆不能容羣臣日夜思归国主悔怒唐镐惭惧发疡卒六月国主殂于南都年六十有四在位十有九年庙号元宗　徐铉曰国主少有至性仍懐髙世之量始出阁即命于庐山瀑布前构书斋为他日终焉之计及迫于绍袭遂舍为开元精舍常患民间侈靡第宅衣服咸为节制驱惰游之人率归农业及大渐之际羣鹤翔于空双龙据殿屋遂奄然而死闻者莫不痛悼　璟割江南后金陵对岸即为敌境因迁都豫章舟车之盛旌旗络绎凡数千里有司仪卫洎禁校帑藏不絶者竟一载每比顾忽不乐澄心堂承旨秦裕臧征利引屏风障之尝吟诗云灵槎思浩渺老鹤忆崆峒

　　长春殿　南唐李主所建李主寝疾其中不复进膳日惟啖蔗浆咀藕华疾革遗令留塟西山累土数尺为坟且曰违吾言非忠臣孝子迨李主殂其子煜不忍从遗令迎丧塟于金陵

　　洪州　在南宋时因隆佑太后曾至其地亦称东朝髙宗绍兴二年闰四月勅朕向巡狩于南国以豫章为东朝云云是其证也又宋制天子即位尝领州县自防御州而下皆升军名节镇州则建为府孝宗在潜藩曾领镇南军节度使故洪州遂升为隆兴府实亦相沿旧章如是但用年号为异耳

　　寜王府　即今察院官署正徳末以宸濠谋逆遂废始封寜献王讳权髙皇帝十六子生而神姿朗秀白晳美须髯始能言自称大明竒士好学博古诸书无所不览洪武中册封大宁文皇帝践阼改封南昌所居宫庭无丹彩之饰覆殿瓴甋不请琉璃构精庐一区莳花艺竹鼓琴著书其间晚节益慕冲举自号臞仙建生坟缑岭之上数往游焉所著通鉴博论一巻汉唐秘史二巻史类一巻文谱八巻诗谱一巻神隐肘后神枢各二巻寿域神方四巻活人心二卷太古遗音二巻异域志一巻遐龄洞天志二巻运化玄枢琴阮启蒙各一巻乾坤生意神竒秘传谱各三巻采芝吟四巻其它注纂数十种经子九流星厯医卜黄冶诸术皆具古今著述之富无逾王者又作家训六篇寜国仪轨七十四章　寜靖王女安福郡主能属文尤长于诗配孔景文亦善吟居常聫章赓和积成巻帙主号桂华轩有桂华轩集四巻五七言诗一百七十余首聫句三之一新喻胡宪副荣云予观集中夏景诗炎炎赤日景偏长宫院无风亦自凉安得片云弥太宇清阴幕幕徧遐方与唐诗緑树碧檐相掩映无人知道外边寒者异趣矣主尤善草法今集中数幅笔势遒俊无花骨欹斜之态

　　阳春书院　寜庶人宸濠建以祀髙禖祈嗣广求诗文揄扬每士子秋捷设宴邀请人各一律得一聫云光聫滕阁文章焕春透徐亭草朩香宸濠嘉赏刻榜悬之标为絶唱

　　建安王府　在髙士桥东建安简定王之宫殿也简定王讳觐鋉寜靖王之第四子再世而传庄定王宸潚三世而传昭靖王拱榐四世而传康懿王多■〈火节〉五世而传王谋垄垄号岂轩能词翰而躭禅学至六世而遂遭鼎革国除其府第傍有园可数亩颇饶古朩竒石　郑仲夔偶记云建安王半隐园有古池深丈许中有石砌一方堆若古墓然内时作金鼓声

　　乐安王府　在永和门内寜惠王第三子昭定王奠垒肇封于此昭定子镇国将军觐■〈釒盖〉先卒孙宸湔嗣封觐■〈釒盖〉追谥温隐王宸湔谥靖庄王靖庄子端简王栱椤号眠云以文雅才辨著称善绘菊石嘉靖四十年端简子多焿嗣王爵再传而赋黍离所谓兎园雁池鹤洲鳬渚尽荡为牧马之场过者哀之

　　旧澹台祠　在总持寺左祀鲁武城澹台子羽祠额曰友教堂宋转运副使程大昌剏建并撰祠记堂背即澹台子羽墓按吾郡碑文之佳者王勃滕王阁序韩昌黎重修滕王阁记曾巩徐孺子祠堂记与此记四篇而已而大昌之记世罕传诵备载于此记曰豫章总持寺之东有澹台子羽墓本图经所传为信也司马迁记子羽从弟子三百人南游至江班固又言子羽居楚友教士大夫豫章在春秋为楚则子羽宜有墓然京相镗记子羽泰山南武城县人也有塜水经陈留裘氏乡又有子羽冢是一子羽也而稽之图记其墓三出矣郦氏虽知泰山陈留必有一悞顾不敢坚决以为孰是则豫章图经其得独为信哉且子羽名施后世自子游之宰武城始以予所闻世盖有西武城也左冯翊清河定襄皆以名县而清河时曰东武城者以其与定襄皆隶赵且定襄在西故也若子游之所宰其实鲁邑而东武城者鲁之北也故汉儒又加南以别之史迁之传曾参曰南武城人者剙加也论语无此也子羽传正次曾子迁务省文故叙其里邑止曰武城至京氏则指其墓在南武城县明其为鲁也夫子尝欲适赵及河而返曰洋洋乎丘之不济此命也韩愈亦曰孔子西行不到秦是秦赵之地皆未始经行也语曰子之武城闻弦歌之声是弦歌云者于南武城乎闻之岂其秦赵与东武城有弦歌台迁志遂定着以为子游所宰之邑则悞矣夫圣贤遗迹众矣询考二事其真伪固已相半其可胜辨哉虽然予于其伪也而有喜焉受之鹿台魋之石椁遍四海无复出者荆山歴山首阳则不一其地后世去古圣贤絶远既无所事畏亦岂其有谀而争猎以自夸耀乎是有一事而彼此互相同者此其意不甚可喜也哉呜呼其可以使人慕向如此无乃古圣贤之泽久而不冺也与其亦民之秉彝者殆无古今故好是懿徳也与则其伪也乃其所以为可尚也况今之疑未必非昔之信者与淳熙元年予将江西漕过子羽墓叹曰楚在春秋士能读坟典邱索巳博矣其后屈宋遂为儒宗非友教遗泽欤其尊乡固宜遂筑堂祠之命曰友教

