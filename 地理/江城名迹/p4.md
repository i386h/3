<!-- { "loadSidebar": true } -->
　　鸟遮塔　俗讹为乌遮塔在望云门外天王院旧传隋仁寿中分布舍利于五十州建置宝塔此其一也初到院日有大头鸟前道故名罹建炎兵盗塔毁基存其徒仅立屋数椽以居莫能复旧观淳熙七年杭人喻绅来为府钤辖妻徐氏梦异僧引诣废寺有故塔遗址羣鸟聚焉徐氏素崇礼西方觉以语绅使访测厥祥或以天王院告因过之俨然梦境乃尽捐囊中所藏以造寺寺既久废多为人蔇菆其间绅白府帅悉起之凡十数冢其一有小石碑高不盈尺广半之细视则陶埴所作范其上为莲叶下为荷傍为花中有真书文曰神武圣文皇帝之庙两傍夹书曰贞元二十一年绅观之而惧但留石碑复掩其竁而高筑其处按贞元乃唐徳宗纪年以二十一年正月终十月葬于崇陵其生时称圣神文武没谥神武孝文此四字虽略同然本葬长安又碑在地中而印文曰庙不可晓也

　　彭真观　在旧新建县西即宗华观相传彭真君伉故宅晋义熙十年名观曰宗华谢康乐书额内有彭真君丹井旧刻南唐隐士许坚诗久不存　彭伉字武阳兰陵人仕晋为尚书左丞密修仙术师事许真君纳女为其子妇后辞官移居豫章再诣真君门下尽传其道宋永初中阖门二十六口白日飞升

　　灵应观　在通仙坊不知造于何代今己丘墟

　　五岳观　在进贤门内东营巷唐长庆二年建

　　玄妙观　在广润门内唐天师胡慧超过此见大樟树为妖焚其树创观以镇之初名信果观唐末江南有道士厉归真者曾游观内见三官殿功徳塑像有明皇诏以夹纻制作甚妙然主者不甚严护多被鸽粪污秽归真遂于殿壁画一鹞笔迹奇絶自此雀鸽无复栖止

　　凝真观　元时清溪徐道士所创在徐孺子蘓云卿二祠之右南阳纳新有挽徐君诗云豫章湖上列仙居曾借仙人夜读书碧乳分茶烹雪水青精煮饭荐冰蔬携尊屡醉云卿圃着屐同过孺子庐梦断人间如转烛悲歌千里送灵车

　　龙兴观　在徳胜门外唐神龙间赐额旧有假山高数丈可以登陟按吾郡假山之奇者建安府园此乐园校士公署园李宗伯阆园徐念孺世清园皆玲珑耸秀出自天成今锻炼于昆明之刼摧折殆尽可叹也　宋知洪州程师孟诗谁将怪石叠危峦移得仙家小洞天乌鹊过时无玉抵黄花散处有金钿茶烟早晚成云雾松雨高低作涧泉莫道此山都是假世间万事尽皆然

　　开元观　在修仁坊旧有天师万振徳业碑唐滕王元婴撰　振字长生南昌人隐现齐梁间人莫知其年尝以符咒己人祟疾隋文帝赐号天师诏于洪崕山为馆以居之唐时渔者得青石长七尺扣之有声郡以献于朝命碎之得二剑镡上刻振姓名高宗叹异召见于曜日殿处之如师友龙朔初尸解去已殡数日启棺惟一剑一杖存诏以铜函盛剑杖葬于西山天宝洞之侧

　　道徳观　宋建以祀老君观基后入贡院改建东湖之北今废

　　太乙观　在城东本梅子真宅唐贞观十五年刺史周逊奏建以居天师万振一名天寜观

　　清真观　在徳胜门外今废

　　甘棠庙　在东湖南祀周时召公奭知县何迁重修

　　贾萌庙　在新建县治北按旧志云贾萌汉河东人仕为郡守与安成侯张普约同起兵诛王莽普负约遂独战死即日显灵于津渚因为立祠其主簿严丰亦临难抗节配享祠中

　　武烈庙　在高士坊神陈杲仁字世威晋陵人陈时为江西巡察大使有赈荒之惠入隋拜司徒唐武徳中卒豫章人立庙祀之唐封为忠烈公南唐时以神兵助战册加武烈帝徐铉有记

　　睡仙楼　亦名睡仙观在府治西南大鱼巷宋时为酒库绍兴间有一人幅巾野服横壁睡卧于此众聚观之其人徐起以袖障面趋出遂失所之后人因建楼肖像以祀郡人王仲序诗楼观依城北真仙睡起迟云深虹影静月落树阴移鹤唳原无警猿啼亦未知陈抟如见问不减华山时　明刘冢宰崧赠睡仙观魏炼师并柬黎铁峰仙者云我忽不乐思西山浮云孤飞道里艰睡仙之宫隔秋水缥渺半落青霞间何年流火如陨石郁攸煽天斗牛赤朱鬛苍龙天上飞金甲神人露中泣当时炼师事逺游噀酒不到西江头归来三日哭灰烬玄■〈犭员〉吊月寒啾啾复独乘云翳鸾鳯贑水南边谒林洞千章乔朩閟烟雾逝此伐之作梁栋空山留滞今几年断础荒甓凄寒烟堂中老仙发如雪吹笛日望南归船南平监州最惜别手挽琼珂弄明月誓将緑简授玄秘恨不携之觐瑶阙铁柱仙人铁峯老须眉飘萧颜色好一径清风扫落花千岩碧雾畊瑶草昔曾暂宿清隐宫石炉夜看烧丹红烦君乞与换骨药明当跨鹤长相从按槎翁此诗睡仙观毁于元末而魏炼师采朩于虔以谋复之但未知果酬此愿否耳

　　金波楼　宋末逸民熊与和建与和字天乐新建人性介澹无妻不食肉独喜饮酒洪州酒之佳者曰双泉曰金波用以名楼志其所嗜也与和通经史百家之书布衣草履遨游诸名山挟琴就松风弹之竟日忘返工草书酷类张颠诗尤有奇崛气临江杜本清碧选入谷音集中

　　物华楼　在府城南洗马池宋治平间知洪州程师孟建临川王安石寄程诗云千里名城楚上游江山多在物华楼遥知玉节临樽爼独卧柴门隔献酬想有新诗传素壁怪无余墨到沧洲偶陪南望重重緑章水还能向北流

　　杏花楼　在东湖傍相国张文端公位别业长堤蜿蟺垂柳毵毵覆之楼孤峙于水中央四面苍波翠影环抱寂无左右邻居万厯末予与彦会十一人结社其处

　　积翠楼　在章江门外王仲序诗高楼峙江泛突兀起空碧戸牖近星辰楼甍丽云日开轩面洪崖逺黛翠如积日落秋江明遥空同一色

　　緑雪楼　明大司马熊良孺先生明遇建先生居谏垣时读书其中多所著述碣石舒公称其前后诸草合新都之浩瀚北郡济南之高古呉下之宏隽并为一人传者信为实录　先生为予父执居更密迩然未尝持鄙文求正偶见代某老作邑侯诗序忽语予曰某老不能有此当是君为之捉刀耳予笑而不敢自匿后见予友呉次尾应箕文序问此何人顿挫酷类子长而议论肮脏当是须眉男子予为言次尾生平甚悉今次尾一死己不愧文陆先生亦自闲关蓬转埋骨首阳久矣悲夫公子伯甘铨部与予少同笔砚所著熊山诗泠然汉魏之遗响也

　　褒贤阁　在东湖傍宋枢呉君厚建于私第以藏赐书徽宗亲书褒贤之阁四字以宠之今废

　　临湖阁　在东湖傍宋向巨源建干道中巨源构北阁以书求记于洪景卢迈景卢为作记甚奇文多不録巨源书笔于此自某卜居南昌擅东湖之阳人行湖边俯大明镜荷花十里照景彻日晨霏夕霭开阖而摩荡属玉交青浮游而后先西山横长蜿蟺旁薄空翠长烟舒惨异状常若洪崖浮丘翁挹袂拍肩其间凡湖山赋我以佳赏撩我以环观谓不能俯而有也今吾临之以杰阁崇而为丈者四去一以为从益一以为横既成而日登焉湖之所以为湖山之所以为山次且自失不能嘉遯相与收精会神爼豆于吾轩楹之间东则十亩之园池台竹树输幽呈茂有章堂在湖堤北其北与西折旋皆山淡然如修眉横逺可玩而不可狎物色位置大略似辋川临湖亭故即而名之吾犹夷其上非更衣就枕不释也

　　列岫亭　在府城北龙沙前对西山取谢朓牕中列逺岫之句朱晦翁过吾郡每徘徊于此谓列岫望西山最正殆无毫发遗憾滕王秋屏皆不及也作絶句二首城中望西山拄颊空朝暮不到列岫亭讵知亲切处东西水平分南北山中判妙处毫发间商畧无遗算又晚饮列岫七言絶句危亭披豁对苍霞策杖重来日未斜满目江山一樽酒哦诗莫遣大雄夸

　　滕王阁二亭　阁初建时夹以二亭南曰压江北曰拱秀宋末二亭并废

　　吏隐亭　在府城东湖内新建县学西南祀梅子真与南昌县学东南徐孺子亭对峙万厯三十五年知府卢廷选创建有题句云疏草孤忠扶赤汉湖云千载拥丹经又梅仙亭在进贤门外亦祀子真元末巳废于兵燹矣

　　豫章沟亭　在府城故望云堤上宋嘉佑中知洪州程师孟建宋杨杰诗沟环故道穿城角沙涨平江压水涯江外西山衔落日几重苍翠衬残霞　明胡鼎诗桃花浪暖拍天飞湖涨溟蒙岸亦移避水人家城上叹旧沟重凿待何时

　　望江亭　在府城东湖之西临城上唐观察使韦丹建今废韦公遗迹仅传此亭选胜地以存故名庶因游观而寄蔽芾之思耳　会城雉堞颇低东湖沿城一带皆可以眺望江山弃平而取之于高则以楼阁为宜且可以逺湿蒸之患也

　　临章亭　在南浦亭之东唐崔辅国诗杨柳映春江江南转佳丽呉门緑波里越国青山际游宦常往来津亭暂临憩驿前苍石没浦外湖沙细向晚宴且毕孤舟悠然逝云留西北客气歇东南帝独有凄凄心谁知怨芳岁

　　旧龙沙亭　在府城北龙沙冈唐时有之乃洪州熊秀才之清风亭也观察判官权徳舆与客燕集于此赋诗徳舆为之序今己久废

　　龙沙亭　在龙光寺之南其前为听松寺万厯中布政使呉献台陆长庚创立学使钱槚有记　参政张恒诗闲亭新卜筑晏坐觉心闲静似维摩室香侵般若台沙云秋淡荡水月夜徘徊好结青莲社公余递举杯　右布政使丁继嗣诗频携胜地有余清物外翛然不世情沙白水明龙作穴天空人静鹫为京芙蕖挹露浮香玉薜茘团星点化城握麈步移松下听风声犹诧是经声

　　羡鱼亭　宋吏部尚书徐忠愍公禧建于东湖上山谷诗有紫髯将军不复见空余丛桂緑婆娑之句盖徳占既狥当时之难山谷过其地而追忆之耳

　　豫章台　一称龙沙台在府北江水之滨白沙涌起堆阜蜿蜒如龙旧俗为重九登高处台侧有碑刻宋蔡九峯诗明初驾至南昌登兹台集父老谕之曰陈氏据此军旅百需民甚苦之今俱不以相劳其各事本业为吾良民父老皆感悦忭舞　宋况志寜诗城阴零落豫章台平地晴沙卷雪来欲访邻翁问尘迹小园芳径长莓苔　明王中翰仲序诗城西千古豫章台遗址荒凉翳草莱出地尚疑根错落翻风犹忆影崔嵬江澄月满龙初蛰朩落霜飞鴈正来念子携家归旧隐青原山下咏寒梅

　　风站台　在郡子城上本江站台宋陈之茂改名旧有碑记

　　水操台　在徳胜门外龙沙之北崇祯间巡抚都御史解公学龙建每岁秋月练兵于此台后有止戈泉清冽为郡城诸水之冠宏绪诗阅武台空更此台曾听孤角晓云开长江冷落鹈鹕影不见中丞豸绣来

　　梅君堂　寰宇记曰梅福宅一名梅君堂在县东北三里西接开元观有东西墨池及书堂后汉徐穉少有高行追美梅福之风乃于福宅东筑室以居　古梅仙祠在尉厅祀汉寿春梅子真有莲花池故址相传子真所创按陈继儒香案牍云墨池在南昌县水竹幽蔚王右军典临川郡日每过此盘礴不能去因号墨池先是梅福种莲池中叹曰生为我酷死为我梏形为我辱妻为我毒遂弃妻入洪崖是则墨池之名起于右军梅子真种莲其中但可名之莲花池尔　前汉梅福传福弃妻子去九江至今传以为仙人有见福于会稽者变姓名为呉市门卒或云呉门乃今洪州之呉城镇去九江亦不逺矣　豫章职方乘云梅岭在西山极崇峻羊肠而上五里至顶山下有梅仙观今号阳灵观观之上有梅仙坛旧说梅子真弃南昌尉学道于此唐罗隐作梅先生碑记犹存　宋黄庭坚梅仙宅诗呉门不作南昌尉上疏归来朝市空笑拂岩花问尘土故人子是国师公　宋高宗绍兴二年闰四月己未封汉南昌尉梅福为吏隐真人见通鉴长编

