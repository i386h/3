<!-- { "loadSidebar": true } -->
　　在真乡县属西河郡颜师古曰圁音银在圁水之阴因以名县汉书所谓西河即银州也凡银州所置儒林真乡开光抚宁皆银水地鄜州之新秦连谷银城亦圁阴地今葭州古真乡地神木县即银州之银城县砦地也舆地广记云唐立银州东北有无定河即圁水也土俗以河流不定故河以无定名圁与银同音而汉志作圜阴颜师古注是也王莽改曰方阴则是当时已误为圜字今有银州银水即是旧名犹存但字变耳以此考之则九域图所载乞银之说未可信也乞银乃苻秦骢马城俗称骢马为乞银因号乞银谷后周于此立银州也 
　　葭芦川 
　　通鉴长编云太原总四路而岚石麟府为边州麟府又孤居城外夏人为寇辄傅城下自离石绝河而西与秦地延州相望而夏人据有横山距河为塞不得与秦合宋元丰中尝取得葭芦川筑为寨元佑初弃之绍圣四年二月知太原府事孙览议复取葭芦川而其地峻绝涧谷重阻兵不得前夏人闻之以数万兵屯境上览下令须是满五万乃行夏人益遣丁壮就屯而览兵终不出贼屯既久涉冬月饥饿皲瘃览益修战备犹不出兵或告贼骑数万攻岚石之屯垂败乞济师军吏夜请计事览卧不起比明乃复白官军已据便地虏未尝来也览曰吾固知之幕府问何以知之览曰离石塞外无贼帐就欲为寇非一月不集岂能遽至而不闻乎始诸将以吾未出兵恐不见虏军赏轻矣幕府退下令具糗粮严兵械曰夏人至矣居数日夏兵十余万入寇至神堂览厚集其阵以待之兵方接斩数百级获其酋长数人贼帅度不能支遂遁去览曰可矣乃遣王愍折克行将兵出麟府张世永王舜臣出岚石遂城故葭芦未就贼数万卒至览被兵不动而使张世永将轻骑由麟州道出其后击之贼前不能进而后为世永击逐大败卒城葭芦川而还三月庚午览加枢密直学士赏其劳也 【宋史】 
　　屈野川 
　　在银城废县其川则与连谷县相接文潞公彦博为河东转运使日夏贼入寇围麟州城过屈野河白草平下砦彦博与麟府路走马承受公事樊玉率兵败之即此处出宋史 
　　兔毛川 
　　在新秦废县九域志云绍圣三年孙览议于此筑寨不果 

　　○土产 

　　玛瑙 
　　府谷神木二县出岁遣官采之自至元二十六年始 
　　鲤鱼 
　　府谷县黄河内有之岁贡 

　　大元大一统志卷第五百四十八 
　　残本五终 


　　●大元大一统志卷第五百四十九 

　　残本六 
　　奏进　集贤大学士资善大夫同知宣徽院事臣孛兰肹 
　　昭文馆大学士中奉大夫秘书监臣岳铉等　上进 

　　葭州二 

　　◆葭州 

　　风俗形势 
　　古迹 
　　宦迹一 

　　○风俗形势 

　　人性鲁直勤于耕作图册云 
　　神木本古麟州地其俗蕃汉互居人性鲁直好尚武力守望相助图经云 
　　地瘠民窭新秦旧经云 
　　府谷本旧府州治也地近边而民知战府谷旧郡志云 
　　民不满十岁皆谙武艺 
　　人尚义气俗无浮华 
　　府谷有花山乃地之最高者 
　　通津西枕枕城唐地理志属麟州金以隶神木寨神木今属葭州 
　　二水交洛故名永水在府谷县旧日升府州为永安军取此义也 
　　麟州旧壤实曰新秦戍人绥荒在河一曲党项部族汉民混居长城之前屈野川右左带楼烦之地南偏赫连之乡惟府由兹唇齿相辅张肩麟州通判厅壁记云 

　　○古迹 

　　旧麟州城 
　　按秦武王转徙东民以实兹土久用滋富因以新秦名唐开元中羣蕃构逆张燕公说致讨请城麟州所以安余种也周显德末北汉弗庭杨侯 【忘其名】 徙城小堡所以遏并寇也宋干德元年又迁于吴儿堡土产与振武同香有谷拨甘松药有麻黄甘草升麻当归庵??闾柴胡剌楸远志及白角蕈端拱元年又治新秦金为夏人所夺地遂荒 
　　故府州城 
　　本河西废地界东过河至火山军四十里西至麟州一百五十里南过河至岢岚军一百四十里北至二十六府勒浪马尾直荡啜娘等蕃族四百八十里东南过河至火山军桔槔寨四十里西南至麟州界杓枝谷三十里西北至没儿雀悉命女奴越都等蕃族三百五十里东北至唐龙镇一百五十里按舆地广记府州府谷县北至丰州萝泊川掌地一百二十五里以萝泊川为丰州治是宋嘉佑七年谓此川掌地方圆百余里如掌之平故于此置治其西五十里有沙井岭三十七里有暖泉峯又六十里有龙尾房又西北九十里有超没堆并府州所隶今所具图册乃云府谷至西京丰州一百五十里西京即大同路也按旧丰州宋庆历元年七月始陷于西夏不知后来何以属西京嘉佑七年再置丰州在府州管内据宋志云折从阮刺史日取契丹城堡十余萝泊川在中今具列图册云府谷北至西京丰州界六十里则又似说萝泊川地界不能无惑更须考详而图志皆阙姑存旧书所云 
　　故银城县 
　　在旧麟州南四十里四乡本汉圁阴县地后魏置石城县废帝三年改属归真郡隶绥州后周保定元年移县于废石龟镇隋大业七年改为银城县以隶胜州开元中自胜州割属麟州宋九域志在州南八十里管银城神木建宁三寨肃定神木通津阑干四堡金时半陷于西夏惟存神木一寨通津一堡贞元间拨隶汾阳军今以神木为县 
　　故新秦县 
　　旧三乡本朔方以南谓之新秦唐天宝取汉旧名置县宋管二寨二堡金没于西夏遂荒废 
　　故连谷县 
　　在旧麟州北一十里有横阳一堡亦汉圁阴县地属西河郡隋文帝于此置连谷镇炀帝改为戍大业十三年废戍唐贞观八年置连谷县属胜州天宝元年割属麟州宋因之金没于西夏遂荒 
　　旧云州城 
　　即古麟州神木寨地也 
　　国朝初置州隶延安路后废为县隶葭州 
　　故通秦弥川二县 
　　皆晋宁州寨地通秦管通安晋安二堡弥川管濩川弥川靖川三堡金末并置县 
　　国朝至元初并二县入州自管 
　　盐芦废县 
　　按九域志本河东石州临泉县元丰五年昉筑为寨金既置葭州末年又置县 
　　国朝至元六年并入州自管 
　　故太和县 
　　本神木寨地初置县 
　　国朝至元六年并入神木县属葭州 
　　故建宁县 
　　本宋之银城县寨地初置县 
　　国朝至元六年并入府谷县属葭州 
　　成宜 
　　汉地理志云属五原中部都尉理系圁阴地即银城县界西安阳河阳武都桐阳塞以上皆圁阴县地后废并在银城界东汉和帝永元元年车骑将军窦宪出鸡鹿塞度辽将军邓骘出桐阳塞南单于出满夷谷遂至燕然即此 
　　造阳 
　　史记燕亦筑长城自造阳至襄平造阳即银城县西北之寨名也 
　　五原寨城 
　　汉书云光禄徐自为出五原寨数百里筑城列障至卢胊山即银城废县正北所谓光禄塞是也后魏曾于此立石城县后改焉晋太康地里志云自北地郡北行九百里得五原寨又北出九百里得造阳即此宋九域志银城县有五原寨方舆枢要云旧麟州有西关汉武帝徙山东贫民居之即此也寰宇记唐龙朔二年析丰胜二州界置瀚海都护府总章中改为安西大都护府北至阴山七十里至回纥界七百里如洛阳二千九百里在黄河北岭阴山一县属银州天宝元年置其州与县至宋并废方舆枢要云阴山暑月尚有雪积不消唐欧阳詹有五原东北晋千里西南秦 【注云秦晋之间】 又宋沈括诗五原愁杀起秋风雪压阴山山不融之句文同赋五原行略云羌人钞暴为常事见敌不争收若雨自高声势立边功岁岁年年皆一同将军玩寇五原上朝廷不知但推赏 
　　百花坞 
　　在府州废治折氏世为州刺史创北坞于郡圃为一方之胜金时厄于兵革 
　　世美堂 
　　折氏建取世济其美之义金时兵废 
　　筹边亭 
　　折惟光建金时兵废 

　　○宦迹 

　　折从阮 
　　自石晋以来仕周为静难军节度使世宗于府谷建府州为永安军即以子德扆为节度使宋初城河东沙谷砦斩首数百级建隆二年来朝太祖厚待之遣还镇德扆卒子御勋御卿孙惟忠惟正惟昌曾孙继祖玄孙克柔克行皆世袭郡守克行居行间无所知名及夏人寇庆州种谔拒之会河东出师为援克行请为先锋战葭芦川以功遂知府州夏人久窥河外克行每出必胜贼畏之绍圣中太原帅欲城葭芦川以复故地召克行问计克行条具所见遂以师出界分遣诸将约束为深入穷讨之状贼疑不敢动遂城葭芦时河东进筑八砦通道鄜延帅秦希甫至议筑先后克行请以两路同时深入先筑远者出其不意帅用其策卒城之克行在边三十年战功最多贼畏其威名号折家父官至秦州观察使卒以其子可大承之可大之后可求继之金人犯河东可求力守城卒完久之夏人来攻可求孤城无援城遂陷死之 
　　曹光实 
　　事宋太宗以汝州团练使为银夏等州都巡检使李继迁遁入蕃部为寇光实掩袭至地丘泽俘斩甚众破其族帐获继迁母妻继迁几擒矣乃使人绐光实以降光实信之继迁设伏光实以数百骑赴之至葭芦川继迁举手挥鞭而伏兵起光实遂见杀时年五十五从子克明从行秘不发丧使人传光实命回兵银州乃与其仆潜入贼中获光实尸还葬焉 
　　文洎 
　　为河东转运使以麟府二州皆在河外饷道回远乃按唐张说尝领并州兵万人出合河关掩击党项于银城北为河外直道自折德扆世有府谷即大河通保德以便府人故河关路废而勿得将奏复之未逮而卒于官洎之子彦博来领曹事遂通银州而州有积粟可守元昊围麟州知城中有备乃解围去宋史云 
　　张咏 
　　雍熙二年六月通判麟州关决有善最太守以喜怒为政咏刚直屡责之守愧谢咏尝作新秦遣怀诗有风动沙昏昼寒多雪折松之句作厅记大槩谓厅事敞闭独首阳位厅停也使停息其间又厅听也欲听行其教若是厅也诏令存焉刑政系焉苟职君之务如饥嗜食待君之民如子俟息则明恕中出刑政用清内杜擅权之员外绝无告之民谓斯厅也宇覆疆内人用休息若忽君之令寇君之政朘民膏血为妻子谋则志辱于贪事荒于滥既厚韫椟之责亦速覆舟之咎谓是厅也丑甚屠肆见何游焉贤行难着仁心易隳敢镂厅壁取为政规咏有德于民比去也人思而祠之 【宋文】 
　　张旨 
　　庆历元年秋以屯田员外郎通判府州州依山无外城旨筑之州将曰吾州据险敌必不来旨不听城垂就寇大至乃联巨木补其罅守以强弩时中外悬隔人心大恐库有买马彩数千矫诏赐守卒卒皆呼万岁贼以为救至州无井民取河水饮贼断其路旨夜开门率兵击贼少却以官军壁两旁使民出汲复以渠泥覆积草督居民乘城力战贼死伤甚众遂解去以功迁都官员外郎旨河内人也宋史云 
　　苗继宣 
