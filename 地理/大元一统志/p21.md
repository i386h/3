<!-- { "loadSidebar": true } -->
　　以上皆为大一统志采取嘉禾志之证而字句间不过小有改易其它可以类推 
　　宋末及元初所修方志度必甚多当为大一统志之所取材兹以无征不为繁说 
　　秘书监志谓至元乙酉乃命大集万方图志以表疆理无外之大又谓大德二年二月奉秘府指挥编类云南甘肃地理图册 【又称云南等处图志】 大德三年七月又奉秘府指挥编类辽阳等处图志按此即修志时征取图记之证也见存残本鄜州建置沿革下有图册云四字丽江路建置沿革下有考今沿革图志海盐州秦住山下有今从本路图册等语而满洲源流考所引或云按图册 【斜江及上京】 或云按本路图册 【东丹王故宫及浑河　以上皆辽阳行省】 前者为征集之各行省图志而后者则续到之辽阳行省图志也 
　　又残本葭州葭芦川下引通鉴长编云太原总四路而岚石麟府为边州麟府又孤居城外夏人为寇辄傅城下自离石绝河而西与秦地延州相望而夏人据有横山距河为塞不得与秦合宋元丰中尝取得葭芦川筑为寨元佑初弃之绍圣四年二月知太原府事孙览议复取葭芦川而其地峻绝涧谷重阻兵不得前夏人闻之以数万兵屯境上览下令须是满五万乃行夏人益遣丁壮就屯而览兵终不出贼屯既久涉冬月饥饿皲瘃览益修战备犹不出兵或告贼骑数万攻岚石之屯垂败乞济师军吏夜请计事览卧不起比明乃复白官军已据便地虏未尝来也览曰吾固知之幕府问何以知之览曰离石塞外无贼帐就欲为寇非一月不集岂能遽至而不闻乎始诸将以吾未出兵恐不见虏军赏轻矣幕府退下令具糗粮严兵械曰夏人至矣居数日夏兵十余万入寇至神堂览厚集其阵以待之兵方接斩数百级获其酋长数人贼帅度不能支遂遁去览曰可矣乃遣王愍折克行将兵出麟府张世永王舜臣出岚石遂城故葭芦未就贼数万卒至览被兵不动而使张世永将轻骑由麟州道出其后击之贼前不能进而后为世永击逐大败卒城葭芦川而还三月庚午览加枢密直学士赏其劳也 
　　按今本续资治通鉴阙哲宗绍圣四年四月以前之事杨仲良续通鉴长编纪事本末虽有纪载惟于原书删节过多且无此文仅黄氏续通鉴长编拾补据长编卷四百八十九注补辑如下 
　　庚午 【绍圣四年三月】 河东安抚使孙览除枢密直学士 
　　此文正与大一统志所引相应黄氏所补多据杨氏纪事本末今得此文又可补黄氏之阙矣 
　　然于此文末又注宋史二字何也 
　　据阳湖赵翼所考元顺帝命脱脱等修宋史实有旧本世祖时已编纂成书 【元史脱脱传宋亡命史臣通修三史延佑天历间又屡诏修之　以上见廿二史剳记二十三】 据此则大德七年修大一统志时宋史已有稿本故得据以采入今存残本屡引宋史而证之今本宋史或无其文或有而甚略且其文多同东都事略 【如司马朴朱昭诸传然亦有为东都事略所无者】 是东都事略亦为宋史原稿之一通鉴长编之文亦当为宋史原稿所采故并以宋史称之 
　　大抵大一统志于江淮以南诸省泰半取材于舆地纪胜北方诸省始用元和郡县志寰宇记原书 【纪胜不载北方诸省】 此所不详则益以他书宋末元初之纪载则悉出于各省图志是其所用资料多可考而知之矣 

　　●五　残本 

　　大一统志明代即罕传本惟清初尚有残本流传试就可考者一检讨之 
　　昆山徐氏传是楼书目云 
　　元大一统志 【大小】 二十六卷 
　　王士祯氏居易录亦叙及此 
　　黄俞邰 【虞稷】 言徐司寇健庵奉旨归吴修一统志借内府书有元岳璘所修一统志残本尚二十余大册计全书不下千卷 【按岳璘即为岳铉之误然四库总目提要亦作岳璘不知何故】 
　　阎若璩氏潜邱剳记亦云 
　　日纂志于洞庭徐司寇出典籍库中大元大一统志十数本皆蜀中地计尚有九百八十余本曾见叶文庄家书目此志与经世大典并列安知世不更有足本乎 
　　钱大昕氏跋大一统志残本亦云 
　　传闻康熙间刑部尚书昆山徐公干学奉敕修大清一统志开局于吴之洞庭山借内府书有元大一统志残本二十余册徐公志稿今在史局所借之书度已归中秘而未闻有见之者 
　　按阎氏当日与徐氏同修大清一统志所见较他人为亲切所谓大一统志十数本即著录于传是楼书目之二十六卷也王钱二氏得之传闻故以十数本为二十余册实即二十余卷之误其传是楼所藏者不为内府原本即为录副 
　　四库总目提要谓浙江汪氏 【汪氏名启淑献书至伙】 所献书内有原刊本大一统志二卷此亦残本之可考见者惟未言及内府所藏之二十余册盖修四库书时亦不复见是本矣 
　　钱氏述所见南濠朱氏残本云 
　　南濠朱氏元大一统志残本仅四百四十三翻每册钤以官印验其文则处州路儒学教授官书也所存者惟中书省之孟州河南行省之郑州襄阳路均州房州南阳嵩州裕州江陵路峡州路陕西行省之延安路洋州金州鄜州葭州成州兰州会州西和州江浙行省之平江路江西行省之瑞州路抚州路又皆散佚不完以全书计之特千百之什一尔 
　　吴骞氏所见残本 
　　仅四百三翻其疆域则止四川行省成都路之彭州 【崇宁蒙阳】 威州 【通化】 茂州简州 【新津】 嘉定府路之眉州沔州蓬州重庆府路夔路 【永康】 达州 【彭水】 绍庆路等且皆阙佚不全 
　　瞿氏铁琴铜剑楼所藏残本八卷 【原作七卷误】 则为 
　　蜀省均州一卷房州一卷通安州一卷鄜州二卷葭州三卷 
　　北平图书馆所藏本为刊本写本两种而刊本又有大小两种 【据日本青山定雄氏所述】 兹以余所借钞者纪其卷数种类如下 
　　均州一卷 【河南江北行省襄阳路全　原无卷数　　　　　　见存残本一】 
　　房州一卷 【同上　全　原无卷数　　　　　　　　　　　　　　　残本二】 
　　鄜州二卷 【陕西行省延安路　全　原卷五百四十四及五百四十五　残本三及四】 
　　葭州三卷 【同上　全　原卷五百四十八至五百五十　　　　　　　残本五至七】 
　　右为写本 
　　合州二卷 【四川行省重庆路　俱不全　原卷七百三十及七百三十一　残本九及十】 
　　右为刊本中之大本 
　　巨津州一卷 【同上丽江路　全　原无卷数　　　　　　　　　　　残本十一】 
　　通安州一卷 【同上　全　原无卷数　　　　　　　　　　　　　　残本十二】 
　　右为写本 
　　海盐州一卷 【江浙行省嘉兴路　不全　原卷七百九十　　　　　　残本十三】 
　　崇德州一卷 【同上　不全　原卷七百九十一　　　　　　　　　　残本十四】 
　　常州路晋陵武进二县一卷 【江浙行省　不全　原卷七百九十二　　残本十五】 
　　以上为刊本中之小本 
　　大连图书馆曾藏残本一叶每半叶十行每行二十字盖亦为刊本中之大本青山定雄氏调查古地志地图一文曾著录及之余亦得见其摄片 【为该馆岛田好氏所赠】 其内容则为 
　　灌州 【四川行省成都路　　　原卷六百三十四第八叶　　　　　　　见残本八】 
　　然日本杉村勇造氏亦在北平购得残本一叶为卷六百三十四之第七叶其末句且以蜀当归为六字正与大连图书馆残叶寄其后玄宗幸蜀等字相衔余乃商允借钞编为一卷何其巧合乃尔 
　　然其巧合之处尚有不止此者上海印行之宋元书影史部卷中有大元大一统志零叶为卷七百九十二之第一叶记常州路建置沿革末行止于晋平吴分天下句正与北平图书馆所藏小本卷七百九十二第二叶首行十九州岛此属扬州等语相衔接 【日本青山定雄氏首考及此】 用此零叶以补小本常州路之阙又编为一卷可谓无独有偶 
　　今姑就北平馆所藏刊本写本及所考见之三零叶为之整比校理共得十五卷又知瞿氏铁琴铜剑楼所存残本八卷即在此十五卷之内 
　　瞿氏均州一卷即本书残本卷一　房州一卷即残本卷二　通安州一卷即残本卷十二　鄜州二卷即残本卷三卷四　葭州三卷即残本卷五卷六卷七 
　　今北平馆所藏写本之中缝印有海虞瞿氏铁琴铜剑楼影钞本等字始知其出于瞿氏惟尚多巨津州一卷此或亦钞自瞿氏而铁琴铜剑楼书目偶遗而未载耳 
　　钱氏所见南濠朱氏残本亦有均州房州鄜州葭州而其它诸路诸州则为 
　　孟州　 【中书省怀孟路】 
　　郑州　 【河南江北行省汴梁路】 
　　嵩州　 【同上南阳府】 
　　裕州　 【同上南阳府】 
　　江陵路　 【河南江北行省】 
　　峡州路　 【同上】 
　　延安路　 【陕西行省】 
　　洋州　 【同上兴元路】 
　　金州　 【同上兴元路】 
　　成州　 【同上直隶省】 
　　兰州　 【同上】 
　　会州　 【同上】 
　　西和州　 【同上】 
　　平江路　 【江浙行省】 
　　瑞州路　 【江西行省】 
　　抚州路　 【同上】 
　　吴氏所见残本皆属四川一省似为徐干学氏所借之内府书阎若璩氏固明言其皆为蜀中地矣至其诸路诸州则为 
　　彭州　 【崇宁　蒙阳　　　四川行省成都路】 
　　威州　 【通化　　　　　　同上成都路】 
　　茂州　　　　　　　　　　 【同上成都路】 
　　简州　 【新津县　　　　　同上成都路】 
　　眉州　　　　　　　　　　 【同上嘉定府路】 
　　沔州　　　　　　　　　　 【同上广元路】 
　　蓬州　　　　　　　　　　 【同上顺庆路】 
　　重庆路　　　　　　　　　 【同上】 
　　夔路　 【永康县　　　　　同上】 
　　达州　 【彭水县　　　　　同上夔路】 
　　绍庆路　　　　　　　　　 【同上】 
　　凡此皆为见存残本所无者也 
　　满洲历史地理引用书目解说谓日本男爵岩崎氏静嘉堂文库藏有大一统志刊本或为陆氏皕宋楼故物又文学士藤田丰八亦有钞本二册又疑为乾隆间浙江汪氏所进之同一底本惟余于往岁东渡亲诣静嘉堂文库访求而司其事者则谓绝无是书满洲历史地理盖为误记云 
　　德国福克司氏谓其国某大学曾藏大一统志三册盖为刊本余已属其借钞惟须假以时日 
　　又十年前余在长春见一北京书贾谓有元大一统志一帙索价千元余以价昂难之旋谓为人购去后晤张海若 【国溶】 亦谓藏有是书然余就考访所得今世似绝无全帙或所传者不为元代之混一方舆胜览即建文时所修之寰宇通志耳 

　　●六　佚文 

　　按大一统志佚文之可考者则有下列诸书 
　　一　大明一统志 
　　二　辽东志 
　　三　满洲源流考 
　　四　热河志 
　　五　盛京通志 
　　六　辽史考证 
　　七　愚谷文存 
　　八　蒙古游牧记 
　　九　四川通志 
　　十　湖北通志 
　　十一　延安府志 
