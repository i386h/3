<!-- { "loadSidebar": true } -->
　　大明一统志所引大一统志之文皆标称元志而且属于形胜风俗二目盖明志体例除此二目皆不注明来历故也 【惟卷三十六延安府宫室有一条注明元志】 何以知明志所引元志必为大一统志耶兹举数证以明之 
　　明志卷八十七丽江军民府下 
　　形胜　元志东有丽水西有澜沧南接大理北距吐蕃 
　　风俗　元志汉裳蛮本汉人部种在铁桥惟以朝霞缠头余同汉服　么些蛮与施蛮皆乌蛮种俗不颒泽好饮酒歌舞 
　　以上三事皆见残本十一丽江军民宣抚司巨津州风俗形胜之下此一证也 
　　明志卷二十五辽东都指挥司下 
　　形胜　元志负山阻河控制东土　秦筑障塞以限要荒　临闾之西海阳之北地实要冲 【辽东志卷一形胜亦同】 而满洲源流考亦引此文互有详略且直称之曰元一统志其文曰咸平府秦筑障塞以限要荒汉唐尝置都督府负山阻河控制东土 
　　此二证也 
　　明志卷七十三四川行都指挥使司 
　　僰人重儒敬佛相见之礼长跪不拜所为多有西蜀之风　金珠富产谷粟丰盈民足衣食牛羊盐马毡布通商殖货　越巂郡东门十部蛮郡居竹篱板舍不事修饰 
　　而四川通志卷六十一宁远府下亦引此文而稍简略 
　　重儒敬佛相见之礼长跪不拜　金珠富产谷粟丰盈民足衣食牛羊盐马毡布通商殖货　竹篱板舍不事修饰 
　　此三证也 
　　惟明志二十五形胜下又引开元志云 
　　南镇长白之山北浸鲸川之海三京故国五国故城亦东北一都会也 【辽东志卷一形胜亦引此文作开元志】 
　　余初以为此必元代开元路志之佚文及检满洲源流考卷十一十三两引此文皆称元一统志而上冠以开元路三字乃知明志所引仍为大一统志佚文其称开元志可作两种释义其一为大一统志开元路之略称其二则开元志为开元路之误记也 
　　明志中于引元志之外尚有类似开元志之称 
　　卷二引元清州志　元献州志 
　　卷七引元宿州志 
　　卷八引元常熟州志 
　　卷十四引元庐州志　元六安志　元长兴州志 
　　卷二十四引元濮州志 
　　卷二十五引元广宁志 
　　卷三十五引元开成志 
　　卷三十七引元甘州志　元肃州志　元山丹州志 
　　卷四十九引元富州志 
　　元代志书著录于四库者尚有数种则是时各州必有专志至明犹存故为明志所引用然依前述开元志之例似所谓元某州志即同大一统志某州之义今用此例凡上所引诸志皆视为大一统志佚文而悉入辑本之内盖与其割弃太甚不如过而存之也 
　　四库著录之四明诸志 【已见上文】 皆撰于大德以后而不见有引用大一统志之文余初甚疑之及读后至元五年苏天爵齐乘序乃始恍然苏氏之言曰 
　　我国家大德初始从集贤待制赵忭之请作大一统志盖欲尽述天下都邑之盛书成藏之秘府世莫得而见焉 
　　盖是书讫于至正六年付刊以前外间莫由窥见是以无从引用其遗文佚句不可多得亦由于此 
　　清代诸书以满洲源流考热河志二书所引为最繁富不下三百五十余事 【见辑本卷二】 初疑此或修书诸公得见大一统志残本使然及读四库全书总目提要始知其所引多出于永乐大典 
　　元岳璘等所修大元一统志最称繁博国史经籍志载其目共为一千卷今已散佚无传虽永乐大典各韵中颇见其文而割裂丛碎又多漏脱不复能排比成帙惟浙江汪氏所献书内尚存原刊本二卷颇可以考见其体制知明代修是书时其义例一仍元志之旧故书名亦沿用之 【四库全书总目六十八又文溯阁本提要亦同】 

　　●七　与元史地理志之异同 

　　元史地理志广宁府肇州下云 
　　大一统志与经世大典皆不载此州不知其所属所领之详 
　　胶东柯氏新元史地理志序据此乃云 
　　旧史地理志之所取裁大抵出于大一统志及经世大典 
　　苏天爵国朝文类 【今易称元文类】 所收经世大典序录内有都邑一目并为之说云 
　　世祖皇帝削平江南遂分天下为十一省以山东西河北之地为腹里隶都省余则行中书省治之至元间尝命秘书少监虞应龙等修大一统志书在官府可考焉 
　　考经世大典成书于文宗至顺二年其时之行省路府州县较至元大德之世不无迁变则所述之都邑自与大一统志时有异同惟经世大典之全书已佚今就永乐大典残本中辑得多卷而无都邑一目可考今可置而勿论其可考见厓略者惟元史地理志耳 
　　元史撰于元亡之后其所述地理经制当以顺帝至正为据其视大德七年成书之大一统志必多有异同可断言也试征其例 
　　一属于行省者 
　　元史地理志岭北等处行中书省至元二十七年立和林等处都元帅府大德十一年立和林等处行中书省皇庆元年改岭北等处行中书省据此则大德七年成书之日不惟无岭北行省之名并和林行省之名亦无之矣 
　　二属于路府州者 
　　兴和路 【中书省】 中统三年升抚州为隆兴路皇庆元年改 
　　怀庆路 【同上】 宪宗七年以怀孟二州为怀孟路延佑六年改 
　　冀宁路 【同上】 太祖十一年立太原路大德九年改 
　　晋宁路 【同上】 元初为平阳路大德九年改 
　　中兴路 【河南江北行省】 至元十三年改荆南府为江陵路天历二年又改中兴路 
　　奉元路 【陕西行省】 至元十六年立安西路皇庆元年改 
　　保宁府 【四川行省】 至元二十年以保宁府升路领新得小宁二州后并入阆中县仍改为府隶广元路兹据四川通志所引大一统志有新得小宁二州则大德七年修志时必为保宁路 
　　新得州 【见上】 
　　小宁州 【见上】 
　　开成州 【云南行省】 至元十年立开成府至治三年降州 
　　庄浪州 【同上】 原为路大德八年降州 
　　孟杰路 【同上】 元初所无泰定三年置 
　　江阴州 【江浙行省】 至元十四年立为路后降州 【此当在大德以后】 
　　集庆路 【同上】 至元十二年立建康路天历二年改 
　　英德州 【江西行省】 至元十五年立路二十三年降州大德五年复为路至大元年复降州 
　　天临路 【湖广行省】 至元十四年立潭州路天历二年改 
　　南宁路 【同上】 至元十六年立邕州路泰定元年改 
　　干宁军 【同上】 元初所无天历二年置 
　　然亦有遽难断定者如中书省所领永平路原作平滦路大德四年以水患改而热河志所引大宁路里至仍作平滦路似用至元原稿而未及修改又吴氏所见南濠朱氏残本有绍庆路而元史地理祇云至元二十年置府不言何年改路此则姑仍旧称不敢擅改 
　　大一统志成书于大德七年其后即藏于秘府外人莫由窥见迨至正六年始取原稿付刊未尝加以改易试观见存残本诸州之名称及次第与元史地理志时有异同且残本卷三安西路不作奉元路残本卷五太原路不作冀宁路残本卷十四杭州路所属盐官州不作海宁州尤为至正未改之证今辑本中所标诸省路府州之名壹以大德七年为断其后有所改易即不之从用是例也 
　　又有一事应考求者即大一统志所列各省之次第是否悉同于元史地理志是也 
　　兹以残本考之陕西行省延安路所属鄜州葭州残本卷数相衔而地理志则二州之间有绥德州其不同一残本云南行省丽江路军民宣抚司所属四州一府以巨津州通安州兰州宝山州北胜府为序而地理志以北胜府居前次则序以通安州兰州宝山州巨津州而通安州之前尚多三州 【顺州蒗蕖州永宁州】 其不同二残本江浙行省嘉兴常州二路卷次相衔而地理志则间以平江路其不同三 
　　钱氏所纪朱氏残本之次第或不尽为原卷是以难于考定 
　　吴氏所见残本其次第当同于原卷元史地理志四川行省成都路以彭州 【中间以数州】 威州简州相次而残本于威简二州之间有茂州地理志以茂州属陕西行省盖大德以后所改试观地理志叙成都路沿革文中亦着茂州之名是元初曾领此州无疑其不同一此外则地理志以绍庆府次于夔路之后而残本则以绍庆在前夔路在后且残本名绍庆为路亦异于地理志又残本简州属县有新津而地理志则属崇庆州达州属县有彭水而地理志则属绍庆府夔路属县有永康而地理志不着是名而考之金史地理志则为崇庆州之故县 【灌州旧名永康军亦不属于夔路】 其不同二 
　　其尤可异者残本卷七百九十二为江浙行省之常州路全书既为一千三百卷则常州路之下尚有五百余卷依元史地理志所纪诸省次第求之江浙行省之后次以江西湖广征东三省此三省所隶诸路府州无论如何之多决不致占五百卷之篇幅是其诸省次第不能悉以元史地理志为准审矣 
　　据秘书监志所纪至元大一统志第一次稿为四百五十册 【至元三十一年无卷数】 续修之稿为四百八十三册 【大德四年】 七百八十七卷凡增三十三册而续编云南等处图志五十八册 【大德二年】 辽阳等处图志并大一统全部目录八册 【大德三年】 或在所增册数之内由是言之则续修之云南辽阳等省似叙列他省之后而原定之卷数不变至其后又由七百八十七卷增至一千三百卷恐系以一卷分为数卷如残本之鄜州分为三卷葭州分为二卷而原稿祇作两卷是也 【元史地理志附录西北安南诸地大一统志未必遗而不载此亦卷数增多之故】 
　　傥大元一统志叙列诸省之次第一如元史地理志则其全书未必即为一千三百卷何以明之卷七百九十二既为江浙行省之常州路至卷八百五十江浙行省大略可毕则其后之江西湖广征东诸省至多不过一百五十卷全书适满一千卷或此为至正付刊时复位之卷数果如此说则国史经籍志所纪之卷数未必无据 【北平图书馆善本书目仍以一千卷著录恐本此说】 不得专据秘书监志以稽其误此又存疑待决之一事已元史地理志之次第或系依据经世大典惟原书已佚无从考见今次辑本仍从地理志者为取便于省览耳 
　　元史地理志以肇州为乃颜故地遂系于乃颜分地广宁府路之下然肇州之地尚远在东北去广宁绝远今据辽东志满洲源流考所引大一统志佚文已云金上京之北曰肇州 【或曰黄龙府之北】 而地理志谓大一统志不载此州者盖仅见其名于开元路上京故城之下而不着元代所属所领之详不得列为经制之州故谓为不载耳此亦为与元史地理志有所异同之一事 

　　●八　与明一统志之异同 

　　明修一统志义例一仍元大一统志四库全书总目提要曾略言之浙江汪氏所献书内尚存原刊本 【大一统志】 二卷颇可以考见其体制知明代修是书时其义例一仍元志之旧故书名亦沿用之 
　　明惠帝建文中曾修寰宇通志尚有残本流传惜未之见其义例亦必略依元志成祖恶其书成于惠帝乃命改修一统志至英宗天顺八年始成书试就其义例与元志一比较之 
