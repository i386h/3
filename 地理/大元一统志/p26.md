<!-- { "loadSidebar": true } -->
　　元大一统志集贤大学士资善大夫同知宣徽院事孛兰肹昭文馆大学士中奉大夫秘书监岳铉等纂上其书于古今建置沿革及山川古迹形势人物风俗土产之类网罗极为详备诚可云宇宙之巨观堪舆之宏制矣惜乎明初修元史者编纂草草而地理一门尤为疏略苟凭此志为权舆更加之检核庶几在宋辽金之上乃竟不知出此何欤迨永乐中诏修一统志迄于天顺五年始克成编大都不过剌取元一统志之什一而其间挂漏舛讹又不可胜计即如各府州县废置沿革一门元一统志正文既详复取古今地理各书参互考证而细注其下明一统志尽变正文为小注仅仅摘取数语其余槩从割弃虽沿革且都未备 【如犍为县下明一统志载宋并玉津县入焉徙治惩非镇元仍旧考元一统志云宋干德四年省玉津入焉大中祥符四年徙治惩非镇按县治在府大江之下临江滨距府百二十里县治荒简无居者自归附后徙玉津镇玉津在县界上亦临大江之滨去府城二十里不远距犍为一百里是犍为于元初已从惩非镇徙治玉津镇矣而所谓归附后者以前总序中已有自归附国朝之语故此但曰归附且其序述详明若是乃明一统志犹愦愦焉几使读者至今犹疑犍为县之在惩非镇宁不可晒乎又如彭州名宦中之刘易从按明一统志作陈易从考易从乃唐工部尚书刘审礼次子其事详见通鉴元一统志偶误刻作陈易从然古迹九女冢下本作刘易从即属一人而明一统志亦不能更正其它讹舛尚多姑举其一二】 岂复知有所谓考证哉此书前辈间有著录亦多舛误 【国史经籍志不着撰人名氏居易录作岳璘而遗孛兰肹】 考其始末惟元王士点商企翁所辑秘书监志为详凡修纂岁月校写人员装潢书画匠禄食缮写纸剳收掌储藏靡不周至可想见当日之慎重往嘉定钱晓征宫詹尝借钞南濠朱氏残本元大一统志四百四十三翻每册有处州路儒学教授官印其疆域乃河南陕西江浙江西等省今此仅四百三翻较朱本又少四十翻其疆域则止四川一省之彭州威州茂州简州嘉定路眉州沔州蓬州重庆路夔路达州等且皆阙佚不全然楮墨精好并无官印自是民间流传之本地理诸书如宋刻干道咸淳两临安志嘉泰四明志会稽志嘉定赤城志等至今传本尚多矧元刻部籍流于人间又奚可胜计偶从粥故书者见此漫忆而识之乾隆甲辰秋日 
　　按钱宫詹跋元大一统志谓原有两本至元二十三年世祖命集贤大学士行秘书监事札马剌丁与秘书少监虞应龙等修辑二十八年书成凡七百五十五卷名大一统志藏之秘府此初修本也成宗大德初复因集贤待制赵忭之请作大一统志元史大德七年三月戊申卜兰禧岳铉等进大一统志赐赉有差此再修之本也宫詹两本之说未知所据何书骞考元秘书监志至元乙酉 【二十二年】 欲实著作之职乃命大集万方图志而一之以表皇元疆理无外之大诏大臣近侍提其纲聘鸿生硕士立局置属庀其事凡九年而成书续得云南辽阳等书又纂修九年而始就今秘府所藏大一统志是也因详其原委节目为将来成盛事之法又大德七年五月秘书郎呈奉秘府指挥当年三月也可怯薛玉德殿内有时分集贤大学士岳铉等奏秘书监修撰大一统志元钦奉世祖皇帝圣旨编集始自至元二十三年至今才方成书以是缮写总计六百册一千三百卷进呈钦奉御览过奉旨于秘府如法收藏仍赐赉纂集人等据此志则大一统志以世祖至元二十二年开修首尾共历一十八年迨成宗大德七年始成而卜兰禧岳铉等奏进当即札马剌丁等奉敕始修之本未尝有两本此书体大事繁非十数年纂辑不能成也宫詹又云按至正六年中书右丞相别儿乞不花等奏大一统志于国用尤切恐久湮失乞刻印许有壬奉诏撰序其文略不及大德重修事似当时所刻乃至元本非即此本骞疑所请刻者当即卜兰禧岳铉等所进之本按秘书志所载纂修缮写俸食储藏无不具悉独未尝载及刊刻盖此书多至一千三百卷卷帙既繁刊板非易直至至正六年始刊行之事未可知秘书志成于至正二年故始终未及刻印事而许序不及大德重修益可证其无两本矣惜此残帙无岁月可稽至其卷数国史经籍志及千顷堂书目等并以为一千卷殆亦未考秘书监志而云然与 【愚谷文存卷四】 

　　●元大一统志 【吴寿旸】 

　　元椠大一统志残本六巨册自六百十五至七百五十一中少九十七卷仅存三十九卷全卷二十八不全卷十一共四百三番每番二十行行二十字字大悦目其方域则四川彭州 【崇宁蒙阳】 威州 【通化】 茂州简州 【新津】 嘉定府路眉州沔州蓬州重庆路夔路 【永康】 达州 【彭水】 绍庆路等先君子跋见愚谷文存中此书有跋云竹汀集跋见南濠朱氏本凡四百四十三番每册首有处州路儒学教授印其方域则河南湖广陕西浙江等省元修一统志凡二本一至元二十三年札马剌丁虞应龙等修成于二十八年 【七百五十五卷】 大德初复从赵忭请命卜兰禧岳铉重修按宫詹所见盖即此本 【旸谨按宫詹文集跋又云史以孛兰肸为卜兰禧译音之转也】 第六百十八卷刘易从作陈易从引彭州古今录唐高宗仪凤三年云云先君子书条云按新唐书吐蕃传 【二百十六卷】 上元三年攻鄯廓河芳四州诏周王显为洮州道行军元帅率工部尚书刘审礼等十二总管等讨之李敬元率审礼击吐蕃青海上审礼败没无仪凤三年事疑工部尚书即易从之父一统志惜未详其名耳陈易从前古迹门九女冢作刘易从此盖误作陈然明一统志名宦亦误作陈俟更考之 【敬元此误作敬立】 通鉴纪事本末载刘审礼父子事甚详又后易从坐李敬业事云云下书曰按刘易从事旧唐书谓李敬贞诬构而死新唐书谓为酷吏周兴诬构而死初不言李敬业且敬业败于嗣圣元年至永昌时已五六载元一统志疑有误 【拜经楼藏书题跋记三】 
　　以上清 

　　●北平图书馆善本书目 【赵万里】 

　　大元一统志一千卷 【元孛兰肹岳铉纂修　元刻本】 
　　存五卷 【七百三十至七百三十一　七百九十至七百九十二】 
　　又 【抄本】 
　　存十一卷 【□□□□□至□□□□□五百四十四至五百五十】 
　　以上民国 

　　●大元大一统志 

　　按元史艺文志载本书编纂共分两次第一次于至元二十八年 【西历一二九一】 
　　为集贤大学士札马剌丁及秘书少监虞应龙等所编凡七百五十五卷第二次于大德七年 【西历一三０三】 
　　为集贤大学士孛兰肹及昭文馆大学士秘书监岳铉等所编凡一千卷此书全本现已失传姑就见闻所及于岩崎男爵静嘉堂文库中所藏刊本数卷外则祇文学士藤田丰八氏藏有钞本二册均似清道光咸丰年间所钞疑或与乾隆朝浙江汪氏进献之书同出一底本也 
　　至于本书内容因未窥全豹固难断言然观大德本残卷体制则酷肖宋太平寰宇记四库全书总目于明一统志下叙本书体制曰知明代修是书时其义例一仍元志之旧故书名亦沿用之此指明一统志与元一统志为一体是否尽然不无疑窦钦定热河志及满洲源流考引用本志记事固人所尽知但四库总目于明一统志下又云考舆志之书出自官撰者自唐元和郡县志宋元丰九域志外惟元岳璘等所修大元一统志最称繁博国史经籍志载其目共一千卷今已散佚无传虽永乐大典各韵中颇见其文而割裂丛碎又多漏脱不复能排比成帙惟浙江汪氏所献书内尚存原刊本则钦定诸书所引之文亦非依据原本当自永乐大典各韵中钞出无疑矣蒙古游牧记所引佚文亦同总目所载大一统志编者为岳璘者乃岳铉之误也按宋元本行格表谓浙江汪氏进献本外尚有元本大一统志残本行十字六巨册静嘉堂藏本如为陆心源藏书则与此相同与否亦难测也 【满洲历史地理引用书目解说】 

　　●大元大一统志 【日本青山定雄】 

　　收藏中国地志当以北平图书馆为第一是馆所藏不独部数较丰且多秘籍珍本虽以日本收藏地志著名之静嘉堂文库内阁文库尊经阁东洋文库等处较之亦所不及 
　　是馆所藏地志最可注意者即大元大一统志是也此书有大小刊本两种写本一种元代编纂一统志前后凡两次第一次在元世祖至元年间第二次在元成宗大德年间钱大昕跋云 
　　考元时大一统志凡有两本至元二十三年集贤殿大学士行秘书监事札马剌丁言方今尺地一民尽入版籍宜为书以明一统世祖嘉纳即令札马剌丁与秘书少监虞应龙等搜辑为志二十八年书成凡七百五十五卷名大一统志藏之秘府此初修之本也成宗大德初复因集贤待制赵忭之请作大一统志元史载大德七年三月戊申卜兰禧岳铉等进大一统志赐赉有差此再修之本也但至元本早已散佚北平东方文化事业总委员会所编永乐大典引用书目 【案此引用书目系依据刘承干先生所藏永乐大典而编辑者专为编纂续四库全书提要之参考】 屡见元一统志之名此永乐大典中所引之元一统志究为何本殊难臆断兹考定其为大德本理由如下 
　　案大德本明初尚有完本后渐散佚明代之藏书家如范氏天一阁毛氏汲古阁等书目乃至明内阁藏书目录百川书志等书均未之载惟叶文庄之菉竹堂书目卷六古今通志条载有大元一统志一百八十二册而未注明卷数虽难断定其为完本与否但观其册数之多可知其所缺无几矣迨至清代此书已佚据钱大昕等之跋文可知仅存残本二三卷而已钱大昕跋又云 
　　戊子春从南濠朱氏假元大一统志残本廑四百四十三翻大字疏行殊可爱每册钤以官印验其文则处州路儒学教授官书也元时幅员最广兹所存者惟中书省之孟州河南行省之郑州襄阳路均州房州南阳路嵩州裕州江陵路峡州路陕西行省之延安路洋州金州鄜州葭州成州兰州会州西和州江浙行省之平江路江西行省之瑞州路抚州路又皆散佚不完以全书计之特千百之什一尔 【中略】 此本卷首题集贤大学士资善大夫同知宣徽院事孛兰肸昭文馆大学士中奉大夫秘书监岳铉等上进正大德所修者史以孛兰肹为卜兰禧译音之转也 【中略】 传闻康熙间刑部尚书昆山徐公干学奉敕修大清一统志开局于吴之洞庭山借内府书有元大一统志残本二十余册徐公志稿今在史局所借之书度已归中秘而未闻有见之者兹读朱氏所藏因钞其副而书之后云 
　　据此可知其由南濠 【濠州在今安徽省凤阳县南】 朱氏藏本而写成副本又知康熙年间徐干学者曾有由内府借出大元一统志残本之事 
　　又吴寿旸拜经楼藏书题跋记卷三云 
　　元椠大一统志残本六巨册自六百十五至七百五十一中少九十七卷仅存三十九卷全卷二十八不全卷十一共四百三番每番二十行行二十字字大悦目其方域则四川彭州 【崇宁蒙阳】 威州 【通化】 茂州简州 【新建】 嘉定府路眉州沔州蓬州重庆路夔州 【永康】 达州 【彭水】 绍庆路等 【下略】 
　　又铁琴铜剑楼藏书目卷十一云 
　　元一统志七卷 【旧钞残本】 
