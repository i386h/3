<!-- { "loadSidebar": true } -->
　　处州郡守题名云唐李蘩元和十二年自均州除蘩守两郡皆有惠爱吏民甚德之 
　　曹翰 
　　宋太祖征蜀以翰为均州剌史凿山开道商旅以济诏翰兼转运使 
　　司马周卿 
　　通判均州先是房州竹山有金溪出金豪族专其利监司欲命官往巿皆惮险辞周卿遂往跻攀崖巘看之终尽条目公私俱利 
　　尹洙 
　　先知渭州董士廉城永洛洙奏罢之士廉上书讼洙乃责均州监税 
　　李垂 
　　自绛州还朝宰相欲用为知制诰而垂不往见曰道之不行命也执政恶之出知均州郡有鹿脯羚羊角麝香山鸡皮萎蕤椒蜡之产吏白岁献朝贵例也垂不从 
　　范纯粹 
　　宋哲宗朝为户部侍郎坐元佑党谪居均州 
　　韩维 
　　宋元佑元年为门下侍郎后坐党籍责安置均州纯粹维皆名贤也 
　　陈与义 
　　号简斋宋建炎二年为州守 
　　王焕 
　　系年录云宋建炎四年红巾贼犯均州知武当县王焕率邑人保山寨贼至或劝之遁焕曰使吾有此心则不能与邑人为此来矣遂举家俱死 
　　凌景夏 
　　宋绍兴二十二年知均州先是景夏在秘馆与秦桧异论闲居十余年 
　　杨恢 
　　宋绍定二年知均州下车之后建立比干祠以劝臣忠以励俗坏金人犯均州甚急恢率官吏尽力固守金围困几旬月而恢守益固卒全一城后改知黄州兼淮西提点刑狱 

　　○人物 

　　庞德公 
　　图经云山有庞德公岩德公襄阳人居岘山后携妻子登鹿门采药不返今有隐处 
　　张士逊 
　　光化人也而均州郧乡县有邓公里有功德院在焉士逊雍熙中植桐于萧寺壬辰登第后仕至宰辅告老来寺留题有曰桐枝手植有同孙二纪重来愧此身三匹衣鱼联贵仕十洲轩冕接清尘耕桑虽喜多新陇耆艾堪嗟笑故人萧寺前题粉壁在又书丁巳对壬辰 

　　○僊释 

　　阴长生 
　　后汉阴皇后族闻马先生有道隐武当山从其学后在忠州仙都白日飞升 
　　谢允 
　　真诰稽神枢云字道通历阳人咸康中入武当山水经云允舍罗邑宰隐遁此山故曰谢罗山 
　　刘虬 
　　字灵预宋泰始中为晋王府记室参军解官辟谷隐武当山今刘爽岩是也 
　　尹真人 
　　南雍州记云武当山有石室相承云是尹喜岩有铜床玉案图经及郡县志云武当有尹喜岩即其处 
　　山世远 
　　陶弘景云世远即尹公弟子舍家入道得为太和山真人武当古谓之太和山事见真诰 
　　真武 
　　隋开皇元年三月三日诞生而神灵居武当山四十二年飞升今有飞升台即其地 
　　陈抟 
　　字图南亳人举进士不第隐武当山移居华山 
　　黄衣道者 
　　宋开宝中有僧元明往武当山朝曦欲上宿雾半开见一黄衣入经藏中亟招之已失但闻异香馥郁诗曰八十老翁今自说曾为雾里见仙人张邓公诗集云 
　　慧哲 
　　姓赵襄阳人诵经岩中龙子来听 
　　处洪 
　　唐末居武当山时王建以盗系狱吏纵去遁武当山处洪语曰子骨特奇宜从军求富贵奈何为盗建感其言隶忠武军后为蜀王 
　　慧忠 
　　住武当山七年唐天宝末安禄山遣其将武令珣围邓令珣问燕主灭数师愤然曰逆雏安足问但吾生灵自厄耳禄山灭南阳守表其事肃宗召忠赐号国师 

　　残本一终 


　　●大元大一统志卷 

　　残本二 
　　奏进　集贤大学士资善大夫同知宣徽院事臣孛兰肹 
　　昭文馆大学士中奉大夫秘书监臣岳铉等　上进 

　　房州（房陵县　竹山县） 

　　◆房州 

　　房陵县　竹山县 

　　建置沿革 
　　坊郭乡镇 
　　里至 
　　山川 

　　○建置沿革 

　　禹贡梁州之域楚地翼轸之分野鹑尾之次于辰在巳舜封尧之子丹朱于房古麋庸二国之地庸以兵助周武王春秋左传云文公十一年楚子伐麋成大心败麋师于防渚阚骃以为防陵即春秋时防渚防渚之得名自此始战国属楚秦惠文王十三年攻楚取汉中地置汉中郡始皇徙赵王迁于房陵吕不韦之家亦徙焉 【徙赵王迁吕不韦并据王象之纪胜云】 二汉因之房陵及上庸县并属汉中郡东汉末献帝改防为房立房陵郡又置上庸郡建安二十四年蜀刘备遣孟达攻房陵上庸二郡魏文帝黄初元年以蜀将孟达来降乃合房陵上庸西城三郡为新城以达为太守理上庸后达叛魏降蜀司马宣王讨平之移理房陵太和二年析新城郡地置上庸郡历晋宋齐为新城上庸二郡 【新城郡领县六理房陵上庸郡领县七理上庸县】 梁天监末置岐州与郡同理房陵侯景之乱地入西魏改新城郡为光迁国 【魏废帝二年】 后周武帝废光迁国改置迁州 【此据元和郡国志及通典】 隋炀帝废州为房陵郡领县四曰光迁竹山房陵上庸唐武德元年改迁州又于竹山县置房州领竹山上庸武陵三县贞观元年隶山南道寻废迁州迁房州于废迁州城 【旧唐志贞观十年改光迁为房陵县】 十年省武陵县隶山南东道 【唐会要在贞元五年】 武后时中宗居房州天宝元年改房陵郡干元元年复为房州梁开平元年房州剌史杨虔叛附于蜀宋隶京西路太祖以周郑王出居房州谓辛文悦长者命知房州事时则开宝二年也-太宗雍熙三年十二月癸丑置保康军于房州以刘继元为节度使高宗建炎初置金房开逵四州安抚使以房隶于金州二年金人入寇公私室庐俱为煨烬遂移治竹山绍兴三年复迁于房陵之张罗平六月乃移理南山之南隆兴元年专隶京西路绍定四年遭兵乱焚毁明年复立州治迁于城南五里德佑元年夏知州事黄思贤闻江陵府归附于是至江陵中书行省自纳土 
　　国朝遣千户镇守仍命思贤领州事还州于旧理至元十九年九月隶襄阳路遥领县二 
　　房陵县 
　　唐书宰相世系表云舜封尧之子丹朱于房朱生陵以国为氏左传为防子国元和郡县志云本汉旧县属汉中郡初为防东汉改为房以陵为名隋志云旧曰房陵置新城郡梁末置岐州后周郡县并改光迁旧唐志云魏改为光迁国武德初改为迁州置光迁县又改为房州兼改光迁为房陵宋开宝初省永清入焉绍定四年经兵火随州迁理于城南 
　　国朝还县于旧治 
　　竹山县 
　　本古之庸国汉之上庸县周武王会诸侯于孟津庸人往焉尚书曰庸蜀羌矛微卢彭濮人是也左传曰庸帅羣蛮以叛楚使卢戢黎侵庸后遂灭之通鉴赧王四年秦置上庸县故靳尚言秦将以上庸六县易张仪于楚后汉立上庸郡隋志云梁曰安城西魏置竹山县旧唐志武德元年置房州贞观十七年移州治房陵县宋开宝初省上庸县入焉绍定四年郡遭兵祸竹山去州一百二十里亦焚毁后侨治于县南 
　　国朝复还旧理 

　　○坊郭乡镇 

　　房陵县 
　　修文乡　宜阳乡　夏半乡　房陵乡　礼义乡 
　　竹山县 
　　宝丰镇 

　　○里至 

　　本州岛 
　　东北至上都三千九百五十里 
　　东北至大都三千一百五十里 
　　东北至本路五百里 
　　东至南漳县界山二百二十里 
　　南至均州房陵乡山界二百四十里 
　　西至金州尹店江界二百九十里 
　　北至均州界山一百八十里 
　　东到南漳县四百一十里 
　　南到归州四百五十里 
　　西到均州二百七十里 
　　东南到峡州夷陵县四百二十里 
　　东北到谷城县二百六十里 
　　西南到归州兴山县三百五十里 
　　西北到金州白土关三百三十里 
　　房陵县 
　　东北至上都三千九百五十里 
　　东北至大都三千一百五十里 
　　东北至本路五百里 
　　东至南漳县界山二百二十里 
　　南至均州房陵乡山界二百四十里 
　　西至竹山县倒驴坡八十里 
　　北至均州界山一百八十里 
　　东到房陵县一百二十里 
　　南到归州五百六十里 
　　西到金州四百五十里 
　　北到均州郧县二百八十里 
　　东南到峡州夷陵县六百三十里 
　　东北到谷城县六百六十里 
　　西南到归州兴山县四百八十里 
　　西北到金州白土关二百一十里 

　　○山川 

　　房山 
　　在房陵县西三十里山四面有石室似房因名寰宇记云 
　　凤凰山 
　　在房陵县西三十里志公和尚梁武帝朝为国师游行至此住锡名曰凤凰山 
　　九室山 
　　在州西四十里烂柯山有仙宫唐封名为天保之殿山上有陈抟修炼之所故名曰九室山 
　　阜山 
　　在房陵县南图志云鲁文公十六年戎伐楚西南至于阜此其地也 
　　南山 
　　在房陵县南宋建炎二年正月简斋陈与义在房州城遇金骑至奔入南山十五日抵回谷张家有诗云久谓事当尔岂意身及之避寇连三年行半天四维我非洛豪士不思穷谷饥但恨平生志轻了少陵诗今年奔房陵铁马背后驰造物亦恶剧脱命真毫厘南山四程云布袜傲崄巇篱间老炙背无意管安危知我是朝士亦复颦其眉呼酒软客脚掬水濯玉肌穷途士易德欢喜不复辞向来贪读书闭户生白髭岂知九州岛内有山如此奇自宽实不情老人亦解颐投宿恍世外青灯耿茅茨夜半不能眠涧水鸣声悲 
　　鴈山 
　　本景山也在房陵县西南二百里山海经曰荆山之首曰景山鴈南翔偏经其上土人由此改曰鴈山 
　　定山 
　　吴曾漫录云房陵定山有朱仲李园三十六所 
　　鸡鸣山 
　　在房陵县北百里 
　　马息山 
　　在房陵县北七十里 
　　马盘山 
　　在房陵县 
　　黄竹山 
　　元和郡县志云在房陵县北百里因黄竹岭为名 
　　建鼓山 
　　在房陵县袁崧记云登句将山见马鬣建鼓嶷然半天元和郡县志云与马鬃山相接冬夏积雪 
　　覆船山 
　　在房陵县西 
　　停舟山 
　　在房陵县西 
　　石门山 
　　在房陵县陈简斋诗云石门泄风无旦夜古木截道藏雷雨 
　　烂柯山 
　　在房陵县西南四十里即樵人烂柯处也 
　　骂詈山 
　　在房陵县四面有三十四山其名恶者目之曰骂詈山 
　　方城山 
　　房州图经云楚怀王二十年秦与齐韩魏共发兵攻楚方城秦军登山以望楚因取名望楚山元和郡县志云方城山在竹山东山上平坦四面险固山南有城周十余里春秋庸地有四方城居其一也楚使庐戢黎侵庸方城注云在上庸县 
　　望夫山 
　　在房城县南东渡江 
　　两乳山 
　　在房陵县 
　　五女山 
　　在房陵县邓村 
　　女娲山 
　　在竹山县燕子山相对后溪刘光祖诗云女娲山下少人行 
　　洞谷声中一鸟鸣 
　　庸城山 
　　在竹山县西五里旧名垂鼓山在上庸县庸人昔居此山上置鼓因名垂鼓又按隋志云竹山县有垂鼓山九域志云 
　　矾石山 
　　在竹山县北旧云山有矾石其白如雪 
　　白马山 
　　在竹山县西南山石似马望之逼真孟达叹金城千里即此也 
　　龙祗山 
