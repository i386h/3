<!-- { "loadSidebar": true } -->
　　庆历初赵元昊围麟州凡二十有七日城中无井掘地以贮雨水至是水竭贼有谍者潜入城中出告元昊城中水竭不过二日当破知州事苗继宣拍泥以涂藁积备火箭所射元昊望见涂积解围而去麟州之围继宣募吏民有能通信求援于外者通引官王吉应募继宣问须几人从行吉曰今贼骑百重无所用众请髠发衣羽服挟弓矢赍糗粮诈为羌人夜缒而出遇贼问则为羌语答之两昼夜然后出寨之外走诣府州告急府兵遣将兵救之吉复间道入城城中皆呼万岁逮围解诏除吉奉职本州岛指挥使 
　　卫居实 
　　宋咸平三年以阖门祇候知麟州事六月乙亥李继迁来入寇四面负板薄城者五日居实屡出奇兵突战乃募勇士缒城潜往击贼贼皆披靡自相蹂践丁丑继迁拔寨遁去壬辰真宗见捷书喜以居实为供备库使通判以下迁秩各赐锦袍金带初城内乏井泉而被围之际暴雨沾洽人皆置器凿地以贮之城内虽有泉水列寨为防而垣墙阔远难于固守至是遣使于河东部井匠至州开凿 

　　大元大一统志卷第五百四十九 
　　残本六终 

　　●大元大一统志卷第五百五十 

　　残本七 
　　奏进　集贤大学士资善大夫同知宣徽院事臣孛兰肹 
　　昭文馆大学士中奉大夫秘书监臣岳铉等　上进 

　　葭州三 

　　◆葭州 

　　宦迹二 
　　人物 

　　○宦迹 

　　郑文宝 
　　真宗时为河东转运使李继迁来围麟州 【州今并入神木】 文宝乘传晨夜赴之遂解麟州之围宰相寇准谓其熟西事以为陕西转运使文宝好以功名自任见宋史 
　　武戡 
　　嘉佑二年知麟州州自庆历以来夏人盗耕屈野川兔毛川皆河西地莫能禁河东经略使知太原府事庞籍戒边将贼至敛兵毋与战贼兵屯月余食尽而去其年正月没藏讹庞领兵及境欲自鄜延以北盗耕屈野河西之田会国人有与之异议者复抽其兵还然银城以南侵耕自若盖以其地外则蹊径险隘多柏丛生汉兵难入内则平壤肥沃宜粟麦故贼不忍捐于是籍檄通判司马光行边至河西白草平数十里无贼踪知州事武戡通判夏倚已筑一堡为候望又与光议乘贼去出不意更增二堡以据其地可使贼不复侵耕请还白经畧使益禁兵三千役兵五百不过一旬壁垒可成然后废横戎临塞二堡彻其楼橹徙其甲兵以实新堡列烽燧以通警急从牙城红楼之上俯瞰其地犹指掌也有急则州及横阳堡出兵救之贼来耕则驱之已种则蹂践之贼众盛则入堡以避如是则堡外三十里之田贼必不敢种是州西五十里之内无贼也籍遂檄麟州如其议于是管句麟府兵马郭恩及戡以巡边为名往按视会诇者言贼屯沙黍浪亘十五里恩欲止而走马承受东头供奉官黄道元胁恩夜行无复部伍贼举火卧牛峯戡谓恩曰贼已知吾曹出矣行至谷口恩欲休军曰须明乃过山道元曰几年闻恩名今乃懦怯恩愠曰不过死耳乃行比明至忽里堆贼数十人皆西走去数十步止恩等踞胡床遣从骑以蕃语呼之不应俄贼骑张左右翼自南北交至堆东有长堑其中有梁谓之断道坞恩等东据梁口与之战自旦至食时敌自两旁堑中攀缘而上四面合击恩众大溃倚方在红楼见贼骑自西山大下与推官刘公弼率城中诸军闭门乘城戡趋城东抉门以入恩与道元皆为贼所执恩大骂贼语不休遂自杀贼遣道元还诏赠恩同州观察使封其妻吕氏为京兆郡君官其子弟恩开封人也上遣御史按其事籍坐不以筑堡闻改知青州久之人以戡筑堡为是 
　　张居 
　　宋熙宁四年春以崇仪副使知麟州州城井泉不足军民汲于城外沙泉前后郡守欲筑城以包之而土多沙砾不果焉居命凿去旧土而筑之城成人以为便语闻迁西京左藏库使神木等寨官亦禀命凿泉以济居人 
　　张亢 
　　元昊叛以亢为鄜延路兵马钤辖徙并代都钤辖照应麟府等处兵甲是时夏人围府州屯琉璃堡纵游骑扰边麟府闭垒不出亢至命开关纵民出入时有禁卒数千无斗志乃募役卒取敢战者得数百人使击贼有以首级献者亢以锦袍衣之禁卒惭请效死亢度其可用命击破琉璃堡明年亢筑建宁砦亢使虎翼万胜两军更其旗帜夏人来争亟趋万胜而犯之遂大溃斩首二千级不踰月遂筑清塞百胜中候建宁镇川五砦而麟府路始通出宋史 
　　种谔 
　　韩绛宣抚陕西谔时为皇城副使知青涧城召与计事命谔节制麟府兵委以便宜招纳筑啰兀城二十九日而成分守之谔还军绥德其后夏人聚兵入寇谔自绥德出塞至米脂城大败夏贼捷书来谔进兵银石夏州横山之地不见贼会班师乃还事见宋史 
　　何灌 
　　由武举为府州黄河东岸巡检贾胡疃有水泉子夏人常越境南汲灌虑其为边患尽抑绝之夏人忿聚兵于山驰薄官军灌迎高射之发辄中或着崖石皆没镞后三十年贼官萧太师者会灌于雄州言水泉子之战叹何巡检神射灌曰灌是也累功迁内殿崇班宋史云 
　　司马朴 
　　光犹子宏之子也朴初调晋宁军士曹参军 【晋宁即今葭州也】 通判不法转运使王似讽朴伺其过朴不可曰守贰为长官使下吏得陷之不惟乱常人且不食吾余矣死不敢奉教似贤而荐之靖康元年党禁解同判西京国子监明年春以兵部侍郎死节事见宋史 

　　○人物 

　　张岊 
　　府谷人也庆历元年九月为麟府路巡检使与都巡检王凯大败夏贼于青眉浪又入兔毛川败之岊初以赀为牙将有胆略善骑射天圣中西夏阿遇有子来归阿遇寇麟州掠边户约送子然后归所掠州还其子而阿遇仍背约安抚使遣岊诘问岊径造帐中以逆顺谕阿遇阿遇语屈抽背刀贯大脔啖岊岊就刀食阿遇复弦弓张镞指岊腹而彀岊食不辍阿遇抚岊背曰真男子也遗岊马橐驼归所掠如故约岊时年十八名动一军是年元昊犯边岊以教练使从折继闵破贼斩其军主敖保以功补三班差使贼犯府州又大败贼众贼破丰州岊与诸将一日数战斩获万计迁礼宾副使出宋史 
　　朱昭 
　　字彦明府谷人也初浮湛班行人无知者后为震威城监押会城主阙摄其事金人陷忻代踰石岭关围太原夏人乘虚入寇遂薄震威昭募蕃汉士得精锐千余分数队夜薄贼营贼惊乱多所杀获震威距府谷三百里最孤远诸城既下贼怒独不得昭遂纳金人并攻降将有与昭故人者语之曰天下事已矣忠安所施昭骂曰汝既背义偷生尚敢以言诱我乎矢石乱下贼众散走后二日昭召诸军议曰城将破妻子不可污贼手汝等幸先杀我家出城血战而图大功不胜则暴骨吾境内大丈夫平生事毕矣因尽杀其家人纳之井中部将贾宗望母过前昭呼曰媪我乡人也吾不欲手刃请自入媪从之军士有家属在城中者亦皆自杀昭因谂其众曰我与尔曹俱无累矣傥我先死汝有得脱者愿驰至府谷言状会部落子阴与贼通者告之曰朱昭与其众各杀其妻子将出战人虽少皆死士也贼大恐以利啖守陴者果得登城昭知之勒军士于通衢接战自暮达旦尸填街不可前遂于城所摧处跃马出马蹶堕城壕中贼兵四集雷噪曰得朱将军矣贼始欲生致昭昭瞋目仗剑无敢向者贼知不可得矢争发昭骂贼死年四十六昭在震威能与士卒同甘苦以是士心争奋凡被围百日而城陷云 
　　折可适 
　　字遵正世为府州刺史因家焉郭逵帅鄜延见之曰真将种也荐之试艺廷中为鄜延路经略使属官擢知宁岷环兰四州再知镇戎军皆有战功章楶帅太原筑石门峡好水川时熙河秦凤环庆三路兵会泾原无虑三十万听命于楶楶以可适为前军统制副王文振会熙河卒二千人失道赴坑谷死文振惧归罪可适劾其擅兴违节制夺官而罢楶留之权第十三将差统将嵬名阿理监军昧勒都逋皆西夏用事人密诏图之会二酋以放牧为名窥伺境上可适出兵衔枚夜袭之俘其家属部族簿所得十余万其地即天都山也可适请以荻苇川为砦南牟为州诏名砦曰临羌州曰西安以可适知州事累迁武安军留后知渭州拜淮康军节度使复帅泾原卒年六十一子彦质 
　　彦质 
　　字仲古登崇宁进士第靖康元年直秘阁致仕寻加直龙图为河东宣抚使参谋累迁宣抚副使建炎初累责昌化军绍兴六年入擢枢筦参大政奉祠宰相秦桧主和戎彦质切责之坐是又流窜虽在谪所而刚直之气不少屈号葆真居士桧死复官职三十年卒彦质每以家世忠节不得归中原为恨事见宋史 
　　杨畋 
　　字乐道新秦人第进士仁宗时知制诰嘉佑七年四月终于龙图阁待制颍滨苏辙为哀词略云家世将家有功于国畋始以文词得官厥后将兵于南方与蛮战亦有功其为将与士卒同甘苦饮食比其最下者而军将常处其先以此得死力常学李靖兵法知其出入变化之节畋为人谨畏平居遇细事若不能决人皆怪其能将以破贼疑其无以处之不知其中有甚勇者人不及也畋素病瘦甚羸然其读书勤苦过于少年好为诗喜大书皆可爱有子曰祖仁畋之卒也家无遗财 
　　贞女贾宗望母 
　　宗望戍震威夏人乘间入寇城危急其母勉宗望死国事将士有自杀家属者母曰朱将军必不负国我老身忍负将军即赴井死宗望亦自刎是日军士母妻及女多自杀无一污贼者事闻诏褎异之事并出宋史 

　　大元大一统志卷第五百五十 
　　残本七终 

　　●大一统志卷第六百三十四 

　　残本八 
　　奏进　集贤大学士资善大夫同知宣徽院事臣孛兰肹 
　　昭文馆大学士中奉大夫秘书监臣岳铉等　上进 

　　灌州 

　　◆灌州 

　　仙释 

　　○仙释 

　　上阙 
　　王仙柯 
　　【唐仪凤中富人遇道罗家山谷中炼药仙柯助其薪炭药成分而遗之仙柯服丹升天而去今升天柏大且十围见存皇甫】 世安山记云真人罗公远炼丹于此 
　　唐玉真公主 
　　睿宗第八女与金僊公主皆隶道入蜀居天仓山其后羽化葬于山侧明皇幸蜀开冢视之仅存冠履今储福宫有铜铸明皇公主二像 
　　吕洞宾 
　　飞云山王氏道院去蒲村镇五里昔有道人过之留题云携笻来此步飞云钱满宾阶绿藓匀江上同归共谁去不堪回首不逢人以逐句第三字合成吕洞宾来主人觉而异之已失道人所在又绍兴癸丑道会有道人携凉笠而至会散乃挂笠于壁无挂笠之物而不坠题诗云偶乘青帝出蓬莱剑戟峥嵘徧九垓我在目前人不识为留一笠莫沈埋 
　　罗公远 
　　尝凿井炼丹于青城山唐玄宗又从学隐遁术而所传不尽玄宗怒斩之后有中使见公远于黑水道且以蜀当归为寄其后玄宗幸蜀乃悟当归之寄今有罗僊观在储福宫 
　　勾台符 
　　青城人受业丈人观为道士与张俞为诗友自号岷山佚老台符尝自云右执范贤袂左拍薛昌肩举头傲白日长啸揭青天嚣嚣者安知华夏之内有此佚乐乎不知岷山之逸老于我乎抑我之逸老于岷山乎 
　　杜光庭 
　　唐僖宗时从幸兴元术士陈休复与光庭遇于西县道次于草中掘取一瓢酒与光庭饮之不竭光庭后隐青城山中蜀王建时号广成先生年八十五而卒人以为尸解云 
　　费孝先 
