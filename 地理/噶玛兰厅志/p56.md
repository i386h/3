<!-- { "loadSidebar": true } -->
　　北关海潮

　　兰城锁钥扼山腰，雪浪飞腾响怒潮。日夕忽疑风雨至，方知万里水来朝。

　　沙喃秋水

　　碛石重重到处匀，青山四壁少居邻。秋来积潦无边阔，水色天光一鉴新。

　　石港春帆

　　石港深深口乍开，渔歌鼓棹任徘徊。那知一夕南风急，无数春帆带雨来。

　　苏澳蜃市

　　澳水回旋地角东，山光日色照曈昽。蜃楼海市何人见？遥在澹烟疏雨中。

　　汤围温泉

　　泉流泻出半清湍，独有汤围水异香。是否天工炉火后，浴盆把住不惊寒？

　　海涛（兰近海，涛声作即大雨）

　　缘何海啸满兰城，山雨欲来先作声。雪涌港门龙作吼，风摇舟楫客初惊。几番飞瀑从天降，一片晶帘卷地横。十里犹闻喧聒响，潇潇不住到平明。

　　洋玉簪（其花茎如伞柄、葩似箭攒，开如伞盖，周围似雪，香气袭人，真异花也。兰地有之）

　　银箭微攒雪作花，袭人香气透窗纱。夜深明月来相照，一伞高擎玉吐华。

　　木樨花（此花蒂软。每月花开，亦名月桂）

　　绿叶层枝与桂同，花开蒂软怯迎风。经年满院天香散，不待秋清八月中。

　　大红花（即扶桑花。兰地最盛）

　　珊瑚点缀绿云丛，海外花开别样工。叶似青桑微带露，葩如赤芍笑迎风。四时不改朝霞艳，一色常欹夕照红。雨后清芬飘满院，教人错认牡丹同。

　　兰城公寓寄兴

　　竹声萧飒雨声催，惊破幽人午梦回。拂袖香风木稚放，映窗金色菊花开。海天已滞三秋后，乡信难逢一雁来。渺渺予怀添旅闷，兰舟何日渡阳台？

　　兰城中元（兰每年七月十五夜，火炬烛天，笙歌喧市，沿溪放■〈口舀〉；家家门首各搭高台，排列供果。无赖之徒争相夺食，名为抢孤）

　　肴果层层列此筵，纸钱焚处起云烟。满城香烛人依户，一路歌声月在天。明灭灯光随水转，辉煌火炬绕街旋。鬼余争食齐环向，跳跃高台欲夺先。

　　别菊花（余在兰城，种菊数盆。临行时含葩未吐，而情殊惓惓，诗以志之。按原咏四绝。今存其二）

　　久滞兰城厌海滨，阴云不见日华新。为因种菊情偏恋，冐雨初开送主人。

　　节过重阳又一旬，白衣送酒更无人。含情脉脉如将吐，笑口留开报小春（兰地菊皆十月开也）。

　　噶玛兰北关闽浙总督金匮孙尔准（平叔）

　　山头乱石金华羊，下饮大澥波茫茫；蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防！我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排櫐枪。关中沃野七千甲，南东其亩棻铺穰。茆茨土舍鸡犬静，疑从上古窥洪荒。■〈央鸟〉舌侏禽费重译，见人狂顾如惊獐。地无可欲视听寂，安得习染生痴狂。无怀、葛天在人世，桃源之说非荒唐。鳀壑东瞻寒礁石，鸡笼西顾连崇冈。瞿唐、剑阁身未到，鄳阨视此谁低昂？援毫思欲勒铭去，媿无笔力追孟阳。

　　兰阳即事仝卜年

　　四围修竹荫檀栾，廉外青山挂笏看。领识闲中风味别，头衔未碍是粗官。

　　金猊香袅麝烟凝，小榻横窗月半棱。花影撩人诗思动，矮笺新试短棨灯。

　　瓜皮艇子短篙撑，傍柳依花遶岸行。载看米家书画稿，春风一路听禽声。

　　溪南溪北草痕肥，山后山前布谷飞。叱犊一声烟雨细，杏花村里劝农归。

　　芙蓉小沼近东偏，出水亭亭态更妍。一幅西湖新画稿，中央只欠采莲船。

　　丛丛秋菊灿篱东，赏到黄昏兴未穷。夜静不知风露冷，满身花影月明中。

　　一夜秋风拂鬓华，萧然兴味似山家。幅巾短褐西窗下，黄叶煨炉自煮茶。

　　凭栏徙倚到斜曛，镇日消闲只看云。疏懒自安庸吏拙，不须摘发颂神君。

　　过草岭知县署厅历城柯培元（易堂）

　　荒草没人作风浪，我御天风绝顶上。风催飞瀑冲石过，雾漫前山殢云涨。老猿攀枝窥行人，怪鸟啼烟弄新吭。千年老树无能名，十丈悬崖陡相向。下瞰大海疑幽冥，仰视天光透微亮。安得化险为平夷，中外同歌王道荡。

　　望玉山

　　到底神仙不可名，此间疑即是蓬瀛。晶莹一气冲云出，缥缈三峰削壁成。翠水瑶池应彷佛，琪花珠树不分明。天门朗朗乘风上，好伴仙人饵石英。

　　望龟山歌

　　千岁老龟化为石，遍体绿毛眼深碧；蹒跚欲上蓬莱山，道逢巨鳌话仙迹。天风惨淡迷寒云，水国汪洋震霹雳。缩颈团伏波之心，奔浪汩没露其脊。不计年月皴藓苔，竟饱烟霞附沙碛。荒草如鳞群鹿游，深洞穿胁老猿据。我家东鲁有龟山，望鲁操琴心灭灭。我官南闽访龟山，迩英讲书称啧啧。何来兰海挺奇姿，黄安撇下随潮激。只今避地兼避人，不为世人十朋锡。我来正值春风生，遥见空中翠新滴。曳尾波中甘浮沈，昂头天外去咫尺。仙踪肯逝肯来游，尘眼可望不可即。吁嗟乎！龟兮龟兮如有灵，力捍蛟龙斩荆棘。卜我买山终乘桴，此间支床学闭息。

　　生番歌

　　风藤缠挂傀儡山，山前山后阴且寒；怪石丛菁巨龙卧，横眼老干修蛇蟠。呦鹿结群觅仙草，捷猿率旅寻甘泉。蕉叶为庐竹为壁，松皮作瓦棕作椽。中有毛人聚赤族，群作鸟语攀云巅；黔面文身喜跳舞，唐人头颅汉人肝。或言嬴秦遗徐福，童男童女求神仙；神仙不见见荒岛，海岛已荒荒人烟；五百男女自配合，三万甲子相回环；不识不知觉太古，以似以续为葛天。何不招之隶户籍？士学织男耕田。人生大欲先饮食，此辈喜见盛衣冠。熙朝版舆轶千古，梯山航海暨极边。此亦穷黎无告者，圣人仁政怀与安。

　　熟番歌

　　人畏生番猛如虎，人欺熟番贱如土。强者畏之弱者欺，无乃人心太不古！熟番归化勤躬耕，山田一甲唐人争。唐人争去饿且死，翻悔不如从前生。窃闻城中有父母，走向城中崩厥首；啁啾鸟语无人通，言不分明画以手。诉未终，官若聋，窃视堂上有怒容。堂上怒，呼杖具，杖毕垂头听官谕。嗟尔番，汝何言？尔与唐人吾子孙，让耕让畔胡弗遵？吁嗟乎！生番杀人汉人诱，熟番翻被唐人丑！为民父母者虑其后！

　　封篆后偶染微痾，幸公事稍简，有所感辄书数韵，汇之得十二首

　　署通判贵州开州李若琳（淇篔）

　　职守

　　职守鸡笼北，疆逾马赛东（马赛以东为苏澳，即兰境尽属也）。民嵒深顾畏，獠岛悉帡幪。浑噩风犹在，钩辀语渐通。专城肩巨任，曷敢贷微躬。

　　形势

　　枕山三面峻，襟海一更横（「海经」：兰地计水程不过一更）。草昧荒前代，梯航本大清。龟趺蹲砥柱，鸟道辟荆榛。笑指奇莱外，闻风意已倾（如卑南觅、泗波澜等处，皆膏腴沃壤，岂甘自外生成。顾予老矣，愿以俟后之君子）。

　　竹城

　　设险城何恃？周遮竹四围。由来森干节，亦足固藩篱。疏漏宜增补，倾欹恐易危。即今犀角盛，莫使鼠牙亏。

　　编审

　　地列东、西势，庄分四、五围。浚圳将水导，编甲以戈推。兔窟营空狡，鱼鳞册易知。普天皆食德，诡寄亦何为？

　　讲学

　　经史传心学，诗篇养性情。如何凭记诵，止以弋科名？身世无殊轨，亲疏有定衡。春风浴沂意，领此在儒生。

　　敦俗

　　乾坤大父母，君相正陶甄。莫漫分三籍，由来似一人。田园沟洫共，歌舞岁时亲。兰地虽初辟，桃源合与邻。

　　罗汉脚

　　盛世无夫布，仍多浪荡身。须知「罗汉脚」，半是掷金人。任肆萑苻虐，终罹法网新。孰操随会法，俾尔尽逃秦？

　　防番

　　界未标铜柱，疆曾划土牛。犬羊区异类，麋鹿信同俦。奈有髑髅癖，能无性命忧？抽藤与伐木，莫浪越山头！

　　海防

　　路自台阳出，嶐嶐始一湾。四围皆大海，五省仗雄关（皖、浙、闽、粤皆藉作屏藩）。天堑飞难渡，楼船利足患。圣朝虽恃德，不敢弛防闲。

　　祀灶

　　水火资生活，庖厨藉割烹。人间炊爨主，天上屈伸衡。见说仙舆驾，均于此日行。缅怀俞净意，精白寸心盟。

　　迎春

　　凤纪颁夷岛，鸿钧入后台（后台借用，以兰处台后也）。人方循海迓，天已送春来。岁稔民同乐，官微老暗催。捧符经半载，布德未能该。

　　除夕

　　欲与民更始，胥将旧染除。一年终此夕，万户贴新符。老去心犹壮，春来病欲苏。天教能健饭，不必到澎湖（时已奏补澎湖）。

　　佛桑（俗名大红花。署中一株，四季长开）

　　果否佛桑属尔魂，酡颜日映扶桑暾。居官若概同仓、庾，富贵真看到子孙（「史记」「平准书」：为吏者长子孙，居官者以为姓，号仓氏、庾氏。苏诗：县令若同仓庾氏，亭松应长子孙枝。李商隐「咏牡丹诗」：是处园亭皆可种，看到子孙能几家）。

　　月季花

　　月季花开应月明，幽芳艳质四时荣。光华未许蝱■〈维上虫下〉蚀，免使东坡和「再生」（东坡和子由「季花再生诗」：幽香本长春，暂悴如蚀月）。

　　即事

　　自我符分蛤仔难，佛桑月桂日流丹。蒲葵讵肯逢秋弃（终日扇不离手），松柏无因傲岁寒（以草木长青故也）。淫雨客疑天或漏，和风人庆海安澜。诸生努力操铅椠，莫遣山前笑弹丸。

　　阳景三绝萧竹友

　　按竹友好堪舆术，嘉庆庚申岁游兰地，止四围耳。竹友以兰城拱翠、石峡观潮、平湖渔笛、曲岭汤泉、龙潭印月、龟屿秋高、沙堤雪浪、浊水涵清为阳基八景；复有佳城八景，如湖堤晓月之类，皆系以七言绝句又歌。今录其阳景三绝及番俗诗各一首。

　　石峡朝天景秀妍，高峰玉笋插云烟。遥看雪浪飞千尺，秋色凌空水接天（石峡观潮）。

　　龙潭碧水玉壶清，印得秋空两月明。百里江山如画稿，青岩蓝影尽含情（龙潭印月）。

　　孤峰独耸接云间，砥柱中流岂等闲？日月每从眉上过，乾坤祗在海中山（龟屿秋高）。

　　兰中番俗

　　遍履兰中地，番庄卅六多。依山茅盖屋，近水竹为窝。众怪疑魑近，心顽奈石何？往来皆佩剑，出入总操戈。酒醉欣摇舞，情欢乐笑歌。尊卑还可爱，男女实难讹。八节无时序，三冬亦暖和。未能传五教，咸晓四维摩。

　　兰阳八景

　　龟山朝日举人陈淑均

　　昂然势矗海门东，十丈朝暾射背红。员峤戴星高出地，咸池浴水突浮空。山冲泖鼻开灵穴，屿转鸡心驾晓篷。自是醮波常五色，对看嶐岭亦曈昽（泖鼻即「府志」鼻头山，与鸡心屿皆入兰海道）。

　　嶐岭夕烟

