<!-- { "loadSidebar": true } -->
　　维台海之名山，实兰疆之巨镇。排巨浪兮千层，耸危岑兮百仞。嘘云澍雨，象本从龙；幻市成楼，气原非蜃。追制字皇初之始，曾传玉案钤章；恍负书神禹之余，剩有青泥篆印。尔乃潆环碧海，坐镇中流，山因形肖，龟以神侔。绝巘崟峦，俨轩昂其直上；惊涛骇漭，讶■〈辟〉■〈薛〉以随游。问五总之灵修，石莹未化；索孤峰之盘郁，鼎■〈舌氐〉还留。陋鳖灵之诡拟，讵鼍异之妄俦。恋彼星池，尚依员峤；飘来风雨，未或罗浮。若其积翠崚嶒，浮青逶迤，任泛泛之漂摇，羌亭亭而矗起；凌轹虬鳞，骈连石齿。负危涛之百尺，甲背犹新；衔怪木以千章，墨痕曾是。天吴舞处，未移鳌柱之山；海若翻时，欲没蛟宫之水。迨夫晓日初暾，微飔欲霰，览一镜之澄眸，爱平分于水面。空青斜抹，洞庭之螺髻双翘；暖漾中开，卭益之蛾眉对绚。落蟕■〈虫隽〉于水底，由来屴崱分形；幻神屋于波心，怪道鱼龙百变。况复攒峰列嶂，吐雾吞云；接鸡笼之斜照，挹凤岫之蒸曛。绡縠生波，底是鲛人之宅；珠玑砌石，洞饶猿鹿之群。长彼甲虫，讶峥嵘其有象；探来丙穴，窥滉漾以无垠。想昆命虞廷，平成早开其习吉；亦考祥洛邑，瀍涧会合以呈文。凿破混蒙，祥开景运。缅尔昭兆奇形，卜我元枚迅奋。扬辉射斗，三千之云路非遥；摛釆骞宵，一带之星源最近。倘遇鲸波之东跋，曾邀曳尾以偕游；如逢鹏翼之南抟，曷禁昂头而向问。原其亭毒鸿钧，包涵异质；汇万派以洄旋，挺一卷而回出。秦皇之叱非然，精卫之填奚必？赤文绿字，披玳瑁以光腾；紫贝斑痕，映磅磄而彩密。岂特渔庄蟹舍，争图海国之春；从知鳀壑鲲池，悉焕文明之日。彼夫瞿牛峡口，龙首山隈，绝少环奇之概，空传滟滪之堆。又或杳麟洲于瀛海，想鳌戴于蓬莱。鼋背时掀，终成惝恍；鲎帆不落，到底疑胎。曷若兹山毓秀，征奇于洪洋巨浸，长任惊鳞骇介之撞击澎豗？以是知精感瑶光，大造非无心而入化；灵通析木，人文皆有象以宏开。

　　 纪事

　　嘉庆丙寅春，海寇蔡牵至乌石港，欲取其地，使人通谋共垦；众患之。贼舟有幼童被掳者，乘间登岸，遇其父，匿之。贼索不得，扬言且灭头围。众益惧，头人陈奠邦、吴化辈相与谋：『今通贼，官兵必讨；不如拒之，且以为功』。乃夜定计，集乡勇并各社番，伏岸上为备。贼犹未觉，晨入市货物。众乃缚之，得十三人并头目。贼闻之怒，连帆进攻。众断大树塞港，贼不得进。拒敌久之，贼败去。化等乃以所擒贼献。将军赛冲阿闻，乃有该处膏腴为蔡逆窥伺之奏。越丁卯秋，朱濆大载农椇，泊苏澳，谋夺溪南地为贼巢。陈奠邦等遣人告急。知府杨廷理缉捕至艋舺，得讯，遂与南澳镇王得禄水陆赴援。先是漳人尽得有西势地，柯有成、何绘、陈奠邦、赖岳、吴化、吴光裔六人为之董事；而东势之强者，独番社潘贤文驻罗东。自罗东以南至苏澳三十里，朱濆谋夺之，以哔吱、红布散给东、西势诸社番；有漳人李佑阴结党与通。廷理乃以札谕柯有成、潘贤文七人，晓以大义，出哔吱十板、红布五百疋、番镪千圆，赉番众。贤文大悦，民咸踊跃用命。设木栅于海口，各出器械巡逻，捕通贼者。佑党惧，絜妻子入贼舟；贤文复获海寇黄善等七人以献。有黄灶者，大股贼目也，为黄姓所匿。廷理索之，即缚灶出献。于是蛤仔难民，竞出治道，以迎廷理。四日而至五围。至则泉州义首林永福、翁清和，自艋舺率精壮番勇千二百人，穿山开路，以达苏涣。潘贤文亦以众断贼樵汲，遂与舟师夹攻败贼。贼顺流而东遁。廷理归，请于将军益力。戊辰春，赛冲阿于是乎有请设屯免升科之奏，部驳又中止。是年冬，少詹事梁上国，福州人也，得乡官信，条陈其状甚悉。朝廷乃着督、抚奏覆。阿林保奏勘地势、番情，另行酌办。此己已正月事也。越年夏，方维甸巡台至艋舺，始有收入版图之请。迨十六年辛未秋，汪志伊勘查事宜一奏，而兰于是乎入籍（参「东槎纪略」）。

　　台中独兰无业户。因开兰时，恐经费不足，故以田六、园四之租榖，尽归诸公。除应完正、耗而外，另有余租一款；凡一切地方公费，皆取办于余租。详在「田赋」条内。而小民无知，动以业户为请；不特柯、赵、何诸姓钻充已难，且开征数载，尚有刘碧玉、王有福等，冒昧渎请。试思利既归公，权以官重；如再于田六、园四而外加额以置业户，在各农佃力既有所不堪，如就田六、园四之中而欲加设业户，则官有胥差尚不能使民按期完纳，又安能任凭一、二业户而总汇全兰之粮储乎？且出资本以开透荒埔者，台之所谓业户也。今兰中散佃，各给丈单，既自垦透升报完粮，办有成案，亦未便使该业户坐享其利。是公私均有所不宜者也。

　　乌石港口，向有兴化、惠安等处埔鱼小船，每当春夏间，遭风寄泊入港，散卖盐斤，贩载兰中米石。自开兰后，私枭既已斥禁，而兰港请示招商之日，即议以兴化、惠安来往索熟之船，准其入兰贩载；而他船固未尝声请禁绝，亦未尝概予往来也。道光五年七月间，突有闽县行户蔡以蕃者，投赴升福州府何煊请准，以「庆、安、澜」三字分编该处商船三十号，来兰贩米，并饬禁他处船只不准入兰。商民见之，不胜骇愕。登经署倅乌竹芳通禀撤回在案。其略云：『兰为产米之区，若专令庆、安、澜贩货，而他处概行拿截，则所载无多，用物既不免缺乏；且番银自此缺少，完纳折价余租，难期踊跃，兵饷将无以支，钱粮亦无以解；官民恐日形其拮据。又兰地商民，半属漳、泉，应请将漳、泉船只，与该号一体验照放行，不得扣留截拿。现庆、安、澜到者，仅十余号，俱插黄旗，声言官船不许查看，亦不将牌照缴验，难保无夹带私货情弊，禀请宪示撤回』云云。

　　山匠林泳春滋扰时，营弁兵有暗与之言和者；故文〔员〕之势益孤，而县丞一署，又处在头围。道光三年六月朔，竟至蜂拥排闼，势甚猖獗。朱懋手携二子，责以大义，众始散去。时以懋为镇静示威云（懋后死于嘉义寇难）。

　　台湾北路番社，自乾隆五十二年，福康安将军请照四川屯番例设立屯弁丁，以界外无碍荒埔，充为屯租饷。当日饷取诸田、租给诸园，皆归番自经理。逮嘉庆二十一年，将饷改归官征给，其租仍分配番丁自收。此皆前修「府志」所未及详，而为淡水、彰化现所奉行者也。噶玛兰归附之初，梁少詹一奏，亦请概行屯田议者。因各田园由民资本先经垦熟，与未垦荒埔分限续开诸地皆供、耗攸关，不便设屯；而各社另有东、西势加留余埔，为三十六社化番生计，又不便以其口粮划充屯饷。故开兰之初，屯议遂寝。惟查嘉庆乙亥二月间，翟前厅淦曾议将东势阿里史等社，在罗东一带番社之旁有开透埔地一百余甲，免其升科；仍照兰租章程，每甲田纳谷六石，计年可得租谷六百数十石；不敷，又请马赛社流番，在马赛等埔地私垦成田五十甲，免其完纳番租，仍照民佃年纳番租每甲四石之式，年可得租谷二百石以上。又查勘得西势、礁坑、汤沟等处，自二围至四围一带山林，间有生番出没，耕樵不能安业（按此当开兰时事，今则否），应添设隘寮十处。每隘挑募丁壮，自八名至十二名不等，就沿山界边荒埔，听各隘丁附近垦辟，以资现在口粮。俟三、四年后，开成田园。其地沙土劣瘠，不堪并征余租，只照田园升科供、耗，征谷二石。年可得五百石左右，充为屯饷。每谷一石各折征番银一元，统计三处，年可得番银一千三百元。仿照福将军原议，屯丁一名年给番银八元，可添设屯丁一百五、六十名，俾缓急可资调遣。其人则未入版图之先，查有彰属之阿里史、乌牛栏、阿束、东罗溪等社流番，移住西势一带，近有千丁，颇精壮，鸟枪弓箭亦娴熟，堪以募作屯丁。该社通事堪以挑作屯弁。经将丈绘图说、征领章程、挑募名册，牒府转详，批由道府议覆。嗣镇道覆以：该处究属流番，并非土著番黎，未便议设屯丁。其各处田园，即饬照例升科。所有该厅请设屯之处，应毋庸议。由是屯弁、屯丁即无举充，而屯饷、屯租亦无拨给。将所详作屯地之阿里史垦埔，归入嘉庆十九年分升科正款，造报起科；而马赛私垦番埔五十甲，续由武隆阿升镇凑作兰营隆恩官庄，募垦户翁承辉等管收额课，按给社番口粮，并资恤戍兵不时药饵之费。其汤围垦地，旋被汤泉泡伤禾苗，不能援照田六、园四之例升科纳赋；而深沟尤低湳之区，被水冲失，所有余地附入新兴庄黄添结下，同汤园、白石山脚诸瘠地，详奉奏准豁免余租。每甲只征供榖二石，归入正款内下则额征。至礁溪、施八坑两处，现已分设隘寮，地归隘佃垦耕，租由隘首自收自发，以作隘粮及器械、铅药之资。亦已奏准归该隘丁首等相安收管，不必官为经理，以免纠缠繁费矣。此屯议之所以不果也。

　　「海隅里谣序」一篇，为前署通判乌竹芳托其门生李彦昭、谢大经等之笔也。乌厅任内，遇闽、粤分类，自嘉、彰蔓延入境，一时设法捕抚，自不免移梛受亏。惟中如会捕山匠、约束和、福夫匪，经有前后任详办项目，载入「武功」，此处未便纷繁；故摘叙其近实者，一以扬前徽，一以征后信云。

