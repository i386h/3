<!-- { "loadSidebar": true } -->
　　筠林乌老夫子，前宰诏安，以缉捕勤能，擢升刺史，借署噶玛兰通判（道光五年六月）。到任次年五月间，嘉、彰分类，匪徒窜入兰境，布散谣言，吴郑成、吴集光、吴乌毛等从而附和，聚众数千人，焚烧村庄、劫抢庐舍，合兰鼎沸。吾师闻信星驰至冬瓜山粤庄，贼众甫集，仓皇惊散，遂追至马赛，生擒贼匪七名。次早回至罗东，闻贼正攻打员山，遂不暇食，率众前往。贼伏在那美庄竹围中，枪铳齐鸣，打伤役勇三名。众欲奔避，师以身当先大呼，各役奋勇冲击，生擒五名。贼畏惧始逃去。次日探贼聚鹿埔庄，师与营员议，分路夹攻。师先至鹿埔，贼正在焚庄，见官兵骤至，遂率众齐出，漫山遍野而来。彼众我寡，人人皆有惧色。师独激励勇役，以一当百，冲锋直入，生擒匪徒九名。从此贼众丧胆，望风而靡。但团聚四处，一时未能即散。二十四日，诸路贼又会攻打员山。师遂传谕各村居民团练乡勇，竖立义旗，身领兵勇并带大炮三炖，布列山前，与贼对垒。各路伏勇，又生擒八名。自此贼众计穷势蹙，遂遁影无踪，而合兰不致蹂躏，粤民得以保全矣。又中港逃来难民不下三千人，师恐其与贼合谋，遂率领头人，亲至头围抚恤，给以米银，栖以庐舍。皆欢然不敢滋事。时淡水、小鸡笼与兰接壤，山上又有避难粤人千余，被漳人围圈日久，饮食几绝。师闻信，即饬漳属头人，带银数百，星夜驰赴，给以米石，并劝漳人解围和好。邻邑之欢颂者，至今不替云。

　　姚太翁骙，字襄纬，世为安徽桐城麻溪望族；以笺记遍游两粤、苏、浙、山右、西江诸幕几三十年。所历之地，遇狱枉者，不避嫌怨，危言救之。人多推其伉直。晚乃就养。其子莹之任于政教，多所督授。道光二年，莹权兰倅篆，擒解著名贼目首从十余人。翁在郡闻之，欲贷其一、二；而诸盗至郡，皆谈笑歌呼，以为更十八年，仍伟丈夫也。翁叹曰，天下固有至愚若此者哉？益可悯矣！内三人竟得末减。淡水男子朱蔚者，自称明后，妄造妖言，入兰煽惑愚民，图为乱。莹访获之；或忌其事，倡言于众曰：『小民颠疾耳。时方太平，焉有此事』？莹以党证明确，妖书、木印、悖诗皆具，台湾浮动，当以朱一贵、林爽文为戒。翁曰：『毋争也。事关酿乱，有司之责；幸未起，获其首逆，诛否听于上官，且吾不愿汝以多杀为能也』。令出所获物，尽献而焚之。蔚至郡屡讯皆实，卒以狂疾抵罪。事载「东溟文集」。

　　兰初辟时，预筹进山备道，以便策应缓急。其路凡三条：一由淡水、三貂过嶐嶐岭抵头围；系入山正道，作往来大路。即在漳人分得地界之内（按此条，即今由艋入兰通行大路）。又一路由艋舺之大坪林进山，从内山行走，经大湖隘，可抵东势之溪洲；系在泉人分得地界之内。又一路由竹堑之九芎林进山，经盐菜瓮、番玉山脚，由内鹿埔可出东势之叭哩沙喃；系在粤人分得地界之内（按此二路，入「开兰事宜奏案」内，原称筹开；经翟前厅于嘉庆二十三年间详请，与泉、粤头人捐资办理在案。至道光四年，吕升厅筹议定制，又以事非急要，请咨缓修。近年以来，艋舺、安溪茶贩，竟由大平林内山一带行走，直出头围。其径甚捷，从无生番出没，可见今昔形势，又自不同矣。查定制（详文案内）云：将来民人入山樵采渐多，人烟稠密、行旅渐通、生番潜迹，再议兴修，未为不可。但此时艋舺近庄人已多由万顺寮六里至平林尾，过溪入九芎林，开垦田园千万顷，逼将来矣）。

　　兰入山孔道，初由东北行，自淡水之八堵折入鸡笼，循海过深澳至三貂、嶐岭，入兰界。嗣改从东行，由暖暖、三瓜仔过三貂，则比诸由鸡笼而稍近矣。迨开疆时，复由三瓜仔迤东南行，三貂、鱼桁仔、远望坑过岭，至大里简，入头围。此即今所行，视旧路又较近矣。然自兰城至艋舺，计当二百余里。官程四站，民壮五寮，虽便而犹未捷也。兹查有一路，地甚宽坦，毋庸多涉深溪、重经峻岭；只由头围炮台外，斜过石空仔山六里至鹿寮（一名待牛寮），再十二里至大溪，又十二里至大坪，二十里至双溪头，双溪头二十里出淡属之水返脚，再二十五里便抵艋舺矣。统计自头围至艋舺九十五里，自兰城至艋舺一百二十五里。凡所经过内山，素无生番出扰，一概做料煮栳、打鹿、抽藤之家。而大溪、大坪、双溪头一带皆有寮屋，居民可资栖息。现安溪茶贩入兰往返，皆资此途。惟中有溪流数处，深广五、六尺许，必须造桥五、六座，设隘一、二寮，方足以利于行人。又中有一路，不出水返脚而出锡口。又有一路，不由大坪，可直向万顺寮出口；路更坦旷无溪，出口到艋，皆十余里。附志之，以俟捷足者先登。

　　兰界外，南与奇莱社番最近。奇莱陆由乌仔埔、触奇莱至苏澳南关，大约一百五十里；水由米浪港出口直入苏澳，无过五、六十里而已。道光辛卯秋，据漳民蔡某甲呈称：该处生番现有根耶耶、直脚宣、豆难、薄薄、李刘、罢鞭等六社名目。查「府志」则无所谓奇莱也。其六社内，如李刘、罢鞭，亦不见于「府志」，或系近时迁改，原未可知。至薄薄等四社，见「府志」「户口」门；根耶耶即筠椰椰，直脚宣即竹仔宣，豆难即多难。此四社旧属诸罗县，界崇爻山后傀儡大山之东。自康熙三十四年后，经与崇爻、芝舞兰、芝密、猫丹、水辇合为九社，归入诸罗，岁输社饷。至乾隆二年社饷改照民丁例，凡四社又与芝舞兰、芝密、水辇、纳纳名为崇爻八社，另输鹿皮折征丁银；亦可见番性之迁改无常，故社之分合不一也。今芝密讹作奇密，与纳纳另属泗波澜。泗波澜有十八社番，与奇莱连界。「府志」作薛波澜（志据「赤嵌笔谈」），属凤山县界，亦在崇爻山后文。可知奇莱郎嘉义之背，泗波澜即凤山之脊；由此而卑南觅，而沙马矶头，回环南北一带。则山后诸地，自泖鼻至琅峤大略与山前千余里等耳。「台湾县志」谓：舟从沙马矶头盘转而入卑南觅诸社，山后大洋之北，有屿名钓鱼台，可泊巨舟十余艘。崇爻山下薛波澜可进三板船，则竟有至其地，可知也。

　　卑南觅自山到海，澜五、六十里，南北长约百里。此地开辟，可垦良田数万甲，岁得租赋数万石，足置一县治；与秀孤弯为邻境，如今嘉、彰两相接壤也。其地为东面太平洋，向西北行百余里，即彰化界外之埔里社；乃全台适中之处也。卑南觅土产槟榔、薯榔尤多，漫山遍野皆是。近时郡城有小船，私到山后，向番摆流（华言互易）者；即卑南觅也。所出鹿茸、鹿脯亦多。交易不用钱银，但以物互换而已。其地港澳数处，皆可泊舟。小舟由溪而入，可二、三十里，溪水清且深（「彰化志」）。

　　秀孤鸾（一作秀姑兰，兰人云泗波澜，皆音之转也），山麓皆菊花，有能结实者。老番不知几百岁，相传海中有一浮屿，上皆仙人所居，奇花异草，珍禽驯兽；每岁初冬，则遣一童子，驾独木小舟，到秀孤鸾遍釆菊实。番有从童子至其处者，归则寿数百岁，犹依稀能忆其概。或童子不来，欲自驾舟往寻，终迷失水路，莫知其处。惟随童子往返者，登舟瞬息即到。山无城市，祗有人家。至今相传，以为仙山云（同上）。

　　尹氏「台湾志略」云：陆路提督万正色有海舟将之日本，行至鸡笼山后，因无风为东流所牵，抵一山，得暂息。舟中七十五人，皆莫识何地（谅其时并未有蛤仔难之名）。有四人登岸探路，见异类数辈疾驰至，攫一人共啖之。余三人逃归，遇一人于莽中，与之语，亦泉人，携之登舟，因具道妖物啖人状。莽中人曰：彼非妖，盖此地之人也。蛇首狞狰，能飞行，然所越不过寻丈。往时余舟至，同侣遭啖，惟余独存。问其故，则举项间一物曰，彼畏此不敢近耳。众视之，则雄黄也。众皆喜曰：吾辈皆生矣。出其簏，有雄黄百余斤，因各把一握。顷之，蛇首数百，飞行而来；将近船，皆伏地不敢仰视。久之，逡巡而退。殆后水转西流，其舟仍回至厦门，乃康熙二十三年甲子八月间事。

　　乌石港口南去万水朝宗洋面不远，舟行到此，百无一回。俗谓之落溜。落溜，即落漈也。按「续文献通考」：水至澎湖渐低，近琉球，谓之落漈。漈者，水趋下而不回也。凡西岸渔舟，到澎湖以下，遇飓风发，漂流落漈，回者百无一。又「稗海纪游」云：鸡笼山下实近弱水，秋毫不载，舟至即沈。或名为万水朝东，势倾舄卷入地底，滔滔东逝，流而不返。二说微异。但谓在澎湖以下者，时尚未开台也；谓在鸡笼山下者，时并未开兰也。总之，不离乎东流者近之。是新修「台邑志」则云：弱水见于「禹贡」，自有其处。万水朝东，天下之公言也。诸书言顺流而东而南者，就内地言之也。台处东南，其地之鸡笼山，即内地之东；其南之沙马矶头，即内地之南。水归东南，故皆可曰顺流。或东或南俱错。过台湾山后，大海茫茫，舟随风去，无所终泊，得还中土者盖鲜。幸而岛屿可依、帆柁未失，乘风忽返，间尝有之。其所至果弱水之东否，未可知也。然阅康熙初张给谏「使琉球记」，谓由五虎门放洋，已离梅花所七日矣；令舵工上斗遥望，见东北一山形圆，卑如覆盂，四面无址，谅无居民，心甚疑。越日因北风引舟南行，至小琉球。询之土人，云尤家埠，琉璜山也。北去日本，东去弱水洋，当飘蓬莱扶桑，不知何日西还矣。据此所言，则又似朝东之水与小琉球遥遥相对云。

　　 纪物

　　兰中向无子、史书。道光六年，孙文靖尔准制军时为闽抚，按部入兰，见诸生有向学之志，因就鳌峰藏书中，抽发「迁史」以下四十六种，运存仰山书院，以为诸生稽览之佐。其书多儒先语录，乃康熙丁亥张孝先伯行抚闽时，摘刻正谊堂本。自「史记」、「二程粹言」及「李延平集」外，正如商维浚「稗海」删节过多，或有不能完备者。然学者诚得其要领，即此亦足以为修己治人之资。正恐汩于科举，但向五言八比上日讨生活，而不暇循览也，则有辜提倡之雅意耳。兹为编次其目，缀其大旨于左。

　　「史记」，三十二本（卷数依照钉本。汉司马迁撰，凡百三十篇。其十篇有目无书，褚少孙补之。考「汉志」不云有缺，则当时已与褚书合为一矣。古注存者，有宋斐骃「集解」、唐司马贞「索隐」、张守节「正义本」，各为书。自宋元丰，合三家注而为一，至今仍之）。

　　「诸葛武侯集」，二本（即「诸葛忠武书」十卷。明杨时伟以王士骏所撰「武侯全书」十六卷伤于芜累，乃删存其连吴、南征、北伐、调御、法检、遗事六门，而更增以年谱、传略、绍汉、杂述四门）。

