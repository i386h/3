<!-- { "loadSidebar": true } -->
　　又与郭士渊论文：『秦、汉以下，大率多记载讲论文耳；求如古之立言者，未之多有也。然而犹足以名世者，其道虽未至而其言文，人好其文，故传。其言虽不文而于道有明焉，人以其明道，故亦传』。

　　又送牟元亮、郭士贤序：『文所以明道也。文不足以明道，犹不文也。三代以上，斯道明，故其文简。三代以降，道晦而不章，人各以意求之，故其文繁。圣人之言，如「书」、「易」、「春秋」之所载，孔氏弟子之所述，片辞可以善其身而治天下，岂好为略哉？无所用繁也。庄周、荀卿之著书，其辞浩浩乎若无穷，于道邈乎未有闻。非工于言而拙于道也，求道而不得，从而以言穷之，虽欲简而不可致耳。然其文犹未弊也。自夫不徇道而徇人，不求合于古而求合于今者，始相如开其源，崔、蔡畅其支，魏氏迄于唐初，助其澜者盈天下。天下之言文者，谀乎人而已矣，宜乎时而已矣，何有于道哉？唐之中世，昌黎氏尝一反之，而道不足以逮文。宋之盛时，程氏尝欲拯之，而文不能以胜道。欧氏、苏氏学韩氏者也，故其文昌；朱子、张氏师程氏者也，故其道醇。合二者而有之，庶几不愧于古乎；而天子未见其人也。匪遗乎今，不足以追古；匪弗顾乎人，不足以明道；匪有得乎道，吾未见其能文也（按为学、为政、为文，得方氏诸编，可以洞彻源流；舍此不务，则俗儒矣』）。

　　沈维鐈校士录序：『行文之要：曰理、曰法、曰才、曰气，本领则在读书。国家以四书文取士，一以朱子「章句集注」为宗，所以一有司之绳尺而端学者之趋向，非漫然也。尝读朱子「教人读书法」曰：『「大学」以定规模，「论语」以立根本，「孟子」以观发越，「中庸」以求古人之微妙。读此四书，然后更看「诗」、「书」、「礼」、「乐」』。又曰：『先读「语」、「孟」，然后读「史」，如明鉴在此，而妍丑莫逃』。夫所谓读书者，岂如今之举业家，斤斤于文义口气离合向背之间，以为八股之用？否则训诂名物，专意考订，甚且党枯仇朽，聚讼纷呶，而不切于身心之务也哉？必也循朱子「读书法」六条，而沈潜反复于「章句集注」，以上溯洙、泗之大义微言。又博观「文集」、「语类」诸书，循其本末先后之序，而实致其功。即凡修己之实、处事之方、居官型俗之要，无不讲明切究，实践躬行，庶乎理与心相融，身与道相习。由是本其躬行心得，而发为精粹切实之文，理明词达。所谓有德者必有言，故足贵也。非然者，四书不明，无以得在我之权度，于日用治心修己之处，毫无省察。如薛文清所言：『一时所资以进身者，皆古人之糟粕，终身所得以行事者，皆生来之习气，与不学之徒了无以异；徒役役焉绣其鞶帨，华世取宠，举昔圣先贤之垂训，尽视为出身干禄之阶梯，无论文不能工，即工矣，而畔道离经，其于士习民风，可忧非浅鲜也』。程子曰：『科举不患妨功，惟患夺志』；诚能不挟利心以读书，则志先定矣。又知读书不仅为作文，则功无荒矣。于以黼黻昌期，备桢干栋梁之选，讵非厚幸欤』（按上两条，是论古载道之文；此条是论今科举之文。皆从根本上立论，学者当知所从事矣）？

　　 主讲

　　杨典三，字寅斋；湖南湘潭岁贡生，与故倅高大镛有戚好，簪笔来兰。兰故有书院，未及延师开课，而已就圮矣。大镛至，草创章程，延典三始为主讲。自嘉庆己卯，讫道光道辛巳，初未尝规鹿洞、会鹅湖也。典三足不出署，宽以待诸生，恕以衡文字，于是入奖赏者皆得其意以去，虽教无他术，殆亦启牖初化之一道乎。厅士子引为开山教也。祗今以禄位奉之。

　　附考

　　「会典」：书院师长，不分本省、邻省、已仕、未仕，择经明、行修足为多士模范者，以礼聘请。丁忧在籍人员，理应杜门守制，不得延请。书院教官，本有课士之责，不得兼充书院师长。谨案：乾隆三十年奉上谕：改书院山长之称为院长（谨案唐「韩昌黎诗集」，有酬司门卢四兄云夫院长望秋作；又「湘山近事」：五代蒋维东隐居衡、岳，受业者号为山长。是院长之称尤古于山长也）。道光二年奉上谕：『各直省所属书院，务须认真稽察，延请品学兼优绅士，住院训谋。其向不到馆，支取干修之弊，永远禁止』。煌煌圣训，固院长与有司所当共凛焉者也（「吾学录」）。

　　仰山社（附）

　　兰无所谓义学，并社亦不得为学。惟兰士百数十人中自相订盟，捐有薄置。每岁四仲月，即在仰山书院内一会，文酒尽日。完篇，择其品优学裕者，请定甲乙。七名以内，赠笔朱墨有差，名曰仰山社。

　　署倅乌竹芳序：『盖闻五步之泽，必有香草；十室之邑，必有忠信。况噶玛兰环山面海，幅员百三十里（原作五十里），虽地属新辟，而间气所锺，秀灵所聚，将来必有大发其祥者。盖上天之降才，原不限于遐域也。余以乙酉夏来摄斯土，访其俗，朴以醇；问其民，直以悫；察其学校之设，则有仰山书院。每于公余之暇，按月考课，因得与诸生相接。而仰山社附焉。则见多士济济，蔚然挺秀，有蒸蒸日进之风。苟稍激励而裁抑之，庶泮水芹藻之休，小大从公之盛，无难复见于今兹焉。虽然，文教之兴，倡率在上，而辅翼在下。使无首事之人以约朿而董劝，则成人小子，废弃而无成，文运亦靡靡而不振。无他，其始不立，其卒不成，有由然也。今得首事诸生，毅然以扶持文教为己任，捐金置田，议立科条，加以奖励，并丐余为文以志其盛。余思：棫朴、菁莪，庙中著作人之化；山陬、海澨，俊英招从又之风。将见诱掖奖劝，鼓舞奋兴，郁郁彬彬，咸吟风而咏月；鱼鱼雅雅，亦咀华而含英。折桂苑之枝，斧修月殿；预杏林之宴，人醉春风。从此甲第连科，人文蔚起，何莫非诸生之义举，有以奖励而玉成之也哉！余幸文教之日兴，而喜首事之有人也。于是乎序』。

　　 应试

　　噶玛兰，道光十九年己亥九月初二日，厅中奉臬道兼学政姚批准：援照澎湖厅例，将府、县两考并归兰厅，就近录取，径送道考。其余一切事宜，着即会同台湾府妥议详办在案。

　　附考

　　兰以未建专学，不试学额，向附童子试于淡水厅。历届岁、科，酌拨一名，附隶淡学。自嘉庆丁丑年奏定，后至道光元年辛巳，始有林滨洲一名入学。迨己丑、癸巳、丙申，有三次加拨府学，酌进两名，亦或竟有不取进者。至是，兼学政姚莹详请，援照澎例，由厅开考，得应试者二百十有三名。二十年春，通判徐廷抡因就膏火田盈余项内，每名资送八金。时赴道试者百有五人，与淡童人数不相上下。取进黄缵绪等三名，皆拨府额，为开兰未有之盛。其札厅云：『该厅如无廪生，责成该增、附生，互相保送道考，仍由淡廪挨认。其取进仍归入淡水厅额，以符定制』。盖仿「学政全书」内载「乾隆四十五年澎湖初设事例」云。

