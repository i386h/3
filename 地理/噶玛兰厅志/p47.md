<!-- { "loadSidebar": true } -->
　　一、仓谷储备二万石实贮在仓，余谷应拨补淡防兵粮也。志恒议曰：『噶玛兰厅仓盈余谷石，先奉宪檄拨补淡水厅，垫给艋舺营不敷兵米。各前厅以兰城运谷至淡交仓，陆程四日，中隔三貂、嶐嶐二岭，山径崎岖，牛车、脚力，均难挑运。若由乌石港配船，载至八里坌口登岸，其间有鸡屿、卵鼻两处，港门浅狭，礁山累累，各色小船往来出入维艰，且非春末夏初南风当令之时不可。工费浩大，风水堪虞。议请每谷一石，变粜库纹银六钱，解府发交淡防厅采买。又以粜价不敷买补，致奉议驳。而兰地潮湿非常，仓廒贮满，所有供耗支给兰营兵食外，盈余之谷日多，无廒可贮，霉变糟朽势所不免。尤虑不肖官吏，乘机粜卖。及至查参治罪，业经银谷两空。卑职伏查彰化县征收供粟，定于八里坌口，每年配载内地一万七、八千石。彰邑距八里盆陆路五跕，水程亦须由鹿仔港登舟出大洋行走，是水陆两途，亦与兰厅至八里坌相仿。而原奏坌征收供榖之后，准其变价携至八里坌买运，兰境似可仿照。惟彰谷贵于淡防，而兰谷则较淡防为贱。其中谷价有贵贱之殊，办理则有难易之别。请令兰厅将每年盈余谷石，官为变粜。每石粜番银一圆，携价赴淡，照每年盈余应运之数，各买一年归补淡厅不敷兵食，毋许推诿。如此立定章程，庶变粜谷价与折征之数相同，而携价赴买亦与彰邑赴八里坌买谷配运成案吻合。再与淡防分年承买，亦免兰独耽赔累，节省公家运费，一举而数善备焉』。

　　传穟复核曰：沪尾水师一营，自添设以来，淡厅支放兵食，岁有不敷。从前有将四县截旷兵谷拨补接济之议；但截旷之数无定，且四县纷纷核计，为数奇零。又运淡道远维艰，自不若以邻境兰厅之有余，补淡厅之不足。而陆运既有峻岭之阻，海运又有风水之虞；二厅互推，久未定议。今吕倅议令兰厅盈余谷石，官为变粜，每石番银一圆，携价赴淡，各买一年，归补不敷兵食，实为妥洽。应请俯如所议。但淡厅每年不敷若干，其数有定；而兰厅每岁盈余之谷难定。盖岁有豊歉，官有勤惰，则征收多寡不同，而盈余即不能划一。且兰营现议添兵三百名，岁应多支谷二千余石；并旧额编支之外，实在盈余若干，酌中定数，是否足敷淡厅兵食？必须通盘筹算，容俟项目议详可也。

　　一、加留余埔番租，官应为经理也。志恒议曰：『噶玛兰番社，东势一十六社，西势二十社。嘉庆十五年，前守杨廷理因番性愚，不知积蓄盖藏，将来生齿增繁，势必生计日绌，所以原议加留各社余埔；大社周围二里，小社周围一里。东势余埔与民人垦升之地接壤，非特搀越混占，且捏造贌约，纷纷争垦；故前通判翟淦议令漳、泉、粤籍头人，各举殷实之家，充当佃首，责令召募佃户承耕，按甲年议番租四石，计丁匀配。每届收成，各通、土带同佃首社丁，公同向佃收租。详奉宪允在案。近据土目八宝笼等呈称：「伊等与汉人杂居日久，多有通晓汉音并略知文字者。承耕余埔，佃户亦多认识，尽可自向收租，毋庸再由佃首经收」。卑职覆查东、西势各社番加留余租，原为保恤番黎。今社番既晓自收，应如所请，给予社番向佃收租。每届岁底，由各通、土造册报查。间有佃欠，并准呈官拘追，毋庸官为经理』。

　　传穟复核曰：噶玛兰东、西势社番，各有通事、土目，所称加留余埔，其情形亦自不同。东势十六社，最大者有三：曰加礼宛，曰扫笏，曰奇武荖。通事龟刘等三人。西势二十社，最大者亦三社：曰哆啰美远，曰珍仔满力，曰辛仔罕。通事一人曰八宝笼。凡番社之事，东势则龟刘等西势则八宝笼为首，各偕其土目出为经理。其加留余埔，所谓大社二里、小社一里者、东势十六社，地最后辟，汉人犹未尽垦，故番得留其有余。然与民人升科之地接壤，易于混争。前通判翟淦议以官为招佃，按甲分租。前督宪汪覆奏，自耕田园，栽树为内界，不准汉人贌耕。其加留余埔之外，亦栽树为外界，准给汉人开垦，呈官在案。按年完纳番租。至西势荒埔，先为民人开透。前督宪汪覆奏，将西势沿海沙仑，自乌石港至浊水溪三十余里，永为西势番业，不许民人越垦。如番社人少，愿贌给汉人开垦者，亦照东势之例，呈官立案。道光元年，署通判姚莹率番总理林兴邦、通事八宝笼暨各土目，勘定界址，按社计丁分配，绘造图册详送，是东、西势加留余埔案已久定。今吕倅据呈，议将租谷给予社番，向佃自收，毋庸官为经理。卑府窃以为立法务期可久，而愚番尤须曲为筹虑。吕倅意以官设佃首，难免朘削，不如俾番自理。然番性愚拙易欺，纵不足，犹十得八九；若听番自管，恐日久汉奸谋占，私买私贌，并埔业归于无有，官亦无从清查。即如台、凤等邑，屯租原系官为经理，后租收不足，议归番丁自收，遂至屯业失其大半。乃复议由官征给。一事章程再易，至今屯务大坏。兰地余埔，岂可再仍覆辙？且台、凤诸邑，番丁归化已百余年，甫能略通汉语，粗识文字。兰地诸番，归化甫十余年，所谓通语言文字者，殊未可信，难保非汉奸图争佃首不得，唆弄愚番，从中渔利。应请仍照原议，未可率改。抑卑府犹有请者，余埔番业定制后，惟以图册为凭。此时官存案卷，番众不得见之。更历日久，恐汉奸不免侵越，社番无凭控理。若案卷遗失，即官亦无凭稽核。请将详送图册，照造一分，用印给与社番通、土收存，并将章程刻石，以垂久远。仍令通、土将图册用石匣存贮，以备水火。每届三十年，呈官清厘一次。凡侵越番埔者，不论从何典买，一概追还。倘或官吏为其蒙混，误给印契垦照，查出一概注销。如此，庶汉奸有所顾畏，愚番有所据依；即百年后案卷沦亡，而图册具在，官亦有以查核矣。

　　一、设隘防守生番，隘丁口粮应分给隘地自行耕收也。志恒议曰：『噶玛兰民垦靠山课地，常被生番扰害。前守杨廷理详请奏明：各隘口添设隘寮，募举谙熟隘务之人为隘首，选雇壮丁，分管地段、堵御生番、防卫耕佃以及往山樵采诸民人。所有隘首、隘丁口种、铅药辛劳之费，由附近承垦课地诸佃，按田园甲数，均匀鸠给。责令隘首向佃科收，毋庸官为经理。详奉咨部覆准在案。迨前通判翟淦，以兰属各佃民四、六征收租课，赋税匪轻；再令匀摊隘费，穷黎不堪其累。议请将三籍民人分垦埔地，除正额外，其附近山麓之荒林砾石瘠地，准隘首召佃垦升，列为不入额之款，传作隘丁口粮，由官筹给，以公济公，议免咨部。旋奉宪檄，以与原奏不符，应奏明更正，以昭核算。卑职查兰属东西势沿山二十隘，分配隘丁二百二十六名。每隘分管界外附近山麓瘠地，或一、二十甲，或二、三十甲不等。各隘丁在地垦粮，数年以来，开辟尚未尽透。应请仍将各隘地予隘丁自行耕牧，以充口粮，俟垦透再行丈量造册详查。其耕凿佃民，可免匀鸠隘费，亦与原奏毋庸官为经理之议相符』。

　　传穟复核曰：兰自始入境之远望坑至苏澳，凡二十所，皆设隘丁。其口粮等费，初议附近居佃均匀鸠给，民力实形竭蹶。翟前倅请将附近山麓瘠地，准隘首召佃垦新，由官筹给，济隘卫民，颇为两便。惟与原奏不符，自应奏正核实。今吕倅议请将不成片段隘地，给隘丁自耕，俟垦透再行丈量甲数，应请俯如所议奏行。但隘地逼近生番，诚恐各丁恃强贪垦，侵入番界滋事。不可不予以限制。卑府管见，请仍委员先往勘丈各隘首所垦若干甲，约计足数口粮需费而止，给予垦照。仍严定界址，不许越垦，致生番衅。但此项隘地虽由官授其开垦，工本皆丁首自备，究与民耕官业有间。倘丁首缘事斥革、或其人身故，并无亲丁接充，由官另募，即将隘地交接充之人经管，仍酌给地租十分之二，以赡恤原垦丁首家属。其无子孙者，不许冒领。如此，则规制有定，可免事端，而隘业亦不致于沦没矣。

　　一、东势未垦顶二结、鹿埔等地八百一十余甲，应请暂免报升，以纾民困也。志恒议曰：『前守杨廷理丈报东势三籍民人荒埔二千五百三十八甲；前通判翟淦于嘉庆二十一、二两年，丈报升科田园一千二百余甲；又被水冲沙压田园二百八十余甲，详准豁免外，尚有未垦埔地八百十余甲。卑职查此项未报升科埔地，实系东势靠近山脚之顶二结、鹿埔、马赛等社，地多砾石，瘠劣最甚。虽有穷民往彼垦种杂粮，鲜有收成，以故抛悬至今，不成田园，难以征输供赋。前厅高大镛履勘，地力瘠薄，仿照西势、汤围等庄，请免余租，严限勒垦。又经三载，仍未垦成，应请暂免报升，仍由厅每年查勘结报一次，不拘年限。如可开透，即令升科；如仍系荒埔，即据实结报请缓，以纾农力』。

　　传穟复核曰：噶玛兰僻在台湾极北山后，本属水寒土瘠；徒以地势平衍、溪流灌注，故有膏腴之名。然其地可种者，北起头围，南至马赛，不及百里；西至生番山脚，东至海边，宽者约四十余里，狭者不及十里。自开辟以来，已垦田园报升者五千七百余甲；中遭水冲沙压，旋垦旋坍者数百甲。实在升科成熟田四千七十三甲二分，园一千一百七十六甲七分，虽较原奏之七千零五十甲缺额已多，但核现在额征正供榖九千一百八十二石有奇、耗羡榖一千二百七十五石有奇、余租番银一万八千六百八十八圆。统计赋则已逾三万，文武廉俸、兵米饷干一切取足于此，每岁尚有余谷以济淡水之不足。弹丸之区，地力尽矣，其不能无水堀沙砾之瘠地者，势也；前守杨廷理仅于深林茂草中，案绳约计，辄以七千余甲具报，初亦不料其中水堀沙砾若是之多者，情也。兹蒙宪台深恤民艰，特奏赋则不能加增，甲数不能足额，实仰圣朝薄赋轻税，予民宽大之意。兰民闻知，无不欢欣感戴。吕倅所议，东势尚未垦透顶二结、鹿埔等地八百一十余甲，缘地多砾石，瘠劣最甚，议请暂免报升，不拘年限，以纾农力，实为体恤民艰起见。应请俯如所议奏咨，兰民不胜幸甚！

