<!-- { "loadSidebar": true } -->
　　伏惟智女安贞，嘘吸上通乎苍縡；媪神严翼，蕃厘下奠于黄灵。浮六幕以无垠，界四维而有定。凡以静兼山镇，恬与澜安。斯履土皆荷其帡幪，宽平玉砥；而守疆尤资其奠乂，巩固金瓯也。噶玛兰地辟台阳，海连闽峤，屏垣文武，保障民番。扶弱水以三千，地无私载；吞云梦者八九，海不扬波。何期素守坤贞，遽尔迭来震动；龙门未凿，鳌柱将倾。町畦则下谷沸腾，庐舍则中宵转侧。厖惊水吠，鸟梦风摇。半月以还，四方未奠。某等忝膺土守，素非摇岳之才；忍听陆沈，不切安疆之志也？知钩星伸、维星散，三渊自应乎天文；但恐首龙吐、腹龙安，八道未通于地表。则山虽岳立，传可毋召乎伯宗；而庙或榱崩，慝终有伤于展氏。用修辰告，共底寅严。总期地道主平，奠高不溢以神瀵；庶可人居还定，履厚胥托于仙瀛。尚飨！

　　天后宫上梁文仝卜年

　　维国家崇报神功，海波效顺；维茆屋仰怀后德，庙貌更新。欣相宅而移宫，就望衡而对宇。鸿基视昔，弼我丕丕；骏烈流今，思予赞赞。百卅瑞安澜平浪，普济慈航；廿四秋辟地聚人，宏昭化宇。虽云波谲诡，增华一听于后图；而虹彩亘连，太朴已恢乎前制。属银河之案户，架玉殿之飞梁。利叶莺迁，允宜美轮而美奂；鸣随蛙梵，安问属官而属私！并告匠材，欣余郎伟。

　　拟修北门外至头围石路启陈淑均

　　「夏令」供除道之畚，在九月十月之交；「周官」役修野之旗，非一手一足之烈。欲并登于彼岸，须先伐自他山。厅尊仝磵南先生，按部风清，视涂雨毕；原无蹊于李下，示有截于海隅。谓兰自北门外至头围，沿山一带，非泥污即低洼；计里三十程，匪石铺不平坦。古馗凹凸，背竟如龟；皇路清夷，蹄偏穿马。缅九经之横列，思千尺以直排。爰据董事覆查，议自四围桥头，接至旱溪路口，程途十里，经费千缗。石出公家，开通于七陌九阡之际；工输佃户，铺垫于四衢八达之中。在两界之田畴，左右可无支绌；而千方之石块，东西或费转移。用告仁人，共肩义举。一则以官桥驿使，马将毋惜乎障泥；一则以野店行人，羊可不迷于歧道。于公私得以称便，于来往即为咸宜。且昔王霸用石布通衢，而飞狐开三百里；封敖因水溃新栈，而斜谷利万千人：史策所称，后先相望。今纵直还如矢，骋我修涂；也应顽亦点头，请君赠石。至于新店过溪以内，旧址或增，二围至港以前，高原免垫：此则随时相度，到地思量。总期要害先谋，审端径术；不得中途略断，陷绝津梁。庶几扫道清尘；所履者咸歌君子；非必补天填海，亦拜之而呼丈人。

　　修三貂岭路记平陆仝卜年（磵南）

　　忆余宰高明时，林君方司鹾浔州。治皆两粤之交，绣壤相错，常得因公晤聚。领其言论，洞达谙练，宜蒋砺堂相国一见而许为干济才。未几移守柳州，而余奉讳归里，距今一星终且过矣。

　　辛卯冬，通守兰阳，路出新庄，乃知君赋闲后，为淡寓公。淡去兰不远，遂匆匆就道。踰三貂岭，见夫蚕丛万仞，拾级而登，无颠趾之患。欲悉其详，求碑文不可得，咸啧啧颂君砌石之功不置。君义声众着、费不赀无足异，独异君与余盘桓竟日，凡兰中之风土人情、历途之险易修阻，了如指掌，而于此不闻齿及，则君久视为固然；而他类此者正多，又何足异！虽然，记有之：为民御灾捍患则祀之、有功于民则祀之，以云报也。君即美报不期，口碑不朽，后之人将勿以官斯土者为陋而嗤之！余生平乐道人之善，矧此举一力独肩，深合御灾捍患、有功于民之义乎！今余赴任台防，重越三貂，为志数言，俾履道者知所自焉。

　　是役也，鸠功于道光三年（岁在癸未）仲春；两阅月而工蒇。君名平侯，号石潭，龙溪人（淡兰接壤，自苎仔潭至大里简七、八十里，岭道溪梁，年需修葺。伊子国华，继志不懈。附识于此）。

　　诗

　　丁卯九日锡口道中杨廷理

　　几年安坐赋闲居，佳节倥偬寄笋舆。餻酒倩谁遗远道？海山笑我枉陈书（时朱濆窜泊苏澳，蛤仔难奸民多与通者。予先请爱总戎以百兵相助，并请王总戎拨小哨船数只，泊乌石港口以备策应，皆不许）。萑苻肆志妖氛重，黎庶惊心眼界舒（蛤仔难居民，得官长抚循，以为快事）。漫道经行曾万里，危巅措足步徐徐（由艋舺锡口至蛤仔难，中历蛇仔形、三貂、嶐嶐三大岭，过溪三十六里，危险异常，生番出没，人多畏之）。

　　上三貂岭（按三貂与锡口皆淡水属）

　　衡岳开云旧仰韩，我来何福度艰难（淡水以北，瘴雨阴霾，终岁不开；惟六、七月稍霁。予上三貂，入蛤仔难，比数日晴明，人以为神助）？脚非实地何曾踏，境涉危机亦少安。古径无人猿啸树，层巅有路海观澜。敢辞劳瘁希恬养，忍使番黎白眼看（春秒蛤仔难居民即为辟路，予弗克至；兹再不至，失信于民矣，可乎）？

　　抵蛤仔难即事

　　乱山行尽是头围（原名头城，予为改之），茆舍参差白板扉。万姓欢腾迎太守，千畴秾酿载朝晖（山中无日不雨，是日晚晴）。民嵒可畏知时语，忠信堪师涉世机。一纸乞怜来已晚（时得朱濆投诚禀），帝威所暨义旗挥（理宣布朝廷德威，于是化外之民，皆成义旅）。

　　出山漫兴

　　群传得胜出山来，蛮獠功微愧菲材。泥淖仄途劳怅望，险巘昏磴久低徊（予进驻五围，复至溪洲，距苏澳仅十五里。前进则芦苇丛生，坚状如竹，溪水泛溢，道路泥淖，每下脚几欲没腰。小径隐隐，生番往来，仆夫缩颈。将至澳口，须翻一山，怪石嵯峨，陡险异常；攀援上下，舆马竟不能至也）。兔经破窟株堪守（蔡、朱二逆皆欲以蛤仔难为三窟，朱濆漳人谋之尤便。今虽破其谋，而贼情未释，必将复来。欲靖海氛，不能置蛤仔难于不问也），蛟已逃罾浪尚豗。扼腕漫言秋渐老（丙秋九月内，奉重守台郡之命，隐以蔡、朱二逆为忧，祷于前门外关庙，签语有『得胜回时秋渐老』之句），风光又上岭头梅。

　　孟夏六日重上三貂岭顶口占

　　不矜权术老迂儒，天付精神续旧图。劳勚敢云惟我独？驰驱偏觉与人殊。青山到眼春成梦，沧海当关静似湖。可怪跻攀无脚力，重来绝顶汗如濡。

　　三貂甫过又嶐嶐（嶐岭名，按东韵无收字），岚气迷漫日乍红。矗立参天云际树，横空跨海雨余虹。锄奸计短频搔首，补拙情殷屡抚衷。知遇萍逢能几日，怜才都付不言中。

　　丁卯秋出山后，居民为余设香火，见而有感

　　香火何年设？相看感慨增。浮名天地忌，舆论古今称。事业空怀抱（予戍伊犁六月），焦劳乏伎能。重来惭捧檄，规画记吾曾。

　　不有非常者，谁教创始谋（方制府开示事宜十八则）？雇科由抚字，布化本优游。黎庶思官久，番羗待泽稠。敢辞于役苦，惮向此淹留。

　　相度筑城建署地基有作

　　背山面海势宏开，百里平原实壮哉！六万生灵新户口，三千田甲旧蒿莱。村舂夜急船初泊，岸涌晨喧雨欲来。浮议频年无定局，开疆端待出群才（予以该处户口繁多、田园广袤，请赛将军具奏，收入版图；俱未遂。允行后，定奏设屯，并请免升科，附和者因谓予多事。迨部议饬驳，经梁少詹续奏，奉旨设官经理；又以斗案，宕延三年）。

　　度阡越陌到溪洲，溪水汤汤忽浅流。天道难窥原不测，人心易动合为仇（卯秋朱逆窜泊苏澳，予乘番艋舺至溪洲招募民番，漳人立送溪北岸、泉人立迎溪南岸，均不敢过溪。己巳夏，飓暴后，浊溪正溜北溜，漳、泉分类）。奸民鸟散须妨聚（匪徒闻予入山，相率逃避），佳士云腾定寡俦（山川颇秀，设学后，定有佳士）。蒇事料需三载后，敢辞劳勚惮持筹！

　　闷雨夜坐

　　倚囊谁共话深更？兀坐青灯抚短檠。点滴茆檐流不了，滂沱荒砌漫将平。蚓箫蛙鼓凄凉调，别绪羁思去住情。治赋无才民待泽，终朝翘首课阴晴（时每甲拟征租若干石之议，尚无定示。开丈半月，晴少雨多，不胜焦灼）。

　　噶玛兰坐西向东，经相度筑城建署地址申报。兹堪舆梁章读请改坐北向南，因复履勘，果成大观，喜而有作（梁字凤仪，南安县人）

　　南北移来助若神，员山、龟屿宛相亲。天然佳境开金面，蕞尔方隅荷玉纶（兰境现系奉旨设官）。三月绸缪占既济，数年议论快初伸。斜阳独立频搔首，绿亩青畴大有人。

　　排闷

　　无端捧檄陟层峦，迹寄空山暑亦寒。怒发火龙飞掣电（六月十六亥初，居民失火，五围草屋二千余间移时净烬，予与居民同嗟露处），怜深赤子急投丸（淡防朱半帆司马为予制定中丸施送，适居民病，投之多愈）。低檐矮屋当长夏，鹿脯园蔬慰素餐。随遇置身原可乐，人生何必苦求安！

　　六月二十五发申噶玛兰创始章程作

　　三月心思此日成，挥毫悉本旧章程。仁濡雨露欣同戴（兰中居民畏究私垦，今奉旨收入版图，适予承办，民心允服，予亦得遂前请），气挟风霜愧久更（人谓予文禀不甚委婉，予云理直气壮，何须以卑语出之）。治赋暂收三万亩，锄奸权净五围城（计办拟抵者五犯。按今厅治即五围地）。休从创守分难易，须凛民嵒可畏情（予初入五围，业户之议不成，遂有居人以翌日交租受累，多方恐吓居民，唆令抗拒者。予设法谆谕，反复引导，始各遵照领竿，分往丈报。附录于此，以告后之官斯土者）。

　　前诗有「三月绸缪占既济」，今十八则事宜甫脱稿，即遇大火、大暴之灾，竟成诗谶。兴言及此，爰赋一律，用志敬畏

　　诗占既济本无心，灾异频来感不禁。烈焰冲霄笼皓月（六月十六夜火），狂飙挟雨折深林（二十四日雷公暴）。溪回故道分清浊（己已六月，飓后浊水溪正溜北徙，与清水溪合暴流，居民以清浊不分苦之。今风雨后，仍循故道），人聚荒村计丈寻（时各村佃聚算田甲）。久识浮生无定着，那堪忧患苦相侵。

　　立秋日感怀

　　萧萧枫荻又惊秋，枨触难禁泪暗流。暮雨朝霞占变态，塞花边柳忆离愁（按「中秋述怀诗序」有云：丁巳至壬戌六年戍伊犁）。缘悭报国逢箕哆（先三年，予以革书杨幸逢赴京捏控被撤，致请开噶玛兰事中寝），事济当官借箸筹（时以候补知府驻办创始事宜）。回首敝庐归未得，蒪鲈几次作痴谋。

　　七月十五夜对月述怀

　　孤负月圆十二回，芦花风动客愁来。微名幸附垂青史（噶玛兰今得方制府奏准开辟，予以委办，应得附名），小住那堪枕碧苔（榻前水浸，卑湿不可耐）。苍莽山云蒸幻境，迷漫海雾涌飞埃（飓风将作，先日海雾涌起如尘）。田畴信美非吾土，好把劳生仔细推。

