<!-- { "loadSidebar": true } -->
　　藤寮坪山在县南三十六里。其山自八股山东南方来，高十丈余，如人形。山上植竹一林，果产橘、柚。又西行为楠子崎，迤北为翁子上天山。

　　翁子上天山（「厅志」翁作尫）在县南三十五里。其山自藤寮坪南方来，高六、七丈，数峰并崎，挺然屹立，略似人形，故名。又北行为湳坑口山，或名新车路山。又北为尖山；周回延袤，与鹿厨坑山接壤。

　　水流东山在县南二十二里。其山自三叉岽艮寅方来，左斜右插，周回旋绕，势颇■〈山上聿下〉萃。山上竹木萧森，松柏丸丸。所在多居民，林壑尤众。但全台形势，大概皆东背山、西面海，水皆西流；独此山之水倒从东流而南注于溪，故名。又西行为烘炉崎（竹堑、竹南两堡即于此分界）。

　　烘炉崎在县南二十二里。其山自水流东抽出仙桥峡复突起冈峦，若巨鳌之柱，高七十余丈；顶如承露盘，形象三足锜。面面削壁，无级可升，行者于山下辟一小道盘桓而上。更迤而北，曲折回环，起无数鹤膝而枝分干插，下趋于咸水港之南者，曰盐水港山。上化高冈，突起尖峰者曰尖笔子山，迤南高耸岩峣而广坦者曰老崎。

　　老崎在县南二十三里。其山自水流东山北方来，广大宽旷，高二十余丈。民居十余户，产橘、柚、茶，番石榴尤佳。又南行为大坪山。

　　大坪山（一名二坪山）在县南三十四里。其山自老崎北方联络而来，高与老崎齐。西脱平埔，悉垦为园，产甘蔗、靛、茶。其下名小坪，有田二十余甲。西出一带平冈，长八里，宽二、三里，名大埔；田园二百余甲。大埔地高而燥，差逊小坪。由二坪平埔南方侧落为斗换坪山。

　　斗换坪山在县南二十四里。其山自大坪山北方来，平中突起，首高尾低，形势端直。长一里许，边起弦棱，中间聚窝；形如掌心，又如汤瓢。民居百余户（台榖似货与生番交易名曰斗换，即对换之义。当开垦之初，此山为民番斗换之所，故名斗换坪）。

　　尖笔子山在县西南十九里。其山自水流东山东方来，翠岫两三，势颇相埒，高十余丈。近即之若不甚高，遥立凝睇，细若秋毫，蔚然挺秀；海船进口，视为标准。又西行为老衢崎。

　　老衢崎在县西南十七里。其山自尖笔山东方来，高十余丈。山上广坦，垦成埔园数十甲。迤西有泉一泓，周广数丈，名冲天泉。再西则一望汪洋，濒临大海。海滨村落曰北沪庄、曰青草庄，民居四、五十尸，皆以渔为业。

　　竹北堡山

　　乌嘴山在县东七十余里。其山自淡水县桃涧堡东北方来，巉岩峭削，高数百丈（自山下行至顶峰逶迤而上，计程十五里）。半山有生番社，名浅山麻里翁社；番丁四十余名，有土目一人领之。光绪十四年，郑有勤统领隘勇时，分拨五十名在此防守，并筑瓦屋五间为驻札办公之所。后隘勇只扎马武督山，此山仍为生番所居。山北属淡水县桃涧堡，山南属新竹县竹北堡。半山有泉水出西南行，即咸菜瓮溪发源处也。又西南行为马武督山。

　　马武督山在县东五十七里。其山自乌嘴山东北方来，高四、五十丈。山后为六畜山，有六畜社、昔沥社、交易社、里雾社、那禄社，皆生番所居；山前为马武督社。共计番丁二百名，各有土目一人领之（六畜山极东之后山为后山麻里翁社）。旧时有隘勇一营屯扎于此，分拨各要隘防守（今归垦户包办，改为一百零八名）。有新垦充公田三十余甲，产樟树；近时熬脑者荟萃于此。又西行为荡钯山。

　　荡钯山在县东五十里。其山自马武督山东方来，高三十余丈；与彩和山南北对峙。

　　彩和山在县东五十里。其山自淡水县桃涧堡北方来，高三十余丈；与荡钯山南北对峙。两山相衔之处，如牛相斗形，俗名牛斗口；乌嘴山之水由此出焉（坑中有巨石，水从石下流出）。所产满山皆樟脑；自光绪十四年以后，开垦者砍伐作料煮熬樟脑，不数年间而已濯濯矣。又西行为石岽山。

　　石岽山在县东四十六里。其山自彩和山东方来，高十余丈。巉岩秀峭，皆巨石相夹而成。旧时有隘勇屯札于此，今皆移札马武督山一带。北有小坑，坑北为崇坜山。

　　凤坡亭山在县东五十一里。其山自淡水县桃涧堡而来，高四十余丈。东北为山背，属淡水县桃涧堡；西南为山面，属新竹县竹北堡。又西南行为崇坜山。

　　崇坜山在县东四十七里。其山自凤坡亭山东北方来，高十余丈，与石岽山隔坑对峙而稍高。西为三墩子山。

　　三墩子山在县东四十五里。其山在崇坜山、石岽山之西，高二十余丈。由北而南，小峰三、四顺趋而下，势渐平坦。长五、六里，在北为头墩、稍南为二墩、又南为三墩。山下民居有上下三墩庄之名，并沿山各坑，共计有百余户，垦成山田二十余甲。由头墩分支西行为猫鼻峎。

　　猫鼻峎在县东四十五里。其山自三墩子山之头墩分支西出，高二十余丈；由高趋下，形似猫鼻，故名。又西行为横冈。

　　横冈（俗名横冈头）在县东四十四里。其山自猫鼻峎东方来，高二十余丈。山北属淡水县桃涧堡，山南属新竹县竹北堡。又南行为水头排山。

　　水头排山在县东四十二里。其山自横冈北方来，高二十余丈；形开金面，为咸菜瓮街之屏帐。山下即咸菜瓮街，民居百余户。由此而西，山顶一带平冈，长十余里，宽或三、四里，或一、二里，或不及一里，形颇平坦，统名为大坪顶；所在皆茶园。沿坪南北自东而西，各迭起峰峦，绵亘十余里。在北者为南坑（坑东北属淡水县桃涧堡，坑西南属新竹县竹北堡）、三夹水、大茅埔一带诸山，在南者为店子冈、茅子埔、五份埔一带诸山。西行至尽处，而霄里溪之水出焉（溪自三夹水皆自东西流，至此则自北南流）。沿山所产甚多：树则松、樟、枫、槟榔、猫儿竹、绿竹、筀竹，果则柑、梨、枣、橘、油柿、桃、李、龙眼、黄梨、芭蕉、枇杷、橄榄、梅子、杨梅、杨桃、葡萄；而柑尤著名，不亚于彰化西螺下林子之种。沿山各有民居（另详「庄社」）。

　　凉伞顶山在县东四十里。其山自淡水县桃涧堡东北方来，高三十余丈，势甚耸拔，以象形得名。山之东为北坑，即淡水、新竹两县交界之处（坑东属淡水县桃涧堡，坑西属新竹县竹北堡）。山之南为三夹水，即直坑、南坑、北坑三水汇流之处，霄里溪水之所发源也。山之西北为汶水坑山；上有观音寺名香訫寺，香火颇盛。又西行为打铁坑、鹿寮坑。再西为大茅埔，则三夹水、汶水坑两水汇流处也。

　　砻钩崎在县东四十里。其山自淡水县桃涧堡铜锣圈东北方来，高二十余丈。峰回路转，为新埔往头重溪之路。又西行为石门、照镜、九芎湖一带诸山。

　　狮头山在县东二十四里。其山自北窝东北方来，高三十余丈，以象形得名。西行为大屏山，东为阎王崎。

　　阎王崎（一名阎王溜）在县东二十五里。其山在狮头山之东，其高半之为新埔，往三夹水之所。山前颇平坦；山后为崩嵌，险峻陡绝。相传道光末山崩，有巨棕绳径可四、五寸，其端露出下垂数尺。好事者竞往观之，莫不诧异；谓此崎距海三十余里而遥，而有船中所用之碇索，亦一大奇事也。崎之东为霄里溪。

　　大屏山在县东二十二里。其山自狮头山东方来，高三十余丈，长一里许。形平而直，两端圆而下垂，为新埔街之屏帐。左为狮头山、右为大墩山，形家目为旗鼓。山之东半名上樟树林、西半名下樟树林，各有义冢一所，周广一里许。山腰分展三屏，高各五、六丈。中屏有范氏祠堂。左屏有义民祠，名集义亭；亭之东名大厝场，有义冢一所，广一里许。右屏之下有文昌祠、国王宫。新埔街并倚三屏之下，市廛环列，商贾云集，民居二百余户。街之南一片平阳，悉为良田；咸菜瓮溪、霄里溪由此汇流西行，名新埔溪。

　　太平窝山在县东二十二里。其山自北窝分支东北而来，在大屏山之北，高二十余丈。相传□□年间，新社化番偷入此山杀人，故俗名杀人窝。又西南行为枋寮山。

　　枋寮山在县东北十五里。其山自太平窝山东北方来，高二十余丈。山麓民居六十余户；有义民祠，名褒忠亭。其下一片平阳，悉为良田。又西行为凤山崎。

　　凤山崎在县东北十二里。其山自枋寮山东方来，高或三十余丈、或二十余丈；峻峭崎岖，土皆赤壤。每当晴霁之时，晚霞与山色掩映灿烂，俨若赤城；故「厅志」八景有「凤崎晚霞」之目。山上一带平原，周广三、四十里；地高而燥，率多荒园。有官路一条，为新竹县适淡水县之所，今火车铁路之所经也。由此蜿蜓西行二、三里，冈峦无数；最高者曰拳头拇山，形颇象方。复蜿蜒西行六、七里，势趋至海，名凤鼻尾；海船进口，视为标准。此县治右旁之外护卫也。山下为凤山溪；溪之北沿山结庐，民居错落（另详「庄社」）。

　　玉案山（一名大屏山，又名燕子窝山）在县东北三十七里。其山自凉伞顶山南方来，高二十余丈，形开土屏。山下垦成旱田埔，多种茶。又北行为龟山。

　　龟山在县东北三十七里。其山自玉案山南方来，高七、八丈，形开金面。山下有义冢一所。山前为杨梅坜庄，民居三百余户。

　　太平山在县东北三十六里。其山自凉伞顶山分支由东南而来，高十余丈，形如华盖；产茶。山下一片平原，悉垦旱田。

　　旗山（一名老窝山）在县东北三十三里。其山自太平山分支由东南方而来，高十余丈，形如展旗。山下化为平原，一片旱田埔，多产茶。又北行穿田过峡，平中突起为长冈岭。

　　长冈岭在县东北三十三里。其山自南方旗山穿田过峡而来，平中突起。由西至东，长十二里；高或八、九丈，或五、六丈，形势平远。山南一峰，其形甚圆，高六、七丈，俗名鼓山。山北节节分支，有头湖、二湖、三湖、四湖之名；产茶。又转折西北行，延袤十余里为伯公岭。

　　伯公岭在县北四十里。其山自长冈岭转折东南来，高四、五丈。山上有义冢一所，周广一里许。

　　大湖口山在县东北二十二里。其山自旗山□方来，高八、九丈。山下即铁路；有大湖口庄，民居十五户。

　　番子湖山在县东北二十里。其山自太平窝山分支由东南方来，高四、五丈。山下即铁路。又西北行为上员山。

　　上员山在县东北十五里。其山自番子湖山东南方来，高七、八丈，其形象圆。山下一片平原，皆为田业。

　　下员山在县东北十四里。其山自凤山崎南方来，高四、五丈。山下为下员庄，民居三十二户。

