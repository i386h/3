<!-- { "loadSidebar": true } -->
　　堡内东西相距六十五里，南北相距四十五里，积方二千九百二十五里。其中上则田三百三十七甲四分八厘零八丝四忽。中则田一千二百九十九甲九分九厘零七丝。下则田三千六百七十九甲七分四厘零七丝七忽四微。下下则田五千五百四十八甲三分一厘零零一忽六微。以上竹北堡田计共一万零八百六十五甲五分二厘二毫三丝三忽。上则园六分五厘零八丝。中则园三甲七分九厘五毫六丝。下则园五十二甲九分七厘七毫五丝。下下则园一百九十甲零一分九厘九毫八丝。以上竹北堡园计共二百四十七甲六分二厘三毫七丝。一等沙田一千一百三十一甲零四厘八毫五丝二忽。二等沙田一十甲零九分五厘一毫四丝。三等沙田四百二十六甲一分六厘九毫一丝。以上竹北堡沙田计共一千五百六十八甲一分六厘九毫零二忽。二等沙园三十九甲二分七厘零六丝。三等沙园一千三百九十四甲六分一厘一毫九丝二忽。以上竹北堡沙园计共一千四百三十三甲八分八厘二毫五丝二忽。通共竹北堡田、园计一万一千一百一十三甲一分四厘六毫零三忽。通共竹北堡沙田、沙园计三千零零二甲零五厘一毫五丝四忽。

　　堡内庄一百八十一，户七千八百六十八，丁口六万零五百七十七；社无。

　　沿革

　　新竹县，古荒裔地。自康熙二十二年始入版图，二十三年设诸罗县，隶台湾府；南自茑松、新港、北至鸡笼山后，皆属焉。雍正元年，半线添设彰化县，分自虎尾溪以北改隶彰化。是年，并添设淡水同知，稽查北路兼督彰化捕盗事务。九年，始割大甲溪以北刑名、钱谷专归淡水同知管理。然同知犹驻札彰化；至乾隆二十年，同知王锡缙始由彰化移治竹堑。先是雍正十一年，同知徐治民就竹堑环植莿竹为城，设楼四座，凡四门。乾隆二十四年，同知杨愚增建四城炮台各一座。道光六年，同知李慎彝始详请捐建石城。二十三年，同知曹谨添建外土城。光绪四年，台北新设府治，淡水同知裁缺；时新设台北府知府林达泉、陈星聚先后莅任，皆暂以淡水厅署为府署。至五年闰三月，淡、新分治，知府陈星聚始移治台北，旧淡水厅署始改为新竹县署。析旧厅之地为两县，自头重溪土牛沟以北分隶淡水县，自土牛沟以南至大甲溪止分隶新竹县。十五年，又析新竹县地为新竹、曲栗两县，分自新竹县中港溪以南之竹南二保、竹南三保、竹南四保之地，改隶曲栗县；其竹北一保、竹北二保并竹南一保仍隶新竹县。今因之（光绪十五年，新竹县知县方祖荫分竹北一保为竹北上一保、竹北下一保，分竹北二保为竹北上二保、竹北下二保。今按县南自竹南一保之外更无别保；若仍旧分编「一、二」等字样，未免名义未顺。此次办理采访，爰拟更正其名，直称竹北一保为竹堑堡、竹南一保为竹南堡、竹北二保为竹北堡，庶名称其实：理合声明）。

　　（附）竹堑考

　　「厅志」厅治图旁注云：『城外尚有土城，分八门，周回植竹，故称竹堑』。按淡水厅城碑云：『厥初植莿竹为卫，故以竹堑名城』。又云：『其植莿竹为城之徐君治民为设淡水厅之第三同知』。今按「府志」「职官」「官秩」、「厅志」「职官表」「文职」皆云：『徐治民雍正十一年任』。「厅志」「建置志」「城池」亦云：『雍正十一年，同知徐治民环植莿竹，周围四百四十余丈』。是雍正年间已有竹堑之名矣。土城之植莿竹，乃在道光二十三年。「厅志」图注以为土城周回植竹，故称竹堑；误也。蓝鹿洲「东征集」有「纪竹堑埔」一篇。考是书成于康熙六十一年；是雍正以前已有竹堑埔之名矣。又按长乐林谦光「台湾纪略」「建置」篇云：『半线、马芝林、阿束、竹堑等社』。「台湾纪略」一书，视「东征集」又先成数十年；是康熙初年，已有竹堑之名。盖竹堑旧本为社名，「东征集」以其地宽长，因以为竹堑埔。同知徐治民就其地环植莿竹，因以旧名名其城；不得谓竹堑之名自徐治民种竹为城始也。谨掇见闻，用备采择。

　　（附）堡分沿革考

　　「府志」卷三「风俗一」：『淡水厅所属为竹堑、淡水二保』。又卷二「规制」「街里」：『淡水厅旧二堡，管三十五庄；今分一百三十二庄』（以上「府志」）。是淡水厅建置之初，只有两堡名目也。「厅志」卷三「建置志」「街里」：『城北兼东有桃涧、海山、兴直、芝兰、大加腊、石碇、拳山、摆接等堡名目，即今分隶淡水县各堡之地。城南有中港、后垄、苑里、大甲等堡名目』。按中港堡旧称竹南一堡，即光绪十五年分隶新竹、曲栗两县之地；后垄堡旧称竹南二堡、苑里堡旧称竹南三堡、大甲堡旧称竹南四堡，皆光绪十五年改隶曲栗县之地。此外，尚有竹北一堡、竹竹北二堡之称，在淡水厅时已有之，「厅志」不载其名。今考淡水厅旧案各卷，自嘉庆以来即有竹北一堡、竹北二堡之名，似「厅志」阙也（以上参「厅志」）。

　　光绪五年淡、新分治，本县所辖六堡皆仍旧称：在北者曰竹北一堡、竹北二堡，在南者曰竹南一堡、竹南二堡、竹南三堡、竹南四堡。十五年新、苗分治，析竹南一堡二十分之一，自中港南条溪以南之地，更名中港南堡，并竹南二堡（又名曲栗堡）、竹南三堡（又名吞霄堡）、竹南四堡（又名大甲堡）改隶曲栗县。自中港南条溪以北，仍名竹南一堡（又名中港北堡）；又分竹北一堡为两堡，名竹北上一堡、竹北下一堡（又名竹堑堡、香山堡）；又分竹北二堡为两堡，名竹北上二堡、竹北下二堡（又名新埔堡、大仑堡）：共五堡，仍隶新竹县。今查本县南目竹南一堡之外更无别堡，若仍旧分编「一、二」堡等字样，未免名义未顺；且分编五堡，乃于清丈后就图册划分，并未勘明立石定界。此次办理采访，查询对保差役亦不能确指五堡界限；故仍就旧时堡分界限分编三堡，直称竹北一堡为竹堑堡、竹南一堡为竹南堡、竹北二堡为竹北堡，期于界限分明、分堡类辑无参差混淆之弊而已。

　　城池

　　新竹县城（旧为淡水厅城）「府志」云：『在竹堑。雍正十一年，淡水厅同知徐治民环植莿竹，周围四百四十丈；设东西南北四门，建门楼。乾隆二十四年，同知杨愚奉文：四城门上各增建炮台一所』（以上据「府志」）。「厅志」云：『旧址莿竹旋朽，仅存四楼。嘉庆十一年，海寇蔡牵乱，民筑土围。十八年，同知查廷华就土围加高镶宽，周围一千四百余丈，高一丈、宽一丈。城外阔一丈，植竹；竹外阔一丈，开沟；沟深亦一丈。民自派工、供食、捐茅草；董事林超英、林光成、吴国步等并议改造四城门楼，添建窝铺、堆房，需费按照田甲匀捐。道光六年，总督孙尔准巡台，同知李慎彝准绅士郑用锡等佥禀，详请改建石城；奏入，报可。台湾道孔昭虔履勘度基，以原建太狭、土围太宽，乃拆毁内外，更定周围四至，计八百四十丈（城碑云：「八百有四十丈」。「厅志」作八百六十丈；今据城碑订正）。墙高一丈五尺，添垛三尺，共一丈八尺。顶宽一丈二尺，基宽一丈六尺，深一丈。雉堞凡九百七十四垛。城墙自下而上分为三层，层各五尺。其下两层皆以石条与细石相间砌成，至第三层乃砖石相间，雉堞则皆用砖。仍建四门：东曰迎曦，西曰挹爽，南曰歌熏，北曰拱宸。城楼四座，座二层，高二丈九尺。东西南三门炮台、水洞各一，北门炮台、水洞各二。四门内堆房各一座，座四间。改设四城道路，各宽一丈二尺，共长七百七十二丈三尺。城外浚河，南宽一丈二尺、东西北俱宽八尺，深各七尺，周围计八百六十丈。七年六月兴工，九年八月报竣。监造者，淡水同知李慎彝、竹堑巡检易金杓；总其成者，进士郑用锡、员外郎林国华、生员林祥麟等（详见竹堑堡「碑碣」（上）「新建台湾府淡水厅城碑」）。官民捐资计费番银一十四万七千四百九十八两有奇，尚剩番银九百二十四圆零。即于是年九月委派巡检易金杓清查旧北门、新北门、旧西门堆房基址，即以城工余款建造瓦店七座、计十一间，年收店租银计二百四十八圆，佥举殷绅郑恒利、林祥麟、郑琛、曾益吉、吴振利、吴金吉、罗德春、周福泰等八户轮年经理生息，以备岁修城垣之费。同治十年，淡水同知陈培桂改谕董事郑恒利、林恒茂、郑恒升、李陵茂、翁贞记、吴万吉等六户轮年经理。所有历年生息存余修理开款，在光绪三年以前，均经值年董事禀官核销在案。十七年，东门城垛坍塌十六座、东北亦有损坏，知县沈继曾谕城工绅士林汝梅等捐修。十八年，屡遭风雨，城垣坍坏甚多。知县沈继曾详请就田甲钱粮每两随收城工捐银五分；十九年知县叶意深详准开工兴修，每日步行亲诣监督。二十年二月，报竣（以上参「厅志」并据「淡水厅城碑」及案卷详载）。

　　土城在县城外。南北距县城一里，东西距县城不及半里。道光十九年，台湾道姚莹谕淡水同知龙大惇应否添建？二十二年，淡水同知曹谨因防洋事与绅民筹议捐资，仍依旧址加筑土围为厅城外蔽。高一丈，周围一千四百九十五丈，每丈给草价银六角；仍建四门城楼，又建小门四，共计八门。城外植竹开沟，一如旧制，惟沟阔二丈、深一丈五尺。其八门，东曰宾旸，小东曰卯耕（林祥云造）；西曰告成，小西曰观海（曹谨造）；南曰解阜，小南曰耀文（郑用钰造）；北曰承恩，小北曰天枢（郑用锺造）。道光二十三年修筑。同治九年，同知陈培桂于南门石城之外、土城之内小溪边添筑小炮台二座（炮台今废）。光绪十九年，知县叶意深拟重新修筑，一如旧制。十二月兴工。旋于二十年二月卸新竹县篆，工暂停（参「厅志」）。

　　中港土城在县西南二十五里竹南堡中港。筑土为城，环植莿竹，周围三百二十五丈。设东、西、南、北、小东计五门，门各建门楼一座。道光间，中港绅民捐建（新辑）。

　　山川

　　竹堑堡山

　　熬酒桶山在县东南百余里。其山从淡水县番界中东南方来，在诸山之上突起一峰，顶平而圆，上稍窄而下渐宽，形如熬酒桶；高插云霄，为人迹不到之区（山上积雪经年不消，虽盛夏寒气砭人肌骨，生番亦不敢近）。远望之，一峰直竖，形家呼为「冲天木」：此县治太祖山也。山之旁有一峰，形如展旗，或呼「木火通明」格。稍南一带，大树插天，枝干连云。晴时可见其下片片飞琼，满山瀑布；巉岩削壁，白石莹莹。此一大观也，常于雾敛云消时彷佛睹之。盖所谓玉山者，近似。

