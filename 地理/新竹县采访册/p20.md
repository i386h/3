<!-- { "loadSidebar": true } -->
　　旱溪子圳在县东十五里。于菜头寮庄尾引九芎林北溪水潴为陂，北行经十块寮庄，计长一里许。溉田二十余甲。嘉庆间，杨神助开浚。咸丰间，溪埔浮复；其子孙重修。陂长年收水租榖十石。又北行至犁头嘴，入于溪。

　　麻园堵圳在县东十二甲。于顶员山嵌下引九芎林南溪水西南行，计长二里。溉田六十余甲。□□□□□□□□开浚。又西南行至牛路头，引水入何胜圳。

　　大埒圳在县东十四里。于菜头寮庄尾引九芎林南溪水北行，经十块寮庄，计长二里。溉田二十余甲。□□□□□□开浚。陂长年收水租榖十石。又北行至犁头嘴，入于溪。

　　隘口圳在县东十二里。于菜头寮庄尾引九芎林南溪水西北行，计长三里。溉田六十余甲。又北行东入于溪西，引水入六张犁圳。

　　六张犁圳在县东十里。于隘口庄头引九芎林南溪水潴为陂，西北行经六张犁、鹿场、小麻园子、土牛沟顶、下斗仑、泉州厝、红毛田等庄，计长五里。溉田一百六十余甲。乾隆间，林先坤开浚。又北行至钓桥，入于下斗仑溪。

　　何胜圳（原名泉兴圳）在县东十里。于麻园堵庄后引隆恩圳水头九芎林南溪水西南行四里，至九甲埔头东壁嵌，潴为陂，凿山三十余丈引水出；西南行一里许至九甲埔，又潴为陂，凿山五□余引水出；西南行至埔顶嵌漘，凿山十余丈引水出；西南行一里许至黄金洞，凿山三十余丈引水出；西南行十丈，过枧十余丈；又西南行十二丈，过枧二十四丈，经潭后、东势、水磨口、枕头山等处。溉田七十余甲。嘉庆间，圳户林泉兴开浚，费银一万余员。圳道皆已开通，惟东壁嵌凿山之处屡凿屡陷，且沙土浮松，水行至此渗漏枯竭，功半而废。□□间，林泉兴无力修筑，将圳典与何胜接手重修；开土深数丈，用木桩层层垫筑，地渐坚实。费银亦以数千许。圳户年收水租榖二百余石（由圳户每年贴纳隆恩圳水租榖十二石）。

　　九甲埔圳在县东七里。于隆恩大陂下引隆恩圳余水西行经二十张犁庄，计长一里许。溉田四十余甲。□□□□间，庄佃开浚。陂长年收水租榖十石。又北行至二十张犁溪洲，潴于隆恩圳。

　　三十张犁圳（一名南庄圳）在县东七里。于九甲埔小溪引隆恩圳余水西行，经二十张犁、土地公厝、乌树林、四分子等庄，计长八里。溉田百余甲。于四分子入于旧社溪。

　　乌瓦磘圳在县北四里。于金门厝溪引水潴为陂，南行一里折而西，行三里至过沟子庄，又二里至田庄，又二里至双圈竹围；又于过沟子庄分圳，西北行一里许至万兴庄，折而南，行二里许至顶油车港庄。溉田九十六甲。圳户年收水租榖一百石零。□□间，圳户金永和奉官谕开浚。两圳皆至油车港入于海。

　　新陂圳在县东北十二里。于犁头嘴引九芎林北溪水潴为陂，西行五里至豆子埔经新社，计长三里。溉田四十甲。乾隆间，新社番开浚。陂长年收水租榖六十石。又西行引水入番子陂。

　　吉利圳在县东北七里。于社角引新社溪水潴为陂，西南行，计长三里。溉田十余甲。道光间，郑用钰开浚。年收水租榖二十余石。又西南行至溪洲，入于新社溪。

　　曾六圳在县东北五里。于新社溪洲引新社溪水潴为陂，西北行，计长二里余。溉田十余甲。□□间，曾六开浚。年收水租榖十石。又西北行，潴于澎湖窟。

　　新庄子圳在县北六里。于金门厝庄后引新社溪水潴为陂，西北行三里至黄犁宅溪洲又潴为陂，口行二里至新庄子。溉田四十余甲。咸丰间，□□□开浚。又西行二里至旧港，入于海。

　　番子陂圳在县东北十二里。于犁头嘴庄尾引九芎林北溪水潴为陂，西行一里许至番子陂庄。溉田二十余甲。同治初，圳户郑树开浚。年收水租榖四十三石零，以十三石零为陂长工资，余三十石圳户自收。又西行二里许，引水入翁厝圳。

　　翁厝圳在县北九里。于上游三里番子陂引九芎林北溪水潴为陂，西行三里又潴为陂，又六里至郊背又潴为陂，又三里至麻园庄又潴为陂。溉田一百二十余甲。□□间，翁□□开潴。又西行五里至白地粉庄，引水入鱼寮圳。

　　鱼寮圳在县北十里。于白地粉庄北引翁厝圳水西行，又南引澎湖窟水西北行二里至鱼寮庄。溉田二十余甲。□□间，郑程材开浚。又西行半里至旧港，入于海。

　　土地公埔圳在县东十五里。于上游五里圆潭子引竹北堡新埔溪水（溪南属竹堑堡，溪北属竹北堡），西行二里至土地公埔，又三里至犁头嘴。溉田百余甲。陂长年收水租榖二十余石。又西行至犁头嘴庄尾断龙颔嵌下旱溪，入于枋寮溪（溪南属竹堑堡，溪北属竹北堡。所溉之田，皆在竹堑堡内）。

　　河背圳（一名杜三圳）在县东四十二里。于河背引竹北堡咸菜瓮溪水西南行，经下南片庄，计长二里许。溉田三十余甲。□□间，杜三开浚。又西行，入于本溪（溪南属竹堑堡，溪北属竹北堡。所溉之田，皆在竹堑堡内）。

　　南埔圳在县东南三十五里。于大分林头（分去声，俗作份，非。下同）引五指山后溪水潴为陂，西北行一里，凿山二十丈引水出；西北行三百步，又凿山十五丈引水出；西北行百余步，又凿山四十余丈引水出；西南行一里至南埔。溉田五十余甲。道光中，垦户金广福开浚。又西南行二里至番婆坑口，仍入于本溪。

　　北埔嵌下圳在县东南三十四里。于小分林嵌下引五指山后溪水潴为陂，西北行五丈，凿山三丈引水出；北行一里，又凿山二十余丈引水出；西北行三百步，过枧二十余丈，又西北行一里至北埔嵌下。溉田二十余甲。道光中，垦户金广福开浚。又西行一里，潴于中兴庄圳。

　　南埔溪底圳在县东南三十四里。于大分林尾引五指山后溪水潴为陂，西行一里许，凿山十五丈引水出；西行一里，又凿山三十余丈引水出；西行一里至南埔溪底。溉田二十余甲。道光中，垦户金广福开浚。又西行一里许，仍入于本溪。

　　中兴庄圳在县东南三十里。于上游三里北埔嵌下引五指山后溪水西行，凿山十六丈引水出；折而南行二里，又凿山八丈引水出，南行一里至中兴庄。溉田六十余甲。道光中，垦户金广福开浚。又南行一里，于月眉圳。

　　月眉圳在县东南二十九里。于上游二里鸣凤髻山下引五指山后溪水潴为陂，凿山三十余丈引水出；西行二里，过枧二十丈（枧底宽二尺，面宽二尺六寸）；又西行二里，凿山五十余丈引水出；西行一里至月眉庄，又凿山十五丈引水出；折而北行二十丈，过枧二十丈（枧底宽二尺，面宽二尺六寸），又凿山二十丈引水出；折而南行一里至壶卢肚，又凿山十余丈引水出，西南行。溉田六十余甲。又西南行一里入于本溪。

　　畚箕窝圳在县东南二十八里。于上游四里引五指山后溪水西北行四里至畚箕窝，凿山二十余丈引水出；西行。溉田十六甲。咸丰间，金联成开浚。又西北行一里，入于本溪。

　　涂沟子圳（俗名涂沟子溪）在县西四里。于隙子溪北岸引水潴为陂，西南行一里至小南势庄尾，折而西北行半里至中庄，又二百步至瓦厝庄，建木为闸，水分两汴：南汴西南行一里至罛寮入于海，北汴沿海边北行一里许入于海。溉隆恩庄佃田七十余甲。陂长年收水租榖二十石。

　　树子脚圳在县西五里。于小南势庄尾隙子溪南岸（？）水西南行一里许，至树子脚庄。溉隆恩庄佃田十六甲。各田主鸠资开浚。又西南行二里至浸水庄，入于海。

　　香山坑圳在县西南六里。于香山坑口引香山坑水西北行半里许至振炉陂，折而北行一里许，至三块厝庄；又折而西南行半里许，至鲎壳莿墓；又折而西北行二里，至浸水庄后。溉隆恩庄佃田三十徐甲（俗名香山田）。陂长年收水租榖二十石。又西北行入于海。

　　茄冬湖沟（一名八股沟）在县南十里。于王义方垦界内茄冬湖嵌下柯子湳涌出泉源西南行经大湖、八股湖、内湖等庄，计长八里。各坑皆有山泉水注之，沿沟筑陂。溉田六十余甲。又西南行至咸水港，入于海（按此沟非溪、非圳，盖涧泉也；无圳之名，而实为圳之用。此天地生成，不费人力开浚之水利也。故附载于「水利」）。

　　竹南堡圳

　　隆恩圳在县南二十六里。于牛栏堵引内湾溪水北行一里许至三角子庄，又一里许至土牛庄，折而西北行二里余至番婆庄，水分为二：南条西行一里许至二十分庄，又三里余至嵌顶庄，经五谷王庄、七分子庄一里许至港子漘，由中港入于海。北条西行二里至顶山脚庄，经下山脚庄后庄三里至瓦窑潴为陂；折而南行，经中港土堡东门外下街子计二里，又西南一里余至海口尾。灌田一千一百余甲。乾隆间，陈晓理、林耳顺等开浚。余水由瓦窑折而西行，经中港土堡北门外，沿西门外由羊寮子庄入于海。

　　番佃圳在县南二十六里。于头分溪北岸引水西南行一里许至头分庄后，水分三条：南条南行三里至水流潭，由公馆子入于溪；北条西行四里至东庄子，经三角店、大厝、山子平等庄计四里，又西行四里至港子漘，由中港入于海；中条西南行一里至中堵，经田寮芦竹湳等庄，计二里，又西南行三里至菜寮子庄，由中港入于海。溉田四百余甲。

　　以上竹南堡圳两条，皆「厅志」所已载。今于圳道所经，悉据访勘情形，遵照册式备载（「厅志」卷三第三十六页「隆恩陂」、「番子陂」两陂并载）。

　　南庄圳在县南五十二里。于狮头驿引大东河溪水北行五里，至南庄前。溉田四十余甲。光绪初，黄流民开浚。又北行入于海。

　　田尾圳在县南五十里。于乌蛇山内引南庄山坑水北行一里许，凿山二丈引水出，北行三里。溉田二十余甲。同治间，黄流民开浚。又北行入于溪。

　　南埔圳在县南四十里。于象鼻尾引乌蛇山内坑水西行七丈，凿山六丈五尺引水出，又西行至南埔庄，计三里。溉田八十余甲。咸丰间，黄流民开浚。又西行，由三湾入于溪。

　　北埔圳在县南四十里。于鼓山下引南庄溪水西行，计长一里。溉田二十余甲。又西行至北埔庄前，入于溪。

　　三湾圳在县南三十二里。于北埔庄头引南庄溪水北行半里至嵌顶寮，凿山二十八丈引水出；又北行，凿山二十三丈引水出，又北行至三湾。溉田五十余甲。咸丰九年，徐昌赞开浚。又北行一里许，至二湾入于溪。

　　腰肚角圳在县南三十二里。于三湾崎下引三湾溪水西行，计长二里许。溉田四十余甲。咸丰九午，徐昌赞开浚。又西行至三湾庄前，入于溪。

