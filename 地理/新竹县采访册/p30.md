<!-- { "loadSidebar": true } -->
　　一、禁诬良为盗。各庄设立总董，原以捕盗卫民。如遇明火抢劫重案，当时袖手旁观，并不围捕；复敢诬良为盗，任意诈索，是卫民转以害民。即与强盗同科，犹不足以蔽其辜。嗣后遇有盗贼明火抢劫，该管总董、乡保急应立时围捕。如能获贼解办，所有衙门一切使用免费分文，本分府另当酌量奖励。倘有书役索讨规费，准予指名禀控。如再临时袖手不拿、事后诬良索费，定即按照强盗律治罪。至当场格杀贼犯，报官往验，倘有胥役藉端需索，并提究处。

　　一、禁命案牵连。寻常词讼，不准案外株累；人命重情，岂容罗织多人，牵连图诈。嗣后呈报命案，必须指明衅由、伤痕部位、在场见证、下手正凶，方准受理。如果稍涉含混、牵连多人，定提尸亲严究；并将牵控姓名一概删除，治以应得之罪。倘有胥差向尸亲勒索验费，并提重究。

　　同治十二年四月□□日给。

　　禁摊扣兵饷碑

　　——在县城内游击署头门外。高四尺七寸五分，宽二尺一寸；座高九寸，宽二尺五寸。楷书二十一行，行四字。

　　兵部尚书兼都察院右都御史总督福建浙江等处地方军务兼理粮饷盐课英、兵部侍郎兼都察院右副都御史巡抚福建等处地方提督军务兼理粮饷卞，严禁摊扣兵饷，以恤兵难而肃营伍事。

　　照得闽省台、内水陆各营兵制，前因饷薄额冗，未能整饬；经前任爵督部堂左筹议会奏裁汰老弱空粮，挑留精壮之兵加给饷银，责成该营镇将备弁实心训炼，朝夕操演，以期咸成劲旅。逮本部堂莅任，将通省水陆各营裁兵加饷次第核定，先后具奏。因查各营一切杂用，额设公费银两无几，不敷动给，率皆摊扣各兵月饷；甚而假公济私，任意克扣累兵，弊难胜言。用是，又随折议请增给公费。嗣准署福建陆路提督罗咨会，以所增公费尚觉不敷，复专案奏请续增，使营中各项用度皆有所出，不至复行摊扣，务使积弊永除。所有裁兵加饷及一再增给公费，永远巩除摊扣兵饷各缘由，节经分别抄录折稿，通饬知照；不啻三令五申，通省各营员弁无不周知。自应互相告诫，实力遵守奉行。各该镇将大员，尤应认真督率，严密稽查，用以挽颓风而收实效。乃上年先后访闻汀州镇标与兴化协各营备弁，竟敢复蹈故辙，混行摊扣；或藉称公费未经领到、或称公用一时无措，渐就兵饷匀扣；是经手粮饷不肖备弁、目兵胆大妄为，固干法纪；各该镇将之泄泄从事，稽蔡不严，亦属咎无可辞。当经分别奏参撤任革职，提讯究办。一面复通饬各镇协标营确查有无前项情弊，据实覆办未到。除再行催速查覆办并严饬各镇将随时稽察外，合再剀切出示严禁。为此，示仰所属镇标协营各将领员弁兵丁一体知悉：现在闽省水陆各营兵额均已裁减，所有裁兵之饷分匀增给存留，各兵之月饷均已敷赡养而资饱腾。至各营一切杂用，从前额设公费不敷支应，均就各兵月饷匀扣；现已通盘核计，将营中公费一再加增，足敷各营杂用。经造册咨部立案，不准再行摊扣各兵月饷，通行知照在案。凡尔经手粮饷备弁、目兵人等，自后务各恪遵禁令，不得藉词摊扣，重累各兵。倘敢故违，一经察出或被告发，定即严参提省究办。本部堂、院令出维行，决不姑宽，懔遵。特示。

　　本府莅任，奉宪面饬严禁摊扣，并本游府酌时准理宽免泛费，不许私收贴差。合行立碑垂示，倘敢仍蹈前辙或各弁兵具控，毋贻后悔！懔遵。特示。

　　同治十二年六月，御前二等侍卫拣发游府、署北路右营游府、世袭云骑尉增庆立。

　　附录（其文则碑，而其□则匾。此别为碑碣，「附录」）

　　平定三省纪略

　　——在县署大堂。木扁。正书。

　　天生民而树之君，使司牧之；奚能独任斯事，故必分命岳牧，教养兆庶。诚能爱民如赤子，民亦敬官如父母，岂有干犯名义之事哉！若不知教养，听其游惰，及至聚众抢劫，不得不用兵讨捕；其实民则无知妄作，官则不教而诛。良民被贼屠戮，固深怜悯；即罗法之贼，亦不知所犯：岂非官失于教乎！官既不教民，则有奸诡之徒创立邪教。幼称弥勒，名踵白莲；敛钱惑众，治病烧香，妄谈祸福因果，愚民被其煽诱。丑类既众，遂思蠢动，到处鼓惑；并未易衣冠、立国号，不过意图劫掠子女财币，非有谋为不轨叛逆之心。遂于丙辰年辰月起于楚地，蔓延陕、蜀。豕突狼奔，蜂屯蚁聚；焚杀掳掠，无所不为。虽命将出师、练团集勇，奈旋翦倏起，东胜西逃，势如野火燎原，卒难扑救。朕夙夜焦愁，广询博采，集议而行，虚衷延纳。赖经略额勒登保、赞善德楞泰忠勇清贞，尽力筹办行间。谘将士效命疆场，不避险阻；而三省诸良民谊切同仇，知方有勇：追奔逐北于蚕丛，寒署饥馁，艰苦备尝。经七年之久，事始告成；擒戮著名首逆百余人、积恶头目数百人，扫除协从二十余万众，悔罪投首者亦有数万。而阵亡之将士以及被害之黎庶，更不可以数计。呜呼痛哉！

　　予受玺临轩，遭逢斯患，实予不德所致。然揆厥所由，总因大法而小不廉、上行而下不效，视官阶为利薮；不恤国计民生，惟思保位谋利。苟且因循，迁延疲玩。守牧既如此处心积虑，又何能体察小民之疾苦，自然视同秦、越矣。任吏胥作奸犯科，锱铢较量；是以致众怒沸腾，激而成变。官逼民反之语，信非谬也。幸邀天恩考佑，三省宁谧，万民复安。予益懔天命难谌、民碞可畏，治益求治、安益求安，兢业为怀，以期众姓咸登衽席，永为盛世之良民。语云：『经正则庶民兴』；是在贤守牧实心爱民，有为有守，除暴安民，道德齐礼。庶几可望太平，仰酬我皇考六十年治世之苦衷于万一。若有剥削小民，重利忘义，或自顾爵位，徇庇劣员，或自肥身家，凌虐黔首，朕必执法重惩，决不宽恕。若有政声卓越、善迹彰着之良吏，朕必破格录用，立加荣锡。咨尔内外臣工赞襄图治，公尔忘私、国尔忘家，上下交效，用巩我国家亿万载无疆之庆。是予之至愿也。

　　嘉庆七年（壬戌）嘉平下澣，御笔。署淡水同知鹿港同知臣吉寿恭录。

　　重修龙王庙记

　　——在县城南门内龙王庙。木匾。行书。

　　尝观天道好还，将兴必替；而神灵不爽，有感斯通。竹城龙王庙年久失修，同治壬申前厅向静庵司马求雨感应，因而倡措百番，欲为葺而新之；正虑一木难支，复属翁绅林萃出而劝捐。适今之林时甫京卿，是时主于翁氏之家，乐输番银二百枚。由是合得三百之数，付匠首黄天来总而修之。乃时既移而事去，翁绅故、向官迁矣；款难继筹，工亦中辍。原捐之款，亦不知孰是染指、孰为实需？不可考、无足征也。

　　余于乙酉冬权宰斯邑，物阜民康，雨旸时若。迨今春苦旱，遂率绅民向龙王虔诚而祷雨焉。未几，云霓洽望，霢霈均沾。如是乎报功崇德之心，合穰穰熙熙而不能自已矣。余方感神恩之普被而爱众志之可嘉，何惜分我廉泉，仰酬惠泽；复劝诸绅商士庶集狐腋以缀重裘，聚燕泥而营大垒。鸠工庀材，新其轮奂；丹楹刻桷，壮其观瞻。经始于是岁三春，历夏复秋而落成焉。于以迓天庥而答神贶，报既往而祈将来。我知来格来尝，永播四方之膏泽；一俎一豆，长留千古之馨香。岂不击壤而歌，咸乐大有之年而庆承平之盛也哉！

　　权知县事桐城方祖荫谨识。

　　爰将倡捐各绅商士庶乐输银数姓名，开列如左：

　　新竹县方捐番银二十元。林恒茂、周茶泰、谢谦利、郑永承、苏团芳、李陵茂、曾万春、郑时霖、叶鼎记、蒋瑞章、郑恒升、郑吉利、王义合、曾昆和、林振荣、梁占魁、魏泉安、郑利源、黄瑞利、范福兴、王和利、王义芳、魏益记、曾德与、曾荣发、何锦泉、陈泉源、金新茂、陈振合、陈玉衡、黄义龙、陈和兴、吴盛吉、陈广义、洪合春、蔡福镒、陈怡顺、金德美、陈恒裕：以上三十九户各捐番银一十元。

　　光绪十三年十月□□□日。

　　新建福德祠记

　　——在县城内明伦堂之左福德祠内。用木匾书。此记县于堂额，今附放「碑碣」之后。

　　厅有学宫，倡于嘉庆戊寅年；规模宏敞，气象矞皇：诚副我朝崇儒重道至意，而丕振士风于淡北矣。然宫墙聿焕，而富媪明神弗附以祠，似未臻于美备者。夫坤厚载物，德合无疆，其灵爽所在式凭；统府州县学宫咸知崇奉，独至我厅学则犹有阙焉。

　　余奉调司铎，视事数月，思所以卜地建造者；质之同人，佥曰：谋之其臧，则具是依。爰择旷土，鸠工结构，而国学生曾君青华独肩其任。计费白镪一百八十大圆。

　　是役也，以八月既望筑基，越十有二日已丑告成。于是恭迎神像以奠大厥居。从此朔望告虔，得乘其便。余故乐为记之。淡水厅训导晋江王承纬识。

　　道光已丑年孟冬谷旦。

　　新社采田公馆记

　　——在县东北八里新社，即新社番公所厅堂，祀福神、富媪。堂上有木匾一方，黑书。此记作记者，番佾生廖琼林也。记中历叙归化迁社始末，记笔尚雅。故附录于「碑碣」之后，以备考焉。

　　重建竹堑新社公馆，■〈林上豆下〉号采田宫。记其略曰：溯自我祖造基海岛，发迹蓬瀛。逮我朝定鼎，声教覃敷；至康熙年间，荷蒙皇恩浩荡，简命巡台大宪按临斯地，登朝拜奏，各按其方之名以立社之号。故我之社，始基于香山，继移于竹堑；固无异穴居野处、结绳纪事者也。及索迁至旧社，始营公室，纔入版图。厥分七姓：曰钱、曰卫、曰廖、曰三、曰潘、曰黎、曰金。为国新丁，屯守台疆，屡建巨功，扶国安民，如分封茅土、食邑采田者耳。至乾隆年间，乃迁斯地。三山发而中立，二水分而交流；左案狮头，右屏凤鼻。筑室于兹，因名之曰新社公馆，恭祀福神；有君象之体、独立阳明之用。故于嘉庆年间，山川呈纳禄之象；至道光年间，富媪亨蕃厘之光。无如咸丰四年天灾流行，闽、粤交戕，室毁人离，满目萧然。至同治年间，虽有一、二欲行倡首，毕竟徒托空言，祗见屋址徒存。是以爰集诸同人，准情酌捐，重建厥室。义取食租、番从采田，因号采田。经之营之，苟完苟美。虽不能呈翚飞鸟革之观，极竹苞松茂杰永垂不朽之称；子继孙承，长为不利之论而且立而酬功，尤愈作方坛而报本。今问记于予，予不揣固陋，聊撰斯语悬于堂首。识者勿以余言见哂！

　　光绪四年（戊寅岁）六月六日，经理廖琼林谨识。

　　犁头嘴山茶亭记

　　——在县东十二里犁头嘴山。

