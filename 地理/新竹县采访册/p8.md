<!-- { "loadSidebar": true } -->
　　二沿港在县北七十二里。源出淡水县桃涧堡灵潭陂之九槐寮，西北行二里至黄泥塘，又三里至东势，又六里至中坜新街顶（以上所叙地名，皆属淡水县桃涧堡）；又西北行九里至五块厝庄，入新竹县境；又西北行六里至埔心庄，又西行三里许至海丰陂，又西行七里为二沿港，入于海。

　　竹堑堡纪胜

　　石笔在县东南五十五里五指山第二峰半山中。巍然耸峙分别，左右相距二、三十丈，高各十余丈。体方而末锐，远望之俨若毫尖（新辑。互见竹堑堡山五指山）。

　　砚池石（一名天池）在县东南五十五里五指山中峰山半。形似仰盂而稍方，凹其中；深三、四尺，周广四、五十丈。时有泉自石罅出，不溢亦不涸（新辑。互见竹堑堡山五指山）。

　　石门（一名石夹）在县东四十六里大山后。两扇壁立，宛如刀削，左右方平；高三丈许，宽可六尺。中关一径，仅容小肩舆：亦奇境也（新辑）。

　　蟾蜍石在县东四十六里油罗溪口。其大如屋，前仰后俯，状类蟾蜍，口眼毕肖。近时铁路石料多取于此，虽经穿凿，其形犹略具云（新辑）。

　　尖石在县东五十里油罗山内大溪中。岿然一块，矗立九仞。下略方而末锐，嵌空玲珑，时有白云从石罅绕出。每当晴雨之际，变态万千，郁勃奇绝（新辑）。

　　土人潭（或作泥人潭）在县东南三十五里触子嵌下大溪中，深不可测。相传昔时溪洲中有土堆像人形，故名（新辑）。

　　夹水潭在县东三十一里五指山、油罗两溪汇合之处。两水冲激，水深成潭，故名（新辑）。

　　石壁潭在县东二十五里石壁潭山下。壁立数仞，下有深壑，其水碧色。旁开一穴，若岩；攀藤俯注，如瞰冯夷之宫。每当雨晦天阴，浪从中喷，恍若蛟螭攫物状，观者莫不惊怖欲绝。或言中有巨芦鳗云（新辑）。

　　丁东泉（俗呼动滴水）在县东二十五里石壁潭山上。石罅出泉，涓涓微注；滴下深谷，丁东作响，如闻梵磬之声，昼夜不绝（新辑）。

　　灵泉在县东南九里金山面冷水坑。有泉自坑中流出，清可沁脾。新辑八景谓「灵泉试茗」，即此（参「厅志」）。

　　合水在县南十里许合水溪（即隙子溪）之上游。每午、未时，溪水骤涨一、二尺，汹涌有声。逾时而退，如海潮之有信然。新辑八景谓「合水信潮」，即此（参「厅志」）。

　　按「厅志」「古迹考」云：『三合水，在厅治东北十里许。每午未时，水突发涌，有声如潮涨；逾时退』。据「厅志」所称，当云「合水」；曰「三合水」，误也。三合水乃在县东三十五里，为竹北堡霄里溪之上游；淡水、新竹两县交界之处三水汇合，故名三合水。此「合水」在县南十里许，乃两水汇合（详「山川」竹堑堡川隙子溪），并无所谓三合水也。附考以备采择。

　　黑水在县西三里隙子溪。「厅志」「古迹考」云：『曲而清，水若深至三尺即黑』；故「厅志」八景谓「隙溪吐墨」也（「厅志」）。

　　泮池在县城内文庙。凿池为半月形，周一十丈，深一丈余。池底涌泉，虽隆冬之候、极旱之时，泉出不竭（新辑）。

　　珠池在县城东门外半里东势庄郑氏宅于门庭外凿一池，略似半月形，周二十余丈。池中产蚌，皆有珠。后因附近开一溷厕有碍地脉，而珠遂绝。近数年来撤去溷厕，而虬珠始渐渐复原矣（新辑）。

　　文昌池在县城内文昌宫照墙边。周广三十丈，深六、七尺，有泉（新辑）。

　　龙王池在县城南门内龙王庙口。周广三十八丈，深七、八尺，有泉（参「厅志」）。

　　出粟湖北县东南六里金山面山之西山上。『微凹，形如仰孟，周广二百余丈，有泉涓涓微注。产草结子如粟，故名。「厅志」「古迹考考」云：『仰天湖即出粟湖，在金山面。有草结子如粟，其水不溢不竭』。即谓此也（参「厅志」）。

　　巡司埔井在县城南门外一里竹莲寺边。开辟之初，即有此井。泉清而甘，试以秤较量，常重于他井之水。故品茶者，以为新竹通县井水第一；虽远在数里之外，不惮往汲焉（参「厅志」）。

　　圣庙井在县城内旧学署边。泉清而甘，不亚于巡司埔井。惟地稍僻，故汲取者少（新辑）。

　　南门井在县城南门内。井泉最盛，味清而甘，稍亚于巡司埔井。而源源不竭，每日自寅初至亥末，汲取者络绎不绝，合城居人赖之（新辑）。

　　福宁井在县城内营署左福宁标营房口。泉水清甘，不亚于南门井。

　　建宁井在县城内营署右建宁标营房后。泉水清甘，颇著名（新辑）。

　　井井泉井在县城北门外郑氏北郭园。味甘冽（「厅志」）。

　　豆菜井在县城北门外仑子庄。水清。附近居民以溉荳菜，故名（「厅志」）。

　　土地公坑在县南三里许土地公崎山中。两坑之水互潆。山麓有福德祠一所（详「竹堑堡碑碣」下（「福德祠碑」）。祠前后环植果木，颇称幽胜。祠前有古树一株，殆数百年物，坑泉自树根流出。相传开辟之初，此树每夜发火光，即而视之，寂然无有；数日内，必有生番出草。居民常视此树火光以为趋避；殆菁华蕴蓄，有神灵呵护之欤（参「厅志」）？

　　翠壁岩在县东南三里许。旧时结草为庵，祀杨真人；俗称仙公洞。岩岫幽僻，苍翠满前。光绪十八年，堑城好事者捐资建瓦屋三间，一亭翼然。每踏青时，士女云集其地，于此间得少佳趣焉（新辑）。

　　竹南堡纪胜

　　石洞在县南四十二里狮头山山半。有一石洞，深一丈余、宽二丈余，洞门高九尺，宽一丈。

　　剑潭在县南三十四里南港溪之上游。有巨石长十余丈、宽五丈，横亘溪中，俗名石门碇（方言：门碇谓门限也）。其内为潭、水碧色，深不可测。相传郑成功曾掷剑于此。每风雨将作，剑常浮水，附近居民偶彷佛有见之者，故名。或又云：乾隆末，逆匪林爽文战败逃匿于此，埋剑于溪南之蚵莞坪，故名（蚵壳坪，今属曲栗县）。

　　查同治七、八年间，中港庄民柯戆、柯再生、柯添、柯水涌兄弟四人耕于溪南之蚵壳坪，偶掘园得古剑数百，各长四、五尺，宽三、四寸，锋棱宛然。及谋诸治人，而铁质已朽坏不堪用矣。今柯戆兄弟，其人犹在，此近事之可访而知者。或剑潭之名，当以林爽文埋剑得名为实；其郑成功掷剑之事，恐诞妄无稽，不足信也。又查南港溪之南蚵壳坪（今属曲栗县）有石一块，中间凹处，纵横各四、五尺，俗名石舂臼；盖天生自然，不假人力开凿者。相传逆匪林爽文曾捣火药于此，故名。并附载以备考。

　　竹北堡纪胜

　　仙狗迹石在县东三十二里石冈子山半。有石高三丈余、周十余丈，有仙狗踏迹宛然可辨。每天欲雨，石罅吐出浓雾；久雨欲晴，石罅亦起黑烟。岂所谓云根之石耶（新辑）？

　　仰天池在县东三十二里石冈子坪顶。略聚一窝，周广百丈，有泉微注，不溢亦不竭（新辑）。

　　大潭在县北四十五里，周广四里。「厅志」「古迹考」云：『大潭在大溪墘，多产鱼』。今以其用在陂，另详于「水利」竹北堡陂（参「厅志」）。

　　水潭在县北十五里茄冬坑溪中。深三丈余（今淤浅不及二丈）。潭水常浊，经年不清，故名（新辑。互见「山川」「竹北堡川」茄冬溪）。

　　暗潭在县东四十六里咸菜瓮溪中。潭水碧色，深不可测（新辑）。

　　石线潭在县东四十五里咸菜瓮溪中暗潭之下游。两岸多巨石，潭水碧色，深不可测。中产大鲤鱼甚多，长三、四尺，常有重至四、五十斤至七、八十斤者。

　　六角潭在县东四十三里咸菜瓮溪中石线潭之下游。潭水碧色，深不可测。中产巨芦鳗长六、七尺或四、五尺，常有重至数十斤至百余斤者。

　　湾潭在县东三十七里咸菜瓮溪中六角潭之下游。深以数丈计（新辑）。

　　圆潭在县东三十六里咸菜瓮溪中湾潭之下游。深以数丈计（新辑）。

　　新竹县八景（附）

　　「厅志」所采「全淡八景」，隶于今新竹县境内者有四；今就「厅志」中所采山川、园林诸胜新拟四景，与「厅志」合成八景，以备采择。

　　指峰凌霄在县东南五十五里五指山。为「厅志」八景之一（详「山川」「竹堑堡山」五指山）。

　　隙溪吐墨在县西三里隙子溪。为「厅志」八景之一（详「山川」「竹堑堡川」隙子溪）。

　　香山观海在县西十里香山。为「厅志」八景之一（详「山川」「竹堑堡山」香山）。

　　合水信潮在县南十里许合水溪（即隙子溪）之上游（参「厅志」新辑。详「竹堑堡山川」合水）。

　　凤崎晚霞在县东北十二里凤山崎为「厅志」八景之一（详「山川」「竹北堡山」凤山崎）。

　　北郭烟雨在县城北门外郑氏北郭园。「厅志」「古迹考」「园亭」云：『中有「小楼听雨」、「欧亭鸣竹」、「陌田观稼」诸景』（以上「厅志」。今按「北郭园集」中有「北郭园八景诗」）。结构清雅，中有一池，四围亭榭、假山错落布置。环池杂植花果竹木，每值晴阴春景，花光掩映、树色葱茏，一幅天然好图画也（参「厅志」新辑）。

　　灵泉试茗在县东南十里金山面山冷水坑。「厅志」「古迹考」「寺观」云：『灵泉寺有泉回绕，冷水坑清可沁脾，故名』（参「厅志」新辑。详「竹堑堡山」金山面山及「竹堑堡川」灵泉）。

　　濳园探梅在县城西门内林氏濳园。「厅志」「古迹考」「园亭」云：『中有水可泛舟，奇石陡立』。又有二十六宜梅花书屋（「厅志」作三十六宜，系钞刻之讹）、掬月弄香之榭、留客处诸胜（以上「厅志」）。园中植梅最多，红白绿萼，各种俱备。每花开时，游观者络绎不绝。骚人逸客，常借此以开吟社（参「厅志」新辑）。
卷二

　　目录

　　廨署

　　仓廒（社仓附）

　　庄社

　　竹堑堡庄

　　竹南堡庄

　　竹北堡庄

　　竹堑堡社

　　竹南堡社

　　街市

　　竹堑堡街

　　竹南堡街

　　竹北堡街

　　竹堑堡市

　　竹南堡市

　　竹北堡市

　　铺递

　　营汛

　　廨署

　　仓廒（社仓附）

　　庄社

　　街市

　　铺递

　　营汛

　　廨署

