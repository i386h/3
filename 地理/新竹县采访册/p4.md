<!-- { "loadSidebar": true } -->
　　牛埔山在县西五里。其山自石屑仑东方来，高五、六丈，由东迤西，复折而南。两面平直，周列若垣墙。山麓广坦，悉成田园；延及香山一带，皆为台南府城守营隆恩息庄租界。其上一片平冈，丰草茂密，为居民冢牧之地，故名牛埔（详见「碑碣」「宪禁冢碑」、「香山南势山冢牧碑」）。

　　十阄山在县南十五里。其山自三叉岽甲卯方来，盘旋曲折，条干参差，形家目为「芍药」格，而边短边长、分枝错出者也。北为摩天岭，迤南为南隘山、宝斗仁山，迤西为茄冬湖山。

　　摩天岭在县南七里。其山自十阄山东南方来，高十余丈，巉岩峻峭。其内蜿蜓错杂，围绕重重，有竖林山、古车路山、大廓山、砻钩崎，转西为双乳山，迤北为印斗山。

　　印斗山在县西南六里。其山自摩天岭东南方来，高十余丈，顶方而平，周广四、五十丈，形似棋枰，土则黄壤。旁有四隅，各分枝干下垂，形家目为「印斗之绶」。其下为韭菜坑民居三、两；产柿、桃、李、黄梨。

　　茄冬湖山在县西南十里。其山自十阄山东南方来，蜿蜓倚伏，大小不一。山中村落之大者名茄冬湖庄，民居四十余户。其余沿山各坑民居错落，或三、或两。产柿、芭蕉、绿竹笋。迤南为触子山（俗作■〈毛石〉仔，或作矺仔。今绎方言细按字义，应作触子为是）、为草漯山。迤西束峡脉若蛛丝、峰峦迭出者，西北为大坪顶山、正西为香山、西南为稷仔坑山。

　　香山在县西十里。其山自茄冬湖山东方来，形颇平坦，直如屏障；延袤七、八里，高五、六丈。诸山罗列，俯临大海；每当潮回之候，浊浪排空、惊涛舄地。登高而望，汪洋万顷，雪卷银翻，别开世界；为「厅志」八景之一。山下有香山塘庄，民居五十余户。又有顶寮街，民居六十余户；下寮街，民居八十余户：皆为南北往来官路之冲。

　　稷子坑山（俗或作息仔坑）在县西南十五里。其山自茄冬湖束峡而西，宛转南行，翠岫重重，邱壑无数。山麓民居十余户，产橘、柚、黄梨。又南行为中隘山，山中荔枝满林，龙眼数十株；田园亦有数十甲，民居二十户。

　　宝斗仁山在县南十六里。其山自十阄山东北方来，擘为数干，条分缕晰；中有一阜形颇象方，高丈余。民居十余户。

　　南隘山在县南十五里。其山自十阄山北方来，形势超拔，蔚然挺秀，高八、九丈。下开平原，周广数里。有郑姓南村别墅，背山卜筑；茅屋十数间，结构精致。屋后因山布置，自高而下层层种花。每当春、夏之间，红、紫争艳，如列锦屏，颇擅山林胜概。门前有一池，周广二十余丈，深以丈计。其外为南隘庄，民居十九户。山麓宽平，田园甚广，产乌尖米，颇著名。果则荔枝、龙眼、葡萄、柑、橘、油柿；荔枝尤多，亦最佳。向东则满山黛色，样若蛾眉；可以探幽，可以选胜。

　　赤柯坪山在县东南三十二里。其山自竹南堡狮头山南方来，迤而东北行，束峡层层。中开两坪，形皆象圆，一名大铜罗圈、一名小铜罗圈。复绵延起伏，细敛蜂腰，由干亥方行，巍然高耸起重迭金星。两旁弦棱周匝，中间一带平埔由高递下，恍如上下床。内则池鱼甘美、花果鲜新，外则四围包裹，密荫浓遮。下为月眉溪，曲流回绕。山水之佳，俨别有洞天焉。

　　尖笔山在县东五十余里。其山在五指山之东北，于新甲坜山窝中特地耸起，高五十余丈，奇丽莫匹，秀比毫尖；为县治右肩，与竹南堡之狮头山遥遥相对。山后有生番社，名猫力社；土目一名，番丁五十余名。山窝名尖笔窝，垦佃与合番子杂处，各有数户。又西北行为大山。

　　大山在县东三十五里。其山自尖笔山之北番界中骑龙山东南方来，挺拔百余丈，高与五指山埒；巍然矗立，如将军仗剑形。上颇尖秀，悬岩千尺；其蚕丛险阻，几于鸟道能通。下有小山，高十余丈，名狮头岩。又其下束峡而复起者，曰横山。

　　横山在县东三十二里。其山自大山束峡复起，高五、六丈，其形端直而长。山上民居五十余户，名横山庄。其下为猴洞庄，一片平原，良田数十甲。外为溪埔，即五指山、油罗山两溪汇流处也。

　　油罗山在县东五十五里。其山自天马峰脱肩而北，势甚高耸。有溪一道自内山番界中流出，自东而西。溪以南为大油罗社、小油罗社。大油罗社有土目六人：一曰殊荆吗哩，领番丁六十余名；二曰乌茅乌督，领番丁二十余名；三曰吗哩打棍，领番丁七十名；四曰带木可学，领番丁二十余名；五曰打兰沙委，领番丁四十余名；六曰吗哩吗荆，领番丁十余名：共计番丁二百四、五十名。小油罗社有土目五人：一曰摆学埋呢，领番丁五十名；二曰马犁较那，领番丁一百名；三曰哇丹加喇木，领番丁四十余名；四曰谓零呢，领番丁四十余名；五曰打摇鼎亚学，领番丁八十余名：共计番丁三百余名。统归于大油罗社殊荆吗哩为总土目总领之。溪以北为木树仁社、加喇摆社。木树仁社有土目四人：一曰也谓眉为，领番丁三十余名；二曰留名吗学，领番丁五十名；三曰吗哩鼎亚木，领番丁四十名；四曰哇丹摆悦，领番丁四十余名：共计番丁一百六十余名。加喇摆社有土目七人：一曰带木麻里，领番丁六十名；二曰留名哇督，领番丁七十名；三曰留名姑欲，领番丁二十余名；四曰摆学乃完，领番丁四十余名；五曰如完打摇，领番丁一百名；六曰也为吗哩，领番丁四十余名；七曰如完哦何，领番丁一百二十名：共计番丁四百余名。以上木树仁、加喇摆两社，均归于加喇摆社带木麻哩为总土目总领之。产木料、樟脑。由油罗山西出为大山，迤北转折而西为鹿寮坑山、为石壁潭山。

　　石壁潭山在县东二十五里。其山自油罗山东方来，高七十余丈。崇嶐耸峙，如将军坐帐形。山半广而坦，民居二十五户，田园多肥美。内有山杉木一林，果则荔枝、葡萄、橘、柚、柑、梨，龙眼尤多。山麓有潭，深不可测，真所谓山高水深也。又西北行为五股林山；迢递而下，其势渐低，又为九芎林山。

　　九芎林山在县东二十里。其山自石壁潭东南方于麻竹窝再起峰峦，至赤柯寮过一小脉又耸而起，高十余丈，势颇平直，其下村店排列，各循山麓而居，名九芎林街；民居百余户。产龙眼、黄梨、芭蕉、柿、筀竹、绿竹笋。又西北行为犁头嘴山。

　　犁头嘴山在县东十二里。其山自九芎林山东南方来，高十余丈。绵亘数里，渐趋而下，势渐低小；形如犁头之尖，故名（方言谓■〈耒召〉曰犁头；其末尖锐，故曰嘴）。山上民居错落□□户。有寺名莲华寺，寺旁即县城往新埔咸菜瓮之通衢。又西北行至山尾，俗名断龙颔；竹北堡枋寮溪由此出焉（溪南属竹堑堡，溪北属竹北堡）。

　　五虎山在县东四十二里。其山在咸菜瓮街之南，与鹿寮坑相对，高二十余丈。数峰耸峙，势颇雄伟，以象形得名。山下，即咸菜瓮溪之渡船头。又迤逦西行，迭起峰峦，六里为上横坑山。

　　上横坑山在县东三十六里。其山自五虎山东方来，山上民居七十户；高二十余丈，曲折周回，岩岫重迭。山南盘旋围绕七、八里，即石壁潭、九芎林一带诸山。又西行三里为下横坑山，又四里为上南片山，又三里为下南片山，又三、四里为上内立山、下内立山，又西行五、六里即犁头嘴山之山背也。

　　竹南堡山

　　狮里兴山在县南六十余里。其山在番界中，群峭摩天，深林繁密，樟树尤多。沿山一带各番社，共计有番丁二百余名，有总土目曰日阿拐、土目曰丝踏尾、曰解幼眉领之；性颇驯狎。脑户杂处，煎熬日众。查狮里兴一带由狮头驿南入十余里，虽壑绝岩深，地少平坦；然数年后，大树为墟，若垦而耕之，可得良田数百甲。

　　狮头山在县南四十二里。其山自竹堑堡内山番界中天马峰东方来，在狮里兴山之北，与象鼻山对峙，中隔一溪。高四十余丈，嵯岈岌嶪，形奇而怪，状如怒狮，故名。又壬方行为赤柯坪山、辛方行为三湾山。

　　三湾山在县南三十二里。其山自狮头山东方来，顿跌起伏，西现仙桥峡陡起峰峦，高三十余丈。顶大而平，登临远眺，觉众山迭翠，万象俱涵。产靛、蔗、茶。下有三湾街，民居八十余户。又北行为平潭山。

　　诰轴山（俗名神桌山）在县南五十六里。其山自曲栗县番界中南方来，在狮头山之西，两相对峙。高五十余丈，形如儿案，而两旁高起。山上大树森密，人迹罕到。所居之番，盖半生、半熟，行者尚视为畏途。又东北行为屯营山、为南埔山、为象鼻山，迤西为接隘子山。

　　象鼻山在县南四十二里。其山自诰轴山而来，在狮头山之南，高四、五丈。形势迤长，宛如象鼻，故名。

　　接隘子山在县南四十六里。其山自诰轴山东方来，由屯营山迤而西，束过蜂腰，高十余丈，形如仰瓦。相传开垦之初，此山南北各设隘寮，山北归徐元官把守、山南归罗庆二把守。两隘相距只隔一山，故名接隘。光绪十五年新、苗分治，此山在南港溪头为两县交界之处。前署新竹知县方祖荫、署新竹知县张廷■〈示干〉、代理曲栗知县林桂芬会勘定界，立一界碑于此（互详「碑碣」「新苗分界碑」）。又北行为员林子山。

　　员林子山在县南三十八里。其山自接隘子山绵亘北出，峰峦无数，细嫩拖蓝，高或四、五丈，或五、六丈。山下民居四十余户。又北行为腰肚角山（方言谓兜肚曰■〈月斗〉子、谓皮兜肚曰腰■〈月斗〉。今按字义，应作「肚」字为是）。

　　腰肚角山在县南三十二里。其山自员林子山而来，与三湾山对峙。壁立秀削，高五、六丈。形曲如钩，又如蛾眉，上颇平坦。又北行为内湾山。

　　内湾山在县南二十八里。其山自腰肚角南方来，有头湾、二湾之称，高各五、六丈；半山化为平埔，悉垦成园。山下为内湾庄，民居七十余户。西出为大份坑山、小份坑山，迤南为茄冬坑山，再南为鹿厨坑山。

　　鹿厨坑山在县南三十里。其山自内湾山东北方来，缠绵围绕，干折枝分；山上一望蔚蓝，盖相思树也。山中村落，民居四十余户。以内则林壑参差，层峦百出，为石马店山、永和山、鸟漈子山；嵯峨崱屴，莫可名状。

　　八股山在县南五十二里。其山自接隘子山东方来，高六、七丈，长八、九里，罗列如城垣。山中村落名八股庄，民居六、七十户。下有大仑横亘，名宰猪崎。再折而西为内大坪山，地颇平坦，产苎麻、靛、蔗。又随溪转折为龙眼宅山，内有山窝，民居三、五户；环植龙眼百余株，故名。又西北行为藤寮坪山。

