<!-- { "loadSidebar": true } -->
　　内湾圳在县南二十八里。于九信埔引二湾溪水西行，计长二里。溉田三十余甲。咸丰七年，庄民凑合十股开浚。又西行，入于内湾溪。

　　牛栏堵圳在县南二十七里。于斗换坪山后引内湾溪水西行八丈余，凿山三十二丈引水出；西行二十余丈，又凿山二十四丈引水出；西行二十余丈至牛栏堵。溉田四十余甲。咸丰四年十月，林梅二、林梅四等开浚。又西南行，入于头分溪。

　　茄冬坑圳在县南二十七里。于茄冬坑顶埔引内湾溪水西南行，计长三里。溉田一百五十余甲。道光间，徐九二开浚。又西南行，入于头分溪。

　　流水潭圳在县南二十八里。于流水潭庄后引头分溪水西行，计长四里。溉田五十余甲。道光间，刘焕文开浚。又西行，入于溪。

　　以上竹南堡圳十条，皆「厅志」所未载；今据访情形辑补。

　　竹北堡圳

　　咸菜瓮嵌顶圳在县东四十三里。于上游八里引牛栏河溪水潴为陂，西南行八里至咸菜瓮嵌顶圳，长二里。溉田三十余甲。又西南行至暗坑子，入于咸菜瓮溪。

　　咸菜瓮嵌下圳在县东四十二里。于渡船头引咸菜瓮溪水西北行经咸菜瓮街后，计长二里余，溉田三十余甲。又西北行至暗坑子，入于咸菜瓮溪。

　　湾潭圳在县东三十七里。于湾潭（潭广百丈）引咸菜瓮溪水西行二十余丈至水坑口潴为陂，又一里至旱圳，又三里至石冈子。溉田三十余甲。陂长年收水租榖三十五石。

　　蛤子窟圳在县东三十四里。于水坑口引咸菜瓮溪水西行一里至石冈子，又二里至乌树林，又一里至醮寮埔。溉田二十八甲。道光间，□□□鸠资开浚。陂长年收水租榖二十八石。又行一里，引水入水汴头圳，又引水入五分埔圳。

　　石冈子圳在县东三十二里。于上游三里顶坪林嵌下引咸菜瓮溪水西行三里至石冈子，又三里至乌树林，又一里至醮寮埔。溉田百余甲。于乌树林各田尾散入于水汴头圳。

　　水汴头圳在县东二十七里。于乌树林引咸菜瓮溪水潴为陂，西行三里至水汴头，又一里至六股。溉田四十六甲。嘉庆间，各田主鸠资开浚。陂长年收水租榖四十六石。又西行二里至五分埔，引水入五分埔圳。

　　五分埔圳在县东二十五里。于五分埔引水汴头圳水西行，计长二里。溉田三十余甲。陂长年收水租榖十石。又西行至霄里溪口，入于新埔大溪。

　　新埔圳在县东二十二里。于上游三里五分埔引咸菜瓮溪水潴为陂，西行二里至田心子庄，又于霄里溪尾引霄里溪水潴为小陂，西行，计长二里许。溉田三十余甲。乾隆间开浚。陂长年收水租榖三十石。其五分埔之水，由田心子庄西行三里至庄尾，入于新埔大溪（五分埔筑陂所引之水，溉新埔溪南之田为多，亦有兼及溪北者。溪南属竹堑堡，溪北属竹北堡。霄里溪尾所引之水皆溉新埔溪北之田，属竹北堡）。

　　田心子圳在县东二十二里。于石头坑口引新埔大溪水西行，计长百余步。溉田十余甲。又西行至圆潭子，入于溪。

　　大茅埔圳在县东二十九里。于上游五里三夹水引水潴为陂，西南行五里至大茅埔，又二里至小茅埔。溉田三十余甲。光绪七年，蔡景熙、吴五芳、朱廷辉、林大椿等鸠开浚。又西行，入于霄里溪。

　　阎王崎圳在县东二十七里。于阎王崎头小茅埔嵌下引霄里溪水潴为陂，西南行，计长二里许。溉田二十甲。道光十八年，林坤开浚。又西南至四座屋嵌下，仍入于霄里溪。

　　四座屋圳在县东二十四里。于上游五里九芎湖口大坪嵌下引霄里溪水潴为陂，西南行一里，过枧五丈；又一里至箭竹窝口、下林排，过枧二丈；又半里，凿山五十丈引水出；又西南行三百步，凿山五十余丈引水出；又西南行五百步至阎王崎，过枧三十余丈；又西南行百余步，凿山七十余丈引水出；又西南行三百（？）枧二十余丈；又六百步至四座屋，过枧三十丈。溉田六十余甲（箭竹窝口、下林排等庄三十余甲，无水租；四座屋二十余甲，陂长年收水租榖二十余石）。道光十八年，林坤开浚。又西南行二里至新埔街头大厝场，引水入枋寮圳。

　　枋寮圳在县东北十五里。于上游九里四座屋嵌下引霄里溪水潴为陂，西行五里至三角埔，折而北行二里许至平窝口（俗名待人窝）又潴为陂，又西行二里许至枋寮庄。溉由二百余甲。乾隆间，□□□鸠资开浚。陂长年收水租榖七十余石。又西行三里至下排子嵌下，入于枋寮溪。

　　猫儿碇圳在县北十里。于大眉庄头新官路边引凤山崎溪水潴为陂，西行六里至田九厝庄，建木为闸，水分为〔三〕汴：北汴由凤山崎下沿山西行，溉顶下山边等庄田。南汴西南行一里至后面庄，入于溪。中汴西行半里至车路头，又建木为闸，水分四汴：其一西行一里许至山脚庄并顶下、田心子等庄，又半里至羊寮港入于海；其二西行半里至东势庄，又一里至嵌顶庄后，入于溪；其三西行二里至嵌顶庄，入于溪；其四西南行一里至嵌头厝，入于溪。乾隆十二年，各田主鸠资开浚。

　　青埔子圳在县北二十五里。于三脚寮溪引水潴为陂，西行五里至青埔子庄（水道所经，溉田之处计长八里）。溉田百余甲。□□□□间，垦户徐国华开浚。□□□年，郑恒外承买青埔子庄田园，自备工本重修。

　　三七圳在县北三十八里。于大溪漘南岸垒石截流西南行，溉溪南陂头面、老厝、大竹围、社子顶、下槺榔子、笨子港等庄田七百甲余；水仍由大溪西行，沿溪引水溉溪北隘口寮、营盘下、红瓦厝、甲头厝、赤牛椆、下庄子、嵌头厝等庄田三百甲。总计溪南田业得水七分，溪北田业得水三分，故名三七圳。圳头至水尾，计长二十七里。溪南七分之水，由笨子港西北行入于海；溪北三分之水，由嵌头厝西南行入于海。乾隆八年，曾昆茂开浚，每年不收水租。曾昆茂故后无嗣，各佃佥议于每年八月鸠捐百余金（各庄佃人每丁各出钱三十余文），演剧、刑牲致祭，轮流办理，永远勿替，以报其功德。同治十二年，徐熙拱重修，禀请同知向焘出示有案（按此圳虽引大溪之水，其实大溪宽数十丈，来源无多；偶遇旱干，全溪枯竭，点滴俱无，但见白石皓皓耳。有溪、有圳之名，而实半资雨水为功，未可尽恃溪圳为用。故总计水道所经，溉田虽有千甲之数；然可保无虞者，亦不过上游二、三百甲耳。此大溪漘一带之田，所以为旱田也）。

　　大窟在县北五十里。于高山下引山坑泉水西行三里至双连陂（双连陂亦于此引水，互见竹北堡陂），又西行五里至大窟（窟宽六、七丈，水流至此稍聚），又西行六里至嵌头子，俗名嵌头子溪，沿溪引水溉田约百甲。又西行五里至青山子，入于海（按此窟水道所经，计长二十余里。来源虽无多，然非遇大旱，雇足以资灌溉。无圳之名，而实为圳之用，亦天地生成之水利也。故附载于水利）。

　　竹堑堡陂

　　员岽子陂在县东南三十二里。于员子岽嵌顶引山坑泉水潴为陂。周广六百四十余丈，溉平埔顶并老隘头田二十甲。咸丰间，陈士义开筑。光绪八年，甘廷汉重修。

　　芎蕉坑陂在县东九里。于芎蕉坑口引山泉水西南行潴为陂。周广五十余丈，溉田十余甲。同治间，郑颖记开筑。

　　枧头坜陂在县东南三十里。于柳树湳引山坑水东行、又于小大湖引山坑水北行各二里许，至枧头坜潴为陂。周广二里许，溉老隘头田十余甲。咸丰间，彭庆添开筑。

　　赤柯坪陂在县南四十里。于赤柯坪坑口引山坑水北行潴为陂。周广二里许，溉田十余甲。光绪十五年，黄金石开筑。

　　竹南堡陂

　　小坪陂在县南二十里。于小坪山坑内引山阮水潴为陂。周广二百五十余丈，溉田三十甲。道光间，林占梅开筑。

　　鹿厨坑陂在县南三十二里。于鹿厨坑口引山坑水潴为陂。周广二百二十余丈，溉田二十甲。道光间，李溪开筑。咸丰间，徐官二重修。

　　湳坑陂（一名新车路陂）在县南三十四里。于湳坑口引山水潴为陂。周广二百三十五丈，溉田五十甲。道光二十四年，黄阿爱同十股开筑。

　　茄冬坑陂在县南二十七里。于茄冬坑山下引山坑水潴为陂。周广一百一十三丈，溉田三十余甲。道光间，徐九二等开筑。

　　竹北堡陂

　　竹北堡，自凤山崎以北沿红毛港大溪漘一带，地高而燥，绝少水源。农人随地筑陂，周广数甲或十数甲者，所在皆有。然皆赖天时降雨，虽有陂之名而未可恃陂为用。兹举其陂面最大而兼有泉水稍资挹注者，略载一二；其陂面虽大而全无点滴水源者，不载。

　　大潭陂在县北四十五里。于上游十里溪尾引山坑水西行一里许至横圳顶，折而南行三里许，又折而西行三里至大潭庄潴为陂。周广四里，溉田百余甲（「厅志」卷十三「古迹」：『大潭在大溪墘，多产鱼』。今查此潭虽名为潭，其实为陂，用亦在陂；故列于水利）。

　　红塘陂在县北四十八里。于上游溪尾引山坑水西行六里至大潭庄之东潴为陂。周广五里许，溉田四百余甲。陂面每年产草二十余万斤，农人牧牛、爨火悉取资焉。

　　后湖陂在县北四十三里。于新厝庄北首引山坑水北行二里至后湖潴为陂。周广四里，溉田百余甲。陂面每年产草十余万斤。

　　双连陂在县东北五十里。于高山下引山坑水西行二里潴为陂。周广三里余，溉田五十余甲。
　

卷四

　　目录

　　书院（试院附）

　　义塾

　　社学

　　祠庙

　　寺观

　　书院（试院附）

　　义塾

　　竹堑堡义塾

　　竹南堡义塾

　　竹北堡义塾

　　社学

　　竹堑堡社学

　　竹南堡社学

　　祠庙

　　竹堑堡祠庙（上）

　　竹堑堡祠庙（下）

　　竹南堡祠庙

　　竹北堡祠庙

　　寺观

　　竹堑堡寺观

　　竹南堡寺观

　　竹北堡寺观
　
卷五

　　目录

　　碑碣（上）

　　竹堑堡碑碣（上）

　　碑碣（下）

　　竹堑堡碑碣（下）

　　竹南堡碑碣

　　竹北堡碑碣

　　碑碣（上）

　　碑碣（下）

　　碑碣（上）

　　竹堑堡碑碣（上）

　　竹堑堡碑碣（上）

　　钦定卧碑

　　——在县城内东南隅明伦堂左畔。高五尺七寸，宽三尺五分；座高一尺，宽三尺六寸。正书二十三行，行二十九字。

　　顺治九年题准刊立卧碑，置于明伦堂之左，晓示生员。

