<!-- { "loadSidebar": true } -->
　　咸菜瓮渡在县东四十二里咸菜瓮溪，为咸菜瓮适竹堑堡鹿寮坑、北埔各庄之所。两岸相距二十余丈。北岸属竹北堡，南岸属竹堑堡。民渡船一，道光间设。渡船钱四文。

　　南济安义渡在县东三十里咸菜瓮渡之下游，为水汴头适竹堑堡坪林各庄之所。两岸相距三十丈。北岸属竹北堡，南岸属竹堑堡。义渡船一，光绪十八年绅士陈朝纲捐设；并施义租一十九石（田在溪南竹堑堡南片庄），每年除给渡夫工食谷一十七石外，尚剩二石存作修船之用。

　　广安义渡在县东二十二里新埔溪南济安义渡之下游，为新埔适竹堑堡九芎林各庄之所。两岸相距三十余丈。北岸属竹北堡，南岸属竹堑堡。义渡船一，道光间绅士潘荣光捐设。光绪十九年，荣光次子澄汉捐施义租一十五石，以充每年渡夫工食经费。

　　新埔口渡在县东二十一里新埔溪广安义渡之下游，为新埔各庄入县城之所。两岸相距三十丈。义渡船一，光绪初绅士蔡景熙捐设。又于秋冬水小，架搭木桥以便行人。来往渡船钱四文。

　　枋寮渡在县东北十三里新埔口渡之下游，为枋寮庄适竹堑堡犁头嘴尾各庄之所。两岸相距三十余丈。北岸属竹北堡，南岸属竹堑堡。民渡船一，渡船钱四文。

　　以上竹北堡义渡、民渡共计□条，新辑。

　　北势子渡在县北十里凤山溪之下游，为县城适竹北堡猫儿碇各庄之所。两岸相距三十余丈。北岸属竹北堡，南岸属竹堑堡。民渡船一，咸丰间庄民捐设。渡船钱四文。

　　义冢

　　竹堑堡义冢

　　巡司埔尾义冢在县南一里许巡司埔尾虎头山下。乾隆间，绅士禀请置（见「竹堑堡碑碣」「宪禁冢碑」及历任同知知县告示）。同治六年，旧淡水厅同知严金清清厘冢界，亲诣勘明，丈得何太田九分八厘、何千田六分一厘六毫、园五分七厘六毫、傅家旷埔五分四厘、郑戆田五分四厘八毫、黄复田九分七厘九毫、郑烧辉园四厘八毫、蔡考园五厘四毫、土地公园四分三厘二毫，共计田园埔地四甲七分七厘三毫，皆系侵占冢地；饬差拿办，限令将田园陂塘填塞平复，以复义冢在案。

　　中冢在县城南二里巡司埔义冢之西。乾隆间，绅士禀请置。道光十六年，淡水同知玉庚捐廉，谕绅士葬寄停大众庙无主骸罐三百余具于此（详「竹堑堡碑碣」「义冢碑」）。

　　按「厅志」云：『中冢，一在厅治南门外巡司埔尾，一在中冢边。道光十六年，署同知玉庚谕诸绅士捐设』。今按巡司埔尾土名外较场，在虎头山之下，无中冢之名；中冢乃在外较场之西，即土名中冢。宪禁冢碑云：『乾隆四十二年间，息庄佃民及诸绅士人等先后佥请各前宪准以香山牛埔内、外狮山一带山麓旷地并巡司埔、枕头山、蜈蜞窝、鸡蛋面设为义冢各在案』。因知巡司埔尾义冢及中冢即「宪禁冢碑」内所云巡司埔之地；其建置在乾隆年间，非始于道光十六年同知玉庚也。玉庚乃于道光十六年二月就中冢之地捐葬寄停无主骸罐三百余具耳。即玉庚所立义冢碑亦云：『再查大众寺旁有公山一区，平原爽垲，可以卜葬』。是玉庚以前早已置为义冢；碑文具在，可考而知也（详见「竹堑堡碑碣」「宪禁冢碑」、「示禁碑」、「义冢碑」）。

　　土地公坑埔顶义冢在县城外东南一带。东自埔顶外车路起、至石头坑止，计五百六十丈；西自土地公坑崎顶路左起、至双溪崎头止，计三百七十丈；南白双溪崎头起、至外车路止，计八百八十丈；北自石头坑起、至吴奇坑仑透土地公崎顶止，计八百八十丈：共计周广二千六百九十丈。道光七年淡水同知李慎彝以郭、陈、苏三姓控争埔园缠讼不休，谕饬城工总董曾青华等筹款置买并据郭棠棣自行禀充，即饬总董量明丈尺，立石为界，绘图附案（详见道光八年同知李慎彝告示及竹堡堑义冢各碑）。

　　再查土地公坑埔顶义冢总界外，尚有青草湖、芎蕉湾、大崎、中心仑、石碎仑、头埔、二埔、隙子山、虎头山、蜈蜞窝、十八尖山、鸡蛋面、枕头山、金山面等处山场，概系官山冢地。又自树杞林起、至中港三湾止连络七十余里及金广福垦界内旱瘠埔窝、无碍田地陂圳者，自乾隆以来历任淡水同知示定，概准民间随处瘗葬，不准藉垦阻挠、需索有案（详见竹堑堡义冢各碑及历任同知知县告示）。

　　以上竹堑堡义冢计三条并附载各条，参「厅志」并据碑碣案卷详载。

　　香山南势山义冢在县西南四、五里牛埔一带诸山。东至隘口坑，西至姚家陂，南至狮头山，北至田园墘。乾隆二十四年，淡水同知杨愚因黄姓具控地棍叶绍任占垦，亲诣勘明讯断，作为冢牧之地，不准占争。四十四年，同知成履泰又经讯断，四十七年立碑牛埔隆恩桥畔示禁（详见「竹堑堡碑碣」「香山南势山冢牧碑」及义冢各碑、历任同知知县告示）。

　　员山子番子湖义冢在县东十里头重埔一带诸山。东至山顶，西至大圳沟，南至坑沟，北至林钦堂及各佃头。东西丈明九百三十丈，南北丈明九百六十丈。乾隆四十一年间林钦堂、曾日辉等倡捐置买，作为冢牧公所。咸丰二年四月，淡水同知张启煊查勘核准，立碑头重埔示禁（详见「竹堑堡碑碣」、「员山子番子湖冢牧禁碑」、「冢牧申约」并禁碑）。

　　土墼窝口义冢在县东二十里。周广一里许。嘉庆间，郑用锺置。

　　土墼窝内义冢在县东二十里。周广一里。光绪初，郑如椿置。

　　高枧头义冢在县东二十三里。周广二里许。道光间，彭兴业、徐阿聪置。

　　树杞林义冢在县东南二十五里。土名牛屎崎。嘉庆末，金惠成、杨送辉置。

　　大窝义冢在县东南三十里，土名茅子冈口。周广一里。光绪十年，彭荣坚置。

　　员岽子义冢在县东南三十三里。周广六百步。光绪十年，彭殿华置。

　　北埔义冢在县东南三十二里。周广六百余丈。光绪十年，垦户姜绍基置。

　　以上竹堑堡义冢计九条，新辑。

　　附录历任同知知县告示（照案校录。其已勒碑之示另载竹堑堡碑碣）

　　道光八年五月初三日署淡水同知李慎彝告示

　　为慕义充公，以便营葬事。本年九月二十五日，据本城铺户郭逢茂（即郭棠棣）禀称：缘蒙善政风行，谕令城工总董等查买冢地，利民茔葬。适棣有郭、陈、苏公共开垦南势山一带界内埔地一所，东西南北四至共有二千六百九十丈，堪作冢地，经总董曾青华等□□□□首议找价。该棣虽愚，而仁宪乐善之心宁不知感。兹向陈□□□□明归一充作义冢，以尽小民慕义之忱。合将买契一纸禀缴，伏乞恩准勘明，立碑定界存案；一面出示晓谕禁止荫堆，以杜侵占之弊。庶民得有葬所，合属藉以可恃』。计禀缴买契一纸。据此，查竹堑城工已竣，雉堞崇墉巩固，可垂久远。特城外□无旷地，贫民棺柩无处寄土栖幽，谕令城工总董筹款置买。今该铺户禀称愿将己业南势山一带界内埔地四至共二千六百九十丈，充作冢地；殊见该民乐善急公，克敦礼让，实堪嘉奖。已饬城工总董丈界立石去后。兹据城工总董进士郑用锡、监生曾青华禀称：『查勘该处土名土地公坑埔顶山场一所，由金山面干龙入脉。郭棠棣充冢之地，东自埔顶外车路起、至石头坑止，丈明五百六十丈；西自土地公坑崎顶路左起、至双溪崎头止，丈明三百七十丈；南自双溪崎头起、至外车路止，丈明八百八十丈；北自石头坑起、至吴奇坑仑透土地公崎顶止，丈明八百八十丈：四至界址合共二千六百九十丈，与郭棠棣所禀无异。经打造界石，照丈立界。理合绘图禀复请示诣勘。再所充冢地界内，尚有埔园一所。应请出示，不得仍前耕种』等情。计禀图说一纸前来。除批示并亲诣履勘外，合行出示晓谕。为此示仰合属绅衿士庶人等知悉：尔等即便遵照，须知南势山之土地公坑埔顶至吴寄坑仑一带埔地，既充义冢，即系官山。凡有孤贫穷独，俱一体鳞葬。但不准私培荫推，亦不许争较，以私废公。至所充冢地界内埔园一段，自应归入冢地。该附近民人等亦不得私行耕种，影射渔利。倘敢故违，一经察出或被指控，定即严拿究办，决不姑宽。各宜懔遵毋违！特示。

　　同治六年四月二十六日署同知严金清告示

　　为出示严禁事。照得本分府访闻南门外巡司埔、中冢、外较场、枕头山、虎头山、十八尖、鸡卵面、出粟湖、双溪、崎头、青草湖、头埔、二埔、中心仑、粪箕湖、芎蕉湾、隙子山官地，均系埋葬骸骨。近有不法奸民私在该处开垦，甚将骸骨堀毁，言之大堪发指。除签差查勘访拿重办外，合行出示严禁。为此示仰该处居民人等知悉：尔等嗣后毋得擅在该处私行开垦。自示之后，倘敢抗违，一经查获或被指禀，定即严拿从重惩办，决不姑宽。其各懔遵毋违！特示。

　　光绪元年五月二十六日同知陈星聚告示

