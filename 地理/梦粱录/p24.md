<!-- { "loadSidebar": true } -->
　　释老之教遍天下，而杭郡为甚。然二教之中，莫盛于释，故老氏之庐，十不及一。但老氏之教，有君臣之分，尊严难犯，报应甚捷，故奉老氏者，倍加恭敬，不敢亵渎，此释氏之所不如也。且在城宫观，则以太乙、万寿为首，余杭、洞霄次之。其他外郡，如醴泉、佑神、集禧、崇禧等观又次焉。此朝廷以待老臣执政闲居、侍从卿监，除提举主事之职，优宠也。今摭宫观在杭者，除御前十宫观外，编次于后。天庆观，在天庆坊，以奉圣祖保生天尊大帝香火。郡家官僚，朔望到任，俱朝谒于此。报恩观，在观桥南报恩坊。元贞观，在贡院西巷。旌忠观，在丰乐桥东北，以奉凤翔府和尚原三圣庙香火。中兴观，即伍相公庙，后天明、承天，即梓潼庙。天庆、灵应、至德、崇应六宫观，俱在吴山之左右。鹤林观，在俞家园。景隆观，在新门外水府。净鉴观，在清水闸。玉虚观，奉三官。表忠观，奉钱王五庙香灯，在龙山左右。贞武观，在太和寺后。玉清宫，在葛岭下。旌德观，在苏堤先贤堂后。云涛、上清两宫观，俱在雷峰塔寺之右。冲虚观，在履泰乡。太清观，在龙井山。景星观，在临平岳祠之侧。顺济宫，在汤镇岳宫之左右。外有在城及附郭女冠宫观者九：曰福田、新兴、明贞、神仙、承天、西靖、灵耀、长清等宫。余外七县，首以余杭大涤洞天，即洞霄宫也。以下宫观，二十有三：如洞霄宫者，按诸志书云：“自汉武帝迄唐五代，至宋一千九百余年，元名天柱，宋大中祥符年赐观额洞霄。”按《真境录》云：“宫有五洞交扃，九峰回挹，千岩万谷，秀聚其中，或泉飞彤厦之檐，云锁碧坛之角，祥光神异，兼木返于春秋，抚掌泉灵，更丹藏于翠石。”又有亭馆者七，扁曰“漱玉”、“超然”、“税驾”、“翠蛟”、“飞玉”、“宜霜”、“聚仙”、“贞挹”是也。自晋宋以来，得道之士，许迈而下，凡二十有四人焉。更有神异“捣药禽”，盖山中异鸟最多，仅有其一，昼隐夜鸣，莫得而见，声音清亮，彻旦不绝，类如杵药之声。曰五色云气，出于洞中。高庙脱屣万几，颐神物表，遂于乾道二年，自德寿宫行幸山中，驻跸累日，敕大官进蔬膳，御翰《度人经》以赐。自有天地，即有此山，殊尤之迹胜矣。苏文忠公诗：“上帝高居悯世顽，故留琼馆在凡间。青山九锁不易到，作者七人相对闲；庭下流泉翠蛟舞，洞中飞鼠白鸦翻。长松怪石宜霜鬓，不用金丹苦驻颜。”又方干诗：“早识吾师频到此，芝童药犬亦相迎。师今一去无消息，花洞石泉空月明。”其余名贤赋咏，不尽详述。又有道堂者，如西湖崇真道院、灵应希真道堂以下，城内外约有二十余处，皆舍俗三清道友，及接待外路名山洞府往来云水高人，时有神仙应缘现迹，详于志传。
　　城内外寺院
　　明庆寺，在木子巷，凡朝家祈祷，及宰执文武官僚建启圣节道场咸在焉。仙林慈恩普济教寺，在盐桥东。寺有万善大乘戒坛，僧尼受戒法之地。太平兴国传法寺，在佑圣观东。千顷广化院，在木子巷北，系群臣僚佐建启圣节道场及祈祷去处。城内寺院，如自七宝山开宝仁王寺以下，大小寺院五十有七。倚郭尼寺，自妙净福全慈光地藏寺以下，三十有一。又两赤县大小梵宫，自景德灵隐禅寺、三天竺、演福上下、圆觉、净慈、光孝、报恩禅寺以下，寺院凡三百八十有五。更七县寺院，自余杭县径山能仁禅寺以下，一百八十有五。都城内外庵舍，自保宁庵之次，共一十有三。诸录官下僧庵，及白衣社会道场奉佛，不可胜纪。或僧行欲建道场殿宇，则持钵游于四方，能事者干缘，不日可以成就，惟道坚志愿无二心耳。
　　僧塔寺塔
　　杭城有古僧塔者，如上竺寺有隋朝僧贞观法师东冈塔，竹阁有唐朝鸟窠师塔，四圣观御园玛瑙坡高僧塔，放马场栖真院赞宁塔，宝胜寺后山法慧大师塔，龙井寿圣寺辨才和尚塔，塔前有双株海堂。其寺塔者，如六和慈恩开化寺曰六和塔，荣国寺曰南高峰塔，景德灵隐寺曰北高峰庙塔，崇寿寺曰保叔塔，又显严院寺曰雷峰塔，曰圣果寺塔，定民坊曰佛牙塔，广化寺曰辟支塔，南山延寿法显院曰华严塔，净因寺曰双石塔。六中祥符开元寺广九里，自南渡初，斥西北充军器所、作院及民居，寺元有铁塔石塔者五。又有法华塔，在端拱年僧文定建千顷广化院。有慈化大佛塔，即了性塔。景德、灵隐、净慈、报恩、光孝寺，各有铁塔，乃吴越钱王所造。街市有塔者，如阁门里杨府前有砖塔，巷名曰塔儿头。龙山儿头岭名白塔岭，岭有石塔存焉。儿门北有军寨门，立双塔，呼为双塔寨。荐桥门外观音寺对有砖塔，年深矣。北关门外二郎庙，庙前亦有砖塔。三桥北杨三郎头巾铺，河岸相对，有砖塔，塔在度子桥南。两浙运司衙桥南光相寺亦有双塔，立于寺前。西湖三潭，立三塔以镇之。余外有僧庵所建塔院及街市砖塔，近年者不赘详。
　　古今忠烈孝义贤士墓
　　夏后氏之墓，见于晚周。女娲坟，考之自唐明皇朝天宝年，至今几四百有余年尚存也。夫陵谷变迁，高深易位，彼何能若是之久哉？盖圣帝明皇，天相神护，以至于斯耳。今摭钱塘、仁和两县之古冢，备录于后。唐杜牧墓，在南山东南，与佛日山夹境，名杜牧坞是也。吴越文穆忠献王墓，在龙山之南。吴越孝献世子墓，在天竺前山。吴越忠懿妻贤德顺睦妃孙氏墓，在石人岭下。吴越王妃仰氏墓，在龙井山放马场。按表忠观碑刻载钱氏墓在钱塘者凡二十有六墓焉。吴越太尉开国薛公墓，在灵石山。吴越给事罗隐墓，在钱塘定山乡。和靖先生林处士墓，在孤山。杭守吴则侍郎墓，在龙井广福寺之麓。都尉周仰、待制周邦彦、少师元绛三墓，俱在南荡山。文宪强渊明、襄恪赵密等墓，并在西溪钦贤乡。少宰刘正夫墓，在真珠岭。枢密章墓，在宝石山。寺丞陈刚中墓，在龙井岭上沙盆坞。敬恭仪王赵仲墓，在西湖显明寺，王生时，有紫光照室，视之则肉块，以刃剖开，婴儿在内。靖康时，诸军欲推而立之，仗剑以晓谕诸军曰：“自有真王。”其军犹未退，遂自拔剑欲刺，六军方退。约以逾月真王出，众喏，言若真王不出，则王当立矣。王阳许之，而阴实缓其期。未几，高庙即位于应天，王间关而南。上屡嘉叹。王尝自赞其像曰：“惟忠惟孝，不污不苟。皓月清风，良朋益友。湛然灵台，确乎不朽。”浙西提刑龙图周格墓，在独角门步司前军寨。前殿撰周杞墓，在徐、范村之间。忠毅毕再遇墓，在西溪秘阁。朱弁墓，在西湖。丞相李文靖墓，在小隐山。紫芝赵师秀墓，在葛岭。花翁孙季蕃墓，在水仙庙侧。淳固先生宋斌墓，在资国寺之右。忠武岳鄂王墓，在栖霞岭下。
　　历代古墓
　　晋杜子恭墓，在钱塘，唐马三宝墓，在行春桥水竹坞教场内，其墓于绍兴末因增广教场，惟此冢独高大，寨卒欲去之，方举锸间，墓中有黑蜂数百飞出着人，不可向而止。是夕步帅感梦，有一衣黄服之人曰：“吾前王之子，葬此已久，祈勿毁。”辞语甚切。次早，有本军申至应梦，遂辍其役。丁兰母冢，故居在艮山门外三十六里丁桥之右，母死，刻木事之如生，冢在姥山之东。唐孝女墓，在钱塘孝女南乡，故老相传，昔有唐娘，年十二三，母病，曾腹取肝，和粥以进母，母病愈而娘以疮破入风而死，里人葬于此，美其孝，故名曰唐孝女墓，记之。亚父冢，在皋亭山。木娘墓，在艮山门太平乡华林里蔡塘东，昔蔡汝拨之庶母沈氏死，汝拨尚幼，父用火葬，汝拨伤母无松楸之地，尝言之辄泣。自后长成，以木刻母形，以衣衾棺椁择地葬之，仍置田亩，造庵舍，命僧以奉晨香夕灯，乡人遂称为木娘墓。苏小小墓，在西湖上，有“湖堤步游客”之句，此即题苏氏之墓也。
　　卷十六
　　茶　　肆
　　汴京熟食店，张挂名画，所以勾引观者，留连食客。今杭城茶肆亦如之，插四时花，挂名人画，装点店面。四时卖奇茶异汤，冬月添卖七宝擂茶、馓子、葱茶，或卖盐豉汤，暑天添卖雪泡梅花酒，或缩脾饮暑药之属。向绍兴年间，卖梅花酒之肆，以鼓乐吹《梅花引》曲破卖之，用银盂杓盏子，亦如酒肆论一角二角。今之茶肆，列花架，安顿奇松异桧等物于其上，装饰店面，敲打响盏歌卖，止用瓷盏漆托供卖，则无银盂物也。夜市于大街有车担设浮铺，点茶汤以便游观之人。大凡茶楼多有富室子弟、诸司下直等人会聚，习学乐器、上教曲赚之类，谓之“挂牌儿”。人情茶肆，本非以点茶汤为业，但将此为由，多觅茶金耳。又有茶肆专是五奴打聚处，亦有诸行借工卖伎人会聚行老，谓之“市头”。大街有三五家开茶肆，楼上专安着妓女，名曰“花茶坊”，如市西坊南潘节干、俞七郎茶坊，保佑坊北朱骷髅茶坊，太平坊郭四郎茶坊，太平坊北首张七相干茶坊，盖此五处多有炒闹，非君子驻足之地也。更有张卖面店隔壁黄尖嘴蹴球茶坊，又中瓦内王妈妈家茶肆名一窟鬼茶坊，大街车儿茶肆、蒋检阅茶肆，皆士大夫期朋约友会聚之处。巷陌街坊，自有提茶瓶沿门点茶，或朔望日，如遇吉凶二事，点送邻里茶水，倩其往来传语。又有一等街司衙兵百司人，以茶水点送门面铺席，乞觅钱物，谓之“龊茶”。僧道头陀欲行题注，先以茶水沿门点送，以为进身之阶。
　　酒　　肆
