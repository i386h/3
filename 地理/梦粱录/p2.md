<!-- { "loadSidebar": true } -->
　　十六夜收灯毕，十七早五更二点，禁中催班，从驾官僚入殿起居讫，出殿门外，俱立马于学士院，恭俟驾兴。而殿东折槛下，快行家皆执金莲烛炬，以俟登辇。驾出和宁门，诣景灵宫行春孟朝飨礼，前后两行绛烛灯笼，导引驾行。向有宝谟学士赵师诗：“风传御道跸声清，两道纱笼列火城。云护帝尊天未晓，众星环拱极星明。”驾近景灵宫前，撤去黄盖，方入宫门，此见君王虔孝之忱。至宫幄少歇，奉常更奉行礼，内侍卷帘班道上御黄道，步至殿前，崇馆道士二十四员在殿墀下叙立，举玉音法事。上登殿行礼，自西至东，步而入，内侍下帘，先自前殿、中殿，次后殿，虔恭行礼，以遵奉先思孝之家法。礼毕，外廊赐从驾官食，而后对宣，引宰臣以下入行殿赐茶。驾还内，其亲从官皆顶球头大帽，红缬锦团搭，戏狮子衫，镀金大玉腰带，各执骨朵；文武官皆顶双卷脚幞头，红上大搭，天鹅结带宽衫；辇官顶双曲脚幞头，红缬团花衫，镀金束带；殿前班直顶两脚屈曲幞头，着绯结带，望仙花衫，跨弓剑乘马，一扎鞍辔，执缨绋前导。数内有东三班，谓之“长入祗候”，幞头后各以青红头须系之，以表忠节之意。御龙直幞头，一脚指天，一脚曲，着方胜缬衫，花看带，镀金束带，执从物如校椅、金花、唾盂、水罐、次锣、乘垒、龙凤掌扇、缨绋之类，及执黄罗珠子、蹙百花背座御椅子并脚踏。快行家顶短小帽子，露半青头巾，带金巾，环绣体腰红缬衫，金束带，悬花看带，手执御校椅、金花瓶、兽炉一香座、御靴、缨绋、玉拄杖、小黄罗伞、御扇等物，俱搭步行，俱口鸣打打头起之。昔诸司库藏，各用金刻字红牌前执，后以黄罗罩笼扛抬前导，有本库官乘驭掌其职分，如诸司库藏等司属，并衫帽随号。幕士顶帽，红罗缬衫，金带，悬黄帛。御马骐骥等院亦金字红牌呵喝，牵辔马匹导引。亲事官各顶帽，缬衫，镀银带，执红纱贴金烛笼二百对，左右道行。驾将至，左右首各一员六官属，乘马执丝鞭，天武官前道引，至官寮起居亭高声喝曰：“躬身不要拜，唱喏直身立，奏圣躬万福。”嵩呼而行。次有一员紫裳官，系门寄班，乘马，捧月样绣兀子，覆于马上。天武官（一作“天武中官”）十余，簇拥扶策而行。众喝曰：“驾头。”次以近侍诸司官，俱乘驭前后导从。三衙太尉御带环卫。知、内侍、都知，皆乘驭驾前导引。更有内等子，即御前忠佐军头引见司人员等，各顶帽，鬓发蓬，着红缬衫，两手握拳，顾望导行。或有拦驾人，捶之流血。驾近则列横门，数十人系鞭视从，围子三五重，皆执骨朵。诸亲从等都管人员，并执骨朵，列行导引。驾前有执金香座、玉斧、玉拂，及水精珠杖迎驾，高低弄把引行，如龙弄珠也。上升平头辇，御龙直擎黄罗双盖，后握双黄罗扇。驾近太庙，则盖撤开，前行数步，上略抬身而过，此见尊祖敬宗之意。驾后围子亦数重，卫从诸班直马队从于驾后。左有宰执侍从官僚，右有亲王南班，俱从行。驾后有曲柄红绣伞，红绣日扇，命寄班官执驭而从。次日，驾再诣行后殿礼，幸太乙宫、景阳宫，行款谒礼。其日，用教乐所乐部，驾前作乐导引，驾后以钧容直乘马作乐而从。驾出景灵宫，至回龙桥。教乐所人员拦驾奏致语，杂剧色打和和来，及奏《礼成回銮曲》，快行先奏报禁中，使内侍排班迎驾起居。前人有诗曰：“帘卷天街看驾回，锦身捷足走能齐。联声快报还宫后，扈从归来日未西。”若次日出，则后宫后妃嫔侍，皆诣景灵宫，以半帐鸾仪从而行。皇太后、皇后乘舆，比檐子稍增广花样，皆织龙，簟舆上皆立金龙，护之剪鬃。妃则用金凤，嫔妤止用棕檐耳。次日或遇泥泞，委宰执分诣行事矣。
　　二　　月
　　二月朔，谓之“中和节”，民间尚以青囊盛百谷、瓜、果子种互相遗送，为献生子。禁中宫女，以百草斗戏。百宫进农书，以示务本。上丁日，国学行释奠礼，祭文宣王，以祭酒司业为献官。州县学宫，以帅宰奉行。立春后五戊日为社，州县祭社稷，朝廷亦差官祭于太社、太稷坛。州府自收灯后，例于点检酒所开支关会二十万贯，委官属差吏雇唤工作，修葺西湖南北二山，堤上亭馆园圃桥道，油饰装画一新，栽种百花，映掩湖光景色，以便都人游玩。
　　八日祠山圣诞
　　初八日，钱塘门外霍山路有神曰祠山正佑圣烈昭德昌福崇仁真君，庆十一日诞圣之辰。祖庙在广德军，敕赐庙额“广惠”，自梁至宋，血食已一千三百余年矣。凡邦国有祷，士民有告，感通即应。其日都城内外，诣庙献送繁盛，最是府第及内官迎献马社，仪仗整肃，装束华丽。又有七宝行排，列数卓珍异宝器珠玉殿亭，悉皆精巧。后苑诸作，呈献盘龙走凤，精细靴鞋，诸色巾帽，献贡不俗。各以彩旗、鼓吹、妓乐、舞队等社，奇花异果，珍禽水族，精巧面作，诸色石，车驾迎引，歌叫卖声，效京师故体，风流锦体，他处所无。台阁巍峨，神鬼威勇，并呈于露台之上。自早至暮，观者纷纷。十一日，庙中有衙前乐，教乐所人员部领诸色乐部，诣殿作乐呈献。命大官排食果二十四盏，各盏呈艺。守臣委佐官代拜。初八日，西湖画舫尽开，苏堤游人，来往如蚁。其日，龙舟六只，戏于湖中。其舟俱装十太尉、七圣、二郎神、神鬼、快行、锦体浪子、黄胖，杂以鲜色旗伞、花篮、闹竿、鼓吹之类。其余皆簪大花、卷脚帽子、红绿戏衫，执棹行舟，戏游波中。帅守出城，往一清堂弹压。其龙舟俱呈参州府，令立标竿于湖中，挂其锦彩、银碗、官楮，犒龙舟，快捷者赏之。有一小节级，披黄衫，顶青巾，带大花，插孔雀尾，乘小舟抵湖堂，横节杖，声诺，取指挥，次以舟回，朝诸龙以小彩旗招之，诸舟俱鸣锣击鼓，分两势划棹旋转，而远远排列成行，再以小彩旗引之，龙舟并进者二，又以旗招之，其龙舟远列成行，而先进者得捷取标赏，声喏而退，余者以钱酒友犒也。湖山游人，至暮不绝。大抵杭州胜景，全在西湖，他郡无此，更兼仲春景色明媚，花事方殷，正是公子王孙，五陵年少，赏心乐事之时，讵宜虚度？至如贫者，亦解质借兑，带妻挟子，竟日嬉游，不醉不归。此邦风俗，从古而然，至今亦不改也。
　　二月望
　　仲春十五日为花朝节，浙间风俗，以为春序正中，百花争放之时，最堪游赏，都人皆往钱塘门外玉壶、古柳林、杨府、云洞，钱湖门外庆乐、小湖等园，嘉会门外包家山王保生、张太尉等园，玩赏奇花异木。最是包家山桃开浑如锦障，极为可爱。此日帅守、县宰，率僚佐出郊，召父老赐酒食，劝以农桑，告谕勤劬，奉行虔恪。天庆观递年设老君诞会，燃万盏华灯，供圣修斋，为民祈福。士庶拈香瞻仰，往来无数。崇新门外长明寺及诸教院僧尼，建佛涅胜会，罗列幡幢，种种香花异果供养，挂名贤书画，设珍异玩具，庄严道场，观者纷集，竟日不绝。
　　卷　　二
　　三月（佑圣真君诞辰附）
　　三月三日上巳之辰，曲水流觞故事，起于晋时。唐朝赐宴曲江，倾都禊饮踏青，亦是此意。右军王羲之《兰亭序》云：“暮春之初，修禊事。”杜甫《丽人行》云：“三月三日天气新，长安水边多丽人。”形容此景，至今令人爱慕。兼之此日正遇北极佑圣真君圣诞之日，佑圣观侍奉香火，其观系属御前去处，内侍提举观中事务，当日降赐御香，修崇醮录，午时朝贺，排列威仪，奏天乐于墀下，羽流整肃，谨朝谒于陛前，吟咏洞章陈礼。士庶烧香，纷集殿庭。诸宫道宇，俱设醮事，上祈国泰，下保民安。诸军寨及殿司衙奉侍香火者，皆安排社会，结缚台阁，迎列于道，观睹者纷纷。贵家士庶，亦设醮祈恩。贫者酌水献花。杭城事圣之虔，他郡所无也。
　　诸州府得解士人赴省闱
　　三月上旬，朝廷差知贡举、监试、主文考试等官，并差监大中门官诸司、弥封、誊录等官，就观桥贡院，放诸州府郡得解士人，并三学舍生得解生员，诸路运司得解士人，有官人及武举得解者，尽赴院排日引试，及诸州郡诸路寓试试得待补士人，并排日引试。国子监牒试中解者，并行引试。如有避亲者，就别院引试。朝廷待士之重，差官之际，并令快行宣押所差官员入内，到殿听敕。其知贡举、监试、主文，并带羞帽，穿执乘驭，同诸考试等官，迎引下贡院，然后锁院，择日放试。诸州士人，自二月间前后到都，各寻安泊待试，遂经部呈验解牒，陈乞纳卷用印，并收买试篮桌椅之类。试日已定，隔宿于贡院前赁房待试，就看坐图。其士人各引试三场：正日本经，次日论，第三日策。预试人照合试日分集于贡院竹门之外，伺候开门。放试士人，各入院内，依坐位分廊占坐讫，知贡举等官于厅前备香案，穿秉而拜，诸士人皆答拜，方下帘幕，出示题目于厅额。题中有疑难处，听士人就帘外上请，主文于帘中详答之讫，则各就位作文，随手上卷。至晡后开门，放士人出院，纳卷于中门外，书知姓氏，试卷入柜而出。其士人在贡院中，自有巡廊军卒赍砚水、点心、泡饭、茶酒、菜肉之属货卖。亦有八厢太保巡廊事。所纳卷子，径发下弥封所封卷头，不要试官知士人姓名，恐其私取故也。却于每卷上打号头，三场共一号，方发往誊录所誊录卷子，依字号书写，对读无差，方纳入考试官各房考校。如卷子考中，发过别房覆考，如称众意，方呈主文，却于誊录所吊取真卷，点对批取，定夺魁选。伺候申省奏号揭榜取旨，差官下院拆号放榜。中省魁者殿试陛甲，恩例前十名亦如之。补试中榜者，三太宗武三学为生员。举人中省闱者，俟候都堂点请覆试，不过一论冒而已。覆试毕，然后到殿也。此科举试，三年一次，到省士人，不下万余人，骈集都城。铺席买卖如市，俗语云“赶试官生活”，应一时之需耳。
　　荫补未仕官人赴铨
