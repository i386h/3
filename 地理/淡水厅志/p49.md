<!-- { "loadSidebar": true } -->
　　旧说台湾南至琅■〈王乔〉，北至鸡笼，绵亘一千七百余里。以台、澎为中路，凤山为南路，嘉、彰、淡水为北路。今噶玛兰新辟，又过鸡笼极北，越三貂大岭，转折而南，至苏澳为界，计增幅员一百余里。其南路仍旧。余以辛巳年正月入兰，乃记北路道里于左： 

　　台郡出北门五里，柴头港有塘汛。又二里洲仔尾，民居颇稠。三里三崁店，有溪二道：一由鲫鱼潭出，一由大穆降出，会流至盐埕出海，有汛。 

　　又一里许，台、嘉二邑交界。十里木栅，有汛，民居小村市。十五里曾文，民居稠密，有溪，即湾里也。有讯。又五里茅港尾，民居街市颇盛，有汛并馆舍。十里铁线桥，有汛。十里汲水溪，有塘。十里下茄苳，大村市馆舍。有大汛，驻守备一员。十里八浆溪，有汛。十里水堀头，有溪不甚大，有汛。五里树头，有汛。十里嘉义县城。文职知县一员，教谕训导典史各一员。武职都司一员，千总一员。自嘉义北门五里杀狗溪，五里打猫雾，大村市有汛。十里大埔林，民居稠密，有汛。五里兴化店，有溪。五里他里雾，大庄市，有溪有汛。五里榕仔脚，有溪。 

　　五里鹿场溪，嘉、彰交界。十里西螺，大市，有汛，驻把总一员。有溪，出柑，香美异他柑。五里三条圳，圳即俗「亩」字，土人读如「浚」，凡三道。水盛时非舟不渡。十里东螺溪。三里宝斗，大村市，即旧东螺也。民居稠密，街市整齐，有汛。五里茉莉庄。五里关帝亭，庙宇甚新峻，前有僧能诗而还俗矣。五里大埔心，民居小村舍，多盗匪。其东北沿山即下林仔，东南沿海为二林，皆匪巢也。五里巩固桥，五里燕雾，五里茄苳脚：皆有汛。五里口庄。五里彰化县城南门，文职知县一员，教谕一员，典史一员；武职北路协副将一员，都司一员，守备一员。县北有八卦山，陈周全之乱，文武官出守八卦山，城陷失守，即斯地也。今新城重建，复于山上砌小砖城为援，工甫竣。自县东北五里茄苳脚。五里大渡溪，有村市。五里龙目井。五里乌瓦窑。五里沙路，有汛。五里牛骂头，民居稠密，有街市馆舍。七里青埔，前入淡水界。自嘉义下茄苳至是，一百五十余里，皆平壤，山水清秀，田膏腴，人殷富，洵沃土也。 

　　入淡水界即沙瘠矣。入界一里大甲溪。溪广数重，水盛时一望无际，下皆乱石。溪流湍激，舟筏一不慎，即入海不返。每大雨后，行者必守溪数日，水退乃敢渡。八里大甲街，民居颇稠，驻巡检一员，外委一员。西去八里即大埯，海口也。自大甲北行五里大埯溪，十里坊里溪，有汛。十里椿梢街，市有溪汛馆舍。五里椿梢园。五里望高寮。五里白沙仑，有汛，驻外委一员。五里乌梅崎，毗连打那拔，有溪。七里后垄，民居街市稠密，馆舍甚整洁，有汛，驻千总一员，稽查海口。是夕上元，居民张灯甚乐。后垄北行五里山仔顶。五里中港街，有汛，外委一员，巡查海口。五里鲁衢崎，一名蝼蛣崎，西边皆山，盖如峡矣。五里望高寮。三里香山，有汛。八里竹堑，围竹为城四门，民居约二千余户，淡水同知驻此。同城教谕一员。嘉庆二十三年初立学宫，修尚未竣。巡检一员，兼司狱都司一员，守备一员。都司署前较场不甚大，学宫即在其南。每逢操阅，枪炮轰震，殊非妥侑先圣之所，而土人士以地理家言，贪较场地吉而置，有司惑而从之，过矣。 

　　竹堑北行三里金门厝，有溪渡。十里凤山崎，山甚平广袤。十里为大湖口，又名粪箕湖，涸湖也。十里枋碑。十里杨梅坜，大村市，有汛，驻把总一员。五里头重溪。十里中坜，街民稠密，有汛。十里内崁脚，十里桃园，大村市，山水清秀，田土膏腴，恍如江南道上矣。十里龟仑顶，有汛。五里大邱园，小溪数重，两边皆山。八里龟仑脚，七里新庄，大村市，民居约近千家，驻县丞一员，有汛。五里渡大溪。至艋舺途中山水曲秀，风景如画。摆接十三庄在其东南，为北路第一胜境。艋舺民居铺户纳四、五千家，外即八里坌口，商船聚集，阛阓最盛，淡水仓在焉。同知岁中半居此，盖民富而事繁也。驻水师游击一员，守备一员。由艋舺东，水程二十里即八里坌海口，设沪尾一营，与内地五虎门对渡。 

　　自郡至艋舺皆北行。由艋舺以上乃东北行，十里锡口，有街市。五里南港，入山，沿山屈曲，其港水自三貂内山出，上自暖暖，下达沪尾。十里水返脚，小村市。水返脚者，台境北路至此而尽。山海折转而东，出台湾山后，故名。 

　　过此，天山岭迎日。东行十五里为一堵山，再北过五堵、七堵、八堵，凡十里至暖暖，地在两山之中，俯临深溪。有艋舺小舟，土人山中伐木，作薪炭枋料，载往艋舺。铺民六、七家，皆编篱葺草，甚湫隘。每岁镇道北巡，及钦使所经，皆宿于此。盖艋舺以上，至噶玛兰、头围，凡三日程皆山径，固无馆舍耳。暖暖，迎日东行二里许，稍平广可三百余亩，居民四、五家散处。三里至碇内渡溪北岸，更东行二里枫仔濑，复过溪南岸，仍东行三里，至鲫鱼坑，过渡沿山，二里伽石路甚险窄。土人白兰，始开凿之，奇其事，以为神所使云。二里至三貂岭下。俗云：三貂仔，有汛。四里茶仔潭，过渡水深无底，有小店为往来食所。三里则三貂岭矣。盘石曲磴而上，凡八里，至其岭。岭路初开，窄径悬磴甚险，肩舆不能进。草树蒙翳，仰不见日色。下临深涧，不见水流，惟闻声淙淙，终日如雷，古树怪鸟，土人所不能名，猿鹿之所游也。藤极多，长数十丈。无业之民以抽藤而食者数百人。山界广约数十里，内藏生番。其外熟番有社及街市在。杨廷理新开路东，因其路迂远，人不肯行，故多由此旧路，云：岭上极高，俯瞰鸡笼在岭东南，海波汹涌，观音、烛台诸屿，八尺门、清水澳、跌死猴坑、卯里鼻诸险，皆了然如掌。盖北路山之最高矣。下岭八里牡丹坑本名武丹坑，武镇军隆阿改今名。有民壮寮，守险于此，护行旅以防生番也。六里粗坑口，过渡。六里顶双溪，有渡。八里鱼行仔，有溪。八里下双溪，过渡为远望坑民壮寮。里许至三貂大溪，西淡水界，东噶玛兰界。嘉庆十六年，总督汪志伊奏定。过溪迤北转东八里半岭，四里草岭，十里下岭，至大里简民壮寮则山后矣。 

　　自此以下，皆东面海，为兰北境。沿海南行，十里番薯寮，七里大溪，五里硬枋，皆有隘，设丁防护生番。四里至北关，有汛，驻外委一员。八里乌石港，水自叭哩沙喃出，至此入海，与龟山海中相对。山形如龟，首北而尾南，港口沙线一道如蛇。土俗以为天生元武之象，建真武庙祀之。港门春开秋塞，盖乘南北风为通塞，内地及鸡笼、艋舺一带小船，每乘南风进港。兰地惟产米谷，百货皆仰给于外，隔山难通，故赖小船出入，以济百物。有炮台守港，以防海寇。更二里乃至头围。二十五里则五围兰城矣。 

　　上督抚言防海急务状（庚子七月二十日镇道会衔） 

　　本年六月初一日，职道等会同查明台湾各口水势及水师船炮情形，具禀宪鉴在案。兹于七月十三日行商传抄：定海县城失守。现在大兵云集，指日自可殄平。惟闽、粤为往来之路，且有夹板船于本年六月十五、十九等日在澎湖及台郡外洋窥伺。虽均经当时击走，而防备更不可不严。现闻宪台亲驻泉州，调度一切。厦门有水师提督重兵驻守，复有金门、漳州两镇水陆声援，可期盘石之安。独台湾一府孤悬海外，民情本已浮动；自前年惩创后，去岁至今，甫得安谧，而元气久亏，正在加意抚循。讵闻定海警报，未免人心疑惧。况年来查办烟案甚严，沿海奸民不免嗟怨。一旦有警，恐其乘隙滋事。是台湾所患不惟外御，尤须内防也。台辖水师副将虽辖有三营弁兵二千二百七十名，然其右营洋汛则在凤山、左营洋汛则在嘉彰，随驻安平。防守郡城者，实只中营游击弁兵七百七十三名而已。南路港小水浅，尚非垂涎之所；北路绵长，水师左营游击驻扎鹿港距鹿耳门洋面三百余里，中有五条港，即树苓湖口门较宽，无险可守，最为紧要。艋舺参将所辖沪尾水师一营，弁兵仅七百名。其洋面上自噶玛兰下至淡水之大甲七百余里，口门数处，惟鸡笼沪尾较大；而鸡笼尤为宽深，实通台最要之处，距郡辽远，殊苦鞭长莫及。至于澎湖四面大洋，为台、厦中流锁钥，水师副将所辖，两营弁兵一千八百三十八名，文员只通判一人。虽民风尚淳，不若台湾之浮动，而形势孤单，实为可虑。三路水师情形如此，现在整饬师船炮械，仅可防御一、二洋船。倘遇大帮，即形单弱。本职训练精兵，未敢稍懈。惟台湾每届秋冬，尚须出巡。南北两路浮动之民，尤须镇压，未便舍根本而事外洋。台、澎水师又各有洋汛，自行防守，更无堪以调拨之舟师。此职道等所日夕筹思，不无踧踖者也。兹会同卑府，一本再四熟商；惟宜严守口岸，继绝接济，察洋船之多寡，相机出击。倘洋船连■〈舟宗〉而至，尚须内地舟师巡察接应，是为要策。谨将现办急要事宜七条，为宪台陈之： 

　　一曰募壮勇以贴兵防：防海要口，一为安平大港，二为树苓湖，三为五■〈氵义〉港，四为沪尾（即八里坌），五为鸡笼。水师汛兵不敷巡守，自当酌调陆营弁兵贴防。惟腹内地方紧要，奸民伺隙即起，未便多拨，致令空虚，尚宜兼用民壮，以资防守。盖台地向来有事，无不借义民助力者，不惟以壮官兵声势，且假此收用游民，免为贼用也。今拟每口酌雇壮勇二百名，派委文武，督同总理，头人，管带，驻扎海口，以资防御。委员薪水，壮勇口粮，由地方官同管口之员捐给一半，由职道于公项内津贴一半。自九月后，西北风起，预备至年底止，察探情形，再行减撤。其陆营弁兵，则俟临时调拨，以免自老其师。 

　　二曰派兵勇以卫炮墩：台地正口虽有炮台，而小口如东港、树苓湖、五■〈氵义〉港、鸡笼，或因地形偏僻，或因沙埔平远，无险可据，炮台并未建设。近奉宪台会同钦使，奏建炮墩，诚为简便；但既设炮墩，必有炮墙，以藏兵勇。今悉用竹篓麻袋贮沙为之。每一炮墩墙宽二十丈，用兵勇百人，架大炮二门，小炮三门，以十人放炮，二十人放鸟枪以卫炮，三十人执长枪以卫鸟枪，二十人持藤牌短刀以卫长枪。每一口岸，相度地形，酌用炮墩三座或两座，互为犄角。 

