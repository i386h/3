<!-- { "loadSidebar": true } -->
　　余来守是疆，适当落成之际，越日斋祓谒圣，仰瞻庙貌，岩然一新。中为大成殿，东西两庑夹其旁。外为棂星门，又其外为泮宫门，泮池在焉。周围缭绕，卫以丹墙。其礼门、义路，则出入之通衢也。庙之规模，斯略具矣。至庙之东边为明伦堂，后为五王祠。其教官廨舍，则建于旧文昌宫之左畔，礼乐器库附之。若此者，余既详览其地，又为深羡其人；羡其人之争先好义，慷慨就捐；尤羡肩斯任者之克相与有成也。诸绅士缕陈情绪，请记于余，并求所以教之者。余谓黉宫为教化风俗所自出，厕其间者，可徒拘拘于文辞之末哉？将明礼以达用，入有守而出有为，为里党树典型、为国家宣德教。师道既立，善人愈多庶无负我朝作养海隅之至意。官斯土者，有厚望焉。 

　　余为详创建始末，并书其意，以书诸石。捐赀之姓氏数目，则更勒一碣云。 

　　义渡碑记娄云 

　　尝思劳民期在利民，利民必先劳民。劳民者，未必尽利于民；利民者无不先劳其民也。特民情惮劳而趋利，未利之而先劳之，民必滋怨，故子产孰杀之歌，先于谁嗣。此固从政之不遑恤者。 

　　余尝三至台瀛，从事于师徒戎马间，周历南北，见夫曲溪陂泽，不可以梁，病于济涉之处甚多。迨丙申承乏淡水，所属绵亘几四百里。所谓曲溪陂泽不可以梁者，不可悉数。其间土人驾舟以济，相安于定章者弗计。惟大甲溪块石层迭，支派杂流，水势西冲，直入大海，遇春夏盛涨，极目汪洋，诚险道也。此外如中港、房里、柑尾，虽险阻稍减，然或溪面广阔，或急湍汹涌，皆迫邻海汊，亦危险莫测者也。此数处非无驾舟待济之人，大率土豪撑驶，藉索多赀；少不如愿，即肆剥掠者有之。行旅之受害也久矣。义渡其容缓欤？ 

　　余甫下车，即欲筹是举，顾与吾民周旋日浅，未信而劳，贤者所让，或恐贻以怨讟乎？适又重建文庙，以崇礼教，增造书院，以励英才，亦既屡兴大工，重劳吾民，几乎无须臾暇，讵可复兴义渡之举哉，然继而思之，择可劳而劳，因民利而利，从政之道也。若义渡者，吾民所便利而乐劳者也。岂有惮而不从事者乎？余又何怨之弗可任也。爰集绅士郊商耆庶而谕以意，且先捐廉以为之倡，乃无弗踊跃乐输。不数旬，共捐洋银八千九百余元。其不敷者，则搜罗充公租谷以足之。更于四要溪外，若井水港、盐水港，一律设渡，共凡六处。又于堑南之白沙墩，堑北之金门厝，每于九月间各设浮桥以济，是又因地制宜者也。其捐项为置田甲，岁收租息以资经费，并将筹议置舟选夫，岁修工食一切章程，存诸案牍，详明各宪，勒石以垂永久。 

　　今而后，劳者安、利者普矣；怨讟，余知其免矣。是则劳乃利之功，而劳乃利之验也；且劳一时，而利于无穷也。利以余而成，劳由民而致；是余与民相与有成也。是为记。 

　　庄规禁约 

　　淡水地方，闽、粤联庄，民番杂处，物产富饶，人称乐土。无如乡民失教，游手好闲，每遇邻邑匪徒造谣滋事，辄即闻风而动，纠约多人，各分气类，凭凌弱小，仇杀相寻。或焚毁卢舍，或占夺田园，或抗租而不完，或掳人而勒索，甚至勾番肆出滋扰，焚杀不休，行同化外。道光十三年，堑北桃仔园一带，闽、粤各庄，造谣分类，互相残杀。堑南铜锣湾、哈仔市等处，靠山粤匪，无故焚毁闽庄，公然掠抢。本分府曾随同大宪，严密查拏，尽法惩办。 

　　兹复来守此土，业经出示严禁。尔等尚知悔祸，勿听谣言，勿被煽惑。彼此无攻夺之防，老弱无逃亡之苦，庄众无敛钱之费，兵役无骚扰之虞，以视前此之颠沛流离，苦乐利害，孰得孰失。惟是斗殴抢窃，占地毁焚等案，尚属层见迭出。本分府不厌告诫之烦，示以久安之道，颁给庄规、禁约，永照法守。尔等听之。 

　　庄规四则 

　　一、各庄向设总理、董事、庄正、庄副，官给札谕戳记约束庄众，不许争斗滋事抢掳为匪。不遵者禀官拏究。或官有查办事件，谕到该庄，总董等据实禀复，准盖戳记，免由代书以达下情。立法本为周密。无如日久弊生，各庄总董正副等处理事务，率多偏袒；且有回护子弟，党同滋事者。若不明定章程，无以示儆。嗣后庄众有事不平者，事在本庄，则投本庄之总董人等理之。事在外庄，则投两庄之总董人等理之。仍不平，则请邻庄之总董人等议之。终不平，则控官讯断。倘不先投诉，辄自争斗者，无论曲直，先拏肇衅之人严办。若总董庄正副袒护子弟，党同滋事者，照例加等治罪。 

　　一、总董庄正副宜力行清庄之法，以除匪类。族有众寡，庄有贫富，未必人人衣食皆足。养而后教，古有常经。穷而为匪，事所必至。该庄总董庄正副通计庄中岁产所入之数，或十分而取其一中之半，以归公所。更查庄中年壮有力而贫无生业者，记名于族祠；无祠者则于社庙。会议公商，或酌给园地佃耕，或借给资本贸易，或雇令巡田守夜，或教之学习手工，务使子弟各有恒业，毋许游手闲荡，自可不致为匪。其曾犯窃劫掳抢，致死人命，凶暴不法者，公同捆拏，送官究办。若畏其强横，虑其报复，即密行禀官，督同拏究，不使其复归乡里。少一匪类，即少一抢窃争斗之人，通庄受益不浅。着即及早实力奉行，勿托空言。 

　　一、凡庄中不法子弟，该庄总董庄正副固当预行约束。如有怙过不悛者，即当送官究处，可以援自首之罪，从轻减等。若未能首送，经官访闻，或被控票拘者，该庄总董庄正副务当督带亲丁协差拿送到案，不许徇纵庇匿。又或讼词命案，被人指控，是否虚实，亦必传令到案。果有冤屈，不妨邀同见证，带犯投诉。倘执迷不悟，有心庇匿，以及听嘱混清摘释，即惟该庄总董庄正副是问。 

　　一、各庄总董庄正副责任大端，无非约束庄众，和睦乡邻之事。果能约束有方，所管庄内并无争斗窃劫抢掳及占地抗租毁焚等事，一年以上给予功牌，三年以上给予匾额，以示奖劝。 

　　禁约八条 

　　一、禁。闽、粤大小各庄永归和好，不得以邻邑匪徒滋事，辄即闻风而动，擅分气类，纠众焚抢。亦不得勾通无业游民，造谣煽惑，肆行抢劫。如有违者，兵役围拿，照例严办。 

　　一、禁。各佃户应纳大租、小租，依限完纳，不得抗欠。违者投诉总董庄正副，查明着令清还，如再不遵，即禀官究追。仍不得因其欠租，私自掳抢，致滋事端。如因两造控争租谷，无从完纳者，将租谷赴厅仓暂贮，听候审断。不得因其互争，藉词侵吞。违者惟总董人等是问。借欠钱债，亦照此办理。 

　　一、禁。不许掳人勒赎，不许窝盗肆窃，不许私销赃物。违者照例严办。 

　　一、禁。坟墓田园，以及水圳水埤，悉照旧界管业，不得私相侵占，以杜争端。 

　　一、禁。一切词讼命盗等案，务须指控正凶正犯，不得株累无辜，藉命图诈，挟嫌诬害。违者照律坐诬严拏。讼师从重究办。 

　　一、禁。庄众应完钱粮正供，及充公租谷补谷各项，年清年款，不得违例抗欠。佃户欠租，尔等且不甘心；业主抗粮，朝廷岂无法律？况淡水殷户，隐匿田甲，十居七、八。现征钱粮正供等项，为数本属无多，按年完纳，不觉其多。若积欠追偿，转致力有不逮。尔等勉之。 

　　一、禁。庄中生监士子，及有职人员，咸宜安分守法，勉图上进，不许包揽词讼，交给衙门，护庇匪党。现经本分府刊刷训士卧碑文，宜各知所遵守。如有不遵守卧碑者，褫革究惩。 

　　一、禁。庄内不准容留外来游手之人，不准私置鸟鎗藤牌等项军器，以及私买硝磺火药。违者照律严办。 

　　山海贼总论郑兼才 

　　台湾本海寇屯踞之地，其后荷兰夺之，倭人、郑氏又得自荷兰。自入版图后，乘间窃发山贼常有，海贼不常有。 

　　山贼猝起，党与乌合，非占据郡县城不能集事。若前之朱一贵、黄教、林爽文，皆是也。海贼以商船为性命，或草窃登岸，随风去住，无所藉郡县城。虽罪恶贯盈之蔡牵，其初时所为，不过如是。蔡牵率众入鹿耳门，始嘉庆五年，兵将退守安平，商船悉为贼有；自是蔡牵始垂涎台湾矣。蔡牵既去，扬言越五年当再至。至期果以贼众至，为嘉庆九年四月二十有八日。值雨甚，北山炮不得发，兵溃将亡，郡城民情汹汹，贼去始定。自是蔡牵敢窥伺台湾矣。是年十一月，蔡牵继至。十年四月又至，皆停泊累月。其声势联络不炽于前，而胡杜侯余党洪四老等，得以民无斗志蛊惑蔡牵，蔡牵岁资利于商船，不惜重赀，厚结山贼。山贼不知自速其死，广为招致。而向来被掳稍知书之徒，又以天时人事，散布谣言蔡牵自是妄称王号，逆造正朔。于十有一月起衅沪尾，窜连东港，厚集郡城，皆山贼为之扬其波。一若至微极贱之蔡牵，一日可以鞭棰番民，控制闽、粤也，岂不悖且惑者？ 

　　蔡牵虽垂涎台湾，然日久计熟，所欲得志者，噶玛兰耳。其地膏腴，未入版图，田亩初开，米粟足供，居郡城上流，险固可守，漳、泉人杂处，其衅易乘。而同时巨盗朱濆，力足控蔡牵，又虑为其所夺。是以挥金布赂，密谋先发，令其党赴东港，而自留沪尾督率。意以沪尾既得，既可上迫噶玛兰，而下制郡城。不图羽翼未成，陆贼元凶就戮，不得已始率党南下。既入鹿耳门，又迁延逾旬。若其初意在郡城，必乘无备，并力急图。盖蔡牵虽愚，生长海涯，习闻往事，纵使侥幸得有郡城，未有不惧为朱一贵之续。以此度群贼所为，决非噶玛兰不可也。 

　　蔡牵乌合鸱张，多以林爽文比，而大势实相反。林爽文之变，实激之使起，故衅生一时，蔓延数载；而其败也，至于穷蹙自投。蔡牵之变，若招之使来，故勾通数载，流毒一时；而其败也，止于诡秘自逸。以势论之，山贼被诱迫胁，身虽从贼，心怀两端。群呼跳跃，如同儿戏，有节制之师不足平也。海贼虽拚命敢杀，然其入港，必借势风潮。即使登岸，必无倾船尽出之理。有勇力之师，固守海口，以逸待劳，亦足峙险无虞。 

　　惟上流噶玛兰，官所不辖，贼所必争。万一民番失守，弃以与贼，台湾之患，由是方滋。故为台湾久远计，非扫清洋面以拔其根，即当致力上流以绝其望。然以化外地，通道筑城，设官置卒，既格于非入告不可；而水师频年剿灭，又苦于风涛出没，踪迹无常。无已则请踵蓝鼎元鹿洲集中故智，而以假扮商船之说进。 

　　台北道里记姚莹 

