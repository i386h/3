<!-- { "loadSidebar": true } -->
　　凡大吉木、中吉木、浮溪木、高洋木、柁碇龙骨、大桅、头桅、大橹、小橹、松板（作梁头炮架，并锯作将路用）、棕苓竹（篷上用，有大小二种）、檺榜（系柯木榜大桅用）、连转木（做篷碇等车并开板做柁用、系杉木长二丈三尺，围三、四尺不等，头尾如一，并无粗细）、松筒（对锯开作龙骨三节）。各项产自福州，委员采办。铁钉、茅铁、桐油、山城板（系小杉木锯开铺舱，并猫狸内垫板用）、网妙、櫆藤、尾楼灯、旗布、颜色、锣鼓、大小风篷、无底升、桅饼、浆，各项产自漳州，须专人采买。其余各项多产台属。至船之丈尺：同安梭一号船身，长七丈二尺，宽一丈九尺。二号船身长六丈四尺，宽一丈六尺五寸。三号船身长五丈九尺，宽一丈五尺五寸。大横洋梭集字号船身，长八丈二尺，宽二丈六尺。成字号船身，长七丈八尺，宽二丈四尺。新添白底艍，顺字号船身，长六丈四尺，宽一丈八尺。济字号船身，长五丈五尺，宽一丈五尺（旧「郡志」参新修「通志」）。 

　　「台海使槎录」云：台澎各标营船，初俱分派通省内地厅员修造，康熙三十四年，改归内地州县。其尚可修整而不堪驾驶者，内地之员办运工料，赴台兴修。迨按粮议派，台属三县亦分修数只。此非偏庇台属，以内地各厂员多力分，工料俱便，不烦运载，可以克期报竣。后定在近道府监修，统计闽省船只，匀派通省道府，乃将台、澎九十八船内派台湾道府各十八只，余俱派入内地。既而仍归内地修造。惟未至朽烂而不堪驾驶者，留台修补。至康熙四十四、五年间，仍俱改归台属，而派府船数倍于道，令其与福州府分修，议于部价津贴运费外，每船捐贴百五十金，续交盐粮，厅代修其半，道镇协营厅县共襄厥事。迨后专责知府，并将道船亦归于府。雍正三年，两江总督查弼纳题准设立总厂于通达江湖之所，百货聚集，鸠工办料，均属省便，每年派道员监督领银修造，再派副将或参将一员，公同监视，务节浮费，均归实用。部价不敷银两，历来州县协贴，仍应如旧。复经总督满保会题，将台、澎战船九十八只，于台湾设厂，委令台湾道协监督修造。于是各政尽归台厂，而道协责任独重矣（旧「郡志」）。 

　　每船载杉板船一只，以便登岸，出入悉于舟侧，名水仙。门碇凡三，正碇、副碇、三碇（正碇一名将军碇，不轻下）入水数十丈，棕藤草三緪，约值五十金。奇碇先用铅锤试水深浅，绳六、七十丈，绳尽犹不至底，则不敢寄。铅锤之末，涂以牛油，沾起沙泥，桅师辄能辨至某处。有占风望向者，缘篷桅绳而上，登眺盘旋，了无怖畏，名曰亚班（「赤嵌笔谈」）。 

　　南北通商，每船出海一名，即船主。柁工一名，亚班一名，大缭一名，头碇一名，司杉板船一名，总铺一名、水手二十余名、或十余名。通贩外国，船主一名，财副一名，司货物钱财。总捍一名，分理事件。火长一正一副，掌船中更漏及驶船针路。亚班柁工各一正一副。大缭二缭各一，管船中缭■〈纟索〉。一碇二碇各一，司碇。一迁二迁三迁各一，司柁■〈纟索〉。杉板船一正一副，司杉板及头缭。押工一名，修理船中器物。择库一名，清理船舱。香公一名，朝夕焚香楮祀神。总铺一名，司火食。水手数十名（「赤嵌笔谈」）。 

　　海船按十二支命名：船头边板曰鼠桥，后两边栏曰牛栏，柁绳曰虎尾，系碇绳木曰兔耳，船底大木曰龙骨，两边另钉弯杉木曰水蛇，篷系绳板曰马脸，船头横覆板插两角曰羊角，镶龙骨木曰猴楦，抱桅篷绳曰鸡冠，抱碇绳木曰狗牙，拄桅脚杉木段曰桅猪（「赤嵌笔谈」）。 

　　旧制艋舺营，额设战船分防艋舺渡头大鸡笼等汛。嘉庆十五年，就台协水师裁拨战船到淡添防。道光四年，艋舺游击改为水师参将，暨噶玛兰营都司、守备，皆归参将统辖。水师额设战船六只，添设守港战船八只。同治六年改配龙艚四只。凡哨船，例限六年一大修，三年一小修。满限之时，驾赴兵备道军工厂修造。每年参将守备驾船分巡所辖洋面，上至苏澳，下及南嵌等处，常川梭巡，查缉洋匪。噶玛兰乌石港沙汕之外，即系大洋，港道窄小，不能安设水师营哨。惟每届春夏之交，南风盛发，着艋舺营水师守备因巡哨之便，驾驶本营哨船，在港口常川巡哨，遇盗兜擒。地方有事，准噶玛兰通判侈会艋舺营拨带兵船前往策应。 

　　雍正六年奉上谕：『台湾总兵王郡奏称：「台湾换班兵丁，例由内地派拨；而其中有字识、柁工、缭手、斗手、碇手等人，向来多系雇募本地之人，冒顶姓名，并非实有兵丁更换。至字识、柁缭、斗碇，等务换班兵丁不能通晓，请照随丁之例，就地招募，给以粮饷」等语。此事从前总兵俱未经陈明，王郡能据实奏明，甚为可嘉。但朕思海洋操练，水师惟柁缭、斗碇，关系最为紧要。凡在兵丁之身命皆操于数十人之手。若不更换内地兵丁，而常令彼地之人执司其事，似有未便。朕意柁缭、斗碇等务，兵丁虽未能骤熟，但未尝不可学习而能，应于换班之内，挑选兵丁，随现今雇募之人学习。如雇募有三十名，即于兵丁内挑选三十名，随彼学习三年。换班之时，将雇募之人裁省，留此习熟之三十名兵丁，教习后班之兵丁。此所留兵丁，至六年然后换班，后班兵丁皆照此例留换；则新旧更番迭相传习，皆可熟知柁缭斗碇诸务矣。此事着史贻直会同高其倬、刘世明妥议具奏。又王郡奏称：「赴台兵丁，向例俱将一营之数十人，分散数处戍守，难以训练。嗣后请匀拨一处」等语。所奏甚是。但从前何以分散防守，或有别故，亦未可定。亦着史贻直会同高其倬等明奏闻，钦此』遵旨议准，嗣后台湾各水师营碇、缭、斗三项，拣选兵丁，学习更换，以六年为期，着为定例。如各营将弁不勤加查管训练，以致操驾生疏，及仍有隐瞒不换者，一经察出，将该管将备千把，照溺职例革职；总督、提督、总兵官、交部严加议处。其柁工又关紧要，各船正碇准以九年为满，令其更换。再有杉板工一项，专管驾驶杉板小船，亦照碇缭斗一例，教习更换。其字识仍照旧例三年为满。但内地各营送往更换时，令水师提督亲加考验。如各营将不能书写之人充数，即会同总督将该管将备参处。其旧时字识总兵副将衙门暂留二人，参游以下暨留一人。再限六个月，令将各项旧案粮册，详细交代明白，方令各回内地。至台湾十一营兵丁，俱从内地五十二营派拨。其更换之时，必令一营之兵丁分散防御，不令彼此私相联络。立法之初，实有深意，应仍照旧例遵行。台湾环海依山。欲内安必先守山，欲外宁必重守水。守山之法劳而易，守海之法逸而难。盖陆地之防，惟在严斥堠慎盘诘，实心卫民，勿以扰民。不过得其人以任之而已。水地之防，必资于船。多设船，则有篷桅缆碇修葺之工费，岁需不赀。是在主计者之持策也。盖台湾善后之计，莫急于增兵。增兵自不得不增饷。若仅驻镇于郡，驻协于安平，南北两路兵单汛薄，恐未雨之忧，不在鹿耳，而在海港山社之间矣（「诸罗杂识」）。 

　　巡哨海口，责之水师。远近岛屿，必明其港澳险易丛杂交错之区，上下风涛，必察其湾泊向背取水候风之所。善其舟揖械器，实其行阵击刺，定其游巡往来，无伏内港，空文中报。驾驶既熟，乘风自易。则整练平时，可资备御；出师剿捕，可成劲旅；宁有兵虚将惰之患哉（「赤嵌笔谈」）。 

　　陆师重马力，水师重舟力。战阵之时，务争上风；而运转不灵，不能占居上风。压持不重，或反退居下风。此虽人力，全在良舟。然匠人为舟，固守绳尺，及驾中流，利钝乃见。有同时发棹，而入港之日顿殊者，何也？盖木本质不类（如盐木为柁，遇波涛乃不摇动，余则否），轻重亦异（木老则坚而重，否则轻），必有良材，轻重配合如人一身，觔骨相配，然后善于运动；故水师必讲于造舟也。水师湾泊，猷陆师安营，凡永师不能于外洋觅战，皆于近港交锋。湾泊之处，即是战争之场，我舟先至，利在居要以争上风。然风信难凭，透发之后，往往转变。先要泊稳：倘一澳中有南风澳北风澳不同，则宁泊南风澳以待。此又老将之持重，不可执一而论。故水师必明于湾泊也。水师入港，犹陆师克城。凡港门为贼所守，而险隘尤为贼所持。兵法有制其险而攻其虚之说，谓险处多虚。险可制而虚可攻，故水师必详于入港也。而其要在机有四：曰扼要，曰伺隙，曰察变，曰虚中。扼要则握其权矣，伺隙则分其力矣，察变则夺其守矣，虚中则避其害矣。此所以能于衽席之上克期取敌无疑也。总而言之，师之用在舟，舟之用在水，水之用在风。舟与师相习，风与水相遭，其用在于变而通之以尽利。神而明之，存乎其人（「理台末议」）。 

　　风信 

　　风信即暴期也。凡暴期前后三日中亦宜慎。须发暴后尾而行之为便。 

　　其在正月，曰初三、初四、初七、初八、初九，是日为玉皇暴。有风，则一年皆准。否则不尽验也。初十、十三、十五、十九（午时主大风）、二十一（平旦无风则雨）、二十二（午时）、二十四、二十五、二十八、二十九（尤烈）、三十。谬云：「正月初至八，行船去还泊。十三至十七，观灯风最急」。 

　　其在二月，曰初一、初二、初三、初四、初七、初八、初九（酉时）、初十、十二（酉时）、十三（酉时）、十四（酉时）十五、十九、二十一、二十四（酉时）、二十九、三十。谚云：「二月二与九，元武风必有」。 

　　其在三月，曰初一、初三、初七、初十（午时）、十二、十五、十六、十七（午时）、十八、二十三为妈祖暴。谚云：「妈祖多雨，真人多风」真人谓正月初三也。二十七、二十八、二十九为东岳暴。春令三十六暴，此其大者。谚云：三月三日晴，还要忌清明（清明忌北风）。凡春风易于传报。一日南风，必还一日北风。早风，晚必静。 

　　其在四月，曰初一、初八、初九（午时）十一、十三、十四、十五、十七、十八、十九（午时）、二十三、二十五。凡三春暴期最多，舟行宜戒。自清明后，南风司令，四、五月间风暴皆轻，往来较稳。 

　　其在五月，曰初一、初五、初七、十三（尤烈）、十六、十九（申时）、二十一、二十八、二十九。谚云：「五月端午前，风高雨亦连。二九是分龙，更有夏至忌」。自正月下旬为始，算至五月一日以上，十日之内，主北风。 

