<!-- { "loadSidebar": true } -->
　　育婴堂，一在堑城南门内龙王祠右畔，购汪姓屋改造。一在艋舺街学海书院后，购黄姓地基新造：俱同治九年官绅倡捐合建。艋舺详定拨三郊洋药抽分每箱四圆之半、堑垣亦拨船户抽分之半，以充经费。又摆接堡育婴局，系业户林本源集捐办理，始于同治五年，厅中无案（据采访）。  
　 
淡水厅志卷五

　　志四学校志 

　　规训学宫祀事学额书院义塾社学 

　　地方风俗之美、人才之盛，皆视学校为转移。淡厅初辟，土虽沃衍，民多杂处；革故鼎新，责在贤吏。百十年来，建设学宫、加广学额，辅以书院，勤以训课，人才奋兴，俗尚丕变。犹虑僻处海隅，闻见未广，故于朝廷训士之规、「会典」礼仪所在，敬为录要，用便观摩。旧稿谓淡厅设学最后，而人才风俗远出他邑上；岂山水盘互、将发其灵秀以彰国家德化之覃敷与？吾知他日文物冠裳，必不减于海滨邹鲁矣。志学校。 

　　规训 

　　学宫 

　　祀事 

　　学额 

　　书院 

　　义垫 

　　社学 

　　 规训 

　　顺治九年题准，刊立卧碑，置于明伦堂之左，晓示生员：朝廷建立学校，选取生员，免其丁粮，厚以禀膳，设学院、学道、学官以教之。各衙门官以礼相待，全要养成贤才，以供朝廷之用。诸生皆当上报国恩，下立人品。所有教条，开列于后：一、生员之家，父母贤智者，子当受教。父母愚鲁，或有非为者，子既读书明理，当再三恳告，使父母不陷于危亡。一、生员立志，当学为忠臣清官。书史所载忠清事迹，务须互相讲究。凡利国爱民之事，更宜留心。一、生员居心忠厚正直，读书方有实用，出仕必作良吏。若心术邪刻，读书必无成就，为官必取祸患。行害人之事者，往往自杀其身，常宜思省。一、生员不可干求官长，结交势要，希图进身，若果心善德全，上天知之，必加以福。一、生员当爱身忍性。凡有司官衙门不可轻入。即有切己之事，止许家人代告，不许干与他人词讼。他人亦不许牵连生员作证。一、为学当尊敬先生。若讲说，皆须诚心听受。如有未明，从容再问，毋妄行辨难。为师者，亦当尽心教训，勿致怠惰。一、军民一切利病，不许生员上书陈言。如有一言建白，以违制论，黜革治罪。一、生员不许纠党多人，立盟结社，把持官府，武断乡曲。所作文字，不许妄行刊刻。违者听提调官治罪。 

　　顺治九年，复颁行六谕，令地方官，责成乡约人等，每月朔望宣诵：一、孝顺父母，一、尊敬长上，一、和睦乡里，一、教训子孙，一、各安生理，一、莫作非为。 

　　康熙九年，颁上谕十六条，每月朔望，有司偕绅矜，齐集明伦堂及军民人等，俱听宣讲：一、敦孝弟以重人伦，一、笃宗族以昭雍睦，一、和乡党以息争讼，一、重农桑以足衣食，一、尚节俭以惜财用，一、隆学校以端士习，一、黜异端以崇正学，一、讲法律以儆愚顽，一、明礼让以厚风俗，一、务本业以定民志，一、训子弟以禁非为，一、息诬告以全良善，一、戒窝逃以免株连，一、完钱粮以省催科，一、联保甲以弭盗贼，一、解雠忿以重身命。 

　　雍正元年，钦定圣谕广训十六章，共计万言，刊刻颁行府州县乡村，令生童诵读。每月朔望，地方官聚集公所，逐条宣讲。 

　　乾隆五年，钦颁太学训饬士子文：『士为四民之首，而太学者，教化所先，四方于是观型焉。比者，聚生徒而教育之，董以师儒，举古人之成法规条，亦既详备矣。独是科名声利之习，深入人心，积重难返。士子所为汲汲皇皇者，惟是之求，而未尝有志于圣贤之道。不知国家以经义取士，使多士由圣贤之言，体圣贤之心，正欲使之为圣贤之徒，而岂沾沾焉文艺之末哉。朱子同安县谕学者云：「学以为己。今之世，父所以诏其子，兄所以勉其弟，师所以教其弟子，弟子之所以学，舍科举之业，则无为也。使古人之学止于如此，则凡可以得志于科举，斯已尔。所以孜孜焉爱日不倦，以至于死而后已者，果何为而然哉？今之士惟不知此，以为苟足以应有司之求矣，则无事于汲汲为也。是以至于惰游而不知反，终身不能有志于学，而君子以为非士之罪也。使教素明于上，而学素讲于下，则士子固将有以用其力，而岂有不勉之患哉？诸君苟能致思于科举之外，而知古人之所以为学，则将有欲罢不能者矣」。观朱子此言，洵古今通患。夫为己二字，乃入圣之门。知为己，则所读之书，一一有益于身心，而日用事物之间，存养省察，闇然自修，世俗之纷华靡丽，无足动念，何患词章声誉之能夺志哉。况即为科举，亦无碍于圣贤之学。朱子云：「非是科举累人，人累科举。若高见远识之士，读圣贤之书，据吾所见，为文以应之，得失置之度外，虽日日应举，亦不累也。居今之世，虽孔子复生，也不免应举。然岂能累孔子也」。朱子此言，即是科举中为己之学。诚能为己，则四书五经皆圣贤之精蕴，体而行之，为圣贤而有余。不能为己，则虽举经义治事而督课之，亦糟粕陈言，无裨实用，浮伪与时文等耳。故学者莫先于辨志。志于为己者，圣贤之徒也。志于科名者，世俗之陋也。国家养育人才，将用以致君泽民，治国平天下；而囿于积习，不能奋然求至于圣贤，岂不谬哉。朕膺君师之任，有厚望于诸生，适读朱子书，见其言切中士习流弊，故亲切为诸生言之，俾司教者知所以教，而学者知所以学』。 

　　乾隆四十四年上谕：『文以明道，宜以清真雅正为宗。朕曾屡降谕旨，谆谆训诫。无如听之藐藐，恬不为怪。读书人于此理尚不能喻，安望他日之备国家任使乎？大抵近来习制义者，祗图速化而不循正轨。每以经籍束之高阁。即先正名作，亦不究心，惟取庸陋墨卷，剿袭挦撦，效其浮词，而全无精义。师以是教，弟以是学，举子以是为揣摩，试官即以是为去取。且今日之举子，即异日之试官，不知翻然悔悟，岂独文风日敝，即士习亦不可问矣。嗣后作文者，务宜沉潜经义，体认儒先传说，阐发圣贤精蕴，务去陈言，词达理举，以蕲合于古人立言之道。慎毋掉以轻心。试官阅卷，亦当严为甄别。一切肤词烂调，概摈不录。庶几共和谨凛，文治蒸蒸日上，以副朕崇雅黜华之至意。其翻绎清文、蒙古文、亦当实力讲求，勿仍陋习。此旨着颁示贡院，暨各省学政，及翻书房理藩院，各书一通，揭之堂楣，俾皆触目警心，钦承勿忽；并谕中外知之』。 

　　乾隆五十三年上谕：『朕惟治天下，以人心风俗为本。而欲正人心，厚风俗，必崇尚经学，严绝非圣之书。近见坊肆间多卖小说，淫辞鄙亵荒唐，渎乱伦理。不但诱惑愚民，即缙绅子弟，未免游目而蛊心，伤风败俗，所关非细。着该部通行中外，严禁所在书坊，仍卖小说淫辞者，从重治罪』。 

　　——以上训饬士习，厘正文体，禁止小说淫书，谟典煌煌，永宜恪谨遵守。 

　　乾隆元年上谕：『书院之制，所以导进人才，广学校所不及。我世宗宪皇帝命设之省会，发帑金以资膏火，恩意至渥也。古者，乡学之秀，始升于国。然其时诸侯之国皆有学。今府州县学并建，而无递升之法。国子监虽设于京师，而道里辽远，四方之士，不能胥会，则书院即古侯国之学也。居讲席者，固宜老成宿望，而从游之士，亦必立品勤学，争自濯磨，俾相观而善，庶人材成就，足备朝廷任使，不负教育之意。若仅攻举业，已为儒者末务。况藉为声气之资，游扬之具，内无益于身心，外无裨于民物。即降而求文章成名，足希古之立言者，亦不多得，宁养士之初旨耶。该部即行文各省，督抚政，凡书院之长，必选经明行修，足为多士模范者，以礼聘请。负笈生徒，必择乡里秀异，沉潜学问者，肄业其中。其恃才放诞，佻达不羁之士，不得滥入书院中。酌仿朱子白鹿洞规条，立之仪节，以检束其身心。仿分年读书之法，予之程课，使贯通乎经史。有不率教者，则摈斥勿留。学臣三年任满，谘访考核。如果教术可观，人材兴起，各加奖励。六年之后，着有成效，奏请酌量议叙。诸生中材器尤异者，准令荐举一、二，以示鼓舞』（又复议：『查书院之设，原以造就人材，应令督抚学臣，悉心采访，不必拘本省邻省，亦不论已仕未仕，但择品行方正，学问博通，素为士林所推重者，以礼相延，厚给廪饩，俾得安心训导。仍令于生徒学业，时加考核，并宽其程期，以俟优游之化。如果六年着有成效，该督抚学臣，酌量题请议叙，毋得视为具文，亦不准滥行题请』。又谕：『各省书院，延师训课，而有山长之称。名义殊为未协。既曰书院，主讲席者，自应称为院长』）。 

　　——以上书院规训。 

　　 学宫 

　　厅儒学，在厅城内东南营署左畔。中为大成殿，东西两庑，前为棂星门。崇圣祠在殿后，左为文昌宫；又左为明伦堂，为学廨旧址，在游击署前旷地；因未设学，借立为演武厅。经绅士禀请归还，总镇武隆阿勘丈定界，议建今所。嘉庆二十二年，同知张学溥兴造；道光四年，同知吴性诚报竣。九年同知李慎彝补建名宦、乡贤、昭忠、节孝四祠。十一年，贡生林祥云补建省牲所。十七年同知娄云价买柯姣园地，添筑围墙，倡捐重修。 

　　神位 

　　大成殿正殿：至圣先师孔子。 

　　东二配：复圣颜子、述圣子思子。 

　　西二配：宗圣曾子、亚圣孟子。 

　　东六哲：先贤闵子损、先贤冉子雍、先贤端木子赐、先贤仲子由、先贤卜子商、先贤有子若（乾隆三年东庑升）。 

　　西六哲：先贤冉子耕、先贤宰子予、先贤冉子求、先贤言子偃、先贤颛孙子师、先贤朱子熹（康熙五十一年西庑升）。 

