<!-- { "loadSidebar": true } -->
　　竹堑埔宽长百里，行竟日无人烟。野番出没，伏草莽以伺，杀人割首级，剥髑髅饰金，夸为奇货；由来旧矣。行人将过此，必倩熟番挟弓矢为护卫，然后敢行；亦间有失事者。以此视为畏途。然郡城、淡水上下必经之地，不能舍竹堑而他之；虽甚苦，亦不得不行云。其地平坦，极膏腴，野水纵横，处处病涉；俗所谓九十九溪者。以为沟浍，辟田畴，可得良田数千顷，岁增民谷数十万。台北民生之大利，又无以加于此。 

　　然地广无人，野番出没，必碁置村落，设营汛、奠居民，而后及农亩；当事者往往难之，是以至今弃为民害。不知此地终不可弃，恢恢郡邑之规模，当半线、淡水之中间，又为往来孔道冲要。即使半线设县，距竹暂尚二百四十里；不二十年，此处又将作县。流移开垦，日增日众，再二十年，淡水八里坌又将作县。气运将开，非人力所能遏抑，必当因其势而利导之。以百里膏腴，天地自然之乐利，而惮烦弃置为百姓首额疾蹙之区，不知当事者于心安否也。有官吏、有兵防，则民就垦如归市，立致万家，不召自来；而番害亦不待驱而自息矣。 

　　天下无难为之事，止难得有心之人。竹堑经营，中才可辨；曾莫肯一为议。及听野番之戕害生民而弗恤，岂尽皆有胸无心，抑中才亦难得若是乎！大抵当路大人，末由至此，故不能知；而至此者，虽知而不能言之故也。留心经济之君子，当不以余言为河汉夫？ 

　　台湾田粮利弊疏（雍正五年）尹秦 

　　窃查台湾全郡，尽属沙壤，地气长升不降。所有平原，总名草地。有力之家，视其势高而近溪涧淡水者，赴县呈明四至，请给垦单，召佃开垦。其所开田园，总以甲计。每田一甲，约抵内地之田十一亩有零。郑氏当日，分上、中、下三则取租。开台之后，地方有司即照租征粮；而业户以租交粮，致无余粒。势不得不将成熟之田园，以多报少，欺隐之田，竟倍于报垦之数。臣等细访，向来任其欺隐不行清查之故，则其说有五：现征科则，计亩分算，数倍于内地之粮额。若非以多报少，不能完纳正供：此其说一也。台湾沙地，每岁夏秋大雨，山水奔泻，田园冲为涧壑；而流沙壅积，熟田亦变荒壤。若非以多报少，将何补苴亏缺：此其说二也。台地依山临海，所有田园，并无堤岸保障。海风稍大，咸水涌入，田园卤浸，必俟数年咸味尽去之后，方可耕种。若非以多报少，何以抵纳官粮：此其说三也。台郡土脉炎热，不宜用肥，两三年后，力薄寡收，便须荒弃两年，然后耕种。若非以多报少，焉能转换办公：此其说四也。佃丁系漳、泉、潮、惠、客民，因贪地宽，可以私垦，故冒险渡台。设使按亩清查，以租作粮，伊等力不能支，势必各回原籍，以致田园荒废，额赋虚悬：此其说五也。夫田粮之欺隐若此，其所以致此欺隐而难以清厘者又若此，宜作何变通，以除欺隐之弊？海疆重大，与内地不同，臣等愚昧，不敢轻议。谨据实奏请圣裁。 

　　至于北路彰化一带，县系新设，地稍偏远；臣等见多未辟之土，亦宜召民开垦。案查淡水同知王汧曾经具详称：北路虎尾溪以上闲原宽旷，其召民开垦之法：毋许以一人而包占数里地面，止许农民自行领垦。一夫不得过五甲，十夫连环互保，定限三年，比照内地粮额起科。再如熟番场地，向有奸棍认饷包垦，久假不归之弊。若任其日被侵削，番众无业可依，必至退处山内，渐渐变为生番。宜令大社留给水旱地三百甲，号为社田，以为社番耕种收猎之所，各立界牌。将田场甲数四至刊载全书，使日后势豪不得侵占。其余草地，悉行召垦；并限三年起科。臣等细加寻绎，事属当行。惟召垦农民，似宜照臣等前折所陈，亦令归庄并田，务使匪类奸徒，无处托足，以靖盗源。 

　　淡水公馆记（乾隆二十八年）夏瑚 

　　竹堑居台北后，乃设官吏，画封圻而守之。黔黎新集，圜圚朴陋，不让茅茨太古风。节使观察与郡守，不时至止。又守土官吏，秩满需代，无闲廨居，于公甚不便之。岁癸未，予奉命分守斯土，凡百务前人未遑者，思欲倡导，与民更始。适署差有废宅，余新之，觉恢恢乎有余地焉；因颜之曰「公余」，并搦笔而为之记。 

　　堑城武庙碑记（乾隆四十二年）朱景英 

　　乾隆丙申秋七月，我皇上表章前烈，怀柔百神，典举褒忠，明禋咸秩。远惟关帝在当时力扶炎汉，志节凛然，史册所垂，不无遗美。爰颁谕旨，定谥「忠义」。俾补「蜀志」，传诸永久；正前史之微词，昭大义于旷代。大哉王言！其所以着神明而起顽懦者，莫盛于此。 

　　维时台湾淡防厅治新建关帝庙，适告成功。盖厅治移驻斯境，踰二十年所。地处荒远，一切规制阙如。今司马王公来莅，隐然念斯地荒则恒昧于所向，远则宜教以神；遂亟谋建庙，用崇秩祀。竹城地颇闲旷，考卜厥址，倡捐廉俸，畴咨兴创，购材饩工，蠲吉具举。凡构享殿崇十有七尺，广三倍而弱，深如广之数而杀其一。门寝崇广，以次递杀。左稍前为更衣所，后筑寮舍，司香火者居之；周缭以垣，全甃皆甓。及夫丽牲之庭、合乐之榭，靡弗赅备。计费金钱八千九百有奇，十阅月而蒇事。自是瞻拜者肃然、过庙者怵然，年谷顺成，义回弭戢，信夫忠义之感召为甚神也。尝稽帝言曰：『日在天之上、心在身之内，忠之谓也』。庄生有云：『君臣之义，无所逃于天地之间』。是故非义则忠，不足以扶质而立干。孟子言浩然之气，极之配义与道，此物此志也。际兹上朔神迹、仰绎明诏，实征忠诚义烈，昭垂万古。然则王公建庙之本意，洵属立政之大端，讵非凡有土地民人之责者所当效法也哉？ 

　　王公名右弼，字万长，号亮斋；山东济东县人。 

　　明志书院碑记杨廷璋 

　　粤惟世道递升、文明日盛，国家奄有九有，百二十余年，列圣相承，治隆化洽。皇帝德媲虞夏、道协殷周，甫饬戎车，拓疆万里；神武丕着、文教弥昭，寓内同文，海外有截。 

　　兴直堡者，远隶台湾，僻处淡水，风土秀美，气象郁葱。髦俊萃臻，向文慕学，实繁有徒。夫结想维殷，不如居肆；驰怀在远，莫若连镳。使鼓箧者乐群，担簦者时术。创兴讲席，匪缓图矣。惟是志在圣贤，义利无淆于虑；志存经济，王霸必究其原。爰标「明志」之名，冀成致远之器。 

　　于戏！往昔荷兰鸠处、郑氏蚁争，斯固虎狼之窟宅、鲸鲵之渊薮也。今则海不扬波，野皆乐土。易战攻以礼乐，化甲冑为诗书。摩义渐仁，山川换色。圣朝恺泽之数、声教之远，载稽史册，未或前闻。 

　　余备位台衡，恭膺节钺，遥遥台海，统驭及焉。乐观书院之成，惟拜手扬言，与多士赓歌太平之化而已。是举也，舍宅捐租，永定贡生胡焯猷功不可泯；爰书以为来者劝。 

　　番社纪略邓传安 

　　台湾四面大海，而大山亘其南北；山以西民番杂居、山以东有番无民。番所聚处曰社，于东西之间分疆画界。界内番或在平地、或在近山，皆熟番也；界外番或归化、或未归化，皆生番也。幸沾皇化，维有历年，地益辟、民益集、番益驯。犹恐番黎有不得输之情，爰设南北路理番两同知以抚之。 

　　北路熟番可纪者，嘉义十三社、彰化三十三社、淡水三十六社。每社有通事、土目，约束其众；废置皆由同知。此外，归化生番，嘉义则内优六社及阿里山八社，而崇爻八社亦附阿里山输饷；彰化则水沙连二十四社。其淡水之蛤仔难，向在界外，今入版图，改称噶玛兰，设官吏如淡水厅；通判即兼理番，不隶北路同知矣。内优通事尚有官置，余如土司之世袭。阿里山之副通事、水沙连之社丁首，皆治贌社输饷事宜。闻南路之卑南觅，亦有官置社丁首。夫贌社，即民番互市也。所谓归化，特输饷耳；而不薙发，不衣冠，依然狉狉榛榛。间或掩杀熟番而有司不能治，为之太息！安得如噶玛兰之改土为流乎！ 

　　南路理台、凤两县番，载在「府志」者，台湾祗三社，皆平地番；凤山熟番亦祗六社，余俱归化生番。以余所闻，惟山猪毛四社、傀儡山二十七社，实与凤山相接。琅峤一十八社，山行须历生番界、水行则由下淡水小舟可通，而沙马矶头为其尽处。故由凤山往者，皆取水洋之捷。若卑南觅七十二社，则西南值凤山、北接崇爻，又在嘉义山后；「府志」纪其大概，故系于凤山下耳。今山猪毛已在界内，民番错处，有都司驻焉。琅峤与沙马矶头皆见于蓝鹿洲「东征集」。琅峤当日已称乐郊，不忍弃诸界外，今益繁盛；民杂闽、粤，番甫归化，有司俱得通文告，不比傀儡山之有番无民者矣。鹿洲曾为元戎檄卑南觅大土官文结，令搜山擒贼，赏以帽靴、补服、衣袍等件：是生番中未常无衣冠文物。今其女土官宝珠盛饰如中华贵家，治事有法；或奉官长文书，遵行惟谨。闻其先本逃难汉人，踞地为长，能以汉法变番俗；子孙并懔祖训，不杀人、不抗官。然则虽在界外，又何殊内地乎？ 

　　由卑南觅而崇爻，其北为秀孤鸾，又北为崎崃、又北为苏澳，已是海岛尽处。迤西乃达于噶玛兰。自噶玛兰既开，人迹罕到之处，始知其名，宜前此无及之者。独怪巴荖远、狮头、狮尾至今尚未归化，而「府志」附于彰化番社之末。其猴猴、歪仔歪、巴荖郁、新仔罗罕、奇立丹、抵美简、抵美抵美、踏踏新仔罕、又毛搭吝（即南搭吝）、珍汝女简（即珍珠美简）、女老（即里荖）、奇武律（即奇武荖）、勿罕勿罕（即武罕）、毛老甫渊（即猫里府烟）、奇立援（即奇立板）、抵羡福（即抵美福）、哆朥美仔远（即哆啰美远）、屏仔猫力（即珍仔满力）、摆里（即摆厘）、奇班宇难（即奇兰武兰）、打那轩（即打那岸），凡二十二社，今皆在噶玛兰界内；当日并未归化，何以「府志」载在淡水番社中？彰化万斗六、阿里史二社，俱设立通、土，而「府志」不载。恐生熟番揉杂，似此者尚多，非亲历不能核实也。 

　　我国家车书一统，声教无外，不宜于一岛中判华夷。溯台湾初平时，仅有台、凤、诸三县；已于半线置彰化县矣，又于竹堑置淡水厅矣，今又于艋舺三貂之东南增噶玛兰厅矣。诚如鹿洲所谓『气运将开，非人力所能遏抑者』。分界禁垦，前人权宜一时；究竟旧日疆界，无不踰越。所当变而通之，以番和番，为柔服伐贰、内外合一根本。 

