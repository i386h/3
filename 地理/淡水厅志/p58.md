<!-- { "loadSidebar": true } -->
　　拙稿赋役卷后附存管见数则。其略云：淡水正赋，由业户包收包纳，十不及一，致兵饷不敷，重费国帑。若他日开垦内山，宜仿杨氏廷理垦兰厅之法，不设业户，听佃户自行报垦纳粮；使上裕国课、下惠小民，不为豪猾所兼并也。乃培桂仅摭数语，细字附注于短序内；又引「诸罗志」云：『台赋甚重而地力有余，故民不觉病。朝廷岁糜巨饷，岂有增赋之心争此遗利』云云。殊不知陈少林撰「诸罗志」时在康熙间，彼时多沿郑氏赋法，轻重不等；自后新科屡从裁减，至乾隆间议定，仿同安则例。淡水开垦最晚，报征者多从下则。况淡属地尽膏腴，较同安不啻倍蓰；同安有地有赋，而淡水十不征一。同安不以为重、淡水宁独重乎？且拙见非欲增已定之赋与裁现管之业户也，谓宜开辟内山新地、增□州县，仿噶玛兰之法而行之。有州县则有官兵，经费非征赋，费何由出？是正课也，非遗利也。台地各属风土不同，时地亦异，自应因时制宜。培桂何不覆阅郡城原委，考兰厅成法；而引「诸罗志」一时之言，故为刻舟、胶柱以相歧耶？抑何徒慕宽大之虚名而弗讲求实用也！夫立言自有次第，方合体裁。各卷首缀以短序，不过略发其凡，为一卷之纲领而已。倘欲抒所见，当附于正文之后，亦不宜于短序内琐琐至此。似此杂揉歧出，宁知义例者！ 

　　「武备志」载同治七年英制军奏折几三千言，本左宫保裁兵加饷新章，皆言台湾各标之制。豪按是书但志淡水，与他属无预，宜就全折删繁举要，存十之二、三；即以接于旧制之后，为新章缘起可也。乃培桂全抄镇署案稿，毫无剪裁；又以接于军装火药之后、恤赏之前，不知何见？ 

　　「武备志」末附姚石甫「艋舺营兵米议」，多至三千余言；似宜节去无关淡水者，略存其半而附于粮饷之后。 

　　配载班兵，不标细目；但于附录姚石甫「班兵议」之后，杂掇其营戍兵系内地某标某营名数若干、由何处配渡，一一平列。豪按此系旧制兵数；若近日新章，自应续录，方无挂漏。至所谓附录者，必前有题目，有正文业已叙过，尚有他人建议于题目有所发明，不可不采，因录于后；所谓附录也。此条所载，营册兵额转附于姚氏所议之后；而姚氏之前，系载别类矣，安得谓之附录乎？其位置失宜，且疏漏尤甚！ 

　　兵制既有新章，宜接于旧制之后连类并载，以便查阅。乃培桂于员数兵额、粮米饷项参错搀入，新旧夹杂；使阅者茫然，无由寻其端绪。 

　　兵制于官兵员数、汛防恤赏既有题目，其它如俸廉粮饷、器械班兵俱不入细目，未免界画不明、前后无序，莫详其起止及要领所在，唯觉部伍错落而已。 

　　方传穟议「配船载班」一篇接于沪尾营制之下，而姚石甫「台北班兵议」一篇乃附录于恤赏各条之后，似宜联续而立班兵配渡一门，以方、姚二篇并附见于正文后方妥。 

　　志乘，官书也。引用各家奏议、书檄，皆不妨直举姓名，以存实录而昭画一。乃培桂于兵制中所载建议诸人，或举姓名、或称谥、或称号、或书姓而系以官名，或一人而前后异称、或一篇而彼此异称。如纪道光四年署道方传穟与总兵观公喜上议云云，夫二品武职，称公可也；乃臬道系三品文员且兼理学政，独不公之，何欤？相提并论，亦太觉轩轾矣。 

　　培桂于兵燹卷首，大书康熙二十二年六月提督内大臣伯施琅进兵鸡笼屿斩伪郑将林升，并据「小腆纪年」称『林升在鸡笼屿，沿岸筑垒，环二十余里。琅分兵三路，以五十艘出鸡笼为奇兵，酣战竟日；阵斩林升，获战舰三百余艘』云云。豪按培桂此言说异说梦，即此可知其目不识史，于明末海上轶事全未考究，不过捕风捉影如瞽人之说古也。查「台湾府志」、「澎湖纪略」引施琅奏疏称：『伪郑大帅刘国轩统水陆全军扼守澎湖，以林升总督水军。琅分兵三路，以五十艘攻鸡笼等屿、以五十艘攻西屿等处，自率劲兵七、八十船居中，直击妈宫港。林升中箭，遁归台湾。国轩单舸由吼门遁去，力劝伪郑纳土投降』。是澎湖一战，全台平定，不再用兵矣。澎湖自有鸡笼屿，并非淡水之鸡笼。其时淡水荒土未辟，距澎湖水程八、九更，以一更六十里计之，几四、五百里矣；琅未取澎湖，岂能分兵向淡水哉？乃培桂误认澎之鸡笼为淡水之鸡笼；地方一经移置，使时事刺谬，竟成满纸虚词，将何以为传信之书，且何堪令博雅君子寓目乎？徐鼒，扬州六合人；书最晚出，大抵据施琅奏疏而撮其大略，并不指为淡水之鸡笼。而培桂但知淡水有鸡笼而不知澎湖自有鸡笼，又弗浏览全稿，查明时事。是徐氏未尝误培桂，乃培桂自误以贻误后人也。 

　　又按施琅由内大臣简授福建水师提督，挂靖海将军印；是内大臣一缺已开缺矣。此虽小疵，亦觉未合。总之，施琅自攻澎湖，林升系在澎中箭，与淡水全无交涉；删之为是。 

　　朱一贵作乱系在凤山，距淡水几千余里。且「台湾府、县志」、「凤山县志」皆已详载，故拙稿于一贵陷城、官兵败溃，但以四、五语括其由，而详陈策防守淡水之事；盖详略各有当也。乃培桂于一贵起事颠末，则纠缠不已；而于戕官陷城，又不一及。即接以各官逃至澎湖，与上节全不贯串；下叙省垣督抚调兵进讨等事又数百言，而后及淡水之事。此则不知去取剪裁而好拾唾余之病。 

　　林爽文倡乱彰化，与淡水比邻，战事较多；不得不载。然亦宜知去取，不必将「彰化志」满纸全抄也。 

　　海贼蔡牵来往飘忽，宜择其有系淡水者纪之。其它在南路郡城交战之事与淡无涉，他书已详，何烦「淡水志」之抄袭哉！至官军讨平蔡逆系在外洋，并非淡水地方；而亦大书特笔刺刺不休，何也？ 

　　戴万生世为北路协稿识，因夏协汝贤索贿不从，革退家居；乃招集天地会，倡乱彰化，遂陷大甲。其时绅士林占梅倡义讨贼，遣练勇四百名从贡生陈缉熙克复大甲，飞禀徐中丞，请以通判张世英权视淡水篆务；世英遂率义首罗冠英、廖廷凤进兵翁仔社，屡救大甲。厥后，林占梅从兵备道丁曰健克复彰化。拙稿以此案未有纪之者，故详载颠末，所以备一时掌故，为他日省志、府志之资也。乃培桂悉数删去，但笼统其词，藏头露尾、全无伦次，是诚何心哉？ 

　　戴逆戕镇道，距彰化、斗六，用兵三年；其乱大于朱一贵、林爽文也。陷大甲土城者一、围攻者四，甚至中港、后垄、桃仔园贼党蜂起；其祸迫于朱一贵、蔡牵也。大凡著书之体，宜详人所略、略人所详，方为有得。乃培桂于朱、蔡则详，于戴逆独略；是当略者详、而当详者反略矣。培桂于全部皆不脱拙稿窠旧，独此段为余所悉心采访者不留只字而以潦草了事，何耶？夫道光以前人已详载，且与淡水无关者；培桂何以必载？咸丰以后人所未载，旦系淡水掌故者；培桂何以不详？其赋性乖僻有如此然，亦见其书之无足观矣。 

　　培桂谓复彰化者都司陈捷元、郑荣等，而不书臬道丁曰健；谓复斗六门者参将关镇国等军，而不书提督林文察、总兵曾元福。夫争战之事，重在主帅。即功罪攸分，岂载记之文可任爱憎为取舍乎？ 

　　培桂即称咸丰以后，录其梗概，与淡无涉者不载；何以载斗六之事乎？ 

　　斗六之陷在同治元年之秋，而培桂系以三月。林戆晟之诛在二年之冬，而培桂系以正月。即大甲之陷，亦在斗六之先也；何其前后倒置耶？ 

　　培桂于逆党王江龙、杨升闻之诛，皆不书何人出力。 

　　培桂但据「治台必告录」一书，而录中奏折数篇，安能详悉。海外奏章大抵张皇其词，未足据为典要；何如细访该地绅民众口佥同者之得其实也。 

　　拙稿于纪兵系仿紫阳书法，较有眉目；如欲依涑水之例，亦可也。培桂则或有纲有目、或笼统填写不复分大钢细目，似未画一。 

　　淡水未辟以前，系附诸罗县辖；然荒远之区，羁糜而已。培桂于职官表，并滥载康熙间诸罗知县；至雍正初元已增设彰化县及淡水同知矣，乃亦并列彰化知县谈经正各员：不已冗乎？且前之陆路武职，非属诸罗参将兼辖乎？何以断自道光七年移设竹堑游击始？岂重文轻武，儒生有此陋习耶？即比例以观，从前淡水生员系彰化学官兼营，又何以断自嘉庆二十二年移设训导分驻竹堑始耶？ 

　　杨公廷理署淡水同知，不过两月余，别无表见；其攻绩在郡城办贼与开垦兰厅等事，则「郡志」、「兰厅志」当为立传，无烦赘列也。 

　　曹公士桂殁为淡水城隍，确凿有据；余尝纪于丛谈中矣。古人有生为上柱国、死作阎罗王之说，又如传说骑箕尾、子胥为涛神之类，岂皆稗说哉？ 

　　培桂称：秋曰觐平淡水械斗，挥数千金，计遣彰化各勇。按械斗得息，实秋公之力；至勇费数千金，则由艋舺头人发给，非曰觐之金也，不宜含糊妄载！ 

　　薛公志亮传，培桂掇「彰化志」，称其临终独嘱家人持金为鹿港建庙；又称蔡牵乱，募勇守城，杀贼有功云云。更不知所守何城，何故为鹿港建庙？使阅者茫然。盖薛公尝为台湾令、鹿港同知故也，似宜声明为是。但无与淡水之志，台、彰「邑志」已叙及之，无庸赘耳。 

　　何太武既以千总秩满去，而后陷于郡城，则其官淡水时，别无事绩可知也。何暇为立传乎？ 

　　「名宦传」之王郡、林黄彩、尹仰舟，俱不载何处人。 

　　「名宦列传」，所以纪他处人之官于淡水、有功德可考者也。培桂于武职传，无论本地、内地人，杂缀其中。如郭云秀系淡水人，以招集义民御贼得官，似宜入义民传；林得义亦宜入本厅义民传为是。 

　　「义民传」，高振不过因乱贼林爽文穷蹙自知难脱，投其家曰『吾使若富贵』，振缚以献，侥幸得奖叙耳，绝无战守劳绩。且素与爽文善，亦非善类。「郑稿」摭拾「彰化志」，余尝删之矣。乃培桂必为立传，而且滥载福康安、海兰察攻克集集埔、小半天等；是皆彰属地方，「彰志」载之犹可，究与淡无涉，与高振更无涉也。何庸拾其唾耶？ 

　　培桂于本厅文、武两途登仕版者不列其名，而封赠则表之，殊不可解耳。如郭云秀以千总死贼，恤袭云骑尉，是淡水固有难袭矣；而培桂于荫袭一类不载一人，而必于封赠之下泛书「荫袭」二字，尤不可解。 

　　「先正列传」，载乡贤郑崇和、进士郑用锡诸人，皆有文行可纪；余如翁林福、林绍贤、郭成金，以类相附，亦有可节取者。惟原奠邦不过一土豪，自募乡勇，引官逐海贼朱濆、以垦辟噶玛兰获赏银牌耳；附义民之末可也。而培桂竟令公然与先正列耳。 

