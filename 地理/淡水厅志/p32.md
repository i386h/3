<!-- { "loadSidebar": true } -->
　　阮蔡文（榜姓蔡，后复阮姓），字子章，漳浦人，寄籍江西。康熙庚午科举人，以知县需次。四十九年福、兴、漳、泉饥，上截漕米分赈，文与定海吴总兵督运。先是山东、江、浙间，洋盗陈尚义杀巡海游击。其党乞降。上命御史陈汝咸招抚驻锦州，遣文及千总左其彪入海。濒行赐帑金衣裘。文至登莱，直上贼艘，开示威信，陈说利害。数日悉降。上召见，注目曰：蔡文一书生，此行良苦。授云南陆凉知州，特旨改厦门水师中营参将。五十四年，调台湾北路参将，戢士卒，抚番黎，整饬部伍，增置要害塘汛，鼠窃尽遁。其亲哨淡水也，山谷诸番，献牛羊酒食，络绎于道，文悉慰谕遣还。或啖一粉餈，引酒沾唇而去。或召番社学童与语，能背诵四书者，旌以银布，为之讲解君臣父子大义不倦。诸番感悦。寻升福州副将，赴京道卒，军民设位祭之。家无余赀，所遗诗文淡水诸作（「诸罗邑志」）。 

　　陈策，字钟侯，晋江人，由桐山守备调淡水。康熙六十年朱一贵反，台地悉陷。策以孤军力守一隅，奸人范景文入境煽诱，策擒获正法，民赖以安。及援兵至，淡总督满保加策游击职衔，剿北路，收复南嵌、竹堑、中港、后垄、及吞霄、大甲、大肚诸社村落，以功擢台湾总兵官。卒于官，赐祭葬。雍正元年，给恤赏银二百两。子梦兰，雍正丙午举人，任莆田教谕（「泉州府志」）。 

　　黄曾荣，字焕文，台湾诸生，弃而从戎，补把总，迁千总。台厦道陈璸命往上淡水捕郑尽心。曾荣相山川形势，请于其地设营。后璸巡抚福建，遂与总督满保合疏，请添设淡水营以曾荣为都司（新修「通志」）。 

　　何太武，任淡水营中营千总。秩满给资赴厦门，因病未内渡。朱一贵乱，陷府治，太武削发为僧，入黄檗寺，谋内应，不克，及大兵至，复出报效（新修「通志」）。 

　　王郡（初冒李姓），字建侯，康熙六十年，以千总从蓝廷珍收复台湾有功，累官至台湾总兵。雍正七年，平凤山山猪毛番。九年，大甲西番林武力聚众作乱，凤山流棍吴福生、商大概，亦乘间而变。时郡已援水师提督，先遣游击李荣应援，复率参将侯元勋、守备张玉等，三路夹攻，擒福生、大概等斩之。南路既平，而新镇吕瑞麟，剿大甲西番被围，总督郝玉麟，复檄郡讨之。郡至鹿港，遣参将李荫樾、游击黄贵等，合围阿束社。参将靳光瀚、游击林黄彩等，各扼隘口，绝其去路，遂渡大甲溪追杀，直抵生番悠吾界。贼遁南日内山，削壁峻绝，谍知樵径仅一线，督师攀援而登，炮闻震山谷，贼负创去。捣其巢穴，焚其积聚，各社望风皆降，缚献林武力等，北路平（节「府志」）。 

　　林黄彩，字符质，有智力。朱一贵乱，总督满保驻厦门，彩赴兴化陈平台策。满保令随征。事平，以把总升守备，累升游击。雍正十一年，复随台镇王郡征大甲西番，叙功擢参将。寻迁澄海副将，署碣石总兵，卒于官（「台湾县志」）。 

　　郭云秀，原名秀山，芝葩里人，监生，籍龙溪。乾隆五十一年，林爽文乱，招集义民堵御，获贼赖树等十五人。闽安副将徐鼎士给委行营千总。五十二年，同义首薛登科、曹以清等，复募义民，随军进剿。十二月，逆首窜逸。更进三貂山堵截。五十三年，同义首何肇成，获股首郭汉生，大学士福康安奏以千总用。后补云霄营缺，调台补左营右哨。六十年，台镇委办鹿港抢米案，适陈周全乱，陷彰邑，御贼东门，战死。总督伍拉纳奏声，奉旨给恤典祭葬银两，世袭云骑尉，祀昭忠祠（节「郑稿」）。 

　　尹仰舟，字济人，台镇中营把总。林爽文乱，仰舟奉委来堑，与霄里汛把总高茂均在中港战死。先后死事者，竹堑息庄把总吴洪，以城陷不屈，伸颈就死，为逆首陈觉所害。篷山汛把总尹贵、白沙墩汛外委虞文光，亦力战死，俱祀昭忠祠（节「郑稿」）。 

　　卢植，山西人，武进士。嘉庆十年，以北路中营都司护副将。性毅而和，善抚士卒，顺体民情，所至得兵民心。素有胆略，膂力过人，尤精击刺诸法。蔡牵乱，匪船入沪尾港登岸，戕害兵民。署艋舺都司陈廷梅伤毙，告急。植率兵往援，力战中炮亡。旨赠北路副将。同时死者尚有千总陈必升，植与廷梅、必升，俱祀昭忠祠（节「彰化县志」参「郑稿」。谨按「彰化县志」云：『卢植与贼战不利，会贼大至，兵众皆怯，植亲放大炮击贼，身被炮伤，犹以智计退军，不至溃败，其胆略有难及者。贼号植为卢飞虎云。后以病卒于官，临终沐浴衣冠，遗嘱后事，坐而逝』。与「郑稿」所云中炮死互异。今以奏恤定案为准）。 

　　黄清泰，字淡川，一字承伯，凤山人，后籍淡水，原籍镇平。性孝友，笃内行，少习举业，得文誉。乾隆五十一年，值贼警，领勇守城，赏七品衔。以平琅峤功，补福州城守把总。嘉庆十一年，任竹堑守备，署艋舺都司。艋舺营改游击，署游击事，调嘉义都司。时有奸人为妄词，多牵淡水良民。镇军羽书夜半缒城入，檄往擒治。清泰曰：某久任淡水，深知民情，必不至是。遽兴兵，恐骚动。请派人偕察虚实。镇军从之，比至，呼檄内有名皆立至。示偕往者曰：『此岂莠民邪』？遂同据实禀复，坐妄言者一人罪。地方安堵。总兵武隆阿雅重之，擢镇标中营游击。艋舺营改参将，署参将事。每感知遇，以肃清地方自任。道光二年三月，巡洋追贼至山后大海中，鏖战七日，歼匪船十余号，身被贼炮伤。事闻，旨擢长福营参将，未赴任卒。清泰本书生，兼通占候、六壬、孙、吴、司马法，服官三十年，拊循士卒，顺体民情，有儒将风。尝言：『为武官者，毋不事事，毋太多事』。时以为名言。所过水陆，马背船头，手不释卷。尤好尚书、史记，咸有论说。子骧云别有传。其经史文艺多出于口讲指画云（节「彰化邑志」参黄钊撰传）。 

　　李天华，闽县人。嘉庆二十五年任艋舺游击。驾船出哨，追逐洋匪卢添赐等。受伤死之。台镇音登额奏闻，旨给葬祭银两，世袭云骑尉，祀昭忠祠（节「郑稿」）。 

　　刘高山，金门人，沪尾水师把总。道光元年，击洋匪林乌兴等，身先跃船砍贼，为贼中伤，跌水死。兵丁水手亦被害。台镇音登额奏请照阵亡例赐恤，兵丁水手亦分别给恤，祀昭忠祠（节「郑稿」）。 

　　林得义，字谦亭，艋舺人，籍福清。少有膂力，尚节义，蔡逆滋扰，以功荐升澎湖左营游击。道光二十五年署艋舺参将。侍母惟谨，公出归必先叩。性躁怒，闻母至即解。服官二十余年，无所营建，仅数椽栖止。子廷安，官千总。  
　 
淡水厅志卷九（中）

　　列传二先正 

　　古者乡先生殁而祭于社，诚以其表帅乡里，兴起后贤，为功甚巨也。后代未能尽循古道，则择其可纪者纪之，不滥不遗，亦犹古之志也。传先正。 

　　叶期颐，摆接堡人，籍南安，乾隆辛卯举人，以大挑官河南西华知县三次。入帘解首皆出其门。巡抚某赠以扁额曰：「三元宗匠」。许其衡文独具只眼。历官十余年，所至有声，为士林推重。嗣以卓异保升云南宣威知州（「彰化县志」）。 

　　林玺，字尔玉，竹堑人，恩贡生。性和厚，为乡闾矜式。遇亲友睚眦细故，辄以谈笑解之。年八十余，尚童颜如地行仙（「彰化县志」）。 

　　林平侯，字向邦，号石潭，籍龙溪，随父渡台，居新庄。由同知分发广西，署浔州通判，摄来宾县，补桂林同知，署南宁柳州府。与高廷瑶并称粤西贤守。时为二髯。嘉庆十九年，大学士蒋攸铦督粤，有短平侯者，比谒，指陈利弊，悉中肯綮，攸铦奇之。寻引疾归，置义田，设义学，以教养族人。复割田充学租，捐修淡之文庙，省城之贡院、义仓，郡城之月城考棚，海东书院，淡、兰交界之三貂要路。道光二年，料匠林泳春乱，十年挑夫分类，十二年张丙乱，当道用其言，以次削平。奖加道衔。 

　　郑崇和，字其德，号诒庵，监生。籍金门，设教于淡，因家焉。九岁丧母，以耕读养志，得父欢。淹贯群籍，准先辈法程。门下多达材，晚益好宋儒书，令子弟时读数行，以窥圣学源流。先因贫困，有劝以刀笔营生者，崇和不肖为衣食丧所守。洎家渐饶，粗粝如恒。不亲势要人，尤敬惜字纸，不以口角伤人，待亲族恩义备至。嘉庆二十年岁歉，发粟平价。二十五年施药，活命不少。死者助以棺。后垄，旧居也，设塾延师教之。人米三斗，钱三百，柴三担。自少至老，不履公庭。台俗分类大讼兴，无有忍加诬者。当蔡牵乱，募勇守后垄，相为犄角。竹堑沿山屡被番害，设隘堵御，樵采便之。道光四年，大吏运米赴津，首先应募。建交庙亦捐赀为倡。入祀乡贤祠。 

　　郑用锡，字在中，号社亭，崇和子，少颖异，淹通经史百家，尤精于易，好吟咏。主明志书院讲席，汲引后进。淡自开辟，志乘无书，乃纂稿藏之。嘉庆戊寅，举于乡。道光癸未成进士。开台二百余年，通籍自用锡始。丁亥督建堑城，功加同知衔。复捐京秩，签分兵部武选司，补授礼部铸印局员外郎。精勤称职。旋因母老乞养。壬寅，洋船扰大安口，率先募勇赴援，以功赏花翎。继获土地公港草鸟洋匪，加四品衔。甲寅在籍协办团练，劝捐津米，给二品封典。曾捐谷三千，赡父党母党之贫乏者。南北漳、泉、粤各庄互斗，用锡躬诣慰解，并手书劝告，辄止；存活尤多。凡倡修学宫桥渡，及赈饥恤寒，悉力为之。治家最严，所编家规，子孙犹恪守之。晚筑北郭园以自娱，著述日富，有诗文若干卷。请祀乡贤祠。 

　　黄骧云，字雨生，中港头份庄人，籍嘉应州，参将清泰子。道光己丑进士，签分工部。清泰以书生习武，望子能文。骧云肄业鼍峰十年，为文益邃。丁酉分校京闱，取士多得人。尝赴西陵督办要工，往来寒暑七阅月，心力交瘁。张丙之乱也，适省亲在籍，台湾道平庆令作书谕庄民勿生事。时闽、粤两庄构衅，闽人疑有私，诣省门控以主谋，祸叵测。骧云挈妻子质官，亲赴各庄购线缉匪。又捐买谷石，散致贫民，而正凶咸获。奏得优奖，补都水司主事，洊升营缮司员外郎。 

　　陈奠邦，金包里人，籍漳州。豪气自许，天性浑厚，与贡生柯有成，民人何绘善，事必谘访，然诺不诬。嘉庆十二年，洋逆朱濆满载农具，将以噶玛兰为巢穴。居民或与潜通者，奠邦遣人走郡告急。至艋舺，闻前守杨廷理有会剿苏澳之信，喜。趣柯有成辈募乡勇番头目，协同泉籍义首，引导官民，水陆夹攻。贼退，得旨赏袍褂料各一，银牌各一（节「噶玛兰厅志」）。 

