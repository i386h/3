<!-- { "loadSidebar": true } -->
　　著述一道，可易而言哉？古人作史有「三长」之说，非才学兼优，不足以胜任。无识以运其才学，犹游骑泛骛而弗能范以驰驱，其去驽下者几何！地志为史志之流，其可苟焉已哉？豪于同治六年，承观察吴公及严紫卿司马之招，辑「淡水厅志」。自维才学两疏，固辞不获；而家雪村方伯复极意怂恿，乃于仲春开局采访，至十月成「厅志」十五卷。观察梁公为之序，谬加许可，谓不负斯任。自知学殖久荒，仅据见闻所及者书之；匆匆急就，何堪问世！第其去取之间，不滥不潜，刊落浮词，独抒管见，于海防、戎政、吏治、风俗诸篇，三致意焉；窃谓初心差不负也。 

　　书既成，而方伯归道山、司马解官去，余亦退棹里门，与是书相忘久矣。岁癸酉，友人以陈司马刻本见贻，略阅一过，则是非颠倒、部居错乱，迥失本来面目。其最可骇者，莫如「兵燹」一门，纪施侯之攻鸡笼，则满纸皆谬；纪戴逆之乱，则脱误太多。盖他处仅词义未当，识者能察其非；此则时事所系，恐后人或沿其妄而末由辨也。尤可慨者，莫如「海防」、「田赋」等论，以地方切要之言而十不存一，何由资后人考镜，俾造一方之福也？夫人性不可稍偏，偏则悖；人心不可有私，私则蔽。彼非矫异，何以自张其军？有明知诬罔而故蹈者矣！陈君聪明自负，其意在拔帜立帜，遂不觉矫揉造作以至此也。嗟嗟！豪竭力搜罗，辑成此编，以存一方掌故。陈司马既得据为蓝本，而又有意歧异，遂至疵谬迭出，贻误后人，谓非豪与吴、严二君子倡修此稿转遗之戚欤？于是叹著书之难而史才之不可复睹也！ 

　　敢乘一夕之暇，摘其甚者为「订谬」一卷，以俟后之君子有所折衷云。 

　　●淡水厅志订谬 

　　鹭江林豪着 

　　「淡水厅志」刻本，陈郡丞培桂就原稿点窜、续貂以刊行者也。先是，同治六年，豪旅食堑城，严紫卿司马过采群言，枉驾过访；谓淡水垂百余年，考献征文，仅得郑仪部「志略」二卷，大都摭录郡乘，难资考证。因就明志书院设局，属豪秉笔。至孟冬，书成。其时可与商榷者，惟家雪村方伯、家诗宾广文、余子和少尉、黄海洲茂才数人。方伯之言曰：『志乘与他书不同，应考旧籍者十之二；应采案牍者十之三，应采访舆论者十之四、五。所见未确，必易稿至再；非若抽笔为文，可计日就也。能事不受相迫促，绘事且然，况著述乎！而严司马于此中甘苦尚未深悉，欲以急就成章；间如节烈一门，采访安能遍及？不得不就耳目所及者志之。然遗漏尚可续增，而讹谬必至贻诮。故体例必严、取材必慎，宁缺毋滥、宁实毋华，比物此志也。其最留意者，如以海防列为大纲，而胪列细目不厌其详；于封域、形势、规制、赋役、武备、列传、风俗、祥异各门皆附管见于后，俾他日留心治理者有所考镜，亦地方之幸。区区微忱，如是足矣』。抑方伯、广文诸君生长海滨，以淡人言淡事，或得诸故老之传闻、或本家藏之秘稿。而豪寓淡数年，于戴逆倡乱始末皆由目击，虚心延访，不厌再三，故言非臆度；此又无难共信者也。但是后有当增入者，如营制新章，系书成后之事；而数年来人才辈出，如节烈传、人物表，皆当搜罗续载以成完璧。诚如是，则其有功文献，岂浅鲜哉！乃培桂所刊之本，或前后易置、或改换门目、或增损字句，究不能出原稿范围；而又有心立异，遂使颠倒错乱，以讹传讹，不类不伦，自相枘凿，几于不可枚举，则好异之过也。嗟乎！原稿具在，豪何妨与之分过哉！第恐日久散轶，不特诸君子苦心搜采隐而弗宣，且使传中名人烈士暨微言要旨有关利弊者，亦湮没不彰；则豪之罪，不更甚欤？于是覆阅原稿，择其要者数篇，录于文集中；而于刊本中之诬罔欺人者、前后颠倒者、详略失宜谬误尤甚者，姑论其概，订为一书。岂好辩哉，非得已也！试约举之。 

　　培桂之言曰：文献无征。曰：前人屡欲创为「厅志」未就。曰：览者庶谅仆愚，勇于创始云云。宜乎自出机杼，空诸倚傍矣。而又云曩者郑氏、严氏均有稿本，未为周备。夫既有此未周、未备之稿本矣，则文献岂尽无征？而培桂何以自称为创始耶？ 

　　淡水不过海上浮沤，地理总绘一图足矣。乃必分拆为四，又不将某处起至某处止、陆路几里、水路几更？注明各图之上，以次相续，俾阅者一览可悉；乃第以天文度数强附于上，是不求切近、不务实学，而妄臆高远难明之说，以愚惑庸人耳目也。即使一一吻合，于著书大旨，本无关涉。至其立说，又谓淡水僻居海外，一时不能测验细数；是自发其覆矣，多见其图之赘而说之歧也。 

　　培桂「图说」三篇，一言内山宜垦、一言鸡笼海口宜防，尚能拾原稿余论以立说。唯用笔太支太笨，不能明所以宜垦宜防之故，亦何益哉！所谓略不可略也。一则滥抄「广东通志」所载古人作图之法，于分率度数刺刺不休至三百余言，始及淡水；仍以僻居海外，一时不能测验细数，咄然竟止。亦何苦多此词费为哉！所谓详所不必详也。 

　　卷首凡例五则。其一云：郑仪部用锡创为初稿四卷，严署厅金清续有志稿十四卷。夫培桂既于郑氏有仪部之称，而于严氏作署厅之目。一雅一俗，未免不匀。且仪部「纪略」祗有一本，而必谎云四卷。严司马属成拙稿实祗十二本，都为十五卷；乃此云十四卷，而志余又云十卷，何耶？ 

　　培桂凡例云：分志与总志不同；星野之类，总志或宜详之，分志缀数语即得矣。豪按所谓分志者，似即厅县之志也；所谓总志者，想必通志之别名也。顾不曰通志、省志而曰总志，是犹筱骖震霆，令人生厌。且既知星野不必详矣，则「图说」三篇及总图，分图中琼森界画，皆属自相刺谬，徒费笔墨。篇首姓名，培桂公然以纂辑自居足矣。乃于监生某某、市井纤儿之知州衔某某，亦滥厕采访之列，且加于三品衔候选道外郎之前而序中所称，代为草创之举人杨浚独不得预，何也？ 

　　观察梁公元桂序文作于黎观察之先，而实前后任之事，录置篇首可也；乃附载于文征之末。不特公道无存，抑亦体裁未合。其篇首第载黎观察及培桂序文凡二篇，私心显见；又皆一文两题，头上安头，更贻笑柄。 

　　淡水西滨海、东接内山，惟海防为尤重。故拙稿专绘一图，于西向海口港汊沙汕，一一详注；而沿山毗连生番各隘，并列左方：使远近形势，犁然在目。兹编既分图山海，又各分为二；遂致彼此东西互异、远近易形，未免参错不齐，求工反拙。 

　　山海图下有说似矣；何以地图皆无说，悉附于方域、建置各门之后？不几自乱其例乎？则何如将山川图说仍归于山川门目之后，较为画一而免参差错出之病耶！ 

　　拙稿以全台祖山发源于鸡笼，故山川一门，自鸡笼头起由北而南，脉络联贯、枝干分明，具有条理；而南北中三路，仍秩然不紊。培桂虽袭原稿，但前后易置，遂使乱峰错出，界画蒙混，无从寻其脉络远近矣。盖拙稿由祖山递推而下，其势顺；培桂由子孙遥溯而上，其势逆。即苦心区画，其支分派别终觉牵缠不清。且将山名、水名杂抄于前，既非目录，未免赘陈；则沿郑氏之谬也。 

　　山川之下有形胜一门，所以纪道里之险夷、明川陆之相背也。原稿于某所可屯兵、某处可设伏、何处可守、何处可战、何者冲途、何者扼塞，纪之颇详。乃培桂概从削去，仅存集句一则，殊觉无甚关要。并将南北八景附于后，牵连附会，究与形胜何涉？且八景为一方胜处，所谓泉石烟霞一丘一壑，祗供词客品题；谓之名胜可也，谓之形胜不得也。原稿附于胜迹之末，而培桂顾不以为然。即如隙溪墨水，不过水色黯淡如墨耳；凤崎晚霞、鸡笼晴雪，不过山晚有霞、山高有云。亦可谓之形胜乎？岂不令人齿冷！ 

　　竹堑城系淡水厅治、文武驻札处所，故谓之城。其乡民私造以资守望者，仅称土堡；乃培桂悉改称城堡，果何意耶？ 

　　城池之次，应接衙署、食廒、街里、铺递等目，盖由近而远、由官而民，义之正也。若隘寮远在边界以防生番，宜列建置之末；附于番社可也。乃培桂以隘寮列廨署前；并旧稿所载彼此相距里数、挨次联属，使远近形势可一览而尽者，概从删去，何耶？ 

　　建置类中，既有隘寮矣，而卷十六志余类中，复载续查之隘寮而弗归并一处，此何以故？ 

　　炮台有兵防守，当入兵制与较场汛防列；而培桂竟列于建置。然则坛庙何以入于典礼？书院、社学何以附于学校耶？ 

　　拙稿留意防海，于正文之后，附以管见。大略谓：台湾三大口唯沪尾最重，而鸡笼头关系尤重；宜将头城守备改为水师，驻守鸡笼口，专巡北洋，与沪尾水师桴鼓相应。识者颇以为不谬；要惟敷陈切当、持论宏通，博考众说而折衷之，方能自达所见。乃培桂削去全篇，仅摭数语于兵制短序之下，细行分注，几不成文理；又不特体裁之未合矣。 

　　拙稿典礼一门，凡祀典所不载者并入丛祠，附于祠祀之后，所以示区别也。培桂则分为祠祀、祠庙，名目既不甚悬；而厉坛既入祠祀，何以东坛等处别入祠庙？火神庙、龙王祠既入祠祀，何以水神庙、水仙宫别入祠庙？他如德政祠、义民亭、寿公祠，或称循史、或为忠臣，何至混列元帅庙、国王庙之间而漫无区别耶？ 

　　寺观亦在祠祀、丛祀之间，正不妨一例附入，以省门目；乃必另入古迹类中，其与隘寮之前后歧出何异？ 

　　学校、典礼两门，亦教化所关，不可少也；但宜择其要者录之。乃必取「会典」、「通礼」及「吾学录」所载，抄写连篇凑成卷数，何益？ 

