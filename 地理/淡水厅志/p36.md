<!-- { "loadSidebar": true } -->
　　曰商贾，估客辏集，以淡为台郡第一。货之大者莫如油米，次麻豆，次糖菁。至樟栳、茄藤、薯榔、通草、藤、苎之属，多出内山。茶叶、樟脑，又惟内港有之。商人择地所宜，雇船装贩，近则福州、漳、泉、厦门，远则宁波、上海、乍浦、天津以及广东。凡港路可通，争相贸易。所售之值，或易他货而还。帐目则每月十日一收。有郊户焉，或贌船，或自置船，赴福州江浙者曰「北郊」，赴泉州者曰「泉郊」。亦称「顶郊」。赴厦门者曰「厦郊」，统称为「三郊」。共设炉主，有总有分，按年轮流以办郊事。其船往天津、锦州、盖州，又曰「大北」，上海、宁波，曰「小北」。船中有名「出海」者，司帐及收揽货物。复有「押载」，所以监视出海也。至所谓「青」者，乃未熟先粜，未收先售也。有粟青，有油青，有糖青，于新谷未熟，新油、新糖未收时，给银先定价值，俟熟收而还之。菁靛则先给佃银令种，一年两收。苎则四季收之，曰头水、二水、三水、四水。其米船遇岁歉防饥，有禁港焉。或官禁，或商自禁；既禁则米不得他贩。有传帮焉，乃商自传，视船先后到，限以若干日满，以次出口也。 

　　谨按：淡属银番，专用佛番。稍轻稍花者皆不用；鹰番亦不用。近彰化之大甲，则所用稍杂。迩来设口通商，洋商多以为不便。议者或欲示禁，而不知此实土俗之厚。曩者苏、杭、汉口，今皆潜移矣。而此如鲁灵光岿然独存，且无一流入异教之人，尚可欧使更变哉。 

　　曰饮食。淡俗俭朴，爱惜物力。力田既多，斯饿殍少矣。日用多三餐，以日出日入为度。酒则蒸米拌曲自酿之，其色红而味醲。有粉团焉，俗呼曰「龟」；遇庆吊事例相分馈。茶味薄不如武彝，与福宁埒；然茶树有数十年不萎者。其地方复别。槟榔最甚，嗜者齿尽黑，谓可辟瘴，每诣人多献之为敬。遇小诟谇，一盘呼来，彼此释憾矣。 

　　曰衣服。衣食足则廉耻生。庇身亦何可缓？淡俗蚕桑未兴，其丝罗皆取之江、浙、粤。洋布则转贩而来，余布多购于同安。所自染者有曰「毛乌」者，色胜内地，澣之不退。女子喜着红衣，男着短衣，每过膝不及胫。制襟多直下者，曰「苏裾」。夏衣之领，多上圆而下尖，半露其胸，曰瓜子领，不论颈之肥瘦也。爱施兜肚，下垂方布，有花纹，以护下体。 

　　曰岁时。风土既纪，月令必书，亦王政之一端也。淡则正月元旦、焚香、衣冠、祀祖、谒神，向吉方出，拜亲长师友曰贺正。四日备牲醴、焚纸马，曰接神。九日相传为玉皇诞，多演剧达旦。自元旦至上元，设席款客曰设春酒，互相酬答。十五日上元节，张灯、演剧、放烟火。二月二日农工商贾皆祀福神，曰头牙。三月三日暨清明日，士女持纸钱备牲醴以祭先茔，曰扫墓。或结伴郊游，犹古之踏青也。二十有三日为天后诞，鸠赀演剧。有积款为妈祖会者，设值年头将炉主轮掌之。五月五日悬蒲艾柳枝，黄纸朱书贴之，曰午时联。采苦草浴儿，和雄黄酒饮，以辟邪，先期以竹叶裹糯米曰粽，投遗所亲曰送节。家制绣囊，实以香屑，令儿女佩之。滨海龙舟作竞渡戏。六月十五日，以米粉为丸祀神，曰半年丸。七月初七日，设牲醴果品花粉之属，夜向檐前祝七娘寿，曰乞巧会。士子以魁星是日生，剧饮曰魁星会。十五日城庄陈金鼓旗帜，迎神进香，或搬人物，男妇有祈祷者，着纸枷随之。凡一月之间，家家普渡，即盂兰会也。不独中元一日耳。俗传七月初一日为开地狱，三十日为闭地狱，延僧登坛施食，以祭无祀之魂。寺庙亦各建醮两三日不等。惟先一夜燃放水灯。各给小灯，编姓为队，弦歌喧填，烛光如昼，陈设相耀，演剧殆无虚夕。例集一所，牲醴馔具，积如山陵，植竹高悬，其名曰浅主事。持械守护谓之压孤。锣声鸣则群起而夺，谓之抢孤。文武官弁必赴所弹压。复有鸠赀以祭，别称童子普祭。毕，再演剧，曰压醮尾。八月中秋节，则月饼相遗，各演剧以祀福神。冬至日则作米丸祀先。十二月十六日，郊户以牲醴祀福神曰尾牙。二十有四日，备酒果纸马祀神。前一、二日扫舍宇。二十有五日斋戒焚香，曰天神降。除夕煮芥菜一盂置几上，曰来年菜。饭一碗，插以红草花置案头，曰过年饭。蒸糕曰年糕。是夕张灯祀事饮酒放爆竹曰辞年。先期以物相馈曰送年。 

　　曰气候。台处闽东南隅，地势最下，极暑少寒，花卉常开，木叶少落，瓜蒲蔬茹，虽穷冬亦秀，盖与内地悬殊也。然淡处极北，其气候略同彰化，而异于南路。彰南每多春旱秋潦，淡则春多阴雨，闻雷即霢霂连旬。偶有晴霁，顷刻复雨。俗谓未惊蛰先闻雷，当降雨四十九天，占之屡验。五、六月间盛暑郁积，东南云蒸，雷闻震厉，滂沱立至，谓之西北雨。盖以东南风一送雨，仍归西北也。此雨不久便晴，多连发三午。八、九月后，雨少风多，其威愈烈，扫叶卷箨，尘沙蔽天，常经旬不止。惟新庄、艋舺四山环绕稍减。自桃仔园至大甲，则颷忽特甚：此淡水风雨与南路不同也。淡水天气较寒，彰南三月辄着经纱，淡则二、三月间乍寒乍燠，不离薄裘，否则成疾。谚云：『未食端午粽，破裘不肯放』良然。九月北风发渐冷，十一、二月风愈甚则寒愈烈。间有不甚寒者，是必风过后夜有陨霜，见晛即消，虽寒尚不透体。谚云：『三日风，三日霜，三日大日光』。盖其寒在风也。旧「郡志」谓：北淡多霜雪。八景称鸡笼积雪。此亦如土人见阴雨，即称为淡水天。不知淡地初辟，人烟稀少，天阴时多。今村居稠密，阳盛阴衰，霜雪罕矣：此淡水寒暑，又与南路不同也。至若蔬果，则淡比南路迟一、二月始成实。稻谷则彰化播种在立春前，四月新谷已成。淡在清明或后之。早稻又成于六月。地势既殊，天气亦因之而异耳。 

　　曰占验。综台郡言之，于淡亦弗可略。凡海上无时无云，但有云脚可见，必不雨。有脚者，如画家横染一笔为水石下界；无脚者，如画远山，但见山头，不见所止。凡日色被体如灼，三日内必雨。凡日出时，有云蔽之，辰刻后云渐散，必大晴。日初出即开朗，是日必不晴。久晴则不拘。凡日落时，西方有云气横亘天上，或作数十缕，各不相属，日从云隙度过，是谓日穿经纬，来日大晴。或云色一片相连，其中但有一、二点空窦得现红色者，是谓金乌点睛，亦主晴。又日落时，西方云色黯淡一片如墨，全无罅隙，又不见脚者，主来日雨。若云色浓厚，当夜雨。又日落时，西北方云起如层峦重迭数千层，各各矗起，主大风雨、山崩水溢之征也。应在七日内。处近山及江浒水涯宜防之。凡昧爽时雨，俗呼开门雨，是日主晴。凡初雨如雾，虽沈晦，至午必晴。凡久雨后暂辍，犹见细雨如雾，纵令开朗，旋即雨至。谚云：『雨前蒙蒙终不雨，雨后蒙蒙终不晴』。又久雨夜忽开雾，星月朗洁，主来日大雨。若近暮经见红光，然后见月，则晴。又久雨后近暮，遍天红色，来日必晴。谚云：『火烧薄暮天』。凡虹霓朝见西方，辰巳必雨。申酉见东方必晴。又断虹两头不连者，俗呼破蓬。虽见东方，来日仍风雨。亦名半帆，主台。凡海吼，俗呼海叫。小吼如催花羯鼓，点点作散豆声，乍远乍近，若断若连。大吼如万马奔驰，钲鼓响震，风雨旋至。若冬月吼，常不雨，多主风。又淡水自八里坌至噶玛兰诸海口，多吼于冬时。久晴而吼，必风雨。久雨而吼，必晴。凡内山终岁不离云。或幂于顶，或横于腰，侵晨望之如洗，须臾云合。若日中云收，峰峦可数，必不日而雨。凡夏秋红日当空，片云乍起，倾盆立至。一日之内，阴晴屡变。凡诸山烟霭苍茫，若山光透露，便为风雨之征。又饥鸢高唳，海鸟惊飞，踰日必风。春日晚观西，冬日晚观东，有黑云起，主雨。谚云：『冬山头，春海口』。凡久雨地微动，翌日晴。久晴而震，翌日雨。凡白日当天，忽雨忽止，曰雨白；主台即至。但夏天闻雷则台不起，秋天即雷而台风亦至。谚云：『夏来一雷止九台。秋来一雷起九台』。是也。竹堑多风，兰地多雨。谚谓之『竹风兰雨』。 

　　曰杂俗。淡地膏沃易生财，亦易用财。凡遇四时神诞，赛愿生辰，搬演杂剧，费用无既。又信鬼尚巫，蛮貊之习犹存。有曰菜堂，吃斋拜佛，男女杂居。有为客师，遇病禳祷，曰进钱补运。金鼓喧腾，昼夜不已。有为乩童，扶辇跳跃，妄示方药，手执刀剑，披发剖额，以示神灵；有为红姨，托名女佛，探人隐事：类皆乘间取利，信之者牢不可破。最盛者莫如石碇堡：有符咒杀人者，或幻术而恣淫，或劫财而陨命，以符灰杂于烟茗槟榔间食之，罔迷弗觉，颠倒至死。其传授渐广。九年夏，其魁陈某被雷殛死云。 

　　番俗（附） 

　　其居处也：淡南营屋，先竖木为墙，用草结盖，稍卑隘，合家一室。惟娶妇赘婿则别居之。淡北地湿，或梯而入，铺木板于地，亦用木板为屋如覆舟，极狭。 

　　其饮食也：淡南少播粳稻，多种黍、芝麻。每饭黍。又以黍蒸熟，置罂缶中，俟发变、晒干舂为曲拌之，复藏数日，投以水，再蒸其液为酒。以鱼虾为鲑，鹿麂为脯，皆腌之。余物鲜食。淡北不事耕作，米粟甚少，日三餐俱薯芋，余则捕鱼虾、鹿麂，采紫菜、通草、水藤，交易为日用输饷。亦用黍嚼碎为酒。南北均不艺圃，无葱韭生菜之属。鸡最繁，客至杀以代蔬。俗尚冬瓜，官长来，抱瓜以献，佐以粉粢。鸡则以犒从者。鸟兽之肉，燔炙带血而食。糜鹿刺其喉，血至尽，乃剥其皮腹，草将化者绿如苔，置盐少许即食之。 

　　其衣饰也：淡南剪发至额，戴竹节帽。竹取其里白，反而用之。高寸许，缠以红丝，缚以乌丝，以白螺壳为方块，可寸许，名曰「蛤达」；围于顶。又用玛瑙珠串束于手。其善走者曰雄麻达。编五色篾，束腹至胸，以便奔驰。穿耳，每实以竹圈，圈渐舒则耳渐大，垂至肩，乃实以木板，或嵌以螺钱。娶妇则去其束篐，摘其耳实。衣曰「几辘」，长至腰，以布及达戈纹为之。下体围布二幅曰遮阴，间有衣鹿皮者。会饮，土官多用优衣蟒服皂靴，汉人绒帽。番妇衣几辘围遮阴，耳穿五孔，饰以米珠，曰「鹤老卜」。颈挂玛瑙珠曰「玺忽因耶那」。数十人连手顿足，歌唱为舞。淡北番妇头无糚饰，以乌布五尺蒙之曰「老锅」。顶上挂玛瑙珠、螺钱、草珠曰「真好赞」。耳钻八、九孔带汉人耳环。每年更新衣曰「换年」。会众饮酒。 

