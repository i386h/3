<!-- { "loadSidebar": true } -->
姚宏字令声越人也父舜明廷晖尝任户部侍郎令声少有才名吕元直为相荐为删定官以忧去秦会之当国屡求官不报张如莹发澄与令声为中表令声托为叩之秦云廷晖与某靖康末俱位柏台上书粘罕乞存赵氏拉其连衔持牍去经夕复见归竟不佥名此老纯直非狡狯者闻皆宏之谋也繇是薄其为人如莹以告令声令声曰不然先人当日固书名矣今世所传秦所上书与当来者大不同更易其语以掠美名用此诳人以仆尝见之所以见忌巳而言达于秦秦大怒思有以害之会令声更秩调衢州江山县适当亢旱有巡检者自言能以法致雷雨试之果然而邑民讼其以妖术惑众追赴大理竟死狱中初令声宣和中在上庠有僧妙应者能知人休咎语令声云君不得以令终候端午日伍子胥庙中见石榴花开则奇祸至矣令声初任监杭州税三载足迹不敢登吴山将赴江山自其诸暨所居趋越来访帅宪既归出城数里值大风雨亟愒路傍小庙中见庭下榴花盛开妍甚可爱询祝史云此伍子胥庙其日乃五月五日令声惨然登车未几遂罹其祸弟宽字令威问学详博注史记行于世三乘九流无所不通绍兴辛巳岁完颜亮寇淮江浙震恐令威云木德所照当必无他故诏书云岁星临于吴分是也
高宗幸金陵以其言验令即除召对奏事之际得疾仆于榻前　上念之极用其弟宪于朝宪后登政府 【王明清挥麈后录】
　　李庄简公诗
李庄简公光作诗极清绝可爱予尝见其越州双鴈道中一绝云晚潮落尽水涓涓柳老秧齐过禁烟十里人家鸡犬静竹扉斜掩护蚕眠后在政府与秦桧议不合为中司所击命下送藤州安置差密院使臣伴送公戏赠之云日日孤村对落晖瘴烟深处忍分离追攀重见蔡明远赎罪难逢郭子仪南渡每忧鸢共堕北辕应许鴈相随马蹄惯踏关山路他日重来又送谁亦婉而有深意 【云溪杂记】
　　李孟博
李孟博庄简公之子也苦学有文绍兴五年进士第三人及第庄简南迁随侍至贬所遂卒于琼州未卒数月前忽梦至一处海山空阔楼观特起云霄闲有轩牓曰空明先世诸父皆环坐其闲顾指其一曰留以待汝既寤知其非祥也未几遂属疾临终有云气起于寝冠服宛然自云中苒苒升举琼人悉见之庄简有诗悼之云脱屣尘环委蜕蝉真形渺渺驾非烟丹台路杳无归日白玉楼成不待年宴坐我方依古佛空行汝去作飞仙恩深父子情难割泪滴千行到九泉
　　王佐以第二人升大魁莫子纯以大魁作第二
绍兴五年廷试唱名有官人黄中第一高宗曰故事如何沈与求曰皇佑初有官人沈文通第一
仁宗曰朕不欲以贵冑先天下寒畯遂以冯京为第一文通第二上曰此故事也乃擢次名汪应辰为第一人自后秦熹董德元许克昌赵汝愚莫子纯许奕皆有官为第二而陈诚之王佐梁克家萧国梁邹应龙曾从龙俱以第二人升惟政和八年嘉王楷第一登仕郎王昴第二徽宗宣谕嘉王云有司考在第一不欲以魁天下以第二人为牓首昴遂以有官人为第一予家有是年登第人告云敕头王昴是擢昴为魁甚明今登科记尚以嘉王为第一人非也 【案是年正月九日有　旨同年小录止用第一人嘉王楷字德远登科记只据小录不曾见登第人告及不曾考国史】
　　五夫非秦封松处
秦始王下泰山风雨暴至休于树下因封其树为五大夫初不言其为何树也后汉应劭作汉官仪始言为松盖树在泰山之小天门至劭时犹存故知其为松也五大夫盖爵之第九级如曹参赐爵之七大夫迁为五大夫是也后人不解遂谓松之封大夫者五故唐人松诗有不羡五株封之句皆循袭不考之过也绍兴府上虞县有村市曰五夫故老云有焦氏墓于此后五子皆位至大夫因而得名近世好事者或异其说曰此秦封松为五大夫之地也绍兴闲王十朋为郡幕官搜访所闻作会稽风俗赋得此遂以为然故赋有枫挺千丈松封五夫之句疏于下云上虞有地名五夫始皇封松为五大夫之处盖越人但知始皇尝上会稽刻石颂德不知封松乃在泰山时非在会稽时也而十朋复失于致审遂以为实予尝过其处见道傍有古石塔有刻字尚可读乃会昌三年余（王永）所记云草市曰五夫因焦氏立茔于此孝感上圣而为名焉乃知五夫之名实由焦氏惜乎十朋之不见也 【并云溪杂记】
　　拾遗
会稽山为东南之镇隋开皇闲诏就山立祠天宝中封神为永兴公后加永济王今庙在镇坞着于祀典廊庑之闲像设已不经而禹庙又有稽山神祠不知何时俗工于神像之下塑一白鸡盖讹会稽之稽为鸡犬之鸡疑以传疑谓虫鸡所食也于是相传神能司百虫凡神前土偶异状有手持蜈蚣蛇虺者绿衣□□□□百虫司判官凡农圃库店有螟螣鼠蛀之□□□□祈赛以所塑者赤帻而白羽故所杀必以□□□□□知几千百鸡也往岁东莱吕延年为郡幕经此祠游观命屏去鸡虫然愚俗相承割鸡如故犹以孤山为大小姑子胥为多髯非有识者殆不可告语也又禹祠句践之旁复塑一妇人像云西施也尤不经之甚他日必有能是正之者因并记以俟
苦竹城在山阴县常喜门外西南二十九里越绝书苦竹城者句践伐吴还封范蠡子也华镇诗云一叶扁舟激浪花当时儿女永惊嗟归来苦竹城池就始觉忘家是保家
八仙冢在会稽县五云门外东四十五里地名白塔嵇叔夜过越宿传舍遇古伶官之魄而得广陵散其声商丝缓似宫臣偪君晋谋魏之象也其名广陵散离散播越永嘉南迁之兆也曲终指其葬处至今窟穴犹在
石门在嵊县五十余里谢灵运隐居之所也灵运诗云跻险筑幽居披云卧石门即此地也
华镇会稽览古集余姚县四明山广利侯祠前有双石如笋挺然数尺野花丛生其顶杜鹃鸣时烂若霞锦　国朝　　　祖宗遏密皆三年不荣职方齐唐尝为之赞镇诗云千尺桐高卓翠岷雨余云外露鳞皴鼎湖龙去仓髯断三载丛花不记春予桉广利侯庙实在上虞县南五十里非余姚也不知镇何据而云四明山也镇云齐唐尝为之赞今唐赞云越州上虞县双笋石云云此固明言为上虞矣岂镇得于传闻未尝见此赞耶唐集又有上虞县重修庙记言之尢详记云庙中笋石双峙峭若桓表有芳树二特生其端春物同荣鲜荫如缋属　太宗　真宗遏密之际瘣疾者二载庆蹈之旦韡萼依然读此则镇误无可疑者
　　潮赜
六合之外圣人存而不论六合之内圣人论而不议潮六合内物也愚生长海滨往来钱塘五十年矣幼读文粹得唐卢肇所赋已知其疏贫不能尽见天下书独以意推测考之灵素之经验之气血之运稽之阴阳揆之物理舟师蜑户旁究曲询尽潮之情极潮之变欲论其所以然之状未敢也晚阅高氏会稽志所载抱朴子吴地志丘光庭郑遂燕龙图诸家之说自遂而上荒忽诞谩不足论独钱塘之潮天下伟观燕公所谓沙潬 【徒旦切】 已尽其理诸家言钱塘者尽废愚之说念不可以不概见则设为问答凡十七条辑而赋之名之潮赜顾岂敢自以为是哉后世有扬子云犹庶几其不废云耳嘉定甲申仲春朔日同安朱中有书
或云卢肇云潮及晦乃绝过朔乃兴月弦乃小赢月望乃大至又曰月之与潮皆隐乎晦又曰日月合朔之际潮殆微绝是耶非乎
荅曰非也肇未尝识潮晦前两日潮已七八分矣或晦日已及十分朔日正属大汛而云潮隐乎晦合朔之际潮殆微绝可乎肇以月之盈亏为潮之大小合一月两汛之潮独归之望谓潮始大至不知朔与望均大至也
或问卢肇云日激水而潮生又曰潮夜大而昼稍微又曰天左旋入海而日随之日之至也水其可以附之乎故因其灼激而退焉退于彼盈于此潮之往来不足怪是耶非乎
荅曰非也日之西没东出悉有定时如肇所论日纔入海水长而退西退则东长日渐向东则潮渐长日东出海则潮渐落则是一昼夜但一潮耳今一日一夜凡两潮随十二时递为进退常差四刻正昼当午日固丽天未尝入海潮之大至固自若也肇乃谓潮夜大而昼稍微岂其然乎肇之不识潮审矣肇赋始举此两端既不识潮其余缴绕迁就之说不辨可也
或问子言卢肇未尝识潮所赋不必攻而自破既闻命矣敢问抱朴子所谓夏潮大冬潮小春潮渐起秋潮渐落又云天河随天转入地下与海水合三水相荡天转排之故激荡而成潮是耶非乎
荅曰非也此与卢肇之不识潮均一律耳夏潮昼甚小夜乃大冬潮昼稍大夜乃小春秋之中潮极大昼夜适相等所谓天河特以形似岂真有水昼夜之闲天未尝不转苟如其说激荡成潮则是潮昼夜不息何得一昼夜闲再进再退其说疏矣
或问吴地志云潮水昼夜再来来应时刻常以月晦及望尢大至至二月八月最高又云子胥种蠡之神是耶非乎
荅曰所言昼夜再来朔望尢大至二月八月最高此真识潮可以破肇与抱朴子之谬矣曰胥蠡云者非也
或问丘光庭设渔翁问钱塘之潮所以特大而激涌者是耶非乎
荅曰非也光庭谓浙之发源不过千里江水入少海水入多故潮特大此不必它求庆元定海海口至上虞堰下无三百里江水可谓入少矣而潮之入固平平也
或问郑遂洽闻记所论是乎
荅曰非也其论乃衍抱朴子无足辨
或问燕龙图潮论是耶非乎
荅曰序固言之钱塘头沙潬所激诸家之论尽废今子欲详之乎尝试与子于一沟之内观之引水满沟则其水必平进于沟之半累碎石而为龃龉从上流倾水势必经龃龉而斗写于下水之激涌无怪也燕公所谓潬者水中沙也钱塘海门之潬亘二百里夫水盈科而后进潮长未及潬则钱塘之江尚空空也及既长而冒之自潬斗写入江又江沙之涨或东或西无常地潮为沙岸所排轧其激涌震天动地峨峨而来水之理也曷足怪乎愚所谓龃龉者犹之潬耳故钱塘潮候率迟于定海者定海平进而钱塘必候登潬而后至于江其初来也从浙江亭望之仅若一线非潮小也其地远所见微耳渐近则渐大非潮大也所见渐近渐大固宜及夫潮退则或由潬中低处或从潬两尾滔滔以至于海盖潬中高而两头渐低高处适当钱塘之冲其东稍低处乃当钱清曹娥二江所入之口钱清江口潬最低潮头甚小曹娥江口潬稍高于钱清故潮头差大是说也习于海道者莫不知之子欲详燕公之说愚不得而不详之也
或问前人之论或是或非既闻命矣敢问子之说何如
荅曰愚不敏何足以语此物格知至麤尝学焉欲知潮之为物必先识天地之闲有元气有阴阳元气犹太极也絪缊两闲希微而不可见阴与阳则生乎元气者也本之而生亦能为之病焉 【详荅在后】 何者为病常旸常雨是也当阴阳二气之极则元气不能胜 【详荅在后】 子欲知之幸反复其问
问者曰子所言元气阴阳二气与乎潮者何也
荅曰夫水天地之血也元气有升降气之升降血亦随之故一日之闲潮汛再至一月之闲为大汛者亦再一岁之闲为大汛者二十四元气一岁闲升降为节气者亦二十四潮二十四汛随之此不易之理也
问者曰潮之随元气升降也子何以知之
