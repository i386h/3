<!-- { "loadSidebar": true } -->
<史部,地理类,河渠之属,三吴水考>
　　钦定四库全书
　　三呉水考卷十六
　　明张内蕴周大韶撰
　　水文考【小序】
　　尝观河渠沟洫二书言治水者甚悉盖国之利害所关故备论其事云禹贡纪绩圭告成后世之追求明徳者可考而镜焉则以圣人之不废竹素也东南泽国储饷所寄讲求水政其事靡得殚纪其所经营擘画必笔之竹简勒之金石凢以存前事而告来世斯亦嘉惠元元之心非独于文辞钩竒彩沽后世名此与杜征南之沉碑异矣百世而下寻断碣于荒烟野草之间读遗文于骚人韵士之笔则经制了然在目慨慕兴懐思所以踵乃故迹驾美前人民瘼其永有瘳乎太上立徳其次立功其次立言君子所称三不朽者立言最下而圣贤之功徳鸿钜非托之立言者则不能声施后世为后世楷程故言亦足贵也
　　唐
　　常熟塘纪功碑　　　　　　　　刘允文
　　其畧曰常熟塘南北之路自城而遥百有余里旁引湖水下通江潮左右强家大族畴接壤制动渉千顷年登万箱实由灌溉之利故名常熟贞元以来时属大旱郡守陇西李素原始覩弊则曰在穿导之遂闻于本道廉访使吏部尚书韩公秉文呉县主簿李仲方禀其成规请事疏凿于是叅井邑之役经费财力而长洲当三之一焉县宰李暵复善供命乃计工量日侯隟庀徒为利渉之宜祛反壤之害询蓄泄之势増逺近之防人不告劳事为永逸塘开地中工毕泉出山泽作气江湖发源积为长流实自斯肇舟楫鳞集农商景从春秋有施水旱斯备嗟乎塘之堙欝乆矣何壅之无虑而啓之有时非体仁多应用髙朗曷以越前所未暇逮今而行其志哉
　　宋
　　晋陵濬渠记　　　　　　　　　　失　名
　　其畧云常领四邑治呉西境晋陵列为大县庆厯之元髙阳许君恢以大理丞治于斯环按四封周咨野老得申港戚墅灶子三港皆往时溉田之川废不复治因作图言状列于外计司从其请始吁厥众其集如云乃畚乃锸自二年冬十月濬申港凡三十八里引潮水抵城之西北隅潮再至于灶子港去申港三十里自江口濬之凡四十里斜趋县之东北不与申港合戚墅港东南去县二十里自湖口濬之凡九十里太湖之舟艑至焉三港之溉申港最慱繇大港之侧聴民自射其便股引支水分注运渎东幽等十九小港以酾其利长波之所贯众渠之所杀凡溉田万顷计工二十六万前后凡三月而罢
　　昆山至和塘记　　　　　　　　丘与权
　　其畧曰呉城东闉距昆山县七十里俗谓之昆山塘北纳阳城湖南吐淞江由隄防之不立故风波驰突废民田以潴鱼鳖民病之皇祐中发运使许公建言苏之田膏腴而地下常苦水患乞置官司以畎泄之请令舒州通判殿中丞王安石相视焉朝廷从之王君继至尽得其利害度长绳短顺其故道施之图绘疏请议如许公朝廷未之行也至和初太守吕公有意疏道明年与权为昆山簿始陈五利一曰便舟楫二曰辟田野三曰复租赋四曰止盗贼五曰禁奸商因依仿古制役民兴作既而令钱君复言之太守于是列而上闻乃诫庸力经逺迩兴屯舍宿糇薪既成以授有司郡相元君实总之粤十月治役先设外防以遏上流立横埭以限之乃自下流濬而决焉畚锸所至皆于平陆盖旬有九日而成深五尺广六十尺用民力一十五万六千工费民财若干贯米四千六百八十石为桥五十二莳榆柳五万七千八百其二河植茭蒲芙渠称是治小虞自严村至于鳗鯏瀼治新洋江自朱沥至于清港治山塘自山南至于东濬诸泾六十四浦四十四塘六于是阳城诸湖瀼皆通而及江田无洼潴民不病渉是役也自城东起二十里曰任浦昆山县治其东长洲治其西以俗名非便于是论请更之曰至和识年号也
　　重修昆山塘记　　　　　　　　郑　霖
　　其畧曰呉为泽国三江所滙脉络贯通自城娄门至昆山七十二里其塘曰至和南吐新洋江北纳阳城湖又有沙湖鳗鯏湖介乎东西之间唯亭以东昆山西长洲支派连亘淀山湖呉淞江接顾泾黄泗浦以达于海自驷马桥至金潼桥及新洋江阳城湖两水交击之会自黄墓头至夹潮塘民并湖而居潮水徃来淤泥易塞考之图志厥初水势茫无畔岸行旅病渉田夫病耕自至和迄今旧迹虽存修治之功不加非复由行之旧或从新洋江出呉淞以至葑门或自明水港泛阳城湖取蠡塘港以达娄门飓风急涛不惟有塟鱼腹之忧阴霾蓄盗又有罹鸿网之患方泉魏公峻以发运节领郡复至和旧规自界牌东至昆山驷马桥凡二十七里计三千四百二十一丈西至戴墟浦计九百五十四丈又自黄墓头至夹潮塘七里计九百八十三丈始于季春不越四旬而竣事公又虑港防纷错盗夫潜影盐徒借径于修葺之暇自泾桥至于陆泾港凡三十二处立栅三层防筑坚固禁不逾越共濶一百六十丈用桩木长短一万一千七百四十根横栅木五百八十八丈是役也工费出于民者不计出于官者钱二万二千二百緍米一百一十石有竒是皆增至和塘之未有兴于农时人不为病助以众力人不为扰可以想舆情之所共趋不以役我劳我也
　　重开支川记　　　　　　　　　程公许
　　其畧曰姑苏产甲浙枝邑常熟复甲姑苏即名可知已有湖昆承江浦发源也分为支川横贯于中挟以东骛周泾塘白茆浦李王泾咸滙焉南渡前居甿占冒脉络弗宣干弗克潴溢弗克泄为畎亩大棘百数十年间乡耆豪右咸思开治竟惕异议淳祐癸卯陶侯过里悯然叹曰是川与诸泾交会为湖海喉襟田里命脉湮淤硋絶乃尔爰咨于众耄倪贵贱闻言曲踊谓非侯不可于是揆延袤视窊隆准事物贵始于甲辰仲春七日一指顾顷荷锸云如鼓袂风动侯表众劳来咸勇于力甫一月竣事由是酾引泉流灌输千顷堰岸雄固逺迩混融遂为海邑永永利
　　华亭县濬河置闸记　　　　　　许克昌
　　其畧曰惟苏湖常秀四郡经渠数百畎浍数千脉络交会旁注侧出更相委输自淞江太湖而注于海而所入之道嵗乆填阏雨少过涯则泛滥弥漫决齧隄防浸灌阡陌廼隆兴甲申秋八月淫雨害稼明年大饥会有言苏秀势最下华亭尤近海十八港皆有堰捍潮可一切决之四湖所潴水宜为防门以便节减上命两浙转运副使姜诜与令丞行视其宜姜侯既受防即驰布徳意诹访故老周览川野尽得其便利以闻曰今宜濬通波大港以为建瓴之势又即张泾堰傍増庳为髙筑月河置闸其上谨视水旱以时啓闭则西北积水顺流以达于江东南咸潮自无从入即丐以常平之帑赡其役且与守臣郑闻会其事制许焉则相与庀徒揆日赋财计功既具以授县令侍其铨侍其铨亦健吏也始恊谋终尽力威以柅奸説以使人一木一石一夫一工必手自赋给不可□匿检视作弗容茍简乃濬河自簳山达青龙江口二十有七里其深可以负千斛之舟因其土治岸防青墩傍故水所败田数万亩还为膏腴为闸于邑东南四十有八里始于仲冬之朔凡五十有五日而毕盖敛未尝及民而民亦若不知有是役也于是耕夫野人相与来言曰昔也十日不雨吾荷锄而待泽十日而雨吾捧土以増防今四州之人自是知耕敛而已雨旸唯天可也此吾君之泽而二三大夫之功吾侪鄙人下俚盍为我文之其词曰水横流兮无津涯浩浩洋洋兮谁东之帝不宁兮谋臣来谋臣来兮夙夜水滔滔兮迤而下不塞茭兮但耕稼君王智兮如伯禹川后雨师莫余敢侮且决且溉兮介我稷黍我受一防兮终善且有汝行四方兮曽不足以糊其口盍归来兮君王赐我以万金之亩帝谓兮三臣锡之福兮慰汝勤报吾君兮嵗役天施我孙子兮弥丰年
　　元
　　呉淞江记　　　　　　　　　　失　名
　　其畧曰嵗甲辰前海道千夫长任仁发以呉淞江故道湮塞使震泽之水失其就下之性为浙西民害上疏条其利病疏导之法中书省以闻命平章彻里八董役民欢呼四集乐于趋事始于大徳八年冬十一月西自上海县界呉淞旧江东抵嘉定石桥洪迤逦入海长三十八里一百八十一歩三尺深一丈五尺濶二十五丈役夫为数一万五千为工一百六十五万一千六百七十有竒至九年二月毕工复置闸窦啓闭以时焉
　　明
　　重修捍海塘记　　　　　　　　魏　骥
　　其畧曰大海去海盐城一里许而洪涛巨浸昼夜舂撞古有塘岸等以捍御潮汐其保障军民之功不止海盐一邑而浙西诸郡皆頼之永乐初塘壊有司以闻上遣通政使赵公居仁董苏嘉湖数郡军民修筑仅完宣徳中廵抚侍郎周公忱复俾民于塘之内増土五丈仍令嘉兴府差夫七百人分方守遇坍即修嵗以为常正统九年风潮大作塘复冲决水溢四境伤民禾稼及郡仓粮知府黄懋复请于朝下布按二司相勘于塘内重筑新塘用银且四十万因令所属有罪人纳赎以充费景泰五年夏四月佥宪陈公永实领其事乃因塘故址外砌大石内实瓦砾劳来工役曲尽恩意于是人争効力费省而功倍之塘广十有二丈髙一丈八尺真足以障怒涛而捍居民矣后之为藩臬为郡县者嗣其功而时葺之则海隅苍生岂复垫溺之患乎
　　重修沪渎龙王庙记　　　　　　范　纯
　　其畧云沪渎龙王庙者祀呉淞江之神也呉淞江为太湖咽喉吐纳湖水且资之以溉田而民食頼之以足江界今昆山嘉定上海三县而淤塞不通已百四十余年故潦无所泄旱无所救水患滋甚民食屡艰天顺二年都察院左副都御史崔公廵抚南畿咨访民隐首及乎江嘉定县尹龙君晋力请治之公是其议即率君亲临其地观视咨嗟遂檄三县各出夫三万择日兴役且责成于君君至止为二邑倡乃选夫长乃立藁舍乃赈钱米乃时作辍子来云集欢喜趋事始于庚辰春二月至三月而毕工夫工计一百九十八万米石计二万七千钱文计二十万五千江深一丈一尺濶十丈二尺长起自夏驾口至孙基浜出旧江一万三千七百一丈江复通流迤逦入海而神之灵将日昭赫其祀事亦有所托而相为无穷也
　　重修武进孟渎闸记　　　　　　失　名
　　其畧云工部侍郎周君忱廵抚苏常诸郡常之武进故有孟渎河闸以通东南漕运及商贩之舟且溉傍近田数千顷嵗乆闸壊公私病焉常守莫君愚图改作之以役费繁重谋于周君议以克合遂发往嵗节省税赋浮费以市材僦工砻石于姑苏洞庭之山而舟致之郡民皆欢忻趋事作于旧址之南丈余其下先错列巨杙贯以长松而后叠石焉东西石甃以丈计为十有六崇以丈计为二有五中广视纵当八之一南北为鴈趐状以杀水势水夹木石凿以纳悬板而上下之经始于宣徳八年九月毕工于是年之冬用徒匠以日计二万三千七百六十木以株计八千九百石以丈计三千五百灰以斛计二十二万砖以片计十有二万始终董其事者知县朱恕也
　　上海县捍患隄记　　　　　修撰钱　福
