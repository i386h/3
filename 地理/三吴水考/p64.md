<!-- { "loadSidebar": true } -->
　　一令人量计每三百余步完为一工选素熟管挑河道或耆老或粮塘长一名分管毎九百步内仍选义官或耆民一人总管三人拨与在官甲首一名随从令其时常徃来查责治
　　一人夫数多中间或有奸诈愚顽弃工在逃仰各县置枷数面送本府委官収掌如遇在逃人堕误工程即行挐前来决责四十枷号三日踈放罚补原工府官仍将管工总小甲幷该管粮里通查照依定则责治中间若有受财卖放者依律问罪
　　一人夫做工多系乡民不知调理傥生疾疠必误工程须用医生方保无虞各县推选老成医士十数人令训科管领无医官者县官亲自管领各令将带药饵若有上工人等一时感冒疾病即便对症用药调治
　　一各县照依分定地方选平日熟于伏水之人令其依法打量某处起至某处其深若干可挑若干其浅尺寸若干可挑若干尺寸就立木牌眀书上令小甲各用一十四丈五寸长绳一条隔河牵量钉桩拴住使管工幷人工视此为则
　　一所挑泥土俱令于岸傍量留一丈二尺空地外邉堆积以便徃来廵防亦免日后雨水流滞河内
　　一各管工人役毎五日早一次将所管挑过深濶丈尺呈报府县先查工程多寡就行通类手本开报以慿劝惩
　　一工完之日府县委官沿岸逐一验看通长一様深濶无有浅狭遗缺就具不致扶同结状开报方许开坝散工若或通同作弊查出定治以罪
　　巡抚工部尚书兼副都御史李劄付应天等府州幷杭嘉湖告示晓谕通知
　　一仰各处水利委官及管工人员俱各自办芦蓆船篷草扇用心盖造夫厰务期坚厚足备风雨仍措处稻草铺垫以便宿歇安设锅灶使人不至冻馁
　　一挑运土泥务离河岸逺去三十丈之外若地方原有堤埂低洼去处许于堤外安顿挨次平铺毋致堆积成冈致雨水淋洗入河日久仍复淤塞
　　一管工官开挑深濶俱要遵照顔郎中原定丈数先挑河心一带御防雨水以便疏泄其两傍以原旧水平取则开濬不许短狭浅少尺寸
　　一千长人等务要常在工头催督工程但有放肆逰荡饮酒赌博妨误职业者许廵视官访挐送院重治在逃人夫径行该管官司提解枷号示众仍追工食银钱还官毎逃一名罚本戸人夫二名解赴工头着役
　　一各处解运钱粮柴米等项俱要告报本院及钦差官处转发各委官监収支放不许留难致生奸弊其间如有无知小人抵换冒滥花销尅落许被害之人指实呈告
　　一但有勤干人员奉公守法儧倂工程抚来人役久皆得所乐于効力者重加犒赏案候采访另行旌奬推举擢用其恣肆科扰怠职悮事者定行查究重治
　　顔郎中治水事宜
　　一各府河道应该修濬者各该水利官拘集粮塘里老审令尽数报出除寻常工程各乡都自能开濬者责令开濬余各分头委官丈量长短深濶计筭某处该用防万几千工人夫几万名该防十日可完分别等第如工程最大邻近州县恊助工程亦大合县人夫恊助工程稍大邻近乡都恊助定为三等河道议处缓急次第某所宜急修在今年某所当缓下年方修申呈定夺
　　一各处水利官亲诣所属严督各塘图长圩甲人等率得利人户将各圩岸倂力兴工修筑应增者増俱要髙厚仍自本年十二月至次年三月开具申报
　　一各处江湖泖荡浦塘泾渎及泄水港溇去处多被大户强占或筑坝占作鱼池或取便徃来或朦胧告佃虽经官断拆改仍旧私占阻坏水利许各出首免其问罪其已起科者即与开豁不肯自首者聴诸人呈首挐问监追积年花利
　　一各处河道张钉帘簖取鱼者一体禁治
　　顔郎中开江条约
　　一修濬恊取查得先年或騐田粮出夫有二十亩起夫一名之例而富豪至千百势不能办徃徃阻滞或令十排年出夫有每里三十名六十名之例而劳力者多非有田之家享利者反无供事之役议者谓用排年出夫众擎易举但验粮以出工食或每亩出米若干就于秋粮防计带徴以供夫役工食庶贫民出力而无裹粮之苦富家出钱亦免荷锸之劳似为两便
　　一人夫毎五十名住棚一座饮食宿歇风雨时俱要不离本棚以便查敢有私去人家借歇及偷盗强抢人物者事发除正犯从重问治枷号其千长百长小甲俱坐以罪
　　一各该属县多备稻草查照各彼地方人夫棚内俱要覆盖厚宻可蔽雨雪铺垫髙厚可隔寒暑聴验防
　　一各委官千长总甲严督小甲率领人夫照依分定地界深濶丈尺倂力开挑毎日卯时上工酉时歇工不许一人一时蔵躱工完者登时释放先完者仍加犒赏迟悮者痛加责治甚者枷号示众各役钤束不严致夫逃囘者五名以下量加责治十名以上定坐卖放罪名枷号示众各逃夫仍以两月为率毎欠一日罚银五分幷追原领过银米给付总小甲雇夫上工
　　一管工员役督令人夫先将河心开濶若干直下至底深若干完备方才开挑两傍斜河庻几雨雪之时放水河心可以两傍施工且免下水做工之患
　　一堆土务要在两岸三十丈之外若两岸原有髙冈者堆放冈身之内不许髙过于冈
　　一人夫上工日久若果力乏患病者许户丁更替无人更替千长验实呈报处置若无病而诈图脱免者查出千长百长小甲俱坐赃问罪
　　一管工人役敢有指称打使用科敛财物者许出钱之人指实陈吿以慿挐问仍追给赏
　　一夫役应得工食犒赏之物或管放人员短少抵换及千长总小甲扣减侵尅者俱许指实陈告以慿挐问
　　一各府委官毎五日一次查考各千长总甲工程分数呈逓以凭查考其懒惰无功者惩治
　　一大工肇兴庶民云集沿河店铺商人贩卖鱼肉酒米茶盐等物俱许两平交易敢有委官夫人等挟势减价强买及牙行人等髙擡时价贵卖者许指实陈告以凭挐问
　　林主事条约
　　一河道除吴淞白茆重大河工外其余有专主宣泄者有专主灌溉者宣泄之河正吞河流或东或北直趋入海其势为纵为经其开挑冝深宜濶太仓之七浦塘湖川塘杨林塘常熟之梅李塘福山港黄泗浦奚浦耿泾浦江隂之角上河谷渎港蔡港夏港卢阜港武进之旧孟子河德胜南新河澡港顺塘河新沟丹阳之九曲河是也灌溉之河则入海河之支流其势为横为纬其开挑止欲其深使水能浃洽足备旱熯可也
　　一各处河道宣泄入海者俱应置闸白茆病在河濶泥泛艰于施工其余相江湖形濶不过七八丈上下因而建造一闸或二闸潮至则闭潮退则啓使浑水不得入而清水蓄积得以洗其闸外之淤其主灌溉之河地形多是中髙两下若非天雨水无由积仍须两头或闸或设窦斯可为利
　　一各处湖荡塘浦多有或假名防岸而遍种茭芦或图取鱼利而张钉帘簖遂成淤浅告佃起科严加禁治敢有仍前故违挐问重罪田果滨连江湖频坍去处方许种植茭蒲岸上随宜种树毋得虚应故事
　　一太湖为患病在下流不通疏常熟之白茆港梅李塘福山港耿泾奚浦黄泗浦太仓之七浦湖川塘杨林塘所以导之也其为太湖患者则练湖与西滆沙子湖而二湖亦有枝流径趋入海者如丹阳之九曲河武进之旧孟子河德胜南新河澡港新沟江隂之夏港今皆嵗久淤塞遂贻深患为今之计疏太湖下流莫急于开常熟之梅李福山港奚浦耿泾黄泗浦太仓之湖川塘杨林塘诸河减太湖上流莫急于开丹阳之九曲河武进之德胜南新河旧孟子河澡港新沟江隂之夏港诸河仰府州县治农官各要查照及时计处兴工开濬
　　一苏州府长洲昆山常熟县常州府无锡武进县各有地形低洼滨连湖荡之处频年淹没今各处水道疏通低洼淹没者俱易退泄各治农官务要常川遍歴但有围岸坍尽不能修理者丈量数目逐一申报农毕之时拘集得利之家修筑仍查在库导河夫银或无碍官钱粮量支贴助
　　一各处圩岸坍塌者圩甲开报得利之家照田出夫恊同修理泥土就于傍圩田内起取本乡都内有义民为众信服者治农官举报委之督理或四五圩或六七圩有功者通行奬劳怠废者治之工完府县治农官取具修筑数目造册以凭查考其圩内石碑无存者圩甲置补圩大者分之或作积水溇横亘于中濶约一丈两头加濶用石砌作车口遇潦车救
　　一白茆既通沙泥随潮最易淤塞查得旧有鐡扫帚置之船尾装载如橹之状待潮落时鐡帚一齐摇动刮扬沙泥随潮入海今之治黄河者又有爪江龙法仰府县治农官各查制度创造督撩浅人夫常川演习务经久可行以善其后
　　一各州县塘长各该掌印官查逺年额数编佥应多者多应少者少永为定则仍通将该县人户查审但丁粮相应材堪干办者如毎区应该一名务多编至四名或五名内将一名应役皆听缺补用庶里书放富差贫之弊可常革矣
　　一为河之患者无如石桥洞圆者塞河道五分之二洞方者塞河道五分之三除不关水道者不毁其余凡系紧要泄水河内但系古人建造木桥宣泄快便不得辄造石桥遏束水势其古迹石桥坍坏欲行修理者酌量濶狭原有一洞者或再添二洞三洞务令水易退落其原无石桥去处势要欲狥己私妄乞添设阻碍水势者各该治农官缉访禁治
　　朱郎中条约
　　一浙西地方水利为重各府州县既有正官又各设水利官以佐之正官既忽而不理该职又弃而之他且索取常例啓圩图之科害滥受词状纵胥吏之诛求下乡督役民受其扰入境问农事仍久废至今职称治农乡区之髙下莫辨役充塘长圩岸之至到莫分殊非国家建设之初意今后各宜砥砺兴修毋怠职业
　　一防得吴田大约低者七分病潦髙者三分病旱古人或筑坝堰或置陡闸离水逺者复开沟渠今皆久废各掌印官务督率治农管屯官及时修理湖塘疏通河道开濬河渠及一应圩岸未经修筑者趁时修筑各处闸坝未尽修理者随时修理合用木石等料于各该田亩有力之家从公劝输或官为措置合用人夫于所在附近军衞有司相兼起用仍须督役以时调度有法使蓄泄有备旱潦无虞以为地方经久之计
　　一每区图选有行止者为塘长田多者为图长圩甲俱聴塘长调度有等营充之人或指餽送农官科敛图圩或假开河筑塘卖索夫役又有市民冒充全不下乡劝率恊理仰各奉公兴修巡访赏罚
　　一各该水利官亲诣所属严督各塘图圩甲人等率得利人户将各圩岸倂力兴工修筑泥土就傍圩田起取工完开报查考大者准作积水溇横亘于中两头用石砌作车口遇潦车救或防河泥填满补完原田或用车港取泥或髙乡运土田多之家出桩笆务令杵桩坚实仍禁牛马践踏
　　一军衞屯田坐落应修圩内及应修河道俱照官民恊同修济不许坐视
　　一筑圩先量本圩毎田十亩或二十亩出夫一名数少者朋力孤贫者量免各主分段揷标如宜髙厚相地加增
　　一吴田下下使非圩岸何以备潦仰治农官遇农少隙随即兴修论田出夫分段坚筑其圩大者多添径塍分作三四圩或十字二字三字形开港内外俱洼四面开沟所取之土就便筑岸废田之税摊本圩
　　一各处河道或奏开而未勘或勘报而未行或开挑未完而停工或案再议而未处者各该治农管屯官备查应开深浅应该先后合用人夫里甲眀白开具以凭施行
　　一毎三百步为一工塘长分管毎九百步耆民总管各立旗号以齐作息量岸栽树禁种豆麦
　　一各处桥梁多有坍损漕河要路固宜急修乡邨渡头亦不可缓各该官通查应该修葺从实勘报作急修完其泄水要道宻桩防盗者即为起除至浮桥摆渡随敝修理乃见惠济
