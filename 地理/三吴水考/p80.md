<!-- { "loadSidebar": true } -->
　　其畧曰呉故多水患而近时尤数且甚皇上宵旰兢惕时则有若鄞进士董君啓之出尹上海承公之意进父老诹厥便得防献之其言曰邑分东西乡髙下逈絶东抵海障类髙亢患旱利于濬西跨五湖钟震泽下流类卑洼患潦利于防故尝有濬防之令矣役弗钧而力偷规弗定而文玩患自若也兹濬则择其人严其戒而已而防为艰请以民之义孚力赡者督其役且令履亩计防程其工而分督之地濶而防逺者多为之畛以析之以拒漫延使食其地者各効其力而无劳于官役于官者官食之而食之所出处之以权于廪藏无损也又曰农罔获冬愈隙矣毋俟春溢弗及也且因而食之有助敛不给之义焉何公闻而贤之详授以区画之方埤阙之计劝惩之典而聴其行且令曰凡吏呉者式是规浙臬佥事雷公元芳以其职与闻乎是亦伟而许之君于是奉令惟谨躬率其僚冯丞以下相利庀材如其防筑之应期而成袤延凡百余里凡其崇视防嵗漫迹加尺者三盖丈有二尺也凡其广加崇尺者三而其閷三分去一盖防制也其侧植杨挿茭以防之凡其障而筑之也析竹织芦而匝之以榦凡其材悉出于官凡夺田益隄而防于艺者官计其地而均其赋于其疆之人而东之濬者不与焉既而有以水患闻者上乃命工部侍郎徐公原一率厥属主事祝君惟贞大举濬防而何公以下至于董者皆与之君子谓是役也先国之谋而上合焉预民之患而下乐焉创于一邑而四国则焉成于郡议而若出一人焉惟患之捍而饥则赈焉不可泯也乃碑于其地
　　濬松江蒲滙塘记　　　　　　　钱　
　　其畧曰三江既入震泽底定然水至吾松则又分二道而入海盖西北洼下则自太湖入淀山湖经呉淞江以入海东北髙仰则受杭湖之水达黄浦以入海然旱惟东南受病其患小水则西北列郡无所归泄其患大呉淞江自胜国末湮塞迨今稍遇淫雨即成一壑国赋亏民艰食矣天顺二年都宪崔公廵抚东南首询水患以松为尤甚乃举府判洪侯景徳暨二县尹杨昕李纹治之侯等相视以为江之故道虽濬必合莫若从新地凿之力易为而功不壊起自大盈浦东至呉淞江廵司计二万二千丈又自新泾西南至蒲滙塘入江计四千丈濶皆一十四丈深皆二丈而低乡之潦可泄东北则自曹家沟平地凿至新场计三万余丈深濶皆与江同又自华泾塘六磊塘莺脰湖乌泥泾入浦而髙乡之旱亦免大小联络贯通噫亦勤矣哉用工总三万五千民虽劳而不怨则图本垂永之计孰愈于此哉
　　长洲沙湖隄记　　　　　大学士呉　寛
　　其畧曰距郡城东二十里曰沙湖其广袤各数十里旁有盗薮以行刦为业客舟为风波所阻集于岸下多不能免人患之治丙辰工部主事姚君文灏来督水利始白于廵抚都御史朱公谓堤可筑公徃视之亦曰可筑且曰是宜用卷扫法盖吾治河决时所已试者也谋既恊姚君乃专任其事先是君从工部侍郎徐公濬常熟江口获苇利之占于民者以为公用及是遂頼其济夫卒尽力财用毕具工垂成而君移疾去矣今郎中傅君潮来代周行田野水利大兴他日行至沙湖叹曰是堤之功其可已乎至是廵抚为都御史彭公复劝相之而堤竟以完告其濶为丈三尺长为丈三百六十隐然如城坚壮可乆而水势汪洋安流成渠耕者无浸霪之苦行者无覆溺之忧而贾者无掠夺之恐利何溥于此
　　重濬七鸦浦记　　　　工部主事姚文灏
　　其畧云东呉泄水之大道三江之外苏有三十六浦松有八滙常有运河十四渎然自海塘作于东南而东江以塞淞江以微水乃北折并于娄江而溢于七鸦白茆二浦故今之七鸦白茆在三十六浦为最钜而要然白茆海口涨沙为梗惟七鸦独无他妨且当阳城诸湖之冲而入海又径但其间为民居厄塞水性未遂治九年乃奏设导河夫于沿江既又议收其直随时募工十年冬始以常熟昆山二县近浦之户得二万二千三百人疏自尤泾东至木樨湾凡五千五百九十丈旬有五日而成计工受直实用夫银五千二百七十两上濶如旧而深倍之下濶直塘两岸市肆所侵其濶倍旧决放之日众流奔注郡人欢传或有道予之绩者然不知诸有司之劳也
　　重濬呉川塘记　　　　　　京兆祝允明
　　其畧云太仓州北数里有塘曰呉川延袤九万七千一百尺西分源于太湖厯娄江而下由巴城湖新塘以来滙焉东连小塘贯石婆港以达刘家河海潮西突巴城东注清浊交齧又刘家港潮之纬川而西出者由益镇塘至是而东北自七丫港花浦杨林塘潮之来亦及是而厄浑沙迎合淀壅淀洿可立而待旁田借沃泄者频病之嵗庚申民呉贤等陈于今廵抚都御史彭公提督水利郎中傅公属之治农官苏州府通判陈君暐率太仓州判官黄君谱徃相度得其理乃鸠州万有五千夫昆山千二百夫挑抉涂泥畚锸云聚二公躬临视之初塘身既濶而两岸既立相去直与下等彭公曰是不然岸稍遇潦当即溃塘立塞耳乃命削其廉隅俾夷而固啓役于冬十二月讫事于明年春三月中凡濬自徐昌桥至于金鸡之口八万五千一百尺入昆山西段又六千尺广一百尺底广四十四尺深九尺犹以民积劳日给导河夫官银糜三千二百五十两于是水道流利而田野辟舟楫便租赋复上下赖之
　　纪绩碑　　　　　　　　给事中杨循吉
　　其畧曰上临御之七年为治甲寅乃睠南顾以兹呉浙之间数被水患黎民阻饥思大拯救之爰采廷议特命工部侍郎徐公会同廵抚都御史何公经畧其事濬筑惟谨而以其属员外郎祝君惟贞从行賛画公深惟大江之南自镇徂杭膏腴千里而震泽潴聚其间壅遏不导肆为灾沴乃率司府僚吏周廵列郡尽得其利害公与廵抚公度地计工当用人二十万乃足事因创差夫之法一甲三人而以其余为资给又别给米人一石先食后役凡在守令罔敢逸怠以是年十一月经始惟苏之松陵为震泽喉襟而呉淞七浦白茆则奔海之大道利溥而治最急者也乃以万六千人之长桥疏其窦八十有五又于其外薙荻去淀凡千亩决为通波随流北折而东又以万五千人开七浦四十里及盐铁尤泾各十余里又以人八万开白茆六十里其上曰鮎鱼口者湖流之出是凡四渠为新开河为龙潭洪为白鱼洪为落星港尽皆疏之悉彻海焉以呉淞三江要道水下最防乃以人万五千开其下流凡七十里以复江之旧常州之境宜兴百渎及江阴入江诸港嵗乆湮塞乃开渎五十放之太湖又开港三导运河入江用人亦五万公又以诸溇不通则苕霅之水不得入于太湖通而不为之隄则水乘风返溢为其旁灾则发人二万开溇七十有二作石隄七十里以利湖州又濬西湖利杭又作石隄三十里利嘉兴盖上源下流钧修并治水以大通六郡人士胥庆厯观前代致力于斯者非不甚众亦未有若今日之大者则稔嵗之臻有不加于前乎哉
　　新凿都台浦记　　　　　　　　潘　暄
　　其畧曰都御史崔公廵抚畿甸咨询利病谓农亩所资水利为急惟松郡上海东南有田万顷嵗入万石旧有曹家沟蜿蜒横亘浦之左右里凡百十二区计一十有六人民数百万家引潮灌田素为生业淤塞日乆民食用艰先是郡侯叶公邑令李君欲事疏凿以濒嵗荒歉未果兹遇都台下采民言遂选郡判洪公景徳职司其事率夫万有五千统制千夫长若干名百夫长若干名调度劳来翕然趋事时以兼疏呉淞江统夫人几二万仍分委盐司副使賛襄其事经始于天顺四年正月二十六日毕工于四月八日河之长计三万余丈濶一十余丈深二丈于是万姓交懽忘其劳勚目之曰都台浦云
　　松江府水利圩图序　大学士少师徐　阶
　　松泽国也水行田畴间若奕道然民因谓其田曰圩圩也者围也言围于水也循水而堤焉者田圩岸所以御潦水使不得入又穴之以泄田中之水使注诸川也嵗多雨或川流壅塞水溢于圩寸则田以漂溺而民以告饥故松之利惟水为大其害亦惟水为大乃其政则惟治水为急焉国初郡邑水利皆有专官又数遣大臣为之经画夏忠靖周文襄其最著者也承平既乆吏习于懈民狃于安水淤不疏岸缺不补及倭患作而上下胥奔于兵莫或于农为意由是田之圩岸毁且逾半嵗屡有水灾民就贫而国之额税亦多负矣万厯六年皇上深惟本末哀矜下民简命侍御林君督有司治之君乘单舸东傅于海西至于江中厯湖泖浦泾溪滙冒寒暑凌风涛相原隰之形与水之势濬大川六支流四十七港浜之小者九十有一求圩岸之故迹尽修筑之逾年功以成告民知潦之有备欢然复趋于农流徙之归者如市君曰此其利诚矣然非籍无以训于乆逺使勿废也檄吾郡守阎侯图而梓之侯以示予予曰昔在禹贡第九州之赋州厥田下下厥赋下上上错则田之卑赋之重可知而禹万世所称神圣人也乃其荒度之方自濬畎浍距川尽力沟洫之外非有能益其卑去其重也今松固扬州之域圩岸者又畎浍沟洫之遗制也则松之治水其道无外于圩岸之修筑抑又可知林君身督其成复计乆逺而为之籍诚可谓訏猷也已然文武之政虽頼方防以考见而疆界之壊于暴君汚吏典章之去于害己亦自战国而已然则兹籍可必恃以训后乎自古天下事有人焉则兴无人则废此定理也故使前乎此有人如林君则所谓圩岸当无俟君之修筑后乎此有人如林君则今之圩岸可以恒存而平成之绩永頼于万世然未易前知也仰惟皇上方以仁义为治天下士忻忻向风焉夫为吏而不能纾民之忧仁者弗为也事君而不能任其事义者所不敢出也今而后懐仁抱义之士踵相接以立于朝则君之成绩虽莫为之纪述犹当有慕而继焉矧其大书深刻炳然在乎予不敏敢遂稽首为吾君吾民贺林君名应训字子啓闽之懐安人隆庆辛未进士阎侯名邦宁字仲谧开封原武人戊辰进士其丞倅以下凡有劳者并列名左方
　　苏州府水利圩图序　大学士太保严　讷
