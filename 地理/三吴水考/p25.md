<!-- { "loadSidebar": true } -->
　　天下之利莫大于水田水田之美无过于苏州然自唐末以来经营至今未见其利者其失有六一曰苏州东枕海北接江东开昆山之张浦茜泾七鸦三塘而导诸海北开常熟之许浦白茆二浦而导诸江不知此五处去水皆百余里近三四十里地形颇髙髙者七八尺水盛时决之或入江海水稍退则向之欲东导于海者反西流欲北导于江者反南下故自景祐以来屡开之而卒无效也二曰苏之压水以其无隄防也故昆山常熟吴江皆峻其隄设官置兵以巡治之是不知塘虽设而水行隄之两旁何益乎治田故徒有通往来御风涛之小功而无卫民田去水害之大效三曰书云三江既入震泽底定今淞江在其南可决水而同归于海昆山之夏驾新洋小虞大虞朱塘新渎平乐戴墟等十余浦是也夫诸浦虽有决水之道未能使水之必泄于江也何则水方汗漫与江俱平虽大决之隄防不立适足以通潮势之冲急増风波之汹怒耳四曰苏州之水自常州来古者设望亭堰所以御常之水使入太湖不为苏害谓望亭堰不当废也苏聚数郡之水而常居其一常之数路望亭居其一岂一望亭之水能为苏之患耶望亭堰废则常被其利苏未必有害存之则苏未必利常先被害矣故治苏州之水不在望亭堰之废否也五曰苏水所以不泄者以淞江盘曲而决水迟也古之曲其江所以激之使深也激之既久其曲愈甚故漕使叶内翰开盘龙滙沈谏议开顾浦谓淞江之曲若今槎浦及金灶子诸浦皆可决也是说仅为得之但苏之水与江齐平决江之曲足以使江之水疾趋于海未能使田之水必趋于江也六曰苏本江海陂湖之地谓之泽国自当漫然容纳数州之水不当尽为田也国初之税才十七八万石今乃至三十四五万石此障陂湖为田之过也是说最为疎阔国初逃民未复今尽为编戸税所以昔少而今多也假使变湖为田増十七八万为三十四五万乃国之利何过之有且今苏州除太湖外有常熟昆承二湖昆山阳城湖长洲沙湖是四湖自有定名而其阔亦不过十余里其余若昆山之斜塘大泗黄渎夷亭髙墟巴城雉城武城家江家栢家鳗鯏诸瀼及常熟之市宅碧宅五衢练塘诸村长洲之长荡黄天荡之皆积水不耕之田也水深不过五尺浅者可二三尺其间尚有古防隠见水中俗谓之老防或有古之民家堦甃之遗址在焉其地或以城或以家或以宅为名尝求其契券以騐皆全税之地也是古之良田而今废之耳已上六说者皆执一偏之论而未能通其理也必欲治之当去六失行六得曰辨地形髙下之殊求古人蓄泄之迹治田有先后之宜兴役顺贫富之便取浩博之大利舎姑息之小恩一何谓地形髙下之殊曰苏州五县号为水田其实昆山之东接于海之冈陇东西仅百里南北仅三百里其地东髙而西下向所谓东导于海而水反西流者是也常熟之北接于江之涨沙南北七八十里东西仅二百里其地皆北髙而南下向所谓欲北导于江而水反南下者是也是二处皆谓之髙田而昆山冈身之西抵于常州之境仅一百五十里常熟之南抵于湖秀之境仅二百里其地低下皆谓之水田髙田者常欲水今水乃流而不蓄故常患旱也惟若景祐嘉祐中则一大熟尔水田者常患水今西南既有太湖数州之水而东北又有昆山常熟二县冈身之流故常患水也惟若康定至和中则一大熟耳但水田多而髙田少水田近于城郭人所见而税复重髙田逺于城郭人所不见而税复轻议者惟知治水而不知治旱也二何谓古人蓄泄之迹曰今昆山之东地名太仓俗号冈身冈身之东有塘西彻淞江北过常熟谓之横又有小塘或二里三里贯横而东西流者多谓之门若所谓钱冈门张冈门沙堰门吴冈顾庙冈丁冈李冈等门及斗门之是也夫南北其塘则谓之横东西其塘则谓之冈门堰门斗门是古者堰水于冈身之东灌溉髙田而又为冈门者恐水之或壅则决之而横所以分其流也故冈身之东其田尚有丘亩经界沟洫之迹焉是皆古今之良田因冈门壊不能蓄水而为旱田耳冈门之壊岂非五代之季民各从其行舟之便而废之耶此治髙田之遗迹也若夫水田之遗迹即今昆山之南向所谓夏驾小虞等浦者皆决于淞江之道也其浦之旧迹阔者二十余丈狭者十余丈有横塘以贯其中而碁布之是古者既为纵浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则隄防既完则水无所潴容设堰者恐其暴而流入于城也至和二年前苏州吕侍郎开昆山塘得古闸于夷亭之侧是古者水不乱行之明騐也及夫隄防既壊水乱行于田间而有所潴容故苏州得以废其堰而夷亭亦无所用其闸也为民者因利其浦之阔攘其旁以为田又利其行舟安舟之便决其隄以为泾今昆山诸浦之间有半里或一里二里而为小泾命之为某家浜者皆破古隄为之也浦日以壊故水道湮而流迟泾日以多故田隄壊而不固日隳月壊遂荡然而为陂湖矣此古人之迹也今秀州滨海之地皆有堰以蓄水而海盐一县有堰近百余所湖州皆筑隄于水中以固田而两塘之防至髙一丈有余此其遗法也独苏州壊之耳三何谓治田有先后之宜曰地势之髙下既如彼古人之遗迹又如此今欲先取昆山之东常熟之北凡所谓髙田者一切设堰潴水以灌溉之又濬其所谓经界沟洫使水周流于其间以浸润之立冈门以防其壅则髙田常无枯旱之患而水田亦减数百里流注之势然后取今之凡谓水田者除四湖外一切罢去其某家浜某家泾之循古今遗迹或五里七里而为一纵浦又七里或十里而为一横塘因塘浦之土以为隄防使塘浦濶深而隄防髙厚塘浦濶深则水通流而不能为田之害也隄防髙厚则田自固水可拥而必趋于江也然后择江之曲者若所谓槎浦金灶子浦而决之使水必趋于海又究五堰之遗址而复之使水不入于城是虽有大水不能为苏州之患也如此则髙低皆利而无水旱之忧然后仿钱氏遗法收围田之利养撩浅之卒更休迭役以濬其髙田之沟洫与水田之塘浦则百世之利也四何谓兴役顺贫富之便曰苏州五县之民自五等以上至一等不下五万戸可约古制而戸借七日则歳约百万夫矣又自三等以上至一等不下五千戸可量其财而取之则足以供万夫之食与其费矣夫借七日之力故不劳量取财于富者故不虐以不劳不虐之役五年而治之何田之不可兴也五何谓取浩博之大利苏州之地四至余三百里若以开方之法约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟常失三四十万石之租又况水旱蠲除者歳常不下十万石甚者或蠲除三十余万石是遗利不少矣今或得髙低皆利而水旱无忧则三四十万之税可増也六何谓舍姑息之小惠曰是议之兴或者必曰向者苏州或治一浦或调一县而役一月则民且怨矣今欲尽十州之境役五县之民五年而治之其工力盖百倍于向时是役未兴而数千百万之民已呶呶矣非养民之道也曰向者之兴役也多兴于大水方盛之际是时公私匮乏疾疠间作故民劳且怨也今于平歳无事之时借力以成利何劳怨之有传曰使民以时又曰以佚道使民虽劳无怨又曰恱以使民民忘其劳虽至治之世未尝不役民以使之也惟近世不求所以养之之道使跻于富庶但务其姑息之末使至于饥饿而不能相生然后从而赒之故上乏而下益困有可以除数百年未去之患兴数百里无穷之利使公私皆获其益岂可区区计国家五歳之劳惜百姓七日之力耶一论古人治髙低田之法昔禹之时震泽为患东有堽阜以隔截其流禹乃凿防堽阜疏为三江东入于海而震泽始定震泽虽定环湖之地尚有二百余里可以为田而地皆卑下犹在江水之下与江湖相连民既不能耕植而水面又复平濶足以容受震泽下流使水势散漫而三江不能疾趋于海其沿海之地亦有数百里可以为田而地皆髙仰反在江水之上与江湖相逺民既不能取水以灌溉而地势又多西流不得蓄聚春夏之雨泽以浸润其地是环湖之地常有水患而沿海之地常有旱灾也古人遂因其地势之髙下井之而为田环湖卑下之地则于江之南北为纵浦以通于江又于浦之东西为横塘以分其势而碁布之有圩田之象焉其塘浦濶者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘浦深濶若此者盖欲取土以为隄防髙厚足以御其湍悍之流故塘浦因而濶深水亦因之而流耳非专为濶其塘浦以决积水也故古者隄防髙者须及二丈低者亦不下一丈五尺借令大水之年江湖之水髙于田五七尺而隄防尚出于塘浦之外三五尺至一丈故虽大水不能入于民田也民田既不容水则塘浦之水自髙于江而江之水亦髙于海不须决泄而水自湍流矣故三江常濬而水田常熟其堽阜之地亦因江水稍髙得以引以灌溉此古人濬三江治低田之法也至于沿海髙仰之地近江者既因江流稍髙可以引近海者又有早晚两潮可以灌溉故于沿海之地及江之南北或五里七里而为一纵浦又七里或十里而为一横塘港之濶狭与低田同而其深往往过之且堽身之地髙于积水之处四五尺至七八尺逺于积水之处四五十里至百余里固非决水之道也然古人为塘浦深濶若此者盖欲畎引江海之水周流于堽阜之地虽大旱之歳亦可引以灌田而大水之歳积水或从此而流泄耳非专为濶深其塘浦以决低田之积水也至于地势西流之处又设堽门防门以潴蓄之是虽大旱之歳堽阜之地皆可耕以为田此古人治髙田蓄雨泽之法也故低田常无水患髙田常无旱灾而数百里之内常获丰熟此古人治髙田低田之法也
