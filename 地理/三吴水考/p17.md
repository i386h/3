<!-- { "loadSidebar": true } -->
　　常州地势视苏松为高北枕大江南控太湖水之隈集境内者皆合于漕河竒分而流注于江湖焉盖亦百川之巨都也今境内之水若武进之东自望亭出风波桥入郡界曰漕河漕河之南曰阳湖东南曰宋建湖又东曰惠明河河之支流并流入于漕河漕河之旁曰防沟分为二水与后河合流入于漕河又鸣鳯河东北枕漕河南通白鹤溪籴泽河东流注于滆湖滆湖在郡城西南与宜兴分派若蠡河孟渎河青河蠡渎华渡河黄土渎余柯渎并上通漕河流注于滆湖者也邑之南曰永安河河之支流一自西南通漕河一自无锡漕河经紫沟河入于大江永安之外为得胜河剰银河小新河通济河顺塘河陈墅河伯牙渎纲头河河之支流相通者并东北合流而入于江者也若湾渎河戚墅港白马泾诸水并西北属漕河东南入宜兴界中而流注于太湖者也此武进境内之水也无锡之北曰闸口河闸口河东经蔡家渡分流入于江隂界中新河羊尖河严埭河又分流与闸口合芙蓉湖五防河欧渎诸水又并北入江隂界中而流注于江者也又慧山之阳梁溪之水出焉溪缭绕歴山之西南陬入于太湖又北与运河合邑之南曰长广溪溪之水南流至开化乡分流出独山门入于大湖小五湖自太湖而东经长广溪西与大宣渰合大小宣渰自梁溪至孤渎口分为二水南经青祁渰又南通小五湖入于太湖又邑之北曰双河河之水自钱桥贯直湖港与双牌港合西贯直湖入武进之阳湖直湖之水又南入于太湖又邑之南曰塘干渰南通洪丘渰与太湖相属又东北入于蠡湖与长洲分界濠湖又西出蠡湖与呉县乌角溪合流注于太湖而闾江则又在太湖之濵者也此无锡境内之水也宜兴之南曰荆溪荆溪之水东流注于太湖达于淞江入于海荆溪之所通属甚众若洑溪章溪周渎鰕泾慈湖溪湖防渚童渚张渚诸水并流注于荆溪者也荆溪之下曰百渎荆溪之东曰东氿溪其西曰西氿溪西氿溪上自溧阳合洴浰渰诸水经荆溪入东氿溪由百渎入于太湖东氿溪又北流为东蠡河梅村河又北屈而入于运河运河北通滆湖滆湖受水既溃渱涆澜势镇湖陆唐孟简乃疏为渠以杀其势谓之孟泾泾水又西入塞溪溪之源出于洮湖又东入于荆溪邑之北曰东湛渎西湛渎并合流而西入于运河者也邑之东南曰忻溪又东曰阳溪曰沙塘港并东北入于太湖而大浦则又在太湖之濵者也此宜兴境内之水也江隂之水其大者曰漕河南自无锡运河分支入高桥由五防河北行西折合张泾复北经青镇合南北山塘歴九里河至县治循城西北隅由黄田港入于大江漕河之右有山塘河顺塘河横贯于邑之西南上承戚墅港丁堰港三山石堰港及武进诸河之水北行若桃花港立埭港崇沟河利港卢埠港申港舜河流皮港夏港则皆分洒于黄田港之西引山塘河顺塘河而纳之江者也漕河之左有应天河横河横贯于邑之东南上承亭塘河杨枝河长寿河清溪河官禄塘河倪塘河及无锡诸河之水北行若鲥鱼港黄山港白沙港石牌港石头港东西雷沟蔡港范港私港谷渎港令节港界泾则皆分洒于黄田港之东引应天河横河而纳之江者也此江隂境内之水道也夫常州四邑之水其源委大抵若此矣至于要害四邑之中又有缓急夫宜兴以一荆溪兼受数州之水其冲激之势犹居高建瓴甋也故于荆溪之下洒为百渎以杀水势又开横塘贯其中以引荆溪之水并入于太湖然以太湖受水多而宜兴为诸水入湖要道乃复于宜兴溧阳之间置五堰隄塞之令宣歙金陵九阳江之水由分水银林二堰北决于芜湖其方略可谓至备矣然今所谓百渎在宋时县令楼阅所濬治者止四十有二余皆湮塞今湮塞者又不知其几而五堰至唐末巳废自是宣歙诸水不复决于芜湖而反东注于太湖矣太湖上当众水之冲下有呉江湖隄之阻水势洑弥漫盈溢纳而不吐贮淤成陆虽近渎低洼之田一遇旱暵而郁为枯壤矣江隂地势最卑当漕河下流又为众水入江要道去江壖可二里并江多山土隆崛坟起日以广斥盖古所云息壤也然土性轻脆善崩春夏水盛辄败坏填淤数丈而河势又曲浑潮逆上一日两至泥沙随潮停蓄武进无锡之十四渎防门又废即致上流水势无可刮除故黄田闸九里河两涯膏腴之田往往芜秽不可耕治议者以为浚治隄防于宜兴江隂为急武进无锡次之宜兴宜疏夹苎千百渎横塘之口江隂宜濬申利桃花诸港武进无锡宜复十四渎防门使百川流行必无填淤盈溢之害矣若靖江环江而邑境内之水皆股引取之而还复于江其利害与四邑殊等略与苏州崇明同以故不论












<史部,地理类,河渠之属,三吴水考,卷五>
　　常州府水利节目
　　毘陵介乎苏润之间属邑有五北濒大江南连震泽山谷环乎西南堽阜接乎东北荆溪洮滆芙蓉等湖潴乎其中窊窿殊势利害相悬每嵗常兼苏润之患故本院首辟漕渠于武进开孟渎于奔牛使挽运轻舟分途并进公私两利赋供或无愆期继凿闪溪里河于西者使五堰以东之水竟下荆溪而溧阳之运艘得由于坦途疏百渎于东者使洮滆二氿之水竟下太湖而宜兴之低田得免于沈汨若芙蓉若天授若青城万安徐渎余渎等处则髙筑其圩隄或修其堰坝设遇霖潦不得溢入于无锡之低乡若黄田若雷港若申利夏澡谷渎令节等港则深濬其淤湮或复其闸防即有旱涝亦足有备于江隂之髙阜其濬治东双东新西掘天生耿庙诸港者于靖江东境之蓄泄或可恃也疏通焦山杨机陈公朱八祈珠唐铁庙树等港者于靖江西境之雨庶有资也为常州计者其可考镜之大略如此其详不遑殚述焉















<史部,地理类,河渠之属,三吴水考,卷五>
　　武进县水道考
　　太湖　在县东南六十里西南接宜兴界至分水港入县境东南至小仙港入无锡界田濵湖凡四十余里
　　运河西北受润州诸水南行至张店铺入县境南至五牧铺入无锡界凡八十余里
　　运河北水道
　　孟渎河　在奔牛鎭东南接运河北入大江
　　按孟渎自奔牛镇河口至江七十里本为通运防径载在漕志每嵗京口濬河舟船俱由此渎嘉靖中倭冦内犯乃于河口筑坝又于渎口筑城屯兵戍守自此河流不通江潮淤涨遂为平陆商民船每遇运船行时皆由江隂夏港入内河然京口至孟渎口仅一百二十里一潮可达自孟渎至夏港又一百五十里非两潮不能至风波盗贼极为冒险近年运期既早每至冬月粮塞京口囘南空船无从内入万厯五年大加濬凿仍于渎口置立石牐视运河之盈涸以为啓闭商民船只悉由坦途与运船分道而行最为便益且丹阳水发由此入江亦足以杀上流之势也
　　兰陵渎西南通西浦界河东北入于孟渎　伯牙渎罗墅湾并北通孟渎　黄山港剰银河并西南通孟渎内剰银河万厯八年开浚　洞子河东南通运河北通剰功河东北入澡港万厯八年浚　得胜南新河旧名烈塘南枕运河有连江桥在焉北入大江剰功河东南通洞子河入顺塘河北自大沟河入江戏龙河南接运河北入大江　白龙河西接得胜
　　新河东通澡港　申浦大湾河西接洞子河东通纲头河　澡港纲头河在郡北青山门外其分支有四一自通江桥北通鎗头桥入江曰澡子港一自杨头郑六桥直东入江曰利港一自后塘东北入江曰申港一自三山堰东北入江曰新沟　小新河南自澡港经大河口入大江　利大河通济河东南自龙窟塘西北通澡港入大江二河俱万厯八年开浚　顺塘河西接澡港东北由山塘河通江隂界万厯八年浚　丁堰河南接运河北经杨桥至纲头河　夹泾南接横山北通纲头河　戚墅港南接运河北入龙沟河　陈墅河南接运河东北至三山港经紫沟河入大江　黄汀河西接纲头河东入江隂界　水防河在横林镇东南接运河北经无锡界入江隂青乡
　　运河南水道　鸣鳯河一名直渎南通白鹤溪　白鹤溪北接运河南经三溪口一入滆湖一接丹阳界万厯六年开浚　籴泽港西通白鹤溪东南入于滆湖孝感渎西通籴泽港北通运河东南入于滆湖
　　槽桥河自永安河西通运河东入滆湖　平湖河谈村河并东入滆湖　余柯渎东通滆湖西接宜兴界滆湖一名西滆沙子湖西纳洮湖东入于太湖中
　　与宜兴分派又一支入大呉渎歴塘口渎白鱼湾高梅渎白梅溪而北通运河　孟津河黄土渎北入滆湖南入宜兴界　蠡渎港南入滆湖北通白鹤溪三滆溪北通运河南入于滆湖　华渡河东接西蠡湖西南入于滆湖　西蠡河即宜兴运河北接郡城西门南经陈渡游塘桥入于滆湖又歴钟溪以达于宜兴　青河自永安河西至运河入于滆湖　永兴河西接青河东抵顺隆河　惠明河西北引荆溪水自南水门经郡治前稍东出化洞桥与后河合入于运河又与顾塘河经大市益引惠明河注之漕渠顺隆河西接西蠡河东接采菱港　徐湖渰西接西蠡河东南入于采菱港　兴隆河北接采菱港南通华渡河万厯五年开浚　白马泾北接采菱港南通太湖　采菱港北接运河西南入徐湖渰　太平河北接七里港南合黄堰河万厯六年开浚　黄堰河北接华渡港东南合太平河　青城河西接兴隆河东通戚墅港　虎穽河西合兴隆河东通戚墅港戚墅港北接运河南入于太湖　欢塘河北接戚墅港南入阳湖　宋建湖西北由上陈港接运河西至卢庄浜入落花荡南经方庄浜入具庄河东南通周陈殷墅二河　湾渎河北接运河东南通宜兴以入太湖　阳湖西通塘门洛阳二河东北自花渎港接运河东南通闾江　永安河有三一在郡西北自白鹤溪至防港入于滆湖　一在郡东北自老鸦浜西南通运河亦入于滆湖　一在郡南自无锡运河东北至三山港经紫沟河入大江　防沟在旧罗城内一自太平桥出臧桥枕运河　一自通呉门至虹蚬桥与后河合　城河一在旧外子城环绕郡治自西水闗北出行春桥　一在旧罗城外东西皆接运河一即今城壕
　　常州府百渎属武进者二十有六　许墓渎陈隷渎褚虚渎杨巷渎呉溪渎甑潭渎大墟渎长令渎朱渎沙塘渎古龙渎丫臼渎隂阳渎山渎庄墅渎无口渎市桥渎梅塘渎乌渎官渎芦渎草渎双渎杭渎蠡渎















<史部,地理类,河渠之属,三吴水考,卷五>
　　无锡县水道考
　　太湖　在县西南一十八里绵亘开元以及扬名五乡凡九十余里自毘陵以南运河纳东西两涯之水俱会于黄阜墩绕邑城而由横浦独山呉塘诸门入湖一邑之水西注者悉归焉雨泽愆期东南风大作则太湖之水有时或注入运河者乃其暂耳
　　运河西北接武进界至五牧舗入县境南至望亭入长洲界凡九十余里
　　运河以西河道　闾江在县西南五十里即太湖之别浦也以呉王阖闾常筑城于此故名　阳湖在县西南四十里与武进分界今成田　双牌河与武进分界东引运河西入阳湖　直河港东引运河西入志公港会于北阳湖南经神护富安二乡入于太湖花渡港东引运河西北入直河港万厯五年浚
　　双河在开原乡西溪之尾与运河合分流西行□布政乡南下太湖一支东行与梁溪合　秋子渎毛渎皆运河之旁流而西者并入双河　青祁渰在县西南二十五里广二十里袤一十八里南接五里湖西入太湖
