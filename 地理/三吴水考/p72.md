<!-- { "loadSidebar": true } -->
　　豪初至昆承湖上遍询故老咸云自鮎鱼口以西皆湖故址湖去鮎鱼口逺自不可信阅湖之东岸甚老而古意昆湖之故址在是也登岸瞻视见一父老问之曰岸之西即田耶曰侬生来第见此岸岸西皆茭荡非田也鄙见遂决葢人之利于湖也始则植茭芦以引沙土而享茭芦之利久而沙土渐积乃以之为田而享稼穑之利故湖之东为田者旧涨也田之外为荡者新涨也先度其旧涨之荡得五千亩有竒后度其新涨之荡得九千亩有竒其度新涨也孰弗譊譊然曰吾于某年报赋者也吾得之于某人且收赋者也豪亷其曰报赋者以他赋影射之也其曰得之于某人且收赋者人以他赋隠射之欲其得之甘而且有以分其重赋也众咸服曰某有罪实新涨未尝赋也今不敢欺矣及又度旧涨也则据各区所呈之赋而行之得于赋外者则曰遗漏凡九百亩有竒其所谓已赋者未可信也关之于县县弗荅也问之于人人弗知也稽之于册册无据也乃索其中有田者情由而观之择其赋少之户执其赋度其田尽其他田若干而以其余抵兹田则果已赋矣然亦未可信也何者苏州之赋有旧额准各县而一之也常熟之赋有旧额准各区而一之也各区之赋有旧额准各圗而一之也各圗之赋有旧额准各户而一之也今既报赋于官则圗之额当加矣圗之额加则区之额县之额以至于郡之额皆当加矣如是而后谓之已赋也今人户圗长以及区长皆曰已赋不知郡县之额加乎否也郡县之额举无所加而曰已赋赋之谁也縦于额不加则以之补坍荒可也而一有坍与荒则又以槩县之赋补之此非书吏之埋没必粮长之侵尅虽赋与不赋等耳然此非昆承一湖然也明公由一湖以及他湖由一县以及他县一扫而空之凡有所赋必以补坍与荒是于水利外兴莫大之利也昆湖新旧之涨凡万余亩为仕宦所得者十之九小民所得者十之一若新涨者非湖之故址何以专于仕宦而弗遍于小民耶及今不速去之恐新涨之外复有涨焉而湖废矣今兹富嵗傍湖之田尚多灾者凶年可知也湖塞之害且尔湖废可胜言耶然欲尽去之亦未易也去其太甚者耳故豪以旧涨者为无碍而以新涨者为有碍欲明公酌其缓急而为之也
　　主事姚文灏治田条约
　　一不论低田髙田俱以十分为率低田以一分为隄防髙田以一分为沟池则余九分可以永无旱潦其五等圩防田低于水者底濶一丈五尺田与水平者底濶一丈四尺田髙于水一尺者底濶一丈二尺田髙于水二尺者底濶一丈田髙于水三尺者底濶九尺面濶比底各减半髙亦以水为准外面各离水八尺
　　一应修圩防俱着排年分管若本圗原有十圩则毎甲一圩若不及十圩则将大圩分辏之若十圩以上则并小圩兼管之分管既定然后立封牌为志
　　一封牌以石为之长五尺濶四方各一尺五寸竪于田横处所上二尺五寸四面刻字前云某字圩后云某县防都圗防甲排年某人左云官民田若干右云粮若干下二尺五寸培而筑之
　　一应修圩防该管排年量田髙下照依五等防式督率圩户各就田所修筑假如田头濶五丈者即修防五丈濶十丈者即修防十丈或有贫难并逃絶人户田头及沟头防侧众共修筑其圩心田户若有径塍者自修径塍无径塍者与众同修逃戸及沟头防侧排年则管修一图圩防塘长则管修一区圩防各县治农官则提督一县各府治农官则提督一府若一圗圩防不修罪坐排年一区圩防不修罪坐塘长等而上之一县一府责各有归食利业戸开濬河道照田出夫照人分步
　　一取土修圩众共防泥填补若不可补议将田那补其毁田之家有田在本圩多者亦不必补
　　一圩田外有等坦田往往被灾而不敢作灾今后俱要筑为圩防所毁田亩一体那补其低圩防内再幇子防一条如阶级之状
　　一低田有等大圩一遇雨水茫然无收该管人员务要督率圩戸于其中多作径塍分为小圩大约频淹去处一圩不过三百亩间淹去处一圩不过五百亩如此则人力易齐水潦易去
　　一边临湖荡圩防外须种茭芦以御风浪其狭河宣泄去处淤泥易生者却不许一概侵种以遏水势
　　一粮塘耆老相勘本圩应开河渠防处某渠为急某渠次之依次并工开濬工程小者今年开防渠明年开防渠工程大者今年开半段明年开半段一二年之后无不通之渠矣
　　一开河筑圩其间有工役重大非塘长耆民所能独管者选委才干职官或本地有行止得业之人相兼管督
　　一髙乡田亩去水颇逺无従车灌者令田户于田开塘蓄水备旱或渗漏不蓄水者于他处挑取黏土和石灰筑防自然蓄水
　　一近山髙田无水车灌者令得利人戸于山坳田尾共买地开塘堰水泉源雨泽亦可备旱
　　一髙乡河港临水二三丈间不许人耕种以致浮土下河止许栽种桑树水杨
　　一军卫屯田坐落应修圩内及应开河道俱照民家恊同修濬不许坐视管屯官一体及时提督
　　一所属七府人材渊薮岂无懐抱嘉谋可以兴修水利裨益农田者有司用心推访
　　一凡要泄水河内但系古人建造木桥宣泄快便不得辄造石桥遏束水势
　　郎中林文沛治田条约
　　一防得吴田大约低者七分病潦髙者三分病旱古人或筑坝堰或置陡闸离水逺者复开沟渠今皆久废各掌印官务督率治农管屯官及时修理湖塘疏通河道开濬河渠及一应圩防未经修筑者趂时修筑各处闸坝未尽修理者随时修理合用木石等料于各该田亩有力之家従公劝输或官为措置合用人夫于所在附近军卫有司相兼起用仍须督役以时调度有法使蓄泄有备旱潦无虞以为地方经久之计
　　一毎区圗选有行止者为塘长田多者为圗长圩甲俱听塘长调度有等营充之人或指餽送农官科敛圗圩或假开河筑塘卖索夫役又有市民冒充全不下乡劝率恊理仰各奉公兴修巡访赏罚
　　一各该水利官亲诣所属严督各塘图圩甲人等率得利人戸将各圩防并力兴工修筑泥土就傍圩田起取工完开报查考大者准作积水溇横亘于中两头用石砌作车口遇潦车救或防河泥填满补完原田或用车港取泥或髙乡运土田多之家出桩笆务令杵舂坚实仍禁牛马践踏
　　一军卫屯田坐落应修圩内及应修河道俱照官民恊同修濬不得坐视
　　一筑防先量本圩毎田十亩或二十亩出夫一名数少者朋力孤贫者量免各主分段挿标如宜髙厚相地加増
　　一吴田下下使非圩防何以备潦仰治农官遇农少隙随即兴修论田出夫分段坚筑其圩大者多添径塍分作三四圩或十字二字三字形开港内外俱洼四面开沟所取之土就便筑防废田之税摊本圩
　　巡按直监察御史林治田六事
　　一定式様以便稽查　吴中之田虽有荒熟贵贱之不同大都低乡病潦髙乡病旱不出二病而已病潦者则以修筑圩防为急圩防既各髙厚虽有水溢自难溃入而淹没之矣病旱者则以开濬沟洫为急沟洫既各深通虽旱干自可引流而灌注之矣二者不易之论也况开渠者势必置土于圩旁筑圩者理当取土于沟内二者又自有相成之机乎今后不必差官泛然丈量该府县止分别孰为低乡当急修圩孰为髙乡当急开淤每年府县水利官先时议定开筑之法如开沟洫不论旧时疏通与否其濶即以两旁老防为主其深务以一丈二尺为率若相地宜应加深濶者听决不许减少前数挑起之土务要置在旧隄之内就便护隄庶使雨水不能淋漓复流于河如附近有低田堪以培髙者即以其土培之亦可至于极高地方不用隄防而土无堆放者亦即就靠内一边摊放葢髙乡多种豆棉一时不妨陆种挑得河深则灌溉自利内中田亩仍自不妨于水种也若惜此尺寸之地弗令摊土沿河堆积复入河中无水灌溉则内中田亩悉成枯槁矣至于筑围防不论旧时完固与否其底濶务要一丈其面濶务要六尺其髙如底之数若应加高厚者听决不许减少前数如田过五百亩以上者便要従中増筑一界防一千亩以上者便要従中増筑二界防每界防底濶四尺面濶二尺髙与外圩平防之两傍仍可栽种豆麦如极低乡或近湖荡处难于取土者就便分别令民于防内傍圩之田起土増筑防外再筑子防一层髙止一半如阶级之状防上遍挿水扬圩外杂植茭芦以防风浪冲击取土之田计其所损量各田出银津贴俟后陆续防取河泥填平照旧耕种永无后患是所损者少而所益者大也若互相吝惜不分界防即如今年霪雨连旬洪水一发车救不前全圩无望矣又有一等低洼田亩嵌坐心腹无従蓄泄有愿开凿通河运泥増髙者听废田之价众户均认废田之税牵摊本圩照此式様给示遍谕委官分投区画毎一圩为一圗明白帖说前件每一圗作二本一送县备照一付圩甲谕众俟至冬十月刻日出示兴工各府县掌印官责令水利官不时亲行验视若不如此式者即系违令轻则责治照式加工重则究问别议罚治如此则人知所遵家自为力法自不烦而事功自举矣
　　一定夫役以杜骚扰　各乡沟洫圩防虽有长短广狭不齐然不过为一圩之田而设也故田少则圩必小田多则圩必大而环圩之沟洫因之此水利此圩之田则当役此圩有田之戸矣各县即令塘长备开某圩周围若干丈外环沟洫若十丈圩内之田若干亩某人得业若干亩共该围防若干丈不论官民士庶随田起役各自施工如田横濶一丈者筑防一丈横濶十丈者筑防十丈开河亦然对河两家各开其半沟头防侧非一家所能办者计亩出夫众共恊力挨序编号置簿稽查仍备载前圗之后兴工之日塘长亦不必沿门催夫徒取索求科之议先期五日挿标分段责令圩甲播告各戸某日兴工听其至期各行照段如式挑筑有不依期及不如式者呈官枷治若塘长不行检举及摊不公重行究治革役警众若一沟之中两傍各有圩田则従中分认毋得推诿违者治罪乡宦之田须是田主出食佃戸出力计工给发仍要従厚毋累穷民
　　一设圩甲以齐作止　塘长之设举一区而言之也一区之中各有数圩若不立甲何以统众而集事也计当佥举殷实之家充之但一时佥报诸弊俱生或圗展脱或营冒充无不至矣各县不必佥报即以本圩田多者为之虽其殷实与否不可知其田既甲于一圩之中则其人自足以当一圩之长矣兴工之日塘长责令圩长躬行倡率日出而作日入而息某日起工某日完工庶防有所统领而无泛散不齐之弊中有业戸不听倡率听其开名呈治如圩甲不行正身充当或至别行代顶查出枷号示众是圩之有甲也专为本圩修濬而立工完即罢非如里长有勾摄之苦亦非如塘长有奔走之烦虽一时倡率不无劳费然利归其田又非若驱之赴公家之役者等也中间縦有田产极多者各圩皆甲同时并举势若不暇不知田多者非富室即宦家也力厚丁多自可分投承应况利害切己倡率无难稍相体念有不待督促而乐従矣
