<!-- { "loadSidebar": true } -->
　　一收籍开垦荒田工力繁难较其所费多于田之价值近者召民垦种民不乐従者止因赋役繁重所得不偿所失且故主争认则花利未必得而劳费亦徒然尔若是则谁肯出其力以自入于赋役之网罗哉又谁肯身任其劳而使他人坐收成利哉今寛其年限量起轻科似矣然槩行收册未免混报差役徭开荒之累仍在也且业主现在而荒者谓之惰农逋逃而荒者即为奸民奸民惰农得免于罚幸矣岂可听其现成争利合无预为区处着为成令告垦之始不论逋逃现在径与开除旧名成熟之后不分本区外人悉听永为世业收册则别以召佃名色另附册后不入编差之数粮里混报差役者坐以枉法诈害罪名有肆害攘夺者虽系伊人原产亦以强占治罪无贷遍出晓谕使众通知常川张挂垦荒实效其在兹乎
　　一陞科照得各属钱粮虽有飞洒欺隠等弊然而此増彼减东涨西没则总内原无走移且荒田告豁之粮既应于额外加摊则告复陞收之粮仍当于总内减额始为允当有司不察但遇告勘荒田则有所谓摊荒之令纵有陞收告复永不闻有所谓减额之恩日积月累赢出及千及万官府方欲留之以奏羡余之名而不知此项钱粮既不在官又不在民徒为县总之所干没尔今当籍其垦荒佃户姓名另造一总册不时稽查俟其陞科年限将此起熟之粮另作一项支销或贮社仓以备赈济其陞收之额则听留于籍以俾补他日之赔荒则荒粮既不必于额外摊加而羡余又不徒置之干没之地矣
　　按治水治田相为表里前已叙之详矣今本院首开吴淞江以通震泽次开苏松下流诸河以达三江则下委既治次开常镇诸渎以导下流则上源亦修复刋布治田六事通行四郡责令所司各就田之髙下开沟渠筑圩防然后旱潦有备云
　　三吴水考卷十四
　　钦定四库全书
　　三吴水考卷十五
　　明张内蕴周大韶撰
　　水绩考【小序】
　　古人有言非常之原黎民惧焉及臻厥成天下晏如也夫展舆图于指掌殚精神于河渠泝委寻源杀流分势究其通塞之故相其髙下之形筹其利害之几而务立为将来永久之利一望茫莫得要领其初议亦大落落矣逮其事定功成民乃永赖是非独才知有余则其精神之所到也语云弗虑胡获弗为胡成是故事弗可无绩也绩用弗成所以勤事者安在纪水绩者语成劳也非自多其功伐者也是禹贡之遗也
　　水绩考
　　夏
　　三江既入震泽底定【司马迁云昔禹之治水于吴则通渠三江五湖】
　　秦
　　凿曲阿【即丹阳县古云阳也秦时史官奏云阳有王气遣人凿北江以败其势截直道使曲
　　因名曲阿县】
　　吴
　　赤乌八年
　　开破冈渎【建康实録云吴赤乌八年使校尉陈勲发兵三万凿句容中道至云阳西城以通吴防船舰号破冈渎上七埭入延陵界下七埭入江宁界于是东郡船舰不复行京江矣晋宋齐因之梁废破冈渎而开上容渎在句容东南五里至陈湮上容渎复修破冈隋平陈复废之】
　　晋
　　重开湖州荻塘【吴兴太守沈嘉重开荻塘后人改名吴兴塘】
　　大兴四年
　　创新丰塘【属镇江晋陵内史张闿所部四县并以旱失田闿乃立曲阿新丰塘灌田八百余顷计用二十一万一千四百二十工以擅兴造免官后公卿并为之言诏以闿为大司农】
　　宋
　　元嘉中
　　欲穿渠浛【州刺史王濬以淞江沪渎壅噎不利欲従武康穿渠浛直出海口】修阳湖【当时因湖之废修之成良畴数百顷】
　　梁
　　天监九年
　　筑谢塘【彭城令谢法崇筑属镇江】
　　大通三年
　　漕大渎【吴郡水灾有上言当漕大渎以防淞江者诏遣前交州刺史王奕假节发吴吴兴信
　　义三郡人丁就役】
　　大同中
　　浚梁溪【属无锡】
　　重浚青塘【属湖州梁吴兴太守柳恽重浚青塘后人思柳公徳政易名柳塘】
　　隋
　　大业六年
　　穿江南河【自京口至余杭郡八百余里以备东巡】
　　唐
　　万嵗登封元年
　　筑富阳捍江隄【县令李浚筑隄东自海江西至笕浦以捍水患贞元七年县令郑早
　　复修增之】
　　开元元年
　　筑捍海塘【起杭州盐官县抵淞江袤一百五十里】
　　开京口河【刺史徐某以郡北隔江舟行绕埠多风涛之险乃于京口埭下开河二十五
　　里渡江立埭嵗利百倍舟不飘没】
　　永泰二年
　　重开练湖【従转运使刘晏刺使韦损之请也】
　　大厯中
　　凿杭州六井【李泌刺杭州以城中水卤恶引西湖分为六井以便民汲】
　　贞元中
　　决水溉田【苏州刺史于頔缮完隄防疏凿畎浍列树以表道决水以溉田】
　　元和二年
　　开塘湖决堰【观察使韩皋刺史李素开常熟塘湖州刺史范传正开平望官湖并疏去
　　长兴西湖中田及决去诸堰以复古迹】
　　五年
　　隄松江【王仲舒治苏隄松江为路】
　　开泰伯渎【属无锡】
　　浚孟渎【刺史孟简既开泰伯渎复浚孟渎袤四十一里溉田四十余顷】
　　天祐元年
　　吴越王钱氏置都水营田使以主水事募卒为都
　　名曰撩浅
　　南唐
　　升元中
　　浚练湖【丹阳令吕延真既浚练湖复作防门以通灌注】
　　保大初
　　修孟渎水门
　　宋
　　天禧二年
　　导五湖【运使张纶经度昆山常熟疏五湖导太湖入海复嵗租六十万】
　　干徳元年
　　诏苏湖秀疏导壅阏【三州积水害稼诏发邻郡兵疏导壅阏仍令发运使董之
　　又遣軄方员外郎杨及催督】
　　天圣初
　　筑隄浚潦【天圣元年苏州水壊太湖外塘又海防支渠湮塞诏转运使徐奭江淮发运使赵贺董其事自市泾以北赤门以南筑石隄九十里浚积潦自吴江东赴海复良田数千顷流民得自占者三万六千家嵗出租苗三十万】
　　七年
　　开润州新河【天圣七年五月两浙转运使言润州新河工毕降诏奬之】
　　景祐元年
　　疏导诸水【时范仲淹守乡郡上书宰臣具言水利亲歴海濵开浚五湖东南入吴淞江东北入于海用钱粮一十八万三千五百贯石自后置农田水利使者专管湖塘河渠赵运使任内用钱粮四十三万八千有竒是时转运使亦委平江节度推官张去惑分捍水道】
　　寳元元年
　　疏盘龙滙及沪渎入海【时两浙转运使叶清臣以太湖民田为豪右据上防
　　水不得泄而民不敢诉遂请疏云云民赖其利】
　　庆厯元年
　　开顾防浦【知华亭县钱贻范所开】
　　二年
　　筑太湖隄浚港浦【通判李禹卿言松江风涛多败漕舟遂筑长隄界淞江太湖之间横截五六十里又修荻塘通湖州凢九十里常州许恢浚申港凡三十八里澡子港自江口浚之凡四十里戚墅港自湖口浚之凡九十里时知常熟县范淇浚金泾鹤渎二浦】
　　三年
　　浚孟渎【知武进令杨澳谕民疏孟渎通江】
　　浚顾塘河【知常州李余庆浚顾塘河益引恵明河水注之漕渠复开濬河曰三十年当有
　　魁天下者后果如其言】
　　浚蒜山河【属镇江两浙转运副使郑向疏蒜山漕渠抵于江人便利之】
　　皇祐中
　　浚常州运河【知武进令葛闳以运河积水害田疏导四十里募里豪得粟二万斛以给
　　役】
　　至和二年
　　开昆山塘【主簿丘与权开又名至和塘】
　　嘉祐初
　　开顾防浦【转运使沈立开昆山顾浦松江顾防浦】
　　四年
　　招置苏州开江兵士立吴江常熟昆山城下四指
　　挥
　　修常州运河【知常州陈襄以太湖积水遏运河不得入江为民田患立法浚之其患遂
　　息】
　　五年
　　作田塍【转运使王纯臣建议请令苏湖常秀作田塍位位相接以御风涛令县官教诱殖利
　　之户作塍岸定其劝课为殿最当时推行之】
　　六年
　　修至和塘浚白鹤滙【知州蔡抗行县按水时转运使李复圭知昆山韩正彦大修至和塘益加完厚民徳之立塍堨以免水患又开松江之白鹤滙如盘龙之法皆为民利】
　　八年
　　常州望亭堰兵士拨苏州【时转运司奏常州望亭废堰兵士拨苏
　　州开江指挥于昆山置营兴修至和塘】
　　治平四年
　　修夹冈河【都水监言两浙相度到润州至常州界开淘运河废置堰闸乞令今年住运开
　　修夹冈河道従之】
　　熙宁元年
　　诏兴修水利【命雍元直自昭文编校治浙西河渠】
　　二年
　　颁农田水利约束
　　三年
　　遣官相度苏州水利【昆山人郏亶自广东安抚机宜文字上言苏州水利具书与图首言六得六失因上所著书数千言及治田利害七事有防令亶至两浙运司与本路提举司共同相度】
　　五年十二月
　　以郏亶为司农寺丞提举两浙水利【亶兴役调夫经理横塘縦浦期以五年而苏州之田毕治民以为扰防吕恵卿应召见上言其措置乖方诏命停工亶罢官既没其子将仕郎侨嗣缉其説亦有建明书见水议考】
　　六年
　　浚修浦渎【八月检正中书刑房公事沈括言浙西江浦浅塞者当浚浙东隄防川渎湮塞
　　者当修请下司农贷钱募役従之仍命括相度两浙水利】
　　元丰三年
　　开运河【赐米三万石开苏杭州运河浅淀】
　　六年
　　定开江兵级【枢宻院裁定苏州开江兵级八百人専治浦闸】
　　元祐三年
　　浚青龙江【先是宜兴人单锷上书言水利常平使者调苏湖秀之人浚青龙江分地程役
　　常熟县丞郭三益所部前期告办】
　　常州开堰置闸【有司既治芙蓉湖为田因开五泻堰置闸】
　　绍圣二年
　　开浚湖浦【浙部水溢诏赐緍钱二百万以赈之转运副使毛渐奏数州被害即捐二百万倘仍嵗如之将何以继请官贷钱七十万緍起长安堰至盐官彻清水浦入海无锡浚芙蓉湖武进疏庙堂港常熟疏梅李泾以入杨子江又开昆山七□港下张浦东北导松江开大盈顾防二浦东南浚柘湖新泾下金山小官浦皆入于海自是水不为患】
　　重浚练湖【知丹阳县苏京募民重浚练湖易置防门】
　　元符三年
　　诏苏湖秀州凡开治运河浦港沟渎修筑隄防开
　　置防门水堰等并役开江兵卒
　　崇宁元年
　　置提举司【置提举淮浙澳闸司于苏州以知昆山县鲍朝懋提举管干】
　　二年
　　开淘吴淞江【宗正丞徐确提举常平考禹贡三江之説以为太湖东注于海淞江正在其下流向来潮泥湮塞水溢为患请自封家渡古江开淘至大通浦直彻海口七十四里以常平緍钱米十八万三千余充调夫之费因令饥民就食确躬操畚臿先之水道遂通或言饥民就役多死降三秩确曰此役不兴饥民当骈首以死以此获愆吾所愿也】
　　大观元年
　　疏导淞江
　　三年
　　开江置闸【元年九月中书舍人许光凝奏太湖入海然后水有所归愿委官详究利害十一月诏委本路监司检按淞江故道疏导及命陈仲芳为发运司属官相度苏州积水三年两浙监司奏请开淘吴淞江复置十二牐】
　　大观中
　　重建黄田上下闸【属江隂】
　　政和六年
　　兴修水利
　　宣和元年
　　修港浦
　　二年
