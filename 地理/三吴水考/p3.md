<!-- { "loadSidebar": true } -->
　　江南水利譬之人身天目首也诸山溪口也雨泽饮食也太湖其胷腹三江其肠胃海其尾闾也考诸志载黄浦即东江之别名刘河即娄江之旧迹并吴淞为三江吴淞西连太湖东通大海江流迅驶唐以前吴中未闻有水患迨后吴江长堤一筑而肠胃始失其利国初水患转亟而夏忠靖公乃专力于夏驾新洋一时大有所裨其后新洋江水势湍悍日就深濶而吴淞江之气脉渐微矣土人以此穪为漫水港云夫江流纡缓既无以荡涤潮沙而新洋夏驾倒注之潮复与东来之潮相防合合则停停则淤江之旋开旋塞有由然也本职恪遵庙算广集众思咨访机宜究极形势乃知水之并溢为灾由于源之未节江之并行而至于相夺则以流之未得所归也于是辟治江中壅塞四十余里以复吴淞之故道决去吴江滩涨数十处使太湖积水直注于吴淞濬松之山泾等港秀州官绍盐铁蒲滙六磊等塘泄淀泖诸湖之水于黄浦濬苏之吴塘顾浦戚虞泾南北横沥等处泄昆嘉太仓诸水于刘河复濬七浦杨林等塘使阳城巴城诸湖之水径入于海濬白茆福山三丈诸浦九里青旸山塘雷港等河使尚昆湖毘陵晋陵诸水径入于江皆所以导其流也濬白鹤溪荆　港西九里河泄长荡荆溪诸水入于运河濬武进之孟渎丹阳之九曲河丹徒之铁猫港泄润州上流之水亦入大江皆所以节其源也源流各得其所然后于千墩浦南濬淀山湖口使湖水通彻入于吴淞又虑江水外逸乃于夏驾及漫水江口并建一闸随时启闭庶几水不外趋潮不倒注吴淞可保无虞若夫练湖修复则储水以备运道经理之方大要如此至于濬支渠筑围埂各有民力自任法具治田六事中第须官为督率岁岁举行俾吴之田围恒固河道恒深旱涝各有其备则在后之继今者和衷协济相维持于弗壊焉耳
　　三吴水利考
　　吴地古称泽国襟江带湖延控大海万水所凑触地成川是故吴于天下郡国最为卑下古今治水者莫先焉禹贡曰淮海维扬州三江既入震泽底定周礼职方氏扬州其泽薮曰具区其川曰三江其浸曰五湖东南州郡皆古吴地扬州域也而三江五湖皆在今苏州境故苏州于吴地又最为卑下古今治水者莫先焉太湖为东南巨浸周五百余里在苏州西南境五十里连苏湖常三州之地可谓大矣东达于三江以入海三江通则太湖之水不为害太湖之水不为害则苏常湖三州皆安而苏州尤被其利三江不通则太湖东注汜滥为灾常湖之境未为患而苏巳先受其害矣何也盖常湖据其上流地常髙于湖而苏州则居下流稍有壅阏境内皆成巨浸矣故治水东南苏州为急苏州属邑有七而吴江居其东南下流为淞江入海之发源昆山居其东北为淞江入海之要道稍有壅阏二县之境皆成巨浸矣故治水于苏二县为急然吴江之地左江右湖极为低洼是当水之都防也昆山之地引江达海扼阻诸邑是当水之关键也故治水于二县其先后同而昆山为尤急也太仓嘉定则滨海髙原十居八九忧旱而不忧潦宜蓄而不宜泄其治水之法亦有相因而不为背者郏亶所谓辨髙下之原求蓄泄之迹者此也然东南之地虽间有髙原而终为泽国江海所归水未尝乏絶故自古及今皆详于治水而畧于治旱以旱不能为大患也吴县处郡之西偏南属震泽旁皆山田髙视太仓嘉定而长洲常熟之地与昆山呉江连界者则视昆山吴江其西北与常州之江隂连界东南与太仓连界者亦视太仓江隂宋赵霖所谓平江之田虽下于诸县而濒海之地特髙于他处谓之堈身堈身之西又与常州地形相等东西与北三面势若盘盂积水南入注乎其中所以沿海环江开治浦港不可不先者也大率诸县地势有髙有卑治水之法有同有异岂可一概取必乎窃尝考之古今治水之迹矣吴地自大禹通渠三江五湖之后歴夏殷周二千余年未有能纉大禹之迹者故治水之法不见于经传国语夫差起师北征辟为深沟通于齐鲁之间即今运河南自嘉兴由石塘北流经郡城北绕白公堤出望亭入无锡县界续图经所谓防沟者此也是亦不过疏之以通征伐耳未闻其为民利计也汉初为藩封之地史穪吴王濞即山铸钱擅山海之利富埒天子而亦不闻其以水利耕植也孝武时太史司马迁北发姑苏望五湖游览形胜思禹之功其意深矣三国吴孙权据有江东遂以富强以逮魏晋之际皆为股肱郡县然亦未闻治水兴利之事或纪载之阙未可知也至刘宋元嘉中扬州刺史始兴王濬以松江沪渎不通欲从武康纻溪直出海口穿渠浛功竟不立梁大通中吴郡水灾诏遣前交州刺史王奕假节发中吴吴兴信义三郡人丁漕大渎以防浙江信义郡即苏州也时昆山为信义县水利之説于是兴矣唐贞元元和间于頔王仲舒刺苏州皆有兴修之举而唯有宋为详且备王荆公议废都水监不便谓议者曰举天下之役其半在于河渠堤埽此可见矣天禧间江淮发运副使张纶同郡守经度于昆山常熟疏五湖导太湖入海复岁租六十万斛干兴元年诏苏湖秀州积水害稼发邻郡兵疏导以决其壅天圣初苏州水坏太湖外塘又海旁支渠堙塞废民耕田诏转运使徐奭等董其事勅入内供奉官张永和相度市泾以北赤门以南筑石堤九十里起桥四十余所濬积潦自呉江东赴海复良田数千顷流民得自占者二万六千家岁出租苗三十万景祐初范仲淹守乡郡议疏导诸邑之水上书宰臣具言水利寳元元年叶清臣为两浙转运副使以并太湖有民田豪右据上游水不得泄世为民患遂请凿盘龙滙及沪渎入海民赖其利自是以后庆厯中常熟开金泾鹤渎二浦溉田千顷吴江修荻塘以通湖州至和中昆山开塘七十里名至和塘嘉祐中开昆山顾浦开松江白鹤滙如盘龙滙之法皆为民利熙宁三年郏亶言苏州水利首论六失六得及治田利害七事至为详悉事几行而罢崇宁二年宗正丞徐确考禹贡三江之説以为太湖东注于海松江正在下流请自封家渡古江开淘至大通浦直彻海口七十余里水道大通政和间赵霖体究治水利害具有三説一曰开治港浦二曰置闸起闭三曰筑圩褁田兴修未及一二而罢隆兴间李结献治田三议一曰敦本二曰协力三曰因时其他开治淤塞歴淳熙嘉定绍定之间皆为民利至前元大徳八年开吴淞江任仁发有水利议答泰定至正年间屡濬江海然比于有宋则为甚畧矣潘应武言决放湖水吴执中言顺导水势周文英言三呉水利皆有经画未知当时施行若何也国朝洪武九年开濬白茒至和塘及诸泾港永乐二年命户部尚书夏忠靖公原吉疏治苏松水患自后巡抚侍郎周文襄公忱巡抚都御史崔公恭皆濬治吴淞江以兴水利成化八年置佥事于浙江专治苏松等府水利十年都御史毕公亨知府丘霁复修崔公之功至治间连被大水命工部侍郎徐公贯疏江湖泾浦而水有所归九年工部主事姚文灏开七鸦浦筑沙湖堤且疏言六事皆中机宜告谕数条悉明利害其所编筑圩歌至今乡村之民家传人诵焉十一年工部郎中傅潮奉勅理吴中水利濬治昆山十河十五年郎中臧麟继之皆有成迹正徳四五年苏松大水为灾民不粒食时都御史俞谏奉勅治水逾年而工息复差工部郎中朱衮治水吴中并为民利今上御极悯东南数被水患恐重伤财赋之地乃命巡抚工部尚书李公充嗣兴修水利时官属若郎中林文沛员外郎顔如环实分理其任顔治呉淞江林治白茒未几顔以忧去林遂并治二水时李公建行台于太仓总督于上而林则周行诸邑躬亲相度导白茒濬吴淞江疏太湖于夏驾浦口置闸以障浑潮其他堤堰陂塘之修筑者甚众一时措置周悉号令严明厥工告成利被吴下迄今十余年沿江滨海其要害通泄之所所宜及时兴修以防未然正有赖于今日也









　　三吴水利考序说
　　禹贡扬州之域自江以南其郡以十数苏州松江常州镇江四郡最大于地为吴分其部所领凡一州十有七县緜地千里畛畷无数自汉唐以来号穪财赋疆予尝按图书在虞夏之贡以为下田然亦靡有象犀珠玉丹砂金碧山林之饶而财丰若此者岂有他哉盖其民重稼穑专务水利故也夫水利之大莫过于江海今自苏州以北至常州镇江东至松江皆壤地相属襟带江海而又有太湖为之灌注汉司马迁以为吴东有三江五湖之利有由来矣三江即松江东江娄江也五湖即太湖中小湖有菱湖莫湖胥湖游湖贡湖凡五名故曰五湖其实一太湖也苏州在太湖东北三江五湖皆属焉三江五湖之外若湖瀼荡漾渰渎塘浦名闻者以百数酾而为渠行水溉田者其交络之流又无所不至是以苏州地虽卑下为众水所钟而田因贮淤肥美多为沃壤今量其赋独为诸郡最松江之水不能半于苏州其名闻者亦以十数淀湖三泖最大皆西受太湖之水酾而为渠者以百数黄浦最大皆西受淀湖三之水浦之始楚春申君黄歇之所为也今诸乡之水溉田者皆由此浦世赖其利唯东北濒海堈身之田浦水所不及者往往多废故松江之赋视苏州十居其五常州之水其最大者有滆湖洮湖濠湖闾江氿溪荆溪百渎诸水虽潏潏分流或北属于大江南属于太湖然其地居太湖上流多髙原易寘淤为害故其赋又视松江为下镇江地势至北益髙去太湖颇回逺无所通唯漕渠自嘉兴歴苏州常州直北流入界中抵京口通江淮耳然渠自京口经夹冈势缭曲皆凿山为之而潴水少宋元祐中于京口吕城下揵石为渠两涯置牐以禁障内外之水时其钟泄而又与镇之练湖相宣通练湖方四十余里晋陈敏据江东遏马林溪为之以溉云阳今并有益于渠田湖视新丰杜墅长荡诸湖最大而水浅亦易索大抵镇江地皆濒山鲜平土水往往循行岬隙间故其田多瘠埆而赋独在诸郡之下夫苏州通水多故其赋独为最镇江通水少故其赋独为下此水之为利于四郡较然也然水本以为利自水道淤阏比年以来旱涝洊臻如此四郡数逢其害民人流散死丧相踵深可痛惜而其财赋所出与所穪亦异若究所由岂非为有司者虑害不深重惜繁费不专务水利之故哉方今四郡财赋岁输于京师者往往当天下之半其为有益于朝廷甚大其所宜轸念又非他郡之比今水道淤阏为害滋久而不早为之所吾恐民日益困财日益匮赋将安出甚非所以为国家久逺长善之虑且今量其费不及一郡一岁所输三分之一其劳又非有凿龙门辟伊阙析砥柱之艰危其逺又不过五六岁而即有以建数百岁安富之美功未闻事省而能收大利有如此者如此而又不亟为之是谓弃天之时遗地之利竭人之财莫此为甚夫宜知山川与民所疾苦国之利害皆有官守者之任故余既考迹志记综覈旧闻博议深论以相问难及利害既明是非亦定于是乃推表四郡及其所部州县辑为图考条其川原预定计算缀集遗文以为一书庶国之利害皆有实徴而可行焉










　　太湖考
