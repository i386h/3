<!-- { "loadSidebar": true } -->
　　史鉴曰吴中之田皆居江湖之滨支流旁出皆荡不可以名计茍不致力于隄防以捍御之则未见其可也成祖永乐中治水东南尚书忧忠靖公创于前通政使赵君继任于后无不注意于隄防其法常于春初编集民夫每圩先筑様墩一座为式髙广各若干尺然后筑隄如之其取土皆于附近之田又必督民以杵坚筑务令牢固隄既讫工令民防泥填灌取土之田必使充满复于隄之内外增广其基名为抵水葢隄既髙峻无基以培之日久必頽矣正统间尚书周文襄公讲求二公之法而损益之由是水患渐平民安其业近来法废每年府虽下县县虽下乡率皆以伪应之其于隄防畧不加省坏者十七八欲求水之无害难矣且戊午而至丁卯其间稔者才二而旱者一水者七固由天灾流行然亦隄防圯壊水不能御旱不能蓄有以致之也夫水之泛滥者既筑堤以障之矣而水之停积者若不竭力以车戽则何从而减之乎然民之贫乏者或无力而弗供豪横者又恃顽而弗服以致互相推诿坐视陆沉在上之人激劝而编集之水患初作上自长贰下至簿吏无不躬亲看视奔走道路未尝宁居故谚有救水如救火之言此言当急而不当缓也自近年设立水利官后一切委之然地既广逺居东则西不知在南则北罔恤欲求其无误难矣夫军国之需所系至重合行着为令典凡后水潦任牧民之任者悉令分投巡视督民而力救之
　　编修王同祖治田议曰苏州古扬州之域禹贡言其厥土惟涂泥厥田惟下下厥赋下上上错以则壤成赋之法定其等差则田第九等赋第七等杂出第六等是田为极低下而赋之所入亦在下等也三代时逓为吴越楚地僻在要荒赋贡不入中国汉都关中其嵗所转漕数十万皆山东之粟江淮不与焉唐天寳而后东南财赋始增至宋元弥盛然考之旧志宋才三十余万石元亦不过八十万余石迨于国朝洪武初始有各科加赋之等秋粮正耗尚二百一十四万余石然后屡下寛贷之诏以恤民隠永乐以来定鼎燕京漕运愈逺加耗洊増乃至三百余万石宣庙深悯斯民之困特下诏捐减官田重额知府况钟又累疏奏减七十余万石呉民頼以稍苏然当时止减抄没科粮三十五万余石而古额科粮三十六万余石犹未尽免故今秋粮正耗共三百五万六千有竒而丝麦钱钞之类不与焉夫以苏州土地不能当天下百十分之一而税粮反当天下之半地力乌有不尽而民力乌有不困哉是则为人上者所当加意以兴民利者也然苏州之地连江湖泽薮大率卑下之区十居七八每遇积雨霖潦经旬鞠为巨浸小民极力车戽莫能拯救虽三江诸浦泄水之处而大水骤溢率难通泄重以圩防之不坚隄防之不固遂致淹没一年遇水二年饥荒流徙逃亡困穷罢敝三年之后尚未复也故今之言足国者必以利民为本欲利民者以治水为急欲治水者以治田为先而治田之要其说有三一曰筑防塍二曰修坝堰三曰分大圩三者备而田无不治矣所谓筑防塍者大率吴中之田髙者常十之二三低者常十之七八治髙田之法惟在于谨隄防蓄水泉以备亢旱而已而低田之害则有未易言者故治之之法独加详焉低田易没必借防塍以御之防塍不坚虽有肥田沃壤亦无所用之考之宋嘉祐间转运使王纯臣建议请令苏常秀修作田塍位位相接以御风涛令县教诱殖利之户自作防塍定邑吏劝课为殿最又韩正彦宰昆山复修至和塘民得因依立塍堨以免水患熙寜间郏亶上言苏州水利以治田为先拳拳于修筑堤防以固民田其经画议论最为周悉范文穆公水利圗所载尤确乎有据国朝永乐中东南大水命尚书夏忠靖公治之而通政使赵公继于后皆注意于圩防隄防焉其法常以春初编集民夫修筑圩防取土于附近之田以杵坚筑务令牢固复于堤防之内再幇子防以广其基谓之抵水防又令民人于防上种蓝不许种豆种蓝则土日増而防髙种豆则土随根去而防日削也筑防既讫又令民防泥填实取土之田俟土干可复耕种不为废地其法可谓宻矣正统间巡抚侍郎周文襄公兴废修圯至今苏之民思而血食焉治间主事姚文灏治水东南告谕谆谆专以修圩为急务是则古今之言治田者皆有见于此也今法废弛隄防日隳上恬下嬉因循茍且虽或上官督率时有兴作不过于通途大道耳目较近之所稍加新土补其罅隙应行故事而已何益于治田乎为今之计莫若使民于春和之时修前軰诸公已行之法或取土于田或开濬泾港因土筑防以固基本又须严其令使民必趋于功缓其期使事必要于成葢令不严则大户田多者惮于费烦兴浮言以阻之小民无力者困于工役輙简畧以应之而塘长圩甲人等又従而科敛诛求夤縁差放弊端百出巧计横生圩防未筑而民已重困矣故必严申禁令犯者加以重刑惩一戒百民自畏罪而赴工矣期不缓而欲速不达无益有损葢客土虽増髙坚筑性未相入骤雨一倾大水率至坍塌随之矣故必以三年为期而后可一年筑基补阙水次遍栽茭蒲□茅使能护防自春徂冬根株连蔓土本固矣増修加土稍令髙厚如法坚筑经嵗草生土实三年増土植杨向外使根可匝防待其稍长嵗髠其枝恐受风揺动防善崩也诚如是嵗嵗令民増土修筑防日坚固功不烦而利可久矣凡此之类仍须委官责成或时亲阅卒至一所以验精麄勤惰以行赏罚则事无不举矣所谓修坝堰者葢古人制田之法率因水道以正经界曰泾曰溇曰浜曰塘曰浦縦横曲直大小深浅或通或塞碁布井分有圩田之象焉其通也以泄水其塞也以御水皆使不能为田害而已厯嵗既久水道寖废民之习于舟楫之便专于网罟之利者皆决其隄防以通江湖此郏亶所谓某家浜某家泾皆破古隄而为之者也泾港通连水势漫衍隄防日隳田畴日损有自来矣故今于圩田之外止通水道之大其诸小小泾浜之类非舟楫往来之道出入必由之处尽行坝堰髙与防等则水不乱行以壊塍防矣若郏亶所谓秀州滨海之地皆有堰以蓄水而海塩一县有堰近百余所湖州皆筑堤于水中以固田此其遗法独苏州壊之耳由是观之则隄防之壊自宋为然非特今日也范文正公尝论于朝曰江南围田每一围方数十里内有河渠外有门闸旱则开闸引江水之利潦则闭闸拒江水之害旱潦不及为农美利然则在当时不特有坝堰又设为门闸启闭兴利矣今圩田甚多门闸之设谁任其费但能修举坝堰以为隄防其利亦博矣所谓分大圩者葢东南水田皆以防塍围裹外通水道以时蓄泄在宋谓之围田皆有字号名色今时相仍如曰天字圩地字圩之类故今谓之圩田然圩田之置随地形之广狭因水道之逺近而为之大小一圩之田多或至于二三千亩少或不及百亩小圩之田民力易集塍防易完或时遇水则车戽易遍水潦易去虽有巨浸莫能为害而大圩之田塍防既广备御难全雨潦冲激东补西坍皆荡然淹没矣縦使修举令民车戽积水然民居有逺近之不同民力有富贫之不一地形有髙下之不均髙者固易去而低洼之所水无由泄经旬浃月稻皆腐烂矣况乎贫者力有不及逺者工或不全则大圩之田遇灾而不救者十居八九为今之计莫若较田圩之大者取而分之以二三百亩为率髙者因其髙下者因其下督民取土裹以塍防则田圩之形成矣或谓分圩必须开河取土因以筑防此固然矣然有田在圩者率皆自爱孰肯捐其所有以供开河筑防之费今观大圩之内多有沟洫池溇之属縦横布列古人制之所以备旱潦者也宜因而濬其两旁増筑塍防就以分圩裹田其所不通处则但取土于田以为圩防不必更开河道仍须令圩田之民共防泥填实取土之田庶几无偏损也其圩内无沟洫之属或虽有一二而不足以供分圩者则圩田中傍界防筑为径塍或画十字形或廾字形或卅字形井字形各随田之多寡为率如此则取土甚便为力甚易不必开河费田而圩防修矣夫是三者皆治田之法相因而不可偏者皆今日之急务也
　　华亭吴韶曰禾生于水溺之则腐苏松水田卑下暴水每髙于田不可无塍以障水也然一塍之间田连千亩业非一主不有官司督役孰先为之自正徳来水利全废塘长人役不复知水利为何事旧塍髙六七尺者或与田平水无所限遇潦已不足言稍遇旱暵向来塍防塌土成滩水不可到畎戽无资禾亦就萎饥莩盈涂率由于是又况塍坍浪洗田亩日亏不免以亏田粮而加之见田粮愈重而民逃又不免以逃户差而加之见户赋役日繁民斯辗转良可叹息为今日计必也清其旧役仿其成规思济旱如救焚念防潦如拯溺圗其久逸而无惮于一劳则厥事之济为无难而辅赞乾坤化育之功有在矣民固有劳之而不怨者斯之谓欤塍既成保之又不可以无道湖田水濶而防易摧昔人常甃以石不久复壊后因言者植茭芦于防脚以护浪梅天水发芦已茂而浪不可冲也
　　附修圩等则
　　元
　　元至大初江浙行省督治田围防体式以水为平为第一等髙七尺五寸底濶一丈面濶五尺田髙于水一尺为二等髙六尺五寸底濶九尺面濶四尺五寸田髙二尺为第三等髙五尺五寸底濶八尺面濶四尺田髙三尺为第四等髙四尺五寸底濶七尺面濶三尺五寸田髙四尺为第五等止添备水髙三尺底濶六尺面濶三尺若山水源落围防迫近诸湖去处自愿増者听
　　明
　　主事姚　五等圩防式田低于水者底濶一丈五尺田与水平者底濶一丈四尺田髙于水一尺者底濶一丈二尺田髙于水二尺者底濶一丈田髙于水三尺者底濶九尺面濶比底各减半髙亦以水为准外面各离水八尺
　　吴江沈经勘荒呈
　　看得各都田今昔坍入湖中者有全圩俱坍有一圩半坍不等俱在水中年坍年告有前勘已完而粮未豁有勘已明而未报有前勘未明而尚勘混乱其中所据各役指某处水中原无疆界为准难以为据况各粮虚实多寡止据书手底册亦多改抹若照各词勘报不无移虚作实本职蚤夜细思计有四条可以清查以杜后累
　　一曰先查黄册以究其根照得人户田地俱载黄册若据册以查其户据户以查其田圩字号则何圩见存何圩已坍自无隠蔽然后将其已坍分别曽勘未勘合该多少庶彼不得将未坍之田揑作已坍已勘之湖揑作未勘矣
　　二曰量实田以覈其数照得今昔坍湖田在水底立标水面疆界难明本职思得各户之田有数查其黄册既明即将见在之田丈该多少则知坍田在水多少矣其先勘该多少则知今勘该多少矣庶数得其真无影揑之弊
　　三曰通量新涨以摊其粮照得坍湖告勘年积嵗繁以田日坍而愈少粮日赔而愈多也虚粮非经奏请焉得除免窃思本县西有坍湖东有新涨东涨之土即西坍之田是坍湖者新涨之原额新涨者坍湖之后身非有二也今坍湖之民日苦赔粮贫困愈甚新涨之民日享其利国课不输利害不均莫此为甚使新涨之田若复陞科则坍湖之赔终无了日不若就将新涨通行丈量验其髙低照依民田则例或一升或三升五升八升尽赋以补坍湖之虚税不必上司奏请而后开豁诚一举两得其便矣
　　四曰修田圩以杜其壊照得太湖风浪势如排山岸遇辄崩日就成浸非人所能御也又查有等低滩形如鳖裙风赶浪冲反不损壊因求其故站岸坚立与浪相抗必倾斜坡不深随浪相迎不鬬为今之计不若令有田之家各于其站立之处或石块或瓦屑或煤铁等灰填满其处一如斜坡之式加之泥沙或植茭芦杨柳等树以杀其奔突之势则其围塍未必如往年崩塌之易矣
　　昆山知县方豪勘荒书
