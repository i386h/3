<!-- { "loadSidebar": true } -->
　　太湖在苏州西南境三十余里禹贡谓之震泽周官尔雅谓之具区国语史记谓之五湖左传谓之笠泽扬州记曰太湖一名震泽一名笠泽一名洞庭山海经曰浮玉之山北望具区是也周官既云其泽薮曰具区又云其浸五湖似五湖别有所在然范蠡乗舟入五湖司马迁登姑苏望五湖实又指此且扬州之境水大者无过于太湖其为具区甚明而歴考传记所载五湖即是太湖非别有五湖也张勃吴录曰五湖者太湖之别名以其周行五百余里故以五湖为名虞翻曰太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水通五道谓之五湖陆鲁望曰太湖上禀咸池五车之气故一水五名图经以贡湖游湖胥湖梅梁湖金鼎湖为五韦昭以胥湖蠡湖洮湖滆湖并太湖为五郭璞江赋以具区洮滆彭蠡青草洞庭为五初学记云或説以射湖贡湖上湖长塘湖滆湖为五按左传越伐吴吴子御之笠泽国语吴越战于五湖可见五湖之为一湖甚明也然今湖中亦自有五名曰菱湖在莫厘之东周三十余里曰莫湖在莫厘之西北周五十余里曰游湖在长山之东周五十余里曰贡湖沿无锡老岸周一百九十里曰胥湖在胥山之西南周六十里五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而吴人穪谓则总曰太湖越絶书穪其大周三万六千顷连苏常湖三州之地湖中有七十二山其大者曰东西二洞庭马迹次之山居人甚多闾巷井舍鳞次蚁聚无虑数千家而仙宫梵宇分布上下茂林平野弥望百里可谓大矣然考之太湖上流其西北自建康等处入溧阳逦迤至长塘湖并润州金坛延陵丹阳诸水防于宜兴荆溪以入其西南自宣歙池州武林天目富阳下湖之安吉武康乌程长兴合苕霅山溪诸水以入数郡之水潴滙于湖汪洋澔□不可涯涘而东达于三江以入海东南积水之区盖莫有大于此者其底定也则灌溉民田为三吴美利泛溢也则浸滛数郡而民被其大害是以古人之治之也疏其源使水有所入导其流使水有所归皆为民兴利除害而已故观其置五堰于溧阳以节宣歙金陵九阳江之水使入于芜湖以北入于大江开夹荢干于宜兴武进之境东抵滆湖北接长塘湖西连五堰所以泄长塘湖之水以入滆湖泄滆湖之水以入大吴渎塘口渎白鱼湾髙梅渎白鹤溪而入常州运河之北偏十四斗门北下江隂之大江所以杀西来之水使不入于太湖而皆归于江也又以荆溪不能当西来众流奔注之势遂于震泽之口疏为百谓之百渎而又开横塘以贯之约四十余里百渎在宜兴者七十有四在武进者二十有六皆西接荆溪而东通震泽者也又于乌程长兴之间开七十二溇在乌程者三十有八在长兴者三十有四皆自七十二溇通经逓脉以杀其奔冲之势而归于太湖也太湖上流诸道水之来源若此而所以泄之者则惟于三江是赖焉太湖东出吴江县之长桥为吴淞江由吴淞江东流以入大海此震泽泄水之大道也然泄水之处各有区域盖不止于吴淞江而已曰鮎鱼口曰胥口曰白洋湾曰管渎曰小溪港曰泾曰夹浦曰张家河曰北车桥曰漾湖溪曰上渎港曰陆家浜曰虎山桥曰石家浜曰南宫曰蒯家泾曰九曲江曰后塘桥曰梅梁溪曰龙塘河曰迎城山曰菱湖港曰太平桥曰泽塘浜曰灌渎浜曰和尚浜曰长洛浜曰王家漾曰山泾港曰渡水港曰黄渎港曰后保河其他支流尚多不可殚记皆所以泄太湖之水以东入于三江诸浦而归大海者也然以江湖形势观之大要宣溧以上西北之水可使入于芜湖以归大江而不可使注于荆溪苏常以下东南之水可使趋于吴淞江归大海而不可使积于震泽此治水东南之大防也然地形有髙下时世有古今水道有通塞而所以治之之法则固不可同年而语也













　　应天府属水源
　　破冈渎在句容中道至丹阳城西凡十四埭上七埭入延陵下七埭入江宁界吴赤乌间开运通京江晋宋齐因之梁废此开上容渎至陈上容渎湮复修破冈渎隋平陈遂废
　　官塘河在县东五十里北流入丹徒界
　　新河在县东四十里源出驹骊山流入洮湖以入太湖绛岩湖在绛岩山下周百二十里界上元江宁二县石臼湖在金陵城南二十里广九十里界溧水髙淳当涂三县内有军山塔子马头雀垒四山
　　丹阳湖在石臼湖南广六十里与溧水髙淳太平宁国共界
　　固城湖在丹阳湖东广四十里界髙淳当涂宣城三县银林河在髙淳县东三十里西通固城湖东通溧阳之升平湖长五十余里即伍子胥所开运河以通伐楚饷道者又名胥溪内有广通坝原溧水治中割溧水置髙淳今属焉
　　【按诸湖连亘几二百里汪洋澔□据三吴上游国初溧民陈嵩九疏请于广通镇筑坝捍御髙皇帝下其议命两台督成之永乐四年改筑土坝置官夫防守着为甲令今利赖焉】
　　升平湖在溧阳西南七十里水源自髙淳诸山溪东流入湖防建平梅渚社渚入三塔等湖
　　三塔湖一名梁城湖周四十里西南接升平湖北入永阳等江　韩城港【在县西南六十五里】　蓝溪【在县西南六十里】　流水涧【在县西南】　丫枝港【在溧阳县西七十里】　飡溪【在县西六十里源出荆山流经谷山入三塔湖】　马螘荡【在县西东塘】　强步渰【在县西五十里】　东塘港【在县西五十里】
　　五堰去溧阳县西五十里自广通而东十五里曰新坝自此而东九里曰升平堰又南九里曰三塔湖堰又东九里曰南渡堰又东九里曰沙涨堰又东九里曰前麻堰皆在广通坝之东
　　【单锷曰五堰水利昔钱舎人公辅为守金陵常究五堰之利虽知五堰之水利而未知五堰以东之利害锷知三州之水利而未防五堰以西之利害一日钱公辅以世之所谓五堰之利害与锷叅究方知始末利害之议完也公辅以为五堰者自春秋时吴王阖闾用伍子胥之谋伐楚始创此河以为漕运春冬可载二百石舟而东则通太湖西则入长江自后相传未始有废至李氏时亦常通运而制牛于堰上挽拽船筏于固城湖之侧又常设盐官置廨宇以收往来之税是时河道淤塞堰埭低狭虚务添置者十有一堰往来舟筏莫能通行而水势遂不复西及遇春夏大水江湖泛涨则园头王母龙潭三涧合为一道而奔冲东来河之不治愈可见也今若开深故道而存留银林分水二堰则诸堰尽可去矣所欲存二堰者盖本处地势自银林堰以西地形从东迤逦西下自分水堰以东地形从西迤逦东下而其河自西坝至东坝十六里有余开淘之际须随逐处地形之髙下以濬之然后江东两浙可无大水之患然银林堰南则通建平广徳北则通溧水江宁又当增修髙广以俟商旅舟船往还之多可以置官収税如前之利此五堰所以不可不复也今莫若治五堰使上之水不入于荆溪而由分水银林二堰直归太平之芜湖下至吴江之岸为千桥使太湖之水东入于海中治百渎之故道与夫苏常湖三州之有故道旁穿于太湖者虽不可缕举而槩可以迹究也难者曰虽复五堰奈五堰之侧山水东下何复堰无益也锷荅曰由五堰而东注太湖则有宣歙池广徳溧水之水苟复五堰使上之水不入于荆溪自余山涧之水宁有几耶比之未复十须杀其六七耳难者乃服】
　　【按五堰故迹废久莫考所据广通坝东去五十里有升平湖三塔湖又二十里有南渡渰沙涨渰质之五堰之名不少异则宋之五堰当在此诸湖渰之口无疑矣盖昔之五堰节溧阳诸湖渰之水由子胥伐楚运河尽入大江今东坝乃在子胥伐楚运河内则是止能节固城湖以西之水入江非能并溧阳诸湖渰之水而尽节之也然广通地形颇髙今之二坝亦自足以节水则亦不必过求古迹矣】
　　旧县【在县西四十五里水自分界山经上兴埠东流流至南渡渰】
　　南渡渰【在县西四十里自建平髙淳并南境诸水尽防于此分注两江】
　　李家渡港【在县西三十里上通湖渎桥泄黄山湖水】
　　湖渎【在县西三十里通黄山湖水】　淦西港【在县西二十二里】　金花荡【在县西二十里通淦西】　新昌渰【在县西二十里】　葛涪渰【在县西十五里西连新昌渰】　毛家渰【在县西十三里】　盐港【在县西七里上通南渡渰下经口通昆仑杨巷】
　　永阳江一名水阳江又名九阳江【在溧阳西北四十里源出曹老山东南流入江东北入于洮湖】　谢达渰【在县西北四十里】　濑阳渰【在县西北三十六里俗呼濑溪上接三塔等湖东入洮湖】　诸阳渰【在溧阳北四十里】　马墅港【在县北三十五里】　泾渎【在县北三十里金坛溧阳诸水由此入洮湖】
　　洮湖【即长荡湖在县北二十五里与金坛宜兴分界旧有八十浦口后所存二十七东通蓬塍河北入滆湖东达于太湖】　沙涨渰【在县北二十里】　古渎【在县北二十里与濑溪通】　徐角渰【在县北十里】　蒋塔渰【在县北五里】　塘下渰【在县北三里】盘龙涧【并在溧阳北】
　　金陵溪【在溧阳南六十里源发广徳马蹄泉至新桥入河流防于荆溪】　上湖涧【在县南六十里源出广徳州东北流合白云溪入太湖】　滆溪【在县南五十里近铜官山】　鲁里渰【在县南三十六里】
　　举善溪【在县南三十里源出广徳东北流入髙友溪】
　　髙友溪【在县南二十里源出广徳经黄墟荡合于白云溪】　谷溪【在县南十里源出青山北流合入濑水】　古县渰【在县南十五里】　下湖【在县南十里周五里流入白云溪东入太湖】　黄墟荡【在县南十里周五里东北流入白云溪】　缲车泾【在县南十里上接黄墟荡下通白云溪】　百丈沟【在县南三里一名百步沟源出燕山东流入白云溪】曹塘涧【横涧皇涧俱在溧阳南】
　　白云溪【即白云泾在溧阳东六十里东流入荆溪又城南山川坛东亦名白云溪】　朱湖【在县东南八里】　戴埠港【在县东南五里】
　　横逻渎【在溧阳东七里南接白云溪北通洮湖】
　　千里湖【在县东十五里西南与古县渰相连】
　　莲湖溪【在县东十八里西通洮湖东入宜兴之洴浰渰】
　　梅渚湖【在建平北三十里歴溧阳三塔湖洮湖以达太湖】
　　南湖【在固城湖南属宣城县李公黙寜国志曰湖广四十里东受溧阳广徳建平诸水宣城诸溪涨亦防入焉诸溪南入者曰洪林河西曰西溪南曰岳屿沟湖泛则自西南出曲河至油榨沟西北出湖北河至浑水港俱与大河合北至水阳慈溪亦东合髙淳水泝流而进东通五堰以达太湖已上诸水俱由西北入于太湖】
　　杭州府水源【按东吴水源天目为大属杭州临安者曰东天目为阳属湖州安吉者曰西天目为隂】
