<!-- { "loadSidebar": true } -->
　　今天下之垦田当司农钜供者苏松为最苏城介在湖海厥土涂泥利害以水圩岸者所以隄水而田即周礼稻人匠人所掌涂防者也田甚下隰岸则陡立如城河循其外而中田焉禾在田虽芃芃起矣而河流犹出其上舟行者葢俯而窥也岸或咫隙莫御而田且沛泽矣其田之最髙阜去水逺而水不及溉者则又终古防卤田在上下壤之间土厚而水深则号称膏腴以其得水蓄泄可为旱潦备也而所为能蓄泄者以有圩岸耳嵗苦旱则河之水续桔橰而上以入于田河不拆田不乏溉嵗苦潦则戽水出于河而岸障之虽劳人力不尽待命于天自三江道湮疏酾失宜恒雨注积而无从尾闾也水襄于岸寸而膏腴汨为巨浸不能与下隰者论良瘠矣庙堂深惟国计轸念民瘼枚择宪臣专董水政而闽之林公实来公承简书之重躬橇载之勤周爰咨诹寻源彻委决壅导积涤洳存滙塘之浦之泾之港之溪之闸之以为宣节之大计者既殚厥心矣条缕其目知圩岸为切务而修筑焉卑令髙缺令补废令兴薄令倍而厚浮令杵而坚规画既定先有司而躬督察之东驰西顾不遑宁处自庚辰嵗农隙始事凡阅嵗而次第告成方嵗之劳也故老相传説以为正徳之庚午嘉靖之辛酉以及于今顾辛酉之潦才匝昏旦而漂没无筭今雨浃旬弥月而民幸不悉鱼者伊谁力耶先见之预图而成劳之阴赐也公以由溺引责而不以御灾伐功嗣厥胼胝聿观厥成葢至兹谋及圩岸而公之大造民者悉巨细矣使公绪之就先三嵗民将不知灾而且忘公力于何有然今而后其防福被庆何限也且圩防之有无其利害彰彰也农民栉沐藨蓘罄室竭力于田而妇子悬命焉宁束手于一朝之患号呼奔走其旁痛莫之救而独不为先事之备余恠而求其説矣每圩田亩姑以千计田其中者姑以百计百家之中有十不恊力而九十家者修筑之无益也农虽值有年仅给俯仰困于潦而转徙者众矣宜未暇为圩岸计岸土取于田岸寛则田窄小民愚不察其损小而利大也惜不忍今令出于官何力不恊逺近风行咸徳上佚道之使永图之懐谁不子来谁复惜小况公诚意感孚一时司牧者竞心公心劝相多方视民之私计者功相万矣故圩岸之利不难知难在公之悉民隐而为之任之也公绩不磨而有绍之者民其永頼哉夫述禹贡书河渠志沟洫者古今稽之圩图册虑逺也公曩嵗有事我常熟白茅所谓塘之者也余切记之兹册太守朱公示予而属予序以余郡人也余虽不文也敢辞诸
　　重濬白茆塘记　　　　　　　　严　讷
　　治江南之水之使之颛设也在万厯初防而侍御闽省云源林公其第一人云江南之杂滙具区其入于海也繇呉淞江诸川而吾邑常熟有塘曰白茆者亦其一云是塘也自余所睹记嘉靖间尝一大濬之嵗乆渐湮而田收不饶顷嵗稍稍疏之闸于海壖葢余文甫勒珉而闸以不坚圯矣中丞海公抚呉忽操艇临视鋭意仍大濬中作而会公迁其志未毕今天子践阼方与宰相恊筹所以利天下者会中丞凌公疏请兴江南之水利谓必以宪臣领治水事而颛其任乃可以行便宜计乆逺而责其成功公时在南台敏练毅直舆望咸属于是廷臣共推毂公遂简在帝心爰有特命重之以玺书新之以符章而充是使者自公始矣公既弭节境上则延见诸搢绅父老讲求源委一一中窽则念以为兴事役众必资于财夫所谓治水者本以利民也民未防利而顾先索财于民乎况民瘵已极即索之必无有乎纵民不以为厉已也而心乎民者忍乎则与抚院胡公按院前胡公今田公集诸长吏计之先是正供之赋有所谓宗人府禄粮者民见谓可缓而嵗逋以为常繄法宜追徴可得金三百四十有竒民居并塘牟蚀水道而租匿不入繄法宜追夺可得金二万一千有竒于是邑令留侯言于郡守李侯而逹之而公移檄韪之夫其追夺者民甘之矣而其追徴者则以嵗比大祲民逋如故而金数不赢公则又与兵道按察使前冯公今徐公详计之适有江上练兵羡金贮之闰州遂携取八百有竒而辐辏焉财用既庀则仿周礼救荒之意募厥无饘者即以工直给而赈之菜色乐趋畚锸云举公躬率其属蚤夜董督殚神劬形即胼胝不辞即皯黣不惮有舟车橇梮之遗风焉袤凡四十里有竒为丈八千有竒广凡十二丈深凡丈有二尺凡再阅月而塘则大通葢今抚院孙公暨今守朱侯至而共庆厥成矣严子曰夫天下之事图之贵豫为之贵力守之贵恒全此三者则事蔑不济夫江南厥田惟下下而厥赋则上上者利于水也诚利于水则惟是为务可矣而司牧者率弁髦视之阡陌之间踪且絶焉而遑理沟洫乎职水利者朝非不除而徒寄空名不覈事实即陂泽细流且莫知殷引酾灌而况其钜者乎间有奋而任者时迫于守之数易而念隳于怨谤之丛兴仅涂饰而可观多啙窳而不确亦其势然也异时役既就绪犹谓湖海之交水十泥五易于淤积尝置导河之艘导河之夫使嵗导之其后有司迂之而夫也艘也谁何之者鲜矣今欲图于豫力于为恒于守自非设颛使也得乎庙堂有见哉而简及于公可不谓得人哉塘之方濬也会连嵗淫雨亘数百里水猥湓溢頼是塘渐泄之如不然者坰野田庐汨漂无论即阛阓官亭当亦在浸中自是以后水茍不甚滥其泄滋易嵗即旱亦有海水由塘而入可桔橰挹也泻卤之原获溉以腴沮洳之隰免于垫溺将嵗之所收亩可数钟正赋足供而农粟尚余公私借之水诚利哉夫观于一塘而他川可知观于吾一邑而他州郡可知公之功何其大也公又议复异时导河之制檄有司每嵗于冬春农隙之时役夫乘艘导之必勤毋得茍应故事即泥水溷冲激不填而塘得永通公之功又何其乆也葢昔人有言防禹吾其鱼乎吾今亦云而郑白诸渠民歌之史志之千载而下侈为美谈江南人徳公安知不遂号称林塘而传盛于竹帛间耶公之属苏司马王侯而下如邑尉王俨軰奉公令惟谨各效有劳绩其列碑阴而王侯留侯其贤能较着公谓王侯识见精经画当谓留侯寛得众廉生威特为之剡荐于朝上名尚书而公之知人善任也喆哉常州府水利图册序　　吏部尚书刘光济
　　昔太史公作河渠书首叙大禹治水之绩乃曰九川既疏九泽既洒诸夏乂安而于呉则通渠三江五湖夷考夏书所载三江既入震泽底定古今言三呉水利者无以易此夫三呉诸郡东南奥区也徃者数被水患当事者议兴大役开刘家港以入海开白茆港以入江濬呉淞江南北两崖以引太湖诸水拯治之法称善矣然事竣则代后命臬臣兼摄人无专责而内地沟洫之政畧而不讲以故或湮或溢卒无永利而害乘之惟我圣天子临御以来凡海内利病民生休戚罔不咨于良弼嘉猷虚懐聴纳惟兹三呉水利上厪九重宵旰之忧万厯丁丑特采廷议择台臣之有材识者俾之董治必底绩乃代于是侍御林公应训奉玺书祗受庙谟揽辔呉中逺稽徃牒近访舆论周爰咨诹廵行于沮洳萑苇之区相其原隰遡其委源因天之时顺地之宜疏涤壅遏以引以注爰条治田六事檄郡邑长吏率其属以劝相三农皇皇焉车不停轨厯五载而丕绩用成虑夫嵗乆而法弛也图而志之是图也刻之吾常者也常居苏松上游其属邑有五而地势各殊昔人谓呉淞江被灾宜多穿毘陵郡西洞河以分杀之正綂间周文襄请筑金陵五堰以障上水穿百渎于震泽以导下流绘鱼鳞图以稽畎浍兹图则加详矣总之一郡以提其纲列之五邑以挈其领疆界既明悉引之説若江若湖若氿若河若渎若港若浦若荡若浜若陂池若圩塍堰防若隄防津梁埽牐之区罔不具列而五邑之地形灿然在目宜障也宜泄也宜疏也潴也小者役以民力大者资以官帑精神心术之所运用殆为千百年计乎后之视今者按图而索之可也而侍御公之绩伟矣予恒窃叹朝廷设官兴修水利以惠养元元而实效未臻水患荐至民用阻饥至烦主上忧屡下蠲赈之令损赋额以恤之而后民困始苏曷故哉夫任事之臣狃于故常者小智也休于豪黠者保禄也责效旦夕者邀功也监司不能责之长吏长吏不能责之僚属是以虚文相应负国而厉民今林公之莅呉也精白乃心夙夜勤事予从田野间望旌旄一嵗中按部者凡几而不言劳吾郡守穆公炜矢猷宣力输共济之忠偕其僚佐万公辉暨诸邑之长吏从事于阡陌间躬自劝相而不言劳是以利兴害去臻乂安之绩以对天子之休命兹图也特其迹焉耳予承郡公之委敬为之序以告夫继事者
　　镇江府水利图説序　　　　祭酒姜　宝
　　云源林侍御公奉专勅领特差治水江南既五年且竣事苏松常三府皆刋行水利图记以纪成功而我镇江则郡大夫龙谷王公取诸丹徒金坛及我丹阳三令长所撰述而总其条贯者也丹徒为乡八曰崇徳曰大慈曰长乐曰义里曰平昌曰髙平曰洞仙曰丹徒图与説各二十有四丹阳为乡十曰练塘曰寿安曰太平曰石城曰髙牧曰桂仙曰永和曰永济曰仁信曰尚徳图与説各十有二金坛分髙中低为乡三为区十图十二而説则十焉中间水利在丹徒有山乡有沙乡其沙乡有水有旱宜潴宜泄宜隄防图与説备矣丹阳金坛因地形之髙下为干支河港为洲为圩其宜潴宜泄宜隄防图与説亦备矣又中间为桥为闸为防凡有闗水利者无不载开濬修筑凡公所尝规画以底绩亦无不编摹而纂着也届期入梓龙谷公造予庐属为序予惟镇江之水利以漕河为先漕河以丹阳为先丹阳居丹徒金坛地之中受练湖之水以济运也故丹阳之漕河以治练湖为先练湖上受诸山之水势奔腾难于蓄而漕河居苏松常上流地形髙而易于走泄也故湖以治湖闸为先河以治河闸为先湖闸治令蓄河闸治令不走泄矣然而运回船每梗河闸不得闭故欲使运回船不梗河闸令得闭也以开武进之孟渎河令放行运回船为先前时公尝究心及此而佥同前抚按两台胡公郭公议孟渎河开矣然而运回船不尽由以入也湖闸治矣河闸上修京口下修吕城奔牛中于麦舟尹公两桥两设闸函口以待下板闸水而今者则又创増陵口闸矣然而闸之不得闭以官舫徃来恐犹然如昔也每冬月苦丹徒丹阳之民以挑漕河而我丹阳之民尤苦每冬月之挑漕河也是果谁之责欤予惟闸以蓄水闸可以蓄水而运茍有济则漕河可以不挑故使闸设而得闭也可蓄水以济运亦可蓄水以免民挑河然其事则惟抚台与漕台得专之葢抚台主起运漕台主趱运运船空而回抚台傥先期令曰由孟河入不由孟河入于本船之官旗罚无赦河闸当以时闭漕台傥亦先期令曰闸设而不闭与无闸同闸应以时闭而或不闭也于本地方之所司罚无赦闸闭矣运回船由孟渎河入矣如是又告总漕于淮亦无或有所异同而可否也湖之得以蓄者下于河闸闭而河之得以蓄者不走泄也于是漕舟无不通行漕事无不济而丹徒丹阳之民可不苦毎冬月之挑河矣此乃抚台漕台事也然则公独无责欤苏松常之兴水利利于挑濬我镇江他水利亦利于挑濬而独漕河应挑濬乃利于不挑濬而法亦可以不挑濬也又何欤予又惟苏松常之兴水利也利农田以足国课也为民以为国也我镇江之兴水利也他亦与三府同独漕河求有济于国运亦求无病于民生也为国亦以为民也公尝劳心筹此矣顾漕河之水利公得与而不得专公所得专者公为之公所不得专者公告之抚漕三台一如予言相与处官舫之往来讲求为禁令务有以相济而相成焉公虽不得专为亦犹公为之是则我镇江水利之大者也诸如所当开濬而修筑既经公规画以底绩郡县诸公者亦既一一奉行而编摹纂着之为图説美矣备矣当无以予言为也是为序
