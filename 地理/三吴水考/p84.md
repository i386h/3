<!-- { "loadSidebar": true } -->
　　惟神职司利济永底民生分方奠位以赫厥灵惟是震泽东南具区三江既入昏垫攸除厯年既乆湮塞靡常疆畎泛溢稼用弗臧时濬时淤询诸佥谋咸谓长桥实系咽喉长桥既辟爰及呉淞二水安流三江遂通于膺简命相厥地宜欲复故道实首于兹穆卜良辰大工伊始由湖及海经三百里总总林林亿兆生氓我实董正授之规程念兹力役实惟佚道禆相劝勉神之大造我忧风雨重以祈寒惟恒燠神锡之安凡此疏濬曰天子命惟神效灵惟民从令凡我官属恪勤敬承敢有怠事神其纠绳祈兹收功不疾而速国裕民殷并受其福谨用牲醴式申防告遹观厥成永言食报
　　又祭龙神文
　　三江既入神禹之功震泽底定于呉则通惟此东江乆湮不治水源壅阏为民之厉天子仁圣轸念东南畴咨元宰羣谋是叅臣末廵行恭承简命夙夜祗栗勉图报称鸠工集事役不逾时相其土宜疏以导之百川可安三农无害匪臣之劳神实大頼汉塞瓠子嵗乆始平岂如今日俛仰而成君相同心荷兹灵贶臣亦遇合职幸无旷自今伊始必屡丰年天府所储仰给于田水常润下河不溢流降福穰穰以奠千秋神协人谋敢不报赐合乐陈牲告防明祀尚飨
　　水利总论　　　　　青浦县知县屠　隆
　　夫成天下之大事者其志欲鋭其心欲诚其量欲虚其识欲逺其智欲习其机欲断六善不备事罕底绩古有移王屋之山者其志鋭也蹈吕梁之水者其心诚也匹夫之言可以集事其量虚也九州之大可以烛照其识逺也长途之智则先老马用其习也狐疑之来则示玉玦贵其断也此六善者天下之事所以成也古之圣悊大人经营天下泽被当时流照后世率用此道况水政哉夫水政者圣王之所修以利民其利害之相悬则天壤矣此非可以智尝而悬断谈三呉水政者虽多端大约不出治水治田两者而治田之与治水实相表里要之治田所以治水也水之利害系于田水政修则田获其利水政不修则田受其害而治水治田两者自不可缺治田而不治水则田功罔施治水而不治田则水政尚缺均非完计也昔人之推水学者曰郏亶曰单锷郏亶详于治田单锷详于治水兼而用之水政举矣请先言治水三呉巨浸厥有太湖汪洋浩淼緜亘三万六千顷三呉诸水咸入太湖而分注三江以入大海是吞吐元气翕荡东南之一大闗键也南则杭湖天目诸山发源苕霅等溪由湖州七十二溇而入西则金陵溧水溧阳九阳江洮湖荆溪诸水由常州百渎而入北有运河受京口大江及练湖诸水北由江阴一十四渎入于大江东由常熟昆山之三十六浦入于大海而入江海不及者亦由武进无锡诸港以入太湖太湖三面受水独湖东一面泻之三江以入大海然三江水道仅有呉江一十八港入江是太湖三面受水一面分流吞多吐少易蓄难泄水口一有鲠塞则停缓无力天时一遇淫雨则泛溢为灾是水口之宜通而不宜塞彰彰明甚也太湖之水由江入海大江之水日接海潮江水清而海潮浊海潮每来常有淤塞江水清驶随輙涤去以故向无水患自呉江将泄泻太湖一带故道建长桥筑挽路以便漕舟水道始梗泥沙淀积而太湖之水徃徃漫衍矣况三呉地形东来渐低苏州为常镇之下流松江为苏州之下流蘓松并海地防反髙于腹里形如仰盂洪波流潦尤易内注太湖水口既已鲠塞淫雨乘之大风适作海水涌入太湖既涨不能复受则常镇诸邑之水合于苏州而苏州已先被其患苏州诸邑之水又合于松江而松江之患益深盖自有宋以来三呉水灾志不絶书渰没田禾漂荡庐舍泽国千里民化鱼鳖虽朝廷下令遣官累有修濬时通时塞得失相叅利害相半迄未闻有为三呉遗千百年之永利者万厯五年朝廷乃简命台使者懐安林公以玺书来督三呉水利公奉命驱驰矢谟宣力防犯霜露郊行野宿无间寒暑昼夜访诸搢绅谋诸三老相地形之髙下寻水道之源委权其利害察其得失深知三呉之水滙于太湖泻于三江而入于大海既以得水利之要领而各郡各邑江湖河渠浦港浜塘之类条分缕析又无不合治水之机宜是以数年之内水利大兴今总四郡之成事约而言之则了然矣开呉淞江壅塞四十余里以复大江入海之故道濬呉江之呉家港长桥南北滩厐山湖口使太湖积水径达于松江以淀山湖直接太湖之流其来甚径易而烂路港不足以泄之故于青浦濬小大山泾以泄淀湖之水而南入于泖又濬跄开河以接大曹港濬横塘横泖以接蒲滙塘濬昆山淀湖诸口使湖水分注千墩道褐赵屯大盈崧子盘龙等浦而北入于江又以三泖北纳淀湖南连浙水西入长洲呉江诸荡故于华亭濬秀州官绍盐鐡等塘金山三防等河上下横泾沙竹冈塘金滙塘运盐河以泄南北两涯之水于黄浦于上海濬蒲滙六磊竹冈等塘周浦三林都台等浦新港黄家浜严茂塘以泄东西两涯之水于黄浦总之合流呉淞以入大海又以呉淞出海之路颇觉辽逺不能径达则泖淀北注诸水淞江或不能尽容故于昆山濬夏驾浦大瓦赤泾诸水于嘉定濬顾浦呉塘南盐鐡北横沥西练祁彭越浦华亭泾南翔河湄浦张家浜以泄淞江北行之水于娄江三江并行恐难尽泄复濬太仓之呉川塘杨林塘七浦塘潞漕塘杜漕塘洪泗浦以泄阳城巴城诸湖东行之水而入海濬常熟之白茆塘许浦梅李塘福山塘耿泾塘三丈浦以泄尚湖昆承湖及毘陵晋陵诸水径入大江濬江阴之东西雷沟舜河利港北横河九里河山塘河青旸河以泄五泻河芙蓉湖诸水以入大江其治水次第如此故太湖有所泄泻三江有所分注众水尽治下流俱通下流既通上源宜导于是濬宜兴之西氿里河百渎武进之白鹤溪金坛之荆城港及长荡之里河徐村防封等河泄长山洮湖荆溪之水而分入太湖运河濬武进之孟渎丹阳之九曲河丹徒之鐡猫港以泄润州上流诸水而入大江上源既导则下流可接下流既通则上源益顺又恐新洋江过于深濶分引江水北流引入浑潮将来不无淤塞之忧故于夏驾口慢水江口并建二闸时乃啓闭慎乃宣防庶几水不外趋潮不倒注呉淞之通可垂乆逺而水利兴矣水利既兴田乃可治治水而不治田岂惟田功之亏终为水政之缺何也盖三呉虽号称泽国低洼而中间田亩亦自有髙下髙田十居二三下田十居六七髙田所患在旱下田所患在水而两者利害又每相悬大旱之嵗水涸防出低洼下田幸而一熟而髙田则已尽枯大潦之嵗水浸上行冈阜髙田幸而一熟而下田则已尽没是恶可不为之所也下田所患在水则不可无障而所以障其水者圩防也髙田所患在旱则不可无蓄而所以蓄其水者沟渠也下田不修圩防则太湖虽通而适遇水潦一时泄泻不及者何以障水而免患髙田不濬沟渠则江海虽大而适遇旱暵江海流注不到者何以蓄水而灌田于是公又条为治田六事刋布书册移檄有司而又力劝亲督髙田令濬沟渠下田令修圩防令诸郡各邑犁然举行沟渠濬则髙田有以蓄水而旱不能为灾圩防修则下田有以障水而水不能为害是治田之事正治水中之最切要者也故曰治田治水相为表里治田所以治水也三呉之言水利者代有其人兴水利者累闻其事而防非万全功成小补未有建硕画垂永久如今日者也良由公之志鋭而心诚量虚而识逺智习而善断志鋭则前无畏途心诚则精贯金石量虚则下情悉达识逺则利害毕照智习则事至不迷善断则机来无失故其建立非凡而成就宏逺也隆忝公属吏尝相从畚锸间日挹公丰采闻公议论观公作为知其事之始末颇详是以不辞庸鄙而为之著论以俊后之君子有所考镜焉














　　侍御林云源呉中治水后序
　　刑部郎中钱有威
　　圣上轸念江南水利命侍御闽中林公董理其事公至之日厘侵决淤首辟漕渠既而念曰漕务诚重隄防川浍一或不备旱潦荐臻民受其饥漕安所出乃相地形披载籍决三江之壅蔽导震泽之委积其中为塘为浦为河为溪为泾为港为沟为闸者百有余所悉加濬凿条引缕析纲挈目张蓄泄宣节各有成式俾民水不患汨旱不患槁公私并利漕计无亏详具诸名公图序説中先是嵗谷不登民虽知水然狃于故常骤闻公议猝有烦言公毅然曰民可与乐成难与虑始佚道使民乆当自定遂防渉胼胝首当其冲决排濬导以次而举厥有成绩而又连值大水若将试公之功而信公之説者葢闻诸故老东南水患正徳庚午为最次则嘉靖辛酉以及于今顾辛酉淫潦才及昏旦遂尔沦没乃今雨輙浃旬甚至弥月向使川泽不除有若往昔民之垫溺将何底止议者徒知洪水为灾漂溺竟免而不知庙堂之规画我公之濬导有以杀其势而消其毒也岂阴受其赐而不及察者与公乃不张功不避让直以状闻竟得赈恤尤人所难而又以其余日躬厯郡县督率属吏省巡阡陌修筑隄防务崇务广灾而不害余尝课筑农亩顺流而东渉沙湖遡新洋泛呉淞阅青浦往返二百余里得以遍览公所疏濬处一一与图符契两涯削峙如墉如栉民将自此苏矣昔周夏二公治水呉中民初不便询诸父老父老对曰相公开河功多怨多千载之后功在怨磨二公断而行之功施到今公踵其后甫及三载民已愉怿然则歌功徳者又岂待于千载哉由是知事在天下患在不为安有为而不成者也

