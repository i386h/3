<!-- { "loadSidebar": true } -->
　　三呉水考后序　　　　　　呉江知县徐　元柱史林公祗奉朝命来治东土水政越有三载始克底宁乃还奏天子以报成功复着水考凡十六卷不佞读之卒业乃喟然叹曰苦心哉何其详且确也夫三呉古称沮洳北枕大江西承天目囊槖震泽延袤三郡而东注之海自呉淞为潮水所蚀嵗乆壅淤而下流始澁迩者一值霪潦腹土骤涨无由宣泄千里沃壤悉巨浸矣大司农课为之不登天子悯元元之昏垫也乃锡玺书命公充治水使者往理焉公下车悉心勤访询谋庶尹不遗侧微考厥源委审彼原隰相其埆瘠栉风沐雨餐烟触浪躬履险厄罔恤劳悴不逾时而三呉之疆理若鉴在握于是开长桥滩以通震泽之咽喉开呉淞江以通太湖之门户濬青浦山泾以聨淀泖之经络导昆承太仓戚虞泾以复三江之故道濬白茆塘以寛诸浦之襟懐濬常镇诸川以分上流之冲涌其他为河为荡为港为渎为坝为闸凡可节宣水势者靡不一一规画又虑田以水为命设流滑不蓄则土遇旱而立枯流滞不爽则洼壤遇潦而随汨乃命溪之浅者渊之隄之卑者崇之务令水不伤田田不渴水沟洫涯防封植坚完程不茍办力不浮驱三易寒暑而功始就由是三呉之水若人血脉然瀜瀜畅矣徐司空所谓并流不至妨碍野潢不至外逸平潮不至倒注钱司防所谓水不患汨旱不患槁者诚知言哉诚知言哉窃尝颂禹贡云三江既入震泽底定厥功尚矣嗣是以治水垂声者世不乏人逮我昭代有夏忠靖公周文襄公继董水政并树显烈呉民至今祀之不替今揆公所处较之二公尤称难焉二公綂抚畿服诸郡钱谷嵗有存积任其调遣朝廷复出水衡钱佐之故二公得肆力展布若今则公私俱困赋额外不加一钱公极力鸠聚斥羡裁约以充经费且市力于民不以势役故民争趋而不告劳是公之难难于二公一也国初濵湖下流积淤成土者野旷弥渺丛生芦苇为鱼鴈墟已耳二公就以濬辟无烦索之民也若今则为豪右所占恃为永业公悉夺而归之湖沉其膏腴而民不见怨是公之难难于二公二也二公虽于水患之后用奏成绩而天未必重为之困也若公则相度经理甫有端倪而滔霪踵嵗海潮内溢弥亘迂邈公乃殚精疲形昼率夕计宣导横溃卒以杀其势而薄其毒使当是时无圣天子之雄断与庙堂之成筭在几何而不为浮议所揺哉今之覩安流者宁知公之勤劬也是公之难难于二公三也愚以为即起二公而问之亦必避席矣吾不知三呉之民何以报公也説者曰公之绩诚伟矣而是书无乃衒厥美以示侈乎余曰昔有东垣丹溪二氏以善医鸣起人疾百不一爽复遗其书于后人曰某病当以某治某方当以某用何不自隐其术以称絶技哉此无他惧后之医以庸术悮人也今水利考之作也其二氏之用心乎其二氏之用心乎使后讲水利者踵而行之无败政矣吾是知仁人之爱博也元承乏最后不能执公之役以分公之劳虽长桥滩之役亦得效其尺寸而公之绩告成矣太学周君大韶荷公以为材而指使之因其粗述颠末而借知公之苦心于民也乃敢僣言于末简俾后世知我公之心云







　　三呉水考后序　　　　　　武进知县孙一俊三呉涌川开渎延控江海葢自昔所称水国矣考之图志震泽介浙西呉郡之中而毘陵实据其上游其西南为七十二溇受天目苕霅诸山泉之水西北为荆溪百渎受建康常润诸郡之水诸水以三面总滙于泽而独以泽东三江为尾闾夫其来源既猥盛其委流之江道复填堙三呉之水所从来矣嵗丁丑川后扬波天呉荐发嵗饥民且转徙大司农屡以诎告主上眷注元元下廷议推选台臣负夙望鸿猷者往督其事惟时闽海林公首膺简命公至劳问呉中父老发视图经沿洄沮洳萑苇亷知治水状于是濬白鹤荆城濬西氿里河濬百渎九曲节宣上源治呉淞沙壅治刘河下流治黄浦上流以复三江诸洒渠通川不在三江洪流之数者无虑千百经畧既具复条治田六事俾郡邑长吏丞尉专官督治塍圩沟洫用备蓄防凡四年所矣惟此呉民火耕水耨而登粒食惟此漕司伐皷扬舲而给转输功施于今境内乂安予不佞距泽西南数舍而遥自髫齓时从搢绅先生后于呉中水利稍习顷以下吏承乏晋陵受公指画从事芙蓉沟渠诸役税止农郊覩曩所经畧之迹退而伏读诸生周大韶等所次序水考而知公治水呉中比之往哲难数倍焉当熈宣之际溢水为灾三江逓塞夏忠宣以司农卿奉玺书经畧方是时境安而民富力役赡给先皇帝且赐手书特遣寺臣慰问度支不足则出内帑金钱数十万緍佐给之然夏驾新洋之役未几而呉中又告水矣已复特遣督臣发徴徒赋皆繇力也约拦濬导工在湖江堇堇乎什二三耳公身当积弛之后前人故迹半在烟莽而所在凋残势又不得役此枵民以就役乃其经画厝注帖然脱苍赤于鱼龙而还袵席此非秉心渊塞明信任人破拘挛之见廓神运之才而不胶固于利害何以致此夫有非常之人而后能胜非常之任顾非常之原黎民惧焉及臻厥成天下晏如也其公之谓乎其公之谓乎考目凡十一一诏令二水源三水道四水年五水官六水议七水疏八水移九水田十水绩十一水文篇首系以帝诰总为卷一十有六刻既成诸文学谓予不佞辱公任使之末且治境伊迩产地当有言于简末诸不具论叙治迹大都以告来者








　　三呉水利考后序　　　　　　　诸生王稺登呉故蛟龙之国三江五湖濵带薮泽于古称沮洳矣嵗乙卯庚辰之间蚩尤旗出牛女霪雨累月百川横流阡陌壊者十五大司农奏课之不登天子恻焉悯元元之垫溺降徳音劳问江南诸父老咸谓水政之不饬民庶鲜食以贻陛下忧于是诏台使者出行水酾渠决川如汉宣房勺陂故事今侍御林公有声南台中借甚羣公卿士相与推毂于朝举公为督公既奉玺书殚智术毕思虑上下原隰忘其胼胝绣斧所临悉召文武吏士三老啬夫使前咨诹相度审厥形势察利病之原考通塞之宜为之弭节回车者再四而后三呉水利之説一经一纬脉络井如曲折萦纡灿若掌上然且推择羣吏指授机宜集胥徒陈畚锸土石陶冶竹木藁刍之费一一既具堙者凿潴者泄淤者决半者濬且导由川入江由江入海而水之东下若建瓴矣大要合东南水利而论首天目而尾闾于海五湖心腹也三江肠胃也肠胃心腹病而首尾之脉离故复呉淞之故道俾走海分诸浦之乱流俾走江呉淞为正脉东娄二江辅之诸浦又辅之在江南北者不同而治之之法亦异治江南之浦宜广而深欲其引湖东注以壮此江也治江北之浦宜狭而浅惧其分水北趋以耗此江也凡易寒暑者几而政平人和羣僚底绩讴歌载涂民有生气公则恐然罔有徳色曰使者之尽瘁于菰芦力且竭矣其济则天子之灵也庙堂之筭也僚佐之贤劳也民萌兆庶之子来也于使者何有虽然其犹有周爰之二三防在继今者非是曷取徴焉乃勒成为书十六卷使夫览者若诵禹贡于轺中奏河渠于马首公之功宁有涯哉夫水徳之在天壤虽习坎成性而泛滥靡极防防失序祸终懐襄非夫畧不世出之英畴克纉神禹之无事鍳白圭之邻壑乎后之行水者取公是编世世守之神明其意变化其説无徒枝梧苴塞以茍目前之安即七九之阨何损于尧汤而吾侪小人抑庻几哉其幸而为不鱼也已











　　三呉水考卷十六
