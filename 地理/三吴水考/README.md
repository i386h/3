<!-- { "loadSidebar": true } -->
　　钦定四库全书　　　　　史部十一
　　三呉水考　　　　　　　地理类四【河渠之属】提要
　　【臣】等谨案三呉水考十六卷明张内蕴周大韶仝撰内蕴称呉江生员大韶称华亭监生其始末则均未详也初万厯四年言官论苏松常镇诸府水利久湮宜及时修濬乞遣御史一员督其事乃命御史怀安林应训往应训相度擘画越六载蒇功属内蕴等编辑此书前有万厯庚辰徐栻序称为水利图説而辛巳刘鳯序壬午皇甫汸序则称三呉水考盖书成而改名也汸序称应训命诸文学作而栻鳯序皆称应训自着亦复不同考书中载应训奏疏条约皆署衔署姓而不署其名似不出于应训手殆内蕴等纂辑之而应训董其成尔其书分十二类凡诏令考一卷水源考一卷水道考三卷水年考一卷水官考一卷水议考三卷水疏考三卷水移考一卷水田考一卷水绩考一卷水文考一卷虽体例稍冗标目亦多杜撰而诸水之源流诸法之利一一详赅盖务切实用不主著书固不必以文章体例绳之矣乾隆四十六年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　三呉水考序
　　夫予江南非古所穪涂泥之域哉然谓厥田下下厥赋下上上错则尤震泽初定时充贡未博也今国家财赋大半出是所闗系钜计至矣顾泽国源委上自天目下沿东海相距数百里而遥潆洄澎湃百折而星流似未易窥其脉胳予自有四方之役尝渡钱塘渉豫章浮沅湘暨淮黄泝济胶莱间试濬水工则念吾土利病视之独难以地形平圹海潮上下不常毎当潦集辄浩漫洚注四望湖海非若他有崇岗垒壁水速来可防御宣引为也窃谓先正范文正公守呉郡首疏水利为要务予毎乘间理棹遨游目太湖之津烟慨两泽之悠澜寻三江之故道望禹迹之茫茫沈思久之博闻父老有曰是夏驾新洋昔夏忠靖所疏理也是秀水蒲滙淀泖诸湖水所经泄也是呉塘顾浦刘河所潴衍也是白茆青西湖毘晋陵所由入江也是白鹤荆城孟渎九曲所由入江注海也爰稽传志三呉之地惟常熟多有巨滙而白茆港视他水独广阔而顺逹于此导之使苏常东北诸水皆由此港以入海而震泽上源自可减杀横溢之势信乎白茆尤呉中水利之要害者也今流注失宜高土浸以沦没而下者又致淤壅独柰民生国计何予叹曰是即禹贡所谓三江既入震泽底定者与迩闽怀安林公茂膺简命治水兹土非底定之一防乎予抚豫章公尹南昌共事治水卒赖宏济大畧以相成今公按呉两越岁河工告成出水利图説示予乃熟视之何尽我地宜若是悉哉公指顾中即贴贴尔席之安抑何神哉盖公行水之道与神禹智同而咨询营度一不出所云三江既入呉淞江为正东娄二江为旁支支分而或疏或濬或节可次第施矣以故太湖诸水注呉淞淀泖诸湖水注黄浦昆嘉诸水注刘河白茆而阳城晋昆诸水悉便入江入海则水流导长荡润州诸水由运河入大江则水源节公驻节吾邑督濬白茆复深且广俾可停蓄宣导以入海连年大水得借宣泄之力不至尽填沟壑者公疏白茆之功彰彰较着也大都并流不至妨碍野潢不至外逸平潮不至倒注要害之冲罔不疏濬深阔纳巨浸而尾闾奔趋分支则荡涤沮洳取滋灌溉濬畆浍距川已耳至疏旁渠筑围埂俾旱涝有备高低乡咸利则悉载在治田六事中率民力任之官为量助督率纲举而目张一劳而永逸吾江南民从此得免鱼鼈焉讵非仁人大惠哉日者梯航充发以下下之土田半天下之供奉而国不称乏民不告病而公且屡上蠲恤疏荷俞防寛恤以苏孑遗公有大造于江南矣所着水利图説为册十六卷有诏令水源水道水年水官水议水疏水移治水治田水绩水文终焉用以告夫将来官水者嗟夫治水犹医治疾然图説其方也视民饥溺由已而抱康济实心犹医活人心也方防具在医国者执而用之以行其济人利物之心要取经用于世间其所以康济奕世者博矣底定勲将永赖之覩河流而思禹绩公之明徳逺矣哉他日洊承简渥由司空而宅端揆以告成功锡圭岂得擅美于前乎则有太常金石之勒铭者在固予夙所首荐知公期公者也颙以俟之万歴八年庚辰仲冬吉旦徐栻谨撰













　　三吴水考序
　　夫水于化育居首焉五徳之运亦惟时所胜故其迭尚亦因以建遡在昔五行之官治而世乃用乂及我明肇造东南我吴列郡皆为甸服固水地也川渎薮汚谷壑泽壤原隰则图籍载焉若司空作治虞人掌水之禁以时行视令甲无不具其湟遂畎浍沟洫又农正所典司疏导有程水庸职焉详哉法之善矣乃迩岁水势所荡汨时有变迁故道多壅阏不治潦则成浸暵乃或无所资庙议方轸国计属有言者爰命台臣防作则闽林公实来遂经度考咨履行询谋凡水事罔不览该其疏导乃自江以逮于海古谓三江震泽水之大者既迄治余支渠无虑千百播为泖荡湖渎洚散溢于诸郡间壅者资灌溉利水稻决者疏底滞去滔汨节宣其流方羊迅通者因以漕致负海之粟其在陵陆水所不及则硗瘠乃空引穿掘使洒濯焉越沙衍荡为坵墟流乃细不任潮所沃益不能泄其淫则暴流倒注乃尽排治淘汰洗涤之故髙髙下下咸若其性而土益作乂水之去留皆为利斥防沮洳旧坊之湮夷井疆废隳者盖秩如矣贯输交注虽有尧汤之水旱可以待诸乃北向献功且最所考度稽谋始卒备成爰为书用垂之后其记别有十二盖纪水之所发源次则所由经带天之雨旸岁有愆则水之盈缩为利害水工之设有常秩而又有董率镇抚之与所为治方畧乃水之顺其性循下也自昔迄今其疏凿之迹为农田利者爰逮所列上请事板下郡国征发因着为令有所损益因革者及下所逮画答教颂述功徳者乃咸载之夫是役也自江以南则汉之丹阳防稽二郡地今之首京润而连吴淛者也广轮千里凡歴四年所躬跋涉道涂相度工之钜且久财用未尝赋于民而不至匮劳于役而咏歌作焉则侍御公亮诚体国懋规硕虑忠勤之効济之才具着矣勒成一家言为百世宪章嗣后因而修之补缉防视可遵而行即史氏为河渠沟洫书当取之尽载公行事之详一代社稷功尚有征哉万厯辛巳春日长洲刘凤撰















　　三吴水考序
　　三呉水考者柱下史闽中林公命诸文学所辑也书成诸文学持以示余展图诵説叹曰此殆经国之宏猷垂世之彛宪也方今圣天子握符缵厯乗水而王履灵长之运值宁宴之时而四方频以水患闻淮海逆流襄陵是虞漕河吿决宣房未就林公首膺简命奉玺书充治水使于江南当宁切儆予之忧揽辔恫犹已之溺周爰畿郡跋涉山川悉聴便冝多厯年所凡七载奏平成之绩迄渐被之声暇准禹贡手辑是书一曰水源二曰水道次以水年又次以水官示之经畧列之肤功系之水田水文终焉备矣司勲氏曰自大禹作贡史迁着为河渠孟坚演为沟洫邈矣桑经渊哉庾纪可综而叅夫水非穷源何由测其滥觞之始而以濬以乂苟不循其故道或壅或塞未得其趋且入也不亟治之何由以宣以泄俾宅陂防同遵委输也治水不田庶土安正匪上中下错财赋罔登矣非董之以官职司其谁列以等则庶可以为典要也纪之以年一张一弛因革昭焉可以稽时而景行也公又以身喻腹心肠胃血脉荣络以至尾闾若指诸掌殆尝药之轩岐治生之卢扁也夫遡黄浦刘河臻于娄淞曰洋曰港地有髙卑土有埆瘠湍有缓急源有浅深乃立之墟筑之堤厱之塘遏之坝闭之闸大为之防水咸润下达于河入于海归墟于伟哉功不与夏忠靖埒乎在昔肃皇帝之朝甲辰之嵗侍御史为新昌吕公覩艰于昏垫兴慨于澄清条陈五利上请诏报曰可允乃施行逮今三纪余矣复遇林公此往鉴也时苏守为阳曲王道行氏采夏谟之州陂昉周官之薮浸搜郏生之畧补单子之遗为三呉水利图考属余为序板置郡齐两柱史之利民他日当庙食于三呉二编将并于永叶哉余皆侧名其末良幸矣于是文学张子内蕴周子大韶持之以复于柱史万厯壬午九秋既望呉郡百泉山人皇甫汸撰

　　三吴水考纪畧
　　水考者水必考而后明也东南水利以百川为支以震泽为滙以三江为襟带以大海为宗以常镇为上源以苏松为下委要其利害之大端不过视水道之通塞而巳书穪三江既入震泽底定言巨浸之委输不壅而百川通流也百川之水滙于震泽震泽泄于三江三江入于大海蓄泄以时灌溉常足吾见水之为利而不为害也禹迹既逺世代累迁疏凿之政废而不讲上流壅阏则下流横溢一遇淫潦能不为菑何也百川之水道不通则不能尽趋于震泽震泽之水口不导则不能尽泄于三江三江之咽喉复滞则不能尽入于大海而欲其不为菑也得乎盖大海之所以能纳江湖百川之水者以其泄于尾闾如沃焦然故万水归之而不盈也震泽虽巨容纳百川茍不得三江以泄之于大海而欲总三吴之水积之震泽势必不能内不得泄外必不复能受则不惟震泽之溢能使平陆成川而一渠一渎之水皆足以为菑矣故疏濬之政不可不讲也唐宋无论即如我明三吴之兴水利者前有夏忠靖原吉后有周文襄忱其所建立宏伟非不为三吴永利而水道靡常积岁既久不无湮塞至我皇上轸念东南俯采末议谘诹经画排决疏导盖始于万厯之五年至十年而后工竣爰集水考一书以告成事执权秉宪非命不尊故先之以诏令河洛呈祥防稽制贡厥有图书乃能考究故继之以图説岷山桐栢昆仑嶓冢莫不有源不穷其源曷泝其流故次水源血脉和畅然后荣卫敷腴川泽通流然后灌溉获利故次水道天道邈菑祥时有知而谨之人事足贵故次水年得失殊状利害相叅则有三老长年可采而用用罔不臧故次水议人臣之义以尊主安民境外虽专而有不可以不禀令者非疏不达故次奏疏官有专职斯事有考成自大禹为司空代不乏人诸所竖立往往垂之史册照耀来兹故次水官事贵初谋民难虑始宣扬徳意以告有众以束庶官则文具不可缺也故次公移天下之事未有不先经画而能底绩者上以权肃令下以令趋事上下之间如指臂然故次水政司空作治虞人掌水三江九河疏导有程畎浍沟洫潴防有制手足胼胝世乃用乂故次治水凡志士劳臣之所为日夕兢兢不遑启处以兴水利者罔非为田工也治水而不治田水将曷利故次治田以告成事以开后人是不可无纪也若施伐足为引嫌则禹贡可以无作故次水绩水利聿兴将以永利非见之文字不传非托之金石不固故次水碑终焉后之欲求三吴之手镜者观于此书则几矣




　　钦定四库全书
　　三吴水考卷一
　　明张内蕴周大韶撰
　　诏令【小序】
　　水利先诏令者一以宣天子之徳意一以重臣子之事权奏功集事恒必因之主上尊居九五而神运万方身在穆清而虑周田野其于水利之废兴生民之利病譬如捧大明以烛幽遐所在洞然明了故命官专督畀以一方生灵之寄惟恐后时而必重其事权锡以玺书所以计安元元者至切也人臣而膺兹简命命专则人思殚精权重则事无掣肘而疏凿底定之政可次第举行以延访尽人情以讲求合机宜以举刺肃诸司以赏罚劝工役百尔有众所以云蒸风动而踉蹡奔走畚锸之下者惟此以鼓舞之此水利之所以先诏令也
