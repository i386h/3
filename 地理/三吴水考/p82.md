<!-- { "loadSidebar": true } -->
　　呉江水利功成碑　　　左给事中徐思曽
　　三呉水利屡壊屡修葢无一不厪宸虑云然考其议论之纷纭经画之详畧财力之赢诎勲业之钜细与夫志之行不行则存乎时与人焉耳嘉靖甲辰而后阙焉而弗修由是水沴频仍嵗数不登公赋日逋民生日蹙识者忧之今天子冲圣思惟邦本轸念呉农俞言官之请简命御史林公颛董厥务时公方领台檄廵视下江防奉玺书按行部县惟我呉江据江湖之交会水道之咽喉视他处尤亟公周爰相度咨询羣防而以独智断之知呉家港为太湖东注之口也于是乎首濬其淤知长桥南北两滩为湖水驻滙之区也于是乎斥私占之田令复其旧而洼其中知厐山湖为通江入海之道也于是乎辟隘撅泄引其中之蓄聚而防之斯为两流其一东北行由呉淞江入海其一东行由黄浦入海咸得所归已又濬三江等九桥修石塘开百窦疏南北运河以利漕舟已又葺长桥筑两滩积土以防复隍之虞乃稽吉典迁太湖神祠重建三忠三髙两祠及垂虹等亭凡诸造作次第兴举其敷土以方计之为三万二千一百有竒其夫庸以两计之为一万二千九百有竒其塘窦桥亭祠屋木石瓴甓工匠之需为金一千一百四十八两有竒凡此经费尽出荡户财力兼输悉从民便间推有才干者若干人以为之而齐民不滥及焉以万厯五年十一月庚寅始作而以明年四月壬辰告成至是而吾邑之水利可谓完且美矣公犹以为未也创治田六事锓梓以颁农甿使自相养葢公于是时焦劳劬勚昼不宁居夜不安寝故能综理周详人乐趋之不半载而奏绩且有永图以称塞我皇上援拯呉民之至意于乎休哉今而后惟愿良有司培公之成绩扬公之六事即天数未可知吾意非有天灾嵗鲜不登自是贡赋可充生养可遂其为乆逺之利欤此特论吾邑耳其他郡县别自有记是举也先时协理则前廵抚都御史永丰宋公仪望今廵抚都御史永昌胡公执礼前廵按御史魏县郭思极金谿王民顺前郡守成安呉公善言临事賛襄则今廵按御史余姚胡公时化前兵备叅政永嘉王公叔杲摄兵备事督粮叅政兰谿徐公用检今兵备按察使慈谿冯公叔吉郡守玉田李侯充实若贰守万安刘君昆南康王君事圣商确裁度劳绩多贰守钱塘施君之藩覈实报功不诬不隐贰守邢台侯君师顔通判堂邑许君云涛祥符段君文清推官濬县赫君瀛与闻斯议于法得书县令南城王君一言斟酌运量纎悉无遗至于分区督率则署教谕事举人临川陈君文灿以才借委县丞兴山万君鳯至兴宁张君家喻主簿郧县李君三省永康陈君球典史宜城刘君遇明震泽司侯缺廵检金谿张楠朝夕勤劳咸有成效而前县丞今陜西苑马寺主簿泗水吕君品初亦与议焉至于考图指説禆益讲画则周生大韶也其他效劳耆役人多不载则并列于碑阴云曽尝闻父老云三呉治水惟正徳辛巳之役最钜费最多而讫无实效噫此其故难言之矣视兹工大费小一劳永逸者相去何如哉搢绅士庶佥谓宜有刻石以纪美实而县令王君来以命曽辞不获乃书其颠末及功成之嵗月而系以铭词曰我邑庳湿湖水所趋下流弗濬水返其居两滩之交淤为畦畛私其膏腴水道以梗吭搤乃闭孰泄孰容泛滥狂奔害我三农繇晋迄元非不疏濬时移势改莫救饥馑暨入我朝屡厪宸衷勅使修筑凡十余通畴功最钜夏周徐吕间有弗终大都克举兹逢圣主悯念东南闻言即行玺书下颁宪臣袛承夙夜靡及爰咨藩臬以逮郡邑上议既同下亦称便出力出财时罔胥怨斥废占田豪右帖柔除害兴利要在咽喉咽喉既通我邑斯乂遂导下流望海而逝乃条六事播告羣农劳来劝相人争驩从繄公之功维帝之徳稽首勒铭昭示无极
　　呉淞江纪功碑铭　　　　　佥事陈允升
　　夏书称三江既入震泽底定葢禹治东南之水其详不可得闻而其大要不出乎此后世水学失传非惟治法不讲而三江之説纷纷迄无定论唯呉淞江为震泽入海之道自古及今莫之能易其为三江之一无疑今按江源出呉江长桥下经长洲昆山青浦嘉定四邑之地抵上海县入海前代修治之迹姑未暇论国朝二百年来有事于东南水利者非一惟永乐中夏忠靖公于呉淞江为畧正正綂以来并皆濬治至隆庆初御史中丞海公来为廵抚尤鋭意焉于是自嘉定之祁艾以至入海之口八十里间咸通流无滞然一时工费悉取诸豪家以故谤讟易兴而全江之工弗竟逮今皇帝嗣位之五年时念东南财赋重地会有以苏松水利为言者上首俞之而侍御林公实奉玺书专莅其事惟是呉淞江于水利最钜濬治既成有司者俾升纪其始末升尝谓水在天地间犹血脉之在人身也茍不能养人则鲜有不为病者徃者大江之北河水横流灾被数郡频年不息至上厪宵旰沉璧马祭之所以为捍治之具亦多术矣而迄未底绩因窃计以为江南之事其可忧莫切于此及公既至则兼采众长断以己见相地之势因天之时均四县之力协谋于督抚中丞胡公前叅政王公今按察使冯公各相继营度以賛成事自昆山之漫水港东至艾祁凡六十里随其通塞广狭施工各有差公复徃来江上时加省视始于万厯六年三月辛未迄于四月辛丑而江工告成而千墩夏驾大小二闸之工亦不日而就夫然后漫水以西则遡乎上游艾祁以东则沿乎海中丞之绩而全江皆通流矣至其工费所出或取之滩占或取之赎锾或取导河修河诸课上无损于国帑下无加于编氓为力省而成功钜数十年壅阏旁溃之水一旦咸受厥职如宣导血脉融液流畅不复为病而适以养人岂非江南之民之厚幸欤是役也用夫四万二千余人用银二万四千九百余两钱八万有竒为日者三旬而毕董其役者郡贰王侯事圣昆山令程侯逹经其费者郡守李侯充实郡贰刘侯昆嘉定令徐侯上达长洲令李侯尧民呉县令郝侯国章画地而程工者领佐之属凡十人不能悉书他若疏剔江源于长桥之下事在呉江当自有志故不书林公名应训闽之懐安人王公名叔杲浙之永嘉人冯公名叔吉慈豀人铭曰禹定震泽实疏三江拢束百川以截汤汤时惟呉淞三江之一二江多湮疏水为疾厯世濬之随复湮塞横流莫制害兹稼穑民困国匮帝用斯恻乃询乃谋佥曰公能诞命惟公承命以行乃相厥势乃度厥形取财借力经费揆程万夫营营乃锸乃畚款广厥壅斥旧流新溉灌田畴浸润沟塍惟兹垫下化为膏凝三农欢呼百谷用登昔尝理水罔或克成惟公之来百废具兴西门治邺郑国凿泾王景修卞杜预疏荆方公之功并驾齐声既富我国既饶我民竭心公朝以沃湛恩刻铭贞石永焕千春
　　重濬三丈浦记　　　　　　御史钱　岱
　　呉人之命县于水利在呉虞急在虞西北鄙急夫西北土瘠而髙其下者病潦葢雨交称困环西北灌泄者维三丈浦浦最濶为丈三十有三父老取其竒以名浦起禄园洎土塘河袤亘四十余里以浦为命浦又东南入海道防独西北鄙頼之治末浦淤中不能置刀焉西北之民亡所归命言于有司有司难其费计无所出我王世父叅知公奏记舒侍御请濬之侍御曰俞乃发四郡金钱濬浦浦如故自嘉靖乙未四十里之内无论士庶宰官到于今交口徳侍御与叅知覩兹浦而思功者几埒河洛云顾浦纳海潮汐水至则挟泥沙而入水平则积积乆则淤至隆庆中而西北鄙之民忧复如故不佞儿时记忆家大人为不佞言若曹幸而贵毋忘王世父之业则吾可以谢兹土矣不佞闻而识之葢二十余年防侍御林公奉天子玺书按呉经畧河渠不佞始得从臾林公曰浦幸及公修治事易功倍乆则浦益淤费益不赀西北之民不知所终敢请命于使君使君幸过聴而许之檄治兵使者与郡邑吏议议定属郡丞王公与令留侯纲纪其事括帑金得五千八百有竒不以烦四郡畚锸之役料濵河之民授直分濬不以勤一邑经始于今上八年二月二十日迄工于三月二十五日不以害三时浦长四千一百四十丈有竒广十丈有竒深八尺有竒浦复如嘉靖乙未时西北鄙自今有秋亡汚莱苦矣当林公下议时称不便者十人而九及臻厥成则人人交口颂谓林公再造我西北鄙也且畏垒视焉嗟乎虑始诚难哉林公名应训舒公名汀王世父名泮林与舒皆闽人舒与王世父林与岱皆同举进士斯亦以竒矣是役也王公名事圣南康人留公名震臣晋江人邑丞而下凡有劳于浦者书姓氏于碑阴
　　濬洮湖下流二港工成碑　　御史于业撰
