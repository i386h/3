<!-- { "loadSidebar": true } -->
　　施水堂　京师乃人马之宫，分为一统。都会之朝，公府趋事者，非马曷能集事，城大地广故也。而马疋最为负苦，其思渴尤甚于饥者。顷年有献施水车，以给井而得水于石槽中，用以饮马。由是，牛畜马匹之类咸赖之。仍依于释氏之侧，庶几毋劳于民，不妨于其力。其制，随井浅深，以荦■〈石甬〉水车相衔之状。附木为戽斗，联于车之机，直至井底。而上人推平轮之机，与主轮相轧，戽斗则倾于石视中，透出于阑外石槽中。自朝暮不辍，而人马均济。古无今有，诚为可嘉。故记之以旌其善。凤凰池一，思诚坊　青杨树下一，钟楼东一，草市一，集贤院西一，礼拜寺前一，大长公主府对门一，火者门一，文明门内一，齐化门外一，平则门外一，西宫北一，此为祖。太庙西一，湛露坊南角上一，普照寺庙前一，平则库前一。【（引自徐氏铸学斋抄本析津志）】 
　　山子上殿阁，其道自光天殿西出红门，转南入红门，转北至转角处过西，有新殿，一派三处，始到山子东畔。东有木香洞，并山里菓子树六、七株，皆拱抱高蔓，前南有浴堂。堂前东西有殿，龙舟在西屋下。山子西有大殿屋，一派直抵西墙下。山殿上内顿一小金殿，刻漏仪制在焉。皆出自宸衷睿思，为宫庭甲冠。四傍甃植奇誉，若献秀呈祥，松栢茂悦，美丽明时。此山即隆福宫基之旧也。阁前南有大正殿，殿之前有两尖亭，对峙于灵沼之东西。北宫林木森爽，有阆苑清幽之胜。阑禁自肃，无或违焉。壬寅年冬，圣上新建刱九龙殿，其缔构高广，尤为奇伟。兴圣宫后高阁与大都总管府正相对。【（此诸邑人匠都管、总管府。）】 入内红门西，即墙内鹦歌房。又西绣女房。墙外南墙内是圆殿，一直板房。前即延华阁，东西北有扶空阁。东有芳壁殿。阁西有娑罗树。微清殿西有大威德殿。墙西有方碧亭。正北有两所花房。在南北延华阁东南，偏浴堂西，畏吾儿佛殿。正南前，延华之门。畏吾殿东墙外，有木香殿。延华东芳壁夹墙外，有红门。入四方墙内，有鹿顶，东西相向二殿。 
　　木香洞、延华阁前南高墙即徽仪阁。西宣文阁。徽仪阁东，有红门入宫，又东有水浸亭在。【（顺天府志引析津志。）】 
　　门殿记：应天门十一楹，左右有楼，门内有左右翔龙门及日华、月华门。前殿曰大安，左右掖门。内殿东廊曰敷德门。大安殿之东北为宫。正北列三门：中曰粹英，为寿昌宫，母后所居也。西曰会通门，门北曰承明门，又北曰昭庆门。东曰集禧门，尚书省在东外，其东、西门，左右嘉会门也。门有二楼，大安殿后门之后也。其北曰宣明门，则常朝后殿门也。北曰仁政门，傍有朵楼。朵楼上有两高楼，曰东西上阁。门内有仁政殿，常朝之所也。宫城之前廊，东西各二百余间。分为三节为一门。将至宫城，东西转角，有廊百许间。驰道两傍植柳，廊脊覆碧瓦。宫阙殿门则纯用碧瓦。应天门，旧名通天门。大定五年更。七年改福寿殿曰寿安宫。明昌五年，复以隆庆宫为东宫，慈训殿为承华殿者，皇太子所居之东宫也。泰和殿，泰和二年更名庆宁殿。鱼藻池、瑶池殿位。贞元元年，建有神龙殿，又有会观亭，又有安仁殿、隆德殿、临芳殿。皇统元年，有元和殿、有常武殿、有广武殿，为击球习射之所。京城北有离宫，有大宁宫，大定十九年建。后更为寿宁，又更为寿安。明昌二年更为万宁宫。琼林苑有横翠殿、宁德宫。西园有瑶光台；又有琼花岛，又有瑶光楼。皇统元年，有宣和门。正隆三年，有宣华门，又有撒和门。 
　　金志：国初无城郭，星散而居，呼曰皇帝寨、国相寨、太子庄。后升皇帝寨曰会宁府，建为上京。辽上京改作北京。城邑、宫室，与中原州县廨宇制度，极草创。居民往来无间，自前朝门至后朝门，皆出入之路，无禁。孟春，击土牛，士庶老幼咸观于殿侧。民讼未决者，多邀驾而诉。至熙宗，始有禁。 
　　炀王弒熙宗，筑宫室于燕，三年成。城之四围，凡九里三十步。自天津桥之北曰宣阳门。中门绘龙，两偏绘凤，用金钉钉之。中门惟车驾出入乃开，两偏分双、只日开一门。过门有两楼，曰文、曰武。文之转东曰来宁馆。武之转西曰会同馆。正北曰千步廊，东西相向。廊之半，各有偏门。向东太庙，向西曰尚书省，至通天门。后改名应天楼。高八丈，朱门五，饰以金钉。东西相去一里又各设一门，左曰左掖，右曰右掖。内城之正东曰宣华，正西曰玉华。北曰拱辰。殿凡三十有六，楼阁备之。正中位曰皇帝正位，后曰皇后正位。位之东曰内省，西曰十六位，乃妃嫔居之。西出玉华门曰同乐园，若瑶池、蓬瀛、柳庄，各村尽在于是。 
　　都城四围凡七十五里，城门十二。每一面分三门。其正门四傍又设两门。正东曰宣曜，西、南、北已见前注。此四城十二门也。凡门各有武夫守卫，士夫过者不敢瞬目。内城正南门曰通天；正东宣华；正西玉华；正北拱辰。金碧翚飞，规模壮丽。 
　　光禄寺、万亿库、白云楼　俱有世皇御座。 
　　蓟门　在古燕城中。今大悲阁南行约一里，基枕其街，盖古迹尔。隳废久矣。 
　　汾门　在涿州南，武遂津北，近长城。史记世家云：孝成十九年，赵以龙光、汾门与燕；燕以葛城、高阳与赵。即此地也。 
　　闸河水门　在和义门北。 
　　金水河水门　在和义门南。肃清门广源闸别港，有英宗、文宗二帝龙舟。 
　　厚载门　松林之东北，柳巷御道之南。有熟地八顷，内有田。上自构小殿三所。每岁，上亲率近侍躬耕半箭许，若藉田例。次及近侍、中贵肆力。盖欲以供粢盛，遵古典也。东有水碾一所，日可十五石碾之。西大室在焉。正、东、西三殿，殿前五十步，即花房。苑内种莳、若谷、粟、麻、豆、瓜、果、蔬菜，随时而有。皆阉人、牌子头目各司之，服劳灌溉。以事上，皆尽夫农力，是以种莳无不丰茂。并依农桑辑要之法。海子水逶迤曲折而入，洋溢分派，沿演渟注贯，通乎苑内，真灵泉也。蓬岛耕桑，人间天上，后妃亲蚕，寔遵古典。【（引自徐氏铸学斋抄本析津志。）】 
　　泄水渠　初立都城，先凿泄水渠七所。一在中心阁后，一在普庆寺西，一在漕运司东，一在双庙儿后，一在甲局之西，一在双桥儿南北，一在干桥儿东西。 
　　葫芦套　在城南西。奉陪枢府相君祈雨南城，因过。所谓葫芦套者，乃相君之苑也。其内楼台掩映，清漪旋绕，水花馥郁，非人间景。于是济南魏中立赋诗云：葫芦套在城南隩，不期六月乘兴到。临歧一径由崇墉，夹道高杨若引导。周遭寒溜碧悠悠，动荡楼台影还倒。荷花荷叶展幽芬，绿水苍云竞偎靠。双双野凫戏分萍，小小渔舟出深澳。西轩虚敞眼室明，云扶远山齐戴帽。平生浪迹走西东，每遇林泉端酷好。亦知胜景难久留，且憩片时聊寄傲。快游不待美所并，应祷更奇雨飞瀑。 
　　恒斋、汲古斋　在燕京丰宜门里，园桥南岸之西。赵吉甫老人所建，在种德园内。 
　　东掖铜马　慕容隽据燕，有马骏而力，爱之。遂铸铜马像，置于东掖门外。今有铜马坊。 
　　闾城石兽　燕京之西，有故闾城。中有二石兽，至今尚存。然不知何代人所遗也。 
　　烧饭园　在蓬莱坊南。由东门又转西即南园红门，各有所主祭之，树坛位。其园内无殿宇。惟松柏成行，数十株森郁，宛然莙高凄怆之意。阑与墙西有烧饭红门者，乃十一室之神门，来往烧饭之所由，无人敢行，往有军人把守。每祭，则自内庭骑从酒物，呵从携持祭物于内。烧饭师婆以国语祝祈，徧洒湩酪酒物。以火烧所祭之肉，而祝语甚详。先，烧饭园在海子桥南，今废为官祭场。 
　　汴京司天浑仪　沉括存中所制，今在南城披云楼直南寺中，极工。 
　　南城彰仪门外，去二里许，望南有人家百余户，俱碾玉工，是名磨玉局。南城村有黄土坡，凡铸治佛像、供器、印篆，并及万亿库钞板，势须此处取土为沙模。年例，兵部以站车搬运，入美利库中用。 
　　抄纸局　西南近城，原系阿哈马平章花园。至今金莲沼尚存二区。【（引自徐氏铸学斋抄本折津志）】 
　　韩御史，先世禹城人。城南远风台为别墅。诸老有诗。【（日下旧闻考卷九十郊垧引析津志。）】 
　　双青杨树大井，关帝庙。又北去，则昭回坊矣。前有大十字街，转西大都府巡警二院。直西，则崇仁倒钞库。西，中心阁。阁之西，齐政楼也。更鼓谯楼。楼之正北，乃钟楼也。【（日下旧闻考卷五十四城市引析津志。）】 
　　通州都漕运司，在通州大道之北。【（日下旧闻考卷一百零八京畿引析津志。）】 
　　齐化门外有东岳行宫，此处昔日香烛酒纸最为利。盖江南直沽海道，来自通州者，多于城外居止，趋之者如归。又漕运岁储，多所交易，居民殷实。【（日下旧闻考卷八十八郊垧引析津志。）】 
　　澄清闸　隽景山诗：六丁竭力用工夫，不用长虹枕海隅。石齿冷涵云迹润，树头寒挂月轮孤。嘶风宝马踏晴雪，出蛰苍龙戏贝珠。伫立细看今日事，临邛未遂马相如。【（日下旧闻考卷五十四城市引析津志。）】 
　　刺斡耳朵者，即世祖皇帝之行在也。每圣上巡幸上都者，盖亦行国赋民力，其圣虑周知，非实以清暑为事也。此故老相传，独异乎今时所闻。盖过此口汉儿山，有界限，名靼靼山，万里如坻。【（永乐大典卷七七○二京字韵八页上引析津志。）】 
　　白塔　在大圣寿万安寺，平则门内。 
　　黑塔　在大天源延圣寺，太平坊。 
　　青塔　永福寺青琉璃。 
