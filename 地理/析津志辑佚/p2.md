<!-- { "loadSidebar": true } -->
　　皇元初基，龙翔德隆仁厚，治尚忠质。太宗英文皇帝，奄甸中土，肇立宪度，乃置斯断事官。官以断事，名不沿往者，尚忠质也。时居官首者，领政犹卿辅然。世祖皇帝统一海寓，定鼎于燕。省部院台、百□庶府、焕若列星。中统、至元间，尝以丞相领之。至八年始给三品银印，曰中书省断事官。爰有常秩，以迄于今，宣命四员。其在宗藩戚畹膺王爵者，各得奏任二员或一员，世袭为之，通数十员，衣紫横金，身章惟一。世祖神宗于股肱心膂之臣，同仁一体，凡厥有政，俾堂之西与中书参议府相为对之。连中为都堂。而断事官，沾翼事当诣，乃望视六部之列外垣者，校为亲密，都堂判送之。凡大狱之当折，要囚之当录，必中书省、枢密院、御史台、宗正府、刑部，参伍听之，号称五府。而中书所任者，断事官也。断事官之官任重矣。官联之首，为尤重焉。一日圜聚而佥议曰：自忽都鲁那演以来星数十终，由此登相位，历通显者相望也。而公署无刻石记名，此后将何征？乃具石而来请，曰：愿记也。夫君子于位，慎所立名氏，有记则树立，得人而称之。迩有劝，远有闻，匪徒识岁月也。若诸公之夙夜思政，图光于前，垂于后，岂不韪欤！故询其官秩之本始，仰长德意之隆，俯述职任之重，而序陈之，来者得以览观焉。至正十五年，集贤侍讲学士中奉大夫国子祭酒王思诚记。 

　　○中书参议府题名记 

　　中统元年，置中书府，设参议二员。至元七年，尚书省立，罢参议，设给事中。十三年复设。十八年增为四员。迨至正十九年，百年于兹，始求诸故记，自贾居贞而下，得二百四十人。或久或近，或去而复至。迨我皇元起兵北方，统一宇内，号令所至，雷动风行。铺张文物之盛，综理政务之繁，惟求所以祖宗用人弗贰故也。诗曰：蔼蔼王多吉士，维君子使。又曰：济济多士，文王以宁。盖治其天下国家，委任尊重，参断大议，久则稍以吏事责之，动拘文法而不克展其素蕴。然而至今当慎是选是职者，谏行言听，膏泽下于民。于是雍容庙廊，扬历华要，糜廪禄而承厚恩，流声实于无穷，复何议焉？若乃循默以容身，贪墨以肥己，奸诡以阿时，书名于此，得无指而谓之哉！呜呼！吾知悲矣。中奉大夫参议中书省事临川危素记。 

　　○中书省左司题名记 

　　左右司始自隋世，司各置郎一人。寻有六部郎一人，而各置承务郎，以代理左右司事。唐贞观初，复置左右司，又为左右承务郎中，曰大夫。既而复，故曰郎中，从五品上，员外郎从六品上。其事任甚重，二十四曹呼为都公，犹近代号都司也。皇元中统二年，中书省既立，乃置提领左右司，提领郎中、员外郎各二员，都事四员。三年，落提领，置左右司，郎中增为五员，都事增为二员。至元元年，员外郎增为四员、都事省为四员。三年，郎中、员外、都事各以二员为额。七年，罢左右，置给事中二员，中书舍人二员，员外郎二员，检正二员，都事一员。盖用前代三省属官制。给事中本省下省属，舍人中书省属，左右司尚书省属也。当时流官所告身，各有训词。词虽甚简，犹采前代两制法。翰林学士掌内制，舍人掌外制也。八年，复为左右司，置郎中三员，员外郎、都事各二员。十五年，左右司分立。左司领左部事，郎中二员，员外郎，都事如旧。十八年，郎中、员外节各增一员，都事增二员。十九年，左右复合为一司。廿年，洊分立左司，置郎中二员，员外郎四员，都事二员。厥后时有增损。大德元年，置郎中三员，员外郎四员，都事四员。今置郎中二员，余如大德初。其间岁月虽久，题名石未刻也。至正十二年壬辰夏四月，左司郎中汝中栢子真、崔敬伯恭，员外郎伯颜帖木儿复礼、张让谦甫，都事完者帖木儿秉中、王时本中、尚絅彦文、李敏中好古，咸极一时之选。暇日考诸故府，得中统建官以来沿革损益。创自今始，凡是官者，记其名氏爵里，及到任受代、选除日月，将刻石寘幕府，谒予题其端。我闻在昔有言，都事学为宰相者也。盖为宰相，扬搉天下机务，莫如都事，余忝馆阁三十年，当时与余同官而为都司者，予见其进坐庙堂，共秉大政者多矣，宰相岂非可学而至乎？虽然，欲学宰相之器业，必先学其度量。度量非宽不可，器业非厚不能。宽则知大体，厚则胜重任，此古今良相之资也。其它百尔所长，皆有司之事，非学宰相者所先务也。官署题名壁记，其初不过列名于石，记岁月。近世作者，往往寓劝相之道焉，余故亦进是说云。翰林学士承旨荣禄大夫知制诰兼修国史长沙欧阳玄记。 

　　○中书左司小瀛洲记【在学堂之门右，即提控之专司也】 

　　古之词臣内相，咸曰登瀛。瀛者，海中神山。巨鳌戴之以首，人间莫得觊觎，而及者鲜。可攀龙鳞，附凤翼，朝通明，谒上帝。天威咫尺，呼吸肤寸之云而为天下霖，其叵测也如是。中书东曹掾长幕次于左司之北，别为一所，座隅鼎峙，几案相接，机务之繁，提纲挈领，靡不在是。或堂议有所未安，据引经义以折衷之；或符契部属，必署卷末而施行之；或承檄辟掾，品藻才行而进抑之；或勾检簿书，出内稽违而督责之。复设铜章，以别诡异之蔽，慎乃出令之所宜也。夫庙堂栋梁柱石之大，微榱桷之集，虽公输之巧，不能施以成功也。合抱之木，生于毫毛。九重之台，起于累土。莫不升高自卑，始微至着也。由此途而擢翰林，历台阁，秉钧轴，表在人耳目者，不可枚举。政事之余，左图右书，羽扇纶巾，与一二知己讨论经旨，倡和诗文；户牖岑寂，松声森欝，较之奔驰尘土，伺候门庭，颇若相隔僊凡也。扁曰小瀛洲，宣文博士为之大书，以镂于梓。学僊虚诞，固不可取，诗人之物象比兴，不以文害辞，其孰曰不可哉！予遂记之，以告来者。镇阳史君识。 

　　○中书左司省掾题名记 

　　国朝立中书省，以总天下之政。分其属为六部，置左右司以统之。掾初设三十一人，后增至六十人。隶左司者三十九人，提控掾二人，勾销一人，贴黄一人，知除六人，礼八人，征收总房二人，应办二人，杂房十有一人，银钞户差四人，会总一人，惟奏事一人，则二司兼焉。其初无题名，后至元五年，右司始刻石记之。至正元年，左司提控霍嗣祖、杨允俨将纪其名如右司，属予叙其端。 
　　夫掾持文墨，论议以接于上下者也。非有簪绂之华，爵位之荣也。然宰相佐天子诏天下，进退出内，生杀予夺，缉熙庶政，以成治功者，必自掾始，责亦重矣。故令以枢密御史掾及他从一品史才行挺出者为之，流官有令闻者亦选焉。呜呼！自立省以来，膺是职者几何人？以贤能而为公卿勋业，着当世者几何人？使其姓名具载，则有以见某公某相尝居职者矣。其泯泯无足称者，则人将曰：某亦得与世列乎！于戏！此题名之所以不可已也。至正元年闰五月初吉，朝请大夫同修国史国子祭酒李好文记。 

　　○后记 

　　至正元年，中书左司内刻石，记省掾姓名。越九年，石既盈而复刻之，距今一纪而复盈，于是提控掾史君仲良、聂君文郁，更砻石以图纪载。临川危素适在政府，则为之记曰：考之周官天官冢宰，置史十有二人。史之职掌官，专以赞治，说者曰：六官之事众矣！心志所不能存，言语所不能及，则载而述之。必有书史掌其官之宜，于话无不载焉，故曰赞治。史无所用于治，掌官出以赞之。而国朝立中书省且百年，以其舆图之大，机务至繁，掾之在左司者，请增其四十人。今存者犹三十人，往往简拔才俊以充其任。制，简拔于一品，诸司或辟于七品职官，因其地望清峻，不数年位至公卿，人莫不欲为之。然得之殊以为艰。知其难进，则凡所以洁己而奉法，从宰相佐天子以出令使，其泽被乎生民，功施于社稷，所谓赞治王道，庶几在是。毋使后之览者指擿而议焉可也。至正二十年六月庚子，通奉大夫中书参政危素记。 

　　○中书省医厅壁题名记 

　　省医之设尚矣。察五气之运，审六脉之和，制为金石、草木、鱼虫、丸散之药，以驱百病。自丞相执政，而下至士庶羣吏，咸赖焉。其职任亦要矣。故食其禄，积劳至九、十月而授以流官七品，非通古今一德，行精于其业而勤其事者，莫能与兹选。苟在选者，皆良医也。然无着位于省中。至正十七年，庐陵宋君心德请于上官，得检校所之西堂食局之南，建屋一间，榜而揭之，于是省医有着位，自宋君始。乃与同辈杨文贵、刘浩、鄢元、陈正善、傅敏谋，请识岁月于后，并书前人名氏，以待后之来者。 
　　按国初岁远，卜太傅，征诸掌故。至元二十年，省医三人，二十四年，减一人。元贞元年，增至四人。大德元年，复减一人。至正二年，减二人而增其禄与俸，月受米二石，中统钞一百廿贯。今如之。十二年，增至五人，十六年，复增一人，今六人云。其受官，至元二十二年，田子真一考除架阁库管勾。李世荣秩满调德州同知，行省医。有入为兵部主事者，江淮张德义。为武刚县尹者，湖广孟吉。凡前人止书名氏。据所征来者以次书之，仍书其字若郡于名之下，去则书其官，以见有终之义。不克终者不书。凡医省入官皆堂除，不拘月日，不属吏部，亦异数也。每岁冬、夏给药直与药而谨，治之有常数。分省上都，则一人从。夫中书重地也，省医要职也，着位常数也，居重地守要职，而无常数缺典也。自有省以来，殆将百年，医之立身行道者不少，则无一人及此。顾宋君何，抑亦有时乎？百工居肆，以成其事，君子安其身而后动，圣人之治天下也，使万物各得其所，其道一而已。勤则举，动则息，岂独省医哉！是岁八月之望，应奉翰林文字承事郎同知制诰兼国史编修官新安程文记。 

　　○中书检校厅壁记 

