<!-- { "loadSidebar": true } -->
　　凡职事官，悉有司也。惟六官隶丞相府，分领庶务，颁降文书。春官礼典，古秩宗之职，或谓南省，或谓仪曹，其视五官，非独有司之事焉。天子祠郊庙，则赞相。中书论制度，则与议，朝觐会同之班簿，声名文物之品节，咨辨位之名数，稽载籍之推本，莫不于是详定焉。褒崇旌异，劝善成俗，报德尚贤，尊右儒学之义，咸敦大而涵煦之，优柔而裕养之，生而不杀之道存焉。与夫饔膳醴斋之荐于上，饩牵牲牢之馈于下，以仁睦亲，以德体物，分吏以上四方之职贡，专官以比四方之宾兴，嘉谷灵兽，献祯奏祥，皆祔以达彬彬乎。华要之地，而大夫士之高选矣。天历己巳，皇帝御极之明年，饧百官修职，礼部奉命惟谨，乃相告戒，不敢怠于事。登公堂而更相命曰：传所谓礼乐合天地之化者，岂不谓兹类耶？请用合化为礼部公堂之名。记堂之始，遂公署官名之员联属之次于左方云。令甲尚书三员，侍郎二员，郎中二员，员外郎二员，主事二员，令史十九人，通事一人，国子译史二人，西域译史二人，知印二人，奏差十二人。官并列其姓名、序迁之由。令史以下，国制以其名，俾后之人有征焉。 

　　○中书省兵部题名记 

　　皇元肇造，经国理民，志遵古制。中统建元，始以右三部为一，左三部为一。至元之禩，合兵刑又为一。官数尝有增减，而职无少异焉。七年，立尚书省，分置六部，设官叙职，庶事毕举，于戏盛哉！ 
　　按成周六典，大司马掌九法，以佐王平邦国，以九伐之法正邦国，斯夏官之责任也。今之兵曹虽不古，若其职所专，则邮置驿传递，屯田经正，畜牧征取，通朝廷之政令，定州郡之废置，此其大概尔。故其任也重，其责也深。擢是官者，恪遵成宪，以尽经邦之职，不其韪欤！逮至正四年，侍郎王由义谓予曰：爰自立都八十年，堂未有扁，题名缺记，汝盍命之。予不敏，乃摭周礼平诸侯正天下之语，名其堂曰平正，署官之名额，稽前政岁久而不可考，即以今之尚书、侍郎、郎中、员外郎及幕宾主事、历官次叙，勒诸坚珉，并知其同寅协恭，禆赞雍熙之治，不其少补焉。吁！唐虞建官惟百，成周六卿分职，其人存则其政举，其人亡则其政息。是记之作，非徒炫耀于耳目，实有以警其忠诈回直可畏哉。是年六月十日，正议大夫兵部尚书廉惠山海涯记。文林郎兵部侍郎兀颜思温书。 

　　○中书省刑部题名记 

　　中书六部，置尚书、侍郎、郎中、员外郎、主事，从唐制也。其品秩亦如之。惟主事今超进五等，所掌四法十二律，皆仍其旧，而其条置颇损益焉。尚书则周秋官大司寇之卿，侍郎则小司寇之中大夫，郎中则士师之下大夫，员外郎则卿士之上士。士师、卿士。皆大司寇之属。 
　　夫古者之制刑，所以生人，非以杀人。故刑一人，则千万人惧。惧则知改过；赏一人，则千万人悦，悦则知劝善。民知改过而劝善，则犯法者少。刑罚清，而民化服。化服则陶之以礼、乐、诗、书。民知礼、乐、诗、书，则风可移，俗可易，极治可臻也。故曰刑期于无刑。刑一无罪，则千万人怨，怨则恶日长；赏一无功，则千万人怒，怒则善日怠。民长恶而怠于善，则犯法者众，盗贼多，狱讼繁，而民不服。民不服，则不可得而治矣。是故刑赏者，治国之柄。礼乐者，治民之本。出于礼乐，则入于刑。有天下国家者，必求习礼，而明刑者置之刑官，然后刑可平，而治可兴也。斯民也，三代之民也。以三代之民，而五帝三王之治不复见者，秦法乱之也。秦废礼乐而以法吏为师，虽治如汉之文景、唐之太宗，人犹有所憾。况天下上计曰：某有罪当罚，罚则无不信而听焉。天下上计曰：某有功当赏，赏则无不疑而格焉。夫如是，天下孰与为治哉！国家之元气日削而不知贤否，易位乱相禅而不悟，此前代已然之明验也。 
　　惟我朝自世祖皇帝，执信赏必罚之柄，激昂天下，莫不悦服，故天下大治。后如成宗之守成，武宗之明断，仁宗之仁恕，取任刑官多得其人，皆可为治世之法也。上有圣天子明赏罚之道，知守成之体，有明断之资，及仁恕之德，好贤而纳谏，敷礼、乐而躭诗、书，合是数者，又佐之以贤相，赞之以忠良，有举必行，如臂使指，虽欲唐虞斯世，期于无刑可也。此千载一时，患不为耳。居刑官者，可不知所称塞哉！于公自称治狱多阴德者，非纵之也，能无冤耳。诚能深识圣人立刑之本，惩后世罔民之弊，谨视听之明，垂哀矜之心，严公私之限，详过故之辨，绝财货之门，公赏罚之中，信赏而必罚。敬哉，敬哉，毋失其时！重惟国家旧有题名，不可不断，所以寓劝惩之道也。至正二年十二月，翰林侍讲学士知制诰同修国史同知经筵事揭傒斯记。 

　　○续记 

　　至正二年，刑部题名，翰林侍讲学士揭文安公为之记。后十三年书名已满，复谋砻石。尚书、侍郎、郎中合谋，属素记之。揭公之文，论设官之沿革，制刑之源本，祖宗之成法，今上之圣明，谆谆然详且尽矣，奚使余渎告之也。惟我国家立法制刑，必当其罪，反复审录，恐致衔冤，重而绞，轻而笞，权量校计，细入蓬芒，弗敢出其私情。苟为之变，变则失其中。非深文则纵出，深文则不仁，纵出则不义，岂命官之意哉！ 
　　素尝读易，至噬嗑之象曰：君子明罚勑法。至于礼则曰：君子折狱至刑。二卦皆取象于雷电。释者曰：雷电者，天之威令。而电有曲光，虽遐远之境，无不达焉。幽暗之处，无不烛焉。然而非至明且断者，不足以当其任。古之明刑而弼教者，宜莫如汉之于廷尉。守死善道，用法平允。唐之侍郎，非吾师乎？宋之欧阳崇公，非吾师乎？书名于此，诚能取法圣贤于千百世之上，则四海之民，无烦苛之苦，亦有无穷之闻焉。顾不韪欤。尚书、侍郎、郎中来求为记者，题名于下方，故此不着。至正十五年八月，工部侍郎危素记。 

　　○刑部主事厅题名记 

　　刑部之名始于隋，主事之名始于汉。汉察茂才高第者为主事。国家自分设六部以来，刑部置主事三员。天下刑名功过之事，主事与尚书等官集议而可否之。旧题名附于部官。至正四年，茀林哈刺元素、辽西王时本中、博平皇甫玠子锡，同以科第致身，擢为是官。于是，本部斯文纪载之典，备举于一时，乃谋伐石，作主事题名，谒予记之。 
　　吾闻法家者流，以刑罚辅礼制。名家者流，以名分别等威。名一也。生而名之，亲所命也。仕而名之，君所命也。一言一行，一事一物，皆必有名。名正则言顺，言顺则事成矣。题名之设，非特正名、分等威而已也。否臧劝惩之道存于斯。近名而为善，固非所尚也。畏危而不为不善，君子有赖焉耳矣。是题名有益于法也。为法家者，其名莫善于矜恕而平允，莫不善于惨刻颇僻。语云：君子去仁，恶乎成名。甫刑云：告而详刑。是年十月，翰林学士资善大夫知制诰同修国史欧阳玄记。 

　　○中书省工部题名记 

　　国有六职，工居其一。审曲面势，全五材而辨民器者，次于王公士大夫，其事亦重矣哉。故今工部，而古之司空职也。然自设官以来，题名记未作。至正六年丙戌冬，子阿塔赤蔡守益为尚书，诺海李思齐为侍郎，阿鲁郑衍为郎中，杭州不花白守中为员外郎，乃阅故府，历考前政，列其氏族姓名、到罢日月，而并记之。谒予为记。余唯工部治百工，请以工喻今。夫匠作宫室，彝鼎必存其名，以着其事之善。事善而名存，匠氏且然，况居六卿之列者乎？题名记作矣。继自今有职掌于斯者，尚敬其事哉，则美矣，可永存也。至正六年，翰林学士承旨荣禄大夫知制诰兼修国史欧阳玄记。同上官衔张起严书。嘉议大夫中书工部李思齐题额。 

　　○中书省照算题名记 

　　昔我世祖皇帝，稽古建官，立中书省，总领万机，置六部以分理庶政。而户部掌建邦国土地之图，与夫占籍人民之数，均其政令禁戒，以教道民。仍以法，或颁郡邑制赋，任贡征敛天下之财，以供国用。按周官大司徒之职也，而凡天下贡赋之入，则有曰田赋户调、曰榷酤、曰关市之征、曰山泽之征、曰市舶之征。茶盐度量之出入。则有曰上供、曰赐予、曰吏禄、曰祠祀、曰邦交、曰缮治、曰军食、曰养孤寡。岁终，则令官府上计致事中书。简侍郎、郎中、员外郎一人，主事二人，掌知出内之数，以校邦国是否。凡省、宣慰司，若路、府之赋调出入，乃检核公牍有无奸欺。如式法，则从其请否理焉。此照算局之所以置也。其廨在省署东偏，壖垣凡几十易矣。其人则漫不可考。至正六年。适当恪与主事晋宁王可慎、【缺】 川王惠在是，议立石以刻姓名于上，俾夫迄今以往，继继书之。于戏！苟刻名于兹者，毋使世之人指其名议焉，是恪有望于诸公者也。至正六年朔，正议大夫户部侍郎文安王恪撰。 

　　北省始刱认公宇，宇在凤池坊北，钟楼之西。 
　　中书省　至元四年，世祖皇帝筑新城，命太保刘秉忠辨方位，得省基，在今凤池坊之北。以城制地，分纪于紫微垣之次。 
　　枢密院　在武曲星之次。 
　　御史台　在左右执法天门上。 
　　太庙　在震位，即青宫。 
　　天师宫　在艮位鬼户上。其内外城制与宫室、公府，并系圣裁，与刘秉忠率按地理经纬，以王气为主。故能匡辅帝业，恢图丕基，乃不易之成规，衍无疆之运祚。自后阅历既久，而有更张改制，则乖戾矣。盖地理，山有形势，水有源泉。山则为根本，水则为血脉。自古建邦立国，先取地理之形势，生王脉络，以成大业，关系非轻，此不易之论。自后朝廷妄用建言，不究利害，往往如是。若五华山开金口。决城濠，泄海水，大修造，动地脉，伤元气而事功不立。比及大议始出，则无补于事功矣。至顺二年七月十九日，奉旨为翰林国史院，盖为三朝御容在内，岁时以家国礼致祭。而翰林院除修纂、应奉外，至于修理一事又付之有司。今公宇日废，孰肯为己任言于弼谐者乎？知治体者当何如哉！ 
　　外仪门　六部在内西会同馆。 
　　中仪门　高门垣墙整峻。 
　　内仪门　东西有官曹马厩，门三，分左右廊幕。 
　　拥道　与站台接，宽广，上有题名记。 
　　箔水　即曝。 
　　正厅　五大间，东西耳房。 
　　穿廊　五间，左右花果、松栢、夜合花、合欢花树。 
　　正堂　五间。 
　　左右司、参议府、库、堂食局、省属幕照磨。 
　　管勾　左右北二省　大略已见于此。至于分野沿革，备细见于城制内，不重述。 
