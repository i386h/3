<!-- { "loadSidebar": true } -->
　　古之词臣内相，咸曰登瀛。瀛者，海中神山。巨鳌戴之以首，人间莫得觊觎，而及者鲜。可攀龙鳞，附凤翼，朝通明，谒上帝。天威咫尺，呼吸肤寸之云而为天下霖，其叵测也如是。中书东曹掾长幕次于左司之北，别为一所，座隅鼎峙，几案相接，机务之繁，提纲挈领，靡不在是。或堂议有所未安，据引经义以折衷之；或符契部属，必署卷末而施行之；或承檄辟掾，品藻才行而进抑之；或勾检簿书，出内稽违而督责之。复设铜章，以别诡异之蔽，慎乃出令之所宜也。夫庙堂栋梁柱石之大，微榱桷之集，虽公输之巧，不能施以成功也。合抱之木，生于毫毛。九重之台，起于累土。莫不升高自卑，始微至着也。由此途而擢翰林，历台阁，秉钧轴，表在人耳目者，不可枚举。政事之余，左图右书，羽扇纶巾，与一二知己讨论经旨，倡和诗文；户牖岑寂，松声森欝，较之奔驰尘土，伺候门庭，颇若相隔僊凡也。扁曰小瀛洲，宣文博士为之大书，以镂于梓。学僊虚诞，固不可取，诗人之物象比兴，不以文害辞，其孰曰不可哉！予遂记之，以告来者。镇阳史君识。 

　　○中书左司省掾题名记 

　　国朝立中书省，以总天下之政。分其属为六部，置左右司以统之。掾初设三十一人，后增至六十人。隶左司者三十九人，提控掾二人，勾销一人，贴黄一人，知除六人，礼八人，征收总房二人，应办二人，杂房十有一人，银钞户差四人，会总一人，惟奏事一人，则二司兼焉。其初无题名，后至元五年，右司始刻石记之。至正元年，左司提控霍嗣祖、杨允俨将纪其名如右司，属予叙其端。 
　　夫掾持文墨，论议以接于上下者也。非有簪绂之华，爵位之荣也。然宰相佐天子诏天下，进退出内，生杀予夺，缉熙庶政，以成治功者，必自掾始，责亦重矣。故令以枢密御史掾及他从一品史才行挺出者为之，流官有令闻者亦选焉。呜呼！自立省以来，膺是职者几何人？以贤能而为公卿勋业，着当世者几何人？使其姓名具载，则有以见某公某相尝居职者矣。其泯泯无足称者，则人将曰：某亦得与世列乎！于戏！此题名之所以不可已也。至正元年闰五月初吉，朝请大夫同修国史国子祭酒李好文记。 

　　○后记 

　　至正元年，中书左司内刻石，记省掾姓名。越九年，石既盈而复刻之，距今一纪而复盈，于是提控掾史君仲良、聂君文郁，更砻石以图纪载。临川危素适在政府，则为之记曰：考之周官天官冢宰，置史十有二人。史之职掌官，专以赞治，说者曰：六官之事众矣！心志所不能存，言语所不能及，则载而述之。必有书史掌其官之宜，于话无不载焉，故曰赞治。史无所用于治，掌官出以赞之。而国朝立中书省且百年，以其舆图之大，机务至繁，掾之在左司者，请增其四十人。今存者犹三十人，往往简拔才俊以充其任。制，简拔于一品，诸司或辟于七品职官，因其地望清峻，不数年位至公卿，人莫不欲为之。然得之殊以为艰。知其难进，则凡所以洁己而奉法，从宰相佐天子以出令使，其泽被乎生民，功施于社稷，所谓赞治王道，庶几在是。毋使后之览者指擿而议焉可也。至正二十年六月庚子，通奉大夫中书参政危素记。 

　　○中书省医厅壁题名记 

　　省医之设尚矣。察五气之运，审六脉之和，制为金石、草木、鱼虫、丸散之药，以驱百病。自丞相执政，而下至士庶羣吏，咸赖焉。其职任亦要矣。故食其禄，积劳至九、十月而授以流官七品，非通古今一德，行精于其业而勤其事者，莫能与兹选。苟在选者，皆良医也。然无着位于省中。至正十七年，庐陵宋君心德请于上官，得检校所之西堂食局之南，建屋一间，榜而揭之，于是省医有着位，自宋君始。乃与同辈杨文贵、刘浩、鄢元、陈正善、傅敏谋，请识岁月于后，并书前人名氏，以待后之来者。 
　　按国初岁远，卜太傅，征诸掌故。至元二十年，省医三人，二十四年，减一人。元贞元年，增至四人。大德元年，复减一人。至正二年，减二人而增其禄与俸，月受米二石，中统钞一百廿贯。今如之。十二年，增至五人，十六年，复增一人，今六人云。其受官，至元二十二年，田子真一考除架阁库管勾。李世荣秩满调德州同知，行省医。有入为兵部主事者，江淮张德义。为武刚县尹者，湖广孟吉。凡前人止书名氏。据所征来者以次书之，仍书其字若郡于名之下，去则书其官，以见有终之义。不克终者不书。凡医省入官皆堂除，不拘月日，不属吏部，亦异数也。每岁冬、夏给药直与药而谨，治之有常数。分省上都，则一人从。夫中书重地也，省医要职也，着位常数也，居重地守要职，而无常数缺典也。自有省以来，殆将百年，医之立身行道者不少，则无一人及此。顾宋君何，抑亦有时乎？百工居肆，以成其事，君子安其身而后动，圣人之治天下也，使万物各得其所，其道一而已。勤则举，动则息，岂独省医哉！是岁八月之望，应奉翰林文字承事郎同知制诰兼国史编修官新安程文记。 

　　○中书检校厅壁记 

　　中书省检校官者，至元二十八年，尚书省以户、工二部营缮出纳之繁，奏设是官，以核其程书。官二员，吏四人，其署在省之东偏。三十年，奏增四员，吏六人，分督省、左右司、六部及架阁仓库文字之稽滞乖违者，而纠正之。其官吏从东西曹阅公牍还，就署决事。后中书省仍治宫城之北舍，因其旧而检校官署阙焉。徙寓直所至之部。至顺二年中徙治官城东南之省，检校官奉政大夫前进士孙敏志道、奉直大夫杨益有直、中宪大夫王国器鼎臣、朝列大夫杨惟恭伯温，以旧署之南为堂三楹，以居其官，傍列吏舍、庖、厩，外为门以列之。是年冬庀工，明年五月成。四君子既视事其间，而相言曰：是官之设三十有余年矣，而厅事适成，于吾四人为僚友，曰：可无识乎？且昔之居是官者，视诸掌故，益将百人，去而坐丞相御史府之政事。风节历历可征，其可无识以待后之来者乎？四君子皆予与游，故来请为之记。 
　　夫宰相，上承天子，以出令于天下，其属多矣。官有其事，职有其分，不得相越也。于文史无不得察视者，唯检校官为然，其非宰相，寄乎耳目之明，有托于心膂之密，而望高职清，又有若宾客之优游者焉。盖他官莫之及也。是以每难其选，而常得人焉。凡为是官者，来升斯堂，而览斯文，尚思其任之重，其有远大之期也乎？ 

　　○中书省架阁库题名记 

　　中书省署之西偏为库，曰架阁。凡天下之图书、版籍，计金谷钱帛出纳之文牍，尊闳庋藏，以待夫考征之用者，咸在焉。其官管勾二人，吏书写十人，分厘其事务。次者十五人，分周藏史汉掌故遗制云。至正十九年，西域阿鲁温沙良甫、济南杨诚子真，选居是官，克修乃职，寅恭胥协，乃议易名其视事之堂曰阅公。取昔人貌阅户口之义。而子真大书揭诸颜。予闻太史氏纪萧相国何，能取胜国律令图书，以故知其地形阨塞、户口多寡、强弱处与民之疾苦，用辅成汉业。孝宣厉精核实，命察计簿，欺■〈目曼〉者按之，使真伪毋相殽，号称中兴。盖路程品式，固为政不可缺如此。今国家舆图广而事务殷，端坐一堂之间而考知四海之故，惟公则诚，私则伪；惟公故明，私则闇。诚以立己，明以检奸。不瘝乎官，不病于民人，二君克修乃职，以报其上也久矣。后之嗣居是官者，其尚勿替于兹，因其请，书以记其沿革在。其人题名记。庚子年三月，国子博士承德郎张以宁。 

　　○又记 

　　世祖圣德神功文武大孝皇帝建元中统初，立中书省以统百司，本庶政教、典礼、兵刑，事之为成，与天下郡县之版籍，当藏弃征信者，设管勾架阁库官俾典之。至元中立尚书省以厘中书之务，则为尚书省管勾架阁。若后罢尚书，归中书，复为中书省管勾架阁。初秩七品，其员增减不常。今四人，吏一十四人有常。选贤能之才，明礼习章程，廉敏有干局者居之。由是位通显，为时名卿大夫者有焉。稽之周官，民数登于天府，犹为旧章，兼是任，何重如之？国家损益立法，枢机圆密，品式备具，一是考卒敬厥职者，宜朝夕尽心力至也。至正十有三年夏，中书主管领掾高昌忽都鲁惟敬，中书掾济宁为好义用中以选居是官。同寅克勤，综理有条，官常具举。爰始立石公署，题名氏，纪迁次岁月，而虚下方，以俟来者，思职以致远大者。夫异时所立，于兹有考矣。是年岁在癸巳秋七月，承事郎国子监丞毛元庆记。 

　　○中书省六政条要题名记【在架阁库内】 

　　书契之兴邈矣。圣人综理天下，以成画一之治，而不迷于久远，其征诸此者常多，有王者作，莫之能废也。不徒不能管，又加谨焉。周以太宰统六官，掌建邦六典，以佐王治于国，府史之征，亦有常数，盖其谨如此。皇元稽古建官，而与时损益。曰省，曰部者，其名悉仍乎近代以告。夫居简驭烦之道，则犹周人之遗意也。然地广务殷，视古有加焉。凡中书以天子之命立经制，陈教筞而下于四方，与四方之事，有司不敢专而上于中书者，简牍所充栋厦庋阁之间，揭以岁月，错陈杂袭，以待羣吏之覆视。更干干复以为奸，典守者，矧又慢其出纳之令乎！卷帙纷纭，间有亡轶，时加比次，寻复如故。至正七年三月又十五日，中书有大政便殿，遂以其事闻。请置局编辑，而不以有司从事。董政之大臣，笔札之下吏，皆取决于上，而制皆曰可。编辑之法，匪独以岁之远近，因以汇其因革。所因者又缮录其大旨，别为一书，备观览焉。五月二十二日开局，明年十二月某日讫事。得卷五十二万一千九百七十有八宗，籍卷册合八万五千五百四十三帙，所用之条，三万有奇。书成，名曰六条政类者，亦上旨也。省掾王鼎新、郭睿终始有劳，谋刊石以记其成，且以署在官者之爵氏于左方，属旸述其梗槩。 
