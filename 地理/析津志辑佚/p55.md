<!-- { "loadSidebar": true } -->
　　皇元受天命，肇造区夏，列圣相承，未遑文治。上在潜邸，独喜儒士，凡天下鸿才硕学，往往延聘以备顾问。壬子岁，自漠北遣使来征公，见于日月山之帐殿。上方治兵征云南，因问：此行如何？公对曰：昔梁襄王问孟子，天下乌乎定？孟子对曰：定于一。襄王曰：谁能一之？孟子曰：不嗜杀人者能一之。夫君人者，不嗜杀人，天下可定，况蕞尔西南夷乎！曰：诚如威卿言，吾事济矣。是岁，云南诸国降。上既登极，每有征伐，必谕以不杀，于是四方未禀正朔之国，愿来臣属者，踵相蹑于道。十余年间，际天所覆，咸为一家。土宇之广，开辟以来未有也。不嗜杀之效，其捷如此。然一言寤意，皆自公发之。 
　　六年作新大都于燕，宗庙之制未有议者，公奏曰：陛下帝中国，当行中国事，事之大者，首推祭祀。祭祀必有清庙。因以图上，乞敕有司以时兴建。从之。踰年而庙成，公以所教太常礼乐亦备，遂迎祖宗神御入藏太室，因奉安而大飨焉。礼成，上悦，赏赐良渥。 
　　公明习前代典故，尤精律令。事有至难，狱有大疑，使公决之，不暇阅成案，立谈之间，引援区别，氷释理顺，载法之文，法外之意，无不包举。虽专门名家者，亦不如是之审。至论事，口悱悱然若讷者。及秉笔而书，顷刻千百言，言尽意到，灿然成文。人谓尚书说事，手敏于口。公之奏议，典赡详悉，无迂疏之累；古文传正明白，无奇涩之偏；歌诗则坦夷浏亮，无雕琢晦深之病；四六则骈俪亲切，无牵就支离之弊。虽然，在公悉为余事。惟爱君忧国之心，坚如金石。不以仕宦为污，不以辞退为高，不以衰老疾病为惫。苟闻时政有所可否，论思献纳，常若言责之在己。倦倦不替，至死乃已。合于古人畎亩不忘君之义也。【（并出墓志。）】 
　　廉访使杨文宪公，名奂，字焕然，奉天人。国初举进士第，授河南路征收税课所长官，廉访使。岁壬子，参议京兆宣抚司事。乙卯卒，年七十。 
　　君母程氏，尝梦东南日光射其身，旁一神人以笔授之，已而君生。父萧轩翁，以为文明之象，就为制名。年十一，丁内艰，哀毁如成人。日蔬食，诵孝经为课，人以天性称焉。又五年，师乡先生吴荣叔。未几，赋策成，有声场屋间。年三十三赴廷试，兴定辛巳，以遗误下第。同舍卢长卿、李钦若惜君连蹇，劝试补台掾。台掾要津，士子慕而不得者。君答书曰：先夫人每以作掾为讳，仆无所以肖不能显亲扬名，敢贻泉下之忧乎！正大初，君草万言策，将诣阙上之。所亲谓其指陈时病，辞旨剀切，他人所不敢言。保为当国者所沮，忠信获罪，君何得焉？君知直道不容，即日出国门而西，教授乡里。【（元遗山撰墓碑。）】 
　　君著述有还山集六十卷，始于古赋，次之以古律、诗文，又次之碑志、记说、铭赞、杂文，概数十卷。隐而天道性命之说，微而五经百氏之言，明圣贤之出处，辨理欲之消长，可谓极乎精义入神之妙。天兴近鉴三卷，自壬辰正月至甲午六月绝笔，其书法如古之史臣，其议论如胡氏之春秋也。正统书六十卷，自唐虞至于五代，一年一月一日各有所书事。三代以上存而不议，秦汉而后附之以论。其叙曰：正统之说其所以祸天下后世者，凡以不出于孔孟之前故也。且夫汤武之应天顺人，后世莫可企及。犹曰：予有惭德，武未尽善　后世僻王乃复赖前哲，概以正统之传，非私言乎！今八例，曰得、曰传、曰衰、曰复、曰与、曰陷、曰绝、曰归。始皇十年贬绝、陷者何？惩任相之失也！太宗传之而曰得者何？志夺宗之恶也！责景帝者何？短通丧也！责明帝者何？启异端也！与明宗者何？有君人之言也！与周世宗者何？世宗而在礼乐可兴也！如是八例，其说累数十万言，以谓不如是，则是非不白，治乱不分，劝戒不明，虽历百千万世，正统之为正统，昭昭矣。【（见鲁国东游录。）】 
　　内翰李文正公，名冶，字仁卿，真定藁城人。金正大末，登进士第。壬辰北渡，居太原藩府，交辟皆不就。至元二年，诏拜翰林学士，明年以疾辞归，居元氏之封龙山。十六年卒，年八十八。 
　　翰林视草，惟天子命之，史馆秉笔，以宰相监之，特书佐之。派有司之事尔，非作者所敢自专，而非非是是也。今者犹以史馆为高选，是工谀誉而善缘饬者为高选也。吾恐识者羞之。【（敬斋泛说。）】 吾闻文章有不当为者五：苟作一也；徇物二也；欺心三也；蛊俗四也；不可以示子孙五也。今之作者，异乎吾所闻矣，不以为所不当者之为患，惟无是五者为患。【（泛说。）】 
　　太史杨文康公，名恭懿，字符甫，奉元人。隐居不仕。至元十二年，召至京师，未几辞归。十六年以修历召，历成，授集贤学士兼太史院事。二十九年以议中书省事召，皆以疾辞不行。三十年卒，年七十。 
　　十六年诏安南王相敦遣赴都，九月入见，诏于太史院改历。十七年二月副枢领太史易教、领太史衡及公等上改历。奏曰：臣等编考自汉以来历书四十余家，精思推算，昼夜测验，旧仪难用，而新者未备。故日行盈缩，月行疾迟，五行周天，其详皆未精察，四方亦未测验参考。臣等共议，权以新仪木表与旧仪所测相较，得今岁冬至晷景及日躔所在，与所舍分度之差，大都北极之高下，昼夜刻长短，参以古制，创立新法推算，成辛巳历。虽或未精，然比之前改历者，附会历元，更立日法，令踵故习，顾亦无媿。然立每岁测验，修改历二三十年，庶尽其法。可使如三代日官，守其职，测验恒久，无改岁之事矣！又合朔历日，日行历四时一周，谓之一岁。日踰一周，复与日合，谓之一月。一月之始，日月相合，故谓合朔。自秦废历，纪汉太初止，用平朔法，大小相间或有二大者，故曰食多在晦日或二日，测验时刻亦鲜中。宋何承天测验四十余年，进元嘉历。始以月行迟速定小余，以正朔望，使食必在朔，名定朔法，有三大二小。时以异旧罢之。梁虞■〈广刂〉造大同历，隋刘孝孙造皇极历，皆用定朔，为时所沮。唐傅仁均造戊寅历，定朔始得行。贞观十九年四月频大，人皆异之，竟改从平朔。李淳风造麟德历，虽用平朔，遇四大则避。又言以平朔间之，又希合当世，为进朔法，使无元日之时。至一行造大衍历，谓天事诚密，四大二小何伤？诚为确论，然亦循常不改。臣等更造新历，一依前贤定论，推算皆改从实。今十九年历，自八月后，四月并大，实日月合朔之数也。是日，方列跪未读奏，诏赐鲁斋及公坐，论曰：卿二老毋自劳，谨教示诸人耳。四月授集贤学士兼太史院事。【（出墓志。）】 
　　左丞董忠献公，名文炳，字彦明，真定藁城人。少为藁城令，入事潜邸。中统元年，宣慰燕南诸道。二年授山东东路宣抚使，未至，召为侍御亲军都指挥使。三年授山东经畧使。至元二年授邓州光化行军万户、河南统军副使。七年改山东统军副使。九年迁枢密院判官行院淮西。十一年拜参知政事，遂与丞相伯颜合兵伐宋，宋亡，拜中书左丞。十四年还朝，拜佥书枢密院事，是年薨，年六十二。 
　　王师大举入宋，丞相伯颜行中书省，自襄阳东下，及宋人战于阳逻洑。公以九月发正阳，十一年正月会丞相于安庆。安庆守将范文虎以城降，公请于丞相曰：行省兵既劳于阳逻洑，行院兵当前行均劳。宋都督贾似道御师陈于芜湖，似道弃师走次当涂。公言丞相曰：采石当江之南，和州对峙，不取虑有后顾，请先取和州。许之。遂降知州。王喜。三月有诏，时向暑，师宜持重，行中书省驻札建康，行枢密院驻札镇江，时真州、扬州坚守不下，常州、苏州既降复叛。久之，张世杰、孙虎臣约真、扬兵致死于我，真扬兵先期败，不敢出。世杰等陈大舰万艘碇之焦山下江中劲卒前左公身犯前左，载士选别船，而弟子士表请从之。公顾曰：吾弟仅汝一息，吾与士选返，士元、士秀犹足杀敌，吾不汝忍也。士表固请，乃请公乘轮船，建大将旗鼓，翼二子船，大呼突阵，诸将之飞矢蔽日。战酣，短兵相接，宋人亦殊死战。声震天地，横尸委伏，江水为之不流。自寅至午，宋师大败，世杰走，公追及夹滩。世杰收溃卒复战，又破之。世杰走海，公船小，不可海，夜乃还。俘甲士万余人，悉纵不杀，应获战舰七百艘，宋力自此穷矣。 
　　内翰董忠穆公，名文用，字彦材，忠献公之弟也。初事潜邸。中统初，大名宣抚司奏为左右郎中，历兵部及西夏行省郎中。至元七年，除山东道劝农使，改工部侍郎，出为卫辉总管。十九年召为兵部尚书，明年除礼部尚书，迁翰林集贤学士知秘书监。二十二年拜江西行省参知政事。二十五年拜御史中丞，明年除大司农，又明年除翰林学士承旨。大德元年归老于家，薨，年七十四。 
　　初迁大司农时，欲夺民田为屯田，公固执不可，则又迁公为翰林学士承旨。二十七年隆福太后在东宫，以公耆旧，欲使公授皇孙经，具奏上，以上命命之。公每讲说经旨，必传以国朝故实，丁宁譬喻，反复开悟，故皇孙亦特加崇礼焉。【（行状）】 三十一年上命公以其诸子入见，公曰：臣蒙国厚恩，死无以报，臣之子何能为命？至再三，终不以见。是岁世祖升遐，成宗将即位于上都，太后命公从行。既即位，巡狩三不刺，公奏曰：先帝新弃天下，陛下远狩，不以时还，无以慰元元之望，宜趣还京师。且臣闻人君犹北辰，居□□□□□□□，□□□□□也。上悟，即日可其奏。是行也，上每召入帐中，问先朝故事，公即盛言先帝虚心纳贤，开国经世之务，谈说或至夜半。公自先帝时，每侍燕，与蒙古大臣同列。裕宗尝就榻上使赐酒，使毋下拜跪饮，皆异数也。上在东宫时，正旦受贺于众中，见公召使前曰：吾乡见至尊甚怜汝，趣亲取酒饮之。至是眷赉至渥，赐钞三百锭。是年诏修世祖实录。公于祖宗世系功德，戚近将相，世家勋绩，皆记忆贯穿。史馆有所考订、质问，公应之无所遗失。【（行状。）】 
　　枢密董正献公，名文忠，字彦诚，忠穆公之弟也。初事潜邸。中统元年。置符宝局，除符宝郎。至元十八年，升局为典瑞监，遂除典瑞监卿。未几，拜佥书枢密院事，是岁薨，年五十二。 
