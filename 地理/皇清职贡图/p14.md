<!-- { "loadSidebar": true } -->
　　八番者以元时有程番龙番方番金石番卢番罗番韦番洪番等八长官司故以为名散处于定番州地方其部落沿革与定番州之谷蔺苗同男女衣服类汉人女劳男逸日出而耕暮归而织刳木作臼曰碓塘临炊始取稻舂之以寅午日为市以十月望日为嵗首宴会击长腰鼓为乐与编民一体输赋









<史部,地理类,外纪之属,皇清职贡图,卷八>
　　六额子在大定府属宋时与龙家苗及猓猡同为乌撒部歴代沿革亦同风俗与龙家苗相似其人有黑白二种则又类于猓猡男子首绾尖髻妇人衣至足自归流以来耕田输赋与齐民无异











<史部,地理类,外纪之属,皇清职贡图,卷八>
　　僰人在唐为于矢部元属普安安抚司明置普安州仍以土州同领之
　　本朝康熙四十一年改土归流男女皆披氊衣垢不沐浴以六月二十四日为嵗首朔望日不乞火性淳好佛持诵梵呪凡猓猡犵狫狆家苗言语有不通者常以僰人传之










<史部,地理类,外纪之属,皇清职贡图,卷八>
　　峒人亦西南夷之一种散处下游各属山谷中向未设有土司明时始隶郡县冬采茅花装衣以御寒饮食避盐酱性多忌夫妇出入必偶能织峒锦












<史部,地理类,外纪之属,皇清职贡图,卷八>
　　猺人其种类与楚粤诸猺同雍正二年自粤西迁至归贵定县之平伐土司管辖居无常所多择溪水边男女衣尚青长不过膝嵗时祀槃瓠为祖勤耕种颇知医暇则入山采药有书名榜簿皆圆印篆文其义不可解珍为秘寳











<史部,地理类,外纪之属,皇清职贡图,卷八>
　　广顺贵筑贵定等处东西龙家平伐补笼狆家诸苗以类聚处土人盖亦苗之一类也男子以贸易为生妇人则勤于耕作每种植时田歌互答清越可听嵗首迎山魈以一人戎服假面众吹笙击鼓以导之盖亦古大傩之意其起居服食俱有华风计亩而税同于编户










<史部,地理类,外纪之属,皇清职贡图,卷八>
　　蛮人为西南蛮夷之裔旧亦与诸苗同隶于平伐等土司归流以来嵗输正供齐于编氓男子披蓑衣妇人系花裙俗以十月朔为大节必杀牛祭鬼性喜渔猎恒佩刀弩贵定都匀等处皆有之又石阡有冉家蛮者俗类相同










　　皇清职贡图卷八
　　钦定四库全书
　　皇清职贡图卷九
　　爱乌罕囘人
　　爱乌罕囘妇
　　霍罕囘人
　　霍罕囘妇
　　启齐玉苏部努喇丽所属囘人
　　启齐玉苏部努喇丽所属囘妇
　　启齐玉苏部巴图尔所属囘人
　　启齐玉苏部巴图尔所属囘妇
　　乌尔根齐部哈雅布所属囘人
　　乌尔根齐部哈雅布所属囘妇
　　土尔扈特台吉
　　土尔扈特台吉妇
　　土尔扈特宰桑
　　土尔扈特宰桑妇
　　土尔扈特民人
　　土尔扈特民人妇
　　整欠头目先迈岩第
　　景海头目先纲洪












　　乾隆二十八年癸未爱乌罕汗遣使奉表入贡其霍罕及西哈萨克启齐玉苏乌尔根齐诸部皆伻来牵驹以献考爱乌罕距拔达克山尚三月余程重四译始达余亦去伊犁叶尔羌诸城数千里纒头旃罽之饰为前图所未备因敕补缋帧末以志逺服昭来许御识











<史部,地理类,外纪之属,皇清职贡图,卷九>
　　爱乌罕极西囘部也自拔达克山西南行须三月程可到其地有哈布尔吗沙特恺达哈尔三大城其汗爱哈莫特沙居恺达哈尔城四面环山中皆沃土俗以耕种为业属人筑室散居不计户籍丁口战用鸟鎗刀槊不习弓矢在囘部中故称强盛近复兼并邻部温都斯坦部落益大乾隆二十七年十二月爱哈莫特沙钦仰
　　威徳遣使和卓密尔汉马恭进金纸表文重四译方至其人状貌脩伟用花帛纒头褐衣长领外曳锦缘敞衣部内妇人亦花帛纒头饰以珠翘耳环缀珠累累覆肩衣縁边锦衣勤于织袵地产良马其所贡马四匹皆髙七尺长八尺




<史部,地理类,外纪之属,皇清职贡图,卷九>
　　霍罕在拔达克山东北三千里常至叶尔羌喀什噶尔以羊马贸易乾隆二十四年大兵抵拔达克山其头目额尔得尼伯克遣使赴军营恭请
　　圣安三十七年遣使入贡男子褐衣皮帽妇人用花布纒头饰以珠翘花褐长衣束以锦帨其地有城郭屋宇亦以逰牧为业









<史部,地理类,外纪之属,皇清职贡图,卷九>
　　启齐玉苏部努喇丽为西哈萨克别部在伊犁之西北二千余里以防牧为业因大兵平定囘部后时以羊马至伊犁贸易乾隆二十七年其头目努喇丽遣使入贡男子褐衣皮帽妇人花帛纒头亦有戴小白帽者风俗与东哈萨克同











<史部,地理类,外纪之属,皇清职贡图,卷九>
　　启齐玉苏部巴图尔亦西哈萨克别部均以游牧贸易为业头目巴图尔于乾隆二十七年遣使入贡风俗服饰亦与东哈萨克同













<史部,地理类,外纪之属,皇清职贡图,卷九>
　　乌尔根齐部哈雅布亦西哈萨克别部其防牧与启齐玉苏相近距伊犁亦约二千余里时与邻部囘人同至伊犁等处贸易乾隆二十七年其头目哈雅布遣使入贡风俗服饰悉与启齐玉苏同











<史部,地理类,外纪之属,皇清职贡图,卷九>
　　土尔扈特台吉渥巴锡与防伯克多尔济舍楞等聚谋弃其旧居俄罗斯之额济勒防牧率属归顺既允所请命抡其长朝谒至伊绵峪入觐各赐冠服鞍马俾随围仍携之山庄宴赉封爵有差自此四卫拉特无不隶我臣仆而其旧俗缯罽衣冠与凖噶尔他部不类并敕増绘以广前图所未及乾隆辛夘季秋月御识










<史部,地理类,外纪之属,皇清职贡图,卷九>
　　土尔扈特旧为凖噶尔四卫拉特之一其先世和鄂尔勒克汗与绰罗斯巴图鲁浑台吉不睦遂徙入俄罗斯额济勒地五传而至敦噜布喇什汗乾隆二十一年曽遣使入贡三十六年其子渥巴锡与合族台吉谋挈全部十万余众归顺既入觐
　　封赏有差于伊犁附近择地分居其俗重黄教事防牧台吉红缨平顶深檐冠衣长袖锦衣丝縧革鞮妇人辫髪双垂耳贯珠环冠红缨髙顶衣鞮与男子同其宰桑红缨髙顶帽衣锦衣束带人民则素帽褐衣而已





<史部,地理类,外纪之属,皇清职贡图,卷九>
　　云南边外整欠土目召教景海土目刁别于乾隆三十四年抒诚内附请修职贡念其地在僻逺命六年一贡用示优恤今年冬其头目赍象牙犀角来献令预朝正班末因绘其服饰附于图后乾隆乙未嘉平月御识




















　　整欠居九龙江边外距普洱府约千余里产象牙犀角所属大猛养等十数寨统大头目十六先迈岩第其一也被红褐锦衣革鞮不冠以红帕抺首妇女衣饰与□夷相仿












　　景海亦居九龙江边外距整欠又数百里所统大小头目二十余先纲洪其头目之大者物产服饰与整欠同




　　皇清职贡图卷九
　　皇清膺
　　大寳命拓迹垂统四裔逖听冠带偕来
　　皇上纉
　　武防勲西陲大功载蒇垓埏所极莫不尊亲用弼亿万禩丕丕基讫乎无外三古之隆方斯蔑矣先是乾隆嵗戊辰
　　王师平定金川
　　皇上念
　　列朝服属外臣式増式扩爰
　　敕所司绘职贡图以诏方来而资治镜不数年间举
　　蒙瀛二万余里悉就戎索
　　鸿贶响臻有若为兹图集大成者臣等伏思自有志乘以来爻闾所处王会所登铺陈景铄率体専乎史厥后以图着例如梁萧纬所绘三十余图既地限偏隅无可称引惟唐阎立本应诏作图其事为后贤津逮顾尚论者犹以一代时势转移于突厥囘鹘不免委蛇求济或结为兄弟或重以和亲且不足以语羁縻又何懐徳畏威之有若我
　　国家久道化成中外禔福
　　皇上以怙冒法
　　天而
　　天庥滋至以觐法
　　祖而
　　祖烈益光披兹图也大之可以徴分野规方之略精之可以体服食好尚之情然非我监臣所手量我将帅所目击我驿使所口陈者不以登椠削焉统计以部曲区名者凡三百数以男女别幅者凡六百数猗欤韪哉盖
　　册府传信之钜观于是乎在而
　　皇上睿题往复惟
　　保泰拊循为兢兢则信乎运世有本【臣】等雒诵之下尤愿拜手稽首而申重之且自庆其遭逢之盛也大学士公【臣】傅恒大学士【臣】来保【臣】刘统勲协办大学士尚书公【臣】兆惠尚书公【臣】阿里衮尚书侯【臣】富徳尚书【臣】刘纶都统侍郎【臣】纳延泰侍郎【臣】于敏中恭跋











