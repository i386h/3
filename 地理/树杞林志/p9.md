<!-- { "loadSidebar": true } -->
　　台湾商业，各大市镇皆有水郊；即如台北府之南北郊、新竹之长和郊类是。树杞林堡为新竹辖地，无港口往来船只，故无郊。然该地所出之栳、茶、米、糖、豆、麻、苎、菁等项，商人择地所宜，雇工装贩，由新竹配船运大陆者甚伙，运诸各国者亦复不少；布、帛、杂货则自福州、泉、厦返配；甚有远至宁波、上海、乍浦、天津、广东，亦为梯航之所及者。各商各为配运，名曰散郊户。船之中有名「出海」者，司账及买办货物；复有「押载」者，所以监督「出海」也。然主持，皆出自郊户。现金买现货者，为「现交关」；物未交而先收金者，为「卖青」。米、粟有青，糖、油、苎、豆、栳、茶亦有青也；其价较「现交关」者为稍低。卖买亦有依期收账者，亦有陆续支收至年末会算收讫者。惟樟脑、茄藤、薯榔、通草、藤、苎等件，树杞林堡离山未远，故此物最盛。各商贩若遇价昂，争相贸易。所买之货，各雇工运至港口，乃商自传，视船先后到限，以若干日满，以次出口也。
　　饮食
　　台民日食三餐，以日出日入为度。富者以米煮熟炊干为饭；佐以猪、牛、鸡、鸭、鱼、虾之味。贫者以地瓜和米煮粥；佐以蔬菜、酱品诸物，必不敢滥食猪、鸡之肉，惟兴工耕作则煮饭食之。所饮之酒则蒸米拌麴，各自酿之；其色红，味醴且甘。若系庆吊，多用粉团，俗名曰「龟粄」，亲邻各相分馈。茶食，台产者多；若系大陆武彝茶以及各色名茶，惟富家常饮之。有槟榔焉，最多；嗜者齿尽黑，以其能辟瘴也。宾朋交接，每献之为敬；遇小诟谇，亦每以是物释彼此之憾焉！
　　衣服
　　盖衣服足而后礼义兴，庇身亦何可缓？台俗蚕桑未兴；其丝罗，皆取诸江、浙、漳、粤。洋布，则各处转贩而来；其各色布帛多购自内地同安，工作巧而价数廉，台人多服之者。本地自染黑者，曰「毛乌」，次分「大毛」、「二毛」，色胜内地，澣之不退；蓝者，曰井浅、井沉、毛蓝、浅天蓝、浅■〈氵粤〉、沉■〈氵粤〉、毛■〈氵粤〉、天蓝。又有所谓「池毛」者。女子喜着红衣及各色衣服。男人读书家，则有长衫、有碗帽、有雪帽；外此，则所衣皆属短褐、包头巾。官绅家常着色鞋；若见宾、承祭，则着靴。冬用绵袍，夏用单衫以蔽体。裤则有分绸、布，袜则多以洋布为之。衣之领有曰瓜子领、有曰绒领，则不论颈之肥瘦也。
　　岁时
　　风土既纪，「月令」必书，乃王政之大端也。台俗：于正月一日为元旦，各家整肃衣冠，焚香祀祖、谒神，择吉方出拜亲长师友，曰贺正。四日，备牲醴，焚纸马，曰接神。九日俗传为玉皇圣诞，都演剧达旦。自元旦至上元，所有设席宴宾客，曰设春酒；彼此互答。十五日为上元节，是夜张灯结彩、演剧、放烟火。二月二日，农、工、商、贾皆祀福神，曰头牙。三月三日曰三月节；惟前籍同安者有度此节，别县人则无之也。清明日，士女持纸钱、备牲醴以祭先茔，曰扫墓；或有孩童乞祭余粄果，或结伴郊游，无异古之踏青也。自上元以至清明日，各家陆续皆有祭墓。三月二十三日为天后诞，各家鸠捐需费，多有到北港进香者。未至家，时必先陈金鼓旗帜，迎接圣驾，演剧。有贮积公款，每年放利而为妈祖会；设值年头家、炉主轮流掌管。五月五日，各家悬蒲艾、柳枝，黄纸朱书贴之，曰午时联。采苦草浴儿，和雄黄酒饮以辟邪。预早以竹叶裹糯米，曰粽；馈送所亲，曰送节。家制绣囊，实以香屑，令儿女佩之。海滨则以龙舟作竞渡戏，而树杞林堡不近海港，故无此段光景。六月十五日，以米粉为丸，曰「半年丸」。七月七日，设牲仪、酒醴、果品、花粉之属，夜向檐前祝七娘寿；曰乞巧会。士子以魁星是日生，剧饮曰魁星会。七月十四日，北埔慈天宫庆赞中元，各庄轮流四调以及散调，惟先一夜燃放水灯，各结小灯，编定为队，弦歌喧阗，烛光如画，陈设相耀，演剧，殆无虚夕。各庄陈设猪、羊牲醴、果品、粄饭，例集一所，积如山陵，名曰普度。十五日，树杞林国王宫普度。十七日，九芎林国王宫普度。凡一月之间，家家普度，即盂兰会也，不特中元一日耳。八月中秋节，则月饼相遗，各演剧以祀福神。冬至日，则以米粉合糖为丸祀先祖。十二月十六日，各店户以牲醴祀福神，曰尾牙，各请交关；买卖账目，限是日收清记讫。二十五日，入年价，各家米粉挍糖蒸为酣粄，有为发粄双糕者。是夕，张灯祀事饮酒、放爆竹，曰辞年。先期，亲邻以物相馈，曰送年。是夕，男女同席，而曰围炉。
　　气候
　　树杞林近台湾北边，其气候与新竹、台北大同而小异。惟其暑多寒少，木叶少凋，花卉常开，诚美境也。春多阴雨，闻雷即脉霂连旬，偶有晴霁，顷刻复雨。所谓未惊蛰先闻雷，常阴雨四十九天；屡屡占验。夏天，暑气郁积。东南云蒸，雷声震厉，大雨立至；然西北方雨，不久便晴，必连发三午而后已。秋至，则雨少风多，其威愈烈，扫叶卷箨必飞砂，较海口为稍少。然严寒亦不见积雪。其气候为最平和者，惟二、八两月。早季播种则在立春前后，收成则以六月为准；晚季播种则在立秋前后，收成则以十月为准。此其气候之大概也。
　　占验
　　海上无时无云，但有云脚可见，必不雨。有脚者，如画家横染一笔为水石之界；无脚者，如画远山，但见山头、不见所止。凡日色被体如灼，三日内必雨。凡日出时有云蔽之、辰刻后云渐散，必大晴。日初出即开朗，是日必不晴；久晴则不拘。凡日落时，西方有云气横亘天上，或作数十缕各不相属，日从云隙度过，是谓「日穿经纬」，来日大晴；或云色一片相连，其中但有一、二点空窦得现红色者，是谓「金乌点睛」，亦主晴。又日落时，西方有云色黯淡，罅隙又不见脚者，主来日雨；若云色浓厚，当夜雨。又日落时，西北方云起如层峦重叠数千层各各矗起，主大风雨；山崩水溢之征也，应在七日内。处近山及江浒、水涯，宜防之。凡昧爽时雨，俗呼开门雨；是日主晴。凡初雨如雾，纵令开朗，旋即雨至；谚云『雨前蒙蒙终不雨，雨后蒙蒙终不晴』。又久雨夜忽开雾，星月朗洁，主来日大雨。若近暮，经见红光，然后见月，则晴。又久雨，近暮遍天红色，来日必晴；谚云『火烧薄暮天』。凡虹霓见西方，辰、巳必雨；申、酉见东方，必晴。又断虹两头不连，俗呼「破篷」，虽见东方，来日仍风雨；亦名「半帆」，主台。凡海吼，俗呼海叫。小吼如催花羯鼓，点点作撒豆声，乍远乍近、若断若连；大吼如万马奔驰，钲鼓响震，风雨旋至。若冬月吼，常不雨，多主风。凡内山，终岁不离云；或幂于顶、或横于腰，侵晨望之如洗，须臾云合。若日中云收、峰峦可数，必不日而雨。凡夏、秋红日当空，片云乍起，倾盆立至。一日之内，阴晴屡变。凡诸山烟霭苍茫，若山光透露，便为风雨之征；又饥鸢高唳、海鸟惊飞，踰日必风。春日晚观西、冬日晚观东，有黑云起，主雨；谚云『春山头、冬海口』。凡久雨地微动，翌日晴；久晴而震，翌日雨。凡白日当天，忽雨忽止，曰雨白；主台，即至。但夏天闻雷，则台不起；秋天即雷，而台亦至；谚云『夏来一雷止九台，秋来一雷起九台』是也。
　　按以上，节录「淡水厅志」。盖树杞林堡气象与新竹、淡水同，则占验亦同而不异；照录之，所以征符合也。如必矫而异之，则多费笔墨而无裨于事也；亦奚以为！
　　杂俗
　　树杞林堡，土沃田肥，生财则甚易；而尚巫信鬼，用财亦甚耗。若遇神诞，赛愿搬演杂，不吝重费。有菜堂吃斋而为道士者、有代人禳祷而为客师者，遇病则延为祈保，曰「进钱补运」；金鼓喧腾，人谓其能建醮功德，超度幽魂也。又有扶辇跳跃而为乩童者，披发妄言，执剑剖额，示以方药，谓其能驱邪逐疫；人皆信之。有代魂灵说话而为红姨者，探人隐事，宛如现身与言，言则屡中。此皆乘间取利，蛊惑人心。种种陋俗相沿既久，已为牢不可破矣！
　　番俗
　　内山生番，伟岸多力。论其形状则与魔鬼相同，论其性情则与禽兽奚异。妇则日以耕种为事，男则日以杀人为事。若与各社番争胜负，名曰「出草」；杀人者为胜，不能杀人者为负。若杀有首级回来，众番迎接，欢喜备极。喜后，即将所杀头颅放公屋架上，堆积如山。若欲出草，即向头壳前叮嘱，令其招携亲人到来。如果杀有首级，则以酒祀之；如无，尿浇之。其营屋竖木为墙、用竹为盖，合家妇子共住；惟取妇、赘婿，则别居之。粳稻少播，惟黍、芝麻则多种植。故其每以黍为饭，以黍蒸熟，置酒、鸟、兽之肉燔炙，带血而食；性皆好腥。衣饰则带竹节帽，取其竹里白皮而用之，以海螺珠串束其手。其善走者曰雄麻达，编五色篾束腹至胸，以便奔走。穿耳，每贯以竹筒，欲其耳渐大，可垂至肩。下体围布二幅，曰遮阴。其亦有衣鹿皮者。其算数以结绳为记事。
　　其与人约期则以月圆为度。婚嫁曰唵猫麻哈呢，男先以小刀为定，继以猪牛肉、酒为聘。娶日，女子匿迹埋踪，任男子寻觅；寻至，即令男子牵扯而去，以其非自己从人也。续以女生平自织番衫等物为妆奁，邻亲庆贺，席地饮酒。娶后不和或因奸，则离；夫未娶，妇不敢先嫁，嫁则有罚。娶妻曰牵手，弃妻曰放手。其妇若与有妻之人相通，立即杀之；若与麻达通，祗罚妇酒一瓮，麻达则不问。番死，男妇老幼皆系裸体，用布包裹，缚之如坐。将其生平所用衣服、刀铳器械，屋内掘窟丈许，用土掩埋。其家人妇子移徙他处，以其有不吉事也。其耕种则无犁、耙，皆用锄子。若逢元旦，名曰做典；宰杀牛猪，醉舞酣歌，跳跃情态有莫可名言者焉。
　　●物产考
　　两间之产植何其众也，万物之名称何其伙也，一种数日之变化更易，何其无方体无穷尽也。博物之君子有不胜汗牛充栋者，殊觉见见闻闻之下，正不必物物而物于物也；然而见之者虽不能尽见，闻之者虽不能尽闻，而考之者要不可备考也。爰乃仅随土宜而为之，撮其大略焉。
　　乌占、花螺、清油早、田塍早、银鱼早、圆粒、占仔、红脚早、白米粉、赤米占、乌米、鸟踏早、叶下萄、田头叩
　　猪油糯、白糯仔、赤壳糯、芒花糯、鹅卵糯、圆粒糯、埔禾糯
　　——右稻属。
　　卢麦、鸭踏麦、狗尾麦、麦仔
　　——右麦属。
　　黄豆、白豆、黑豆、乌米豆、白米豆、绿豆、肉豆、菜豆、白雪豆、红雪豆、地豆、红饭豆、虎爪豆、官刀豆、裙带豆、大冇豆、番仔豆、番土豆
　　——右菽属。
　　家苎、番仔苎、沙连种、黄麻
　　——右枲属。
