<!-- { "loadSidebar": true } -->
　　从佛生处东行五由延，有国名蓝莫。此国王得佛一分舍利，还归起塔，即名蓝莫塔。塔边有池，池中有龙，常守护此塔，昼夜供养。阿育王出世，欲破八塔作八万四千塔，破七塔已，次欲破此塔，龙便现身，持阿育王入其宫中，观诸供养具已，语王言：“汝供若能胜是，便可坏之持去，吾不与汝争。”阿育王知其供养具非世之有，于是便还。此中荒芜，无人洒扫。常有群象以鼻取水洒地，取杂华香而供养塔。诸国有道人来，欲礼拜塔，遇象大怖，依树自翳，见象如法供养。道人大自悲感；此中无有僧伽蓝可供养此塔，乃令象洒扫。道人即舍大戒，还作沙弥，自挽草木，平治处所，使得净洁，劝化国王作僧住处，己为寺。今现有僧住。此事在近。自尔相承至今，恒以沙弥为寺主。 

　　从此东行三由延，太子遣车匿、白马还处，亦起塔。 

　　从此东行四由延，到炭塔，亦有僧伽蓝。 

　　复东行十二由延到拘彝那竭城。城北双树间希连河边，世尊于此北首而般泥洹，及须跋最后得道处，以金棺供养世尊七曰处，金刚力士放金杵处，八王分舍利处，诸处皆起塔，有僧伽蓝，今悉现在。其城中人民亦稀旷，止有众僧民户。 

　　从此东南行十二由延，到诸梨车欲逐佛般泥洹处。而佛不听，恋佛不肯去。佛化作大深壑，不得渡。佛与钵作信，遣还其家。立石柱，上有铭题。 

　　自此东行五由延，到毗舍离国。毗舍离城北，大林重阁精舍佛住处，及阿难半身塔。其城里本菴婆罗女家，为佛起塔，今故现在。城南三里道西，菴婆罗女以园施佛，作佛住处。佛将般泥洹，与诸弟子出毗舍离城西门，回身右转，顾看毗舍离城，告诸弟子：“是吾最后所行处。”后人于此处起塔。城西北三里，有塔，名放弓仗。以名此者，恒水上流有一国王，王小夫人生一肉胎，大夫人妒之，言：“汝生不祥之征。”即盛以木函，掷恒水中。下流有国王游观，见水上木函，开看，见千小儿端正殊特，王即取养之。遂便长大，甚勇健，所往征伐，无不摧伏。次伐父王本国，王大愁忧。小夫人问王何故愁忧，王曰：“彼国王有千子，勇健无比，欲来伐吾国，是以愁耳。”小夫人言：“王勿愁忧。但于城东作高楼，贼来时置我楼上，则我能却之。”王如其言。至贼到时，小夫人于楼上语贼言：“汝是我子，何故作反逆事？”贼曰：“汝是何人，云是我母？”小夫人曰：“汝等若不信者，尽仰向张口。”小夫人即以两手抅两乳，乳各作五百道，堕千子口中。贼知是我母，即放弓仗。二父王于是思惟，皆得辟支佛。二辟支佛塔犹在。后世尊成道，告诸弟子：“是吾昔时放弓仗处。”后人得知，于此立塔，故以名焉。千小儿者，即贤劫千佛是也。佛于放弓仗塔边告阿难言：“我却后三月，当般泥洹。”魔王娆固阿难，使不得请佛住世。 

　　从此东行三四里，有塔。佛般泥洹后百年，有毗舍离比丘错行戒律，十事证言佛说如是。尔时诸罗汉及持戒律比丘凡夫者。有七百僧，更检校律藏。后人于此处起塔，今亦在。 

　　从此东行四由延，到五河合口。阿难从摩竭国向毗舍离，欲般涅槃，诸天告阿阇世王，即自严驾，将士众追到河上。毗舍离诸梨车闻阿难来，亦复来迎，俱到河上。阿难思惟：“前则阿阇世王致恨，还则梨车复怨。”则于河中央入火光三昧，烧身而般泥洹，分身作二分，一分在一岸边。于是二王各得半身舍利，还归起塔。 

　　度河南下一由延，到摩竭提国巴连弗邑。巴连弗邑是阿育王所治，城中王宫殿皆使鬼神作，累石起墙阙，雕文刻镂，非世所造。今故现在。阿育王弟得罗汉道，常住耆阇崛山，志乐闲静，王敬心请于家供养。以乐山静，不肯受请。王语弟言：“但受我请，当为汝于城里作山。”王乃具饮食，召诣鬼神而告之曰：“明曰悉受我请，无坐席，各自赍来。”明曰诸大鬼神各持大石来，辟方四五步，坐讫，即使鬼神累作大石山。又于山底以五大方石作石室，可长三丈，广二丈，高丈余。有一大乘婆罗门子，名罗汰私婆迷，住此城里。爽悟多智，事无不达，以清净自居。国王宗敬师事，若往问讯，不敢并坐。王设以爱敬心执手，执手已，婆罗门辄自灌洗。年可五十余，举国瞻仰。赖此一人弘宣佛法，外道不能得加陵众僧。于阿育王塔边造摩诃衍僧伽蓝，甚严丽。亦有小乘寺，都合六七百僧众。威仪庠序可观。四方高德沙门及学问人，欲求义理，皆诣此寺。婆罗门子师亦名文殊师利，国内大德沙门、诸大乘比丘，皆宗仰焉，亦住此僧伽蓝。 

　　凡诸中国，唯此国城邑为大。民人富盛，竞行仁义。年年常以建卯月八曰行像。作四轮车，缚竹作五层，有承栌、揠戟，高二丈余许，其状如塔。以白毡缠上，然后彩画，作诸天形像。以金、银、琉璃庄校其上，悬缯幡盖。四边作龛，皆有坐佛，菩萨立侍。可有二十车，车车庄严各异。当此曰，境内道俗皆集，作倡伎乐，华香供养。婆罗门子来请佛，佛次第入城，入城内再宿。通夜然灯，伎乐供养。国国皆尔。其国长者、居士，各于城中立福德医药舍，凡国中贫穷、孤独、残跛一切病人，皆诣此舍，种种供给。医师看病随宜，饮食及汤药皆令得安，差者自去。阿育王坏七塔，作八万四千塔。最初所作大塔，在城南二里余。此塔前有佛脚迹，起精舍，户北向塔。塔南有一石柱，围丈四、五，高三丈余。上有铭题，云：“阿育王以阎浮提布施四方僧，还以钱赎，如是三反。”塔北三四百步，阿育王本于此作泥犁城。中央有石柱，亦高三丈余，上有师子。柱上有铭，记作泥犁城因缘及年数、曰月。 

　　从此东南行九由延，至一小孤石山。山头有石室，石室南向。佛坐其中，天帝释将天乐般遮弹琴乐佛处。帝释以四十二事问佛，一一以指画石，画迹故在。此中亦有僧伽蓝。 

　　从此西南行一由延，到那罗聚落。是舍利弗本生村。舍利弗还，于此村中般泥洹，即此处起塔。今亦现在。 

　　从此西行一由延，到王舍新城。新城者，是阿阇世王所造，中有二僧伽蓝。出城西门三百步，阿阇世王得佛一分舍利起塔，高大严丽。出城南四里，南向入谷，至五山里。五山周围，状若城郭，即是萍沙王旧城。城东西可五六里，南北七八里。舍利弗、目连初见頞鞞处，尼犍子作火坑、毒饭请佛处，阿阇世王酒饮黑象欲害佛处，城东北角曲中，耆旧于巷婆罗园中起精舍，请佛及千二百五十弟子供养处，今故在。其城中空荒，无人住。 

　　入谷，搏山东南上十五里，到耆阇崛山。未至头三里，有石窟南向，佛本于此坐禅。西北三十步，复有一石窟，阿难于中坐禅，天魔波旬化作郮鹫，住窟前恐阿难。佛以神足力隔石舒手摩阿难肩，怖即得止。鸟迹、手孔，今悉存，故曰“郮鹫窟山”。窟前有四佛坐处。又诸罗汉各各有石窟坐禅处，动有数百。佛在石室前，东西经行。调达于山北崄巇间，横掷其石伤佛足指处，石犹在。佛说法堂已毁壤，止有砖壁基在。其山峰秀端严，是五山最高。 

　　显于新城中买香、华、油、灯，倩二旧比丘送法显上耆阇崛山。华、香供养，然灯续明。慨然悲伤，收泪而言：“佛昔于此住，说《首楞严》。法显生不值佛，但见遗迹处所而已。”即于石窟前诵《首楞严》。停止一宿，还向新城。 

　　出旧城北行三百余步道西，迦兰陀竹园精舍，今现在，众僧扫洒。精舍北二三里有尸摩赊郡。尸摩赊那者，汉言弃死人墓田。搏南山西行三百步，有一石室，名宾波罗窟，佛食后常于此坐禅。又西行五六里，山北阴中有一石室，名车帝。佛泥洹后，五百阿罗汉结集经处。出经时，铺三空座，庄严校饬，舍利弗在左，目连在右。五百数中少一阿罗汉。大迦叶为上座。时阿难在门外不得入。其处起塔，今亦在。搏山亦有诸罗汉坐禅石窟甚多。出旧城北东下三里，有调达石窟。离此五十步，有大方黑石。昔有比丘在上经行，思惟是身无常、苦，空，不得净观，厌患是身，即提刀欲自杀。复念世尊制戒不得自杀。又念虽尔，我今但欲杀三毒贼。便以刀自刎。始伤，再得须陀洹，既半得阿那含，断已成阿罗汉果，般泥洹。 

　　从此西行四由延，到伽耶城，城内亦空荒。复南行二十里，到菩萨本苦行六年处，处有林木。从此西行三里，到佛入水洗浴，天按树枝得攀出池处。又北行二里，得弥家女奉佛乳糜处。从此北行二里，佛于一大树下石上，东向坐食糜。树、石今悉在，石可广长六尺，高二尺许。中国寒暑均调，树木或数千岁，乃至万岁。 

　　从此东北行半由延，到一石窟。菩萨入中，西向结跏趺坐。心念：“若我成道，当有神验。”石壁上即有佛影现，长三尺许，今犹明亮。时天地大动，诸天在空中白言：“此非过去、当来诸佛成道处，去此西南行，减半由延，贝多树下，是过去、当来诸佛成道处。”诸天说是语已，即便在前唱导，导引而去。菩萨起行，离树三十步，天授吉祥草，菩萨受之。复行十五步，五百青雀飞来，绕菩萨三币而去。菩萨前到贝多树下，敷吉祥草，东向而坐。时魔王遣三玉女从北来试，魔王自从南来试，菩萨以足指按地，魔兵退散，三女变老。自上苦行六年处，反此诸处，后人皆于中起塔立像，今皆在。佛成道已，七曰，观树受解脱乐处；佛于贝多树下东西经行七曰处。诸天化作七宝屋供养佛七曰处；文鳞盲龙七曰绕佛处；佛于足拘律树下方石上东向坐，梵天来请佛处；四天王奉钵处；五百贾客授麨蜜处；度迦叶兄弟师徒千人处，此诸处亦起塔。佛得道处有三僧伽蓝，皆有僧住。众僧民户供给饶足，无所乏少。戒律严峻，威仪、坐起、入众之法，佛在世时圣众所行，以至于今。 

