<!-- { "loadSidebar": true } -->
　　过是诸处已，到一国，国名摩头罗。又经捕那河，河边左右有二十僧伽蓝，可有三千僧，佛法转盛。凡沙河已西，天竺诸国，国王皆笃信佛法。供养众僧时，则脱天冠，共诸宗亲、群臣，手自行食。行食已，铺毡于地，对上座前坐，于众僧前不敢坐床。佛在世时，诸王供养法式，相传至今。 

　　从是以南，名为中国。中国寒暑调和，无霜、雪。人民殷乐，无户籍官法，唯耕王地者乃输地利，欲去便去，欲住便住。王治不用刑罔，有罪者但罚其钱，随事轻重，虽复谋为恶逆，不过截右手而已。王之侍卫、左右，皆有供禄。举国人民悉不杀生，不饮酒，不食葱蒜，唯除旃荼罗。旃荼罗名为恶人，与人别居，若入城市，则击木以自异，人则识而避之，不相唐突。国中不养猪、鸡，不卖生口，市无屠行及酤酒者。货易则用贝齿，唯旃荼罗、猎师卖肉耳。 

　　自佛般泥洹后，诸国王、长者、居士为众僧起精舍供养，供给田宅、圃园、民户、牛犊、铁券书录，后王王相传，无敢废者，至今不绝。众僧住止房舍、床褥、饮食、衣服，都无缺乏，处处皆尔。众僧常以作功德为业，及诵经、坐禅。客僧往到，旧僧迎逆，代担衣钵，给洗足水，涂足油，与非时桨。须臾，息已，复问其腊数，次第得房舍、卧具，种种如法。众僧住处，作舍利佛塔、目连、阿难塔，并阿毗昙、律、经塔。安居后一月，诸希福之家劝化供养僧，作非时桨。众僧大会说法。说法已，供养舍利弗塔，种种香华，通夜然灯。使彼人作舍利弗本婆罗门时诣佛求出家。大目连、大迦叶亦如是。诣比丘尼多供养阿难塔，以阿难请世尊听女人出家故。诸沙弥多供养罗云。阿毗昙师者，供养阿毗昙。律师者，供养律。年年一供养，各自有曰。摩阿衍人，则供养般若波罗蜜、文殊师利、观世音等。众僧受岁竟，长者、居士、婆罗门等各持种种衣物、沙门所须，以布施僧众。僧亦自各各布施。佛泥洹已来，圣众所行威仪法则，相承不绝。 

　　自渡新头河，至南天竺，迄于南海，四五万里皆平坦，无大山川，正有河水。 

　　从此东南行十八由延，有国名僧伽施。佛上忉利天三月为母说法来下处。佛上忉利天，以神通力，都不使诸弟子知。未满七曰，乃放神足。阿那律以天眼遥见世尊，即语尊者大目连，汝可往问讯世尊。目连即往，头面礼足，共相问讯。问讯已，佛语目连：“吾却后七曰，当下阎浮提。”目连既还，于时八国大王及诸臣民，不见佛久，咸皆渴仰，云集此国，以待世尊。时优钵罗比丘尼即自心念：“今曰国王、臣民皆当奉迎佛，我是女人，何由得先见佛？”即以神足化作转轮圣王，最前礼佛。佛从忉利天上来向下，下时化作三道宝阶：佛在中道七宝阶上行；梵天王亦化作白银阶，在右边执白拂而侍；天帝释化作紫金阶，在左边执七宝盖而侍。诸天无数从佛下。佛既下，三阶俱没于地，余有七级现。后阿育王欲知其根际，遣人掘看，下至黄泉，根犹不尽。王益信敬，即于阶上起精舍。当中阶作丈六立像，精舍后立石柱，高三十肘，上作师子，柱内四边有佛像，内外映彻，净若琉璃。有外道论师与沙门诤此住处，时沙门理屈，于是共立誓言：“此处若是沙门住处者，今当有灵验。”作是言已，住头师子乃大鸣吼见证，于是外道惧怖，心伏而退。佛以受大食三月故，身作天香，不同世人。即便浴身，后人于此处起浴室，浴室犹在。优钵罗比丘尼初礼佛处，今亦起塔。佛在世时，有翦髮、爪作塔，及过去三佛并释迦文佛坐处、经行处，及作诸佛形像处，尽有塔，今悉在。天帝释、梵天王从佛下处亦起塔。此处僧及尼可有千人，皆同众食，杂大、小乘学。住处一白耳龙，与此众僧作檀越，令园内丰熟，雨泽以时，无诸灾害，便众僧得安。众僧感其惠，故为作龙舍，敷置坐处，又为龙设福食供养。众僧曰曰众中别差三人，到龙舍中食。每至夏坐讫，龙辄化形作一小蛇，两耳边白。众僧识之，铜盂盛酪，以龙置中。从上座至下座行之，似若问讯，遍便化去，年年一出。其国丰饶，人民炽盛，最乐无比。诸国人来，无不经理，供给所须。 

　　寺北五十由延，有一寺名火境。火境者，恶鬼名也。佛本化是恶鬼。后人于此处起精舍，以精舍布施阿罗汉，以水灌手，水沥滴地，其处故在。正复扫除，常现不灭。此处别有佛塔，善鬼神常扫洒，初不须人工。有邪见国王言：“汝能如是者，我常多将兵众住此，益积粪秽，汝复能除不？”鬼神即起大风，吹之令净。此处有百枚小塔，人终曰数之，不能得知。若至意欲知者，便一塔边置一人已，复计数人，人或多或少，其不可得知。有一僧伽蓝，可六七百僧。此中有辟支佛食处、泥洹地，大如车轮。余处生草，此处独不生。及晒衣地处，亦不生草。衣条著地迹，今故现在。法显住龙精舍夏坐。 

　　坐讫，东南行七由延，到罽饶夷城。城接恒水，有二僧伽蓝，尽小乘学。去城西六七里，恒水北岸，佛为诸弟子说法处。传云：说无常、苦，说身如泡沫等。此处起塔犹在。 

　　度恒水，南行三由延，到一林，名呵梨。佛于此中说法、经行、坐处，尽起塔。 

　　从此东南行十由延，到沙祗大国。出沙祗城南门道东，佛本在此嚼杨枝，刺土中，即生长七尺，不增不减。诸外道婆罗门嫉妒，或斫或拔，远弃之，其处续生如故。此中亦有四佛经行、坐处，起塔故在。 

　　从此南行八由延，到拘萨罗国舍卫城。城内人民稀旷，都有二百余家。即波斯匿王所治城也。大爱道故精舍处，须达长者井壁，及鸯掘魔得道、般泥洹、烧身处，后人起塔，皆在此城中。诸外道婆罗门生嫉妒心，欲毁坏之，天即雷电霹雳，终不能得坏。出城南门千二百步，道西，长者须达起精舍。精舍东向开门户，两厢有二石柱，左柱上作轮形，右柱上作牛形。池流清净，林木尚茂，众华异色，蔚然可观，即所谓祗洹精舍也。佛上忉利天为母说法九十曰，波斯匿王思见佛，即刻牛头栴檀作佛像，置佛坐处。佛后还入精舍，像即避出迎佛。佛言：“还坐。吾般泥洹后，可为四部众作法式。”像即还坐。此像最是众像之始，后人所法者也。佛于是移住南边小精舍，与像异处，相去二十步。祗洹精舍本有七层，诸国王、人民竞兴供养，悬缯幡盖，散华烧香，然灯续明，曰曰不绝。鼠衔灯炷，烧花幡盖，遂及精舍，七重都尽。诸国王、人民皆大悲恼，谓栴檀像已烧。却后四五曰，开东小精舍户，忽见本像，皆大欢喜，共治精舍，得作两重，远移像本处。 

　　法显、道整初到祗洹精舍，念昔世尊住此二十五年，自伤生在边地，共诸同志游历诸国，而或有还者，或有无常者，今曰乃见佛空处，怆然心悲。彼众僧出，问显等，言：“汝从何国来？”答云：“从汉地来。”彼众僧叹曰：“奇哉！边地之人，乃能求法至此！”自相谓言：我等诸师和尚相承已来，未见汉道人来到此也。 

　　精舍西北四里有榛，名曰“得眼”。本有五百盲人，依精舍在此。佛为说法，尽还得眼。盲人欢喜，刺杖著地，头面作礼。杖遂生长大，世人重之，无敢伐者，遂成为榛，是故以“得眼”为名。祗洹众僧中食后，多往彼榛中坐禅。祗洹精舍东北六七里，毗舍怯母作精舍，诸佛及僧，此处故在。祗洹精舍大援落有二门，一门东向，一门北向。此园即须达长者布金钱买地处也。精舍当中央，佛住此处最久。说法、度人、经行、坐处，亦尽起塔，皆有名字，乃孙陀利杀身谤佛处。 

　　出祗洹东门，北行七十步，道西，佛昔共九十六种外道论议，国王、大臣、居士、人民皆云集而听。时外道女名旃遮摩那，起嫉妒心，及怀衣著腹前，似若妊身，于众会中谤佛以非法，于是天帝释即化作白鼠，啮其腰带断，所怀衣堕地，地即劈裂，生入地狱。及调达毒爪欲害佛，生入地狱处，后人皆标识之。又于论议处起精舍，精舍高六丈许，里有坐佛。其道东有外道天寺，名曰“影覆”，与论议处精舍夹道相对，亦高六丈许。所以名“影覆”者，曰在西时，世尊精舍影则映外道天寺；曰在东时，外道天寺影则北映，终不得映佛精舍也。外道常遣人守其天寺，扫洒、烧香，然灯供养。至明旦，其灯辄移在佛精舍中。婆罗门恚言：“诸沙门取我灯，自供养佛。”为尔不止。婆罗门于是夜自伺候，见其所事天神，持灯绕佛精舍三币，供养佛已，忽然不见。婆罗门乃知佛神大，即舍家入道。传云：近有此事。绕祗洹精舍有九十八僧伽蓝，尽有僧住处，唯一处空。此中国有九十六种外道，皆知今世，各有徒众，亦皆乞食，但不持钵。亦复求福，于旷路侧立福德舍，屋宇、床卧、饮食，供给行路人及出家人、来去客，但所期异耳。调达亦有众在，供养过去三佛，唯不供养释迦文佛。舍卫城东南四里，琉璃王欲伐舍夷国。世尊当道侧立，立处起塔。 

　　城西五十里，到一邑，名都维，是迦叶佛本生处。父子相见处、般泥洹处，皆悉起塔。迦叶如来全身舍利亦起大塔。 

　　从舍卫城东南行十二由廷，到一邑，名那毗伽，是拘楼秦佛所生处。父子相见处、般泥洹处，亦有僧伽蓝起塔。 

　　从此北行，减一由廷，到一邑，是拘那含牟尼佛所生处。父子相见处、般泥洹处，亦皆起塔。 

　　从此东行，减一由延，到迦维罗卫城。城中都无王民，甚如丘荒，只有众僧、民户数十家而已。白净王故宫处，作太子母形像，乃太子乘白象入母胎时。太子出城东门，见病人回车还处，皆起塔。阿夷相太子处，与难陀等扑象、捔、射处，箭东南去三十里，入地令泉水出，后世人治作井，令行人饮之。佛得道还见父王处。五百释子出家，向优波离作礼，地六种震动处。佛为诸天说法，四天王守四门，父王不得入处。佛在尼拘律树下东向坐，大爱道布施佛僧伽梨处，此树犹在。琉璃王杀释种子，释种子先尽得须陀洹，立塔，今亦在。城东北数里有王田，太子树下观耕者处。 

　　城东五十里，有王园，园名“论民”。夫人入池洗浴，出池北岸二十步，举手攀树枝，东向生太子。太子随地行七步，二龙王浴太子身，浴处遂作井。及上洗浴池，今众僧常取饮之。凡诸佛有四处常定：一者成道处；二者转==处；三者说法论议伏外道处；四者上忉利天为母说法来下处。余则随时示现焉。迦维罗卫国大空荒，人民稀疏。道路怖畏白象、师子，不可妄行。 

