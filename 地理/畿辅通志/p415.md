<!-- { "loadSidebar": true } -->
　之佳作也其与李贺同时有刘枣强焉所有歌诗十



　首其美丽恢赡自贺外世莫得比坟去襄阳郭五里
　曰柳子闗襄之人只知有浩然墓不知有先生墓恐
　百岁之后埋灭而不闻与荆棘凡骨溷日休幸存摭
　实録之呜呼先生之官卑不称其德宜加私谥然枣
　强之号世已美矣故不加焉是为刘枣强碑
　宋
　　重修北岳庙碑　　　　　　　　王禹偁
　臣闻元气胚胎结为山岳幽灵肸飨降为神祗矧乎
　地属阴方位居水德于八卦在坎于四时为冬固阴
　冱寒万物之所藏伏早生晚熟五谷之所蕃滋帝尧
　开唐国之封大禹奠冀州之域厥有巨鎭兹惟恒山
　却雁塞以标雄压龙荒而挺秀天官画野势当昴毕
　之星易象流形名叶雷风之兆下斡坤轴高摩斗魁
　土俗粹灵登神仙者七十户岁时祈祷置祠祝者九
　十人藏简子之宝符产昌容之蓬蔂足抵长城之窟
　影连大漠之墟积厚穷阴出云见怪雪霜风雨潜施

　及物之功泰华嵩衡共揭叅天之势亶是阴隲孰无
　主张洪惟岳神受命上帝代南赵北我实主之福善
　祸淫人皆仰止名载乎祀典德加乎生民视秩于公
　遵周制也列爵为王肇唐室也既奉时祀亦穰天灾
　凡水旱疠疫之禳玉帛牲牷之事必有昭报诞符至
　诚歴代奉之其来尚矣我法天崇道皇帝之抚运也
　天祚明德民懐有仁括禹画于无垠化尧封于比屋
　文德丽星辰之象武功彰雷电之威然犹宵旰临民
　焦劳克己师虞舜之无怠法文王之犹勤于是庶政
　交修百神蠲洁毕宫室而崇庙貎菲饮食而厚牲醪
　坠典无文我能具举矧兹阴岳固有徽章亟命有司
　维新大壮乌台御史持节庀材黄门贵人鸠工藏事
　楩柟杞梓以云集绳墨斧斤而子来五材实繁百堵
　皆作乃复堂殿乃兴廊庑门闗有翼阶陛斯隆绣栭
　云楣互矅烟霞之色璇题藻井交含日月之光旌旗
　衣服昭其文簠簋笾豆陈其数能事毕矣神功焕然



　不  揆日之期再耸凌云之势于是戒尸祝命使臣
　我将落之神用至止愿飨惟馨之奠永安不测之灵
　三献具而礼成八音和而神降溪云拂槛如绛节以
　翻空山溜檐误鸣珂之振响介尔繁祉庇吾边民
　况犷俗之未平冀阴兵而助顺或示之祸福革彼豺
　狼之心或鼓以雷霆剿其豕蛇之类然后雨我禾黍
　洁尔粢盛铸农器而毁戈鋋洊兴多稼耕边田而饱
　士卒永乐丰年况今将相叶谋人神共忿岂使韩昌
　张猛刑白马而登东山将令去病卫青取天山而踰
　北海何往不利无谋不臧尚思韩绛之言更鉴王悝
　之策安民和众契天地以为心含垢匿瑕谅神明之
　降鉴伫灵台之偃栢备法驾以省方千年南面之尊
　永和高枕十月北廵之礼尽举彛章辑五瑞于公侯
　问百年之耆艾燔柴奠玉如西岳之礼容陈诗观风
　察北方之哀乐声名文物以咸备律度量衡而必同
　升中于絶巘之前肆觐于重峦之下起白云而表瑞

　何止岱宗呼万岁以效灵岂惟嵩岳而已哉臣沐浴
　皇泽优游紫垣惭非掷地之才有玷他山之石谨为
　铭曰节彼恒山峻极于天崛起万仞生乎一拳摩空
　戛汉控赵排燕人皆仰止神或凭焉明明岳神上帝
　所授不骞不崩可大可久其谁祭之皇宋哲后其谁
　尸之中山郡守聿新斯庙诏祠尔神齐泰山兮等梁
　甫并亭亭兮接云云飞英声而腾茂实握干符而阐
　坤珍千龄兮万祀永昭德于吾君
　　澶州灵津庙碑　　　　　　　　孙　洙
　熙宁十年秋大雨霖河洛皆溢浊流汹涌初懐孟津
　浮梁又北注汲县南泛胙城水行城上高出民屋东
　郡左右地最廹隘土尤疏恶七日乙丑遂大决于曹
　村下埽先是积年稍背去吏惰不楗积不厚主者
　乂多以埽卒给它役在者十纔一二事失备豫不
　复可补塞堤南之地斗絶三丈水如覆盎破缶从空
　而下壬申澶渊以河絶流闻河既尽徙而南广深莫



　测拆岸东汇于梁山张泽泺然后别为二一合南
　清河以入于淮一合北清河以入于海大川既盈小
　川皆溃积潦猥集鸿洞为一凡灌郡县九十五而濮
　齐郓徐四州为尤甚壊官亭民舍巨数万水所居地
　为田三十万顷天子哀悯元元为之旰食初遣公府
　掾往俾之循视又遣御史往委之经制虚仓廪开府
　库以振救之徙民所过无得呵吏谨视遇不使失职
　假官地予民使之耕而民不至于大转徙质私牛于
　官贷之钱而牛不至于尽杀食其蠲除约省劳来安
　集凡以除民疾苦其事又数十然后人得不于死
　亡矣天子乃与公卿大夫议塞河初献计者有欲因
　其南溃顺水所趋筑为堤河输入淮海天子按图书
　凖地形览山河视水势以谓河所泛溢绵地数州其
　利与害可不熟计今乃欲捐置旧道创立新防弃已
　成而就难冀惮暂费而甘长劳夹大险絶地利使东
　土之民为鱼鳖食谓百姓何国家之事固有费而不

　可省劳而不获已者也天赞圣意圣与神谋诏以明
　年春作始修塞乃命都水吏考事期审功用计徒庸
　程畚筑峙糇粮伐薪石异时治河皆户调揵民多贱
　鬻货产巧为逃匿上虑人习旧常而胥动以浮言也
　先期戒转运使明谕所部告之以材出于公秋毫无
　以烦民然后民得安堵矣物或阙供皆厚价和市材
　须徙运皆官给僦费唯是丁夫古必出于民者乃赋
　诸九路而以道里为之节适凡郡去河颇远者皆免
　其自行而听使输钱以雇更则众虽费可不至于甚
　病而役虽劳可不至于甚疲矣材既告备矣工既告
　聚矣明年立号元丰天子遣官以牲玉祭于河而以
　闰正月丙戍首事方河盛决时广六百歩既更冬春
　益侈于两涘之间遂踰千歩始于东西签为堤以障
　水又于旁侧开为河以脱水疏渠为鸡距以酾水横
　木为锯牙以约水然后河稍就道而人得奏功矣既
　左右堤疆而下方益　缺 　矣初仞河深得一丈八尺白



　水深至百一十尺奔流悍甚薪且不属士吏失色主
　者多病置闻请调急夫尽彻诸埽之储以佐其乏天
　子不得已为调于旁近郡俾得蠲来岁春夫以纾民
　又以广固壮城卒数千人往奔命悉发近埽积贮又
　斥所蓄荐食藁数十万以赴之诏切责塞河吏于是
　人益竭作吏亦毕力俯瞰回渊重緷九埽而夹下之
　四月丙寅河槽合水势颇却而埽下湫流尚驶堤若
　浮寓波上万众环视莫知所为先是运使创立新意
　制为横埽之法以遏絶南流至是天子犹以为意屡
　出细札宣示方畧加精致诚潜为公祷祥应感发若
　有灵契五月甲戍朔新堤成河忽自定武还北流奏至羣
　臣入贺告郊庙劳飨官师遂大庆赐自督帅而下
　至于勤事小吏颁器币各有差第功为三品各以次
　增秩焉濮齐郓徐四州守臣以立堤救水城得不没
　皆赐玺加奬吏卒自下揵至竣事而归凡特支库钱
　者四初天子闵徒之遘疠者连遣太医十数軰往救

　治之以车载药而行春尚寒赐以襦袍天初暑给以
　台笠人悦致力用忘其劳于是又命籍其物故者厚
　以分其家逃亡者听自出以贯编户乘急出夫者
　蠲春徭一岁有半仁沾而恩洽矣自役兴至于堤合
　为日一百有九丁三万官健作者无虑十万人材以
　数计之为一千二百八十九万费钱米合三十万堤
　百一十有四里诏名埽曰灵平立庙曰灵津归功于
　神也方天子忧埽初合未固水道内讧上下惴恐俄
　有赤蛇游于埽上吏置蛇于盆祝而放之蛇亡而河
　塞天子闻而异之命褒神以显号而颁领于祠官曲
　加礼焉有诏臣洙作为庙碑以明着神贶臣洙窃迹
　汉唐而下河决常在曹卫之域而列圣以来泛澶渊
　为尤数虽时异患殊而成功则一然必旷岁歴年穷
　力殚费而后仅有克济固未有洪流横溃经费移徙
　不踰二年一举而能塞者也何则孝武瓠子甚可患
　也考今所决适直其地而害乂逾于此焉然宣房之



　塞远逾三十年费累亿万计乃至于天子亲临沉玉
　从官咸使负薪作为歌诗深自郁悼其为艰久亦己
　甚矣视往揆今则知圣功莫大闳远古未有也呜呼
　河之为利害大矣功定事立夫岂易然哉主吏诚能
　揆明诏规永图不茍务裁费径役以日为功而使官
　无旷职卒无乏事缮治废堤常若水至庶几河定民
　安无决滥之患矣臣洙既奉诏为庙金石刻因得述
　明天子所以御灾捍患计深虑远独得于圣心而成
　是殊尤絶迹遂及治河曲折在官调度与夫大小献
　力内外协心概见其畧使后世有考焉臣洙谨拜手
　稽首而献文曰浑浑河源导自积石逆折而东久辄
　羡溢维古神禹行水地中顺其所适不为防墉降及
　战国濒齐赵魏陂障以流与水争地酾为之渠利用
　灌溉水无所由因子为败由汉迄今千三百岁出地
　而行患乂滋大明明天子缵尧禹服恩均蛮貊泽润
　草木丁巳孟秋淫雨漏河河徙而南千里涛波天子

　曰咨水实儆予勤民之力其得已乎申命郡司鸠材
　庀工上志先定庶言则同人乐输费吏罔遗力圣诚
　感通河即顺塞巨野既潴淮泗既道川无狂澜民得
　烝罩东土其人徐方复宁芒芒原隰既夷且平水所
　渐地更为沃野人恣田牧施及牛马三宁士女相与
　歌呼微我圣功人其为鱼四郡守臣舞蹈上章微我
　圣功城其为隍帝厘山川鱼兽咸若万方归之如水
　赴壑凡厥士吏迨及庶民其谨视烝徒孔勤维是
　汤河作固京室在庭靡思圣独前识九攸叙六府
　允修丕冒日出覃被海陬归尔神落此新庙春秋
　承祀以祈灵保臣洙作颂本原休功刻是乐石摅之
　无穷



钦定四库全书
　畿辅通志卷一百七
　　碑
　元
　　大学士窦公神道碑　　　　　　王　盘
　至正十七年秋七月十有二日昭文馆大学士正议
　大夫窦公以疾薨于京师讣闻上深悼惜赙恤其家
　甚厚皇太子送楮币二千缗以供葬事以是年十一
　月庚戌日葬于广平府肥乡县兴教乡之先茔皇太
　子令命翰林学士王盘定撰碑文盘谨按行状公
　讳杰字汉卿世为广平府肥乡县人其先出汉大司
　空融世代绵逺无谱牒可征不能纪其世次逺近曽
　祖亨值金正隆间料民为兵以丁力富强被选为签
　军之家乡人遂以签军目之祖荣父思隐德不耀公
　幼好学善读儒书叔祖旺为郡功曹掾充执事权家
　门荣润亦欲使公改业公曰趋近利而弃逺图非计



　也不若仍旧卒不改年二十值国朝兵南下亲属亡
　没家业荡尽惟余一身暮夜潜出收亲属之可识者
　埋瘗讫即南走渡河依母党吴氏居三年有清流河
　医者王氏妻以其女且授公以方脉之术公由是生
　理赡足平昔义理之学得所养而日进及河南破又
　丧其家由陈走蔡由蔡渡淮至德安府孝感县令谢
　宪子者一见如故交遂馆于其家日相与讲明伊洛
　程张义理之学比之在北方时又益精切矣朝命
　招收三教公应募北来遂得复归乡里更其旧名曰
　黙字子声乡人问学者接踵道誉益重是时上在潜
　邸闻其贤将召之使者持教令至恐公韬晦先使公
　之友人以私意徃见使者服蹑其后公不得已乃
　出拜命有司即日赍遣就道既至入见上问以治道
