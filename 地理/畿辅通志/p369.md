<!-- { "loadSidebar": true } -->
　民者常以教民孝悌忠信为急务通州之官能用意
　于庙学不敢后庶几不愧古良牧之政矣州长名索

　吉吉达其官承直李侯名额森其官承事在州多惠
　政通民便之初榆河之西有闲田钦依至元三十一
　年诏拨隶州学后运官夺取造庐舍而私其僦利
　齐贤愬于官戸部礼部暨监察御史直其说以畀州
　学如初今齐贤又以余暇率所辖三河县之民修其
　县之庙学槩可书也
　　崇文阁碑记　　　　　　　　　吴　澄
　国朝以神武定天下我世祖皇帝以武之不可偏尚
　也广延四方耆硕之彦与共谋议遂能禆赞皇猷修
　举百度文治浸浸兴焉中统间命儒臣教胄子至元
　间备监学官成宗皇帝光绍祖烈相臣哈喇哈逊钦
　承上意作孔子庙于京师御史台言胄子之教寄寓
　官舍隘陋非宜奏请孔庙之西营建国子监学以御
　史府所贮公帑充其费逮至仁宗皇帝文治日隆佥
　谓监学椟藏经书宜得重屋以庋有复令台臣办
　集其事乃于监学之北构架书阁阁四阿檐三重度



　以工师之引其崇四常有一尺南北之深六寻有竒
　东西之广倍差其深延佑四年夏经始六年冬绩成
　材木瓦甓诸物之直工役饮食之费一皆出御史府
　雄伟壮丽焕然增监学之辉名其阁曰崇文英宗皇
　帝讲行典礼贲饬太平文治极盛矣台臣请勒石崇
　文阁下用记告成之岁月制命辞臣撰文臣澄次当
　执笔今上皇帝丕纂圣绪动遵世祖成宪于崇儒重
　道惓惓也泰定元年春诞降俞音国子监立碑如台
　臣所奏臣澄谨録所撰文以进臣闻若古有训戡定
　祸乱曰武经纬天地曰文武之与文各适所用然戡
　定祸乱用于一时而已经纬天地则亘古亘今不可
　无也何也日月星辰天之文也山川草木地之文也
　人文与天地相为经纬则亦与天地相为长久而可
　一日无也哉我世祖怱怱用武日不暇给而汲汲崇
　文惟恐或后此其髙识深虑度越百王宏规逺范垂
　示万世以为圣子神孙法程夫岂常人所能测知葢

　创业之初非武无以弭乱守成之后非文无以致治
　武犹毒药之治病病除即止文犹五谷之养生无时
　可弃也有文治之君必有文治之臣文治之臣茍非
　教习之有其素彼亦惘然孰知文之所以为文者故
　建学以兴文教畅文风涵育其人将与人主共治也
　斯文也小而修身齐家大而治国平天下言动之仪
　伦纪之叙事物理义之则礼乐刑政之具凡灿然相
　接焕然可述皆文也古圣贤用世之文载在方册不
　考古人之所以用世不知今日之所以为世用者也
　然则圣朝之崇文岂虚为是名也哉阁之所庋古圣
　贤之文也立之师使之以是而教设弟子员使之以
　是而学教之而成学之而能则游居监学者济济然
　彬彬然人人闲于言动之仪詧于伦纪之叙博通乎
　事物理义之则详究乎礼乐刑政之具他日辅翊吾
　君跻一世文治于尧舜三代之盛由此而选也夫如
　是其可谓不负圣天子崇文之明命休德已若夫不



　能潜心方册真有得于古圣贤之所谓文而涉猎乎
　浅末炫耀乎葩华曾是以为文乎上之所崇下之所
　以为世用者葢不在是
　　大都东岳仁圣宫碑记　　　　　吴　澄
　天子祭天下名山岳为众山之宗岱又诸岳之宗也
　东岳泰山之有祠宜矣而古今祠祭礼各不同岳者
　地祇也祭之以坛壝而弗庙五岳四渎立庙自拓
　氏始当时惟总立一庙于桑干水之阴逮唐乃各立
　一庙于五岳之麓若东岳泰山之庙徧天下则肇于
　宋氏之中叶古者祭五岳之礼视三公葢天者帝也
　地者后也诸神诸祇皆帝后之臣也天之日月地之
　岳渎臣之最贵者三公为臣之极品故祭之礼与公
　齐等祭之秩次如公而非以公爵爵之也唐先天开
　元间谓汉以来王亦爵也位公之右于是封岳祇而
　爵之曰王宋大中祥符间致隆岳祠犹以王爵为未
　崇极于是尊岳祇而号之曰帝意在乎尊之而已礼

　之可不可有不暇计吁咈哉若神僭窃同天地所以
　起大贤之慨也既庙之又爵之既爵之又像之地祇
　而肖像若人焉至于今莫之或改也我世祖皇帝平
　一海内制作之事未遑尚仍前代之旧东岳旧号天
　齐仁圣复加新号曰大生郡县并如金宋时有庙以
　祭东岳大都新筑规模宏逺祖社朝市庙学官署无
　一不备独东岳庙未建元教大宗师张开府留孙职
　掌祷祠晨夕亲密钦承上意买地城东拟建东岳庙
　事既彻闻仁宗命政府庀役开府辞曰臣愿以私钱
　为之倘费国财劳民力非臣之所以効报也上益加
　赏遂勅有司持毋得阻挠方将涓吉鸠工而开府
　遽厌世嗣宗师吴特进全节深念师志未毕竭心经
　营不惜劳费于壬戌春成大殿成大门于癸亥春成
　四子殿成东庑西庑神像各如其序鲁国大长公主
　捐资构后寝勅赐庙额曰仁圣宫特进以书来请记
　予观先开府之报上恩今特进之继师志忠敬出于



　一诚其美可书也而余因及古今祠祭循习之由以
　俟议礼者之讨论方今袭累朝积德之余际百年兴
　礼之会明圣在上仁贤布列必将追复二帝三王之
　懿尽革魏唐金宋之驳其于东岳也礼以地祗而不
　人其像尊比三公而不帝其号兆之如四望而不屋
　其祠县于其方岳而不偏祠于郡县夫如是虽元
　圣复生必无曾泰山不如林放之叹乗太平之基新
　一代之典昭示万世之法程斯其时矣何幸吾身亲
　见之哉
　　清圣庙记　　　　　　　　　　马祖常
　大元建国全燕以御华夏永平为甸服股肱郡至元
　十有八年世祖皇帝甫平江南五岁矣即裹干戈放
　马牛而不用大召名儒修礼乐之事勅有司咸秩无
　文于是永平郡臣以其邦为孤竹旧壤伯夷叔齐兄
　弟让国之所也列状以请大臣以闻上曰其令代言
　为书命以褒之谥曰清惠仁惠于今又五十年矣郡

　臣前后又不知几许人矣兹者某年某官等乃状上
　书曰郡境庙像清惠仁惠之神岁无牲牢祭品不备
　领祀无官尚书秩宗有礼有义谨以告其日会太常
　议制白丞相府符下永平曰夷齐求仁得仁庙食固
　宜岁春秋蠲吉具仪有司行事符具署矣乃重白丞
　相府以孟子称伯夷圣之清孤竹其宗国也今既像
　设而庙食之宜以清圣颜庙丞相府佥曰允哉呜呼
　大道之郁也则民乌得而知古焉士葢有一二世不
　知其传者大道之彰也则民不识金革战斗之暴内
　则有父子夫妇相与饰于礼节外则有官师之教朋
　友之交相与讲于古岂独知己之所传又知当世之
　名世者而传之是则永平之人遭逢国家之隆而沐
　浴大道之彰也吾将见行者让途耕者让畔学士相
　让于俎豆工商相贷以器货而市价不二矣推本我
　世祖皇帝教化之意顾不由此与邦之人尚砺其志
　而施于行哉毋徒神之而已也



　　京畿都漕运使善政记　　　　　虞　集
　国初运外郡之粟以实京师数日以广大江以南浮
　海而至者岁以数百万石计公府之储偫官府之廪
　稍宿卫之共亿以及京城游食之民其用至伙而所
　系甚重者也舟车之输载士卒之任负数经转输而
　至于京师者则有京畿都漕运使司以总之所领仓
　凡三十二一仓之官或五人或四人三人槩仅百员
　役于仓而食禄于官者又若干人自流选而来为是
　官者出纳之事稍弗加谨折阅陷失有倾家辱身而
　不足以补之者是故朝廷常优之始授则增其秩终
　更则减其资葢念其重难也然而使之无失而得善
　去者则槩系于司漕者之得人矣至顺二年秋千斯
　仓使汪埙等来言于史官求文以颂运使扎萨克公程
　公与今运使刘公之徳其言曰扎萨克公之为使也出
　令曰凡仓之守吏日守其局以谨出纳非运司有征
　召之事毋敢至运司又曰凡运司之胥吏皁隶不得

　辄至仓所其负米于坝而入仓也关防有法役夫无
　所容弊故其米皆完好而不杂其出纳也务为均平
　收支之数有所勘会止从本司揭帖图帐申报无烦
　文也葢仓庾之所患者收支已不得其精凿其支也
　又疲于供应而皁隶百色之需挟上官而来干者纷
　然终日则不得不窃赢余以应需求日久月深其耗
　多矣今运官絶公吏之扰简奔走之劳善出纳之法
　列官于是者始得以效其奉公之实而无旷官之罪
　焉扎萨克公断以定见程公善相之刘公善继之此某
　等数十百人所以感激不忘愿刻石纪善且以垂其
　法于后使来者之永克有济也噫朝廷之法详且尽
　矣其有不至者则奉行者之过也今京畿漕运之事
　三公克拯其弊纔数事耳而仓庾之受赐已如此其
　经营之密调度之大属吏有不得尽知者尚多矣乎
　夫万仞之堤或溃于蝼蚁千石之水或涸于漏巵诸
　公之政乃得禁皁隶之侵渔此谓所损者小而所益


　者大也为政者尚鉴此而慎之乎扎萨克公蒙古人
　自宿卫内廷除直省舍人厯中政院同佥判中政院
　事积官中大夫除隆祥总管府同知程公某地人今
　自运使除右司郎中又除淮东道肃政访使刘公
　青州人今在任余官则别立于碑阴云
　　魏宋两文贞公祠堂记　　　　　虞　集
　至大四年七月中山王公结自集贤直学士出守顺
　徳明年郡以治闻安居无事乃按传记而叹曰魏文
　贞公征巨鹿人宋文贞公璟沙河人今二邑隶顺徳
　则二公皆郡人守其土则祀其先民礼也于是作宫
　学宫东南考求当时衣冠之盛肖二公仪形而合祠
　焉郡人梁某苏某各以财来助司狱崔某学正杨某
　董其役以延佑元年二月告成泰定元年天子始开
　经筵王公在集贤侍读以经从幸上都集与在行间
　以祠事语集将篆诸石以识集曰治民者常示之以
　好恶乡背之正则民志一而事有所据特教之疏节

　耳而世犹迂之甚矣其不知本也天下之患常出于
　巽懦无耻巽懦者茍且无耻者无忌惮茍且而无忌
　惮人心始不可收而至于无所不至君子葢深忧之
　若二公者诚足以表厉振起于斯人哉唐有天下二
　百余岁莫治于贞观莫盛于开元之初一时名臣众
　多近代葢莫之及然而尚论刚正能谏诤有古大臣
　之风者则未有踰于二公者也茍以其事而论之魏
　公言聴谏从实终厥身而宋公在相位数年耳比其
　没也垂二十载不复更任柄要其得君行事诚不侔
　矣然而天下后世信之无二则固在于立志制行之
　相髙者乎夫二公之乡非有百里之逺也二公之相
　去非有异世之隔也邦人诵其事而知其徳岂一朝
　一夕之积而合祠之礼旷久未举固亦有待也邪昔
　者仁宗皇帝在御慨然闵习俗之弊于文法颓壊沦
　靡而莫之救乃出独断以图治凡所简常出不次
　一时作新之志贞观开元不足为也乡使有若二公



　者出乎其间则气类之合风节所厉庶几少答圣明
　之万一乎始王公受知仁宗于东宫及践大统而已
　在外服其祠二公也特因其职分之所得为而已迩
　者论经之余亦尝窃取二公言事之要而陈之辞之
　所达万不及一徒想见其遗风余烈之不可复作南
