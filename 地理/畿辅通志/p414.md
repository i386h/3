<!-- { "loadSidebar": true } -->
　里献筹一心忧国则知龙颜善将任人杰而不疑日
　角好谋叹敌国而强意回鹘者或曰獯狁或曰山戎
　五帝所不能臣三王所不能制前史载之悉矣暨薛
　延陀之败也酋帅圗黙圗率众欵塞太宗幸灵武纳
　降立回鹘部落置瀚海都督因我封殖遂雄北方肃
　宗之戡内难也叶以射鵰之士亲扈戎旌亦犹羌
　髳率师以翼周北貊枭骑以助汉既灭大憝乃酬厥

　功特拜叶司空岁赠缯二万疋厥后饰宗女以配
　之立宫室以居之其在京师也淫祠云构甲第棊布
　楝宇轮奂衣冠缟素交利者风偃挟邪者景附其翎
　侯贵种则被我文缋带我金犀悦和音厌珍膳蝎蠧
　上国百有余年既而桀骜无亲天命不佑僭侈极欲
　神道恶盈本国荐饥畜产耗半黠戛斯者因利乘便
　遂焚龙庭墟落萧条阴磷青荧今之乌介可汗亡逃
　失国窃号沙漠非我策命自为假王其来也弥漫阴
　山睥睨高阙元塞之下氛雾蔽天质贵主以前驱依
　大国而求援或丐我米糒救其饥人或邀我甲兵复
　其故地外虽柔服内有桀心因行人致辞征呼韩故
　事愿居光禄塞急保受降城其下有二郡曰赤心宰
　相讷木节多特赤心者天性忿鸷戎马尤盛初与召王
　威摩蘓首谋内附俄而负力怙气潜图厉阶为威摩
　蘓所招诱以俱谒可汗戮于帐下其众大溃东逼渔
　阳上乃赐公玺书授以方畧公以室韦悍亟之兵近



　我边鄙俾其侦逻且御内侵寻以征役不供为所
　败由是介马数万连亘幽陵伏精甲于松樠布穹庐
　于碛卤散若飞鸟止如长云火燎于原不可向迩公
　激义气以虹贯发精诚而石开竒计兵权密授髦隽
　乃命介弟仲至与裨将奉寰王如清左敌万李君
　庆张自荣高守素李志操率鋭兵三万建斾而前介
　胄雪照戈矛林植命以义殉壮由师直声隆隆而未
　泄欲逐逐而不食戢以听命严而有威公曰险道倾
　仄且驰且射敌兵所以无敌也致之平原勒以方阵
　我师可以逞志也于是据以莽平环以武刚首尾蛇
　伸左右翼张轻骑既合竒锋横骛如摧枯株如搏畜
　兎慑詟者弗取陆梁者皆降至侯王贵人计以千数
　然后尽众服听悉数系累谷静山空靡有孑遗橐駞
　駃騠风泽而散旃墙幕布野毕收马牛几至于谷
　量血殆同于川决径路宝刀祭天金人竒货珍器
　不可殚论乃命从事李周瞳驰传上奏又命牙门将

　周从玘继献戎俘皇帝受而劳之羣臣毕贺昔长平
　七征骠骑六举窦宪合氐羌之众陈汤城郭之兵
　或生灵减耗士马痛伤邀功救罪矫命专征然犹告
　类上帝荐功清庙顾视二汉不其恧欤以公威动蛮
　貊功在漏刻因命公为东面招抚回鹘使先是奚契
　丹皆有使监其国责以岁遗且为汉谋自回鹘啸
　聚靡不鸱张公命裨将石公绪等谕意两部戮回鹘
　八百人虽介子讨罪于龟兹班超声诛于鄯善未足
　俦也回鹘又遣宣门将军等四十七人诡辞结欢潜
　伺边隙公密赂其下尽得阴谋且欲驰入五原大驱
　余孽公逗留其使缓彼师期竟得人病马瘏缩衂而
　退挫鋭解纷翳公善计今乌济自絶皇泽莫敢近边
　并丁令以图安依康居而求活尽徙余种屈意黒车
　寄托远遁流离饥冻黒居亦倚其威重廹胁诸戎造
　谋籍兵解交质自谓约赍深入汉将取而未期渡
　幕轻留王师往而非利公以壮猷远御长计羁縻不



　偷避嫌之便终尽致敌之术将时动而得隽岂岁数
　而胜微矧乎明主仗将帅为爪牙视山戎为方
　猎猛敌不翫细娯非周宣无以成召虎之勋非汉宣
　无以听营平之计朂哉上将光我中兴公前后受降
　三万人特勒二人可汗姉一人都督外宰相四人其
　他侯王骑将不可备载王褒以日逐归徳称为人瑞
　班固以稽落荡大振天声孰若天子神武百蛮震
　慑乘其蹙困临以兵锋刈单于之旗纳休屠之附非
　万里之伐无三年之勤巍乎成功辉焯后代宜刻金
　石以鸿休铭曰大和之初赤气宵兴开成之末彤
　云暮凝异鸟南来灭之征北飙扫氛厥国土崩逼
　廹迁徙震我边鄙长蛇去穴奔鲸失水上都蓟门近
　连千里曾不畏天犹为骄子丐我边谷邀我王师假
　我一城建彼幡旗归计强汉郅支嫚辞狼顾朔野伏
　莽见羸鴈门之北羌戎杂处濈濈羣羊茫茫大卤纵
　其枭骑惊我牧圉暴若豺狼疾如风雨皇赫斯怒羽

　檄征兵谋如泉黙断乃雷声沉机变化动若神明沙
　漠之北无隠情渔阳突骑燕歌壮气赳赳元戎耽
　耽虎视金鼔誓众干旄蔽地爰命其弟属之大事翩
　翩飞将董我三军禀兄之制代师之勤威畧火烈敌
　马星分戈白日劔薄浮云天街之北旄头已落絶
　辔之野蚩尤未缚俾我元侯恢远畧取彼单于系
　之徽索阴山寝烽亭徼櫜弓万里昆吾九译而通蛮
　荒既同天子之功儒臣篆美刋石鸿
　　赞皇李公德政之碑　　　　　　贾　餗
　皇帝即位四年沧既平河朔无事方偃戢兵刃与
　人休息惟东郡地临讨伐之境岁积水旱之后罢劳
　之师始旋于奔命残耗之甿久困于烦役物力殚竭
　资用凶荒牧养之寄于是为急乃诏兵部侍郎赞皇
　公李德裕以检校户部尚书兼御史大夫出鎭兹土
　时公由浙右连帅以治行第一征复南宫既至未浃
　月乃膺是选择于是日对越明命抗斾遄征若决江



　汉以起焦涸至则究宣诏躬问痛疾俾人识皇泽
　吏识朝典军识法制俗知教化推心于万人之腹下
　令于流水之源怠则张而振之弊则扫而更之下车
　三日而新政兴渉旬而旧俗革周月而风偃三郡逾
　时而泽流四境期年而人和岁穰厥绩大成属蜀人
　新被蛮流散未复诏选天下诸侯威可训齐而惠
　可生殖者公又迁秩兵部尚书往鎭抚焉以遗爱之
　地所以扬丰碑而表异政也古今纪嘉绩咏去思者
　多矣大抵久于其位方显其迹舜典三载考绩仲尼
　亦曰三年有成子产相郑三年而国人始信次公居
　颖川前后八年而曰郡中逾治未有起积困之俗施
　难行之化劳来安集生聚教训未至朞岁而阐耀丕
　业流光洪声若是之速也公廉明刚健精力过人博
　以文雅济以经术发强开敏贯达吏事刃下无肯綮
　彀中无遁逃其治军也法令严而赏罚信阅实其籍
　修利其器征徤之勋守备之劳有一可追罔不甄宠

　除去姑息之弊刬革因循之政户庭无纪纲之仆营
　垒尽腹心之师尝称记曰军旅有礼则武功成故先
　之以礼谊传曰以不教民战是谓弃之故勤之以教
　习至夫烁金割革之程制耳目声气之容饰日省月
　试莫匪躬亲于是师徒感悦人百其武而政成乎戎
　旅矣其驭下也正其身以为表悬其令而莫犯守以
　画一提以宪章故百吏耸视郡职修举广汉之推功
　善而吏人称之不容口翁归以一警百而吏人皆改
　行自新与善惩违咸得其术而政行乎州邑矣其养
　人也拔其害本浚其利源安之而后劝功业之而后
　兴教苛役重赋人之所用明令以蠲之树艺畜牧生
　之所急躬劝以课之于是万井千闾感励恩隠若人
　人皆自其耳而道之也郡有渚田千顷葢上腴也先
　是种亩之入尽主兼并之家至则均其耕垦首及贫
　弱俾共其利而一其征诗曰恺悌君子人之父母恺
　以强教之悌以悦安之故流逋四归播殖满野化叹



　息愁恨为乐和之声而政洽乎甿庶矣其训俗也举
　先孝悌养先惸独敬教劝学驱而之善俾干橹之乡
　刚悍之俗粲然有文以相接驩然有恩以相爱仁声
　感物顺气成象年谷大稔人无札瘥畎亩之中至有
　亲旅致忧相报以养者比德旌显陶然一境日饮其
　和而政达乎教化矣其理财也爱人以生之节用以
　阜之无名非法之费饰奢崇侈之给踵弊或久一皆
　去之行之朞年力乃滋殖百姓与足千箱既盈通商
　而百货不匮训工而五材咸理繇是军有余用吏有
　常禄而政施乎物力矣其约己也躬俭行简居无玩
　好公之诣部与家偕路人非见其旌幢虽告以掾吏
　之家不信也及郡凡昔之仰给于官不应法令者悉
　还之吏人皆惊而相告曰而今而后吾知官之与法
　矣吾侪其敢贪冐以愧吾贤帅邪至若均禄廪以赡
　军费节宴以寛日力忠爱之私视官犹家而政先
　乎简约矣政事本诸身行乎吏人成乎师旅给乎甿

　庶美于风俗阜于财用六者治之大节也引而伸之
　触类而长之则其它可得矣乃戎轩西去将校官吏
　三州耆耋感公之惠训懐公之明德道路号叹若无
　所归莫获恂之借益深召伯之爱既而大将巩仲
　良范凑别驾卫炫一十六人泣沥丹诚伏述功美愿
　刻金石诸无穷监军使田内侍金操今节度使叚
　尚书嶷继以事闻恩诏嘉许俾万方将帅聆音耸劝
　实朝廷之重典公赵郡人赞皇其本邑也浚源长发
　贤达奕代烈祖赞皇文献公讳栖筠大歴中为御史
　大夫清风峻节振服天下烈考赵忠公讳吉甫元和
　初再为丞相崇功盛业耀动古今公承忠勋之积庆
　负雄畧以继起年未弱冠而济美之望见推于时释
　褐诏受校书郎累至监察御史元和十五年以本官
　召充翰林学士时穆宗皇帝初嗣位对见之日即赐
　金紫迁屯田员外郎考功郎中知制诰其侍从如故
　又迁中书舍人专承密命论思叅赞启沃之功禆于



　政者葢多矣邦宪任缺帝难其人乃拜御史中丞
　直已端诚道无吐茹百职以治朝纲以肃明年以御
　史大夫兼统浙西六郡仍总其车服以鎭靖焉公时
　年三十有六就加礼部尚书二年加银青光禄大夫
　诏书方勉举汉宣故事以宠休绩在金陵凡六载其
　仁风惠化磅礡于所部洋溢于歌謡天下闻之久矣
　及贰夏官至未发辆复慰滑人徯来之思滑人既慰复
　用滑之治迹以慰蜀人化日宣释泽以大举兹而
　断可识矣峩峩翠碣永载德政上请斯文于末学恭
　承明诏无愧直笔其辞曰天有德星所临者福王有
　良翰以抚藩服维昔兹土岁仍十饥师役罢劳人困
　流离衣食所储荡无孑遗上帝监观俾公来思劳役
　乃息人望如草侯我生殖烦苛尽去吏奉条式禁止
　惰逰阜昌物力岁聿未周乃无疲人寒者厌襦饥者
　厌飱野无闲田百谷茂蓁襁负而来阖境如春教化
　既兴德行具举政行州邑礼行师旅人趋法令邻服

　威武矫矫三军勇余可贾俗换风移日用不知鸣鸮
　之音鲁侯化之国门之盗随逃之成人之颂子皋
　为之人有父子惟公亲之人有作业惟公勤之军政
　既成吏理既清百室既盈乃流德声乃奉诏书俾鎭
　全蜀人失召父君去方叔碨垒之甿尚知尸祝今兹
　功德曷其自足乃疏成绩达于宸聪帝曰俞哉宜尔
　显崇建石通衢追琢嘉庸书词罔愧播美无穷
　　邯郸刘言史碑　　　　　　　　皮日休
　歌诗之风荡来久矣大抵丧于南朝壊于陈叔宝然
　今之业是者茍不能求古于建安即江左矣茍不能
　求丽于江左即南朝矣或过为艳伤丽病者即南朝
　之罪人也吾唐初有业是者言出天地外思入鬼神
　表读之则神驰八极测之则心懐四溟磊磊落落眞
　非世间语者有李太白近岁有业是者雕金篆玉牢
　竒笼怪百鍜为字千炼成句虽不追躅太白亦后来
