<!-- { "loadSidebar": true } -->
　下转运司体量大小文武官不堪其任者不得容庇
　不才因循不切糺举郄致临事阙悞朝廷留意河北
　丁宁切至如此加以近自保州兵乱之后至今民尚
　虚惊军情未帖相次顺安军瀛州安肃军卫州通利
　军等诸处不住骄兵扇摇结构当此之际臣实不意

　选差郭承佑为河北长吏承佑顷知澶州引惹修城
　兵士几至作闹去年差来河北将兵臣在谏院曾极
　论列寻罢知相州贪秽之状狼籍多端又为按察使
　张昷之奏论罢为北京部署今者移陜西迁延不去
　又以邢台委之当河朔多事朝廷丁宁留意之时承
　佑累任不离河北不审其人果以何能当此慎选承
　佑庸劣贪秽奴厮之材若以曽効仆使之劳不忍废
　弃岂无闲处可畜养之况邢州北连镇定控扼西山
　军马所屯人民繁富御戎镇俗尤须择吏万一乏人
　选差止得中常之材尚胜承佑伏望朝廷顾惜河朔
　名藩重地不使庸劣小人壊之其郭承祜伏乞特赐
　指挥罢去邢州别选差人取进止
　　乞将误降配厢军依旧升为禁军札子
　　　　　　　　　　　　　　　　欧阳修
　当司近牒真定府定州等路部署司取索昨来保州
　分配作过兵士人数寻凖部署司公文分析到一宗



　分配兵士人数内二千一百六十五人配诸州军禁
　军一百九十八人配系保州分配来兵士共九十人
　内八十人配禁军武卫指挥十人配厢军威边保节
　指挥寻体问所配禁军兵士八十人并是城中作过
　杀戮吏民劫夺财物污辱良善靡所不为其人等并
　各配禁军指挥仍升得军分其十人配厢军者元在
　保州城外巡警闻城中兵乱遂投定州别不曾作过
　当分配之时郄责以擅离地分降配诸处充厢军仍
　体问其人等为见城中作过兵士郄升得军分亦累
　曾经知军出头有状声寃称无过降作厢军本军不
　敢接状然亦以其人等怨忿不敢差使功役只与闲
　慢处窠坐羁縻当司看详部署司分配保州兵士之
　举升降之间显是倒置今来通利军威边等兵士被
　降配之人升得军分事相形比不得无言今若先其
　无事之时便与措置尚全大体若万一渐形怨忿别
　起事端至时难为镇静不免改更则转更引惹骄兵

　生事者
　右具如前当司虽子细体问得上件降充威边保节
　等厢军事节葢虑引惹又不敢亲唤本人取问分配
　因依今録白部署司元牒分析到厢军人数头连在
　前欲乞特降指挥下真定府定州等路部署司分析
　元降配诸处兵士元系是何指挥及坐何等过犯降
　配若问得与当司体问得事理不别即乞将降配
　厢军人数只作因南郊该恩赦却与升为禁军所贵
　于事稍允伏乞早降指挥
　　论李昭亮札子　　　　　　　　包　拯
　臣等伏见宣徽南院使新知澶州李昭亮因赴任到
　关朝见复有指挥且令本院供职虽天恩寛假人欲
　必从然于事体有不可者尤须为国家顾惜纲纪也
　窃闻昭亮在延州日当累乞移近郡而澶渊据北道
　之扼大河之津朝廷素责重臣以镇之是委遇之
　意不为不优矣州境与畿甸相接兼得以便私家之



　事如昭亮所请不为不从矣以至増南院宣徽之重
　诞告于廷而遣之今始得觐又欲遂留京师前命废
　而不行为昭亮计诚可矣恐非朝廷所以命大臣而
　大臣于出处间自持慎重之体也外议多云比来河
　流颇虞决溢之患昭亮以此恳辞不去又不可之尤
　甚者也古所谓大臣者能与天下国家同其休戚也
　今其名位兼中外之重亦可以同休戚矣而计较一
　小利害不肯宣力矧天下利害固有大于此者朝廷
　欲谁使哉大臣举措果如此将何以励小臣哉伏望
　陛下依前降指挥趣令赴任上以全出命之体下以
　存承命之信无复开侥幸觊觎之路由大臣始克如
　此事体所系不细臣等故敢极论之惟望圣虑必赐
　裁择
　　论保州事札子　　　　　　　　包　极
　臣伏见保州城内兵士等自杀害官吏以来朝廷累
　行招谕及一面进兵攻取至今固守未下况地据要

　害境接敌界兼访闻敌中见屯兵界上以防托为名
　其安肃军广信军切须以宿将重兵镇守控扼以备
　侵轶之患且兵家之法惟务拙速今若用兵进讨则
　城坚难拔降勅招谕又人心未信倘不别议措置必
　恐变故难测此诚事机危迫之秋也固不可以寻常
　容易处之欲望圣慈于内臣选择素有材辩可任者
　令赍密诏徃彼缒入城中以诏旨一二亲自宣谕俾
　逆党知朝廷并贷前罪普与昭洗之意縦逆党迷惑
　未即信従其间诖误胁从之人以使命在彼必有他
　变或翻然改图矣昔唐徳宗朝李懐光据河中叛累
　命将帅攻城不下乃以给事中孔巢父及中使持诏
　入城慰抚未久部将牛俊斩懐光以城降此亦前事
　之可验也若但以诏勅于城外招安縁此辈自知恶
　逆罪不容诛亦未审朝廷确然推诚信寛贷之恩以
　城壁坚固粮食充足且务偷生茍延月日虽欲必取
　又缘诸处卒伍素不训习攻城之具亦旋创造不惟



　进攻之后城中生聚枉遭涂炭兼恐兵士等所伤必
　甚万一别有他虞事体不小尤不可不深虑也以臣
　博采外议若令亲信内臣赍诏入城谕以赦宥许其
　自新事必有济于理亦便

钦定四库全书
　畿辅通志卷九十六
　　策
　宋
　　上复幽蓟十策　　　　　　　　宋　琪
　国家将平幽蓟臣敢陈十策一契丹种族二料贼众
　寡三贼来布置四边备五命将六排阵讨伐七和番
　八馈运九收幽州十灭契丹契丹番部之别种代居
　辽泽中南界潢水西距邢山疆土幅员千里而近其
　主自安巴坚始疆盛因攻渤海死于辽阳妻舒噜氏
　生三男长曰东丹次曰徳光徳光南侵还死于杀虎
　林季曰自在太子东丹生永康永康代徳光为主谋
　起军南侵被杀于大神淀徳光之子舒噜代立号为
　睡王二年为永康子明记所簒明记死幼主代立明
　记妻萧氏番将守兴之女今幼主萧氏所生也晋末
　契丹主头下兵谓之大帐有皮室兵约三万皆精甲



　也为其爪牙国母舒噜氏头下谓之舒绅舒绅有众
　二万乃安巴坚之牙将当是时半已老矣南来时量
　分借得三五千骑舒噜常留余兵为部族根本其诸
　大首领有太子伟王永康南北王裕悦满达乌页等
　裕悦谓其国舅也大者千余骑次者数百骑皆私甲
　也别族则有奚霫胜兵亦万余人少马多步奚其王
　名阿巴达者昔年犯阙时令送刘琋崔廷勲屯河洛
　者也又有渤海首领大锡里髙模翰步骑万余人并
　髠髪左袵窃为契丹之饰复有近界裕库哷室韦女
　真党项亦被胁属每部不过千余骑其三部落吐浑
　沙陀洎幽州管内雁门已北十余州军部落汉兵合
　二万余众此是石晋割以赂番之地也番汉诸族其
　数可见矣每番部南侵其众不啻十万契丹入界之
　时步骑车帐不从阡陌东西一槩而行大帐前及东
　西面差大首领三人各率万骑支散游奕百十里外
　亦交相侦逻谓之栏子马契丹主吹角为号众即顿

　合环绕穹庐以近及逺析木稍屈之为弓子铺不设
　枪营堑栅之备每军行聴鼓三伐不问昏昼一匝便
　行未逢大敌不乗战马俟近我师即竞乗之所以新
　羁战蹄有余力也且用军之术成列而不战俟退而
　乗之多伏兵断粮道冒夜举火乗风曳柴馈饷自赍
　退败无耻散而复聚寒而益坚此其所长也中原所
　长秋夏霖霪天时也山林河津地利也枪突劔弩兵
　胜也财丰士众力强也乗时互用较然可知王师备
　边破敌之计每秋冬时河朔州军縁边寨栅但专守
　境勿辄侵渔令彼寻戈其词无措或戎马既肥长驱
　入冦契丹主行部落萃至寒云翳日翔雪迷空鞍马
　相持毡褐之利所宜守陴坐甲以逸待劳令骑士并
　屯于天雄军贝磁相州以来若分在边城缓急难于
　合近边州府只用步兵多屯弩手大者万卒小者
　千人坚壁固守勿令出战彼以全国之兵此以一郡
　之众虽勇懦之有殊虑众寡之不敌也国家别命大



　将总统前军以遏侵轶只于天雄军邢洺贝州以来
　设犄戎之备俟其阳春启候彼计既穷新草未生陈
　荄已朽番马无力疲钝思归逼而逐之必自奔北前
　军行阵之法马步精不过十万自招讨以下更命三
　五人藩候充都监副戎排阵先锋等职临事分布所
　贵有权追戎之阵须列前后其前阵万五千骑阵身
　万人是四十指挥左右稍各十指挥是二十将每指
　挥作一队自军主都虞候指挥使押番每队用马突
　或刃子枪一百余并弓劔骨朶其阵身解镫排之俟
　兴戎相搏之时无问厚薄十分作气枪突交冲驰逐
　徃来后阵更进彼若乗我深入阵身之后更有骑步
　人五千分为十头以撞竿镫弩俱进为回马之舍阵
　稍不可轻动葢防横骑奔冲此阵以都监主之进退
　赏罚便可裁决后阵以马步军八万招讨董之与前
　阵不得过三五里展稍实心布常山之势左右排阵
　分押之或前阵击破冦兵后阵亦禁其驰骤轻进葢

　师正之律也牧誓云四伐五伐乃止齐焉慎重之戒
　也是以开运中晋军犄戎未尝放散三四年间虽徳
　光为戎首多计桀黠而无胜晋军之处葢并力御之
　厥后以任人不当为彦泽之所误如将来杀获驱攘
　之后圣人务好生之徳设息兵之谋虽降志难甘亦
　和戎为便魏綘尝陈五利奉春仅得中厯观载籍
　前王皆然易称髙宗用伐鬼方诗美宣王薄伐玁狁
　是知戎狄侵轶其来尚矣然则兵为凶器圣人不得
　已而用之若精选使臣不辱君命通盟继好弭战息
　民此亦之得也臣每见国朝发兵未至屯戍之所
　已于两河诸郡调民运粮逺近骚然烦费十倍臣生
　居边土习知其事况幽州为国北门押番重镇养兵
　数万应敌乃其常事每逢调发惟作糗粮之备入番
　旬浃军粮自赍每人给麨斗余盛之于囊以自随得
　马每匹给生谷二斗作口袋饲秣日以二升为限旬
　日之间人马俱无饥色更以牙官子弟戮力津擎裹



　送则一月之粮不烦馈运俟大军既至定议取舍然
　后图转饟亦未为晩
　明
　　瀛海水患　　　　　　　　　于慎行
　甚哉水之为利害也其利之不能胜害也则无以其
　利而留害其害之不能胜利也则无以其害而掩利
　善者裁择于便宜而注措其方畧庶克有济乎虽
　然亦难矣扼腕而谈其事者易奋臂而当其事者难
　奋臂而当其事者易烛照而揆其事者难烛照而揆
　其事者易专聴而责其成者难是故计臣谋士莫能
　建必然之画而成安流之勋者难之也执事按瀛海
　之地舆忾滹流之多故思徃哲之成计悉时之
　情令诸生筹便宜愚生故不佞授之握算罔知纵横
　然而愿竭其智无遁其愚夫瀛州者葢三辅之下形
　九河之道也支祁为虐则鱼龙拂鬰于平原河伯
　不仁则桑田萧条于巨野晧晧旰旰滔滔汤汤葢自

　昔患之自昔难之矣然而滹沲犹未合也滹沲未合
　则蠭涌奔腾之势未甚而疏瀹浚导之功易举当事
　者犹能措手足而不至于大壊旁裂不可收拾日者
