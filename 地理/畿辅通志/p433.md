<!-- { "loadSidebar": true } -->
　之土中镕二百斤铁贯而续之今方公所为修复封
　树皆无存矣惟此碑屹立于风霜烈日之中恐亦不
　能久也欧阳文忠公以谓鲁公真迹今世在者得其
　零落之余尤足以为寳今此碑剥蚀犹少况以广平
　之重使欧公得之其为珍赏当倍他书矣
　　鲜于伯机诗记真迹　　　　　王世贞
　昔人谓赵文敏每以已书三纸易鲜于困学一纸今
　困学三纸往往不敌赵一纸岂古今人顿异嗜耶余



　所有困学游髙亭华岩记及诗真迹殆数千言见铁
　网珊瑚中行笔清圆秀润芒角不露隠然唐人家法
　即与文敏鞭櫜中原不知合置谁左尾邓文原龚
　璛亦临池老手可寳也
本朝
　　书范烈女诗后　　　　　　　　刁　包
　在易之坤以臣道妻道与地道并言则知忠臣事君
　烈女事夫其义一也虽然士为知己者死委贽名
　而死于君者葢不乏人若夫未膺一命之宠而必杀
　身以报之吾见亦罕矣女为悦己者容同牢合而
　死于夫者葢不乏人若夫未成二姓之欢而必捐躯
　以报之吾见亦罕矣考诸史传于事君者得两人焉
　曰王蠋曰徐应镳于事夫者得两人焉曰祥符陈氏
　曰嘉兴项氏蠋以布衣死齐应镳以太学生死宋是
　男中之陈项也嗣是而后不亦寥寥乎陈未成妇而
　死杨子项未成妇而死周郎是女中之王徐也嗣是

　而后又有满城范烈女许字而田氏子死以身殉读
　其絶命辞几拟于文山衣带之赞所谓灼见地道有
　终之义者与上谷胡太守既表其宅里又传檄远迩
　俾闻者各为诗文以张其节故余不惭謭陋而为之
　辞
　　宋广平碑　　　　　　　　　魏裔介
　唐右相文贞公宋广平南和县人塟于沙河县之乡
　其神道碑文乃颜鲁公撰并书文则景星庆云字则
　龙翔凤翥葢文贞公为有唐一代竒絶人物而鲁公
　气节皎皎与日月争光精神相耀故不肯轻着一笔
　真世之鸿寳也余素闻之而未覩丁酉夏日邢州司
　李萧公寄我五纸光生斋壁间如见二公而与
　之揖让其謦咳者世所传鲁公帖如坐位麻姑仙坛
　记及祭杲卿文固卓絶今古矣如多寳塔及家庙碑
　虽为人口所脍炙然笔法痴肥屡经后人修补伤其
　神骨以文贞碑较观则此为真叔敖而彼似优孟之



　衣冠也唐碑至今存者颇少此碑完全未经剥蚀灵
　光岿峙其神物乎
　　书院考跋　　　　　　　　　　孙承泽
　有明盛时各省俱有书院自张江陵为政始行禁止
　江陵殁后复稍稍建置其著名者如江西之仁文书
　院陜西之关中书院及无锡之东林书院而东林为
　盛至天启中京师始有首善书院然人不知有各处
　书院也而统谓之东林又不知东林所自始也而但
　借此二字以为排君子之具东林书院者乃明杨
　山先生讲学之所也后废为寺顾泾阳先生自吏
　部罢归购其地建杨先生祠同志者相与构精舍居
　焉至甲辰冬始与髙忠宪数公开讲其中立为约
　一以考亭白鹿洞规为教然躬与讲席者仅数人时
　泾阳先生已辞光禄之召不赴于新进立朝诸公漠
　无与也适忠宪起为总宪风裁大着疏发御史崔呈
　秀之赃呈秀遂父事忠贤日嗾忠贤曰东林欲杀我

　父子忠贤亦不知东林为何地东林之人为何人輙
　曰东林杀我既而杨左诸人攻珰珰益信诸人之言
　不虚也于是有憾于诸君子者牵连罗织以逢逆珰
　之恶锒铛大狱惨动天地于是首毁京师书院而天
　下之书院俱毁矣及忠贤诛公论明废籍遗佚骎骎
　登用适大言不惭之边臣偾辕败事诸失志者乘机
　构衅复倡党说谓庇边臣者东林也于是华亭下
　狱蒲州髙邑大名一时罢去而朝廷之上另用一畨
　人政事日新议论日竒刑尚苛刻而以言寛大者为
　东林饷主加派而以言减免者为东林兵议欵抚而
　以言战剿者为东林监视四出而以言罢遣者为东
　林至政本之地司马之堂前后闻俱衣绯办事而
　以言纲常者为东林于时至清无徒闭门博古之宫
　詹人且纠之为老妖诬之为立帜降谪不已系逮之
　诏狱不已廷杖之烟戍不已永戍之又四朝清正之
　老总宪摈斥出都破帽头旧部民京兆父老十余



　人为之牵驴洒泣乃辇上大老方侈以为得计也嗟
　嗟从来覆亡之祸岂尽关气数哉余生长辇毂于首
　善书院曾见其建又见其毁而冉冉老矣思兴复之
　何期不能不于此愤惋留连三致意焉
　　书新安张烈妇荆氏行实后　　　方　苞
　往年或以烈妇荆氏行实视余其兄公张侍御天池
　所述也义烈动家人众视其雉经不敢曲止及见侍
　御叩烈妇平生则其佐夫以养母也凡八年而家人
　不闻其声诸姒皆爱焉其死也嗣子灼幼孩号踊如
　不欲生呜呼柔顺者妇人之正也而昔者圣人之繋
　易也以阳刚为女徳之贤余尝见将死而信其妇之
　必身殉者曰妇性刚既有成言矣余前知其戾忍而
　非刚也既而晚节末路乃有不可道者葢刚者天徳
　也天地之气蔼然而温和者为阳惨然而凛栗者为
　阴凡妇人之顺于舅姑宜于家人慈于子姓者皆阳
　明之发也故其变也激而为义烈其勃豀于舅姑傲

　狠于娣姒残刻于仆婢者皆阴慝之作也故其变也
　忍为邪恶而不惭夫坤阴之纯也顺极而健涵焉故
　其象为马其用为永贞而象传掲之曰大终余始入
京师见宛平张氏女未嫁而死其夫又其后则长白
　尔佳氏饮药与夫同命闻之审者则清涧白氏夫死
　夜自经有气起室中白如长虹与荆氏而四矣妇之
　殉夫辞事多同故于白氏无纪焉兹以与侍御交具
　得荆氏之性行而因以悟圣人繋易之由故总所闻
　见而并论之以明彰女教且使为人夫者监此以考
　妇徳而无所蔽焉



钦定四库全书
　畿辅通志卷一百十三
　　箴
　汉
　　冀州牧箴　　　　　　　　　　　雄
　洋洋冀州鸿原大陆岳阳是都岛夷皮服潺湲河流
　夹以碣石三后攸降列为侯伯降周之末赵魏是宅
　冀土糜沸沄如汤更盛更衰载从载横陪臣擅命
　天王是替赵魏相反秦拾其弊北筑长城恢夏之场
　汉兴定制改封藩王仰览前世厥厯孔多初安如山
　后崩如崖故治不忘乱安不忘危周宗自怙焉有予
　隳六国奋矫果絶其维牧民司冀敢告在阶
　明
　　宣宗吏部箴
　周官六卿其长太宰统治百寮以熙功载汉设选部
　官置尚书有佐有属代袭弗渝致治之本实资用贤

　甄拔简任尔持衡铨尔惟敬之务公戒私善尔勿蔽
　才尔勿遗必黜憸邪必进忠贞用舍适宜治由汝兴
　茍或贸贸弗博询采谋面而用弗究其内玉石不分
　臧否莫明治之弗兴亦由汝成度徳定位乃称任使
　小知大受官罔不阤精尔识鉴励尔正直相予于治
　夙夜无斁
　　宣宗戸部箴
　君国之道子民为先黎庶既安邦本植焉相古地官
　实尔之职均节惠和民乃衣食赋税有经徭役有常
　民之所供旧典式张惟尔卿佐暨乃攸属庶夙夜
　恪谨乃服民克阜殷树艺以蕃上下毕之何有卒殚
　惟公惟勤惟时惟允惟仁之溥而义之尽秦之商鞅
　唐之宇文苛征括邦以不振尔惟鉴兹母纵掊克
　母诡于随母败于墨予惟尔任尔其懋哉尚友古人
　执徳不回
　　宣宗礼部箴



　圣人立极法天出治为治之本莫大于礼稽古伯夷
　为虞秩宗所典三礼宗伯攸同既治神人亦和上下
　政本之地实宣教化惟我祖宗承古之道品节制度
　式昭礼教幽明崇卑秩乎有序大法大经靡不备举
　咨尔礼臣夙夜惟寅秉其直清以交神明安上治民
　爰及四裔祗循旧章亦义之比惟卿暨佐于汝协恭
　暨厥四属于卿率从治国去礼犹耕无耜咸笃敬之
　以懋政事
　　宣宗兵部箴
　部以兵名实古司马诘是戎兵以固华夏凡厥武臣
　畴过叙勲乘马在垧考牧用蕃车驾舆服城戍邮驿
　守经制宜皆尔之职董之以卿承以众寮简畀维贤
　庶其昭昭尔宜懋兹敬其朝夕顾諟勿忘以熙庶绩
　书有明训儆戒无虞兹用敉宁其可弗图怠则隳政
　贪则乱法毋为泄泄毋为职所宜为式克慎修
　福禄攸集永孚于休思古良臣鞠躬尽瘁用是作箴

　以励有位
　　宣宗刑部箴
　圣人制刑辅治弼教掌邦之禁惟仁之蹈咨尔刑部
　卿佐暨属惟公乃明惟明能烛匪廉弗公勉笃于行
　惟敬惟慎毋忘哀矜死狱求生何昔之徳移情就律
　何令之刻深文巧诋实民之贼如鉴如衡刑乃弗忒
　毒威以逞下情郁堙私意以行枉直失真司命之寄
　豪丝罔僻罪疑惟轻庶鲜寃抑天不可违民不可罔
　断不可续应则如响往体予仁钦哉勿渝庶祥刑
　有永令誉
　　宣宗工部箴
　虞舜之世垂若百工暨于成周乃设司空汉置水衡
　将作少府备物致用必谨其度我朝建官列次六卿
　率属有四各底于成凡诸缮作仪品有秩辨其楛良
　去华就实凡厥有位宜慎其官顺理而治勿苛以残
　山泽之利羽毛齿革金矿丹漆暨木与石为所当为



　毋耗于材逸所当逸毋殚其力毋纵已私纵则召菑
　毋溺于贿溺则取败必秪必勤必施以公百役具宜
　惟尔之功其懋敬哉视古仁智率履勿愆用保禄位
　　宣宗都察院箴
　厯代建官皆有御史任之耳目委以纲纪纠违绳愆
　激浊扬清用献嘉言惟直与明祖宗之制有长有贰
　其下之属凡十有四敷达民隠举察官邪必究大体
　毋克毋颇必由中道毋过不及毋以贿迁毋以势慑
　敦仁之存笃义之行氷霜之清松栢之贞凡尔宪臣
　敬慎以朂庶几朝政资尔以肃媕婀缄黙徒取充位
　职是用弛国则何赖必端诸心必修诸已庶懋尔绩
　庶辅予理
　　宣宗通政司箴
　通政所司实古纳言出纳政令用名厥官有虞之圣
　后龙是职周仲山甫亦谨朝夕君为元首臣则股肱
　笃念如子维彼庶民崇卑一气流贯无间有遏弗流

　体乃为患尔职于斯必敬必忠命必下究情必上通
　谗说殄行师用震惊尔谨尔明予治乃成维枢维机
　维喉维舌尔饬无怠庶儆在列
　　宣宗大理寺箴
　有虞用士弼教明刑秦汉相继廷尉是称命曰大理
　由景之世暨于今兹一以辅治列之九卿有翼有承
　鉴空衡平视狱之成简于五辟以正刑罚维过斯宥
　维义之合刑不可赎死不可生惟尔是凭其可不矜
　易简明慎书戒钦恤祗率勿违乃徳之吉惟官惟反
　惟货惟来终迷不复乃祸之阶粤昔苏公式敬由狱
　以长王国永命攸属呜呼若人悠悠我思尔仪尔规
　服此戒辞
　　宣宗翰林院箴
　廷有司言自周则然后世袭用愈密而重命所书
　讲学所资几务之严于度于咨代有贤哲博闻明识
　克励翼之用光厥职咨尔儒臣朝夕左右必端乃志



　必慎乃守启沃之言惟义与仁尧舜之道邹孟以陈
　词尚典实浮薄是戒谋义所属出毖乎外必存大公
　罔役于私昔人四禁汝惟励之献纳论思以匡以益
　以匹前休钦哉无斁
　　宣宗詹事府箴
　堂堂鸿业万世攸传储副之建大本在焉咨尔詹事
　尔其毗辅有贰有丞庶职咸具虞舜之贤资于臣邻
　矧时育徳而弗资人言行政事有体有要必谨大猷
