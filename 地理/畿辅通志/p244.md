<!-- { "loadSidebar": true } -->
王结  字仪伯定兴人仁宗时为顺徳路总管敎民务农孝弟戢奸禁暴祀唐魏征宋璟于学表其言论风旨以励多士
袁裕  字仲寛顺徳路总管郡铁冶提举张鉴无子买妾其妻妬而杀之裕捕其妻讯之服辜
刘绍祖  洛中人顺徳路总管开元寺最胜寺有木浮圗极壮丽可容千余僧多为不义绍祖悉戮之焚其浮圗
孔天铎  字文振至圣裔金符管军千户兼邢州学校提举多善政后占籍沙河
刘润  秉忠父歴巨鹿内邱两县令皆有恵政
赵良弼  字辅之女直人举进士敎授赵州世祖在潜邸召对称旨会立邢州安抚司擢良弼为幕

长邢乆不得善吏且当冲要使者旁午民多流移良弼区画有方事或掣肘则请诸藩邸再阅岁凡六往返所请皆从邢大治
张时中  至元中巨鹿令遭水旱多方赈恤期月而百姓丰裕既去民思其徳立碑颂焉
朱文英  开州人至元四年知平乡县下车之日园吏以常例供菜茹文英曰昔公仪拔葵且云不可夺园夫之利况受其供乎遣之常谓治民如牧羊豺狼不驱欲羊之蕃息不亦难乎乃罢革里正行用信牌催纳月课契外一切无征七年奉命开南和之沣河将通漕运文英相视地形曰此濡湿之地农事方殷安可夺有用之功以兴无益之务乎言之总府遂罢役
元监  髙昌人至顺间任郡同知冇善政民立碑颂之
张从信  字子孚乐令人至顺间任唐山令有善政去官民有所馈力拒之韩镛撰记以述其事
颜仲徳  楚邱人元统间任沙河令承彤敝后始下车即严条约讼者以理开论皆愧服民为立石颂徳
尹泰  字亨夫柏人人至正间任南和令莅政公勤抚恤民瘼疏通河道民感其恵立石颂之有赫仪碑
李载  延佑间授任县尹建立学校正殿及讲堂聚生徒旦暮课业其中仍治负郭田二顷以供廪饩
宋承徳  至正间知巨鹿县増修文庙漳河为患承德疏通之岁饥劝贷以赈



明
丁直  溧阳人永乐间以人才授广宗知县时山右迁民新附籍无资产且多强悍直按籍给田与之约有不安业者罪无赦于是境内晏然政声大着
曲亷  蓬莱人正统间任巨鹿知县县东濵漳水田多荡没逋亡日众廉招集流徙疏水下流筑堤障之潴泽既涸躬率恳辟植以桑枣俟丰稔劝谕积贮敛以时遂有万石之蓄民用殷阜歴九年狱无重囚及去民立碑颂之
邱陵  字志髙兰阳人正统间任平乡令筑漳河长堤数十里以防水患邑故多盗陵至悉敛迹童叟歌之以忧去民预计服阕期相率诣阙乞再任诏从之考最加五级擢正定知府
夏勋  嘉善人天顺间任内邱知县诛锄奸恶四境肃然去官百姓泣留
熊宗徳  江寜人进士成化中知任县敎民以孝悌忠信又刋孝弟耕织读书等圗举冠祭之礼兴水利崇学校升太仆寺丞
张继  字述之鳯翔人成化间知顺徳府有盗刼民财捕官执平民顾昭等拷掠诬服律当斩继曰此疑狱也按得情立释之已而果获盗者时有贵戚家人恣横占民田辨者辄殴死廵抚委继勘问继悉令还之民曰吾知有法耳他非所畏也同官軰莫不咋舌
陶永淳  字实夫华亭人进士成化间任南和知县多善政邻邑百姓多上状争欲以为令升绍兴府同知去民立碑颂之

轩惟明  柘城人都御史輗子弘治间以恩生知广宗县公清有父风时民家有佣工自缢死民坐诬不雪惟明得其情寃始白民懐金谢峻拒之卒于官贫不能殓
郭纴  字中端临海人进士弘治间任知府郡东属邑岁有山水淹没民田纴躬诣其地相势筑堤遂无患
刘璋  中部举人正徳间任南和知县为民度地均田疏通河道兴修学校政暇诣明伦堂召诸生阐明书义立社学为子弟择师时有南祭酒吕柟过南和璋恳留月余为诸生讲解
赵鉴  字克正寿光人进士正徳间知府时盐禁苛刻四邻连坐鉴力为开释民頼以安
潘中矩  沔池举人正徳间任广宗知县时流贼薄城中矩励众死守城得完都御史寗杲督兵索贿中矩曰知县贫钱何从来杲大怒故留老弱军三百人于县中矩悉处置得宜军士皆服民亦不扰后寗败发勘独广宗无馈朝臣异之
张茂兰  章邱人进士正徳间任巨鹿知县官清如水举朝皆知其名曰天下清官张茂兰复其家之徭曰为清白吏劝
王瑁  成山卫监生正徳间任内邱知县辛未流贼攻城甚急瑁设方畧严号令冐矢石旦夕不懈三日贼解去逆瑾党李逵滥窃锦衣百户恃势作威瑁绳以法瑾怒以他事中之罢官瑾败事白嘉靖初祀名宦
韩璧  阳曲举人正徳间任内邱知县时李逵子宗智结姻逆幸江彬党恶虐乡里璧擒杀之彬



矫旨系璧锦衣卫狱武宗崩邑人和吉等直于朝彬党伏诛复璧官
于桂  府军前卫人进士嘉靖四年以给事中知顺徳府时奉例均田议论纷纭桂独不恤人言立邱亩法民甚安之
萧体元  字善福新野人进士嘉靖间任知府时妖言泰山神母迁郡愚民惑之成大患体元捕治之焚毁殿宇巫蠧遂息
李攀龙  字于鳞歴城人进士嘉靖间知府案牍山积顷刻剖决吏卒经目辄记忆不忘号为神明人有犯如见肺肝奸伪敛迹敎诸生以诗歌古文词多所成就
章完之  字与克嘉定举人嘉靖间知邢县寛厚清约自奉甚俭虽公费亦多裁省讼狱不任刑务以教化一时政声首畿辅以内艰去老稚遮道至不能行
何岑  字具瞻扶沟人嘉靖间知广宗调邢邢地瘠硗征科与沃壤埓岑请于上官得岁减征银九百余两邑人不知种稻岑就百泉诸水开渠灌田遂为永利又创置学田赡贫士以最绩升通判去之日行李萧然民立祠祀之
归有光  字熈甫昆山人进士嘉靖末任顺徳府通判掌马政有光至署土室蓬户读书其中与家居无异寻升太仆寺丞
姚锺  仁和举人嘉靖间知沙河邑甚疲敝锺至择便于民者次第施行郡守李君以严为治诸县令受约束惟谨锺独酌利害陈民隠多至数千言或劝之锺曰我不言谁敢言者卒于官士民买

棺以殓
屈作  华阴岁贡嘉靖间任南和令岁饥盗起作多方赈救頼以安全上官有所索弗应后过南和问曰曩有札遗何不我答作应之曰朝廷不曽设此项金钱何以答闻者咋舌
娄枢  懐庆举人嘉靖间知广宗时世宗南廵经郡城供需不赀枢办不扰民有宦官横索枢抑之一时感頼
阎光祖  壶关举人嘉靖间知巨鹿岁大饥剽窃公行光祖倾仓廪设粥糜以济饥者严盗窃之禁百姓安堵明年疫大作死者枕籍光祖捐俸备药饵全活甚众以劳瘁卒于官百姓为之罢市
冀国  辉县人嘉靖间知唐山邑有盗甚猖獗捕者畏之走国督众围之亲往晓论贼授首余党悉平
杜世郁  泾阳举人嘉靖间知内邱世宗南狩供应孔繁世郁俄顷立办不以费民擒刁顽吕宗仁李政等杀于狱筑金堤官庄清修尹村四堡置锦绣堂鹤度岭民感頼之
石汉  汝阳举人隆庆间知内邱明果断胥吏不能作奸征粮有法人称其便
王屏  汉中举人万歴中知沙河县有恵政后同知本府每行部至县民罗拜于前曰我父也甚有牵车泣下者
方淑忠  椊潼人进士万歴中以给事中谪顺徳府敎授量移平乡知县应事明敏案无留牍邻邑事有疑难者辄檄令治之凡邮传命使至境则戒车徒无敢扰者



王守诚  字时化嵩县人进士万歴间任知府开水利置学田修武备广积贮百废具举升山东按察副使去民立祠祀之
萧翼  知顺徳府持已亷执事敬比去官囊一琴而已
朱诰  南阳人字清冷进士万歴间知邢有开闸溉田建堡立仓修学均站筑城浚濠劝农诸善政民立祠祀之
王大受  合州人字凢生进士万歴间知邢岁大旱南和任邱与邢争百泉水利两邑有显宦上官阿狥大受力争事始得平民歌曰前有清冷后有凢生民之父母邢之福星迁去邢人建祠于静安村
焦源溥  三原人进士万歴间知沙河岁歉亲王发粟赈饥诏下各邑自莲他邑皆派大户有车牛者源溥曰欲以救民反以扰民吾不忍也遣吏以官钱觅送吏胥舞文者虽一钱必置之法及去民立祠祀之
郑懋洵  闽县举人万歴间知沙河多恵政赋性简亢见忌同列为所中罢官贫不能行设敎临清资修脯以归
贾朝宦  字君重镇西卫举人万歴间知广宗先是官遴富民司出纳每致破产朝宦罢之听讼片言立剖人不称寃邻封质成有广宗明镜子之謡
陈与郊  字广野海寜人进士万歴间任推官剖决疑狱人皆悦服署郡邑篆新法积糓不敷者降

罚与郊毅然曰民已穷矣我复剥割以应时求非民父母也人称曰陈佛子
髙斗光  字星垣嘉祥人进士天启间知南和不苛小民不媚上官汰行户均水利立社积谷路不拾遗民为立生祠三处
徐维藩  巴县举人知南和初至誓神之词慷慨恳恻本邑南马旧制五县协应抚院改令本县自募维藩力争不得多方调处不贻累于邑人去官后建祠以祀
唐泽  平乡知县筑河堤一百八十里
左佩弘耀州举人崇祯间任沙河令邑有沙地七百余顷不毛而税民咸苦之佩弘请于上官得尽蠲免
巩皇圗  舞阳人贡崇祯间知南和李建泰督师西行逗遛南和所部扰民且责粮糗甚急对曰皇圗但知阁下奉命西征东归之粮实未备也闻者股栗
王世泰  辽东岁贡崇祯间知内邱冦掠西山与弟世寜御之世寜战殁
吉孔嘉  崇祯十五年知顺徳府
本朝大兵至与在籍知府傅梅
中书舎人孟鲁钵皆死之
杜前  鹿邑人崇祯末平乡知县壬午闻变前懐印至库中自经死敎谕潘希朗训导李愈芬阎愼行皆同时殉节
牛文科  任县人以功授顺徳府守备崇祯十五年



本朝大兵压境力战
而死详见忠节
本朝
连登  辽东人进士知顺徳府岁饥力为赈救郡有猾椽颇谙事一日三发其诈仍使执事椽股栗为改行擢山东副使有瞽者数十当辙卧曰吾軰无目不能睹公颜色请抚摸以志去思登从之再拜痛哭而去立生祠于北门内康熈五十九年入祀名宦
钱国琦  字廷瑞满洲人顺治四年知广宗县六年三月土冦攻城国琦率其弟国璞等冲锋奋击贼大败遁去邑頼以全方战酣时国琦中流矢手其镞血缕缕出褁疮再战毫不为怯士民感之有血战全城碑纪其事
高显  杞县人知邢县俗有左道白莲大乘等敎煽惑愚民徒众稍稍聚集显亲诣村落亷得首事数人置之法开诚化导邪说遂息康熙三十五年祀名宦
简上  巴县举人性至孝时曽于百里外负米养亲知巨鹿县以亷能擢吏部文选郎后督学江南清白著称所著有四书彚解行世祀名宦
王原祁  字茂京太仓人康熙庚戌进士知任县地当九河下流滏漳诸水复乆壅塞腴田变为污渚圪刘累泊等处即古大陆泽为患尤甚甲子乙丑秋雨连旬水势陡发堤岸尽壊田莱俱成巨浸原祁请照淮扬例永免水荒田赋三千余金民困以苏其余如筑堤以防水宪建桥以通水道毙盗贼以安民命明僎介以昭典礼发仓储以救羸着迹难以枚举丙寅奉

命行取擢谏垣改翰林累官少司农卒于位
赐祭葬如例康熙五十九年入祀名宦
朱玉  漳浦人顺治元年任平乡县典史年二十余骁勇善骑射六年五月山东土冦犯境玉解粮归露宿城头待旦出战马蹶被害民人哀之为建烈士亭以祀
广平府
周
大戊午  赵相赵肃侯逰大陵出于鹿门大戊午叩马曰朝事方急一日不作百日不食肃侯下车谢
