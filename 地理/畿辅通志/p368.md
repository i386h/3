<!-- { "loadSidebar": true } -->
　　瀛州兴造记　　　　　　　　　曾　巩
　熙宁元年七月甲申河北地大震壊城郭屋室瀛州
　为甚是日再震民讹言大水且至惊欲出走谏议大
　夫李公肃之为髙阳关路都总管安抚使知瀛州事
　使人分出晓讹言乃止是日大雨公私暴露仓储
　库积无所覆冒公开示便宜使有攸处遂行仓库经
　营葢障雨止粟以石数之至一百三十万兵器他物
　称是无壊者初变作公命援兵警备讫于既息人无
　争偷里巷安辑惟北边自通使契丹城壁楼橹御守
　之具寝弛不治习以为故公因灾变之后以兴壊起



　废为己任知民之不可重困也乃请于朝力取于旁
　路之羡卒费取于备河之余材又以钱千万市木于
　真定既集乃筑新城方十五里髙广坚壮率加于旧
　其上为敌楼战屋凡四千六百间先时州之正门弊
　在狭陋及是始斥而大之其余凡圮壊之屋莫不缮
　理复其故常周而览之聴断有所燕休有次食有髙
　廪货有深藏宾属士吏各有宁宇又以其余力为南
　北甬道若干里人去污淖即于夷涂自七月庚子始
　事至十月己未落成其用人之力积若干万若干千
　若干百工其竹木瓦之用积若干万若干千若干
　百葢遭变之初财匮民流此邦之人以谓役巨用艰
　不累数稔城垒室屋未可以复也至于始作踰时功
　以告具葢公经理劝督内尽其心外尽其力故能易
　壊为成如是之敏事闻有诏嘉奬昔郑火灾子产救
　灾补败得宜当理史实书之卫有狄人之难文公治
　其城市宫室合于时制诗人歌之今瀛地震之所摧

　败与郑之火灾卫之冦难无异公御备构筑不失其
　方亦犹古也故瀛之士大夫皆欲刻石着公之功而
　余之从父兄适与军政在公幕府乃以书来属予记
　之予不得辞故为之记尚俾来世知公之尝勤于是
　邦也
　元
　　髙林孔子庙记　　　　　　　　刘　因
　安肃髙林里距吾居五十里闻有孔子庙枉道而拜
　焉询其创始复兴之由里之耆老刘祯等言庙起于
　五代之际久乃废毁金大定间乡先生孙直卿率里
　中豪族卢田刘三氏始修葺之迄今至元庚辰圮壊
　几尽祯刘氏孙也复率卢氏子孙共继先志经营于
　其年之春逮明年秋庙貌既尊乃兴祭器以祀事告
　成且为乡约春秋释奠之礼俾可以继里人自以非
　学者而祀先圣恐踰礼制请就质焉予按礼释奠于
　先圣先师谓学诗书礼乐者各以所习业而祭其先



　师也孔子岂诗书礼乐专门之师耶既非诗书礼乐
　专门之师岂学官所得而私者耶诗书礼乐之官且
　不得而私又岂后世俗儒记诵辞章者之所得而私
　也礼饮食必祭祭先造饮食者也葢以吾之所以享
　此者斯人之力也孔子立人道者也今吾之所以为
　人君君臣臣父父子子而不沦胥于禽兽之域者其
　谁之力欤于一饮食而知报其力于此而不知所以
　报焉惑矣诸君其勉行事无懈祯等曰诺且请书其
　辞于石并记岁月之始末云
　　改邢州为顺徳府记　　　　　　宋子真
　皇朝以武功定天下凡天地之覆载日月之照临上
　古所不能臣人迹所不能通马首所向蔑有能国又
　能逺抚长驱不施缰鎻悬制其死命于数万里之外
　虽有桀骜曾不敢喘息信有力矣至于朝廷之宪章
　军国之政令公卿大臣之职业闾阎细民之疾苦俱
　未暇及也皇帝以仁圣之资承祖宗之托文经武纬

　将大有为于天下故即位之初建号纪元维新庶政
　崇俭素而屏侈靡进修洁而退贪残以四善敦民风
　以六条责吏治有功者必赏有罪者必罚使天下晓
　然治道之归越三年九月诏以邢州为顺徳府仍割
　磁洺威三州为属郡旌治功也始河南既下海宇混
　一朝廷遣重臣大括戸口归之郡县用颁赉诸有功
　自诸王驸马及将帅部伍其分地各有差每二戸出
　丝一斤以供官用五戸出丝一斤以与所赐之家仍
　许自署官吏邢州九县为戸凡一万五千皆属达尔
　罕部每城置达噜噶齐一员译言监视之人也其人
　武弁不习吏事重以求取为念故奸吏乗之肆为朘
　割始于贫民下戸次则中人富家末则权豪势要剥
　肤椎髓惟恐不竭至无所与取则求贷于贾胡以供
　日用累息既多乃责民以偿之束缚笞榜无所不至
　百姓始大骇散而之四方矣千里萧条为之一空城
　中纔百余家皆以土塞门穴地出入望见单马则匿



　之丛薄间俟过而后敢出行人过客虽欲求之勺饮
　亦不可得为官吏者亦昼伏夜出以理诉牒人谓之
　鬼衙甚者或弃印而去时上在潜邸德望已着沙河
　县达噜噶齐吕诚进士马德谦不逺万里具言于本
　部愿以所属之地归之王府遂合辞以请朝命许之
　仍蠲免逋赋停阁宿负以行总六部同议官李惟简
　为安抚使东平路行军经歴刘肃为安抚副使诛其
　不法尤为民害者一人其余或黜或降使不得害吾
　政民之归者如市未及朞月得戸凡三万老幼熙熙
　遽为乐郡既而洺磁威三州亦相继纳土至是大比
　遂为天下最故有是命命下之日其安抚使刘侯秉
　恕知府事赵侯国辅侈上之宠光且以为邦之荣将
　文之石以示永久介左丞张公文谦属笔于子真谨
　按邢州实禹贡冀州之地故邢侯国也春秋时属晋
　其后三家分晋而又属赵孝成王尝筑台以朝诸侯
　为赵别都故曰信都及秦并六国置信都县项羽改

　名襄国王赵歇为赵王石季龙置襄国郡隋开皇十
　六年始为邢州唐武徳元年置总管府天寳改巨鹿
　郡寻复为邢州宋末为信德府金复改为邢州国初
　因之今改为顺德府其地披山带河为古用武之国
　有皷铸灌溉之利且当南北徃来之冲故民物浩繁
　常甲于他郡在承平时登版籍者恒不下十万戸归
　国之后尚有戸万余而节度使武贵于盗贼横流中
　一匡而定不可谓之无功及晚节畔逆竟诛死于民
　间自是而后连易数节度皆故将部曲擅自废置而
　继以朘割之政为盗区者二十余年至是而后定噫
　土旧土也民旧民也而为盗区为乐郡岂否极则泰
　固其理耶抑变而后通存乎人耶昔馆陶公主为其
　子求郎而明帝不许曰郎官出宰百里上应列宿茍
　非其人则民受其殃而况大都大国可以轻授人哉
　国家当开创之初而以并包兼容笼络八极得一邑
　者使宰一邑得一州者使典一州父死子继兄殁弟



　及而末流之弊有不可胜言者矣明天子在上方以
　仁民为首务将有如黄霸如龚遂如冦恂者踵武而
　出然则太平之兴当自此郡始故取厯代沿革及其
　所废兴而并书之使后之为政者得以自择焉
　　重修狄梁公祠记　　　　　　　宋　渤
　昌平北门外旧有唐狄梁公废祠不知始建何代大
　徳三年县尹辽阳王君敬率同事葺新之今中书左
　丞吕公天麟见之曰古唐贤辅也是祠自出虽无从
　考然景行先哲修废兴善良吏事也葺而祭之宜哉
　凡再阅月祠之内外皆完好具其事来谒予曰祠成
　当识窃谓传有之能捍大患能御大菑者咸载祀典
　按狄公于唐为社稷臣史具名节与房魏姚宋等如
　忠格悍后力争废主能以孤身当横流中毅然不易
　一言史称宁州为勒石颂徳彭泽为立生祠魏州复
　有生祠皆其所常临治恩信及人既去而犹思之者
　也今昌平于传未尝作邑而祀之何耶按万岁通天

　中罢魏州时尝转幽州都督中宗反正自右肃政御
　史大夫改河北道行军元帅其罢修城守具论发兵
　戍疏勒非是请曲赦河北胁从民人葢获免者数千
　万计皆当时施行其有大恩徳于燕赵间甚昭昭夫
　岂直昌平哉吾尝徃来上谷渔阳古镇戍中徃徃有
　公祠宇葢敦实之精惠义之着其被覆冒之境感而
　不忘相率祠之无疑也以公平生议之天下通祀之
　无不可者昔人谓圣人设祭事非必神之也亦附之
　教焉其于天地示有尊也其于宗庙示广孝也其于
　功烈示报徳也凡是者犹按之于典以故事率而从
　之尔至于百代而下使人念其明徳象而祭之非以
　忠贯天地义在人心故能然耶且梁公奚竢辨记兴
　筑事偶及之云
　　越支场重立盐场记　　　　　　徐世隆
　海上之国盐为寳葢天地之富藏民之所常食不可
　阙者也昔夙沙氏佐神农烹海水以食人人始知味



　厥后帝王继作因民所嗜俾恣取之而无笼榷之禁
　逮管子相齐乃请桓公煑渠展之盐征而积之粜之
　梁赵宋卫诸国获成金无算权其轻重以成霸业由
　汉以来废置不一凡主国计者必以管子致齐富强
　之书为言时君多从之岂非事之与古殊而度之倍
　百与其加赋于民孰若收山泽之利之为便盐之有
　官其以是欤幽州置盐始见于后魏厯唐以迄辽金
　地属京圻生齿既繁炊镬益众尝设提举司于寳坻
　秩视五品以重其选所辖诸场越支课居其半特除
　管勾一员以莅之国初草创盐政未立任土之贡一
　付京官时土豪被府檄鸠遗民集越支之宋家营复
　事煎造聚落未成京使已旁午令大偿巨价鞭笞逼
　急田野为之骚然未几以盐司隶征收课税所众稍
　息肩自鬻课之令行提领诸路者既自诡增倍镕山
　爨海搜罗殆尽其征输入官者须厚贿乃获归且以
　所费取偿于其属大抵物直十钱估以当数十钱而

　工本又稽时不给给则克减自是灶民困矣中统元
　年改分十道宣抚为外台悉革前弊然禁甚严下之
　估罔利者阴虐无告民犹为病至元二年诏以大中
　大夫礼部侍郎倪徳政为中都路转运使提领税司
　事答木丁同知使事寳坻盐使崔岩臣副之倪公敦
　厚平且练财榖稔知民苦计同僚公议凡场戸
　入盐即给仍纯支寳钞不折诸物其尤贫窭者预贷
　工资以赒之于是富者起逋者还担者车步者骑侨
　者籍料量平牒诉息狱闬空曾不三岁盐课以盈席
　袋山积瓦庐相连牛马蔽野自再立盐司以来几五
　百年未有如今日之安静无扰者也乡耆士庶愿树
　监司石以纪政绩来乞文余谓人知监司之贤不知
　相臣择监司之贤故能乐人之乐忧人之忧使诸路
　监司皆能如倪公軰之心将泽遍天下又岂特越支
　一场而已哉是当有国家考绩之法此不必喋喋特
　采其廉平安宁与人称颂者为之书



　　通州重修文庙碑记　　　　　　吴　澄
　皇元有天下文教自京师达郡县虽遐陬僻壤莫不
　建学设官以阐教事通州近在畿甸素阙廪给学官
　每至辄去不惟教事废弛而孔庙亦且不葺将就倾
　圮永平杨齐贤由丰润县教谕来为通州学正思振
　厥职择民间子弟可教者得三十家籍之入学谓之
　诵书白之官府而复其身州之叅李侯与州之长协
　心主张于上于是人愿出力以修庙学至治二年七
　月役兴八月绩成孔庙正殿东西两庑爰及外门上
　瓦下甓杇墁一新讲堂敝壊葢覆而涂墐之前后牕
　牖中外甃砌悉备其所未备其南则敞门塾一间其
　北则续檐宇三间学者遂有藏息之所庙之南竖穹
　碑刻加封诏书示永久积年之颓靡一旦而完整虽
　曰学官之勤微州官挟持之功胡能致是哉古之牧
