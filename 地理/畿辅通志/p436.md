<!-- { "loadSidebar": true } -->
　人之所娱望常山之峩峩登北岳而髙游建封坛于
　岱宗瘗玉于此丘徧五岳与四渎观沧海以周流
　　东征赋　　　　　　　　　　　曹大家
　惟永初之有七兮余随子兮东征时孟春之吉日兮
　撰良辰而将行乃举趾而升舆兮夕余宿乎偃师遂
　去故而就新兮志怆悢而懐悲明发曙而不寐兮心
　迟迟而有违酌樽酒以弛念兮喟抑情而自非谅不
　登巢而琢蠡兮得不陈力而相追且从众而就列兮
　听天命之所归遵通衢之大道兮求径欲从谁乃
　遂往而徂逝兮聊游目而遨魂厯七邑而观览兮遭



　巩县之多艰望河洛之交流兮看成皋之旋门既免
　脱于峻崄兮厯荥阳而过武卷食原武以息足宿阳
　武之桑间涉封丘而践路慕京师而窃叹小人性之
　懐土兮自书传而有焉遂进道而少前兮得平丘之
　北边入匡郭而追逺兮念夫子之厄勤彼衰乱之无
　道兮乃困畏乎圣人怅容与而乆驻兮忘日夕而将
　昏到长垣之境界察农野之居民睹蒲城之丘墟兮
　生荆棘之榛榛惕觉悟而顾问兮想子路之威神卫
　人嘉其勇义兮迄于今而称云蘧氏在城之东南兮
　民亦尚其丘坟唯令徳为不朽兮身既殁而名存惟
　经典之所美兮贵道徳与仁贤吴札称多君子兮其
　言信而有征后衰微而遭患兮遂陵迟而不兴知性
　命之在天由力行而近仁勉仰髙而蹈景尽忠恕而
　与人好正直而不回兮精诚通于明神庶灵祇之鉴
　照兮佑贞良而辅信乱曰君子之思必成文兮盍各
　言志慕古人兮先君行止则有作兮虽其不敏敢不

　法兮贵贱贫富不可求兮正身履道以俟时兮修短
　之运愚智同兮靖恭委命唯吉凶兮敬慎无怠思谦
　约兮清静少欲师公绰兮
　魏
　　赵都赋　　　　　　　　　　　刘　邵
　且敝邑者固灵州之敞宇而天下之雄国南则有洪
　川巨渎黄水浊河发源积石经拂太华洒为九流入
　于元波其东则有天浪水府百川是锺包络坤维连
　薄太蒙其北则有陶林元坛增冰冱寒其西则有灵
　邱平圃斜接昆仑其近则有天井句注飞狐太行璀
　错珞属阜连冈龙首嵯峩以郁羊坂仑以
　嵣清漳发源浊滏汩越汤泉涫沸洪波漂厉尔乃都
　城万雉百里周回九衢交错三门旁开层楼竦阁连
　栋结阶峙华爵以表甍若翔之将飞正殿俨其造
　天朱棂赫以舒光盘虬螭之蜿蜒承雄虹之飞梁结
　云阁于南宇立丛台于少阳及至暮秋涉冬朔风烈



　寒猛豺鸷攫鹰隼奋翰国乃讲武狩于清源驾骛冥
　之骏驳抗冲天之旌旃北连昭余南属呼池西眄太
　陵东结缭河然后嵠子放机戈矛乱发决斑鬐破文
　頞当手毙僵应倒越尔乃进夫中山名倡襄国妖
　女狄鞮妙音邯郸才舞六八骈罗递奏迭举体凌浮
　云声哀激楚其珍玩服物则昆山美玉珠曲环轻
　绡启缯织纩绨纨其器用良马则六弓四弩緑沉黄
　间堂嵠鱼肠丁零角端飞奚斯常骊紫燕丰鬛确
　颅龙身鹄颈目如黄金兰筋参精迅蹑飞浮轶响追
　声若乃至季春元己辰火炽光挺新赠往袚于水阳
　朱幕蔽野彩帷连冈妖冶呈饰颜如春英
　唐
　　燕昭王筑黄金台赋　　　　　　张　式
　燕昭以齐魏黩武楚赵专征地僻援寡城孤势轻体
　未遑于安席心每寄于悬旌外矜严以示惧中慷慨
　而不平欲罗天下之彦总海内之英爰筑台于国以

　尊隗为名知夫乔林之木可选他山之石可转将在
　物之非珍谓求览之不显茍白驹之可絷信黄金之
　可贱且设而为己则己奢设以为人则为善岌然既
　就赫矣斯存象徘徊于前殿色晃朗于朝暾人所贵
　惟金我以为土时以士为贱我以为尊诚列辟之未
　制掩前经之所论昔铜雀创于邺都阳台起于荆国
　耸髙丽之殊观备珍竒而尽饰徒竭用而殚人自矜
　豪而逞力洎夫遗情繐帐徒怆淫心结梦巫山空资
　秽徳岂同夫虑成经始所寳惟贤初假物以求士终
　得鱼而忘筌不然者鸟将栖于茂树鱼自跃以深渊
　臣亦效诚于大国人谁逺仕于弱燕所谓兴亡必系
　于贤哲胜负宁由于众寡庶斯焉而取斯诚大者而
　逺者及夫剧辛不召而至乐毅无媒而萃咸委质而
　纳忠愿长途而骋骥然则贤为强国之器台实招贤
　之饵空悲霸业之雄不覩滥觞之自异乎哉厯万古
　而共观信诸侯之一致后之士宁无郭隗之才后之



　君但守燕昭之位是以千乘虽贵一士虽必礼之
　而后为用必求之而后能归不可诱之以利不可劫
　之以威因酌古以道意惜台平而事非
　　汉光武渡滹沱冰合赋　　　　　独孤及
　昔汉光武收河北之年驰马将进滹沱在前为敌所
　迫当冰不坚及军装隠辚以登岸杀气峥嵘而塞川
　意者欲定神器于兹日彰圣人之动天若非使不道
　者丧有徳者王则水不能以造次而结冰不能以斯
　须而壮变浩浩之流为峩峩之状拥髙旌以进雷长
　毂以上及企路以全军又迎风而破浪于时进隔闗
　于长津顾邀遮其后尘患势莫之敌没不可振求一
　径而莫遂惟羣臣之不亲赖王霸至诚之力恊光武
　至圣之徳人从悦已之诈天赞勤王之直故得舟楫
　不设衣裳不濡避地以往乘冰以趋一水之上两军
　相殊使后人视水则有求冰则无望飞尘而惆怅对
　寒流而踟蹰由是知天人之合发与神祇而相符不

　然则何以延十二之祚总四七之辅灭新室毒流之
　日作汉氏中兴之主受命之瑞也亦何异元女降于
　轩辕白鱼跃于周武燕赵之间清流弥弥髙风以逺
　遗躅于是
　　市骏骨赋　　　　　　　　　　韦执谊
　代有良骥勤求可致上心好也固有开而必先朽骨
　沽诸葢不期而自至于是搜延廏发屠肆出千金
　而易之获一骼而无弃不贾其用虽増饰而无成将
　虑其先使雄名而不坠昔之服缨玉饰鞗追长风
　而喷沫先急景而扬镳岂知衂骏足于千里摧壮心
　于一朝权含月而共落蹄带雪而俱销当其死而不
　顾岂其生而可招是以服其无斁守而无失外扬嘉
　善之名内作旁求之术伊希代之异产固入用而无
　必处南中之穴莫测从来游北土之泉殆将安出聿
　求既彰类聚其方人献騄骥天降此祥灭虞之役不
　兴取诸外廏伐燕之师不举贡自遐荒葢将翕必张



　期于至止俾善始而令终宁贱目而贵耳假其力既
　重之于生思其劳曷轻之于死物以徳易道由人
　当不遇其知乃负车而伏茍应乎其感必虬跃而
　龙腾故八骏咸臻万邦为楷物非其产将命逾逺而
　来骨在于斯何惜发币而买亦犹贤士所趣知机彚
　征田忌收老以成仁卒强齐国燕昭市骨而种徳乃
　获乐生覩求贤之未畅悟得骏之悲轻傥长鸣之见
　识庶吾道之将行
　宋
　　中山松醪赋　　　　　　　　　苏　轼
　始余宵济于衡漳车徒涉而夜号燧松明以记浅散
　星宿于亭皋郁风中之香雾若欣余以不遭岂千岁
　之妙质而死斤斧于鸿毛效区区之寸明曾何异于
　束蒿烂文章之纠纆惊节解而流膏嘻作厦其已逺
　尚药石之可曹收薄用于桑榆制中山之松醪救尔
　灰烬之中免尔萤爝之劳取通明于盘错出肪泽于

　烹熬与黍麦而皆熟沸春声之嘈嘈味甘余而小苦
　叹幽姿之独髙知甘酸之易壊笑凉州之葡萄似玉
　池之生肥非肉府之蒸羔酌以瘿藤之纹樽荐以石
　盘之霜螯曾日饮之几何觉天刑之可逃投拄杖而
　起行罢儿童之抑搔望西山之咫尺欲褰裳以游遨
　跨超峯之奔鹿接挂壁之飞猱遂从此而入海眇翻
　天之云涛使夫嵇阮之伦与八仙之羣豪或骑麟而
　翳凤争榼挈而瓢操颠倒白纶巾淋漓宫锦袍追东
　坡而不可及归餔歠其醨糟漱松风于齿牙犹足以
　赋逺游而续离骚也
　金
　　琅山赋　　　　　　　　　　　赵秉文
　在易州境俗谓之郎君山峯峦秀拔颇似少华尾箕
　之精琳琅之英锺竒孕秀琅山播形帝敕六丁移来
　玉京六鳌负背三山蓬瀛崒兮直上剑拔峥嵘表兮
　独立霜秋气横骨非肉附势敌天勍呀然而门缭然



　而城其门伊何窍凿巨灵隔山见山蓊碧纷青素月
　夕起白云昼扃其下雷峡隠隠石崖嵌空龙门
　天成孰劖孰凿不骞不腾飞泉中来华擘河倾或遡
　而流或回而下赴两洪砅轰雷霆百步之外不闻
　人声藴藴隆隆洞潭窈冥石席可据洼尊可铭浮云
　悠悠千古此情其城伊何缭以重迭嶂环抱中心
　砥平峩峩而仙岩岩而亭有骈斯指有植斯屏摩云
　障日韬河映星千态万状不可殚名李白杜陵巨然
　道宁九原骨醉千日岂醒痩武尽隠老任墨卿一朝
　掷笔万里骑崆峒九华天台四明逈絶人境虚标
　仙经神州奥区燕南福庭可杖可屦或仕或耕信步
　陟降朝昏送迎春山水流秋空月明岩泉夜落松风
　晩清游心太何虑何营
　　丛台赋　　　　　　　　　　　赵秉文
　岁辛亥之孟冬兮余解印而南归览全赵之形胜兮
　吊荒台之故基太行车走以南来兮漳水改道而东

　驰伊川谷之变易兮矧人事之推移独岿然其凌空
　兮意神物之所持问父老以陈迹兮犹有双塔野
　花之诗也噫七龙扰扰虎战以龙争兮譬事势于连
　鸡或争桑于延敌兮有以酒薄而召围朝膏血于秦
　汉之草野兮夕暴骨于齐魏之沙陲翫生灵于刀几
　兮决一旦之雄雌得地不足以赎民之命兮忍劳民
　而筑斯方主父变服而事威武兮固一世之雄才收
　中山林胡为未厌兮又窥秦室之狼豺归来置酒延
　眺八极兮俯不见萧墙之孕灾噫翟犬之梦兆兮谶
　百年之厉阶何苕华之新宠兮晏酖毒之孔懐厌离
　宫别馆之湫隘兮起髙台之崔嵬笑章华制度之狭
　陋兮又况采椽与茅阶辇路萦纡以云疎阁道行空
　而饮霓奏金石于云端兮悦钧天之梦未回下仰望
　而不闻兮风过而声哀金舆玉辇君王来其间兮
　左赵女而吴娃朝琴夜筑为王歌舞兮乐未极而哀
　随探雀鷇于离宫兮岂忆熊膰与豹胎痛父子毙于



　一朝兮人亦念骨肉之疮痍也古往今来日东月西
　惊岁华之跳丸悼兴亡之奕棋叹赵国之城郭兮变
　都成邑而变骨成灰慨平原之池馆兮髙者榛丘下
　者荒陂狐穴于丘陵兮草木深于宫闱地荒茀而
　兽伏兮天莽苍而鸟驰沈顾寂听心伤思摧但闻萧
　条之声非竹非丝迫而听之乃在乎羽虫之摩与
　众窍之噏吹也呜呼台向时之台也山川花鸟亦向
　时之山川花鸟也山川花鸟不能知此台之兴废而
　台亦安能知人之悲欢而人自悲之然则靓籹炫服
　台非以为荣也而荒榛断址台又奚以辱为然而文
　王之灵台燕昭之黄金当时称贤者之乐后世为美
　谈之资而是台也亡国之耻兴山木之歌亦台之
　不幸而强嗤且夫今日之悲昔日之乐也骚人懐之
　而赋咏行客过之而歔欷嗟旧物之都尽独天留兮
　此台阅千秋兮万古作鉴乎方来意者使一日之
　乐易万世之讥也而台亦何负于后世哉可吊而不

　咍也乱曰洪波之台伤周舍于既死兮后世之君不
　能起廉颇于未衰干将之剑忍能诛忠魂于李牧兮
