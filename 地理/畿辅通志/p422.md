<!-- { "loadSidebar": true } -->
　未释也吾父感焉誓复之未及而疲嘱予为之予与
　二三父老勉为之今复以水毁今不能矣询其名则
　贺生昌祖也使君曰重勉之予助女于是出俸金为



　之先且曰桥不胜水卑且狭而基不固也坚而之
　抗而崇之延而长之庶其可于是命李丞喻居人以
　复桥便宜状众情大洽于是贾効其资工効其技农
　効其力不两月而桥成加其旧三之二焉偃之虹如
　仰之月如虽有淫潦勿可毁也已于是刑牲征伶祝
　桥神而落之于是贺生昌祖介张天池侍御而来言
　于余曰此倪使君之赐也请书之石以劝来者予谓
　之曰凡人之能于其事者必有余于是事者也人之
　克举其官者必有余于是官者也夫以一人而察十
　七邑赈贷之当否目不给视耳不给听心思不给虑
　仆仆往来犹滥且遗是惧而遑问一桥乎哉今使君
　所至吏革其伪民献其情井闾之间求得心思耳目
　欲给而闲闲然若无所事因以其暇考山川厘疆域
　烝孝秀咨耄耆旌隐节惩奸慝章教训俗兴废举坠
　无不于是行也得之一桥何有而以为使君功乎侍
　御曰乘舆以济孟子讥之川无桥梁单伯伤之于其

　细可以见其大此桥之修固使君之余也独不足征
　使君之余于事且余于官乎哉予曰然遂为之记
　　种栢说　乾隆四 年三月　　　　　　　　　倪象恺
　栢与松比节而材适用则过之学政署后隙地及东
　西两墙间人迹不到督县胥刘名久觅业槖驼术者
　于乾隆四年已未三月朔至望植栢二百六十一本
　不疎不宻裁培灌溉强干弱枝期于接叶连干霄
　蔽日当夫栋朽梁蛀之想即胜仕愉快之秋
国家养士待用视兹栢矣非旦晚事也勒岁月株数于
　壁俾后之陆续储养以至成材而大其用者有所考
　焉署前列槐四颗
　　修保定府治记　　　　　　　　倪象恺
　乾隆四年已未六月辛未府治公廨岁久将压因谋
　拆卸详动公帑庀材鸠工员吏率作以至落成则时
　维九月粤考兹堂之作则明正徳十四年已夘亦成
　以九月明守张元电资中人也由监察御史守是邦



　其所以甘棠吾保者事载志乗而兹堂则实始新之
　并树槐栢百本犹有存者今二百十五年矣予籍威
　远资中比邻自台湾道罢职而来五年于兹其所以
　宣徳达情教养士民者未知何似而兹堂之新则适
　与之符何人地时事相值若斯之巧也为补槐之枯
　者五栢之缺者二十为政在人时至事起安知二百
　十五年后不又有从而新之补之以巩固郡治于无
　疆者乎聊记以竢之

钦定四库全书
　畿辅通志卷一百九
　　志铭
　唐
　　给事中清河张彻墓志铭　　　　韩　愈
　张君名彻字某以进士累官至范阳府监察御史长
　庆元年今牛宰相为御史中丞奏君名迹中御史选
　诏即以为御史其府惜不敢留遣之而密奏幽州将
　父子继续不廷选且久今新牧臣又始至孤怯须强
　佐乃济发半道有诏以君还之乃迁殿中侍御史加
　赐朱衣银鱼至数日军乱怨其府从事尽杀之而囚
　其帅且相约张御史长者毋侮辱轹蹙我事无庸杀
　置之帅所居月余闻有中贵人自京师至君谓其帅
　公无负此土人上使至可因请见自辨幸得脱免归
　即推门求出守者以告其魁魁与其徒皆骇曰必张
　御史张御史忠义必为其帅告此余人不如迁之别



　馆即与众出君君出门骂众曰汝何敢反前日吴元
　济斩东市昨日李师道斩于军中同恶者父母妻子
　皆屠死肉餧狗鼠鸦汝何敢反汝何敢反行且骂
　众畏恶其言不忍闻且虞生变即击君以死君扺死
　口不絶骂众皆曰义士义士或収瘗之以俟事闻天
　子壮之赠给事中其友侯云长佐郓使请于其帅马
　仆射为之选于军中得故与君相知张恭李元实者
　使以币请之范阳范阳人义而归之以闻诏所在给
　船轝传归其家赐钱物以长庆四年四月某日其
　妻子以君之丧于某州某所君弟复亦进士佐汴
　宋得疾变易丧心惊惑不常君得间即自视衣褥薄
　厚节时其饮食而匕筯进养之禁其家无敢高语出
　声医饵之药其物多空青雄黄诸奇怪物剂钱至十
　数万营治勤剧皆自君手不假之人家贫妻子常有
　饥色祖某某官父某某官妻韩氏礼部郎中某之孙
　汴州开封尉某之女于余为叔父孙女君常从余学

　选于诸生而嫁与之孝顺祇修羣女效其所为男若
　干人曰某女子曰某铭曰呜呼彻也世慕顾以行子
　揭揭也噎喑以为生子独割也为彼不清作玉雪也
　仁义以为兵用不缺折也知死不失名得猛厉也自
　申于闇明莫之夺也我铭以贞之不肖者之呾也
　　崔评事墓志铭　　　　　　　　韩　愈
　君讳翰字叔清博陵安平人曾大父知道仕至大理
　司直大父元同为刑部侍郎出刺徐相州父倚举进
　士天宝之乱隐居而终君既丧厥父携扶孤老托于
　大江之南卒丧通儒书作五字句诗敦行孝悌诙谐
　纵谑卓诡不覊又善饮酒江南人士多从之逰贞元
　八年君生四十七年矣自江南应节度使王栖曜命
　于鄜州既至表授右卫胄曹参军实参幕府事直道
　正言补益多既去职遂家于汝州汝州刺史吴郡
　陆长源引为防御判官表授试大理评事十二年相
　国陇西公作藩汴州而吴郡为军司马陇西公以为



　吴郡之从则贤也署为观察巡官实掌军田凿浍沟
　斩茭茅为陆田千二百顷水田五百顷连岁大穰军
　食以饶幕府以其功状闻使者未复命以十五年正
　月五日寝疾终于家年五十有六矣陇西公赙赠有
　加自始有疾吴郡率幕府寮属日一至其庐问焉其
　既甚也日再往问焉其终也往哭焉比小敛大敛三
　哭焉于敛之二十日其妻与其子以君之丧旋于
　汝州其二月某日遂于某县某乡某原君内仁九
　族外尽宾客于其所止其来如归茍亲矣虽不肖収
　之如贤茍贤矣虽贫贱待之如贵人是故其殁也其
　吊者与其哭者其声也必哀尽焉妻郑氏也有子二
　人女一人吾闻位不称徳者有后呜呼君其终有后
　乎铭曰朝之言嘻嘻夕之言怡怡偕入而出乗马而
　驰一日不见而死吁其悲
　　河南令张君墓志铭　　　　　　韩　愈
　君讳署字某河间人大父利贞有名元宗世为御史

　中丞举弹无所避由是出为陈留守领河南道采访
　处置使数岁卒官皇考讳郇以儒学进官至侍御史
　君方质有气形貌魁硕长于文词以进士举博学宏
　词为校书郎自京兆武功尉拜监察御史为幸臣所
　谗与同辈韩愈李方叔三人俱为县令南方三年逢
　恩俱徙掾江陵半岁邕管奏君为判官改殿中侍御
　史不行拜京兆府司录诸曹白事不敢平面视共食
　公堂抑首促促就哺歠揖起趋去无敢间语县令丞
　尉畏如严京兆事以办治京兆改鳯翔尹以节镇京
　西请与君俱改礼部员外郎为观察使判官帅他迁
　君不乐久去京师谢归用前能拜三原令岁余迁尚
　书刑部员外郎守法争议棘棘不阿改州刺史民
　俗相朋党不诉杀牛牛以大耗又多捕生鸟雀鱼鳖
　可食与不可食相买卖时节脱放期为福祥君视事
　一皆禁督立絶使通经吏与诸生之旁大郡学乡饮
　酒丧婚礼张施讲说民吏观听从化大喜度支符州



　折民户租岁征绵六千屯比郡承命惶怖立期日惟
　恐不及事被罪君独疏言治迫岭下民不识蚕桑月
　余免符下民相扶携守州门呌讙为贺改澧州刺史
　民税出杂产物与钱尚书有经数观察使牒州征民
　钱倍经君曰刺史可为法不可贪官害民留噤不肯
　从竟以代罢观察使使剧吏案簿书十日不得毫毛
　罪改河南令而河南尹适君平生所不好者君年且
　老当日日拜走仰望阶下不得已就官数月大不适
　即以病辞免公卿欲其一至京师君以再不得意于
　守令恨曰义不可更辱又奚为于京师间竟闭门死
　年六十君娶河东栁氏女二子升奴胡师将以某年
　某月某日某所其兄将作少监昔请铭于右庶子
　韩愈愈前与君为御史被俱为县令南方者也最
　为知君铭曰谁之不如而不公卿奚养之违以不久
　生唯其颃颃以世厥声
　　处士侯君墓志　　　　　　　　李　翱

　侯高字符览上谷人少为道士学黄老炼气保形之
　术居庐山号华阳居士每激发则为文达意其高处
　骎骎乎有汉魏之风性刚劲懐救物之畧自侪周昌
　王陵所如固不合视贵善宦者如粪溲与平昌孟郊
　东野昌黎韩愈退之陇西李渤浚之河南独孤朗用
　晦陇西李翱习之相往来汴州乱兵士杀留后陆长
　源东走刘逸淮乃作吊汴州文投之大川以诉贞元
　十五年翱遇元览于苏州出其词以示翱翱谓孟东
　野曰诚之至者必上通上帝闻之刘逸淮其将不久
　后数月而刘逸淮竟死其首章曰穹穹与厚厚兮乌
　愤予而不摅翱以为与屈原宋玉景差相上下自东
　方严忌皆不及也达奚抚为楚州起摄旴祭酒
　李公逊刺衢州请治信安其观察浙东又宰于剡三
　县皆有政不幸得心疾留其子狗儿于翱家而归庐
　山不到卒江西其子壻王适使佣吉勉求君所如值
　君卒吉勉以君丧殡于袁州之野而复于适适又死



　适之妻使吉勉来告于翱翱以狗儿归适妻居二年
　适妻又死狗儿尚童翱虑吉勉之短长不可期则君
　之丧终不坟矣故使吉勉往塟之而识其墓以示狗
　儿
　　幽州卢龙军节度副大使赠太师刘公墓志铭
　　　　　　　　　　　　　　　　权徳舆
　析木之下幽陵碣石融结絪缊诞灵熊浑乃生元臣
　以翼大君惟彭城郡王宣力三代抚封四纪在徳宗
　朝纂服旧劳以亚丞相得颛征伐冬官夏卿再践六
　职乃列台宰乃居师长在顺宗朝论道进律就加司
　空又拜司徒今皇帝聪明齐圣褒厚功徳擢侍中中
　书令绸缪枢衡临长诸侯元衮赤舄崇其物采九命
　二伯极其名器勲猷备其赞书终始焯于代家五年
　秋七月寝疾薨于莫州之廨舍享年五十四冬十月
　归全涿州良乡县之某原追锡太师不视朝三日命
　諌议大夫吊祠法赙廷尉持节礼册又诏宰臣徳

　舆铭于寿堂所以加恩报劳始终渗漏之泽也公姓
　刘氏讳济字济之蜀昭烈皇帝二十一代孙曽祖
　远皇检校司卫卿临洮军使袭彭城郡公赠宋州刺
　史祖贡皇特进左金吾卫大将军赠扬州大都督父
　怦皇幽州卢龙节度观察等使御史大夫赠司徒恭
　公公承是覆露生而岐嶷深而通直而和毅忠肃
　端明温重固已藴絶人之姿挺希代之器始以门子
　横经游京师有司擢上第叅幽州军事转兵曹掾歴
　范阳令考绩皆为府中最兴元初以太子家令为莫
　州刺史以御史中丞为行军司马凡吏理之慰荐舆
　师之拊养如良庖之无肯翳良农之无灭裂司徒
　即代有诏夺情节哀顺变讲信修睦先公之封畛尽
　在长帅之威恵毕举比岁大旱蝝蝗为灾絜斋蔬菲
　黙以心祷甘雨祁祁嘉生莓莓因其丰登示以班制
　古诸侯之令典靡不具焉贞元初乌栢诱北方之戎
　幸吾阻饥大耸边鄙公先计后战陈兵于郊乃遣单



