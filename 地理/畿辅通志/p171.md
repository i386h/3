<!-- { "loadSidebar": true } -->
　观津故城　在武邑县东南汉置县后魏曰灌津属
　　武邑郡北齐省隋复置旋废入蓚县唐复置旋省
　　元和志观津城在县东南二十五里赵孝成王封
　　乐毅于观津号望诸君按文献通考又谓蓚县有
　　观津城旧志谓在河间府东光县误
　衡水旧城　在今衡水县西南县志明永乐五年漳
　　水溢城壊十三年迁于河东范家畦即今治　余详 建置　
　　　卷 　
　武阳城　在州北阚骃十三州志信都东北有武阳
　　城故县也
　煮枣城　在枣强县西北十五里魏书地形志枣强


  

　　有煮枣城元和志故城在信都县东北五十里汉
　　煮枣侯国六国时于此煮枣油后魏及齐以为故
　　事毎煮枣油即于此城
　棘津城　在枣强县北史记吕望东海人也老而无
　　遇卖食棘津城元和志在县东北二十七里
　紫乡城　在枣强县南三十里周三里有门四基址
　　犹存
　信都废县　今州治汉置县为信都国治后汉改为
　　乐成国又改安平国魏晋后为冀州所治唐改曰
　　尧都宋金元皆属冀州明省县入州
　平堤废县　在枣强县东汉初为侯国后置县属信
　　都国后汉省寰宇记在县东北髙堤城侧以界内
　　多古堤因以为名
　昌亭废县　在武邑县东北唐书地理志冀州信都
　　郡武邑武徳四年析置昌亭县贞观元年省寰宇
　　记在县东北二十八里


  

　马回台　在武邑县东北五十里
　辟阳亭　在州东南三十里水经注汉故渎东北径
　　辟阳亭
　避暑亭　在州西闗外宋州守鲁有闗建取河朔避
　　暑饮之义
　大风亭　在南宫县
　驻跸亭　在南宫县西旧志明成祖南征止此知县
　　胡廷召建驻跸亭
　百花楼　在州治南旧志宋时建髙百余尺上置钟
　　鼓莲漏壁绘百花故名
　扁鹊村　在南宫县西三里元博士唐继礼碑记
赵州
　平棘故城　在州南三里汉初为侯邑后为县属常
　　山郡后汉属常山国亦谓之南平棘晋复曰平棘
　　明省入赵州后汉书南平棘属常山郡今赵州县
　　故城在县南魏书地形志平棘有平棘城


  

　宋子故城　在州北二十五里战国时赵邑汉置县
　　属巨鹿郡后汉省魏复置齐废隋初复置属赵郡
　　大业初省魏书地形志巨鹿郡宋子永安二年复
　　治宋子城史记正义故城在州北三十里
　栢乡故城　在今栢乡县西南旧唐书地理志栢乡
　　汉县属巨鹿郡故城在今县西南十七里后废隋
　　于今治彭水之阳复置元和志县北至赵州六十
　　一里隋于鄗城南十八里改置遥取古栢乡为名
　　又汉栢乡城在今唐山县详顺徳府
　鄗故城　在栢乡县北汉县属常山郡元和志故城
　　在县北二十一里县志俗呼王莽城今有故城市
　广阿故城　在隆平县东汉置为侯邑后汉废魏复
　　置隋改为象城又改大陆唐改昭庆宋改隆平县
　　志故城在今县东十二里俗呼旧城村
　房子故城　在髙邑县西南汉置县北齐废改置髙
　　邑魏书地形志赵郡房子有房子城元和志县东


  

　　北至州五十里北齐天保七年移髙邑县于房子
　　县东北十五里即今县也县志俗呼为仓房村
　廮陶故城　在寜晋县西南后汉书注廮陶县属巨
　　鹿郡故城在今赵州廮陶县西南寰宇记故城在
　　县南二十九里按后汉书桓帝纪渤海王悝降为
　　廮陶侯注廮陶县属巨鹿郡故城在今赵州廮陶
　　县南后魏于此置廮遥县属南巨鹿郡隋开皇六
　　年改为廮陶复汉名大业二年改属赵州唐天寳
　　元年改为寜晋县是廮陶廮遥非为二地或谓汉
　　之廮陶在今平乡县隋之廮遥为今寜晋县殆以
　　汉属巨鹿郡晋属巨鹿国平乡县志县东二十里
　　艾村西有廮陶故城遂误分为二耳
　大陆故城　在寜晋县东南县志在县东南十里今
　　名鱼台村　余详广 阿故城　
　歴乡故城　在寜晋县东二十五里汉置县属巨鹿
　　郡后汉省魏书地形志廮遥有歴城明志歴城乃


  

　　小堡城下薮泽周围百余里中有鱼藕菱芡之利
　　毎岁歉时州人頼以全者甚众金末王义率众保
　　此
　何屯营城　在州西北州志何屯营城在州西北二
　　十里昔时戌守处
　回车城　在临城县魏书地形志房子有回车城
　封斯废县　在州界汉置属常山郡后汉省
　象氏废县　在隆平县东北二十五里汉置为侯国
　　后汉废汉书地理志巨鹿郡象氏
　杨氏废县　今寜晋县治旧唐书地理志寜晋汉杨
　　氏县属巨鹿郡今治即杨氏城后改为廮陶
　望台　在州治东南一名望汉台髙七寻延袤二百
　　八十尺相传耿纯所筑
　千秋台　在髙邑县南二里稍西北有观星台将台
　　皆髙耸可登玩三台冈阜相连
　尧台　在寜晋县东二十里尧台村


  

　风台　在寜晋县南二十五里
　镇安楼　在隆平县城上
　鳌山楼　在隆平县城内
　千秋亭　在栢乡县北十四里去旧鄗县四里后汉
　　光武纪建武元年设坛场于鄗南千秋亭五成陌
　　注秦法十里一亭南北为阡东西为陌其地在今
　　赵州栢乡县
　禾成亭　在髙邑县相传王莽时建
　栢畅亭　在临城县西寰宇记临城县栢畅亭水经
　　云泜水东径栢畅亭亭在今县西县志在县西十
　　五里俗讹为栢杨亭
　嘉禾亭　在临城县治后名胜志元时嘉禾出连颖
　　因建此亭
　爽亭　在临城县东北名胜志在县东北普利寺宋
　　徽宗下晋阳时驻跸于此命蔡京书爽亭二字立
　　有石碣


  

　薄落亭　在寜晋县东南以漳水一名薄落河而名
　　后汉书郡国志廮陶有薄落亭
　寓目亭　在寜晋县治内
　冯唐宅　在州城南故城内今废
　李氏旧宅　在州西南元和志在州西南二十里亦
　　谓之三巷李家亦曰三祖宅巷
　十万垒　在州南元和志平棘县十万垒在县南一
　　里后汉永初元年羌侵河内诏魏郡赵国常山等
　　缮作坞垒六百一十处此即其一也
深州
　下博故城　在州东南三十里汉置县属信都国五
　　代周移治下博宋改曰静安仍隶州金元皆为州
　　治明初省静安县以州自领其地永乐十年漳水
　　决溢城壊因徙州吴家荘即今治后汉书注在博
　　水之下故曰下博故城在今下博县南寰宇记后
　　魏移理于衡水县去今县二十里俗谓之故县城


  

　　后周建徳六年又移今治即故州城也
　武隧故城　在武强县东北汉置县属河间国后汉
　　改曰武隧北齐省元和记故县在县东三十一里
　　秦破赵将扈辄于武隧即此也水经注漳水又东
　　北径武隧县故城南县志今为沙洼村
　武强旧城　在今武强县南寰宇记西晋置县以汉
　　故城为名其城即后魏武邑郡治道武皇始二年
　　筑髙齐移于今理　余详建 置卷　
　饶阳旧城　在今饶阳县东北二十里　余详建 置卷　
　芜蒌故城　在饶阳县东北隋置旋省唐复置旋又
　　省元和志故城在县东北三十五里隋县也盖因
　　东北芜蒌亭为名
　谷邱故城　在安平县西南汉置谷邱县属涿郡后
　　汉省寰宇记故城在县西南十五里县志今讹为
　　角邱社
　鲁口城　在饶阳县南元和志饶阳县理即今鲁口


  

　　城也公孙渊叛司马宣王征之凿滹沱入派水以
　　运粮因筑此城旧志故城在县南二里亦曰故城
　　村又有光武城在县西南三十里一名罗城
　陆泽废县　在州治北五里唐置宋废旧唐书地理
　　志先天二年分饶阳鹿城界置陆泽县于古隍城
　　隍汉县属巨鹿郡
　上方台　在饶阳县东十里髙四丈春日草卉先芳
　　亦谓之先春台又花台在县西十三里
　营台　在饶阳县北十里相传光武行营毎经水涝
　　不没
　仙台　在安平县北一里
　乡贤堂　在安平县学内元大徳中建内绘李崔二
　　大族诸名贤
　芜蒌亭　在饶阳县滹沱河濵后汉书郡国志安平
　　国饶阳有芜蒌亭注冯异进麦粥光武县志亭在
　　饶阳县北草芦村又有芜蒌社在县东


  

　凌消村　在州东北四十里滹沱河南岸光武渡河
　　冰合处寰宇记今号为危渡
　平都村　在武强县东二十五里明建文时正定都
　　指挥平保屯营于此因名
　孝义乡　在州东三十五里大冯村五代史一行传
　　李自伦六世同居勅以所居为孝义乡
　刘秀庄　在安平县东北二十五里光武寓此故名
　护驾林　在安平县北七里光武遇王郎于此诸将
　　护之得免因名
　蓄粮冢　在安平县东五里逺望八堆近数则九光
　　武堆土积粮以示兵故名
定州
　卢奴故城　今州治一名管仲城水经注滱水南有
　　卢奴故城管仲所筑城内有水渊而不流水色正
　　黒故城北藉水以取名矣池水东北际水有汉中
　　王故宫石赵建武七年始筑小城立宫造殿后燕


因其故宫建都中山小城之南更筑隔城舆地记
卢奴城北临冦水南面派河杜预谓之管仲城
安喜故城  在州东三十里汉置安险县属中山国
    后汉更名安熹复讹为安喜髙齐废魏书地形志
　　安喜有安喜城中山记县在唐水之西山髙岸险
　　故曰安险邑丰民安故曰安喜元和志故城在今
　　县东三十里
　上曲阳故城　在曲阳县西汉置隋改曰恒阳唐改
　　曰曲阳今治乃后魏所移旧志故城在县西四里
　唐城　在州东北十五里亦曰尧城相传唐尧都此
　　地理通释定州唐县古唐侯国尧初封于此今定
　　州北故唐县
　纪城　在州南五十里汉髙祖筑以封纪信其地有
　　纪信庙
　乐阳城　在州西水经注滱水径乐羊城北魏文侯
　　使乐羊灭中山盖其故城云


　固城　在州东通鉴注固城在中山城西北安国城
　　东南名胜志在州东三十里相传禹治水所筑
　丹邱城　在曲阳县西北十三州志上曲阳有丹邱
　　城或曰丹邱恒山之别名也城在山上因以名马
　岩城　在曲阳县西北三十里
　南深泽城　在今深泽县东南汉初为侯国后置县
　　属涿郡北齐废隋复置元和志深泽县西北至定
　　州九十里本汉南深泽县也以涿郡有深泽县故
　　此加南以别之属中山国旧志南深泽故城在县
　　东南二十七里
　新处废县　在州东北汉置属中山国寻废
　中山靖王宫　在州城东北汉景帝子发受封于此
　　后魏神中即其故址剏为新宫曰新城宫
　鸡鸣台　在州东南二十五里图经光武自蓟而南
　　舎宿于此闻鸡鸣驰去因名
　阅古堂　在州治后宋韩琦帅定州时建明万歴间


  

　　重建韩琦阅古堂记郡圃有亭岁乆不葺广之为
　　堂摭前代良守将事实凡六十条绘于左右壁而
　　以阅古为堂名
　养真亭　在州治宋韩琦自郓州徙镇于此建亭
　仰苏亭　在州学内与雪浪斋相对明知州管贤建
　　名玩玉亭后改名仰苏亭
　观稼亭　在曲阳县北城上金大定中建
