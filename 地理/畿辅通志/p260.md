<!-- { "loadSidebar": true } -->
贾智  字显智显度之弟累迁郢州刺史元显达以城降梁智勒城人不欲叛者与显逹交战相率归阙后从上党王天穆破邢杲又与尔朱兆同破元颢军封义阳县伯假卫将军与樊子鹄讨吕文欣于东徐州平之出帝初除开府仪同三司沧州刺史
魏子建  字敬忠下曲阳人释褐奉朝请累迁东益州刺史宣布恩信大得氐羌心孝庄帝时厯左光禄大夫骠骑大将军子建自出为牧伯董司山南身处脂膏之中正身洁已不以财利经懐清素之迹着于终始
魏兰根  下曲阳人仪貌竒伟博学髙才母忧居丧有孝称孝昌时为岐州刺史部内麦多五穗邻州田鼠不入其境武帝初加侍中开府仪同三司
北齐
魏长贤  下曲阳人钊之孙也仕齐为著作佐郎河清中上书论时政大忤幸出为屯留令人皆为之怏怏而长贤怡然不屑懐抱识者以此多焉



唐
魏征  长贤子也字符成从李宻归唐为隠太子洗马太宗即位拜谏议大夫封郑国公知门下省事及薨帝叹曰以铜为鉴可正衣冠以古为鉴可知兴替以人为鉴可明得失魏征死一鉴亡矣
魏元同  字和初鼔城人进士擢第拜吏部侍郎上书言选举法弊不纳累迁地官尚书检校纳言后以救免狄仁杰为周兴所诬赐死于家
郭正一  鼓城人永隆中迁中书侍郎与魏元同并同平章事明习典故一时诏勅多出其手武后时罢为国子祭酒为周兴构死
李峤  字巨山赵州赞皇人擢进士累迁给事中来俊臣构狄仁杰等狱将抵死敕峤与大理少卿张德裕侍御史刘宪覆验德裕等内知其寃不敢异峤曰知其枉不申是谓见义不为卒列其枉忤武后出为润州司马久乃召为鳯阁舍人中宗时累官修文馆大学士封赵国公同中书门下三品峤富才思前与王勃扬烱接后与崔融苏味道齐名文章宿老一时学者取法焉
赵冬曦  鼓城人擢进士厯左拾遗神龙初上书言律令时人称之官终国子祭酒
倪若水  字子泉藁城人擢进士官汴州刺史修孔庙兴州学风化大行元宗遣使捕珍禽竒兽于南方若水谏止手诏褒谕迁大理卿寻拜尚书左丞
甄济  字孟成毋极人少孤力学安禄山强征为掌书记济察禄山有反谋乃阳病不支归旧庐禄山反使蔡希徳封刀召之曰即不可断其头来希德至济书不可以行四字希德持刀趋前济神

色不变希德乃叹息而去肃宗立征至东都馆之三司署命受伪爵者罗拜以愧其心拜太子舍人并侍御史子逢详孝义传
李华  字遐叔赵州赞皇人累中进士宏词科天寳中迁监察御史扬国忠支娅所在横猾华出使按劾不挠州县肃然安禄山反上诛守之皆留不报后去官客隠山阳
李翰  华之宗子擢进士第天寳末为史官张巡死节或嫉其功以为降贼翰传巡功状表上之肃宗感悟累迁左补阙翰林学士
李栖筠  字贞一赵人举进士为安西节度判官肃宗驻灵武发安西兵栖筠料精卒七干赴难擢侍御史闗中旧仰郑白二渠溉田而豪戚拥上游取硙利栖筠请撤毁岁得租二百万民赖之栖筠有宰相才元载忌之出为常州刺史岁旱栖筠浚渠引江流灌田遂大稔捕斩盗贼大起学校以治行进银青光禄大夫封赞皇县子又増学庐表宿儒为师身执经问义至徒数百人帝欲召相惮元载辄止然有进用皆宻访焉多所补助卒谥文献
李吉甫  字弘宪栖筠子宪宗时为中书舍人请絶朝贡以折刘辟以西川授髙崇文而属严砺东川使得相制元和二年擢中书侍郎同中书门下平章事病方镇强恣为帝言使属郡刺史得自为政则风化可成又言李琦必反韩弘在汴州多惮其威诚诏其子弟率兵为犄角则贼不战而溃从之琦众闻徐梁兵兴果斩琦降以功封赵国公德宗以来藩镇有终身不易地者吉甫为相岁余凡易三十六镇殿最分明节度淮南居三岁奏蠲逋租数百万筑塘溉田万顷并筑平津堰虽居外每



朝廷得失辄以闻乃以前官召还秉政卒谥忠懿
魏謩  字中之征五世孙擢进士第宣宗时拜御史中丞进同中书门下平章事帝尝曰謩名臣孙有祖风朕心惮之
李绛  字深之系本赞皇擢进士宏词元和中知制诰奏吐突承璀讨王承宗丧师当抵罪及宦官横肆等事又数论宜以孟元阳为泽潞赦王承宗趣立蔡功帝毎有询访绛随事补益言无不聴拜同中书门下平章事所言愈切直帝谓左右曰绛言骨鲠真宰相也累封赵郡公谥曰贞
李德裕  字文饶吉甫子以补校书郎擢翰林学士敬宗朝上丹扆六箴裴度荐徳裕材堪宰相而李宗闵先秉政引牛僧孺协力踰年德裕由郑滑节度徙西川建筹边楼图山川险要完残奋怯边备日强召拜中书门下平章事以王璠等谗坐贬武宗立复召同平书事即进戒帝辨邪正专委任而后朝廷治泽潞刘从谏死其从子稹擅留事以邀节度使德裕主讨太原将杨弁叛议者言兵可罢德裕复奏弁不可赦卒斩杨弁刘稹籓镇悚惕归命国威复振功拜太尉封卫国公大中间以贬死
五代
史圭  常山石邑人为晋宁乐寿令有善政明宗时为尚书郎枢宻使安重诲荐圭直学士重诲素不知书倚圭备顾问许升殿侍立枢宻直学士升殿自圭始
张允  镇州人仕唐知制诰以允刚介拜给事中髙祖即位屡赦天下允为驳赦论以献

宋
杨廷璋  字温玉真定人周祖时出讨三叛入平国难数献竒计世宗立征刘崇以为建雄军节度前后入太原河东御冦有功宋初加检校太尉李筠叛上攻取之太祖即委以经略贼平改镇邠州廷璋善待士幕府多知名人
髙懐德  字藏用真定常山人行周之子晋末行周镇宋州御契丹懐德留守京东羣盗大起懐德坚壁清野敌不能入从周世宗征髙平克捷又从北征克瓦桥闗降姚内斌以归累官行营马军都指挥太祖即位拜殿前副都捡移镇滑州尚长公主李筠叛攻破筠众于泽州以功迁忠武军节度太宗时封冀国公卒谥武穆
曹彬  字国华灵寿人建隆初攻河东平乐县破之遂建平晋军干德初契丹攻平晋大败之于城下二年冬伐蜀两川平诸将多取子女玉帛彬槖中惟图书衣衾而已六年征太原开寳七年进克池中进次秦淮江南水陆军十余万陈于城下大败之进克润州围金陵城垂克彬忽称疾不视事诸将皆来问疾彬曰惟须诸公克城之日不妄杀一人则自愈矣诸将许诺既而城陷无轻肆者太宗即位加同平章事进封鲁国公真宗即位拜枢宻使延平二年薨追封济阳郡王谥武惠诏与赵普配飨太祖庙廷
董枢  元氏人干德初为主客员外郎上书请伐蜀蜀平通判剑州全师雄叛攻剑刺史张仁谦欲弃城走枢固争与贼战败之因招余众降仁谦诬枢与贼通太祖召二人廷辨曲直仁谦遂屈



擢枢比部郎中出兼桂阳监使上书请伐广南刘鋹侵桂阳枢击退之开寳三年大举伐鋹令枢率兵趋连口克之岭南平累迁判西京留司御史台
贾琰  字季华获鹿人晋史官纬之子有吏干佐太宗居幕府凡五年勤于所职及太宗即位超拜左正议大夫枢宻直学士琰昆弟五人琰最及厯官诸兄皆殁琰拊循诸孤聚族凡百口分给衣食庭无间言士大夫以此称之
李至  字言几真定人举进士通判鄂州太平兴国中参知政事雍熈初上疏谏亲征范阳授礼部侍郎淳化中兼判国子监上言五经书疏已板行惟二传三礼孝经论语尔雅七经疏未备乞重加雠校以备刋刻从之至道初真宗正储位以至与李沆兼宾客诏太子事以师傅礼及真宗即位拜工部尚书叅知政事
王化基  字永图真定人太平兴国中进士累迁谏议大夫尝慕范滂为人献澄清略言时事有五帝嘉纳之至道中拜叅知政事卒谥惠献
赵延溥  真定人太平兴国中累官步马军都虞侯从平太原略地燕蓟六军有后期至者帝欲置于法延溥进曰敌人未殄先诛将士若举后图谁为戮力乎帝纳其言而止
曹璨  字韬光彬子性沈毅善射以补供奉官契丹入冦屡战有功后出蕃兵邀李继迁俘馘甚众授河阳节度使同平章事卒赠中书令谥武懿璨起贵冑以孝谨称善抚士卒兼着威爱仁敬和厚亦有父风

曹玮  字寳臣彬第三子太宗时李继迁叛问谁可将者彬荐玮可任即召见除同知渭州时年十九真宗即位累迁知镇戎军邀击继迁于石门川俘获甚众继迁死其子德明请命于朝玮言愿假精兵出其不意擒德明送阙下不报既而诸羌大族请拔帐自归诸将犹豫不敢应玮即日将兵薄天都山受降者内徙德明不敢拒擢泾原路都钤辖兼知渭州与秦翰破章埋族于武延川分兵灭拨臧于平凉于是陇山诸族皆来献地玮筑堡山外为笼竿城募土兵守之以计诛西羌谋叛者赏样丹令叛羌入马赎罪还故地至者数千人筑十砦浚濠三百八十里其年西羌数万人入冦玮迎战破之宗格大首领甘遵治兵于任奴川玮遣间杀遵自是西羌势蹙退保碛中不出终彰武军节度使谥武穆玮喜读书沈勇有谋出入神速不可测一日张乐宴僚吏坐中失玮所在明日徐出视事而贼首已掷庭下矣其立马社开边濠后皆以为法既卒诏配享仁宗庙庭
髙化  字仲熙真定人累迁蜀州团练使天圣六年夏大雨命汴堤堤欲壊时夏守恩方典军积材木城隅化尽取以塞堤乃得无患仁宗嘉之累进武安军节度使知相州部有大狱已具皆当论死化款之遣移讯果出无罪者踰年致仕赠太尉谥曰恭壮
贾昌朝  字子明获鹿人真宗时赐同进士出身授崇政殿说书帝多所貭问累迁右谏议大夫擢御史中丞上备边六事又请度经费罢不急拜同中书门下平章事后除武胜军节度使讨贝州贼有功进封魏国公谥文元御书其墓碑曰大儒元老
王举正  字伯仲化基子仁宗时累拜叅知政事入谢帝曰卿恬于进取未尝干朝廷以私故不次





用卿皇佑初拜御史中丞数言事帝称其得风宪体以太子少傅致仕卒谥安简
贾逵  藁城人从狄青讨侬智髙贼既溃诸将搜城括取重货逵无所犯青甚器之以功累官延麟路副总管所至皆有功能元丰初拜建武节度使卒谥武恪
刘昌祚  字子京真定人父贺战殁于定州録为右班殿直主秦州威逺砦夏人冦刘沟堡昌祚出援卒遇之抽一矢殪其渠余众悉遁帅李师中上其功曰西事以来以寡抗众未有如昌祚者知延州先修马政诸砦绵亘七百里度其屯戍险易地望逺近事力强弱立为定式上诸朝夏人冦塞门昌祚杀其统军图形以献进知渭州复耗马又括陇山闲田得万顷募士卒五千劲悍出诸军右累迁武康军节度卒谥毅肃昌祚善骑射夏人得箭以为神持归事之所著射法行于世
曹佾  字公伯彬之孙慈圣皇后弟也累拜平章事封济阳郡王神宗毎谘访以政退朝终日语不及公事帝谓大臣曰曹王虽用近亲贵而端拱寡过真纯臣也
贾炎  字长卿昌朝从子以积迁知郓州永兴初陜西行铁钱蔡京设法尽敛之更铸夹锡钱后童贯复请尽废夹锡不得用民益以为苦炎徙知延安因上疏力争又与贯制疆事不合后入为工部侍郎贯签书枢宻院同官邀炎往贺炎曰彼非执政何贺为卒不往
金钮佑禄守愚  字仲晦真定府路乌济赫明安人明昌中进士为临沂令有不逞辈五百人结为党社大扰境内守愚下车即散去蝗起莒宻独不入临沂境先是括河朔山东地隠匿者没入官

告者给赏莒州刺史教其奴告临沂人冒地积赏钱三百万先给官镪乃征于民守愚闻于戸部征还之流民归业县人勒其事于石性至孝母丧勺饮不入口三日终丧未尝至内寝
