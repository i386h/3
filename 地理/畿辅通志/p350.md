<!-- { "loadSidebar": true } -->
　明智之士不能也况治水本无竒相地势谨堤防
　顺水性之所趋尔虽大禹不过此也夫所谓竒者
　不大利则大害若寻常之计虽无大利亦不至大害
　此明智之士善择利者之所为也今言修六塔者竒
　也然终不可成而为害愈大言顺水治堤者常谈
　也然无大利亦无大害不知为国计者欲何所择哉
　若谓利害不可必但聚大众兴大役劳民困国以试
　竒而侥幸于有成者臣谓虽执政之臣亦未必肯
　为也臣前已具言河利害甚详而未采听今复略
　陈其大要惟陛下诏计议之臣择之臣谓河水未始



　不为患也今顺已决之流治堤防于恩冀者其患一
　而迟塞商胡复故道者其患二而速开六塔以回今
　河者其患三而为害无涯自河决横垄以来大名金
　堤埽岁岁増治及商胡再决而金堤益大加功独恩
　冀之间自商胡决后议者贪建塞河之未肯留意
　于堤防是以今河水势浸溢今若专意并力于恩冀
　之间谨治堤防则河患可御不至于大害所谓其患
　一者十数年间今河下流淤塞则上流必有决处此
　一患而迟者也今若塞商胡口使水归故道治堤修
　埽功料浩大劳人费物困敝公私此一患也幸而商
　胡可塞故道复归高淤难行不过一二年间上流必
　决此二患而速者也今六塔河口虽云已有上下约
　然全塞大河正流为功不小又开六塔河道治二千
　余里堤防移一县两镇计其功费又大于塞商胡数
　倍其为困敝公私不可胜计此一患也幸而可塞水
　入六塔而东横流散溢濵棣徳博与齐州之界咸被

　其害此五州者素号富饶河北一路财用所仰今引
　水注之不惟五州之民破壊田产河北一路坐见贫
　虚此二患也三五年间五州凋敝河流注溢久又淤
　高流行梗涩则上流必决此三患也所谓为害而无
　涯者也今为国误计者本欲为除一患而反就三患
　此臣所未喻也至如六塔不能容大河横垄故道本
　以高淤难行而商胡决今复驱而注之必横流而散
　溢自澶至海二千余里堤埽不可卒修修之虽成又
　不能捍水如此等事甚多士无愚智皆所共知不待
　臣言而后悉也臣前未奉使契丹时巳常具言故道
　六塔皆不可为惟治堤顺水为得计及奉使徃来河
　北询于知水者其说皆然虽恩冀之人今被水患者
　亦知六塔不便皆愿且治恩冀堤防为是下情如此
　谁为上通臣既知其详岂敢自黙伏乞圣慈特谕宰
　臣使更审利害速罢六塔之役差替李仲昌等不用
　选一二精干之臣与河北转运副使及恩冀州官吏



　相度堤防并力修治则今河之水必不至为大患且
　河水天灾非人力可回惟当顺导防捍而已不必求
　竒立难必之功以为小人侥冀恩赏之资也况功
　必不成后悔无及者乎臣狂言计愚惟陛下裁择



钦定四库全书
　畿辅通志卷九十三
　　疏
　明
　　闭闗第一疏　　　　　　　　　张　钦
　臣闻明王不恶切直之言以纳忠烈士不惮死亡之
　诛以极谏臣职为御史廵视边闗目击国家大事敢
　献一言而死臣风闻人言乘舆已驾欲过居庸闗往
　宣大等处游玩臣以为不然陛下为此举者岂为适
　一已之情葢深愤强敌之为患也但敌至谲诈不可
　轻角何也汉高经百战之余所统皆竒才良将且围
　于白登七日我英宗以不听大臣之言逺驾亲征至
　有乙巳之变由此言之则敌之不可轻与角也审矣
　且匹夫之家尚不肯轻出而与人争陛下两宫在内
　当日在膝下不可逺游且宗庙社稷之大百官万民
　之众皆系于陛下之一身陛下安则皆安也今事势



　仓皇中外汹汹既无亲王监国又无太子临朝而轻
　出逺游万一有不虞陛下将如之何抑不知谁任其
　责也且甘肃婴吐蕃之患江右廹阉贼之扰淮南有
　漕运之难巴蜀有采办之苦天下之事言之寒心而
　又京畿之内春麦少收秋潦无望陛下不是之思而
　欲长驱居庸观兵上谷非计之得也伏望为宗庙计
　为生灵计旋跸清禁决不可往如有边报声息则有
　股肱元老本兵大臣命将出师以御之此制敌之要
　道也更望皇上戒游逸厉政事节无用之费停不急
　之征臣不胜战栗之至
　　第二疏　　　　　　　　　　　张　钦
　臣领勅廵闗亲见沿路军民皆言皇上欲出城过闗
　一切钱粮如何措办又言皇上欲往天寿山打围或
　由西湖顺过居庸惊疑扰攘奔走不寕臣窃思古来
　天子首务安民今边闗霪雨连旬山水泛涨民舍多
　倾田禾尽没钱粮浩繁军民困苦陛下当安以抚之

　以固国本而顾以不急之务使之动摇此于安民之
　道不可往也且天寿山乃祖宗陵寝神灵在上鬼神
　呵今欲来打围是以行乐之事亵渎严敬之地恐
　非仁孝所宜此于格祖之道不可往也夫居庸闗两
　山夹峙一水旁流其隘如线其侧如倾艰折万状车
　马难行乃轻万乘之尊涉险恶之地山岚触冒瘴气
　薫蒸陛下固不自爱两宫宁不罣虑乎此于孝亲之
　道不可往也且漠北之人耐饥寒习弓矢利则进不
　利则退故汉祖有白登之围唐太宗有白马之誓我
　英宗有土木之变孝宗亦有鱼台岭之失而况财赋
　不充兵力不强边备废弛谨以守之尚不能保乃欲
　轻身挺出往与之角恐非万全此于御敌之道不可
　往也且陛下不念祖宗付托之重而轻与敌人争一
　日之长胜之不武不胜为忧此于继统之重不可往
　也凡事慎于初则易悔于终则难我英宗不听臣言
　决于出闗后虽痛悔无及于事至今故老言之犹为



　寒心陛下但知往而不知止但以出闗为可乐而不
　以遇敌为可忧不信大臣之言不听左右之谏非
　之善也臣为御史职司言路奉勅廵闗分当效死陛
　下即加斧之诛臣亦不避
　　第三疏　　　　　　　　　　　张　钦
　臣闻天子一动所系非小或欲出师亲征必先有诏
　下廷臣议必有百官扈从有锦衣卫随侍择日告
　庙而后启行今不闻朝廷之不见廷臣之议又无
　扈从随侍之人此必有奸人借陛下之名欲过边闗
　勾引强敌图危社稷此天下安危之所系也伏望皇
　上勅下锦衣卫将此借名之人挐送法司明正典刑
　以防奸弊以杜后患如果欲过闗非有两宫勅臣
　虽万死不敢放过臣冒渎天威不胜戴罪之至
　　修理运河疏　　　　　　　　　吴　仲
　为计处国储以永图治安事臣奉命廵视通仓见向
　信一疏明白简当凿凿可行臣考元史漕运粮储南

　来诸物商贾舟楫皆由通惠河直逹海子登岸窃料
　开运一年可省脚价十余万两于国计不为无补臣
　又备访密云等处皆有间道可入若使奸细向导轻
　骑疾驰旋日可至或据仓厫或肆烧毁国储一空则
　京师坐困向莫有以先代之故事间道之危机为陛
　下告者宜乎信之不专行之不决也传曰成大事者
　不谋于众惟陛下谋之二三元老大臣而独断焉乞
　勅户工二部着廵仓御史同管闸修仓主事兼理
　闸运闸板见在修补借之各厂少有疏浚并其它用
　度量支修仓余剰廵仓赃罚并所省脚价民财民力
　一不妄费大运京粮姑听陆路自进且令觅船雇人
　略运百万以试之如果可行就将省下银两葢房造
　船筑堤浚河次第举行兴国家自然无穷之利杜意
　外不测之虞矣
　　改河通漕疏　　　　　　　　　刘应节
　臣据密云兵备王一鹗管粮郎中侯国治稿议密



　云一城环控潮白二河若天开以便漕者向以二水
　分流至牛栏山而始合故剥船自通州而上者至牛
　栏而止若至龙庆仓则雇觅车驴从陆输挽军民艰
　辛之苦水次露积之虞难以悉状前军门少傅杨
　题请改河资运直抵密云备陈四利预防一害巳有
　成议因循至今今两河之流已为一派水益深则漕
　益便所谓四利者可望毕举而一害已为永除矣然
　又有十利焉密云招商买米每石常至一两今漕粮
　足岁支之数免厚价以召商一利也往昔主客之粮
　岁买不下十万客兵则尽頼召买今加复原额即客
　兵悉有頼焉二利也发漕米一石于密云则扣折色
　价一石于部若止照七钱扣留存库而以五钱折色
　放军在密云每石商价已省三钱在部扣则折色支
　放每石又余二钱发一石之米存五钱之价三利也
　主客之兵欲折则折欲米则米随时应之不为所窘
　四利也荒歉不能为之灾烽警不能为之绌五利也

　军储所在民用资之畊农虽少米价不腾六利也舟
　运直抵城直输入仓则陆运脚价可省每岁计之亦
　得万余而民间车驴更免拘集七利也又查得通仓
　粟米每至腐积各军支领每为蹙额今移通仓应贮
　之粟以漕于密云而以密云扣存之折色给通仓应
　领粟米之军则通给无浥腐之粟京军有实受之惠
　八利也漕米既足岁计巳充民间召商买米之苦可
　以苏息九利也漕艘鳞集则商舶踵至市廛日充民
　生日阜十利也今据前因该臣同都御史杨兆议
　照密云城外潮白二河皆巨河也顷缘二水未合舟
　楫难通今近城东西之堤岸巳成杨家庄之河流已
　改臣等亲自放舟自镇城由牛栏山至顺义一帯通
　行无碍各处官船亦渐集密云城下则前任总督杨
　博所谓四利兼得一害不生而密云道复议十利亦
　渐次可举矣合勅下户部再加详议如果可行将先
　拨米四万七百石再益以九千二百余石共足米五



　万石拨发本镇专备客兵之饷就于岁计客兵年例
　每石扣银七钱共银三万五千两存留太仓银库补
　给京军折支以抵加覆漕粮之数其不敷米石随时
　籴买或听兵便折银计足支用不必再行召商以滋
　烦扰仍容臣等量动漕运扣省脚价银一半民兵银
　一半共造船百只以便输挽每岁量拨给军夫查有
　淤浅可浚支流可塞便如法兴工臣等请便议施
　行
　　请罢马市疏　　　　　　　　　杨继盛
　臣以南京吏部验封清吏司主事考满到京升臣今
　职荷皇上养育简用之恩虽粉骨碎身何以克报
　况臣居兵曹职专马政覩此开马市之误岂敢茍避
　祸患随众隠黙不言窃惟近年以来边庭生事敌势
　猖獗犯我城阙杀我人民掳我妻子焚我庐舍惊我
　陵寝其辱我中国极矣臣在南都传闻此报冠发上
　指肝肠寸裂恨不能身生两翼飞至都下以殄外侮

　以报国雠兹者恭遇皇上赫然震怒选将练兵克日
　兴师声罪致讨以报百万赤子之雠以雪城下陵辱
　之耻不惟天下臣民共相庆幸我列祖在天之灵亦
　相庆幸多矣及臣至都下见谙达求开马市之书大
　放肆无状窃意上触圣怒其征讨之志已决其问罪
　之师断不可已及廷臣议题奉钦依准暂开行臣
　不觉仰天大呼喟然长叹曰国事乃至此哉国事乃
　至此哉夫以汉之武帝唐之太宗不过二霸主耳犹
　能威震夷狄气压突厥以皇上之英武国家之全盛
　英雄豪杰勇夫壮士之伏于草茅下位者又不可胜
　数其蕞尔小国反不能生擒酋长剿絶苖裔而乃为
　此不得已下之事哉臣请以开马市之十不可者
　为皇上陈之夫开马市者和议之别名也彼素宾服
