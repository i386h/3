<!-- { "loadSidebar": true } -->
命查勘束邑官民吁请障归故道仍入宁晋泊　贤王以
　　　泊乃三郡河流汇归之地有翕受节宣之功岂可
　　　复听浊流淤塞致众水无归涨溢为害乃亲行相
　　　度得旧河一道由木邱南至焦罔入滏河委员自
　　　第四沟开挖一路疏浚深通于周头筑坝障其东
　　　下而导之南流自是束深无冲溃之虞泊水免淤
　　　塞之患矣
　　　　按滹沱之在山西夲非巨川至平山合冶河而
　　　　始大冶河一名甘陶河源自山西平定州之松
　　　　岭流至平山初不与滹水相通元初凿而合之
　　　　其势遂猛延佑间引辟冶河害已减半后冶河
　　　　下流渐塞复入滹沱岁有溃决之患皇庆中议
　　　　复之而未果　怡贤亲王于敬陈畿辅西南水



　　　利情形疏内奏请塞冶河入滹之路循其故流
　　　加以挖浚引入洨河诚为一劳永逸之计
　滏阳河　亦名滏水源出磁州神麕山东北流经邯
　　郸县东三里会渚沁二水册说渚河又名塔水在
　　邯郸县南五里发源紫山径城西南入滏阳河沁
　　河在邯郸西一里发源紫山径城西入滏阳河寰
　　宇记滏阳县滏水源出县西北鼓山南岩下泉源
　　奋涌若釡之掦汤故以滏口名之其水冬温夏冷
　　元史郭守敬传守敬面陈水利四事其四磁州东
　　北滏漳二水合流处引水由滏阳邯郸洺州永年
　　下经鸡泽合入沣河可灌田三千余顷明外史河
　　渠志滏阳河旧在任县新店村东北源出磁州径
　　永年曲周平乡至穆家口会百泉等河北流明永
　　乐间漳河决而与合二水每并为患至景泰间又
　　合漳冲曲周诸县沿河之地皆筑堤备之成化间
　　旧河淤冲新店西南为新河合沙洺等河入穆家

　　口亦筑堤备之一统志旧滏河在鸡泽县西自永
　　年通水闸北流经此又北逹平乡县入宁晋泊旧
　　道纡曲不能容常溃决为民患
夲朝康熈七年知县姜照挑浚新河以导其流自冯郑
　　村至亭自头长二里许六方等村永无水害按滏
　　阳河旧合漳流故多冲溢今漳水东徙经魏县元
　　城抵馆陶入卫不与滏合滏水独行贯宁晋泊而
　　出至衡水县界滹沱河出焦罔合流径冀州武强
　　献县河间青县大城入淀名子牙河其支流自完
　　固口径杜林镇抵青县之鲍家嘴入南运河近己
　　淤浅唯子牙一支为巨津焉自宁晋泊以上滏水
　　所经州县多引流种稲沿河闸座甚多而磁州之
　　民欲专水利以致下流稲田多废争讼累岁不休
　　雍正四年　怡贤亲王奏称查广平府旧志磁州
　　属广平路领成安今成安现隶广平则磁州夲非
　　豫属明矣请将磁州改归广平府则滏阳一河全

  

　　　由直隶统辖均水息争同安乐利矣奉
旨怡亲王奏请将磁州改归广平府管辖以収滏阳水利
　稽考志书相度地势援古证今俱为符协似于广郡一
　帯民田大有禆益着九卿会议具奏嗣经戸部议覆应
　　　如所请行自是广平以下均沾河润各州县营田
　　　多至二千余顷从前斥卤尽为稲乡矣
　　　　按滏河堤岸例系濒河村庄修筑工多力寡难
　　　　免溃决应照千里长堤之例将该州县所有堤
　　　　工丈尺查明按通邑里甲摊派均修造册存案
　　　　永着为令工少人多自成巩固矣出泊以下水
　　　　势倍増会以滹沱湍悍之流所有民堰难资捍
　　　　御雍正八年衡水堤决溢流直犯青县可为寒
　　　　心应将臧家桥以上直至衡冀一帯民堰令地
　　　　方官查估动帑增修工竣仍照千里长堤例令
　　　　民间年年修补
　　宁晋泊　一名胡卢河在宁晋县东南自隆平县流

　　入又东北入冀州界宋史河渠志熙宁八年发夫
　　增治胡卢河旧志在县东南二十里东西径三十
　　里其上流即漳水与滏水合流汇大小羣川注此
　　土人称为宁晋泊即北泊也洨河冶河沙河泲河
　　槐河午河李阳河七里河滏阳河咸入焉自滹沱
　　河南徙由贾口而入淤塞滏河故道三十余里水
　　无所泄遂冲决洨口营上等村而东注水口河身
　　亦多浅溢雍正三年滹沱东徙不复入泊四年
　　怡贤亲王奏请开穵自黄儿营至营上村一路展
　　寛浚深泊水始得畅泄
　大陆泽　一名广阿泽在任县土人谓之张家泊元
　　和志大陆泽一名巨鹿在县西北五里东西二十
　　里南北三十里葭芦菱莲鱼蟹之类充牣其中即
　　南泊也百泉牛尾野沣沙洺刘累程二寨圣水顺
　　水蔡马栁林等河咸入焉北有穆家口河泄之于
　　北泊东有鸡爪张滋等五沟泄之于滏河县志弘



　　　治时溷水汹洚九河举发冲决堤防下流隆平县
　　　淤窒壅塞者四十余里隆平巨鹿均被其害而任
　　　县居多嘉靖六年发正定顺徳二府夫役同浚之
　　　自穆家口至羊毛圪塔四十里深广各丈余水得
　　　其性隆巨复膏壤而任之水患亦息
　夲朝顺治十八年重浚日乆堙塞而五沟亦淤其三祗
　　　有鸡爪张滋不絶如缕有所受而无所泄伏秋涨
　　　溢为濒泽居民田庐害雍正四年　怡贤亲王奉
命查勘委员开穆家口河长四十里挑河之土即以夹筑
　　　长堤导泽水而注之北泊其鸡爪等沟亦加疏涤
　　　于是水患既除水利亦兴邢家湾南邉家庄北引
　　　流种稻营田数百顷
　　　　按南北二泊正定广平顺徳三府之水会也西
　　　　帯重山二十余河之水建瓴而下每遇伏秋之
　　　　际千岩飞雨万壑悬流若无二泊为之翕受而
　　　　节宣之其奔冲横溢为何如哉故南之有南北

　　　二泊犹北之有东西两淀皆治水者所当加之
　　　意也滹水尝入北泊塞河口而环泊州县受涨
　　　溢之害者多年漳河合滏溷入南泊而穆家鸡
　　　爪等河塞遂致中满旁溢任隆之民坐受其浸
　　　今年滹漳逺徙　贤王施疏瀹之功州郡享平
　　　成之利此千载一时也然二水之故渎尚存浊
　　　流之迁徒靡定既可以不袪而去讵难于不引
　　　而来且前明之世有障滹沱而归宁晋以为故
　　　道者矣有请浚穆家口仍俾漳滏会流者矣或
　　　暂免一方之害或微规目前之利而不知统计
　　　全局之利害其贻患不仅在一时也故谨着之
　　　又按入泊诸水自洨沣百泉牛尾圣水等河恒
　　　流不竭外其余春夏每多枯涸然前人载之图
　　　志设有桥座盖以为摄水归泊之道也雨集山
　　　涨由此胍分缕析而注之大泊之中田间无宿
　　　潦焉其为功也大矣有司不知浚治或反听民



　　　　占耕一旦山水暴来则奔腾四野为田畴害雍
　　　　正四年　怡贤亲王奏明委员查勘酌量疏通
　　　　五年复檄行各地方官随宜浚治毋得听其堙
　　　　塞而有司具文视之不知奉行八年秋雨多水
　　　　溢环泊十余州县皆罹其灾上厪
圣懐遣官发帑徧行赈济既过之后官民晏然又复不以
　　　　为事昔陆陇其为灵寿令令民挖浚[卫河]其始
　　　　颇有怨言以为开无水之河徒劳民力陇其不
　　　　顾卒成之已而霪雨水大至赖此河宣泄遂以
　　　　有秋至今民犹懐之此贤逹之逺见也　怡贤
　　　　亲王于通州武清地方开挖鳯河于香河寳坻
　　　　地方开挖窝头鲍邱二河于良乡涿州固安霸
　　　　州地方开挖牤牛河収摄野潦俾有所归数载
　　　　以来民享其利
　　鳯河　名胜志鳯河水一渠从西流至鳯窝村虽隆
　　　冬冱寒水亦不冰东安县志在县东北四十里鳯

　　　窝村其水自县西北草桥来又南流过县之漂流
　　　淀又南入武清三角淀其形如鳯此鳯河所由名
　　　也按鳯河之源在
　　南苑中流出东南隅自回城而东涓涓一帯东南流
　　　至武清之堠上村河身深广以下填淤断续一遇
　　　伏秋雨潦散漫无归雍正四年　怡贤亲王奉
命查修水利欲加疏浚而来源微细不足以为恒流查有
　　　凉水河一道发源水头庄贯
　　南苑出仁桥东流至髙各庄东北流抵张湾入运
　　　乃奏请于髙各庄分流南引至堠上入鳯河故道
　　　一路挑挖过双口抵青沽港入淀河仍于分流之
　　　处各建一闸水小则闭东闸启南闸流入鳯河水
　　　大则闭南闸启东闸泄入运河次年河成宛平漷
　　　县武清东安一帯积潦尽消桐林牛镇三间房等
　　　处开渠引水各营田数十顷唯闸座未建毎年筑
　　　坝蓄流以资灌溉



　牤牛河　在良乡县东南盐沟广阳二河之会流也
　　盐沟源出宛平县龙门口东南经县东南陶村即
　　古福禄水也水经注圣水又东广阳水注之水出
　　小广阳西山东径广阳故城北又东福禄水注焉
　　水出西山东南流径广阳故城南东入广阳水按
　　盐沟广阳二水至良乡县城东南合流为三义口
　　南流至任邨西南入大清河一遇伏秋山水涨发
　　奔腾冲突故土人谓之牤牛河良涿固霸之间累
　　被其害雍正四年　怡贤亲王奏请于任邨之南
　　开挑新河东南径涿州界东径固安县西北循卢
　　沟河故道南径霸州之南孟等邨东南抵西栲栳
　　圏入中亭河长二百余里自是奔突患息野潦有
　　归四州县秋禾皆获丰稔
　窝头河　即苍头河一统志在香河县西北二十里
　　上通牛拦山水窝头庄水下通三路堤口一由李
　　家园坑堤口入北呉村一由明星堂坻口入甘十

　　八堤口一由东凌庄尹家河沙务庄张家灰店南
　　呉村牛家屯入扳罾口运河按此河水本无源伏
　　秋汛发众流会于窝头径香河县百家湾东与渠
　　水合流东径七里庄入寳坻县界东过城南之西
　　石桥至王补庄与鲍邱河会
　鲍邱河　源出宻云北山径三河县之夏店东南径
　　虎将庄入寳坻县界东径县北齐河务萧家堼东
　　南至王补庄与窝头河会过林亭口[张家庄]至周
　　家庄东南径尹家庄又东由八门城入蓟运河
　　　按二河原无恒流上受通州三河雨潦之水泛
　　　溢而下下流淤塞断续无路消泄香河首受其
　　　浸而寳坻地形如釡一遭淹没经年不涸为害
　　　尤剧雍正四年　怡贤亲王亲歴相度奏请疏
　　　通窝头河自百家湾起鲍邱河自鱼桩起分道
　　　挑挖或循旧流或取直径遶县之南北皆会于
　　　王补庄其八门城出口河身浅窄纡曲乃自林



　　　亭口别开直河一道至尹家庄寛江入蓟运河
　　　寛深畅利数年以来香寳田畴髙下皆稔无泛
　　　溢之患矣此外古河故渎所在多有与鳯河近
　　　者有古龙河与南运河近者有古漳河阜城交
　　　河之境有古清河与滏河近者有滹沱故道深
　　　冀等州衡武等县皆有之又武强县有龙治河
　　　衡水县有古盐河枣强县有黄泸河清丰南乐
　　　等县有马颊朱龙二河其它不及悉载此等古
　　　河虽无来源皆堪行水而沿河小民贪图微利
　　　往往占耕为业或地处下流曲防拦截以致脉
