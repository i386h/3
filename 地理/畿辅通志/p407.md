<!-- { "loadSidebar": true } -->
　诣之语所论兵法时政不尽可行然矻矻勤苦忍嗜
　欲任纲常死生以之亦可槩见其志云
　金字伯玉号一箴大兴人先世居武进郯村永乐
　七年以留守前卫军籍随至北京十世而至之
　祖汝升万厯壬辰进士由教职歴官南京户部郎中
　祀乐安名宦父显名万厯戊午顺天举人亦以教职
　歴汀州知府祀乡贤十八岁举天启丁卯顺天第
　一次年成进士乞教授杨州进国子监博士工部主
　事时有诏命太监张彝宪总理戸工二部且建署
　曰是将部堂自处以我曹为之属耶吾生平见阉辈
　辄如千虱万蚤不可忍宁不官奈何为之俯上疏极
　论不报已而署成彝宪将上檄两部司官以属礼见
　铉曰言验矣复疏争谓彝宪受勅总理与巡视等耳
　非堂属也奈何妄自尊大以朝廷迪简之臣子舍自

　有之堂属而趋跄于刀锯刑余之前轻朝廷而辱当
　世之士此日谄彼日骄且干交结近侍之条诏谓不
　必借题沽激有事自宜礼见其余不必通谒铉乃约
　两部诸寮有敢私谒阉者非人也吾且以鞋底挞其
　面于是诸司无一至者阉大惭恚乃以试火器不适
　用坐铉罪除名是时铉年二十三直声震天下一时
　人望黄道周刘宗周陈龙正等皆愿交铉乃益肆力
　学问研究六经及宋元明儒折衷其学久益有得归
　于切实后学或问宗旨正色曰日用躬行未之有得
　何宗旨为家居十余年荐章屡上弗允铉孝友雍容
　天性自乐人皆羡之初铉乡试文父不谓善深督过
　之及举首父终不许曰尔勿自以为足也服官以后
　仍孺子畜之见父执侍立逡巡父不命坐不敢坐父
　卒甲申二月服阕起兵部主事巡视皇城时流贼已
　长驱向阙铉与朱之冯相期致命俄闻之冯死率弟
　辈哭之曰今与若哭勉斋复数日若哭我矣贼入都



　　　铉拜辞母嘱诸弟奔赴皇城投河死年三十五弟镜
　　　等卫其母避匿母不可投井死铉妾王氏及弟錝皆
　　　死镜有学行集铉诗文语録年谱共八卷行世镜尝
　　　见孙之獬獬问铉死状瞑目咤曰尔兄何为死如崇
　　　祯者亦为之死耶闻者掩耳獬魏阉党也顺治十年
　　　十月
世祖章皇帝命礼部右侍郎兼侍读学士髙珩致祭于铉
　赐谥曰忠洁
　　　史可法字宪之号道邻大兴人先世自祥符迁京师
　　　六世至应元万厯甲午顺天举人仕至沁州黄平知
　　　州祀乡贤名宦应元居官廉子从质贫甚授闾塾
　　　自给生可法聪颖异常数岁时短衣无火寒涕交颐
　　　然好诵读受书辄求益数倍常儿稍长从师林某为
　　　执葢行道中惟谨抵客舍侍立移日不敢动受知于
　　　督学御史左公光斗一见决其为担当名教人戊辰
　　　成进士可法为人躯小貌寝不称其服语不能出口

　然有大志好经世方畧初授陜西西安府推官监司
　为洪承畴大得军民心可法慕之每仿效其所为治
　声起召为戸部云南司主事山西司员外郎郎中尚
　书深器之使掌本科寻升安池兵备道江西右参议
　兼佥事协理剿寇军务才望益着擢都察院右佥都
　御史巡抚安徽廉公勤果信赏必罚将士皆用命数
　与流贼战贼辄奔避当是时史都堂之兵号称强在
　军中与士卒同甘苦临阵以身先之矢必死所衣布
　袍徧书己姓名曰战殁后易识也丁父忧读书城外
　遇者不知其为贵人或窃听所诵朗朗多匡济天下
　语竟不知其何书也服阕起总督漕运侍郎濒河豪
　戸多窃引水漕易涸可法一切绳以法漕赖以济寻
　进南京兵部尚书时天下岌岌人才尽矣东南半壁
　无可倚者亟以赞机务畀可法后卒毕命维扬承
　畴语人曰彼事事学我我乃不能学彼也
　论曰三君子可谓信友矣相期殉国终各捐躯所谓



　久要不忘者耶夫士必有志然后终身以之无志则
　无事又何践焉传曰君子务在逺者大者声音笑貌
　衣食之间欲以相人难矣
　　张罗彦张罗俊金毓峒传　　本朝张　烈
　甲申春流寇犯阙所过争迎降其力战不屈者惟宁
　武闗固守不下者惟保定府京城既陷保定犹死守
　六日督师大学士李建泰导贼入城乃破士民死无
　筭其主议殉城者乡绅光禄寺少卿张罗彦进士张
　罗俊御史金毓峒
　张罗彦字仲美号二酉清苑人崇祯戊辰进士由行
　人歴吏部文选司郎中擢光禄寺少卿庚辰谪归罗
　彦素刚果有气槩少从父都督佥事纯臣歴行间习
　戎事每家居城守郡中辄推罗彦主之给事中时敏
　奉勅保定夜半呼城门不纳敏怒劾罗彦擅司城钥
　诏勿问及李自成陷全陜而东绅士争为乱首相与
　称仁诵义曰迎真主罗彦闻之不胜愤与兄罗俊计

　今久无保督新太守未至镇帅又尽挈其兵以去我
　乡绅犹不主其事奈天子何于是约署印同知邵宗
　元合官绅士民望阙拜誓为死守计乡兵仅二千捐
　私财激以忠义正定兵反杀巡抚人心愈危罗彦
　壅两城门不必死众始定贼刘宗亮既下河间欲北
　向京师闻保定固守遂移向保定适李建泰兵至建
　泰有二志故以勒饷激散其众独以百余人入城而
　刘宗亮亦傅东城下使人诱降罗彦曰是必毙其来
　诱者人始絶观望悬重赏购先击者人争用炮击贼
　贼怒攻城罗彦宻遣人突出击之贼败益治攻具城
　下人大訽时都城已陷罗彦气弥厉贼百道急攻累
　日夜不能破贼伤众宗亮自杀其禆将数人期必拔
　而建泰阴与贼约项上揷小白旗为号遂举火城西
　南隅驰杀乡兵城上乱而贼入时三月二十四日也
　罗彦见势不可为急归家悉驱妇女宋氏钱氏等入
　井题官爵姓名于井亭缢死



　张罗俊字符美罗彦兄也同生兄弟六人不析产少
　娶双瞽女终身不置妾年五十登崇祯癸未进士家
　居候选与弟罗彦等倡郡人城守撰城守日记擒诱
　降贼于东城督乡兵击贼者即罗俊也城既陷独出
　众中击贼贼仆罗俊愤甚扼贼之吭而龁其面竟嚼
　一耳贼乃共前击杀罗俊
　张罗善县学生罗彦弟同两兄死罗辅亦罗彦弟崇
　祯癸未武进士多力善射城陷犹巷战射贼矢尽提
　刀下马砍贼击杀甚众贼共围击杀之时张氏阖门
　兄弟妇女同死者二十三人
　金毓峒字鹤冲完县人父万厯庚辰进士户部郎中
　毓峒以万厯乙夘乡荐攻苦又二十年崇祯甲戌成
　进士授中书舎人辛巳召对陈漕运利弊擢御史上
　疏请寛畿辅征徭言兵事请饬大法按诸将帅观望
　尝试取败者又因恩诏乞寛复社之狱谓标榜讥评
　诚处士之大戒而语言文字非圣贤所深求爱惜人

　才培养士气诚今所宜加意也颇见采纳毓峒当按
　甘肃因全秦势急特以按秦命之歴二年乃代方是
　时总督孙傅廷练兵于秦廷议催战之檄屡下毓峒
　疏争谓秦兵骄悍将跋扈仓卒出战胜负未可知祸
　且延秦秦去而天下去矣疏奏不允傅廷溃贼入闗
　中甲申春李建泰受命督师以毓峒监军贼已北向
　畿辅毓峒同张罗彦定计守郡城李建泰故毓峒座
　主至是阴于贼招毓峒峒叱其使与之絶尽捐家财
　激厉勇敢率侄振孙辈死守力竭城陷投三皇庙井
　死振孙亦战死贼索其家仅幼子免
　论曰彦俊非守土臣也发愤拒贼不共戴天区区抱
　一木于大厦既倾之后驱全家以殉之此岂有为而
　为哉忠义勃发诚不可遏也嗟乎悲夫督抚稽颡而
　废臣奋臂有壮士不以守四方而投之草野其何以
　使人邦之倾覆有自来矣毓峒监军莫由遂志冯城
　效死几致殄宗与彦俊并称云



　　孝子王原传　　　　　　　本朝李光地
　王原直隶文安人也父珣于明正徳中苦岁荒役重
　不能支辞其妻曰我去则呼者不及门庶嫠妇孤儿
　犹可安也遂逃出不复返是时原方在抱稍长从羣
　儿学有嘲其无父者原归问母故而悲曰我当求父
　母曰儿幼不能也原慧甚为母计移居邑治中开
　设酒饭店舍多作袜屦诸行色所需物遇他方逺客
　至则或资以袜屦或鸡黍厚欵之不受直问所欲曰
　吾父姓某身貌若何亡出有年矣倘所寄寓若道涂
　邂逅者客幸为儿迹访相告生死不忘酬也居久之
　无得既娶妇乃复辞母觅父去母泣留曰年逺父存
　亡不可知且若父甿耳流落何处谁知名者无为父
　子相继作羁鬼使我无依原痛哭曰不得父儿不归
　也幸有妇陪母母毋以儿为念遂遍走寻觅足迹几
　半天下日乞食充腹跣步重趼至于见骨南北去来
　虽距家百里不归望积十余年无倦色一日渡海至

　田横岛假寐神祠中梦至一寺当午僧炊莎根食之
　味苦以细肉为汤和之乃甘适一老父入而惊寤老
　父曰孺子顿惫若此何为者原以情愬且语之梦老
　父曰吾试为子占之午者正南位也莎根附子泥肉
　和之附子脍也求之南方父子其乎原喜拜谢去
　而返南踰洺漳向洛汝而行所厯寺刹皆遍已而至
　辉县带山者有寺曰梦觉原心动曰吾梦岂至是征
　耶天雨雪寒甚卧寺门外有僧徒见之诘知其为寻
　父也怜之导见其师而与之食师曰子何贯曰文安
　曰吾徒旧有文安人者盍出与叙乡井乎相问姓名
　则即其父也乃相抱持恸哭呜呼世果有鬼神乎无
　鬼神也茍有鬼神则一念之孝为宜捷于枹鼓何乃
　淹歴时岁无殁存之问者十有余年始告以兆哉夫
　惟神不能离人而孤行故必待其力之尽诚之极然
　后幽明响应此鬼神之情状也父犹未肻即归曰吾
　弃家絶意久矣无颜复返原牵衣哭不止寺僧莫不



　感动相与劝其父曰若不归子必死子死妻媳必继
　死奈何忍灭一家亲也于是相将还里门夫妻子母
　复聚乡人为之嗟叹至于今宅里坟墓必指孝子名
　之父子并登大寿比孙而显贵族氏科名繁盛迄易
　代不絶
　赞曰孝子生不识父稍长而哀慕不已匍匐顦顇百
　身殉之此天常之厚义合古人非习于名教勉强者也
　近年浙人有兄亦因贫去不返后其弟成家辞妻子
　单身寻觅南北东西所涉万里数年而得之黔中其
　事可与孝子作配忘为何人所记异日当检出与孝
　子同传庶几顽者感薄者愧百世之风岂必夷惠哉
　　宋登春传　　　　　　　　　　徐学谟
　鹅池生者姓宋名登春字应元赵郡新河人生壮岁
　颅髪即衰白因自号海翁人咸以海翁称之晚居江
　陵之天鹅池更号鹅池生宋氏故新河农家其先尝
　累髙赀生少失父母以亡赀省家益贫然性嗜酒家

　贫不能长得酒则时时发愤读古人书见前世结缨
　射书击筑弃印诸贤豪竒节未尝不慷慨悲歌泣数
　行下也生始慕侠能挽强驰骑间出其余智为小诗
　辄自喜不欲以示人又稍通绘事沈酣落魄里中目
　为狂生年三十一岁间妻子女五人俱相继死生
　仰天叹曰咄嗟天乎将驱我于埃之外乎遂屏家
　于其兄而自囊书逺游至博陵有故所善客饩之塾
　舍二年生黙黙不自得竟谢去跨一蹇驴行长安道
　中往来觅诗方是时临淄布衣谢榛以诗游公卿间
　声籍甚生唾其诗曰作诗何为者而令七尺躯津津
　谀贵人丐活耶居京师月余无所遇又去之渤海入
