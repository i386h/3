<!-- { "loadSidebar": true } -->
　府事诸王及使客不絶于道修传邸备供馈以纾民
　忧祠二程张邵司马以教民学迁陜西行省员外郎
　补偏拯弊靡不用道出良民为奴婢者三百余人朝
　廷以为忠进甘肃行省郎中复不忍其远去召为户
　部郎中赋法均出赋不窳滥益以为贤赐三品秩以
　为江州总管天久不雨施徳化理寃滞去士民所疾
　苦而便利之乃雨发廪劝分活民于饥者三万余家



　命医载药起民于疾者三百五十余人乃修社稷兴
　学校以致治人事神之道暇则率府属诣校宫集耆
　徳宿学之士亲执经讲问下邑皆化之改两淮屯盐
　总管田之没于民者为顷余二十户之入于他籍者
　千二百五十有三逃于他郡者九十有六皆复之粮
　之重于民者为石六千四百有六十皆除之岁省公
　帑十七八而上供无不备上数遣使赐酒劳问始给
　各官公田政成召为兵部尚书迁刑部尚书权臣特
　们徳尔阴纵其子巴尔斯济蘓以宣政使主司徒刘
　献吴中民田罔赐钱六千二百五十万缗子索诺木复
　以治书侍御佐大夫达实为大逆悉奏诛之重赂不
　能易其守拜淮东宣慰司未下车而民信既下车而
　民悦以服居几月引年谢归越五年而薨阶由将仕
　郎十迁为中奉大夫公每念自大父而下间闗丧乱
　积徳累行以有今日故善无不为夫人柴氏又贤克
　相以道从父一门三世贫无以为家与之同出处衣

　食婚嫁丧者五十余年及公没夫人又为屋以居
　之割田百亩买牛及农器使耕以生之不足又从而
　周给之夫人身不衣华采口不餍膏粱僦民居十有
　七邻人未尝闻其声旁有果林非地主所分赐不敢
　取子孙未仕不得乘车马衣裘帛虽片丝不轻弃惟
　所以厚宗族笃婣亲一以公为心故公与夫人之没
　人莫不尽伤呜呼公能以忠事其君夫人能以顺事
　其夫蔚然皆可为法子孙有不能承其家者乎公得
　年七十三夫人七十二有子男若而人铭曰翼翼李
　公为国之良克齐于家克勤于邦进必以道退不失
　常弗规而圆弗矩而方有功弗知有徳若忘孰不为
　臣惟公之臧温温夫人为家之则克俭于身克丰于
　戚谋不及外中馈是职言不及内警戒是益殚父之
　道尽母之徳孰不为妇惟夫人之式茫茫淮楚逖逖
　河闗公恵如水公名如山山川不改公去不还有邑
　曰潞其里南台公藏于兹永閟不开匪惟公哀惟时



　之哀
　　伯始林君墓志铭　　　　　　　苏天爵
　世祖皇帝既定天下总揽豪杰布列有位犹虑道徳
　之士遯迹林壑安车四驰登而明之至元十九年诏
　征容城刘文靖公因为太子赞善未几辞归复征为
　集贤学士遂不复起海内高其节义从而作兴者不
　一人焉顺徳内邱林君盖其一也君讳起宗字伯始
　当四方会同程朱遗言传布逺迩君诵之知敬用志
　坚苦或有所疑思就有道而正焉于时覃懐许文正
　公已老刘文靖公赫然以风节学问著名当世君欲
　往从之逈无以为介担簦负笈斋沐立于其门者三
　日文靖嘉其立志之卓命序子弟之列君明于讲说
　深思体践极其至而后已文靖少许可独穪为善学
　久之以家贫思省其亲文靖授以治家之法君归行
　之家日益裕复往卒业文靖卒乃还君事亲孝温
　凊定省皆有礼节亲丧庐墓克尽其哀行既着闻士

　之从者益众君率其徒明经穷理立为程限以验日
　进之功其言曰学当以圣贤为凖是非得失了然常
　在目前从事于博文约礼之诲循序渐进至于日至
　之时有不期然而然者矣君仪容竒伟衣冠雅洁晨
　起正襟危坐虽造次顷刻未尝不整齐严肃及与人
　言则和气满容讲授经训毫分缕析使诸生心领意
　出入左右咸中规矩事君如严父然名公巨儒道
　出其邑即谒见焉见者若有所得乡闾之人惟恐有
　一不善为君所知其观感而化者多矣晩号鲁庵表
　其亭曰尚友斋曰顺事亭以讲道斋则学者游息之
　所尝作志学指南图以为学道之标凖心学渊源图
　以为入圣之极功及中庸大学论语孟子诸图孝经
　图解小学题辞发明鲁庵家说共数十卷大扺皆以
　程朱之言为主至大间故相王公结来守顺徳始登
　君名于朝及长天官复论荐之君年既高所造益深
　优游邱园玩心神明以佚老焉享年七十有六至元



　三年丁酉二月九日终于家塟邑西南永安里门人
　会塟者百余人燕赵之士识与不识皆悼惜之君曾
　祖典妣刘氏祖安妣田氏考泉妣张氏娶李氏继刘
　氏杨氏李氏子男曰钦女有四适张郁李秉直赵徳
　温次以疾在室昔我国家初有中夏事踵宋金余习
　以记诵词章相尚许文正公始以孔孟之书程朱之
　训倡明斯道一时师友讲习若河汾伊洛之盛刘文
　靖公继之士皆知趋正学不为异术他岐所惑文正
　公被遇世祖征居相位典教成均而门人贵逰往往
　仕至显官文靖公既征即归学者多穷而在下传其
　师说私淑诸人两公之门虽出处穷达有所不同其
　明道术以正人心盖未始不一也然而宦达者声名
　显而彰隐处者或湮晦而无闻于世君卒之八年余
　友兵部员外郎杨君俊民以进士范淳状君之行为
　请夫贤者之墓有铭天爵生晩不及识君向官六察
　尝荐知名之士十余人充国子师君亦与焉岂意今

　复执笔铭君之墓乎铭曰惟天之生贤兮将以为世
　用也明遗经以绍坠绪兮惟道之所履也嗟若人之
　好修兮懐瑾瑜以为美也凛氷霜以贞固兮奋节义
　以励乎已也纷时俗之躁进兮若波流而风靡也彼
　智者之过兮下愚者之无耻也抑先哲之为依归兮
　慎所行而知所止也铭以昭其隐徳兮尚多士之兴
　起也
　　安恕斋先生墓志铭
　至正壬戍仲冬甲午恕斋先生安氏卒享年九十有
　五二子熙煦皆前卒承重孙暨以是月戊戍塟先生
　于藁城县安仁乡夫人刘氏附焉先生讳松字廷翰
　太原离石人也金亡迁真定曾祖全广祖升皆不仕
　考滔故真定儒学正妣贾氏先生少学于家庭尊闻
　行知声闻伟然至元癸未由名臣荐起家江淮转运
　司知事歴潜江尉峡州司狱江东宣慰司照磨遂谢
　事归再除建宁令不赴时年五十余矣先生为吏廉



　谨治狱多阴功所去吏民见思其北归也惟书籍衣
　衾而已教授于家严条约以身先之弟子从者多至
　百人动作悉有规矩讲解明白不为缴绕章句尤善
　为诗温厚和平得诗之意暇则与翰林王公倡酬有
　诗若干篇晩岁充养完粹毁誉欢戚无少介意不复
　仕终其身呜呼位虽卑而名愈隆年益高而徳弥邵
　若先生者可谓廉退老成君子矣铭曰寒暑代谢天
　道之常仕止久速君子之方猗嗟先生名著昭代进
　不为迂隐不为泰道周于身化洽于乡年及期颐宛
　然云亡人孰不仕知足或非人孰不寿七十有稀猗
　嗟先生比徳者鲜列铭幽墟克示悠远
　明
　　大金吾陈公墓志　　　　　　　张罗彦
　陈公居恭字符礼号中园保定安肃人祖虎孝友闻
　于乡父万万歴壬辰进士官国子监博士公天姿
　英迈能读父书为文能发前人所未发尤长于诗中

　万歴丙午科武举以伯父炬荫官锦衣卫都指挥使
　靖共自矢疏叅矿税诈冐官旗皆宦官私人宦官嫉
　之罢官归里光宗即位诏复官天启间乳媪客氏逆
　珰魏忠贤势渐张公义形于色倡言于朝曰威福之
　柄将下移矣吾辈不可不防微杜渐识者壮之御史
　周宗建疏荐公胆识忠义请比陆炳例以卫衘兼督
　捕巡缉奸宄忠贤忌其才柅不行辽东经抚溃败廷
　议以解经邦为经畧公谓经邦才庸大学士孙承宗
　可任但兵难遥度请移枢辅出关上然之忠贤嗾其
　党潘汝桢劾公矫勒令阁臣票拟廷杖锦衣卫千
　户趣公更衣公畧无难色辅臣叶向高等申救获免
　亡何经邦以溺职罢承宗自请出关举朝咸思公言
　承宗扺关特疏荐公诏起复原官兵部尚书赵彦希
　忠贤又格不行左都御史杨涟疏劾忠贤上不听
　且奬慰忠贤甚至公愤不顾身随具疏论忠贤三大
　罪疏留中八日杨涟造公拜曰公真豪杰然祸且不



　测涟来与公诀皇长子疾笃上不欲诛言官忠贤
　不获中伤公工部郎中万燝六疏劾忠贤适皇长子
　薨忠贤以言激上怒燝死杖下正人君子咸谓公将
　不免珰党赵彦借朝觐事劾公革职永不叙用未几
　杨涟被逮忠贤令缇骑伺公与涟晤即并逮公公避
　迹以免崇祯改元忠贤伏诛复公官起补南镇抚司
　佥书寻晋锦衣卫堂上佥书左军都督府都督佥事
　众夙重公议迁提督西司房官旗办事公引疾力辞
　疏三上得允时上倚任锦衣卫书其堂上官十人于
　御屏以待任用而尤念公会卫缺掌印官阁部咸欲
　用公应公不即出提督京营襄城伯李守锜劝之曰
　上知公欲倚任公久矣今阁部拟用公以副上意愿
　公勿复坚卧公曰予誓不掌卫印请勿及我锦衣卫
　佥书某诬劾御史毛羽健下狱欲置之死公力解得
　免其持善类如此公尝诫诸子曰汝等读书必以
　忠孝节义为本若大本有亏虽贵何益其素所蓄积

　然也公孜孜为善在都时掩骼埋胔旬无虚日定兴
　大盗诬扳卫役数十人拟大辟公力辨其寃得以不
　死至今其家祀公不辍岁饥安肃境中道殣相望公
　赈之存活无筭性好施数年如一日而器识卓越料
　事多中时之治乱人之贤不肖忧思嗟慨尝中夜不
　寐间究心禅宗有超然物外之致以疾卒年五十有
　九居士马一腾赞公云忠肝义胆千古不磨而浮云
　富贵见地超卓御史沈公惟炳诔之曰力扶纲常名
　教看破生死闗头噫知言哉可以槩公之生平矣
　　田烈妇成氏墓志铭　　　　　　孙承宗
　予友濡阳田平野以辛丑高第歴官登莱道监军副
　使生平凛凛负大节每论奏奋不顾身予尝荐之朝
　曰一介不取百折不回故其一门风尚多以气义相
　高有丈夫子十女十孙子女亦复十余丙子流冦陷
　濡阳人死者以泽量而平野家死水死刃合子女八
　人独烈妇死最烈烈妇之夫行第五名之龙为濡庠



　生材可嗣平野大业当城陷妇即嘱五郎携儿广智
　奉老母去勿顾我我急惟有一死五郎初掩家众于
　壊垣贼辄奔壊垣五郎急扶母随小大他奔妇独迷
　失道急不得觅仅母若嫂妹诸儿越陴而东妇果
　为贼驱同他妇闭一室妇急投缳者三以众妇不得
　死众妇冀得他逋也贼忽驱以骑行妇又急投水水
　浅又不得死贼复驱以刀促之出妇骂曰我成贡士
　女田秀才妻吾翁以名进士为监军死则死此耳断
　不肯随贼一步以辱身辱两姓且骂且手掬泥沙扑
　贼贼怒羣箭射之妇且死犹骂不絶贼愈怒以刀临
　之而头颅碎遍体血水尽赤他妇逋者从旁睨之识
　为妇贼退五郎就衣履认之及敛目忽大张众惊烈
　烈有生气也不知一时须眉丈夫有此愤烈乎妇端
　严不茍嚬笑工绣刺纺绩以十三岁来居女室五载
　不踰阈不闻嘻訾惟姑命日办姑若叔妹衣履舅向
　姑喜曰得佳妇以十八岁居妇室愈益为恭顺居恒

　布菽尝诫五郎勿奢大人清操勿惰坠大人大业
