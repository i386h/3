<!-- { "loadSidebar": true } -->
郭克明  高阳人唐汾阳王子仪后知蠡州民安其化迁都转漕运使请给孤老月粮平营缮价估谳狱江南多所平反进济南总管卒
明
李彦名  字资善安州人洪武中举通经儒士试礼部尚书诏定歴代帝王名臣从祀之典明养老之礼严衣饰之禁彦名考据精宻多见施行后以年老致仕
王骥  字尚德束鹿人永乐进士授给事中持正不阿累官兵部尚书率兵剿灭西寇平云南蛮洞庭封靖逺伯有眀一代以文臣而赐爵劵者惟骥与王守仁两人尔
田礼  字敬思清苑人以累官右都督同靖逺伯王骥征云南孟养生擒其子思机发又讨贵州苖贼战香炉山寨七战七胜诸苖请降礼抚绥有道所至德之
王文  字千之束鹿人永乐中登进士授监察御史宣徳末奉命治彰德妖人张普祥狱还奏称累迁左都御史景泰初南京地震江淮北大水命巡视上军民便宜九事俄改吏部尚书入阁典机务江淮复大水再命文巡视文发仓廪赈饥民三百六十余万英宗复辟为石亨所构死西市弘治中追赠太保谥毅愍

郭琎  新安人初名进太学生永乐中为户部郎出为福建山东叅议俱有政绩宣德中为吏部侍郎上为改名琎迁吏部尚书甄别士类人服其眀正统初岁旱蝗侍臣言大臣尸位令各自陈诸大臣皆乞去琎曰主上冲年吾革皆先帝简任受付托者一时请去谁与共理宜引罪自新不宜乞退众韪之疏上尽留诸大臣琎后以老致仕年九十卒
耿九畴  束鹿人永乐中进士正统初为盐运司同知条奏均搭派节様盐二事着为令丁内艰商民诣阙乞留者三千人夺情升运使俭严正门絶私谒杨士竒过淮上仅割一鸡为馔士竒重之累迁刑部侍郎景泰初中州荒旱流民渡淮者众彼此不相安命九畴巡视安置九畴为联婚姻教树富与土著相辑睦者七万户境内宴如寻以副都御史镇守陜西守臣逺耀州妖民三百余悉坐死九畴曰狂民妄言实非反也悉减论天顺初进礼部尚书寻移南京刑部卒谥清惠
孟鉴  博野人宣徳中进士歴官吏部侍郎海寇黄萧养作乱命鉴叅总戎务鉴至去城百里左右请兵为卫鉴惟从五骑入时城已闭二月鉴下令开门听民出入贼诡乞降鉴知其谋伏甲待之贼果率众围城鉴率精鋭奋击遂获黄萧养传首京师余党悉平景泰中以老乞归
侯瓒  雄县人景泰进士授户部主事奉命视湖广饥奏免税粮八十万石歴佥都御史巡抚甘肃时有哈密之变瓒召赤金古二卫授以方畧克复入城仕至南京兵部尚书
耿裕  九畴子景泰进士由翰林因九畴建言被斥裕亦出判泗州多惠政歴迁国子监祭酒条教严眀勲戚子弟入太学裕患其难教取所当习读者辑成一书授之他日中使持至御前上嘉叹



之累迁吏部尚书持正不狥故凡所举荐皆当其才退居独处无敢以私谒者至老不营治产业居第淸修亮节世济其美时论推之加太子太保而卒赠太保谥文恪
吕雯  字天章安州人天顺时中顺天郷试成化初以才望授御史累迁右佥都御史巡抚延绥修筑榆林边墙三百余里敌六万猝至击却之雯精天文地理竒门六甲之术在军中辄有竒验召为兵部侍郎卒
傅珪  字邦瑞清苑人成化进士改庶吉士累官礼部尚书振举纲维事无巨细一遵成宪武宗好佛自名大庆法王一日内批下礼部有大庆法王字与圣并书珪佯不知执奏云谁为大庆法王者敢并至尊大不敬当诛诏勿问所事亦寝盗刘六势炽内监陆誾立监鎗名谋出统军下廷议众依违不珪议罢之不听致仕归
郑阳  字宗干安肃人弘治进士歴监察御史按河南刘瑾纳赂夺民田而归之宗藩阳执法拒之遂系狱谪旌德主簿瑾诛累迁陜西巡抚都御史以平葭州盗功诏赠三世如其官
李纬  字汝静唐县人弘治进士授监察御史刚介有气节拜官不匝岁谏疏百孝宗嘉其直后以忤刘瑾摘扬州推官卒
冯显  字徳彰安肃人弘治进士为济南庐州二府推官谳狱明恕擢御史核饷甘肃厘革宿弊累升都御史巡抚河南正德中逆瑾忌吏部尚书许进讽显诬劾显不从曰寜忤权幸不枉忠良瑾怒矫逮之途次瑾伏诛得免

宋琏  字汝器清苑人弘治中由郷荐擢御史巡视中城鞫金牌铁则之狱名重当时特命经畧三边时刘瑾擅政琏上疏劾其党侵内帑金数万请先诛瑾而后奸党可治瑾深衔之越数日瑾败武宗称琏为真御史云琏后官至西寜副使
邵锡  字天佑安州人正德进士授行人擢吏科给事中数直谏武宗幸昌平疏请回銮议北征锡陈不可者十及驾出偕同官遮道泣谏世宗朝累迁都御史巡抚山东墨史闻风解组夺藩田数万畆还之民
袁宗儒  字醇夫雄县人正德进士官大理丞世宗朝议大礼宗儒力谏廷杖毙累擢巡抚山东尧平羣盗升户部尚书宗儒敡歴中外三十余年氷蘖之操有如一日常曰吾以忠孝事君亲以勤俭示子孙吾事毕矣
郑洛  字禹秀安肃人嘉靖进士擢御史劾严嵩党鄢懋卿万宷等出为山西叅政佐总督王崇古欵谙逹有功万歴中以兵部侍郎总督宣大山西军务时顺义王子锡呼格请乞无厌足宠姬号三娘子者饶智能洛因其俗往谕使贡市惟谨后和尔齐挟锡哷格为重突犯闗中命洛经畧屡立战功官至少保戍政尚书
张镐  字启内定兴人嘉靖进士任职方郎陜西督臣曽铣议复河套当事者咋舌不敢任镐毅然曰祖宗疆土岂可决委之裘况主客异势劳费不赀安危之机决扵今日复之便即有意外郎自当之其仔荷如此后治兵懐来擢巡抚宣大威望屹然敌人不敢犯未乞归



王祚  保定大寜卫人嘉靖进士性鲠直任贵州道御史谏沮马市忤严嵩矫诏廷杖罢归后征为吏科给事中不就卒扵家
鹿久征  字子征定兴人万歴进士知息县时清文天下田分上中下三格久征报息田皆下藩司勒如格往复数回终不能夺选授御史神宗以考选军政事遣斥台省三十余人久征同马经纶林熙春等抗疏论救谪判泽州归卒追赠光禄寺少卿
李国木普  字符治高阳人万歴进士改庶吉士天启中歴官礼部尚书东阁大学士熹宗大渐魏忠贤矫以己首受顾命国木普削之熹宗传谕召皇五弟国木普大声宣扬顷刻由禁中达扵外朝以絶非常庄烈帝即位甚倚毗之凡大事悉与商确逆阉既诛疏请优杨涟等皆见采纳后六疏乞休予告归卒谥文敏
王昺  字鉴心高阳人尚延庆公主为附马都尉万歴时固请建储逮御史刘光复诏狱昺疏救坐谪贬孙文正承宗疏请宥之
陈居恭  字符礼安肃人以官都督府佥事掌锦衣卫天启中魏珰乱政锦衣官校多不法居恭疏紏之遣戍者十余人又申救建言被逮诸臣并劾魏珰三大罪罢职归
本朝
李霨  字景霄髙阳人眀大学士国木普子自苦志读书言行不茍登顺治丙戌进士授庶吉士累官大学士霨以弱冠登第入阁时年甫三十有四风度端凝老成持重内介外和朝野倚以为重

圣祖初年辅政诸臣事多専决栗拟未当霨每扵谈笑间婉言曲喻徐使改易调剂之力居多三藩变作察尔
哈部落亦叛天子命将讨不庭统兵藩帅一应军机方畧
谕口授霨起草霨每入或夜分乃出或留宿阁中人有问者黙不应其谨宻如此霨娴掌故又居相位久凡
朝廷大典礼必以属之出则扈从人则侍讲所得赐予悉以分给宗亲三主试尤称得士恪恭忠慎三十
年如一日故恩眷稠渥亦异扵等伦及卒
赐谥文勤祭葬如例崇祀郷贤



钦定四库全书
畿辅通志卷七十二
名臣
河间府
汉
刘辅  河间宗室举孝为襄贲令上书言得失擢为谏大夫成帝欲立赵倢伃为后辅上书谏系秘狱以辛庆忌等论乃减死论为鬼薪
张敏  字伯达河间鄚人举孝为尚书建初中有父为人侮而其子杀之者肃宗贳其死自后遂定为轻侮法敏上书两争之和帝乃从迁汝南太守有理能名又迁颍川征拜司空
刘淑  字仲承河间乐成人学名五经隠居教授桓帝征赴洛阳对第一拜议郎迁尚书纳忠建议多所补益再迁虎贲中郎将上疏请罢宦官帝以淑宗室之贤特加敬异每有疑事常宻谘之灵帝时为宦官所谮下狱自杀
三国魏
邢颙  字子昂河间鄚人魏太祖定冀州辟为从事时人称之曰德行堂堂邢子昂除广宗长迁行唐劝民农桑风化大行后为平原侯植家丞防闲以礼由是不合厯官太子太傅
张合  字儁义河间鄚人仕魏拜偏将军与张辽俱为军锋屡立战功诸葛亮出祁山加合位特



进督诸军拒马谡于街亭大破之合善处营阵料战势地形无不如计后亮复出祁山合追至木门中飞矢死谥曰壮侯
沐并  字德信河间人少孤苦为名吏有志介不畏强御
晋
孟观  字叔时东光人惠帝时累官积弩将军齐万年反闗中命观讨之观身当矢石大战十数皆破之生擒万年威慑氐羌观子平为淮南王允前锋将讨赵王伦战死
封孚  字处道渤海蓚人慕容德时外总机事内参宻谋虽位任崇重谦虚博纳有大臣体
南北朝魏
封回  字叔念渤海蓚人父鉴赠宁逺将军回仕宣武朝为安州刺史明帝时迁瀛州以水潦表求赈恤免其兵调州内赖之厯迁七兵尚书领御史中尉劾奏仆射元钦时人称之终右光禄大夫回兄琳字彦寳位中书侍郎与侍中冯诞等议定律令有识者称之琳子肃字符邕早有文思博涉经史大传崔光见而贵焉位尚书左中兵郎中
封隆之  字祖裔回之子以开府中兵叅军讨平法庆之乱赐爵武城子中兴初拜吏部尚书卒于齐州刺史赠太保谥宣懿隆之凡四为侍中再为吏部一为仆射四为冀州刺史毎临冀部州中旧齿咸曰我封公复来其得物情如此弟兴之字祖胄位平北府长史恬素清静所厯有当官誉隆之子子绘字仲藻释褐秘书郎齐文襄以为渤海太守执其手曰诚知未允勲臣官望但须镇抚且衣

锦昼游古人所贵宜善加经略不劳习常太守向州叅也
封轨  字广度回族叔以方直自业常言务德慎言修身之本奸回谗佞世之巨害作务德慎言逺佞防奸四戒官终廷尉少卿子伟伯字君良博学有才思除太学博士参朝廷大议正光初经始明堂议其制度伟伯上明堂图说六卷后为萧寳夤行台郎寳夤为逆伟伯谋举义兵事发见害
髙允  字伯恭渤海蓚人博通经史天文术数魏世祖使侍讲东宫为郎十七年不徙官髙宗时拜中书令恒呼令公而不名显宗即位引入禁中参决大政迁中书监加散骑常侍自文成迄于献文军国书檄多出其手进爵咸阳公允厯事五帝出入三省忠勤慎随事宻谏多所禆益年九十八卒赠侍中司空谥曰文子忱字士和长安太守为政寛惠百姓懐之忱弟懐字士仁恬淡退静位东阳王咨议叅军子绰字僧裕官洛阳令为政强直不避豪右京邑惮之厯并州刺史
髙道恱  字文质先辽东新昌人父元为武邑太守遂家于蓚道恱仕孝文朝为谏议大夫正色当官不惮强御兼太子中庶子宫官上下咸畏惮之
邢峦  字洪宾河间鄚人祖颕以才学知名峦少有干局宣武时累迁至尚书寻都督梁汉诸军事开疆拓地获郡十四豫州白早生杀刺史司马恱以城入梁据悬弧峦率精骑攻之斩早生加抚军将军卒于官峦才兼文武朝野瞻望及卒上下悼惜之
隋
公孙景茂  字符蔚河间阜城人博涉经史时称书库开皇初为伊州刺史迁道州仁寿中又迁



淄川前后厯职皆有德政死之日诸州人吏赴丧者数千人或不及葬望坟痛哭野祭而去
