<!-- { "loadSidebar": true } -->
　星冈　在州城外大小阜二十八环列如宿因名
　俞家冈　州东二十里
　三台冈　州南二十里三冈排列如台
　凤凰冈　在柏乡县东
　长冈　髙邑县西二十五里
　　冈峦耸秀环抱村疃间周十余里中有兎儿坡甚
　　寛广　名胜 志　
　圣井冈　临城县东北三十里冈上有井冬夏不竭
　　故名
　董冈　临城县北四里东接尧峰西临泜水环抱竒
　　胜





　龙尾冈　在临城县西北
　　唐大顺二年李克用攻镇州大破王镕于龙尾冈
　　拔临城元氏柏乡　通鉴 　
　牛口峪　临城县西二十里
　圣母洞　临城县西北三十里洞口有祠每祷辄应
　嶂洪洞　在临城县境
　　房子有漳洪洞　魏书地 形志　
深州
　武强山　州东北六十里形如弓一名弓形山晋置
　　县名取此
　无影山　武强县治西北日中人立其上无影故名
　紫荆山　安平县南五里
　束鹿嵓　在州治西嵓穴深邃外隘内广
定州
　中山　定州西南一里
　　中山者城内小山侧而欲上若委粟焉　水经 注　



　　古取以名国今祗一土阜或曰即鼓楼土基　旧志 　
　少容山　曲阳县南二十里一名黄山世传黄石公
　　隠此
　尧山　曲阳县南二十里为太行前麓唐尧分冀州
　　表石于此因名
　砚山　曲阳县西十里许山腰有赤砂下有泉即曲
　　逆溪
　耳山　曲阳县西北十三里相近有宿山珠山鳯凰
　　山
　孔山　曲阳县西北二十里山半一孔前后洞彻西
　　为大荆口又数里为小荆山
　临河寨山　曲阳县西北四十里相近有虚空山
　三峰寨山　曲阳县西北五十里
　恒山　一名常山一 名大茂山　　曲阳县西北一百四十里亘保
　　定府西境及山西大同府东境
　　十有一月朔廵守至于北岳　舜典 　




　　太行恒山　禹贡 　
　　正北曰并州其山镇曰恒山　周礼职 方氏　
　　恒山为北岳　尔雅 　
　　其山北临代南俯赵东接河汉之间　管子 　
　　赵简子告诸子曰吾藏寳符于常山上　史记赵 世家　
　　天汉三年幸北地祠常山　汉书武 帝纪　
　　晋隆安二年魏王珪还中山将北归发卒治直道
　　自望都凿恒岭至代五百余里　注恒岭即恒山
　　山岋也自恒山之代有蜚狐之口倒马之闗夏屋
　　广昌五回之险夫恒山挺峙于冀州之中为东西
　　屏蔽岩谷髙深道路险阻出竒者所必由也　通鉴 　
　　毕星散为冀州分为赵国立为常山注常山是毕
　　昴之精　春秋元 命苞　
　　北方恒山恒者常也万物伏藏于北方有常也　风 俗　
　　　通 　
　　北方为常山者何阴终阳始其道常久故曰常也



　　　白虎 通　
　　元和十五年更恒岳曰镇岳有岳祠　唐书地 理志　
　　包括绵长经纶中外其项也上抶龙门黒帝之宫
　　观其足也下擦地轴元神之都府　唐张嘉贞 恒山碑铭　
　　恒山有别名五一曰兰台府二曰列女宫三曰华
　　阳台四曰紫薇宫五曰太乙宫　括地 志　
　　恒山在曲阳县旧传一峰自浑源州恒山飞来遂
　　以名此　寰宇 记　
　　恒山五岳之北岳也五岳图云恒山髙三千九百
　　丈上方三十里周回三十里　名山 记　
　　禹贡太行恒山至于碣石入于海孔安国注二山
　　连延至碣石也　名胜 志　
　焦山　曲阳县北二十里
　黑风山　曲阳县北二十五里
　磨山　曲阳县北四十里
　灵山　曲阳县北四十里脉自恒山来西二十里为





　　焚山焚山后五里为鸡冠寨山
　莲花寨山　曲阳县北五十里峰峦九出状如莲花
　香岩阁山　曲阳县北六十里
　　凝烟含翠嶻嶫万状石钟下垂叩之辄鸣有元人
　　碑记存焉北为官寨山　县志 　
　揷箭岭　曲阳县城南门外
　　揷箭岭下隘口十四岭口堡城一座明弘治三年
　　建　四镇三 闗志　
　分水岭　曲阳县西北三十里
　水窦岩　曲阳县西北五里
　　石骨清峭拔地涌出山雨骤至则飞泉奔泻両岩
　　间汇而为潭岩际有苏轼书浮休二大字金章宗
　　曾逰此有潄玉亭久废　县志 　
　滴水岩　曲阳县北七十里峰峦倒峙泉垂如雨
　贾岛洞　曲阳县北六十里唐贾岛隠此有石刻
　王子洞　曲阳县北七十里



卷二十一

钦定四库全书
　畿辅通志卷二十一
　　川
顺天府
　玉河　在正阳门内源岀宛平县玉泉山汇为西湖
　　分流而入德胜门西水关过
皇城五龙亭前为北海子入大内从金水桥流经玉河
　　桥出正阳门东水关东迤少北至东便门东水闗
　　出注通惠河
　　玉河即西苑所受玉泉注入西湖逶迤从御沟而
　　东以注于大通河堤在东长安门翰林院东有坊
　　二署曰玉河东西堤　燕都逰 览志　
　护城河　即玉泉之分流也自德胜门外至大通桥
　　环绕都城注于通恵河
　通惠河　亦名大通河源出昌平州白浮村神山泉
　　西南会一畆马眼诸泉又经宛平县玉泉山东绕





　　瓮山汇为七里泺东入都城西水门贯积水潭又
　　东从月桥入大内南出玉河桥水门合南北城河
　　经大通桥至通州分流一自旧城西水门流入城
　　内至东水门出一自新城西门外绕新旧城南折
　　而东北乃合流至张家湾城东门外入潞河
　　通惠河其源出于白浮瓮山诸泉水世祖至元二
　　十八年都水监郭守敬建言疏凿上自昌平县白
　　浮村引神山泉西折南转过双塔榆河一畆玉泉
　　诸水至西门入都城南汇为积水潭东南出文明
　　门东至通州髙丽庄入白河总长一百六十四里
　　一百四步首事于至元二十九年之春告成于三
　　十年之秋赐名曰通惠　元史河 渠志　
　　嘉靖六年十月廵仓御史吴仲言通州运河元郭
　　守敬创建已有明效今通流等八闸遗迹尚存原
　　设官夫具在因而成之为力甚易请以臣言下户
　　部定议上命戸部侍郎王軏工部侍郎何诏及仲



　　董其事軏等言通流闸经二水门南浦上桥广利
　　三闸皆衢市阛阓不便转运从温泥河濵旧小河
　　废堰西不一里至堰水小坝令通普济闸则径易
　　可省四闸两闗转搬之难上命即以来春兴工
　　七年十二月通恵河成粮运既至者一百九十万
　　三千八百有竒　明世宗 实録　
　泡子河　在崇文门内
　　泡子河在崇文门内前有长溪后有广淀两岸多
　　髙槐垂栁水色澄鲜林木明秀　燕山游覧志　
　三里河　在大兴县东南
　　城南三里河至张家湾运河口袤延六十余里旧
　　无河源明正统间因修城壕作坝畜水虑雨多水
　　溢故于正阳桥东南低漥处开通壕口以泄其水
　　始有三里河名自壕口三里至八里庄始接浑河
　　旧有渠又迤南入张家湾口白河其水深处二三
　　尺浅处尺余阔处仅丈余窄处未及一尺　明宪宗 实録　





　　正阳门外东偏有古三里河一道东有南泉寺西
　　有玉泉庵至今基下俱有泉脉由三里河绕出慈
　　源寺八里庄五箕花园一帯直抵张家湾烟墩港
　　地势洼下故道具存冬夏水脉不竭见今天坛北
　　芦草园草场九条巷其地下者俱河身也　桂蕚 奏议　
　阜通河　在大兴县东一名坝河
　　坝河亦名阜通七坝　元史河 渠志　
　　罗璧除都水监浚阜通河而广之岁増漕六十余
　　万石　元史罗 璧传　
　清泉河　在大兴县东南亦曰浑河旧渠自宛平县
　　东流入境又东入张家湾入白河
　　蓟城南七里有清泉河上承桑干河东流与潞河
　　合　魏氏土 地记　
　　桑干水出马陉山谓之清泉河亦曰干泉　隋圗 经　
　　　按清泉河古浑河正流也元时浑河至东麻谷
　　　分为二支故其流渐弱至明时益断续不常正



　　　统中甞浚三里河以入之
　高梁河　在宛平县西源出昌平州沙涧东南流经
　　髙梁店又东南流入都城积水潭
　　蓟东一十里有髙梁之水　魏氏土 地记　
　　髙梁水出蓟城北平地东注径燕王陵北又东径
　　蓟城北又东南流入湿水俗谚云髙梁无上源言
　　其微涓浅薄裁足通津也　水经 注　
　金水河　在宛平县西
　　金水河源出宛平县玉泉山流至义和门南水门
　　入京城故得金水之名　元史河 渠志　
　　　按金水河即玉河上流也以大内故曰金水其
　　　出御沟则曰玉河
　金口河　在宛平县西卢沟河东岸
　　金时自燕京之西麻谷村分引卢沟一支东流穿
　　西山而出是为金口其水自金口以东燕京以北
　　溉田若干顷　元名臣 事畧　




　　　至元三年凿金口导卢沟水以运西山木石　元史 世祖　
　　　　本 纪　
　　清河　在宛平县西北
　　　土城闗北十二里为清河其水出玉泉山分流而
　　　北径此又会于沙河入于白河　山水 记　
　　凉水河　在宛平县由水头庄泉发源东南流入海
　　　子内经马驹桥又东至张家湾曰南新河又东南
　　　入白河
　　永定河　在宛平县西三十里即桑干河古湿水也
　　　俗曰浑河亦曰卢沟河康熈三十七年
赐名永定
　　　湿水出雁门阴馆县东北过代郡桑干县南又东
　　　过涿鹿县北又东南出山过广阳蓟县北水经卢
　　　沟河其源出于代地名曰小黄河以流浊故也自
　　　奉圣州界流入宛平县境至都城西四十里东麻
　　　谷分为二派　元史河 渠志　




　　桑干河源出山西马邑县入保安州界经州西南
　　出西山至顺天府西南曰卢沟河亦谓之浑河出
　　卢沟下东南流为看丹口分二派一东流通州南
　　髙丽庄合白河一南流经永清县及东安县南至
　　武清县入小直沽　方舆 纪要　
　　桑干河经沿河口流至宛平县卢沟桥逹固安县
　　境分一支入新城县东转流入霸州一支顺流又
　　分岔复合流入霸州逹城东南名通济河流入玉
　　帯河　陆陇其畿 辅地图记　
　　浑河水势汹涌迁徙不常明正德初在州南门外
　　嘉靖中迁州城北后徙固安北十里铺其支流则
　　自半壁店李家口绕州东北境由采木营达信安
　　以入海
本朝顺治中每决于固安之罗垈由州治西城北东入
　　清河后更决于新城之九花台南至诸口而州城
　　之西南竟成巨河矣康熈戊辰仍徙従采木营入




　　　　玉帯河俗谓之霸浑河　霸州 志　
　　　　浑河旧属益津出口头等处入会同河直射邑之
　　　　大堤所从前鹿疃药王庙连年决口三十七年
　皇上轸念民生周览河道自涿州之老君堂起另开河道
　　　　迁流于东由固安永清引流直出栁岔口　属霸州 去口头　
　　　　　约七 十里　入淀达沽归海筑以巍堤
　赐名永定　文安 县志　
　　　　　按桑干河发源马邑东下抵宣化保安云中雁
