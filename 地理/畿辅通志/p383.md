<!-- { "loadSidebar": true } -->
　多属伤残之后官民枵困征赋逋逃无几而兵不少
　减兵袭旧幸歉益骄以悍公夙夜裁整以威以懐兵
　之骄不从令者捽其首恶斩以徇畧为条敎余帖帖
　就约不敢諠哗及至有调发者远而弥戢如公亲临
　已而招集逋亡四流争还如啼孩奔父母惟恐其后
　至则充然各得其欲农无废陇赋有余粒不旁诛横
　敛而上下足堙漏补罅一面完固公既击强梗之兵
　又育雕瘵之民左行斧钺右哺饮食乱者毕治亡者
　毕存礼法政教向之人所不得闻者今渐濡酣饫无

　不贯彻自是边人革其耳目新其肝肠优为而乐从
　故人易治而功成速也又明年秋天子图公之功诏
　加大学士公先尝表其志幸终三年不愿亟易也至
　是天子抑骑召而使即以授姑遂公请亦以慰斯人
　爱公之心也公惕宠处官虽无事未尝輙自豫念兵
　与民之急宜无过者矧临要重之路忧虞所系凡事
　计划不可以无法乃择取厯代贤守良将总若干人
　行事创大屋以类相次绘于周壁榜之曰阅古堂葢
　欲阅古之人所为而为之法也噫公雅文杰武自当
　视乎古人且天下方冀公入辅以致太平若其安疆
　场屏王室岂庸考古而后能哉实公冲然不自有其
　有而归乎古人也其悬示来者不师绘事而公是师
　也虽然榻古搜善惠人警已之意其至矣乎公邮问
　索诗因粗序所致之以志其始而示于后诗曰朔
　方之兵劲于凡土尤劲而要粤惟定武兵劲在驭用
　则熊虎失驭而劲骄不可举曰保曰贝闭壁连阻武



　爵斯守束手就虏皇帝曰咨汝武曷取有敝必革以
　儒于抚公来帅定始以威武有兵悍横一用于斧连
　营闻之胆栗腰伛既惧而教如脂如孔以利以射以
　钲以鼔无一不若师师旅旅列城自刺靡不和附阴
　沴为梗降此大雨大河被泄在河之浒民被昏垫田
　入污莽流离荡析不得其所公戚曰吁予敢宁处乃
　大招徕乃大保聚乃营帛粟寒衣饥茹民归而安水
　下孰御强弱死生由公复虑曰义曰仁震肃春煦合
　和蒸天天顺以序公境独稔爰麦爰黍公俗独乐夫
　耕妇杼人虽曰康公亦奚豫谓此一方民与兵具务
　剧任重稽古人裕人皆谓公与古为伍公文化民公
　武御侮何思古人公不自许遂择竒将绘于堂宇列
　其行事指掌可数前有古人在我门户后有来者依
　我墙堵斯堂勿坏有堂有故堂之不存来者曷覩宏
　乎焕乎千载是矩
　　赠清河先生序　　　　　　　　文彦博

　秘校清河君器识淹雅文行渊懿学有师法名髙士
　林游五经之郛超然深诣驰六艺之驾邈矣远至载
　丁家艰未充英彀濡滞之叹有识所同天圣初某始
　到都下接诸公游首得清河君以文相会以道相合
　行藏游息相得甚欢未几予忝荣名则雾露之润朋
　友之益从可知矣予仲弟彦若尝师于清河君授以
　经义敎之艺文虽未能传其家法亦庶几得其一枝
　前年春彦若复忝科级旋为外诸侯奉辞总郡学讲
　授之职则清河君之善教又可知矣今予之季弟彦
　伯又得师事君一日彦伯谓余曰某依张先生之门
　垂三年矣愚之识颇有开悟尝于羣弟子之末预
　闻先生之言夫业文者必始于通经通经者必在乎
　讲贯故先师曰学而不讲是吾忧也以是羣弟子尝
　请于先生愿闻讲习始则讲大戴礼终则讲左氏春
　秋论叙精敏晓譬详明学者所疑涣然开释先生之
　于五经无不通者将与羣弟子请于先生愿讲尚书



　一经以重烦而未白也予应之曰昔与清河游亟闻
　其谈经也于典谟训诰誓命之文禹贡洪范之说尤
　所精达余遇有所疑就而质问若叩洪钟大小必应
　未尝不虚往而实归一行为吏十岁于兹不闻益友
　之髙论久矣今将与尔偕就学焉翌日躬请于清河
　君君亦重违余之勤请辞以从曰虞夏商周之书
　厯代宝以为训昔尝学于斯文勉与诸君评之莫逆
　于心可知也将布席以发论当闻善而相告好古博
　雅与我同志者愿闻来学年月日太常博士文某白
　元
　　安先生文集序　　　　　　　　虞　集
　晦庵集者诗文凡若干篇槀城安君敬仲之所作与
　门人赵郡苏天爵之所辑録者也既缮写乃来告曰
　昔容城刘静修先生得朱子之书于江南因以之溯
　乎周邵程张之传以求达夫论语大学中庸孟子之
　说古所谓闻而知之者此其人欤闻其风而慕焉者

　敬仲也与静修之居间数百里耳然而未尝见焉徒
　因其门人乌叔备承问其说以为学则是敬仲之于
　静修葢亦闻而知之者乎愿序而传焉嗟乎知之为
　知有未易一概言者圣贤之道大矣世之豪杰能因
　其才识之所至而知其所及者其人岂易得哉昔者
　天下方一朔南会同缙绅先生固有得朱子之书而
　尊信表章之者今其言衣被四海家藏而人道之其
　功固不细矣而静修之言曰老氏者以术欺世而自
　免者也阴用其说者莫不以一身之利害而节量天
　下之休戚其终必至于误国而害民然而特立于万
　物之表而不受其责焉而自以孔孟之时义程朱之
　名理自居而人莫知夺之也观其考察于异端几微
　之辨其精如此则其下视一世之茍且污浊者不啻
　蠛蠓之细犬彘之秽岂不信然敬仲氏终身师慕之
　则其所见何可量哉然静修门人尝有与余同为国
　学官者从问其师说不予告也退而求诸其书见其



　告先圣文曰因蚤躁狂若将有志中实脆屈未立已
　頺揆厥无成实由贪懦时驰意去凛不自容顾念初
　心怳焉如失观乎此言则静修道德之所至可见矣
　噫吾道之大岂委靡不振卤莽依托者所可窃假于
　斯哉其必有振世之豪杰而后可也以予观于国朝
　混一之初北方之学者髙明坚勇孰有过于静修者
　哉诚使天假之年逊志以优入不然使得亲炙朱子
　以极其变化充扩之妙则所以发挥斯文者当不止
　是哉又尝求敬仲于其书矣其告先圣文曰追忆旧
　闻卒究前业洒扫应对谨行信言余力学文穷理尽
　性循循有序发轫圣途以存诸心以行诸已以及诸
　物以化于乡然则敬仲得于朱子之端绪平实切宻
　何可及哉诚使得见静修廓之以髙明厉之以奋发
　则刘氏之学不既昌大于时已乎惜乎静修既不见
　朱子而敬仲又不获亲于静修二君子者皆未中寿
　而卒岂非天乎予与敬仲年相若也少则持未成之

　学以出及粗闻用力之要而血气尚衰凛然有不及
　之叹视敬仲之蚤有誉于当世宁无慨然者乎若苏
　生之拳拳于其师之遗书如此亦可见其取友之端
　矣是皆予之所敬畏而感发者故题以为序也
　明
　　赠太学生石大用序　　　　　　陈敬宗
　大学生石大用蓟州丰润县人自邑庠登太学有年
　处六馆诸生间恂恂谨饬惟强力植志务学不少自
　衒故自祭酒司业以下皆不甚知其为人正统甲子
　夏祭酒李先生坐困首木于太学三日不解炎暑蒸
　欝先生耄昏不能胜大用蹙然号于众曰师犹父也
　父师罹难而弟子奚忍坐视大用察众志不与己合
　乃退去闭户疏奏恳请自代先生亟遣人止之弗听
　同辈亦沮之大用奋然作色言朋友急难诗歌鹡鸰
　况师乎亦弗听竟挟所奏走谒银台银台难之且惧
　之以法大用曰生以义死亦以义何惧之有银台知



　其不可抑遏遂以其请闻于上并释之于是在廷
　文武缙绅莫不叹息曰此前代之所仅有而近世之
　所絶无者也争欲求识其面予闻唐德宗贞元十四
　年国子司业阳城坐送薛约贬道州刺史太学生何
　蕃季偿王鲁卿李谠等二百人顿首阙下请留城守
　阙数日为吏遮抑不得上蕃等皆涕泣饯送立石纪
　德集贤正字栁宗元致书蕃等贺之以为昔李膺嵇
　康时太学诸生叩阙执诉仆谓讫千百年不可复见
　乃在今日今大用卓卓如此予亦谓自蕃后讫千年
　不可复见乃在今日也以蕃等伏阙数日卒不得通
　与大用诚意悃愊能感动天听排释难困于时刻之
　顷则其贤似有过古之人也夫师固不与于五伦而
　五伦弗得弗明故于三事之道均焉凡天下之为师
　为弟子莫不知有是道也而谓讫千百年不可复见
　者葢以师之为教无实德弟子之为学无实心上下
　名分依稀典故而已而于三事之道视之为虚器焉

　固无怪其不可复见也先生秉仁廸义凡所以施敎
　于太学无非实德太学生恒三千人而陶铸醇懿涵
　煦粹美者甚众大用至是发其所积奋勇不顾利害
　惟义是蹈此固出于大用之素禀然亦先生训廸渐渍
　之极致然也先生之于阳公大用之于蕃等皆可无
　愧而凡天下之为师弟子者岂不亦有闻风而兴起
　者哉是岁大用以书经显擢京闱乡试髙等说者咸
　以为积善理或然矣是用播诸歌咏以为后世名敎
　劝诗曰有伟石生义激于衷陈厥悃愊彻听宸聪帝
　曰释兹复厥章服用显名敎维新化育簪缨貂珰爰
　及儒绅合词赞诵卓哉斯人棫朴菁莪多士攸同翘
　楚错薪颕脱奏功惟初倡议众且望望爰播颂声能
　弗泚颡三事道均云胡弗尊兹焉弗笃惭负圣门师
　道岌圯延乎植之陶煦醇懿明效在兹左右髙徒前
　后国士众人之中大用崛起山有巨材羣木蔽之贡
　珍明堂公输忸怩天佑善类靡德弗报显擢髙科斯



　文有耀昌黎纪传集贤致书我作诗歌永扬令誉
　　送同年光子英之任眞定序　　　归有光
　余读史观项羽救赵诸侯兵军巨鹿下者十余壁莫
　敢纵兵诸将皆从壁上观楚战士无不一以当十楚
　兵呼声动天诸侯军无不人人惴恐韩信以兵数万
　东下井陉建大将旗鼓鼓行出井陉口与赵大战破
　虏赵军斩成安君泜水上楚威振天下及汉破楚垓
　下以得淮阴侯而淮阴之功始此皆在今真定之境
　尝欲一至观其战处而不可得眞定本古中山国赵
　武灵王胡服骑射以北畧地其事固已伟矣典午之
　南刘石慕容苻秦继起燕赵而慕容道明建国都于
　此固亦一代之雄也唐自大厯贞元以后强藩不制
　而成德一军尤为骁悍天下视河北若回鹘吐蕃然
　葢不为王土者百年宋因石晋失山后诸州则眞定
　遂与契丹为境其后金人两河二路寻亦不守而
　国事不可为矣国家今为畿辅重地而太平二百年

　议者以为其悲歌慷慨之习已大变于古而不知燕
　赵之人出于其性然者独以朝廷威灵有所俛首畏
　伏而终不能以帖然也葢古所谓骁悍不可制者其
　平时未尝不俛首畏伏及其一旦激于其所不可忍
　而骁悍之性乃得而见耳夫以中山之地为古豪杰
　力战之区而奸雄窃据之所都唐失河北势日陵夷
　宋没两路国遂南渡况今翼卫神京为万世帝王之
　业此古京兆冯翊扶风之地非得良有司拊循敎化
　无以使安土乐业而壮国家之藩卫也今使驿之所
　出兵调之所加坐派日增民生蹙耗甚矣而议者徒
　思重三关之戍守烦边徼之供亿谓燕赵之民荏弱
　屏息而可怵者亦未之思也栾城韩山童之事可以
　鉴矣今制推府佐郡治狱然常为监御史之所委寄
　而监御史实能制一方之命余以是为光君告焉君
