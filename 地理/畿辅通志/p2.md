<!-- { "loadSidebar": true } -->
　　非异人任矣翰读公不遽辞爰辟馆于庚申之初秋
　　脱藁于嘉平之月杪剞劂校订再阅五月而告竣于
　　戏劳以敏矣余因得受厥成事而弁言于简端窃惟
　　志史事也史文字也何与于治天下国家而姬周以
　　来代綦重之乎要以星宿灿列天之文也大河乔岳
　　地之文也礼乐政刑章程典则人之文也天下文章
　　莫大乎是而治天下国家亦孰越乎是志之讵容缓
　　欤然而正未易言也古不具论有明中叶纂着凡三
　　乃命词臣汇为一统志自时厥后八十年阙如也修
　　之一难十三省旧有通志修之者删润曩编増新补
　　阙咸有所凭借畿故无志也人居日月之光际地踞
　　山河之上游榘矱既骏义例且繁毫辟而墨创之非
　　匠心不为功修之一难文逸献谢物易星移饼饵何
　　谘鲁鱼多舛匪精心匪殚智事不克讫也修之一难



原序[董秉忠]

　　厥有尤难者人物其林林矣苍玑之于白璧赝鼎之
　　于真鼎甄辨必严颂讟互集矧蔡伦之幅无多刘邵
　　之篇难悉是乌能名录千佛事详万杰也若乃修矣
　　而弗梓犹勿修也梓矣而弗工犹弗梓也爰梓爰工
　　靡然烦费官兹土者任之弗宁不敢耗水衡其孰敢
　　资土著乎其难其慎载笔者什七当局者什三余与
　　翰读公皆有任而无让者将无以志虽文事而天下
　　国家之攸系者重欤我
皇上浚哲天亶勤学重儒雅欲博极古今淹该天壤文明
　　媲于中天制作闳于百代葢无难探宛委之编购汲
　　冢之籍以为史馆佽助者矧邦畿近在千里也倘志
　　其天是必七政列宿之犂然志其地是必山川道里
　　之井然志其人与物是必礼乐贡赋章程典则飞潜
　　动植之歴歴然宛宛然始可曰胜任而愉快已兹志
　　不具在乎亦既思无留睿技无留长矣载笔者职其
　　劳当局者职其逸余亦何敢诩诩然缕悉之耶惟是



原序[董秉忠]

　燕赵齐魏之人日在天覆地载中即日在礼乐文章
　中诚为之殚云渊之伟丽穷振古之矞皇毕罗乎数
　笏隃糜几寸觚管问使天下后世披览斯编者得憬
　然于
黄图之壮丽睪然于
赤县之光华譬犹窥中天之日月而后知其高履大地
　之河山而后知其逺揽都人士之皇皇而后知其盛
　也庶几乎余与载笔者区区之意乎于戏后有作者
　始事用匡亦须后有作者始事乃用彰尔管理直隶
　钱谷守道参议三韩董秉忠敬题










原序[李玠]

畿辅通志原序
　我
神京凡八郡古幽蓟域也于周时为燕为晋为鲜虞无
　终诸国秦置州县曰巨鹿曰渔阳上谷汉魏约畧因
　之唐属河北道宋复分河北为东西二路葢歴数千
　百年来所称天府之区也故轩辕都涿鹿颛顼都高阳
　河亶甲都相祖乙都耿暨辽金元明皆建邦兹土而
　我
国家亦以定鼎焉岂非形势之胜足控中外也哉尝读
　禹贡五百里甸服五百里侯服五百里绥服五百里
　要服五百里荒服知王者同文同轨讫乎东西朔南
　初无分于疆理而必以京师为首善者亦居重驭轻
　之意其势则然矣今
三辅之间分野躔于箕尾于山则太行之峻于水则浑
　河之险于野则广川大陆之雄于隍堡则卢龙鵰鹗
　之隘于闗塞则居庸扼其前独石阻其背于陆泽之



原序[李玠]

　　所产则黍菽之殖鱼盐之利于土风则犹有击筑卖
　　浆慷慨悲歌之习览其山川访诸父老相与凭吊当
　　年如孤竹之清澹台之介荆高之侠廉蔺之功而汲
　　长孺隽不疑京房鲍宣之属皆有直声于汉其在晋
　　也刘琨祖逖以贤豪特闻至魏征宋璟曹彬赵普吕
　　端者亦唐宋间名将相也其它畸人轶事散见于诸
　　说不可胜纪以地若彼以人若此而可弗志哉且志
　　非独备记载而已古者天子省方春曰岱秋曰华夏
　　曰衡山冬曰恒岳率五年一举而其畿内则岁与吏
　　民再相见也其后巡守时阙乃命太史采风以诏于
　　王王于是乎审风俗出政教十五国之诗具在而首
　　二南有由来矣今夫志也者志天之文志地之理志
　　人事之成败志世数之沿革下及一民一物一草木
　　昆虫鸟兽鱼鳖纤悉必志是上以备一人问俗之典
　　而下佐百执事之述职有省方采风之遗意焉方今
圣天子在上统一海宇出日以南无雷以北靡不奉朔通



原序[李玠]

　　贡以登之舆图以掌之职方况域中近光之地乎玠
　　不敏为
天子备藩于此凡幅[巾员]之逺近土田之肥瘠津闗之险夷
　　户口之多寡金谷之盈绌物产之贵贱人类之秀顽
　　时俗之淳漓事无巨细治有美恶于职靡所不当问
　　不有志何以资考鉴也先是阁臣请修天下郡邑志
俞其奏
诏下畿省玠之来也未数阅月而是书适成按其图披其
　　籍庶得藉手以报政矣
　　康熙二十二年癸亥季春望
　赐进士出身中宪大夫管理直隶钱谷守道参议前工
　　部郎中刑部贠外郎主事丙辰会试同考官翰林院
　　庶吉士潍水李玠谨譔






原序[吴元莱]

　畿辅通志原序
　今天下大一统矣其土宇版章靡逺弗屇东至朝鲜南
　　抵交趾西拓水西北尽沙岭无不奉正朔修职贡葢
　　自唐虞三代以来幅[巾员]之广未有若斯之盛者也况
圣天子在上徳化流行溥天率土渐被无遗宁特近光之
　　地风景人物山川土田为可志哉然古称四海肇域
　　必本邦畿则欲披名胜于天下端自
　神京始诚以
　神京首善重地受治既先而立极尤逺地形之巩固规
　　制之崇弘有非他省所得拟者则其风景人物山川
　　土田又恶可以不志也我
皇上御极之十有一年
俞首辅曲沃卫公奏
诏天下郡邑修志虽荒服穷陬弹丸僻壤莫不厘旧増新
　　编摹进
览以仰副我



原序[吴元莱]

　皇上六合无外至意而
　　畿辅通志垂十载始成非独后也葢上自
　　神京下兼三辅务期详而不冗约而能该与列郡邑之
　　　各自为志不同必列郡邑之志成而后可总揽以卒
　　　业古人十年成赋良有以尔　莱 　自筮仕都门由西清
　　　而郎署凡十余年间从
　　畿辅之贤豪长者游得闻其风土大畧然惜其未悉也
　　　己未冬谬膺
　天子简命监司兹土兼辖八郡刑邮故凡驿路之僻冲闗
　　　塞之夷险以及民风土俗知之几无不悉而志适成
　　　展卷坐游不啻收古今于一览于戏备矣夫
　　京师故燕冀地抱卫齐连晋赵山海峙其左居庸扼其
　　　右倚长城为屏障凭太行为股肱潞水南趋直沽东
　　　下达济汶以通漕运所谓金汤千里天府之国也故
　　　自辽金元明皆都此而莫之易我
世祖章皇帝入闗定鼎亦遂因之岂不以其地厚其俗醇其



原序[吴元莱]


　城郭宫室壮丽而雄阔洵足为子孙万世不拔之基
　也哉至于按舆图访遗迹其间地以人传者尤不可胜
　纪望崆峒则想轩黄之盛徳过完庆则思唐帝之徽
　猷高阳建国于瀛西祖乙迁都于邢北召公启宇金
　台筑而燕日强列辟分疆中山得而赵寖大稽光武
　伟绩则滹沱芜蒌可指而识也考昭烈芳踪则涿郡
　楼桑可问而知也他如渔阳之城督亢之址石门之
　碣日华之宫燕友之台赤城之堡卢龙之塞五鹿之
　墟细栁之营孤竹之国天桥之柱阪泉之山其余名
　杰英流挺生寄迹者尚难更仆数皆煌煌炳炳照耀
　简端其人与事即谓至今存可也然概而观之犹或
　偏于一隅囿于一国重译未必尽至式廓未必尽増
　故虞有有苗夏有有扈商有荆楚周有淮徐迨其后
　夜郎不知汉大公孙自据蜀中唐宋以前偏安过半
　即元明疆域逺踰歴朝然而缅滇未辟河套常争亦
　安有纪江汉而合朔蛮集共球而瞻



原序[吴元莱]

廷阙八荒环拱万国来同如
　今日之盛者此二南为十五国风首葢重之也然则是
　　志也以昭文治则可当太史采风以达舆情则可代
　　屏藩述职以陈形胜而备游观则又可上资
一人巡省补助之化天下虽大无不于此为观型薄海虽
　　遥无不于此为会极大一统而绵万世镜前古以式
　　后人殆将与
　本朝之
实录会典同其不朽矣亦岂特为八郡之风景人物山川
　　土田志哉况修是志者皆贾董良才督是役者又甫
　　申元老也　莱 　既悉其形势复覩其文章虽职叨外吏
　　识愧管窥敢不揽胜赓扬勉勷盛事以仰佐
圣天子同轨同文同伦至治乎爰胪列而敬为之序
　　康熙二十年岁次辛酉嘉平月吉管理直隶刑名兼
　　理驿传事务巡道佥事淮南呉元莱谨撰







畿辅通志原修姓氏
　职官
　　巡抚于成龙　山西永 寜人　
　　巡抚格尔古徳　满州 人　
　　守道董秉忠　辽东 人　　　巡道呉元莱　兴化 人　
　　霸昌道沈志礼　满州 人　　通永道霍　炳　青城 人　
　　天津道李　玠　维县 人　　井陉道羊　琦　汝阳 人　
　　大名道梁　忠　沈阳 人　　口北道杨维乔　寜海 人　
　　盐法道秦　鉽　长洲　永平府 人　　知府　佟世锡　辽东 人　
　　　保定府 知府　纪宏谟　辽东　河间府 人　　知府　徐可先　武进 人　
　　　正定府 知府　赵　瑾　辽东　顺徳府 人　　知府　殷作霖　光化 人　
　　　广平府 知府　宋时化　山阴　大名府 人　　知府　鲍复昌　奉天 人　
　　　保定府 同知　何玉如　洛阳　保定府 人　　同知　汪攀高　广宁 人　
　　　保定府 通判　孔毓珍　曲阜　清苑县 人　　知县　时来敏　江南 人　
　　　清苑县 知县　王才鼎　江南　清苑县 人　　知县　方　熺　江寜 人　
　
绅士
　　　翰林院 侍讲　郭　棻　清苑　原任忻 人　　州知州　魏一鳌　新安 人　
　　　原任淳 安知县　房循矱　安州　原任漳 人　　平知县　师若玮　安肃 人　
　　　原任元 城教谕　马之骦　雄县　丙辰科 人　　进士　李瑞征　容城 人　
　　　戊午科 举人　郭　焋　清苑　辛酉科 人　　举人　张　复　清苑 人　
　　　国子监 监生　石曰瑞　清苑 人　　　生贠刘可书　清苑 人　
　　　　　王　鳦　清苑 人　　　　　王　鹤　清苑 人　
　　　　　王　鹍　清苑 人　　　　　陶国奇　清苑 人　
　　　　　贾如璧　清苑 人　　　　　李名世　清苑 人　
　　　　　王　仪　清苑 人　　　　　管企宁　清苑 人　
　　　　　李　琮　清苑 人　　　　　李　管　高阳 人　
　　　　　师恒是　安肃 人　　　　　师恒易　安肃 人　
　　　　　郭麟生　博野 人　










畿辅通志纂修职名
　总裁
　　兵部尚书管刑部尚书事署理直隶总督印务　臣 　唐执玉
　　刑部尚书署理直隶总督印务加三级　臣 　刘于义
　　　　　　　　　　　　　　　　　　　　　臣 　李卫
　协修
