<!-- { "loadSidebar": true } -->
　事君之道厉为臣之节乎公宜显评其事以解天下
　疑怪之论又闻谈者亦多谓宜赠凡事无不允当而
　得众助者若以善柔得众而刁令麤刚多怨若以为
　贵也而刁氏今贱若以为富也而刁氏今贫今士何
　故反助寒门而此言之足下察此意
　北魏
　　与太原张伟论髙允书　　　　　游　雅
　夫喜怒者有生所不能无也而前史载卓公寛中文
　饶洪量褊心者惑之弗信余与髙子游处四十年矣
　未尝见其是非愠喜之色不亦信哉髙子内文明而



　外弱柔其言呐呐不能出口余尝呼为文子崔公谓
　余云髙生丰财博学一代佳士所乏者矫矫风节耳
　余亦然之司徒之谴起于纎及于诏责崔公声嘶
　股战不能言宗钦以下伏地流汗都无人色髙子数
　陈事理申释是非辞义清辨音韵髙亮明主为之动
　容听者无不称善仁及寮友保兹元吉向之所谓矫
　矫者更在斯乎宗爱之任势也威震四海尝召百司
　于都坐王公以下望庭毕拜髙子独升阶长揖由此
　观之汲长孺可卧见卫青何抗礼之有向之所谓风
　节者得不谓此乎知人固不易人亦不易知吾既失
　之于心内崔亦漏之于形外锺期止听于伯牙夷吾
　见明于鲍叔良有以也
　唐
　　与李渤书　　　　　　　　　　田正
　弘正珍重执事之心积二十余年竟不获自道于执
　事者徒恳恳终日常恐空老而无所师承固内不自

　安矣自前年朝谒得展拜执事于道路之间时苦牵
　事复畧不得伸前时所畜之意弥有不足于心矣执
　事以古今仁义发为惩恶劝善之心岂惟当世士君
　子所赖抑亦姬公孔子之心待执事而明白之矣每
　览前后史纪其所为古之贤者有出无愧矣正
　近奉制书去魏就鎭自念宠荣已极能无愧惕之甚
　哉自二冦乱常以来六十余载矣河北之地教化之
　之所不行冀赵魏常山又河北之尤者日月积习遂
　为匪人诚可悲矣寝食常念之以为负经济不覊之
　才者执事可以将朝廷之化移犷俗之心矣正庸
　虚輙不自意思君子降重为邑人启茅塞之心仰执
　事坐师氏之筵使鄙夫修拥篲之礼则向之羞姑可
　掩矣不审执事当俯而就之乎复耻而不就乎今輙
　虚上倅之位俟君子光临古人有功成不居退得所
　诣者鄙人咏之久矣倘终不拒至诚之情幸甚
　　答元侍御书　　　　　　　　　韩　愈



　九月五日愈顿首微之足下前岁辱书论甄逢父济
　识安禄山必反即诈为喑弃去禄山反有名号又逼
　致之济死执不起卒不污禄山父子事又论逢知读
　书刻身厉行勤已取足不干州县斥其余以救人之
　急足下繇是与之交欲令逢父子名迹存诸史氏足
　下以抗直喜立事斥不得立朝失所不自悔喜事益
　坚微之乎子眞安而乐之者谨详足下所论载校之
　史法若济者固当得附书今逢又能行身幸于方州
　大臣以标白其先人事载之天下耳目彻之天子追
　爵其父第四品赫然惊人逢与其父俱当得书矣济
　逢父子自吾人发春秋美君子乐道人之善夫茍能
　乐道人之善则天下皆去恶为善善人得所其功实
　大足下与济父子俱宜牵聨得书足下勉逢令终始
　其躬而足下年尚强嗣德有继将大书特书屡书不
　一书而已也愈既承命又执笔以俟愈再拜
　　与太学诸生喜诣阙留阳城司业书

　　　　　　　　　　　　　　　　栁宗元
　二十六日集贤殿正字栁宗元敬致尺牍太学诸生
　足下始朝廷用谏议大夫阳公为司业诸生陶煦醇
　懿熈然大洽于兹四祀而已诏书出为道州仆时通
　籍光范门就职书府闻之悒然不喜非特为诸生戚
　戚也乃仆亦失其师表而莫有所矜式焉既而署吏
　有传致诏草者仆得观之葢主上知阳公甚熟嘉美
　显宠勤至备厚乃知欲烦阳公宣风裔土覃布美化
　于黎献也遂寛然少喜如获慰荐于天子休命然而
　退自感悼幸生明圣不讳之代不能布露所蓄论列
　大体闻于下执事冀少见采取而还阳公之南也异
　日退自书府就车于司马门外闻之于抱关掌管者
　道诸生爱慕阳公之德教不忍其去顿首西阙下恳
　悃至愿乞留如故者百数十人輙用抚手喜甚震抃
　不宁不意古道复形于今仆尝读李元礼嵇叔夜传
　观其言太学生徒仰阙赴诉者仆谓迄千百年不可



　覩闻乃今日闻而覩之诚诸生见赐甚盛于戏始仆
　少时尝有意游太学受师说以植志持身焉当时说
　者咸曰太学生聚为朋曹侮老慢贤有堕窳败业而
　利口食者有崇饰恶言而肆斗讼者有凌傲长上而
　谇骂有司者其退然自克特殊于众人者无几耳仆
　闻之惚骇怛悸良痛其游圣人之门而众为是
　也遂退托乡闾家塾考厉志业过大学之门而不敢
　局顾尚何能仰视其学徒者哉今乃奋志厉义出乎
　千百年之表何闻见之乖剌欤岂说者过也将亦时
　异人异无向时之桀害者耶其无乃阳公之渐渍导
　训明效所致乎夫如是服圣人遗敎居天子太学可
　无媿矣于戏阳公有博厚恢之德能容善伪来者
　不拒曩闻有狂惑小生依托门下或乃飞文陈愚丑
　行亡赖而论者以为言谓阳公过于纳污无人师之
　道是大不然仲尼吾党狂狷南郭献讥曾参徒七十
　二人致祸负刍孟轲馆滕从者窃屦彼一圣两贤人

　继为大儒然犹不免如之何其拒人也俞扁之门不
　拒病夫绳墨之侧不拒枉材师儒之席不拒曲士理
　固然也且阳公之在于朝四方闻风仰而尊之贪冒
　茍进邪薄之夫庶得少沮其志不遂其恶虽微师尹
　之位而人实具瞻焉与其宣风一方覃化一州其功
　之远近又可量哉诸生之言非独为已也于国体实
　甚宜愿诸生勿得私之想复再上故少佐笔端耳朂
　此良志俾为史者有以纪述也弩力多贺栁宗元白
　宋
　　大名府请首荐张覃书　　　　　张　咏
　昨日公府试罢羣口腾议以某名在张覃之右虽未
　知实恐惕无量窃以张覃者内实敏直外示谦和乐
　贫著书十五年未尝一日变节事继母恭惧犹初授
　敎时一家熈熈有若太和之俗矣且魏大都也万人
　毕辞谓之君子况郝马魏之辈十年往在相与探讨
　某也不佞心常慕之明公下车在近计部旋遣将以



　某之文近覃之文未知覃之德远某之行万万也窃
　敢僭冒闻于观听惶恐惶恐抑又闻古之取士也先
　以德行闻今之取士也先以文辞闻古之得士也鲜
　今之得士也众藉其用克归于眞故周设俊造专德
　先可进也汉定四科众善可进也迄有唐大正贡
　部伟行竒业者尽取之非行而文辞者亦取之流于
　百世之下将为不易之典国家四海久安贤俊间出
　得士之众于古无上犹复仄席思贤于内诏诸侯贡
　士于外恭惟明公以德行宏才克应其选一命而通
　治大郡再命而通治大都皇王速于用明公也欲因
　明公之贤诱天下之贤某亦何人来预明试始随贡
　士之列卒得知言之地感遇欢慰通于胸懐因欲尽
　陈其愚伏望德怜之某尝少年不量力秉志励行期
　到古人十五年逼寒饿絶往还除比岁一宁亲则月
　无废日然其心顽难通故文辞不逮于覃也性复迂
　怪执行望于覃远矣明公决以某为先是不知覃之

　善行播某之恶也若立覃为先则诡薄之俗可易仁
　义之风可扇又孚乎古昔尊德尚贤之敎也幸甚幸
　甚某若鬰而不伸则负掩贤之过言之越职则有犯
　上之罪伏望终始鉴宥之
　　鎭府谢两府启　　　　　　　　宋　祁
　常山剧部全赵故封地联六州身拥三绶任踰于分
　荣不偿惭伏念祁为术空单禀生虺怯叨华禁署谬
　藉经筵惟孤拙以自持无游说而为助年将壮迈疾
　引衰来遂丐外除冀逃多悔国有贤翰朝无废人料
　自闲州受以戎阃因过都而俾谒缘重帅而许迁敢
　留于行已践而职此葢伏某官助邦善育为上亟
　言齿擢误加庸底思报窃以河朔之地天下劲兵分
　四帅臣皆一都会然而狃承平之习训练弗精因流
　馑之余廪帑常乏马不充士官靡値才幕府欲仰给
　之饶度支辞经用之窘交相为患未知所图伏冀庙
　谋深体边务峙堤于未溃之日投药于可疗之初誓



　当悉心稍期集事守符云始趋府方賖托庇髙明叩
　衿危恋
　元
　　与窦先生书　　　　　　　　　许　衡
　迩因相从实望见敎不意复有引荐之言闻之且惊
　且惧恳陈所以不可之故至于再三始蒙惠许远别
　后复虑他说间之不终前惠是用喋喋重陈向来恳
　祷之意常谓天下古今治乱相循天人交胜天之胜
　质掩文也人之胜文犯质也天胜不已则复而至于
　平平则文着而行矣故凡善恶得失之应无妄焉者
　而世谓之治治非一日之为也其来有素也人胜不
　已则积而至于偏偏则文没不用矣故凡善恶得失
　之迹若谬焉者而世谓之乱乱非一日之为也其来
　有素也析而言之有天焉有人焉究而言之莫非命
　也命之所在时也时之所向势也势不可为时不可
　犯顺而处之则进退出处穷达得丧莫非义也古之

　所谓聪明睿知者惟能识此也所谓神武而不杀者
　惟能体此也或者横加已意欲先天而开之拂时而
　举之是揠苖也是代大匠斲也揠则害稼代匠则伤
　手是岂成已成物之道哉即其违顺之多寡乃其吉
　凶悔吝之多寡也生平拙学认此为的信而守之罔
　敢自易今先生直欲以助长之力挤之伤手之地是
　果相知者所为耶无益清朝徒深后悔岂交游之深
　不足为之虑耶抑直以樗散为可用之材也相爱之
　深未应乃尔若夫春日池塘秋风禾黍夏未雨蚕老
　麦收冬将寒囷盈箱积门諠童稚架满琴书山色水
　光诗懐酒兴拙谋或可以辨此也是以心思意向日
　日在此安此乐此言亦此书亦此百千周折爰期得
　此而后已先生不此之助而彼之助是不可其所可
　而可其所不可也岂可哉将爱之实害之万惟恕察言
　不能櫽括悚息待罪
　明



　　与张邯郸书　　　　　　　　　康　海
　于公虽尠素交然公为乡里豪杰之士居官之声动
　烛远迩此吾所甚慕也东方盗贼薄公城邑凡几矣
　公能悍然无惧以作其民邯郸数得无恙其系岂细
　小哉愿公益加严愼肃练士民倡率豪杰攻城约以
　死守城危誓以死战彼虽号有数万然中多妇人瘠
　氓精兵要千人耳既拥众抗军不能留蓄寄民而所
　过残灭井臼釜甑罔有孑遗必无恒饱之理此应败
　之道也昔吾罹警邢郡返过邯郸见其人率勇敢有
　气吾恨不能丞尉以作其武幸闻公大扺甚慰矣况
　又有近功邪鄙谚曰莫视其步当视其趾夫民既以
　觇彼之所为矣今战亦死不战亦死甚晓然也然不
　战固死使力战安知其不生邪此可以语邯郸之民
　使之自固其志矣爱公甚深见公邑人来不辞惘然
　敢告以此今之名将未有公类者也春和惟为民自
　重万万

　　上少师徐少湖翁救荒书　　　　杨继盛
　某以言得罪宜絶口不言天下之事但闻穷民病苦
　若割心肺日夜忧思至废寝食故有欲黙而不容忍
