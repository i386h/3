<!-- { "loadSidebar": true } -->
郭挺长垣人    李文焕万全人  郭清懐来人
韩继愈蔚州人
按旧志举人袛载姓名其某州某县人俱未列叙今
自前明及
本朝照依科分按地叙次其未详何地者顺治乙酉举
人刘源深程应道李遵度孙光逺方国栋张纯熙丙
戌举人张自发张可捷李苑晖谷元调陶光峻颜永
祚冯景琪岳征珽张弘训戊子举人李丛玉李如兰
王馨李僎李可桂李云开梁士济王廷瑞张希声陈
定国辛卯举人郭藩镇陈鸣凤黄惟桂田震刘傧胡
心尹曹若辂李濚梁士潾张英华史君朝甲午举人
李陶李元龙髙光豸髙光绣崔灿张灿范彭祖陈尧
言丁酉举人刘起龙刘芳华张元生时汝身张国器



张之瑞孙楩翟九彩白象干刘汉杰髙居敬蒋湄黄
印哲韩匡荫尤可嘉陈守文苏洪浚路沇庚子举人
张纩传岩李宗耼张従善阎梅王不骄谢孟灿王耀
祖康熙癸卯举人贾文英李昌荣丙午举人吴性明
刘世英安石麟魏庄史翼经己酉举人郑一麟孙宗
彛郭世昌赵延珍髙光庆孙郁阎永龄霍绍曽史质
梁士浺冯梦龙谷待聘张芳刘向逺韩续祖李士峵
壬子举人魏宅揆谭兆龙张晧王恒张王自王锡荫张
澄戊午举人刘瑞王国昌共一百二人録其姓名于
右雍正十二年山西之广昌县改属直隶邑志载顺
治戊子举人赵居甲康熙甲子举人徐锺英二人并
附録之以备查考



钦定四库全书
畿辅通志卷六十七
名宦
名不可以虚作况守官治民其尊显者大节必有征
于朝野其卑散者遗爱必有被于闾阎宜乎公论彰
明而不可以为伪矣然取诸旧史者得其实为易而
取诸郡州县志者得其实为难盖非名实显见末由
登于国史而史作于异代其心平故其事信若郡州
县志则并世有司之所为耳其识之明未必能辨是
非之正而恩怨势利请托又杂出于其间则虚构疑
似之迹增饰无征之言以欺人于昧者不少矣髙
邑赵忠毅公有明一代可计数之君子也同时宦于
畿辅风节治行见于公文而确乎有据者凡二十余
人而郡县旧志无一及焉观其所不载则载者可尽
信乎欲削其所疑则非小善必録之义且无以辨其
非真欲别求其可信则不与公同时及同时而未见



于公文者又絶无可考以是推之欲贤者之不遗而
无实者不得冒滥岂易言哉虽然愚而不可欺者民
也宦必有迹每见一州一邑三数百年中吏之仁暴
污洁智愚士大夫皆能口道焉又其近者山农野老
能指名焉中人之冒滥或久而莫辨若显悖于所闻
众必哗然而摘其实此传所称有所有名而不如无
有者也故余志名宦自元以前一以旧史为自明
以后姑仍郡州县志而见于忠毅之集者乃不以着
于是编盖一人之文一郡一时之事特千百之十一
耳载之则所漏实多故具列其所以然俾他日有司
之为志者知怵然为戒详酌于民言而达于史官又
以见忠直循良之实必博求之君子之言信而有征
者毋専据有司之方志而仕宦者之子孙慎毋虚美
其先人而转以自播扬也
总部
陶唐

和叔  帝尧命和叔宅朔方曰幽都
周
乐毅  燕昭王卑礼厚币以招贤者乐毅自魏往昭王以为亚卿久之拜上将军并楚赵韩魏之兵以伐齐破之济西
汉
周勃  沛人拜太尉将兵击破卢绾定上谷十一县右北平十六县渔阳二十二县
霍去病  皇后姊子年十八为侍中后封冠军侯拜骠骑将军元狩四年春将五万骑出右北平千余里斩捕功多军还上曰骠骑将军去病率师絶大幕封狼居胥山禅于姑衍登临瀚海军行殊逺而粮不絶以五千八百户益封
张敞  平阳人宣帝时冀州部中有大贼拜敞为刺史时广川王不道贼皆遁入王宫敞自将郡吏围守王宫得之殿屋重轑中悬其头王宫门外敞居部岁余贼盗禁止
朱博  字子元杜陵人成帝时拜冀州刺史方行部吏民数百人遮道自言従事自请且留此县録见诸自言者博驻车决遣四五百人吏民大惊后博徐问果老従事教民聚博杀此吏州郡畏威
朱浮  字叔元光武时幽州牧励风迹收士心辟诸郡士置之幕府赡其家
马成  字君迁南阳人世祖即位拜扬武将军屯常山中山以备北邉筑堡壁起烽燧在事五六



年以勤劳征还边人上书求请复遣还屯及南单于保塞北方无事拜为中山太守领屯兵如故
邓训  字平叔新野人显宗永平中理滹沱石臼河令通漕太原转运所经没溺死者不可胜算建初三年拜训谒者监领其事训上言更用驴辇岁省费亿万计全活数千人
郅寿  字伯考汝南西平人举孝廉迁冀州刺史时冀郡多封诸王宾客放縦不检寿按察之无稍容贷视事三年冀土肃清
左雄  字伯豪南郡涅阳人安帝时举孝廉迁冀州刺史州部多豪族好请托雄闭门不与交通奏案贪猾二千石无所回忌征拜议郎
周举  字宣光汝阳人顺帝时举茂才为冀州刺史正身率下风俗顿革
苏章  字孺文平陵人顺帝时冀州刺史故人为清河太守章行部案其奸赃为设酒肴陈平生好甚欢太守喜曰人有一天我独二天章曰今夕苏孺文与故人饮者私恩也明日冀州刺史案事者公法也遂举正其罪
第五种  字兴先长陵人永寿中以司徒掾使冀州廉察灾害举奏刺史二千石以下所刑免甚众还以奉使称职拜髙密侯相
蔡衍  字孟喜汝南项人桓帝时冀州刺史中常侍贝瑗托其弟恭举茂才衍不受又中常侍曹腾弟鼎为河间相赃罪千万腾使梁冀为书请之衍不答鼎竟坐罪
羊陟  字嗣祖太山梁父人桓帝初以髙第迁冀州刺史廉察贪浊所在肃然

朱穆  字公叔南阳宛人桓帝永兴元年百姓流移冀州尤甚擢穆为刺史令长闻穆济河解印绶去者四十余人宦者赵忠丧父归葬僭为璠玙玉匣偶人穆下郡案验吏畏其严明发墓剖棺陈尸帝闻大怒征穆诣廷尉输作左校太学生刘陶等诣阙讼寃乃赦出之
范滂  字孟博汝南人举孝廉桓帝时冀州饥荒盗贼羣起乃以滂为清诏使案察之滂登车揽辔慨然有澄清天下之志所举奏莫不厌塞众议
贾琮  字孟坚聊城人举孝廉拜冀州刺史旧典传车骖驾垂赤帷裳琮升车言曰刺史当逺视广聴纠察美恶何反垂帷以自掩塞乎乃命御者褰之百城悚震诸赃过者望风解印绶去
刘虞  字伯安东海郯人举孝廉迁幽州刺史百姓感其徳化咸歌悦之黄平初拜甘陵相绥抚荒余以俭率下迁宗正后叛兵攻破清河朝廷以虞威信素着复拜幽州牧虞到蓟罢省屯兵务广恩信贼众降散
皇甫嵩  字义真安定朝那人平黄巾贼有功拜左车骑将军领冀州牧奏请一年田租以赡饥民百姓歌之
晋
张华  范阳人武帝时持节出督幽州诸军事招纳逺人四境无虞士马强盛
山涛  字巨源河内懐人有器量介然不羣为冀州刺史甄拔贤才三十余人皆显名当时
魏舒  字阳元任城人拜冀州刺史以简恵称



卫瓘  字伯玉安邑人泰始中除征北大将军都督幽州诸军事于时幽并东有务桓西有力微并为边害瓘离间二寇务桓降力微忧死朝廷嘉其功赐一子亭侯瓘乞以封弟
唐彬  字儒宗邹人武帝时持节监幽州诸军事训兵劝农拓边境千余里百姓感慕为立碑颂徳
刘弘  字季和沛国相人武帝时以宁朔将军假节监幽州诸军事甚有威恵寇盗屏迹四境帖然
丁绍  字叔伦谯国人懐帝时为广平太守政平讼理转冀州刺史率州兵破汲桑有功加宁北将军监冀州诸军事为政严肃人畏爱之绍自以才足为物雄慨然有董正四海之志时王浚荀晞并盛绍视二人蔑如也永嘉三年卒赠车骑将军
邵续  字嗣祖安阳人元帝中兴弃石勒归晋拜左将军冀州刺史后为石虎所执使续降其城续呼其兄子竺等曰吾志雪国难以报所受不幸至此汝等努力自勉勿以二心其部曲推其子缉为王
刘琨  字越石中山人永嘉三年拜都督并幽蓟三州诸军事与段匹磾约为兄弟同奬王室元帝中兴加琨太尉后为匹磾所害追谥曰愍
段匹磾  鲜卑人永嘉中领幽州刺史为石勒所败朝服持节见石虎曰我受国恩志在灭汝不幸至此不能为汝敬及见勒亦不为礼卒遇害

王兖  秦符丕时为平东将军平州刺史固守博邻与慕容驎相持城破被执大骂不屈而死
南北朝
陆俟  代人仕魏世祖为冀州刺史时考州郡治功惟俟与河内太守邱陈为天下第一
源贺  秃髪傉檀之子魏髙宗时为征南将军冀州刺史贺上书言自非大逆赤手杀人之罪其坐赃及过误之愆应入死者皆可原命谪守边境是则已之体更受全生之恩徭役之家渐休息之恵刑措之化庶在兹髙宗纳之久之谓羣臣曰源贺劝朕宥死刑徙充北畨生济之理既全边戍之兵有益卿等事朕人人如贺复何忧哉录贺治为第一在州七年征拜太尉
封回  渤海蓨人魏安州刺史征为太尉长史行定州事肃宗即位授平北将军瀛州刺史时寇乱水潦百姓困乏回表求赈恤免其兵调州内赖之
元云  魏景穆帝子封任城王显祖时拜冀州刺史性善抚绥留心政事甚得下情合州请戸输绢五尺粟五升以报云恩髙祖嘉之
李平  顿邱人魏世宗时拜长乐太守政务清静吏民懐之寻以平兼冀州仪同开府长史甚着声称仍除正长史太守如故
李韶  字符伯狄道人魏肃宗时为冀州刺史清简爱民甚收名誉肃宗嘉之就加车骑大将军转定州刺史二州境既连接百姓素闻风徳不言而治
元孚  魏临淮王潭曾孙孝昌中拜冀州刺史境内称为慈父邻州号曰神君后为葛荣所执与



兄佑争死荣曰此魏之诚臣义士也皆免之荣平还除冀州刺史
裴延儁  字平子闻喜人肃宗时为幽州刺史修复督亢渠及故戾陵诸堰溉田百万余畆百姓赖之又修起学校礼教大行在州五年考绩为天下最
元澄  魏任城王云子字道镇为定州刺史民苦横调前守未能除澄多所减省贫人欣赖
杨津  华阴人魏孝昌初以散骑常侍行定州事寻加北道大都督受命出至灵邱贼起博陵定州危急遂回师南赴时州军新败津以士众劳疲移车入城贼果夜至见栅空而去其后贼攻城津开门出战斩贼帅一人杀贼数百贼退人心少安诏加吏部尚书北道行台贼围州城津尽力捍守作地道铸铁以灌贼贼相语曰不畏利槊坚城惟畏杨公铁星后贼帅葛荣诱降津大怒斩其使长史李裔引贼踰城津苦战不敌遂见拘荣破始得还洛
封隆之  渤海蓨人魏时四为冀州刺史每临部州中旧齿咸曰我封公复来其得物情如此
髙浟  北齐神武第五子武定中为沧州刺史转都督定州政化为当时第一征为侍中有老公数百人相率具候曰自殿下至郡五载人不识吏吏不欺人惟饮此乡水未食此乡食聊献疏薄浟重其意为食
髙叡  北齐髙祖従子文宣受禅封赵王出为定州刺史领兵监筑长城盛夏在途屏除盖扇与军人同劳苦无水处祷而掘井泉源涌出号曰赵王泉云
于翼  字文若太师燕公谨之子周大象初拜大司徒仍除幽州大总管诏翼巡长城立亭障西

自雁门东至碣石创新改旧咸扼其要先是突厥屡寇燕代间士农失业自是不敢犯塞百姓安之
隋
赵煚  字通贤天水人隋文帝时为冀州刺史有威徳煚尝有疾百姓争为祈祷冀市多诈煚为铜斗鐡尺置诸肆百姓便之有人盗煚田中蒿为吏所执煚曰刺史不能宣风化彼何罪也赐盗蒿一车盗愧过于重刑
