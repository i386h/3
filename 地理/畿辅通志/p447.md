<!-- { "loadSidebar": true } -->
　赵北美嘉政燕南播髙名过客览行謡因之诵徳声



　　邯郸才人嫁为厮养卒妇　　　　李　白
　妾本丛台女眉入丹阙自倚颜如花宁知有凋歇
　一辞玉阶下去若朝云没每忆邯郸城深宫梦秋月
　君王不可见惆怅至明发
　　魏郡别苏少府因北游　　　　　李　白
　魏都接燕赵美人夸芙蓉淇水流碧玉舟车日奔冲
　青流夹两岸万室喧歌钟天下称豪贵逰此每相逢
　洛阳苏季子剑森词锋六印虽未佩轩车若飞龙
　黄金数百镒白璧有几双散尽空掉臂髙歌赋还卭
　落魄乃如此何人不相从逺别隔两河云山杳千重
　何时更杯酒再得论心胸
　　古风　　　　　　　　　　　　李　白
　燕昭延郭隗遂筑黄金台剧辛方赵至邹衍复齐来
　奈何青云士弃我如尘埃珠玉买歌笑糟糠养贤才
　方知黄鹤举千里独徘徊
　　蓟门　　　　　　　　　　　　髙　适

　幽州多骑射结发重横行一朝事将军出入有声名
　纷纷猎秋草相向角弓鸣
　　泛清河　　　　　　　　　　　髙　适
　清川在城下沿泛多所宜同济惬数公翫物欣良时
　飘飖波上兴燕婉舟中词昔陟乃平原今来忽涟漪
　东流达沧海西流延滹池云树共晦明井邑相逶迤
　稍随归月帆若与沙鸥期渔父更留我前潭水未滋
　　易水诗　　　　　　　　　　　贾　岛
　荆卿重虚死烈节书前史我叹方寸心谁论一时事
　至今易水桥凉风兮萧萧易水流得尽荆卿名不泯
　　题王少府尧山隐居　　　　　　刘长卿
　故人沧洲吏深与世情薄解印二十年委身在丘壑
　买田楚山下妻子自耕凿羣动心有营云意无着
　因収溪上钓遂接林中酌对酒春日长山村杏花落
　陆生番阳令独步建安作早晩休此官随君永栖托
　　咏荆轲　　　　　　　　　　　栁宗元



　燕秦不两立太子已为虞千金奉短计匕首荆卿趋
　穷年徇所欲兵势见且屠微言激幽愤怒目辞燕都
　朔风动易水挥爵前长驱函首致宿怨献田开版图
　炯然曜电光掌握罔正夫造端何其锐临事竟趦趄
　长虹吐白日仓卒反受诛按剑赫凭怒风雷助号呼
　慈天断子首狂走无容躯夷域芟七族台观皆焚污
　始期忧患弭卒动灾祸枢秦皇本诈力事与桓公殊
　奈何效曹子实谓勇且愚世传故多谬太史征无且
　　守定州雨中寄六叔　　　　　　杜　牧
　贱子本幽慵多为儁贤侮得州荒僻中更値连江雨
　一褐拥秋寒小侵竹坞漻醪气色严皤腹缾罂古
　酣酣天地寛怳怳嵇刘伍但为适性情岂是蔵鳞羽
　一世一万朝朝朝醉中去
　　秦越人洞中咏　　　　　　　　于　鹄
　扁鹊得仙处传是西南峯年年山下人长见骑白龙
　洞门黒无底日夜惟雷风清斋将入时戴花兼抱松

　石径阴且寒地响如逺钟似行出林外闻乗屐声重
　低碍更俯身渐逺昼夜同时时白蝙蝠飞入茅衣中
　行久路转窄静闻水淙淙但愿逢一人自得朝天宫
　宋
　　吊故尚书虞部员外郎贬莱州司马渤海髙公锡
　　　　　　　　　　　　　　　　王禹偁
　文自咸通后流散不复雅因仍厯五代秉笔多艳冶
　髙公在紫微滥觞诱学者自此遂彬彬不荡亦不野
　惜哉伤躁进忤旨出阁下吾君登大寳兑泽连霶洒
　均阳又淮阳移徙曾不暇遂无牵复命虚偶文明化
　河洛得自新赍志入长夜人谓责太深终于郡司马
　　和聂之美鸡泽官舍诗七首　　　司马光
　明府学既优所闻今得施四境已澄清还以书自怡
　西斋几黄卷治原俱在兹
　百里有民社古为子男国茍有爱物心稚老皆徳
　为身不为人鄙哉陶彭泽



　孤楼虽不髙足以瞰四逺饷妇陌头归田夫桑阴饭
　饬吏省追胥勿令农事晩
　索索夕风遒瀼瀼朝露裛啅雀袅寒枝宿萤依败叶
　渺然秋兴长坐与江湖接
　驿道苦车马田卢悲斧斤谁栽官舍前老朽完天眞
　所愿明府心庇树如庇人
　村落烟欲瞑行人犹未稀借问来往者营营皆有无
　乃知市朝客趋露良可悲
　髙斋对秋山平望殊不逺虽违独往心苍苍长在眼
　可嗟都邑逰终日红尘满
　　咏乐毅诗　　　　　　　　　　邵　雍
　乐毅事燕时其心有深旨破齐七十城迎刃不遗矢
　岂留即墨莒郄与燕有二欲使燕遂王天下自齐始
　岂意志未伸昭王一日死惠王固不知使人代其位
　强燕自此衰何复能振起自古君与臣际会非容易
　重惜千万年英雄为流涕

　　发白沙口次[长芦]　　　　　　　黄庭坚
　篙师救首尾我为制中权挂席满风力如摧强弩
　晓放白沙口[长芦]见炊烟一叶托秋雨沧海百尺船
　反观世风波谁能长保年念昔身利区与世阅周旋
　大道甚闲暇百物不费捐谁知目力净改观旧山川
　　黄金台　　　　　　　　　　　苏　轼
　燕山不改色易水无新声谁知数尺台中有万古情
　区区后世人犹爱黄金名黄金亦何物能令贤重轻
　徳辉照九仞凤鸟纔一鸣伊谁腐鼠弃坐见饥鸢争
　周道日东渐二老皆西行养民以致贤王业自此成
　黄金与山齐不救兵纵横落日下荒台山水有余情
　　经刘琨墓　　　　　　　　　　文天祥
　中原荡分崩壮哉刘越石迹起幽州双手扶晋室
　福阨天意乖匹磾生鬼蜮公死百世芳天下分南北
　　过白沟河　　　　　　　　　　文天祥
　昔时张叔夜统兵赴勤王东都一不守羸马迁就荒



　适过白沟河裂眦须欲张絶粒不遄死仰天扼其吭
　羣臣总奄奄一士垂天光读史识其地抚卷为凄凉
　我生何不辰异世忽相望皇图遘阳九天堑漏飞艎
　引军诣阙下捧土障澜狂出使义不屈持节还中郎
　六飞狩南海金将煌煌武侯空感心出师惊四方
　吾属竟为羁世事吁彼苍思公有竒节一死何慨慷
　江淮我分地我欲投沧浪沧浪却不受中原行路长
　初登项羽馆次览刘季邦渉足河与济回首嵩与邙
　下车抚梁门上马指楼桑戴星渡易水惨淡天微茫
　行人为我言宋辽此分疆悬知公死处为公出涕滂
　恨不持束刍徘徊官道傍我死还在燕烈烈痛肝肠
　今我为公痛我死谁为伤天地垂日月斯人未云亡
　文武道不坠我辈终堂堂
　　献州道中　　　　　　　　　　文天祥
　三年戎服行五岭文王跻攀上崖磴厉揭渉潇濑
　十步九﨑岖山河何破碎坐令管仲小自觉伯夷隘

　乃今来中州万里如一槩四望登原隰桑麻蔚斾霭
　骅骝淹清庙过都如厯块厯厯古战场俯仰生感慨
　吾尝涉重湖东海际南海兹逰冠平生天宇共洪大
　心与太虚际目空九围内男儿不出户妇人坐帷盖
　反身以自视须弥纳一芥以此处死生超然万形外
　金
　　盘山招隐图　　　　　　　　　刘　迎
　溪山不难买所费千金储不如数峯云朝昏对吾庐
　交岂无人转盼伤离居不如吾兄弟相应如笙竽
　左侯蓟名族温温器璠玙身虽市朝寄心与功名疎
　伯也亦可人文华炳扵菟风神耸魁伟襟韵含冲虚
　平生一片心缘尘不闗渠相期有幽事岁晩山林俱
　彩服照黄冠欢呼奉亲舆大妇侍巾帨中妇供庖厨
　诸孙戏膝前翩然凤将雏朝采南涧芹暮漉西溪鱼
　烟霞入杖屦风月来牕疏观竹上巢云礼佛登香炉
　红龙雪浪涌白塔苍烟氷写天籁茶瓯泛云腴



　快哉天下乐俯仰余何须正恐左太冲招隐昔所无
　　晩到八达岭下达旦乃上　　　　刘　迎
　车马两山间上下数百里萦纡来不断奕奕似流水
　鲸形曲腰膂虵势长首尾我车从其间摇兀如病齿
　推前挽复后进寸退还咫息心固安分尚气或被指
　徐趋自循辙躁进应覆轨行行非我令柅亦岂吾使
　倦仆困号呼疲牛苦鞭棰紞如五更鼓相庆得戾止
　归来幸无恙喘汗正如洗何以慰此劳村醅正浮蚁
　　题献陵梁氏成趣园　　　　　　郦　掖
　渊明耻折腰眷然歌归欤虽云退身早田园已荒芜
　日涉三径幽松菊滋绕庐岂知对鱼鸟尚愧在迷涂
　梁君早闻道浮云视簪裾乃复慕渊明幽懐寄邨墟
　朝行云霞窟暮醉花月区寻梅雪没屦倚竹霜粘须
　妙趣人不识髙风今昔无渊明如病人既病方祓除
　大君千载质泰然一复初安得有龙眠画此成趣图
　　题献陵梁氏成趣园　　　　　　路　铎

　举世醉浮荣幽事谁肯寻譬如攫金人入市惟见金
　先生厌尘杂静念到园林数往境自熟有得乐更深
　春兰泛光风夏木贮清阴霜菊浥佳色雪松知本心
　渊明常乐此意合无古今当其领处岂止忘华簪
　先生比渊明但欠酒与琴饭蔬有眞味风籁有清音
　出处虽小异要之俱陆沈我亦志丘壑聊拟斜川吟
　元
　　遂州道中　　　　　　　　　　刘　因
　昨日渡滹沱今日望太行白云何渺渺天地何茫茫
　绿叶混西风黄尘昏夕阳牛车过不住毡屋行相望
　小儿骑蹇驴壮士驾乗黄髙低菜万顷黑白草千行
　邨落有古风人间无时妆宋辽旧分界燕赵古战场
　蚩尤乱涿野共工谪幽邦郭隗致乐毅荆轲携舞阳
　臧卢互反复安史迭披猖山川一今古人物几兴亡
　江南呫哔生往来习羊肠天马戴青蝇电秣驰康庄
　适从何所来如此醉梦乡感时意踌躇惜往泪淋浪



　迢迢古河堤隐隐若城势古来黄河流而今作耕地
　都邑变通津沧海化为尘堤长燕麦秀不见筑堤人
　　李老峪　　　　　　　　　　　黄　溍
　缘崖一径微入峪双崦窄密林日易曛况乃云雨积
　行人望烟火客舍依山色家僮为张灯野老频避席
　未觉风俗殊祗惊闗河隔严程不可缓子规勿劝客
　　登古河堤　　　　　　　　　　萨都拉
　厉阶起玉环左许由石郎天地行日月万代乗景光
　昼夜果可废春秋诚荒唐吾生直须俯仰际八荒
　　滋溪书堂为蘓伯修赋　　　　　虞　集
　滋源恒伏流春雨川乃盈林畴广敷润草木俱繁荣
　临深见鯈仰乔有鸣莺君子乐在斯斋居托令名
　积学抱沈黙时至有攸行抽简鲁史存采诗商颂并
　禹穴追马公湘江歌屈生纫兰不盈握伐木有余情
　浩然欲净海归欤还濯清方舟我为檝白发愧垂缨
　　居庸闗　　　　　　　　　　　纳　延

　　　关北五里今勅建永明宝相寺宫殿甚壮丽塔
　　　跨扵通衢车骑皆过其下
　迭嶂縁青冥峭絶两厓束盘盘龙虎踞岑巘互回伏
　重闗设天险王气舆坤轴皇灵广覆被四海同轨躅
　至今豪侠人危眺屡惊缩﨑岖栈阁峻萦纡冈涧曲
　环邨列虚市凿翠构庐屋溪舂激岩溜山田杂稌菽
　絶顶得幽胜人烟稍联属浮图压广路台殿出层麓
　白云隐疎钟落日带乔木岂须叹蜀道正可夸函谷
　居人逺念我叩马苦留宿恐辜殷勤情解鞍看山瀑
　　冀州道中　　　　　　　　　　王　冕
　我行冀州路黙想古帝都水土已匪昔禹贡书亦殊
　城郭类村坞雨雪苦载涂丛薄聚冻禽狐狸啸枯株
　寒云着我巾寒风裂我襦滹恒一吐气冻凌满髭须
　程程望烟火道傍少人居小米无得买浊醪无得酤
　土房桑树根彷佛似酒垆徘徊问野老可否借我厨
　野老欣笑迎近前挽我裾热水温我手火炕煗我躯


