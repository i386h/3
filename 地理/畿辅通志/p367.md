<!-- { "loadSidebar": true } -->
　恸耳夫吏恶不义之财虽使天地间无复有鬼神
　震必不受金忠臣疾不义之禄虽金川门不痛哭翊
　必不仕且夫翊一门卒耳非有知已之恩国事之责
　也既已更厯三朝身逢贤圣之主矣而介然不肯少
　污其志可不谓大贤矣哉魏子曰吾于允得保身焉
　中牟既定赵简子义田基而赏之基曰一人举而万
　夫俛首智者不为我受赏使中牟之士懐耻不义书

　曰满招损谦受益易曰君子以俭徳辟难有以夫



钦定四库全书
　畿辅通志卷九十七
　　记
　唐
　　宋文贞公碑侧记　　　　　　　颜真卿
　初公任监察御史持服于沙河属突厥冦赵定州河
　朔汹惧邢州刺史黄文轨投艰于公公以父母之邦
　金革无避及贼至城下公为晓陈祸福其徒有素闻
　公威名者乃相率而去之开元末安西都赵含章
　冒于货贿多以金帛赂朝廷之士九品以上悉皆有
　名其后节度范阳事方发觉有司具以上闻宗切
　责名品将加黜削公一无所受乃进谏焉宗纳之
　遂御花蕚楼一切释放举朝皆谢公衣冠俨然独立
　不拜异日入奏宗谓公曰古人以清白遗子孙乃
　卿一人而已公曰含章之贿偶不至臣门非不受也
　玄宗深嘉叹之前碑阙故略述于此公第三子浑之

　为中丞也方欲陈乞御制碑颂未果而中受谴谪旋
　安史作乱事竟不成真卿时参监察殿中为中丞属
　吏故公孙俨泣请真卿论撰之昭义军节度观察使
　尚书左仆射兼御史大夫平阳郡王薛公名嵩以文
　武忠义之资为国保障上慕公之徳业叹尚无穷次
　嘉俨之恳诚崇竖莫致乃命屯田郎中权知邢州刺
　史封演购他山之石曳以百牛僝刻字之工成乎半
　岁磨砻既毕建立斯崇逺近嗟称古今荣观虽大贤
　为徳树善庸限于存亡而小子何知附骥托迹于阶
　序真卿刺湖州之日因成其文请俨刻其侧而志之
　未及雕镌而公第八子衡因谪居沙州参佐戎幕河
　陇失守介于吐蕃以功累拜工部郎中兼御史河西
　节度行军司马与节度周鼎保守炖煌十余岁遂有
　中丞常侍之拜恩命未逮而吐蕃围城兵尽矢穷为
　贼所陷吐蕃素闻太尉名徳曰唐天子我之舅也衡
　之父舅贤相也落魄于此岂可留乎遂赠以驼马送



　还于朝大厯十二年十一月以二百骑尽室获归士
　君子伟之乃古来所无也上欲特加超奬且命待之
　于侧门
　　义井记　　　　　　　　　　　邵　真
　义以发衷形外昭施物也井以下汲上导彰济人也
　河间公凿井于城垣之次阳门通庄之右偏署曰义
　正哉导之深源经之善利庇彼邃宇达于交衢铁其
　瓶以永不羸石其甃以给无泥飞轮周散泄窦前注
　泙而平之随用不私主发生以流润当赫曦以伏炎
　在摇落而激清抵凝冱而不死循环四序以其惠俾憧
　憧者知饮濯所向焉篾燠暍之虞济烦乏之艰昏懵
　者得以涛荡瘵痗者由之蠲愈涤汰氛坌沃洒蒸灼
　淡然下攻与地配久化嚣闇为闲敞邻梵宫之清净
　修廊对开连楼郁峙啸贞侣以宴息速嘉客以盥潄
　指心而授应日而就彼丰福吉禄繁祉崇庆欲不萃
　于河间之门得乎故北寺司刑上卿也西台专席中

　丞也戎府佐政司马也参贰外阃显荣当朝骞骞青
　冥前视万里凿井为济川之渐斵轮为秉轴之兆可
　转盼而待矣公才蔚量硕质贞气淳名膺王府心拂
　尘累料物以经逺恤人以遂诚回俸节财蒇事彰义
　将献祉于大君贡休于元戎归寿于髙堂三事体大
　公之弘誓乃戒司翰者书实刋记揭于井外大厯六
　年三月记
　宋
　　澶州顿丘县重修县治记　　　　江休复
　王在在浚澶为北门重郛言言洪河浑浑矗为巨防
　扼为要津堤繇役作务莫大焉景徳之元皇御戎轩
　翠华朝临虏骑宵奔讲言终驩行李便蕃宾客供给
　礼莫重焉总是二役郡守县令其职也朝廷殿最多
　课亦以此二者为先其米盐牒诉至纎至悉萃于县
　道则为令者又加难焉以是一切趋办而不遑其它
　唯吾从叔仲达为能推行而优为之且承平积久法



　网寝密监司操持羣下不得动摇吏亦便文诿事亡
　能徃来溺于其职不克自振官寺阴顿寝堂聴事至
　弊漏不可居莫敢一摇手其它可知矣仲达为邑宰
　于斯且期年职修事举顾而言曰昔人云堂上不粪
　则野草不除岂谓此邪先是河决商胡口因废观城
　县来入亟请于上取其故廨材木以营之由孔子庙
　以及聴事下至于囹圄有造有因凡若干门垣墉塈
　茨凡若干工自经始至落成凡若干日在上者不以
　为过在下者不以为烦程功即事出于余力君子谓
　是役也不徒更爽垲避燥湿而已足以观政矣后之
　踵此位登此堂者有以知改作之自庶几继葺之俾
　勿壊
　　邢州尧山县令壁记　　　　　沈　括
　地方百里聴事于庭者万家上不得专达于天子下
　不得宾养国中之善士其官谓之县令其秩不得齿
　于天子之下士静牵动违势如槁毛士能得志于斯

　亦可谓贤矣其选既轻故民未尝厚望于吏吏之自
　期亦以此则因谓之治岂所谓治者耶吾王君圣美
　之为尧山不以其轻者入于心而犹为其所难剥槌
　断裂之故不得行皎明察深矫厉之名不立而下皆
　有以相先不暴而争肆耕而饱食事益不至县令之
　庭县既已空无事乃治其所居之堂凡前后之共为
　此邑者不忍其人没而不章则又纳其壁中以县令
　之题名予客过赵魏之郊问其故家旧俗皆慨然喜
　言三晋战国之事自七国之时赵数窘秦人于两河
　之间秦方强天下所惮独在赵故赵常受兵为天下
　劲国其后四分以为代魏燕赵踣漳南蹶上党肩
　顿偾不能相支而邯郸巨鹿穿裂摧壊兽惊鸟决独
　当四方之锋其人生而知有战斗攻掠之备习闻而
　成风者已久而不可迁虽当积安无事之日其天性
　固已异于他俗此宜治之甚难而圣美摩抚调养之
　既成则又推之于前后之人若无心于得失者宜乎



　民安之不难矣圣美以嘉佑六年得尧山于其将去
　使来求记于予则治平元年也
　　重修北岳庙记　　　　　　　　韩　琦
　天下之岳五独北之常山人目为大茂山而岳名不
　着岳有祠不知废于何代今庙于曲阳县之西城距
　岳百余里考有唐以来记刻皆不载废迁之由茍非
　质于图志人咸不知岳之所在焉于礼祀莫大于天
　地而五岳次之古者天子坛以祀四望若时巡至其
　所既柴然后秩而望祀之庙而祭焉其后世之文乎
　然为之者诚有意焉耳夫崭然而石坳然而谷泉焉
　而众派别林焉而万干擢岳之形也倐霁忽冥伏珍
　见祥喜焉而风雨时怒焉而雷雹发岳之神也人狎
　其形而易之也薪于是畋于是安知其所以为神哉
　君人者患民之不知也于是庙而象之以警民之耳
　目致其严奉之心使违祸而趋福虽异于古其于教
　也固益明矣若其视祭之品则三代以降皆以公有

　唐以王我朝抚有天下驯致太平真宗皇帝绍祖宗
　以建皇极封太山祀后土旷絶之礼无所不讲由是
　尊五岳而帝之加以安天元圣之号葢爱民之意深
　则报神之礼重也故庙宫之制崇饰宏大惟礼之称
　着于定令以时缮修厯年既长吏职废忽日风月雨
　以圮以漏每岁立冬天子以所署祝册就遣守臣以
　祇祀事至则罗其边豆洗酌之具与执事者升降于
　颓檐壊庑之间慢神渎礼莫斯为盛庆厯八年夏六
　月琦获领州事得居岳镇之下知庙之未完也由于
　庀材弗给役徒弗充而民罹水灾岁以大歉凡厥用
　度弗敢为扰有诏毁乡民之擅为佛祠者得取其
　材以济之益兵暨工责成于邑吏而旷时不集通判
　军州事屯田员外郎游君开谨于其事率其县主簿
　李奕留庙所百余日悦使其众而勉焉弗懈于是敝
　陋朽挠之迹焕然一新宜神之喜肸蠁来宅皇佑元
　年冬十月九日以讫功来告僚属请以文志诸庙石



　夫吏之为政也有善恶焉神之为鉴也有祸福焉福
　善祸恶惟神之宜守臣当谨天子之命而治神之居
　洁神之祀修已以爱其民人唯神之所以祸福而已
　谨记
　　阅古堂记　　　　　　　　　　韩　琦
　庆厯八年夏五月天子以河朔地大兵雄而节制不
　专非择帅分治而并抚其民不可始诏魏瀛镇定四
　路悉用儒帅兼本道安抚使而予以不肖辱其选既
　让不获命至则竭愚修职尚惧不能称上所以付与
　之意退而思迹古名臣之轨躅以自励且患其汩
　于多务而志之弗郡圃有壊亭岁久不葺于是
　广之为堂既成乃摭前代良守将之事实可载诸图
　而为人法者凡六十条绘于堂之左右壁而以阅古
　为堂名夫古犹今也古之人为屏翰授鈇而能成
　异政立竒功而今或不能者何也葢其持已也必贤
　而足其报禄也必利而安持是以望政成而功立不

　其难哉如曰古人能之予反不能日夜以勉焉又安
　有不至者耶今予之所为也诚以已之道未充而君
　之禄殊厚任重涂逺惟仆踣之是虞故在燕处之间
　必将监古以自勉其未至也则虽纷殽觞竞笳吹四
　时之景交见于前予方仰而愧俯而忧孰知夫乐之
　为乐哉其少进也则虽吏文之扰懐边责之在已予
　固得其道而处之至于幅巾坐啸恬然终日予之所
　乐恶有既乎若其宾客之于斯僚属之于斯不离几
　席如阅旧史俾人人知为治者莫先于教化用兵者
　莫贵乎权谋而本之于忠义功名一立不独身享富
　贵而庆流家宗其遗风余烈可以被于旗常传于简
　越千万世而凛然如存咸有耸慕之意不以酣歌
　谈笑之为乐而以是为乐则予也岂徒已之为益是
　将有益于人知我者其以我为喜爽垲遂娱赏而已
　乎后来之贤与我同志必爱尚而增葺之宜免夫毁
　圮污慢之患矣谨记



　　窦谏议阴徳碑记　　　　　　　范仲淹
　窦禹钧范阳人为左谏议大夫致仕诸子进士登第
　义风家法为一时标表初禹钧家甚丰年三十无子
　夜梦亡祖亡父谓之曰汝早修行縁汝无子又寿不
　永禹钧诺禹钧为人素长者先有家仆盗用房廊钱
　二百千仆虑事觉有女年十二三自写劵繋臂上云
　求卖此女以偿所负自是逺逃禹钧见女劵甚哀怜
　之即焚劵留女嘱其妻善视之及笄以二百千择良
　配得所归尝因元夕徃延寿寺忽于佛殿后得金三
　十两银二百两持归明旦诣寺候失物主还之其同
　宗及外姻有丧不能者公为葬之凡二十七人有
　女未能嫁者公为嫁之凡二十八人或与公有一日
　之雅遇其穷困则择其子弟可委者随多寡贷以金
　帛俾之兴贩自给由公而活者数十家以至四方贤
　士赖公举火者不可胜数于宅南建书院四十间聚
　书千卷礼文行之儒主师席逺方寒士有志于学者

　聴其自至凡四方之士由公门登贵仕者前后接踵
　先是公梦亡祖父后十年复语公曰吾尝告汝三十
　年前实无子分且年寿短促今数年以来名挂天曹
　特延三纪之寿赐五子各荣显公益修阴徳享年八
　十二岁沐浴别亲戚谈笑而终五子八孙皆通显于
　朝后之教子必曰燕山窦十郎云
