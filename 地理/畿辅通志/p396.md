<!-- { "loadSidebar": true } -->
　之悖也吾与公受遗云何而遽有此议根愧谢而退
　恪以告吴王垂垂劝恪诛之恪曰今新遭大丧二邻
　观衅而宰辅自相诛夷恐乖逺近之望且可忍之根



　遂濳谋诛恪及评因以簒位恪知之乃密奏根罪状
　诛根并其党时内外汹惧恪举止如常人不见其忧
　色每出入一人歩从或说以宜自严备恪曰人情扰
　扰正当安重以镇之奈何反自惊怖先是吕复据
　野王潜通于晋闻儁丧谋引师袭邺恪率众讨之
　婴城自守将军傅颜请急攻之恪曰老贼经变多矣
　观其守备未易猝攻然内鲜宿粮外无强救我深沟
　髙垒坐而守之休兵养士以离间其党不过十旬取
　之必矣何为多杀士卒以徼旦夕之功乎乃筑长围
　守之自三月至八月而野王溃奔晋寻而来归恪
　虽综大任而在朝兢兢循礼进止有常每事必与评
　议之归第则尽心色养手不释卷虚襟待物诹纳善
　言量才授任人不踰位朝臣或有过失不显其状随
　宜他叙人以为大媿莫敢犯者至相责曰尔复欲望
　宰公迁官耶初晋君臣闻儁卒皆以为中原可圗桓
　温曰慕容恪尚在忧方大耳恪将取晋洛阳先遣人

　招纳土民逺近诸坞皆归之分遣其将攻陷河南诸
　垒遂进克洛城执晋将沈劲劲不屈而死恪因畧地
　至崤黾闗中大震苻坚自将屯陜城以备之及还邺
　谓僚属曰吾前平广固不能济辟闾蔚今定洛阳使
　沈劲为戮虽皆非本情寔有愧于四海恪为将不尚
　威严専以恩信御物军士有犯法者密纵舎之捕斩
　其首者以狥营垒不求整齐而防御甚严终无丧败
　及有疾虑暐闇弱而评性复猜忌乃召暐兄乐安王
　臧谓之曰吾受先帝顾托之重不能扫平秦吴嗣成
　遗志殁有余恨大司马总统六军不可任非其人吴
　王智畧超世吾死后当以此授之汝等虽才识明敏
　然未堪多难不可冒利忘害以致大悔也又以告评
　月余疾笃暐亲临问以后事对曰吴王垂文武兼才
　管萧之亚若任以政国家可安不然恐秦晋必有窥
　窬之计言讫而卒其后王猛入邺城令严无犯燕民
　安堵更相谓曰不图今日复见太原王猛闻之叹曰



　慕容元恭可谓古之遗爱矣为设太牢以祀之
　北魏
　　髙允传　　　　　　　　　　唐李延寿
　髙允字伯恭渤海蓨人汉太傅裒之后也曾祖庆祖
　泰并仕慕容垂至显秩父韬归魏后官丞相参军早
　卒允少孤有竒度清河崔见而叹曰此子黄中内
　润文明外照必为一代伟器年十余奉祖父丧还本
　郡推财与二弟性好文学担簦就业博通经史天文
　术数尤好春秋公羊郡召功曺神三年年四十余
　矣为阳平王征南大将军杜超从事中郎超时镇邺
　遣允与吕熈等分诣诸州决狱熈等并贪秽得罪允
　以清平独见赏还家教授生徒千余人四年征拜中
　书博士迁侍郎以本官为乐安王范从事中郎范时
　镇邺允甚有匡益征还叅乐平王丕军事佐平凉州
　赐爵汶阳子领著作郎太武令与司徒崔浩修国史
　浩时集诸歴家考校汉元以来日月薄蚀五星行度

　并讥前史之失别为魏歴以示允允曰汉元年十月
　五星聚东井案星传金水二星常附日而行十月日
　在尾箕昏没于申南而东井方出于寅北二星何得
　背日而行此乃歴术浅事而史家欲神其说不复推
　之于理今讥汉史而不觉此谬恐后之讥今犹今之
　讥古也浩时未以为然允曰此不可以空言争宜更
　审之后岁余谓允曰先所论者果如君言五星乃以
　前三月聚东井非十月也众皆叹服允虽明歴初不
　推歩论说惟东宫少傅游雅知其能数以灾异问允
　曰天道难知既知复恐漏泄不如不知也天下妙理
　至多何遽问此寻诏以经授景穆太子甚见礼待与
　游雅等共更定律令多所增损太武尝问允何政为
　先时多禁封良田又京师游食者众允因言曰臣少
　也贱所知惟农请言农事古人云方一里则为田三
　顷七十亩百里则田三万七千顷若勤之则亩益三
　升不勤则亩损三升方百里损益之率为粟二百二



　十二万斛况以天下之广乎若公私有储虽遇饥年
　复何忧哉帝乃悉除田禁以赋百姓初浩以才畧为
　帝宠任数从征伐有功颇制朝权尝荐冀定等五州
　士数十人皆起家为郡守太子曰先征之人亦州郡
　选也在职已久勤劳未答宜先补郡县而以新征者
　代为郎吏且守令治民宜得更事者浩固争而遣之
　允闻之曰崔公其不免乎茍遂其非而校胜于上将
　何以堪之时著作令史闵湛郗标性巧佞尝上疏言
　浩所注诗论语书易过于马郑王贾乞收境内诸书
　独颁浩所注令天下习业并求浩注礼传令后生
　得观正义浩遂信待之荐其有著述之才帝初命浩
　等譔记务从实録既成书湛标因劝浩刋于石以彰
　直笔允私谓著作郎宗钦曰湛标所营分寸之间恐
　为崔门万世之祸吾徒亦无噍类矣浩竟刋石列通
　衢北人无不忿恚相与谮浩以为暴国恶帝大怒
　诏收浩允等案罪先是辽东公翟黒子奉使并州受

　布千疋事觉谋于允曰主上问我为首为讳乎允曰
　公帷幄宠臣有罪首实庶或见原不可重为欺罔中
　书侍郎崔鉴等谓曰若首实罪不可测不如讳之黒
　子以鉴等为亲已而反怨允曰君奈何诱人入死地
　入见帝遂不以实对终获罪戮及浩被收太子召允
　谓曰入见至尊吾自导卿脱至尊有问但依吾语太
　子入言允小心慎密且微贱制由崔浩请赦其死帝
　问允曰国书皆浩所为乎允对曰臣与浩共为之然
　浩所领事多总裁而已至于著述臣多于浩帝怒曰
　允罪甚于浩何以得生太子惧曰天威严重允小臣
　迷乱失次耳臣向问皆云浩所为帝问允信如东宫
　所言否允曰臣以下材谬参著作逆犯天威罪当灭
　族不敢虚妄殿下哀臣侍讲日乆欲匄其生耳实不
　问臣臣以实对不敢迷乱帝顾谓太子曰直哉此人
　情所难而允能为之临死不易辞信也为臣不欺君
　贞也宜特赦其罪以旌之于是召浩临诘浩惶惑不



　能对允事事申明皆有条理帝命允为诏诛浩及僚
　属僮吏凡百二十八人皆夷五族允持疑不为帝频
　使催切允乞更一见诏引前允曰浩之所坐若更有
　余衅非臣敢知若直以触犯罪不至死帝复怒命武
　士执允太子为拜请帝意觧乃曰无此人当更有数
　千口死矣浩竟族灭余止诛其身宗钦临刑叹曰髙
　允其殆圣乎他日太子譲允曰人当知机不知机学
　复何益吾欲为卿脱死而卿终不从乃激怒至尊如
　此每一念及使人心悸允曰臣东海凡生本无宦意
　属休明之释褐凤池仍参麟阁妨贤已久夫史所
　以纪当时之善恶为将来之炯戒故人主慎焉浩孤
　负圣恩以私欲没其公亷爱憎蔽其直理诚不能无
　罪至于书朝廷起居言国家得失此乃史家本体未
　为多违臣与浩寔同其事死生荣辱义无独殊诚荷
　殿下再造之慈违心茍免非臣所愿也太子动容称
　叹允退谓人曰我不奉东宫指导者恐负翟黒子故

　也太子末年颇信任左右营田园以收利允諌曰天
　地无私故能覆载王者无私故能包养昔之明王以
　至公宰物故藏金于山藏珠于渊示天下以无私训
　天下以至俭故羙声盈溢今殿下国之储贰万方所
　则而营立私田畜养鸡犬乃至贩酤市廛与民争利
　议声流布不可追掩夫天下者殿下之天下富有四
　海何求而弗获何欲而弗从而与贩夫贩妇竞此尺
　寸昔虢之将亡神乃下降赐之土田卒丧其国汉之
　灵帝不修人君之重好与宫人列肆贩卖私立府藏
　以营小利卒有颠覆之祸夫为人君者必审于择人
　商书云无迩小人孔子云小人近之则不逊逺之则
　怨武王爱周召齐毕所以王天下殷纣爱飞亷恶来
　所以丧其国古今存亡莫不由之今东宫诚乏人俊
　乂不少顷来侍御左右恐非朝廷之选愿殿下少察
　愚言斥出佞邪亲近忠良所在田园分给贫下畜产
　贩卖以时收散如此则休声日至谤议可除不纳及



　太子卒允见帝悲不能止允奉命集天文灾异使事
　类约而可观既成上表曰臣闻箕子陈谟而洪范作
　宣尼述史而春秋着皆随其得失而效以祸福天人
　诚逺而报应如响甚可惧也自古帝王莫不尊崇其
　道而稽其法数以自修饬厥后史官并载其事以为
　鉴诫汉成帝时光禄大夫刘向见汉祚将危权归外
　戚屡陈妖而不见纳遂因洪范春秋灾异报应者
　而为其传觊以感悟人主终不听察卒以危亡伏惟
　陛下神武则天钦若稽古率由旧章前言往行靡不
　究鉴臣学不洽闻识见寡薄惧无以禆广圣聪仰酬
　明谨依洪范传天文志撮其事要畧其文词凡八
　篇帝览之曰髙允之明天文岂减崔浩乎及文成之
　立允预其谋司徒陆丽等皆受赏而不及允允终不
　言时帝大起宫室允諌曰太祖始建都邑其所营立
　非农隙不兴今建国已久宫室已备永安前殿足以
　朝万国西堂温室足以安御圣躬紫楼临望足以

　观望逺近若欲修广异观宜渐致之不可仓卒今计
　砍材运土及诸杂役须万人丁夫充作老弱供饷合
　四万人半年可讫古人有言一夫不耕或受其饥况
　四万之众其所损费亦已多矣圣主宜思量帝纳之
　允以文成纂承平之业而风俗仍旧婚娶丧葬不依
　古式上礼教一疏其畧曰前朝屡发明诏禁诸婚娶
　不得作乐及葬送之日歌謡鼔舞烧葬一切禁断虽
　条久颁而俗不革变将由居上者未能悛改为下
　者习以成俗教化凌迟一至于斯为政者先自近始
　诗云尔之教矣民胥效矣人君举动不可不慎礼云
　娶妇之家三日不举乐今纳室皆乐部给伎以为嬉
　戏而独禁细民此一异也古之婚者皆拣择徳义之
　门妙选贞贤之女必先之以媒聘继之以礼物集寮
　友以重其别亲御轮以崇其敬婚姻之际如此其难
　今娶配者或长少差舛或罪入掖庭失礼纷纭而令
　小民必依礼限此二异也万物之生靡不有死古先



　哲王作为礼制所以养生送死折诸人情若毁生以
　奉死则圣人所禁也昔者尧葬谷林农不易畆舜葬
　苍梧市不改肆秦始皇作为地市下锢三泉金玉寳
　货不可胜计死不旋踵尸焚墓掘尧舜之俭始皇之
　奢是非可见今国家营葬费损巨亿一旦焚之以为
　灰烬茍靡费有益于亡者古之人何独不然今上为
　之不辍而禁下民之必止此三异也古者祭必立尸
　序其昭穆使亡者有凭致食飨之礼今已葬之魂求
　貌似者事之如父母燕好如夫妻损败风俗渎乱情
　礼上未禁之下不改絶此四异也夫飨者所以定礼
　仪训万国故圣主重之至乃爵盈而不饮肴干而不
　食乐非雅乐不奏物非正色不列今之大内外相
　混酒醉諠譊罔有仪式又俳优鄙污辱视听朝廷
　积习以为羙而责风俗之清纯此五异也陛下当百
　王之末踵乱晋之弊而不矫然厘正以厉頺俗臣恐
　天下苍生永不闻礼教矣允言如此非一文成从容

　听之事有不便辄求见屏人极论或自朝至暮或连
　日不出至有痛切为帝所不忍闻者命左右扶出然
　终善遇之礼敬甚重时有上事为激讦者帝谓羣臣
