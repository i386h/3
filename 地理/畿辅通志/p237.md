<!-- { "loadSidebar": true } -->
金世徳  字孟求辽东鐡岭人康熙五年招抚闽海有功擢副都御史巡抚直隶周咨利弊有以纷更进者世徳曰民生安危视乎督抚大法小自廉民安物斯阜倘喜事邀功顾名思义谓巡抚何请设总理钱谷刑名两监司赋无逋冒狱鲜幽沈漳水滹沱桑干诸河皆洚流秋涨没民田八万畆有竒积年若征输世徳再疏请豁卒得捐除后以病请致仕奉
旨慰留力疾视事者二年及卒
予祭葬谥清恵崇祀名宦
于成龙  字北溟永宁州举人器识弘深操守廉介始仕州县即以逺大自期当滇黔用兵与当事战守机宜事多竒中厯任府道臬藩政绩显著康熙十九年升直隶巡抚奏免宣属水冲沙压田粮严禁下属雠讦上官恶习赈恤饥民核定驿站兵饷清保甲善侦缉盗风従此衰息商民咸安良

法善政后皆遵守
圣祖仁皇帝眷遇隆厚奏朝上夕
可
赐诗赐马赐金宠赉优渥后升两江总督其治一如抚畿
时卒谥清端两省并崇祀名宦雍正一年奉
特旨入祀贤良祠
格尔古徳  满洲人康熙二十一年任直隶巡抚明有为整法度举废坠事虽琐细必躬亲之而体自存畏懐兼至翕有同声卒谥文清康熙五十五年崇祀名宦
于成龙  字振甲奉天人由荫生任乐亭知县迁知通州以于清端荐升江宁知府转安徽按察使康熙二十四年巡抚直隶政严贵近有犯必绳以法厘剔蠧弊如改征狐皮折色免追浅夫工食停止灰车协运革除芝麻花绒杂派善政不可枚举任县水荒地数千顷产去粮存累民尤甚成龙据
知县王原祁申详为之
题请豁除民困以苏转河道总督三十七年复以总督
管直隶巡抚事民庆再来有大小于公之颂寻升兵部尚书兼右都御史总督河道卒
赐谥襄勤康熙五十年
崇祀名宦祠
郭世隆  奉天人康熙二十九年任直隶巡抚立身廉洁处事镇静严以惩贪猾寛以安良善属吏奉为楷式督州县建义仓买榖备赈未雨绸缪功施尤伟升云贵总督去至今民追思之
李光地  字晋卿安溪人康熙庚戌进士由兵部侍郎督学三辅以经术励士子文体一轨于正巡抚直隶正身率属畿内诸河悉由天津入海下流壅塞水多溃决光地次第经理引浑河别従柳岔口出筑子牙河堤使滹沱不得横溢弃土尽为沃壤马厂经界与民地相错奉



命遣八旗都统会勘光地以方田少广法筹之一夕定疏请以地给民输其税田赋以清升太宰拜大学士
卒谥文贞崇祀名宦雍正十一年奉
特旨入祀贤良祠
魏象枢  字环极蔚州人顺治丙戌进士康熙二十一年以刑部尚书巡察直隶民瘼官箴亲为询
访纠贪吏除悫恶雷厉风行畿内肃然天语慰劳褒嘉至再卒谥敏果崇祀名宦传详人物雍正
十一年奉
特旨入祀贤良祠
熊伯龙  字次侯汉阳人举顺治己丑试第一提督顺天学政崇尚实学厘正文体丹黄甲乙手自评定鉴别精当苞苴不行士风为之振起卒祀名宦
许汝霖  海宁人进士康熙年以礼部侍郎督理子牙河务有筑堤浚河功居民徳之祀青县名宦祠
宋文运  南宫人顺治乙丑进士康熙年由光禄卿升顺天府尹杜请谒絶交际事有不便于民者革除殆尽畿甸肃清进刑部侍郎卒谥端悫崇祀顺天府名宦传详人物
赵良栋  寜夏人康熙十二年任天津总兵整什伍勤简练严以一号令诚以待士卒精熟阵法乘机决莫识其谋望重海内累官四川总督加兵部尚书卒谥襄忠祀天津名宦雍正十一年奉
特旨入祀贤
良祠
丁思孔  字秦岩沈阳人顺治壬辰进士康熙八年任直隶守道出纳平准吏胥不能为奸时东南用兵供亿浩繁思孔躬自措办絶不扰民礼待绅士恤行户恵卒伍尤多善政擢江南按察使

朱弘祚  髙唐州举人康熙二十四年任直隶守道捐俸拯荒刋由单平盐价旧有狐皮梨板累民力为请免民尤徳之祀名宦
邵嗣尧  字子昆猗氏人进士厯任柏乡清苑二县俱以廉能著称康熙三十年升守道清介持躬
苞苴杜絶僚吏肃然奉法
特擢江南学使卒于官祀名宦
蒋三捷  辽东人岁贡生顺治元年由户部郎任通州兵备道性威严奸胥气慑每月朔望赴城隍庙讲乡约六则官师生儒及里老子弟次第立左右跪罪囚于庭前听讲讲毕有罪者扑治寃抑者辨释人服其称其廉云
甘文煃  丰城人贡生顺治初任顺广兵备道时天下初定民心惊扰抚鞠备至安如承平后殉难郧阳郡人遥祭为之失声
陈维新  奉天人顺治四年任昌平兵备道居官有恵政时渤海盗起捕者株连及州维新力为昭雪民赖保全为立生祠
徐永顺  辽东人顺治六年为天津道时议剿洗静海诸邑永顺力保天津无贼全活者无算
涂廓  辽东人任河南河北兵巡道驻磁州顺治六年寇陷隆平延及武安廓率亲军剿捕马蹶
阵亡麾下苏某亦力鬬死事平
赠光禄寺卿于州北五里铺建祠祀之
宋琬  字玉叔莱阳人进士顺治十四年任永平道性明决遇事立剖奸宄敛迹境内肃然修学宫及名宦郷贤两祠又修乐器以光祀典辑府志以备文献



韩玙  字六一沁水人进士顺治十六年任易州兵备道廉静公敏下车徧诣乡士大夫家咨询民间利病言者或涉偏私能一一识别施行尤有要领在任二年丁内艰去民送至固闗
钱世清  字生一钱塘人贡生康熙四年任永平兵备道性寛而敏莅任数年百废具饬
耿介  登封人进士康熙初由翰林外补大名道澹泊宁静卓有风轨痛革陋弊苞苴不行吏畏民懐未久以忧去父老走送数百里
梁忠  辽东人康熙初任大名道察吏抚民寛严适中恩被三郡誉达四方
薛柱斗  延长人拔贡生康熙九年任天津道廉以率属寛以恵民津门为兵民错处奸宄杂沓之所绥靖得宜境内帖服
崔谊之  字老山平度州人进士康熙十年任通永道性寛和治政明决鞠谳不阿不徇馈送悉屏絶之时以廉静闻
杨维乔  宁海人康熙十九年任口北道庚申岁歉力请蠲赈壤接云中有豪势贩畧妇女越境者严禁之存周备保全甚多
宋荦  商邱人康熙二十二年任通永道爱民礼士着有政绩厯升江西巡抚调抚江苏在任十八年吴民徳之晋吏部尚书
王隲  福山人康熙二十五年任口北道旗丁利民地可种烟控部差员查丈隲力为详请民不失业迄今颂徳官至户部尚书

曹首望  丰润人康熙年由礼部郎出督通恵河道筑堤挑浅蓄泄得宜漕艘商船均无阻滞在任三年堤岸无冲决之患民利赖之
黄世发  贵州举人康熙五十年任肃宁知县恵爱在民舆情感戴厯升营田观察使巡厯劝导善于其职后以病卒官囊槀萧然不能归榇兼有肃宁任内积欠未完雍正九年六月奉
特褒将所欠豁免令督藩
佽助俾得扶榇而归



钦定四库全书
畿辅通志卷六十八
名宦
顺天府
汉
赵夔  武帝时文安县令多异政值旱自焚县人为之立祠
郑昌  字次卿涿郡太通法律有治声
范迁  渔阳太守有清行以智畧安邉敌人不敢入界
吴汉  字子颜南阳宛人王莽末往来燕蓟间所至交结豪杰更始立使韩鸿徇河北召见汉甚悦之遂承制拜为安乐令
张堪  字君南阳宛人世祖时为渔阳太守赏罚必信吏民服之开稻田八十余顷劝民耕种以致殷富百姓为之歌曰桑无附枝麦秀双岐张君为政乐不可支视事八年邉境安然无警
郭伋  字细侯扶风人光武时为渔阳太守养兵训民示以恩信盗贼逺迹在职五岁户口倍増
杨震  字伯起弘农华阴人初举茂才转涿郡太守性公廉不受私谒子孙但疏食步行或劝之治产业震曰使后世称为清白吏子孙不亦可乎
张显  元初中守渔阳鲜卑入寇显率数百人出塞追及之遇伏发显中流矢与兵马椽严绶主

簿卫福俱没于阵朝廷嘉显等节诏书褒叹厚加赏赐各除子一人为郎
李膺  字符礼颍川人性简亢无所交接惟以同郡荀淑陈实为师友举髙第再迁渔阳太守人皆奉令畏威
王畅  字叔茂山阳人王龚子少以清实见称无所交党厯官渔阳太守以严明称陈蕃荐畅清方公正有不可犯之色
度尚  字博平山阳人延熹中为文安令遇时疾疫谷贵人饥尚开仓赈给营救病者百姓济刺史朱穆见尚行事深竒之
滕抚  字叔辅北海人初为涿县令有文武材太守委以郡职兼领六县莅事七年道不拾遗
三国
王观  字伟台东郡廪邱人涿郡太守传见人物
南北朝
房谟  字敏放洛阳人魏正光末任昌平太守谟寡嗜欲贞白自守世称清恵
唐
韦宏机  京兆万年人显庆中檀州刺史修理学宫画孔子七十二子汉晋名儒像自为赞敦劝生徒郡中大化
宋



丁罕  淳化中知霸州河溢城圮罕以私钱修筑民咸徳之
李邈  清江人知覇州时议与金夹攻契丹邈上书极言不可
金
王蔚  香河人皇统间进士任良乡县丞详人物
焦旭  字明鋭沃州人厯大兴良乡两邑令练达时务与王修刘仲洙辈共称能吏
刘铎  元贞二年任三河令随宜兴革官称其敏民享其恵吏服其明卒于官
伊喇益  字子迁明昌三年授霸州刺史时岁饥益首出俸粟以食饥者于是倅以下及郡富家递出粟佐之多所全活郡有堤颓圯益增修之民为立祠
郭汝梅  字和卿通州人年十八县民公举充燕京都税司三年阿哈玛特奏称廉干擢总管兼尹大兴中统五年卒汝梅莅官有声绩居乡有功徳通人祀之
王修  涿州人明昌中知大兴府事执法不避贵戚后府事阙章宗诏宰臣曰须选极有风力如王修者其为主知如此
元
刘徳温  大兴人大徳中同知大都路总管府事辇毂之下供亿浩繁徳温措置有法民用不扰
新济  至正时为大都路达噜噶齐时权幸肆横新济整饬纲纪令行禁止奸宄屏迹
耶律有尚  受业许衡知蓟州以清简得民

华善  任永清县达噜噶齐志节慷慨才识练达宣威布恵人不能忘立碑颂之
法都哈拉  知蓟州课农桑储义廪均赋役简词讼吏畏民安擢御史
赵柔  涿州长官号令严明为众所服时盗起柔单骑说降甚众
郗仲义  妫川人至正年任昌平尹有徳政见邑人成昶碑记
苏耀素  至正间任平谷尹操守廉洁民有健讼害良者书其情状揭诸粉壁其人改行政声益着
明
方必寿  洪武间北平知府明敏果有善政郡邑称之
马従隆  洪武初霸州知州律己以廉抚民以仁兴学劝农士民颂之
盛本初  洪武时知永清县抚民以寛经营有度民至今不忘
髙进  洪武中大城知县持身洁抚字有方黠吏畏服细民感徳
许好问  洪武中知昌平县以律己寛以抚民考最升山西议
王翥  洪武中平谷知县劝农桑均徭役刑赏得宜奸顽敛迹
贺银  洪武末宛平知县材畧兼优永乐中以守城功迁侍郎
韩约  永乐初通州知州为政有方吏不能欺民懐其徳
吴万里  永乐初蓟州判有政事能文章卒于官吏民懐之
刘瑾  永乐中文安知县持已公处事明敏有良吏称



邵元亨  洪熙间知懐柔县奏言自黄花镇至红螺山去天寿山已逺乞弛禁以便樵采输薪上従之
李信  临汾人宣宗时由国学生知遵化视民如家人父子民敬畏之不敢欺当迁父老请留前后三任厯二十七年里俗呼父曰爹信莅邑久民咸以爹称之闻者比美于召父累考上上赐爵告归攀留者遮道
