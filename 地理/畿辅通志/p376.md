<!-- { "loadSidebar": true } -->
　上之为洞者二又上之为洞者二其东为小洞者一
　祠火龙而邃有泉濡濡出西折而上又为洞者一
　再西为大洞者一即石经堂也形方如矩平视如幔
　顶中奉金身如来修丈余跣而端立足踏石板下藏
　玉匣金瓶贮舍利三颗东北壁上嵌法华石经一部
　西壁为杂编有白石柱以竖四隅若撑其顶洞之底
　复有二洞不可测识总之七洞皆藏石经也石经版
　约方三四尺层累相承以洞口窥之有暖气袭人但
　石扉封固不可开开则有风雷之变考碑记自北齐
　至隋有沙门静琬发愿刻十二部经藏之此山后其
　徒续成之歴唐宋辽金功始成其半在石洞半在西
　峪之寺塔噫真稀有之事哉
　　首善书院记　　　　　　　　　叶向髙
　首善书院者御史台诸君所创为南皋邹先生少墟

　冯先生讲学所也额曰首善者以在京师为首善地
　也二先生语余为记余曰记讲学者必其素常学问
　之人髙不知学何以为辞二先生固强之余乃言曰
　古之所为敎学则庠序学校尽之矣当其时里党之
　习师儒之所修明舍三徳六行五伦之外无他物也
　自孔门之学兴于洙泗始言心言性言道徳仁义而
　其指归不出于孝弟时庠序学校废而贤人君子之
　有志于学者始欲得圣贤为之依归以共维世教于
　不坠其上下之相为补救如此汉唐以来以杂途词
　章取士置徳行伦常于不讲至宋而濓洛关闽诸儒
　乃复绪邹鲁之言转相授受鹿洞鹅湖始有书院
　以聚徒讲学亦杏坛之遗意也明兴设科罗才虽取
　词章而学宫功令载在卧碑者一本于徳行至以明
　伦额其堂其大指与三代同而末流之弊逐功利而
　迷本真乃反甚于汉唐贤士大夫欲起而维之不得
　不复修濂洛关闽之余业使人知所向徃于是通都



　大邑所在皆有书院而京师独缺欲讲学者率寄迹
　于琳宫梵宇黄冠缁流之所居而无一敬业乐羣之
　地盖二百余年于兹矣夫大学之道明徳新民归于
　止至善其释止至善首言邦畿千里惟民所止其重
　邦畿如此而要其所止又不外于君臣父子之伦盖
　圣人之教人明白显易不为奥说渺论又如此夫惟
　君臣父子之伦明而后朝廷尊朝廷尊而后成其为
　邦畿可为民止故曰商邑翼翼四方之极非他之通
　邑大都所得而比也二先生之惓惓于此举意念深
　矣吾闻邹先生之学深参黙证以透性为宗以生生
　不息为用其境地所诣似若并禅机元而包括于
　胸中冯先生之学反躬实践以性善为主以居敬穷
　理为程其识力所超又若举柱下竺干而悉驱于敎
　外要之于规矩凖绳伦常物理尺尺寸寸不少踰越
　与世之髙谭性命忽略躬行者大相径庭则二先生
　师世淑人之模范又无不同故凡谒邹先生者盎然

　如太和元气之薫蒸疑游华胥之庭其见冯先生则
　屹然太山乔岳生仰止之心今合二先生振铎于邦
　畿又适值圣天子道化覃敷统接尧舜一时名流济
　济如龙源锺先生辈相与于喁倡和共明君臣父子
　之伦阐皇极以示归使凡有志于大学者毋以至
　善为荒唐而唐虞三代之治可复还于今日则其所
　补于世道岂浅鲜哉徃徐文贞在政地好讲学朝绅
　借以为市江陵矫之至尽毁天下之书院使世以学
　为讳余愧不能为文贞奉二先生于皋比而幸与之
　同朝时聆其謦欬又读其论学之书目覩书院之建
　未尝不忻忻然有执鞭之愿世得无执江陵之见以
　诮余乎余亦甘之矣书院在大时雍坊十四铺贸易
　自民间为赀一百八十两皆五十三道所输经纪
　其事者司务吕君克孝御史周君宗建以天启二年
　月日开讲是为记
　　重修三屯营城记　　　　　　　戚继光



　国初捐大宁藩封界乌梁海为内属赖障辅郡莫重
　蓟镇初镇桃林口宣徳初移于狮子谷天顺又移三
　屯营去喜峯二舍矣营曰三屯忠义卫三百戸屯地
　也属迁安县西百二十里左山海右居庸而绾毂其
　中以要贡路示重非拥武卫北城何以张形势而抗
　威棱哉旧城庳薄而隘南有垝垣为韯杀营即移镇
　府所茇也二营间有阛阓每以无城戒暴客而屯戍
　非土著两防空营以行虽名重镇虚亦甚矣遵化县
　去此五十里忠义三卫一所附之而此惟三百戸势
　轻不足以犄角镇府麾下移兵饷顾抱檄印于卫非
　所以尊统驭而急御侮之完筴也自嘉靖以来是镇
　益重隆庆二年乃以余总理之边垣孔亟经营六年
　次第就绪二营阛阓日壮而全镇之众常练于此弗
　足以容戍者病之乃谋辟城于制府刘公巡抚杨公
　当上即位诏増饬边城二公因得所请适少司马汪
　公阅师而以移卫谋之公于元年条其便冝制以忠

　义中卫移之三屯城内其掌印佐贰巡捕指挥及千
　户经歴各一佩印赴之旗军春秋践更而有警悉至
　遂置卫増营及缮建公署百废具举旧城益不足以
　居之矣乃于二年秋规外地而善其址三年杨公为
　制府王公为巡抚辛公为兵备胥襄工于三月撤南
　垣而环南营以围之凡五百五十七丈髙二丈五尺
　加五尺为雉堞而广半于髙址广四尺有余门三南
　曰景忠东曰宾日西曰巩京其谯甚丽而闉次之徂
　暑外完秋甃其里上下有埤以为之防次年春二月
　乃缮旧城凡六百一十六丈表里髙厚悉如新制冬
　而毕役正北为重阁尤雄于丽谯角楼凡五丽视于
　闉旧东西重门于上为楼台神祠下旁各有开便门
　周城水洞有二敌台有九环以牛马墙列孔以备睥
　睨东辟场以积茭藁从衡五十丈其北有聚星堂为
　东路诸将所属西则阅武之场旁隍辟十丈长二百
　丈以益之其堂台昔庳陋余新建而髙敞焉诸将之



　厅事有五兼之路西来者盖亦可寓矣前为车营四
　百二十间凡制甚具所费公帑仅六千余金它皆操
　竒以佐之而城内外所创营房八百余间若保河河
　南南兵辎重诸署及守备司滦阳驿督府行台并诸
　馆祠不出三年一切告成或有疑其制多异而因军
　正以请业已乐成则谂之曰凡堞战格利用御逺若
　钩援薄其下而俯视出击为艰乃于堞址亦创睥睨
　如悬半溜可藏身而俯击水且从之下以外杀孔多
　势分而注坚瀑落内则迤丽鳞次如级视彼内势直
　而水专注其土善崩外因以倾者殊矣凡池有隍髙
　而涸也其庳者为濠堑故隍多复而险以夷乃因其
　势浅七尺而深三文其广六七尺不等又以北川东
　走势不环抱完固而于东门外下髙就卑引以十丈
　湖其长三百五十余丈深仅七尺以所出土为堤莳
　以桃栁上下二梁以跨之留土中为亭环流植荷而
　为将士休沐地或击楫以游焉凡边障无北户旧为

　门三而已直北经涂有岑楼居钟鼓金木相克多水
　火灾乃于北台旁级左右共制四室如城门状及所
　塞旧门各虚其内如北制皆为武库以藏戎器简书
　伍符避水火也又留旧南谯悬贡鼓岑楼独悬景锺
　跨通衢重关金革和鸣达于四境登而眺之楼台署
　庙聨以阛阓绣错而翚飞谓之锦城可也嗟夫城制
　本鲧以防水后用蓄众乃藏窃闻之古人矣城者盛
　也所以盛众也众则益之不展曷以盛诸城者成也
　一成而不可毁也制未曲尽而孰保其毁乎故余九
　年于兹东控辽左西陵寝为台一千二百有余里
　凡五五标十五营皆为保障计于以重封疆而卫社
　稷也兹奉制抚诸道之画幸有余日及此敢不毕心
　力藉将校百执之劳而遹观厥成于重镇乎凡我同
　事既保我圉而无罹于锋镝则此亦可以忘劳矣军
　正敬诺之而示三军且次执事于碑左俾来许之
　毋忘是劳者千百世巩神京而控藩卫却游骑而固



　牧圉戎亭息警斥堠销烽而凛乎安不忘危之义则
　筹边之要胥在扵此矣
　　束鹿县新建滹沱河祠记　　　　孙承宗
　余郡二十州邑而半以水患鹿城滹沱之冲患更厉
　盖臬守大夫日为虑而长吏半从泥淖中顜画畚插
　有年矣歳壬子余持节过城下则民庐没废什可三
　四明年则牙舍日舣舟而出且支木以步于时有迁
　城之议袁令君固不可曰南北不百里谁为汤汤安
　流而祈寜土者既上其事于参知解公则为髙其卫
　城之坊夹埤树万桞亡何水大浸日遣舟出诸溺者
　而城恃以无恐然从坊视城如盆盎河伯环坊而浸
　者遂至漂簿书没民庐父老相率请令君就髙阜令
　君曰小民越在泥淖而吾髙阜以居乎乃绘图持上
　参伯条次修救数事得还报次第布之于是开粥场
　筑冬生院成梁于隘成舟于阔成水车于潴凿坊凘
　渠以达内浸于旧壑而断西北之支河越明年三月

　渠且成参知公实临视之晧晧旰旰闾几为河也公
　骇叹泣下诘旦又引咎拜祷相其湾曰是可导而南
　又指其冲曰当筑宫其上以祀河伯更发金为抚济
　院百庐以待诸露宿者越月而祠成又越月而河南
　徙可二里许又越月而邑士庻击牲享河伯欢呼祠
　下拜河伯之贶颂参知公之格神也于是冯孝冕
　次其事来言曰公之格神凡以为百姓神之贶公凡
　以公前后所赈捄捭明府请无不得殚其心而既遥
　厪之又躬临之是宜章厥绩以嘉成劳耳余谓灾亦
　何常备则冯人不备则冯神河之竟南若更北也不
　敢知乃余所知可凘凘之可坊坊之即蛟骋鱼沸地
　不得寜而必躬必亲以捄之使小民不冯神而冯人
　今天下三事而下辄攒眉于不可为独监司守令若
　可为而间诿諈于不为故下有灾而令不以闻令有
　状而上不以听即姑闻姑听之议蠲议赈而死徙过
　半矣乃若交相图画至厪前矛于河干而亲为指授



　方畧其谕慰父老绥奠溺人备极笃挚然则川灵受
　贶而浸宅康庄惊波方轨也岂非仁人之效哉昔汉
　武沉璧挞石而咎河伯不仁王弇州过郡曽曰河伯
　不仁长吏佐之嗟乎余不敢谓天下有不仁而吏岂
　其神而不仁今余郡有仁吏神终烦我长筊乎传称
　与溺人寜溺渊然则不仁甚于水也余愿吏吾土者
　为仁吏土即溺不溺矣
　　重修横堤记　　　　　　　　　孙承宗
　北之河九而汇于蒲阴者三曰滋曰溏曰沙岁领秋
　潨径博陵歴蠡吾入于邑距城南可三里而从岸瞰
　城如眺盆盎一不戒则弹丸宛在水中其毁民田庐
　遂以波及于濡其一时跄踉号呼不翅兵荒而异时
　诟租追逋涂莩沟瘠姑无问盖王弇州行部予邑曽
　从吏民号睥睨中其寓书于中丞正予邑监门图也
　今上丁丑则维冒令守愚徧河东西为堤且力请
　于上得坊邑以南曰横堤起延福迄塔儿头可七里

　许又三十年晋陵钱令春续为堤可三里许遂及于
　留祥左其后河益壅溢益且逺深盖庚辛壬癸水溢
　者再于时清源周令之藩既身从畚臿泥淖脱民于
　鱼复倾槖而雇役大筑之日佣二千有竒凡八日而
　竣佣可二十千费制泉七十千有竒计当中金伯盖
　三老洎诸佣咸曰明府不难出俸钱食我卫我吾侪
　其敢念四支不力于役假令以调起丁佣当十倍其
　费而坚厚不复如法是役也力省而成速功坚而民
　逸无问城无鱼沸室无蛙沉而留七十万钱于民间
