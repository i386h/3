<!-- { "loadSidebar": true } -->
　长偶遗一骼严加督责必获而后已宋亡有葭莩之
　属以事拘京城久不获免公济以衣食奏请归之其
　广圣仁类此至元末奸臣未即天诛人皆侧目公介
　然未尝阿意取容特以丹诚卫社稷结累圣之知尚
　方玉杖宝箑珠衣玉带赏赉优渥诸将莫与为比公
　素纯俭虽位使相自奉泊如也所居仅庇寒暑服御
　不事华饰至于延宾礼士赒济困乏资给宗族婚葬
　则弗计家之有无其立朝行己大节虽服儒服饱经
　训者有不逮焉呜呼贤哉以九年正月十有四日举
　公之柩大葬藁城先茔之左持枢宻院判官张浃所
　书行状碣文以识幽隧乃为叙而铭之铭曰太茂维
　岳储精降神笃生王公智勇迈伦御冦淮壖国尔忘
　身翊卫天戈载殊勲肃事诸闱威武有屯将令申



　严廪粟阜殷金革之威实济以仁运赞重光聿効忠
　勤克壮其猷尊主庇民藁城之阡马鬛有坟勒贝珉
　以诔德谅无愧于斯文
　　大尹宋公功德碑铭　　　　　　吕　
　巨鹿古有漳河源发紫古二山经邯郸达广平曲州
　迤逦而北至巨鹿县东北与葫芦河相合逮夏越秋
　继以霖雨波涛驾轶浩浩而来巨鹿北有村曰腊姑
　湾其河渠狭窄壅遏水遂从腊姑湾而南泛滥漫流
　数十余寨渰没民田不可胜概朝廷累差官相视便
　利疏瀹水势而所差之官干没利欲漫不省视故其
　害自若至正五年夏六月宋公来尹兹邑公正直方
　严谨慎乐易下车之日首以去邪革奸兴学息民为
　务故濵河之民俱以河害赴告公携持告民聿相河
　势既毕戚然语众曰民害若兹而不除岂上委任之
　意哉于是鸠集民夫疏通河势浚涤淤塞去其龃龉
　其流既通水势孔殷而河害悉除噫百年之害而一

　朝去之非仁者之用心能若是乎逮至正六年巨鹿
　饥荒阙食之家十室八九饿殍相望而朝廷以常平
　鲜储和籴是县公星奔上司诉以民时阙食非敢遏
　籴上司不许其请公还亲诣各乡谕以上意民感公
　德俱以已食之粟应之其不支者公以所收俸粟百
　余石以充所籴之数公既割己之有以惠民其肯嗜
　苞苴以欺其天乎呜呼今之莅政为民之害者有之
　矣其肯除民之害乎语云虐政苦于蝗喻害民者也
　今之盗天之有者有之矣其肯割己之有乎语云劝
　民以自封喻盗天有者也夫亷者士之一善也然澹
　然无欲者实鲜故巨鹿耆老韩克宜等感公功德状
　其事以请余乃编序其先后以为文仍系之以诗曰
　功加于民祀典所载我公之功百世而在救民饥寒
　曰父曰母拯溺亨屯卓闻前古民害既除击壤而歌
　民感公德其怀如何我公之德粟食布衣无以报德
　树石刻辞



　明
　　重修开平忠武王庙碑　　　　　王　直
　正统十二年秋八月通州守臣李经言州城束南隅
　旧有庙以祀开平忠武王常遇春盖洪武三年奉勅
　建每岁春秋守臣以少牢行礼庭下载在祀典今八
　十年矣修治不继日入于敝惧无以称朝廷崇德报
　功之意请缮完如法诏可命工部聚材鸠工撤而新
　之通州诸卫及所属州县各以丁夫给役且命总理
　通州诸务都指挥佥事陈信督之命既下文武吏士
　奉承惟谨材不征而集工不召而至作正殿翼以两
　厢前启三门旁立厨库丽广深有加于昔经始于
　九月己酉而以明年四月成惟王以忠信智勇佐太
　祖渡江削平东南郡县遂议北征车驾至汴申命大
　将军徐达而王为之副天声所临无思不服王先至
　通州禁侵暴务安辑人不知兵市不易肆皆爱戴如
　父母遂收燕都明年平河东入秦元之败卒复侵通

　州王还兵拒之州人免于茶毒其德王尤深既帅师
　破开平大俘获而还至柳河川以疾薨柩归过通州
　州人皆罢市迎哭既去而念之不衰饮食必祭上思
　王之功而知民之感慕如此此庙之所以作也昔汉
　桓侯张飞号万人敌尝拒魏将张合于巴西大破合
　军以安巴土巴人德之歴千余年庙食不废今王以
　雄才大畧佐太祖定天下功烈在朝廷利泽在生民
　生为上公没有显号而庙祀永久盖宜也王之庙在
　京师尤盛此特其别祠焉耳今天子又新而大之所
　以承先德而报王功超越百代可知矣乃为述其事
　而系以诗曰太祖龙兴四海从维王仗剑先来同所
　向无敌摧军锋通州亦在破竹中安集还定扬仁风
　闾阎歌舞靡怨恫旌旗他指甲马雄絶迹扫影烟尘
　空大星宵坠感帝衷锡以显号昭殊功庙食于此罔
　不恭圣皇继述栋宇隆神之在位俨仪容调和阴阳
　斡化工疵疠不作岁屡丰春秋祀享无终穷



　　大学士石公神道碑　　　　　　杨一清
　嘉靖丙戌予起废西征寻召还内阁获与熊峯石公
　同事明年丁亥公得谢致仕去又明年戊子而公亡
　闰十月二十二日也讣闻上辍视朝一日谕祭九坛
　赐谥文隐而葬事则戒有司治之公讳珤字邦彦姓
　石氏熊峯其别号也系出真定之藁城其为诸生时
　年未冠与其兄故太子少保户部尚书致仕东滹公
　邦秀俱有文学名常以其父宪使公之命来谒余以
　文为贽比予出分外宪越九年以公务入京时公已
　入翰林为检讨予友少师李文正公每谓予曰诸后
　进可托以柄斯文者其石氏季方乎自是予出入中
　外公未以辈行予视晚乃同官宻勿公少予十有二
　岁予老度不能久留公负时望大政方属目焉孰意
　其遽止于斯呜呼惜哉公举成化丙午乡试丁未登
　进士被简为翰林庶吉士治已酉授检讨与修大
　明会典同考礼部会试辛酉充经筵展书官乙丑满

　九载迁修撰同修孝宗实録正德丙寅武宗初开经
　筵充讲官赐宴及银币寻迁南京翰林院侍读学士
　已已擢南京国子监祭酒庚午改北监南京吏部右
　侍郎乙亥改礼部丙子转左丁丑命兼翰林学士掌
　院事授庶吉士业庚辰主考会试又主武举事辛已
　擢礼部尚书仍兼学士掌詹事府事今上入嗣大统
　会吏部缺尚书廷议首以公名上报可是时辅臣有
　不悦公者托词以请命乃兼学士在内阁专管诰勅
　实夺之权也修武宗实録为副总裁官壬午遣祀阙
　里及东岳少昊陵既还朝复主癸未会试事甲申奉
　手勅兼文渊阁大学士入典机务乙酉武宗实録成
　赐宴礼部加太子太保武英殿大学士赐白金八十
　两衣四袭鞍马一具寻赐玉带蟒衣丙戌上常御平
　台召内阁四臣面谕各赐诗一章于公称许尤至进
　恭睿献皇帝实録加少保宴赐如前以灾异自劾祈免
　不允丁亥锦衣官有构飞语诘辅臣者并中伤公遂



　逮羣下廷鞠之台谏皆白公无他予三上章为公等
　力辩之公不自白唯求去疏再上许之既入谢僦民
　车归私第自是闭门不出邑人稀识其面而人望益
　归重之公在国子以身率人教严而诸生莫敢犯时
　武宗无嗣上疏请于宗藩中择其亲且贤者育于宫
　中代行温凊蒸尝之礼其为翰长武宗始狩宣大疏
　请回銮曰六师不备逺违法宫内无近亲之托外有
　事变之虞若銮舆一日未返则臣子之心一日不能
　安其后百官相率谏南巡者罪且不测公上疏救之
　辞尤切直其在吏部承羣小窃柄之余政以贿成官
　以意授士习靡然日趋于坏属考察京官诸凡清议
　有干者多见屏黜登贤汰冗不及究所施而迁去前
　后所上封事士林多传録其要语则劝上清心省事
　法尧舜之恭已无为用汉文之与民休息而已其愿
　上力行王道辨别忠邪中才皆可用之人不必求备
　平易有近民之实不必务竒治有端绪不必责效于

　旦夕之间事可包荒不必苛意于渊鱼之察人谓其
　救时之药石云其遣祀事竣便道归藁城以疾请老
　上优诏褒答吏部遣官促之台谏亦疏论公不宜许
　退上命抚臣亲诣其家以礼敦劝不得已力疾至京
　其在内阁有所论列多触忌讳上优容之再求退不
　允有勲戚怙势夺畿内民地万余顷诡言国初所赐
　岁久失之今得焉以请既得矣畿民大恐公言于
　上曰百姓为业且久一旦夺之恐生变上为停前命
　仍给之民居政府不轻发言遇事所难徐出一二语
　辄中节有不当意者愤激见辞色门人或诮其过直
　或歉于雅量久乃服之屡典文衡以平正简要取士
　力去浮夸险怪之说文体为之一变自为文亦称是
　诗歌冲澹沉着成一家言文正公曰邦彦诗词皆中
　规度而七言古诗尤超脱凡近众所不及博极羣书
　而根于理性意会心契有已所独得之妙世有非考
　亭之学者公力诋之曰考亭吾辈莫适为学非之



　亦何所见但好名耳性孝友东滹公没于家疏请归
　治丧葬不得比数年言及犹泣下抚其子如子姊氏
　适周姓者既卒子孤弱不能立公抚之于成待诸弟
　瓘佩瑱友爱备至石氏之先有长卿汉卿才卿者称
　长者号三石君髙祖永曾祖友智曾祖妣郑氏继邢
　氏祖麟中癸卯举人为山西临晋县教谕祖妣时氏
　继徐氏被旌为节妇考讳玉天顺甲申进士累官山
　西按察使妣赵氏考以上俱以公贵累赠光禄大夫
　柱国少保兼太子太保吏部尚书武英殿大学士妣
　俱累赠一品夫人配王氏先卒赠一品夫人继翟氏
　封一品夫人公生成化乙酉得年六十有四墓在邑
　西南徐村之新阡以卒之明年十二月四日襄事公
　侄东滹公之子中府都事经谓公墓上之石未有书
　请予书之乃按国子司业林君时所著事状附以平
　日所知闻者诠如左系以铭铭曰公也翟翟惟义之
　于众狥利以趋覆谓我迂我性如石如矢斯棘彼习

　为容谓我过激我安我心我心平平其不在我我何
　歉焉彼容与激孰得孰失而要其终千古一息吁嗟
　乎熊峯永奠幽室
　　宋州守杨公墓碑　　　　　　　沈尧中
　尝读宋史忠义传自康保裔而下凡二百余人无所
　谓杨公棣者及考澶乗而始见之当建炎间公守开
　德他出金兵至其弟彭年以城降公归尽殪其守婴
　城自保金兵复大至与其弟俱死葬金沙山然而史
　不及书岂当时不以闻焉然而犹幸墓在故得入郡
　乗列宦祠春秋两祀之则公之忠着矣独计公尽殪
　所守金人且恨入骨顾乃瘗而藏之岂金人亦怜其
　忠耶嗟嗟张睢阳辈名垂天壤庙祀几徧海内而睢
　阳不闻有墓今公墓睪如且当孔庙东南有司过而
　式之卿大夫过而式之博士弟子员聚而式之闻风
　兴起不知其几且春秋两祀在孔庙东偏当时建庙
　若为公而设者此又适然之符也公之名不得纪于



　史而犹得志于乗不得闻于朝而犹得享于郡不得
　与康保裔等同列而卒胜于张睢阳辈之无墓者斯
　亦竒矣使其如弟之为金人以公为守汶汶之生孰
　若烈烈之死一时之茍禄孰若百世之血食故公名
　之不闻时所遗也非不幸也公墓之得存神所相也
　非幸也第仅仅一丘日渐侵蚀万一堙没将何以劝
　余故表而石之俾不朽云
　　忠孝祠碑　　　　　　　　　　王世贞
　隆庆之戊辰冬余自副察起再游大名覩其疆邑土
　风淳美民竭其谷麦桑麻之利奉给县官退而治其
　余以共事家长上庶几乎能自足忠孝之愿而亡所
