<!-- { "loadSidebar": true } -->
　金三万两贷之于是诸臣咸悦以奋而巡按御史董
　君尧封王君用桢程督加严越三月遂以成告周九
　百五丈有竒厚一丈一尺髙视厚加一丈内外皆甃
　以砖东南濵潞河阻水为险西北环以壕为门四各
　冠以楼又为便门一水关三而城之制悉备中建屋
　若干楹遇警则以贮运舟之粟且以为避兵者之所
　舍设守备一员督军五百守之而湾之人南北之缙
　绅中国四夷朝贡之使岁漕之将士下逮商贾贩佣
　胥恃以无恐至于京师亦隠然有犄角之助矣仰惟
　国家建都燕蓟百六十年于兹乃湾之有城实自世
　宗遣戍之诏始盖世宗雄才大畧出于天纵而吁谟
　睿筭又得于夙夜计安天下之心非偶然者其功在
　社稷庙称为世虽未易以名言然此固其一也夫覩河
　洛而思禹情也亦义也今而后登兹城者于世宗能
　无思乎诚使文武吏士体保固郊圻之意而殚谋以
　殿封疆兵之守者懐据依之便居处之安而竭力以



　奋武卫其在宾旅遡周防曲之恩而各修厥职以
　供朝廷之事则庶几为能思世宗矣阶不敏敢因纪
　成以规焉
　　顺徳府通判记　　　　　　　归有光
　余尝读白乐天江州司马记言自武徳以来庶官
　以便宜制事皆非其初设官之制自五大都督府至
　于上中下郡司马之职尽去惟员与俸在余以隆庆
　二年秋自吴兴改倅邢州明年夏五月莅任实司郡
　之马政今马政无所为也独承奉太仆寺上下文移
　而已所谓司马之职尽去真如乐天所云者而乐天
　又言江州左匡庐右江湖土髙气清富有佳境守土
　臣不可观游惟司马得从容山水间以是为乐而邢
　古河内在太行山麓禹贡衡漳大陆并其境内太史
　公称邯郸亦漳河之间一都其谣俗犹有赵之风
　余夙欲览观其山川之美而日闭门不出则乐天所
　得以养志忘名者余亦无以有之然独爱乐天襟懐

　夷旷能自适观其所为诗絶不类古迁谪者有无聊
　不平之意则所言江州之佳境亦偶寓焉耳虽江
　州其有不自得者哉余自夏来忽已秋中颇能以书
　史自娱顾衙内无精庐治一土室户西向寒风烈日
　霖雨飞霜无地可避几榻亦不能具月得俸黍米二
　石余南人不惯食黍米然休休焉自谓识时知命差
　不愧于乐天因诵其语以为记使乐天有知亦以
　谓千载之下乃有此同志者也
　　顺徳府通判右记　　　　　　归有光
　国家之制郡有守有佐贰佐贰则常因有事而増其
　员顺徳府故有通判一员其后复设一员责以马之
　政而其职于太仆寺自国初使民户养马议者谓
　虽行之而善犹不免袭宋熙寜保甲之弊法未为马
　之善政而先以疲畿内之民其后此法亦益弊不可
　复振而有官或以扰民反若赘疣然隆庆二年秋余
　自吴兴来迁今少司徒赵公以巡抚在浙过辞之赵



　公乃郡人为言此官于今唯以无事为得职余叹其
　真长者之言余病不能来明年五月始至赵公自司
　徒出董淮漕时尚在家见之其言如初于是余居邢
　之三月益有味其言之也盖河北之民困乆矣不当
　复扰以马之事苐奉行文书之外日闭门以谢九邑
　之人使无至者簿书一切稀简不鞭笞一人吏胥亦
　稍稍遯去余时步空庭槐花黄落遍满阶砌殊欢然
　自得而赵公又亟称前判王君之贤余既闲无事欲
　考前官姓名以识于壁因问王君行事无知者惟一
　老卒能言之谓王君于马政不熟惟闲居不捶楚人
　颇似吾君侯若求其有所建明抉摘无有也而郡人
　至今称官之有遗爱于民者莫逾王君余又自喜何
　以能比迹前贤抑王君之居此者九年而余以疎愚
　度不能容于世而老病侵寻不乆且告去矣王君名
　云衢字道亭山西髙平人以国子上舍来调嘉靖二
　十八年至迨嘉靖三十六年始迁润州丞以去余苏

　州昆山人其诸前贤之名阙于所不知故不书
　　歴黄榆马岭记　　　　　　　　王世贞
　余歴三关返邢之内邱宿晨由内邱出南门异道而
　行可四十里得陂陀土山又数里转山足为黄寺使
　者当屯所也署踞寺门而庐割寺三之一前伏泉如
　济汇为池中有亭亭焉折而右度岭得大涧两山夹
　之中流泉铿然鸣巨石如象而黒者累累若下饮循
　涧可二十里得村曰米花度米花村数里得一岭始
　与泉左岭益髙忽下坠为谷若井然山类多土亡竒
　者稍可以田忽苍翠而耸出其背为障数阙可以架
　笔问之土人曰此所谓龙霄山也又穿一二岭乆之
　山益束而陿两壁陡上数百仞竒石挐攫争奋为下
　舆猿接萦纡乃上步数踬又可十余里山忽两却而
　辟成巨壑可屯数万人旁稍髙阜居民庐之百余家
　突起而垒者二其一寺据之其一曰宋家庄堡亦使
　者当屯所也堡距黄寺可六十里许其西北距黄榆



　岭七十里而遥西距马岭五十里而遥西稍北距锦
　绣堂岭四十里而遥堡绾之盖走太行要道也余宿
　堡四鼓乘月起拟之黄榆行五十余里类多大涧杂
　石低昻土山余甚厌之以其胜不能当龙泉半而亡
　何度一岭稍下山四却而辟其圆若规道欲絶者徐
　睨前旌旗如左元放破壁而入迫之得一间道仅容
　马两崖造天石色秀削太古水声淙淙不断蹙沸泡
　起中石辄韵旋转十余折仰视天亦随而迂者色
　或青或苍或赤以山映之故泉益雄石益争胜中有
　偃石从数丈许衡半之其润可以碑过半里许始出
　峡崖复稍稍辟矣遥望右崖际天直走而西上为连
　城自然睥睨楼橹悬壁千仞中忽有泉注而下为柱
　得日若琼得空若琉璃无所得若白银下飞瀑絶陉
　左崖鸟道千折而上为关石竒秀万状余足数踣气
　拂逆然时时心语龙泉胜乃不能当此半几欲夺彼
　记语予之既抵关肩峻壁而胁大壑不知几百千仞

　关口一横涧涧之桥而度已度折右上里许得山顶
　以为山尽是矣既登而西北望髙倍屣者十者百者
　不可穷至目境尽而止信乎称太行天下脊又云上
　党者天与党也归宿宋家庄堡以当祀纛还顺徳暂
　还大名又旬日复屯黄寺再之宋家庄乃上马岭马
　岭道近黄榆十之三险半之饶水泉杂石为足抵夕
　宿于关大风起轰殷若席卷三晋而东掷之海予卧
　石室中惴惴不能寐五鼓风息起阅西城关两山中
　断若劈巨灵斧者下视寥閴不见底为桥道之其西
　不可以旋马盖天险也已归正东见红日抺一线徐
　出巨甑千山若烧为凝睇者乆之戍者曰锦绣堂大
　率马岭类也而道小无宿所予乃命张倅行视申约
　束而罢
　　顺天府重修候气室记　　　　　申时行
　国家建日官以授时作事占步推测之法甚密而顺
　天治辇下其制特详每盛徳在木迎春于东郊先五



　日钦天监奏遣其属二人徃候气其布管实灰重室
　畧如旧法随方占之以气发敛知岁稔恶所司奉行
　以为常然其掌故莫得而详也府故有候气密室在
　东北陬岁乆颓圮乃就空廒中行事一切取文具无
　有言修葺者京兆新城王公稽朱公移书大司空
　请更作奏上报可乃以公廪之羡贸财饬工即故址
　为室若干槛二公能崇天道敬民事兴敝补阙亦足
　以知其政矣
　　香山雪游记　　　　　　　　　王　衡
　余以前岁游真觉寺订雪盟比连日雪乃鼓舞周季
　良同客尤伯固王元敬张伯新游焉甫出门目神外
　淫雪又弥甚遂遣童子归将幞被来而止饭真觉寺
　据浮图骋望间露石骨者随捧雪缀之饭已循堤行
　则黄日已逗云影中逺近诸山黛白错而东一山受
　晡日色独烂如丹霞惊睨者良乆比到香山且昏夜
　矣赖夹道积雪奕奕道余行俄而星见天井山僧报

　晓霁急科头起则千峯一雪冻云颓倚山头如醉玉
　人乃将诸子涉环翠亭雪径深二尺许从者几以双
　趺印之觞数行转而憩于碧云之余公墓平台坐林
　峦中眺雪颇胜已乃从旧道归则昨日之丝者茧环
　者化为玦矣因相与错叙其胜今雪毰毸欵舞且倦
　且骄旧雪晶明浩溔积矣而若不有试从卑望髙如
　钵和国人仰面不见山若登髙临逺则又身在净界
　视三千大千沙砾皆浄土也其封谷完其揣树密其
　印沙如鸟篆其附城郭若鱼丽其幕红寺衬落叶俄
　浅绛俄又淡黄种种作态可喜至于寒雁空横素鳬
　旅坐暗泉界响老松低枝枯芦有声村火斜出于是
　间更有深致吾曹载髙檐帽披貂幨奔车鞭蹇争
　相指盼以为山林入吾画图而亦知吾曹乃山林画
　图中人耶季良呌曰此致佳固安得不消之雪而弄
　之余曰噫嘻自古汗竹绣石簪笔技劔者等于朝雪
　而况雪乎子欲得雪而不消者则为玉为盐为絮为



　练种有几似矣而实非此欧公所简弃也且子寜粉
　増乎寜雪减乎傍一客应曰然雪则何必不消顾吾
　辈雅善消雪彼热肺肠子封帘守戸者吾犹得以顷
　刻之观傲之余曰毋人各有适子以徽之舟东郭履
　郑棨驴为至矣乎则风不出雨不出之叟亦能笑人
　顾谓伯固子第图之余姑为之记时万歴庚寅阳月
　六日也
　　赵州重修尊经阁记　　　　　　赵南星
　赵州守王公先为临城令忠信爱士民便之当事
　者以赵州冲剧自关西范公后垢敝难治乃以王公
　为守未几而赋均盗息诤讼鲜少州学有尊经阁欲
　仆拄之以木公欲修之而难其费州民陈九洪掘
　井得银盌等物以告公以闻之观察游公游公曰择
　所用用之于是以修尊经阁其市物如民间之贾其
　役夫如私家之直督工者亦给饮食之费公每漏下
　四鼓即起视事至天明门外空无人矣日再至学宫

　巡观众见公来益讙呼趋事始于前八月至九月而
　落成阁之前有敬一亭亦颓壊公捐俸僦夫匠修之
　后先功讫以报游公谓宜勒石以记其事公以属余
　余闻王政不外教养而养尤急故虞廷命官先稷而
　后契今天下之民屡遭饥馑而不讲于薄征缓刑之
　政弱者殍壮者流黠者掲竿矣游公约已厚下夙夜
　忧勤所属被灾躬自行县问疾苦议振业之若痌
　瘝于厥身王公一钱不取于民俸禄仅充衣食而时
　出以纾小民之困夫如是而后可言教也不然闾阎
　之中愁叹怨讟此皆为士者之亲戚邻里也而徒饰
　宫墙起学舍欲人典于学弦歌礼让岂不难哉余伏
　处堪岩实赖仁贤在位以获谈经授徒无豺虎之患
　是以乐为之记
　　重修恒阳书院记　　　　　　　赵南星
　今天下郡国学宫之外徃徃有书院所从来乆逺矣
　盖当道者抡学校之秀而羣肄焉所为阐国家作



　人之意甚盛美也自江陵相国持权其乡之士讥之
　遂迁怒而尽毁天下之书院真定故有恒阳书院至
　是废至壬午遂改为游击将军之署壬子当大比士
　督学缺人上命直指汝南傅公摄其事得人为盛遂
　决意兴复明年正月檄府别建游击署而以书院还
　有司发赎锾七百余金中丞汝南刘公郡守周公司
　马陈公佐焉经始于正月成于七月重门之外为坊
　内为讲堂东西为精舍凡十四所讲堂之后为长廊
　有堂有厢后有水亭一如旧时之制又置田以资给
　诸生于是三十二城之名士皆至有文学造余而问
