<!-- { "loadSidebar": true } -->
　昭神寝于岳之阳伊岳致神惟神主岳高柯古干幽
　蔚阴翳俯仰瞻对精魄肃慕栗然何为故以嗟叹嗟
　叹之不足于是咏歌歌以发言言以章德事可追于
　风雅词无隠乎闻见神而听之颂斯作曰五宿荧煌
　风政休咎上经乎干纲我君顺之祚乃久兮五宗盘
　薄阴化成败下彰乎坤络我君钦之福乃介兮天平地
　成神道助贞人事以宁兮皇极帝力神道助直人事
　以息兮祯祥日新既祠既禋国力斯春兮风雨时若
　是耕是获家勤于作兮至神通兮昭冥协和至道黙
　兮勤扬颂歌大恒如砺明德惟峩
　　魏博节度使沂国公先庙碑铭　　　韩　愈
　元和八年十一月壬子上命丞相元衡丞相吉甫丞
　相绛召太史尚书比部郎中韩愈至政事堂传诏曰
　田正始有庙京师朕惟正先祖父厥心靡不向
　帝室讫不得施乃以教付厥子维正衔训嗣事朝



　夕不怠以能迎天之休显有丕功维父子继忠孝予
　维宠嘉之是以命汝愈铭钦哉惟时臣愈承命悸恐
　明日请东上合门拜疏辞谢不报退伏念昔者鲁僖
　公能遵其祖伯禽之烈周天子实命其史臣克作为
　駉駜泮閟之诗使声于其庙以假鲁灵今天子嘉田
　侯服父训不违用康靖我国家葢宠铭之所以休宁
　田氏之祖考而臣适执笔太史奉明命其可以辞
　谨案魏博节度使银青光禄大夫检校工部尚书兼
　魏州大都督府长史御史大夫沂国公田正北平
　卢龙人故为魏博诸将忠孝畏愼田季安卒其子
　弱用故事代父人吏不附迎正于其家使领军事
　正籍其军之众与六州之人还之朝廷悉除河北
　故事比诸州故得用为帅已而复赠其父故沧州刺
　史兵部尚书母夫人郑氏梁国太夫人得立庙祭三
　代曾祖都水使者府君祭初室祖安东司马赠襄州
　刺史府君祭二室兵部府君祭东室其铭曰唐继古

　帝海外受制狎于大宁燕盗以惊羣党相维河北失
　平号登元和大圣载营风挥日舒咸顺指令嶪嶪魏
　土婴儿戏兵吏戎愁毒莫保腰颈人曰田侯其徳可
　倚叫噪奔趋乘门请起田侯摄事奉我天明束缚弓
　戈考校度程提壃籍户来复邦经帝钦良臣曰维锡
　予嗟我六州始复故初告庆于宗以降命书旌节有
　韬豹尾神旗櫜兠纛以长魏师田侯稽首臣愚不
　肖迨兹有成祖考之教帝曰俞哉维汝忠孝予思乃
　父追秩夏卿嫓徳娠贤梁国是荣田侯作庙相方视
　址见于蓍龟祖考咸喜暨暨田侯两有文武讫其外
　庸可作承辅咨汝田侯勿亟勿迟观飨式时尔祖尔
　思
　　国子司业阳城遗爱碣　　　　　柳宗元
　四年五月皇帝以银印赤绂郎隠所起阳公为谏议
　大夫后七年廷诤恳至累日不解帝尤嘉异迁为国
　子司业旌直优贤道光师儒又四年九月己巳出拜



　道州刺史太学生鲁郡李偿庐江何蕃等百六十人
　投业奔走稽首阙下呌阍吁天愿乞复旧朝廷重更
　其事如己巳诏翌日徒北向如初行至延喜门公
　使追夺其章遮道愿罢遂不果献生徒嗷嗷顾盻徘
　徊昔公之来仁风扇扬慠革面柔软有立听闻嘉
　言乐甚钟鼓瞻仰德宇高逾嵩岱及公当职施政示
　人准程良士勇善伪夫去饰惰者益勤诞者益恭沉
　酗腆酒斥逐郊遂违亲三岁罢还乡党令未及下乞
　归就养者二十余人礼顺克彰孝悌以兴则又讲贯
　经籍俾达奥义简习孝秀俾极儒业冠履裳衣由公
　而严进退揖让由公而仪公征甚遐吾党谁师遂相
　与咨度署史布告诸儒愿立贞珉侔高状明乃访于
　学古之士纪公名字宪于后公名城字亢宗家于
　北平隠于条山惟公端粹冲和高嶷懿醇道徳仁明
　孝爱友悌熏袭里闬布闻天下守节贞固患难不能
　迁其心怡性坦厚荣位不足动其神为司谏义震于

　周行为司业爱加于生徒宜乎立石俾后是宪其辞
　曰惟兹阳公履道葆醇爰初隠声覆篑基仁徳允而
　形乃作谏臣抗志励义直道是陈帝求师儒贰我成
　均开朗滞宣明徳教大和潜布机密照羣生闻
　礼后学知孝进退作则动言是效匪公之人用奚
　蹈粗厉贪凌待公顺之欺伪谲诈待公信之少年申
　申咸适其宜榎楚废弛尊严而威公褒其良俾升于
　堂癯者既肥荣加衮衣公弃不用惩咎内讼既讼于
　内犹公之诲匪仁孰亲匪徳孰尊今公于征孰表儒
　门生徒上言稽首帝阍谓天葢高曾莫我闻青襟涕
　濡填街盈衢远送于南望慕踟蹰立石书德用扬懿
　则呜呼斯文遗爱罔极
　　高愍女碑　　　　　　　　　　李　翱
　愍女姓高妹妹名也生七岁当建中二年父彦昭以
　濮阳归天子前此者有质妹妹与其母兄者使彦昭
　守濮阳及彦昭以诚归妹妹与其母兄皆死其母李



　氏也将死怜妹妹之无辜请独免其死而以为婢
　众皆许之妹妹不欲曰生而受辱不如死母兄皆不
　免何独生为其母与兄将被刑咸拜于四方妹妹独
　曰我家为忠宗党诛夷四方神祇尚何知问其父所
　在之方西向哭再拜遂就死明年太常谥之曰愍当
　此之时天下之为父母者闻之莫不欲愍女之为子
　也天下之为夫者闻之莫不欲愍女之为室家也天
　下之为女与妻者闻之莫不欲愍女之行在身也昔
　者曹娥思盱自沉于江狱吏嘑囚章女悲号思唁其
　兄作诗载驰缇萦上书乃除肉刑彼四女或孝或智
　或义或仁噫此愍女厥生七年天生其知四女不伦
　遂推而布之于天下其谁不从而化焉虽有逆子必
　改行虽有悍妻必易心赏一女而天下劝亦王化之
　大端也异哉愍女之行而不家闻户知也贞元十三
　年翱在汴州彦昭时为颕州刺史昌黎韩愈始为余
　言之余既悲而嘉之于是作高愍女碑

　　修建梁国公祠堂碑铭　　　　　冯　宿
　后不可以独临必诞生岳灵扶既倾繋将絶兹梁国
　狄公是以兴于天授之朝蕴沈谋奋竒节也物不可
　以终否必继挺邦杰钦往绩懋来功兹沂国田公是
　以挺乎河朔之郊剏新祠修旧典也初梁公出牧于
　魏实宜斯人罔遂乞留则深遗爱阖境同立生祠奉
　其神祈恩徼福亦若有答洎变起幽陵毒痡中邦腥
　秽遗淤渐渍畔俗六十年于兹矣战血满野忠魂归
　天阶戺之容隠磷犹在迄我壬辰岁赖我皇恢拓千
　古之不庭凡在率土罔不来服维沂公保和一方之
　有众举兹列城来牧多方归职贡而奉官司尊汉仪
　而秉周礼凤鸣而鳬音革兰芳而棘刺死醴涌而溢
　泉竭庆飞而浊祲消四郊廓清万方丕变然后辨正
　封疆咨谋耋老得是旧址作为新祠鸠材僝功庀事
　须役上下有度东西惟序披图以立仪像据品以昭
　命数不僭不偪经之营之越十月五日厥功成沂国



　公于是乎请军迨宾僚将校武貔之羣选吉而致
　飨焉先一日执事设次于门西设柔毛翰音脆肥鲜
　薨之具以诘朝公至则改服于次率军等升拜
　将校以下序拜于堂下公亲酌以奠扬觯而言曰昔
　者皇风中微阴沴勃兴六宫弄其神器万乗逊于房
　陵生人之耳目尽元老之肺肝弥固蹈履虎尾夺
　鲸口薙除蔓草扶本枝元良克任万国以贞秘策授
　五王起包复夏之大业于心术贻安刘之永图于身
　后再造唐室时维梁公顾不腆之是羞获守兹土实
　郡帅与三军之众逮封内之黎老勤请于天王重韪
　斯人而鉴厥诚未及浃旬而玺书金印命服瑞节一
　日骈至且乂颁非常之清问下莫大之洪泽马逐逐
　车阗阗野接迹空驾肩彼感心与喜气同羽九天而达
　九泉今所以靡遑宁居思有上报窃慕神之志义景
　神之忠功荐神于此堂告神以微恳至于修废继絶
　兴仁树善乃守臣之职乌敢为名由是六州之人士

　知狄公之崇德可享田公之斯言可复也诗曰维其
　有之是以似之乃作铭曰奕奕新祠于魏之疆岩岩
　梁公鎭此一方其惠伊何其人则亡忆昔通天契丹
　猖狂冲连城势莫与亢山东驿骚骀籍跳梁顾是
　都孰能保障天后召公飞传靡遑至自彭泽屹为
　金汤以逸待劳以柔能刚缓赋寛役劝农植桑外示
　无虞内为之防敌则引归岁获大穰人荷公来踊跃
　欢康人惜公迁泣涕彷徨援刀割肤守阙上章终然
　莫克讵可弥忘众心成城经始斯堂立公仪形荐此
　馨香于以视之万寿无疆于以歌之久久芳追惟
　我公实邦之良嶷岐有闻金玉之相学以时习闇然
　日章文武是经谟谋久臧洲圭知正函鼎难量硕大
　博厚靖和端庄代使絶域义声孔扬居忧致感有鸟
　呈祥毗于大理决狱平当西门抗巫汲直开仓蜀守
　兴学晋臣抚床公兼有之謇謇在旁富威中权谕道
　上庠慰荐幽隠懐来强天授以还燎火无光蔼蔼



　本枝困于新斨下室人愿上回天纲拜爵图封非刘
　亦王后实当扆帝迁于房时惟狄公致身岩廊进持
　正色中激刚肠彼侈邪谋将易储皇公陈不可校短
　推长血沥太息心祈彼苍长戈到日劲草横霜一柱
　嶷然四维重张帝拜元老春归少阳潜安爪牙密布
　横梁七日寐寤五贤兴唐道有三仁功茂一匡始终
　无媿中外所望维此魏邦实维乐乡燕冦之后终为
　战场何人不鳏靡室不丧祠宇煨烬阶除虚荒故老
　懐恩遗甿慨慷犹依封畛时奠壶觞否道既倾圣歴
　昌元和御宸天子裳九土八方海云梯航礼备
　乐陈执贽奉璋思我懐人寘彼周行是生沂公忠顺
　激昻剑久埋狱锥能处囊道言愔愔武烈洸洸功尚
　管萧化臻龚黄扫除零落吊恤灾伤尾断蜂虿苖锄
　莠稂万夫归诚有死无将天子嘉之霈泽瀼瀼龙节
　虎旗玉佩金珰班其庆赐施及潜翔沂公滋恭扶服
　兢惶愧负山岳誓酬毫芒及建新祠嫓彼甘棠亢其

　厦屋缭以周墙吉蠲庶羞容卫两相仰止何远中心
　是藏地回沙麓河抱衡漳刻勒丰碑揭平中央
　　幽州纪圣功碑铭　　　　　　　李德裕
　幽州卢龙军帅检校尚书左仆射张公仲武往年修
　献之礼今岁有铭勲之请二者君子韪之岂不以
　诸侯有四方之功献其戎春秋旧典也宗周纳肃
　愼之贡铭于楛矢天子令德也斯可以为元侯表可
　以为后代法圣上嘉其动而中礼乃命宰臣采其元
　功传于惇史臣德裕敢扬言曰夫兵者所以除暴害
　也爱人则恶其为害禁暴则恶其为乱虽睿智不杀
　化之以神至德允懐招之以礼然书有猾夏之戒传
　有修刑之训虞舜四罪乃成大功文王一怒以至无
　侮非徳教之助欤仁圣文武章天成功神德明道大
　孝皇帝熙我文典焕乎光明极象外之微臻于至道
　鼓天下之动致于中和虑必钩深退而藏密故能神
　几独照成未兆之谋威光远震制不羁之当其时



　也烽燧迭警羽书狎至人心大揺羣帅沮气皇帝以
　轩后之威神汉高之大畧光武之雄断魏祖之机权
　合而用之以定王业此议臣所以不敢望于清光也
　倬哉天地应而品物生君臣应而功业成故龙跃而
　云从鹤鸣而子和方叔伐猃狁蛮荆来威定远撃车
　师西域震服宜有良将殿于朔边张公礼阅战器书
　成传癖张仲孝友子儒塞渊流落不偶光景未耀明
　主雅闻竒志持印而拜将军遥推赤心筑坛而命元
　帅拔自雄武授之蓟门果能精诚奋发策虑愊臆千
