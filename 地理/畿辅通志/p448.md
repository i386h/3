<!-- { "loadSidebar": true } -->

　叮咛勿洗面洗面破皮肤我知老意仁缓缓驱仆夫
　切问老何族云是奕世儒自从大朝来所习亮匪初
　民人籍征戍悉为弓矢徒徒有好儿孙无异犬与猪
　至今成老翁不识一字书兴亡无所考礼义何所拘
　论及祖父时痛入骨髓余我闻忽太息太息空踌蹰
　踌蹰向苍天何时可能苏饮泣不忍言拂袖西南隅
　　滦河吟
　滦河上陿涓涓仅如带偏岭下横渡复遶行都外
　颇闻众潦既逺势滂沛虽为禹贡遗独与东海
　乃知能自致天壤无广大
　　过临洺驿大雨雪寒甚　　　　　陈　孚
　弥节发襄国饮马清洺水山岳怱阴冱急雪白玼玼
　北风利如刀剪剪射双耳饥鸟时一鸣仆夫寒堕指
　平生三间茅岂不愿田里天子命有行去去何敢已
　道傍有旗亭湿烟乱汀苇尚想布衾人晏眠犹未起
　　过妫川　　　　　　　　　　　陈　孚

　榆林青茫茫塞云三十里忽闻鸡犬声见此千家市
　石桥百尺横其下跨妫水人言古妫川残城无乃是
　民家坐土床笑嬉团老稚粝饭有山茈劝客颜有喜
　足迹半天下爱此俗淳美醉就软莎眠梦葛天氏
　　题道者山　　　　　　　　　　宋　纲
　兹山介平营时与太古存碣石拱其侧水岩何足论
　东北医无闾罗列为弟昆
　明
　　熊耳峯　　　　　　　　　　　石　珤
　封龙山势壮嶻嶪见熊耳髙峙层霄间下听几千里
　威深貔虎避意拔雷电起乃知天降灵自与凡石异
　我思汉三老幽谷访遗屣人去事亦非荒池但秋水
　地灵应未散烈士还继轨遥遥白云中何人隐髙几
　　望湖亭　　　　　　　　　　　李梦阳
　来登望湖亭始尽览厯玅布席倚嵒嵌波望领佳要
　岩潭逓隐见圆浪浴奔峭屼嵂百万阁日落展光耀



　羁缚阻延放临渊羡钓霜寒葭菼白沙晩鸹鸧呌
　吾非阮生伦扵此亦长啸
　　吴将军巡闗　　　　　　　　　边　贡
　邉马岁南牧汉军劳北防军情异主将冷暖须共尝
　朝出潮河川暮过古北口边烽传羽箭朔气严刁斗
　月下黑山晴分明见列营霜欺征袖薄石报马蹄鸣
　三军既晏然暇日倚吾枕天子不可惊长懐亚夫寝
　　卧佛寺　　　　　　　　　　　王　樵
　别院对回廊修门锁花木开谢山无人虚堂自芬馥
　清风无已时疾徐在深竹我就绳床眠为待烹茶熟
　前山未须往但留佳处宿
　　蔚州十景　　　　　　　　　　尹　耕
　台山髙嵳峩雪积山头老向来翡翠屏化作琼瑶岛
　虎行迷故丘鹤归失华表何由陟层岩凿氷拾瑶草
　　台山积雪 　
　蔚萝古宫岩中有神仙府涧底激流泉夜深作人语

　松林撼晨风竹洞洒秋雨当约良朋岩前话今古
　　宫岩夜话 　
　髙山悬马头土色如红削花簇锦障泥藤袅青丝络
　山鸣口长嘶石滑蹄新凿逰客晩驻骖镌崖刻佳作
　　马头山色 　
　孤峯屹高撑耸秀若天柱林空露鹤巢径狭通鸟路
　絶顶翳晴云悬崖涵宿雾我来采琼林独归天欲暮
　　孤峯独秀 　
　石崖如蔡拦断山中路含灵出自成养气由天赋
　长蒿豫灵蓍流泉飞瀑布我欲问行蔵只今无管辂
　　崖横翠 　
　流泉南北分铁板为界限泾渭杂河湟伊洛阻瀍涧
　阡陌任纵横堤防闗聚散但愿风雨调闾阎免愁叹
　　铁板分流 　
　城东望平湖湛然深百尺一轮宝鉴明万顷玻璃碧
　洞庭灿晴霞扶桑涌朝日何人荡兰舟浩歌采莲实



　　东湖晓望 　
　岧嶤灵鹫山晩照相掩映翠巘入微茫丹崖分逺近
　樵人各还家禅僧时入定鹜带落霞飞来上谷瞑
　　灵山晩照 　
　古井盖幽亭清泉甘比蜜入口沉疴痊澡身尘秽涤
　钻火炼黄精束薪煮白石若欲遡灵源华峯髙万尺
　　井亭甘泉 　
　山亭邃而幽晴日来白鹤梅雪映檐楹松风撼林壑
　青田好山川华表旧城郭九皋一长鸣清音振碧落
　　幽亭巢鹤 　
　　园居诗　　　　　　　　　　　赵南星
　简懒合穷栖长揖谢时杰旧业东冈陂聊以安吾拙
　林密多鸟音地偏罕书札寒泉时一潄晨葩每独撷
　求仁庶无让大雅贵明哲
　手植园中竹茂密以美好薄无人浇森森就枯槁
　此物昔所爱宁不伤懐抱中情指白水岁暮永相保

　邢州有美酒湜湜圣之流家贫难数取酿法安可求
　山中浊醪熟緑蚁浮新篘对花独斟酌酩酊何暮愁
　蕙草化为茅茅亦化为兰万物更变易谁能测其端
　有所驱并作不得闲荣华以为美顦顇空自怜
　君欲知此事桃花终不言
　仕宦不遭时不如弄羽觞结交不知心不如少年场
　受恩长畏人贫贱何徜徉鲁连差解事二疏亦寻常
　今古擅髙名咄嗟可怜伤
　　晓出西门示友　　　　　　　　王嘉谟
　披褐出西门春星照板屋总辔临清流浙沥来寒瀑
　朝茑被露华明月隐青麓为谋既不遐物芳良可逐
　之子动我叹清修苦幽独
　　归西山　　　　　　　　　　　王嘉谟
　芳树满中逵微云覆幽谷倦归岂无情甘心守独
　明星出东方独自鸣车毂蕃蕃道傍草芳意如相逐
　时命讵有常懐哉美初服愿以顦顇姿巢居向茅屋



　　宿平坡寺　　　　　　　　　　王应遴
　山空径叶深来宿翠微岭苍烟笼数星澹月落孤境
　树根蛩鸣长云间鹊巢冷静磬声中天汉横白影
　　游满井　　　　　　　　　　　袁宏道
　出东门子城古道三五折破石蹶荒丘云是故元碣
　烧栁发柔条卧槎吐红节石沟注涓水寒鉴写空洁
　燕女竞逰罗袜带香雪梅花堆鬋髻波影动文缬
　青山酣逺客新鸟困啼舌红尘来频频可消奔竞热
　　秋日过慈寿寺　　　　　　　　黄　辉
　仁慈蔼墟烟西爽遥来属松门书不扃野径纡晴緑
　秋深下蒲团月影数竿竹茶烟瞑归禽钟响散樵谷
　开士无一言客谭自相宿
　　过蒯通墓闻有作垣于公墓者公梦以责之
　　　　　　　　　　　　　　　　金　
　舌盛亦有时宜秦不宜汉君若觐七雄万户如掇撺
　何为赤帝子大言与为难向使动假齐后劲作何干

　我亦知君才力能倒治乱千载气犹奋不肯让人畔
　　太古洞　　　　　　　　　　　于奕正
　古洞秘秋光幽窈不可拾我欲探其里呼僧列炬入
　蝙蝠触烟惊已坠复飞集直下若眢井虽寒不能湿
　石乳挂四围彷佛百怪立阅厯迷近逺但视光所及
　石鏬伏深潭僧云龙所蛰静听恍有声习习凉飙吸
　心动惊欲还炬短石逾涩触壁苔染身足滑力不给
　一线逗天青黄叶飞正急
　　自题湛园　　　　　　　　　　米万锺
　主人心本湛以湛名其园有时成坐隐为客开青罇
　闲云归竹渚落日深松门登台候山月流辉如晤言
本朝
　　白面将军祠　在井陉东淮阴破赵 时以战死失其姓氏　　申涵光
　兵行竞诡道赵人自愚直逺鬬罢可乗扼险守亦易
　汦水扬赤波草草成空壁将军耻雷同赴死豁胸臆
　姓氏泯无传徒闻貌白晳想当盛赵时埋名效微职



　吁嗟广武君倾心媚雠敌
　　满城范烈女诗　　　　　　　　申涵光
　空谷有贞女妆成下帘慕十四操鸣机流黄对秋月
　窃闻敬姜义余晖照古哲邻人竞铅华声容随烟灭
　绣縀双鸳鸯吴纨色胜雪白镪系红丝一丝千万结
　感郎珍重意百年有适严风吹百草霜落乾坤老
　松栢无根株女萝焉用好从容着嫁衣魂魄今于归
　愿化比翼鸟随尔东西飞死义非死情不用曾相识
　双棺草堂下行人纷雨泣日月吐晶光冶容背面立
　堂前两树花为君起寒色
　　登盘山作　　　　　　　　　　梁清标
　清晓发蓟门盘山近在目引马凭老僧迤逦迷磴曲
　山根乱石横澄泉泻川麓古松势虬蟠春鸟鸣灌木
　窈窕开佛楼僧徒隐石屋下马坐髙岩婉转清音覆
　俯首瞰平原苍莽极遥瞩桃李媚幽溪烟皋布新緑
　天风吹我裳拂拂来芳郁顿令尘虑消良觉素懐足

　　何事慕蓬邱采眞徒仆仆徘徊不能归长啸振林谷
　　　早发栢乡　　　　　　　　　　曹尔堪
　　秣马越江表遨逰梁楚乡千里触风雪还厯赵塞长
　　带星辞逆旅男子志四方寒垧疎古木旷野凝清霜
　　回鞭指孤城睥睨何苍苍原陵不可见遗迹空相望
　　仲冬正惨切饥鸟啼我旁艳歌且停声为奏苦寒行
　　　龙门口诗　　　　　　　　　　李　霨
　　渔阳古幽都坤舆占习坎融结钟瑰竒髙深足旷览
　　双崖豁天开奔流汇重窞鲛宫静渟铁壁时震撼
　　怪石山鬼啼搏攫拟吞啖杂卉丹碧滋纷骇溪毛髧
　　絶谷藂杉枞遐巘簇菡萏
园陵气佳哉荒作肇諴感列岫朝百灵趋走聴颐颔仰睇
　　羣起敬恣探吾岂敢日者宵顿辔垂野星光惨临渊
　　耳潺湲扪舌蹈黯黮踯躅惧顚踣凌兢防刻憯谈虎
　　疑闻腥禁猎久忘醓须臾斗杓移始聴五更紞稍堪
　　召魂魄未暇造恬憺搜愧连朝琐细饱撷揽山灵



　待扬徒归负遗憾蔓词搯胃肠宿习着铅椠逸老
　唯退畊行当问藜糁
　　保定五君咏　　　　　　　　　师若
　　　张光禄罗彦
　光禄精悍姿徳辉出丹穴早栖邓林枝言语能妙絶
　悬丝清类山闗键严如郅徒手遏贼冲所期国犹活
　萧萧易水风恻恻睢阳节
　　　金侍御铉
　侍御金天晶守义自鲠直庐园二十载文府富潘陆
　起草上明光危时仍恸哭西瞻泰山碎北顾燕云黑
　碧井坠银章寸心亦已足
　　　何太守复
　何公昔剖符豺虎由东下致命想三仁行春犹五马
　岂不轻一木所愿支大厦举火向贼营回飙堕战瓦
　迢迢大河北谁似常山者
　　　张进士罗俊

　观政多道气名成在晚年入室攸好徳如宾诚所难
　闻见亦已灭性命岂茍全抵掌塞上图骠骑有其传
　报国眦血下横尸大路间
　　　邵郡丞宗元
　郡丞一老宿由来性情真开口不爱死临危患有身
　当其掌金印髪冲目亦瞋伤心呴燕雀遗恨楦麒麟
　寄言当途者洒血竟何人
　　哭长姊孝廉髙桂妻甲申死难　　刘可书
　父母去我早孤子心易危弟兄共性命两姊赖携持
　疾病无饥渴春秋失岁时自知遭不造不敢比他儿
　仲姊昔云殁孤坟泣路岐严霜摧苦草哀怆伤心脾
　姊于归髙氏良人襟抱竒曳履声华旧结褵家室宜
　骎骎骋逸足行将蹑云逵岂期逢阳九妖氛迷帝畿
　红尘驰万马盘薄郡西陲孤城经百战一夜合长围
　鸡犬失鸣吠屋垣震鼓鼙短兵接雉堞壮士褁疮痍
　姊归与我别声泪杂歔欷念母贾烈妇凛然氷雪姿



　一言许夫死百劝志不移大节光彤史千秋称女师
　吾幸托遗体庸忍玷芳仪誓同城存没庶几全而归
　朂哉勤令徳与子今长辞比我闻兹语仓皇失所期
　焉知此别苦但觉此言悲挥涕再拜谢不能措一词
　姊去城遽陷魂随白练飞洁身无愧怍扵母有光辉
　诸弟年齿穉艰难复乱离空四顾形影黯相依
　回忆十年事椎心执手时蓼莪久已废痛哭鹡鸰诗
　　东安尉陶君才忠烈歌　　　　吴曰刚
　从来志勇士秉性常皎洁家居敦孝友报国期忠烈
　在唐张睢阳英风摧雄杰有宋文丞相劲操踰氷雪
　世逺风已遥谁堪继前哲猗与我
