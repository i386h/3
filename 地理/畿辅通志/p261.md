<!-- { "loadSidebar": true } -->
冯璧  字叔献真定人承安中经义进士调辽濵主簿县余和籴米十万斛散贮民居有腐败则责偿璧白漕司罢之民大恱五年伐蜀充军前捡察招两当溃卒道逢军士所得子女金帛牛马皆夺使归其家军士则决遣之比到两当军民三万余鼓舞迎劳贞佑中改大理丞与台官行闗中劾奏奸赃之尤者十数人自是权贵侧目十月改礼部贠外郎权右司谏应诏言时务所当先者六事以同知集庆军节度使致仕
杨伯雄  字希云藁城人举进士应奉翰林文字海陵执政时时至其第伯雄诺而不往海陵怪问之对曰君子当以礼进附丽奔竞非所贵也迁谏议大夫毎因事献纳士论多之弟伯仁举进士文词典丽世宗尝曰自韩昉后有翟永固今则伯仁而已
王若虚  字从之藁城人承安二年进士累官翰林直学士哀宗走归德明年春崔立以城降羣小附和请立功德碑以都堂命召若虚撰若虚逊辞拒之得免时论称焉
元
赵迪  藁城人以永安军节度使从太祖西征所过秋毫无犯及破正定俘获男女千人诸将欲分取之迪曰是我所按当归我诸将许诺迪乃纵之使各还业子椿龄官正定路转运使
贾居贞  字仲明获鹿人太宗时为行台从事有馈黄金五十两者居贞却之帝旌其至元中丞



相巴延伐宋居贞以佥行省事留鄂多惠政蕲州冦起司空山属县民傅髙亦起兵应居贞平之迁江西行省叅知政事南安李枝发作乱居贞虑将帅出兵扰民请亲征卒纔千人营于城北遣人谕之贼皆散匿比还不戮一人卒后追封定国公
王善  字子善藁城人元初累进副元帅从征河南有功后知中山府事地居冲要善均其劳逸所征或未给辄出家赀代偿民德之卒谥武靖
董俊  字用章藁城人少力田长通书史尤善射穆呼哩率兵南下俊迎降承制拜俊左副元帅升藁城为永安州号匡国军以备武仙俊提孤军屡破仙兵复乗夜入夺正定仙竞走死后围金主于归德金兵夜出薄诸军于水俊以战死追封赵国公传详忠节
董文炳  字彦明俊长子以父任为藁城令有惠政世祖大举伐宋命诸军分三道文炳居左由海道趋临安宋平拜中书左丞世祖北伐命文炳处置中书省枢宻院事无大小悉令咨行至元十五年病卒谥忠献文炳以忠勤为帝倚重帝尝曰朕心文炳所知文炳心惟朕所知故谗间不行
董文蔚  字彦华俊次子兄文炳为藁城令厉精于政家务悉以委之世祖收大理还授文蔚行军千戸南镇邓州丁巳攻襄樊城南据汉江北阻湖水卒不得渡文蔚夜领兵于湖水狭隘之处伐木拔根立于水实以薪草为桥梁顷之即成至晓师悉渡围已合城中大惊文蔚复统拔都军前行拔其外城论功居最中统三年李璮反济南文蔚从兄文炳率大军围之璮就擒论功还卒追封陇西郡伯

董文用  字彦材俊第三子弱冠试词赋中选世祖在潜邸命文用主文书讲说帐中常见许重至元初除西夏中兴等路郎中始至开唐来汉延秦家等渠垦中兴西凉甘肃沙等州之土为水田流民复业者四五万戸累拜御史中丞僧格当国恩宠方盛文用不之附宻奏其奸状迁大司农大徳元年请老卒赠少保
董文忠  字彦诚俊第八子侍世祖潜邸王鹗尝言诗帝问文忠能否对曰臣少读书惟知入孝于亲出忠于君诗非所学也世祖即位以文忠为符寳郎居近宻安图领中书陈十事多忤文忠代对详切帝始允可累迁资徳大夫佥书枢宻院事卒赠司徒
董士选  字舜卿文炳子从父居兵间昼治武事夜读书不辍世祖时拜中书左丞镇浙西成宗即位拜江西左丞剿擒贑州巨盗刘六十寻拜御史中丞卒士选生平以忠义自许性介门生部曲无敢通馈献者
王庆端  善子至元中累迁詹事丞帝亲征纳延庆端以所部从征东之功赞画居多成宗即位论翊戴功累加平章政事
王约  字彦博真定人至元中拜监察御史成宗即位言二十二事皆从之条疏京东利病十事请发米续赈前后存活数十万人谳狱京师多所平反録功特拜刑部尚书仁宗在东宫多所匡正敬礼甚至及即位拜河南行省右丞厘正冒献河汴无主地给复其旧业英宗时致仕居家毎日一至中书省议事又尝奉诏条定国初以来律令名曰大元通制颁行之



郑温  灵寿人宪宗时从征西川四月不解甲史天泽言其功帝曰朕所亲见也赐名伊克巴图中统初讨李坛有功至元中诏统古汉人诸部军万人渡海征躭罗平之又从攻岳州等皆有功累迁至江淮行省叅知政事
赡思  字得之真定人泰定三年征至上都以养亲辞归天厯中召为应奉翰林文字进所著帝王心法文宗称善至元中拜陜西行台御史即上封事十条皆人所不敢言者襄汉流民聚居绍熙府故地至数千戸私开盐井自相部署不法思擒其魁而释其党复上言绍熙土饶利厚若以流戸散还本籍恐为边患宜设官府以抚定之诏即其地置宣抚司除佥浙西肃政廉访司事即按问官之赃罪浙右郡县无敢为贪墨者改浙东以病归卒追封恒山郡侯谥文孝
王守道  字仲履平山人元初为真定主簿史天倪镇真定为府经厯及金恒山公武仙降署为副使守道谓天倪曰是人位居公下意有不平宜先为备未几果为所害及仙反执守道家人以重币诱之守道不顾曰征发调度以复仇卒逐仙去积军功封寿国公谥忠惠
髙鸣  字雄飞真定人以荐为彰徳路总管至元中擢侍御史风纪条章多其裁定毎以敢言为帝所重尝入内值大风雪帝谓御史大夫曰髙学士年老后有大政就问可也其见敬礼如此
王思  字中常获鹿人至元中授翰林待制毎侍读帝命御史大夫中丞太师及学士承咸聴受焉卒封恒山郡公谥文恭
髙源  晋州人事母以孝闻至元时佥江浙提刑按察使劾常州路逹噜噶齐马恕夺民田及他

不法事恕赂阿哈玛特以他事诬源系狱寻免累迁都水监开通惠河置闸七世頼其利后同知湖南道宣慰司事卒于官
贾钧  字符播居贞子拜监察御史仁宗朝叅知政事为政持大体风裁峻整不孑孑钓名誉
李元礼  字庭训真定人元贞元年拜监察御史弹劾无所回挠有建五台山佛寺元礼上疏极谏台臣不敢以闻大德元年侍御史万僧与中丞崔彧不合取前章封之奏彧党元礼大言谤佛帝勅平章穆呼珠等鞫问穆呼珠抗言曰他御史惧不言惟一御史敢言诚可赏也乃罢万僧复元礼职
苏天爵  字伯修真定人由国子生授蓟州判官至顺初擢江南行台监察御史虑囚湖北明于详谳元统元年复官御史四阅月章疏凡四十五上累迁吏部尚书叅议中书省事夙夜谋画须髪尽白充京畿宣抚究民所疾苦察吏之奸贪兴除至七百八十有三事纠劾至九百四十有九人后总兵饶信克复一路六县以病卒于军中天爵为学博而知要身任一代文献之寄讨论讲辨虽老不倦辑国朝名臣事略十五卷文类七十卷所著有滋溪集
明
崔亮  藁城人元末为江浙行省掾归太祖为礼部尚书凡郊庙祭祀朝宾射学校科举之制皆其裁定
马谨  字守礼新乐人宣徳进士擢御史巡按浙江贪猾屏迹厯湖广布政使武岗等贼通广西



蛮为冦谨督兵击之先后破寨十余擒斩甚众景泰中以副都御史巡抚河南谨素廉介杨士竒称之为氷霜铁石成化初命吏部疏先朝大臣操行尤异者谨与焉
张春  正定人正统进士授南京广东道监察御史进士释褐为御史自春始时中官王振用事南刑部尚书齐韶党恶纵恣徽商犯法当死韶受赂不为理春按得实据实劾奏与韶并逮至京商与韶俱伏法诏复春官由是春直声动天下厯官山西佥事转应天府治中致仕
石玠  字邦秀藁城人成化进士擢御史条上边务悉中机宜正德时以兵部侍郎巡视辽东抚谕海西贼老乃留等并谕泰宁三卫受约束修职贡帝玺书嘉劳屡迁戸部尚书廷臣谏南巡跪阙下玠独论救忤切责引疾去卒赠太子少保
石珤  字邦彦与兄玠同举进士选庶吉士授检讨世宗时厯吏部尚书谢请托絶苞苴进少保文渊阁大学士珤清介端亮孜孜奉国以力行王道劝帝又素与张璁桂萼不合遂罢归卒谥文介
张子麟  字符瑞藁城人成化进士授大理寺评事累官至刑部尚书子麟厯事四朝更践中外四十余年在刑部议定诸大狱若宸濠刘瑾朱宁江彬辈相继不轨毅然决断悉抵于法嘉靖初以终养乞归年八十有八卒予祭葬
王宸  正定人弘治进士授吏科给事中勘辽东守臣杀降事察宁夏边储俱却赂执法人惮清严弘治末番僧那卜坚以左道获幸出入禁中宸疏劾之正德初忤逆瑾逮系六月几毙于狱终不为屈迁光禄卿革样米様酒陋例官至应天府尹

梁梦龙  字干吉正定人嘉靖进士为兵科给事中劾吏部尚书李黙改吏科复劾兵部侍郎殷学求南京兵部尚书江东及督漕胡植巡抚孟淮等时论壮之隆庆间巡抚山东是秋河决覆漕艘八百朝议通海运以属梦龙梦龙请以河为正运海为备运且言兼治海防于军事有备已而卒不行万厯五年总督蓟辽保定军务首除镇军疾苦简军实修马政慎择将领厚募间谍累赐勅奬加兵部尚书以修筑黄花镇古北口边墙加太子少保寻録防边功加太保
武金  井陉人嘉靖进士由县令累迁吏部郎严考课杜奔竞铨政肃清擢太常卿有清除马政一疏切中时弊进都御史巡抚郧阳时何黾倡乱滇南震动金发纵指示竟枭逆首上嘉其功赐千金卒于官
贾应春  字东阳正定人嘉靖进士由南阳知县累迁陜西叅政宁羌贼起兵讨平之厯升巡抚总督三边军务冦入延绥率诸将邀击以闻明年总督宣大屡有功应春在镇数载筑边垣万一千八百余丈以花马池闲地二万顷给军屯垦边人赖之晋南京戸部尚书致政归卒赠太子太保
张主敬  正定人万厯进士知长治县以干称擢工部主事升车驾司郎中时上久不立储议并封三王待嫡当国遂奉行之主敬上疏言无嫡立长古所通行未闻有待嫡者疏入不报未几以忧归官终职方郎
傅永淳  灵寿人天启进士授湖广房县令县西南通蜀道贼穴山麓出为剽掠永淳宻悉其人与地突掩捕之一时帖然擢监察御史当三党角立各援官寺为助永淳屡章弹劾党人欲中伤之以



秦中流冦横发羣举永淳按秦永淳慨然曰吾恨不灭此朝食此行正吾志也遂单骑入关人服其忠壮按秦之日疏劾权督玩冦失机党恶欺君数大罪人咸为之咋舌累迁左都御史拜吏部尚书以忤珰乞归卒
梁维基  梦龙孙天启中以荫官厯戸部员外郎监通州仓稽核严明一锱不染升郎中赵南星被逮维基往来周旋或为危之维基曰赵公国之正人乡之君子方以不与清流之祸自愧何避之有珰闻令逻者伺之终无所得擢知南雄府未几以清执忤时归甲申冦变忧愤成疾卒
本朝
