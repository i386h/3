<!-- { "loadSidebar": true } -->
王睿  临颖人宣徳五年任东安县政治寛平人心悦服任满民泣留诏以知州仍治县事卒于官
张需九  英宗初守霸州见食者众置户籍列男女名口督课种畜暇则取簿验之缺者罚不二年民有恒产吏部下其法于诸郡后以忤王振被逮谪戍
汪溥  绩溪人景泰中知蓟州龙池河壅塞久溥莅任河忽自通稼有一本数穗者邻境蝗入蓟即死人比之鲁恭
唐忠  天顺中知密云县为政以便民为先民亦率于教化行俗美时以贤令着闻
陈让  山阳人进士成化初知寳坻县事建文庙筑城垣搏击豪右政令严肃祠名宦
叶淇  山阳人进士成化年以御史知寳坻县事明恺悌吏民悦服累升户部尚书进少保
韩伦  朝邑举人成化间任武清令邻县蝗入境伦祷之径过不害稼
吴贤  仪封人弘治年任三河令捐俸修学教民栽桑种棉三则定役十限征粮民以永赖

舒向  弘治间任顺天通判刚介负气节事所当为虽权势不能屈恵政及民民爱戴之
汪循  正徳初顺天逋判刘瑾擅权循奋然曰是将不利社稷安忍坐视不言三抗疏请裁抑中官言极凯切
张英  京卫指挥使武宗南巡挟一刀囊土数升持谏疏当跸道跪哭谏不允即拔刀自刎或问英囊土何为曰恐污帝庭洒土掩血耳
秦僎  正徳间涿州知州居官清慎秩满迁去民借留不允号攀于道马为不行
周臣  南通州人正徳间由主事谪蓟州同知时徭役无常重为民困臣接籍清审立为定则百姓安之
郭名世  安邑举人正徳初任永清令值流贼残破之后收拾疮痍修举废坠筑土城五里至今赖之
张汝舟  正徳中大城知县值流贼倡乱汝舟率众捍御为贼所伤事闻赠光禄寺丞
申良  字廷贤髙平举人正徳时任良乡令性抗直人不敢干以私恤民节用不阿权贵卒赠光禄卿
孙隆  范县举人嘉靖时任武清令严明刚介权豪畏避
张守忠  嘉靖中知通州巡抚某败绩于邉将驰入州守忠不纳巡抚怒将以军法治五卫军弁守忠驰赴军门曰城门启闭知州实司筦钥若曹何与公当援桴申令再战以图功刍茭不给知州责



也若拥劲旅不申威于境外而徒逞志于卫弁窃为明公不取也巡抚惭而去
王干元  嘉靖中知顺义县持身洁莅官严正督学使王达谓曰民有子弟子产教之正君之谓也
吕焕  嘉靖中保定知县干明敏禁奸保善兴学劝农时称良吏
王业  徐州举人嘉靖时任永清令邑遭水患缓征薄敛请裁重役减寄养马匹多方赈济存活无算
朱凤仪  嘉靖中知密云县劝课农桑均平徭役刑赏得宜奸猾敛迹
王文秀  阆中举人嘉靖间任良乡令干不畏豪强劝农植桑枣奏免沙压税粮民赖其恵
张纶  隆庆中三河知县清丈田畆查核人丁民皆不敢欺隠行公摊法凡经费俱取办焉民不知有供输驿递里甲之扰
孙延长  万厯中知固安县值大雨浑河溢士民争窜匿延长督丁夫负薪伐木日夜修筑水不入城民尸祝之
冯沂  万厯中知东安县平清正人不敢干以私
刘希孔  长治举人万厯初任永清令建长堤五十余里立常平仓行条鞭法清隠垦荒锄凶奬善升绥徳州知州
袁黄  嘉靖进士万厯间知寳坻县尝捐金以偿逋赋讲学造士厯升太常寺卿

杨教  临晋举人万厯年守昌平性严毅淡泊自甘大计考天下清第一
郑之侨  万厯中知文安县严于驭吏笃于爱民每春初修堤先约以髙厚之式亲持竹签验之悯营淀地洼粮重请折征民其利
苏宇庶  万厯中知保定县奨诱善良禁戢豪猾力忤税珰以卫穷民邑人感之
陈廷  万厯中知保定县明仁恕治县五年清白如一日
华衮  湖广大冶举人万厯时任昌平守刚正持大体不畏权势朝觐考天下清第一
焦元卿  髙平举人万厯时任香河令时税珰王虎僭拟台司元卿不屈虎诬奏元卿坐谪士民攀卧载途
王四维  山西河曲人拔贡知涿州慎刚毅有志操天启间有建魏珰生祠四维不奉诏因被谪珰败补邠州知州
张堪  褒城进士天启中任永清令时佥派驿马大为民累堪精心处置省费便公调繁良乡百姓如失慈母
谢升  徳州人由进士除三河令有干局视国如家爱民如子寻调遵化官至大学士
朱巽  吴县监生涿州守秩满士民保留升顺天治中仍掌州事
张满  罗山举人任遵化令以经术莅治里胥有过薄笞示辱辄不胜愧卒于官老穉思之
郭立义  徳平举人知遵化果明敏胥吏无所容诈劝课农桑禾生三穗民歌咏之



刘耀武  辽阳举人任香河令性明决重学校为政务顺民情民爱慕之
赵千之  邹县监生为香河令作兴学校爱养百姓当凶岁赈济有方全活甚众
贾璇  陜西人岁贡生知蓟州讼清政简日延父老问民疾苦有不便者为当道力陈其状厘剔务尽升大同知府
梅国桢  知固安县为政阔畧简易务得民心中官操豚蹄为饷请征债于民国桢曰今日为君了此急牒兵至趣令鬻妻偿贵人债而伪遣人持金买民妻追与偕入民夫妇不知也哀恸死诀中官亦感动毁券而去
李  字干美内乡人知宛平强项执法中官母杀人捕论如法司礼冯保以属江陵江陵曰此令非吾所能禁也召之竟不往李北海云麾将军碑石芜没良乡驿舍辇至邑署名其斋曰古墨风流好客士论多之
冯琨  昆山举人知蓟州爱民课士绰有古风尝办草场得罪权要逮锦衣狱者二守正不挠事卒明
赵贵  知遵化政治恬熙春时劝农单骑诣郊民习而相亲不为辍耒
李琮  武城举人知房山介有为政教兼举擢判大同百姓保留仍摄县事后升保定府同知去之日妇女老稚莫不悲号送者如市
石凤台  阳城人天启乙丑进士崇祯己巳良郷残破凤台自南宫调任抚残黎立官署上疏请蠲

二年赋税十年俵马诏従之
王象云  新城进士崇祯初任永清令敌入攻人无斗志象云命男妇乘城设擂炮木石敌人引去擢御史
李鉴  崇祯中知永清县练乡壮缮瓮城积军需土贼戒不敢犯民赖以安
郭凝鼎  汶上进士崇祯初知遵化残破之后村落空虚士皆短褐不完凝鼎见之欷歔泣下力请赈济邑民以活忤权贵落职民为罢市
常维翰  崇祯中知保定县流贼入畿辅州县官宵遁维翰曰守土之吏义与城存亡寕死敌勿死法乃率众固守事定升东平知州
史应聘  崇祯中知寳坻县时流寇充斥鼓属兵民上下一心邑境安堵
髙承埏  崇祯中知寳坻县恵敏干深得民心有保障功
沈域  崇祯中知漷县料理城守举动安详巡方董怪而问之曰斗大孤城何恃而不恐域従容拱手曰以身殉之城卒无恙
王钥  崇祯中知文安县勤敏果毅十一年闻警率绅士死守七昼夜援絶城陷与主簿安衡典史汤国纪训导郭养性皆死之钥赠太仆寺少卿
党还醇  三原人令良乡吏事精敏尤留心于干掫厉兵坚守力竭援絶死兵退士民觅得其尸气勃勃如生典史史之谏教谕安之逵训导李廷表驿丞扬其礼偕死节



髙维岱  昌邑贡生崇祯时任永清令仅旬余贼至城陷岱死之合家遇难
赵一桂  崇祯末以省祭官署昌平州吏目甲申三月庄烈帝后既殉社稷梓宫暴露伪符下州令葬时州无正官库藏如洗一桂与监生白绅庠生孙繁祉守备王政行及义士刘汝朴王汝朴徐魁李某邓科赵永健刘应元杨道等各倾资产得钱三百五十千启田妃圹宫奉安帝后以妃椁为帝椁出募西山口居民担筐舁土筑塜修垣复率乡耆奠祭悲号声震陵谷
本朝
孙光祚  范县人举人顺治元年知保定县持躬洁视民如子值水灾光祚力请开长平仓赈济民赖以苏
秦世正  沈阳人贡士顺治三年知文安县清审絶户额数有亏详请豁除民感其徳
郭皇畿  山东人进士顺治三年知遵化县以拨补地亩民多惊怖皇畿遍示晓谕许以熟者认种荒者徐垦人心大安
刘汉杰  辽阳人贡生顺治五年知遵化县缘拨补事民之黠者诬杰并连遵民杰毅然曰拨补由官与民何与谳者卒致黠者于法民至今颂徳
范荩  字葵白洛阳人顺治年知遵化县性慈恵操行洁为政不务张弛而条理自若以拨补
被劾士民请留奉
旨还职又以邻邑迯人波累解任士民惜之
陆光旭  平湖人进士顺治九年知保定县癸巳大水决堤继以大疫请蠲外复捐俸作糜以赈署

中食或不给擢御史复请免霸文保三州县荒地钱粮转冀南道闻保定复罹决堤之厄遣使赍金分给穷民保人立祠祀之并勒石以纪其徳焉
韩文  富平人举人顺治十年知文安县岁大祲捐俸备糜粥哺饥者民赖以活至今感颂
成王臣  河内人举人康熙二年知三河县临事果决莅任三年不差一役讼令自拘随至即讯鞫之无不悦服
崔启元  奉天人举人康熙十一年知文安县风裁严肃裁决如流盐枭犯境率兵亲剿长子为贼所害士民悼之
靳让  尉氏人康熙丙辰进士由御史出知通州厘剔奸弊加意学校士民戴之厯升浙江学使
祖延泰  奉天人知霸州旧例凡坛庙大役兵弁支米及解部贴费俱派民间杂费多于正额延泰
尽为革除
大兵北征州应出骡车等军需延泰捐已资措办不以
烦民民至今
懐之祀名宦
刘徳弘  开原人知涿州性仁慈而才敏赡案无留牍狱鲜滞囚康熙三十一年祀名宦
潘永图  字慎庵金坛人进士知蓟州执法严明有犯者贿当道干请焚其函槩置于法
何讷  字铭三昆山人进士知保定县戊辰县苦水潦讷昼夜胼胝为筑堤捍灾尝中夜看视堤工马惊堕水溺几死父老为之感泣邑赋多逋欠讷以羡耗代民正供民徳之
陶弘才  会稽人任东安县典史壮勇娴武艺顺治五年妖贼刘东坡寇东安时邑令诣城弘才



率军三百余出城奋击斩获甚众再战中妖术为贼所执犹夺刀杀贼数人自刭死
苏就大  交河人厯任大城饶阳元氏训导讲学穷理教士务敦实行所至文风蔚兴着有麟经传意行世
永平府
汉
李广  陇西成纪人秦将李信之后家世受射拜右北平太守敌人畏之号曰飞将军广出猎见草中石以为虎而射之中石没镞视之石也广得赏赐辄分其麾下为二千石四十余年家无余财终不言家产事
路博徳  平州人武帝时为右北平太守従骠骑将军兴城至梼余山斩首二千八百级封符离侯
赵苞  字威豪武城人为辽西太守名振邉俗遣使迎母及妻子道经柳城为鲜卑所刼质以击郡苞悲号谓母曰为子无状不图为母祸母遥谓曰人各有命无亏忠义遂遇害事平封苞为侯苞曰食禄而迯难非忠也杀母以全义非孝也何面目立于天地遂呕血而死
南北朝
于天恩  代郡人熙平间任辽西太守为政和平百姓懐之
唐

田仁  长安人永中为平州刺史岁旱自暴以祈雨雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申君常在兮不患贫
元
刘徳温  大徳中永平路总管时兵革之余野无居民徳温为政朞年户口倍增
左阔  良乡人泰定五年授昌黎知县兴学校薄徭赋老稚感思之
孙明  大寜路人至正初知滦州事人和政清捐俸倡修学宫士论称之
周宏  字希道迁安人至正间知昌黎程思中作乱宏率民拒守城陷被执不屈死
明
