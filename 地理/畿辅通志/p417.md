<!-- { "loadSidebar": true } -->
　尝语众曰吾战争二十余年杀人多矣死者寜无寃
　滥自今非对垒不复杀人汝曹记吾言自是卒践其
　言或遇他将欲有所杀者亦曲为劝谕务全活之降
　人亲属散落他所则百方购求必得而后已或有求
　于我亦未尝不与也尝释家中驱口数千出为良民
　张甫牛显伊喇仲格皆与公雠敌既没其妻子流离
　无所托公求得之皆厚加存恤军兴以来贫人或有
　所假贷势家出子钱要利如羊生羔岁輙倍之徃徃
　卖田宅鬻妻子不能偿公与真定史侯奏乞民间子
　钱至倍而止不得展转滋孕朝廷从之遂立为定制
　性喜宾客闲暇輙延引士大夫与之言笑谈论终日
　不倦岁时赡给或随其器能任使之汴京下宝货山
　积公一无所顾而首取金朝实録并秘府图书又访

　求乡曲耆德得户部尚书髙公都转运使李公特
　立等十余家载之以归其英鉴伟识度越侪辈逺矣
　公夫人四李氏靖氏毛氏马氏男十二人福寿基
　明山松山道皆蚤卒畧嗣公职夫人马氏之子
　也彦规范正庆毅皆登显秩女十人
　皆配令族至元十年春畧请于朝得谥曰武康仍
　降翰林院定撰碑石文字臣盘当笔谨按行状叙
　其行实而繋以铭
　铭曰乾坤凝冱氷霜辰蛟虬泥蟠欝不伸潜阳升腾
　水波援鬐鬛轩舞生风云桓桓蔡公资禀异知勇兼
　全负英气由来天意不虚生圣运昌期适相契被囚
　不屈紫荆山敌将义释嘉严颜九重新恩复旧职旌
　斾还临燕赵间抑强扶弱诛贪戾三十余城承节制
　渐销兵甲事农桑城郭熙熙太平治既平河朔逾河
　防攻睢破蔡俘汴梁河南已定指吴楚渡淮浮汉凌
　大江破邑拔城知几处斩将搴旗寜复数收功百战



　未足多戒杀活人深可慕公之阴德如山丘哀荣终
　始封公侯铭诗彪炳镌珠球子孙世袭传千秋
　　唐帝庙碑　　　　　　　　　　郝　经
　道本于皇成于帝降于王终于伯歴数之运帝王
　之统纪在焉孔子赞易自伏羲而上黄帝以下不论
　曰黄帝尧舜垂衣裳而天下化盖取诸乾坤言生民
　之道至尧而俊大备始并乾坤而为三则尧为皇之
　终及其定书断自尧典髙辛以上不论则尧为帝之
　首于是帝尧上兼皇帝下冠王伯独出乎震而其巍
　巍如天也故扬雄谓法始乎伏羲而成乎尧匪伏匪
　尧礼义悄悄盖三皇以来少昊颛顼非不神圣而尧
　之在位相舜者二十有八载以圣相圣久于其道天
　下化成治歴象以成天平水土以成地教人伦以成
　人赏均刑法以成典去凶庸善以成政然后以天下
　授舜以德为位公天下之端自是始而命之以中以
　传心法以道为统立民之极亦自是始故为帝者之

　宗一降而王又降而伯而后德衰故德莫盛于帝帝
　莫盛于尧宜乎配天而食也自三代以来载在祀典
　世封其后以崇明祀后世帝王其德弗逮于王有愧
　于伯而兼皇帝之号徃徃崇饰淫祀以为大祀而帝
　之祀阙然不举汉氏或以为帝尧之苗裔而庙不及
　焉则亦忘其祖矣唐髙祖以内禅法尧号为神尧称
　其代曰唐而亦未尝享于帝立庙乃推皋陶老子为
　帝以本所出则亦虚其号矣于是唐尧之祀忽诸德
　之不逮而神乏祖矣近世唯平阳故帝都有庙存焉
　中山之永平帝之所生故有庙焉而今则弗存按地
　志伊祁山尧母所居葬于庆都曰庆都陵又曰望都
　山望都尧母之名也故以名山今永平之西水出伊
　祁口越蒲阴为祁水而州曰祁永平之南有故城曰
　尧有庙有碑言尧生于此其东有县曰庆都而西有
　县曰唐有碑言尧初封唐县其故国也有水出于常
　山之西北曰唐东合于祁以是征之盖尧生于此始



　受封焉其母殂落葬之于此及其为帝则都平阳国
　家不以为命禩帝王不躬亲致享国人与逺迩遗民
　不忘其德歴数千百年有能各即所居庙而享之则
　其德在人之深者可见也顺德路属县唐山之巅亦
　有庙焉岁久颓毁今郡牧葺理更新请碑其事故援
　李唐张谓虞帝庙例题曰唐帝庙而不名且赞帝德
　而为之诗庶几居人识载之遗音知为唐尧氏之
　民焉其诗曰唐山苍苍唐水汤汤帝德是昌纂于有
　皇唐哉皇哉帝道光哉乃圣乃神莫不具来相于有
　虞股肱良哉谟明弼谐庶事康哉于戏前王其能忘
　哉载剪茅茨载筑土阶尊酒簋贰曰蒸尝哉享于有
　诚曰馨香哉曰雨曰旸帝德惟常哉民无殃哉神鉴
　无方哉
　　大兴府学孔子庙碑　　　　　　马祖常
　昔我太祖皇帝受命造邦金人逊于汴太祖即以全
　燕开大藩府制临中夏维时已有定都之志矣故太

　宗皇帝首诏国子通华言乃俾贵臣子弟十八人先
　入就学城新刳于兵学官摄于老氏之徒迨世祖皇
　帝教命下始正儒师复学官庙事孔子归壖垣四侵
　地勒石具文作新士子至元二十四年既城今都立
　国子学位于国左又因故庙为京学京师杂五方俗
　尹治日不给庙之墙屋弊坏将压以毁讲习之堂粗
　完泰定三年今大尹曹侯上视庙貌祠位皆不如制
　割稍入为寮宷倡然后大家富人合赀以聚财施施
　于于咸乐相成建两庑五十有二楹缔构涂饰工良
　物办象从祀诸贤百有五人妥灵惟肖威仪有容又
　恳请于朝得廪饩弟子员百人受学于师复其身不
　劳以事于是天下首善之教兴焉庙肇自唐咸通中
　至辽金燕为都邑故尝用天子学制选举升造与南
　国角立亦一时之盛也太宗皇帝当云雷经纶之世
　圣训谆切以德赏喻父师以槚楚惩子弟饥焉粟肉
　渴焉酒醴力焉仆役恩义甚备其养贤劝善之诚固



　已髙出于百王之上矣世祖皇帝立极作则人文昭
　明登用儒臣躬亲讲学故当时勲贤之裔以及宿卫
　之臣罔不以揖让爼豆之为懿颛昬庸之为耻也
　而三代国学党序遂庠家塾之等秩然罗列于上下
　才学经术用世之士踵武而出暨仁宗皇帝宾兴大
　比四方举进士凡登贤书名礼部者京师屡倍于
　外郡非列圣仁涵义揉百年之礼乐文物推而致之
　欤燕自虞夏为武卫之服召公之化尚矣昭王筑台
　以徕贤士邹衍乐毅剧辛至有称于世韩婴以诗易
　为一家师孔颖达博综五经卓然庶几醇儒今多士
　游歌在庭枢衣在庙将见鲁邹之美矣若婴颖达宜
　所不道矧衍毅辛之徒哉夫儒者之学诗书六艺之
　文以至施天下之道无有二也后世教不明家异人
　殊各溺于所习以相诋訾由上之教无以一之嗟夫
　古者小学大学之师弟子之传皆本于道德仁义之
　实者于诗书六艺之文非有教有授则不敢以传也

　传焉而厖杂不经则上有刑也是故风淳而气同由
　上之教有以一之也而王国多士逢文明之肄业
　有学学有师春秋祀其先圣先师者又有庙有位入
　有食以处出有贵于众所以报称列圣教化之德而
　应贤侯承宣之志者必冠而起矣提举学事崔居中
　教授贾良弼正张祯禄司视以状请曰庙之事成前
　尹马思忽实能始之今尹曹伟实能终之经歴王孝
　祖薛让警巡监院乌徳美使李权且能考工于下余
　既为言正兖郕沂邹四公配食东乡位其来请遂为
　铭诗不辞诗曰皇元有赫奄受大国于月之于日
　之域京邑翼翼莫不来极予诞敷文德新都有嵯辟
　雍峩峩弁之瑳济尔象牺鍧尔歌新宫则那旧
　庙如之何皇帝在御百度咸若海输维柟河浮厥柏
　是寻是斵虞庠岳岳式光我上国元圣仪仪元紞龙
　衣衎我先师既右享之采芹于池荐此明牺用介我
　蕃厘蕃厘伊何彼美多士克明克类克谅厥事以登



　膴仕以媚于天子有铿华锺路鼓逢逢言燕于公有
　翼有颙多士既同天府是庸维曹侯之功曹侯誾誾
　乃承乃宣御剧乃专虞庠连连王氏安安祗国维贤
　天子万年
　　国子学先圣庙碑　　　　　　　程巨夫
　皇庆二年春皇帝若曰我元膺百圣之统建万民之
　极诞受厥命作之君师世祖混一区宇亟修文教成
　宗建学庙武宗追尊孔子所以崇化育材也朕纂丕
　图监前人成宪期底于治可树碑于庙诃臣文之臣
　巨夫拜手稽首奉诏言曰臣闻邃古之初惟民生厚
　风气渐靡圣人忧之越有庠序学校之制天下之治
　胥此出焉中统二年以儒臣许衡为国子祭酒选朝
　臣子弟充弟子员至元四年作都城画地宫城之东
　为庙学基廿四年备置监学官元贞元年诏立先圣
　庙久未集大德三年春丞相臣哈喇哈逊达尔罕大
　惧无以祗德意乃身任之饬五材鸠众工责成工部

　郎中臣贾驯心计指授晨夕匪懈工师用劝十年秋
　庙成谋树国子学御史台臣复以为请制可至大元
　年冬学成庙度地顷之半殿四阿崇尺六十有五广
　倍之深视崇之尺加十焉配享有位从祀有列重门
　修廊斋庐庖库为楹四百七十有八学在庙西地逊
　于庙者十之二中国子监东西六馆自堂徂门环列
　鳞比通教养之区为间百六十有七制加孔子大成
　之号祀以太牢赞释奠雅乐江南复户四十之春
　秋二祀先期必命大臣摄事皇帝御极升先儒周敦
　颐程颢程颐司马光张载邵雍朱熹张栻吕祖谦许
　衡从祀置弟子员三百进庶民子弟之俊秀相观而
　善业精行成者岁举从政又诏天下三岁一大比兴
　贤能于是崇宇升陛陈器服冕圣师巍然如在其上
　教有业息有居亲师乐友诸生各安其学咸曰大哉
　天子之仁至哉相臣之贤工曹之勤其知政治之本
　原矣臣窃谓天地至神非风雨霜露罔成其功斯道



　至大非圣君贤相罔致其化人性至善非诗书礼乐
　罔就其器列圣相承谓天下可以武定不可以武治
　所以尊夫子建辟雍复科举诚欲人人被服儒行为
　天下国家用耳然则黎民于变时雍顾不在兹乎于
　戏隆哉臣巨夫谨拜手稽首而献颂曰皇元受命诞
　惟作京以抚万邦既讫武功载修文教登其俊良于
　穆宣圣垂范罔极首尊而彰曰尔胄子弗典于学曷
　风四方学以聚之廪之饩之日就月将大德嗣服乃
　建孔庙乃经辟雍考制程材审时相宜遹成厥功辟
　雍洋洋冕服皇皇羣士景从圣道既明涣号既加我
　皇御天执道之中轨物牖民翼翼干干帝学益庶
　政惟和我化用宣跻祀儒师宾兴羣材丕绍厥先相
　古盛时吁谟逺猷罔不由贤天锡皇祖神圣文武以
　有万国威何不加令何不行何求不获惟学是务惟
　材是育下民允廸越厥左右咸有一德以厪乃辟惟
　帝时宪惟臣克念济济茂硕礼明乐备永作神主播

　颂无斁
　　真定路宣圣庙碑　　　　　　富珠哩翀
　初镇州置真定路以中山冀晋赵深蠡府一州五土
　地人民奉我睿宗仁圣景襄皇帝显懿庄圣皇后汤
　沐首务立学养士当是时也世祖圣德神功文武皇
　帝渊潜朔庭闻镇之学缓未即叙龙集丁未勅有司
　勿怠其事于是以金粟冈庙址崇殿庑辟黉舎太原
　元好问有记越十有四年庚申世皇即祚都燕统一
　八表置宪肃郡府镇宪为诸道之冠庠序阙畧必宪
　人府人胥议兴治至元暨今虽屡加葺犹有未备至
　顺辛未宪暨府议倡集楮币三万市物佣工募役自
　殿之庑自庑之门新其屋楹三十有二栋宇轩楯拱
