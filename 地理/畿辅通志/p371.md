<!-- { "loadSidebar": true } -->
　知撤敝庐创甲第矜贵富病先世之微不肯道而翁
　之堂府君能葺之伯修能求记之翁之书先生能加
　多府君又益增之伯修之购求方始不茀能守也非
　有以将之能若是乎府君葺堂不敢有加以求胜前
　人伯修有屋京师真定皆不敢求记独惓惓是区区



　之三楹者又可以为薄俗警矣抑苏氏虽世为学独
　威如先生有著述伯修著述益富岂闻祖风而兴耶
　然予闻自先生至伯修三世皆一子惟其能教故悉
　克自树立今伯修亦一子阿琐甫而颖可就傅
　伯修能绳先生义方以造之则堂暨书之传邈乎未
　可槩也是为记伯修名天爵今以翰林修撰拜南行
　台监察御史云至顺二年十二月卄六日大都宋本
　记
　　顺州仪门记　　　　　　　　　元明善
　春秋左氏传曰新作南门不书非公命也非也兴作
　必书然合礼不书书皆贬也南门葢鲁君之皋门也
　新作者改旧剏建之谓必当礼而不书不然则左氏
　之诬也诸侯三门皋门应门路门今之州凖古伯子
　男之国作仪门礼也春秋合礼不书作仪门此何以
　书喜制备而从民志且非爽于春秋之旨也制备而
　从民志者何温榆水之阳有古城焉曰顺以州隶大

　都路地沃而民淳自国家罢兵百年涵濡抚育生殖
　日繁蔚为饶郡郡城据亢爽地而四下郡廨特当其
　最髙故有仪门今其址尚存郡之人咸以不屋于其
　上为耻屋焉则鼓钟于斯悬令布政于斯有以雄其
　州而耸民聴观矣至大四年知州事梁君彦义始来
　明年百废次第举民用大和民曰吾无讼以挠州吾
　税赋以时足使君甚仁不生事害我使君召役吾必
　乐趋于是梁君知其民之可用也乃谋诸监郡某将
　建岑楼于址佥曰休哉惟时请割俸金以倡俄而州
　人故中书右丞曹公之家今枢密副使石公及诸名
　士或写之材或予钱米民皆子趋以献工役肇事于
　皇庆元年秋七月毕工于二年夏六月规制端大轮
　奂丹艧欻若天成登其上而望北则红螺峻极虽五
　十里外若接阑槛东北曰黍谷则邹衍吹律之山也
　潮潞二水于白溆经城东而南注吴船来集通元
　桥下其西南则天都霄汉觚棱金爵隐然郁葱佳气



　之间羣情大悦于是郡制备矣民志从矣则又曰是
　不可不着兴建之岁月也乃托右丞之子太保长史
　伟求余文余太史也凡书必稽诸典礼遂为据经而
　述之俾知今之州凖古诸侯之国不为不重兴作制
　备而从民志也则太史喜为之书茍不足乎是而要
　名剿民者为春秋之所贬君子慎诸



钦定四库全书
　畿辅通志卷九十八
　　记
　明
　　永平府城楼记　　　　　　　　陈　循
　京师之东有永平府盖孤竹国也为禹贡冀州之地
　舜分十二州隶于幽至秦为辽西郡汉属右北平魏
　为卢龙郡元为永平路国朝始改路为府置永平卫
　戍守府故有城筑土而已洪武四年指挥费愚廓其
　东而大之周围至九里十三步其形势则东表碣石
　西界滦河大海在其南羣山限其北山之外为朔漠
　之地城有四门东曰髙明南曰得胜西曰镇平北曰
　拱辰门上有楼傍有雉堞相属而于城之东南暨北
　三最髙处又各为楼以望烽火名之曰望髙楼太宗
　文皇帝建北京以其畿内东藩为重镇襟喉之地朝
　鲜诸番朝贡必由之路乃増置卢龙东胜左卫卫所



　以控制守御乎一方者严矣近岁朝廷虑典兵者乆
　则生懈徃徃简命大臣之刚者俾总其事且典其
　机焉圣天子践祚之初都察院右佥都御史麻城邹
　公来学实以提督军务巡抚是邦既徧阅关隘悉设
　险固戍守以防外患顾视永平城楼颓毁俱尽无以
　壮观内服威视逺方岁屡登人用咸给乃聚工材
　悉仍其旧而重建之赞襄之者则总兵官都督佥事
　宗胜左参将都指挥佥事胡庸暨都指挥佥事罗政
　永平府知府张茂盖经始于景泰二年秋七月十六
　日而落成于是年之十月十五日文武勤于奉公故
　用虽费而不以为侈军民乐于趋事故成虽速而不
　以为劳以为不可以不记其成之岁月乃介翰林庶
　吉士刘宣来请文书于石且以彰邹公之美焉宣予
　同郡人尝自永平戍举进士固予所爱重者而邹宗
　二公又都宪总戎之贤者也故不辞而书以归之
　　宋文丞相祠堂记　　　　　　　罗　伦

　为臣死忠为子死孝一也可以动天地可以感鬼神
　可以贯日月可以孚木石可以正万世之人心立万
　世之天常孟子曰我善养吾浩然之气以塞乎天地
　之间夫杀身成仁舍生取义非浩然塞乎天地之间
　者能与于斯乎若宋丞相信国文公是己公名天祥
　甫弱冠奉廷对陈君道之大本经世之急务文思神
　发万言立就可谓天下之大才矣董宋臣主和议公
　上章乞斩之吕师元偃蹇傲命公又上章乞斩之贾
　似道误国要君公当制以义裁之勤王诏下重臣宿
　将缩颈骇汗公提孤兵独徃当之元次皋亭三宫震
　动宰相遯荒挺身独徃就之可谓天下之大勇矣夫
　慷慨就义决死生于一旦中人犹或能也若歴履万
　死其执弥坚其志弥厉非仁者其能乎方公之出使
　诋大酋骂逆贼当死脱京口走真州如扬州趋髙邮
　抵太通州苗再成逐之李庭芝疑之外迫于祸患内
　煎于饥馑无日而不当死然后遵海道涉鲸波归立



　二主开督南劔败绩于空坑仰药于潮阳絶粒于南
　安当死歴万死而不死卒之就囚燕狱从容南向而
　后死震动天地照耀万世可谓天下之大忠矣夫公
　之忠诚能堕空山之石能通七里之神能作广陵之
　风雨能起逺方仇敌之敬悚而不能免贾似道之沮
　黄万石之疾李庭芝之疑陈宜中张世杰之忌何也
　苏子曰其所能者天也其不能者人也其斯之谓与
　宋之亡也死国者多矣陆秀夫张世杰死于海李芾
　死于潭赵昻发死于池姚訔死于常赵世赏死于洪
　先君武冈公开礼死于吉安公制服哭祭之督府行
　在死者不可胜数虽然死矣未有如公之出万死而
　后死也子之去箕子之囚龙逢比干之谏伯夷叔
　齐之饥诸葛武侯之鞠躬尽瘁备于公一身矣自古
　亡国之臣未有如公之烈也收宋三百年养士之功
　立千万载为臣之极不在于公乎非仁者之勇浩然
　而塞乎天地之间者乎公去今二百年顺天祠公于

　学宫乡郡祠公于城南公之子孙祠公于富田富田
　之祠元季兵变为横民所夺龙鳯间佥事李公饮氷
　复之正统间知府陈公本深继之景泰间都宪韩公
　雍奏加谥号録用子孙今上成化二年佥宪李公龄
　来掌学事以公九世孙继宗入学俾公乡人周丕宪
　割田赡之是皆有功于名敎可书故书之以诏万世
　之为人臣者
　　游梁氏园记　　　　　　　　　刘定之
　梁氏园在今京师西南五六里其外有旧城旧城者
　唐藩镇辽金别都之城也元迁都稍东于是旧城东
　半遂入于朝市间全无迹可见而西半犹存号为萧
　太后城即梁氏园所在也萧太后者辽后皆以萧为
　姓有子为帝则太后别居宫城统部属故其亡也末
　帝惇之妻犹得独存称太后以至其国踰年乃灭也
　或谓此虽辽金都城而非唐藩镇城不然也唐时此
　为范阳藩镇安史反后改名卢龙而所治幽州蓟县



　不改今移蓟以名州移卢龙以名卫各去此数百里
　其实唐之卢龙与蓟在此也恶得谓非唐藩镇旧城
　乎辽金不因藩镇以为都而曷因乎稽诸史志辽金
　又曷尝创建都城乎其城仅存土尔甓皆为人取去
　今取犹未已其土皆正黄土人取之和煤炭以烧亦
　有即之作墓者以其犹髙坚也予徃游之日去清明
　节未乆插棘挂纸近逺在目嗟乎昔之在此地者以
　臣叛主弃徳尚力自唐中叶迄元季世七百年矣小
　而拱豕伏大而虎吞龙亢孰得窥之哉天旋地转
　时移事改而懦夫竖子持畚锸以劚甓掘土焉就其
　构楼橹立麾盖喑呜叱咤之故处而葬埋哭泣引绋
　掩袂焉因其颓垣隳墉而増髙补缺以障朔风延夕
　晖艺羣芳于是吾侪得以息朝署之迹摅林野之兴
　焉俛仰古今感慨多矣可以自幸夫圣明之不易遭
　也是日园中牡丹皆半谢盖京师气侯牡丹开于谷
　雨后于候为鸣鸠拂其羽戴胜降于桑之间予徃乃

　立夏初故已过也同游者柯学士孟时相约携具皆
　甚俭园有龙槐共酌其下而归去时风埃中道憩
　一寺正统中大监僧寳所建非数万金不能成僧寳
　没于土木有像在寺归时风止过太宗潜龙时所建
　天王寺其规制视前寺仅三之一云
　　重修豫让桥记　　　　　　　　倪　谦
　距赵城南几十里水自东山来横亘于道古有桥架
　水上以济行旅即战国义士豫让死所也代乆倾圮
　于水裹足经是者咸病焉知县事吴桥何君友闻于
　正统辛酉由进士出宰于斯兴踣起废有为有守岁
　甲子秋八月尝出按行至水涘爰仰遗烈惕然懐感
　乃说驾召谕父老曰若知夫豫让之所以义乎昔臣
　事智伯感其国士之遇及智伯为赵襄子所灭壤地
　三分家无噍类而让以死报之挟匕首入其宫中涂
　厕以冀得志于襄子也至被觉获幸得释又漆身变
　容吞炭变音违妻拒友必欲成其志去伏于此桥下



　俟襄子出而图之复被觉获竟斩其空衣而死屡仆
　屡起畧不少变虽未得扼其喉揕其胷而一念之加
　于襄子者固已尽矣此其义何如也让既死于此桥
　其灵爽将不亦依于此桥乎今颓缺断壊民病于涉
　无让犹将举焉矧有让之烈乎昔南国爱甘棠不忍
　伐以召伯生憩于此故也则夫死于此者能不加爱
　而忍视其废乎大义耿耿诚足为委质事人之法吾
　将表其迹以风厉吾民尔谓何若父老咸稽颡曰诺
　于是首捐俸资裒舆情所乐助计得钱若干缗乃募
　工甃桥以石中劵水窦上隆旁杀广二丈长倍之髙
　一丈五尺为祠堂桥西以妥其灵费不在官役罔及
　民踰月功以成告是年冬君朝京师过予家属记
　其事予以君斯举得三善焉夫追复古迹俾前人之
　遗烈以彰义之发也俾行旅之济涉以便惠之及也
　俾斯民之趋向以劝仁之推也一举三善其可谓能
　知为政不有过于郑侨也欤代之理人者非法令所

　急不皆加之意君独急法令所缓若此非贤而有才
　殆将有不暇也君在壬戌癸亥岁尝修建中镇伏羲
　娲皇三庙又尝修宣圣庙以暨城墉坛墠罔不完固
　其规画率类此务民义敬鬼神君有之矣因并记之
　以告于后之人
　　宣府镇城记　　　　　　　　　罗亨信
　宣府古幽州属地秦上谷郡元宣徳府星野当析木
　之次入尾一度壤土沃衍四山明秀洋河经其南栁
　川出其北古今推为巨镇恒宿重兵以控御边陲大
　祖膺命电扫地既入于职方谓濒漠野尽徙其民入
　居内郡乃为旷墟洪武初岁发兵营屯二十五年壬
　申始立宣府前左右三卫遣将率兵镇之癸酉又命
　谷王来治焉捍外卫内之意益严矣旧城狭隘不足
　以居士卒甲戌展筑土城方二十有四里辟七门以
　通耕牧东曰定安西曰泰新南曰昌平曰宣徳曰承
　安北曰广灵曰髙逺岁次己夘太宗举靖难之师王



