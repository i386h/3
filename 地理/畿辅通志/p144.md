<!-- { "loadSidebar": true } -->
　　　络不通一旦雨水聚汇则横溢而出共受其浸
　　　夫王政之大者莫如尽力沟洫直隶沃野千里
　　　川流百道而霖雨偶多则平陆行舟此无沟洫
　　　之故也　贤王开疏四河以着明效因以风示
　　　有位欲其则效奉行凡各属所有古渎旧港因
　　　势乗便酌量开通其过沟洫逺矣近泊者导之

　　　入泊近河者导之入河近淀者导之入淀委曲
　　　贯通流而不窒则潦水各有所归何至弥漫为
　　　害留心民瘼者幸加之意焉
　京东诸水不于天津归海故自别为一局其经流之
　　大者莫如滦余若石河汤河洋河潮河清水河陡
　　河皆独行赴海其它枝津别派附巨川而朝宗者
　　数十百道详己见于山川矣不复具列取其曾经
　　修浚有闗民生利病者着于篇
　蓟运河　一名潮河乃沙河沽河泃河淋河黄颁诸
　　水之会流也寳坻县志潮河在县东二十里自三
　　河县流入至县东北三岔口与泃河及蓟州之沽
　　河会流曰运粮河一名白龙港又东南至县东九
　　十里名丰台河亦名懐襄河共南流过梁城所芦
　　台抵[北塘]口入海又考蓟运河源出迁安县三台
　　营会遵化诸山泉之水俗名沙河径遵化州城南
　　西南流至张七各庄折向西流径水门口汤泉自



　　西北来入之又西南入蓟州东界淋河合兴龙口
　　之水自北来会焉又西南至南河庄蓟州北山诸
　　泉水来入之径城南五里桥迤逦西南流径上仓
　　折向南流至下仓折向西流至嘴头村泃河合周
　　村黄颁等河自西北来会之至白龙港入寳坻县
　　界淤泥河自西南来入之折向东南流径新安镇
　　至小河口小泉河合蓝泉水自北来入之径曹家
　　口头折而南至于家口头迤逦西南流至大沽庄
　　复折而东南至王家庄又折而西径长亭店复折
　　而南径八门城迤逦东南流至盛家庄还乡河北
　　支自东北来会又东南至[江潢口]还乡河南支自
　　东北来入之径梁城所北分流环城仍合于城南
　　又东南径芦台军粮城会天津新河入海
　　　统按蓟运河源髙派繁河形曲折每泛发涨溢
　　　溃决堤岸淹没田庐而寳坻地势最下受害尤
　　　剧雍正四年　怡贤亲王奏请筑堤起自三河

　　　县之料马庄迄于寳坻县之[江潢口]长一百八
　　　十余里屹然髙厚居民以为保障焉又以堤内
　　　地洼西北一帯村庄雨潦停积毎妨耕稼委旧
　　　令程璇相度于鲁沽庄建石闸一座长亭庄建
　　　涵洞一座又于张头窝建涵洞一座潮汐通流
　　　民间得以汲饮兼资灌溉雨水过多则泄而出
　　　之从此寳坻永离昏垫比年丰稔称畿东乐国
　　　矣
　还乡河　即浭水亦名环香河源出迁安县泉庄黄
　　山之麓一泉涌出汇为方塘澄碧中喷珠累累西
　　流成河水势甚驶至岩儿口入丰润之东北界又
　　西径五峰头至韩家厓头迤逦西南流至洼答村
　　折而南径东马庄又折而西径丰润城北迤逦西
　　南流至张官屯入玉田县之东南界又西南至蛮
　　子营沙流河自北来入之径鸦鸿桥至运河头复
　　折而南自此河身顿狭斗折蛇行至赵官屯分为



　　二股一西南流径橡子庄牛见头至盛家庄入蓟
　　运河一南流径九丈窝丰台镇至[江潢口]入蓟运
　　河方舆纪要浭水一名还乡河或谓之云浭水燕
　　山丛谈凡水皆自西而东此水独西俗谓之还乡
　　河水利备考明初用遮洋舡从直沽出海转饷蓟
　　州天顺二年开直沽河岁乆复湮嘉靖四十五年
　　诏浚丰润县还乡河转运太平等寨军饷于北齐
　　庄张官屯鸦鸿桥特设三闸以潴水焉按还乡河
　　源非甚巨但近自北山而下夏秋雨集诸山水潦
　　一时迸注而鸦鸿桥以下河窄流纡不能骤泄则
　　溢出为田畴害东决则淹丰润西决则淹玉田雍
　　正四年　怡贤亲王奏于刘钦庄王木匠庄河流
　　甚曲之处各开直河一道与旧河两处分泄沿河
　　堤岸逐加修筑其橡子庄牛见头一帯出口河身
　　亦浚疏寛深沿河沮洳之场皆成膏壤矣
　塌河淀　一名大河淀即北运河筐儿港藉以蓄泄

　　者也旧隶武清县今改隶天津县一统志在城东
　　北四十里周百里按此淀上无来源下通潮汐以
　　陈家沟[贾家沽]二河为出纳焉南北广十五六里
　　东西长二十余里东南有小河一道出西堤头径
　　城儿上入[七里海]
　[七里海]　即北运河青龙湾藉以蓄泄者也一统志
　　在寳坻县东南一百三十里汪洋如海为县巨浸
　　按[七里海]亦无源之水也地形洼下聚潦归焉海
　　之西北为后海后海之西北为鲫鱼甸又北为香
　　油甸海东南为曲里海雨多水汇则极目无涯旱
　　干之年诸甸皆涸唯[七里海]尚有宁车沽一道下
　　通[北塘]潮汐往来水常不竭然亦盈盈浅瀬而已
　　沽道既狭舟楫贩易之所不至濒海居民采蒿子
　　为粮雍正四年冬　怡贤亲王查歴至此恻然悯
　　之五年委员开挖宁车沽河起自淮鱼甸逹于北
　　塘口长四十里拓浚深通估帆来往小民生计赖



　　以纡焉
　　　按荒政要览有言古之立国者必有山林川泽
　　　之利川主流泽主聚川则从源头逹之泽则从
　　　委处蓄之川流淤阻其害易见人皆知浚治者
　　　万顷之湖千亩之荡鲜知究心甚有纵豪强阻
　　　塞规觅小利不知泽不得川不行川不得泽不
　　　止二者相为体用易卦坎为水坎则泽之象也
　　　为上流之壑为下流之源全系乎泽泽废是无
　　　川也况国有大泽涝可为容旱可为蓄必究晰
　　　于此而水利之说可徐讲矣畿辅之内大泽有
　　　六曰大陆泽曰宁晋泊曰西淀曰东淀曰塌河
　　　淀曰[七里海]皆以止川流而蓄聚潦焉二泊两
　　　淀源深流长其容蓄之功易见唯塌河淀与七
　　　里海既无大源每多涸竭附近居民往往占耕
　　　为业报垦升科而地方有司不察其为淀与海
　　　也亦听其阻塞或反以开荒增赋为己最近年

　　　以来筐儿港坝口拓寛滚水浸多塌河淀周围
　　　田地率以水估除粮计亩受价矣然此等夲皆
　　　积淀偶涸成田当日若不听其报垦岂不省此
　　　一畨偿补耶今[七里海]年来涸减浦溆变为莱
　　　芜闻亦有报粮认业者寳坻地本卑洼唯近城
　　　二三十里为髙壤故县以坻名取水中之坻为
　　　义也雨水过多全恃[七里海]为容蓄不致泛溢
　　　成灾若乗其减涸逐渐认耕规小利而废此大
　　　泽所害多矣况青龙湾坝河滚水以此为壑一
　　　遇水多之岁田复成海又为之除粮给价岂不
　　　虚糜
国帑乎留心地方者当知泽之为利凡淀泊涸出之地
　　　毋得听民垦认不可不通行而厉禁也



　钦定四库全书
　　畿辅通志巻四十六
　　　水利营田
　　雍正三年秋直水既赈既贷烝民既乂
天子乃临轩而咨命怡贤亲王曰畇畇畿甸非三代井亩
　　之区乎平衍千里率多淤下而无一沟一浍流行而
　　翕注之不逹于川乃潴在田非地利之异于古乃人
　　事之未修也夫水聚之则为害而散之则为利用之
　　则为利而弃之则为害仿遂人之制以兴稻人之稼
　　无欲速无惜费无阻于浮议于是以大学士臣朱轼
　　为辅行徧歴三辅所以为疏沦排决计者甚偹事具
　　河渠志中而于其间经度髙下酌画蓄泄一切引水
　　溉田之法课导补助旌叙鼓舞之方咸条列以请
指授乃遵而行之四年先之滦玉诸州邑浚流圩岸建闸
　　开渠皆官为经理而工本之费借帑以给岁纳什一
　　焉是秋田成岁稔凡一百五十顷有竒而民间之闻



　风兴起自行播种者若霸州文安大城保定新安安
　州任邱共七百一十四顷有竒皆于积潦停洳中随
　方揷莳尽获収获于是争求节水疏流以成永利而
　四局之设自兹起矣一曰京东局统辖丰润玉田蓟
　州寳坻平谷武清滦州迁安自白河以东凡可营田
　者咸隶焉一曰京西局统辖宛平涿州房山涞水庆
　都唐县安肃新安霸州任邱定州行唐新乐满城自
　苑口以西凡可营田者咸隶焉一曰京南局统辖正
　定平山井陉邢台沙河南和磁州永年平乡任县自
　滹滏以西凡可营田者咸隶焉一曰天津局统辖天
　津静海沧州暨兴国富国二场自苑口以东凡可营
　田者咸隶焉局各有长有副有効力委员凡相度
　估料开筑建造皆委员与地方官偕而查报地数
　花名给发农本则专责之地方官田成工讫工程工
　本胥令守土者遵前规而以时逹之水利营田府当
　是时

上方以和衷协助期地方文武之吏而
特谕贤王举劾之故以勤于田功立膺显擢者有矣一时
　　守令皆慕而思奋夫官之所先民罔敢后是故事易
　　集而功易成自五年分局至于七年营成水田六千
　　顷有竒天心助顺岁以屡丰□秸积于场圃秔稻溢
　　于市廛
上念北人不惯食稻恐运粜不时售大贾居积则贱而伤
　　农于毎岁秋冬发帑収籴民获厚利向所称淤莱沮
　　洳之乡率富完安乐豳吹蜡鼓相闻可谓极一时之
　　盛矣八年　贤王薨司局者无所承禀令不行于令
　　牧又各以私意为举废九年大学士臣朱轼河道总
　　督　臣 　刘于义
　奏请遣太仆卿臣顾琮乗传稽核之除距水较逺地势
　　稍髙湏车戽而升者听民随便种植外其余水足地
　　平无烦汲升之处取地方官永逺可为水田结状着
　　籍存戸部荒废者查叅如例议设观察使二员兼以



　　宪职分辖京东西督率州县开营可田地亩无力者
　　贷以牛种之费秋収扣还所有旧田围渠闸洞修治
　　俾无壊又设副使二员出资经理以为民倡我
皇上爱养元元与之图万世之安则营田乐利之政必将
　　垂裕无疆所谓尽沟洫之利以佐平成之绩者与神
　　禹比隆不可以不纪也故于河渠之后别志水利营
　　田以着其实效云
　京东局
　　　京东辅郡负山控海负山则泉深而土泽控海则潮
　　　淤而壌沃诸州邑泉从地涌一决即通水与田平一
　　　引即至具可疏凿成田明臣徐尚寳贞明详哉其言
　　　之矣万歴中申相国时行特主其说以贞明兼宪职
　　　董其事乃之蓟州招南兵之习农者画地耕作垦田
　　　以亿计亩収一锺抚臣及司道方次第开报而中官
　　　在上左右者争言水田不便御史王之栋疏请罢役
　　　时行上疏极陈利便竟不可回而垂成之功废于一

　　旦议者惜之雍正四年春怡贤亲王奉
命查修水利徧歴诸邑陟巘降原寻泉觅土以贞明之言
　　为信而有征
　奏请委员营治为农民倡亩収三四石不等五年遂开
　　局经理并及京西京南天津等处画界分督次第开
　　种而肇端试可则自京东始
　　玉田县
　　　袁家庄马营曲河头罗毕窝等处营田引小泉
　　　暖泉孟家泉黄家山泉蓝泉等河之水仍泄水于
