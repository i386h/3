<!-- { "loadSidebar": true } -->
　瞻祠宇悠然有千载之叹焉噫岂吾二人之私也哉
　故作享神之诗曰侃侃正辞髙风相望敬恭不忘有
　合其乡于昭顾懐庶其在此后民克享世有君子
　　董子祠堂记　　　　　　　　　曹元用
　汉中大夫董仲舒邃于春秋其学醇正有原武帝时
　对三篇切中时弊致武帝表章六经罢黜百家先
　儒以为其功不在孟子下两相骄主动必由礼守正
　不阿时公孙方以容说位宰相故终身不得复进
　夫孔子殁既久异端并兴学者愈失其传秦汉以来
　知道者鲜惟董子能言正谊而不谋利明道而不计
　功以仁义礼乐正心修身为治国平天下之具论道

　之大原及明于天性之说多得圣人之旨其言奥衍
　弘深沛有余味或者乃讥其见道未明窃以为过矣
　夫以游夏之言方诸孔子犹为有疵况董子承秦灭
　学之后而能造道如是讵易得哉使其游于孔门可
　与十哲亚使居相位可兴三代之治刘向以为有王
　佐之才管晏弗及也真知言哉按汉书董子广川人
　广川属汉冀都郡今景州蓨县是也县西南乡有广
　川镇其别墅曰董家里有祠在焉唐宋碑刻犹存县
　北门道右故有董子祠不知创于何时国朝大徳初
　县人林士豪尝加补葺天厯元年承务郎县尹吕君
　思诚视事始拜谒祠下顾瞻而叹曰祠当通衢湫隘
　若此非所以居董子也八月迁于县治之东东有崇
　台三丈杰阁二层旧为官僚游憇之所遂新其敝仆
　定为董子祠更其衣冠悉遵古制明年某月落成聿
　修祀事蓨旧无县学吕君又筑讲堂祠下为东西两
　斋命教谕刘澄权主董子祠事朔朢先谒孔子庙次



　则及焉又为孔子像置之社学使民知所向慕吕君
　字仲实平定州人由国子伴读擢进士第补同知辽
　州事以母忧去官终丧而有蓨之命清勤无私临事
　明决讼十年不絶者谆谕以理辄两已之子爱其民
　事集而民不扰咸畏威懐惠境内大治安陵道士以
　久旱持卢师蛇名小青者至郡僚罗拜以祷君怒欲
　取而杀之道士泣请得免后数日乃雨其不惑于邪
　如是余与乃父访君昔联仕宪台今嘉其有子而
　能官也故为作董子祠堂记仍赋享神辞以继之其
　辞曰蓨之土平原膴膴爰有哲人兮道传千古道传
　千古兮为纪为纲徽猷允塞兮嘉言孔彰天既佑我
　蓨兮笃生元哲不克取而师兮是曰自絶层台兮巍
　巍杰阁兮翚飞神灵兮有托祀事兮无违想髙风兮
　如在期进徳兮逾励继自今兮毋忽毋怠
　　改修庆丰石闸碑记　　　　　　宋　褧
　闸于字为闭城门具或曰以板有所蔽近代水工用

　之以时畜泄水行船世祖皇帝至元二十九年可昭
　文馆大学士知太史院领都水监事臣郭守敬图水
　为渠曰通惠河贯京城迤逦出南水门过通州抵髙
　丽庄之坝为里二百视地形创闸附岩壁及底皆用
　木凡二十四庆丰其一也后二十年当至大四年诸
　闸浸腐宰相请以石易为万世利且请度缓急后先
　作则工不迫工不迫则周且固仁庙勅凖有司以次
　第举由是至顺元年始及庆丰之役都水少监主温
　臣率其属分督程作日役士卒及土木金石之工千
　有五百五十输木万章铁以钧计凡八百有竒石材
　三千一百瓴甓灰藁他物无算筑基纵长百有二十
　尺三分长之二为衡广髙二丈间容二丈二尺经始
　于是年三月之朢粤六月十有五日告成绳榘中度
　完好致密公私善之明年春监丞阿礼张宗颜状是
　役之为日久近闸之髙深长广几何糜费物如干创
　始改作之绪庀工之勤成功之利之美求识以文予



　复之曰世祖开物成务羣毕举仁庙克承先烈措
　注宏逺功不百倍不改作也臣下奉行惟谨事理之
　著者也记是诚宜然予疑是闸之始命名为何人与
　创始之岁果丰与歉或示微意于后世欤惜莫可得
　而知也闸非侈靡游观之所国计民庸仰以给者犹
　必待岁丰而后作矧他役乎斯果作于丰年则是役
　不敢妄兴民不敢茍劳财不敢徒用章章矣因其役
　并原其名是为记
　　通惠河政绩碑记　　　　　　　欧阳
　中书右丞相鼎珠公自居平章首席既而升左相又
　升右相被命领都水监事至正癸夘之正月迄今数
　年之中浚治旧规抑塞新弊水政大修都水监长贰
　宾佐共具实迹请于翰林欧阳文其事于石以贻
　后世曰丞相上佐天子下理百官日综万几朝野
　政务莫非相业所经纶也奚独于水政纪述乎其长
　贰宾佐进曰我国家之置都水也始于至元之辛卯

　丞相谔勒哲实倡其端当时圣君贤相为虑甚周为制
　甚密导昌平白浮之水西流循西山之麓马眼诸
　泉潴为七里东流入自城西水门汇积水潭又东并
　宫墙环大内之左合金水河南流东出自城东水门
　又潞水之阳南白河又南会直沽入海凡二百里
　是为通惠河置闸二十有四跨诸闸之上通京师内
　外经行之道置桥百五十有六闸以制蓄泄桥以惠
　徃来乃即运粮提举司车戸千四百五十有一隶监
　专治其事闸与桥初置于延佑中易木以石次第而
　械之命闸戸学为石工木铁炼垩皆习其技岁械闸
　工与费若干有司其凡而籍之岁以为常约岁若
　干诸闸皆石一切工役取具闸戸不扰而集国计之
　不匮民用之不乏皆利赖焉近年有司擅以闸戸抑
　配各驿以给驿至元延佑以来祖宗之良法美意日
　就蠧壊今右丞相以闻有旨复还若干戸余州县之
　侵轶闸戸者悉禁絶之他戸有避徭役之频仍因而



　亡者咸复其旧故得水利不隳漕法不滞有关国计
　民用甚重也且通惠河之将入海也衡漳贯之遡漳
　西南涉瀛博之野南至于临清堂邑之坝过坝而南
　为会通河尽豫兖青徐四州境上之水入河絶淮至
　大江而止二河相通其为水利溥矣有如京城西之
　金口下视都邑水势如建瓴一蚁穴之漏则横溃莫
　制守堤吏与闸戸昼夜分畨逻视不赡则借兵士于
　枢密所系尤重故水政之修闸戸之复丞相有功于
　斯甚大可无纪述乎闻其言乃考古而征今水在
　唐虞为泽虞在成周为川衡西汉太常大司农少府
　内史主爵都尉皆置都水长贰武帝置水衡都尉成
　帝置左右都水使者东汉改置河堤谒者晋改都水
　台又置前后中左右五水衡以五使领之刘宋置水
　衡令萧梁改为大舟卿宇文置都水中大夫隋置都
　水台使者寻复置监少监又改令少令唐沿革不一
　或称都水局或称司津监或称水衡监或置使者或

　置都尉赵宋为都水监置判监判及丞主簿等员大
　抵掌川泽津梁渠堰陂池之政兼总舟航桴筏之算
　就司其政以充用故汉太常诸卿各有水衡尽征其
　入给俸禄所称水衡钱是也圣代捐国家之厚费以
　利天下而秋毫不征其资视古之都水有不可同年
　语者矣但厯代建都秦汉唐多都雍州隔关隘之险
　漕运极艰用水极少其后有都洛阳大梁亦不过浚
　洛入汴瀹汝蔡入淮而已我元东至于海西暨于河
　南尽于江北至大漠水涓滴以上皆为我国家用东
　南之粟岁漕数百万石由海而至者道通惠河以达
　东南贡赋凡百上供之物岁亿万计絶江淮河而至
　道通惠河以达商货懋迁与夫民生日用之所须不
　可悉数二河泝沿南北物货或入或出徧天下者犹
　不在是数又自昆仑西南水入海者遶出南诏之后
　厯交趾阇婆真腊占城百粤之国东南过琉球日本
　东至三韩逺人之名琛异寳神马竒产航海而至或



　踰年之程皆由漕河以至阙下斯又古今载籍之所
　未有者也水政之重可不以重臣领之乎昔者舜举
　十六相共治海内禹治水土益治川泽今之水政禹
　益葢尝司之然则重臣之典水政唐虞以来之遗事
　也欤元职在太史纪载为宜右丞相喀喇氏鼎珠其
　名乃祖乃父三世宿徳逮事列圣笃于忠贞数从王
　师战金入邻多积功伐不妄俘戮不希宠荣有阴徳
　余庆施于后人丞相踵之歴台阁三十余年清慎
　如一熟知国家典故及居台揆雅量镇浮坐决大政
　不征辞色百度自贞有古大臣之风来求文以纪其
　迹者都水伊逊岱尔段鼎新少监谔勒哲特穆尔太平
　努蘓彻尔图监丞索诺木满济布哈实喇卜藏布玛勒济延
　经歴实沙知事祁思道爰系以诗曰国治水官象天
　元冥都水有政治国大经于穆皇元龙兴朔方秉令
　天一并牧八荒乃据析津乃建神州囊括万派衡从
　其流东浚白浮遵彼西山即是天津流毕昴间西挹

　紫宫南出皇畿又东注海万泒攸归东溟天池若为
　我潴给我漕挽径达宸居河济淮江陈若指掌我凿
　二渠利尽穹壤虽云尽利我则不征损利利民治水
　水平维今右相自董水政举措不烦戸籍先正昔命
　闸戸习锻习砺键木胶垩各程其艺制水有闸通道
　有梁息耗有则启闭有常夫何闸戸俾役驿廏是求
　善书俾掣之肘相君既告闸戸内复每岁鸠工羣匠
　来族水政既举国计以滋都人日用源委莫知彼水
　在国血脉在身百体输精五官啬神相为股肱水利
　实兴荣卫不凝股肱宣能维相君量彭蠡大野汪洋
　渊渟安静整暇维相君力砥柱龙门捍彼冲溃国之
　樊垣有方斯定有量斯寛燮调雍容岁溢旱干重华
　在位禹益作相庶工底绩百川是障世皇浚渠相曰
　谔勒哲身先水官相彼原隰洵美相君海内称贤罔俾
　哲辅专美于前六府三事治先乎水九叙惟歌作者
　太史太史作歌载以趺



　　滋溪书堂记　　　　　　　　　宋　本
　延佑六年予初来京师闻国学贵游称诸生苏伯修
　以碣石赋中公试释褐授蓟州判官徃徃诵其警句
　名籍甚欲一识则已赴上及还始与交因得知伯修
　多藏书习知辽与金故实暨国朝上公硕人家阀阅
　谱系事业碑刻表章既久又见其嗜学不厌尝疑胄
　子有挑达城阙者已仕即弃故习伯修独尔其渊源
　必有出师友外者询之则果自其先世曾大父少长
　兵间郡邑无知为学者已能教子为人先其大父威
　如先生教其考郎中府君尤严或曰君纔一子盍少
　寛辄正色曰可以一子故废教耶先生学广博尝因
　金大明厯积算为书数十篇厯家善之府君既为时
　循吏又好读书教伯修如父教已有余俸辄买书遗
　之于是予疑益信又久之则其所著书曰辽金纪年
　曰国朝名臣事畧者皆脱藁而今之诸人文章方类
　萃未已士大夫莫不叹其勤伯修汲汲然至不知饥

　渴之切己也且谓予昔吾髙王父玉城翁当国初自
　汴还真定买别墅县之新市作屋三楹置书数十卷
　再传而吾王父威如先生又手自钞校得数百贮之
　因名屋曰滋溪书堂葢滋水道其南也岁久堂壊先
　人葺之而不敢增损且渐市书益之又尝因公事至
　江之南获万余卷以归吾惧族中来者不知堂若书
　之始幸文之将刻石嵌壁以示呜呼有子不知教不
　论教而不克如志或如志而不得及子之子者皆是也
　求若苏氏四世知为学囏哉世之致爵禄金玉良田
　美地者其传期与天地相终始然有身得身失者况
　其后万有一能振奋过祖祢者则又鄙昔之人无闻
