<!-- { "loadSidebar": true } -->
开违天子命当死闗开车驾出万一有如土木我与君亦死等死寜死不开关乃命指挥孙玺闭闗纳门钥蔵之顷之帝召玺玺曰御史在臣不敢擅离更召嵩嵩曰我上家奴也敢不赴钦因负勅印手剑坐闗门下曰敢言开闗者斩秉烛草疏奏未达使者复来钦拔剑叱之曰此诈也使者惧而返曰张御史杀臣帝大怒命朱宁捕杀御史阁臣等追至沙河而钦疏亦至帝乃归又二十余日钦巡白羊口帝微服疾驰出闗数问御史安在钦闻追之已不及复疏谏而帝命谷大用守闗人不得出钦感愤西望恸哭于是世传张御史闭闗三疏云
刘源清  字汝澄东平人正徳甲辰进士厯官左佥都御史巡抚宣镇绳豪猾吏劾贪污官旌奖忠烈兴起学校汰冗食革滥用废举坠修逺近宁谧
李浩  字师孟曲沃人顺天府尹时逆瑾憻政无名之需求无厌浩一切裁抑数面议可否侃侃不阿
周玺  顺天府丞逆瑾柄国锦衣杨玉附之权势熏灼文移乖式玺峻拒之瑾怒杖于朝者三卒不为屈
杨博  字惟约蒲州人嘉靖己丑进士二十七年总督蓟辽保定军务巴图尔及岱尔谔逊十万骑攻蓟镇博擐甲登陴督诸军力战斩获无算又募死士持火器夜惊其营一夕四五起敌自相蹂躏比明悉遁去论功加太子少保
马应龙  嘉靖时为霸州道慷慨有大节狱明敏纪纲振肃大寇巨奸相继剪除升四川按察使

军民诣阙请留事下吏部寻卒于官
陆坤  兰州人官霸州道州苦水患为开新挑河民赖之又力白前守赵应式之寃除判官孙文中之险公论大快百姓立思功祠祀之
周复俊  霸州道武备修饬盗不入境修州志建学宫立文明书院俱捐锾为之毫不取办于民寻以忧去民追思之
陈  官霸州道每出巡禁絶厨传惟市饼数枚饮茶一瓯而已署中例有供用器具封识一室及去以匙授州守曰此可以待后来毋重累吾民也
温景葵  字汝阳太原人自霸州道移永平兵备约束军卫寛严相济居民赖以安枕
毛恺  字达和江山人嘉靖壬辰进士为天津道津俗少淳朴竞鱼盐万灶沿河而居日相以戈矛为事又皆中官亲属遇有犯法辄赍金脱之最难治恺秉法不少假贷三年习俗大变
王世贞  字符美太仓人嘉靖丁未进士为大名兵备道厘定婚礼民至今守之大名郡小于正定供亿维均世贞力争魏民赖之出卢柟于缧绁拔魏允中于俦伍尤为旷举
谭纶  宜黄人隆庆初总督蓟辽保定军务疏请设蓟镇三营分驻密云遵化三屯以戚继光总理之复请筑敌台三千自居庸东距山海斥堠相望邉备大饬
戚继光  登州人隆庆初为蓟州三镇总理建烽台千二百座立军门制拒马器设辎重营以南兵为选锋卫兵主应本镇兵専戍守节制精严军容为诸邉冠继光在镇十六年蓟门晏然居民得



安耕牧
白栋  榆林人隆庆辛未进士万厯中任昌平兵备道廉洁自守着有善政部民构祠肖像祀之
彭国光  字用卿徳化人进士万厯间为天津道峻洁明敏遇事有肩荷量裁驿递整理海防尤称有裨军国
刘泽深  字警图扶沟人万厯辛丑进士任永平兵备道治政刚决人莫敢干以私其所兴革皆大利大害
许应逵  由进士万厯中任昌平兵备道停止矿税捕戢盗贼除暴清蠧军民懐徳建祠祀之
曹愈参  涪州人进士万厯中任昌平兵备道抚民恤军利必兴害必革民立祠祀之
孙应元  号华山湖广人进士任永平兵备时佥民籴饷罄赀赔补皆拟逺戍应元力白当道得宥者四十余家赒恤贫士加意学校邉徼险阻皆躬自检核立除虚冒军卫敛手
周启元  字仲先福建海澄人万厯辛丑进士天启元年任通州兵备道有恵政州人立祠祀之后以忤魏珰罹害
邵可立  商邱人万厯戊戌进士以部郎备兵蓟州剔奸厘蠧综核驿传轸灾折粮至今利赖转霸州道士民泣送七十里
左光斗  桐城人万厯丁未进士以御史出理京畿屯田上三因十四议诏悉允行水利大兴北人始知艺稻改理学政执法衡文权贵不敢干以私涿州置水田数百顷赡贫生并给八府乡试卷永

为例又请开武学以教诸生射刻兼才录与文并兴人竞超距
申用懋  呉县人进士天启五年以副都御史巡抚顺天镇兵缺额饷八十余万节署内陈设减官厨费以助之课后圃植蔬自给议开蓟河通遵化便民就粮以忤魏珰罢职去
胡士容  湖广广济人万厯庚戌进士天启六年由部郎任蓟州兵备道均徭剔蠧増修城堡以不附魏珰被逮士民寃之
耿如杞馆陶人进士天启时授遵化道巡邉至喜峯口守珰方为魏忠贤建生祠趣如杞入谒如杞半揖而出珰怒嗾党劾之下狱刑惨备尝坐赃数千遵人李素义激烈愿代以死并罹杖责珰败起抚山西
陈其柱  苏州人万厯癸丑进士天启中任昌平兵备道廉介不阿时魏忠贤势正张一日谒陵众皆匍匐郊迎其柱独不往及入馆舍又不为谒遂挂冠去
郑国昌  号天符邠州人进士崇祯元年任永平兵备道军兴旁午供应不缺明年城破有劝出亡者国昌厉叱之公服西向再拜曰臣力竭臣罪不可赎矣先令妻子缢死乃従容自尽事闻追赠太仆寺卿従祀表忠祠
张春  陜西同州举人自刑部主事备兵永平执法不阿移病归崇祯二年复起永平兵备收复永滦严禁屠掠全活甚众
卢象升  宜兴人天启壬戌进士崇祯初知大名府擒斩巨盗马翩翩擢兵备道流寇入畿南象升



屡邀击之斩首无算象升每战恒先士卒刃及于鞍失马以步鬬或督战而酣旁睨他骑距跃上夺其刃便以击贼贼见辄骇曰此卢阎王遇即死由此相戒不敢犯
吴阿衡  字隆微裕州人进士崇祯初由宁夏道擢顺天巡抚性严毅吏民望威屏息有饕弁投匦欲以三百金献阿衡阿衡朱笔大书显示却之复加法处闻者莫不股栗
刘曰梧  南昌人以佥都御史巡抚顺天除弊兴利拔裨将孙显祖数战有功军声大振檄各属分建义仓买谷备赈在任六年引老板留载道
孟学孔  武昌人进士任大名道遴州邑隽士日课之得其指授者咸掇科名至练士卒饬武备尤有羊杜之风
焦馨  章邱人进士任大名道政执体要风裁振肃李司寇元白称其未尝建营垒以示威而威着未尝以名法驭下而下畏未尝以惨礉绳民而民不敢犯时称确论
范志完  虞城人进士任永平道増城堡核驿传鼓舞行伍作兴学校任事三年百废俱举升山西巡抚
刘景耀  号嵩曙登封人进士任永平道时诏遣中官阅兵横甚景耀独不往谒督师孙传庭所部不守纪律景耀不令入城传庭怒欲中协将以法景耀不为惕事旋解
蔡懋徳  长洲人以政备兵正定天久旱尺寸土皆焦懋徳祷雨辄应属邑民争迎之祷所至即雨民欢呼曰兵道雨与巡按李模同心为政访求利病不三月兴除殆尽厯升山西巡抚闯贼破城

殉节死
杨廉  字方震农城人任顺天府尹以文学饰吏事不茹柔吐刚惟省烦屏苛为务辇毂多私人能祸福人虽诛求不遂然皆知其悃素共称为有道宾兴之岁原其理而峻其防撙节诸费旧号舍用苇尽易以木为经久计
吕献  字伯文新昌人先任应天府丞庶事烦剧専决不留改顺天其烦剧倍应天而裁决益裕
李瓒  崇祯中以副都御史巡抚顺天筑长城堡城募兵设隘劳绩着闻赐白金文绮进尚书
髙铨  保定巡抚立九则以编徭役时有奸民以民田献为皇庄者上遣侍郎往勘寃声撼野铨曰上雅爱小民必不忍夺其生业以利左右坚请还民为业
孙玮  保定巡抚剔蠧广储摧强抚弱卓有风裁时滹沱水溢众劝乗船以避玮不可第择署中稍髙处居之曰水至此惟有死既而水果及床而退人服其度
傅宗龙  字括苍昆明人进士由太仆少卿任顺天巡抚时将悍兵骄当事恒以不戢为患宗龙勤训练广储积谨斥堠精器械军伍肃然
张鹏云  字雨苍阳城人进士由太常少卿继傅宗龙为巡抚一依宗龙旧政军民辑睦邉境以宁知县孙康同申请革除一切敝政鹏云従之民尤感徳
汪应蛟  易州兵备有矿珰炽甚露章劾之焰稍熄寻抚保定开葛沽水田岁得米数万石又因岁饥请减岁额六万利在民生



姚孙榘  桐城人进士以御史备兵大名政务简静而丰棱不可犯属吏无敢干以私者去后士民追思之
王永吉  髙邮人进士崇祯十四年任通州兵备道按地编丁按丁征徭民困以苏岁旱设法劝赈全活甚众擢山东巡抚去之日民为立祠
丁魁楚  永城人进士任大名道喜谈兵尤尚儒雅奖拔经生与部署行伍交治不懈吏畏民思后升巡抚顺天都御史
杨国柱  字廷石辽东人精骑射由百夫长不十年以军功佩镇朔将军印总兵宣镇以廉静慈恵为务崇祯十五年与本朝大兵战于松山以众寡不敌身被六鎗面中三矢死事闻赠恤赐祭建祠岁祀额曰旌烈
冯师孔  字若鲁原武人进士崇祯初由正定知府擢兵备道十五年监通州军事时都城戒严勤王兵四集往往杀良以冒功师孔按诸营冒者抵死自是良民得保首领寻命巡抚陜西流宼入城殉节死
朱之冯  字乐山宛平人天启乙丑进士崇祯末巡抚宣镇时流寇已破宁武之冯率众登陴设太祖位誓众死守检朱衣一袭授従官曰有不幸以此裹我贼入城左右拥之行之冯曰离此一步无死所矣乃易朱服南向叩首自缢死详见忠节
徐标  号鹤洲临清人天启乙丑进士崇祯末巡抚保定建言修练储备四事诏颁示所在举行

十七年闯贼逼郡遣人持伪牌至标大怒碎之斩其使部将谢嘉福暗与贼通刼标西迎标大骂不従至城西门交刃而死
金毓峒  字鹤冲完县人崇祯甲戌进士以御史奉命监军扼畿南要害乃驰至保定倡义誓众为固守计甲申三月城陷投古井死详见忠节时保定知府何复同知邵宗元指挥刘忠嗣皆死之并祀忠烈祠
朱廷焕  字中白山东单县人崇祯甲戌进士大名兵备道有政迹甲申三月寇急为书报父誓必死伪将军刘宗敏传牌谕降廷焕碎牌斩使集绅民固守发大炮击贼多死伤城破被执不屈死康熙四十三年知县金天定请建祠祀之
本朝
张存仁  字完真正黄旗世职浙江人顺治七年总督三省驻节大名剪榆园巨寇畿南以寜庚寅诏令考校守令文艺存仁躬莅各郡命题面试居官廉干者有一二语通晓即注上等否则文虽佳亦乙之监司请其故存仁曰我武臣也朝廷命我校文我第考实文有伪实难欺也众皆叹服康熙初崇祀名宦
李祖  字绳武辽东人顺治十一年任三省总督正定西山久为寇踞地险难于用兵祖谕井陉道陈安国入贼巢抚之渠魁髙三出就抚涕泣输诚卒为勇将畿北岁饥民多流亡多为道殣祖疏请安集并请免逃人连坐之令康熙二十五年崇祀名宦



苗澄  任县人旗籍顺治十八年由侍卫授启心郎厯佥都御史总督河务节制瀛海激浊扬清整肃部伍晋兵部尚书总制四川
朱昌祚  山东人旗籍康熙四年三省总督练习治体洞达民情凡所兴革不徇已私不执偏见人咸服其公明卒谥勤愍康熙二十五年崇祀名宦
王登聨  奉天人康熙初巡抚直隶和平镇静兴革悉当吏恪民懐与总督朱昌祚同以圈拨事获罪后一体
赠崇祀名宦
甘文焜  丰城人康熙初任直隶巡抚升云贵总督吴三桂谋逆抗节不従全家殉难
赠兵部尚书谥
忠果
