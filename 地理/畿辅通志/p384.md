<!-- { "loadSidebar": true } -->
　与余同年进士今选为眞定府推官者也奥学通才
　为人聪明仁恕犴狱之事余无足以为君赘矣



　　杨忠愍公集序　　　　　　　　汪道昆
　嘉靖中大将军仇鸾主市议几误国杨忠愍力言其
　谬不可鸾间入贬临洮无何族鸾召还忠愍忠愍则
　又极言大学士严嵩不法状嵩主吏议傅上刑会县
　官欲论他囚忠愍不免其后七年而嵩败嵩子世蕃
　伏诛今上奉先帝遗诏诸直臣首忠愍先帝操下
　廪廪其明日月其威雷霆两较若丹书闻者可立
　辨已一不入则贬再不入则刑之何急也诸先后言
　事者率皆骨鲠之臣要以得罪状而务尽言宜莫如
　忠愍当忠愍抗岂不当先帝心无亦视将相若股
　肱将藉之以奉社稷投犹然忌器况社稷乎衣不
　敝不新成股肱谓何耳故宁失药石无失股肱彼一
　时也及庸人上变而鸾族谏者后至而籍嵩家藉苐
　令能言何有加于畴昔卒之一怒而罪无赦则忠愍
　先入之日更而明雷伏而震其所由来者渐也夫兵
　莫憯于志无论镆铘忠愍起牧间居常不忘沟壑

　方其讨罪君侧其志不万死岂发哉纵彼反戈中之
　业已剚刃于其腹然则忠愍所被其殷帝之含光邪
　后之人言听而法行则镆铘之属也人谓忠愍以直
　言死明主未之前闻即二氏歼曾何足以当忠愍夫
　鸾跋扈嵩父子为邪忧在社稷忠愍以身当社稷身死
　而社稷无忧得死所矣先帝不舍忠愍而卒用其言
　死且不朽天王圣明犹将报恩地下忠愍岂虚语哉
　初忠愍当大辟王元美抵嵩客说嵩会嵩党格客议
　不行遂甘心忠愍元美从徐子与及诸郎哭忠愍郊
　外治其丧严氏迹之螫诸哭郊外治丧者于是元美
　首及难子与亦行乃今诏下九原二大夫递起元美
　自魏为忠愍状籍其遗书传魏都子与分部汉阳则
　以籍授孙汉阳传之楚余入楚子与属余序之当二
　大夫哭忠愍时余在告往余欲为忠愍立传会有诏
　録先帝故实亡敢侵官元美有良史才状备矣孙汉
　阳为大宗伯公子余从忠愍元美后皆公门下士云



　　孝友堂燕语序　　　　　　鹿善继
　孝友堂者吾友孙君兄弟之所构以觞客客就
　诸大夫表阅之文而名之也堂岁集胜友不啻
　如云戊午仲冬之集则长君崇我之立嗣也昆玉
　四人长崇我次相我次锺元次思皇今嗣崇我
　者锺元之子望雅也崇我未嗣诸弟欲推以嗣
　之者心所同也而独取锺元子者以锺元方歌
　鼓盆子失恃而徐嫂愿为之母也子失母而
　得母崇我乏嗣而得嗣锺元得遂其嗣兄之心而
　相我思皇于兄若弟若侄三处系情一朝释然所
　称一事而众美具也墓侧六载草木尽枯四君
　所同也锺元君苦节凌霜昆仲嘉与共为固穷
　则弟有志而兄所成也即今之立嗣兄为弟耶
　弟为兄耶总之互相为而非各自为也天下事
　相为则治自为则乱故四君懿美未易更仆即立
　嗣一端亦见全体也

本朝
畿辅人物志序　　　　　　　　　　王崇简
畿辅人物志征君孙北海先生所论著也先生自予告
　归第闭门养重拥万卷书搜讨古人予时一过之深
　堂萝径之中几榻萧然图书在列未尝不相对忘反
　复营退谷于西山当松粒春新柿林霜老先生携笈
　其间輙经时月数年如一日也撰述既多以斯志属
　予序之予既得卒业而叹曰此非先生闲居自适之
　作乎抑何义正而例严也止于几辅以其近而易稽
　断自明初不事久远而不可考其有书有不书不以
　所不知而失实也昔龙门着史记所称尝过某处见
　长老云云或称予于某善故得闻之予于某之子之
　孙善之类皆据其实而书之以传信昔者先生出宰
　大邑入为谏官留心人物谘诹中外之间其公卿大
　夫贤否是非之实与夫前哲流风遗事之在人耳目
　者皆日属月累而识之今复博综前人所载以及章



　　奏志表诸文或得诸后昆遗裔之所传说详论约取
　　俾其人瑕瑜不相掩虽贵显而无称不以録有一言
　　一行之可传即山泽布衣之伦汲汲焉采之而不遗
　　呜呼时代迁流昔之人得丧毁誉久而不传或传而
　　讹易世而后浸以零落有不能知其姓字者况乎是
　　非之隐邪正之微乎记事之书葢可少乎哉先生之
　　勤勤斯志亦惧其久而失实湮没而不可复求也其
　　于甲申之变冦偪城下守御之百僚不得与闻独
　　二三阉人哃喝要挟遂致君崩国此先生之所见而
　　知之尤不能已于欷歔太息而三致意者焉予以为
　　斯志也非惟可以藏之名山大壑之间方当
圣天子博览典故嘉意于前世将立一代之史旁罗遗乘
　　取其因人而可以知其事因事而可以论其世闻见
　　眞而鉴戒正者莫善于此矣以之备纂述成全史所
　　益固不大哉岂独为先生闲居论著以自适之书与
　　　杨忠愍先生家训序　　　　　　刁　包

　尝读魏郑公传而深有感于良臣忠臣之分也忠愍
　杨先生所遭遇者圣明也而乃同龙逢比干不获为
　良臣尚论者未尝不悲其遇而怜其才陈几亭曰国
　朝人才自王文成而外莫若杨忠愍噫知人哉虽然
　几亭之知先生也以才愚之知先生也以学学以济
　才然后临大事而不乱葢征诸家训矣家训者先生
　临命之前一日援笔直书以训其家者也方是时系
　徽墨而寘丛棘明知旦夕人耳而从容暇豫为忠臣
　若无以异于为良臣岂非其学有大过人者与先生
　之学本苑洛韩先生韩先生远祖横渠近宗泾野其
　学得关中嫡派在留都为大司马时先生以属吏北
　面焉其于朝闻夕可之道讲习葢有日矣夫朝闻夕
　可其道莫着于易繋辞云原始反终故知死生之说
　此太极图所为以此终篇者也先生从苑洛先生受
　乐书而知六律之理与八卦相通遂玅契乎始终之
　旨始若终岂有他哉生死而已矣生若死岂有他哉



　昼夜而已矣通乎昼夜之道而知是故可生亦可死
　其从容暇豫为忠臣无以异于为良臣者有以也然
　则天假之年先生之学何必不嫓美文成而岂徒以
　其才与之相颉颃哉昔文信国凛凛大节日星为昭
　而吊古者未免以夷齐之志掩程朱之学愚于斯文
　正统中备言之先生成孔之仁取孟之义与信国异
　世合符人皆知之至于渊源所自则未之或知也故
　特表而出之使天下后世知先生一代才人亦一代
　学人也先生有孙讳远条字蕃升英年称选士克世
　其家常繇金容诣祁出家训问序言愚于先生曾孙
　为十世之好义不可辞故因几亭陈先生之言而进
　之
　　杨妇贞烈序　　　　　　　　　刁　包
　杨氏妇征君先生之仲女也归范阳杨士丙子城
　陷率其子若女暨乳母王氏投井死或以贞名或以
　烈名表其实也然则贞与烈异乎曰否贞固所以烈

　也贞之说莫备于易而发明妻道则专在坤卦坤之
　彖曰利牝马之贞又曰安贞吉杨氏妇能以贞为安
　故不以井为危其烈烈而死不冺冺而生也岂非牝
　马柔顺健行之义乎吾尝仰稽六经春秋诗节妇各
　一若烈妇则诗不经见春秋二百四十二年间惟宋
　伯姬一人而已伯姬死于火杨氏死于水或以此疑
　于贞吉之说是又不然何也圣人以道义配吉凶妇
　得正而毙何吉如之若亏体辱亲凶莫甚焉是故贞
　然后烈烈然后吉趋吉避凶之道可以观矣虽然文
　姬辱蔡氏中郎以失身倡也杨妇光孙氏征君以守
　身倡也诗云螟蛉有子蜾蠃负之教诲尔子式谷似
　之吾于训女亦云
　　故太傅孙文正公集序　　　　　魏象枢
　传谓颂诗读书论世三者于尚友古人之法备矣然
　必其人之文若行有足以为法传世者始从而歌咏
　之玩索之流连不能去懐往复不忍释手咨嗟凭吊



　　之下寤寐羙墙之间彷佛其人正襟端坐伸纸急书
　　与夫侃侃言天下事也虽相去几千百载如或见之
　　矧近在数十年中时地非远隔也髙山景行又当何
　　如乎余蚤岁即稔闻故太傅恺阳孙先生名时于碑
　　版中见所为诗古文词窃自念曰此特其一脔顾安
　　得全鼎而尝之迨释褐登朝先生已驾寻虹长往垂
　　十年所先生浩气虽无日不流行天壤至欲求其遗
　　文如曩所谓全鼎者杳不可得又自念曰岂兵燹之
　　余残阙无存耶抑其家人欲秘为藏书耶否则其子
　　孙或无力表章之耶倘亦余偶未之见也我
　国家褒忠之典不遗往代如甲申死事诸臣
赐谥
予祭尤千古旷典又常下购书之
诏以备采择如先生所撰着要皆馆阁时经世垂敎之言
　　讵同草莽之管窥蠡测者比且今海内澄平凡名山
　　其人之鸿文奥论当与孔壁汲冡渐次以出无宁先

　生遗稿终销沉于断碣焦棃已哉及余得请里将母
　又十年所无何苫块余息中公孙太学自髙阳寄
　声不孝曰从来乞言难为先公乞言尤难若夫品行
　事业文章其人一出于眞而不获其言以光先集是
　生平一大阙失也惟先生序之余未敢任又越三
　年所余罢读礼乃出所寄家刻五种详披阅焉得睹
　大学士李坦园先生所构先生全集续集两序始豁
　然曰曩固谓尝厥一脔兹即非全鼎其鼎中之椒馨
　津津有味乎其言之也计公先后著述亡虑数百卷
　其得梓者卷仅五十许披览太学所续上下二卷若
　序记志诔及杂着之微言绪论藻语韵辞与古风近
　体诸诗靡不本英分摅雄才即文章寓经济无只字
　单句不髙步古作者之林而究无泥乎古者是乃深
　于古今是以髣髴先生全集或庶几有当于万一然
　余固犹执一脔以概全鼎且终未敢任属序意也嗟
　乎先生身厯将相珰焰方炽独有以折其气义不附



　东林介然孤立以身系一代安危三十余年孟氏所谓豪
　杰非欤余谬于颂诗读书之余论及其世如此余详具
　孙征君所为墓志与大学士魏栢乡先生所撰墓表中
　　重修鹿忠节祠序　　　　　　　张　岊
　前读定兴志载忠节祠祀太常伯顺先生也再读征
　君昔年建祠小引云以静修养髙尚志之心蹈椒山
　杀身成仁之事两言可尽先生矣吾乡自文靖而后
　斯学中絶越二百有余年先生生于江村德邻相距
　可四十余里深慨夫子臣弟友之道遭蚀而晦名教
　不大着于时起而修明以倡导之爰着四书说约一
　编直进而探源洙泗俾后之读是书者身体而力行
　则升堂入室兹有阶矣绍往开来攸赖不在河津新
　建之后也先生没后迄今五十余载祠亦中圯有心
　者能无对茂草而陨涕乎安可不大启其宇以矜式
　夫诸大夫国人也哉噫嘻是祠也葢昔之创之者因
　忠节今之葺之也由理学忠节之表章其褒嘉在一

　时在朝廷理学之尊崇其渊源在万世在吾儒也凡
　我同人身子臣弟友之伦岂可不为子臣弟友之道
　惜为子臣弟友之道惜乌得不重念夫修明倡导之
　人将矻矻焉欲升之堂欲入之室而忍荆棘夫门墙
　也欤幸今先生之曾孙宾追念前徽不匮孝思同人
　推之操持其事而谋丹雘之嗟嗟斯轮斯奂吾辈之
　责也若夫先生之风山髙水长奚藉于是
　　孙北海近刻序　　　　　　　　李光地
