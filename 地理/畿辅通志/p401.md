<!-- { "loadSidebar": true } -->
　夫举大事不顾其亲况继迁悖逆之人乎陛下今日
　杀之明日继迁可擒乎若其不然徒结怨雠愈坚其
　叛心耳太宗曰然则何如端曰以臣之愚宜置于延

　州使善养视之以招来继迁虽不能即降终可以系
　其心而母死生之命在我矣太宗抚髀称善曰微卿
　误我事即用其其母后病死延州继迁寻亦死
　继迁子竟纳欵请命端之力也进门下侍郎兼兵部
　尚书太宗不豫真宗为皇太子端日与太子问起居
　及疾大渐内侍王继恩忌太子英明阴与叅知政事
　李昌龄殿前都指挥使李继勲知制诰胡旦谋立故
　楚王元佐太宗崩李皇后命继恩诏端端知有变鎻
　继恩于阁内使人守之而入皇后曰宫车已晏驾立
　嗣以长顺也今将如之何端曰先帝立太子正为今
　日今始弃天下岂可遽违命有异议耶乃奉太子至
　福寜殿中真宗既立垂帘引见羣臣端平立殿下不
　拜请卷帘升殿审视然后降阶率羣臣拜呼万岁以
　继勲为使相赴陈州贬昌龄忠武军司马继恩右监
　门卫将军均州安置旦除名流浔州籍其家赀真宗
　每见辅臣入对惟于端肃然拱揖不以名呼又以体



　躯洪大宫庭阶戺峭峻特令梓人为纳陛尝召对便
　殿访军国大事经久之制端陈当世急务皆有条理
　真宗嘉纳加右仆射兼修国史明年夏被疾诏免常
　叅就中书视事上疏求解不许十月以太子太保罢
　在告三百日有司言当罢奉诏赐如故车驾临问端
　不能兴抚慰甚至卒年六十六赠司空谥正惠
　　李若水传　　　　　　　　　元欧阳
　李若水字清卿洺州曲周人元名若氷上舎登第调
　元城尉平阳府司录试学官第一济南教授除太学
　博士蔡京晚复相子绦用事李邦彦不平欲谢病去
　若水为言大臣以道事君不可则止何不取决上前
　使去就之义暴于天下顾可黙黙托疾而退使天下
　有伴食之讥耶又言积蠧已久致理惟难建裁损而
　邦用未丰省科徭而民力犹困权贵抑而益横仕流
　滥而莫澄正宜置驿求贤解榻待士采其寸长逺见
　以兴治功凡十数端皆深中时病邦彦不悦靖康元

　年为太学博士开府仪同三司髙俅死天子当挂服
　举哀若水言俅败壊军政罪当与童贯等得全首领
　以没尚当追削官秩示与众弃而有司欲加缛礼非
　所以靖公议也章再上乃止钦宗将遣使至金国议
　以赋入赎三镇诏举可使者若水在选中召对赐今
　名迁著作佐郎为使见尼玛哈于云中纔归兵已南下
　复假徽猷阁学士冯澥以往甫次中牟守河兵相惊
　以金兵至左右谋取间道去澥问何如若水曰戍卒
　畏敌而溃奈何效之今止有死耳令敢言退者斩众
　乃定旣行迭具奏言和议必不可谐宜申饬守偹至
　懐州遇馆伴萧庆挟与俱还及都门拘之于冲虚观
　独令庆澥入旣所议不从尼玛哈急攻城若水入见帝
　道其语帝命何行还言二人欲与上皇相见帝
　曰朕当往明日幸金营过信而归擢若水礼部尚书
　固辞帝曰学士与尚书同班何必辞请不已改吏部
　侍郎二年金人再邀帝出郊帝殊有难色若水以为



　无他虑扈从以行金人计中变逼帝易服若水抱持
　而哭骂不絶口金人曳若水出击之败面气结仆地
　众皆散留铁骑数十守视尼玛哈令曰必使李侍郎无
　恙若水絶不食或勉之曰事无可为者今日顺从明
　日富贵矣若水叹曰天无二日若水宁有二主哉其
　仆亦来慰解曰公父母春秋髙若少屈冀得一归觐
　若水叱之曰吾不复顾家矣忠臣事君有死无二然
　吾亲老汝归勿遽言令兄弟徐言之可也后旬日尼
　玛哈召计事且问不肯立异姓状若水曰上皇为生灵
　计罪已内禅主上仁孝慈俭未有过行岂宜轻议废
　立尼玛哈指宋朝失信若水曰若以失信为过公其尤
　也歴数其五事曰汝为封豕长蛇流毒中土灭亡无
　日矣尼玛哈令拥之去反顾骂益甚至郊坛下谓其仆
　谢宁曰我为国死职耳奈并累若属何又骂不絶口
　监军者挝破其唇噀血骂愈切至以刃裂颈断舌而
　死年三十五宁得归具言其状髙宗即位下诏曰若

　水忠义之节无与比伦达于朕闻为之泣涕赠观文
　殿学士谥曰忠愍死后有自北方逃归者云金人相
　与言辽国之亡死义者十数南朝惟李侍郎一人临
　死无怖色为歌诗卒曰翘首问天兮天卒无言忠臣
　效死兮死亦何愆闻者悲之
　金
　　李遹传　　　　　　　　　　元元好问
　李遹字平甫栾城人明昌二年进士髙才博学无所
　不通为人滑稽多智而不欲表表自见工画山水得
　前辈不传之妙龙虎亦入妙品然皆其余事也泰和
　太兴作幕官虎贼知府事卖权恃势奴视同列平甫
　每以公事相可否不少假借又摘其阴事数十条欲
　发之虎谋簒者也声势熖熖人莫敢仰视乃为一书
　生所抗积不平先以非罪诬染之至不测虽有以
　自解竟坐是仕宦不进以东平治中致仕间居阳翟
　十余年自号寄庵先生平生诗文甚多如云旧管新



　收妆镜在昨非今是酒杯干鲁山道中云老夫自喜
　林野癖路人颇笑衣裳寛临终戒家人吾明日归而
　軰慎勿遽哭果如期逝家人哭不禁良久开目云戒
　汝勿哭令我心识散乱言毕目复暝其明了又如此
　子冶字仁卿正大七年收世科屏山赠诗所谓仁卿
　不是人间物太白精神义山骨者也
　元
　　郝经传　　　　　　　　　　　刘秉忠
　郝经字仲常其先陵川人后徙河北霸州世祖即位
　以经为翰林侍读学士王文统素忌其才德乃遣使
　宋或谓经盍以疾辞经曰自南北构难江淮遗黎弱
　者被俘畧壮者死原野兵连祸结斯亦久矣圣上一
　视同仁务通两国之好虽以微驱蹈不测之渊茍能
　弭兵靖乱活百万生灵于锋镝之下吾学为有用矣
　遂行王文统阴讽李璮侵宋以阻挠之欲假以害经
　经踰淮贾似道惧奸谋呈露遂以李璮为辞拘经于

　真州之忠勇军驿吏防守严于狱从行介佐或不能
　堪经曰将命至此死生进退听其在彼守节不屈尽
　其在我岂能不忠不义以辱中州士大夫乎宋帝大
　臣闻经言遂请入见皆不报驿吏棘垣钥户从人怒
　而斗死数人居七年徙经别馆与从者六人又居九
　年巴延南侵宋惧乃以礼送经归似道之谋泄亦窜
　死矣经归世祖赐宴大庭官加国子祭酒为朝列大
　夫秋七月经卒年五十二经之为人尚气节为学思
　致用及被留撰续汉书易春秋外传文集数百卷其
　文丰蔚豪宏善谋议论诗多竒崛当时感其言目其
　事各为振励者甚多子二长景文官给事次子景和
　官亷访使
　　李冶传　　　　　　　　　　明宋　濓
　李冶字仁卿真定栾城人登金进士第调髙陵簿未
　上辟知均州事岁壬辰城溃冶微服北渡流落忻崞
　间聚书环堵人所不堪冶处之裕如也世祖在潜邸



　闻其贤遣使召之且曰素闻仁卿学优才赡潜德不
　耀久欲一见其勿他辞旣至问河南居官者就贤对
　曰险夷一节惟完颜仲德又问完颜哈达及颇斡何
　如对曰二人将畧短少任之不疑此金所以亡也又
　问魏征曹彬何如对曰征忠言谠论知无不言以唐
　诤臣观之征为第一彬伐江南未尝妄杀一人拟之
　方叔召虎可也汉之韩彭卫霍在所不论又问今之
　臣有如魏征者乎对曰今以侧媚成风欲求魏征之
　贤寔难其人又问今之人材贤否对曰天下未尝乏
　材求则得之舎则失之理势然耳今儒生有如魏璠
　王鹗李献卿兰光庭赵复郝经王博文軰皆有用之
　材又皆贤王所尝聘问者举而用之何所不可但恐
　用之不尽耳然四海之广岂止此数子哉王诚能旁
　求于外将见集于明庭矣又问天下当何以治之对
　曰夫治天下难则难于登天易则易于反掌葢有法
　度则治控名责寔则治进君子退小人则治如是而

　治天下岂不易于反掌乎无法度则乱有名无寔则
　乱进小人退君子则乱如是而治天下岂不难于登
　天乎且为治之道不过立法度正纪纲而已纪纲者
　上下相维持法度者赏罚示惩劝今则大官小吏下
　至编氓皆自纵恣以私害公是无法度也有功者未
　必得赏有罪者未必被罚甚则有功者或反受辱有
　罪者或反获宠是无法度也法度废纪纲坏天下不
　变乱已为幸又问昨地震何如对曰天裂为阳不足
　地震为阴有余夫地道阴也阴太盛则变常今之地
　震或奸邪在侧或女谒盛行或谗慝交至或刑罚失
　中或征伐骤举五者必有一于此矣夫天之爱君如
　爱其子故示此以警之耳茍能辨奸邪去女谒屏谗
　慝省刑罚慎征讨上当天心下协人意则可转咎为
　休矣世祖嘉纳之冶晚家元氏买田封龙山下学徒
　益众及世祖即位复聘之欲处以清要冶以老病恳
　求还山至元二年再以学士召就职期月复以老病



　辞去卒于家年八十八
　　蘓天爵传　　　　　　　　　明宋　濓
　蘓天爵字伯修本赵栾城人再徙真定父志道歴官
　领北行中书省左右司郎中和林大饥救荒有恵政
　天爵由国子学生公试名在第一释褐授从仕郎大
　都路蓟州判官丁内外艰服除调功徳使司照磨泰
　定元年改翰林国史院典籍官升应奉翰林文字至
　顺元年预修武宗寔录二年升修撰擢江南行台监
　察御史明年虑囚湖北湖北地僻逺民獠杂居天爵
　冒瘴毒徧歴其地囚有言寃状者天爵曰宪司岁两
　至不言何也皆曰前此虑囚者应故事耳今闻御史
　至当受刑故不得不言天爵为之太息每事必究心
　虽盛暑犹篝灯治文书无倦入为监察御史道寻改
　奎章阁授经郎元统元年复拜监察御史在官四阅
　月章疏凡四十五上自人君至于朝廷政令稽古礼
　文闾阎幽隐其关乎大体系乎得失者知无不言所

　劾者五人所荐举者百有九人明年预修文宗寔录
　迁翰林待制寻除中书右司都事兼经筵叅赞官后
　至元二年由刑部郎中改御史台都事三年迁礼部
　侍郎五年出为淮东道肃政亷访使宪纲大振一道
　肃然入为枢密院判官明年改吏部尚书拜陕西行
　台治书侍御史复为吏部尚书升叅议中书省事是
　时朝廷更立宰相庶务多所弛张而天子图治之意
　甚切天爵知无不言言无顾忌夙夜谋画须发尽白
　至正二年拜湖广行省叅知政事迁陕西行台侍御
　史四年召为集贤侍讲学士兼国子祭酒天爵自以
　起自诸生进为师长端已悉心以范学者明年出为
　山东道肃政亷访使寻召还集贤充京畿奉使宣抚
　究民所疾苦察吏之奸贪其兴除者七百八十有三
　事其紏劾者九百四十有九人都人有包韩之誉然
　以忤时相意竟罢归七年天子察其诬拜江浙行省
　叅知政事江浙财赋居天下十七事务最烦剧天爵



　条分目别细巨不遗九年召为大都路都总管以疾
　归俄复起为两浙都转运使时盐法弊甚天爵拯治
　有方所办课为钞八十万锭及期而足十二年妖寇
　自淮右蔓延及江东诏仍江浙行省叅知政事总兵
　于饶信所克复者一路六县其方畧之密节制之严
