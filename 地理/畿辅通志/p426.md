<!-- { "loadSidebar": true } -->
　　刑部尚书致仕谥果敏魏公墓志铭
　　　　　　　　　　　　　　　　陈廷敬
国朝以理学名儒为时用有清节直声谋议劳烈闻天
　下则刑部尚书致仕魏公自公卿大夫以至穷阎委

　　　巷有识之士莫不乐道其行事而慨然叹慕其为人
　　　盖公之学用于时而天下信之久矣若夫
　朝廷之知公与公之受知于
　朝廷君臣遭遇之隆俾得以行其所学世之人容有不得
　　　尽知者焉今欲志公而传之无已亦第举其世之所
　　　能知者而于其所不能知者则俟之百世以后之知
　　　公者而已此亦公之意也公起家先朝为名谏议其
　　　始弹撃封疆大吏中外惮之由刑科给事转工科右
　　　给事中刑科左给事中时
世庙初亲万几公言慎起居尽启沃责备时宰人为公危
上曰给事言是又因灾异言天变为人事所致语多忤权贵
　　　者
诏廷臣集议左给事中故事不与议公则抗疏请与议议时
　　　面折诸贵人无所阿避由是众皆侧目矣迁吏科都
　　　给事中掌大计戒僚友絶赇赂日夜宿省中邸寓则
　　　令兵马司传檄闗防于是言四事其一事



上尤嘉允谓言官紏拾例当复虽失实不当反坐得
比年紏拾多反坐言官壊吏治塞言路其已之所紏拾与
　　　丽八法同科编之令勅又言言官得罪宜治以考功
　　　法不可置重典在谏垣前后疏凡三十余上其大要
　　　崇治本别人才修实政通民隐皆闗时大政于是忌
　　　者思有以中之而未得其芽蘖也会故相溧阳得罪
　　　藉是以倾公
上察其诬令释勿坐然方其时倚重言官比事未发不紏举
　　　谓何于是则空垣皆镌级而黜之公坐是黜为詹事
　　　府主簿稍迁光禄寺寺丞寻乞养母太夫人以去讲
　　　学读书修身教家以化其乡人居十年太夫人殁丧
　　　塟悉凖古礼当是时
　天子鋭意尧舜三代之治政具毕张进贤退不肖思得学
　　　问经术有名迹可用佐国家兴理平者于是相国益
　　　都冯公首荐公
　上召公以病辞再召趋朝授贵州道御史公初进见退而

　　喜曰
圣主在上以太平无强之业实惟其时矣一切小功近
　　利姑且补苴之论非所以告君也乃言教化为王道
　　所先满汉臣僚宜敦家教以广盛化言督抚有不容
　　不尽之职分有不容不去之因循宜责成互纠并请
　　慎重督抚之选言科臣余司仁欺罔不法言湖南布
　　政使刘显贵侵公帑不当内升言制禄所以养廉今
　　罚俸例太严密请纪过以示罚增秩以示恩言朝仪
　　祀事贵肃言戒淫巧以正人心言辑礼书以励天下
　　前后所言
上多褒纳比一年升京卿留管御史事未迁左佥都御
　　史是时方急滇事用兵公所言战守机宜有密奏辄
　　削其藁累迁顺天府尹大理寺卿戸部左右侍郎措
　　兵食察帑藏公经营擘画为多葢公十九在言官言
　　官有章疏故其议论风采在人耳目间恒易有所竖
　　立六曹卿贰以循分尽职为贤而已其可传于世者



　　尝少公则不然至是又上三疏言事曰估值以杜
　　浮冐曰核闗课以防侵渔曰简藩司以清赋税皆
命确议以闻公在户部稍久声绩益着左都御史阙
上特简任公公则首请申明宪纲其言曰国家根本在百
　　姓百姓安危在督抚督抚忍肥家悞国以属官之竒
　　贪为一已之竒货耶臣愿诸臣为国家培元气为朝
　　廷正纪纲为臣子励名节列十事以上
俞嘉焉次言吏治渐壊公道宜彰今贪官廉官叅处同
　　例尽职溺职保荐无分岂称赏罚至意举清廉知县
　　陆陇其劾知州曹廷俞最贪宜斥既又举督学道公
　　明者二人贪墨者二人廉者或复其官或不次用贪
　　者悉置诸法其时为吏者肃然知警动矣为左都御
　　史九月迁刑部尚书上言
主上宵旰忧勤臣不敢计身家恤嫌怨奉
陛下之法与海内臣工共相遵守臣忝风化之司职多未
　　尽敢援汉臣汲黯自请为郎故事得拾遗补阙新命

　　而就见所领职
上鉴其无欺从之仍加刑部尚书衔一日拜三疏言抚臣
　　溺职司官不法等事疏甫入而地震公言地臣道臣
　　失职则地反常臣总风宪咎实在臣是日独被召对
　　于便殿与语移时或至泣下公既于言无所不尽尤
　　留意人才所荐引皆擢用至是又列荐侍郎以下
　　十人寻复申刑部之命始去言路然公始终以言表
　　著者如此其为司冦持法不挠尝曰法自天子寛之
　　则为施仁刑官市恩则为骫法至遇
上所矜宥则又未尝不对僚属感颂徳意宛转以求其法
　　之可生也康熙甲子春以病乞归
上温慰留八月再乞归降
称其实心任事令以原官致仕驰驿回籍恩礼有加焉
　　盖公之进退不违乎礼而其所建白施设彰彰如是
　　可谓能行其所学者矣夫公之所以能致此者本
主上知公公受知之深故也不然公抱其学修于身施于



　　家而已矣化其乡人而已矣其所建白施设岂能彰
　　彰如此之盛哉又岂能进退不违乎礼如此哉是以
　　记公之事而推本于君臣遭遇之隆以见君之得臣
　　臣之得行其所学非偶然也戊午乡试
特命公磨勘顺天试卷与公偕命者兵部侍郎孙公光祀
　　及余余时为翰林学士从公后公则相率宿礼闱如
　　锁校士竭日夜力继晷焚膏覃思品隲盖是科黜
　　者三人其临事精审有力皆此类也大臣巡察畿辅
　　则
特简命公与公偕行者吏部侍郎科尔坤公两人同心谘
　　访诛剪奸慝称使命焉奏事殿廷
命侍臣传谕居官勤慎每当敷奏剀切详明不负职任赐
　　御书唐诗一卷清慎勤格物大字各一幅廷臣间赐
　　貂朝衣于公则
谕以今年暂着来年别制更赐公卧疾数日朝
上见之命侍臣问公饮食如何他日赐参膏一品人参二

　　觔其余恩意与羣臣同者不书书公之特被者如此
　　则
上之于公为何如也公之归也陛辞
上曰比行当三入朝人则赐大内珍馔
命内侍视公所食几何再入则赐茶三入则赐
御笔题寒松堂额古北口诗一卷以荣其行去国之日朝
　　士大夫祖饯国门之外道旁观者相与感叹以为君
　　臣相遇近古未有所谓进退以礼者不其然与公归
　　而张额于堂藏书于阁更有书数百卷无长物顾瞻
　　而乐之笑曰尚书门第秀才家风贻子孙足矣公归
　　三年而卒康熙丁卯七月二十九日也得年七十有
　　一
上闻悼惜勅所司给祭塟如礼谥曰果敏葢此皆公事之
　　可记世之所知其所不能知虽余亦不得记焉公讳
　　象枢字环溪别号庸斋以赐额故晩而称寒松老人
　　蔚州人也其先江南鳯阳人明永乐初从军北渡河



　以武功显世授明威将军随侍代王之国大同袭指
　挥有迁蔚州者数传至儒官公讳宦有徳行隐居不
　仕王考讳九经考讳卿孝义闻乡国为新城主簿两
　世皆以公赠资政大夫刑部尚书祖妣刘氏妣蒋氏
　李氏皆赠夫人李夫人生二子公其仲也公生而聪
　颕英异稍长孝弟忠信出天性壬午以春秋举于乡
　癸未上公交车比入试矣闻王父病急驰归时流贼披
　猖所至以官职凂人士公奉母居山洞中贼慕公名
　大索不得我
朝丙戌首设科举进士选庶常歴今官公娶季氏太学
　生名经权女封夫人男三人学诚壬戌进士内阁试
　办事中书舍人学谦学谧俱庠生谧嗣公兄某为后
　女三人一适天城叅将刘君三汲子邹平县丞天赐
　一适大同府中路通判李君浚子补内阁中书舍
　人恒烑一适陜西平凉府通判姚君永康子之稷孙
　一人吉祥公将塟学诚以状来乞铭以余公之乡人

　也谓稔知公呜呼余何以铭公公自少至老未尝一
　日辍书不读读有所得未尝不见之行事而尤邃于
　宋儒之书故所得于理学者为尤深所著有儒宗录
　知言录若干卷公尝谓余曰昔孔子殁羣弟子各以
　其学传四方自子夏教授于西河之上彬彬乎文学
　之风晋有人哉薛公文清以来曹公真予而后斯道
　将犹未絶也子得无意于斯乎余媿公言而莫之能
　学也余又乌乎铭公既不得辞则排纂公事而繋以
　铭铭曰斯文未坠谁与作者四祀孔明河东磊砢参
　井之墟有烂其书于代有光岂适乡闾惟蔚州公翼
　翼崇崇敬我桑梓恵我颛开来继往为天下宗相
　彼洛闽诵言满家干禄则已吐弃如遐公喟然云岂
　谓是耶其辞金艧其道瓦砾或饬其貌或腾其说公
　探宻微老而弥乐公有令闻流于海邦公有伟行勒
　之钟镛铭公宜此永藏幽宫
　　广西巡抚郝公墓志铭　　　　　汪　琬



　　顺治中吴三桂等入川奉
诏统东西两路兵驻札川南以图进取而定州郝公亦以
　　御史廵按川中三桂方挟王爵拥重兵自卫骄横日
　　甚而部下尤滛杀不法公性严正三桂忌之輙禁止
　　沿路塘报公疏言臣忝司朝廷耳目而壅阏若此安
　　用臣为三桂益衔公既而东西两路兵俱为贼所败
　　三桂等遁至绵州公是时适监省试于保宁贼刘文
　　秀前锋且抵城下保宁士民汹惧公亲率文武诸属
　　吏登陴守御扬言秦兵大至士民少安因遣使飞檄
　　走邀三桂等赴拯责以大义谓不死于贼必死于法
　　三桂等不得已始自绵州至公为言贼可破状讫奏
　　大葢公功居多又上封事力言三桂跋扈有迹
　　其必反三桂衔之刺骨诇公阴事无所得先是叅议
　　董显忠等或以投诚或以旗下皆用副将衔改授司
　　道等官率贪虐为民害公劾其不识文义遂还原职
　　三桂乃嗾显忠走诉于朝自谓识字公坐降调三桂

　　　又摭拾保宁城守事诬公冒功必欲置之于死
世祖烛公寃特从寛流徙盛京康熙十年
　天子幸奉天公迎谒道左具述按蜀始末
　上改容倾听慰劳者良久三桂既反中朝诸士大夫争讼
　　　公寃府尹蔚州魏公再疏保举部议皆格不行
　特取还录用仍补御史出巡两淮盐课踰年擢左佥都
　　　御史未阅月再进左副都其明年遂命巡抚广西之
　　　任踰二年以劳卒是岁康熙二十二年某月日也诸
　　　孤以公行状及疏稿请铭按状公讳浴字氷涤又字
　　　雪海先世自山西洪洞徙居中山遂为定州人曾祖
　　　某祖某父大钫恩贡生考授府通判累赠某官公举
　　　顺治三年乡试又三年成进士除刑部广东司主事
　　　改授湖广道御史留心时务数讲求古今治乱兴亡
　　　之故其在保宁围中也
世祖诏问公其有缓急二疏其畧曰秦不助川而后秦
　　　可保川不冀秦之助而后川可图成都地大且要灌



　口一水襟带三十州县开耕一年可扺秦运三年锦
　城之外竹木成林结茅为庐千百间不难就也锦江
　之鱼绕岸求之蕃于鸡豚此又富饶之资不当弃也
　若以众兵家口悉移成都照籍屯田命总副叅游画
　地计口授之其它流移土著亦令各道招垦文武殿
　最专凖诸此所难者牛种则见今诸土官缴印邀袭
　已恩给矣倘令每司出牛若干抚臣与之立劵俟
　丰年即还其值当无不听命者嘉定据叙重上游独
　饶盐茶更令驿传道暂易糓种则牛种俱不难办也
