<!-- { "loadSidebar": true } -->
　必以辰告譬如陟崇由下而升不怠以休乃跻髙明
　尔其敬共以引以翼毋为憸佞毋肆谗慝示尔箴规
　笃念勿忘克用有成邦家之光
　　乂左右春坊箴
　国之大本厥惟储嗣天序所属人心攸系用辅厥徳
　必于正人左右春坊惟其辅臣储君之徳曰仁与义
　食息言动惟道之比尧舜周孔是究是明百度以贞
　其徳乃成玉资琢磨乃荐宗庙岂其贤才不由辅导

　尔端尔行尔正尔心非圣不道其慎其钦大经大猷
　是匡是直国有元良惟尔之绩
　　乂司经局箴
　圣人之道具载经籍用理万邦用凝庶绩国有储副
　天下之本惟徳之修惟道之尽凡厥典册尔实司之
　尔殚尔心尔正尔思尧舜之圣惟曰仁义扩而充之
　万善斯备杂家者流反道自贤孟轲敬王不陈于前
　尔其鉴兹祗乃攸服日就月将是启是沃道积厥躬
　而致于中克缵其隆时乃之功曲学阿世古人所戒
　笃慎勿忘庶几无悔
　　宣宗国子监箴
　翼翼京都岩岩学宫首善之地是维辟雍四方髦士
　来游来学业之所专诗书礼乐学必有师为士承式
　祭酒司业暨乃众职师道克惇士乃有成俊乂奋兴
　为国之桢咨尔为师敬尔仪则以教以率罔懈朝夕
　咨尔为学明善诚身克智与能匪敬弗臻俗化所自



　贤才所出其于国家甚重而切朂尔师生咸笃于诚
　无忽于行式观厥成
　　宣宗钦天监箴
　五帝之世厯象肇兴建官作式后世袭承惟我祖宗
　徳合尧舜天道民事尤笃钦慎尔职于斯夙夜惟寅
　用率厥属咸致其勤必精推必审观庶副钦若
　爰及敬授行奉天道动协时宜在予靡愆实尔之资
　惰慢而失灾咎而隠予则汝罚朂哉惟谨
　　宣宗太常寺箴
　为国之要事神理民太常典祀式交百神昔予祖考
　致严祀享厥有纯诚敬恭协相朕承丕绪思用允迪
　尔祗尔肃以辅以翼仪度必饬粢盛必洁无黩无慢
　凛乎对越事神之本惟心之岂直临事平居有严
　神之鉴矣来歆来止神之歆矣民之福矣无曰冥寞
　洋洋有临汝惟懋哉其慎其钦
　　宣宗太仆寺箴

　军国所用马为之最军国之政马政亦大肆予慎之
　有駜如云既克内闲亦涣其羣畴厥庶民析之畜牧
　司其政令命汝太仆政令攸宜阅省以时不愆不忘
　乃蕃乃滋蚩蚩之甿国家之本甿既阜丰马息斯奋
　尔笃于民毋侵毋克尔勤于职必敬乃徳鲁僖无邪
　卫文塞渊尔师古人厥功懋焉
　　宣宗鸿胪寺箴
　祗祗万邦咸统于一朝觐同其仪有秩咨尔鸿胪
　卿贰暨属时维尔官必庄以肃必考于度必协于中
　无简无烦周旋雍容惟动以周惟一靡慝敬慎尔仪
　庶光尔职
　　宣宗行人司箴
　法古建官以熙于治国之行人实承周制慎简髦士
　俾居俾臧朝有命令肃肃用将有容有章必敬必饬
　毋为竒衺毋纵贪墨载驰载驱周爰咨诹靡及之懐
　益毖弗渝克笃念兹不忝于士不忝于国有闻于世



　　宣宗都督府箴
　天命太祖兴自武功海宇既宁武备实崇皇祖皇考
　敬绳祖武兵戎之政总以督府朕嗣大统祗率旧章
　居安虑危夙夜不忘惟昔帝王咸奋武卫靖乱保民
　安内攘外凡今兵卫布在四方总制于中有维有纲
　惟是枢机尔司其柄宜敬念之以修其政将有才智
　士有勇鋭部伍有训储峙有备除治戎器豫戒不虞
　政修兵坚孰敢侮予尔敬念之毋忽毋怠必壮其猷
　以辅予治
　　宣宗锦衣卫箴
　自古建国皆重环卫尔惟厥官朝夕廷陛予所服御
　咸尔攸秩出入先后以警以跸左右骏奔亦戒不虞
　亦有匪人尔诘尔祛尔其懋毖勿纵于私宜亷宜慎
　宜勤宜祗惟义之遵惟善之廸敬恭勿渝用保终吉
　　铭
　秦

　　始皇帝碣石铭
　遂兴师旅诛戮无道为逆灭息武殄暴逆文复无罪
　庶心咸服惠论功劳赏及牛马恩肥土域皇帝奋威
　徳并诸初一泰平堕壊城郭决通川防夷去险阻
　地势既定黎庶无繇天下咸抚男乐其畴女修其业
　事各有序惠被诸产乆并来田莫不安所羣臣诵烈
　请刻此石垂着仪矩
　唐
　　陋室铭　　　　　　　　　　　刘禹锡
　山不在髙有仙则名水不在深有龙则灵斯是陋室
　惟吾徳馨苔痕上阶緑草色入帘青谈笑有鸿儒往
　来无白丁无丝竹之乱耳无案牍之劳形可以调素
　琴可以阅金经南阳诸葛庐西蜀子云亭孔子曰何
　陋之有
　宋
　　雪浪斋铭　　　　　　　　　　苏　轼



　予于山中后圃得黑石白脉如蜀孙位孙知所画
　石间奔流尽水之变又得白石曲阳为大盆以盛之
　激水其上名其室曰雪浪斋云铭曰
　尽水之变蜀两孙与不传者归九原异哉驳石雪浪
　翻石中乃有此理存玉井芙蓉丈八盆伏流飞空潄
　其根东坡作铭岂多言四月辛酉绍圣元
　元
　　王孝女旌门铭　　　　　　　　刘　因
　女家容城西以母丧感念遂不嫁终身州上其行御
　史按实礼部令旌表之内翰卢公署其门曰孝女王
　氏县人刘因铭曰
　孰不娶终身曰鲁山之元道州之阳史名卓行何谓
　非平常二子且然女奚责望卢公表之何用以戒荒
　　居庸闗铭　　　　　　　　　　郝　经
　居庸闗在幽州之北最为深阻号天下四塞之一大
　山中断两岩峡束石路盘肠萦带隙鏬南曰南口北

　曰北口滴溅漫常为冰霰滑湿濡洒侧轮跐足殆
　六十里石穴及出北口则左转上谷之右并长岭而
　西阴烟枮沙遗镞朽骨凄风惨目自为一天中原能
　守则为阳国北门中原失守则为阴国南门故自汉
　唐辽金以来尝宿重兵以谨管钥中统元年皇帝即
　位于开平则驻跸之南门又将定都于燕都则京师
　之北门而屯壁荒圮恐起狡焉故作铭畀燕京道宣
　慰府使勒石闗上且表请置兵以为设险守国之戒
　云铭曰
　国宅天都髙寒之区居庸其枢兮辽右古北阴幽沙
　碛控带扼狐兮山连岭重键闭深雄巍巍帝居兮伊
　昔掣锁金源败破遂为坦途兮函谷一夫百万为鱼
　竟执哥舒兮思启封疆备不可忘祸生不虞兮宼不
　可玩机不可缓实维永图兮天险地险莫如人险兵
　力相须兮刻铭岩嵎用告仆夫当戒覆车兮
　明



　　止戈楼铭　　　　　　　　　　王世贞
　大名使院之后有楼翼如蔵甲仗火器若干前使颜
　之曰武库不佞葢慡然若刺也夫武库者汉县官聚
　五兵所也有令司之在未央葢厯代毋改使院何以
　称焉敬为更而颜之曰止戈戈所止也于文止戈为
　武曰止戈取止勿动也复系以铭其辞曰
　太行之南实为沃区臂魏指赵爰翼上都饔飱锄耰
　委蛇襟裾唯易有言需有衣袽用除戎器以戒不虞
　赤堇之精鞴以欧胡剖列五兵利剸蛟菟郁攸司铦
　厥名神枢胡以蔵之穹阁彚起衡梗髙崇墉周庀
　包之虎皮倒载于戺夫既蔵只亦永宁只匣有旷铗
　櫜有怨矢胡弗庸我竟老止此止戈为武斯义所纪
　母佳母忘请俟君子

钦定四库全书
　畿辅通志卷一百十四
　　颂
　唐
　　伯夷颂　　　　　　　　　　　韩　愈
　士之特立独行适于义而已不顾人之是非皆豪杰
　之士信道笃而自知明者也一家非之力行而不惑
　者寡矣至于一国一州非之力行而不惑者葢天下
　一人而已矣若至于举世非之力行而不惑者则千
　百年乃一人而已耳若伯夷者穷天地亘万世而不
　顾者也昭乎日月不足为明崒乎泰山不足为髙巍
　乎天地不足为容也当殷之亡周之兴子贤也抱
　祭器而去之武王周公圣也从天下之贤士与天下
　之诸侯而往攻之未尝闻有非之者也彼伯夷叔齐
　者乃独以为不可殷既灭矣天下宗周彼二子者乃
　独耻食其粟饿死而不顾由是而言夫岂有求而为



　哉信道笃而自知明也今世之所谓士者一凡人誉
　之则自以为有余一凡人沮之则自以为不足彼独
　非圣人而自是如此夫圣人乃万世之标凖也余故
　曰若伯夷者特立独行穷天地亘万世而不顾者也
　虽然二子乱臣贼子接迹于后世矣
　元
　　贾侯修庙学颂　　　　　　　　吴　澄
　世祖皇帝既一天下作京城于大兴府之北其祖社
　朝市之位经纬涂轨之制宏规逺谋前代所未有也
　至元二十四年设国子监命立孔子庙暨顺徳忠献
　王哈喇哈逊相成宗始克继先志成其事而工部郎
　中贾侯董其役庙在东北纬涂之南北东经涂之东
　殿四阿崇十有七仞南北五寻东西十筵者三左右
　翼之广亦如之衡达于两庑两庑自北而南七十步
　中门崇九仞有四尺修半之广十有一步门东门西
　之庑各广五十有二步外门左右为斋宿之室以间

　计各十有五神厨神库南直殿之左右翼以间计各
　七殿而庑庑而门外至于外门内至于厨库凡四百
　七十有八楹肇谟于大徳三年之春讫功于大徳十
　年之秋于时设官教国子已二十年矣寄寓官舍不
　正其名丞相以为未称兴崇文教之实也乃营国学
　于庙之西中之堂为监前以公聚后以燕处旁有东
　西夹夹之东西各一堂以居博士东堂之东西堂之
　西有室东室之东西室之西有库库之前为六馆东
　西向以居弟子员一馆七室助教居中以莅之馆南
　而东而西为两塾以属于门屋四周通百间踰年而
　成不独圣师之宫巍然为天下之极而首善之学亦
　伟然耸天下之望逺迩来观靡不惊骇叹羡其髙壮
　宏敞葢丞相其孰能赞承圣天子之徳意而贾
　侯亦孰能阐张贤宰相之盛心哉侯之董役也晨夕
　督视不避风雨寒暑措置分画一一心计指授工师
　莫能违焉升本部侍郎又升本部尚书出领他处营



　造事身虽在外心未能忘庙学也至大二年还朝拜
　户部尚书首诣庙学环匝顾瞻如其家然呜呼世之
　居官者大率簿书期会刀笔筐箧是务知政治之有
　原名教之可宗者几何人哉人咸以为迂而侯拳拳
　汲汲惟恐或后葢其资识卓矣侯少时为宪府属宪
　长诬其副柄国者仇正直欲置之死数十人皆将连
　坐证左廹于拷掠悉附和以成其诬侯与在数中独
　守正不阿狥淹系三载卒不变移受诬者藉是得脱
　自戸部尚书而叅议省事也有罗织之狱侯议详
　谳大忤时宰几与同罪赖救解以免呜呼侯之为人
　如此宜其于圣道儒术深有契也非资识之过人而
　能之乎侯每以范文正期国学诸生澄闻而愧辄面
　赤汗下夫文正之为文正无他亦曰先天下之忧而
　忧后天下之乐而乐耳呜呼安得人人不负侯之所
　期者哉侯名驯字致道济南邹平人将归其乡故着
　侯之所以有绩于庙学者为颂至大四年三月朔国

　子监丞吴澄叙诗曰于赫皇元泽弥八埏翼翼京师
　风化攸先孔道昺明千古日月帝曰庙之以对光烈
　显允元臣钦辅神孙祖训是承往圣是遵相谓而驯
　而官而职乃基乃构乃墁乃甓侯领相言弗懈以
　新宫巍巍有倬其骞宫墙之西学宫爰作我宏尔居
　尔懋尔学尔士来游四方具瞻尔则匪遥像貌聿严
　恂恂贾侯克敦克敏孰挫其廉孰混其畛一正不阿
　百折不回族斯纠纷鄟之恢恢庙学之崇天子之徳
　丞相之功贾侯之力
