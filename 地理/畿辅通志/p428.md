<!-- { "loadSidebar": true } -->
　军于榆关先生遣弟竒彦上书髙阳曰左魏诸君善
　类之宗直臣之首横被竒寃有心者孰不扼腕昔卢
　次楩一莾男子耳谢茂秦以布衣为行哭于燕市曰
　诸君今不为卢生地乃从千载下哀湘而吊贾乎李



　献吉在狱何仲黙致书杨文襄求一援手康徳至
　不自爱其名左魏之品可方献吉非次楩所敢望某
　一介书生无由哭诉尚惭茂秦阁下名位比肩文襄
　岂至出徳下乎髙阳览书即具疏请入朝面陈军
　事将为诸公申救忠贤闻之谓髙阳兴晋阳之甲夜
　遶御床而泣乃驰诏止之时左诬赃二万魏周皆数
　千严期追比三君子皆清白吏无以应而忠毅旧为
　三辅屯田使有遗爱又尝督学畿内门下士甚众先
　生与鹿太公及其友张果中倡义蠲助输者云集甫
　就而三君子相继拷死则又经纪其丧余则按籍俵
　散当是时逻校严急士大夫触手糜烂亲戚故交键
　戸谢絶先生慷慨急难呼号同志祸福不足动心而
　祸亦卒不及也髙阳知其有经世才将题授职方郎
　与共事先生知时不可为自陈愿老公车不敢借途
　求用台諌交章推举坚辞不就崇祯丙子容城被围
　土垣将圯率宗族闾党矢志守御城赖以完廵抚都

　御史上其事特诏褒嘉南兵部尚书范公景文聘赞
　画军务亦辞不赴时秦晋已寇氛渐逼都城携家
　入易之五公山结茅双峯婣党门人依以自保者数
　百家饬武备定条约暇则讲诗习礼修冠婚丧祭仪
　节简而可行干戈抢攘之际弦歌爼豆远近服其徳
　教盗贼闻而屏迹时以方田子春无终山焉
国朝顺治初祭酒薛公所藴具疏让官兵部左侍郎刘
　公余佑及廵按御史荐剡上先生坚卧不应苏门为
　康节鲁斋读书之地泉石幽胜遂移家筑堂名曰兼
　山读易其中子孙耕稼自给门人负笈来者日众先
　生涵养日邃每晨起谒先祠毕澄心端坐虽疾病未
　尝见惰容接人无贵贱少长必以诚有请问者随其
　浅深倾懐告之无不人人自得子孙甥壻数十人进
　退揖让皆有成法即耕夫牧亦知尊敬时节花放
　邻村争置酒相邀儿童皆欢喜相就曰我先生也年
　九十二卒士大夫吊哭属路不絶市者罢贩耕者废



　耒督学使檄郡邑列祀百泉书院容城夏峰皆立专
　祠祀之先生著书甚富理学宗传表周元公以下为
　十一子别为诸儒考附之葢出独见非依傍旧闻者
　其学主于慎独而于人伦日用体认天理尝曰喜怒
　哀乐中节视聴言动合礼子臣弟友尽分此终身行
　不尽者自言平生年愈进功愈宻天理二字是千圣
　心传非语言文字可以承当世之学者不务躬行惟
　腾口说徒增籓篱于道无补体先生之言可以自悟
　矣余昔奉母里居无由亲炙与闻绪论间尝驰书请
　质所疑荷先生手教还荅千里如侍几席今典型既
　邈后进谁宗因其孙壬戌进士洤之请谨书其大者
　如此过其墓者低徊俯仰当有慨然兴起不能自已
　者则先生之风教愈远而弥新也其子孙名次列在
　志铭者不具述
　　明守备王君墓表　　　　　　　韩　菼
　昔我

世祖章皇帝讨平僣逆抚有九有惟天命既去于有明凡陵
　　　寝所在
勅视如故尤哀懐宗之志祭于陵为文以告之于时民间
　　　始稍稍言懐宗梓宫在殡时事初流贼李自成破京
　　　师帝后既崩以车一乘载出东门外棺以栁木置道
　　　傍久之伪符下昌平令塟而不给以见钱时皆伪官
　　　无有以为意者于是有十人者痛哭相与出家财启
　　　懐宗故妃田氏之墓以塟既堋复痛哭各散去十人
　　　者既不自言于官而世亦无有迹之者葢晦而弗传
　　　乆矣泽州赵公弼先生壬子得余于乡者也尝令密
　　　云康熙十有四年以书来曰有王生敬者将状其父
　　　之行谒子请表其墓子其无辞余接王生读其状及
　　　迎塟山陵事亟问之尝闻有十人者生父在乎曰固
　　　也方伪符下州州藏无一钱请于府府若弗知也复
　　　下之州州官吏益怠吾父闻则日夜泣倡九人者各
　　　倾其资产得钱三百有五十千为请于官迎梓宫而



　　合诸妃墓凡畚锸斥复之事吾父无不亲也又曰墓
　　中有殿翼然者二后殿则妃棺在焉梓宫既下帝居
　　中后居左而易妃其右梓宫无椁以妃之椁承之后
　　与妃竟不及椁也余接其言甚审于是知十人者有
　　王君而惜乎其九人则生亦忘之矣往余读陶氏辍
　　耕録所载唐义士传及林处士事迹皆相类其冬青
　　花行夣中作亦多同者竟不知果为谁诗自古忠义
　　之士天性激发以为固然多不欲传其名于后世十
　　人之意其类此也有明诸陵幸
圣朝徳同覆焘与赵氏之惨酷岂可同日道然如王君辈
　　其大节岂在唐林诸君子后哉余又以窃痛夫为是
　　举者多不出于髙位世族而皆处士逸民或武人小
　　臣其尤可慨也君讳政行号次泉世居昌平之福
　　里祖泰父三省皆业农不仕君生于万歴戊戌年二
　　月某日卒于康熙甲辰三月某日即以其年四月某
　　日塟于其里小营村之原子二长即敬也太学生次

　　芳当崇祯末君事中枢得官守备顾瞻天下慨然曰
　　非我所能也遂弃官归居乡乐善好施自甲申后益
　　自屏迹然闻人穷急輙救助之如已事而终不自言
　　岁饥全活人尤无算呜呼如君之行皆可书也余乐
　　从其大者而着之
　　　大理卿髙公墓碣　　　　　　　方　苞
　　吾师宛平髙公之没也以康熙庚辰仲春余适在京
　　师视丧毕东归为志铭归公二弟丙戌再至拜公墓
　　石已磨未勒也将代营焉而以事遄归又六年冬十
　　二月以乡人事牵连赴
诏狱发岁使仆某祭扫还讯之墓垣尽頺而磨石尚仆于
　　道公仁孝闻天下然世所称者太公以吏事谪辽左
　　公发愤成进士伏阙上书求代已而逢恩例赎归余
　　窃谓父兄在难凡力所逮中人以下犹将勉焉不足
　　为公异也自公视学江南余从游近十年公家事细
　　大毕闻太公少豪宕不可覊束而太夫人谨礼法不



　　　相中太公之归也公以为难后天属复完又二亲皆
　　　笃老当更欢洽而居常漠然遇事仍嗃嗃公用此虽
　　　富贵恒蹙蹙如穷人无所归终公身公退食恒居于
　　　内余怪焉叩之御者则常在太夫人侧嬉戏如婴儿
　　　其侍太公所以承意观色或古礼经所未尝云而自
　　　公出之乃知其当然而不可易也公疾笃余入视公
　　　曰子毋忧某虽无禄尚当终事吾母乃竟先太夫人
　　　卒呜呼酷矣余所犯尚未决虽
天子明圣而吏议余罪至重死生未敢自卜恐公之仁孝余
　　　独闻知者遂就湮灭而心气瘀伤不能营度为文前
　　　铭又不复记忆乃质言其大畧俾公故人曾君启起
　　　磨石而碣焉时康熙壬辰八月也公讳裔字素侯生
　　　于顺治癸巳五月六日卒于康熙庚辰二月十有二
　　　日由翰林官至大理卿仕绩应列于史氏铭曰
　　　谓公不得于天胡济屯以亨而天属之复完谓公能
　　　得于天胡将母之不终而寿命不得以少延岂彼苍

　之无知抑将留终古之恨以暴其仁贤
　　祭文
　唐
　　唐太宗祀北岳庙文
　苍苍元气纪三光而成象茫茫后土镇五岳以成形
　衡岱启东南之趾嵩华表西中之固惟灵山之秀峙
　亘朔野而标竒虎啸龙腾风云之所吐纳霓裳鹤葢
　神仙之所往还迭嶂参差凝烟含翠重冈纷糺照日
　分红絶壁千寻孤峰万仞桂华侵月松萝挂云幽涧
　冬暄飞泉夏冷寳符临代邦之美灵蛇表障势之竒
　铄石七年无以亏其大含波九载不能损其髙巍巍
　乎与乾坤而共固隠隠乎横古今而不絶属以授旗
　赵郊誓师冀土敢荐牲玉惟神飨之
　　为常州独孤使君祭李员外文　　梁　肃
　大歴九年五月日朝散大夫守常州刺史赐紫金鱼
　袋独孤某谨以清酌之奠祭于故尚书吏部郎赵郡



　李遐叔三兄之灵呜呼畴昔之年接兄讨论倚伏之
　数或寻其源尝谓仁人百禄滋蕃如何于兄斯莫存
　焉呜呼哀哉惟兄孝友仁恕髙明寛裕何徳之茂何
　才之富粹气积中畅于四肢发为斯文郁郁有辉自
　五百年风雅凌迟假手于兄欝为宗师乃登宪闱直
　则举之乃列諌臣阙则补之元宗季年戎狄内侮兄
　方就养刼在豺虎气雾蒙蒙薄污我躬雷雨作解逺
　身于东帝曰孝哉可移于忠名居右掖迹践南宫丘
　明为耻元晏方病清漳闲卧乐道推命哀于大贤不
　向大年人之不幸天亦何言在昔贾生见恶綘灌王
　佐之用不展于汉我之方行遭世纷乱时运屯塞古
　今一贯呜呼哀哉某以蔽夙承眷惠义均伯仲合
　若符契博约乎文章之事优游乎性命之际谓得携
　手相期卒岁天其丧予兄则先逝呜呼哀哉曩自朝
　列出持使节十年离别一旦存没呉楚迢递江山阻
　越不及归赠仍乖执绋寝门一哀魂断心絶恭承嘉

　命来牧于常繐帐斯在哀何可忘鞠然二孤诉彼穹
　苍孰谓遐叔与天茫茫魂兮归兮临此一觞呜呼哀
　哉
　　吊夷齐文　　　　　　　　　　栁　识
　洪河之东兮首阳穹崇侧闻孤竹二子昔也馁在其
　中偕隠胡为得仁而死青苔古木苍云秋水魂兮来
　何依兮去何止掇涧溪之毛荐精诚而已初先生鸿
　逸中州鸾伏西山顾薇蕨之离离歌唐虞之不还谓
　易暴兮又武谓墨缞兮胡颜一咤兮忘饥若有诮兮
　于岩之关岂不以冠敝在于上履新处于下且曰一
　人之正位孰知三圣之纯嘏让周之意不其然乎是
　以知先生所恤者偏矣当昔夷羊在牧殷纲解结干
　道息坤维絶鲸吞噬兮鬼孽王奋厥武天意若曰覆
　昏暴资浚哲于是二老归而八百一戎衣而九有
　截况乎旗锡黄鸟珪命赤乌俾荷巨桥之施俾申羑
　里之辜故能山立雨集电扫风驱及下车也五刃不



　砺于武库九骏伏辕于文途虽二士不食而兆人其
　苏既而溥天周土率土周人于嗟先生逃将奚臻万
　姓归徳兮独郁乎方寸六合莽荡兮终局乎一身虽
　忤时而过周终臣心而恻殷所以不食其食求仁得
　仁然非一端事各其志若旁通以阜厥躬应物以济
　其利则焉有贞节之规各亲之事灵乎灵乎虽非与
　道而保生乃朂为臣之不二
　　吊乐毅文　　　　　　　　　　栁宗元
　许纵自燕来曰燕之南有墓焉其志曰乐生之墓余
　闻而哀之其返也与之文使吊焉大厦之骞兮风雨
　萃之车亡其轴兮乘者弃之呜呼夫子兮不幸类之
　尚何为哉昭不可留兮道不可常畏死疾走兮狂顾
　彷徨燕复为齐兮东海洋洋嗟夫子之专直兮不虑
　后而为防胡去规而就矩兮卒滞以流亡惜功美
　之不就兮俾愚昧之周章岂夫子之不能兮无亦恶
　是之遑遑仁夫对赵之欵悃兮诚不忍其故邦君子

　之容与兮弥亿载而愈光谅遭时之不然兮匪谋虑
　之不长跽陈辞以陨涕兮仰视天之茫茫茍论世之
　未可兮言余心之不臧
　宋
　　定州谒诸庙祝文　　　　　　　苏　轼
　惟皇上帝分命羣祀降厘下土惟我元后临遣近臣
