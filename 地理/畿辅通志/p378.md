<!-- { "loadSidebar": true } -->
　国事则贤声将逺过于匏庵而兹花之名亦且自是而
　　广扬于众听矣愧余不及古人之文乃具列斯义以
　　相砥淬俾治事于兹者有所观感而兴起焉是为
　　序
勅建明懐宗思陵碑记　　　　　　　　金之俊
　　　臣 　尝观古今治乱之迹邦国兴替之由使后之人得
　　而考焉以为法戒者其义莫详于史大约国之兴也
　　创业开基之君莫不有应天顺人之举积功种徳为



　　累叶之所凭借其亡也必末年季世之主或天资刻
　　薄残民以逞或闇弱昏庸太阿旁落或甚而纵欲败
　　度灭裂纲常种种失徳难以枚举皆因自取灭亡之
　　道即国祚之修短不同而覆败相寻异世一辙书曰
　　与治同道罔不兴与乱同事罔不亡非虚语也我
皇上聪明睿智典学惟勤涵泳六经之暇尤研精史书举
　　前代之是非徃事之成败靡不溯原穷委一一究其
　　指归而于明朝兴亡本末更了如指掌于是深晰崇
　　祯帝之所以失天下者厥咎有在非末世亡国之君
　　可同年而语也但当年既无实録日后虑多传疑每
　　厪
睿懐之悯恻于顺治十四年二月内爰
谕工部立碑表章恭绎
天语一则曰明崇祯帝尚为孜孜求治之主秪以任用非
　人卒致冦乱身殉社稷再则曰若不亟为阐扬恐千载
　之下竟与失徳亡国者同类并观于戏

宸鉴及此不能不令人低徊叹息颂我
皇上明并日月发幽光于己沈徳迈兴王昭公评于隔代
　　真前此纪载中未有之盛事也兹工部遵
谕礲石既成
皇上特命　臣 　之俊为文以勒之碑　臣 　系故明累臣矢殉沟
　　壑幸遘
　永清之再续余生既捧
徽纶而感涕益惊
専命而彷徨以謭陋昏耄如　臣 　何能追阐遗徽俾副
皇上表章之盛心然不敢不就见闻所及谬述其概以窃
　　附史臣之职也按崇祯帝本以英敏之姿潜徳藩邸
　　继膺大统当即位之始正逆珰煽乱之余中外危疑
　　独能不动声色剪除大憝如秋风振槁因目击人心
　　蛊壊尽属如醉如梦之流法纪废弛酿成不痛不痒
　　之习锐意更猛图法祖宗恤民隠畏天灾尝蔬食
　　布衣痛自贬损讲幄之咨询不辍平台之召对屡勤



　　一段宵旰靡宁想望太平之意诚有如
上谕所云孜孜求治者假令当日有先忧后乐之臣同心
　　一徳匡济时艰小康犹可坐致即或中材之佐警戒
　　绸缪尚得弥缝岁月其如恬愉积玩贪黩成风下吏
　　之精神专用以鑚营结纳大僚之好尚唯在乎位髙
　　多金以致民穷盗起然发难之初不过西陲一隅亦
　　何难以国家全力制之而上下相以贼为讳啸聚
　　之势日炽月盛攻城掠邑有同破竹然后举国张皇
　　纷纷议选将议抽兵议加派议设总理总督重臣临
　　渴掘井毫无成算以言剿则挫衂屡闻以言抚则招
　　徕无术至于骄兵悍将反借势狓猖为身符来不
　　能御去不肯追遂蔓延流毒秦晋楚豫巴蜀暨大江
　　以北所在骚然而朝端之上方争洛蜀之党日构元
　　黄之战厝火怡堂独以贼遗君父忧间有一二耿介
　　特立之士以公忠体国为念又徃徃不安于其位一
　　时内外文武事权在握者无一实心办职之人矣致

　　令仁明锐治之主不幸而丁中叶陵替之后起弊扶
　　衰万难措手兼之孑然孤立于上四顾盈庭茫无可
　　倚譬如尫羸之夫病之初中尚在肤膜腠理之间中
　　医犹能按衇而治及耽延日久深入膏肓虽有卢扁
　　救疗安施岂非天之所废莫能兴之而人谋不臧适
　　任其咎者邪考史传所载凡末季亡国之君覆车之
　　辙崇祯帝并无一蹈焉乃身殉社稷不引天亡之言
　　亦綦烈矣于戏伤哉有君无臣贻祸邦国竟若斯哉
　　此明代往事之可为痛哭流涕者也我
皇上深用恻隠而欲急为之阐扬是即孔子当年作春秋
　　之心褒贬出乎至公瑕瑜毋令相掩俾天下后世读
　　明史者咸知崇祯帝之失天下也非失徳之故总由
　　人臣谋国不忠所致庶使后之为人臣者悚然知所
　　戒而后之为人君者亦知慎于用人也然则煌煌
睿谕明乎制治安邦勿玩小冦而弭冦必以安民为本安
　　民则又以知人为本此非直昭一时之信史实着万



　　世之常经盖永为君若臣之宝镜云
　　　金忠洁公祠记　　　　　　　　王崇简
今上御极之九年十有一月内三院传奉
上谕明末冦陷都城君死社稷当时文武诸臣中岂无一
　二殉君死难者幽忠难冺大节可风着礼部同部院
　等衙门堂上官详访确察死节职名并实迹具奏勿遗
　勿滥内三院即行传知节据廷臣举奏礼部先后核覆
　　文武殉难忠臣二十四员
予谥锡祭仍于原籍赐地一百亩春秋致祭前兵部车驾
　　清吏司主事巡视皇城金公铉
赐谥忠洁于顺治十年十月二十六日
钦遣礼部右侍郎兼内翰林国史院学士高珩
谕祭故明兵部车驾清吏司主事今谥忠洁金铉之灵曰
　捐生赴义臣子之忠录节表微朝廷之典尔故明兵部
　车驾清吏司主事金负才毅积学渊深防患于未
　然抗言弗避遭时之不造誓死无回身赴御沟何愧清

　流之水心依帝阙长悲明月之弓孤愤虽在重泉而锡
　典式光异代崇以祀谥慰尔忠魂其钦承之仰惟
昭代表忠之典盛矣至矣公弟生员镜恭奉
谕祭文勒碑于都城东直门外三里屯祖茔墓所公丁夘
　　戊辰同年生暨戚交之在京师者输金谋立祠于崇
　　文门外打磨厂故居之左右以永昭
皇恩久而未集镜惧或旷
盛典遂于原籍江南常州府武进县先墓迁燕宗支祠葺
　　三楹为公祠属余为记余昔备员史官谊不敢辞且
　　公大父与先大夫同为万厯壬辰榜进士公父太守
　　公与余又三十年文字交公领乡荐余复偕举于京
　　兆而公妹又为儿熈之妇知公生平宜无逾余方公
　　殉难余以葬亲出城门闭不启乃潜伏上方山奔遯
　　以去至丹阳公弟鑨鋐以省太守公墓在焉始见公
　　弟镜所述实迹呜呼公之大节已着于朝野复何烦
　　赘一词虽然百世之下仰忠节之风莫不思慕其人



　想象其行事则叙其生平以传久逺未可畧也况
盛朝懿典可不昭示来兹乎甲申三月十九日昧爽公
　趋朝路人竞言驾行宫女出走矣公曰讹言也亟趋
　皇城期偕巡视给事中御史请御门以安民心行见
　宫女奔绎于路惊还寓邸拜母曰儿职在皇城应死
　于皇城母曰儿去矣我自不为儿累无复我念遂冠
　带驰至长安右门或言帝上宾哭且行至紫禁城西
　北隅玉河邉中官奔窜云贼至矣贼至矣公髪指眦
　裂直视大骂解所悬牙牌付从人刘元郭泰持归谢
　母面城一拜遂投河中适在浅水役挽起公手捶之
　遂没于深处役归白母母投太仆寺街寓邸井中死
　侧室王氏从母而坠时十九日辰时也既而我
朝定鼎京都镜呈请内院允令捞尸六月之朔镜偕刘
　元诣河邉地上惟髪一团并束髪网巾巾镜所服者
　公偶假服巾圏宛在旁一纱帽胎二帽翅铁丝圈仡
　然白骨一丛骇视则二人尸也复觅之水中一中官

　来云若觅皇城金兵部尸乎日浮水上冦去我辈收
　葬同时有内官吕胖子亦死并掩河邉土为雨水剥
　落故暴露于此镜雪泣徃来厚载门讯问中官无异
　词者呜呼二骸莫辨孰为公骨也或曰公忠魂依此
　久矣曷仍瘗深坎乃以布囊骨瘗之镜拾髪招魂葬
　于三里屯祖茔之侧此公殉难之实迹也嗟夫一时
　死节诸臣大义焜耀天壤惟公之死死其时死其地
　死其职可为得其死矣公生万厯庚戌七月十九日
　与大父同日岐嶷不凡初就学辄了书义大指闻太
　守公与客谈当世务便埀首属想可否每随太守公
　读书郊园余时过从论文公语黙进退如成人既而
　偕补弟子员天启丁卯年十月入举顺天乡试第一
　戊辰成进士以年少例改教职授扬州儒学教授寻
　升国子监博士工部都水司主事监修城门军器时
　内官张彛宪总理户工二部钱粮建署以堂官临各
　司属公持奏云以朝廷简迪之臣子而令其罄折伛



　偻于阉寺之庭即诸臣矫矫自好当不为屈其中保
　无寡亷鲜耻自行其私者皇灵而丧士气宁甚于
　此再疏争之彛宪大恨假验修理火器二缺火门题
　叅竟落职萧然故居博综羣籍朝坟夕典时与刘公
　宗周朱公之冯诸先生讲求濓洛闗闽之学时公父
　署睢州学正公交车来都见公所学曰子益矣公年二
　十三家居至三十五著书自娱而荐剡无虚岁朝议
　起公田间太守公卒丹阳旅次公奔号葬之武进先
　陇从遗命也留弟鑨鋐省墓于丹阳奉母章安人还
　京师服阕起补兵部车驾司主事巡视皇城甲申二
　月也冦陷大同公疏请撤监视内官专任抚臣盖各
　镇咸以内官监视平时则掣肘偾事冦至则率先迎
　降故公端疏请撤不报既而都城之陷内官分守城
　上与宣府大同降贼内官张贼声势以逼惊君亡使
　早从公言当不遽至此也公原籍武进大姓至公曾
　大父拱于嘉靖十二年补北京留守卫军籍以子汝

　升贵赠如子官汝升即公大父也万厯壬辰进士仕
　至户部湖广清吏司主事生二子征名显名公考其
　仲也万厯戊午顺天举人歴官福建汀州府知府生
　七子公居长公体干不踰中人而清立莹濯双目隠
　秀蔼如也疎髯奋张时具磈磊嵚砢之气殉难时年三
　十有五娶朱氏赠安人继朱氏封安人前卒侧室王
　氏甫阅月坠井殉公无子以弟鑨次子怡恭为子公
　孝友忠清出于天性读书穷理饬躬恭慎惇笃之行
　未可悉书特书其大节如此勒石祠前事徃时移见
　闻之所不及过祠下而观瞻者低徊俛仰想公之风
　声气烈油然兴起忠君报国之心则我
盛朝作忠之化曷有既哉
　　宣府忠烈祠记　　　　　　　　王崇简
　士大夫遭时之阨势穷力竭志不克就死以报国祀
　于其土礼也况于十数年之后使人景企追慕经营
　黾勉以堂以构伏腊彷徨无所为而为之呜呼岂易



　致哉宜宣镇士庶之立祠祀明巡抚宣府都察院右
　佥都御史朱公也公于崇祯壬午十二月受命巡抚
　宣镇镇饷阙军怨司饷而哗公多方补足斩首乱七
　人并纠司饷者乱遂定镇帅跋扈论列其状归之司
　败一军肃然亡何流冦破潼闗渡黄河为绸缪之计
　具备而太原宁武大同相继陷公闻中丞蔡公懋徳
　卫公景瑗不屈死镇帅周公遇吉举家战死慨然曰
　真男子不当如此乎遂集文武绅衿军民于城上申
　说大义矢死守出一箧衣取绯衣属从官曰以此殓
　我余悉充犒军众皆感泣亡何监视宦官杜勲总兵
　王承荫降贼勲复说公降公念擒勲承荫或为变乃
　招承荫伏健卒伺之未至而贼薄城下矣公督众以
　火器击贼贼声言监镇降巡抚何独不降公大骂拒
　之激厉将士相持两日夜贼多死伤监镇乘间开南
　门贼遂入公守北门闻变命转火器南向欲手燃击
　贼而贼已挺刃于前公拔佩刀奋击左右泣拥公行

　公曰去此一步非死所矣遂服绯衣登城楼北向拜
　以遗疏付从人而缢贼至叹其忠移殓于僧舍甲申
