<!-- { "loadSidebar": true } -->
　遗城还京时止留四门其宣徳承安髙逺并窒之以
　慎所守永乐甲辰秋仁宗嗣分遣将臣大饬边防命
　永寜伯谭公广佩镇朔将军印充总兵官来镇于斯
　修营垒缮甲兵严斥堠复命工甃围四门创建城楼
　角楼各四座以谨候望铺宇百七二间以严廵防二
　十年间边燧不兴兵民安于无事宣宗及今上改元
　正统之五年予自内台奉玺书出巡塞北凡兵民安
　否粮刍盈耗边备弛张刑狱清滥并听厘而正之睹
　其城土不坚雨辄倾坠非直人疲于修筑遇警亦不
　利战守因封章上闻特命都指挥使马升督属分兵
　伐石陶甓炼石为灰以包砌之自辛酉夏启工时则
　有叅将都督朱公谦都指挥纪公广叅谋戸部侍郎
　刘公琏同寅协恭左右赞理乙丑秋又得今总戎武
　定侯郭公玹以戚里世勲之重来代谭公委心自任
　夙夜孜孜督同都指挥董斌暨诸官属严励士卒殚
　力竭诚至丙寅秋九月工始完其城厚四丈五尺址

　甃石三层余用砖砌至垜口髙二丈八尺雉堞崇七
　尺通髙三丈有五尺面阔则减基之一丈七尺四门
　之外各环以瓮城甃砌如正城之法瓮城之外又筑
　墙作门设钓桥遇警则起以絶奸路隍堑浅狭尚有
　待于浚涤复即城东偏之中筑重台建髙楼七间崇
　四丈七尺余五寸深四丈五尺广则加深二丈五尺
　五寸焉上置鼓角漏刻以司晓昏昼夜十二时之节
　俾人知儆动而不懈于经理其檐二级南扁曰镇朔
　北扁曰丽谯盖取镇静髙华之义其规制可谓宏丽
　周密矣总镇诸公曰永固功成茍无文以纪来者孰
　知修营之难哉因速予为记予惟城池者古今保民
　之藩屏也粤自周公营洛邑其制乃备后世因之以
　基太平之治我国家列圣相承措天下于泰山盘石
　之安者亦惟城池是赖虽中州内郡列城相望而况
　边塞乎诸公汲汲于斯真虑及万世而不负重任矣
　继自今人望层楼翚飞万堞岩耸直拟古之金城天



　府亡外侮是惮也享其逸则思其劳允宜慎修俾毋
　有圮壊亦前后相成之义是用悉其本末勒之贞石
　以昭示无穷焉纟以诗曰北有名藩曰维上谷原隰
　衍夷山川清淑三边扼塞斯为要冲内卫中国外遏
　羌戎立之屏翰镇服疆圉戍卒云屯如貔如虎都城
　匪坚鼎新砌营辇石运甓六载而成诸将効勤众工
　毕力手足胼胝一劳百逸金汤巩固穹竁畏威海宴
　河清共乐雍熙我作诗歌纪功载政万世无虑四方
　底定圣人御极寿禄无疆永保家邦地乆天长
　　显功庙记　　　　　　　　　　商　辂
　中山武寜王蚤以雄材大畧首从太祖髙皇帝举义
　平定天下混一海宇已而率师漠北収其余民比还
　留镇于燕慎固封守为长治乆安计以平滦榆关土
　地旷衍无险可据去东八十里得古迁安镇其地大
　山北峙巨海南浸髙岭东环石河西绕形势险要诚
　天造地设遂筑城移关置卫守之更名曰山海关内

　外截然然一重镇也自山海以西若喜峯若古北
　大关小隘无虑数百葺垒筑塞既壮且固所以屏蔽
　东北卫安军民厥功甚伟景泰甲戌今右都御史李
　宾奉命巡抚卫人萧汝得等合词告言昔中山武寜
　王镇此城池关隘皆其创建边陲寜谧殆将百余年
　矣愿立庙祀以报土功为请诸朝许之属岁屡歉事
　未克就成化辛夘李进握院章追惟前诏因谋诸总
　戎募义敛材卜日藏事乃即山海卫治之西建王正
　殿三间翼以两庑树以重门缭以周垣兴造聿始适
　巡抚左佥都御史张纲下车鋭意倡率时镇守太监
　龚荣总兵右都督冯宗叅将刘辅李铭悉以俸赀来
　助用底完美实癸巳春三月也纲告成于上赐额显
　功仍降祝辞命有司春秋致祭岁以为常山海军民
　闻命欢呼踊跃称快有以见王之功徳及于人者深
　且逺矣李以事之始末属守关兵部主事尚綗述状
　征予以记谨按祭法有云能捍大患则祀之若王之



　设险守国使百年之间敌国莫能窥其隙室家得以
　奠其居其功不亦大乎祠而祀之岂不宜哉虽然王
　为开国元勲当时南取吴越北定中原东平齐鲁西
　入关陜王之功居多独山海之人思慕之深者盖王
　镇抚燕蓟十有七年丰功盛烈宜非他处比庙祀聿
　严有以也夫王姓徐氏讳达鳯阳人累官太傅中书
　右丞相进爵魏国公追封中山王谥武寜其履歴备
　载国史兹不重述姑述立庙之意俾刻之坚珉庶来
　者有考焉
　　开平中屯卫新城记　　　　　　姚　
　永平禹贡冀州之域秦汉为右北平郡唐为平州元
　置平滦路我太宗文皇帝入正大统迁都北京而永
　平去京师五百里遂为畿甸重地又以滦负山带河
　尤为要害乃于义丰旧县置开平中屯卫卫自大寜
　沙岭徙来今去州九十里旧有土城颓圮成化改元
　之明年都察院右都御史李公以其地密迩边境宜

　有城以备非常奏准下有司讲修筑之政于是巡抚
　右佥都御史阎公镇守印绶监右监丞龚公总兵官
　东寜伯焦公相与恊谋经画而府卫咸听约束择
　济官得永平府通判段玑忠义中卫副千戸陈昶董
　领厥事计货食之出入量工程之多寡因旧増新百
　堵既完乃作南门以正面势作东西门以通徃来浚
　沟隍布桥梁疏水道是故甲兵有宿室家有晨昏
　警严钟鼓分明民居帖安诚可谓一劳永逸者也周
　计尺九千二百七十有八髙为尺二十有三始事于
　成化三年十月一日讫工于明年五月十二日通判
　以是役巨而不费重而不劳上卫乎国下庇乎民巡
　抚镇守总戎之功不可无记述以示后乃次其颠末
　来请余文余惟城郭沟池有国者所当设也然设必
　有时我国家承平百年于兹四方无患而城郭沟池
　惟恐其不完固者诚安不忘危之意也况京东保障
　之地乎虽然民非兵无以卫兵非民无以守城具矣



　而守之非其人与无城同人得矣而治之非其人与
　无人同故曰地利不如人和长斯卫者盍思有以和
　其人而善所守哉庸书此俾刻之城隅以告诸执事
　　游西山记　　　　　　　　　　李东阳
　西山自太行聨亘起伏数百里东入于海而郡城中
　受其朝灵秀之所屹为层峰汇为西湖湖方十余
　里有山趾其涯曰瓮山其寺曰圆静寺左田右湖近
　山之境于是始胜又三里为功徳寺洪波衍其东幽
　林出其南路尽丛薄始达于野乃有玉泉出于山喷
　薄搏激散为溪池池上有亭宣庙巡幸所驻跸处也
　又一里为华严寺有洞三其南为吕公洞一窍深黒
　投之石有水声数步不可下竟莫有穷之者又二十
　里为香山楼宇台殿与石髙下其絶顶胜瓮山其泉
　胜玉泉又二十里为平坡寺俗所谓大小青龙居之
　逈絶孤僻其胜始极而山之大观备矣成化庚寅四
　月之望刑部郎中陆君孟昭与客游之辰至功徳寺

　南至于玉泉又南至于华严又西南至于香山坐而
　乐之曰美哉山乎而不得在西湖之旁造物者亦有
　遗技乎或曰其特靳于是或曰物固然耳造物者何
　容心哉因相与大笑望平坡逺弗至乃循故道归过
　瓮山登之孟昭曰惟西山实胜都邑不可阙好事者
　之迹然官有守士有习不得岩探窟到于旬月之顷
　取适而止无留心于兹盖有合于弛张之义者不可
　以不记
　　门侯水利记　　　　　　　　　李东阳
　泄地利之藏以补天功之不足者事之难也捐一朝
　之劳以为万世之佚图者功之大也故禹功与乾坤
　而俱垂姬泽与沟遂而偕流末代茍简莫克与此间
　有循良之吏师古圣人之意则亦随其惠之所及而
　起斯民之跂慕或庙而祀之或指而姓之各与其所
　修创相终始若白公之于泾召信臣之于南阳苏子
　瞻之于杭是也后世有克任其难而大是图者虽未



　可即与于圣贤之事而一时民心之所归亦独非君
　子之所嘉与而乐为后世劝者乎顺徳府有百泉河
　自邢台东注南和之河头郭村旧有石桥水门止二
　劵水汹难于容受岁一奔溃怒气喷风泛滥有声及
　或为患且能激沙淤民田多所垫溺又有故渠士民
　所仰以溉沃者苦山水涨日就湮塞吏其地者率相
　习以为难至置不问成化丁未宣府门侯徃莅南和
　县事信孚政通百隠皆达爰曳石鸠工増广其桥为
　三水门以杀水势而又筑堤以豫捍之继疏六渠以
　灌田用是旱备涝攘天时不能为之灾利兴害除地
　灵不能秘其寳声随事彰泽以功流在上者以为能
　欲夺治他邑而邑民不忍侯之去已也相率留之既
　得请且度小邑之不能乆留一日或去无以嗣其
　功也于是耆老范英辈候于道奉书求予记且言侯
　之振颓起弊类此者若干条其大者则建郭门桥而
　构楼其上夺所占牧马场三百余顷以赡贫民之补

　马者余皆息盗止讼之实惠要之侯今之良有司也
　不然则簿书期亦足以塞责而何汲汲焉犯此难
　且大者之为慊邪予故乐为之书以告世之怠吏若
　其民之徳侯果如召父之云而所称述必欲如白渠
　苏堤然者则有此渠与桥堤在至于役之岁月工之
　名数桥堤与渠之丈尺及费所自出则虚左方以俟
　民之自书庶得其详且实俾后之记河渠者有所考
　云
　　抚寜县城记　　　　　　　　　彭　时
　距京师之东五百余里有府曰永平自东八十里有
　县曰抚寜是为永平属邑盖其地在汉隶右北平郡
　汉以后率多荒废至金大定末升新安镇为抚宁县
　抚寜之名始于此元初抚寜与昌黎邻地或并或析
　最后乃并置焉国朝因之洪武十一年知县娄大方
　以避寇故请迁治于兎耳山之阳永乐中复即旧治
　置抚寜卫而卫与县相去十里许皆未有城居者凛



　焉惟外患是惧时提督左都御史李公秉巡抚右佥
　都御史阎公本乃具疏请城卫并复县治学校于一
　城于是镇守右少监龚公荣总兵官东寜伯焦公寿
　相与赋材鸠工命永平府同知刘遂抚寜卫百戸郝
　铭督率军民分工筑砌始成化三年三月一日越明
　年五月告成周围一千一百五十六丈髙一丈有九
　尺其上为垜口一千八百七十其东西南北辟门以
　通徃来县治学校并列于内同知刘遂指挥毛绶具
　事本末致书兵部左侍郎昌黎张公文质托以求予
　记予惟天下郡邑有僻有要恒因时势为轻重抚寜
　之地在唐宋以前僻居东北未之重也迨永乐肇建
　北京为畿内要地盖其北密迩边徼东控扼山海为
　辽阳襟喉其要且重如此故军卫置焉所以安民也
　而县与卫异治非因循之过与兹当承平百年之乆
　所宜思患而预防阎公于是首倡请城之举而龚焦
　二公乃能谐谋经营以成厥事可谓得大易设险守

　国之义矣虽然险可设也不可恃也继今军凭城以
　为固民资军以为安拱翼京师将有赖焉司军民之
　政者尚思和辑其心使居有以乐患有以捍长治乆
　安永为京师之巨防也春秋凡城必书为重民力兹
　所为书者不独重民力且将使民徳诸公不忘并告
　来者是修是葺益善其政保民于不怠焉
　　束鹿城堤记　　　　　　　　　吕　柟
　束鹿保定隶邑也治在真定东滹沱河自雁门来经
