<!-- { "loadSidebar": true } -->
　虽老帅宿将不能过之然以忧深病积卒于军年五
　十九天爵为学博而知要长于纪载尝着国朝名臣
　事畧十五卷文类七十卷其为文长于序事平易温
　厚成一家言而诗尤得古法有诗藳七卷文藁三十
　卷于是中原前軰凋谢殆尽天爵独身任一代文献
　之寄讨论讲辩虽老不倦晚岁复以释经为己任学
　者因其所居称之为滋溪先生



钦定四库全书
　畿辅通志卷一百四
　　传
　明
　　曹鼐传　　　　　　　　　本朝汤　斌
　曹鼐字德恒宁晋人宣德初以举人署代州学正自
　陈年少不敢为人师愿入太学肄业或得一剧官自
　效改泰和县典史七年部匠役入都疏乞试中礼
　部第二廷试进士第一人授翰林院修撰正统元年
　兼经筵讲官预修宣宗实录书成进侍讲五年二月
　以杨士竒等荐同马愉并直内阁典机务九年进翰
　林学士鼐为人内刚外和通达政体时士竒等相继
　卒凡议大政诸臣皆推决于鼐中官王振用事鼐正
　色不少假振亦惮而忌之寻迁吏部左侍郎仍兼翰
　林学士十四年额森寇大同王振劝帝亲征鼐与诸
　大臣扈跸从至宣府诸臣请班师不听鼐曰臣子固



　不足惜主上繋天下安危岂可轻进振怒曰倘有此
　亦天命也既而前驱败报踵至振始惧还次土木额
　森遣使通和帝召鼐草诏答之寇骑突蹂阵而入鼐
　及从官数十人皆死之景帝立赠荣禄大夫少傅吏
　部尚书兼文渊阁大学士谥文襄官其子恩大理评
　事英宗复位加赠太傅改谥文忠又官其子锦衣卫
　百户
　　王骥传　　　　　　　　　　　汤　斌
　王骥字尚德束鹿人长身伟干多力便骑射刚毅有
　胆举永乐四年进士为兵科给事中使山西奏蠲盐
　池逋课二十万人皆德之遂迁其省按察司副使召
　入为顺天府尹擢兵部右侍郎时承平久军政渐弛
　骥以整饬戎备为己任奏减内外卫所及王府卫
　余丁之在营者又定陜西卫所军士更番操练法九
　载进尚书坐议边事迟五日期与侍郎邝埜同下狱
　寻释之正统二年阿勒坦多尔济巴勒数侵掠甘凉诸边

　诸将莫能御于是英宗命骥辍部务行边制诏一切
　便宜行事是时都指挥使安敬为偏将黩而怯都督
　蒋贵都御史曹翼追寇至鱼儿海将及之而敬谓前
　途无水草不可进引还曹翼言状英宗宻勅骥责贵
　死状而僇敬军中以徇骥故秘之而疾驱至军中大
　将士方就列问诸将曰曩大军追敌逗挠误事者
　为谁诸将伏地顿首曰诸将皆无状然先退者都指
　挥使安敬也骥命縳敬立斩辕门下而顾都督蒋贵
　曰公为大将遇敌輙引退亦当死贵惶恐伏地不敢
　仰视久之乃称诏责状以闻一军股栗遂大阅将士
　分兵画地使诸将自为防御别部巴圗博啰寇庄
　浪都指挥魏荣遂撃走之而尽收其男女驼马以归
　军为之一振骥以二月出八月还京阿勒坦寻复入寇
　诏任礼为平羌将军蒋贵赵安为副而特命骥往监
　督诸将悉取进止骥谍知寇营所在乃选精骑授蒋
　贵使为前锋直捣狼山而自与任礼等率大军为后



　继且谓贵曰勉旃不成功无相见也贵遇寇于石城
　撃走之骥曰寇未大衂骤退且复来使我疲于奔命
　非计也乃令贵复帅精骑二千出镇夷关书夜兼行
　追及大败之得其左丞及禆将百人斩首三百余获
　金银玺印各一驼马兵甲千计骥与任礼兵至梧桐
　林得枢宻同知佥院十五人万户二人招降部落数
　十帐穷追至黑泉而还右军赵安等出昌宁至刁力
　沟得右丞达噜噶齐三十人驼马甲兵称是是役也
　分道出塞期夹攻转战二千余里阿勒坦走死论功
　贵礼皆封伯而骥以兵部尚书兼支大理寺卿俸寻
　诏还理部事六年有麓川之役麓川本百夷僻逺不
　当中国一郡宣慰司土官思任发叛黔国公沐晟遣
　将讨之不利廷议遣官招谕而王振方用事喜功名
　骥知振指力主用兵振大恱遂绌廷议拜蒋贵为平
　蛮将军骥总督军务大发东南诸道兵十五万讨之
　转饷半天下濒行赐骥贵黄金兜牟细铠蟒绣绯衣

　朱弓矢骥乘传至云南天大暑众请按兵骥曰贼
　方炽毒吾民敢阻军者斩于是部署诸将至金沙江
　分军三路捣上江寨上江贼扼塞攻三日不下大
　风纵火焚栅乘势力攻斩首五万余级上江平遂由
　夹象石渡贼乘险自守骥督兵深入破连环七砦于
　沙木笼山又败其象阵于泥沟箐摩尼寨长驱抵
　麓川俘斩及溺死者数万思任发奔缅甸以大闻
　而是时维摩土司韦郎罗僭称广新王诏骥移师讨
　之骥曰此不足血吾刃也遣偏师压其境言王尚书
　大军且至贼惊溃韦郎罗走安南即传檄且入安南
　追贼安南王大惧斩其首并縳其妻子来献广南富
　州土司侬郎与沈正交恶构兵十余年骥移文谕之
　立解师还帝遣户部侍郎王质赍羊酒迎劳数百里
　外既入见赐宴奉天门封靖逺伯岁食禄千二百石
　予铁劵世袭指挥同知赐赍逾等贵亦进封定西侯
　骥自是以勲爵奉朝请不预兵部政矣而是时思任



　发尚窜缅甸其子思机发率余众往来窥伺乃复命
　骥总督云南军务于是骥率都督冉保毛福寿及定
　西侯等会木邦等蛮兵进讨而思机发走入缅甸竟
　不可得仅纵兵捣其巢俘其妻子及从贼百余战象
　十一立陇川宣慰使而还骥加禄三百石贵五百石
　亡何思任发为千户王政所杀而思机发凶益甚
　数入寇时定西侯已死复以骥为总督宫聚为平蛮
　将军帅师十五万直抵金沙江贼立栅西岸骥濳渡
　破之贼又立栅于鬼哭山巅骥纵火连破诸寨坠崖
　谷死者以万计而竟不能得思机发当是时王师屯孟
　其地在金沙江西去麓川又千余里诸蛮见大军
　皆震怖曰自古汉人无渡金沙江者今王师至此岂
　天威耶而窥大军亦欲还复拥思任发少子思陆据
　孟养骥度贼终不可灭乃与思陆约立誓金沙江上
　曰石烂江枯汝乃得渡思陆亦惧而听命乃班师议
　者颇咎骥老师费财以一隅骚动天下而云南训导

　詹英抗言骥等多役民夫麾下大军一日起行互相
　蹂践又每军负米五斗渉山谷不胜其苦自缢者
　多师抵金沙江彷徨不敢渡既渡缩朒不敢攻指挥
　路宣翟亨等俟贼解散多捕鱼户以为贼俘此何异
　李宓之败而杨国忠以闻也奏下法司王振主之
　仅停奬劳而已寻改骥为平蛮将军讨贵州苗获其
　魁刬平王蛊富者槛送京师再加岁禄百石予世劵
　土木之难廷臣劾振因连骥景帝以骥多功置不问
　复召为总督南京机务南畿素习偷惰戎务废弛骥
　至一以所驭军法教之而尚书于谦弗重也因事解
　其任奉朝请帝虽罢骥而内犹严之时禁私役阉人
　惟黔国公宁阳侯得留四人骥独留六人骥老且八
　十跃马食肉纵酒盛声伎如故石亨等奉英宗复
　辟骥与焉仍召领兵部事加号奉天翊卫推诚宣力
　守正文臣光禄大夫柱国数月请老又三年乃卒年
　八十三赠靖逺侯谥忠毅子瑺嗣瑺卒子添嗣添尚



　嘉善长公主卒子宪嗣宪卒子瑾嗣瑾卒子学诗嗣
　学诗卒无子弟学礼嗣
　　王翱传　　　　　　　　　　　汤　斌
　王翱字九皋盐山人永乐十三年试贡士于行在
　礼部举翱第五时成祖欲建都北平思得北士用之
　得翱大喜召见赐酒食及殿对奏名二甲第一入翰
　林为庶吉士授大理左寺正左迁行人宣德元年以
　杨士竒荐擢行在山东道御史十年擢佥都御史正
　统元年镇守江西还复巡盐浙江四年松潘用兵命
　翱同都督李安往讨之事平镇守陜西七年提督辽
　东军务翱以辽东法令久弛将士骄玩贼至皆不肯
　力战因诸将庭谒召都督以下责以丧师失律罪当
　斩军中股栗叩首愿效死自赎翱乃自行边起山海
　关抵开原缮城垣浚沟堑斥堠相望又以边塞孤逺
　军兴輙虞匮缺缘俗立法令有罪者悉得收赎十年
　间得金谷马牛羊无筭遂督诸军出塞屡有斩获进

　右副都御史指挥孙璟以漏关鞭戍卒至死其妻女
　哭之亦死他卒诉璟杀一家三人翱曰卒死法妻死
　夫女死父非杀也璟得无累卒以能将名十四年秋
　额森猝犯广宁翱收兵入保或谓翱城不可守翱怒
　按剑曰敢言弃城者斩伺寇怠遣诸将分道击之额
　森势蹙引去景泰三年还掌院事寻加太子少保
　两广寇乱复命翶往寇闻翱至大惧欵服翱亦推诚
　抚之岭南遂安翱久历军中恩威并用所至輙有功
　他人莫能及也四年召还迁吏部尚书与王直同掌
　部事天顺改元直老乃专任翱时李贤为石亨所谗
　谪外帝以问翱翱力言贤无罪贤得留贤在内阁亦
　左右翱翱以是得行其志帝尝从容谓贤今六部皆
　得人惜吏部王翱老尔贤对曰翱虽老精力未衰闻
　禄命之说翱寿最高帝喜曰如此可无虑每进退大
　臣帝必召翱咨可否宠待日隆羣臣无敢望所推择
　文武大吏耿九畴轩輗年富李秉程信施聚焦礼范



　信皆为名臣尝侍游西苑醉命扶还其家南城五花
　楼成召翶落之称翱先生赏赐优渥每引选入奉天
　门或雨雪中贵扶掖上下有所游幸召翱俱輙传侍
　郎代选然翱归虽极暮必莅署阅所选惟恐有不当
　也宪宗立加太子太保特命免雨雪朝朝以朔望三
　上疏乞骸骨降旨慰留数遣医视疾三年疾甚乃许
　致仕卒年八十有四赠太保谥忠肃翱刚明正直忧
　国奉公每见朝廷行一善政则喜见颜色稍未善则
　攒眉终日闻四方水旱灾伤急询所在官吏有无积
　储民得不流离饿死否在铨曹谢絶请谒公余恒宿
　直庐非岁时朔望谒先祠未尝归私第论荐不使人
　知忘情恩怨曰吏部岂快心恩怨地也自处尤廉峻
　景帝知翱贫诏为治第盐山力辞不受孙疄荫入太
　学不使应省试曰汝幸得门荫勿妨寒士路有中贵
　遗明珠数颗辞之弗获缀珠衣领间数年中贵死召
　其犹子还之女嫁为畿内士人贾杰妻翱夫人数遣

　迎女杰恚曰若翁典籖移我官京师反手尔何往来
　不惮烦也夫人闻之乘间置酒跪请翱翱怒推案击
　夫人伤面杰亦卒不调也方曹钦反执李贤于长安
　门往见翱翱叱曰朝廷何负若若乃反耶杀李公毋
　宁杀我钦遽谢曰不敢惊长者贤得免每朝退孑然
　独行马昴崔恭軰皆翱所推举同列九卿直名呼之
　其为时严重如此李贤尝谓翱乱而敬扰而毅简而
　廉刚而塞强而义皋陶九德王公有其五矣尝对便
　殿英宗曰北人文雅藻饰不及南人顾质直雄伟缓
　急当得力翱承帝指引用多北人然所举皆能其职
　至姚在吏部始推挽南人而清誉稍不逮翱故世
　以翱为善知人子竚世官锦衣卫千户
　　岳正传　　　　　　　　　　　汤　斌
　岳正字李方漷县人举礼部第一进士第三人授翰
　林院编修迁左赞善天顺初改修撰以吏部尚书王
　翱荐召见文华殿正长身美须髯帝遥望遽色喜既



　登陛又喜问年几何对曰四十家何在曰漷县又问
　举进士何科曰正统十三年帝益喜曰汝既我北方
　人朕又首擢汝今用汝内阁须努力辅朕许彬老矣
