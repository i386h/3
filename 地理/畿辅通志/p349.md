<!-- { "loadSidebar": true } -->
　而省转粟之费万世之利也
　唐
　　进田正碑文状　　　　　　　元　祯



　田弘正魏博德政碑文右前件碑文伏蒙御札朱书
　遣臣譔述恩生望外事出宸衷铭镂骨肌难酬雨露
　臣伏以陛下所以令臣与正立碑葢欲遣魏博及
　镇州将吏等并知正首懐忠义以致功勋臣若茍
　务文章广征经典非惟将吏不亦恐正未详虽
　临四逹之衢难掩万人之口臣所以効马迁体叙事
　直书约李斯碑文勒铭称制使正见铭而戒逸将
　吏观叙而爱思不隠实功不为溢美文虽朴野事颇
　彰明伏乞天慈特留宸鉴其碑文谨随状封进谨具
　奏闻伏听勅
　　进幽州纪圣功碑文状　　　　　李徳裕
　奉宣令臣譔述者伏以回鹘虽乘危蹙势已内侵豺
　狼之师尚余十万陛下神武雄断智出无方震天威
　以霆声碎獯戎而瓦觧武功盛烈高视百王岂比周
　穆犬戎之征荒服不至汉武马邑之诈羣帅无功将
　埀耿光宜命鸿笔臣学荒浅久病衰羸纪轩后之功

　徒知竭思叙唐尧之德终愧难名采其功状稍似摭
　实今已譔讫谨连进上轻渎宸扆不任惶越谨录奏
　闻
　　论用兵书　　　　　　　　　　王　涯
　伏以幽镇两州悖乱天纪迷亭育之厚德肆豺虎之
　非心囚系鼎臣戕贼戎帅毒流列郡衅及宾僚凡在
　有情孰不扼腕咸欲横戈荷问罪贼庭伏以国家
　文德诞敷武功继立逺无不服迩无不安矧兹一方
　敢逆天理臣窃料诏书朝下诸镇夕驱以貅问罪
　之师当猖狂失节之寇倾山压卵决海灌荧势之相
　悬不是过也但以常山燕郡虞虢相依一时兴师恐
　费财力且夫罪有轻重事有后先攻坚宜从易者如
　闻范阳肇乱出自一时事非宿谋情亦可验镇州构
　祸殊非偶然扇动属城以兵拒境如此则幽蓟之众
　可示寛刑镇冀之戎必资先讨况廷凑阘茸不席父
　祖之恩成德分离人多廹胁之势今以魏博思复雠



　之众昭义愿尽敌之师叅之晋阳辅以沧昜犄角而
　进易若建瓴尽屠其城然后北首燕路在朝廷不为
　失信于军势实得机宜臣之愚忠辄在于此臣又闻
　用兵若鬬先扼其喉今瀛莫易定两贼之咽喉也诚
　宜假之威柄戍以重兵俾其死生不相知间谍无所
　入而以大军先廹冀赵次下井陉此百举百全之势
　也臣受恩深至无以上酬轻冐陈闻不胜战越
　宋
　　论修六塔河第一状　　　　　　欧阳修
　臣窃见朝廷近因臣僚建议欲塞商胡开横垄回大
　河于故道已下三司候今秋兴役见今京东计度物
　料臣伏以兴大役动大众必先顺天时量人力谋于
　其始而审于其终然后必行计其所利者多乃能无
　悔伏见比年以来兴役动众劳民费财不精谋虑于
　厥初轻信利害之偏说举事之始既已仓惶羣议一
　摇寻复悔罢臣不敢逺引他事只如往年河决商胡

　是时执政之臣不慎计虑遽谋修塞科配一千八百
　万稍芟骚动六路一百有余州官吏催驱急若星火
　民庶愁苦盈于道涂或物已输官或人方在路未及
　兴役遽已罢修虚费民财为国敛怨举事轻鋭为害
　若斯虽既往之失难追而可鉴之踪未逺今者又闻
　复有修河之役聚三十万人之众开一千余里之长
　河计其所用物力数倍往年当此天灾岁旱之时民
　困国贫之际不量人力不顺天时臣知其有大不可
　者五葢自去秋以及今春天下苦旱而京东尤甚河
　北次之国家当务安静赈恤之犹恐饥民起而为盗
　况于此两路聚大众兴大役乎此其必不可者一也
　河北自恩州用兵之后继以凶年人户流亡十失八
　九数年以来人稍归复然死亡之余所存无几疮痍
　未敛物力未完今又遭此旱岁京东自去冬无雨雪
　麦不生苖已及莫春粟未布种农心焦劳所向无望
　若别路差夫则逺处难为赴役就河便近则此两路



　力所不任此其必不可者二也往年河决滑州曽议
　修塞当时公私有力未如今日贫虚然犹收聚物料
　诱率民财数年之间方能兴役方今国用方乏民力
　方疲且合商胡塞大决之洪流此一大役也凿横垄
　开久废之故道此又一大役也自横垄至海一千余
　里埽岸久已废壊顿须修缉此又一大役也往年公
　私有力之时兴一大役尚须数年今猝兴三大役于
　灾旱贫虚之际此其必不可者三也就令商胡可塞
　故道可回犹宜重察天时人力之难为何况商胡未
　必可塞故道未必可回者哉臣闻鲧障洪水九年无
　功禹得洪范五行之书知水趋下之性乃因水之流
　疏决就下而水患乃息然则以大禹之神功不能障
　塞其流但能因势而疏决尔今欲逆水之性障而塞
　之夺洪河之正流斡以人力而回注此大禹之所不
　能此其必不可者四也横垄湮塞已二十年商胡决
　口亦数岁故道已平而难凿安流已久而难回昨闻

　朝廷曽遣故枢宻直学士张奎计度功料极大近者
　再行检计减得功料全少功料少则所开浅狭浅狭则水
　势难回此其必不可者五也方今京东赤地千里饥
　馑之民正苦天灾又闻河役将动往往伐桑毁屋无
　复生计流亡盗贼之患不可不虞欲望圣慈特降徳
　音速罢其事当此凶岁务安人心徐诏有司审详利害
　纵令河道可复乞候丰年余力渐次兴修臣实庸愚
　本无逺见得于外论不可不言谨具状
　　论修六塔河第二状　　　　　　欧阳修
　臣伏见学士院集两省台谏官议修河事未有一定
　之论葢由贾昌朝欲复故道李仲昌请开六塔互执
　一说莫知孰是以臣愚见皆谓不然言故道者未详
　利害之源述六塔者近乎欺罔之谬何以言之今谓
　故道可复者但见河北水患而欲还之京东然不思
　天禧以来河水屡决之因所以未知故道有不可复
　之势此臣故谓未详利害之源也若言六塔之利者



　则不攻而自破矣且开六塔既云减得大河水势然
　今恩冀之患何缘尚告危急此则减水之利虚妄可
　知开六塔者又云可以全回大河使复横垄故道见
　今六塔只是分减之水下流无归已为宾棣德博之
　患若全回大河以入六塔则其害如何此臣故谓近
　乎欺罔之谬也臣闻河本泥沙无不淤之理淤淀之
　势常先下流下流淤高水行渐壅乃决上流之低处
　此其势之常也然避高就下水之本性故河流已弃
　之道自古难复臣不敢逺引书史广述河源且以今
　所欲复之故道言天禧以来屡决之因初天禧中河
　出京东水行于今所谓故道者水既淤涩乃决天台
　埽寻修而复塞水复故道未几又决于滑州南铁狗
　庙其后数年又议修塞水令复故道已而又决王楚
　埽所决差小与故道分流然而故道之水终以壅淤
　故又于横垄大决则决河非不能力塞故道非不能
　力复所复不久终必决于上流者由故道淤高水不

　能行故也及横垄既决水流就下所以十余年间河
　未为患至庆厯三四年横垄之水又自海口先淤是
　时臣为河北转运使海口已淤一百四十余里其后
　逰金赤三河相次又淤下流既梗乃决于上流商胡
　口然则京东横垄两河故道皆是下流淤塞河水已
　弃之高地京东故道屡复屡决理不可复其验甚明
　则六塔所开故道之不可复不待言而易知臣闻议
　者计度京东故道功料止云铜城已上地高不知大
　抵东去皆高而铜城以上乃特高耳其东比铜城以
　上则似低比商胡以上则实高也若云铜城以东地
　势徒下则当日水流宜决铜城以上何缘而顿淤横
　垄之口亦何缘而大决也然则两河故道既皆不可
　为则河北水患何为而可去臣闻智者之于事有不
　能必则较其利害之轻重择其害少者而为之犹胜
　害多而利少何况有害而无利此三者可较而择也
　臣见往年商胡初决之时议欲修塞计用一千八百



　万稍芟科配六路一百有余州军今欲塞者乃往年
　之商胡必湏用往年之物数至于开凿故道张奎元
　计功料极大后来李叅等减得全少犹用三十万人
　然欲以五十步之狭容大河之水此可笑也又欲増
　一夫所开三尺之方倍为六尺且阔厚三尺而长六
　尺已是一倍之功在于人力已为劳苦若云六尺之
　方以开方法算之乃八倍之功此岂人力之所胜是
　则前功既大而难兴后功虽小而不实大抵塞商胡
　开故道凡二大役皆困国而劳人所举如此而欲开
　难复屡决已验之故道使其虚费而商胡不可塞故
　道不可复此所谓有害而无利者也就使幸而暂塞
　暂复以纾目前之患而终于上流必决如龙门横垄
　之比重以困国劳人此所谓利少而害多也若六塔
　者于大河有减水之名而无减水之实今下流所散
　为患已多若全回大河以注之则濵棣德博河北所
　仰之州不胜其患而又故道淤涩上流必有他决之

　虞此直有害而无利耳是智者之不为也今若因水
　所在増治堤防疏其下流浚以入海则可无决溢散
　漫之虞今河所歴数州之地诚为患矣堤防岁用之
　夫诚为劳矣与其虚费天下之财虚举大众之役而
　不能成功终不免为数州之患劳岁用之夫则此所
　谓害少者乃智者之所宜择也大约今河之势负三
　决之虞复故道上流必决开六塔上流亦决今河下
　流若不浚使入海则上流亦决臣请选知水利之臣
　就其下流求其入海之路而浚之不然下流梗涩则
　终虞上决为患无涯臣非知水利者但以今事可验
　者而较之耳言狂计愚不足以备圣君博访之求此
　大事也伏乞下臣之议广谋于众而裁择之谨具状
　　论修六塔河第三状　　　　　　欧阳修
　臣伏见朝廷定议开修六塔河口回水入横垄故道
　此大事也中外之臣皆知不便而未肯为国家极言
　其利害者何哉葢其说有三一曰畏大臣二曰畏小



　人三曰无竒策今执政之臣用心于河事亦劳矣初
　欲试十万人之役以开故道既又舍故道而修六塔
　未及兴役遽又罢之已而终为言利者所胜今又复
　修然则其势难于复止也夫以执政大臣鋭意主其
　事而又有不可复止之势固非一人口舌可回此所
　以虽知不便而罕肯言也李仲昌小人利口伪言众
　所共恶今执政之臣既用其议必主其人且自古未
　有无患之河今河浸恩冀目下之患虽小然其患已
　形回入六塔将来之害必大而其害未至夫以利口
　小人为大臣所主欲与之争未形之害势必难夺就
　使能夺其议则言者犹须独任恩冀为患之责使仲
　昌得以为辞大臣得以归罪此所以虽知不便而罕
　敢言也今执政之臣用心太过不思自古无不患之
　河直欲使河不为患若得河不为患虽竭人力亦当
　为之况闻仲昌利口诡辨谓费物少而用功不多不
　得不信为竒于是决意用之今言者谓故道既不

　可复六塔又不可修诘其如何则又无竒以取胜
　此所以虽知不便而罕肯言也众人所不敢言而臣
　今独敢言者臣谓大臣非有私仲昌之心也直欲兴
　利除害尔若众知其为患愈大则岂有不回者哉至
　于顾小人之后患则非臣之所虑也且事欲知利害
　权轻重有不得已则择其害少而患轻者为之此非
