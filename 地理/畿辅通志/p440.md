<!-- { "loadSidebar": true } -->
　宇之澄空向之纷纷怪石忽若懐寳而藏弓但见夫
　万木蓊翳而青葱一勺之泉大旱而不竭兮人言其
　下潜乎蛟龙女萝薜荔纷披而交映兮七十二寺隠
　见森罗乎其中疑有悲歌慨慷之士不得志而自隠
　与夫仙灵逸客往来而相从欲即之而无路兮时见
　一二野僧启岩扉而鸣钟侈佛庐之繁伙厯岁乆而
　不芜饶万树之棃栗以衣食乎其徒何丛木之岑郁



　无一鸟之孤栖余边城之杀气警羽镞而遐跻泉触
　石而鸣筝松受风而响涛时琤琮而乍噎倐悲吟而
　怒号忆连旬之巡厯餍金皷之嘈嘈审闻性之不异
　任羣籁之相遭适戃怳而延伫忽四山之暝色谢耳
　目于送迎向僧斋而偃息恍梦景之如醒觉余兴之
　未极晨起厯乎上盘境逾奇而路逾棘方蹐躬而俯
　穿又缩足而仰扪惊半踵之在外愁欲度之猱猨待
　平柯于髙顶接云间之飞翼山童秃而无木响草虫
　之唧唧岫逺拱而森冈道绕而弧弯乃下瞰乎城
　郭曾不盈于一环类黄鹄之再举见纡曲而覩圆方
　悲人生之局促恒丰蔀以自藏眺溟渤之南汇孑碣
　石之中巉转秔稻于东吴驶万里之云帆笑卅锺而
　石致曾不及乎凌波之艬连冈北瞩天设梐枑列墉
　分戍隔限分处兵戈阵战孰敢余侮嗤邉人之桀黠
　乞哨卒之余俎虽火之暂虞嶷金城之永固惟山
　势之既极俄涌塔之天造显佛牙之光怪腾丽空之

　砗碯览小道其若斯信精神之为寳胡俛仰而成陈
　忽彷徨以回步怅中心之有违足屡却而返顾与流
　泉以偕逝睠岩阿而长忆岂淹留之无心畏简书之
　偪仄
　　吊夷齐赋　　　　　　　　　　王世贞
　　　卢龙故孤竹也城西有伯夷叔齐祠吴人王世
　　　贞奉使过此酌水酹焉而为辞
　曰余奉輶以东逝兮束马放乎令支山瓒岏而嵬礨
　兮众草贙雚而条纬俞儿道余于卑耳兮武夫磷磷
　其参差曰青帝之握枢兮顝改煦泬寥而憯凄元宫
　承云而黮兮佥告余二子之所都羗回虑以返照
　兮淟涊蹐靡而内疑足次且欲郄兮又雀跃而前趋
　叚含光刿余之素兮挽清冷使濯余之招沆瀣
　以酝醴兮裹朝霞以为餦餭嘘元冥之窍机兮噫噫
　拊歌之懭怆受哀于太娥兮涓延和之以清商灵
　萧萧而若覩兮冀回黋烛乎微躬又惝怳其不可即



　兮掌梦疏帝以奚从眺孤竹之亶曼兮台要灵以故
　祊生剽举而脱屣兮宁郁郁处彼幽方溟波委输于
　乐浪兮箕难而延宗灵庶偕以翱游兮语侏离而
　不可通北海泱漭灵所辟兮受浡潏使不得宁将岐
　丰沃以愉兮灵又薄周徳而莫宫诸毗绵延具区兮
　太虞夷犹于其旁羗徳配而耦娯兮灵谓狎附乎周
　盟陂陀首阳忽兮益薇以荃之芬芳灵阊阖而
　下临兮将绁驾以憩息掌梦申申以表诚兮丰隆臾
　而来假霓车殷殷以翩缤兮皎双鸿之次翼匪寳璐
　而陆离兮舍蓠芷以弥馥介九宾而见余兮祝史要
　余以靡忒伯从父以成命兮叔违亲以成徳俶舍君
　以明志兮既殉主以明极昔巢许之让皇兮托勲华
　而稍佚尹五就而拯涂兮愀然面故主以惶怩谓题
　跂以死名兮庄任诞而废节迁哓哓于骥尾兮嗜微
　声之有托彼累修辞而求白兮卒牢慅沈乎湘泽绎
　邹人之无怨兮乃从容于天则世滔滔而毖涌兮战

　伐莽其相仍顾蒿目以挨挡兮竞含沙而蛊光驺虞
　草以伏食兮于莬夸咀夫衡生阳鱎之啮纎鳞兮偃
　蜓神龙以自矜灵既悼农虞之忽没兮氓踯躅而殷
　慕愧突梯之茍容兮将捐足乎灵御胡司命之不晰
　微兮抑餔糟以昏骛盻媌娥之要渺兮捐浊躯而不
　反顾



钦定四库全书
　畿辅通志卷一百十六
　　赋
本朝
皇畿赋　　　　　　　　　　　　　郭　棻
　粤稽姒王作禹贡山川壤赋肇始于冀州姬相定职
　方疆域道涂致详乎雍土斯固古皇之鸿册奕世之
　瓌文乎厥后图传三辅绚兮帝里之华赋练十年蔚
　尔神皋之丽则又情殷扬厉藻采掞而匪葩且其意
　寄瑱规绮縠铺而如组也殆极词林之黻黼殚意匠
　之雕锼者欤洎卯金典午之增华乃调宫叶商而竞
　献凡都皆赋十六家玉戛而金摐受诏辄成数百篇
　云流而锦烂曰登堂曰入室骈传文园洛下之竒或
　给札或槖毫仅扢上林甘泉之盛曷邦畿千里不闻
　授简以摛辞岂帝式九围弗许劈笺而纪丽乎洪惟
昭代奠鼎燕京八郡星罗地振河山之领三闗屏峙人



　　环日月之眉洵震旦神州寰宇天府也已使帝京载
　　咏骆丞难擅美于永淳王为图唐室讵矜雄于贞
　　观嗟燕丹决仅传督亢之图惜范缜挥毫祗着幽
　　都之赋尔窃尝盱衡畿甸干岳以东岱宗以北千川
　　瑰丽聿可纂组以成章缅考舆圗黄河之阳瀚海之
　　阴百代英华尚竚采掇而集粹也乃者
巽命特宣征志籍于九有因而贲文遐鬯荟州郡之三长
　　故有博丽张华亦多核侔韦澳东西南胥鳞次以
　　报竣堂奥门庭尚觚悬而有待顷者臣甫脱素冠畧
　　亲缃帙忽枉台使之驾旋征子墨之辞谓燕赵人定
　　谙慷慨悲歌之故事矧瀛洲客曾雠石渠天禄之藏
　　书莫嗟文献之无征窃憙邑乘之具在捃摭而充栋
　　芝函与芸帙聨馨排类以盈牕璚简并瑶编萃是
　　诚三辅典则之府而千秋得失之林乎夫地为畿辅
　　固仿京兆冯翊扶风之制象天之有辅弼然且志以
　　通名宜如通典通考通鉴之章比水之能通流也述

　而不作式彼古贤斐然有章裁乎诸子于是诹日启
　馆遴才授书按郡而分曹线索由乎一手发凡以起
　例矩范乎羣材既鲜饼饵之咨庸有麰斛之传笔
　花生江梦晴牕不羡太乙之藜砚沼吐龙宾雪夜争
　子京之烛阅五月而视草周一祀以成编不欲如
　三辅之图旁搜琐言屑论岂复效两京之赋近写辇
　路郊圻览者固可展卷而了然作家犹云长言之未
　足　臣 　感斯说追琢有章客待其成覆帱尔瓿镕金剞
　玉深惭掷地之无声妃白对黄忍诩剪花而有彩闻
　之古者采风备诗人之体登高号大夫之才顾小子
　无知乃大言不怍乎猥以邠岐丰镐臣工奏扢赤
　县之文且而赵魏蜀吴霸国侈铺张皇州之什臣幸
　产涧之左右欣逢
尧舜之勲华倘焚砚辍毫辄欲逊徽于往哲而瞻云就
　日乌由纪盛于来髦也彚勒鸿篇权舆通志虽愧
　尘之缶实非无当之巵庶几扬采甸之灵绥绘



皇畿之壮丽云尔赋曰
　天开子孳地辟丑纽万彚演寅三才莫偶太昊
　东北元首轩邃结绳而垂衣裳命栗陆氏以尹其方
　幽州之名乃肇锡于陶唐于是璇玑仰窥玉衡平测
　分野判星营宫系国析津之垣照乎扶桑之维尾箕
　之宿占乎朔方之陲帝座奠乎天市后府侐乎天鸡
　传说乘乎人马天江网乎鱼龟相幽都之敞允象
　纬之灿丽也载考天官家之言曰云汉天章发源析
　木翕一练以瀎潏岐两湾而布濩澹荡乎室壁昴毕
　之宿贯穿乎娵訾降娄之度其野则跨邯郸趾顿邱
　其宿则聨箕豹络尾猴于以识在天之为环拱者在
　地宜为卫侯尧命和叔平在朔易化狉獉而于变辟
　瓯脱而屃奰先是则轩辕宫乎涿鹿之傍颛顼国乎
　高河之阳帝挚封弟于唐继兹河亶甲都相祖乙居
　耿歴盘庚而五迁乎商有虞分封于蓟于滑豢龙之
　墟韦城之阙有夏分封天雄之堳澶渊之堨昆吾豕

　　韦迹犹未没西伯爕伐东周是营列爵分土之翰之
　　屏召奭有国北燕始兴他如邢滑蓚极新昌无终一
　　十九域赵魏为雄嬴炎曹马郡县百城隋之常山襄
　　国武安博陵河间信都上谷北平辽西渔阳与赵涿
　　汲郡而并称唐之曰曰相曰定曰邢曰莫曰冀曰
　　深曰瀛曰赵曰蓟曰顺曰营曰檀曰涿曰妫曰平暨
　　单于都而异名咄南北之剖嗟五季之虎争宋
　　以白沟为鸿沟金以总管为五京元立燕都府号大
　　兴镇藩服路兵民统承日月并而南都奠鼎茅胙锡
　　而北平剪桐迨金川之既靖乃玉步之俄更两都对
　　峙八郡直幽燕赵魏为采为卫垂三百年统绪废
　　坠天命有归
圣人出震叶寅方之祯符乘木徳之景运扫妖氛以白旄
　　膺瑶图于紫禁定军都如郏鄏卜幽燕如涧尧平
　　阳而舜蒲坂汉咸阳而唐长安畴克如东北为天地
　　之仁气尾箕有帝后之尊躔者虖于都哉百神萃万



　国朝梯航达乎冰天桂海车书浑乎溪蜑峒猺元龟
　象齿戎索无不贡之包茅兜离僸佅殊方多来享之
　琅璈郊圻讵祗千里风雨洵称四交轮而睇之广而
　步之东无疆也疆以渤洋西无域也域以太行南无
　际也际以黄流之澒洞北无垠也垠以紫塞之岇
　艮之维榆关跨虖碣石巽之维邹鲁连乎濮阳坤之
　维邺下倚山而绣错干之维蜚狐结塞而翚张陋彼
　河山之四塞雄兹带砺之八方言登其山厥有银山
　铁壁千年积雪翠屏香陉百丈嵲潭柘留扰龙之
　潭黍谷传吹灰之垤盘山三盘千古一翠螺山二螺
　半湾如醉壁削峰崿岚飞黛媚奚啻衡岳之七十有
　二峰乌止南朝之四百八十寺百花之陀偪仄嵯峨
　非玃不攀非鸟不过灵葩忍草黄帝岐伯之所未曾
　罗上方之顶磴梯迥径蟠曲松巅汲深井曰石经
　曰房山梵字剞劂于碝磩圣水湁潗于洄滩曰玉屏
　曰龟镜平巅可坐万夫香雾时流一洞是皆幽蓟涿

　鹿之巨境也至若平州絶界辽西控邉角山腾踔而
　插野如怒蛟之伸拳孤山蜿蜒而赴海俨渴骥之奔
　泉其兜转折旋又有然也郎山如海上之三峯燕昭
　求仙之台矗矗茂山分岳之一壁黄帝问道之迹
　穆穆上下清虚传抱朴之丹箓大小雄山枕雷溪之
　碧曲万春云台桂岩大胎瀛郡有阜突兀皆峐海螺
　云一纵一横镇州之麓矢直而径山接清凉之
　背一岭界乎赵代中山居定州之心小岨而名乎都
　荜山草木四时红宛矣淮阴之赤帜箕山泉石千
　年幽缅然巢许之高致维此古邢居行之陉米花老
　雪各像其形白银黒壁云母星星维此广平山号聪
　明灵源邃麓回合杳曰紫曰红曰兔曰狗瞻厥气
　而命之名行其野而状其首大名则境分卫境山连
　潞州高如大伾竒如浮邱崺崺峛峛形如布斿彳彳
　亍亍势若行舟桑钦谓大行迤逦而东延道元谓九
　河委折而汇燕于以知东北为艮而为坎燕赵有山



　而有川言观其水沧溟弥弥黄河一泻洪涛千里如
　液如痰两漳合湀滏泉觱沸淘汰邯郸洺澄滇
　成安溉香秔而绿云万顷滋玉藕而朱锦千川乃
　有滹沱骇浪惊波汉迹危渡号小黄河乃有清滱瀵
　彼灵邱浸淫广陆东北滺滺风萧萧兮易水寒石磷
　磷兮雷泽湍有涿水之沕沕有拒马之漫漫范水上
　而乎独鹿霸水下而引夫龙泉卢沟结桑干之尾
　鲍邱助泃水之澜潴如海淀湖如裂帛万泉滮滮弥
　虖大泽水田龟坼沟塍册册远树緑以鬖鬖近风无
　声而有色侯家别墅掩映乎湜湜戚里池台巃嵸乎
　岌岌玉泉泱泱汇彼高梁夹亥龙而东注沛京邑之
　坎方有流有渚有闸有塘水亭连月榭而倚岸松关
　并兰若而临洋演沲澄激九曲三折放乎太液之池
　环乎瀛洲之凸天水带遶乎重阍玉河横泻乎戽门
