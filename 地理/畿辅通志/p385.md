<!-- { "loadSidebar": true } -->
　余始读书翰林问旧人旧事于师友间或告之曰此
　地北海孙先生前朝遗献也年八十矣而论道著书
　不息子其见之乎先生与蔚州环极魏公厚余于是
　修后辈礼从公谒见望其神气清健如五六十岁人
　独两耳偏塞然有所问叩輙酬酢如应响葢所谓能
　以目听者古之眞人与先生在前代遍友天下士所
　与深契则刘念台黄石斋蒋八公数人尔故余之假
　归也先生以书送之曰某平生师友尽在闽中谓黄



　　蒋也顾明之季年学无师法横骛别驱议论大驳其
　　宗指皆与程朱相抵排虽刘黄诸君子不免先生独
　　断然以洛闽为宗寻其厉阶戎首以为异学蠭兴姚
　　江倡之也故于伯安学术言行擿抉批绳无所假借
　　晩于诸经皆有著述而断断然朱子是翼曰吾翼朱
　　者所以翼孔也
　畿内学者其后如魏柏乡张武承皆能确守朱学柏乡
　　尽读宋人书而武承攘斥余姚不遗余力其端皆自
　　先生发之余视学时其孙琰以敎职日进见慨念前
　　辈期待之敦喟然怀旧又十余年以其家刻请序适
圣天子昌明正学之会而邦畿首善之区诸君子殆应候
　　之先声而先生尤为剥尽之硕果余固亦受
天子之道化而与闻于斯者于是乎书

钦定四库全书
　畿辅通志卷一百一
　　书
　周
　　遗燕昭王书　　　　　　　　　苏　代
　夫列在万乘而寄质于齐名卑而权轻奉万乘助齐
　伐宋名劳而实费夫破宋残楚淮北肥大齐雠强而
　国弱此三者皆国之大败也然且王行之者将以取
　信于齐也而齐未加信于王而忌燕愈甚是王之计
　过矣夫以宋加之淮北强万乘之国也而齐并之是
　益一齐也北夷方七百里加之以鲁卫强万乘之国
　也而齐并之是益二齐也夫以一齐之强燕犹狼顾
　而不能支今以三齐临燕其祸必大矣虽然智者举
　事因祸为福转败为功齐紫败素也而贾十倍越王
　句践栖于会稽复残强呉而伯天下此皆因祸为福
　转败为功者也今王若欲因祸为福转败为功则莫



　若遥伯齐而厚尊之使之盟于周室焚秦符约曰夫
　上计破秦其次必长宾之秦挟宾以待破秦王必患
　之秦五世伐诸侯今为齐下秦王之志茍得穷齐不
　惮以国为功然则王何不使辩士以此言说秦王曰
　燕赵破宋肥齐尊齐而为之下者燕赵非利之也燕
　赵不利而势为之者以不信秦王也然则王何不使
　可信者接收燕赵令泾阳君髙陵君先于燕赵秦有
　变因以为质则燕赵信秦秦为西帝燕为北帝赵为
　中帝立三帝以令于天下韩魏不听则秦伐之齐不
　听则燕赵伐之天下孰敢不听天下服听因驱韩魏
　以伐齐曰必反宋地归楚淮北反宋地归楚淮北燕
　赵之所利也并立三帝燕赵之所愿也夫实得所利
　名得所愿燕赵弃齐如脱躧矣今不收燕赵齐伯必
　成诸侯赞齐而王不从是国危也诸侯赞齐而王从
　之是名卑也今收燕赵国安而名尊不收燕赵国危
　而名卑夫去尊安而取危卑智者不为也秦王闻若

　说必若刺心然则王何不使辩士以此苦言说秦秦
　必取齐必伐矣夫取秦厚交也伐齐正利也尊厚交
　务正利圣王之事也
　　报燕惠王书　　　　　　　　　乐　毅
　臣不佞不能奉承王命以顺左右之心恐伤先王之
　明有害足下之义故逃遁走赵今足下使人数之以
　罪臣恐侍御者不察先王所以畜幸臣之理又不白
　臣之所以事先王之心故敢以书对臣闻圣贤之君
　不以禄私亲其功多者赏之其能当者处之故察能
　而授官者成功之君也论行而结交者立名之士也
　臣窃观先王之举也见有髙世主之心故假节于魏
　以身得察于燕先王过举厕之宾客之中立之羣臣
　之上不谋父兄以为亚卿臣窃不自知自以为奉令
　承教可幸无罪故受令而不辞先王命之曰我有积
　怨深怒于齐不量轻弱而欲以齐为事臣曰夫齐霸
　国之余业而最胜之遗事也练于甲兵习于战攻王



　若欲伐之必与天下图之与天下图之莫若结于赵
　且又淮北宋地楚魏之所欲也赵若许而约四国攻
　之齐可大破也先王以为然具符节南使臣于赵顾
　反命起兵击齐以天之道先王之灵河北之地随先
　王而举之济上济上之军受命击齐大败齐人轻卒
　鋭兵长驱至国齐王遁而走莒仅以身免珠玊财宝
　车甲珍器尽收入于燕齐器设于宁台大吕陈于元
　英故鼎反乎磨室蓟丘之植植于汶篁自五霸以来
　功未有及先王者也先王以为慊于志故裂地而封
　之使得比小国诸侯臣窃不自知自以为奉令承教
　可幸无罪是以受命不辞臣闻圣贤之君功立而不
　废故着于春秋蚤知之士名成而不毁故称于后世
　若先王之报怨雪耻夷万乘之强国收八百岁之蓄
　积及至弃羣臣之日余敎未衰执政任事之臣修法
　令愼庶孽施及乎萌隶皆可以敎后世臣闻之善作
　者不必善成善始者不必善终昔伍子胥说听于阖

　闾而呉王远迹至郢夫差弗是也赐之鸱夷而浮之
　江呉王不寤先论之可以立功故沉子胥而不悔子
　胥不蚤见主之不同量是以至于入江而不化夫免
　身立功以明先王之迹臣之上计也离毁辱之诽谤
　堕先王之名臣之所大恐也临不测之罪以幸为利
　义之所不敢出也臣闻古之君子交絶不出恶声忠
　臣去国不洁其名臣虽不佞数奉敎于君子矣恐侍
　御者之亲左右之说不察疏远之行故敢献书以闻
　惟君王之留意焉
　　谢乐间书　　　　　　　　　　燕惠王
　寡人不佞不能奉顺君意故君捐国而去则寡人之
　不肖明矣敢端其愿而君不肯听故使使者陈愚意
　君试论之语曰仁不轻絶智不轻怨君之于先王也
　世之所明知也寡人望有非则君掩葢之不虞君之
　明罪之也望有过则君敎诲之不虞君之明弃之也
　且寡人之罪国人莫不知天下莫不闻君微出明怨



　以弃寡人寡人必有罪矣虽然恐君之未尽厚也谚
　曰厚者不毁人以自益也仁者不危人以要名也故
　掩人之邪者厚人之行也救人之过者仁者之道也
　世有掩寡人之邪救寡人之过非君孰望之今君厚
　受位于先王以成尊轻弃寡人以快心则掩邪救过
　难得于君矣且世有薄而故厚施行有失而故惠用
　今使寡人任不肖之罪而君有失厚之累亦唯君择
　之也无所取之国之有封疆家之有垣墙所以合好
　掩恶也室不能相和出语邻家未为通计也怨恶未
　见而明弃之未为尽厚也寡人虽不肖乎未如殷纣
　之乱也君虽不得意乎未如商容箕子之累也然则
　不内葢寡人而明怨于外恐其适足以伤于高而薄
　于行也非然也茍以明君之义成君之髙虽任恶名
　不难受也本欲以明寡人之薄而君不得厚扬寡人
　之辱而君不得荣此一举而两失也义者不亏人以
　自益况伤人以自损乎君无以寡人不肖累往事之

　美昔者栁下惠吏于鲁三黜而不去或谓之曰可以
　去栁下惠曰茍与人之异恶往而不黜乎犹且黜乎
　宁于故国尔栁下惠不以三黜自累故前业不忘不
　以去为心故远近无议今寡人之罪国人未知而议
　寡人者徧天下语曰论不修心议不累物仁不轻絶
　智不简功简弃大功者辍也轻絶厚利者怨也辍而
　弃之怨而累之宜在远者不望之乎君也今以寡人
　无罪君岂怨之乎愿君捐怨追惟先王复以敎寡人
　意君曰余且慝心以成而过不顾先王以明而恶使
　寡人进不得修功退不得改过君之所揣也唯君图
　之此寡人之愚意也敬以书谒之
　　上赵王书　　　　　　　　　　苏　厉
　臣闻古之贤君德行非施于海内也敎顺慈爱非布
　于万民也祭祀时享非当于鬼神也甘露降风雨时
　农大登年谷丰盈众人善之而贤主恶之今足下功
　力非数痛加于秦国而怨毒积恶非曾深陵于韩也



　臣窃外闻大臣及下吏之议皆言王前专据以秦为
　爱赵而憎韩臣窃以事观之秦岂得爱赵而憎韩哉
　欲亡韩吞两周之地故以韩为饵先出声于天下欲
　邻国闻而观之也恐其事不成故出兵以佯示赵魏
　恐天下之惊觉故伐韩以贰之恐天下疑已故出
　质以为信声德于与国而实伐空韩臣窃观其图之
　也议秦以谋计必出于是且夫说士之计皆曰韩亡
　三川魏灭晋国是韩未穷而祸及于赵且物固有势
　异而患同者又有势同而患异者昔者楚人久伐而
　中山亡今燕尽韩之河南距沙丘而至巨鹿之界三
　百里距于扞关至于榆中千五百里秦晋韩魏之上
　党则地与国都邦属而壤絜者七百里秦以三军强
　弩坐羊肠之上即地去邯郸二十里且秦以三军攻
　王之上党而危其北则勾注之西非王之所有也今
　踰勾注禁常山而守三百里通于唐曲遇此代马良
　驹不东而昆山之玊不出此三宝者又非王之有也

　今从于强秦与之伐齐臣恐其祸出于是矣五国之
　王尝合横而谋伐赵三分赵国壤地着之盘盂属之
　雠柞五国之兵有日矣齐乃西师以禁秦国使秦发
　令素服而听反温轵髙平于魏反三公什清于赵此
　王之明知也夫齐魏事赵宜为上交今乃以邸罪取
　伐臣恐其后事王不敢自必也今王收齐天下必以
　王为得齐韩齐危社稷以事王天下必重王然则齐
　韩义王以天下就之下至齐韩慕王以天下收之是
　一世之命制于王矣臣愿大王深与左右羣臣卒计
　而重谋先事成虑而熟图之
　晋
　　与庾冰请褒録中书令刁协书　　蔡　谟
　夫爵人者宜显其功罚人者宜章其罪此古今之所
　愼也凡小人之类犹尚如此刁令中兴上佐有死难
　之名天下不闻其罪而见其贬致刁氏称寃此乃为
　王敦复雠也内沮忠臣之节论者惑之若实有大罪



　宜显其事令天下知之明圣朝不贬死难之臣春秋
　之义以功补过过轻功重者得以加封功轻过重者
　不免诛絶功足赎罪者无黜虽先有邪佞之罪而临
　难之日党于其君者不絶之也孙宁仪行父亲与灵
　公滛乱于朝君杀国灭由此二臣而楚尚纳之传称
　有礼不絶其位者君之党也若刁令有重罪于孔仪
　絶之可也若无罪宜见追论或谓明帝之世已见寝
　废今不宜复改吾又以为不然夫大道宰世殊涂一
　致万机之事或异或同同不相善异不相讥故尧抑
　元恺而舜举之尧不为失舜不为非何必前世所废
　便不宜改乎汉萧何之后坐法失侯文帝不封而景
　帝封之后复失侯武昭二帝不封而宣帝封之近如
　元年车驾释奠拜孔子之圣此亦元明二帝所不行
　也又刁令但是明帝所不赠尔非诛之也王平子第
　五琦皆元年所诛而今日所赠岂以改前为嫌乎凡
　处事者当上合古义下凖今则然后谈者不惑受罪

　者无怨耳按周仆射戴征西本非王敦倡檄所雠也
　事定后乃见害耳周延郭璞等并亦非为主御难也
　自平居见杀耳皆见褒赠刁令事义岂轻于此乎自
　顷员外散骑尚得追赠况刁令位亚三司若先自寿
　终不失员外散骑例也就不赠不失以本官殡葬
　也此为一人之身寿终赠死难则见絶岂所以明
