<!-- { "loadSidebar": true } -->
　大夫亦窜去公曰不奬往无以掖来也乃极颂戚
　大将军继光功请录之而死事之监司高邦佐潘
　宗颜县令张振德以风焉大司马王象干以中枢行
　边请用废弁张思忠为将思忠故猾吏也为奸宄都
　市中求要人以千职方职方不可乃介要人而求行
　边者公与正郎耿君如杞立持不可政府拟切责
　公上书首揆曰本兵在部其所为有与功令不合者
　方且事事执争何独行边而不可且言莫予违可以
　丧邦天子方容廷臣之献纳何独行边而不可勿谓

　能违沮之职方为易得勿谓能去违沮之职方为小
　失也首揆怒公不变色事竟寝上特简孙公恺阳以
　辅臣莅部孙公违众论辟逃臣公遂从之阅渝关请
　更夺逃臣逃将以新耳目使畏法不畏敌事无不可
　为葢公在中枢一意持法始终不变士气赖以振云
　时朝议欲以为铨郎且以为玺丞公谢之曰使来舟
　徼之间不忘情于此诸君子亦何所取而用之卒守
　常调四年在边不迁一阶天下服其恬孙公任经畧
　公赞军事孙公尝曰伯顺在坐使吾軰非几尽杜俨
　若严师其助我神明者不止谟谋也孙公方欲渡河
　而朝事中变逆珰魏忠贤窃柄孙公入请对以公从
　珰疑为清君侧恶几不免而时又逮杨左周魏至公
　之太公举义为助破柱为匿公益几不免时燕赵之
　士皆阶珰骤贵公独与今大司马质公范公凛凛自
　持坚卧不起今上御极首以公为尚宝少卿公逡巡
　两年而后出擢太常少卿管光禄丞事公物望既高



　士论攸归旦夕可柄用犹勤于吏事如初服官时己
　巳冬都城戒严卒无可倚公谓非起孙高阳不可
　孙公出而四城复公功第一公寻引疾归为四书说
　约教授如曩时公之学本于余姚出入朱陆不为一
　家言天下称其躬行实践居七年定兴濒于危公家
　江村去定兴一舍其子解元化麟侍太公以避公身
　入孤城为守邑令病守六日不能支公烈烈而死解
　元亦不胜丧死于孝士大夫争颂于朝大司马杨公
　文弱知公为深言公生平大节不当徒以殉城褒朝
　廷特赠公大理卿荫子赐祠祭葬如礼且易名焉
　　董三齐传　　　　　　　　　　辛广恩
　公讳三齐字表渤别号膺赐性纯孝事父母未尝疾
　言遽色问安视寝虽严冰溽暑弗少懈歳乙丑子与
　公偕试郡中夜半闻扣户声甚急趋启视得母病家
　报公仓皇燃火促装诸同人慰止之公泣曰功名岂
　重生我者哉遄驰归父病昼夜侍榻前浣牏拭秽衣

　不解带者旬余及殁公躃踊哀痛柴毁骨立几灭性
　与弟二人同居事母无私蓄事叔父如父抚族子弟
　如子弟为人坦易和平与乡人居即市井负贩未尝
　不折节礼下之然介不可夺少年负才者喜放言谑
　论当公前则扪舌而退庚辰岁大歉粥饘饿者日集数
　百人全活甚众盗起焚人庐舍延公庄见积薪争率
　其党徙之曰乃公家世忠厚吾侪安忍火其居哉公
　登崇祯庚午乡试三上春官不第今母老乃谒选司
　理大同奉母往抵官明日有所市易胥吏循旧例以官
　价进公正色曰焉有攫取市货以徇己私者乎禁官
　价无复用平反寃狱以数百计钦犯数十案屡以轻
　拟驳审公执议不挠曰法如是足矣若求多焉是深
　文也卒如公议辘轳首李文才等血谋不轨公
　单骑觇贼廉其状扑灭之时晋督以军旅倥偬疏公
　监纪稽核功罪无不人人厌服经历史譔忤当事意
　旨摘其灵邱修城侵冒官物坐以辟属公谳公心知



　其寃力白得末减事已譔德公以多金寘鱼腹为寿
　公叱去之俸满阶授文林郎父暨母赠封如其官是
　时膺内召旦夕当侍从会甲申变逆闯李自成举全
　晋长驱入云中公与抚院卫公景瑗议区画城守状
　甚悉卫公喜曰时势已危得子殊强人意顷之镇兵
　慑贼先声鼓噪迎贼城公度不可为遽投缳先是
　李贼采访循吏得公名至是闻公且死驰至急救之
　曰吾知尔好官从我无虑不富贵何自苦公髪指眦
　裂厉声叱之贼笑曰痴人以性命戏耶公骂不絶口
　贼知不为用狱公搒掠备至公卧地絶食时季弟相
　随在官冒死入省公泣执其手曰吾千里奉母本图
　荣养不意事竟至此天乎吾断不屈贼求茍活汝当
　奉老母归里与仲兄善事之我虽死犹生也遂扼吭
　而死死之日大同士民号哭填衢具棺殓焉公一子
　尚垂髫为贼所虏京师遇公一故吏阴脱之送还
　官所奉公柩归葬人以为忠孝之报云

　　靳圣居传　　　　　　　　本朝黄与坚
　靳公讳圣居字淑孔戊辰科进士授济源县知县调
　莱阳以廉能着转潞安府推官时宗藩内邱王子姓
　率暴虐掠泽州民妇毙民命民匈匈蠭午欲为乱公
　穷讯得实抵其罪朝廷遣内监巡各省牛文炳者
　至山右受藩贿取泽民覆治加拷掠民数千人起而
　诟文炳惭怒遂疏论公不宜以深文按宗室纵小民
　得为横公亦上变告具陈中使骫法状诏下阳和巡
　抚卢公象升覆问象升直公对书狱一如公而以公
　越职言事贬二秩公喜曰我去我志得伸矣推官上
　飞变罪固当且糺劾中官祸不测然不以此时极论
　之使蔓延虐我民其害将何底我不可以一身家之
　故自沮抑也遂抗疏言中官纵恣不可使在郡县辜
　校小民状下廷议皆韪公各省所遣中使随撤回于
　是直声动天下在廷诸臣皆自以为不及也壬午补
　庆阳府推官癸未升刑部主事未解任闯贼破潼关



　西入秦所过郡县皆下公集众而言曰贼入关祸不
　旋踵矣苐庆阳为三边咽喉此地一不守西北溃壊
　无完土是以全陜予贼也今城郭险峻有可恃当竭
　力捍其冲俾庆以西得以稍稍饬武备相犄角或边
　境徼幸一保全时仓猝一无堵御具贼帅刘宗敏等
　统众数万薄城下云梯仰攻三昼夜矢石尽贼于北
　城下穿穴六十余道蚁附而上遂不支公被执胁之
　跪不屈诱以官公裂眦怒骂贼大怒咤磔之骂不絶
　口而死民殓其尸犹吷齿怒目如生时公既死贼夜
　寝屡屡骇相告曰靳推官持刀来杀我其天性忠义
　至死不磨灭如此庆阳贼西走下甘肃至兰州秦
　地皆没而公言以大验悲夫公所得士房君廷祯志
　节士藏公行实者二十年欲属一人以为传久未可
　迄余至京师趋告其子泰阶持行畧并忠录以传
　请余故不敢辞次其畧具论之
　黄子曰公之死于贼也烈矣曩者公论中使骫法状

　人人且危公卒不少自沮非天性忼慨好忠义者能
　之乎余闻贼入秦时有分守道叚公讳复兴者当庆
　阳城未破与公同誓死迨城叚公焚其家自杀公
　同日以身狥其后庆阳人建双烈祠于交龙寺束崇祀
　之余问其乡人祠故毁于贼今所立碑尚存云
　　左忠毅公逸事　　　　　　本朝方　苞
　先君子尝言乡先軰左忠毅公视学京畿一日风雪
　严寒从数骑出微行入古寺庑下一生伏案卧文方
　成草公阅毕即解貂覆生为掩户叩之寺僧则史公
　可法也及试吏呼名至史公公瞿然注视呈卷即面
　署第一召入使拜夫人曰吾诸儿碌碌他日继吾志
　事惟此生耳及左公下厂狱史朝夕狱门外逆阉防
　伺甚严虽家仆不得近久之闻左公被炮烙旦夕且
　死持五十金涕泣谋于禁卒卒感焉一日使史更敝
　衣草履背筐手长镵为除不洁者引入微指左公处
　则席地倚墙而坐面额焦烂不可辨左膝以下筋骨



　尽脱矣史前跪抱公膝而呜咽公辨其声而目不可
　开乃奋臂以指拨眦目光如炬怒曰庸奴此何地也
　而汝来前国家之事糜烂至此老夫已矣汝复轻身
　而昧大义天下事谁可支柱者不速去无俟奸人构
　吾今即扑杀汝因摸地上刑械作投撃势史噤不
　敢发声趋而出后常流涕述其事以语人曰吾师肺
　肝皆铁石所铸造也崇祯末流贼张献忠出没蕲黄
　濳桐间史公以凤庐道奉檄守御每有警輙数月不
　就寝使将士更休而自坐幄幕外择健卒十人令二
　人蹲踞而背倚之漏鼓移则番代每寒夜起立振衣
　裳甲上氷霜迸落铿然有声或劝以少休公曰吾上
　恐负朝廷下恐愧吾师也史公治兵往来桐城必躬
　造左公第太公太母起居拜夫人于堂上余宗老
　墨山左公姻也与先君子善谓狱中语乃亲得之于
　史公云
　畿辅通志卷一百四

钦定四库全书
　畿辅通志卷一百五
　　传
　明
　　朱之冯金铉史可法传　　　本朝张　烈
　巡抚宣府右佥都御史朱之冯以甲申三月十一日
　死宣府兵部车驾清吏司主事金铉以十九日死玉
　河南京兵部尚书史可法以顺治乙酉死扬州三人
　生同里朱与金又世姻也史貎寝寡言金好剧谈谐
　笑朱髙冠方履危坐岩岩不可狎然同志相得为性
　命交己夘可法之冯皆忧归亦家居时天下已不
　可为三人益淬砺踌躇国事语或竟夜至相持哭
　父显名叹曰三子皆殉国鬼也卒如其言里中故老
　有能言其事者次为传
　朱之冯原名之裔字徳止号勉斋顺天大兴人其先
　世沛人居京师五世至干亨嘉靖辛丑进士为懐庆



　知府又二世至之裔天启乙丑进士授戸部主事
　河西务却羡金辞魏忠贤殿工加级谪理问迁行人
　司副刑部主事员外郎郎中升浙江佥事清军山东
　议赍表入京顿家属于济南俄城陷母妻自杀之
　裔庐墓三年服阕改名补山西副使进政壬午应
　诏陈利弊十二月升右佥都御史巡抚宣府严核将
　士劾庸懦补虚伍时坐明伦堂召诸生讲学以激
　忠义镇兵哗辱饷司之冯出即抚定诛首恶七人寻
　推晋督秦督不果甲申岁贼氛渐徧所至皆迎降兵
　部主事金上疏谓宣府京师屏蔽请亟彻内监掣
　肘专任之冯忠勇必足办也不报二月太原宁武大
　同相继陷巡抚蔡懋徳卫景瑗总兵周遇吉兵备朱
　家仕皆死之人心大震之冯率文武绅士设明太祖
　位于城楼恸哭誓以死守谕军民毋听贼诱终淫掠
　汝前降者可鉴也督标兵御贼炮矢相加两昼夜内
　监杜勲总兵王承荫开南门迎贼入之冯转炮内击

　贼已大至左右拥之行叱曰离此一步非死所遂易
　公服登北城楼缢死诸生姚师中者笃学知大节仪
　范修整知监镇有二心叹曰以死勤事者独朱中丞
　耳吾当从其后至是亦死之之冯豫具遗疏劝亟收
　人心培节义收人心在爱民力爱民力在拔亷官又
　作书与金铉别且戒子弟当读经世书吕新吾呻吟
　语不可不读疏上二日而都城陷之冯天性笃挚深
　心世务母死以正月二日自是每元旦后守母位哭
　涕啜粥饮水过十五日葢痛母露骸半月方葬也妻
　冯氏死不复娶为监司所至絶馈遗捕奸猾涤寃滞
　修城墩练卒伍荐者谓其作用本涵养忠孝出性成
　是也自言弱冠得罗近溪集始发愤为圣人之学
　之河东姚江复阅大慧语録皆有省然所见尚虚坚
　忍磨炼又二年至可离非道始废然而返杂念顿除
　尝曰天地人物祗此生也全体仁也大用礼也金铉
　称之曰勉斋得六字曰尽人伦体天理可谓力行知



　要矣然尤自嫌心粗悠忽庐墓时益知变化气质之
　学笔其躬行自得者为在疚记其言性天多苦思力
