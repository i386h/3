<!-- { "loadSidebar": true } -->
　公首以三纲五常对遂大称一日三召或至夜分
　不寝公又言帝玉之学贵正心诚意心既正则朝廷
　逺近莫敢不一于正矣因问今之明治道者为谁公

　以姚枢对即日遣使召之壬子冬上命公徃诣齐诺
　河拜见太后赐之貂帽貂裘靴袜称是既至太后问
　汝为何等人公以孔门弟子为对乃命之坐赐之酒
　食顾遇之礼甚厚时皇太子未冠上命公教之上将
　徃征大理以玉带钩赐公且曰此金内府物也汝老
　人被服为宜太子见我所赐物如见我矣公留数年
　请南还上命大名顺德两处各给第宅及土田婢仆
　岁时衣服庚申岁上登宝位首召公至上都问曰朕
　欲求一人如魏征者可得否公对犯颜谏诤刚毅不
　挠许衡即其人也若识深虑逺有宰相才可大用者
　则万户史天泽即其人也不数日拜天泽为左丞相
　授公太子太傅公固辞曰东宫未正位号臣何敢先
　受师傅之名且臣才学空疎不称重望五辞乃得免
　改授翰林侍讲学士王文统拜平章政事上颇委注
　公奏文统乃机谋权诡之士不可大用一日当上前
　面斥之曰此人学术不正他日必为天下祸是岁冬



　公以疾归家明年文统败上追忆公言尝谓侍臣曰
　朕访求贤士几三十年惟得窦汉卿李状元二人又
　曰如窦汉卿之心姚公茂之才合而为一始为完人
　遂遣使召公还京师益被信遇赐之宅第月给俸廪
　国有大政辄以咨访公又奏言三代之有天下所以
　风俗纯厚厯数常久者皆自设学养士所致方今宜
　建学立师博选贵族子弟教养之以立风化之本于
　是拜许衡为国子祭酒至元十一年迁嘉议大夫职
　如故公年老不视事家居养疾上数遣使候门以珍
　玩枕杖名果异味赐之东宫礼仪又有加焉十七年
　又迁昭文馆大学士正议大夫竟不起享年八十有
　五公前娶两王氏皆早卒再娶夫人贾氏出曹南大
　家慈惠贤淑治家有法次室王氏荣氏子男一人曰
　履今为奉训大夫中书吏部郎中挺特有父风女三
　人长适中顺大夫淮西道宣慰副使刘执中次适金
　紫光禄大夫太保领中书省事刘秉忠其季适承

　直郎大名路总管府判官刘珪铭曰纪元中统运属
　昌辰九重渊黙侧席幽人惟时窦公乐道安闲潜身
　丘壑混迹尘寰征车召至入见金銮置之左右日接
　话言宫师严重馆学尊崇公心淡然无辱无荣政事
　臧否人才进退清问所及正言不讳如镜照形妍
　不昧我无偏私人无怨怼公之云亡圣意哀矜念公
　平生言无隐情指陈是非信而有征勒铭丰碑百代
　流声
　　史丞相神道碑　　　　　　　　王　盘
　房杜受帷幄之寄而不亲汗马之劳耿贾着锺鼎之
　勲而弗践秉钧之任岂不以将相殊器而军国异宜
　非仁勇兼备而才德两全者未易当之也丞相史公
　弱冠从军年三十已大将自我太祖太宗睿宗宪宗
　四朝每有征伐之事未尝不在军中身经百战伟绩
　丰功不可胜纪逮上御极置之相府授以政柄即从
　容闲暇不动声色而纪纲法度粲然一新内立省部



　以杜絶政出多门斜封墨勅之权外设六道宣抚司
　以削夺郡县官吏世袭专擅之给百官俸禄使在
　官者有以自赡而得保清廉之节禁贿赂请托使官
　吏一心奉公而不敢为狥情枉法之私又奏罢诸色
　占役五十余万戸均其赋税以苏民力天下欣然咸
　有太平之望非所谓仁勇兼备而才德两全者能如
　是乎公讳天泽大兴路永清人曾大父成珪隐德不
　耀父秉直是为尚书府君生三子公其季也金大安
　癸酉岁国兵南下尚书府君谒太师穆呼哩于军门明
　年从攻北京下之太师以府君为刑部尚书镇守其
　地公以府君子授五路万户中统元年今上登极首
　召公公奏疏以面对上嘉纳之是岁秋诏公兼江淮
　经畧使二年春北征还以公为中书右丞相至元改
　元加光禄大夫右丞相如故六年春上将有事于襄
　阳诏公与驸马呼喇珠徃行至郢州公病不能进还
　襄阳时上闻亟遣近侍赍葡萄酒赐公且谕之曰卿

　自吾祖父以来躬擐甲胄跋履山川宣勤劳者多矣
　勿以小疾阻行为忧且北归善自调公归家上遣
　太医驰徃诊视仍赐药物公饵毕附奏曰臣死不足
　惜但愿天兵渡江慎毋杀掳是日薨春秋七十有四
　时至元十二年二月七日也讣闻上为震悼遣近臣
　致赙赠太尉谥曰忠武以三月庚寅葬城西原特
　命臣盘制墓隧碑文公以元勲硕德位兼将相为邦
　家之柱石宗社之蓍龟望重四朝恩隆百辟其容貌
　循循和易未尝有一骄矜之色视富贵功名欿然退
　避此其藴藉岂寻常浅量所能窥伺哉初公乞致仕
　上谕曰卿奕世忠勤有功于国不允国朝之制州府
　司县各置监官谓之达噜噶齐府州官徃徃不能下
　惟公真定一路事不乖戾而民以寜兵火之余北地
　民穷徃徃古贾人借贷周岁辄出倍息稍积则鬻
　妻卖子不能偿谓之羔羊债公题奏令民负债出息
　至倍则止上俞允之初公至归德遇古驱俘获将



　杀之内一俘公问为何人曰我金人李正臣也公出
　金赎署万户谋河南王显之来谒公一见留置门
　下署万户议由是真定治效髙于他郡两人之力
　为多公生平喜资治通鉴每公务之暇即读虽逺适
　亦以数册自随每举一事輙能推究始终折衷是非
　虽老师宿儒有不及者公夫人石氏李氏纳哈塔氏皆
　先公卒子男八人曰格荣禄大夫湖广行中书省平
　章政事曰樟真定顺天两路新军万户曰棣嘉议大
　夫卫辉路总管曰杠资德大夫湖广行中书省右丞
　曰杞嘉议大夫淮东道肃政亷访曰梓奉议大夫澧
　州路同知曰楷奉训大夫南阳州同知曰彬资德大
　夫中书左丞女七人男孙十六女孙十三铭曰维开
　府公沉毅龎鸿挺然异禀间气所锺累朝尚武公在
　戎旅把握韬钤指麾貔虎一旦崇文正笏垂绅从容
　廊庙百度维新省部既立事权归一监司出临专擅
　自息禄足代耕吏保公清包苴不行狱无欹倾谟协

　宸意事合羣情黔黎忭舞思见太平公属櫜鞬十常
　八九其在钧衡蹔而非久　原本脱 一句　　又复不专同堂
　合议嗜好竒偏世治时清尚可无公险巇震惊非公
　孰寜公今云亡孰佐时康宸衷简在百世难忘丰碑
　堂堂松栢生光有不知者视此铭章
　　蔡国公神道碑　　　　　　　　王　盘
　唐朝启运褒鄂分封汉室开基韩彭裂土盖收揽英
　雄兼总知勇者古先圣王所以因天下之力以取天
　下之大权也太祖圣武皇帝诞膺景命肇造皇图德
　隆三代地过汉唐揆夫鹰扬虎视之臣陷阵摧锋之
　将其数之多固有不可胜数者矣至于勲髙当世望
　重五朝智勇兼全身名俱显而又耆寿康强哀荣终
　始者其惟蔡国张公乎公讳柔字德刚涿州定兴县
　河内里人曾祖讳凑祖讳辛考讳福寛俱以农为业
　隐德不耀公少倜傥不羁读书畧通大义工骑射尚
　气节喜游侠金贞佑间河朔扰攘土蜂起公聚宗



　族数千家辟西山东流埚选壮团结队伍以自卫
　逺近惮之皆莫敢犯以功授定兴令累迁青州防御
　使中都路经畧使苗道闰表其材加毅昭大将军遥
　领永定军节度使兼雄州管内观察使权元帅右都
　监行元帅府事兴定初道闰为其副贾瑀所害瑀不
　自安遣使者以好辞告公曰吾得除道闰以君正直
　不以兵力党恶人故也公怒叱使者还白瑀曰汝贼
　吾所讨不即送死乃敢以此言相戏耶遂檄召道闰
　部曲易水军市川告以复雠之意众因罗拜推公
　为长事闻迁骠骑卫上将军中都留守兼知大兴府
　事本路经畧使行元帅府事时年二十九方兵讨
　瑀而国朝兵南下入自紫荆口公帅所部逆战于狼
　牙岭马跌被执见主帅立而不跪左右强之公顾曰
　吾亦帅也有死而已植立自若敌帅壮而释之未几
　复旧职质二亲于燕俾公招集故部曲公乃为教令
　告谕旁郡遂下雄易安保诸州贾瑀据孔山拒命自

　若公率兵攻之两月不克砦无井泉汲于山下乃断
　其汲路众多渴死瑀窃出降公语之曰吾素不杀降
　然汝罪不可贷也乃杀之取其心以祭道闰岁戊寅
　徙治满城明年二月取完州州倅甄全慷慨就戮公
　义释之升为守仍命以部曲自随祁阳曲阳二帅闻
　之来降真定武仙遣藁城令刘成率众来侵公生获
　之释缚还由是闻者莫不畏慕深冀以北相率而自
　归者三十余城辟地千里朝廷加公荣禄大夫河北
　东西等路都元帅所部将士迁授有差公因署官吏
　定立教条劝民修治耒耜树艺桑麻民始免饥寒之
　忧而知有生之乐丁亥春以满城狭隘徙治保州保
　累经兵燹焚荡殆尽公鸠工庀材铲除荆棘营立官
　府仓库庙学市井闾阎不二三年间遂熙熙然有太
　平州府气象太宗英文皇帝即位从征河南攻汴梁
　围睢阳破汝南拔徐邳咸立嶲功为上所知居二岁
　召赴行在赐佩金虎符升为万户国朝之初人臣名



　为万户为最重汉人膺此任者纔一二而已爵命之
　日宠赉甚厚明年大举伐宋每临战阵公常先登所
　向克捷上常对众嘉叹适河南诸道兵未有所乃
　悉付公总之丙申岁析天下为十道沿金旧制画界
　保之属城多为邻道所分割阅数岁有诏特还之升
　州为府赐名曰顺天及赐公牧马百疋仍赐上所乗
　名马二疋自汴京不守河防废弛河放而南流南连
　涡涣东际淮海浩渺无涯宋人恃舟楫之利颇相侵
　轶朝廷以公节制诸路军马镇守其地公相地形据
　要冲当三河之口即杞县故治筑为连城分布战卒
　自是河南遂安甲寅岁诏公移镇亳州亳去杞又数
　百里宋人益惴恐莫敢北向而渔乙卯岁冬赐黄金
　五十两白金五百两翎根甲一袭己未岁秋扈从渡
　江领古汉军城白鹿矶遣将畧地南至潭州洪都
　庚申春班师中统二年公以老乞致仕诏允所请封
　安肃公以男畧袭其职至元三年冬十二月加授

　荣禄大夫判行工部事监大都之役四年春正月进
　封蔡国公五年夏六月二十五日以疾薨于京师之
　私第享年七十有九公气貌雄毅御军严整号令所
　及将士凛然如懐氷霜然施恩信厚赏罚公明旌麾
　所指士争前死敌莫敢反顾故所向有功前无坚阵
　初公之驻满城也楼橹未备麾下纔数百人恒山公
　武仙以骑兵五百步卒万余来攻公使老弱妇女守
　城率壮士出战逗留数日忽遣人言救兵至自西
　山砦尘鼓噪其后仙军惊溃追击之僵尸数十里
　军市川牛显髙阳公张甫河间公仲格共合兵数万
　来攻公登城拒战为流矢所中敌大呼曰射中张某
　矣公不为动开门出战甫等皆败走保定王子昌凶
　狡苦战阻水为固常为寇患公潜率鋭卒出其不意
　生擒之以归贾瑀既死其党郭有收者依山自保屡
　遣人招之不从公一日过其壁门立马呼之收请退
　师而语公麾众使却释甲直前与收把臂相语收感



　即撤备出降临境帅布萨漳格者素与公不相得
　既而为麾下所杀公闻之曰彼虽有过然乃长上也
　奈何擅杀之卒诘其主名斩首以狥其义概如此
