<!-- { "loadSidebar": true } -->
赵仁举  栎阳人大徳中知晋州时天下郡邑令南北人杂治法度更张民多不堪仁举至询瘼布恵理枉伸屈蠲逋赈乏民乐其业
赵谦  赞皇人至元中为平山主簿性刚毅仁恕能诘奸剖疑尝设诫自铭虽五尺之童无不思慕
刘继先  新乐人至正初知行唐县壬午秋邑大饥申请得米赈济民頼以生癸未冬民愈艰食上诉政府曰职司牧民民饥而死岂为民上之道哉政府谅其诚得统钞四万五千贯以赈济贫民
明安特穆尔  唐古人至正五年授赞皇县逹噜噶齐为治先教诲进迟钝悃愊之吏簿书期不求近效燕南亷访王仪刚方疾恶按部至境父老遮道颂明安徳王列于为一道之最
玛哈穆特  隆兴人以进士及第至正十年除正定路新乐达噜噶齐为政不尚虚文礼请名儒劝子弟从学自备廪膳诣乡村劝农桑建常平义仓丰籴粜贫户咸被其赐
明



胡秉中  上海人洪武初举人才知行唐县以礼教民制孝顺节义读书三圗曰论俗编以献上命颁行天下
洪子祥  严州府人洪武初任正定县时条教方新无少假贷子祥调缓急布威招辑安飬起凋残而康阜之邑民多感颂焉
张处恭  洪武初知藁城县兵燹后百度废弛处恭随事修举勤劳不怠歴有政绩
胡寿安  河南新安人永乐中由信阳知县调获鹿性清俭砺名节三宰大邑不携妻子之官甘蔬素食无兼味其子自南来省烹一鸡寿安痛责之或讶其过寿安曰吾軰读书以古圣贤自命毎以声利妻子壊名节可不慎哉人服其橾
李守义  平度州人宣徳三年任正定知县循阡陌劝农桑尝诣西韩河相形势泉源谓水利甚大因指昼疏浚开淤泉四十五处引溉田皆成膏腴时功令方尚乆任治事九载庭无猾胥市无奸伪野无剽掠当时比之召杜云
张璟  沁州人正统元年知平山民安其政以内艰去百姓奏请夺情景泰初卒于官父老哀号罢市
李庸修  吉水人天顺初知正定府时东关居民絶少庸修立集场以召民居自是户稠宻行旅便之
李善  岐山人天顺二年知正定府兴利除害大得民心

邢简  咸寜人天顺中知正定府杜弊均徭于畨汉军民勲贵田土悉经画周至尤敦崇学校居任七年吏民帖服
武贤  孝义人天顺间知元氏县政简刑清庭下狱中皆生茂草及去民悉垂涕
石伦  徳州人天顺年知无极律已严介士夫非公务不听轻谒善抚字任甫数月流移归业者千计修文庙置社仓至今颂之
韩文  山西人天顺中知新乐县明敏有为尤笃意学校毎春时躬廵阡陌凡牛具籽种有缺者贷之又缉盗禁暴境内晏然厯守定州升正定知府具有政绩
田济  麟逰人进士成化六年知正定府革吏弊察民隠明年夏秋瘟疫施药以疗死者给棺瘗之岁荒不待上报即开仓赈米二十七万有竒全活无算性刚直不屈势要定国公弟杀佃民济奏闻拟戍民解琪十余人为盗所诬济讯释之莅任八年境内大治
余瓒  京卫人成化十四年知正定府议均徭法定为九则以注诸籍用则稽阅取之民以为便毎行县进诸生问民疾苦或时校艺奬进人材士民感悦
张黻  阳城人成化年由进士知灵寿县素号难治黻下车召父老问之曰汝知昔之善治汝县者乎对曰深得民心有赵公纪疏通有为有冀公贵慈和不刻有于公恭任县佐保留二十八年则又有周公礼外此某等不能知矣黻曰谨识之期年政治大行奸顽屏迹擢御史
王宪  东平州人弘治中由进士知阜平操履清洁政平讼理尝督民修滹沱破衣敝履与众同



食粗粝厯升兵部尚书
许鼒  江都人弘治中知晋州临政不怠尝曰为民牧兴一利不如除一害布敎化决寃狱刬弊抑豪境内肃然郡人称之曰清慎勤以立已公明以治人当时以为的论
冯鋭  濮州人弘治中初知衡水县清操自励升正定通判卒于官宦囊如洗太守彭泽重其亷介治棺敛之
彭泽  兰州卫人正徳元年守正定政务寛大开学校作人材公暇日进生徒授易累升尚书加太子太保
张士隆  安阳人正徳中由监察御史谪判晋州寻擢州守城近滹沱为水冲决州人患之士隆相地修筑河水南移州免水患
陈素  灵寳人正徳十年知藁城县以邑近滹沱筑新旧二城以戒不虞邑人徳之
张一厚  平原人进士嘉靖初知获鹿县政有当兴革者虽利害在前必毅然行之如政有未善使人尽言而改之毎曰政求得当虽十昜之不为过也
岑谏  顺徳人隆庆中知灵寿县嵩阳河自县西关绕于城南毎山水泛溢民多罹害諌筑长堤千余丈以护之邑頼以安
周应中  稽人先知元氏县万厯元年调正定凡不便于民者条议上所司悉报可浚大鸣泉引水东南注垦稻田百余顷迄今民享其利名所浚河曰周河

谭昌言  嘉兴人万厯中进士知栾城县尝捐金浚井二百甃以砖后累官山东副使复发金移檄令民凿砖井三百邑人世食其利
徐天宠  江都人万厯进士知正定县毎晨起视事五官并用一切务皆立办饔飱皆在事脱粟两盂蔬菜数茎而已在任五年擢工部主事去之日囊槖萧然士民罗拜拥塞至不得行
屈受善  华阴人万厯中知晋州滹沱涨溢决堤浸城州民危甚受善竭力捍御得免明年筑新堤以障水晋人徳之称曰屈堤
徐允荐  海丰人天启中知行唐县民多患盗允荐擒首恶诛之三月后夜户不闭民多颂之
潘士竒  六合人崇祯三年任正定令时征役浩烦援兵往来不絶士竒日单骑履四郊供应有法虽骁将悍卒帖然无敢犯者民頼以安后以忧去无资斧商绅助之辞不受
张修身  任茨沟营守备崇祯七年城破力战不屈死事闻其子世袭千户
冯登鳌  陜西人崇祯癸酉举人知灵寿县戊寅兵变率众登陴拒守城陷不屈死之
时跻舜  长垣人崇祯时由贡生授训导升灵寿敎论城具衣冠北向拜与妻李氏二子泰壮俱死之事见忠节
陈三  任正定抚标火攻营游击崇祯甲申二月廵抚徐标为中军游击贼党谢嘉福所杀三归署整冠裳望北叩头援笔书于堂曰平生志气有天知岂料今朝事已非一死酬君千古烈世人莫笑我为痴书毕投缳而死



本朝
胡文学  字卜言鄞人顺治壬辰进士授正定府推官巨髙鼎踞恒之西山絶顶垂二十年并代绛晋俱骚动文学请益汛兵端意招抚鼎率众出降又井陉贼聚众事败指称伪牒株连数百人文学严治其党举伪牒尽焚之人情始安举卓异第一擢御史
林华皖  字凝山莆田人顺治中由贡生知新乐县听讼无留狱征粮无耗羡抚按荐为循良第一
范乃蕃  山东人进士顺治十一年知藁城县洁已奉公察民间疾苦多方救恤隆学校勤考课邑中问学者众
柯愿  龙溪人进士康熈十三年知藁城县立法严明存心寛厚士乐弦诵民安耕凿治行著称
丁象鼎  江南人知灵寿县厘正征粮积弊革除一切陋规百姓复业土地垦辟有贤能声祀名宦
陆陇其  字稼书平湖人康熈庚戊进士知灵寿县民有颂子不孝者陇其自责曰德不足化令之罪也父子感泣而去毎政暇与诸生勘宗元诸儒语录与朱子似是而非者必辟之在任八年行取入京邑当饥馑复力请缓征减垫解除供应邑人至今感颂崇祀名宦
李发甲  云南人以举人知灵寿县勤慎自矢劝课农桑振兴学校士民徳之官至湖南廵抚卒祀名宦
汤聘  上元人知平山县刚正廉明吏民畏懐事关民社必尽心措处又尝纂修邑志人咸称其信而有征

王  王工几 桐城人知栾城县革里长社书催头需索之弊设官窑甃砖井资民田溉灌建义学修邑乘律已端严莅民慈恵以卓异升知彰徳府
张曾裕  字昆诒海寜人康熈戊辰进士初授临朐令丁艰服阕补新乐县县故有社书取办公事毎岁一更例以乡之富而愚者当之常破析家产裕知其弊乃择每里知书算者面询以充不愿者听退民踊跃称便听讼无论巨细必欵曲推务得其情擢吏部文选主事寻改御史卒于官
顺徳府
周
张柳朔  初范氏之臣王生恶张栁朔言诸昭子使为柏人昭子曰夫非而雠乎对曰私雠不及公好不废过恶不去善义之经也臣敢违之及鲁哀公五年晋围柏人昭子奔齐柳朔谓其子尔从主勉之我将止死王生授我矣吾不可以僭之遂死于柏人
汉
邳彤  字伟君信都人为和城守王郎反郡国皆降彤不肯从光武至喜迎决卒收平定之功
谢夷吾  字尧卿会稽人任巨鹿太守爱育人物多善绩
郭典  冯翊人巨鹿太守平黄巾贼有功
魏霸  字乔卿勾阳人建初中举孝亷入迁为巨鹿太守简朴寛恕吏有过诲之不改然后罢斥有谮人者但称他吏之长谮者惭而止



樊凖  字陵南阳人和帝时为巨鹿太守岁饥民流移凖课农桑施方畧赈救之明年大熟赵魏间数遭寇掠凖外御盗贼内抚百姓郡境安堵
董昭  字公仁定陶人献帝初平三年以昭为廮陶长袁绍拒公孙瓒于界桥使领巨鹿郡时郡人孙伉等谋应瓒昭至以计擒之遂皆平
三国
常林  字伯槐河内温人为南和宰节操清峻治化有成
南北朝
崔伯谦  博陵人魏南巨鹿守事无巨细必自亲览民有贫弱未理者皆曰我自有白须公不虑不决
窦瑗  魏天平中广宗守时广宗民情凶戾官斯土者多招民谤惟瑗终始全洁转中山守
隋
刘旷  文帝开皇元年为平乡令单骑之官人有讼者旷以义理晓喻皆引咎去所得俸禄悉赈贫乏在县七年风流大治囹圄生草及去吏民泣送数百里不絶
唐
陈君实  陈鄱阳王伯山子武徳初为邢州刺史有恵政
权懐  万年人髙宗时邢州刺史威名赫然

元徳秀  字紫芝河内人举进士调南和尉有恵政
郑昕  字子阳荥阳人大歴八年任柏人令有恵政民立去思碑
元谊  贞元中邢州刺史徙漳水自州东二十里至巨鹿北十里入故水民頼之
阳旻  字公素永平人歴邢州刺史详人物
崔嘏  字干锡举进士歴邢州刺史刘稹叛使其党裴问戌于州嘏说使听命
宋
边肃  楚邱人知邢州契丹入犯真宗在澶渊宻诏肃听便宜南保他城肃匿诏不发督丁壮乘城辟诸门悉所部兵阵以待契丹骑薄城下肃与战小胜契丹莫测居三日引去
刘恕  筠州人英宗时为巨鹿主簿发奸摘伏一时能吏自以为不及
王慥  太原人熈寜中知邢州民乐其政既去民思之圗像以祀复请留慥慥至撤已像而祀魏征宋璟
王  字圣源馆陶人初知宗城后知邢州兴水利导诸渠溉民田数万顷初建言时论者以为无益已而邢人争渠始知其利
金
髙谋  遂城人天间以经义擢进士为南和主簿师旅之余小人什伯为冦悬赏招之不肯归谋单骑徃谕示以祸福其魁率众降金吾欲尽诛之谋营救全活千余人
石琚  字子羙定州人天眷二年进士第一调邢令邢守贪虐属吏掊克以奉琚独无所与未



几守以赃败他吏多坐累琚以亷干改秀容令
孙徳渊  字资深兴中州人明昌间任沙河令有盗秋桑者主捕之盗惧自伤其足面曰秋桑例不禁采汝何得刺我诉之县徳渊曰逐捕而伤疮必在后今在前乃自刺也盗引服大安初为昭义军节度使潞州破被执俄有拜于前者沙河旧民也宻徳渊得脱
李复亨  字仲修河津人为南河令有盗刺民家牛耳复亨尽召里中人至使牵牛徧过之至一人前牛忽大惊跃诘之果割牛耳者
周昻  字徳卿正定人南和主簿有异政
元
