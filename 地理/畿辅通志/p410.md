<!-- { "loadSidebar": true } -->
　散去夜半乃闭戸悉焚所制巾带綦履素服以练自
　结而死女有妺与同卧起女死妺寐未觉也两家议
　论者皆曰以合葬为宜其父母乃持女丧自通如京
　师归张氏与京合葬郭西白石桥时康熙三十一年
　初张氏家微细至京父转贫薄又无行其乡人戚党



　羞齿之自贞女之死京师皆竦动荐绅士君子多为
　歔欷里巷感伤好事者传之图讴歌其事喧腾儿童
　女妇间于时京师之人咸知东门张氏云
　赞曰六经所著女子以节完者于诗则卫共姜于春
　秋则纪叔姬外此无有余尝怪古者圣人贤人至于
　倜傥怪伟非常之材不可胜纪何独其时女子之少
　竒也余尝过金陵闻杨生瑞三妻方氏溧阳唐生岸
　妻某氏皆未嫁为夫守义而康女志不得伸遂﨑岖
　不负其义以死以余所闻见如此是何竒女子之众
　与昔震川归有光着论以谓未嫁死夫于礼为非取
　曾子孔子所问答女未庙见而死之礼以断其辞辨
　矣虽然中庸不可能世之不贼于徳者几何哉以孔
　氏之道衡之女其今之狂獧也与
　　辛氏孙氏双烈　　　　　　本朝刘　捷
　辛氏者新安诸生李壤妻也壤为今比部如璐公第
　三子于归后贤淑着声甫半载壤病脾泄旋患脏毒

　氏日不一餐夜则叩天愿以身代时氏父至都怪其
　癯氏犹托不服水土以安亲心而其实心力交瘁矣
　敷药澣垢久而益勤壤溽暑烦躁或过为苛责氏曲
　意承顺不少忤及病益笃氏心知不治乃言曰妇人
　能守节固善不如相从地下心更安耳及壤死氏一
　恸几絶再拜请于比部公愿以身殉比部再三劝之
　不听则嘱氏之叔父陈大义为慰解且告以舅言不
　可违氏唯唯不置一词明日诣夫前献食兴复如礼
　视含后解佩囊系夫臂呼抢声不絶比部喻女奴防
　黄昏后竟乗隙投缳死众急踪迹救之已不及矣
　翌日而殓面色如生
　孙氏者容城县贡生李焕元之继妻即辛氏之姨母
　也焕元病血増剧氏归甫阅月许以死殉及焕元卒
　吞莲珠数十粒未絶登床取帕自经死时康熙庚辰
　年也是年辛氏始生迨康熙辛丑年辛氏复殉节次
　岁康熙壬寅年学使陈世倌以贞媛并烈上其事于



　朝得
旨旌表
　本朝
　　　宋永誉传　　　　　　　　　　魏象枢
　　公讳永誉字葆祉汗骦其别号也中前明崇祯壬午
　　科乡试父学韶万厯壬午科举人伯学道万厯庚戌
　　科进士世为广平府永年人其事迹载在家乗者不
　　复赘公家学渊源淹贯博洽性复豪爽不事生业辟
　　精舍于洺水聪明山下寓意诗酒雅有范希文先忧
　　后乐之志人未之知也
　本朝定鼎乙酉岁入都谒选授鳯翔府郿县令受命之
　　日单车就任郿俗素悍且近终南称盗薮颇难治公
　　莅任后日夜焦劳感以诚人皆劝凡征输断狱课士
　　诸务虽倥偬抢攘中井井有条本年分校秋闱得士
　　六人极一时之选人望归焉时贺逆蓄异志久公忧
　　之豫戒城守具躬率邑之慕义有胆识者画战守策

　　绅士谓邑无重兵度不能御公曰臣子之义誓与此
　　土共存亡战或不克守则无虞也亡何贺逆令贼党
　　持牌诱降绐以重禄公立碎其牌禁锢贼役次夕贼
　　遂薄城下攻五日夜公多方御之势不支城陷贼执
　　公不忍杀复温言劝公降公挺立骂不絶口索县印
　　不予贼怒手刃公督府孟公乔芳称其一死尽节忠
　　烈可悯抚军雷公兴称其为国尽忠死贤于生议
　　上其事请
恤典得
旨追赠陜西按察司佥事荫一子入监读书
　　　东安尉陶弘才传　　　　　　　陶自新
　　公讳弘才字君实越之会稽人也生四岁遭父丧贫
　　无以敛公母欲雉经公持裾大号母获救伏父尸哭
　　越昼夜不勺饮气絶母抱而恸有间苏宗人怜其母
　　节子孝启宗祠召父老谋所以送死全生者诸父老
　　咸于邑竞赙之奉母十余年以孝称母卒公孑处草



　　庐哀毁壁立见人读书辄惭慕曰才力不能为亲
　　竭身不能为君致有志就传而乏脯修柰何父老素
　　信公至性为言于蕺山刘先生先生壮之列门下因
　　得涉猎经史晓大义公状貌伟杰铁眉上指目光烁
　　烁如炬性壮烈优艺勇少时善手搏强者罕与敌受
　　学后抑损若懦夫尝之野为牧奴詈涂人为不平激
　　公鬬曰陶郎故勇何在而忍辱至斯公曰吾虽弱奴
　　岂我敌哉顾欲养吾勇为国家用耳两应童子试不
　　售遂北上由三考出尉东安遇事敢为令屠公应旗
　　器重之顺治五年秋贼刘东坡勇悍倍常有邪术能
　　作雾盘踞浑河左右荐食都鄙官军莫敢近冬十月
　　虐延东邑民汹汹令时诣城未还攻城急公掀髯
　　叹曰此吾致身时矣厉兵戎服升县堂鸣鼓集众誓
　　曰才受
　国恩义当死尔曹亦
天子民将何为众皆泣曰公莅东安适岁侵民饥且死

　　大尹卧病公慨然身任状民疾苦伏抚辕三日获请
　　向微我公东民尚有遗孑耶生属公生死随公死战
　　守惟公命公身率军民三百余辟西门大呼骤出奋
　　勇击贼贼败斩首数十级公生擒贼将四人以旋军
　　民咸鼓舞贼益兵攻城不克乃诡挑公战绥甫交遽
　　佯北蹑至落岱村西圾忽黑雾弥天并辔不相见众
　　溃公知中术策马突阵当者披靡以后劲无人遂被
　　执贼慕公艺勇手释公縳公喻以大义使归命贼笑
　　举酒寿公秽诱百端公瞋目喊詈眦裂血溅贼面夺
　　刀刺贼不中杀侍贼数人而公身已无完肤矣遂自
　　刭贼憾甚解其肢而醢剜肺肝生食之悬头于纛挂
　　肠于竿以示城中民民皆恸哭声震地塞门増堞以
　　死誓年十六以上者争持瓦石登陴投贼令亦请兵
　　来贼宵遁邑赖以宁东安之有满兵驻防实始于此
　　公卒年三十八苦贫未娶署惟一仆力不能
上闻



恤典士民私祀之岁时布奠鲜不涕零迄今犹欷歔称道
　　公忠烈弗衰事详东安县志又其时有一少年闻公
　　被害悼甚操戈驰奔欲复仇门塞不得出乃呼号
　　从城上跃下肠迸手扪腹踯躅数武仆地死后收其
　　尸泪痕尘腻手不去戈亦义士也惜姓名不传恐同
　　公湮没故并志之
　　　陈浵传　　　　　　　　　　　郝　林
　　孝廉姓陈氏名浵字半千直隶安州人性倜傥负不
　　羁才少好浮屠说尝与僧达如往来不数月尽殚其
　　藴既而觉其误遂谢去不复与通闻容城孙征君讲
　　学苏门往从之游征君深引重之一时居门下者皆
　　莫能先值明季之乱盗贼蠭起崇祯十七年春有贼
　　自山东掠妇女百数十人流入州境州民惊溃而妇
　　女往往从贼中逃出贼亦多有径弃之去者流离相
　　属于路君悉收养于州城朝阳观中给以饮食问其
　　里居姓氏多兖州士夫家及事定悉遣人送归其里

　又遍收途次弃儿令家人饲养之全活者甚众避地
　完县髙士赵受绳稔其贫以金馈之君谢不受曰辱
　君谊良厚然于义无所处非敢安也时际丧乱有人
　携金二十镒仓皇置君寓中以去君为缄蔵之逾年
　事平访其人与之取视其故所封识犹完好如初友
　人张聚五尝假舎于君及君他出辄私鬻之而取其
　直君知之不问曰朋友之谊固然此戋戋者何较焉
　游大名有州人史姓者以事系于官君察其无辜为
　一言于太守因得解史谢去后一日携其女至欲以
　为君媵妾而逡巡未敢言微语以逆君意君正色曰
　吾所以急汝难者以汝负深怨而力不能自达故不
　惜援手以拯汝岂其有利之之心耶且使心于利则
　亦无恤于汝矣因一言之徳利其子女以为报汝其
　以我为何如人疾驱之去顺治庚子举顺天乡试刻
　苦力行年既耋而学不倦于宋元以来诸儒先书靡
　不淹贯而阳明传习録及鹿忠节公寻乐大等篇



　则尤其所得力焉年七十五以疾卒于家子鹤龄博
　学志行能世其业
　　陈鹤龄传　　　　　　　　　　王安国
　先生姓陈氏讳鹤龄字鸣九直隶安州人父讳浵倜
　傥好义负海内重望从容城孙征君游先生少承庭
　训以故有得于濂洛之绪好读河津姚江二子书及
　其乡鹿忠节公论学等编而以身体认之父没家业
　中落故旧有某某者巧夺其产先生恬然予之弗与
　校事母以至孝闻啜菽饮水外内无间言康熙甲子
　举于乡髙阳相国李文勤公夙重先生之为人至是
　延至京师馆于其家先生念母笃老辄谢归设教家
　塾从游者数十人每秋冬篝灯夜读声满里巷母殁
　选授正定县教谕效胡文定公法举行条约教诸生
　孝弟力田治经史暇则习射以文艺进者先生反复
　指画恳恳无倦色士咸悦服依归之郡属三十二城
　争闻风请益焉正定学宫旧粗完厯岁为风雨所摧

　倾圮殆尽先生蒿目忧之毅然谋修葺鸠工之始醵
　金无几而先生独以力任邑人重先生之义羣输资
　以助踰年落成勒石以纪其事滹沱泛溢尝奉檄视
　沿河村堡水灾有宻授意谓宜以不成灾报者先生
　诣其地蹙然曰百姓嗷嗷待哺吾目击情形而讳不
　以告负此心矣卒以灾报赈恤全活者数千家又
　太守命督隆平宁晋诸邑民蝗时捕蝗令急所在骚
　扰先生旬日归太守问状先生曰蝗不食苖苖已尽
　民不畏蝗官即蝗也太守迂其言然终以此重之既
　迁顺天府武学教授掌义学事其训迪一如真定雍
　正四年以疾卒于官先生表里粹然践履笃实素精
　制举业六试于礼部凡五荐皆不第而经先生讲授
　者率列庠序及获掇科名者指不可胜屈教人务尽
　其诚而行之以恕闻人片善辄奬励不置有不率者
　以理婉谕之久乃薫之而化在家在官凡涉人身名
　事以言语扶持爱者甚伙尝对人曰某生平不道



　人非乐成人美黙黙此心天鉴之矣殁之日逺近之
　士咸闻而悲之赴葬者数百人其门人李钧张志请
　于其友李塨方苞私谥为懿长先生子三惪荣悳华
　悳正悳华登上第悳荣悳正俱成进士



钦定四库全书
　畿辅通志卷一百六
　　碑
　北周
　　周大将军崔谌神道碑　　　　　庾　信
　公讳谌字某博陵郡安平县人也昔者华阳之野降
　龙首之柛烈山之都启龟文之繇匡周则盟津有
　佐夏则龙门始凿西逰则起家秦相东入则载世齐
　卿备乎史籍可得言矣祖辨中军将军定州刺史父
　楷鎭北将军司马烈侯并厉风霜俱张锋颕邸史迭
　迹官曹凛然是谓鲍恢都官百城振惧葛丰握节京
　师敛手公特禀英灵偏锺山岳雄姿俊茂眉目疎朗
　观虎于槛龆髪不惊称象于船胜衣能对至于拉虎
　羁熊摧斑碎掌亡归繁弱落鴈吟猨故得气葢闗中
　威申河外解褐领军府録事转咨议叅军时当涂失
　御政在权门始论函谷之兵即起韩陵之战太师贺



　拔胜作牧西荆公为假节冠军将军防城都督及南
　阳失守卷甲奔梁乐毅羁旅犹思燕路陈轸怆凄终
　恋秦声幸値和邻言归旧国授卫将军都督封安昌
　县开国子食邑三百户农克复沙苑挥锋进爵为
　侯增邑并前一千一百户信圭则更受司勲谷璧则
