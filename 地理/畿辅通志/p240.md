<!-- { "loadSidebar": true } -->
王子昌  守保定元太祖定河朔子昌坚守不下战死
马讽  字良弼漷阴人为归信令境内有河曰八尺口每秋潦涨溢害民田讽视地髙下疏决之其患遂息传详人物
刘仲洙  字师鲁宛平人大定时为祁州刺史以六善为教民化之传详人物
图克坦航  一名扎克伞至宁元年呼沙呼降为安州刺史北兵至尽出家财以犒军士坚守不支缢

妻孥自杀百姓従死者甚众
元
哈斯呼  其先唐古氏以小字哈斯行至元四年任保定路总管劝农兴学扶弱抑强蝗生伤稼密祷于神翼日蝗灭人以为神
裕噜布哈  字彦明保定路达噜噶齐后复以尚书知郡事贼北渡河廷议发省卫军出戍裕噜布哈疏请留其兵自统黒军数千人团结西山八十二寨军势大张贼不敢犯及召还民绘像祀之
孙拱  至元中为保定路治中岁饥议开仓赈民或曰宜请于朝拱曰若待请则民馁死多矣茍见罪吾自任遂发粟赈之
吴鼎  燕人至大初为保定路总管时皇太后将开五回岭以幸五台鼎言荒山陡絶人迹罕到非乘舆所宜往还其役遂寝时论韪之
耶律伯坚  字寿之桓州人尹清苑县西有塘水溉民田势家据为硙伯坚毁硙溉田闻于省部着为制县当南北冲筑公馆以代供帐邑民不扰赋役重者诣府力争民戴之如父母焉
宋着  字彦明固安人知定兴规画常平有法军民畏敬改知涞水威徳并行
王君玉  字国寳武清人刺遂州政尚寛简尝一仆一马出郊督民值桑干河决修筑掘民田土君玉不忍割俸买地取土民无害焉赈贷使至境以民无饥色不给玉曰东作方兴茍或不给立见沟



壑慷慨流涕使者感动赈之民颂徳焉
李仁  字仲安临泜人至元中知遂州庭无滞讼狱无寃囚赈穷民修学宫葺郡署厯有善政可纪
李天佑  尹新城时河朔新经兵难芟荆棘立官舍建儒学以诲生徒风化丕变
刘汉臣  世祖时为满城令创修学校士风始振
袁彦通  至元间为束鹿令明而能决豪猾敛迹当时称能吏焉
成克敬  字子钦济阳人守祁州以礼乐导民民风丕变时学校未备克敬首以为务
崔敬  字行简镇阳人顺帝时知满城民物安阜境内大治
张従信  字子孚鄢陵人至正中守安肃扶善抑强屡决疑狱
王时可  至正间知归信县兼管劝农事作均乐亭记
王克勤  碣石人宰蠡县祷雨有应岁赖以丰劝农植桑养蠺以为利
庄敬  字思恭淮安人至正时守唐县披剪荆棘立市廛瘗枯骨新学宫缮城郭慨然以保民为务
明
王让  益都人洪武中为保定知府忠亮清介时论重之
王思祖  仁和人洪武七年知安州兵火后州治学校及坛庙皆毁思祖创复之植柏数千章民覩

其树而思之终于官子孙不能归遂为州人
范志逺  安邑人洪武时知安肃县有善政坐事被逮父老百十人诣阙请还任帝嘉之赐志逺袭衣寳钞遣还
髙楫  保徳州人永乐中知束鹿政尚寛简在任十余年化民以徳升徳州知州民不忍其去
王礼  诸城人永乐中知满城持躬约食惟蔬粝贤声大着
周监  汾西人宣徳间知保定府寛厚明升政仍知府事
王弼  招逺人宣徳间知髙阳劝课农桑教养士庶秩满百姓奏留安州民保升本州岛同知
陈哲  宣徳初知博野有异政秩满当代百姓奔走泣留
黄子嘉  莆田人以明经荐正统六年授束鹿知县慷慨有气节己巳之变北兵突至城下众欲弃城遁子嘉独誓死守城赖以全
盛颙  无锡人以监察御史建言忤出知束鹿慎有才庭无滞狱以忧去服除百姓请还任
张琎  安仁人容城县丞服官清谨正统间兵变官马被掠尽琎诣阙申诉得免赔补民感之
林巍  正统间完县主簿九载秩满当迁县民陈其善抚字乞留任诏増一级还之
髙俨  正统时为清苑管马主簿得民心九载满将去适县阙丞父老乞于朝以俨为之果以善政闻
杨集  常熟人景泰甲戌进士时方议易储集上书责于谦大学士王文见书嘉其胆识进一级



除知安州勤政有声筑堤植栁以御水灾民尤徳之明进士除知州自集始
殷礼  阳曲人天顺间知新城躬诣乡村劝民稼穑养孤寡亲士类人皆徳之
章律  常熟人成化初知保定府修学宫廓仓廪广储蓄毁僧道庵院为公署民甚便之
赵英  兰州人成化间知保定府以忧去服除适知府缺吏民奏请再任允之岁祲太仆寺征孳养马方急英以为言并邻郡得减免民深徳之
王钦  上元人成化中知安肃清严有才干城池公廨多所修理植柳四路后值大饥民折以易米所活甚众
陈瓛  松江人成化中知清苑均力役课农桑养老尊贤兴学造士
王溥  字文博龙州宣抚司人成化间知完县有恵政民立碑记之
童潮  字信之慈溪人成化中知祁州政先仁恕爱民如子去之日民遮道泣留
董朴  麻城人弘治间知保定府建社学教子弟狱尤为严明
董杰  泾县人弘治间知保定府积粟十余万石后值凶荒郡人赖之
谭绶  石泉人弘治九年知安州为政平易近人丁内艰去无资斧士民助之
周伦  昆山人弘治间令新安兴水利建文庙创书院于三台享元髙士刘因
陈言  长乐人弘治时知雄县制行谨厚工书能文剔蠧弊毁淫祠时久旱蓬首跣足祷而即应
秦伟  三元人正徳中知保定府年祲作粥济饥施药疗病

任守徳  字卫道山西人正徳间知清苑有才力武宗经保定中官横索应之裕如而民不扰
张钺  字汝平度州人正徳间知清苑操持清介七年不易
胡守约  合州人正徳中知蠡县流贼破城被执不屈贼释之
祁鲸  汲县人正徳中知容城度地均粮顿除夙弊
李升  均州人正徳中知新安武宗南巡江彬械之至临清以索贿升曰守死善道儒者常事剥民以求生不为也彬怒淹系二年世宗立始释之
张元电  成都人正徳时任保定知府武宗巡行一切供亿秋毫不取于民权宦诬奏被械系旋亦释之
易鸿  字冲霄固始人嘉靖初知雄县兴学校恤贫士事集而不扰以劳瘁卒官囊箧萧然无以为殓
李秉彛  字天常石州人嘉靖初知蠡县严于惩恶顽民屏迹均田平赋流归者千余戸
周道  字大经河内人嘉靖时知蠡县识大体守清约境无盗贼狱无罚锾
周冕  滁州人嘉靖时知新安筑堤御水民甚感之
张寅  字仲明太仓人由御史忤权贵嘉靖中谪守安州勤慎明抚民爱士筑濡阳堤开牙港河定名贤祀修州志善政綦多
髙翀  锺祥人嘉靖十三年任束鹿知县爱士养民着有善政



崔廷槐  平度州人嘉靖间知束鹿均田捕蝗治水有法
赵希  潞安府人嘉靖间知安州筑堤障水设榻河邉不言劳苦
吴岳  汶上人嘉靖二十五年知保定府躬先俭约敦崇教化革清苑里甲滩钱民皆称便
辛吉  金郷人嘉靖时令满城恤灾患抚流移减上官供应除里赋额外之征士民颂徳
胡政  松滋人嘉靖间知雄县増修城堞轸恤穷黎尝擒获巨盗民赖以安
萧文清  庐陵人嘉靖时以举人知祁州筑堤捍水伐栁植之号曰木城值旱步祷每云起风辄散之文清梦鬼持幡招风明日索淫祠得土偶如梦中状手碎之风息雨乃降
李尚智  屯留人嘉靖间知清苑邑有见年役二十四里里共一日有一日费至数百缗者尚智力为节省日不过一缗民得苏息
张梅  弘农举人嘉靖时令新安大水溃城堵塞有方城赖以全岁饥为请蠲赈全活甚众
彭好古  河南夏邑举人嘉靖时令新城均里役裁公费饬纪纲振黉校子健吾端吾并进士
胡谐  安邑人嘉靖时知庆都手书薛文清従政格言以自淑善政甚多其履亩均税尤为邑人感颂
谷中虚  海丰人嘉靖时宰髙阳年甫弱冠发里社积书之奸丈龙化里沮洳地六十余顷以轻其税讼简刑清案无留牍
严清  云南人嘉靖中守保定练达政务创议边法一条后人率行不易

谢良琦  武进人隆庆中由进士知蠡县敷政和平驭下严肃奸胥猾吏惮如神明
贾仁元  万泉人万厯初守保定出入戴星敏有右人风迁去惟图书数卷吏民攀卧至呜咽不能言
顾显仁  武进人万厯间知保定府严以驭吏寛以恵民谳狱精明猾吏敛迹
李楠  崞县人万厯间守保定沈毅精详着有善政
查志隆  海盐人万厯中守保定建社学勤劝课其文辞藻耀尤士林所重
孙希夔  大庚人万厯间知唐县修学礼士条议均赋上官凡有加派不复及唐
汪治  光州人万厯中守保定孝友夙着以徳化民岁饥赈活数百万人抑榷采中官建文献大观以劳卒
冒守愚  如皋人万厯初知髙阳果毅敏干筑万柳堤百年永赖
杨一桂  安邑人万厯时知唐县导唐河以溉田开渠三十里建闸以时蓄泄其筦钥则设长司之唐人利赖为立祠渠上
王象干  新城人万厯初守保定约躬俭朴作养人才多所成就
顾四明  利津人万厯中知清苑贞介寡合加意恵民絶勾摄之使减厨传之供坐是不得志于上官遂告归
张弘襟  鄠县人万厯时令清苑邮清盗息吏畏民懐升仪部主事去时民礲石肖像志思焉



周之蕃  字熙春临清人万厯中令髙阳堤决民为鱼次年复大祲之蕃率吏民守四十昼夜每雷雨辄跪祷泥涂中襟面淋漓左右皆为之感泣
钱春  武进人进士万厯中知髙阳恩威并着每奉上檄为民事者则奉行或不急劳民则坚执不予邑东有龙化里水地为累申请减赋别其名曰水免邑人至今懐其徳焉
杨世增  蒲州人万厯时进士为安肃令莅政五载课士劝农置学田建义仓民镌石颂徳
张光前  彰徳举人万厯时为庆都令民自陈利害设法兴除建学延师开渠泄水置来安镇积庆坊生聚至今为盛民俎豆之
胡嘉桂  西华人万厯时进士知定兴崇让重气节刻齐家律以敦风俗崇儒礼士诫衙胥不许与士并行于道及卒士民巷哭建祠于郭迄今祀事不衰
毕自肃  淄川人万厯时知定兴时邉圉多警供亿烦猥自肃劝民乐输又折征卤田民永戴之
许宗鲁  河内举人万厯时知庆都岁大水饿殍横路绘图请赈得粟八千余石全活甚众
刘天与  垣曲人万厯时知庆都讲六约环聴者数百赏夜纺之妇扑衣丝之吏辨盗瓜之诬及今人犹巷说之
张与行  绛州举人万厯时令容城厘定三壤豪右不得兼并正军籍力役均平民建祠祀之
徐廷松  掖县举人知容城敏毅有吏才岁饥出积粟减值粜多所全活买牛百助不能耕者境无芜田民懐思之

何出光  字中寰扶沟人万厯时进士官御史谪完县令甫下车陈邑三大害立除之崇礼让奨士类卓有实政及去民尸祝之
景昉  字启寰安邑人万厯中进士令完县明习吏治左右无所欺抗中官百姓释金壕之累以治行第一擢缮部郎
张保民  字惟赤定襄人万厯间以举人令完县赋不责羡讼不罚锾邑有俵马之累请径解太仆寺省验视之扰邑为建祠
王国宾  茌平人万厯时进士知蠡县捐资浚河水不害田蝗蝻生为文祭告蝗即负蝻而去至今传为异政
黄道亨  咸宁人万厯时举人知祁州饬保甲均徭役核诡派革耗羡未期月而政成岁荒捐俸煮粥全活数千人招流民开渠灌田至今利赖
傅延耆  厯城人以贡知祁州有豪右犯法上官属出之延耆指其冠曰此冠可夺此法不可夺上官愧谢六载卒于官
