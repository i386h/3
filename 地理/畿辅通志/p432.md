<!-- { "loadSidebar": true } -->
　所谓扼之吭而拊其背矣若上西北路之独石云州
　葛峪青边大小白羊诸堡下西南路之膳房柴沟左
　右卫洗马林懐安东西顺圣诸城皆交错壤窟素称
　冲隘倘尽能以彻桑之心为心聿修边备加意堤防
　使边氓有生之乐士卒无死之忧可不谓功徳之鸿



　巨者乎此霖之所为深抱杞忧也语曰小人之言而
　君子择焉是在有封疆之责者谋野询刍取斯图说
　而盻睐之是敢为之琐言
本朝
　　保定府郡境图说　　　　　　　郭　棻
　史皇而后图书生文字也泛觞于今宁直天雨粟也
　志文字也志而图也奚为也郡志而图也抑奚为也
　曰图郡境也郡无山如岳也无水如渎也可无图也
　东西如周涧瀍也左右如汉冯翊扶风也不可无图
　也按郡境纵不四百里也横不三百里也分于天者
　四宿也分于地者二国也分于城者三州十七邑也
　雄郡也西多山也山不尽而境尽也东多水也水不
　穷而境穷也畇畇平壤也而北四水绕也南五水环
　也山之气不属者水之情属也水之情不聚者山之
　气聚也周秦以上乡也县也汉唐以下州也郡也垂
　千余年在日月光际也非地灵而何也地灵弗克图

　也图厥载灵之地也乃亦有图之未可图者也郡南
　百里而遥亩服先畴也屋覆古瓦也鹅鸭恼比邻也
　老树饱经霜也时而春也放栅驱牛土也携筐结
　伴采桑也时而秋也野婺糚而观赛也田父醉而多
　言也言观其邑邑何如也跂望于野野何如也图之
　而未可图者也东西北无是也郡之东西北百里而
　遥也馗冲也轮杂也冠葢络绎也羽如日羽如
　月交而驰也验邮符饬厨传昼无暇也撃铃柝供饮
　秣夜无虚也言观其邑邑何如也跂望于野野何如
　也图之而又未可图者也南无是也昔赵充国图方
　畧也宋广平图勤省也郑监门图流民也志文字也
　图奚为也兹之为图者图郡境也而弗克图郡情也
　后之览图者省识郡境也而未即省识郡情也嘻哉
　　保定府郡城图说　　　　　　　郭　棻
　出
京师广宁门行三百二十里郡是已郡北郭长三里许



　五十余上居居究究恒千余户四民悉业焉衡宇刹
　观相鳞比古榆新桑相映壮矣哉今荒如寂如矣
　由之而入拱极门郡北门也东西多绰楔郡世家率
　族居于北故行里余直当大悲阁后金元时建者髙
　百寻甍栋四翼铃铎千古为郡巨观后为汉寿亭侯
　庙由庙门而西不十弓曰税务司角旧税课署今民
　居矣地则庄岳间也直而南亦不十弓则丛胜楼即
　元平章张柔横翠楼故址今谯楼矣郡犹传为古迹
　之一楼洞门行者衢其下折而西则有坊题曰熙朝
　俊彦书明万歴以前登科名也今已頺不数十武北
　为郡治守以下如丞如倅如司李如幕僚胥有宅焉
　而治之南向者曰莲花池元张范凿渠引水由西
　城而遶其第放之使从南北水门出者此其渟滀处
　也今渠堙而水犹渟栽栁种荷为郡守宴游地池之
　北有轩曰娯清轩轩后曰万卷楼故郡藏书几万卷
　今无书有板板亦阙落不全池之南有亭曰临漪四

　虚而敞夏受荷香秋受苇翠春冬或不至焉府治左
　右有坊左曰师帅右曰保厘表职守也更西而大宁
　左卫废矣旗纛庙存也庙西为故大寕都使司署今
　为城守参将府矣亦两坊曰都南屏翰曰冀北干城
　更西右卫今曰左卫守备署之更西断事司今曰司
　狱司不复西矣或折而北或折而南折而南者不数
　武仍西则总理刑名道署在已改故易州兵备道行
　署者西且止于是再即丛胜楼折而东射可激矢地
　为清苑县儒学有两坊坊额曰徳配天地道冠古今
　更东有髙台台中空四达俗呼穿心楼上祀文昌星
　君为儒学起吉星者欤再东而庐旅依依然风日黯
　淡逺于市阛近于城堧也禁旅所驻防处也丛胜楼
　直南可里余即南城之迎薫门门北之左设郡学宫
　卫学宫两学共一庙规度阔壮古柏未凋再东则禁
　旅驻防处门北之右建永宁寺俗曰南寺亦禁旅驻
　防处寺之殿与钟鼓楼犹为僧有西虽不止于是而



　亦止于是西皆禁旅驻防处也门再北不数弓折而
　西亦不数弓有门有坊有栅者清苑县治也丞簿尉
　署各在治中簿则废也再西里许直冲里许铁五道
　庙不可复西即西而南惟净土寺尔折而东即府卫
　学宫后所由达于金台驿者也至驿而亦不可复东
　东由金台驿西抵铁五道庙迤北则官署则民居迤
　南皆禁旅驻防处从庄岳之间计之郡之南畔略尽
　税务司角可西也西大衢也南北门第与北衢同衢
　中北折城隍庙街也再中北折贡院巷也直西迤北
　为总理钱榖道署署之左为古金台书院今不书院
　矣南面为旌忠祠杨忠愍公祠也稍西而北折复稍
　稍西廵抚都察院在焉昔建麾今建牙者也逼城之
　西北隅矣立乎总理钱榖道之前而西望屹屹言言
　者西城之瞻岳门也城之北畔亦略尽也合而图之
　北与东人恒静缝掖也荐绅也老农老圃也贫也迂
　也南与西人恒动胥也隶也卒伍也商贾也劳也哗

　也惟最南一横地兠鍪晒日云锦嘶风雄将之雕弧
　猛士之大羽日席地而讲武焉诗云予曰有御侮聚
　而托处于兹
　　大陆泽图说　　　　　　　　　王原祁
　任邑之大陆泽广袤数十里九河之水皆汇焉汪洋
　浩荡望之居然一湖而不知实皆两税之民田淹久
　而成巨浸者也九河为洺沙蔡马沣河达活百泉圣
　水滏阳而沣河滏阳为之长九河之外尚有泜泲等
　八河皆自任之西南西北而归于大陆沣独深且长
　元郭守敬所以独议开沣河也而滏阳则自穆家口
　统泄大陆之水经隆平寜晋直达天津[卫河]以入于
　海自万歴二十六年漳河决曲周县郑家口溢入滏
　阳而隆平以下地浅易淤其人又因之以为利尽占
　为沃土于是滏阳又决而东徙其故道犹存乃所谓
　古滏河也古滏塞而大陆之水因从鸡爪小河以东
　泻于新决之滏阳亦其势使然也然则昔之大陆始



　从古滏而逺达天津继从鸡爪而近泻滏阳泽中之
　水有所来亦有所去可耕可稼财不匮而赋亦足今
　古滏之故道阻塞在隆平宁晋难议疏通新滏阳亦
　淤髙丈余鸡爪河水反内溢故泽中之水有来无去
　积而为泊向日输租纳税之田尽渰水底是以赋税
　无出人民离散若不请蠲水中粮额则束手待毙民
　困无再苏之日矣丙寅五月余放棹泽中周行细访
　乃知旧图多舛因详加较正并系之以说葢禹贡之
　大陆既作杜佑谓今邢赵深三州则任本属邢知大
　陆不止于任而任实其地也至所谓滏阳河者发源
　河南磁州与漳水不相混也禹贡至于衡漳之漳水
　有二出山西乐平少山者为清漳出长子县发鸠山
　者为浊漳至潞之涉县浊漳合入清漳经临漳而东
　北入卫自万歴中漳水决曲周入滏阳因名小漳河
　及经大陆而北塞于隆平又名古滏河今又以滏为
　负益讹之讹矣至隆平宁晋为古滏河泄水之故道

　皆因迩年塞而不通以致任独受害故亦不可以不
　详也
　　题跋
　宋
　　书魏郑公传后　　　　　　　　曾　巩
　予观太宗常屈己以从羣臣之议而魏郑公之徒喜
　遭其时感知已之遇事之大小无不諌诤虽其忠诚
　自至亦得君以然也则思唐之所以治太宗之所以
　称贤主而前世之君不及者其渊源皆出于此也能
　知其有此者以其书存也及观郑公以諌诤事付史
　官而太宗怒之薄其恩礼失终始之义则未尝不反
　覆嗟惜恨其不思而益知郑公之贤焉夫君之使臣
　与臣之事君者何大公至正之道而已矣大公至正
　之道非灭人言以揜已过取小亮以私其君此其不
　可者也又有甚不可者夫以諌诤为当掩是以諌诤
　为非美也则后世谁复当諌诤乎况前代之君有纳



　谏之美而后世不见则非惟失一时之公又将使后
　世之君谓前代无谏诤之事是启其怠且忌矣太宗
　末年羣下既知此意而不言渐不知天下之得失至
　于辽东之败而始恨郑公不在世未尝知其悔之萌
　芽出于此也夫伊尹周公何如人也伊尹周公之諌
　切其君者其言至深而其事至廹也存之于书未尝
　揜焉至今称太甲成王为贤君而伊尹周公为良相
　者以其书可见矣令当时削而弃之成区区之小让
　则后世何所据依而谏又何以知其贤且良与桀纣
　幽厉始皇之亡则其臣之諌词无见焉非其史之遗
　乃天下不敢言而然也则谏诤之无传乃此数君之
　所以益暴其恶于后世而已矣或曰春秋之法为尊
　亲贤者讳与此戾也夫春秋之所讳者恶也纳谏
　诤岂恶乎然则焚藁者非欤曰焚藁者谁欤非伊尹
　周公为之也近世取区区之小亮者为之耳其事又
　未是也何则以焚其藁为揜君之过而使后世传之

　则是使后世不见藁之是非而必其过常在于君美
　常在于已也岂爱其君之谓欤孔光之去其藁之所
　言其在正邪未可知也其焚之而惑后世庸讵知非
　谋已之奸计乎或曰造辟而言诡辞而出异乎此曰
　此非圣人之所曾言也今万一有是理亦谓君臣之
　间议论之际不欲漏其言于一时之人耳岂杜其告
　万世也噫以诚信待已而事其君而不欺乎万世者
　郑公也益知其贤云岂非然哉岂非然哉
　元
　　题髙允图后　　　　　　　　　刘　因
　人之制行近于当理者多矣欲必其治行之初真见
　义理之当然而断然无一毫人欲之私者则未易知
　也然考其平生则心术之微亦有不可得而掩者矣
　如髙允中情之直亮葢其生质之本然其设心处事
　必非善为侥幸委曲之人也如观翟黑子有罪首实
　亦以义理之当然尔而作史者遽继之以庶或见原



　之语则所谓首实者乃所以为侥幸之资也至于史
　事不欺则又以谓恐负翟黒子故则允之所以为是
　非以义理之当然苐以此尔此皆史臣不明义理而
　于遣辞之际轻为増损往往使人忠亮之心不洒然
　于天地非止允一端而已读史者亦不可不知也
　明
　　尧帝碑　　　　　　　　　　归有光
　右尧帝碑元翰林学士江淮等处宣抚副使充国信
　使郝经撰世传尧始封于唐即今唐山县亦无所据
　而汉之唐县又在定之新乐葢古地名称唐者不一
　而帝王世纪云尧都平阳于诗为唐国则非邢之唐
　山矣寰宇记云邢州尧山县有宣雾山一曰虚无山
　城冢记云尧登此山以望洪水而访贤人则初非封
　国于此寰宇志又云纳于大麓大麓在昭庆即今之
　巨鹿郦道元水经注尧将禅舜纳之大麓之野烈风
　雷雨不迷乃致以昭华之玉故县巨鹿取名焉巨鹿

　唐山今皆在邢州之境因以是名唐而祀尧亦不可
　知郝伯常独详尧所生与其封之地而此庙之建于
　邢者未之及岂非阙于所不知也哉伯常文章节义
　当时比之东坡先友呉纯甫家有陵川集今亦不存
　矣余爱重其文故特録之云
　　广平宋文贞公碑　　　　　　归有光
　右广平宋文贞公碑颜鲁公书在今沙河县之东北
　康陵丁丑之年大末方思道为沙河令碑已断没出
