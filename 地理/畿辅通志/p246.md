<!-- { "loadSidebar": true } -->
申溪  安阳选贡嘉靖中令广平甫下车即问民疾苦毅然与除邑故有太仆寺库役岁费不下千金力请罢之迁安州士民拥留遮道
索绍  灵寳监生嘉靖中令清河时世宗南廵所在苦供应绍以邑小民贫所费视他邑十省八九然竟以此调去民为立祠
唐音  武进人嘉靖中为鸡泽知县才赡力勤为民兴革尤尽心于狱讼朝议市马他县多威取于民音不忍上官督之急即投劾请去民开争出马半日而足肥好更为诸县最卒于官槖无余赀

焉
瞿晟  黄梅人嘉靖中为广平知府凿长渠三百里引水为四闸得田数千顷有盗掠人晟黙祷于神从众中呼盗名诛之一郡惊服
任环  长治人嘉靖间进士知广平府以检朴导诲乡闾民有奢侈犯礼必加鞭扑孝弟力田者奬劝之莅任三载民皆化焉
李栻  丰城人进士隆庆初令肥乡以理学名行乡约立保甲设义仓建社学杜鄢米堤口以防水患积榖万余石以备凶荒捐俸恤贫士丝毫不扰于民民建祠绘象以祀
孙惟中  寜海监生隆庆中由永年丞迁清河一仆自随独励苦节自言死期逾月暴卒检囊中仅余钱二百文士民为举甚哀
蒋以忠  字子孝常熟人进士万歴初知广平府亷明仁恕逹于政体修学宫兴士类开文通街建润民闸岁旱民饥开仓劝赈全活者甚众
马翰如  陈留人进士万歴初令永年狱有寃抑必为伸剖凡经其叅决者无敢再控城尝苦水相地势决孟家口以通壅积洺水多溢为之筑堰开括滏阳稲田増千余畆至今利之改条鞭革种马大户邑人为建生祠于午桥侧
方逄时  嘉鱼人进士万歴中令曲周甫冠政务通达简讼便民吏去以艰去任至兵部尚书
陈简  屯田人进士万歴中知广平府振法纪厘奸弊值岁歉赈贷多方西寜有警料丁壮修



军械葺城保用戒不虞毎朔望俾多士执经问难于前校其尤者于书院中肄业
刘芳誉  陈留人进士万歴中以御史知广平府未及期境内大治政暇与生徒课艺谈经慨然以启佑后学为任遴九序之俊羣居正学书院次甲乙而简焉
耿鸣雷  新城人进士万歴中令永年淳朴寛厚推诚与人八年如一日有兄弟相讼者以孝弟谕之辄自感化风俗由是改劝擢御史
马大儒  阳信人进士万歴中令曲周明达果决片言折狱捐俸金买田数顷收租备赈擢吏部民立碑建祠
亷靖  鄱阳举人万歴中令肥乡岁大饥移文请赈全活者数万征粮不取耗羡令民自收自解吏胥无所假手
曹司宰  宜兴举人万歴中令肥乡革税耗公费可数千金旧例岁买马解边司宰以值给民令小户贴大户而大户自市良马解冏寺民免苦累又创寒春院以栖贫民有投暮夜金者却不受擢刑部主事
欧阳调律  合州人进士万歴中知邯郸县清操自守羡耗分毫无取尤乐于课士经其指授率多成立沁河泛溢侵城筑石堤障之至令永頼因号欧堤
于从政  胶州举人万歴中令清河邑东旧有沟渠淤浅不治从政力请上官募民修浚自莲花池以至石家堤口通马颊古黄河而逹海邑得免水患

张鳯翔  堂邑人进士万歴末任广平推官年少精敏平反无寃抑两摄邑篆皆有政声歴仕至尚书
徐廷宗  建徳人进士天启中任广平推官性简朴执法无移值水患民露处失所廷宗罄囊赈济不继鬻袍带以佐之
曹大章  襄陵举人天启中令鸡泽性方严简昜钱粮毫无羡余各乡车牛刍豆之类注簿钤记周而复始无赂脱重累诸弊举卓异第一以艰去
郝絗  齐河人进士崇祯中由肥郷调繁永年才能肆应在肥御盗贼建砖城修飬正书院在永时值竒荒抚绥赈济备极劳瘁造士有法多执经问业者以卓异擢给事中
赵宋干  河南人进士崇祯中令成安有惠政邑人祀之
张弘治号梦莱项城人进士崇祯中令广平戊寅之变饥馑流离弘治从容安定各得其方一时士民免兵革抢攘之患县旧土城弘治易以砖石匝月告竣士民頼焉
师朝让  清涧人善骑射崇祯末为肥乡典史土宼四起朝让率义勇直捣贼巢焚栅进击擒其帅余皆望风走邻县村落皆遭焚毁独肥安堵如故
本朝
沈志礼  镶白旗人知磁州值亢旱二麦皆荒督令开浚渠道昼夜灌溉秋禾乃登凡催征钱粮掲示晓谕不差一役赋亦全完歴升湖北市政使康熈四十六年祀名宦



任塾  江南懐寜人进士知磁州性亷介抵任尽革从前陋规以学宫颓废鬻产五百金修之崇文课士奬励有方由是磁州科目浸盛康熈五十九年祀名宦
李允登  四川人知曲周县清亷方正不激不随讲学课农俱以实心化不务虚名去后士民至今思之祀名宦
华士  字亦三江南人由举人知广平县邑患漳河水冲向无城郭衙署文庙俱就颓圮士捐俸修建力请开河渠浚壅隘水患顿息在任十七年清勤自励卒于官祀名宦
刘学坦  华容人由举人知清河县禁赌博革除一切私派疏马夹河民商称便以忧去任祀名宦


钦定四库全书
畿辅通志卷七十
名宦
大名府
周
仲由  为蒲宰孔子过之入境三称其善子贡问之孔子曰入其境田畴尽易草莱甚辟沟洫深治此其恭敬以信故民尽力入其邑墙屋完固树木甚荗此其忠信以寛故民不偷入其庭甚闲诸下用命此其明察以断故民不扰
汉
韩延寿  字长公燕人宣帝时为东郡太守上礼义好古教化表孝弟有行修治学宫缮城郭収赋租先明布告其日以期为大事吏民敬畏趋向之又置五正长相率以孝弟母舍奸人在郡三岁令行禁止为天下最见人物
王尊  字子赣高阳人为东郡太守河水盛溢浸瓠子金堤尊躬率吏民沉白马祀水神请以身填金堤因止宿庐居堤上吏民叩头救止尊终不去及水盛堤壊尊立不动水波稍却逥还吏民奏其状于是制诏御史职尊中二千石加赐黄金二十斤卒民祀之为河侯祠见人物
东汉



姚期  字次况光武时檀香五楼贼入繁阳内黄魏郡大姓数反复而更始将卓京谋欲相率反邺城帝以期为魏郡太守行大将军事期发郡兵击京破之郡界清平
耿纯  字伯山巨鹿人世祖时为东郡太守传见人物
鲁丕  字叔陵扶风人建初时为东郡太守丕在郡百姓般富数荐达幽隠名士明年拜陈留太守
张酺  字孟侯汝南人显宗开学于南宫置五经师酺以尚书敎授数讲于御前以论难当意肃宗即位出为东郡太守酺虽儒者而性刚下车擢用义勇搏击豪强长吏有杀盗徒者酺輙案之以为令长受赃犹不至死盗徒皆饥寒佣保何足穷法乎元和二年东廵狩幸东郡引酺及门生并郡县掾史并于庭帝先备弟子之仪使酺讲尚书一篇然后讲君臣之礼视事十五年迁魏郡太守
岑熈  南阳人岑彭三世孙安帝时为魏郡太守招聘隠逸与叅政事无为而化视事二年舆人歌之曰我有枳棘岑君伐之我有蟊贼岑君遏之鸡犬不惊足下生牦含啸鼓腹焉知凶灾我喜我生独定斯时美矣岑君于戏休兹
仇览  字季智一名香陈留人为蒲亭长劝人生业为制科令农事既毕令子弟还黉学期年大化有陈元者独与毋居而毋诣览告元不孝览惊曰毋守寡飬孤奈何欲置子于不义乎毋感悔涕泣而去览亲过元家为陈人伦孝行元卒成孝子乡邑为之谚曰父母何在在我庭化为鸱枭哺所

生
黄香  江夏安陆人延光元年迁魏郡太守郡旧有内外园田常与人分种收糓岁数千斛香曰商者不农仕者不耕伐氷食禄之人不与百姓争利乃悉以赋入课令耕种时被水年饥香力处赈给之子琼亦魏郡太守
陈球  字伯真下邳人为繁阳令时魏郡太守讽令球纳货贿球不与之太守怒而挝督邮欲令逐球督邮不肯曰魏郡十五城独繁阳有异政今受命逐之将致议于天下矣太守乃止寻辟公府后歴魏郡太守
臧洪  字子源广陵人汉末为东郡太守曹操围张超于雍邱甚亟洪故与超同约赴难徒跣从袁绍请兵绍不听超遂族没洪由是絶不与绍通绍兴兵围之歴年城绍生执洪谓曰今日服未洪据地暝目曰诸袁受汉王室衰弱不为扶翼欲因际希兾非望洪恨不推刄为天下报雠何为服乎绍见洪辞切终不为已用乃杀之洪邑人陈容随洪为东郡丞起谓绍曰将军举大事欲为天下除暴而首诛忠义岂合天意绍惭使人牵出容呼曰今日寜与臧洪同日死不与将军同日生复见杀
三国
胡质   寿春人魏武辟召授顿邱令性沉实内察不以琐节检物所在见思
王修  字叔治北海人魏郡太守治抑强扶弱明赏罚百姓称之



陈矫  字季弼广陵东阳人为魏郡太守时系囚千数至有歴年者矫以为周有三典之制汉约三章之法今借轻重之理而忽乆系之患可谓谬矣悉自览罪状一时论决
羊荗  字季实为东郡太守冬月坐白羊皮夏月坐一榆木板床出界买盐豉食之
郑浑  字文公开封人文帝时阳平郡太守郡界患水涝浑于萧相二县界凿陂比年大收民頼其利刻石颂之号曰郑陂转魏郡太守其治放此明帝下诏称述布告天下
晋
郑黙  字思元为东郡太守值岁饥黙开仓赈给乃舎都亭自表待罪朝廷嘉黙忧国诏书褒奬比之汲黯颁告天下
乐广  字彦辅南阳人为元城令史称广为政无当时誉去为人所思
南北朝
孟业  字敬业巨鹿人皇建初为东郡太守以寛恵着境内麦一茎五穂其余或三穂四穂人以为政化所感见人物
羊烈  字信卿太山人齐天保中为阳平太守蝗不入境勅书襃美
明亮  字文徳平原人魏阳平太守清白爱民甚有恵政朝廷嘉其风化转汲郡太守吏士徃徃追思之
许惇  字良季髙阳人东魏阳平太守时迁都邺阳平称辇毂郡军国责办赋敛无经又勲贵嘱

请朝夕征求惇并御之以道上下无怨治为天下第一特加赏异圗形于阙诏颁天下
隋
魏徳深  巨鹿人炀帝时为贵乡长不严而治会征辽赋敛无算徳深调度转给百姓不扰时盗贼羣起武阳诸城多唯贵乡独全见人物
唐
狄仁杰  太原人通天中为魏州刺史契丹侵冀州河北震动前刺史惧贼至驱民保城修守具仁杰至曰贼在逺何自疲民万一敌来吾自辨之何预若軰悉縦就田契丹亦引去
苏干  武功人埀拱中魏州刺史河朔饥前刺史苛暴百姓流徙干检吏督奸劝课农桑流民尽复以称治
张廷珪  河南济源人歴魏州刺史景龙中宗楚客武延秀韦温等封户多在河南河北讽朝廷诏两道蚕产所宜虽水旱得以蚕折租廷珪谓两道倚大河地雄奥股肱走集宜得其欢心安可不恤其患而殚其力愿依贞观故事凖令折免诏可
阳峤  睿宗初魏州刺史以清白闻迁本道按察使魏人剺面阙下请峤为刺史故再治魏
崔沔  字善冲长安人为魏州刺史时雨潦败禾沔便宜行事赈饥恤贫郡人大悦
崔瓘  博陵人代宗时为澶州刺史不为烦苛人便安之流亡还归居二年増户万数诏特进五阶以宠异政



宋
王嗣宗  汾州人开寳间进士通判澶州并河东西植树万株以固堤防上言澶州榷酤斗校省斗不及七升民犯法酿者三石以上坐死有伤深峻乞诏并凖省斗定罪从之
陈恕  字仲言南昌人太宗时知大名府契丹南侵诏増浚城隍民不时辨恕立擒府中豪右一人械之以狥吏众皆股慓无敢后期数日功就契丹引去召为谏议大夫
赵昌言  孝义人知澶州有操畧治军严肃莅民以和豪氏有峙蒭茭圗厚利者诱奸人穴堤致决溢昌言伺知之尽籍豪家所储积供用罄其赀境内肃然
