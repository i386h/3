<!-- { "loadSidebar": true } -->
　　教胄归之典乐周礼成均之法掌于司乐学者十三
　　舞勺成童舞象二十舞大夏幼而习之迄于大成而
　　不废其效能使耳目聪明血气和平移风易俗天下

　　皆寜故程子曰古之成材也易以有此具也三代既
　　衰古乐放失至秦火而澌尽焉世传始皇定天下六
　　代庙乐惟韶武仅存乃改周大武曰五行房中曰寿
　　人沿及汉魏代易新名而仍其音节然惟用之朝庙
　　非乡人邦国所得与汉明帝作大予而以雅颂之乐
　　用之辟廱享射嗣是春秋释奠器设轩县舞用六佾
　　得与士庶共闻之有唐定制独尊吾
夫子为先圣乐用宣和之舞后世释奠用乐多仍此意虽
　　声容节奏不必尽如雅颂而音希节澹进旅退旅以
　　视淳古遗风或庶几焉我
　朝定乐特设中和雅乐
皇上推崇
先圣追封五代鼎新庙宇祀典器物出
　内府制造颁之
　阙里而郡县之学备乐者犹寡岁在己酉余承乏保藩
　　春秋释奠届期行事则尊彝俎豆粗畧不完而乐器



　尤缺乐舞诸生俱未习凡声容之奏器物之陈未
　尝一接于耳目于时制府晋陵唐公亦闻而深慨焉
　谓
京畿首善保阳大郡何为至此以余世职馆阁习闻雝
　璧遗音今职司宣化顾兹残缺能无补辑乎又言
圣庙之乐音必太常器必仿古余感其言为捐俸金
　如式制造为金钟四玉磬十有六以备金石之器箫
　八凤箫二笛八箎六琴十瑟四以备丝竹之器笙十
　埙二柷一敔一搏拊二清苑徐君复捐大皷一以备
　匏土革木之器应用架桌无不全具至舞者所执干
　戚羽钥羽旄麾节节竿节架之属亦皆备焉祭器所
　缺则大铜爵九小铜爵五十牲俎一亦为添补又置
　焚炉一座择诸生之老成者二人受业太常归而以
　时教习次年秋祭陈于宫庭虽演习伊始节奏未熟
　而堂上堂下更唱迭和诎伸俯仰进退有序求诸乐
　官雅正之制亦若中郎之虎贲尚有典刑也于是籍

　　其数目志诸学宫俾典守者无复陨越焉嗟乎古乐
　　之不作也久矣余闻忠愍杨公尝欲订正古乐以为
　　审音之法莫先焉请金于帑构材于山运甓于冶鸠
　　工于匠乘农隙集民力按式循制一建于学宫内之
　　艮隅一建于县署外之巽隅承以崇阶缭以周垣屹
　　如焕如幽以妥灵显以动众始于八年三月之二十
　　二日落成于八月之十五日基得其地工恊其度不
　　踰不愆维坚维固祀于忠义祠者十一人额曰元凯
　　余徽祀于节孝祠者八人额曰英娥遗范在唐言唐
　　也恭惟
圣天子风厉之至意所以启天良立人极一道同风以嫓
　　美中天之盛斯祠同于象魏之悬木铎之警其所系
　　不綦重哉时勤修葺以永埀无极过斯祠而观感者
　　曷有既欤因谨识岁月于碑之阴
　　　倪赞衡先生鞫完祁民婚娶记　　鲁之裕
　　乾隆四年己未　裕 　奉



天子命以观察使待用于保定而寓莲池书院焉书院之
　　北即府署相隔仅东西一衢耳时守保定者为四川
　　倪赞衡先生先生固福建台湾之观察使也
天子以保为畿辅首郡难其人非先生不可以守予向未
　　至保时凡先生所为恵懐于是者葢口沫手胝不可
　　以胪其绩矣兹二十二日羣学者讲诵之暇相与津
　　津道太守为民婚嫁事予问之曰保属有祁州也者
　　其城南二十五里曰刘家庄又南五里曰郑家庄虽
　　庄也而比屋居者鳞次焉刘庄有民曰李天美妻刘
　　生女于雍正元年癸邜二月之朔日子时名之曰成
　　姐天美有同祖弟曰天旺不同居而相邻其对天美
　　之门而居者曰孙九偕妻马尝佃于武生赵文润者
　　也郑庄有民曰郝成徳亦妻刘生男于康熙五十有
　　七年戊戌十月廿五日巳时名之曰廷柱雍正十年
　　癸丑成徳介媒妁请以廷柱壻于李迨乾隆三年成
　　姐之年十有六廷柱之年二十矣桃夭期届奠雁弗

　行岁故也时七月廿又三日天美夫妇当午而获于
　田马氏乃招成姐习女红其家盖衡门相望邻姆以
　昵相过从九有之内不独刘庄俗然也而文润适以
　召孙九来入其室目成姐艶之马氐瞰文润之佻达
　而思有以媚之也出文润于是犯成姐成姐危乃放
　声号啼彻户外其叔天旺闻之排闼拳文润欲逸邻
　人踵于孙九门者阻之天美亦遥骇其衢之喧奔而
　视则愤批文润颊且絷焉闻于州前牧范以受代去
　置弗理今牧汪又以文润子衿故隠之成姐之贞廷
　柱之辱将两蔽之矣向使守保而非赞衡先生也廷
　柱虽百讼孰肯为之提而鞫鞫而置文润马氏于法
　且更为成姐暴其贞廷柱泄其忿并为天美成徳完
　其子女室家弗能完之愿哉太守于是更廷柱之名
　曰嗣甲从其父成徳请也刘郑二庄暨郡城之民之
　聚观于衢而欢忻鼓舞送成姐以归于嗣甲者人千
　计时葢乾隆四年己未之二月廿又一日也



　鲁之裕闻而赞之曰妇人之于节义也恒不男子若
　而其怵强暴忍侮辱也乂恒百乎男子焉夫人而至
　于强暴忍耻辱尚足与言节义哉虽然吾昔尝以
　雍正辛亥守江西之贑郡阅二年癸丑观察于湖北
　之安襄郧三郡其激于义而舍命不渝务雪其耻为
　快者于贑则有汪朱氏于襄则有马田氏于郧则有
　李秦氏其事大都犹兹郝与李而予之因以遂其室
　家也亦竟视兹赞衡先生焉然则委质埀绅不幸而
　当夫祸患之临之死靡他弗恤冠而带者或难之而
　闺帷中人卒能从一不贰以自完其贞可不谓之巾
　帼须眉乎赞衡先生之扶纲常植节义以敦化于首
　善之地者视予为烈矣因亟为纪之以示夫世之乐
　道人善者



钦定四库全书
　畿辅通志卷一百
　　序
　北周
　　赵国公集序　　　　　　　　　庾　信
　窃闻平阳击石山谷为之调大禹吹筠风云为之动
　与夫含吐性灵抑扬词气曲变阳春光回白日岂得
　同年而语哉柱国赵国公发言为论下笔成章逸态
　横生新情振起风雨争飞鱼龙各变方之珪璧涂山
　之会万重譬似云霞赤城之岩千丈文参歴象即入
　天官之书韵涉丝桐咸归总章之观论其壮也则鹏
　起半天语其细也则鹪巢蚊岂直熊熊旦上增城
　抱日月之光焰焰宵飞南斗触蛟龙之气昔者屈原
　宋玉始于哀怨之深苏武李陵生于别离之世自魏
　建安之末晋太康以来雕虫篆刻其体三变人人自
　谓握灵虵之珠抱荆山之玊矣公斟酌雅颂谐和律



　吕若使言乖节目则曲台不顾声止操缦则成均无
　取遂得栋梁文囿冠冕词林大雅扶轮小山承葢
　唐
　　清明日南皮泛舟序　　　　　　萧颕士
　昔建安中魏文为王太子与朋友诸彦有南皮之游
　扬鸣葭浮甘瓜清泉奫沦千古一色此城隅托胜之
　旧也由小而方大则贵贱之欢可齐以今而喻古则
　风流之事不易矧乃日清明时升平甿庶阜海濵之
　利讴吟动齐右之曲亦明代一方之乐也邑宰东海
　徐君洎英僚二三皆人杰秀出吏能髙视郊驿继当
　时之欢濠梁重庄叟之兴相与矫翠帟腾清波红妆
　屡舞緑醑徐进管弦迎风以响亮士女环岸而攒杂
　可以娯圣泽表人和也层城影移碧潭阴起荡暄妍
　之气色纵鱼鸟之游泳其思夫阙塞崇崒昆池清冷
　关河千里帝京不见斯兴情之极致也爰命墨客纪
　他乡之胜事云尔

　　崔文贞公文集序　　　　　　　权德舆
　昔舜禹之代股肱昌言以祗承于帝修六府叙九功
　曰都曰俞殷周之际有伊训说命太保太师旅獒金
　縢之书以戴翼其代皆有大烈格于皇天自三代以
　还君臣感会何尝不经纬斯文裁成百度太傅文贞
　公寅亮天工致建中之理左辅右弼缉熈光明居中
　一岁以至大病愍尊名为唐宗臣公薨二十九岁
　天子命公嗣子植为右拾遗植乃捧公遗文三十编
　见咨论叙德舆以为君子消长之道値乎其时而文
　亦随之得其时则章明事业以宣利泽不得其时则
　放言寄意以摅志气公自门阀秀士被服荐绅至于
　登朝宰政四十年间作为文章以修人纪以达王事
　惧喜怒之不中节故有作威诫惩茍得之害正故有
　重请钟铭恐匪人之干纪故有与永王璘笺书诮时
　宰之不能上广聪明故有台封说悼谷风之诗废故
　有僚友箴虑法吏邉吏之失其官守故有猫议是



　惟无作作则有补于时以至于修事功断国论导志
　通理昭明易直施于名命为雅诰刻于金石无愧辞
　康庄逸轨卓荦浚发九流六艺鼓舞奔走陈思王所
　谓俨乎若崇山乎若蒸云惟公信然公姓崔氏讳
　佑甫字贻孙博陵安平人先孝公之清德与公始中
　终之盛烈勒于帝籍藏在惇史升公堂奥之君子多
　为之譔録大较以同人之中正大有之刚健中庸之
　明诚洪范之攸好德艰贞践履出入光大皆充其义
　如其文尝试言之天下公器也匪皇极不乂操柄者
　务广通则其以流纵私回则其以没以是至于
　纪纲淆乱官职耗废败坏凌夷而不可为务守者
　以隘则窘若梏拲于是才滞而不发事壅而不宣其
　于病王猷盩大伦一也及公平衡宰物为之折衷使
　文皇明皇之风粲然复兴崇起教化万方同轨道协
　气宣臻至理而无疠疵为仁由已善善若不及溯其
　心源存乎斯文君子曰观文贞之文而知其道知其

　道然后知其理世之易易也昔公能修先孝公之志
　类其文章赵郡李公遐叔实为之序今植亦能修公
　之志而德舆无似惧辱命焉凡九百二十篇以为一
　家之言云尔
　　送高阳齐皥下第序　　　　　　韩　愈
　古之所谓公无私者其取舍进退无择于亲踈远迩
　惟其宜可焉其下之视上也亦惟视其举黜之当否
　不以亲踈远迩疑乎其上之人故上之人行志择谊
　坦乎其无忧于下也下之人克己愼行确乎其无惑
　于上也是故为君不劳而为臣甚易见一善焉可得
　详而举也见一不善焉可得明而去也及道之衰上
　下交疑于是乎举雠举子之事载之传中而称美之
　而谓之忠见一善焉若亲与迩不敢举也见一不善
　焉若疎与远不敢去也众之所同好焉矫而黜之乃
　公也众之所同恶焉激而举之乃忠也于是乎有违
　心之行有怫志之言有内媿之名若然者俗所谓良



　有司也肤受之诉不行于君巧言之诬不起于人矣
　呜呼今之君天下者不亦劳乎为有司者不亦难乎
　为人向道者不亦勤乎是故端居而念焉非君人者
　之过也则曰有司焉则非有司之过也则曰今举天
　下人焉则非今举天下人之过也葢其渐有因其本
　有根生于私其亲成于私其身以己之不直而谓人
　皆然其植之也固久其除之也实难非百年必世不
　可得而化也非知命不惑不可得而改也已矣乎其
　终能复古乎若高阳齐生者其起予者乎齐生之兄
　为时名相出藩于南朝之硕臣皆其旧交齐生举进
　士有司用是连枉齐生齐生不以云乃曰我之未至
　也有司其枉我哉吾将利吾器而俟其时耳抱负其
　业东归于家吾观于人有不得志则非其上者众矣
　亦莫计其身之短长也若齐生者既至矣而曰我未
