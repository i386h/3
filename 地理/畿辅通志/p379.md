<!-- { "loadSidebar": true } -->
　三月十一日也呜呼捍患死事公可无媿矣昔唐安
　史之乱张巡许逺死守睢阳以遮蔽江淮身虽死而
　贼亦困龎勋据徐城泗当江淮之冲贼所急争杜惂
　以孤城捍之卒致泗完而贼旋灭使贼锋狂突之时
　监军不叛镇帅不降与公死守宿将义旅出竒构间
　以遏阻其锐以拥蔽神京逺近闻风奋起未必无郭
　子仪张存诚之伦出其间奈何叛阉逆帅望风送欵
　公力既竭饮恨致身呜呼此一镇之士民所以感愤
　当时而兴思异代也公讳之冯字徳止号勉斋世籍
　宛平登天启乙丑进士时名之裔授户部主事以辞
　逆阉魏忠贤冒滥殿工加级忤忌者左迁浙江布政
　司理问歴迁行人司副刑部郎中浙江佥事青州叅
　议河东副使晋叅政扬歴中外皆以清方诚恪闻至
　太者河东宗室朱全宇为羣盗囊槖人不敢问且与



　秦冦犄角公计擒之大患潜弭当宁器其材由叅政
　授节钺公为人质重湛介发言有则不随人为好尚
　少博极羣书即究心理学持是道造次不变官青州
　时入贺道梗留家人济南既而济南被兵公配冯安
　人坠井死母李太安人不食死公哀号徒步扶榇归
　葬庐于墓侧布衣疏食终身不易痛冯安人节烈遂
　不复娶训其子持正以忠敦厚以读书践履为本务
　卒时年四十有三所著有在疚集讲学诸书持正于
　其年八月归葬祖兆先是公遇变从者懐遗疏间奔
　京师始知公死节哀之命甫下而都城旋陷恭逢
　我
昭代悯念前明殉君诸臣核实锡谥祠祭田宣镇士庶
　感
盛世之褒忠前代以其所亲见不忍忘公义出于学校
　力输于闾左祠公于数十年之后岂有所为而为乎
　叅政吴公允谦总镇刘公某同知汪公某推官李公

　某相与执议观成夫励忠节维风化固官其土者之
　职也同时诸生姚时中城破肃衣冠从容自经于学
　宫生笃学知大节仪范修整冦至知监镇有异谋泣
　叹曰捍大患而以死勤事者惟朱中丞吾将从其后
　矣已而果死乡大夫以余知公属为之记
　　南宫彭公殉难记　　　　　　　魏裔介
　彭公讳士号仁寰锦州人以癸丑举人于崇祯十
　五年授知南宫县轻刑罚革火耗平狱讼礼绅衿一
　以廉静为政甲申三月流冦由顺广将至南宫公集
　绅士耆民人等誓以死守有讽公降者公曰奉命守
　兹土无降理即城不可守余一人任之或又为公妻
　子计公曰身且弗恤尚计儿女辈耶邑人感公言从
　之守城既而贼至城破伪权将军刘芳亮执公逼公
　降公厉声曰头可断身不可降又索印急公厉声曰
　吾将携以还朝匿不与贼怒将刑执刃者曰好官好
　官茍降为汝请命公又厉声曰杀即杀耳谁请耶杀



　之白气上升首悬城南门经月面髪如生刅者惊曰
　吾夜梦公为城隍神矣赴庙焚香懴之芳亮曰自破
　潼闗迄河北以来仅见此人弗问其妻子并贷百姓
　士民数千人收公身首葬城南号哭之声震动天地
　即于墓前立祠塑像祀之像颈有裂痕涂之复裂如
　故邑人曰此公志也今存之公二子名可恒可豫昔
　在滇中入籍今皆中云南乡试忠烈之报于兹不爽
　云
　　上谷忠烈祠记　　　　　　　　魏裔介
　丙午秋杪余请告归里丁未春北上至保阳家莲陆
　挈余步行至西郭指新营祠宇告余曰上谷忠烈祠
　为流冦陷城殉难诸公而作也余询知正堂之所祀
　者南面则官绅十四人东壁贡士诸生三十八人西
　壁则武职二十八人东庑监军一人西庑则义民十
　九人后堂妇女共一百七人可谓详矣嗟乎明季当
　丁酉前犹然全盛李自成张献忠初不过饥民逃兵

　　　渐成燎原之势至不可收拾糜烂中原窥伺神器向
　　　非我
　皇清大兵剿除则俨然称帝矣天为之乎抑人事所致也
　　　独是明之养士将三百年高城深池材官骑士不乏
　　　乃贼入潼闗所在蹂躏除太原榆林宁武三邉城血
　　　战死守外余皆望风奔溃而上谷弹丸黒子内无授
　　　甲之众外无犄角之师都城已破犹登陴固守力竭
　　　城陷文武士大夫男女死者数千百人岂非节义文
　　　章被服有素而造次颠沛之弗离者哉曩
世祖章皇帝文武圣神帡幪六合深恤殉难之臣不以亡
　　　国见遗介昔在谏垣曾有襃録幽忠一疏范质公等
　　　二十余人俱
　恩载在职典惜余固陋未及以保阳死难诸公列之奏
　　　牍俾忠魂郁郁于九泉也乃今郡丞常公申详督学
　　　捐俸倡始太守诸公和之其裨益风化岂浅鲜哉
　　　　祭田记　　　　　　　　　　马世俊



　　自古卿大夫之贤者则祀于乡社而后祀于学宫其
　　牢醴之费皆出自朝廷有司奉行之而归其胙于子
　　孙典至重也若夫祭于墓祭于家庙皆其子孙之事
　　然古者士无田不祭而卿大夫有圭田之授祭法云
　　以死勤事则祀之其祭之在公私者可勿论而隆
　　异数必出于朝廷而始重盖所谓激劝之大者也余
　　尝考前朝死事之臣凡千余人录成一书分十卷颜
　　曰日心录其死于京师者为第一卷申端愍公之死
　　灼然在天地间革代之后
朝廷既遣官致祭且锡以祭田使其子孙世世奉祀公嗣
　　涵光涵煜涵昐皆为余文章交而涵昐又与余同为
　　史官凡朝廷典故有闗于激劝之大者史官当书之
　　于是以祭田之记属余余惟古来襃忠烈未有如
　　今日之盛者茍非其事有深足感动岂能荷此荣典
　　乎天下谓明代以科名为重而卒不得其报由今观
　　之科名未尝误国也西汉之亡上符命者日数千人

　　　其时文臣莫如雄刘歆皆为丧节之事东汉之亡
　　　人夸舜禹之事不知节义为何物唐自僖昭而后死
　　　事无可言者惟宋理学最盛而以身殉国者一息尚
　　　存此志不懈明以经义取士而甲申之变诸文武从
　　　容而蹈君亡与亡之节
世祖章皇帝特行旌忠之典勅礼臣核其真伪轻重得死京
　　　师者烈烈二十余人多出于科名中而勲胄皆不与
　　　焉呜呼何其盛也端愍公奉命而出闻难而旋有劝
　　　公者公慨然曰普天同雠岂可越境乃免乎公以文
　　　章起家以节义报国公于是乎不朽矣余尝论古来
　　　勲伐如萧曹冦邓当时赐田宅无算至于国除澌灭
　　　无有郭汾阳有再造之功当唐之世已有歌旧宅今
　　　为寺者何论易世也至于忠臣义士虽千百世之后
　　　而瞻其庙宇问其墓田犹有勃然而起敬者则祭田
　　　之锡岂非激劝之大者乎记锡田之始为顺治某年
　　　某月日记田凡若干亩至于此田之守于某传于某



　　皆可不记史臣马世俊曰义在天地在朝廷非申
　　氏子孙之私荣也
　　　重修蔚州学庙碑记　　　　　　魏象枢
　　人文之盛衰系于学庙之兴废余观蔚事而重有感
　　也蔚为三晋邉徼地方人文盛时若徳行气节经济
　　文章以及理学名儒载在郡志者代不乏人育之成
　　之率出于乡校明末学宫倾圮乏科第者凡十八年
　　旧州守陈公鹏举拓修明伦堂课士较文科目始开
　　其后官此土者仅朔望一瞻趋耳虽茂草盈阶弗问
　　也嗟乎为
天子命吏曾不闻操激劝者何政哉有曹侯者以淇令
　　擢知吾州事下车以来有百废俱兴之志甫谒庙庭
　　曰士首四民学宫所以养士为
　国家用此而可缓孰不可缓遂捐俸修葺无一烦民力
　　阅数月而工讫自殿庑以至扃垣悉灿然可观郡诸
　　生魏宗周阎之秀等董是役感侯之徳走书属余记

　　将勒石焉余亦徳侯者曷敢以不文辞乎余惟
天子右文前岁
幸太学行释菜礼畿省士子肄业
　国雍者咸与观听一时文人丕变纪
　清朝盛事曹侯仰体
上意以爱吾蔚士所谓上作之斯下应之兹举其作之者
　　也诸士方明伦正经诵不辍宁惟是寻章摘句纡
　　青拖紫以应之耶抑志尹学颜流鸿树骏以应之也
　　孔孟颜曾之书童而习之濓洛闗闽之学长而闻之
　　余不敢悉举吾蔚先辈中典型尚在人皆吾师以徳
　　行应则有史先生东昌之孝无间言以气节应则有
　　龚先生谅之从容就义以经济应则有郝先生杰之
　　鞠躬尽瘁以文章应则有尹先生耕之著述自命以
　　理学应则有邹先生森之致知格物是皆产于蔚学
　　于蔚至今尚凛凛乎有生气者诗曰伐柯伐柯其则
　　不逺诸士身近髙山又何必仰止遍海内先名后实



　　以辜我侯作之之美意乎年来科第多人后先辉映
　　诸士入学宫承教泽霞起云蒸奋然而兴以待异日
　　之用即与吾蔚先辈诸君子聨踪接武又何多让且
　　人视蔚为穷邉絶徼者论地也非论人也人杰则地
　　灵亦非风水家荒唐之说也合观壬午以前甲申以
　　后盛衰兴废之理皆实有征验在人耳目间即我侯
　　藉手以报
天子者尤勿作寻常文具观矣诸士其善应我侯哉
　　　退思堂记　　　　　　　　　　陆陇其
　　灵寿县堂之后曰退思堂葢取进思尽忠退思补过
　　之义余既重修斯堂而深有味乎其名夫忠以尽我
　　之心宜若可以无过然天下事有定理轻重疾徐寛
　　严厚薄各有其分过与不过其辨在毫厘之间而人
　　常不及觉夫惟圣人见理明而处事熟随其心之所
　　发无非至善不待思而自无过自圣人而下大贤如
　　颜子犹不能保其无几微之差颜子而外又无论矣

　非慎思之而善补之末由去也故孔子告子张曰主
　忠信徙义主忠信者进思尽忠之谓也徙义者退思
　补过之谓也彼为致良知之说者谓致吾心之良知
　而事事物物皆得其理是知主忠信而不知徙义知
　进尽忠而不知退补过者也其为学术政事之害可
　胜道哉坐兹堂者毋曰我尽我心而已其亦思轻重
　疾徐寛严厚薄果各得其中乎不蔽于气质乎不囿
　于习俗乎不矫枉而过正乎不因噎而废食乎有时
　独断者不为荆公之执抝乎有时从众者不为苏氏
　之模棱乎如射之有的不中其的皆过也如匠之有
　绳不中其绳皆过也思之而补之而后吾所尽之忠
　庶几可以无憾不然自谓能尽而毫厘之间稍有偏
　倚其害于民将不可胜言呜呼尽吾心而犹不能无
　害于民而况其不能尽者乎可不惧哉可不惧哉
　　重建大宋桥碑记　　　　　　　王原祈
　禹贡开田赋功莫先于疏河导江大司徒稻人所掌



　专修浍川以泄水而史迁则书河渠孟坚亦志沟洫
　盖以田赋皆出乎水利水得其利则农田乃可无虞
　夫然后菽粟丰而租赋足衣食裕而礼义兴其所关
　岂细故哉故大者足以徧天下埀无穷其次亦利一
　方泽数世田赋不可一日不治则水利必不可一日
　不讲也渚阳之大陆泽为九河下流每遇秋霖则九
　河汇于大陆大陆泛滥于平畴沃野间禾苗尽成巨
　浸而百泉河至大宋村又冲决民田数千亩共淹粮
　地三分之二是以民日穷财日尽当事为之束手无
　不知大陆本皆耕作之地向有泄水二道一自西
　北流至古滏河经隆平宁晋入卫河而注于海明嘉
　靖间正顺二府起夫合浚而民赖其利一自东北鸡
