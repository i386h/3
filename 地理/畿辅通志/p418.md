<!-- { "loadSidebar": true } -->
　挟环合左右翔峙作杏坛于殿之北神厨于庙之东
　自庙徂学门垣梐枑循序森立瓦墁缔筑坚丽于旧
　先是府尹马思忽己基未构而去政人迁易者十余
　年尹张猛台倅和则平治中和允升继至宪使托欢



　提其纲宾佐韩复理其目始克有济其年夏告成壬
　申春府遣吏李明善介征士赡思状来请志其续翀
　尝贰宪燕南义不容让稽宋蔡京迁学陆佃记畧曰
　真定虽塞北有江南之胜江南豪杰特起如临川王
　公与孟轲相上下真定初未有闻噫是何言之怪也
　真定者冀州东垣尧旧封也昔唐尧以帝喾子侯恒
　山之唐自唐侯即天子位徙山之西号陶唐氏太行
　东西境数千里皆帝之圻真定固神明之宅也孔子
　经法于易则遡伏羲以本无言书则始唐虞以道政
　事诗则采殷周以正性情春秋则黜五霸以严名分
　礼乐升降以鉴洼窿天人之道至矣乃曰唯天为大
　唯尧则之唐韩愈谓尧以道传舜禹汤文武周公孔
　子孟轲盖孔氏立教如帝典言如三谟帝尧孔子
　位不同而同圣王安石背道迷经君误国京佃倾
　党滋炽世益大坏河南程氏兄弟承先圣之绪捄之
　终赖其言道不坠地建安朱氏师则两程裒辑遗言

　贯通折衷以悟百世先正许文正公见其书神感明
　会相我世皇同符尧舜世道人心翕然大正洙泗渊
　源日月昭朗今神圣继兴世日趋治镇股肱郡也帝
　尧之思在焉朝廷之化先焉崇祀先圣所以教也镇
　事知所乡徃下学上达尊经慎艺何德不进何业不
　修何邪不鉴何古不及宪牧之辅治教缙绅之报君
　父于是乎在乃赋诗以慰镇人士曰太行之山滹池
　之水孰古与美陶唐之里滹池之浒太行之所孰今
　与伍皇祖之土恒山嶙嶙滹水沄沄昊天生民思尧
　之仁滹水汤汤恒山苍苍帝尧相望于赫世皇始镇
　之府时未忘武维士与女泽沐时雨龙德出潜万方
　既瞻春熙秋严自北而南皇风斯角时雍于变视彼
　侯甸恒镇之先大殿周庑先圣之宁久未今覩谁敢
　予侮有庙有庭有户有扄肃肃其凝昭昭其灵新是
　镇学式对恒岳惟士也确顺我先觉求门于墙求室
　于堂伊洛考亭使我不盲惟圣之元惟王之素圜冠



　方屦天地之度侃侃誾誾夭夭申申如目之眴如躬
　之亲既俨既翼临汝明德以宾皇国方州是则镇人
　聚喜归功宪纪宪人曰止其谁敢尔颙望神京稽首
　奉扬配天无疆天子之光
　　赵国董清献公神道碑　　　　　欧阳
　至正四年冬十二月甲子皇帝有勅赐中书右丞董
　守简父赵国清献公士珍神道碑命翰林学士欧阳
　为文臣钦惟世祖皇帝经营四方之初于时藁
　城董氏兄弟以忠孝之门被眷顾之厚太传忠献公
　文炳总国禁旅出奋爪牙入为股肱实兼将相之器
　太师正献公文忠掌国符信入托心膂出司耳目实
　预帷幄之谋退而家居皆能崇诗书之风励清白之
　操以贻子孙故董氏身教之正家法之严在汉人中
　为第一其子践台阁为时名臣接武不絶当世文
　臣操笔以发其潜光者大编巨帙开卷有之臣按
　清献公讳士珍字周卿正献公之子也正献公行第

　八世祖视犹家人常以其行呼之清献公行亦第八
　世祖命侍裕宗东宫裕宗知之亦呼以行而不名特
　加一小字以别其父焉清献资表峻洁众中颀然寡
　言罕笑风度凝重幼从许文正公学淹贯经史通国
　言善骑乗精射艺而能不所长与人交终日恭敬
　听其论议烦简皆当裕宗尝解御衣赐公命公恒服
　公不敢俟侍大燕则服之职典官膳每进膳尝以
　公捧之帝虽喜愠不时见公至必为改容世皇晚命
　东宫裁决庶政至元十九年以公议枢宻院事莅
　政末几听军户康氏子死狱烛若神老吏咸服其
　明断二十三年进同知上都留守司事公临事敬慎
　而以寛厚行之府中号公长者时僧格立尚书省崇
　任苛暴专以钱谷羡余罔上希赏公出典仓庾出纳
　均平不事掊克世祖一日诏公诘之对曰臣收粟不
　以髙概多取于民出粟不以低概少与于军臣不为
　欺羡余何从而出上大感悟遂罢赏令二十八年选



　为山东东西道肃政亷访使下车风采振厉部内贪
　墨屏迹成宗登极召为兵部尚书大德元年省臣议
　欲出公为佥书河南江北行省事未奏太后有闻亟
　遣中使传中书曰董士珍青宫旧臣屡闻裕宗称
　其忠厚其人宜寘近辅何为补外因留拜吏部尚书
　于是铨曹称允五年进拜江浙行省知政事将之
　官赐钞万五千缗使之治装以旌其亷浙俗豪奢请
　谒无禁公趋向俭素务以清静镇定七年召拜中书
　知政事与右丞相达罕右丞尚文等同心佐理机
　务大治蔼然有中统至治之风焉河东地震民多
　死伤命公徃赈之公躬自存问大发属郡藏粟以
　继之食还朝大见奬异八年出为行省左丞疾作不
　赴退居藁城之九门改陜西行御史台中丞力辞武
　宗继立召移江南行御史台中丞亦不就稍闻挟书
　行田自乐畎畆有超然世外之趣仁宗初立用故事
　起诸老成议大夫强公起应诏俄拜河南江北行

　省左丞适淮东盐法积特诏公徃治之皇庆二年
　汉人中执法员阙仁宗与台臣谋其人既而曰方今
　无以踰董士珍者驿召公还比入见趋台台中有所
　按劾或不得至三覆奏必俞允乃退仁宗天表英
　毅侍臣见公执奏不己相顾动色公屹然不回上辄
　叹曰董中丞直人也尝一日论事榻前不合意进
　曰臣等死生至国家政事得失至重臣若顾其至
　而使君有过举国有阙政生何面目立人朝乎中
　书以四方灾异欲遣使者巡行郡国公曰此时急务
　选贤能任守令刑省敛薄其民自安沴自息使者巡
　行郡国徒増扰耳事遂寝省台议禁围猎坐中有欲
　置犯者于极刑公曰杀其麋鹿者如杀人之罪可乎
　倡论者犹未巳公复言曰刑名各有攸司法当付刑
　部议耳其语遂塞公在言路直言不讳然未尝好名
　卖直惟恃至诚可以感动奏稿毎自焚之为他官则
　务持大体不问不言居中书日天子下议发兵讨西



　南夷台臣力谏不纳公偶侍左右承顾问从容进曰
　台臣言是上意自解立朝四十余年絶迹势途公余
　却扫人事获造其宾次者如登李膺之门性嗜学好
　善言动可法羣从中每严惮之延佑元年夏四月扈
　驾上京秋七月二十日将还而薨年五十九家贫几
　不能葬上闻而悼之赐钞二万五千缗给驿马送其
　柩南还以八月某日葬于真定之祖茔公之初薨大
　司农张晏状其行既葬翰林学士元明善铭其墓故
　凡董之家世阀阅书之已详然公之勲业其在中书
　则当大德承平之世其在宪台则当皇庆更化之日
　朝廷休明俊乂在列生平学术得诸父命师训所谓
　尊主庇民者靡不推行于其间盖有不可一二而枚
　数者且董氏父子兄弟前则正献以忠献为之兄后
　则清献以正献为之父求其立事建功伟然而自视
　于父兄盛名之列可谓难矣然各守其志并称于时
　呜呼休哉曾祖昕赠光禄大夫司徒追封赵国公谥

　宣懿祖俊龙虎卫上将军右副元帅知中山府与金
　兵战没于阵赠上柱国追封赵国公谥忠烈考初赠
　光禄大夫大司徒寿国公谥忠贞后追赠上柱国追
　封赵国公改谥正献母颜氏初追封寿国夫人后追
　封赵国夫人公娶柴氏先公七年卒追封赵国夫人
　公以是年八月十三日归葬于藁城之九门因系之
　以铭曰惟玉斯贞惟金斯精济之氷清猗公德成世
　曰令人国曰宝臣袭休祖考遗安子孙明戴天日幽
　归壤泉两不一憾晖乎万年
　　忠武王公神道碑　　　　　　　欧阳
　裕宗文惠明孝皇帝居东宫博访英贤以备宫僚左
　右元良文学行义皆天下之选其在卫官府推徳望
　兼隆忠勤素著者惟公为首称公讳庆端字正甫姓
　王氏世为真定藁城人显考金吾卫上将军右副都
　元帅勲德具见神道碑铭公早孤能自树立诸兄已
　袭世爵公被府檄司筦库非所乐也寻署水军提领



　北方有警诏宰相驰驿和林以督馈饷择水军长一
　人从行氷雪万里行者惮之公怿然请徃中统三年
　败齐冦于老鸧口以功拜千夫长佩金符至元八年
　城大都数为霖雨所堕或议辇石运甓为固公言不
　宜劳民兴役遂献苇城之所省巨万计议加迁赏
　辞焉诏嘉亷让赐白金六镒王师渡江之岁淮安未
　下师驻新城遣将分戍请公为之副城中士卒不满
　数百老疾居半宋人闻之载攻具为必取之计众寡
　不敌主将死难敌毁门将入公树栅以御之抚剑誓
　众士皆感激人百其勇先以弱卒列帜城上击铜为
　钲响震原野扬言援兵至躬率鋭卒踰栅御敌时公
　疔肿在臂自佩刀刃毒里疮力战敌众败衂淮水
　为赤继而涟河浮云羣盗蜂起公复击走之屡中流
　矢不也以功加武节将军十四年扈从世祖北征
　凯旋拜右卫亲军副都指挥使十六年进侍卫军都
　指挥使肇建威武营都城之南先是卫兵至京师侨

　寓民间靡有定居公相近郊隙地起庐舍画井邑规
　为屯田俾安耕凿为阅武之堂曰整暇为蹶张之翼
　曰神锋为函矢之局曰犀利有仓以足军储有局以
　备医疾浚渠通漕以来商贾僦屋取直以佐军需公
　廨列肆偏裨部曲诸卫莫不取法军士岁时上番其
　至如归迄今人赖其利十九年置詹事院以本职兼
　詹事丞威武使岁入丰羡屯峙山积司民政者欲假
　粟数万以佐经费事达裕皇有问公公曰兵民一
　也寜有彼此之间即日付之玉音劳公真宰相器也
　二十三年冬大藩镇诸王公典禁卫一夕世祖遣
　近侍觇警夜者为公逻卒所邀近侍告以有曰吾
　属知有王将军令孰知其它近侍还报赐御寒乌貂
　裘以旌之二十四年世祖诏伐东方以公宿将练兵
　特勅将所部以从是时年踰六十遇敌则披坚执鋭
　摧锋陷阵驻跸则环车为垒以备非常东敌既除大
　驾狩北边命公将卫兵而南公引臣子之义复从北



　征卒与大将俱还而料敌制胜参赞之力居多东宫
　自鹤驭上宾总率卫兵膺股肱心膂之托在汉将中
　唯公一人圣上御极之初诸王宗室毕上都公外
　总诸部亲翊禁御内进言裕圣皇太后谓神器不可
　久虚宜促定大以慰天下之望既而改东宫为隆
　福宫詹事院为徽政院行金吾卫上将军中书左丞
　行徽政副使兼龙福宫左都威卫使元贞改元进秩
　资德大夫大德二年加荣禄大夫平章政事签书枢
　宻院事仍兼徽政副使左都威卫使尝以疾在告皇
　太后亟遣医徃治公既引年谢事寝疾于床上遣中
　使谕王指挥笃实人也宣力既久家无余财其锡
　宝钞三万缗为药饵之资俟其良愈别降恩公竟
　不起易箦之际戒其子桓曰子荷国恩忝列台司年
　登八秩宜无所憾苐恨不获効死边陲汝当勉输忠
　力无忝尔祖言终而逝实八年十二月二十六日也
　公平生事上忠莅官敬总戎有律而以仁信将之出

　入行阵与同甘苦威武之建也请于东宫俾医一人
　主药士卒有疾如子弟更相谓曰吾属处乡闾守父
　兄不如是之至也或至物故则归骨于家北伐之卒
