<!-- { "loadSidebar": true } -->
　身名计也公曰老臣受国厚恩顶踵不知所出吾非
　不欲膏唇吻谐观场之口处不败之地顾东南民力
　竭矣身名非老臣所知也客惭而退惟敬至倭倭亦
　遣小西飞报命而蜚语日闻上诏廷议有言封贡不
　便者有言许封不许贡者有言惟敬市井无赖不宜
　误听者言人人殊独抚臣顾公养谦疏封贡纚纚千
　余言顾通州人爽达多知畧以边才闻内阁复计曰



　抚臣亲履行间言甚辨宜听公与倭遂定约曰许若
　贡其无以一矢一卒遗釜山不听约惟战耳遂决策
　遣使奉玺书往而使臣李宗城望倭垒惊而走朝鲜
　复生事端倭遂有异志人遂徧谪公矣上亦投杼置
　公于理妻子戍瘴乡客复有说者曰主斯议者诸疏
　可覆脱有功乃公独当乎宜声众议可无独坐公曰
　以星谋国不效死即死吾终不以一词饰我罪闻者
　义而壮之越月上政府书云星至愚陋仰承皇上付
　托之重当此岛寇猖狂属国颠危之日而又值府库
　空虚粮运艰难之时则夫假天威震慑海邦借羁縻
　保全属国令中外晏然神京永固即使意外有警以
　我休息士马积余刍饷因之消外侮以奠宗社此罪
　愚报皇上职分甘九死以不移者何意封事垂成朝
　鲜生衅清正复来釜倭未解重贻宵旰之忧大动远
　近之役语曰主忧臣辱今圣主忧矣星何敢爱死不以
　报君父乎故自入狱以来囚徒为伍夕死为期九岁

　幼儿逺戍烟瘴人非木石能不动心而犹茍活至今
　不少怨尤者窃欲借疎愚获罪之迹惕东征秉钺之
　心假庙堂震怒之威慑逺人观望之胆则不佞虽在
　狱犹之乎在官也前局未结后效可图生而不属为
　人死而尚可为鬼昔比干剖心匡时宁俞甘愚成事
　星固非伦意亦窃附顷见报章清正几擒救兵获免
　然魄落粮匮似可收拾倘乘我兵战胜行长听命宻
　运机宜使朝鲜修好消衅日本休兵归岛戍师量减
　省费此皆今日易事惟相国图之于时论功行赏首
　及当事而罪愚或得比吐蕃劫盟张延赏永落编氓
　或得比宁夏削平魏总督放释归里逺比王刘两司
　马白头乘障故事此罪人之幸然不敢必也若夫十
　岁孤儿一恩未沾永戍不还罪人不孥窃望圣恩惟
　相国是念至于诸旁观者未亮不肖处东西多事无
　米难炊之时以误国罪名见遗星万死不辞祗足见
　今日当事者之苦心开后来任事者模棱之路耳临



　书悚息子读其词悲之夫日与死邻犹谆谆欲宻运
　机宜以结前局公之志报国岂以死生变故动心哉
　公居官甚廉为南太仆时贮羡金二千故事以充交
　际或归私槖公封识以去兵部总兵陈璘以竒物献
　麾不去特疏叅之户部有解金而穴以铜者可数十
　金公以穷治必至株连遂代之偿公自为诸生时梦
　入一庙礼之甚恭问之曰岳武穆也命公卜不当叱
　责六十后礼公如初觉犹栗栗汗下公之生与诏狱
　岂偶然哉公自入狱惟日望朝鲜报乃偶疾知不起
　遂手书寄子曰我以迂愚致尔子母坐蛮烟风雨中
　初意犹望解网得教尔躬耕读世世不忘圣恩顾视
　丘陇今已矣生前无以遗尔没犹使尔厪北顾忧我
　才短识浅任重福过无所逃罪至于欺君万死不敢
　今上神明仁慈必鉴之不使尔母子流离异乡也且
　我而在士大夫彼此相轧借我开衅今我已归大化
　夫岂无有心人怜我迂愚念尔飘零者尔善自保

　书成未几卒时己亥九月初七日公子茂恩在粤西
　依母袁月明中忽雷雨昏迷一大星自东北坠地阁
　阁有声噫怪哉
　论曰石司马历事三朝四十年谔谔蹇蹇削平宁夏
　劳苦功高矣乃以与国祸连忧深兵食至欲以一使
　胜百万兵此必不可得之数也身膏圜土妻子戍瘴
　乡世谓公愚然又谓愚不可及彼巧为骑墙者胜受
　上赏不胜亦无后祸龌龊者能之公为之乎秀吉死
　倭去朝鲜存皆天命也非人力也公心自苦圣恩自
　寛岂弟君子宜有同心焉
　　邢孔阳传　　　　　　　　　　邹元标
　公讳孔阳字公照号龙源中丞公四世孙也领神庙
　癸酉乡荐丁丑登进士授行人奉使册封高丽馈赠
　丝毫不缁洋中风涛万状舟楫几危公神色不动事
　竣上赐金币辛巳丁内艰乙酉晋计部主事督代饷
　羡金万余司吏以献公却之遂市粟建常平仓贮之



　以备祲视岁丰凶为敛散丁亥代大荒两运不给主
　客兵嗷嗷呼庚癸公以主兵逸尚挟竒赢借其饷饷
　客兵主兵以常平粟并俸金足之又念边储之壊一
　剥于主帅再剥于书卜技艺与中贵人之苞苴且市
　籍菜佣俱充部伍其费无筭公以骁健为长技孱弱
　者革勿与及一切游食馈遗严为谢絶于是三关度
　支始清我朝盐课三晋居半奸商视为外府公蠲积
　引杜请托择通商惠民者行之计四载厘剔裁省之
　余几十万大司徒服其干局特疏纪录赐金绮丁
　亥告归养晨昏偕姜安人供鲜瀡视匕箸欲子职终
　封公曰吾家三世上恩无以报日促装公不能违
　己丑晋计部郎中管通州漕储兼管河道督疏淮徐
　等处通近辇事多掣肘公持大体无所屈挠念京边
　仰给东南漕运每朝浚夕淤夕塞朝决岁委数十万
　徒付冯夷耳疏论治河者欲复故道以杀河流治漕
　者引河流以济运艘各言所便今引流缓沁卫不可

　忘漕宜修海运不可弃遣属邑分瀹勿逼而南由清
　入海别引沁水从魏博折而东之以资运涝俾南入
　海旱俾东入运仪北河流如带当宿重兵防扼吭
　焉筑堰疏流为急治洪建闸为上合二臣职掌而一
　之有攸济矣总河中丞潘公季驯嘉公议可经久行
　之通仓有三咸处西鄙陛运较水运倍公相地形疏
　渠自南徂西抵仓三里许用力寡而见功多通人至
　今赖之押运官有返帆银入府染指者恒侵半公给
　时封识如旧漕艘抵通回空艰于逗留时津门请饷
　急公奏除津例留二十万石外益留十万兵给米不
　苦枵腹银稍愆不烦仰屋舟亦不窘久羁一剂量而
　粟十万银且减七万矣至饬漕政慎监兊查稽悞而
　夙弊悉清更优恤班军厌禁军骄每择仓厫自请公
　严绳之令班禁军一体听给又廉知兵得饷輙贱售
　是兵失其值而官仍虚费公较所售与之值军皆色
　喜仍贮粟而不虞匮乏运官赵某委利其资弗获



　遂假功令以泄私忿公一讯得情顼顼然不能对一
　时诧为神明陜西告灾司农欲移京粟万余由漕
　运达河南令南阳汝宁陆运于潼关公闻之驰书告
　司农曰移粟之役是以三千锺致一石将毙河南而
　缓陜西之救何若驰一吏人籴关内借支省藏京粟
　航于中州令富室籴之入镪关内以补借支之数且
　免陆运之役是万夫渉一吏代之千里馈粮一旦
　苏息矣卒从其议民皆乐于输助通州运粮器具岁
　时缮治官任费民任劳匿其费以责民器皆苦
　窳公伤之皆全给其督饷也一意秉公人不敢以私
　干贮蓄有法计得宜上降勅褒谕进奉政大夫父
　母及配赠封如制公益为感激图报闸口自大通桥
　至通州共六启闭为蓄水通运计适豪商运皇木由
　闸达辇以省陆费公柅之谓闸设为粮计非为木计
　万一木植冲闸咎将谁归渠借奥援请益力公持益
　坚抗疏上闻以此当途皆衔之遂拂袖归来两台屡

　以人才疏荐公坚意不起邑令崔君劝驾曰公长才
　高卧如苍生引领何公笑曰古人不以三公易色养
　吾天伦中较宦途有余地岁七十犹修子职养重谢
　絶干谒课子若孙读己未秋病輙不起临终絶口不
　及生产但令书种不断为乡党善人足矣邹子曰昔
　中丞拙庵公具文武材以王事终于任公能发身甲
　第孤介自持不善逢人至大利弊独行己意不避权
　要竟以此与时忤虽然长孺积薪安仁拙宦拙则拙
　矣吾以征其品公之善绳祖武在德不在位余是以
　论其世也
　　邹森传　　　　　　　　　本朝魏象枢
　邹子讳森字渐斋明嘉靖辛卯科举人未仕而卒蔚
　州义民铭之孙也按义民素行着于乡祠乡贤尝积
　书累万卷每卷题曰卖者不仁买者不义且曰吾子
　孙或有能读者后梦谒孔子命弟子某读其书遂育
　邹子邹子生而清慧体不胜衣弱冠以仲尼徒自许



　诸子避席不敢近下帷数年积书凡再读每究心阴
　阳象数鬼神礼乐之故独与尹先生商订之走一蒙
　者往来传诵数千言无舛谬尹撰两镇三关志以百
　卷计摭陶唐迄今故实且备邹子校雠足多焉志
　成作叙尹属稿诣邹所邹亦属稿两人各出袖中指
　率同相视而笑邹子所著观心约若干篇未及传不
　起先是病初笃家人恐询后事邹子曰某卷好书某
　卷好书别无答者人谓书魔云邹子与尹少年同乡
　举尹举壬辰进士官至河间府知府或云终佥事谪
　戍卒邹子负异才读异书未竟厥施亦卒蔚人惜之
　观心约垂百年湮没不可考询故老无复识者余友
　武承之素以古学自朂雅志表章尝就缙绅家力索
　不得偶从市上敝纸中见原稿鬻得之如获拱璧甲
　午秋蹇入都属余为传又二年卫澹足水部梓而
　传之尹先生讳耕字子莘来驭仲州守为之传颇悉
　着有两镇三关志乡约塞语朔野山人集诸卷皆行

　世蒙者亦一时异人也
　　成基命传　　　　　　　　本朝傅维鳞
　成基命字靖之别号予避御讳以字行少有异质
　日诵数千言万历癸巳以特选入太学时叶向高为
　祭酒每语人曰成子公辅器也雍事竣不受铨除益
　力学丙午举于乡明年成进士改庶吉士乃取累朝
　旧典若方舆利弊皆条悉不遗余力于诗文独进秦汉
　大历上馆阁师皆器重之庚戌外艰归壬子服阕守
　故官庚申迁右中允寻改洗马管司业事敦尚风节
　为太学先熹宗即位疏请视学不先关白内阁阁臣
　恚以原官回局于是请告归癸亥与修光宗实录成
　迁右庶子管诰勅补日讲官每进讲敷析详明寓以
　规讽上肃容俯听升少詹事进礼部右侍郎时阉忠
　贤初窃政附影观风者每骤跻峻秩公风简澄峻每
　正色讲筵独弗修欵谒杨涟左光斗诸狱兴构者
　诬以为涟等衿契以激怒阉公遂决意去或谓之曰



　执政有瓜葛可解也公曰讲官皇上规绳也规绳自
　隳安作皇上规绳遂归懐宗御极即家拜吏部右侍
　郎充经筵讲官公每奏对鹤立玉表懐宗每目属之
　寻回部管右侍郎事力任澄叙饬诸曹郎各举其职
　未几边警亟上御平台集廷臣讲求方畧公念纶枢
　为戎行根本无论筹畧出自帷幄即文武大吏用得
　其人而非纶枢所愿多蝮阱焉纶枢非人安问大吏
　枢贰佐枢曾不关其说而悠悠置之不闻豫储事急
　则议多任少故条议荐举非凿凿可行当尽置勿问
　至于大豪杰抱兼资大畧急宜勅廷臣署举分曹谘
　试不致要人携所昵以要当事乃应对条四事曰置
　辅弼广枢贰采谠议广招来懐宗嘉纳之己巳特升
　东阁大学士预机务一日合同官入对平台懐宗方
　勅大学士孙承宗督师关门询方畧公奏云愿以战
　守机宜付承宗俾尽其才勿掣肘必有以仰副圣
　而他所敷陈于戎务独切一时皆心服焉时纷召外

