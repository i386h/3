<!-- { "loadSidebar": true } -->
公仲连  赵相赵烈侯好音欲赐郑歌者枪石二人田各万顷数问公仲连公仲连终不与乃称疾不朝番吾君自代来谓公仲曰君实好善而未知所持今公仲相赵于今三年矣亦有进士乎公仲曰未也番吾君曰牛畜荀欣徐越皆可公仲乃进三人烈侯使使谢相国止歌者之田官牛畜为师荀欣为仲尉徐越为内史赐相国衣二袭
汉
尹勲  字伯元河南巩人州郡连辟察孝亷三迁邯战令政有异迹
韦义  字秀节京兆杜陵人初任州郡太傅桓焉辟举理剧为甘陵令甚有政绩官曺无事牢狱空虚上书顺帝论古典考功黜陟讥切左右刺窦氏言不行以兄去官比辟公府不就卒县民为义举哀若考妣



三国
凉茂  字伯方昌邑人魏武辟为司空椽迁甘陵相所在有绩
司马芝  字子华河内温人为魏广平令将军刘勲贵宠骄豪与芝书多所属托芝不报一皆如法迁大理正出为甘陵太守甚有治绩
南北朝
张恂  魏皇始中为广平守招集离劝课农桑民归之者千户
杨懿  华阴人延兴末为广平太守有治绩髙祖南廵吏人颂之加寜逺将军赐帛二百疋
曹世表  字景升魏郡人延昌中除清河太守治官省约吏人安之
羊敦  字符礼巨平人魏永安中为广平太守有能名奸吏秋毫无犯性清俭属歳饥家馈未至使人采藕根而食遇有疾苦家人解衣质米以供之朝廷以其清白赐谷千斛绢百疋兴和初卒吏民莫不悲恸
房景伯  字长晖东清河人除清河太守郡民刘简虎曽失礼于景伯闻其邻郡阖守逃亡景伯署其子为西曹椽命谕本境山贼贼以景伯不念旧恶一时俱下论者称之将代民表留复任二载迁司空长史
杜纂  字荣孙常山人魏肃宗初拜清河内史性俭约见民疾苦对之泣涕劝督农桑吊死问生甚有思纪后迁去正光末郡人颂其徳政乞重临郡诏许之

宋世良  广平人魏孝荘时守清河盗贼屏迹值大赦郡无一囚狱满蓬蒿其冬醴泉出于界内及代至倾城祖道莫不攀辕涕泣
裴让之  字士礼河东人齐清河太守盗贼清靖奸宄敛迹
路去病  阳平人齐武平中为成安令京城侧有邺临漳成安三县旧号难治重以请嘱去病以礼抗答势要惮其风格以治最称
隋
杨善  字敬仁华阴人大业中为鄃令讨山东贼帅张金称等有功擢清河丞后追捕金称斩之赐上方甲矟弓剑进拜通守窦建徳陷清河被执不屈死
唐
毕炕  偃师人天寳末为广平太守安禄山叛攻城急炕坚守不支城陷死贼覆其家赠户部尚书谥曰忠
张伾  徳宗时守临洺田悦攻之固守累月士死粮尽救不至伾悉召部将命女出拜因曰诸军战良苦吾无资为赏愿以女卖直为一日费士皆哭曰请死战救兵至伾乘胜出战无不一当百以功迁泗州刺史
裴琰之  河东闻喜人永徽中为永年令有恵政吏民刻石颂之
韦景骏  神龙中肥乡令县北濒漳苦溢旧堤易壊景骏相地移南千歩因髙筑障水至堤趾辄去



其北燥为腴田乂维艚以梁其上而废长桥功少费约河北饥躬出抚循民免离及去人立碑颂其功
杨茂谦  中宗景隆间为临洺令有治绩
张廵  邓州南阳人开元末擢进士第出为清河令治绩为最或以困阨归者倾赀赈无吝后守睢阳屡抗贼力竭遇害忠烈显著
冯元淑  安阳人为清漳令右善去恶人称神明与奴仆日一食马日一秣所至不挈妻子斥俸余以给贫穷或讥其近名元淑曰吾性也不为苦中宗降玺书慰劳付状史馆
五代
张源徳  梁贞明中守贝州时河北山东数十州皆归晋独贝一州踰年不下城中食尽劝源徳出降不从见杀
呉峦  字寳川卢县人晋出帝时守贝州善抚士卒天大寒裂帏幄以衣之开运初契丹围贝州四面急攻峦从城上投薪草焚其梯冲殆尽牙将邵珂开门迎敌峦投井死
宋
陈淬  莆田人绍圣初擢知州与长子仲刚拒金兵飞刃及淬仲刚以身蔽刃死之明年金复来攻淬大败之后淬与从子仲敏俱死莭于建康
李绎  京兆万年人权知贝州岁寒绎为酒务市薪草溢常数民多樵采自给得不死又尝奏罢

边输防城草
岁十余万
卢之翰  祁州人判洺州契丹入宼之翰募丁壮决漳御河以固城壁契丹不能攻迁太常博士吏民诣阙请留
董元亨  束鹿人通判贝州王则据城叛贼党环甲露刄索库钥元亨叱之曰妖贼乃敢弄兵我有死耳钥不可得遂遇害
杜綋  字君章濮州甄城人起进士为永年令岁荒民将他徃召论父老曰汝若留我能使汝无饥皆喜听命乃官给印劵使称贷于大家约岁丰为督偿于是咸得食无徙者明年稔偿不愆期
郭谘  赵州人举进士仁宗时摄肥乡令时县田赋不平谘至闭阁数日以千歩方田法四出量括遂得其数除无地之租者四百家正无租之地者百家収逋赋八十万流民乃复
宼凖  下邽人知成安县毎期赋役未尝輙出符移惟具乡里姓名掲县门百姓莫敢后期者
黄莘  莆田人嘉佑中任清河令以治行闻
金
刘敏行  平州人天会中令肥乡岁大饥盗贼掠入为食老弱入保郡城不敢耕种敏行白州借军士民出耕日则阅民入城由是盗不敢犯耕稼滋植
黄乆约  东平须城人世宗时授磁州刺史磁并山素多盗既获而欵服者审录官或不时至系者多以杖杀或死狱中乆约恻然曰民虽为盗而不死于法可乎乃请尽谳之而后行



完颜齐  穆宗曽孙章宗时为磁州刺史治以寛简未尝留狱属邑武安有道士视观宇不谨吏民为请邻郡王师者代主之道士忿夺其利告王私置禁铜噐法当徒县令恶其为人反坐之具狱上齐审具诬又以王有徳不忍坐之问同寮无以对齐曰道士同请即同居也当凖首俱释其罪人服其寛明有大体磁名郡刺史皆朝廷遴选郡人以前政有声如刘徽柔程辉髙徳裕皆不及也河北提刑司以治状闻
元
张础  通州人世祖时改知威州有妇人乘驴过市者投下官昻吉之奴引鸣镝射妇人坠地奴匿昻吉家础将以其事闻昻吉惧乃出其奴论如法
王士元  州人泰定中迁知磁州值军兴馈饷需索日繁士元心念其民力为区画至为将士陵辱诃责弗避也
刘容  字仲寛中统时为广平路总管有同姓争财产者讼连年不决容至取籍考二人父祖名字立断之狱讼称平
张居敬  字行简广平路总管浚河以防汛滥立长平仓以恤孤贫均赋役兴学校郡人徳之
邢秉仁  延佑中广平路总管平寛狱发奸摘伏兴学劝农善政甚多
田郁  保定人延佑间任威州守田野辟赋役均人思其恵
刘明善  大名人至元间任鸡泽尹遇事精敏勤于吏治秋雨水涨筑长堤于城西发威州匿茶之

弊课额立办摘伏
若神盗贼屏迹
霍安道  平山人至正年令鸡泽兴学校修城垣劝农桑百姓讴歌
苖泽  懐孟人至元间为邯郸簿政先爱民议裁馆传长夫革毎岁税赋车户民感之为立碑颂其德
刘仁  字寛夫平乡人至元间授成安尉和易近民定差银以户之贫富髙下为则无纎毫冐滥招还逃役民百余户值岁旱监司委之赈荒照民甲乙其名斗斛公允秩满去民攀留不得为之立碑
明
陆礼  浙江人进士洪武中令永年时当草创礼建署宇开学校辟土田定经制民咸安居焉
髙佑  字天锡上海人广平知府操履清慎一室萧然晏如也一日偶令所部市茶邑令宻置银二锭佑启之笑曰尔谓我有求耶却还之
杨浩  字大宣荆州人永乐初知广平府振学作士均赋役弭不轨有明治广平称浩为最
李鼒  山阳人进士永乐中令清河抚恤贫穷民戴之如父母擢工部员外郎
史善  解州人正统时以监生授邯郸知县性惇厚民有不率教者薄责以示辱已而民俱感化无犯刑者
秦民悦  字崇化舒城人进士成化中知广平府刚毅明敏检勘荒田马地三千余顷平反寃狱招



集流亡民多称之
李进  字时勉曲沃人进士成化中知广平府平易近民作兴士类修利民闸灌田千余顷疏渠引流皆有成法民受其赐
刘荛  南昌举人成化中令成安民颇健讼荛察其奸顽者惩以法刁风顿息学宫颓敝力新之慕政来者日众乃立归市近悦二杜以处新附又辟小东门以便农作
言芳  字时荣邹平人进士弘治初知广平府性简抗不畏权贵尝有行县者芳俱饩疏简虽见忤不为少动坐是左迁
陈钦  字亮之上元人进士弘治中知广平府临事果决踔厉迅发百废俱兴毎廵行属县问民疾苦体察有司贤不肖随示惩劝有闻风解绶者郡人号为陈毋
解经  醴泉举人弘治中知邯郸清介絶俗妻子躬自碓硙一日归自郡道渴或以瓜献者经探囊中无钱乃却瓜饮水贫民逋赋累年经与约次第输之不刑一人
林瑱  字以圭莆田举人弘治中令清河奏蠲力役以苏民困除豁马政以省民财有封粮地作牧埸至八百二十顷瑱奉勘悉以其地还民断决寃滞囹圄为空
朱槩  丰城人进士正徳中令曲周流贼乱后屯民去就不常招徕抚绥民以复业戊寅岁饥请于上赈之仿富弼救荒法全活者甚众
华津  字济之无锡人进士正徳中守广平政尚寛简兴学校禁豪强有贵戚占清河田力为除

豁民立祠报祀
张羽  字伯翔南郑人进士正徳中守广平下车即治巨猾数人梗化者屏迹建漳州书院以造士科目増盛有权贵与民争田者羽执法坐是被逮至京百姓为之申辩事竟得白调任河间府
张伟  米脂监生正徳中令邯郸时蓟盗猖獗攻畧城邑伟増修县城为守御计建楼桥筑墩不踰月事竣寇至环攻不克数日解闱去邑頼以寜
许汝进  睢州举人正徳中令成安当贼乱后岁歉民饥勤俭率下谨簿籍禁包苴兴学校抚流亡讼简盗息
髙汝行  太原人进士嘉靖初守广平时有豪侠为民害前守莫能禁汝行至按以法境内肃然郡城西南有地甚广为凿渠修堰导滏水以灌之成稲田若干顷岁获大利民徳之建生祠于通渠
钱术  海盐人进士嘉靖二年令威县凡所创建皆兴教厉俗为经乆计威邑有志自术始
孙允中  兖州人进士嘉靖初令永年政理平和讼者片言折服有不事生业者谕以务本力穑以是民无逰惰邑供应皆取办于里甲白郡守代以城壕水利民得自休以治绩擢去泣留者遮道
陈府  上元人进士嘉靖初令肥乡政尚寛厚以兴学劝农为首务民有兄弟讼者论之辄感化擢南京御史民流涕送数百里
桂蕚  安仁人进士嘉靖初令成安知民间无蓄积乃省覆田畆节减徭役毎戒民勿轻讼邻邑有疑狱乆不决者多来质成两造俱服



陈俎  字少至封邱人进士嘉靖中守广平自奉如寒儒郡旧土城首捐俸易以砖石规制焕然公堂未尝设一宴郡人建祠祀之
茅坤  字鹿门归安人进士嘉靖中由礼部郎谪广平判负海内重名尝佐陈给事棐修大名志为冉子祠堂记辨析精详至今脍炙人口
毛汝麟  龙游人进士嘉靖中通判广平和易近人不立崖岸摄篆肥乡恤疾苦均徭役优礼士大夫修振学宫比去士民遮道留
朱泰  鄞县人进士嘉靖中令永年岁旱躬歴四郊问疾苦赈贫乏大水将入城泰拜祝泥泞中忽城楼自崩水得阻塞取舡滏河溺民得济窳地之不可稻者复教民种苇民戴之如父母
刘敎  字见川庐陵举人嘉靖中令广平进诸生讲学以诚信感孚人心审编均徭阖邑称平府良其法颁以为式人有以数百金贿者麾而笞之擢刑部主事
