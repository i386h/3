<!-- { "loadSidebar": true } -->
　臣故谓开屯便又曰川之所患者滇冦也滇东南连
　黔粤北连楚又西北连蜀五省山水环纡岚瘴纷错
　军需不能输骑兵不能突此跳梁小丑所以得少延
　余息也臣知滇贼所恃不过皮兠布铠鸟铳刀善
　于腾山踰岭而已而蜀中土官土兵其技尤娴于此
　若抜其精鋭以当前茅而用满兵雄骑为之后劲则
　贼险不足以自固贼技不足以制人疾雷迅霆之下

　　咸鸟兽窜矣臣故谓用土兵便其再补御史也会总
　　兵官王辅臣等叛附三桂公既疏陈各路出兵曲折
　　则又曰兵有虚实应如用秦陇寳鸡平凉固原之
　　兵以制贼之命所谓实兵也如从西河及从武闗取
　　汉中从郧阳取兴安从袁州取长沙之兵以掣贼之
　　肘所谓虚兵也如用西安潼闗之兵以破贼之狡谋
　　所谓应预备之兵也又言武臣纵部兵以戕民命
　　有司藉谋叛以倾民家大吏虽有紏劾属员提督军
　　务之柄往往废格不行将何以収效万全乎前后奏
　　章数十上悉谙练兵事通逹国体类此及在广西诸
　　属甫脱兵火士民凋瘵最甚狼猺獞獠诸蛮所在睥
　　睨公因疏陈调剂四一曰虚糜之马宜汰一曰添
　　设之兵宜裁一曰要害之设防宜酌一曰抚提之精
　　鋭宜简
上是其言悉听公区处又言宜停鼔铸宜留廵抚标兵设
　　施未竟公顾已卒矣年六十有一士民奔走巷哭者



　　　三日归炷香叩送者延道千里不絶公素好学居
　　　奉天时益潜心圣学尤嗜孟子及二程遗书尝曰非
　　　孟氏无由入孔子之室非程氏无由升孟子之堂日
　　　夕危坐读书垂二十年始归归而所得弥邃其见诸
　　　章奏政事者直公绪余耳元配李淑人以前明崇祯
　　　末殉节死于井继王淑人尤有贤行从公在奉天凡五
　　　年而卒皆与公合塟子男子五相廪贡生林康熙壬
　　　戌科进士俱王淑人出椿州学生桢枚子女子一适
　　　诸生梁穆俱侧出孙男女六士大夫咸谓
　天子之于公其相得章矣琬则以
　今上固知公矣然勿谓
先皇帝不之知也三桂凶焰方张公以一书生顾独不揣而
　　　与之抗假令不示薄谴以稍杀其怒则三桂反必速
　　　速则内煽川盗外连滇宼秦楚之间滋未易定也以
　　　故遣公于远使避三桂其以缓三桂之反而留公为
　今上腹心股肱之佐

先皇帝之心岂易窥测也哉故因叙次公事行而详论之铭
　　　曰显允郝公謇謇谔谔迅击乱臣如鹯如鹗几二十
　　　年邪谋不作国有人焉彼殆胆落郝公显允学与识
　　　雄
世祖是储
　今皇是庸兵筹民瘼言出必从一月屡迁实简
　皇衷
　皇曰汝谐汝抚西粤诸蛮睢盱遗黎杌噢之咻之资汝
　　　廉洁以死勤事纯臣之节生则庸之殁又之小入
　　　污公鬼则诛之墓门桓桓幽堂巍巍瘗此铭文劳臣
　　　之思



钦定四库全书
　畿辅通志卷一百十
　　墓表
　宋
　　石曼卿墓表　　　　　　　　　欧阳修
　曼卿讳延年姓石氏其上世为幽州人幽州入于契
　丹其祖自成始以其族间走南归天子嘉其来将禄
　之不可乃家于宋州之宋城父讳补之官至太常博
　士幽燕俗劲武而曼卿少亦以气自豪读书不治章
　句独慕古人竒节伟行非常之功视世俗屑屑无足
　动其意者自顾不合于时乃一混以酒然好剧饮大
　醉颓然自放由是益与时不合而人之从其游者皆
　知爱曼卿落落可竒而不知其才之有可用也年四
　十八康定二年二月四日以太子中允秘阁校理卒
　于京师曼卿少举进士不中真宗推恩三举进士皆
　补奉职曼卿初不肯就张文节公素竒之谓曰母老



　乃择禄邪曼卿矍然起就之迁殿直久之改太常寺
　太祝知济州金乡县叹曰此亦可以为政也县有治
　声通判干宁军丁母永安县君李氏忧服除通判永
　静军皆有能名充馆阁校勘累迁大理寺丞通判海
　州还为校理庄献明肃太后临朝曼卿上书请还政
　天子其后太后崩范讽以言见幸引尝言太后事者
　遽得显官欲引曼卿曼卿固止之乃已自契丹通中
　国徳明尽有河南而臣属务休兵养息天下晏然内
　外弛武三十余年曼卿上书言十事不报已而元昊
　反西方用兵始思其言召见稍用其说籍河北河东
　陜西之民得乡兵数十万曼卿奉使籍兵河东还称
　赐绯衣银鱼天子方思尽其才而且病矣既而闻
　边将有欲以乡兵捍贼者笑曰此得吾粗也夫不教
　之兵勇怯相杂若怯者见敌而动则勇者亦牵而溃
　矣今或不暇教不若募其敢行者则人人皆胜兵也
　其视世事蔑若不足为及聴其设施之方虽精思深

　虑不能过也状貎伟然喜酒自豪若不可以法度
　退而质其平生趣舍大节无一悖于理者遇人无贤
　愚皆尽忻欢及间而可否天下是非善恶当其意者
　无几人其为文章劲健称其意气有子济滋天子闻
　其官其一子使禄其家既卒之三十七日塟于太
　清之先茔其友欧阳修表于其墓曰呜呼曼卿宁自
　混以为髙不少屈以合世可谓自重之士矣士之所
　负者愈大则其自顾也愈重自顾愈重则其合愈难
　然欲与共大事立竒功非得难合自重之士不可为
　也古之魁雄之人未始不负髙世之志故宁或毁身
　污迹卒困于无闻或老且死而幸一遇犹克稍施于
　世若曼卿者非徒与世难合而不克所施亦其不幸
　不得至乎中寿其命也夫其可哀也夫
　元
　　翰林待制刘徳渊墓表　　　　　戎　益
　先生讳徳渊字道济襄国内丘人性癖直有撡守好



　学能自刻厉及游滹南王先生门闻思索辨惑等说
　自是厌饫史学为专门之业非义理不妄言动一介
　不取于人朋友死虽千里远徒步必至覩前贤竒迹
　伟行击节赏叹而不能自已至椎耕牛以飨窦王杀
　乘马而祭昭烈其或悯时之艰急人之难切于已私
　而不置也始则人大以为异既而疑焉终乃叹服曰
　先生笃行直躬守死善道者也北渡后赴戊戌试魁
　河北西路逮中统建元二府辟其行能授翰林待制
　晚节知圆凿方枘不能与时阿匼乃以所得成就学
　者立言传后着为书数万言其说为天地立极为生
　民立本为圣贤立法敷析温公通鉴数百条扶翊章
　武俾承正统及见考亭纲目书多所脗合沾沾而喜
　曰吾天地间可谓不孤矣又通古文竒字士多传习
　之凡经指授者虽节目磥砢表表有所立或惜其独
　善不显诸用然振衰善俗激励后人多矣太保刘公
　左辖张公以乡曲义来周皆却之曰吾非踽踽凉

　凉阉然媚于世者也至有以礼愿交而弗之允者鲁
　斋许公每过邢必式闾致恭而去壬子秋予始见先
　生于晩对榻学馆夜半歘起撼予曰吾于汉丞相亮
　论议际有所得惜不并时当有说云云至元壬午予
　按部夷仪谒先生于天贶斋栖迟蓬荜心融一天自
　乐其乐英发之气至老不衰问先生近何述曰适作
　西凶辨天府七星挽童子以张皇幽振濯汉灵一
　何壮也临诀握予手曰吾耄矣斯文未丧子其自将
　既而闻卧疾虑乏调养询诸友生始见先生有子朴
　早世女孙一适康氏子新妇女孙皆不聴侍疾卒年
　七十有九时至元丙戌九月二十二日也塟顺徳之
　西邱里后十五年晚进王宁合乡国议来请曰先生
　学贯三才养素邱园行嫓古人望髙乎一世没当易
　名用垂光范予谓宁曰士风之不振也久矣安得髙
　风古节如先生者哉昔孟东野以诗鸣唐张籍私谥
　曰贞耀程伯淳以道自任潞公掲之曰明道今扳二



　例如以卓行加之则名与行为显允矣门生戸部尚
　书戎益礲石表墓以图不朽
　　安先生墓表　　　　　　　　　袁　桷
　呜呼金蹂宋踰南两帝并立废道徳性命之说以辨
　博长雄为词章发扬称述率皆诞漫丛杂理偏而气
　豪南北崇尚几无所分别当是时伊洛之学传南剑
　至干道淳熙士知尊其说阐明之朱文公统宗据
　纎巨毕备正学始崇又未几伪学造谤咸讳其说以
　售仕于时金将亡各流离自保乌覩所谓经说哉有
　明其说者独江淮赵氏私相笔録尊闻传信稍自异
　流俗皇元平江南其书稇载以来保定刘先生因笃
　志独行取文公书萃而甄别之其文精而深其识
　专以正葢隆平之兴使夫道徳同而风俗一不在于
　目接耳授而有嗣也刘既死得其传者曰安君焉君
　讳熙字敬仲其学汪洋静邃谓文以载道词不胜不
　足以言理故其言修以立于诗章幽而不伤慕贞洁

　之实将以自任其道者也道散于异端九流证拾于
　坠简传者益逺而书幸具在不知而作者则索于句
　读之末意断絶踵缪而莫悟君设对问以辨后作
　者悔而焚其书左氏浮诞不合经者悉去之续皇极
　经世书由元丰至至大三年考家礼为祠堂以奉四
　世邑人化之教人也以持敬为本解经必毫缕以析
　果知矣必验其所行弟子相从者常百余人出入闾
　巷佩矩带规知其为君之弟子其于刘先生也未尝
　一见之葢笃信其书黙求以通焉者也刘亦知君足
　以传道卒不得见焉君深悲之而于学有侣君无憾
　矣君之先太原离石人五世祖玠仕于金曾祖升不
　仕祖滔以经童登第金将亡徙真定因居焉戊戌岁
　词赋入等占儒籍考松江东宣慰司照磨妣刘氏君
　少敏悟诸父咸器之素多疾尝避隠封龙山然卒不
　得年至大四年五月某日卒年四十有二娶张氏焦
　氏子二塈垣女一嫁王氏是岁塟藁城县安仁乡先



　茔之侧其卒也翰林学士王公思以书唁其父曰
　自敬仲死讵安氏不幸士林不幸矣有遗文若干卷
　既塟之十三年门人苏天爵述其事状踵门曰黙庵
　先生天爵从学实有年先生之徳之行愿表于墓原
　使有考桷作而言曰真文忠公徳秀与朱文公同里
　生不及事焉文公之学真实绍之侑食于庙于祠无
　异词集贤刘公生愈后阐扬合一刘公功与真公并
　安君不得见刘公而道实有传盛矣哉舂陵之学四
　方为有凖矣
本朝
　　孙征君墓表　　　　　　　　　魏象枢
　康熙十有四年四月二十一日征君前明举人孙锺
　元先生卒其年冬十月塟于辉县夏峰之东原又八
　年蔚州魏象枢表其墓曰先生讳竒逢字启泰锺元
　其号保定之容城人大父臣嘉靖辛酉乡荐历官河
　东盐运司运判父丕振邑诸生先生年十七举万歴

　庚子科乡试与定兴鹿忠节公善继为友以圣贤相
　期勉忠节家江村先生家北城相去十里虽风雪暑
　雨过从无虚日讨论濓雒之而证诸六经发为文
　章皆自抒心得不屑屑训诂词章也性至孝连丁父
　母忧哀毁成疾丧塟一凖古礼偕兄弟结庐墓次者
　六年廵按御史以闻下诏旌焉家故贫饔飱常不给
　有巨室以金粟馈者婉却之一日与鹿公讲学自晨
　至日昃苍头始持豆面作以进怡然无不足之色
　尝言从忧患抑欝中黙识心性原本生平学问实得
　力于此天启末魏忠贤窃柄荼毒正人左忠毅光斗
　魏忠节大中周忠介顺昌先后被逮三君皆与鹿公
　为友于先生有国士之知时鹿公赞髙阳孙文正公
