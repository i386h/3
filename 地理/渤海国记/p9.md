<!-- { "loadSidebar": true } -->
　　武王大武艺仁安二年使大首领朝拜折冲三年十一月大臣味勃计朝献鹰授大将军赐紫袍金鱼袋五年二月乙巳贺祚庆贺正赐帛五十匹六年正月大首领乌借蒙贺正献方物授将军赐紫袍金带鱼袋四月首领谒德朝授果毅五月王弟大昌勃价朝留宿卫七年四月王嫡男大都利行朝留宿卫十一月王子大义信朝献方物八年四月唐主 【玄宗】 与书慰劳王赐彩练百匹书阙八月王弟大宝方朝十月使献方物九年九月烟夫须计朝十年三月王弟大胡雅朝留宿卫是月献鹰又献缁鱼赐帛二十匹八月王弟大琳朝留宿卫十一年正月王弟大郎雅贺正献方物赐帛二月智蒙朝献方物马三十匹授中郎将赐绯袍银带绢二十匹五月乌那达利朝献海豹皮五张貂鼠皮三张马瑙杯一马三十匹授果毅赐帛 
　　十二年二月使贺正授将军赐帛百匹十月大姓取珍等百二十人朝授果毅赐帛三十匹明年攻唐登州自后不朝者累年以母弟门艺奔唐唐不从王请使归国就戮也寻遣李尽彦如唐唐主 【玄宗】 报以书见国统武王大武艺篇大成庆朝唐主又报以书曰不识逆顺之端不知存亡之兆而能有国者未之闻也卿往年背德已为祸阶近能悔过不失臣节迷复非远善又何加朕记人之长忘人之短况此归伏载用嘉叹永祚东土不亦宜乎所令大成庆等入朝并已处分各加官赏想具知之所请替人亦令还彼又近得卿表云突厥遣使求合拟打两番奚及契丹今既内属而突厥私恨欲雠此番卿但不从何妨有使拟行执缚义所不然此是人情况为君道然则知卿忠赤动必以闻永保此诚庆流未已春晚卿及衙官百姓并平安好遣书指不多及 【张曲江文集】 
　　又一书曰卿往者误计几于祸成而失道未遥闻义能徙何其智也朕弃人之过收物之诚表卿洗心良以慰意计卿既尽诚节永固东藩子孙百代复何忧也近使至具知款曲兼请宿卫及替亦已依行大朗雅等先犯国章窜逐南鄙亦皆舍罪仍放归蕃卿可知之皆朕意也夏初渐热卿及首领百姓等并平安好遣书指不多及 【张曲江文集】 十七年三月王弟蕃朝十九年首领木智蒙公伯计等朝献鹰鹘八月大首领多蒙固朝授左卫将军赐紫袍金带帛百匹唐主报以书曰多蒙固所送水手及承前没落人等来表卿输诚无所不尽长能保此永作边捍自求多福无以复加渐冷卿及衙官百姓已下并平安好遣书指不多及 【张曲江文集】 
　　文王大钦茂大兴元年为唐玄宗开元二十六年闰八月遣使献貂鼠皮千张干文鱼百口二年二月献鹰王弟大勖进朝赐宴内殿十月遣其臣优福子谢恩授果毅赐紫袍银带三年十月献貂鼠皮四年二月失阿利贺正授郎将四月进鹰鹘六年为唐天宝二载王弟大蕃朝留宿卫九年十年均遣使贺正贡方物十二年三月十三年三月并献鹰十六年十七年并遣使贺正自后唐有安禄山史思明之乱贡道阻塞二十二年间肃宗兴复使杨芳度贺正并致日本使高元度于唐 【杨芳度朝见日本史渤海传】 二十五年唐晋王为渤海国王三十年唐代宗大历二年也是年七月八月九月十一月十二月凡五朝贡三十一年三十五年并遣使朝三十六年四月六月十一月闰十一月十二月各遣使朝贡六月之使则贺正也唐帝引见于延英殿 
　　三十七年正月十二月使朝三十八年正月五月六月十二月凡四朝四十年献日本国舞女十一人及方物二月献鹰四月十二月使复朝四十三年为唐德宗建中元年遣使朝贡四十六年使朝五十四年为德宗贞元七年正月使朝五月使大常靖贺正授卫尉卿同正八月王子大贞翰朝备宿卫五十五年闰十二月杨吉福等三十五人朝贡王事唐谨于职贡然贡道远一岁数朝或一月再朝疑国人之入唐者假其名为之利上国之赏赐也唐贞元十年正月渤海王子大清允朝王于三月薨是年元义华玙更立不审为何王所遣康王大嵩璘正历元年唐德宗贞元十一年也十一月王侄大能信虞侯娄蕃长都督茹富仇朝授大能信骁卫中郎将茹富仇右卫将军十年十一月遣使朝贡十一年使朝十二年十二月十三年十二月均遣使朝贡是年进奉端午使杨志信逃归潼关为唐吏所执鞫于内仗 
　　定王大元瑜永德元年唐宪宗元和四年也使高才南朝正月唐主引渤海使于麟德殿二年王子大延真朝献方物四年使朝唐唐主御麟德殿赐宴授官告三十五通衣各一袭 
　　僖王大言义朱雀二年王子及辛文德九十七人朝十二月丙午唐主 【宪宗】 赐宴赐锦彩二年高礼进三十七人朝唐献金银佛像各一二月己丑唐主御麟德殿召对宴赐有差十一月使献鹰鹘十二月大孝贞等五十九人朝三年正月唐赐我使者卯 【卯：茆】 贞 【贞：寿】 寿 【寿：贞】 等官告二月甲子赐我使者大昌庆等官告三月丙午赐我使者官告七月王子大庭俊等一百一人朝四年二月使朝癸卯赐我使者锦彩银器庚戌授我使者高宿满等二十人官并国信三月甲戌赐我使大诚慎等锦绵十一月遣使朝贡 
　　简王大明忠太始元年遣使朝贡 
　　宣王大仁秀建兴元年唐元和十三年也遣李继常等二十六人朝且告王大明忠之丧三年二月使朝唐主 【宪宗】 对于麟德殿赐宴十二月使朝贡亦对于麟德殿五年正月使朝贡唐主 【穆宗】 对于麟德殿七年二月大聪叡等五十人朝备宿卫平卢节度使薛平押领至长乐驿唐命中官持酒脯迎宴 【册府元龟】 盖定制也八年三月九年二月十年四月十一年十二月十二年十二月十三年十二月并遣使朝贡 
　　大彝震咸和元年唐文宗太和四年也十一月遣使朝贡二年二月王子大明俊六人朝丙辰对于麟德殿宴赐三年遣中书同平章事高宝英谢册命二月王子大光晟六人朝己卯对于麟德殿宴赐六年十二月使朝贡七年正月王子大明俊贺正对于麟德殿宴赐八年二月使朝赐锦彩银器九年十二月王子大延广朝贡十六年使朝明年正月我使者朝于宣政殿己未对于麟德殿赐食内亭子赉锦彩器皿有差是月己丑王子大之萼朝 【旧书武宗纪　案会昌六年正月无己丑疑为己巳之误】 
　　大虔晃世史阙 
　　大玄锡嗣位之三年唐懿宗咸通十四 【四：三】 年也王遣崔宗佐如唐贺平徐州寇庞勋航海遇风漂至日本国不达而还 【日本史唐传】 余史阙 
　　大諲譔嗣位之七年梁开平元年也是年五月王子大昭顺如梁贡海东物产八年二月梁加我朝贡使殿中少令崔礼光爵秩赐金帛有差九年三月相大诚谔如梁进儿女口及貂鼠熊皮等物十一年八月遣使朝献方物于梁十二年五月王子大光赞如梁进方物闰五月梁以分物银器赐渤海进贡首领以下二十四年为后唐同光二年正月王子大禹谟朝贡五月王侄大元让贡方物庚申唐主赐分物有差八月王侄学堂亲卫大元谦朝授试国子监丞二十五年二月政堂省守和部少卿裴璆朝于唐贡人参松子昆布黄明细布貂鼠皮被一褥六发靴革奴子二五月唐授裴璆右赞善大夫二十六年为后唐明宗天成元年使大陈林等百一十六人朝进儿女口各三人人参昆布白附子虎皮等七月使大昭佐等六人朝贡 【五代会要】 渤海于拂涅故地置东平府铁利故地置铁利府越喜故地置怀远府府设都督府所属州为刺史唐书统称之曰首领时时贡方物于中国拂涅亦称大拂涅开元天宝间八朝铁利开元中六朝越喜七朝贞元中一朝虞娄贞观间再朝贞元一朝后渤海盛靺鞨皆役属之不复与王会矣诸部隶于渤海未审始于何王故朝于唐依册府元龟纪唐年 
　　大拂涅靺鞨开元二年二月首领央异蒙 【央一作失】 朝四年闰十二月大首领朝五年三月遣使献方物六年二月遣使朝授中郎将七年正月遣使朝赐帛五十匹二月遣使贡方物八月遣使献黥鲵鱼睛貂鼠皮白兔猫皮九年十一月大首领朝拜折冲十年九月如价朝授折冲十一年十一月朱施蒙朝授郎将十二年二月大首领鱼可蒙朝授郎将十三年三月薛利蒙朝授折冲十八年正月兀异朝献马四十匹授武卫折冲赐帛三十段二十三年八月使朝留宿卫二十四年八月使朝献方物二十五年首领兀异朝授中郎将二十七年二月遣使献方物二十九年三月遣首领那弃勃贺正献方物 
　　铁利靺鞨开元二年二月大首领闼许离等朝六年二月使朝授中郎将七年正月使朝九年十一月大首领朝授折冲十年九月买取利等六十八人朝授折冲十月可娄计朝授郎将十一年十一月倪处梨朝授郎将十二年二月洖池蒙朝授将军五月又遣使朝授折冲十三年三月大首领封阿利等十七人朝授折冲十五年二月米象朝授郎将十一月首领失伊蒙朝授果毅二十三年八月使朝二十四年八月使朝献方物二十八年二月遣其臣绵度户献方物 
　　越喜靺鞨开元二年二月大首领乌施可蒙朝七年正月遣使朝赐帛五十匹十年十月茂利蒙朝授郎将十一年十一月勃施计朝授郎将十二年二月奴布利等十二人朝并授郎将十二月使破支蒙贺正并献方物十三年三月苾利施朝授折冲二十三年八月使朝九月遣使献方物二十四年首领聿弃计朝授折冲二十七年二月献方物二十八年二月遣其臣野古利献方物二十九年二月乌舍利贺正授郎将贞元十八年正月首领朝贡 

　　○交聘日本 

　　日本在东海中与渤海东京龙原府南京南海府隔海相望唐书渤海龙原府为日本道南海府为新罗道然渤海通于日本亦有时道南海府也日本地势横狭而从长海行遭风往往漂至其属国地渤海使所经历见于日本史者曰虾夷今属北海道曰陆奥国出羽国今属东山道陆奥去渤海可三千里也 【多贺城碑】 曰越后国越中国能登国加贺国越前国今属北陆道曰丹后国但马国伯耆国出云国今属山阴道岛根郡则处伯耆出云二国间曰长门国今属山阳道曰筑紫国萨摩国今属西海道曰对马国在筑紫之北朝鲜之南海峡中孤岛也日本国都元明和铜三年以后建于平城桓武延历十三年以后建于山城均与越前丹后二国近而位于其南今为畿内道日本以其都在国之西南也故以渤海使抵北道为违禁日本尝取任那侵掠高丽百济新罗诸国役属之自帝海上新罗使至领客使录国书奏闻凡称修邻好者却其书与使放还不宾礼不届聘期亦如之使无船粮则饬所在官司量给渤海距日本远武王时一通使文王在位五十七年通使者十 
