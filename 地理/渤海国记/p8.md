<!-- { "loadSidebar": true } -->
　　唐拜为左骁卫将军武王使马文轨葱勿雅朝唐仍上表极言门艺罪状请杀之唐处门艺安西好报曰门艺穷来归我谊不可杀已投之岭南并留使者不遣使内使来宣意又别诏鸿胪少卿李道邃源复谕旨俄有泄其事者武王上书斥言陛下不当以妄示天下仍请依前杀却唐帝怒道邃复漏言国事左迁道邃曹州刺史复泽州刺史遣门艺暂向岭南以报之十年武王遣大将张文休浮海攻唐登州唐驰遣门艺发幽州兵击之会大寒雪袤丈士冻死过半无功而还武王望其弟不已募客入东都狙剌之于天津桥南门艺格之得不死河南府捕剌客悉杀之门艺遂留宿卫不复归 
　　大昌勃价仁安七年五月以渤海王武艺弟朝唐授左威卫员外将军赐紫袍金带鱼袋留宿卫九年四月庚申封襄平县开国男赐帛五十匹遣归国 【册府元龟卷九百七十五】 
　　大宝方仁安九年八月以渤海王武艺弟朝唐 【同上】 
　　大胡雅仁安十一年二月甲子 【册府元龟作三月甲子是月无甲子盖二月也】 以渤海王武艺弟朝唐授游击将军赐紫袍留宿卫 【同上】 
　　大琳仁安十一年八月以渤海王武艺弟朝唐授中郎将留宿卫 【同上】 
　　大郎雅仁安十二年正月戊寅以渤海王武艺弟朝唐贺正并献方物赐帛 【册府元龟卷九百七十五】 唐帝敕武艺书大朗雅等先犯国章窜逐南鄙亦皆舍罪仍放归蕃 【张九龄曲江集】 朗雅与郎雅形声相近疑一人 
　　大蕃仁安十八年三月乙酉以渤海王武艺弟朝唐授太子舍人员外置赐帛三十匹文王大兴七年七月蕃又朝授左领军卫员外大将军留宿卫蕃于武王为弟于文王则诸父也册府元龟皆书王弟名偶同欤抑史误书欤 
　　大壹夏武艺从兄也不审其父名尝代大门艺将击黑水后无闻 
　　武王大武艺之子见者四嫡男曰都利行早卒曰钦茂渤海文王也都利行既卒钦茂为长故唐册命文称为长嫡诸子曰义信勋 【勋：勖】 进勋 【勋：勖】 进见于文王嗣位时史称为王弟者也 
　　大都利行仁安元年八月以渤海王武艺嫡男唐册为桂娄郡王七年三月朝于唐授左武卫大将军员外置留宿卫九年卒于长安赠特进兼鸿胪卿赐绢三百疋粟三百石命有司吊祭官造灵轝来归大义信仁安八年十一月以渤海王武艺之子朝唐献方物 【册府元龟卷九百七十五】 
　　大勖进大兴三年二月以渤海王钦茂之弟朝唐唐宴之内殿授左武卫大将军员外置同正赐紫袍金带帛一百疋留宿卫 【同上】 
　　文王大钦茂之子见者一曰宏临早死宏临子华玙渤海成王也史书王子者三曰英俊贞翰清允 
　　大英俊大兴中以王子质唐三十六年归国引辞唐帝对于延英殿大贞翰 【册府元龟作贞辅今从旧唐书】 大兴五十四年八月以渤海王子入朝备宿卫 
　　大清允大兴五十七年正月以渤海王子入朝授右卫将军同正 
　　成王大华玙之子无考 
　　康王大嵩璘之子见者三曰元瑜渤海定王也曰言义渤海僖王也曰明忠渤海简王也有侄曰能信 
　　大能信正历元年十一月以渤海王侄朝唐授左骁卫中郎将 
　　定王大元瑜之子见者一曰延真 
　　大延真永德二年王遣入唐朝献冬十一月至唐 【册府元龟卷九百七十六】 僖王大言义之子无考其嗣位时史书王子者一曰庭俊 
　　大庭俊朱雀三年以渤海王子偕一百人入唐朝贡秋七月至 【册府元龟卷九百七十六】 
　　宣王大仁秀之子见者一曰新德早死新德子曰彝震嗣王彝震弟曰虔晃嗣王又称王子者一名无考穆宗长庆间入朝称王侄者二曰公则曰多英皆见于长庆间 
　　王子 【名阙】 
　　穆宗长庆中以渤海王子朝于唐制曰渤海王子举国内属遣使来朝祗命奉章礼无违者夫入修职贡出锡爵秩兹惟旧典举而行之 【白居易长庆集】 
　　大公则穆宗长庆中以渤海王侄随慎能至朝于唐授金吾将军制曰敕慎能至王侄大公则等海东之国知义之道与华夏同风者尔辈是也冒越深阻和会于庭予嘉乃诚命以崇秩用奋威卫保尔恩荣无怠无违永作藩服 【元稹集】 
　　大多英穆宗长庆中以渤海王侄朝于唐授诸卫将军制曰敕大定顺王侄大多英等我有十二卫将军以率其属皆匡备左右为吾近臣自非勋庸不以轻授以汝各贽琛赆劳于梯航俾耀远人宜示恩宠归抚尔类知吾劝来 【元稹集】 
　　大彝震之子无考史书王子者五人曰明俊曰光晟曰延广曰昌辉曰之萼 
　　大明俊咸和二年以渤海王子朝唐明年二月丙辰唐帝对于内殿宴赐有差五年入唐贺正明年正月对于内殿宴赐如故事 【册府元龟卷九百七十六】 
　　大光晟咸和三年以渤海王子朝唐明年二月乙卯唐帝对于内殿宴赐有差 【同上】 
　　大延广咸和十年十二月以渤海王子朝贡于唐 【同上】 
　　大昌辉咸和中以渤海王子朝贡于唐及归国文宗赐王敕书并信物书封敖撰具国统篇 
　　大之萼咸和十七年以渤海王子朝唐 【旧唐书武宗纪】 
　　哀王大諲譔之子见者一曰光显书王子者三曰昭顺曰禹谟曰光赞书王侄者二曰元让曰元谦书弟者一其名逸 
　　大光显哀王諲譔之世子也渤海亡之八年率众数万奔高丽时为高丽王王建天授十七年甲午秋七月也赐姓名王继附之宗谱特授元辅守白州以奉其祀元辅者摩震国王弓裔所置官高丽王王建因之寻废若唐散官特进之类白州属高丽畿内道赐姓王者高丽国姓也 【郑麟趾高丽史世家二】 
　　大昭顺哀王七年以王子朝于梁贡海东物产 【册府元龟】 
　　大光赞哀王二年以王子入朝于梁进方物闰五月戊申梁赐光赞及首领以下分物银器 【册府元龟渤海大諲譔差其王子光赞景帝表并进方物景帝表三字未详故节之】 
　　大禹谟哀王二十四年二月以王子朝贡于后唐 【同上】 
　　大元让哀王二十四年五月以王侄 【五代会要作王子】 朝贡方物于后唐庚申赐分物有差 【五代会要作庄宗以金彩遣之】 
　　大元谦官学堂亲卫哀王二十四年八月以渤海王諲譔侄朝于后唐试国子监丞 【册府元龟】 
　　契丹主阿保机死渤海王命其弟率兵攻扶余城不能克保众而退 【五代会要】 
　　论曰渤海制度王之子长曰副王诸子曰王子入朝于唐史所纪当仍其表文书嫡男者时王之长子也书遣子某弟某侄某者时王之子若弟若侄也若王子云者疑通前王之子言之左氏春秋传其先例也疑不能明者皆承系所见之世志慎也明长沙魏焕九边考谓建州毛邻皆渤海大氏遗孽附录于此广异闻云 

　　○物产 

　　渤海物产俗所贵者曰太白山之兔 【原作菟今从震志】 南海之昆布 【明董越朝鲜赋锴刘昆布海衣注云昆布如棕叶绿色震志今名海带】 栅城之豉扶余之鹿鄚颉之豕率宾之马显州之布沃州之绵龙州之紬位城之铁卢城之稻湄沱湖之鲫果有丸都之李 【丸都原作九都今改高句骊旧都也唐属渤海】 乐游之梨 【唐书】 扶余产黄金 【隋书高丽传】 铁利府亦产铁 【辽史食货志】 
　　渤海螃蟹红花大如椀螯巨而厚其跪如中国蟹螯石举鱿鱼之属皆有之 【契丹国志】 
　　贡献品曰鹰曰鹘曰马曰熊皮曰罴皮曰大虫皮曰猫皮曰貂鼠皮曰海豹皮曰白兔曰缁鱼曰文鱼曰鲸鲵睛曰人参曰松子曰白附子曰昆布曰蜜曰黄明细布曰金银佛像曰玛瑙杯曰火玉曰松风石曰玛瑙樍曰紫瓷盆曰玳瑁酒杯 【罴皮大虫皮蜜玳瑁酒杯见日本史　火玉松风石玛瑙樻紫瓷盆见杜阳杂编　余见册府元龟】 黄明细布以上土物也金银佛像以下疑鬻之异邦也唐苏鹗杜阳杂编曰武宗皇帝会昌元年夫余国 【夫余时属渤海国】 贡火玉三斗及松风石火玉色赤长半寸上尖下圆光照数十步积之可以然鼎置之室内则不复挟纩王才人 【原文才人上无王字据下文补唐书有武宗贤妃王氏传即才人也】 常用煎澄明酒酒亦异方所贡也色紫如膏饮之令人骨香松风石方一丈莹澈如玉其中有树形若古松偃盖飒飒焉而凉风生于其间至盛夏上置诸殿内稍秋风飕即令撤去又渤海贡玛瑙樻紫瓷盆玛瑙樻方三尺深 【深下疑有阙文】 色如茜所制工巧无比用贮神仙之书置之帐侧紫瓷盆内外通莹其色纯紫厚可寸余举之则若鸿毛上嘉其光洁处之仙台秘府以和茶饵后王才人郑玉环误缺其半菽上叹息久之 

　　渤海国记中篇 


　　●渤海国记下篇 

　　崇仁黄维翰申甫纂辑 

　　朝贡中国 
　　交聘日本 
　　比邻新罗 
　　移国契丹 
　　再建国 
　　遗民 
　　杂识 
　　年表上 
　　年表下 

　　○朝贡中国 

　　渤海在唐营州之东二千里自国都忽汗州西至长安史言八千里而遥遣使如中国有朝贡谢恩祈请贺正进奉端午诸名贡道陆行渡辽入幽州境水行渡海入青州境唐开元二十八年以平卢军节度兼渤海黑水等四府经略处置使 【旧唐书玄宗纪】 代宗大历初改以淄青节度使领检押新罗渤海两蕃使 【旧书李正己传】 穆宗践祚又加平卢以检押新罗渤海两蕃使 【旧书穆宗纪】 平卢陆道淄青海道也穆宗时淄青乃冠平卢名唐制诸蕃国来朝到长乐驿迎使郊迎入京赐迎马新罗王子敛辔马上答谢渤海使则下马再拜舞蹈 【长乐驿以下据日本史唐传】 朝集日视品给以衣冠袴褶请宿卫宿卫者奏状貌年齿主客郎中主之至则给廪食病则遣医丧则给以所须还蕃赐物佐其受给教拜谢之节典客令主之蕃客之赐金部郎中主之蕃酋辞退赐于庭内府令主之其还也恒宠之以官渤海使授官 
　　武职则有左武卫大将军左领军卫大将军皆正三品右武卫将军右卫将军皆从三品中郎将四品郎将五品折冲都尉分上中下府上府正四品中府从四品下府正五品果毅都尉亦分上中下府上府从五品中府正六品下府从六品游击将军从五品折冲果毅游击皆武散官也文职官则有检校工部尚书正三品太子詹事正三品光禄卿从三品太子右赞善大夫正五品上阶太子洗马从五品上阶太子舍人正六品上阶右神武军长史右骁卫长史皆从六品上阶大理评事从八品其授官视在本国官秩为高下授官皆给告以折冲果毅二阶为多又有赐金鱼袋者二品以上服也紫袍金带三品以上服也绯袍银带五品以下服也唐书渤海朝献于唐终玄宗之世三十有一肃宗干元一代宗大历二十三德宗建中二贞元八宪宗元和十七穆宗长庆二宝历再文宗世六武宗会昌四咸通三稽之册府元龟与日本史微有出入梁与后唐则据册府元龟书之今分系于各王之世年从渤海月日从中国 
　　高王大祚荣十五年受封渤海郡王使王子朝王次子门艺尝为质于唐疑亦王所遣也 
