<!-- { "loadSidebar": true } -->
　　桓州 【东北至神州四百里治丸都】 故高丽中都城也高丽王于此剏立宫阙国人谓之新国晋康帝建元初为慕容皝所败宫室焚荡渤海置桓州县三　丸都 【辽史地志作桓都今从贾耽道里记新书丸都凡二见俱作九都盖转写之误丸都之名于汉有之顺帝汉安元年丸都地震献帝建安十三年山上王移都丸都晋建康元年故国原王复都丸都俱见三国史记以遭母丘俭慕容皝两次之兵自后遂定居平壤　日人那珂通世氏谓丸都在朝鲜楚山府对岸之通沟沟东近辑安县西北即桓仁县也其说最确】 　神乡　淇水 【辽志】 
　　丰州盘安郡县四　安丰　渤恪　隰壤　硖石 【辽志】 
　　正州沸流郡本沸流王故地国为公孙康所并后属高丽渤海置州后升为郡有沸流水 【今日沸流江发源平安南道孟山府之南西南流拆而西流径成川江东两府之北又西南流抵平壤府东入于浿水朱明初奔高丽时建国于沸流水上朝鲜上世史以奉天佟佳江当之误矣】 县一　东那 【辽志汉东那县地在州西七十里】 
　　案辽志东京渌州鸭渌军谓即渤海西京鸭渌府领桓丰慕正四州亦沿用渤海名桓丰正三州渤海隶西京慕州渤海隶安远府辽并隶于渌州则渤海鸭渌安远二府接壤可知矣辽得渤海地独鸭渌江设官如渤海旧制以控制高丽故也桓州在渌州西南二百里丰州在东北二百一十里正州在东北三百八十三里慕州在西北二百里而渌州距东京道里不详 

　　·长岭府 

　　长岭府在上京西南 【新书　贾耽道里记自都护府东北经古董牟新城又经渤海长岭府千五百里至渤海王城　安东都护府时治今辽阳也】 高丽故地营州道也 【新书渤海传】 东接鸭渌府西接唐辽阳州 【唐天宝以后辽东之地辽阳州为幽州所属八州之一见元稹告幽州将士德音又称辽阳军李益有送辽阳军使还军诗是否侨置盖不可知也州府均未见】 度辽水而西则为唐营州境 【新书　贾耽道里记营州东百八十里至燕郡城又经汝罗守捉渡辽水至安东都护府五百里】 渤海王大諲譔时契丹克渤海辽阳改为东平诸州府辽阳之属于渤海疑在大玄锡之世于时中原盗起唐未疆理之也地当东经一百二十四五度北纬四十一二度之交今奉天海龙清原本溪各县盖其地云 【徐氏疆域考谓为永吉州等地稍远　震志又疑为朝鲜咸兴道之永兴则地望全不合矣】 领州二 【新书本传】 
　　瑕州 
　　河州案辽史天显元年正月太祖克上京三月戊午遣康默记韩延徽攻长岭府八月辛卯康默记攻克之 

　　·扶余府 

　　扶余府扶余故地契丹道也 【新书渤海传】 夫余自汉兴建国于此汉武帝元朔元年以其地为苍海郡数年罢夫余仍王焉齐明帝萧鸾建武元年夫余王以国入于高丽自是为高丽所有唐贞观五年高丽荣留王筑长城以备唐东北自扶余城西南至海千有余里十有六年毕功 【三国史记】 今柳条边墙其遗址也唐武德间以浮渝乌素固部靺鞨内附乃置黎州而隶于营州寻侨置于 【阙】 徙其民以实之渤海置扶余府为西边重镇尝屯劲兵以扞契丹契丹之伐渤海既破扶余乃趋上京后置龙州于此在金为黄龙府地当东经一百二十四五六七度北纬四十二三四度今吉林开原各县其地也 【高丽长城起于今吉林县北境】 领州二 
　　扶州 
　　仙州 
　　县有强师 

　　·鄚颉府 

　　鄚颉府扶余故地 【新书渤海传】 高丽出于扶余 【阙】 扶余出于藁离国 【阙】 鄚颉本藁离国旧治柳河县高丽置鄚颉府都督鄚颉二州渤海因之辽置韩州 【辽史地理志　丁氏渤海地理考证辽史载渤海诸地惟此条极精审藁离本汉时扶余分部故新书以为故扶余地】 金属咸平路元属咸平府明属三万卫 【清统志】 地位于扶余府东北当东经一百二十五六度北纬四十三四度今奉天之西安吉林之伊通长春其地也领州二 【新书】 
　　鄚州 
　　高州 【辽志上京遂州本高州地在檀州西二百里西北至上京一千里】 
　　县有粤喜　万安 
　　案辽史天显元年正月太祖克上京二月鄚颉府来朝三月己巳鄚颉府叛安端讨之丁丑平 

　　·定理府 

　　定理府挹娄故地 【新书渤海传】 挹娄即古肃慎 【后汉书挹娄传】 魏曰勿吉 【魏书】 黑水靺鞨居之 【新书黑水靺鞨传】 挹娄国于夫余东北 【后汉书三国魏志】 至晋渐南徙与晋通者居不咸山北 【晋书挹娄传　东北诸夷自北而南者扶余挹娄最着自东而西者职最着靺鞨七部初惟粟末白山通于中国故知国史所记皆其近边者也】 不咸山横亘奉吉之交暨朝鲜咸镜南道平安北道不咸山中国史志作长白山朝鲜史志作白头山武王大祚荣并其父余众四十万人据挹娄 【五代史】 后分其地置定理府及安边府地盖上京之东今吉林穆棱县东至于东宁其故址也辽史以今沈阳当之盖误以府所属潘州为即渖州也领二州 
　　定州 【辽志东京定州保宁军高丽置州故县一曰定东圣宗统和十三年升为军定东县亦高丽所置按高丽之定州者当即渤海之定州也定东县当亦渤海置】 
　　潘州 【辽志东京藩州昭德军本挹娄国地渤海建渖州故县九皆废】 
　　案辽史天显元年正月太祖克上京二月定理府来朝三月己巳安边府叛遣安端讨之丁丑平五月辛酉复叛尧骨讨之六月丁酉平 
　　安辽史太祖神册五年十二月徙檀顺民于东平渖州则东平渖州辽已先有之矣 

　　·安边府 

　　安边府挹娄故地 【新书渤海传】 在定理府之北曰安边者其地当为渤海国东边或东北边疑今吉林密山勃利诸县其故地也领州二 【新书渤海传】 
　　安州 
　　琼州 
　　案辽史天显元年正月太祖克上京二月安边府来朝三月己巳叛安端讨之丁丑平诛叛帅二人安边之入朝也与鄚颉定理偕其叛也安边鄚颉定理三府境壤相接也 

　　·率宾府 

　　率宾府率宾故地 【新书渤海传】 率宾旧未闻疑指卒本言之卒本者汉元帝时高丽王朱蒙旧都也本属高句丽渤海建率宾府其后辽因之金为恤品路亦称速频路地在汉玄菟郡边境今鸭渌江北佟佳江流域 【高丽王朱蒙自夫余东奔都卒本川瑠璃王徙国内尉那岩山上王徙丸都皆鸭渌江北地东川王迁平壤则在江之南矣故国原王仍营丸都盖欲辟地辽东也以慕容氏之逼宫室焚毁复回平壤其都于江北约二百八十余年　卒本城国内尉那岩城丸都城旧址无定说而安福鼎东史纲目丁若镛大朝鲜疆域考曰文学博士那珂通世氏松井氏白鸟库吉氏皆主江北说卒本在佟佳江则那珂通世氏说也安氏丁氏则谓在兴京　徐氏疆域考卒本率宾音之转而讹今咸镜道三水府西北鸭渌江内外地也】 
　　领州三 
　　华州 
　　益州 
　　建州　州东南有率宾河 【明统志】 
　　案辽志东京康州下刺史世宗迁渤海率宾府人户置属显州统县一率宾本渤海率宾府地 

　　·东平府 

　　东平府拂涅故地拂涅亦称大拂涅靺鞨七部之一也隋书在伯咄东 【隋书靺鞨传其二曰伯咄在粟末之北其四曰拂涅在伯咄东】 新唐书在安居骨之东 【新书黑水靺鞨传粟末部居最南稍东北汨咄部又次曰安居骨部益东曰拂涅】 盖位于渤海中京东北境开元中朝于唐凡十六次 【新书开元天宝间入朝于唐今从册府元龟】 献鲸鲵鱼睛貂鼠白兔猫皮及马唐皆授官以遣之使者兀异尝留宿卫授中郎将天宝以后不见盖已役属渤海矣渤海以其地置东平郡当在文王大钦茂之世 【哀王大諲譔十九年契丹神册四年也契丹葺辽阳故城以渤海汉户建东平郡为防御州天显十三年改曰辽阳与渤海东平府无涉也后世志沿革者遂谓辽阳为拂涅故地误矣】 领州五 
　　伊州 
　　蒙州 
　　沱州　　产鲫 【新书渤海传】 
　　黑州 
　　比州 
　　县名见者一紫蒙 【辽地志】 

　　·铁利府 

　　铁利府铁利故地 【新书渤海传】 铁利本黑水靺鞨也在夫余府之北 【阙】 开元中自通于唐朝贡者六贞元一 【新书黑水靺鞨传　按册府元龟铁利唐皆授官以宠之具朝贡中国篇开元中十一朝献】 其置郡疑在宣王大仁秀之世渤海既亡而遗民建国号铁利后归于金具遗民篇地在夫余府之东北 【阙】 辽史以为在汉襄平各县地误矣 【徐氏疆域考似在黑龙江地方】 领州六 
　　广州 
　　汾州 
　　蒲州 
　　海州 
　　义州 【辽志太宗迁渤海义州民于上京庆州富义县又云迁于南楼之西北仍名义州后改富义属泰州而其文列于永州】 
　　归州 

　　·怀远府 

　　怀远府越喜故地 【新书渤海传】 越喜本黑水靺鞨也 【新书黑水靺鞨传】 唐开元间朝献者十二贞元十八年又朝贡 【册府元龟】 唐皆授官以遣之具朝贡中国篇其置郡疑在宣王大仁秀之世故址无考领州九 
　　达州 
　　越州 
　　怀州 【辽志上京降圣州永安县本龙原府庆州县太祖平渤海破怀州之永安迁其人置寨于此意者怀州亦有永安县欤】 
　　纪州 
　　富州　县有富寿　优富 
　　美州　县三　山河　黑川　麓川 【辽志东京遂州本渤海美州遂州之山河县本渤海县井黑置 【置：川】 麓川县川 【川：置】 】 
　　福州 
　　耶州 
　　芝州 

　　·安远府 

　　安远府越喜故地 【新书本传】 当在上京之东怀远府之南西京鸭渌府东北辽以慕州隶渌州鸭渌军辽志慕州在渌州东北二百里故知与西京接壤也 【徐氏疆域考谓当在今黑龙江之嫩尼江近地误矣】 其置郡当在宣王大仁秀之世领州四 【新书本传】 
　　宁州 【辽志上京宁州西南至上京三百五十里别为一地】 
　　郿州 
　　慕州　县有慕化　崇平 【辽志东京道渌州属慕州】 
　　常州 
　　独奏州三 【新书本传　满洲源流考独奏之义当犹今直隶州不辖于府而宁得专达也　震志曰后世直隶州之制实本之渤海】 
　　郢州 【辽史地理志郢州新圣军属东京道　高丽史显宗世家兴辽国遣郢州刺史李匡禄来告急】 
　　铜州 
　　涑州近涑沫江盖所谓粟末水 【新书本传】 
