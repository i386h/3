<!-- { "loadSidebar": true } -->
　　新罗位于渤海之南与高句丽百济共称三国数与高句丽百济连兵不能敌新罗王金春秋事唐谨受册封奉正朔乃遣使乞师于唐唐遣苏定方率师救之遂灭百济百济灭之明年春秋卒元子法敏继立唐册为新罗王鸡林州大都督立八年遣将助唐师入高句丽以其王宝藏归高句丽遂灭又三十三年而渤海高王建国时新罗孝昭王之九年也高句丽盛时疆域广大北有扶余南踰鸭渌水浿水而都于浿水之上渤海高句丽北境也故朝鲜史以渤海为北朝新罗为南朝云两国以泥河为界泥河未明或谓新罗最北为井泉郡泥河当在今咸境南道德源左近武王仁安五年新罗圣德王征何瑟罗道丁夫二千人筑长城于北境备我也 【小田省吾朝鲜上世史何瑟罗道江原道江陵方面】 
　　十三年王遣大将张文休浮海攻唐登州杀刺史韦俊唐帝 【玄宗】 遣中使及太仆员外卿金思兰返新罗发兵击我南鄙加授新罗王金兴光为开府仪同三司宁海军使新罗使旧将金庾信之孙允中为将以侵我亦唐命也适大雪路阻引军还新罗乃请置戍浿江俟后命玄宗报书曰敕新罗王开府仪同三司使持节大都督鸡林州诸军事上柱国金兴光顷者渤海靺鞨不识恩信负恃荒远且尔逋诛卿嫉恶之情常以奋励故去年遣中使何行成与金思兰同往欲以叶谋比闻此贼困穷偷生海曲唯以抄窃作梗道路卿当随近伺隙掩袭取之奇功若有所成重赏更何所爱又敕曰得思兰表称知卿欲于浿江寘戍既当渤海冲要又与禄山相望仍有远图固是长策且蕞尔渤海久已逋诛重劳师徒未能扑灭卿每疾恶深用嘉之警寇安边有何不可处置讫因使以闻 
　　明年二月 【册府元龟作开元二十二年二月则武王之十五年】 新罗王兴光从弟左领军卫员外将军忠信上表唐帝曰臣所奉进止令臣执节本国发兵马讨除靺鞨有事续奏者臣自奉圣旨誓将致命当此之时为替人金孝方身亡便留臣宿卫臣本国王以臣久侍天庭遣从侄至廉代臣今已到讫臣即合还每思前所奏进止无忘夙夜陛下先有制加本国王兴光宁海军大使锡之旌节以讨凶残皇威载临虽远犹近君则有命臣敢不祗蠢尔夷俘计以悔祸然除恶务本布宪惟新故出师义贵乎三申纵敌患贻于数代伏望陛下因臣还国以副使假臣尽将天旨再宣殊裔岂惟斯怒益振固亦武夫作气必倾其巢穴静此方隅遂夷臣之小诚为国家之大利臣等复乘桴沧海献捷丹闱效毛发之功答雨露之施臣所愿也伏维陛下图之又明年唐赐新罗浿江以南地 
　　先是唐灭百济仍立前百济大司稼正卿扶余隆为熊津都督守祭祀令与新罗和亲既灭高句丽置安东都护府设都护领之新罗未能有其地也故数叛与唐戍军相哄唐削其官爵大发兵击之新罗复称臣至是以助唐击我功获有浿南地乃于故百济地置三州故高句丽地置三州并己旧邦为九州岛文王五十三年新罗王金敬信以一吉飡伯鱼使于我定王永德四年新罗王金彦升以给飡崇正使于我其史均书曰使于北国 【三国史记　新罗官制十七等七曰一吉飡九曰级发飡省文作级飡】 北国犹北朝谓渤海也宣王建兴九年彦升征汉山诸州郡万人筑长城浿江长三百里亦备我也 【三国史记汉山郡在今朝鲜京城之北】 朝鲜历史谓宣王南定新罗新唐书谓渤海有弁韩故地疑当此时也景王二十二年新罗弓裔叛略北原东部十余郡县二十四年弓裔自北原入何瑟罗自称将军又四年弓裔取浿西道及汉山州管内各城自是渤海边事愈急矣 

　　○移国契丹 

　　契丹国于临潢东与渤海接李尽忠孙万荣之陷营州渤海大氏实与之通故唐武后封大氏为振国公而赦其罪大祚荣建国以后常屯劲兵于扶余府扞契丹也突厥遣使渤海谋合兵击契丹大武艺请命于唐欲执突厥使以献自建国以讫大虔晃交聘通问史阙不可考大諲譔嗣王之初契丹阿保机兵力雄盛以与我壤地相接岁寇边大諲譔七年陷我铁利府及东平寨改铁利为州建东平寨为镇东军而筑长城于镇东海口铁利镇东俱产铁置采炼者三百户令随赋贡纳十八年王遣使往聘是年陷我辽阳城明年改为东平郡修故城以渤海户及汉民实之后建为南京复改东京寻又陷我东平府改为辽州二十四年迁蓟州民实之王杀其蓟州刺史张秀实六月阿保机西征吐浑党项阻卜诸部诏有丙戌初秋必有归处未终两事岂负亲诚语明年六月归自西征十二月又诏曰所谓两事一事已毕惟渤海世雠未雪岂宜安驻乃大举兵入寇 
　　其后述律氏皇太子倍次子大元帅尧骨皆从阿保机之入寇也军行颷急十二月丁巳夜围扶余城明年正月庚午城陷凡四日丙寅遣安端萧阿古只将万骑趋上京忽汗城戊辰夜围之凡三日王震惧遂降诸府州仓卒未及奔命然犹为王守阿保机改渤海为东丹国封其太子倍为人皇王镇之国置中台省左右大相各一人左右次相各一人三月班师命王举族以从而令尧骨率诸将击渤海府州之拒命者七月乙酉阿保机卒于扶余府诏所谓两事者均毕丙戌初秋必有归处之言亦验是年三月长岭府举兵抗契丹五月鄚颉定理二府亦拒命七月铁州刺史卫钧举兵契丹将安端戮安边帅二人尧骨攻鄚颉定理十日城溃攻铁州十日城亦溃惟长岭坚守阅六月之久康默记韩延徽迭攻之不能克鸭渌府闻诸府被兵遣骑七千赴援为萧阿古只所败乘胜陷我回跋城长岭亦不守十一月尧骨嗣帝位遂为太宗 
　　人皇王倍奔丧留不遣东丹右次相耶律羽之上书曰渤海昔畏南朝阻险自卫居忽汗城今去上京辽邈既不为用又不罢戍果何为哉先帝因彼离心乘衅而动不战而克天授人与彼一时也遗种寖以蕃息今居远境恐为后患梁水之地乃其故乡地衍土沃有木铁盐鱼之利乘其微弱徙还其民万世长策也彼得故乡又获木铁盐鱼之饶必安居乐业然后选徒以翼吾左突厥党项室韦夹辅吾右可以坐制南邦混一天下成圣祖未集之功贻后世无疆之福表奏太宗嘉纳之诏徙东丹国民于梁水梁水亦名太子河西南流会辽河以入于海辽东东平府属川也天显三年既迁东丹国于东平五年四月人皇王倍始之国十一月浮海适唐又二十年世宗以安端主东丹国又四年安端卒不复置王而东丹之名以没其中台省左右大相次相则省于景宗干亨元年自东丹国南迁契丹经营河朔不复东顾于是渤海东境北境有铁利定安兀惹诸国蒲奴里诸部东南境有白山女直三十六部辽史北面部族亦别有渤海部西北渤海部计其所得地不能三分之二也 
　　渤海人素以骁勇闻阿保机既以其俘编入算斡鲁朵尧骨复以余俘编入国阿辇斡鲁朵辽语心腹曰算牧国曰国阿辇斡鲁朵则宫也是谓宫卫又设立渤海帐司其官制有宰相有太保 【辽史有渤海宰相罗汉渤海太保夏行美】 有挞马有近侍详稳司辽史百官制曰辽太祖有帝王之度者三代遥辇氏尊九帐于御营之上一也灭渤海国存其族帐亚于遥辇二也并奚王之众抚其帐族拟于国族三也是谓北面诸帐官东方诸部尝以渤海人为节度虽移其国而未尝歧视其人也辽置五京以渤海国为东京其州若县或徙渤海人置或徙渤海人居之犹故国也若他京州县以渤海人徙置者上京县八易俗迁辽渤海咸宁扶余显理长乐安民中京县一安化徙渤海人杂居之者上京县九长泰定霸保和潞宣化长霸富义义丰临河州一镇中京县二盛吉海滨州三恩黔严 

　　○再建国 

　　申甫先生记渤海事原有再建国一篇载哀王大諲譔以后国统事以门下士陈祗堂君元慎建言去之别系其事迹于各篇下兹将陈氏说帖录左以征事实奉宽识 
　　钧着纪渤海至大諲譔止查宋史渤海传阿保机死渤海王复攻夫余不能克历长兴清泰遗 【遗：遣】 使朝贡周显德初其酋豪崔乌斯等三十人来归其后隔绝不能通中国太平兴国四年其酋帅大鸾河率小校李勋等十六人部族三百骑来降胡三省通鉴唐贞元十年嵩璘立注云渤海更五代以至于宋耶律虽加兵不能服也由此观之似渤海失夫余后尚能立国然宋史渤海传又载宋太宗赐乌舍城浮渝府渤海琰府王诏有云素闻尔国密迩寇雠迫于并吞力不能制因而服属困于宰割等语则已夷为部落而臣属于辽矣考辽史圣宗纪二十一年 【补注统和】 四月戊辰渤海等五部 【补注兀惹渤海奥里米越里笃越里古】 遣使来贡又百官志有渤海军都指挥使司属辽阳路控扼高丽则渤海实不能自主其国亦既明甚金史高丽传渤海大氏至唐未稍衰自后不复有闻金伐辽渤海来归盖其遗裔也不为立传而附见于高丽可知其式微之甚不足齿于国也钧着止于大諲譔极为精审 

　　○遗民 

　　渤海既亡其遗民往往据地建国亦或西归中国南奔高丽其留者或仕于契丹金灭辽置渤海军有猛安有谋克皆世袭熙宗世犹有存者 
　　定安国在渤海东南部渤海亡遗臣乌氏纠合余众保于此 【宋史定安国本马韩之种为契丹所攻破其酋帅纠合余众保于西鄙　案乌玄明自言渤海遗黎则宋史所纪不足据也】 建国改元自称定安国立大祚荣裔孙烈万华 【朝鲜历史】 宋开宝三年因女真遣使朝于中国附表贡方物太平兴国中太宗方经营远略讨击契丹使金 【金：其】 张犄角之势定安国固怨契丹侵侮不已闻宋师北伐欲藉以摅宿忿得诏大喜六年冬附女真使上表云定安国王乌玄明言??大遇圣主洽天地之恩抚夷貊之俗臣玄明诚喜诚忭顿首顿首臣本以高丽旧壤渤海遗黎保据方隅涉历星纪仰覆露鸿钧之德被渐渍无外之泽各得其所以遂本性而顷岁契丹恃其强暴入寇境土攻破城寨俘略人民臣祖考守节不降与众避地仅存生聚以迄于今而又夫余府昨背契丹并归本国灾祸将至无大于斯所宜受天朝之密画率胜兵而助讨必欲报敌不敢违命臣玄明诚恳诚愿顿首顿首表尾署元兴六年十月日定安国王臣玄明表上圣皇帝前 
　　上答以诏书曰敕定安国王乌玄明女真使至得所上表以朕尝赐手诏谕旨且陈感激卿远国豪帅名王茂绪奄有马韩之地介于鲸海之表强敌吞并失其故土沈冤未报积愤奚伸矧彼獯戎尚摇虿毒出师以薄伐乘天灾之流行败衄相寻灭亡可待今国家已于边郡广屯重兵只俟严冬即申天讨卿若追念累世之耻宿戒举国之师当于伐罪之秋展尔复仇之志朔漠底定爵赏有加宜思永图无失良便而况渤海愿归于朝化扶余已背于贼庭励乃宿心纠其协力克期同举必集大勋尚阻重溟未遑遣使倚注之切寤寐宁忘以诏书付女真使令赍以赐之端拱二年其王子因女真使附献马雕羽鸣镝淳化二年王子大元因女真使上表后不复见 【宋史】 定安国王大氏乌氏迭见其理不可晓渤海亡始建国下讫淳化二年凡六十四年 
