<!-- { "loadSidebar": true } -->
渤海国记　　（近人）黄维翰 纂辑 

　　●目录 

　　自叙 
　　上篇 
　　中篇 
　　下篇 
　　跋 
　　校录 

　　●渤海国记自叙 

　　渤海位青营二州间汉于其西南陆置渤海郡唐于其北陆建渤海国海旁出为勃作渤非正文然后世沿用之渤海唐东荒大国也地方五千里置五京为府十五为州六十又二州各领县数当倍蓰于州始唐武后圣历二年己亥讫后唐明宗天成二年丁亥传世十五六阅年二百二十有九典章制度规橅诸夏何其蔚然文也东荒诸国魋结蛮夷服土苴政教不能变其国俗自夫余以下皆然处僻陋有大国风惟渤海耳渤海宜有史国既覆于契丹史遂亡契丹亦自安于夷者也唐志太和中幽州判官张建章有渤海国记三卷王应麟玉海纪渤海事转引祇一则疑其书已亡近世满洲震钧有渤海国志朝鲜徐相雨有渤海疆域考震氏取材隘徐氏遗辽东地各有得失焉今网罗羣籍旁及海外史为书三篇仍名曰渤海国记以示偏方霸国多历年所盖亦有不拔之道云己巳夏五月崇仁黄维翰 

　　●渤海国记上篇 

　　崇仁黄维翰申甫纂辑 

　　国统 
　　种族 
　　礼俗 

　　○国统 

　　渤海者肃慎之苗裔也肃慎唐虞旧国北齐初犹与中国通后乃更称靺鞨 【肃慎朝贡中国讫于北齐天保五年癸 【癸：申】 未 【未：戌】 靺鞨朝贡中国始于北齐河清二年甲 【甲：癸】 戌 【戌：未】 均见册府元龟　案癸 【癸：甲】 未 【未：戌】 甲 【甲：癸】 戌 【戌：未】 相距凡九年】 或曰肃慎靺鞨实一国音转之讹也 【满洲源流考】 靺鞨部落凡数十据有肃慎旧疆隋唐之际复席卷那河南北地粟末在那河南最强有胜兵数千数与高丽战争后乃臣属之唐高宗总章初夷高丽为郡县粟末内附唐有高丽粟末土地人民而不能绥靖之也阅三十年而粟末勃兴据高丽故地而王号其国曰渤海唐因授之其传国世次犹可考也 
　　震国公舍利乞乞仲象 【旧唐书无新唐书有】 姓大氏本粟末靺鞨 【王溥五代会要舍利官乞乞仲象名　震钧渤海国志舍利姓至祚荣始称大氏　补注宽按震钧逊政后冠姓更名唐晏】 唐灭高丽仲象内属徙家营州武后万岁通天年契丹降酋松漠都督李尽忠与其妻兄归诚州刺史孙万荣陷营州杀都督赵文翙唐师北讨仲象乃与靺鞨首领乞四比羽率高丽余众东走分王高丽故地武后封仲象为振国公乞四比羽为许国公俱赦其罪比羽不受命尽忠万荣相继死唐遣左玉钤卫将军李楷固中郎将索仇击斩乞四比羽是时仲象已卒子祚荣代领其众 【徙营州封振国公二事旧书系之大祚荣今从新书　振国新书作震国今从册府元龟及旧书分王高丽故地从五代会要　李楷固东讨新书未系年旧书系之李尽忠死之下案尽忠死于万岁通天年之十月孙万荣破冀州瀛州明年三月万荣又败清边道总管王孝杰十七万众于东峡石进陷赵州六月万荣为其奴所杀万荣未死时幽营道不通楷固之兵无缘引而东且楷固契丹将也万荣死来降狄仁杰请赦而用之新书契丹传久视元年左玉钤卫将军李楷固讨契丹破之则其击斩乞四比羽及为大祚荣所败亦当在久视元年决非万岁通天及神功圣历纪元时事故系于尽忠万荣相继死之后而仍不敢系年志慎也】 
　　论曰渤海以粟末部建国粟末为靺鞨七部之一其先则肃慎也与高丽之出于夫余者源异而流自别五帝子孙有降居大荒东北经者矣罗泌路史大庭氏之后有大氏粟末倘其苗裔欤李尽忠之陷营州也乞乞仲象乞四比羽当预其谋武后赦之且爵以上公欲离其交也豪侠所居之国辄为世轻重与夫羁旅他邦录录无所短长者异矣 
　　渤海太祖高王大祚荣 【太祖之称从海圆黄义敦朝鲜历史】 骁勇善将兵颇知书契乞四比羽既死祚荣引残痍遁去唐将李楷固穷追度天门岭以迫祚荣祚荣因高丽靺鞨之众以拒楷固楷固大败脱身而还时突厥骤强数寇唐奚及契丹咸附之武后以渤海道远未能讨 【五代会要圣历中称臣朝贡新旧书未载故不取】 上距仲象东去营州仅五岁也王之六年唐中宗复辟遣侍御史张行岌来招慰令遣子入侍会契丹突厥寇边使不达 【册府元龟卷一百七十一作招慰靺鞨渤海郡王大祚荣疑是时高王已自称渤海王也】 先是唐于靺鞨地尝置渤海都督十四年二月唐先天二年二月也玄宗遣郎将崔欣册王为渤海郡王授左骁卫员外大将军以所统州为忽汗州领忽汗州都督 【五代会要唐中宗号渤海都曰忽汗州封渤海郡王疑中宗实有是命使未达故玄宗补加册命】 自是始去靺鞨号专称渤海朝贡不绝是年遣王子入朝二十年卒时唐开元七年三月丁酉也 【旧书玄宗纪】 六月丁卯唐遣左监门率上柱国吴思谦摄鸿胪卿持节充使吊祭赠王特进赐物五百段 【册府元龟　案高王卒于开元七年三月丁酉至六月丁卯而唐遣使册立吊祭相距四月为日九十有余凡后王册立于五月以前者其嗣立均疑在前一年】 国人谥曰高王 【新书　凡谥均据新书新书无者则注所出】 子武艺嗣自高王以降世袭渤海郡王忽汗州都督皆有唐诏册其谥则国人为之非唐命 
　　渤海武王大武艺初封桂娄郡王既嗣位唐赐典册袭王并所领如其父又加左金吾卫大将军 【唐会要日本史均有此官不审何年月所加　册府元龟卷九百六十七又有九姓燕然都督一官燕然唐属朔方郡今不取】 改年仁安 【新书】 渤海新君嗣位改年自武艺始元年遣生徒六人入唐太学肄业 【玉海】 八月唐册王嫡男大都利行为桂娄郡王 【旧书】 九月唐遣左骁卫郎将摄郎中张越来告讨奚及契丹以背恩义也六年使弟大昌勃价朝于唐七年使嫡男大都利行朝均留宿卫八年唐封大昌勃价襄平县开国男遣归国并降书劳王赐彩练百匹 【册府元龟】 是年遣宁远将军郎将高仁义聘于日本 【日本史】 九年四月大都利行卒唐以其丧来归十年使弟大胡雅大琳相继入朝唐留宿卫十一年使弟大郎雅入唐贺正五月又遣使献海豹皮五貂鼠皮三马瑙杯一马三十一匹十二年两遣使朝 【册府元龟】 先是唐置军府于黑水靺鞨王怒黑水请唐官而不先告也使母弟大门艺将兵击之门艺谏不听惧祸奔唐王请门艺于唐使归即戮不获乃与唐绝语具人物篇十三年九月大将张文休浮海攻唐登州莱州杀唐登州刺史韦俊 【册府元龟作开元二十一年今从新旧书】 进至马都山唐将乌承玼窒要路堑以大石亘四百里师不得进乃还 【新书乌承玼传系其事于武艺刺客入东都之下无攻登莱文韩愈乌氏庙碑渤海扰海上为得其实词从新书叙次则从韩文】 唐命左领军将军葛福顺 【旧书本纪作盖福顺今从通鉴】 援登州明年又遣大门艺发幽州兵太常卿金思兰发新罗兵分道击我属山阻寒冻雪深丈余士卒死者过半各引退 【旧书未系年今从唐会要】 
　　十七年遣弟大蕃及李尽彦先后入朝唐主 【玄宗】 敕曰卿于昆季之间自相忿阋门艺穷而归我安得不容然处之西陲为卿之故亦云不失颇谓得所何则卿地虽海曲常习华风至如兄友弟悌岂待训习骨肉情深自所不忍门艺纵有过恶亦合容其改修卿遂请取东归拟肆屠戮朕教天下以孝友岂复忍闻此事诚惜卿名行岂保护逃亡卿不知国恩遂尔背德所恃者远非能有他朕比年含容优恤中土所未命将事亦时有卿能悔过输诚转祸为福言则似顺意尚执迷请杀门艺然后归国是何言也观卿表状亦有忠诚可熟思之不容易尔今使内使往宣谕朕意一一并具口述使人李尽彦朕亦亲有处分皆所知之秋冷卿及衙门首领百姓平安好并遣崔寻挹同往书指不多及集贤院学士张九龄之词也 【张曲江集】 十八年八月使大首领多蒙固朝送还没蕃唐人又尝请缚送突厥使者以示忠诚唐主俱报之以书书具朝贡中国篇是年薨时唐开元二十五年也 【武王卒年旧书玄宗纪作开元二十六年渤海传作二十五年册府元龟作二十年通鉴作二十六年八月辛巳今从旧书渤海传】 谥武王葬西京 【震钧渤海国志光绪中有人于兴京发地得砖乃渤海王大武艺墓砖余曾得其拓本系阳文隶书有渤海大兴某年字武王盖葬西京也】 王好用兵斥大土宇东北诸夷具臣之子钦茂嗣 
　　渤海文王大钦茂嗣位唐遣内侍段守简如渤海册王为渤海郡王仍嗣其父为左骁卫大将军 【一作左金吾大将军】 忽汗州都督 【旧书】 敕曰念卿亡父素励诚节与善无征奄至殂谢兴言求往轸念良深卿是长男当袭父位宜全忠孝以继前踪今故遣使持节册命兼申吊祭册命文曰于戏王者宅中守在海外必立藩长以宁遐荒咨尔故渤海郡王嫡子大钦茂代承绪业早闻才干昔在尔考忠于国家爰逮尔躬当兹负荷岂惟立嫡亦乃择贤休问可嘉宠章宜及是用命尔为渤海郡王尔往钦哉永为藩屏长保忠信效节本朝作范殊俗可不美欤 【唐玄宗文集】 王拜命大赦境内改年大兴遣使随唐册命使入朝贡貂鼠皮千张干文鱼百口 【册府元龟　事在开元二十六年闰八月】 又遣使赴唐写唐礼三国志晋书三十六国春秋 【唐会要　事在开元二十六年六月】 自是数遣诸生入唐就学并通好新罗 【朝鲜历史】 日本入唐大使平羣广成自登州来假道归国王遣若忽州 【疑】 都督忠武将军胥要德云麾将军已珍蒙等护行且聘焉修旧好也二年遣优福子入唐谢恩唐授王特进太子詹事 【唐会要作天宝中故系于此】 日本使大伴犬养来报聘寻遣内雄等来学 【日本史作学问音声】 三年唐以平卢节度使领押渤海黑水两蕃使 【新书方镇表】 
　　十八年徙都上京直旧国三百里忽汗河之东 【新书作天宝末故系于此】 唐安禄山以范阳叛十九年平卢留后徐归道遣果毅都尉行柳城县兼四府经略判官张元涧来乞师王疑有奸留元涧不遣已而归道鸩杀节度使刘正臣于北平叛附禄山安东都护王玄志讨归道斩之唐授玄志平卢节度使 
