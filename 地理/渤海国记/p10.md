<!-- { "loadSidebar": true } -->
　　康王嗣位往还频数继定六年一聘大彝震以后改为十二年一聘聘有大使副使其下有判官录事从者众至千余人少或数十以百有五人时为多使既至日皇御殿赐对赐宴赐物授使者以下官位如唐待蕃国礼其还也则遣人送至国日本遣使报聘渤海王当宾礼之其详不可得闻也武王仁安元年日本遣渡岛津轻津司等来观风俗八年王使宁远将军郎将高仁义如日本修好失道入暇 【暇：虾】 夷境被虏害从官高齐德八人得脱赍国书诣其都平城明年正月日皇圣武帝御太极殿对高齐德等并授位赠物以从六位下引田虫麻吕为送使武王致日皇书曰左金吾卫大将军渤海郡王大武艺启山河异域国土不同延听风猷但增倾仰伏惟大王天朝受命日本开基奕叶重光本枝百世武艺忝当列国滥总诸蕃复高丽之旧居有扶余之遗俗但以天涯路阻海汉悠悠音耗末通吉凶绝问亲仁结援庶叶前经通使聘邻始于今日谨遣宁远将军高仁义游将军 【游将军疑为游击将军】 果毅都尉德周别将舍那娄等二十四人赍状并附致貂皮三百张 
　　日皇报书曰天皇敬问渤海郡王省启具知恢复旧壤聿修曩好朕以嘉之宜佩义怀仁监抚有境沧波虽隔不断往来便因首领高齐德还附书并信物彩帛十疋绫十疋絁二十疋丝一百絇绵二百屯仍差送使发遣归乡渐热想平安好其后两国国书式视此文王大兴二年日本入唐判官平羣广成假途渤海归国王使若忽州都督忠武将军胥要德云麾将军已珍蒙护以行渡海遭风胥要德船覆溺死已珍蒙进所赍大虫皮熊皮各七张貂皮六张人参三十觔蜜三升致使命而还 
　　三年春日本遣外从五位下大伴犬养来报聘十六年辅国大将军慕施蒙如日本日皇让以书曰省来启无称臣名寻高丽旧记高氐上表云亲则兄弟义则君臣或乞援兵或贺践祚修朝聘之恒式效忠款之恳诚故先朝善其贞节待以殊恩荣命之隆日新无绝惟王所知何假一二言也今岁之朝重无上表以礼进退彼此共同使还特宣意慕施蒙之行疑非王命也二十年日本太宰帅船王来聘 【日本史船王传作宝字初故系于此】 二十一年日本使小野田守来聘告日本太上天皇圣武帝之丧 
　　二十二年遣辅国将军木底州刺史兵署少正开国公杨承庆归德将军杨泰师为吊祭使国书称高丽国王疑承庆所易也日皇授承庆正三位泰师从三位并赐绵万屯及女乐先是日本入唐大使藤原河清留唐未返至是遣高元度内藏全成与承庆偕行往迎之时安禄山史思明相继叛唐中国大乱王遣使杨芳度朝于唐挈元度行而使辅国将军玄菟州刺史兼押衙官开国公高南申送全成归国二十三年青绶大夫壹万福等如日本明年与元会以国书不注官品姓名被责问万福皇恐请改书申谢日本始宾礼之 
　　日皇报书曰天皇敬问高丽国王朕继体承基临御区宇恩潭德泽宁济苍生率土之滨化有辑于同轨普天之下恩无隔于殊邻昔高丽王高氏祖宗弈世介居瀛表亲如兄弟义若君臣帆海梯山朝贡相继逮乎季岁高氏沦亡自尔以来音问寂绝爰自神龟四年王之先考左金吾卫大将军渤海郡王遣使来朝始修职贡先朝嘉其丹款宠待优隆王袭遗风纂修前业献诚述职不坠家声今省来书顿改文道日下不注官品姓名书尾虚陈天孙僭号远度王意岂有是乎近虑事势疑似错误故命有司停其宾礼但使人万福等深悔前昝代王申谢朕矜其远来听其悛改王悉此意永念良图昔者高氏之世兵乱无休为假朝威被称兄弟方今大氏曾无事故妄称舅甥于礼失矣后岁之使不可更然若能改往自新实乃继好无穷耳春景渐和想王佳也今因回使指示此怀并赠物如别以武生鸟守为送使 
　　二十四年日本使武藏介高丽大山来聘 【青山延于史畧】 二十五年遣政堂省左允开国男王新福聘于日本告以唐广平王摄政史朝义弒父僭号三十四年复遣使聘以国书无礼被却 【史略宝龟三年春正月渤海来贡以表文无礼却之渤海遣使当是上年事故系之辛亥年】 三十六年复聘仍被却 【史略】 国书即启也日本史或称国书或称国启或称表无定义聘书报书或书高丽国王前后亦异文渤海与日本书用敌体日本必欲下之其后聘有定期不及期而往日本惮于宾礼其见却以斯二者故也 
　　三十九年遣献可大夫司宾少令开国男史都蒙贺日皇登极并吊王妃之丧于时日皇光仁帝即位七年矣都蒙等遇风漂至越前国判官高淑源百二十人皆溺死免者四十六人日皇敕越前国给食且诰曰渤海朝贡使例向筑紫太宰府今取北路何也对曰外臣将命发自敝邑南海府吐号浦西指对马岛竹屋津海风靡定遽犯禁境非外臣所敢知也日本命以三十人入朝对使者曰都蒙率从者远适上国中途蒙难多葬鱼腹又令此十六人者别留海滨譬之割身分背情实不忍惟王图之乃听同入朝例赠外加赠王黄金银各百两水精念珠四贯槟榔扇十枚以大学少允高丽殿嗣为送使 
　　都蒙初入境日本妙选接伴使奈良麻吕孙清友以良家子姿仪魁伟中选都蒙谓其风骨不常子孙当大贵后清友女为嵯峨帝后子橘氏公官至台辅终如都蒙之言 【史略】 四十年四十一年均遣使聘 【史略】 四十二年遣司宾少令张仙寿如日本贺正秋渤海押领铁利使高洋弼抵日本出羽国日皇敕检校渤海客使国书不如式贡道不趋筑紫不如约却不受日本置检校渤海客使检省国书始此四十九年遣李元泰聘康王大嵩璘正历元年遣廷谏大夫工部郎中吕定璘告丧 
　　日本曰上天降祸祖大行大王以大兴五十七年三月四日薨背善邻之义吉凶相闻限以沧溟致缓赴告孤孙大嵩璘顿首又告即位文曰嵩璘视息苟延淹及祥制官僚感义夺志抑情起嗣洪基祇承先烈朝维依旧封城如初并致日本入唐学僧永忠等书日本哀其丧又以使者途被刦掠遣上野介御长广岳等为押送使御长广岳等返国王附书请聘期使人数不过二十国书如旧式而词颇逊日本羣臣以为不失礼诚款着见相与诣阙表贺四年日本专使内藏贺茂麻吕来许六年一聘使人不限数王遣慰军大将军左熊卫都将上柱国开国子大昌泰往聘并请促期日本使式部省少录滋野船白报聘遗王书许以不限年十年 
　　日皇敕能登国建渤海客院自是渤海使至有存问使领客使领归乡客使郊劳使皆妙选儒臣充之定王永德元年使高南容聘于日本首领高多佛从留不还日皇处之越中国令史生羽栗马长及诸生就习渤海语十一年高南容往聘日本以林东人为送使僖王朱雀二年使王孝廉往聘归舟遇风迥至越前国病卒宣王建兴二年使李承英聘四年使王文矩聘六年使贞泰璋璇聘 【姓并阙】 至加贺以大雪停存问使七年献契丹大猲二口八年使高承祖聘 
　　十一年又使王文矩聘大彝震咸和十一年使政堂省左允贺福延聘抵长门日本命领客使写进渤海国书及中台省牒案写案进奏始此渤海中台省有致日本太政官牒日本太政官有覆牒亦始此十八年使永宁县丞王文炬聘时未届十二年聘期也日本以文炬等海上遭风船破人存乃宾礼之明年夏引入京师使左近卫少将良岑宗贞就鸿胪馆慰劳重午日皇御武德殿阅马射令文炬陪宴文炬宣王时授正三位至是授从二位 【按日本授渤海使从二位前惟胥要德一人县丞秩甚卑不应授疑所署官阶误也】 副使乌孝慎从四位上判官马福山高应顺并正五位下其余授位有差大虔晃嗣位之二年遣政堂省左允乌孝慎聘并告即位 
　　时日本文德皇以去年八月薨清和皇继立遗诏不许奔赴故不领我使入京师而迁之于加贺国安置使处以大内记安倍清行直讲苅田安雄为存问兼领客使又以我副使周元伯能文章假岛田忠臣加贺权大掾就馆与元伯唱和四年使李居正如日本吊文德皇之丧居正尝学于唐咸和四年归国位公卿年踰七十矣日本存问兼领客使曰违先王之制辄以吊来检省启案亦多违例请却还所谓违制者未届聘期欤抑不许奔赴而奔赴欤以违制违例之故不依例馆待国启信物亦不许奏达而以絁百三十五匹绵千二百二十五屯赐使者一百五人别赐居正絁十匹绵四十屯放归本国 
　　大玄锡嗣立元年使政堂省左允正四品慰军上镇将军杨成规副使右猛贲卫少将正五品李与晟聘并告嗣位日本以少内记都良香为掌客使良香博闻强记善文本姓都宿祢名言道至是奏言姓名相配其义乃美若非佳令难示远人请改姓名为都良香日皇许之 
　　中台省牒日本太政官曰牒奉处分天涯路阻日域程遥常限纪以修和亦期年而继好邻交有节使命无愆音札相通岁月长久今者星霜易变云物屡移一纪已盈实当躬觐所以仰据前典回斟旧规向日寄情发皇轺之一使占风泛叶踰渤澥之阔波万里途程寸心所指往复虽邈钦慕良深谨差政事堂左允杨承规令赴贵国寻修旧好宜准状牒上日本国太政官者 【中台省牒此稍佳故录之】 信物大虫皮七张豹皮六张熊皮七张蜜五斛 
　　日皇以去岁阴阳寮奏蕃使入朝当有不祥之事故成规等至不引见而授成规从三位与晟从四位下判官李国度贺王真并正五位下成规有词藻娴于容止诏内藏寮回易渤海货物许国人与渤海人交关又出官钱四十万赐成规等买百货成规就掌客使请奉献私赍受之日本又命学士赐曲宴飨赉优渥三年日本归我贺唐平徐州使崔宗佐等六年使政堂省孔目官杨中远往聘并谢其归我贺唐使也东抵出云国岛根郡以违制聘觐被却十二年遣文籍院少监裴颋等一百五人聘冬抵加贺国明年夏日本以大藏善行高阶茂范为存问兼领客使既入京又以右卫门大尉版上茂树文章得业生纪长谷雄等为掌客使式部少辅菅原道真权行治部大辅事美浓介岛田忠臣权行玄蕃头事日皇御丰乐殿赐宴授颋从三位副使高周封正四位下并赐朝服重午 
　　日皇御武德殿观骑射召颋等预观赐录事以上续命缕颋亦献私赍遣内藏头和气彝范就鸿胪馆交易货物颋高才有风仪日皇嘉之赐御衣一袭敕菅原道真等与颋唱和道真博学敏文词官至右大臣兼右近卫大将以硕儒宿德名于国中亟称颋之才藻颋亦称道真诗有白居易体时白氏长庆集初流播日本学者颇众惟道真近之大岁善行岛田忠臣纪长谷雄亦一时文学选也二十五年裴颋复往聘日本史特书曰勃海使裴颋来贵之也大諲譔嗣位之八年使裴璆往聘抵伯耆国日本以散位菅原淳茂为掌客使兵部丞小野葛根文章生藤原守真为领客使诏左右马寮及参议以上鞍马迎璆夏四月抵日京璆颋之子淳茂道真之子也颋奉使与道真唱和及是璆淳茂亦相与唱和言及先人时事璆辄感泣异域之人两世邂逅人以为奇遇十八年复遣裴璆往聘璆前至日本授从三位至是进授正三位大江朝纲为掌客使朝纲亦博雅士也璆还国朝纲为序赠之见杂识篇又有王龟谋者官文籍院少监以百有五人如日本未届聘期也日本仍宾礼之有中台省牒太政官覆牒并见日本本朝文粹文芜浅不录未知属何王时也 【此篇据源氏日本史渤海传诸臣传兼采青山延于诸家史】 

　　○比邻新罗 

