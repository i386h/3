<!-- { "loadSidebar": true } -->
　　【徃时川蜀俗喜行毒而成都故事岁以天中重阳时闻大慈寺多聚人物出百货其间号为药市者于是有于牕隙间呼货药一声人识其意亟投以千钱乃从牕隙间度药一粒号解毒丸故一粒可救一人命夫迹既叵测故时多疑出神仙政和间祐陵以仁经惠天下尝即上清寳箓宫之前新作两亭左曰仁济给药治疾苦右曰辅正主符水除邪因遂诏海内凡药之治病彰彰有声者悉索其方书上之于是成都守臣监司奏命相与穷其状乃始得售解毒丹家盖世世惧行毒者讐害故匿其迹非有所谓神仙也既据方修治得其全即并药奏御事下殿中省上曰朕自弛天子所服御以济元元母烦有司也由是殿中省羣医师騐其方则王氏博济方中之保灵丹方尔当是时尤子行适领殿中监事故独得其详吾落南来用是药尝救两人非葫蔓草毒得不死盖不可不书花蘂夫人蜀王建妾也后号小徐妃者大徐妃生王衍而小徐妃其女弟在王衍时二徐坐游燕汚乱亡其国庄宗平蜀后二徐随王衍归中国半涂遭害焉及孟氏再有蜀传至昶则又有一花蘂夫人作宫词者是也国朝降下西蜀而花蘂夫人又随昶归中国昶至且十日则召花蘂夫人入宫中而昶遂死昌陵后亦惑之尝造毒屡为患不能遂太宗在晋邸时数谏昌陵而未克去一日从上猎苑中花蘂夫人在侧晋邸方调弓矢引满拟走兽忽回射花蘂夫人一箭而死始所传多伪不知蜀有两花蘂夫人皆亡国且杀其身】
　　【汉扶嘉生一女幽居一日游于溪畔恍惚有娠年余产一物无手足眼目形像嘉怒劈为九段投之溪中须臾化为九龙嘉异之示云安人不得于溪中取鱼嘉临终有记云三牛对马岭不出贵人出盐井没后其女示以井脉处所掘开遂得盐井时民共立嘉为井主至今为云安井神封为昭利广济王又封九龙为龙王今为九井之神】
　　【杭州郎仁寳瑛所着七修类稿载余姚杨安世抚论天下山川之奇云平生所见峯峦岩洞无出于四川雅州去州数十里石壁一带上有笔峯长短数千下有深岩悬石数百皆五彩锦川文石青白红叶灿烂夺目至此而精神为之恍惚也州守从字州判凌眼常刻唐人诗补天余彩石缩地入青山之句于岩壁】
　　【老人邨在灌县西七十里岷山之南青城山之西北中有平阜一径如秦人之桃源昔人避难其中多享年寿故名或谓潜夫张不羣因入山采药浃旬不返见一老叟致敬而问之曰吾族本丞相范贤之裔范知李雄之祚不永挈吾辈居此为终焉之计苏子瞻云蜀青城山老人邨有五世孙者道极险逺生不识盐醢而溪中多枸杞根盘如龙蛇饮其水故寿图经云即老泽也又按夷坚丙志云青城老泽东坡集中所载不食盐醢年过百岁者盖此也平时无人至其处闗寿卿与同志七八人作意徃游未到二十里日势薄晚鸟鸣猿悲境界凄厉同行相顾尘埃之念如扫策杖徐进久之山月稍出花香扑鼻谛视之满山皆牡丹也几二更乃得一民家老人犹未睡见客至欣然延入布苇席而坐客谢曰中夜为不速之客庖仆尚逺无所得食愿从翁賖一飡明当偿值矣翁曰幸不粝食见鄙敢论值乎少顷设麦饭一鉢菜羮一盆当席间环以椀揖客坐食翁独据榻正中坐俄然一物如小儿状寘于前众莫敢下箸独寿卿擘食少许翁曰吾储此味六十年规以待老今遇重客不敢爱而皆不顾何也取而尽食之此松根下人参也明日导徃傍舍亦皆争相延馔曰兹地无租税吾斸山为陇仅可播种以赡伏腊县吏不到门或经年无人迹诸贤何为肯临之留三日始出小凡在彼所见百人其少者亦庞眉白髪畧无儿曹近岁道渐通渐能致五味而寿不衰今属滋茂乡黎州风穴山旁有风穴间有气出须臾风起号怒如雷】
　　【叙州小深山四时常雨霖霪不止俗呼为大漏天小漏天】
　　【大隋者成都古天彭之西岭名刹昔神照天师演大宗乗烧蛇于此时有一白蛇缠锡不就爇师曰做这个形骸犹不肯舍乃于七佛楼后卓锡为井井上立庙名曰白龙居明正统十三年戊辰六月二十井水忽自涌出须臾大至楼殿震动僧方击鼓号钟以警众见其势不可遏遂攀岩缘木奔腾四走及回视之前后楼殿周环庑宇悉皆陷没惟溷厠在山侧不预泯焉】
　　【由灌阳军遡牛溪而行百里溪益逺而山益峻及其源穷山峙地境幽絶人迹罕到邑士王逍等世居之一日有僧至其地乞食食讫假寐于磨山齁齁有声王出见龙蟠睡讶之既而求一袈裟地及展衣覆其处募工匠为巨室遂陷为池木叶入池即有乌衔而去之时以接骨方遗王氏至今成都祷雨则必命王氏至潭乞水则雨随至名其池曰滋茂】
　　【忠州鸣玉溪有花如莲叶如桂艳腻当时亦无有识之者白乐天赋诗云如折芙蕖栽旱地似抛芍药挂高枝云埋世隔无人识惟有南宾太守知】
　　【集真洞在开县北十里嘉靖五年掘出一碑记云内有石日月其明如画为真人所居故谓之集真洞传闻渔人遇暑夜尝见人在彼河内沐浴有应答声俄而遁入水中疑其为洞仙也老龙洞在开县西北八十里洞门方广五尺深不可测以火烛之行三里许有水池极深凡遇旱祷雨辄应相传宋时旱有祈者入洞中取水忽迷路遂前行三十里见一大宅院有一老妪曝米谷后园中有犬数百五色斑斓各自为队或跃或舞或偃或卧殿堂门庑金碧辉煌老妪问曰汝来何为其人据实以对且赐饭食之甚美老妪尝以身遮护恐为羣犬所害乃曰此不宜久居我授汝一竹杖持此可知前路至洞口置之慎勿持去亦勿回顾又以白米一升贻之其人回至洞口行百步回视竹杖乃龙也头角峥嵘牙爪奋露奔至家视其米皆珠也其人年八十方卒】
　　【潼川射洪县有飞石岩岩陡絶峭壁直数十仭下瞰江流凿石径以通行道有巫山士人尝以闗节豫购试目自谓得售犹掇之耳比赴省试骑马过岩下忽飞石自空坠中士人立毙而骑逸去从者骇散弃不收俄而同庠某亦应试过为榇而敛之殡于旁寺庑下心念行且返吾为归尔骨夜梦士人来告曰某不幸以贿凟进致天谴幸君收遗骸愿奉试日助君得售为谢是秋其人果与解额遂返士人之榇于故丘因号飞石岩而镵石为士人中石坠马像示戒行者像至今存】
　　【周末杀苌于蜀血碧色入地化为碧玉数里内土皆青色故蜀有青泥坊】
　　【近有盗发蜀昭烈墓入穴见两人张灯对碁侍卫十余盗惊惧拜谢一人顾曰尔饮乎乃各饮以一杯兼乞贝玉腰带数条命速出盗至外口已漆矣带乃巨蛇也视其穴已如旧矣】
　　【郫县何武墓侧有尹姓者犯其墓辄死正德丁丑正月尹喜窃其砖石事发系狱三月火焚其居二十九暴死是日其中堂墟土突出如席高二尺由是观之正人君子百世之后精灵尚如是良可畏夫】
　　【成都西金容坊有石二株旧曰石笋前秦遗址诸葛孔明掘之有篆字曰蚕丛起国之碑以二石柱横埋中连以铁一南一北无所偏倚有五字浊歜烛触蠲时人莫晓后范长生议曰亥子岁浊字可记主水灾寅卯岁歜字可记主饥馑己午岁烛字可记主火灾辰戌丑未岁触字可记主兵灾申酉岁蠲字可记主丰稔后以年事推之悉皆符验】
　　【伪蜀广政末成都人唐季明因破一木中有紫文书太平两字时以为佳瑞有识者云不应此时须成都破后方见太平尔自王师平蜀频施旷荡之恩仍有太平兴国之号】
　　【大中祥符六年绵州彰明县崇仙观柏柱上有木文如画天尊状毛髪眉目衣服履舄纤缕悉备知州比部员外郎刘宗言遂绘事奏闻奉旨令津置赴阙送玉清昭应宫今川民皆图画供养之成都漆工艾延祚甲午岁为贼所驱于郡治令造漆器五月六日忽闻鼓鼙声及南门火起乃天兵至郡也延祚窘甚缘上大树匿秾叶间见天兵徃来搜捕杀戮狼籍至夜遂下树卧积尸中及中宵闻数十人传呼声颇将吏且无烛炬因窃视之不见其形但闻按籍防名僵尸闻呼一一应之惟不呼延祚乃知圣朝伐叛讨逆悉奉行天诛者也】
　　【元和荆客崔商上峡之黔秋水既落舟行甚迟商因杖策徐歩不三四里忽有人居石桥竹扉板屋有尼众十许延客升其居见舍上多曝果栗须臾则自外赍负果累累商以深山疑为妖异怱遽南返商既登舟访于舟子皆曰此猿猱耳非速返几为所残商即聚僮仆挟兵杖亟徃寻捕则无踪迹矣】
　　【忠州垫江县吏冉端唐开成初父死有严师者善山冈为卜地云合有王气羣聚之物掘深丈余遇蚁城方数丈外重雉堞皆其子城谯橹工若雕刻城内分径街小垤相次每垤有蚁数千憧憧不絶径甚净滑楼中有二蚁一紫色长寸余足作金色一有羽细腰稍小白翅翅有经脉疑是雌者众蚁约有数斛城隅少坏以坚土为盖故中楼不损既掘露蚁大櫌若求救之状吏遽白县令李元之既观劝吏改卜严师代其卜验为其地吉县吏请迁蚁于岩侧状其所为仍布石粟覆之以板经旬严师忽得病若狂或自抵触秽詈大呼数日不已元之素厚严师因为祝蚁疗以雄黄丸方愈蜀昌州牧任彦思家忽闻空中有乐声极雅丽悲切竟日不休空中言曰与吾饮食任问是何人竟不肯言本末廼与静室设之如人食无遗或不与食即致破什器虫入人耳烈火四起彦思恶之移去回避亦常先至凡七八年忽一日不闻乐声置食无所飨廰舍袱上血书诗曰物类易变迁我行人不见珍重任彦思相别日已逺彦思犹恶其所题以刀刬之而字已入木终不知是何物也咸和中呼延冀者授忠州司户携其妻之官至泗水遇盗尽夺其财物乃至躶形遂与妻于路傍访人烟俄逢一翁问以故冀告之翁曰南行之数里即我家或可与家属暂宿也已同入林中得一大宅翁安存于一室内设食遗衣夜深亲就冀谭复具酒殽曰我家惟有老母君若未能携妻去可且留之待到官来迎亦可冀思之良久谢曰丈人既以心托我妻本出宫人能歌好饮多放荡幸丈人拘束之妻与冀言泣而别冀到官方谋逺迎其妻忽一日有达书者啓视之则妻书也大畧言妾本歌妓防入宫禁清歌妙舞今君弃我妾已归翁子少年矣冀覧书不胜怒愤抛官至泗水本欲见翁及其妻杀之访寻不得但见一大冢林木森然冀毁其见其妻已死在冢中乃取尸祭别葬之蜀中有梁叅议周御史先后在告里居不法俱卒数年有金堂小吏素游其门一日过铜梁月夜独行至小溪上秋木萧萧突然见二公色甚惨吏惊怖莫知所措二公慰安之遂相与停立梁曰过我家见我子孙传我言无为不善我在防司徒有悔心耳周独怅然无语吏曰公何以教周曰过吾乡烦语隣人张七公幸为我呵护樵牧防感无极矣言讫黒风蓬蓬来遂不见】
　　【迎龙观在开县东一里神仙山顶旧传观中道士每岁一人登仙入道以先后为序届期观中预为设醮拜章沐浴更衣以俟观者不啻数千里时音乐喧阗灯火辉煌长桥如虹自空而下登仙者升桥而去莫知所之有一异僧至知其为妖也按剑以俟须臾桥成即挥剑斩之有物堕地长丈许如牛舌状血流满地莫知为何既而于温汤井后石洞中见一巨蟒舌防而死乃知向者登仙之士皆为蟒所吞自是妖患遂絶】
