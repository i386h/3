<!-- { "loadSidebar": true } -->
　　建昌土酋伍咀咱与土舍马米粒阿乃等弑土妇凤氏而夺其土田至千余顷遂率麻科诸羌树黄帜鼓吹白昼公行东街姜坡道中纵火烧房屋杀我军宋泗髙仲彪等千余人而略军妻赵氏等有司莫能治先是卭部长官岭柏死其妾沙氏与舍目阿祭通窃柏印与祭祭子岭凤起据有其印遂自立于广洪瓦布寨卭部乱至是越巂卫黑骨夷猓阿弓凹溪咱等与桐槽王大咱聚党为寇杀把总余兴国及千户丁应时等烧军舍与伍咀咱安守安四儿为声援廵抚徐元太遣将李应祥邉之垣朱文达分道进先建昌而后卭越大败贼众于河上贼众走樟木我师力追之不得既而遍捜磨旗大牛毛山崩土坎及河水热水诸寨俘斩甚众会元日伍咀咱安守将乗间徙去文达追之逼于阿罗哩乃先斩哪防吽咱贼而谕诸酋来降者当是时麻科诸羌方烧纸房堡平川驿为我师所败争先乞降而把卜番牌若加柘等亦请款塞皆许诺独赞画陈忠请曰以予所闻伍咀咱及安守尚依樟木麻栁鱼水以为险樟木麻栁可通西番虚郎热水云南鱼水可通科州乌防马湖会川纵横数百里间若不先据其险则西部一通何以卒应今当以一将军军髙山堡以备西番一将军军别沟以备虚郎一将军军鱼水以备科州罝罘既布然后议卢白木木拖而事成矣夫卢白木者伍咀咱之女兄也木拖者安守之所时往来也夫欲擒安守与伍咀咱则非二寨不可于是以王言为将军征木拖果获安守而卢白木惧告伍咀咱所在擒之橙村遂幷问桐槽黑骨及诸卭部皆次第慑服惟黑骨夷阿弓强梁公行相岭间乃设伏大孤山待阿弓阿弓至大战擒斩之时斩首二千级降羌三千虏获男妇牛畜无算其所获器仗中有金冠银冠各造蟠龙防其顶而所获番刀有名梅花聮五道聮者皆羌中异物当时僭号诸蛮俱佩之女土官秦良玉者石砫掌印宣抚使也秦氏继马氏为宣抚使万厯末良玉兄邦屏邦翰皆以援辽力战死邦屛故为宣抚使因从征请女弟掌印而其幼弟民屏者亦同时被创力战溃围出归不能视事良玉忠勇多大略诸部便之请袭终其身会蔺贼奢崇明反夷寨蠭起多响应崇明念石砫强且巫夔门户地遣使赍白金诣秦氏求助良玉开辕召使入斩使留其金料所部兵得万人亲将之而使弟民屛侄翼明分左右哨卷甲疾趋衔枚度重庆驻兵于南坪之间隂分兵袭两河烧其船使不得顺流东下别留兵一千为疑阵张旗帜守忠万界为犄角复移文夔州使设兵防瞿塘通上下声息而后亲统兵溯江水陆并进防朱燮元大破贼良玉乃迎贼于佛图闗败之至二郎杀贼三千人复其地值水西安邦彦反良玉追贼战新都而遣弟民屏以别哨援水西大破邦彦于平越当是时勤王兵论功良玉第一民屏次之独惜民屏大方从贵抚王三善行三善死殉之崇祯七年李自成破夔州良玉统土兵出战却其众使自成无西志十三年献贼既降于督师而叛骤与过天星出宁昌分兵窥羊头坂渡大昌副将刘贵遮击之转而向巫山良玉即陈兵洛门扼于百子溪贼不敢近已而杨嗣昌至嗣昌湖人欲使湖地无贼尽驱贼入川而后乃徐图灭阳言吾以川困贼势不得不先困川尽收川兵之壮者益守湖而苐以单弱者屯夔巫间时良玉将兵三万援夔城川抚邵防春檄之使驻近重庆与守将张令为声援而复分其兵半婴重庆城会绵州知州陆逊之罢官归川抚遣之按行诸营过良玉良玉冠带饰佩刀出见左右男妾数十人皆岩装然谨畏不敢仰视较他营整肃既见设飨礼酒数廵微与逊之论兵事甚悉已而叹曰开府不知兵吾一妇人受国恩死固不惜所惜与开府同死此耳逊之请故良玉曰开府移妾自近去其所驻重庆三十四里而遣张令守黄泥防固已失地势矣夫贼在归巫万山之上俯瞰吾营驱铁骑建瓴而下张令破次及我我败尚能救重庆之急乎且阁部驱贼入川无愚智皆知之开府不于此时争山夺险令贼毋敢即我而坐以设防此覆军之道也无何官兵败于土地岭湖将汪之凤转战死良玉力疾偕张令扼贼众于竹箘坪大杀贼已乗胜出而贼以伏弩射张令喉令死官军溃良玉力救之不得还顾石砫兵皆奔无一驻者乃急集余众转战大败遂单骑入重庆城见防春曰事急矣尽出吾溪峒兵不减二万我自廪其半而以其半给之官犹足破贼吾土官家法调兵急则以箸曰能饭者毕至也再急则以帚曰扫境出也防春闻事败张皇甚独念嗣昌不相顾且川无见粮如之何顷之谢良玉良玉哭而出其后献贼破四川僭号而自成已陷京师良玉毁冠带再拜号咷曰吾兄弟三人皆死王事而吾以孱妇受国恩二十年今不幸至此其敢以余年事逆贼哉悉召诸所部约法曰有从贼者族无赦于是设四境杜通汉路守以强兵献贼遍招诸土司用降人为诱铸金印赍之以易其官从否叅半顾无有入石砫境者
　　黎州马金者故马岱后年十六有器识献贼招土司至黎州念黎故险阻卭崃飞越溪洞窅防有山曰斗门三面悬絶仅通道一线阻之易为梗乃赍厚币铸宣慰金印叩头献马金马金笑曰而欲使我从王八贼耶以金印掷贼使面血出捧其首而走金好酒色尝为昼夜饮醉则裸睡妇人傍醒复饮越一年卒
　　雅州有髙克礼杨之铬者两家互雠杀而之铬有弟之乔乗乱弑兄请献忠兵攻髙氏献忠大悦声言邉境初附免租赋三年防雅州知州王国臣西安人初归马广既而归献忠尝与川南道胡寅不相能将执寅赴成都寅不得已遁之雅州髙克礼家至是国臣通之乔共以攻髙氏为名执胡寅家口数十人送献忠杀之而于是髙杨二姓皆从贼矣








　　四川通志卷二十
<史部,地理类,都会郡县之属,四川通志>
　　钦定四库全书
　　四川通志卷二十一
　　西域
　　升平之世重译来宾者未尝拒而逺之所以示懐柔昭度量也三藏僻居西海前代遣使徒事羁縻从未内附我
　　国家声教洋溢遐迩无遗如大渡以西万有余里咸稽颡输诚嵗时入贡于以见
　　圣朝一道同风之治为千古所莫及兹为列其山川纪其风土人物以备职方觉越裳献雉西旅贡獒未足专美于成周也作西域志
　　打箭炉
　　昔为南诏地自后汉诸葛武侯征孟获时遣将郭达往彼处造箭因名系青海部落于前明永乐五年土目阿旺坚叅向化归诚授为长河西鱼通宁逺军民宣慰使司颁给印信号纸世代承袭国朝因之于康熙三十九年被藏差营官昌侧集烈等戕害占据化林营叅将李麟守备王满江详请进提督唐希顺会疏具
　　题
　　圣祖仁皇帝
　　特遣四川提督唐希顺带领川省标镇恊营官兵进随即克复河西之猴子坡扯索咱威杵泥子牛磨威楚坝咱哩烹坝等处昌侧集烈等预防藏属乍丫工布番兵哨聚磨西靣大冈等处恃险负隅御敌官兵提督唐希顺亲督官兵大破之杀死助逆藏番无数暨营官昌侧集烈等直抵打箭炉安抚被害汉土人民其喇嘛番民率众欢呼跪地归附已故长河西鱼通宁逺军民宣慰司蛇蜡咤吧乏嗣其妻工喀承袭即今现任土司坚叅达结之外祖母管辖打箭炉十三锅庄夷民约束新附土司及土千百戸五十六员三年上纳
　　贡马每年征觧杂粮汉番商贾毕集设监督一员以榷税课设雅州府同知一员分驻其地以理夷情一如郡县之制
　　星野
　　天文井鬼分野
　　疆域
　　在布政司西南一千二十里东西距六百四十里南北距八百三十里东至泸定桥交冷边界一百二十里西至瞻对抵热泥界五百二十里南至雅龙江中渡交里塘界二百八十里北至小金川界五百五十里东南至宁逺府冕宁县界五百里西南至喇滚抵热桑江边界四百八十里东北至金川司界四百五十里西北至甘孜宜隆界四百八十里
　　形势
　　层峦峻岭峭壁悬岩中隔炉河势最险要
　　城池
　　阜和营【石城周一百四十五丈计八分有竒门楼凡三在炉东北雍正八年建】
　　关隘
　　大卡【在炉东】栁杨卡【在炉东三十里俱康熙四十一年设盘查货物征收啇税】
　　戸口
　　康熙四十年复设明正司原额户口四百六十户外所辖各土司户口总计二万四百二十四户二共戸口二万八百八十四户
　　贡赋
　　康熙四十年复设明正司原额杂粮折征银一百六十二两雍正三年招抚口外等处番民认纳贡马杂粮每嵗折征银通共四千零九两八钱五分原在化林营征收今设同知各番粮归该明正土司催收彚觧拨充泰宁协营兵饷
　　津梁
　　上桥　中桥　下桥【俱在炉城内】公出桥【在炉南三里】
　　塘铺
　　沈抗【在炉东十五里】栁杨【在炉东三十里】大藏【在炉东四十里】折多【在炉东南八十里】提茹【在炉东南一百二十里】恶洛【在炉东南一百七十里】卧龙石【在炉东南二百二十里】八角楼【在炉东南二百七十里】中渡【在炉东南三百二十里里塘交界】
　　山川
　　南无脊山【在炉东一百里髙五百余丈】金钗□【在炉东七里险窄巉岩】大冈山【在炉东八十里高陡盘折】郭达山【在炉东北一里髙七百余丈时有青羊绕山而行】呵喇穆公山【在炉西髙八百余丈】折多山【在炉南进蔵要道】大盖雪山【在炉北八十里】泸河【源出折多山西南东流七十里至炉】雅纳沟河【源出大盖雪山西北南流八十里至炉与泸河防又七十里入鱼通河】
　　古迹
　　郭达山【相传汉诸葛武侯七擒孟获时命郭达至炉于沙哇纳安炉造箭因名】温泉【在炉东南五十里榆林旁水性温暖四时不竭浴之能除积疾】
　　祠庙
　　关帝庙【在炉城河东】武侯祠【在炉城河东】郭达庙【在炉城河西】达赖喇
　　嘛庙【在炉城西北噶达去炉二百四十里雍正七年奉】
　　【勅建庙赐名惠逺】
　　公署
　　监督课税衙署【康熙四十一年建】新设分防同知兼管驿务衙署【雍正七年设即裁并关差喇嘛旧署】泸定桥巡检衙署　阜和营都司衙署　把总衙署　驿丞衙署【今裁】
　　寺观
　　汉人寺【在炉河东】喇嘛寺【在炉河西汉名报国寺】
　　职官
　　钦差管理打箭炉税课监督一员　分防同知一员
　　巡检一员
　　泰宁协副将一员　都司一员　千总一员　把总一员　以上驻劄噶达
　　阜和营都司一员　把总一员
　　徳靖营都司一员　把总一员　以上驻劄中渡宁安营都司一员　把总一员　以上驻劄灵雀
　　寺
　　上渡汛防千总一员　下渡汛防千总一员　吹音堡汛防千总一员
　　明正宣慰土司一员
　　风俗
　　夷风原陋男女渎伦今革旧从新淳良成俗
　　管辖地方
　　明正宣慰司坚叅达结
　　安抚司【六】
　　绰斯甲【侧冷滚布住牧】单东革什咱【七立端朱住牧】把底【囊错住牧】喇滚【丹正邦住牧】喇滚【副安抚革松结住牧】瞻对【侧冷滚布住牧】
　　土千户【一】
　　咱哩【古天锡住牧】
　　土百户【四十八】
