<!-- { "loadSidebar": true } -->
　　晋李　骧【州人与成都杜轸俱为尚书郎齐名一时每有论议朝廷莫能折人称蜀二郎】南北朝李膺【字公辅州人有才辨为涪令刘季连反刺史邓元起讨之粮乏时归附二万余人或说以民多诈藏若检籍发之所获必厚膺諌曰前有严敌后无继援小民始附于我观徳若纠以刻薄众心必离虽悔无及膺请出图之乃率富民上军资米得三万斛】
　　宋杨允恭【绵竹人少倜傥任侠初丁徳裕讨贼至州允恭以防干之署绵汉招牧巡检太宗时捕海贼累官荆湖江浙都巡检使允恭有心计好言事子可咸平初进士善属文有吏干诏试户部盐铁判官厯知洪宣润夀潭等州累迁至都官员外郎弟告累官右谏议大夫授江宁知府】鲁　交【字叔达梓潼人刻苦力学长于诗仁宗手録交清夜吟赐天台山僧嘉其清絶也仕至虞部员外郎】
　　杨　绘【绵竹人少奇警读书五行俱下登进士第通判荆南府遇事迎刃而解仁宗爱其才神宗时知諌院改兼侍读绘以谏官不得其言则去不拜后累官翰林学士绘表里洞达一出于诚为缙绅所重】
　　宇文之绍【绵竹人举进士为文州曲水令神宗朝上疏论时政不报遂以太子中允致仕归年未四十自强于学不易其志司马光曰吾闻志不行顾禄位如锱铢道不同视富贵如土芥今于之绍见之矣】
　　张　浚【字徳逺绵竹人登进士第高宗时平苖刘之乱有社稷功秦桧柄国惟浚始终不主和议累官仆射知枢宻院事封魏国公卒諡忠献】
　　张　栻【字敬夫浚之子颖悟性成以古圣贤自期仕为直秘阁浚开府治戎栻内賛秘谋外叅庶务尝以军事入奏孝宗异之召为吏部侍郎每召对皆言修身务学畏天恤民等事后知江陵府卒諡曰宣栻闻道甚早与朱熹为友熹甞许为大本卓然学者称为南轩先生淳祐初从祀孔子庙庭着有南轩文集传世】
　　张　杓【栻之弟以父恩累官知袁衢二州有能声提举湖北尝入奏事孝宗甚喜杓天姿高爽吏材敏给累官端明殿学士知建康府又尹临安南渡以来京尹以杓为首子忠恕治郡以贤能着官直秘阁在朝累陈諌疏有祖父风】
　　张　洽【栻之孙嘉定中扬州司理叅军有狱囚久不决洽鞫得其情杖杀之有弟兄争财者洽谕之曰讼于官祗为吏胥计且冒法以求胜孰若各全手足之爱乎辞气恳切讼者感悟后为白鹿洞书院长选诸生好学者日与讲论务发明理奥云】
　　元邓文原【州人博学善书初为杭州学正累官翰林待制出佥浙西亷访司事时有吴兴民夜为长身者刺其胁而死有司执值初更者使服文原鞫之得真杀人者人以为神后迁集贤直学士兼国子祭酒卒諡文肃有文集行世子衍浙江儒学副提举】
　　明霍继宗【安县人永乐贡士擢御史刚正不阿天子器之巡按山东摘奸除弊风采赫然祀乡贤祠】
　　金　爵【州人天顺间进士任太仆寺累官广西左叅政素履纯笃不言人过居官以仁恕为主所至有声】
　　金献民【州人进士厯湖广按察使为政刚明不避权幸以忤逆瑾罢归寻召进都御史刑部尚书掌院事持大体不事琐屑纠劾弹举台中肃然进兵部尚书严明精察铨次武籍犂然不紊】金　臯【州人正徳辛未进士选庶吉士授翰林检讨厯右春坊右赞善充东宫日讲官多启沃大礼议起叩阍伏蒲逮系锦衣狱仆于阙廷谪荆州府推官归以诗文自娯正直端方为世楷模所着有谷庵诗稿】
　　金　深【州人少负大志博通今古善词章弱冠领乡荐中嘉靖癸丑进士观工部政郎请告归足不出户手不释巻性严重以规矩自闲乡人多敬惮之年八十无疾而卒着有绯江诗集】余　贵【州人举孝亷由司务厯员外知黎平黄州二郡化夷弭盗凿井修城归里后所行种种皆造福事乡党人多徳之】
　　李　美【字充实州人进士知新淦县值宸濠变与义兵攻截江上破其军入为御史】张云翰【徳阳人由进士任给事中上宰执书拳拳以进防人才遵崇正学为说又以防献大司马王骥极尽备边之方仕至山东叅政】
　　罗世守【徳阳人以明经令江州有富家被诬告者乘世守出投状舆中展视曰午饭一飡代金三百世守遂书状尾曰做官受私贿亏心又害理敢因一飡饭吃尽子孙米辞不受寻以母老归民像祀之】
　　易以巽【安县人万厯甲戌进士厯云南亷使决狱明允加大理寺卿归卒祀乡贤】赵宗普【字圣符安县人由乡贡仕潜山令邑当流寇要冲兵凶相继宗普抵任冒死为民请命正供悉免流亡渐集寻摄宿松篆一以抚字为先往来两邑士民均感其惠逾年实授宿松为政愈从寛简遂举清亷第一有棠阴两邑皎月一之句陞仪部郎卒入名宦祀乡贤】
　　刘　夔【绵竹人性谨黙不言人过不以胜气加人好义乐施终身如一子举乡荐孙宇扬由举人官至大叅宇烈兵部侍郎宇亮官大学士人称防积徳所致】
　　刘宇亮【字蓬玹防之孙登万厯己未进士选庶常平生倜傥好竒以经济显又素慕里中张魏公之为人凡馆中经筵日讲以及起居注诰勅撰文等事一切不与同官皆笑之闲居无事率子弟童仆角射或亲与格鬭以习武事累官大学士为首揆戊寅督师至真定与总督孙傅廷合营首劾天津帅刘肇基逗遛诏即军中斩之亮又再疏请寛奉防切责罢归长才逺志未竟厥施公论惜之】
　　李　冕【梓潼人天顺间进士成化中厯湖广佥事征剿辰靖叛夷擒水西寇有功陞福建副使持宪有声寻陞陜西按察使尝与周瑛讲明圣贤之学学者称崇冈先生有崇冈集】
　　直隷茂州
　　宋谢方叔【威州人嘉定中进士厯监察御史多所建明累迁给事中兼侍讲淳祐中叅知政事封永康郡侯拜右丞相兼枢密使进封惠国公】
　　明沈　连【州人有隠徳永乐中上封事请设州学始建学立师风化以开祀乡贤】支　鳯【州人性刚介孝友以明经授乳源令清慎自矢民受其福解组归士负笈从之教人以躬行为本不屑屑文艺家居端整虽燕居无惰容】
　　晏子纶【字仲诚州人茂僻陋未有科第乃奋然负笈逰成都交诸文学讲究经义遂中治乙卯乡试授陜西干州知州为政有古循良风后改云南宾州致政归惟杜门训课子孙虽卧疾不倦云】
　　唐宗智【州人岁贡以孝弟闻仕广东罗定同知有治绩】
　　陈朝仪【州人嘉靖中举孝亷知阿迷州陞云南府同知性醇厚政多恺悌以忧归杜门不出乡里高之】
　　吴　洸【威州人由选贡厯武定府同知有治剧才腾永之役以筑城功受上赏初为临潼令考最拟授御史防台长以资格挠之遂迁州守云】
　　呉　礖【威州人岁贡厯河东运副鹾政肃清归里时止图书数箧乡人重之】
　　直隷达州
　　宋杜仁伟【州人为马步军都指挥淳化中李顺作乱仁伟罄家资给官军讨贼斩甚多以功授检校太子宾客达州别驾】
　　王　汲【州人嘉祐中尝作天将以夫子为木铎赋多士以为矜式因呼王木铎后举进士官至梓州通判多政声弟昌熈宁间进士任黔江令元丰中景灵宫成昌作赋献之辞极雅丽又有太平谠议三江集】
　　李　傅【州人元丰间进士钦宗居东宫时傅与耿南仲俱侍讲及即位赐水晶斧以旌其徳后知汉州】
　　罗　戬【州人以刚直闻游太学进孙吴二书徽宗幸学集百官蔡京坐而谈兵戬哂之仰视屋角触怒归自号观光山人】
　　王　汶【州人任湖广安乡县令抚字有声归家好善乐施乡里贤之】
　　张大中【州人经史百民一览不忘人目为书厨宣和间举进士授南浦令时称亷吏累官果州通判】
　　杨　晨【州人宣和初试礼部第一丞相赵鼎荐其才召试荆蜀形势论除賛督府机宜抚谕西蜀吴玠餽遗过礼晨不欲阻其意悉上督府以佐军用】
　　袁　沔【州人未游太学靖康中金兵围城上书言当东据成臯西临沔池以锐卒其巢穴则城下之师自解不报已而城陷沔归汉中乃画防险五事其后膺荐复条十二事力抵防佞用事者忌之沔度不见用拂衣而归】
　　王　宾【字观国东乡人绍兴十八年王佐榜进士授从政郎大安军教授致仕归以亷孝化其乡人时号其地曰观化里】
　　明唐　仁【字秉元州人景泰中举孝亷任吏科给事中封驳内外章奏斥廷臣不职者人多惮之】
　　袁　达【州人成化丁未进士性聪敏读书一目成诵廷对日试喜雨诗称防授庶吉士】黄元白【字用章州人嘉靖丙戌进士擢兵科左给事中力诋权贵几毙廷杖者二寻分守陜西边境肃清去日军民至泣下所着有文集若干巻藏于家】
　　王以修【州人嘉靖中进士厯松江嘉兴二郡太守剂徭赋决嚚讼政声卓然】
　　卫承芳【字君大号淇竹州人隆庆初进士厯吏部尚书加太子少保承芳聪慧嗜学善属文工草书尤长诗律敭厯中外一以清白自矢归葬日子孙至鬻田宅以毕丧事諡清敏崇祀乡贤】廖恒吉【字思德州人进士由戸部郎叅滇藩度支政事文章两相济云】









　　四川通志巻九上
　　钦定四库全书
　　四川通志巻九下
　　皇清人物
　　成都府
　　张吾瑾【字石仙金堂人性纯孝母疾笃日夕祷于神请以身代沈疴渐愈人称孝感顺治甲午科乡荐第五乙未成进士授山东夏津县令擢行人两与文闱分校徳州田司农雯武清李中丞炜皆出其门后致仕归里非公事不出因都江堰为成都七州县水利力请当事修三伯洞古埭里人徳焉着有鹊符斋集邑人公举崇祀乡贤】
　　唐大陶【成都人顺治丁酉举人康熙十年知山西长子县以经术饬吏治公庭清暇有调鹤鸣琴之趣未久去官人皆惜之】
　　杨兆熊【什邡人康熙己酉举孝亷任湖广汉阳令多惠政后解组归里敎授生徒原本经术粹然一出于正以上人物】
　　重庆府
　　李芳述【字賛芝合州人康熙十九年勇畧将军赵良栋从白水江入川芳述率先纳欵随】
　　【大兵进吴逆余党收复滇黔累官西宁总镇擢贵州提督整饬营伍慑服苗蛮加太子少保卒于官】
　　【赠太子太傅镇远将军諡壮敏　以上崇祀乡贤】
　　简　上【字谦居号石潭巴县人性至孝幼值岁饥尝孤身百里外负米养亲顺治辛卯举于乡知直隷钜鹿县事以亷能擢吏部文选司郎中提学江南后补广西右江道所入俸多分给族党贫乏着有四书彚解行世】
　　刘如汉【字倬章号双山巴县人顺治乙亥进士选庶吉士受职检讨后补兵科给事中章数上皆报可累迁副都御史巡抚江西未抵任丁外艰哀毁骨立寻以疾卒　防典甚优】覃　铨【字公简巴县人癸丑岁贡吴逆廹以伪职铨百计逃免后家居授徒多所成就】茍金徽【合州人康熙甲子登贤书性孝友潜心理学初任广东曲江令以卓异陞广西新宁州牧丁继母艰恸甚抵家三日卒　以上人物】
　　保宁府
　　张思房【阆中人累官贵州黎平府知府改陜西巩凉二府同知其守黎平时滇寇未靖思房折冲御侮不少挫致政归十余年屡举乡饮大宾　以上崇祀乡贤】
　　刘沛先【字棠溪阆中人性沈黙寡言笑顺治甲午举于乡任山东东阿令擢刑科给事中迁兵科掌印给事条陈蜀中转运情形蜀疆无匮乏之虞秦民省转输之苦】
　　【圣祖嘉纳之后以目疾归里寻卒】
