<!-- { "loadSidebar": true } -->
　　芦山镇【即今治隋置元和志县东南至雅州七十里仁夀元年置芦山镇因山为名三年改为县寰宇记昔姜维于此置城隋仁夀元年重开此地遂以姜维故城置县唐宋皆因之元末省入州置巡司明初复置旧志姜维故城在今县治南门内】灵关废县【在县西北华阳国志蜀王开明以灵关为前门汉书司马相如通灵关道桥孙水以通卭都即此唐志武徳元年雅州复领灵关县六年省】大渡废县【在县西北五十里灵山之麓新唐志仪凤二年析芦山置属雅州长安二年省旧志谓与灵关县近又见清溪县】利慈废县【在县西北华阳国志灵关道有利慈水经注晋泰始九年黄龙二见于慈池县令董元之率吏民观之以白刺史王濬濬表上之改其地为防龙县后废唐初雅州领大利县疑即利慈也】开明城【在县南七里相传蜀王开明所筑】晏山城【在县西唐书雅州有晏山边临统塞集重伐谋制胜龙游泥阳等八城】逋租城【在县西又西北有木波城唐贞元中韦臯使雅州将路惟明趋吐蕃逋租偏松等城既而臯败吐蕃于雅州克木波城又有业城嵬龙城俱吐蕃所筑】平襄楼【在县北宋建】对花楼【在广福寺前黄庭坚建】文星楼【在灵莺山前】金井阁【在县东明竹可标建有记】
　　古碑记附
　　两面碑【在县南五里碑面与背皆有篆文嵗久讹阙不可识或辨其文曰芦山县碑】天全州
　　和川镇【即今治禹贡和夷底绩即此唐志雅州有和川镇兵寰宇记和川路在严道县西界西去吐蕃大渡河五日从大渡河西郭至吐蕃松城四日羌蛮溷杂连山接野鸟路沿空不知里数宋时改曰碉门砦乾道四年砂平番官髙志良至碉门互市与居民鬭不胜诣砦官喻炳陈诉炳决青之明年志良来攻碉门制置使遣李俊御之兵未至志良有悔意请偿还所境砦而炳觊报怨遂潜入砂平焚其屋产番人初皆潜伏既而鸣角聚众以出官军失利番人追至荣经芦山而还元至元初置碉门鱼通黎雅长河宁逺等处宣抚司三年安抚使高保四言碉门旧有城邑中统初为宋所废众因山为栅去碉门半舍请复戍又分置天全招讨司明洪武初土酋高国英来归令为天全六番招讨司世守其地治碉门又置碉门百户所国朝顺治九年土官高济泰来归仍授前职雍正七年改设天全州】徙阳废县【在州东二十二里即古徙蛮亦曰斯榆汉西南夷传自巂以北君长徙筰都最大又西域传建元中司马相如使西夷卭筰冉駹斯榆之君皆请为内臣后置徙县属蜀郡后汉属蜀国晋曰徙阳属汉嘉郡李雄叛后废宋齐皆侨置徙阳县于今崇庆州界其后讹为始阳今之始阳镇即故址也】太平废县【在州北明永乐中置后废】懐葛楼【在州南招讨使高崧思诸葛武侯建】后来亭【在州南十里昔孟获为害乡人引领望武侯来征因名】景苏亭【在州东一里景二苏也】
　　清溪县
　　汉源废县【在县南三十里隋大业初置元和志本汉旄牛县地隋仁夀二年平夷獠于此置汉源镇因汉川为名四年罢镇立县属雅州贞观二年割属巂州永徽五年还属雅州大定元年巡察使殷祚奏割汉源县置黎州景龙三年巂州都督元膺奏废开元三年本道使陆象先重奏置黎州其城东西南三面俱临絶涧唯北面稍平贞元元年节度使韦皋凿北面隍堑深阔汉源县在州廓下其故县仍废为镇明一统志旧黎州城在圣钟山下古城又在河外洪武初始省汉源县入州改为长官司十一年升安抚司土酋马氏世守其地十五年又増置大渡河守御千户所治司城西北隅万厯十九年世袭安抚副使马祥卒无后部卒猖獗防将吴文杰讨平之二十四年改为黎州土千户所仍择马氏后世其职　国朝并黎州大渡河二所为一曰黎大所属雅州雍正七年改置今县】旄牛故城【在县南周初髳人从武王伐纣即此后为羌地西羌传越巂羌有旄牛种是也汉置旄牛县属蜀郡西南夷传天汉四年省沈黎郡属蜀郡为西部立两都尉一居旄牛主徼外夷后汉属蜀国都尉延光二年旄牛夷反益州刺史张乔讨平之三国志蜀张嶷传越巂郡旧有道经旄牛至成都既平且近自旄牛道絶已百余年延熈中嶷厚赂其帅狼路开通旧道奏封为旄牛防毗王华阳国志旄牛地在邛崃山表晋属汉嘉郡刘宋仍属沈黎郡后废寰宇记通望县有故旄牛城俗呼为牛头城语讹也】沈黎故城【在县东南六十里故西夷筰都国也汉西夷传自巂以北君长徙筰都最大及元鼎六年诛且兰并杀筰侯以筰都为沈黎郡寻废十六国春秋晋永嘉六年李雄分汉嘉复置晋志永和三年桓温平蜀省刘宋初复置隋志临邛郡领沈黎县周置黎州寻并县废开皇中置县仁夀末置登州大业初州废旧唐志武徳元年复置登州九年州废】通望废县【在县东南九十里唐置元和志本汉旄牛县地隋开皇二十年于此置大渡镇大业三年改曰阳山镇武徳元年置阳山县属巂州大足元年改属黎州天寳元年改曰通望九域志宋庆厯七年省为镇入汉源】飞越废县【在县西北一百里唐置元和志仪凤二年于飞越山下置飞越县属雅州后属黎州天寳初废入汉源】大渡废县【在县北百里唐仪凤四年置属雅州长安二年省入飞越干符二年髙骈帅西川筑大渡城列险戍守即此】叶川废县【在县西唐吐蕃传长夀元年遣张元遇迎吐蕃降酋曷苏等于大渡水西曷苏事觉为吐蕃所摛其别部酋皆插率羌蛮内附元遇即其部置叶川州授之仍于大渡西山勒石纪功后改为米川州宋废】武侯城【在县北元和志贞元元年韦皋于黎州城北故武侯城迤逦置堡三所为州城之援太和中李徳裕复増筑之】铜山城【在县东一百八十里唐贞元初韦皋筑四年吐蕃分兵寇铜山五年皋遣将刘彰彩出铜山道击破之】琉璃城【在县南唐太和五年李徳裕筑】仗义城【在县南十里亦李徳裕筑以制大渡河清溪闗之险】冲要城【在县南元和志在通望县东十三里寰宇记作要冲城下有龙泉水】定番城【在县东南新唐志黎州有定番飞越和孤三镇元和志定畨城在通望县东一百八十里】大定城【在县南元和志在州南一百三十里乾元二年改和集镇旧唐志自清溪闗南经大定城一百十里而至达化城又西南经箐口百二十里至永安城城当滇筰要冲又南经水口一百二十里至台登】廓清城【元和志在州西一百八十里其城西临大渡河即生羌蛮界】三交城【在县西飞越山下唐时筑旧名三雕后讹为三交】王建城【在县北十五里地名木瓜园蜀王建时筑故名】潘仓城【在县东北唐太和中筑五代梁干化四年南诏寇黎州蜀将王宗范等击之出邛崃闗败南诏兵于潘仓嶂即此】唤鱼亭【在旧州圃东有湖广千丈芙蓉万盖锦鳞千尾架桥其中揭亭桥上曰唤鱼】摇香亭【舆地纪胜在旧黎州兵马司前有海棠芙蓉之胜】静镇堂【在县东大渡之所后改曰君子堂左右有藏书留香二字及思仙台】三山堂【在县治东与试劒山三峯相值翠映轩窗】澄心堂【在旧司防东】
　　直嘉定州【雍正十二年陞为府】
　　龙游废县【今州治周置隋志眉山郡治龙游县周置曰峨眉又置平羌郡开皇初郡废九年改县曰青衣平陈日龙见水随军而进十年改名元和志龙游县本汉南安县地周武帝保定元年于此立平羌县开皇三年改为峩眉县九年又于峩眉山下别置峩眉改州理县曰青衣取青衣水为名十三年又改曰龙游以隋将伐陈理舟舰于此有龙见江中引军而前故名明初始省入州】平羌废县【在县北四十里隋志平羌县周置仍置平羌郡开皇初郡废属眉山郡元和志县南至嘉州十八里本汉南安县地周武帝置平羌县因境内平羌水为名开皇四年改州理平羌县曰峩眉仍于今理东六十里别立平羌县大业十一年夷獠侵没移于今理寰宇记县在州北三十里本汉平羌戍在荣州应灵县界深谷周保定元年置平羌县属平羌郡隋开皇三年罢郡属嘉州仁夀元年獠叛大业七年移就大江滨寳厯三年又移于开峡驿去旧县十五里宋熈宁五年省为镇入龙游今为平羌镇】明月楼【在谯楼右以明月湖得名】沈江楼【在州东宋建左窥龙右瞰乌尤髙明爽垲尽得江山之胜】寓公楼【在龙寺右】璧津楼【在州东南隅跨城为楼下瞰三江三峩九顶森列左右宋提刑陈谦建名贤多有诗】荔枝楼【在州南宋建陆游诗山横瓦屋破云出水自牂牁裂地来】万景楼【在州南宋郡守吕由诚建宋齐愈诗面瞻北阙三千里俯看嘉阳十万家李焘诗试向楼头髙处望十洲三岛似蓬莱】景苏楼【在烂柯洞前知府曹介建】歌凤台【在三峩馆绘楚狂接舆像】尔雅台【在乌尤山乌尤寺左相传郭景纯注尔雅于此】黄花台【在州东北】雨花台【在凌云寺内】近河亭【在凌云山洗墨池右】浮玉亭【在竞秀亭南俯视澄浑如玉】太白亭【在平羌驿之锦江山李太白读书于此黄庭坚作亭其上故名】清音亭【在凌云寺九峯苏东坡读书之所有东坡书额邵博记】竞秀亭【在凌云寺傍】旷怡亭【在乌尤山顶即郭景纯注易之所】涪翁亭【在州南宋黄然有诗水绕乌尤谈笑外江连洪雅尽图中魏瀚建今废】八角亭【在州学明伦堂后】劝农亭【在州治内知州钟镇建】三高亭【在三峩书馆内以其面三江之胜故名】大像阁【在州东九顶山凿石为弥勒像髙逾三百六十尺建七层阁以覆之韦皋有记】先天阁【在髙幖山絶顶旧有琳宫治中知州瞿刚更今名设伏羲文王周公孔子四圣之座于中】尊贤堂【在州西有李白等七人像今为先贤祠在文庙西南】尽心堂【在州西宋杨王休以一路渠堰源派钟泄及西南边夷寨堡道里斥候绘之壁间】丰逺监【在州北九域志在州北五十步景徳二年置铸铁钱】石阙【在州西南寰宇记龙游县有二石阙即汉武帝使唐防下夜郎时置舆地碑目在州西南旧市镇上有唐李徳裕提重兵过此九字】第一洞天【在州西十里洞敞深邃可坐数十人明治间学使王勅伐草莱得之题此以配峩山之胜】
　　古碑记附
　　沐川古碑【碑载唐垂拱三年玉津令马元庆等杀马湖贼纪功】都安王庙碑【碑载隋开皇九年置青衣县后周保定三年置青州宣政二年始为嘉州】灵鹫山碑【唐贞元中僧干光为其师道真命徐宗彝撰碑而碑刻于长庆中】韦南康大像碑【在凌云寺大像之左】放生碑【在凌云寺前唐建】郭璞移水记【记为世主播迁于是优游笑傲放意于山水间仍于嘉州城东百步乌尤山凿书嵒而苏子由诗亦指其注尔雅于此史谓无入蜀之文谨按移记有嘉州二字则非璞之手笔恐后人之附防耳盖嘉州之名始于后周而自周以前止曰汉嘉郡曰龙游县耳安得有所谓嘉州哉或者后人追书则未可知耳】张无尽沐川寨记【其畧云南蛮东北接境常挟吐蕃以为中国患其路一出大渡河一出木川源一出马湖江等其挟邪之径曰荣经曰八面箐曰黒水曰中镇曰赖因曰龙水曰阴川而沐川之路常为啸集之地】申孝友西南防要【孝友论唐自开元之际始有南诏之忧盖合六诏而南诏最强连吐蕃而蜀患乃酷降及太和之际李徳裕筑筹边楼南诏颇有所惮而蜀赖之以安今西南诸番自祖宗以来以迄于今阻隔大番之要道实为蜀郡之藩篱是致云吐之三番不复疥疽于中国今边方近属虽众且微然而势合则强力分则弱必离其党使不得亲分其势使不得不弱斯可矣】嘉定志【郭公益编】续志【林洁已编】嘉定诗【岑参编】峨眉县
