<!-- { "loadSidebar": true } -->
　　隆化故城【今县治唐置属涪州元和志县东北至州三百里本汉枳县地周以后为巴县地贞观十一年分巴县置隆化县因县西永隆山为名先天二年以犯庙讳改曰宾化宋复曰隆化熙宁七年改属南平军元一綂志宋嘉熙三年徙军治于此元至元十二年并县入南川于此置理自后遂为南川县】三溪废县【旧志在县境唐贞观中置属南州城甚危险】赛乐园【旧志在县西郭宋太守封固以边境清宁筑为逰宴之地有緑漪轩及赏心风月二亭】懐清台【在县北寰宇记在宾化县俗名贞女山又见长寿】飞云阁【在县普泽寺内宋建旧志南川县普泽寺有飞云万卷衍庆凝香四楼】
　　古碑记附
　　西心坎崖上书【旧志心坎崖上有书云太初三年三月十六日共二十余字多残缺不可读在溱溪砦路】吹角坝古磨崖【旧志吹角坝有古磨崖风雨晙剥苔藓侵蚀惟识建安二字他不可辨在溱州堡】姜维碑【旧志在吹角坝穴内相传为姜维碑今已磨灭】南州石像颂【旧志南州镇下三里崖上有石佛像近嵗有碑出于下云南州城门前石岸石像颂并序司法叅军员外郎置司正靳豫撰乃开元十八年十二月丙戌中大夫使持节南州诸军事守南州刺史上柱国普昌唐虞景所造卢舍那石像也】白鹄寺钟碑【钟记字虽磨灭尚余一二可识曰白鹄寺钟处士彭城刘欣撰】刘孝标墓铭【晏殊撰】南平志【郡守赵彦迈序】
　　黔江县
　　石城故县【在今县东南二十里隋置巴东郡领石城县开皇初置庸州大业初州废唐置黔州元和志县本汉酉阳县地隋开皇五年置石城县属庸州大业二年废武德元年又置天寳元年改名黔江寰宇记武德元年移置无慈城贞观四年又移今所元一綂志县昔为蛮洞侵扰移治老鹰砦按县东南七十里有老鹰关疑即其地也】丹兴废县【即今县寰宇记丹兴故县今黔州东二百里黔江县】
　　古碑记附
　　汉故孝亷柳庄敏碑【在州廨内字迹糢糊】唐黔南节度使赵国珍德政碑【上元二年立在州南隔江】重建州衙碑【在州治】广德元年碑【寰宇记云开寳四年黔南上言江心有石鱼见上有古记云广德元年二月大江水退石鱼见部民相传丰稔之兆】崔宁神道碑【欧阳公集古録在长庆二年】黄鲁直留题【鲁直谪居有涪翁晚策杖至此观江涨雨余天欲凉十五字墨迹在州之嘉禾堂此外如緑阴堂丹泉万卷堂皆鲁直墨迹】
　　合　州
　　石照废县【今州治汉置垫江县属巴郡宋齐时侨置东宕渠都梁敬帝时益州陥魏前梁川刺史谯淹屯于东遂寜为宇文贵所攻徙屯垫江寻为贺若敦所败地遂入魏隋志涪陵郡西魏置合州开皇末改涪州治石镜县旧曰垫江置宕渠郡西魏改邵为垫江县为石镜开皇初郡废大业初改置郡唐复为合州元和志宋元嘉中于此置东宕渠郡后魏恭帝改置合州以涪江嘉陵江合流为名治石镜县本属垫江县宋武帝置宕渠县以涪水北有圆石似镜为名宋初改曰石照淳祐三年余玠帅蜀兼知重庆府时从冉璡言首徙州城治钓鱼山县亦随徙焉元宪宗九年亲督诸军攻合州城不克至元二年元帅阿敦与宋兵战于钓鱼山败之四年总帅汪良臣请立砦于母章德山以当钓鱼之冲从之十五年州将王立以城降二十二年州县始复还故治明初省县入州按隋志与元和志不同疑有误】赤水废县【在州西北隋开皇八年置属涪陵郡唐属合州元和志县东北至州一百里本汉垫江县地隋于今县西二里置县因水为名寰宇记唐武德元年移于今理宋因之九域志熙寜四年省入铜梁七年复置在州西北一百三十里葢徙而北也元至元二十年省入石照】巴子城【在州南华阳国志巴子或治垫江在巴郡西北中水西一百里括地志巴子故都在石镜县南五里九域志旧传楚襄王灭巴子封庻子于濮江之南号铜梁侯即此】宋王城【舆地纪胜在州南二里】清华楼【在州东晁公武作记】合州楼【在州治内杜甫有诗】紫清楼【在州东土主庙前】惠济亭【在州北单公亭上】养心亭【在州东宋张宗范所居背山面水搆亭其中周濓溪偶至爱之题曰养心亭而为之説】嵗寒亭【在州西南明玉珍据蜀郡人董孝友以兵抗之守刼石坪虎头寨一境頼以保全后归明太祖封万户侯卒命建亭祀之】仙台【在州西北舆地纪胜在赤水县北五里晋时广汉人冯葢罗炼丹于此永嘉三年举家仙去】读书台【一在州东北七里汉末薛融读书处一在州西二十里牟山唐康元良读书处】朝宗阁【在州北下瞰金石碛】松风阁【皇舆攷在州铜梁山上有赵伯业读书台】驾鹤轩【在州龙多山之东下视涪水如带烟云出没山之伟观也明一綂志在合州西北一百里】
　　古碑记附
　　唐令长新戒【旧志在赤水县开元二十四年立明皇尝择县令百六十三人赐以丁寜之戒其后为县者皆以戒刻石集古录取焉景祐中令重刻之】石门弥陀像【旧志在石照县之北岩唐开元二十一年州别驾张钊为刺史孙希庄作】涪内水石镜题名【旧志大唐大厯十年三月三日此石出时兵甲息黎庻归六气调五种熟刺史兼侍御史王铤记又大厯十三年立题名记于石镜之阯】卢舍那佛二菩萨记【旧志在石照县之北岩唐长庆二年刺史刘温撰】集圣院记【旧志在赤水县之龙多山唐咸通问李稽撰】濮岩铭【距城三里元祐五年郡守州刘象功磨崖】唐孙樵龙多山录【旧刻刓阙元祐七年刘象功再书遒劲可喜】龙多山鹫台院记【绍兴三十二年十一月缙云冯时行纪】将军祠石刻【在龙门东八里印士院有将军祠石刻云故唐将也逃难山中而死葬山隂或曰战国人也嵗春夏民以车葢迎其神张幄致飨】唐永泰二年石刻【在县西五十里化度院石刻但云永泰二年按永泰齐明帝唐代宗年号齐永泰止五月而永泰二年十一月始改大厯其为唐无疑】鴈塔题名【旧志在赤水县廨宣和间柳瑊始刻置长安慈恩寺】活乐乡校记【旧志防涪江四十二里郡人度正立夫子庙士之向学者始有所依归又自为记】垫江志【郡守任逢编】
　　铜梁县
　　铜梁故城【在县北唐置属合州取小铜梁山为名旧唐志初治奴仑山南开元三年移治武金坑寰宇记本汉垫江县地旧理在今县北四十里奴仑山北列宿坝上开元三年移就涪江南岸权立十六年遂东南移于东流溪坝上即今理也宋因之九域志在州西一百三十里明一统志在州西南九十里元移今治葢既并巴川县之后遂南移于巴川旧县侧近也　国朝并入合州雍正七年复置】巴川废县【在县西南唐置合州元和志县北至州二百里开元二年刺史孙希庄奏割石镜之南铜梁之东置寰宇记本汉垫江县地以地在巴川故名宋因之元初并入铜梁】崇龛废县【在隆龛山下隋置唐属普州元和志县西至州一百十里隋开皇三年于此置崇龛镇大业十二年于镇置县先天二年改名旧唐志本周隆龛城隋置县旧治整瀬川久视元年移理波罗川九域志干德五年省为镇入安居按此乃潼川遂宁县之废安居也雍正六年并入铜梁】望仙楼【在县西唐合州刺史赵延之仙去邑人为建此楼】陈抟故宅【舆地纪胜在崇龛镇去镇二里宋初即其宅为灵山观宣和中赐额曰钦真】
　　古碑记附
　　古书岩【旧志在巴川县石间隐隐如篆文不可读】祭龙多山题名【旧志天寳十四载十月十一日大中大夫守巴川郡太守真寜县开国男上柱国赐紫金鱼袋韦藏锋准制醮祭】季子墓铭【旧志在巴川县相传　孔子书张从申记云旧石堙灭明皇命殷仲容搨本传之大厯中再刻】
　　定逺县
　　定逺故城【在江北十里元置元志本宋地名女菁坪至元四年创为武胜军后改为定逺州二十四年降为县属合州明初江水涨溢嘉靖三十年知县胡濓移今冶　国朝并入合州雍正七年复置】退思阁【在县治防后嘉靖中知县胡濓建】
　　忠　州
　　临江故城【今州治汉置华阳国志县在枳东四百里东接胊防梁置临江郡周置临州唐改忠州皆治临江寰宇记本以临江川为名明初始省入州】龙渠废县【在州东九域志干德六年以防州龙渠镇州开寳二年置南宾慰司在州东南一百八十里宋志南渡后増置龙渠县属忠州元省】故石城【在州东寰宇记石城在州东一里当岷江北岸李防之乱巴西郡寄理此城】屈原塔【在州东苏轼诗屈原古壮士就死意甚烈世俗安得知眷眷不忍决南宾旧属楚山下有遗塔应是奉佛人恐子就沦灭旧志入巴县误】四望楼【在州南长庆中下邽白居易贬州刺史时建有诗江上新楼名四望东西南北水茫茫】荔枝楼【在州城西南隅白居易建有诗荔枝新熟鸡冠色烧酒初开琥珀香欲摘一枝倾一盏西楼无客对谁尝又有东楼西楼东坡西坡皆居易遗迹】懐忠楼【在州翠屏山半为陆宣公建】巴子台【在州东白居易登城东古台诗迢递东郊上有土青崔嵬不知何代物疑是巴王台】照镜台【在州东岷江之中有石圆如镜水落石出相传昔有仙女尝临于此故名】望夫台【在州南十里】举桮亭【在州东石盘山上】鸣玉亭【在州郡圃西宋建】四贤阁【在州北四贤谓刘晏陆贽李吉甫白居易也知州王辟之建黄庭坚有记】
　　古碑记附
　　丁房双阙【在宁江县巴王庙有二阙对峙庙高二丈上为层观飞檐袤襃四房多刻人物皆极巧妙诸刻漫灭仅有汉丁房等字尚可辨也】屈原碑【见九域志】江原君石阙【在州西十五里今迁于郡庠有延熹二年等十七字】严孝子碑【在城西十二里今迁于郡仪门碑字漫灭有延熹二年等八十字】五大夫碑【在梁山军界上字俱漫灭】修道碑【字亦漫灭有建初二年等十八字】严顔碑【苏东坡严顔碑诗注在忠州诗曰先主反刘璋兵意颇不义孔明古豪杰何以为此事刘璋固庸主谁为死不二严子独何贤谈笑傲碪几国亡君已执嗟子死谁为何人刻山石使我空涕泪】玉虚观有唐碑四【皆修建观宇碑】洞真观唐明皇梦天帝降碑【在本观】禹庙唐碑【字画漫灭】唐士洲耆老思旧记【贞元十七年段文昌记】唐刺史房公式善状碑【在唐士洲上普宁院中今在郡庠】唐率更柘浆帖【唐率更柘浆帖真迹藏于临江农民瞿氏圣深购得之命男宗摹于忠之议道堂绍圣四年七月二十四日题后有涪翁跋】王右军半月橘帖【在州庠有涪翁题跋】南宾志【樊汉炳序】荔枝图序【白文公撰】
　　酆都县
　　平都故城【今县治谯周巴记和帝分枳县置华阳国志巴子治江州或治平都蜀延熙十七年省旧唐志忠州领酆都县即后汉平都县义宁二年分临江置干宁二年荆南帅成汭泝江畧地黔中帅王建肇弃州退保酆都汭将赵武又自黔中数攻酆都建肇降于王建后唐孟知祥将朱偓侵涪州武泰帅杨汉宾奔忠州偓追至酆都还取涪州宋元丰后废南渡后复置明始改为酆都县】南宾废县【在县东南七十里唐武德二年分武宁县置属忠州寰宇记在州西南百里本汉临江县地宋元因之明洪武初省入酆都】五云楼【在县北三里唐段文昌建】挹翠楼【在县西】拱辰楼【在县北】凌云阁【在县东北平都山顶碑刻凌云二字】古碑记附
