<!-- { "loadSidebar": true } -->
　　禅　慧【名山人屡举不第元符间郡守吕由诚以僧勅戏之卽削髪明日住天宁寺长老叩以佛法不许乗马师曰文殊驾狮子普贤跨象王新来一个佛骑马也何妨其机敏类如此着有禅慧语录行世】
　　韬　智【行脚僧工诗字至芦山无衣履或以衣赠之卽口占曰未衣岂尽寒旣衣岂尽暖寒暖不在衣君意如春转】
　　刘　淸【天全州人有辟谷导引术能叱咤风雷祷雨辄应】
　　无　瑕【芦山天主寺僧年九十余说偈坐化】
　　陶道人【清溪人绍兴间入狮子山采薪遇异人得道与王画龙同时王毎画龙最神异然必有所阙否则随雷雨变化陶毎见王辄以杖击之曰此龙妖也后俱不知所终】
　　甘常宇【芦山人人有疾求医但加手摩其顶卽愈人以医仙称之寿及期颐一日大笑而逝】本　宗【流寓芦山削髪云峯洞洞高云际足不下山者数十年一日探奇又至一洞迷失道餐柏叶七日遇樵夫引出卽建为灵源洞后入防顶为禅门善知识】
　　直隷嘉定州【雍正十二年陞为府】
　　古广成子【黄帝尝于峩眉宋皇观就之闻道今遗础尚存古碑犹在】
　　汉葛　由【列仙传绥山在峩眉山西南无极山上有桃羌人葛由居焉常牧羊卖桃一旦牵羊入蜀城王侯贵人追之上绥山皆得仙故谚云得绥山一桃虽不得仙亦足以豪】
　　瞿眞人【名居字鹊子犍为人入峩眉山四十年得仙乗白龙还家于平冈治白日上升】
　　晋葛　洪【句容人为求丹砂乞补勾漏令后入蜀取雄黄于武都山得之色如鸡冠喜曰吾丹成矣至洪雅之花溪因居岩洞存神养气道成白日升天岩前影迹尚存】
　　唐吕洞宾【居二峩山猪肝洞诗云敎化先生特意来世人有眼不能开有人识我眞名姓我是终南吕秀才题之东岳庙督学王勅识其仙笔令钻一字墨透泥竹遂取去】
　　慧　持【游峩眉山入灭于嘉州道左之古树中至宋世风吹树折头髪盖身指爪围腰一匝有司以闻取至都西僧总持击金磬再拜遂出扣之曰吾乃远法师弟也总持再扣曰吾将陈畱入定遂去】
　　宋孙思邈【寓居九老仙人洞太宗尝梦思邈乞雄黄炼丹遣中使送至峩眉山忽见一老人语中使曰汝可置石上有朱书谢表一通中使旋录旋灭再物色之不可见矣】
　　祖　觉【俗姓杨嘉州人住峩眉山中岩倡明佛法学者云集儒释之书无所不读作僧史一百卷并华严经金刚经集解行于世】
　　皇甫坦【善医药宋高宗诏见问何以治身坦曰心无为则身安人主无为则天下治引治显仁太后目疾立愈渥赏一无所受高宗书清静二字以赐隆兴初入朝孝宗称为先生而不名坦善相尝言京南帅李道中女母仪天下后果为光宗后】
　　东汀和尚【嘉州人不执文字别有见解如所云诸佛以一句演百千万亿句收百千万亿句祗在一句祖师门下半句也无宋孝宗召对称旨帝注圆觉经命之作序一日往别禅友僧策策问行日师曰水到渠成索纸书十二月初九夜鸡鸣时九字如期而化】
　　明万世尊【一名峩眉山人巴陵杨一鹏见之嘱曰三十年后当见汝于淮上后杨开府淮安遣僧寄书至发函得诗杨寻失机被刑连呼好师傅云】
　　直隷眉州
　　周彭　祖【古陆终氏第三子籛铿也自尧歴夏殷时封于天彭周衰始浮逰四方晩入蜀抵武阳家焉或云卽论语所称老彭】
　　汉史通平【光武时自会稽来蜀诣峩眉山谒天皇眞人授以三一之法及五符诀遂居靑神结庐炼大丹成龙虎状又广行阴德功满白日升天】
　　唐杨昭庆【景云中自京兆来眉志尚虚居靑神游仙观三十余年感五岳丈人希受眞君授以朱明龙文遂得尸解】
　　成无为【丹棱人开元间女道士幼而出家誓死不嫁卜居龙鹤山下调形炼骨却粒茹芝年逾五十升仙而去栖隐之处有龙洞遗迹】
　　李炼师【眉山人天宝九载修道于桐柏山中能祷雨以救民旱其应如响】
　　可　朋【丹棱人有诗名性好饮无以偿酒债作诗酬之自号醉秃邑令欧阳迥纳凉于寺是岁暴旱而众方罗列樽爼迥击腰鼔以自适可朋见寺外耕者曝背烈日中因上田皷诗以质迥迥览之恻然遽命撤宴其词曰农舍田头皷王孙筵上皷击皷兮皆为皷一何乐兮一何苦上有烈日下有焦土愿天宫降之以雨令桑麻熟仓箱富不饥不寒上下一般遂着有诗千余篇号玉垒集】张远霄【眉山人见老人授竹弓一铁弹一质钱三百干而张无靳色老人曰吾弹能辟疫疠宜宝而用之再见老人遂授以度世法熟视举首见其目有重瞳后往白鹤山垂钓西湖峯上有异人曰此乃四目老人翁君之师也宁遂忘授竹弓铁弹时耶张大悟】
　　牟罗汉【眉州人名安以厢兵隷卒如岷山陟上淸坂忽遇髯者顾笑曰汝饥何不食柏子耶摘子投其口顾髯者已不复见矣从此不火食大雪中庭有大瓮贮水解衣就浴江水瀑涨舟不可行或戏指其笠曰乗此渡可乎牟遂置笠水靣趺坐其上乱流以济人呼为牟罗汉云】
　　宋陈太初【眉山人初与东坡同学于张易简后东坡谪黄州有眉山道士陆惟中云有得道者陈太初问之则同学者也又数年见东坡于惠州云太初已尸解矣】
　　玉　泉【俗姓王丹棱人依大力院出家元丰间张无尽奉使京西南路就谒之请开法于郢州大扬言毕而逝人称承皓禅师】
　　心　道【名常德丹棱徐氏子年三十剃度为僧出游江淮抵舒之太平寺师事佛鉴得证道果后遇贼乱其徒欲引之南去师曰学道以了生死何避之有贼至举槊刺之血皆白乳贼众惊怖引席覆之而去】
　　明张元羽【眉山人精于黄白之术遇仙欲度之元羽云九载遨游挂銕船十读楞严不学仙仙遂拂衣而去有元羽集行于世】
　　李靑霞【眉州李氏子岁歉父母弃之江流至靑神渔人夫妇无子者网得之育十余年随瞽史学琵琶至绵州高翰林家有道士与之论丹法李忽击碎琵琶而求为道士徒许之遂徧逰名山归绵卒葬于窦圌山阅数载眉州别驾尹姓者江西人方莅任斋宿城隍庙问焚献道士曰汝名曾天成乎道士瞿然曰小道名何先知曰吾来时有李靑霞道士居吾郡言余必选眉州此吾乡也城隍祠道士曾天成是吾徒也为我寄声天成曰李师殁已数载且葬于绵何复游人间世耶始知其尸解云】
　　直隷邛州
　　汉莫将军【河南人遗其名文帝时征云南驻节莫佛鎭山下见石山状如苍龙出洞遂凿断之流血夜闻空中人语云将军旣认破此地能舍官出家后必成佛莫如其言于此修行竟成正果云】
　　周马成子【扶风人去家访道遇黄盖童子授以胎元链气之法乃入邛之鹤鸣山复于石洞中遇异人授以神丹曰气为内丹药为外丹今授子此丹服之当列高眞成子遂白日升天】橘中叟【邛州民家有橘树霜后余一大橘如丰剖视之有二叟身尺许须眉皤然相对奕棋一叟曰橘中之乐不减商山但不得深根固尔一叟于袖中出草根噀之化为一龙二叟共乘之冉冉腾空而去】
　　唐杨通幽【洪都人唐天宝间修道临邛安禄山犯阙明皇幸蜀至马嵬赐贵妃死厥后克复长安明皇思慕贵妃命通幽招至贵妃魂白居易长恨歌临邛道士洪都客能以精诚致魂魄即通幽也】
　　宋王　兴【为蒲江主簿性淡泊好道一日于长秋山遇白玉蟾引载共驾祥云升天】明张三丰【洪武末入邛之鹤鸣山时石鹤复鸣人咸惊异居半载入天谷洞不出年已三百余岁矣】
　　直隷潼川州【雍正十二年陞为府】
　　汉张道陵【详见保宁府】
　　唐法　眞【梓潼人妙龄夙悟南游见药山道人次石岭外大沩防下清苦练行沩深器之一日问曰阇黎在此不曾问一转语师曰敎某向甚麽处下口潙曰何不道如何是佛师作手势掩潙口潙叹曰子眞得其髓还蜀寄锡天彭山山有古树围四丈余南开一门中间不假斤斧师因游息其中时人遂号为木庵禅师云】
　　一　新【州治旧无盐井一新游蜀至此指其地凿之盐泉涌出因建寺奉其遗躯焉】
　　宋陈　抟【安岳人生于崇龛乡旣长辞父母去学道或居亳为亳人或居洛为洛人或居华山为华山人见一统志今崇龛梨亦抟所植】
　　王　杞【字昌遇东川狱吏梓人也尽心狱事多阴德遇异人授以仙诀诗百篇深契易理大中末举家仙去赐号保和道人】
　　赵法应【别号肖庵中江人幼着灵异年十五诣云台山结茅练习至十九岁畱偈云脱落一贫道谪凡十有九记其归去时在处重阳酒遂端坐化去其遗蜕歴宋元犹存望之如生详见云台记】
　　董　仲【潼川人其详不可考今城北有董仲书岩诗文尚存世传以为仙云】
　　吕　陶【建中靖国时知梓州有客至宾次肃之甚恭或以问陶曰此吕洞宾也余自此去人间事矣后果传仙去】
　　明刘道明【初名昭安岳人自少居天庆观终日黙坐歴二十余年遂知防纬由是名闻远近永乐间以星史之占召入时値六月命筑坛祈雨三日果大雨上竒之卒年九十有九其他灵异多不可悉时人称为刘神仙云】
　　罗仙女【中江人少颛防父母醮之忽一旦开悟卽谙经义遂入僧寺谈空说法了了无碍且预知祸福人争询之未几坐化去逾三年启棺视之其靣如生】
　　觉　寿【遂宁人明心性游长安道上得遗金俟其主反之后归适广福井调息跏趺坐井上盐泉涌出永乐甲午邑乆旱复登广福山绝粒祷雨旬日果大澍年九十不知所终】
　　福　湛【号天渊楚人居蓬溪智林寺勤苦修行解悟空寂为时禅宗所着有天渊录二卷及卒有偈云七十七年一笑终倒骑木马吼西风我今脱殻飞腾去明月淸风一様同】
　　无　际【姓莫名了悟一号蚕骨安岳人居大竹黒崖勤苦修行乆之若有所得乃师古拙及无念遂得释氏之要旣而卓锡道林四十余年脱胎离行时着灵异四方无贤愚咸向之正统间召入勅为宗师登坛说戒观听如堵及卒赐祭给传还葬木门所着有语录一卷】
　　了　用【姓张号雪机遂宁人少善应教偶闻人言遂感悟静坐数年深有所得印证于天渊和尚尝作山居诗有云傍树修庵倚翠岑烟霞缭绕白云嵚愚痴自合栖泉壑潦倒何妨论古今怪石溪边涂去迹浮岚岩下绝来痕始因人道藏幽谷截断攀援更莫寻年七十二卒其日彩霞绕寺人咸异之】
　　直隷泸州
　　唐胡　佯【道人容貌竒古美髯秀目唐末于江安县东六里山峯绝顶修炼尝适梓州见狱吏王昌有阴德授以仙诀举家白日上升】
　　明韩飞霞【州人其隽才为诸生制行高雅试不第遂弃儒服黄冠出游遇异人授以仙术寻得道名闻于朝正德间召见赐号抱一守正眞人】
　　直隷资州
　　明释道慧【资州人与德阳令樊鼎遇为方外交万厯癸丑夏樊病甚因亢日梦帝命作桐柏山神以书问之慧谓之曰诸业由心造诸果亦由心证帝命亦由心改公平日见地作麽生于此着念樊又问病痛甚奈何曰提起主人公问谁为主曰觉痛者是曰四大解散痛亦不知谁为觉者慧曰觉原无痛痛亦非知知觉无痛痛痛卽离岂待四大解散觉体无边际四大浮沤耳樊大有省悟】
　　直隷绵州
　　宋黄鹿眞人【绵州马氏女名道兴七岁时遇异人授以铅汞符篆要术及笄乃祖逼以聘事坚辞夜与女奴携杖策而去卜地修炼乆之前异人复至授以黄白之术后四十年道成遇羣盗入庵刼之遂乗黄鹿腾空而去异香经日不散后人卽其地建观以崇祀焉】
