<!-- { "loadSidebar": true } -->
　　【贞元末资州得龙长丈余西川节度使韦臯匣而献之百姓纵观三日为烟所熏而死大顺元年六月资州兵王全义妻如孕觉物渐下入股至足大拇痛甚拆而生珠如弹丸渐长如杯蜀将军皇甫直别音律击陶器能知时月好弹琵琶元和中尝造一词乗凉临水池弹之本黄钟而声入防宾因更弦再三奏之声犹防宾也直甚惑不悦自意为不祥隔日又奏于池上声如故试弹于他处则黄钟也直因调防宾夜复鸣弹于池上觉近岸波动有物激水如鱼跃及不弹则没矣直遂集客车水竭池穷池索之数日泥下丈余得铁一斤乃方响防宾铁也】
　　【华阳雷平山有田公泉饮之除肠中三虫用以浣衣胜灰汁防县盐井有盐方寸中央隆起如张伞名曰伞子盐】
　　【资州有石方丈走行数亩】
　　【蜀后主有核桃二扇每扇盛水五升良久成酒能醉人更互贮水以供其宴】
　　【蜀中有竹蜜蜂好于野竹上结窠与蜜并绀色可爱甘倍于常蜜】
　　【蜀孟昶一锦被甚濶犹今之三幅帛而一梭织成被头作二穴若云版样盖以叩于项下如盘领状两侧余锦则拥覆于肩名曰鸳衾】
　　【大厯中成都百姓郭逺因樵获端木一茎理成字曰天下太平诏藏于袐阁又西川一县不记名吏因换狱卒木薪之有天尊形像存焉】
　　【唐东蜀大圣院有木像制度瓌异耆老相传云顷自荆湘泝流而上歴归峡等郡郡人具舟楫取之千夫牵挽不至岸至渝州人焚香祈请应声而住郡守及百姓遂构大圣院安置之】
　　【合州赤水县有赵鷰奴者居大云寺地中初母孕数月产一虎弃之江已复孕产一巨鼈已又产一夜乂长尺余又弃之复孕数月产鷰奴眉目五官一一皆具自项以下其身如防瓠亦有肩背两手足各长数寸无肘臂腕掌于圆肉上各生六指才寸余爪甲亦具其下两足一二寸亦皆六指既产不忍弃之及长只长二尺善入水能操舟性甚狡慧词喙辩给以捕鱼宰豚为业每鬬船驱滩及歌竹枝词輆胜必为首冠市肆交易必为牙保常髪髠缁衣民间呼为赵师晚岁但秃头白衫而已或拜跪跳跃倒扑于地形倮露人多笑之或乗驴逺适只使人持之横卧鞍中若衣囊焉有二妻一女衣食丰足或击室家力不可制干徳初年仅六十腰腹数围面目如常人无异其女右手无名指长七八寸亦异于人】
　　【洪武四年明升以全蜀降献良马十有一色正白盖得之于罗鬼国养龙坑牡马与龙交而生者身长十有一尺首高数尺足之高比首杀其二尺有肉隐起项下约厚五寸广三寸余贯脉络腹至尾闾而上精彩明晃振鬣一鸣万马为之辟易鞯勒不近近则作人立而吼上谓天既生此英物必有神以司之亲撰祝册诏有司以牲醪祀于马祖然后勅典牧副使高敞囊沙四百斤压之人跨囊沙上使之游行苑中久之性渐柔驯适八月癸巳上将行朔月礼于清凉山坛于是乗之而出如骥云而驰一尘弗惊皇情悦豫赐名飞越峯复命御用监马晋臣绘其形藏焉】
　　【齐建元中涪陵郡蜑民田健所住岩间常留云气有声响彻若龙吟求之积岁莫有见者云四月二十四日岩薮黒夜忽有双光至明徃获古钟一枚又有器名淳于蜑人以为神物奉祠之左太冲蜀都赋云丹砂赩炽出其坂蜜房郁毓被其阜山图　而采而得道赤斧服而不朽按赤斧巴人能炼丹砂身体毛髪皆赤掌中赤斧成形亦异人也】
　　【蜀中女子多才其尤杰出者为女状元黄崇嘏后此则杨用修夫人黄氏亦有才情用修在滇中黄寄以诗云鴈飞曽不到衡阳锦字何由寄永昌三春花柳妾薄命六诏风烟君断肠曰归曰归愁岁暮其雨其雨怨朝阳相怜空有刀环约何日金鸡下夜郎此正陆士衡所谓炳若缛绣凄若繁霜者也讵非其黄崇嘏之流哉】










　　四川通志卷四十五
<史部,地理类,都会郡县之属,四川通志>
　　钦定四库全书
　　四川通志卷四十六
　　艺文
　　诗话
　　【司马相如为上林子虚赋意思萧散不复于外事相阐控引天地错综古今忽然如睡焕然而兴几百日而后成其及人盛览字长通牂牁名士尝问以作赋相如曰合綦组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而传览乃作合组歌列锦赋而退终身不敢复言作赋之心矣相如将献赋未知所为梦一黄衣翁谓之曰可为大人赋遂作大人赋言神仙之事以献之赐锦四匹】
　　【司马长卿赋时人皆称典而丽虽诗人之作不能加也扬子云曰长卿赋不似从人间来其神化所至耶子云学相如为赋而弗逮故雅服焉】
　　【扬雄读书有人语之曰无为自苦故难传忽然不见雄着太经梦吐凤凰集于之上顷而灭或问扬雄为赋扬雄曰读千首赋乃能为之扬子云好事常懐铅提椠从诸计吏访殊方絶域四方之语以为裨补輶轩所载亦洪意也】
　　【扬子云曰军旅之际戎马之间飞书驰檄用枚臯庙廊之下朝廷之中高文典册用相如又枚臯文章敏疾长卿制作淹迟皆尽一时之誉而长卿首尾温丽枚臯时有累句故知疾行无善迹矣惟寂惟莫自投于阁爰清爰静无作符命此讥子云作也宋孙明复曰太一书乃明天人始终之理君臣上下之分葢疾莽而作也王介甫诸家以年数考之谓子云与莽不相及上符命投阁恐系谷子云事凿凿有据是何人忍于汚蔑贤者如此近日李本寕移书示予谓其在戸西以此段书之墨池上乃与当时意见不合后竟入弹章噫不但贤者被诬即代辨诬之人亦被祸矣可一慨叹桓谭新语雄作甘泉赋梦肠出收而纳之卒】
　　【王逸少与周益州书司马相如扬子云有后否西京杂记载卓文君为相如作诔梁刘孝威诗君平子云阗不嗣江汉英灵信已衰宋有逃禅子扬补之则自称子云后云】
　　【晋惠帝时蜀中谣江桥头关下市成都北门十八子十八子李也其后李雄据蜀僭号按汉武元鼎二年立大城九门少城九门故有十八之称】
　　【豆子山打瓦鼓阳平山撒白雨此绵州巴歌也巴歌二字才见此后刘禹锡之竹枝词李绅之巴女词皆其变体若常璩巴志所引川崖惟平维月孟春等篇则古诗者流非通俗之唱矣杜宇化子鹃蜀本纪华阳国志俱引之其作诗实起于鲍昭行路难云中有一鸟名杜鹃言是古时蜀帝魂】
　　【有两扬雄两李膺两王褒汉扬雄成都人乃作太经者字从手汉王褒资中人作贤臣颂者晋李膺涪城人作益州记者已上皆土著也汉李膺为益州太守寰宇记云城西三里有李膺宅后周王褒同庾信从益州赵王出镇之蜀褒诗有奉和赵王途中五韵峡路沙如月山峰石似眉锦城遥可望廽鞍念此时之句隋杨雄持节入蜀迎梁主萧岿者字从木以上皆宦防者也】
　　【郦道元水经注曰峩山县东北有武阳龙尾山并仙者羽化之所于其处得遗咏虽神栖白云属想芳流借念泉乡遗咏在兹览其余诵依然息逺匪直邈想遐迹爱其文咏可念故端牍抽札以诠其咏畧曰登武阳观乐数峩岭千防洋湖口命绯□驾白驹临天水心踟蹰千载后不如此段本注遗失得古逸诗中道书所载平葢观稠稉治皆武阳境】
　　【北史常景淹滞门下积岁不至显官以蜀司马相如王褒严君平扬子云皆有高才而无重位乃作四君赞以托意按宋鲍昭仕亦不得志作蜀四贤咏但昭合四贤为一篇景则人自为咏也王杨卢骆初唐称四杰无不入蜀中者唐诗纪事称高宗时王勃以檄鸡文斥出沛王府旣废客劔南与卢照隣邵大震九月九日登武山旅眺诗照隣为新都尉大震其同时人耳子安送杜少府之任蜀州诗城阙辅三秦风烟望五津未下注脚不知也丹铅余録云大江自湔隁至犍为有五津曰白华津万里津江首津涉头津江南津出华阳国志王勃诗风烟望五津卢照隣文予自江阳言归五津皆指此然首句亦出华阳国志而用修未之引也成都本治赤里街张若徙置少城内广营府舍修整里阓市张列肆得与咸阳同制此即城阙辅三秦之意】
　　【宾王入蜀亦以使事至畴昔篇中曾及之其曰地角天涯渺难测者成都有此二石也游宦纪闻云今之逺官及服贾者皆曰天涯海角葢俗谭也顷在成都尝闻有天涯海角石暇时访古及阅志图乃知天涯石在中兴寺耆老传云人坐其上则脚肿不能行至今人不敢践履又有天涯石在城东对昭觉寺高六七尺有庙今入市人汤家园地角石旧有庙在罗城内西北角高三尺余王均之乱为守城者所坏今不复存矣】
　　【独异记载子昻初入京不为人知有卖胡琴者价百万豪贵传视无辨者子昻突出谓左右曰辇千緍市之众惊问答曰予善此乐皆曰可得闻乎曰明日可集宣阳里如期皆徃酒肴毕具置胡琴于前食毕捧琴语曰蜀人陈子昻有文百轴驰走京毂碌碌尘土不为人知此乐贱工之役岂宜畱心举而碎之以其文轴遍赠会者一日之内声华洋溢】
　　【蘓颋将赴益州题小园壁岁穷惟益老春至却辞家可惜东园树无人也作花宋璟郑惟忠俱有诗送之亦絶句也小许公有长乐花赋即蜀之旌节花】
　　【王维送李梓州诗万壑树叅天千山响杜鹃山中一夜雨树杪百重泉杨用修诗林振秀作山中一丈雨潼川志作山中一半雨千山响杜鹃作春声响杜鹃方舆胜览作郷音响杜鹃不知何所适从汉女输橦布李周翰曰汉女蜀之美女也汉书曰秦置黔中郡汉兴令大人输布一疋小口二丈是谓布即今橦花布也】
　　【孟浩然途中晴诗已失武陵雨犹逢蜀坂泥天开斜景遍山出晓云低余湿犹霑草残流尚入谿今宵有明月乡思逺凄凄此曲尽蜀中之境非亲到者不知除夜有怀迢递三巴路羁危万里身或收作孟浩然非此崔涂作也涂葢避乱入蜀云】
　　【天寳末明皇尝乗月登勤政楼命梨园弟子歌数阕有唱李峤诗云富贵荣华能几时山川满目泪沾衣不见祗今汾水上惟有年年秋雁飞时上春秋已高问是谁诗或对曰李峤因凄然泣下不终曲而起曰李峤真才子也明年幸蜀登白衞岭览眺乆之又歌是词复言李峤真才子不胜感叹时高力士在侧亦挥涕乆之】
　　【明皇幸蜀刘长卿亦尝侍从故有送史判官奏事之灵武兼寄巴西亲故诗时肃宗权制灵武也阆中左绵皆得称巴西长卿之亲故有入蜀而未至成都者耳诗云犹有西归心遥悬夕阳外李白本末传记所载不同唐史称白兴圣皇帝九世孙隋末以罪徙西域神龙初遁还客巴西既长隐岷山蘓颋为益州长史见白异之更客任城与孔巢父韩凖裴政张叔明陶沔居徂徕山口沈饮号竹溪六逸天宝初南入会稽与呉筠善筠被召故白亦至长安徃见贺知章知章见其文叹曰子谪仙人也】
