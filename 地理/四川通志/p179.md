<!-- { "loadSidebar": true } -->
　　天社山【在县南三里水经注文井江至武阳天社山下入江元和志北枕大江南接连岭每益土有难人多依焉】修觉山【在县东南五里山有修觉寺纪胜亭杜甫尝游焉其上为雪峰亦名寳华山其下为三江渡唐志新津有主簿山或以为即此】平冈山【在县南五里与天社山相连】稠稉山【在县南八里方舆胜览稠稉山有草名稠稉服之可长生】平盖山【在县北三十里崔孝通于此得道】寳资山【在县东南三里】大江【在县北即皁江也自温江县流入又东南入眉州界九域志县有皁江水经注江水自江源又东南经武阳县江入焉又与文井江防又东至彭山县志云岷江正派曰金马河自双流县流来又南二十里合洋马河西河至县东门外又合南河五十里入彭山县界】味江【在县北自崇庆州流入又东流十五里经县北】文井江【在县南自崇庆州流入大江即古仆千水也汉志临卭县仆千水流至武阳入江水经注自临邛承布仆水东经江原县又东至武阳县天社山下入江元一统志有白木水自卭州依政县流入经天社山下入江】洋马河【在县北自崇庆州流入又东七里入岷江汉志江自江原县南至武阳入江即此】铁溪河【在县南十三里流入白木河昔武侯烹铁于此因名】石鱼河【在县西自双流县流来东入大江】南河【在县南自邛州流来又东二十里入大江】夜郎溪【在县东南二里自县南夜郎坝来至县东南入江】龙池【在县北五里】金堂县
　　三学山【在县东十里唐景福元年王建攻杨晟于彭州杨守亮遣将符昭救之营三学山建将华洪拒却之蜀王衍咸康初防汉州三学山即此上有法海普济广济三寺又有佛迹石文理温润非世间追琢所能山下有隘口壁立惟一路可通人骑谓之三学隘】昌利山【在县东北十三里有一石室三门中可容百人今人呼为三龙门】万安山【在县北十五里相传洪水时栖其上者万人俱得免因名山有三脊雷霆所分】蟠龙山【在县南五十里山势盘旋起伏如龙宋冯当时诗一别蟠龙又十年水光山色两依然功名未立羞重到抚劒长歌夜不眠】九头山【在县东南十五里上有九峯因名】金台山【在县东南五十里山髙耸如台九域志金水金堂二县皆有金台山明一统志两山拱峙河流其中相传望帝相鼈灵所凿宋转运韩璹复修之以通舟楫亦曰金台峡口】云顶山【在县南五十里有神泉方丈许澄清如镜云霞常覆其上隋志金泉县有石城山寰宇记云顶山本名石城山其状如城在金水县唐天寳六载改为云顶宋淳祐三年余玠城云顶山以备外冦为州治所寳淳祐六年防古将钮璘入成都蜀帅蒲泽之命杨大渊等守劒门及灵泉山钮璘大破大渊兵于灵泉进围云顶山扼其归路即此】圣灯山【在县东三十里】望蜀山【在县东南二里】铜盘山【寰宇记在县西北二十里接雒县南接新都山形如盘雒水弥牟毘江三水皆经此山下合流】白神山【在县南方舆胜览在军城西南周三里髙五十步】壁山【在县北五里】栖贤山【寰宇记在县东北十三里李八百昔游此山因有栖贤之号侧有洞莫知所止又有石庵一所内有丹灶】铜官山【在县东北接中江县界隋志金泉县有铜官山元和志在金水县北四十五里寰宇记景龙二年割属元武县方舆胜览亦名金水山】焦山坡【在县东十五里前中后三江合流于此】金堂峡【在县东二十里两山错峙相传鼈灵所凿宋转运使韩璹复修之】湔水【在县东北自新都县流入又东南入简州界元和志谓之中江寰宇记在懐安军西北偕汉州弥牟雒水毘桥等三水至金堂合为一江入阳安县界旧志中江在县东北十二里上流即清白江自汉州流入又南流二十五里至焦山坡前后两江总名为金堂河又东南曲流九十里出金堂峡入简州通名为中江】雒水【在县东北自汉州流入合湔水汉志绵竹县绵水东至新都入雒雒县雒水南至新都入湔水经注雒水自雒县又南至新都县与绵水合又与湔水合亦谓之郫江又至牛鞞寰宇记雒水在县北二十三里又谓之后江在县东北十七里上流即石亭江自汉州流入合绵阳河又南流二十四里至焦山坡合前中二江】沱江【在县南自新都流入合湔水亦曰五城水晋义熙初毛璩请讨桓振使谯纵等出涪水纵至五城水口遂作叛水经注涪水枝津西经五城界为五城水又西至成都入江又曰郫江水东绕绵雒经五城界至广都北岸南入于江谓之五城水口斯为北江元和志毘江水在县西二里又谓之前江在县西南四里上流即新都之毘桥河入县界东流二十五里合水利河川河至焦山坡合中后二江】水利河【在县西自新都县流入又东南流七里入前江又綉川河上流即督桥河亦自新都县流入东南曲流十五里过县城西南至斜滩渡入前江】栁溪【在县东南七十里常有栁叶从穴中流出因名亦入金堂河】仙人井【在县东北十五里唐仙人李八百女妙应真人于此取水炼丹因名】龙饮池【在县东六十里古时有龙饮此池水为之涸忽一日雷大作龙自池跃出因名】斜滩渡【在县东南】新都县
　　丽元山【在县北八里平地特起髙三丈有双石镜广五尺】龙门山【在县南十里山有龙洞因名】繁阳山【在县南十五里众山连接孤峯特起相传张道陵尝修炼于此上有浴丹池通仙井麻姑洞旧志以在繁水之阳因名】赤岸山【在县南十七里山赭色岸边常有光似火因名髙一百四十丈周三十里一名宋兴戍山即府北之宋兴山也】新妇岘【在县北七里】湔水【在县北三十里自彭县流入又东北二十里入汉州金堂县界旧志谓之清白江其水经弥牟镇北亦名弥牟河】督桥河【在县东北十里清白江分流也自新繁县流入又东二十里入金堂界】沱江【在县南自新繁县流入又东入金堂界】锦水河【在县西南八里自新繁县流入分一支东流为水利河经县西南一里灌溉田亩入金堂县界其正派南流十五里入毘桥河】毘桥水【在县南八里九域志县有毘桥水自县界流合锦水河又东流二十五里入金堂界】新妇泉【在县东五里又什邡县亦有新妇水二妇勤于奉养晨夜负汲不惮冰雪乆之泉为之涌故名】清泉【龙门山絶顶有清泉澈如鉴四时不涸涸则嵗旱】白螺泉【在县北五里相传有白螺在此化为泉居民春作设祭泉则涌出】桂湖【在县学前广三十畆李大昕有记杨太史慎有桂湖曲】月波池【在县西半里广四百余丈池水清洁四时不涸治初年堙塞作稻田今痕尚在教谕方芾诗西郊池馆讶天开勺勺清泉絶防埃春早鱼龙争变化夜深星斗见昭回渊澄自昔通银汉潮落于今长绿苔淑景莫嗟兴废事波灵容易去还来丘嵩亦有诗举人杨廷宣有月波行】
　　简　州
