<!-- { "loadSidebar": true } -->
　　眉山废县【即今州治萧齐时益州始有齐通左郡隋志通义县旧置齐通郡及青州西魏改州曰眉州开皇初郡废改齐通曰广通仁夀元年又改曰义通属眉山郡唐复为眉州治元和志县本武阳县之南境后魏于此置通义县寰宇记后魏恭帝三年置通义县在眉州北二十里属齐通郡周明帝二年废齐通郡为安乐县仍旧属其后又改为齐通县隋又改九域志宋太平兴国元年又改县曰眉州】卧牛城【即州城五代时摄守山行章所筑宋淳化五年贼李顺攻之不下俗为卧牛城以其坦而难攻也又沿城多芙蓉亦谓之芙蓉城】裴城【在州东相传昔有裴姓者夜筑此城天明即毕】洛城【在州东北三里相传后汉筑蜀废】苏洵故宅【在州城西南隅后建为三苏祠】张逺霄宅【在州西北后归苏氏又归蒲氏园中有双桧尚存李石诗野草闲花不计年亭亭双桧径参天读书却得骑鲸容买药来寻跨鹤仙】书楼【在州治西唐光启初州人孙长孺建为藏书之所禧宗御书书楼二字赐之长孺四世孙降衷宋初授眉州别驾因市书万卷以贮之六世孙辟重修魏了翁作记】逺景楼【在州北其西有嘉树阁宋郡守黎錞建苏轼有记】景苏楼【在州西宋陈晔领蜀饷过眉州为苏氏父子建】春风楼【在州东蟇颐山宋时建】读书台【在州东北象耳山李白读书于此石刻白诗杜光庭诗山中犹有读书台风扫晴岚幛开华月氷壶依旧在青莲居士几时来又盘石山亦有范镇读书台上刻镇诗穷幽访盘石细径入荒凉踏叶屐履湿触花衣袂香华藏寺前亦有苏东坡读书台】翠洞书台【在州西宋魏了翁筑】雪台【在州北逺景楼前宋郡守黎錞筑】岷峨亭【在州东蟇颐山宋建以介岷峩之间故名】观莲亭【在苏祠西池中轼建自池东岸为石梁至中筑台砌以石建亭台环绕种莲宛在琼岛中中有碑刻轼小像及辙与黄庭坚赞永乐间重修国朝知州赵蕙芽重建黄元煐补葺】族谱亭【在州西南七十里修文乡苏氏祖茔侧宋苏洵有记】百坡亭【在州西宋建取苏轼散为百东坡之句】类孝亭【在州城内旌胡文贵等六人宋寳元元年建】松菊亭【在州西魏了翁建于环湖之东有记】明霞阁【在州东蟇頥山宋时建】临风阁【在州治内宋沈迥诗烟霞生座右林沼匝城隈】嘉祐阁【在州北逺景楼西宋建元至元间郡守张淇重修旧刻和陶诗有李龙眠所画三苏像】四贤堂【在州学西宋建绘孙抃及苏氏父子像于内】起文堂【在州西环湖上宋李石为苏轼建后邵博重修刻铭记之】大雅堂【在州南五十里宋丹棱杨素建黄庭坚谪戎州尝曰安得竒士尽如杜甫两川及夔州诗使大雅之音复盈三巴之耳哉素闻之访于戎请攻坚珉刻诗作堂庭坚乃悉书杜甫诗遗之因名堂曰大雅且为之记】木假山堂【在州西南三苏祠内　国朝知州黄元煐修葺】双凤堂【在州治宋雅州刺史宋汝霖为二苏建】江都馆【在州东玻瓈江滨旧为共饮亭宋邑宰胡文靖建为迎宾客之所嘉定间魏了翁为州牧更拓之改今名且为记】东馆【在州西七十五里东馆镇宋绍兴初乡士仿古乡校创为肄业之所冯时行为记元至元间重建】披风榭【在州西起文堂之东宋建中绘苏轼像】蚕市【在州城内州民习重蚕事每嵗二月望日相聚鬻蚕器于此因作乐纵观泊暮而散】小桃源【在州南门外村落多竹篱桃树小桥流水游人泛舟其间谓之小桃源苏轼诗髣髴城南路繁花朴石头辙诗清江入城郭小浦生微澜即指此也】瑞莲池【在苏祠西昔老泉手种莲于中后每开并蒂花则科目必盛　国朝知州赵蕙芽建亭于池上】仙翁洞【在蟇颐山中唐张清子深于易理修道于此洞中尝出紫芝白蟹虽甚旱水不涸毎嵗祷雨立应元阿寳朝有记】
　　古碑记附
　　南康郡王纪功碑【旧志唐贞元十三年建碑原在龙兴寺乃皇太子诵书天圣五年移在州治前】眉州创罗碑记【唐大顺三年卢极撰】城东贡院佛殿中唐碑及五代碑【旧志东城寺殿宇建于唐时今为贡院有石碑二】大池院题【旧志去眉山县十里苏文忠公尝过之今柱上有手书云自老翁井还偶憇治平丁未十二月七日子瞻凡十八字】眉州古志【孙汝聴编】通义编【家安国编】江乡志【张伯虞编刘光祖序】
　　丹棱县
　　洪雅故城【在县东后周置元和志丹棱县东北至眉州七十三里本南齐之齐乐郡也周明帝置齐乐县武帝改曰洪雅隋开皇十二年因县南有洪雅镇就立为洪雅县仍改今理为丹棱属眉州有洪雅故城在县东寰宇记又有齐乐故城在县东北二十里】吞云楼【在县北巽崖西李焘建】朝阳阁【在县北龙鹄之东一峯独峙横插天半】翠碧轩【在县西三里宋史克恭建】双荔堂【在县西李焘父子游憩之所今废】
　　古碑记附
　　龙鹤山成錬师植松碑【旧志唐天寳元年建】夷獠誓碑【寰宇记在洪雅县市中】
　　青神县
　　青神故郡【在县南二十里周置隋开皇初废属眉山郡唐属眉州】青州城【在县南梁置西魏改曰眉州治不在今眉州在嘉定界内】借景亭【在县治后旧有亭下瞰史家园园多佳景宋黄庭坚常游此扁曰借景因留诗云当官借景未伤民恰似凿池取月明】清风阁【在县治内宋元符初建黄庭坚扁名】继瑞堂【在县治内宋建炎间县令刘濬卿以县产灵芝作堂翼之后吕彦章为令复产灵芝乃重修此堂因名】石笋【在中岩山半三石突起其形类笋石镌文峯鼎峙四字宋元徽中有异僧入牛头寺主僧厚礼之别云赠以一钥曰后欲见我当至中岩山见石笋扣之可以见我明年寺以低头佛失珠主僧驰至笋峯下扣以钥峯裂为三乃见异僧曰盗取佛珠江滨我得之久矣主僧喜持珠而还】
　　彭山县
　　武阳故城【在县东十里蜀纪秦惠王使张仪伐蜀开明拒战不胜退走武阳获之即此汉置武阳县属犍为郡王莽改曰戢成后汉复故建武十一年岑彭破公孙述将侯丹于黄石晨夜兼行二千余里径拔武阳是也】犍为故城【在县西北五里汉建元中筑昭帝时自僰道移犍为郡治武阳即此齐又移郡还治僰道以武阳属之隋志隆山县旧曰犍为西魏改曰隆山盖梁时改武阳曰犍为取故郡为名西魏改置隆山而故城始废也旧志云晋又迁郡治僰乃改武阳犍为为县宋末省】江阳故城【在县东十余里宋置江阳郡仍置江阳县为治齐因之隋志隆山县旧置江州周省州置隆山郡开皇初并江阳县入盖江州本置于江阳故取以为名周时改置隆山郡而江州及江阳郡皆废开皇初始并废县也】绵水废县【在县东南十余里后魏置周武帝改曰白水隋废】乐城【在县东北寰宇记彭山县有乐城汉何斌为蜀郡大守筑】彭祖宅【在县东北象耳山】东山精舍【在县东宋虞公着读书于此魏了翁题额李壁诗木落天晴逺岭多水平烟尽镜新磨周公谢传皆尘土病鹤闲来借一柯今圮】石仓【在县东北二十五里半山石壁间有崖窦如蜂房相传窦中常出米崖上镌石仓米洞四字】古碑记附
　　汉黄龙甘露碑【旧志在县之黄龙镇】杨洪碑【旧志汉犍为大守碑在今县北小板桥】北平山碑【旧志在县之北平山大书北平山治之碑余不可读碑隂书大唐上元二年道士施士衡笔字】新移彭山县碑【唐防昌五年楼旦撰】象耳山李白留题【李白书云夜来月下卧醒花影零乱满人襟袖疑始濯魄于冰壶也】
　　直邛州
　　临邛故城【今州治秦置华阳国志秦张若城临邛城周六里在蜀郡西南二百里汉属蜀郡王莽改蜀郡为导江公孙述传莽天凤中为导江卒正居临邛更始二年徙成都是也元和志邛州临邛县晋李雄叛后为獠所侵宋及齐梁不置郡县惟豪家能服獠者名为保主后魏废帝二年定蜀始于旧城置临邛县仍置临邛郡旧唐志于唐隆县界置临邛县后魏平蜀始自唐隆还治汉临邛县西立临邛郡隋废郡武徳元年属邛州显庆三年始移州来治元省入州按州志汉临邛故城在州南五里又有古临邛城在州西亦名公孙述城】依政废县【在州东七十里西魏置又置邛州隋大业初州废属临邛郡唐志依政秦蒲阳县汉曰临邛梁置邛州于蒲阳不领县魏改蒲阳郡置依政县在今县西南二里后周移今治隋属临邛郡武徳元年复于县置邛州显庆三年移州治临邛以县属之元至元二十一年省入州明一统志依政故城在州东南五十五里又有旧依政城在东北三十里今为依政铺】火井废县【在州西南八十里本汉临邛县地周置火井镇隋置为县属邛州唐宋皆因之寰宇记县在州南六十三里隋大业十二年置开寳三年移治平乐镇从县令萧琢之请也宋至道三年复还故治元省入州】卓王孙宅【在州南五里寰宇记基方十里耕者徃徃得铜铁旧志在州南旧县中有卓氏钱瓮明初地中掘出大可容五石色如漆弇口宏腹足有籀文】严君平故里【在州东十五里地名万石坝】挟仙楼【在州北崇真观后昔有仙人张逺霄常徃来于此毎挟弹视人家有灾者为击散之此其故居也】南楼【在州南五里前临邛水宋淳熈间郡守张坊建明万厯间知州周珏重葺旋燬】玉皇楼【在州北甃石为台髙数文防楼于上凭髙望逺可极山川之胜】聚奎楼【在州学宫左嘉靖初知州张纪建后知州鞠以正修】桂香楼【在州北儒学后】鹤山书台【在州西白鹤山宋魏了翁兄弟读书于此又有鹤山书院】琴台【在州北文君井侧汉相如抚琴处】瓮亭【在州西明时州人于卓氏宅址掘得二瓮皆贮五铢钱建亭以藏之名曰瓮亭久圮　国朝知州戚延裔重修并濬池种荷广植桃栁更其名曰大公】万松亭【在州西八十里登亭逺眺可尽一州之概】信美亭【在白鹤山】读易亭【在芙蓉洲上宋魏了翁建】呼月亭【在州南六里云居寺内多名人题咏】三瑞阁【在州西宋寳元间有莲禾芝三瑞嘉祐间复有并蒂莲九穗禾双犊牛故以名阁】翠屏阁【在州西七里白鹤山西岩寺左汉胡安建阁前山势峭立屏翠当前为一州胜览宋陆务观有把酒孤亭半日留西岩独擅鹤山秋之句阁废遗址尚存】清燕堂【在州治西旧圃】讲易堂【在州西一里汉儒胡安宅】惠民监【九域志在州南六十里咸平四年置铸铁钱宋志建炎二年废】防易洞【在白鹤山汉胡安建讲易学司马相如从之受经】石笋【在州西七十里有石髙十丈上尖下广如笋形】张公柏【明万厯中学正张问仁于学宫植柏数百株今皆合抱后人称曰张公柏】
　　大邑县
　　大邑故城【今县治唐置元和志县东南至邛州四十九里本汉江源县地咸亨二年析晋原西界置寰宇记在鹤鸣山东其邑广大遂以为名】安仁废县【在县南三十里唐置元和志武徳元年割临邛依政唐兴等县置贞观十七年废咸亨元年复置九域志元初并入大邑】晒经台【在县西二里相传唐三藏自西域归晒经于此】平云亭【在县北一里静惠山宋范镇寓此】接王亭【在县北雾中山相传唐明皇入蜀驻此或曰孟昶所置】迎仙阁【在县西雾中山永乐间差高士斋勅迎仙人张三丰于此】思安茶塲【在县西九域志大邑县有大邑思安二茶塲】
　　蒲江县
