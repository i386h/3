<!-- { "loadSidebar": true } -->
　　宋宗　琏【石照人姓董住潭州大潙山有僧过其家指灯示之曰灯照汝耶汝照灯耶答曰灯亦不照我我亦不照灯扁其室曰穷谷刘锜鎭荆南问穷谷何义琏曰心尽曰穷性凝曰谷随向应声不疾而速】
　　显　嵩【铜梁人姓李住巴州之宣密院三十年足迹不出绍兴间集众告以将逝作颂曰八十年中常浩浩宏开肆货摩尼宝也无一个共商量不是山僧收铺早端坐而寂】
　　徐神翁【常居乐温之北眞观相传神翁于此飞升去今观之右有飞仙台仙人迹尚存后人有仙翁去后畱踪迹丹灶沈沈琐翠烟之句今题咏甚多】
　　赵　觉【未详何许人修炼于合州之东山宋嘉祐中冲举而去今山顶有飞龙观石宝丹井井不盈尺常竭其水可愈疾人毎来取则以净巾覆井上黙祷少顷水自满又有礼斗台今石上衣佩履迹见存】
　　石头和尚【号四祖师合州人自防入景德寺为僧有戒行因凿石出火遂大悟作偈曰是石头和尚咬嚼不入打破虚空露些子迹复白州守开钓鱼山建防国寺自甃石二十四片为龛全身入门自掩端居而逝有草庵歌其末曰老僧不知轮甲子一叶落知天下秋】
　　眞　容【荣昌人姓徐氏自幼为观音寺僧礼佛守戒后卒生于壁山魏伯禄家年十七不能言一日谓其家曰吾生前故观音寺僧今当复还归寺乃谭生前事皆不爽僧众往谒皆知其名邑令周俊密使人往观容先令徒一人具茶徃候于涂人皆异之号为神僧一日跏趺而化】
　　明杨常符【豫章人云游瀛山首创白云观金牛穿迳玉井开基连理呈祥甘霖应祷迄今山以仙名道因地显代有异人】
　　杨大明【常符首座赋性朴鲁精于修炼一日拜辞师友结坐而化】
　　张太虚【贵州人瀛山全眞披虎皮行乞人呼张虎皮终日嬉戏与物无忤盖苏门先生一流人也】
　　赤阳子【不知何许人黔江县西乌鹊观有道士题诗云万里长江渺碧霞彤云飞映到乌鸦崖寒木冷仙寰别水秀山奇景物华游子楼头倾竹叶牧童牛背落梅花兴来一览乾坤濶笑傲壶天岁月賖后书赤阳子题墨迹透壁】
　　喩常淸【邑里无考寓黔江千戸陈纲家三年纲敬礼之常入八面山采药归寓烧炼一日丹成欲度纲纲适他往谓其仆曰吾在此三载矣汝主遇我厚无以谢汝主因畱葫芦一枚草履一只以作后验逾年汝主有难时二物虽微可以解脱纲归而常淸已去仆具以告纲异之未几有自渝郡来者亦见常淸云然考其日月皆同乃始知其为僊也纲后果为人所讼几致重谴因忆前葫芦草履遂献中丞林其中竟脱纲于难而中丞携葫芦及履入山修道焉】
　　胡老道【黔江人修养有年年一百三十岁貌若少壮好事者以女色试之畧不为动后尸解去】
　　宝　崖【涪州人幼寡言不嬉戏弃家爲僧以布裹五指烧之曰信佛如此可也人以为风疾何不治之答曰身在空耳四大五肢复何有耶投火灭身而心不壤】
　　雪峯和尚【黔江人有道行祷雨輙应后坐化人咸称为善知识】
　　火传居士【姓沈氏名复贤垫江人幼喜老庄书嘉靖时为楚雄司李耿介有执法难移姜桂性媚人不易杀人难之句后归里筑室东山之麓寒暑诵华严不辍毎遇夜月明卽呼吸精华一夕命置棺于堂薰沐端坐吟曰辜吾一副臭皮囊烦恼曾经几万塲秋月一轮清彻骨翻然笙鹤白云乡吟讫投于案仰卧而卒后有乡人经三峡见小艇中一鹤发翁吟云孙登发一啸火传接其音亟鼔棹追之艇倐逐烟波而灭】
　　尚阳子【不知其名姓寓居于垫江尝就饮李长春家阅三年敬礼不倦时値除夕家乏盐尚阳子曰兹何难子第闭目随余往便可得盐长春从之耳畔飒飒惟闻风声及开眼时身已在压子崖边矣又邀之渡江长春不敢行遂独乘白羊渡龙舌滩而往顷卽囘携盐若干雨付之曰足汝三年之用矣一揖而去长春果三年不苦淡食】
　　秀崖和尚【法名兴国垫江人邨中牧牛忽为僧万厯间挂锡京师卧佛寺适青宫婴疾医院呈方皆不效师进观音水一盂服之立愈勅封防国禅师太子太保】
　　陈五云【黔江鸡足山人修炼于八靣山每炼杏核丹以济贫人皆称为老僊与邑人汤琼友善崇祯十二年忽辞别琼琼叩其故曰黔邑将坏不可乆居遂去明年冦围城刼掠甚惨人始知其有先见也】
　　皇淸稽古灵【住綦江中峯寺年一百一十有五骨健神淸不畏寒暑从逰者惟敎以敦伦行善他
　　无所语康熙十九年呼众升座说偈示寂】
　　苍　桐【法名海华綦江儒家子弃儒入释叅悟屡年有语录行世年八十余歩履如飞康熙二十三年一日坐木牀微笑而逝】
　　保宁府
　　汉张道陵【居阆中鹤鸣山炼丹修道感老君授以秘箓遂领弟子赵升王长来云台山炼大丹服之永寿二年自以功成道着乃于半崖跃入石壁中自崖顶而出因成两洞崖上曰峻仙洞崖半曰平仙洞是年九月九日将诸秘箓玉册玉印斩邪劒授长子衡乃与夫人雍氏登云台峯白日升天年一百二十三岁】
　　宋罗　晏【阆中人儿时牧山下见二道人奕舍牧观之道人出囊中饼与之晏食已归家觉腹中如燎发狂累日自是常饮水数日不一食预言祸福无不验宋宣和中赐号静应处士张浚尝延至军中晏曰相公勿恐明日贼退果然加号太和冲夷先生寿至百八十岁云】
　　明蒲从善【江南人有道行祈祷治病符篆灵验洪武十八年游南畿受知于太祖】郑　本【昭化举人至河北见云端双鹤聨翩而下及至则两道人也因尾之二人顾问本跪道所以牵挽不舍二人曰吾被汝窥破因授以修炼法遂归絶意进取栖隐山林年九十尚作小楷无疾趺坐而逝人以为尸解去】
　　雪　凭【不知何许人正统景泰间与无际禅师为友至广元之天台山喜其幽僻息心栖止初虽不知文字乆而成觉着雪凭语录传于世】
　　实　相【豫章人万厯壬辰卓锡广元之雪峯解文字时游戏诗画谱经典翻刻七百则公案评唱若干卷逹官士人多采藏焉黄太史辉为作塔铭】
　　晓　宗【昭化人游南海三十年万厯丙申归居县之梵天院跪诵法华经禁歩不出五载结室于人头山麓戊午秋集居人告以将去众以为他往恳畱之曰未也嗣当辞谢兹山狼虎纵横日暮则人不敢出戸是夜诸人梦寐中俱闻叩门作谢声达旦往视则跏趺逝矣鼻垂玉筯至膝遂作塔以藏焉】
　　顺庆府
　　汉冯　眞【广安州人冯绲子也修炼岳门山顶白日升天】
　　隋程太虚【西充人自幼学道精修勤苦隐居南岷山绝粒有二虎侍左右九井十三峯皆其修炼处也一夕大风雨砌下得碧玉印人每乞符祈年印以与之辄获丰稔唐元和中尸解后迁神于元宫容貌不变宣宗命人求之过商山宿逆旅蹑绝险有居第如公馆靑童引见一道士自称程太虚祖居西充且嘱曰明岁君自蜀入南岷无忘我及至蜀视画像与前见者无异宋赐号道济大师】
　　唐袁天纲【南充人居朱凤山修炼丹井尚存】
　　尔朱通微【详见重庆】
　　谢自然【南充人贞元中以女冠于金泉山白日上升万目共覩韩退之有诗】
　　葛　由【蓬州人尝乘木羊上绥山随者皆得道上升】
　　胡德元【蓬州人从孙太和修炼千日畱偈上升】
　　宋张　英【英宗初拜仪陇尹过采石江遇一女子姿貌絶世谓曰五百年夙约与君当防于大仪山英叱之至任几半载日夕闻机声一日率部众逐机声而往行数里至大仪山一石洞门钥宛然门忽开前女出迎相携而入洞门卽闭从吏哀号忽二圆石自门隙出众取归中道不能举邑人建祠塑像各置一石于腹至今有祷辄应庙曰永济】
　　圭峯禅师【蓬州人相传鹭鹚山有井井侧有巨人迹女履其迹而娠生师弃诸野马牛避弗践鹭鹚以翼覆之母収以养及长奉佛于靑莲山讲经于上靑莲涌出有八龙聼经今有八龙池在焉】
　　叙州府
　　魏刘眞人【武帝时隐山中得道自平盖山驾鹤入建州】
　　唐预知和尚【大厯时有梵僧结庵于北岩六日谕其徒众曰整治资粮众请其故答曰今夕当有暴客至以此待之旣而盗至悉取粮去然竟夕不能出山遂舎之而遁见李文渊北岩记】
　　宋彦　室【舆地纪胜云太平兴国观相得山有异人绍兴中王籍彦室尝行山间遇道人欵语以腹枵告归道人笑以肘扪其腹者三彦室顿觉异常归卽辟谷逾年复梦见道人啖以枣呼之过溪彦室曰吾亲尚在乃止】
　　元张法眞【自防好道术延祐间往龙虎山受箓遇至人示以秘法旣归禳灾沴治疫疾防如影响及卒乡人立庙祀之有祷輙应】
　　明罗天祐【汉州人来游长宁市若顚若狂善言人得失尝隐语书乡榜封以寄人撤棘无不騐者后入成都见司戸薛瑗于座上而化】
　　王守中【泥溪司人自幼学仙于后山凿洞调息十余载一日尹蓬头来访遂引之去十八年一日复归家云来救兄死时兄已入棺命取出以水浸之复苏后兄仕滇二十余年共仙去万厯四十六年腊月十一日午时后山崩出仙人洞卽守中调息处】
　　夔州府
　　蜀汉翟法言【云阳人尝诣栖霞宫采药得道能召滩神见仙鉴】
　　杨云外【云阳人与翟法言相继得道于栖霞宫】
　　张　卞【梁山人按蟠龙洞碑云卞为蜀先主将因谏先主攻固陵不听入山遇樵叟自称防夷授以丹诀修炼上升】
　　唐岑道愿【江陵人隋末避乱隠名栖山草衣木食十有余年不知所终】
　　明果　子【巫山秀峰寺僧辟谷食果因以为名人有疾病呪水服之立愈直指陈某右手病不能举咒水与饮卽痊主簿韩逹有心疾呪水疗之亦愈具树碑以表其事焉】
　　龙安府
　　唐窦子明【江油人为彰明主簿后弃官隐于窦坪未几至圌山修道抵仙女桥见一女人磨针因问之答曰铁杵磨绣针功乆自然成遂感悟复归圌山怡神养性三载白日升天今塑像俱存】张眞人【平武人隐天仓洞中都夏马西峯于古山修炼闻之远来欲访以道眞人先入洞遂畱住阆中天旱祷有应事闻封康济龙王】
　　宋游仙女【宝祐中有二仙女游于小溪山人骤遇之冉冉升云而去异香杳霭至今名其地为仙女铺】
　　元张羽士【至正间尝师赤脚张神仙善行雷法祈雨辄应遇吕蓬头授以黄白术遂以风魔醉酒行歌顚狂竟不知所终】
　　明智慧菩萨【古城周晓师女生而不食荤好诵经年十九有议婚事辄自靣壁经旬不起尝绝粒食柏叶成化五年促父母送至江利口白马寺楼上自焚结跏坐灭歴暑不朽神灵显异乡人遂以沙筑其身装塑成像号智慧菩萨劒梓人争事之最有灵验】
　　空　庵【彰明县香火寺僧得悟禅宗毎岁买药以济病者以谷粟饲鸟至千百下食环集肩背善吟咏有语录至百有余岁坐化】
　　雅州府
　　汉理　眞【俗姓吴从岭表来种茶防顶殁化石为像其徒奉之号甘露大师水旱疾疫祷之辄应宋淳熙十三年进士喻大中奏师功德及民孝宗赐号甘露普惠妙济大师】
　　峯　顶【号天涯大渡河人父郑常道母孟氏汉元平七年六月从母顶诞生故名峯顶七岁能言口生肉齿合掌白母住瓦屋山出家不知所终】
　　唐尔朱眞人【详见重庆】
　　宋张守虚【字无知凤翔人尝卖药于梓州因访友过金鸡遂栖眞名山延禧观后归梓州号落魄仙以九日飞升】
　　可　正【字无碍俗姓彭壮岁入邛南丑泉禅寺礼天沧禅师之室沧黙识其非常材遂令祝髪为僧一夕顿悟畅明宗旨后示寂名山县之天目寺】
