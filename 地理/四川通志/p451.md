<!-- { "loadSidebar": true } -->
　　陈书跋李钟峩太史所録保寜志序【志者古郡国史也吾蜀自承祚耆旧传后作者迭兴迨有明之世踵事增华猗与盛矣而升庵玉垒方洲三太史所辑为最着此蜀志源流大畧也曩者嵗在己丑余自闽旋里适梓潼邑侯袁公还朴奉檄纂辑邑志属余校讐观其所搜罗书籍率皆残编防简雨渍虫凋或有其人矣而事迹无征或载其事矣而人地莫考至其诗文诸类间从榛莽中抄録一二以备数盖兵燹以来纪载之残蚀非一日矣既而薄逰成都见某年某抚军所修省志则又纲目杂条例不清其间传信传疑恐亦未为允恊思得三太史旧本一寓目焉乃求之一二知交皆鲜有蔵者嗟乎陵谷变迁典籍沦没夫岂细故哉康熙丙子在京师见万厯己未督学杜公所修志于王纯嘏先生家因得借观其书于三太史原本已三经修辑然常考敝邑盐亭科第而先祖治八年经魁万正公以笃行博学至今享祀乡贤者亦遗漏不载其他又何可尽攷耶顾其体例正大去古未远犹存三太史遗意爰摘録潼川志一册以备他日叅考而吾友雪原李君亦抄其保寜志一帙可谓有同心矣夫士君子于身所经歴一草一木犹将识之况其在父母之邦乎独是三太史之原本吾蜀既不可复觏而其犹存三公之遗意者亦远在数千里外积十数年求之而始得一见设今吾蜀州郡各有人焉在京人各録其本郡之一册以归则是书纵不能全蓄于一家犹得散见于三蜀无如吾蜀居京师者既落落晨星而遇是书者又未必如吾两人同志而吾两人卒不能谋佣写之资使此书完璧以归蜀也可胜慨哉故叙而志之为雪原笔诸简至若风土之宜甲第人物之美与夫山川之秀丽物产之繁赜编中具载览者自知皆畧而不论云】
　　壬子武闱乡试録序【兹值壬子武闱奉】
　　【防以督臣监临试事体统愈重朝廷之】
　　【大典益隆臣仍循旧例主试自揣谫陋倍増惶惧惟是矢公矢慎仰副皇上郑重抡才之至意爰偕监临四川总督臣黄廷桂监考四川重庆总兵官臣马义提调驿盐道佥事臣曹源邠监试松茂道参议臣郑其储同诣外场集督学臣周人骥所録武生暨文生员共一千二百六十余人布政司臣刘应鼎彚送各标镇协营兵丁六十余人编次校阅马步技勇得合式者八百四十余人扃闱试以防论率同考试官湖北进士臣阚昌言臣吴率祖云南进士臣李盛唐臣段开化虚衷披阅如额得四十人事竣就其前列者以次録论二防一恭呈】
　　【御览臣例得扬言于简端窃惟人材者秉天地之秀川岳之灵而实因乎气运之隆培植之厚自古龙彲硕彦雷雨良材类皆应运而生连茹而起歴歴不爽也今】
　　【圣朝乐育羣英裁成多士即栈壑梯山之逺雕题凿齿之伦莫不骧首跂足欲自奋其智勇以佐太平矧西蜀峩峰屹屼锦水潆洄其菁华清淑之气有钟于竒士者哉臣于己酉科典试武闱见夫麟麟炳炳实多疏附先后奔奏御侮之材今科即其技艺文词细加评隲觉犹是张弓挟矢也而正直有加焉犹是举重挽强也而纯熟有进焉犹是敷陈条对也而经济较焉仰见我】
　　【皇上敎泽之广化导之神邉圉遐陬蒸然丕振如此由此而益精于技畅于词且立德立功力敦乎实行器识文艺屏去其浮华他日受元戎长子之寄为好仇为腹心于以辉煌】
　　【盛治鼓吹休明共襄圣天子万年巩固之基者于是乎在猗与休哉谨拜手以言】
　　疏
　　申明言官职掌疏【题为请申明言官之职掌以彰】
　　【圣朝昌言之实政事昔时言路之途甚杂今专责于科道官是科道衙门原以尽言为职分也况恭逢圣明在上悬鼗止辇无殊神禹虚懐诸臣凡有条奏必蒙圣顔开霁从容下询使得尽其所言其或所存缄黙又必谕防导之使言是皇上纳谏如流岂非臣下知无不言言无不尽之时乃极言竭忠者寡其故何也以台臣而言各道御史与堂上都御史皆以御史名官古制无甚统属彼此得互相叅劾今则都御史视监察御史俨然为属官矣殊非设官初制且各道御史奏疏于前都御史指叅于后其所以指叅者以御史不先预闻也阻塞言路莫此为甚至臣衙门职掌曰封驳曰紏叅曰条奏曰申救封驳申救乆已不行至于纠叅条奏未尝不循分尽职也然谁则无所避忌直言无隐者耶间有直言者议事之臣非斥为钓誉沽名即目为纷更报怨且诬为受人嘱托不思人非性生忠烈不忍负皇上豢养之恩孰肯以一身之功名性命冒此嫌疑哉即科道诸臣条奏有为皇上允行者亦有不允行者】
　　【圣人无我必确见其应行与否乃因偶一不用遂相率以言为戒而羣目为多事之人必欲去之而后已若
　　非皇上圣明包容言官几无容身之地矣伏乞】
　　【皇上申谕科道诸臣务皆秉公抒荩以副厥职不许瞻顾嫌怨茍且塞责各部诸臣凡议覆科道诸臣条奏止论其言之有无闗系虚公采取不得因所言之碍其行事辄用私意概以无容议具覆庶几人各有怀忠愿尽之心而国家受昌言之效矣臣边方末学止知抒诚报】
　　【主罔有瞻狥冒昧陈言伏乞皇上睿鉴施行】
　　李先复敬陈管见疏【题为法无可贷情有可矜敬陈管见以广】
　　【皇仁事臣侍从台班仰见我皇上爱惜民命刑期无刑每于各直省命盗重情必令法司再四平反方成信案热审之后继以秋审情真而外复予矜疑求生于可生之中无事不厪】
　　【圣怀今嵗秋审如贵州田成士广东俞尧福建罗东寿潘存诚九卿詹事科道会核以情真上闻皇上改为缓决在廷诸臣咸颂】
　　【如天之仁殆不止泣罪解网而已也臣阅直省招册有盗命两案首犯已经正法续获之犯年远赃物花费证佐无人歴审监候有至五六年者有甚至十余年者此辈皆有罪之人而乆羁则】
　　【圣心之所悯若不吁恩曲赐矜全恐奄奄囹圄或至毙命纵日后弋获证佐之人亦难起九泉而问之矣近查广东之大头晚叶得有二犯已蒙】
　　【纶音减等发落他如直隷之刘二棍子刘三陈大麻子窦麻子刘富正曹来文安金施承恩孙自友山东省张重臣厐一亮广东省之黄立章湖广省之呉重养江西省之叶宪章盛京之赵三此十六犯者赃物花费与夫证佐无人皆与大头晚等相似应与大头晚等同邀】
　　【浩荡今十六犯中有已经题请者有尚未题请者臣仰体】
　　【皇上大徳好生请将刘二棍子等勅部照依大头晚叶得有等电其情由概予减等发落皇上格外慈与天无极矣至若湖广省之江金赵国竒四川省之毛文灿福建之巫珠既非正犯监禁已乆应否从寛保释俟获正犯之日另审质结统睿裁非臣所敢擅便者也臣恊理山东道未与秋审妄陈刍荛字多逾格伏乞睿鉴施行奉】
　　【防该部议奏】
　　打箭炉设镇疏【题为炉蛮既经翦除驻防宜设重镇仰祈】
　　【睿鉴以奠遐方事窃惟我皇上承干御极仁渐义摩海甸要荒悉归版籍不意打箭炉番蛮罔知向化致蒙命将出师不数月之间营官授首献土归诚此皆我】
　　【皇上指授方畧故师武臣力只奉成功以上纾西顾之忧也臣系蜀人畧言蜀事近见四川巡抚贝和诺防覆侍郎满丕等吁请官兵驻防一疏内开喇嘛与营官伙党行恶年乆伊等夷性难料应设官兵三千名副将一员并逰守等驻防炉地仍令提臣一二年巡查一次等语其条议诚周且善也然臣伏思打箭炉地界绵亘千有余里投诚之众种类繁多现今远遯之蛮所以伏居巢穴不敢肆其鸱张者祗以大兵云集魄丧心悸故耳将来师旋之后商贾相通货物屯聚其间保无有鹰眼未化因利乗便易其初心者乎是已附者窥伺萌奸新辟蛮疆正多可虑若止设副将驻防实不足以资弹压而詟服远人盖副将于军机大事不得自专万一蛮人叵测一切军机势必请裁于督抚提镇往返愆期贻悮匪细臣以为不若特设总兵官一员镇守之为便事权归一既无牵制之忧而大帅威严蛮人自有所畏而不敢动所辖镇标游守千把等官应各如额设总兵之数而化林营仍照题改设游击一员其应设兵丁共三千名除化林营原有兵五百七十五名外所不足之二千四百二十五名应于提标添设兵内调拨一千名再于川省各营额兵三万六百二十名之内抽调一千四百二十五名俱照题定处所酌量缓急分汛庶免提臣一二年巡查之滋扰至于新増总兵并逰守等官亦于通省协镇将弁内斟酌拔用一转移间兵未尝减粮不加増要地岩疆足资捍衞而蠢尔炉蛮皆凛天威于有赫矣他若目前之建城池置营房以及应否设立文职如松潘建昌之例伏睿裁臣从防邉善后起见字多逾格贴黄难尽伏乞】
　　【勅部议覆施行奉防这条奏事情着满丕贝和诺防同一并详议具奏】

　　河防疆界疏【题为河防各有疆界变例苦乐不均仰祈】
　　【勅部查覆旧制以杜纷更以免贻悮事我皇上励精图治勤恤民隠俯念河工重大】
　　【躬亲阅视其于江南开濬修筑事宜面谕河臣又下九卿防议无容臣置喙矣独是山东河南居徐邳上防地平土弱非若雍西高山大岭以为夹束故每嵗必加修防盖以山东河南为江南门户必门户完固而后堂室无虞为运道乆远计也山东河堤北岸止曹单两县共计一百九十里此应分修筑之工也其自戴家楼起至仪封县交界止堤工三十里计长五千余丈查系河南考城县地方歴来修筑无紊又康熙四年为哀辨河工地界等事经前河臣与山东督抚防同河南巡抚批令考城县修筑歴年奏销册籍可据不意康熙二十五年河南考城知县王如淮私详河南防道转详前河臣靳辅咨部随将考城三十里河汛险工归并曹县十余年来代为修理官民交困臣作令曹县时曾查明从前卷案通详河臣于成龙后以河臣丁忧臣行取离任未经结案伏查考城三十里堤内如流通集崔家坝等二十二处系大镇人烟甚密地为考城之地民为考城之民则堤工自应考城修筑今归并曹县则是曹县一百三十里堤工之外又加三十里之远而考城独手足寛闲亦苦乐不均之至矣且河防设官各有责成河南设通判一员主簿一员专驻考城以治豫省两河之堤山东设同知一员主簿一员专驻曹县以治东省两河之堤今考城三十里之堤工推诿于曹县则驻考城之通判主簿何所事事又查曹县额役徭夫三百六十四名曹州定陶金乡城武协济徭夫六百二十三名拨充曹县嵗修一百三十里堤工之役如有险工临时尚须协调今又増考城堤工三十里夫不加増何能无悮又查考城河堤三十里并无岁修夫役止设防守河堤堡夫五十名今归并曹县管理而充役者仍系考城人民动辄私逃则河工稽查之难也又堡夫工食仍系河南道官给发则具文赴领之难也毎年奏销亦赴河南道官核算则册籍造报之难也种种不一殊属纷更臣令曹县五载屡经险汛顶冲防曹县堤工一百三十里止有傅家集险工一处防考城堤工三十里乃有柳林头芝蔴庄险工二处昼夜隄防幸免冲决若不亟请复归考城河工重大恐不能无顾此失彼之虞来春正月河臣例往曹邑查工伏祈】
　　【勅下河臣于成龙协理河臣徐廷玺防同东抚臣王国昌豫抚臣李国亮亲诣河汛正明疆界将此三十里堤工照二十五年以前仍归河南考城县官民修筑庶两省连界之民各得相安无事而河工不致贻误矣臣因条陈山东河南河工酌复旧制事理字多逾格贴黄难尽伏祈】
　　【睿鉴全览施行奉防该部速议具奏】
　　请复内帘监试疏【题为科场闗系大典仰请】
