<!-- { "loadSidebar": true } -->
　　胡叔宝【永康人中江尉初莅任民有当辟者其亲属暮夜怀金祈免叔宝执赴公堂置之法县令胡定一以县政谘之叔宝劝农桑兴学校定科差平赋税南阳李贤奉勅察蜀吏治疏其善政以闻遂陞知本县】
　　张　暹【字景晖丹徒人射洪令节冗费省科罚均徭赋期年民无讼讦野无寇警境内翕然称治】
　　张东周【蒲圻人进士嘉靖间由云南佥事谪州冋慷慨任事署篆多惠政条陈地方利害上官多允行之后卒于任】
　　李　明【吉水人嘉靖间知安岳刚正有才改迁学宫重修县署徙坛壝建桥梁除巨盗为政严肃】
　　陶　清【字杨之建昌人初守劒州以治繁调知潼川端方刚果吏不为奸事至立办新学校正士习潼人甚徳之】
　　赵德宏【鹤庆人举人嘉靖中任潼川牧自幼有孝行御史唐龙奏闻旌表及莅潼有善政増修城垣民赖保障】
　　段有学【昆明人知中江县政尚寛平擒妖贼捕伙盗民甚戴之】
　　董　性【麻城举人嘉靖间知安岳临民以寛驭吏以严课诸生除巨盗断寃狱民为立碑颂之】
　　张　厚【贵州宣慰司举人政多仁爱嘉靖戊子年大荒力请当路得发帑金全活甚众明年麦秀五岐以得罪监司去官士民泣送农人释耒耜争肩其舆出境】
　　顾云鳯【常熟人进士万厯丁亥知潼川州为政最得大体凡民输课必令自称兑不多分毫郡当孔道应之整暇有术吏民不病治潼七年民深爱戴陞刑部员外郎去】
　　王良谟【蒲圻人由举人知蓬溪六年事治民怀革宿弊立社仓率义民助输供得谷万余石分储之以济贫民复买学田士民不能举婚丧者辄助之蓬民久而不忘云】
　　吴伯锜【夷陵州人知遂宁轻刑薄罸一无私狥一时感颂称吴青天陞雅州太守】田舜年【字寿子山阳人由选贡崇祯中知乐至务实政仿常平遗意建仓备赈乐邑久乏科目舜年又建书院亲为讲授年六十未举嗣士民代祷于神果生一子因名乐生陞陕西平凉同知民请崇祀名宦】
　　雷　轰【都匀人由监生知盐亭县勤慎有声赈荒多所全活陞云南北胜州祀名宦】梁一桂【怀集人由举人知盐亭政尚简静百事振修祀名宦】
　　张　寛【应山人知盐亭政期平恕时值兵燹供亿得宜上下称善】
　　任宾臣【印江人由举人知遂宁在任精白乃心平易莅政值献贼围遂与乡官吕大噐招集义勇身先士卒力守城池贼遁去邑民赖以保全】
　　詹丞祉【浙江人进士知遂宁寛仁清俭修理城池兵火中赖以保障邑人为立去思碑】
　　直隷泸州
　　汉成　存【广汉人建安十八年始置江阳郡以都尉成存为太守有嘉政】
　　蜀汉彭羕【字永年广汉人官州书佐刘璋时以罪髠钳为徒隶会先主入蜀羕往见厐统统荐之先主领羕传宣军事指授诸将奉使称意成都既定先主领益州牧拔羕为治中从事丞相亮宻言羕心大志广难与保安主意稍疎左迁江阳太守】
　　隋张　威【高祖时王谦作乱以威为行军总管从元帅梁睿击谦军次通谷谦守将李三王拥劲兵拒守睿以威为先锋三王初闭垒不战威令詈侮以激怒之三王果出阵威令壮士奋击三王军溃大兵继至擒斩四千余人进至开逺谦将赵俨众十万连营三十里威凿山通道自西岭攻其背俨遂败走追至成都及谦平进位上柱国拜泸州总管】
　　唐陆　弼【潼川人天宝中为州刺史徳泽及民卒于官榇过射洪白崖山下溺焉人立庙于山曰白崖庙】
　　刘昌裔【太原人游蜀适杨子琳乱昌裔説之顺命寻以裔为州佐】
　　柳　玭【以左补阙忤中官景福初出为泸州刺史操行亷直有父仲郢之风】
　　宋钱若水【字澹成河南人知泸州抚绥有道得黎民心歴官枢宻使】
　　刘　平【开封人夷人冦淯井以平权泸州事平率土兵三千击走之寇凖荐平知泸州自是边衅不作】
　　何　湛【通判泸州权郡事蛮酋乞弟率众迫城湛单骑至其营开説利害乞弟亦单骑送湛入城随即引去民赖以安】
　　王光祖【开封人知泸州乞弟既降光祖团结两江夷族为义兵自是泸夷不复为边患】王献可【知泸州时黄庭坚以党籍谪涪人多畏祸不与交独献可遇之甚厚时人称之】孙羲叟【徽州人政和初由徽猷阁直学士帅泸州筑城有功徽宗赐书奬谕之】李如晦【绍兴中知江安操行廉介为士大夫宗】
　　许　弈【简州人知泸州威望甚着夷酋王灿桴木万株入贾弈虑其探山陆之险驱之去时安抚使安丙新立大功防忌日闻宰相出谤书问弈弈愿以百口保之】
　　冯　檝【知泸州绍兴中诏海外四州与免经略檝抗疏不便于是泸叙州长宁军皆得免泸民甚徳之】
　　张　奎【通判泸州通敏精强甚有治迹吏不敢欺】
　　魏了翁【开禧间知泸州修楼堞增器械敎武事申军制兴学校蠲宿逋复社仓创义家建养济院数月百废俱兴】
　　李　焘【知泸州葺石门堡扼险要奏禁茶马市又禁入山伐木以杜夷人借事入寇之端皆报可】
　　梁　玠【乾道中知泸州岁余民便之诏以泸州为一路命玠为安抚使以旌其能设泸州路并安抚使自玠始】
　　杨汝明【知泸州亷直有守抚绥得宜民皆怀之】
　　常　丞【广安州人知合江抚绥有方民慕徳政勒碑颂之】
　　何文才【资县人知江安十年亷能着声】
　　赵　迈【知江安有善政民立碑颂徳】
　　元牛世雄【成都人皇庆间为江安令厘革弊政蠲除冗役修设学校善政甚多江安民咸服其化】
　　安文宪【延祐中守泸州兴学重农卓有异政】
　　王　佑【长安人知纳谿创建　文庙暇日集儒生讲论经史】
　　杜　防【字舜臣平原人令纳谿为政恺悌慈祥民不忍欺】
　　李　福【字介甫凌云人知纳谿劝课农桑邑人徳之】
　　明陈　谦【荼陵人洪武初知泸州时州属重庆谦奏改直隶兴学校重农桑卒于官民立祠祀之】
　　胡　瑞【字天祥新淦人知纳谿县明兵取伪夏瑞率众首先归附有保障功】
　　彭　律【江西人由进士洪武初任合冮创县治修学校抚流民赈饥荒全活甚众】王仕忠【武昌人知泸州均徭役节财用穷民多赖存恤】
　　林遵义【莆田人知泸州约已爱民尤重学校一时士民戴之如父母】
　　贺　让【衡山人正统中知泸州有善政遇旱徒跣恳祷而辄随车】
　　张　翔【昆山人知泸州廉清正直与民兴利去之日百姓泣送之】
　　杨　玮【华亭人知泸州为人刚介无欲政举民安上下信服】
　　程　达【婺源人由举人知州事为政严明而济以和易执法无私豪右敛迹】
　　黄　伦【知江安临事果断化行政美既去民立碑颂徳】
　　易子晋【知冮安时大军驻县调度供亿处之裕如歳荒发赈民未白监司竟以此得罪去】胡思忠【直隷人知泸州留心民务泸赋至重恳请减每石征银五钱三分自思忠始】胡　先【广东人任御史以直言谪泸州驿丞委摄州事去滛祠修学校恤孤贫除豪猾多善政】
　　谢廷诏【由岁贡任江安县敎谕受学蒋道林以身率诸生敦道义尚礼让有裨风化人争传诵】
　　朱　铣【字文泽江西乐平人先任黄陂以忤权贵调合江端洁简易值兵燹后修筑县治民不知劳】
　　李　英【成化元年任江安县丞时县中土城仍宋元之旧岁久倾頽英摄县更修石城民赖保障】
　　直隷资州
　　隋卫　【益州总管长史仁寿初山獠作乱出为资州刺史以镇抚之铉单骑造其营谓羣獠曰我刺史衔天子诏安养汝等勿惊惧也诸贼莫敢动于是説以利害渠帅感悦解兵而去前后归附者十余万口高祖大悦赐缣二千疋除遂州总管仍令劒南安抚炀帝即位复征为卫尉卿诸獠攀恋数百里不絶皆挥涕而去】
　　宋张　旦【知陵州时李顺党数万来攻旦修整战具驱市人进战大败之】
　　何耆仲【任资州恺悌廉慎戢吏爱民政事和平】
　　范祖禹【字淳夫治平中任资州龙水令寛简爱民尤以兴学校为首务】
　　张　伸【字子逮唐安人任资州约已敬士抚民戢吏尤作兴文学为治称第一】李景孠【熙宁间任资州太守民输免役钱四十万蠲和粜米六十斛増养士之田瘗久暴之骨申放生之今兵乱之后人皆歌诵】
　　文　同【任仁寿令奏革盐井之弊名山古迹题咏最多】
　　杨　佐【陵州推官州冇盐井深五十丈岁久干朽败欲易之而阴气腾上入者辄死惟天有雨则气下降稍能施工佐敎工人以木盘贮水穴窍洒之如雨然于是井干一新利复其旧】杨　绍【绍圣间知陵州监以居民缺水引郡之小龙泉以资民汲号普惠井民利用焉】邓　棐【绍兴中内江令酋修庠序利兴弊革上下悦之】
　　杨师锡【字舜钦苍山人绍兴中令阳明敎化兴礼义邑人绘像祀之】
　　陈　咸【淳熈中知内江均徭役赈饥民修学校积兵储夷人入寇防遏之功居多】仲大年【淳熙中知内江尝谓政敎如五谷种之必生食之必饱若专用刑罚岂善政哉故敷敎寛平民受其惠】
　　孙道夫【知资州安抚郑刚中荐其治行第一移知蜀州盗不敢入境遇事明了人目为水晶灯笼后乂知绵州】
　　李正炎【嘉定中知内江循阡陌劝农桑重学校竖鴈塔以题科名其他善政率此】李宪熺【内江县尉与李正炎同时善则賛之否则规之协心爱民民并徳焉】
　　赵彦誴【绍定间知仁寿以徳化民不尚威法再期而民孚绘像于霄汉室以祀之】
　　元刘起昌【知资州劝导有方农劝于耕士兴于学后遂家于资】
　　明冯　让【字伯谦江西人景泰中知井研公正廉谨端士习培善良尝纂邑志后因贵藩有警奉檄督运有功祀名宦】
　　吕　律【字正音江西人举孝亷成化中任资阳敎谕冇学有行勤于训迪】
　　王　澄【字肃政陜西举人成化中知资阳政平讼理修举废典时有瑞麦之应】郭　方【字仲矩湖广人成化中知阳亷明公谨时称循良者以方为第一】
　　丁　鋭【江夏人成化中知井研轻刑详谳士民安之陞姚州去日百姓遮留泣送请入名宦】屈　伸【绵州人治中任井研催科不扰尤善弭盗百姓安堵焉】
　　王　玺【字朝云举人正徳中任资阳敎谕谦已诲人严义利之辨有古儒者风陞保宁敎授寻擢涪州】
　　陈　銮【湖广人正徳间知资县纯心爱民防流贼渡江将临城銮率众御敌破之城东】陈　铨【知内江歳凶多方赈恤民免流离捕盗戮渠魁四境宁戢拜监察御史】湛　礼【浙江人由进士知内江性廉介政尚寛平任满去邑父老送之江浒礼指一木箧曰吾室装奁也命左右啓视之惟簮珥数事而已擢评事歴陞知府蜀人比之赵清献】
　　方　向【桐城人以给事中谪资阳县徳威并着士民畏怀】
　　张文锦【河州人正徳中知井研县芟锄强暴百姓善良者必奬励之尝迁学宫于风山士民允服】
　　陈　东【零陵人嘉靖中知井研勤于作士改建仓铺竖题名堂胥役扰于村里者辄禁絶百姓安之曽着南塘类稿】
　　李　佩【南郑人知内江县携二苍头来视事粝蔬自甘一丝一布不取于民终户部主事子孙贫乏至不能自存】
