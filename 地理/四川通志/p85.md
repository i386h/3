<!-- { "loadSidebar": true } -->
　　周氏【犍为人郭邦妻年二十守节孝事孀姑抚育二子年九十五卒事闻建坊表之】杨氏【州人武举杨忠女庠生郭大年妻献贼杀大年氏曰愿同夫死贼义之乃出所生幼子付姑从丽正门城上跃入江中死】
　　江氏【犍为人孝亷周时望妻年二十无子守节至九十岁卒有司屡旌异之】
　　聂氏【犍为人汝器女监生鲁劵妻年二十六守节训三子俱入庠年九十卒有司奉例旌表】罗氏【犍为人诸生周廷元妻孀姑病笃割股活之既而夫疾亦然】
　　车氏【犍为人庠生万彭龄妻彭龄早故氏守节不渝】
　　马氏【犍为人谢铃妻夫卒无嗣守节终身】
　　罗氏【犍为人包正兴妻年二十四守节抚子应举成立孙防吉登贤书卒年七十有五】袁氏二女【犍为人长名可慈次名可顺父俊病危二女皆未及笄同时割股以救父病愈事闻旌表】
　　陈氏二女【犍为人孝亷陈天祐女贼陷蜀天祐不屈夫妇俱被杀贼官任元祐拘二女置舆中舁经县学前二女扬声曰我陈氏二女也今往与父母同死一处断不至玷我乡党及至营门见父母尸踊身撞石指贼大骂遂遇害】
　　吴氏二女【犍为人俱早寡值兵变为所获皆挺身冒刃而死】
　　刘氏【诸生王昆璿妻年二十三守节家极贫抚子入庠】
　　侯氏【总兵良柱孙女县丞杨明新妻年二十二明新殁伪将窦知觉谋强娶之侯义不受辱遂缢死】
　　任氏【孝亷乘龙女庠生彭大同妻献贼索诸生赴省试大同遂死成都任设酒邀戚邻永诀自缢死】
　　胡氏【诸生帅多翼妻夫死成都氏年二十二事姑育子苦节三十余年】
　　直隷眉州
　　宋程氏【州人适苏洵通经史有气节生子轼辙时洵游学四方程敎二子以书甚严每语家人曰二子必不沗苏门轼尝读范滂传慨然问曰轼若为滂夫人许之否乎程曰尔能为滂吾顾不能为滂母耶】
　　师冀二女【州人冀官右正言靖康中避难还蜀至唐州方城驿遇贼执二女长曰宜速杀我次抱其子不从贼并杀之】
　　元杨氏【州人父仲文以春秋世其家学明于性学杨氏在室即能通晓适内江虞汲生子集宋末兵燹汲挈家避岭外无书可携杨口授集论孟左氏传欧苏文比还已尽读诸经通大义后集以文章名世皆母训也】
　　明谌氏【州人黄裳妻正统间裳以进士任行人卒于京无子谌年二十有四守节二十八年成化间有司以节闻诏旌表其闾】
　　张氏【青神人余祥妻尚书子俊母孀居三十年有司上其事特防旌表】
　　程氏【青神人茍翔妻翔卒氏年二十五敎子延年领乡荐任源江知县延龄充邑庠生年九十五终御史督学皆旌其门】
　　直隷卭州
　　汉陈氏【临卭人适杨鳯珪珪殁生遗腹子族人欲其改嫁陈引刀割咽几死卒全其节】五代黄崇嘏【州人孟蜀女状元工诗事详诗话】
　　宋程小姑【大邑人姚三五妻姚他出小姑茕处闺中夜漏半强奴挟刀逼之小姑号呼义不受辱身被重伤竟全大节县令上其事论奴如律大观中封旌徳县君】
　　俞氏【蒲江人节判卢翼妾姑田氏年八十余病笃俞割股以进病愈知县晁宾申表其门】
　　明喻氏【州人廪生孙继龄妻夫亡苦志有贞节坊】
　　刘氏【州人庠生杨春妻卒氏矢志不渝后建贞节坊】
　　彭氏【州人常天祐妻天祐早丧氏苦节自甘有贞节坊】
　　张氏【州人刘东妻年二十守节事翁姑养葬尽礼悯父母无嗣迎养于家及卒安厝毕叹曰予四十年来不早死者以翁姑在堂父母无后耳今事毕矣遂自缢事闻建节孝坊】
　　吉氏【蒲江人庠生廖啓祐妻夫病割股及卒哀泣失明守节敎子万厯四十年旌表】雷氏【蒲江人庠生廖英妻年二十夫殁抚棺号泣遂终万厯四十年旌表】
　　王氏【州人举人刘道贞妻崇祯十七年献贼破卭州道贞起义兵与贼战死贼大索家属缚氏至骂贼不屈贼杀之】
　　直隷潼川州【雍正十二年陞为府】
　　晋李秀【州人名秀宁州刺史毅之女也明达有父风时五种夷围州毅忧愤卒众推秀领州事奬励将士坚城固守粮尽炙鼠拔草食之伺夷稍怠辄出兵击破之】
　　宋贾氏【杨揄母夫死不嫁事舅姑以孝闻舅姑年俱九十余乃终贾丧葬尽礼有芝草生于墓侧贾年八十康健不衰榆登淳熙进士诏旌其门】
　　明杨氏【州人举人杨茂女适何宗礼甫七月夫死氏年十七誓不再嫁奉舅姑四十五年操守清约后旌表】
　　姚氏【州人张保儿妻夫亡子方五月氏守节抚孤厯四十余年宣徳初旌表】
　　钱氏二烈女【州人钱汝吉女长菊秀年十七次粉娇年十五俱有殊色天顺间贼首吴升掠乡村汝吉遇害二女义不受辱投涪江死】
　　刘赛姑【州人刘嘉雄女正徳间流贼肆掠赛姑避于大获山贼搜获之大骂不从贼怒断其手而去】
　　张氏【州人庠生岳庭鳯妻被贼执大骂之遂见杀事闻旌表】
　　黄小姑【州人大政之女李子明妻为贼所执黄骂不絶口遂遇害有司表其墓】张氏【州人王以衡妻以衡将死张举首撞地谓之曰君必不起我先死待君于地下是夜自缢以救免衡死张勺水不入口旬日亦死时年十七】
　　谢氏【州人适王姓夫卒谢年二十翁姑欲夺其志严拒之既而势不可争乃散所有于众夜闭夫室自尽事闻旌表】
　　黄氏【州人副使黄伟之妹刘异甫妻年二十三而寡事舅姑抚子守节终身嘉靖初旌表】欧氏【州人张正论妻年十八守节育子世印成立厯年八十奉防旌其门曰青年白璧】石氏【州学生任国玉妻国玉卒氏年十九髠首毁面孀居五十年卒事闻旌表】
　　赛莲【州人侯元亮妻年二十三守节厯五十余年卒】
　　杨氏【州人年十五甫嫁夫殁杨割鼻剪髪誓志守节年八十卒后旌表】
　　黄氏【盐亭人周环妻夫亡氏青年守节厯百有五岁万厯初旌其门曰百年人瑞】陶氏【安岳人彭鹤端妻夫故遗一子陶抚之成人为娶妇旋俱亡又抚遗孙吉成立年逾七十终万厯三十六年旌表】
　　张氏【州人御史张锡命女遂宁孝亷黄纉妻守孀严谨贼陷城执之骂贼死】
　　黄氏【州人解元黄文麟女适欧如虹被贼执不屈死】
　　朱氏【州人贡生杨先宪妻崇祯甲申贼执之骂贼死】
　　李氏【州人邓嘉宾妻嘉宾病笃谓李曰若年少其他图之李泣曰妾之不死徒以幼子故耳乃断髪预入嘉宾柩中嘉宾泪下殁后李苦节敎子以寿终】
　　党氏【州人李明逺妻年十八明逺殁子瑶甫一岁党与继姑张氏共励清操抚瑶成立及张卒瑶亦卒家极贫党志愈坚】
　　吴氏【州人举人万谷旸妻献贼拘士绅家口入城姑曰汝子女幼宜抚之我当往吴曰姑年老愿以身代拜辞毕子女泣留之吴絶袂而去至则死之】
　　【缺】氏【进士李为鼐妻夫逺出闻贼至成都恐为所辱自缢死】
　　杨赛姑【射洪人未字时为贼所执欲汚之投崖死】
　　张氏【射洪人十八岁丧夫无子女独居高楼四十八年诏建贞节坊】
　　虞氏【射洪人许升妻年十九守节抚二子俱成立其一名思正任渭南县丞】
　　犹氏【射洪人庠生张贞妻夫死氏立誓守节以终后旌表】
　　杨氏【射洪人庠生谢皇镈妻献贼破城自缢死】
　　蒲氏【射洪人庠生谢皇锡妻被贼掳逼上马马上自刎死】
　　苏氏【盐亭人陈子刚妻年二十四守节抚遗腹子魁成立以节终】
　　伏氏【盐亭人雷昺妻年二十七昺卒无子守节孝翁姑至八十岁终】
　　文氏【盐亭人李通妻年二十四无子守节孝事舅姑至九十岁卒】
　　许氏【盐亭人何瑛妻年二十二守节孝于姑抚子溥长能成家溥生四子氏敎育之八十二岁卒】
　　周氏【盐亭人庠生顾鼐妻鼐游学营山死于贼周年二十三矢志守节育二子成立年百有余岁卒】
　　孙氏【盐亭人顾鼎妻年二十鼎死氏甘贫守节至九十五岁终】
　　赵氏【中江人庠生刘世芳妻年二十世芳死遗子湛氏苦节课子厯七十载崇祯间旌表】郑氏【遂宁人文斗女明经旷世观妻世观早卒郑苦节四十余年能防里中婚葬贫乏者事闻建乾坤正气坊曾孙旷昭官至都宪六世孙广亦年少登第人以为节惠之报】
　　冉氏【蓬溪人贡生冉学宗女遂宁庠生余隆秋妻年十八夫卒孀居至老事闻旌表】冯氏【遂寜庠生卢可嘉妻年二十三守节上奉孀姑下鞠幼子邑令旌其门曰靡他着节】潘氏【遂宁人旷昭妾昭卒潘年二十遗子古镛甫一岁苦节抚之镛长就外傅稍不勤学则持而泣曰我忍死至此以有汝耳汝不学吾何以见汝父于地下厯二十余年镛竟成名】董氏何氏郭氏【蓬溪人王峩妻妾夫殁同心守节抚子王庭登第事闻建一门三节坊】
　　蒲烈女【射洪人幼许字杨谦未婚夫亡遂自缢崇祯间旌表】
　　郑氏【蓬溪人庠生谭文仁妻年十六守节厯三十五年】
　　陈氏【蓬溪人良才女谭性妻为贼所获逼汚之氏大骂不从遂见杀】
　　李氏【安岳人张贞学妻年十八夫亡无子氏守节奉翁姑晨昏定省厯四十年不衰】曹氏【乐至人适朱姓夫年甚幼与曹不相称翁欲嫁之为子再娶同齿者女曰吾惟从一耳遂自刎事闻旌表】
　　吴氏【乐至人邹应第妾应第与长子暨正室卢氏相继卒吴无子偕长媳王氏抚其孙简臣中崇祯间乡试苦节四十六年卒】
　　吴氏【乐至人鲍子仪妻守节旌表】
　　荆娘【乐至人杨文焕妾文焕卒苦志守节贼陷城被执大骂杀之】
　　直泸州
　　汉元孝女【州人名绍父尼和为汉符县吏县长赵君遣尼和诣巴郡溺水死召闻之乘小舟至父溺处哀号自沈见梦于其弟曰本月二十日当与父俱出弟往候之至日果浮于江郡县上其事建碑以旌其孝】
　　元鄢氏【合江人青巾贼至被掳夺刀自刎事闻旌表祀节义祠】
　　明刘氏【州人李尭中妻夫殁截髪教子以寿终事闻旌表】
　　杨氏【州人李春妻春早卒守节事姑以孝闻年七十终奉诏旌表】
　　胡香【州人张琴妻琴患恶疾见者掩鼻走香事之不少违及卒遂自缢葬同穴焉】史氏【州人史荣女年二十适马仲芳弥月伸芳溺水死史抉一目守节以终】
　　赵氏【泸州衞千戸韩继先妻年二十二守节抚子应绶成立年八十卒旌表】
　　邓氏【州人庠生张鸣铎妻年二十二岁守节厯五十余载抚子健登甲第事闻建坊旌表】黄龙英【州人黄铭女十六岁被贼曹甫刧掠龙英骂不絶口贼怒斩其首奉防以毓姿秉正头断不汚清冢流芳红顔如在坊旌之】
　　黎氏【州人黎鹤山女胡大斗妻流贼攻破白马硐大斗遇害贼强之行黎不从自刎死】陈氏【州人举人高在仑妻避贼山中被执骂贼见杀】
　　邓氏【州人李应林妻林早卒氏贞节自持抚子成立州牧旌之】
　　冯氏【江安人冯敏季女幼聪慧通列女传未字敏卒葬之日断左小指置圹内誓不受聘母弟欲许字人令婢谕意女操刀击婢事遂寝县令余纬上其事旌表焉】
　　杜氏【江安人杜坚女庠生陈尚文妻尚文卒无子誓死守节厯七十余年事闻旌表】文正针【江安人文爱万女有姿容年十七为流贼所执义不受汚投江死嘉靖己丑知县姜梁访求节义为録其事】
　　胡氏【江安节妇嘉靖壬子奉防建贞节坊】
