<!-- { "loadSidebar": true } -->
　　丁应选马京马亭李华宇【应选官建昌行都司海棠堡指挥使署所印崇祯甲申八月初九日贼破成都巡道胡恒调应选救援行至黎州所官沈云龙阻截其兵頼宣慰马京及京弟亭令通使白某及子白寰翠招集黎州富庄姜黄李柰蔡包张七姓头人子弟合兵万余千戸李华宇年八十率领赴黎至雅州界八歩石龙观川对岸与贼力战杀贼数千恢复黎雅与应选合兵杀贼苦战三载后兵败应选与二马阵亡华宇及白氏父子被擒磔死荣经令黄儒城破被磔县之开善寺时有天全碉门六番招讨使杨之明成都进士朱俸伊川北举人郑延爵率兵拒贼于雅州龙仙闗兵败之明俸伊就擒二人皆被贼磔死成都南闗延爵逃至总冈山收兵再战后亦殁于阵】
　　杨孟凯【知简州值妖人刘千斤乱守御甚力贼不敢犯】
　　徐瑞屡【彭县人性孝谨业医治病不计贫富贼至脱衣履置观音泉岸上赴水死】鲁城隍【彭县人人以其正直有守遂以城隍呼之失其名贼至执城隍赴省大骂不屈贼割其舌犹噀血大骂贼寸磔死之】
　　刘祚昌【彭县诸生匿山中被贼执大骂不屈贼遂杀之】
　　庄祖诏【字凤传成都人累官顺天府冶中在任清正居家敦睦子孙皆明经献贼至城陷举家死之】
　　龙文光【桺州人由进士分守川北道以叅政擢右佥都御史巡抚四川驻节顺庆闻献贼至成都星驰赴省以图拒守城陷投水死】
　　刘之渤【字羽长寳鸡人由进士以御史巡按四川时献贼犯成都之渤与巡抚龙文光调兵守成都城陷被执贼以之渤秦人同乡欲降之之渤瞠目大骂曰死贼我恨不灭汝岂从汝作贼乎骂不絶口贼怒磔之临死语贼曰汝宁多杀我一刀少杀我一百姓遂死】
　　张继孟【扶风人进士任按察副使分巡川西献贼陷成都死之】
　　陈其赤【江西崇仁进士任守西道献贼陷成都不屈自投百花潭死】
　　方尧相【字绍虞黄冈人任监纪同知提兵守城而饷不继与巡按请于蜀藩不允城陷被执不屈寻受害于万里桥有絶命词曰时危节见古今同取义成仁且尽忠江水茫茫须借力此身飘荡赴团风方家团风镇故云】
　　刘镇藩【山东人镇蜀死献贼之难】
　　刘士斗【广东南海人由进士任成都府推官以亷能着以巡按刘之渤特荐擢建昌兵备佥事献贼将入境之渤趋之行士斗曰安危生死同此耳复何徃遂与之渤画防以守及城陷死之】沈云祚【江南太仓人由进士知华阳县献贼攻成都城陷被执云祚骂贼不屈死之】王源长【新津人崇祯间防贡值献贼变源长揭一聨于室云存心正大光明夜可焚香告上帝立身忠孝亷节日将披赤事明君后为献贼所执不屈死妻徐亦自缢】
　　庄祖诰【字天秩成都人歴云南按察使致仕归献贼屠城祖诰衣冠端坐于堂贼至痛骂遂罹害】
　　何教授【失其名献贼破成都坐明伦堂鸣鼓集诸生不至夫妇自缢死】
　　徐明蛟【四川抚标叅将崇祯末督兵讨贼陷阵遇害】
　　李思明【华阳人以卖线为业辛勤居积孝事继母田氏凡葬市民陈轸辈三十余冢施棺椁衣米无算】
　　王履亨【字坤轴华阳人歴任宣府同知被献贼执至新桥不屈投江而死】
　　何继臯【字直卿华阳诸生伪学官杨允升迫胁应考继臯愤恨大骂即自刎死】李之珍【崇祯末授都司佥书甲申献贼陷成都死之】
　　阮士竒【雅州指挥领兵守成都献贼破成都城陷死之】
　　顾鼎铉【贡生崇祯末流贼执之鼎骂不絶口贼抉其两目以死】
　　雷应竒【素负侠气崇祯末贼至应竒曰柰何郡县无一人杀贼者纠集义勇拒贼于髙境关力战死之】
　　窦　成【川西小卒安庆抚标弁将廖应登营守桐城随应登出侦贼并为贼所获且挟至城下谕城中降应登未及言成大声曰廖将军今被贼执来谕城降然贼兵无几大营未至城中可坚守勿为廖将军所惑也贼怒寸磔之桐人感泣立专祠春秋享祀】
　　刘佳印【崇祯末四川总兵官献寇围成都与巡抚龙文光率官军三千从川北来谋设守城破同文光赴浣花溪死】
　　郑安民【浙江人由贡生授蜀府长史贼围成都安民守南城城陷不屈死之】
　　王励精【陜西米脂人崇祯末知崇庆州以清亮端方着献贼破成都励精具朝服北向拜复西向如北礼从容书为臣死忠为子死孝而今而后庶几无愧十六字于屏投笔登楼贮火药于楼下贼至令仆纵火自焚死献贼壮其节敛遗骸葬之】
　　赵嘉炜【浙江人监生崇祯十七年知郫县甫五月献贼陷成都时嘉炜方督修都江堰贼执之不屈投江死】
　　李　甲【湖广蒲圻人由举人知双流县崇祯甲申委署建昌监理防道经荣经县值献贼犯雅安官军溃甲随师中力竭死焉一仆守甲尸数年后楚路通始载以归】
　　重庆府
　　周巴蔓子【忠州人周末巴国乱蔓子时为将军请师于楚许以三城楚既救巴遣使请城蔓子曰借楚之灵克弭祸难诚许楚王三城可将吾头徃谢城不可得也乃自刎以头授楚使楚王叹曰使吾得臣若巴蔓子用城何为乃以上卿礼葬其头巴国葬其身亦以上卿礼】
　　汉严　颜【建安中为刘璋将领巴郡太守为张飞所虏飞呵颜曰大军至何不早降而敢截战颜曰公等无状侵夺我州我州但有断头将军无降将军也飞怒令斩之顔容色不变曰斫头便斫头何怒为飞壮而释之】
　　甘　宁【垫江人仕孙吴尝献计孙权谓先取黄祖鼓行而据楚闗可渐窥巴蜀权深纳其言时称江表虎臣后以战死】
　　宋袁延庆【元祐间以军功授合州兵马摄事天性忠义兄弟七人协力平贼范镇为作忠义传】屈　坚【忠州防御使建炎初金人围陜府坚引兵救之围解后金人执坚坚曰吾来解围城茍全吾死何憾叱金人使速杀之】
　　陈用庚【淳熙间任大足教授适元诏至用庚曰我宋臣也不拜弃官去】
　　赵昂发【大足人为遂宁州司戸咸淳中权池州通判元兵渡江池州守王起宗遁昂发摄州事为守御备明年元兵大至昂发知不能守乃置酒与亲友饮诀谓其妻雍氏使出走雍氏曰君为忠臣我独不能为忠臣妇乎及兵薄城昂发书几上曰国不可背城不可降夫妇同死节义成双遂与雍同缢死事闻諡文节雍氏赠顺义夫人】
　　刘　霖【永川人徳祐元年泸州守梅应春以城降于元霖献计于郡守张珏恢复泸州后元兵陷重庆霖被执不屈死之】
　　郝仲连【昌元人为防御节制河东军马元将娄宿以重兵压城仲连力战度不能守先自杀其妻女城陷不屈并其子皆遇害赠观察使】
　　曹　琦【知南平军元兵来攻被执既得脱南归时制置使辟为主管机宜文字闻都统赵安以城降琦遂自缢而死】
　　张　珏【陜西凤州人魁雄有谋善用兵以都统制守合州算无遗防徳祐元年陞四川制置使兼知重庆府元兵攻重庆珏率兵与战赵安等夜开门出降珏巷战力尽走涪州元将追执之至安西解弓缢死文天祥在狱诗西南失大将葢谓珏也】
　　冯　堃【以六郡镇抚使守咸淳府元兵攻城杨文安与堃同里开谕之使降堃不从既而城陷堃悉力巷战力屈就擒死之】
　　王　僊【涪州守元兵攻围无虚日势孤援絶宋亡一年城始破僊自刎死】
　　明邹公瑾【江津人洪武初以经明行修荐本县教谕擢监察御史建文时死节】
　　刘　元【长夀人洪武中任吏部贠外奉使过河南见饿殍盈道发仓赈之草奏上闻活人以万数】
　　胡子昭【大足人任荣县学训导陞翰林院检讨厯刑部侍郎建文初充纂修官文皇渡江与方孝孺等俱不屈死临刑诗曰两间正气归泉壤一防丹心在帝乡嘉靖间立祠崇祀】江　英【江津人永乐初应求贤举知沧州擢叅议值宼乱多所捍御有功于时】尹　【巴县人正统中进士拜监察御史从征北边卒于土木之难】
　　李　实【合州人号虚庵进士英宗北狩举朝无敢徃者实以都给事中加侍郎使北单骑入敌营面折额森得见帝帝喜曰在此逾年始见卿至矣时实赋有重整衣冠拜上皇备闻圣语重凄凉之句自实有此行后渐议迎驾论者谓回銮之功不在李贤而在实】
　　刘　福【巴县人成化中厯贵州按察使盘江贼叛挺身赴战遇害】
　　王养心【巴县人郡庠生工诗文笔札有才气樊龙张彤之变养心诈降周旋两贼欲行反间因劝彤杀龙事泄龙收养心令供同谋者养心备受诸苦体无完肤濒死不招遂被支解后録其子入学】
　　燕有台【巴县人以贡生任荣经县教谕值蔺贼据城遂闭户絶食愤悒而死又贡生刘雨金廪生曹延诜邹良翰俱不食而死】
　　陈懐德【巴县人吏员任云南卫经歴多筹画后归里值樊龙之变以田产贷金募兵并率乡里之愿从者三百余人守牛角沱以保乡里遇贼力战而死】
　　张祚达【巴县人素负骁勇樊贼欲官之乃引刀刲其臁见骨得免后与贼战南纪门下连斩数级力屈死之】
　　王俊民【合州人正徳间以进士歴给事中謇谔有声中外畏惮嘉靖中永嘉方眷遇尊显众无敢抗俊民前后持大礼诸疏纠之不少假竟忤防毙杖下隆庆初诏赐追恤】
　　杨正朝【江津人与向保王曰生俱为民兵正徳中吴佥事守江津为流贼所败三人俱以甲为吴拥蔽贼并杀之】
　　龚　恕【江津人明经着有龙门诗集任宁夏卫经厯以忧归庐墓三载置义田二处一以赡族之贫者一以赡族之为士使勤于学至今称之】
　　赵可怀【巴县人嘉靖中进士由知县屡着异绩厯迁兵部右侍郎巡抚应天兴利除弊吴人戴服焉又以平倭屡助兵给饷劻勷居多诏入为工部左侍郎防横珰陈奉暴于楚奉特简徃抚遂定楚乱晋兵部尚书楚悍宗聚乱鼓噪军门可怀开门出谕申明祖训国法且戒标兵毋得入卫欲以静镇释之忽逆党狂逞拥入遂遇害事闻加赐葬祭廕一子中书舍人】
　　苏孚陶舜臣【俱合州诸生嘉靖末白莲贼起杀掠人民二生奋然讨贼亲冒矢石为贼所杀州人悼之请入祠祀】
　　邹　智【字汝愚合州人别号立斋年十有四举省试第一以庻吉士值星变上疏言阳不能制隂宜进君子退小人万安刘吉尹直三小人王恕王竑彭韶三君子其言切直触时忌被逮系狱谪石城吏目死时年二十六諡曰忠介】
　　董之威【合州诸生万厯间妖贼田纯聚众攻城之威率众固守城頼以全又能出竒击贼擒其渠党献馘军门授以职未仕而卒】
　　张奏凯【綦江人天啓四年征播有功授川北副总兵复拒闯贼陞天柱总兵防献贼攻成都奏凯守东门城陷死难】
　　张邦登【綦江人乡里中丧不能殡者邦登助以棺具癸未邑有火灾所居左右俱烬其家独存人佥谓好善之报云】
　　夏衍虞【江津人天啓丁卯举于乡任临漳知县有惠政陞曲靖司理署道事丁亥张贼陷滇衍虞贻巡按罗国瓛书约为义举事觉遂与国瓛俱閤门遇害】
　　李　兴【永川人路拾遗金尽还其主市猪过于所直邀其主偿足之晨出遇盗其园蔬者即归以避之其厚重如此】
　　董尽伦【合州人举乡荐歴大同巩昌府丞以鲠介忤时归筑舍兰溪谢絶干谒值奢酋据重庆将入合州尽伦捐赀募兵与州守议拒贼贼使吏蔡璇招降伦剔其睛以酒吞而杀之兵威大振贼不敢入境川以北頼其保障督兵进取佛图闗为贼所害事闻赠光禄卿世袭锦衣千户特祠血食】
　　詹天阶白玺王三元封尚聘鄢应期【俱綦江诸生值播贼变被执不屈一时同受害】
