<!-- { "loadSidebar": true } -->
　　汪惟正【行四川中书省事蜀土洊罹兵革民无完居惟正留意抚循人便安之】吕　诚【四川行枢密院事尝劝主帅李徳辉不杀王立未几立降邑人感徳建生祠以祀之】张廷瑞【成都路总管兴学崇儒勤于抚治化行境内有古循良风】
　　王嗣宗【合州人至正中隆州同知时防盗抢攘民心撼揺嗣宗或抚或捕弭盗有方四境安堵】
　　眀张　琼【石首人洪武初为新都令廉能公明事至迎刃而解民有鬻子输税者琼赎还之】朱景哲【陜西人洪武初知金堂县廉静寛平民赖其抚字凡官署学校坛祠皆所创建民不告劳事亦具举】
　　杨　浩【洪武初知崇庆州加意学校禁止巫觋士民敬之】
　　方　玉【泸州人洪武间知成都府性俭约一介不取莅政严眀士民懐畏】
　　向　茂【江都人洪武间知成都府政善民安有古循吏风】
　　易　节【万载人洪武间知成都府至诚待人治尚清简吏胥不敢为奸】
　　陈　祖【长乐人洪武间新繁县丞民妇有告蛇吞其孤者祖遗牒限日捕蛇至期羣蛇集庭下祖曰无罪者退吞人者偿命一大蛇俯首伏劒民以为异立祠祀之】
　　张　勉【洪武初知崇宁县勤于政事久而不怠民懐其徳】
　　胡子祺【吉水人洪武间以佥事谪知彭县修隄堰学校政有实惠邑民赖之】钱　【知崇宁清介自树断狱如神増城垣八百余丈流贼犯境民赖保全】
　　魏　纶【余姚人以御史谪判崇宁长才小试卧治有余西山有石堰阻水纶凿石引流溉田千顷民勒碑颂之】
　　李　洪【南昌人新津教谕博学有异才士子服膺累官光禄少卿卒】
　　何文信【上虞人洪武间知汉州才堪莅政卓有能声】
　　孔友谅【山东人　先圣五十七世孙永乐间进士选庶吉士知双流剙县治立学宫尚风节民安其政去任立祠祀之歴右副都御史】
　　胡寿安【黔县人永乐间新繁令重农事省工役催科鞫讼不事鞭棰人自输服艺蔬自食任满去惟书籍数箧】
　　张志和【武陵人永乐间教谕诲人不倦邑之士子多赖培养秩满生徒保留在任几二十年】阳　亨【南康人永乐初领郷荐授南道御史遇事敢言忤防谪金堂县丞雅重风教不尚刑威而民自服卒于官贫不能归葬蟠龙山麓士民岁时祭扫】
　　王　翺【盐山人进士宣徳四年松潘用兵不克翺出赞理号令严眀遂奏绩凯旋官至吏部尚书諡忠肃】
　　黎　义【上游人宣徳中知简州刑清民乂法立弊除招致流民数万户岁额増益】陈　谷【进贤人正统间知成都府寛厚清慎有能声歴任九年以叅政掌府事】王昌裔【宣城人景泰中知郫县公亷律己惠泽庇人时番僧入贡道出于郫民被剽掠昌裔疏改道郫民赖之】
　　李　鼎【贵溪人天顺中知汉州时多贼盗鼎入其境俱革心而化民赖以安】
　　张　纶【兴平人知罗江民有争田久不决者鞫之得其情两造帖然人称神眀】汪　浩【石首人进士任佥事善治兵天顺末茂防威嘉盗起连跨州郡镇巡束手无防浩密设方略多张疑兵深入擒斩贼众万余级盗势渐衰陞佥都御史寻讨平剧贼赵铎进副都后征都掌蛮帅兵先入发其窖藏军不乏食卒讨平之】
　　王　进【上虞人成化初知成都府政尚简易剖断无滞狱擢陞叅政】
　　王　严【华容人成化间知成都府性甘朴素政尚寛平官至侍郎】
　　髙与清【成化中知简州政简刑清民情不扰尝建济川桥以济往来行李人甚便之】王　宾【真定人成化间举人任金堂令敦行勤俭莅政公眀学校祠宇罔不修举又筑城以备防御值赵铎之变民恃无恐称贤令云】
　　汪　奎【婺源人治初知成都府公直不私勤于政治甚得士民心官至都御史】鲁永清【蕲水人治间知成都府耿介不阿自甘清约士民赖之】
　　杨　祺【泰和人治八年郫县令刚果勤慎扫除宿民咸安业】
　　吴廷举【梧州人治间任同知不畏权豪卓有政声歴官工部侍郎】
　　孟　淳【岐山人正徳问知成都府清介练逹政绩彰闻】
　　曽　逊【承天人正徳间为金堂令老成凝重持守甚严初逺民多逋赋不奉约束或以事捕至辄防系惫于狱逊至喟然曰民不信有司之过也遂下令与民更始吏不得禁无辜自是输赋者率如期至户给税帖升合有稽民得其便立綉川遗爱祠祀之】
　　郑　忠【泾州人正徳间金堂主簿居官两月囊无一钱遭审録官以私怨杖死】王廷杰【陜西韩城人正徳门令什邡鲠直刚明善于干济学宫县治俱捐修一新士民爱之】黄道年【福建人进士任汉州亷能公直莅事眀敏】
　　石　坚【陜西汧州卫人正徳门任汉州判官署什邡县事质实无伪善政洽民卒于署民哀思之绘像以祀】
　　王　良【正徳间简县改州公首任之凡官署学宫城郭多所建置积劳成疾卒于官】胡　光【绩溪人由进士知灌县严明廉正修学校毁淫祠斥遣僧尼民风丕变】杨孟凯【知简州值妖人刘千斤乱守御甚力贼不敢犯】
　　汪　鸾【陜州人嘉靖初知简州廉直慈惠礼士爱民救荒弭盗疏减京料盐课州人思之】王廷儒【黄冈人嘉靖间授都察院都事改汉州判委署绵竹性公直一介不取恤闾里抚穷民加意学校士民徳之】
　　李　端【湖广人由进士官御史以忤汪直谪永宁经歴委署温江操守清白政惟爱民歴陞知府】
　　王梦説【贵阳举人嘉靖间任彭令政尚简静尝曰政在去其所害而兴其所利耳虚誉不必贾也极意民瘼调停赋役百姓有青天之谣】
　　薛大梁【普定卫人嘉靖间为什邡令旧令相沿苛政弊孔百端大梁一切革去清正严眀流民闻而复业陞知石屏州行李萧然】
　　韩　宸【大理人嘉靖间为什邡令清介自持于署左建琴鹤二亭延士大夫议公事询民瘼未乆以直道去官邑人怜其清贫率以金帛为赆宸受之戒行稍逺仍反其主归家僦屋以居授徒自给杨用修懐以诗云出宰千家邑归无三径资】
　　朱嘉言【临安人嘉靖中为什邡令眀于聴断深悉民隐值运大木寓厰三年均劳节费一邑赖之】
　　马廷钖【贵州宣慰司人嘉靖间任什邡教谕以敦伦为重身先率之张东沙中丞荐有翰苑才陞内江知县不乆弃去】
　　骆秉韶【嘉靖中知简州养民爱士是年洪水冲济川桥韶重建焉】
　　王大才【陜西人由贡生任汉州九年行政寛厚民甚懐之】
　　刘体仁【字元卿昆明举人嘉靖中知新繁县作堰灌口以溉民田改砌砖城摘奸僧续善隠恶人称神明邻县毎有疑狱輙委决无不立服者自奉淡泊民因以青菜刘目之今祀名宦子文徴以进士歴四川按察使清节与其父同】
　　周迪【麻城举人嘉靖末知灌县政尚严明猾吏豪民不敢肆陞石屏州守】
　　汤　鉴【宣城举人嘉靖中知彭县事老成慎静不尚鞭扑每春日单骑劝农乡人供以麦饭忻然一饱有争愬者即立马谕解之】
　　贾　梁【江川人隆庆间为什邡令刚方正直人不敢干以私在任四年清苦如一日条陈运米折银民免赔累邑中咸徳焉】
　　刘　宁【吉水人为什邡教谕经明行修诚心敷教诸生深徳之】
　　李闻馨【昆阳人万歴八年任新繁令精于吏事履亩清丈阖邑称平】
　　孙思述【普安举人知新繁慈祥荘雅无峻辞遽色吏民畏爱之尝计擒大盗屡决疑狱两税催科不扰民自乐输寻陞大理府同知】
　　饶天爵【崇阳举人知崇庆州事秉性端慤政尚平恕】
　　方　寳【余干举人授崇庆州学正造士有方以清白着】
　　高　谦【榆林卫人进士知崇庆州事持己廉平莅事精敏】
　　刘林徴【云南右卫举人授崇庆州学正有博雅才持己甚介士皆得所模范】
　　张恺【云南人岁贡任灌县训导立教严眀奉檄修理北城坚峻整饬至今赖之】
　　罗树声【字伯实麻城举人万歴十六年知灌县以清敏著绩西征之役军需旁午树声供亿井井有条而闾阎不扰又剙观风楼以培风气一邑之伟观也后陞西安郡丞】
　　黄正物【丰城举人万歴中知彭县性淳笃喜缄黙不事苛责而内秉刚正不畏强暴故不假威棱而人莫敢犯】
　　张文曜【临洮人选贡万厯中知彭县事英爽有为时大工起采木彭邑得木独先且皆良材悉文曜捐俸购之民无赔累清丈田亩明察无欺隐者至徭役条鞭裁定画一诸郡邑皆仿行焉】孙奉先【永昌人万歴十七年知彭县恺悌亷眀下车即问民疾苦一切蠧政皆报罢】耿定力【字子健黄冈人举进士万歴中以户部郎出知成都府事方正严明人不敢干以私大新学宫激引后进政尚体要一时郡务翕然改观祀名宦】
　　杨应霑【威清卫举人万歴十七年知成都县慈和敏决不激不随成都令入觐者自应霑始陞南户部主政歴云南大叅】
　　周希圣【零陵人进士筮仕华阳令平易近人待士以礼诏入为御史以蜀扇建言忤防谪广东典史久之始起用】
　　雷叔闻【江陵举人初任灌县令以治最调成都不避贵势有强项风且案无留牍积一清胥吏辈至不敢受一钱公暇即与客清谈赋诗萧然自适】
　　朱燮元【绍兴人由进士任左布政天啓间蔺酋奢寅反攻成都时巡抚徐可求既遇害燮元摄抚军事徴兵固守设竒制胜凡百日围解上嘉其功遂授巡抚燮元复闻贼将那干相张令使内应诛寅陞总督川湖云贵以兵部侍郎兼都察院副都御史驻节黔中时寅父奢崇眀纠合米酋安邦彦据川黔邉险地官兵不敢入燮元授方略于川抚张论川镇侯良柱黔镇范某防剿遂有陶洪之防水蔺悉平世袭锦衣千户】
　　万　砥【太原人由举人守汉州时奢奠肆掠砥督郷勇御战汉州得免】
　　林可立【福建人任汉州有恵政民事之如父母以艰去百姓叩阍愿借寇不允为建生祠祀之】
　　荘士英【浙江人由进士崇祯中任汉州服官清慎流贼寇蜀士英力守汉城民赖之】林翘楚【福建人崇祯中任新津锄土豪赵继秀等五人一境称快号林青天后卒于官士民请祀名宦】
　　重庆府
　　汉王　堂【广汉人安帝元初三年为巴郡太守拨乱致治进贤逹士举孝子严永隐士黄错名儒陈髦俊士张璊皆至大位益州刺史张乔表其尤异徙右扶风民为立祀】
　　吴　资【字元约永建中为巴郡守屡获丰年民歌之曰习习晨风动澍雨润乎苖我后防时务我民以优饶及资迁去民人思慕又曰望逺忽不见惆怅尝低徊恩泽实难忘悠悠心永懐】赵　温【蜀郡人巴郡太守顺桓之世板楯数反温以恩信降服于是宕渠出九穗之禾防有连理之木】
　　但　望【字伯阖泰山人桓帝时为巴郡太守勤恤民隠因郡文学掾赵芬等请云郡境广逺吏民于役维艰遂陈分郡之议】
　　厐恭孙【为运使建一寨四堡以备要害一方赖之】
　　张　汭【灵帝时巴郡太守有善政民立碑颂徳】
　　蜀汉李严【字正方南阳人建兴四年以前将军移屯江州更城大城周回十六里欲穿城后山自汶江通水入巴江求以五郡置巴州丞相诸葛亮不许亮将北征召严至汉中故未及穿山然造苍龙白虎门别郡县仓皆有城】
　　杜　根【颍川人父安少有志节时人贤之根位至巴郡太守甚有政声】
　　厐　宏【字巨师统之子涪陵守有徳政民甚徳之】
　　寿　缉【字文平成都人举秀才自歴城令进涪陵太守清俭有治声】
