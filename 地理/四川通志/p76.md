<!-- { "loadSidebar": true } -->
　　易起渭【松潘卫人家极贫同妻周氏事母尽孝万歴三十八年兵使陈公锦转详抚按表其闾曰供爲子职】
　　史应诏【松潘卫舎人母陈氏病剧医弗疗应诏割股煎汤进之是夕电绕房帷母寻愈万歴三十一年兵使蔡守愚表其门】
　　张应时【松潘卫典史父母相继抱病药饵罔效应时割股治之父母皆愈兵使史赞舜表其门】
　　宁远府
　　明张所抱【建昌人母疾割股以进遂瘳】
　　呉国宝【越巂卫诸生事亲极孝亲病吁天愿以身代亲殁庐墓三年人或劝以早归则悲号欲絶其后终身哀慕】
　　邓应碧【宁番卫人素朴诚有孝行亲病割股救之遂愈里人咸称道之】
　　雅州府
　　汉髙　颐【郡人与弟贯光子文玉一门三举孝廉贯光爲益州刺史】
　　直嘉定州【雍正十二年陞爲府】
　　汉隗　相【字叔通犍爲人事母至孝母恶江边水不洁必得江心水相以舟汲之每因急流不便后江心忽涌一石舟乃可依朝廷徴拜爲郎】
　　呉　顺【字叔和犍爲人至孝赤乌集其门后爲永昌太守】
　　宋毛安舆【洪雅人年九嵗父死负土爲坟庐于墓侧三年张方平知益州闻安舆孝行遗以酒饩状其事以闻诏旌表】
　　杨　彬【洪雅人业儒亲殁负土成坟庐其侧者三年日夕号泣不止】
　　杨九泽【犍爲人世居安仁乡一门孝义乡里称之家产五色灵芝数十茎有瑞芝图记】
　　明王　表【州人字礼仪举于乡以母老孀居不乐仕进母有疾病割股以进輙愈三赴礼部皆中途返其诗云未忍慈闱终日别故将小艇几番囘母九十卒水浆不入口者三日事闻诏旌其宅】蔡　廉【州人正统中进士以母老乞教职终养授井研谕母终及葬遇雨不止廉大恸吁天至期开霁事毕雨如初人以爲孝感云】
　　张可述【州人性至孝成进士授咸寕令擢兵部主政佥浙江宪廉明耿介不阿权贵旋叅藩贵州以忤鄢茂卿归分产与从兄弟嫁孤女赈贫士归田三十年絶无干请所着有梓里资谈云樵记】
　　龚林梓【洪雅人万歴辛酉年其父瑞乆病几死林梓割股救之遂痊瑞延年八十七嵗而卒邑令王载申请优奨御史王额其居曰孝子之门】
　　杨继连【洪雅人父病刲左股母病复刲右股俱愈后皆以寿终居丧尽哀数十年如一日】封声雄【洪雅人亲丧庐墓三年】
　　张如渊【洪雅人祖母赵以节着父纁早丧家贫如渊竭力承赵欢无不只顺课羣季有声庠序乡里称孝友焉】
　　彭宗孝【夹江人以孝行着夫妇一德人无闲言当事榜其门曰双孝】
　　丁孝孙【荣县人年十余嵗割股愈祖母疾知县毛秀申表其门】
　　程　崇【荣县人祖母病笃崇割股救之旋痊有司旌其门】
　　直眉州
　　蜀汉杨　洪【州人诸葛亮谘以政事迁蜀郡太守事母至孝】
　　方子髙【事母至孝有司旌之】
　　晋李　密【字令伯彭山人父早亡母更适人鞠于祖母刘武帝欲用爲太子洗马诏书屡下密上表陈情愿留养祖母云臣无祖母无以至今日祖母无臣无以终余年臣今年四十有四祖母刘今年九十有六是臣尽节于陛下之日长报刘之日短也帝览表曰密不空有此名】
　　唐李　献【眉州别驾时宰相有请婚者力不可屈去官居家其弟遇疾惨卒献烧指致祷于神弟得复生时称其友爱云】
　　宋胡文贵【事父至孝】
　　杨柳枝【事母以孝名】
　　唐蒙震【事父至孝】
　　孙如璧【母葬庐墓哀泣数年】
　　杨守让【母卒庐墓三年】
　　宋　沂【庐母墓昼夜号泣沂以上俱丹棱人知县文噩冇六孝子赋】
　　明张允孚【州人少失怙母韩氏性严正允孚妻王氏微忤韩允孚顺慈防絶迹闺闼乆之感动姑妇如初弟允恒稚弱悉推祖业予之允孚筮仕知江南灵璧县每得俸以强半奉母并以赡允恒孝友之风一郡称典型云】
　　胡　敏【丹棱人由监生授蒲城丞以母老归养孝行爲乡评推重】
　　直卭州
　　宋杜国宾【大邑人在乳时父游东呉不归音问杳然后四十年国宾南至荆渚以父名出处手揭以行闲关万里父时爲韶州都廵因迎还乡人咸嘉其孝】
　　眀闵　元【州人幼失父诚心事母母殁庐墓侧歴三十余年哀慕如居丧日成化间事闻旌表】刘文恂【州人国学生亲病卒庐墓三年乡人称爲孝子】
　　李兴才【字用吾卭州人年五十余父年八十且乆病兴才减食废寝旦晚祈以身代父获瘳又阅十年卒兴才亦以哀毁病终】
　　廖崇谦【蒲江人万歴间嵗贡举孝子祀乡贤】
　　孙继昭【卭州人中乡试精探易象安贫敎子事母以孝闻一日读性理叹曰天下义理书尽有可受用者遂慕来梁山之风终养不仕卒祀乡贤】
　　直潼川州【雍正十二年陞爲府】
　　晋程　崇【字孟德蓬溪人老母病笃冬月思笋无计可得乃从林中抱竹而泣须臾地裂出笋数茎持归奉母食毕疾愈有孝义台在今蓬溪城西二十里地名冬笋沟墓址尚存】
　　李　钊【射洪人李毅子世业儒学有声望爲尚书外兵郎毅刺宁州李雄攻之救援不至疾病殁于穷城□上表赴难至牂牁夷断道不得进经年以寜州城中无谷父疾病未知吉凶遂不食谷惟茹草迄至奔丧后官至朱提越巂太守西夷校尉】
　　宋任伯传【盐亭人皇祐初登进士官职方郎以孝行称居丧庐墓有灵芝醴泉之祥】茍允中【中江人父病衣不解带三月须髪尽白父亡庐墓三年虎豹驯扰醴泉自出母卒亦庐于墓】
　　杨　榆【中江人事嫡母贾氏极孝贾年八十四仍康健皆榆曲体亲心颐养所致淳熙间旌表】
　　赵　垠【中江人孝友过人母袁氏疾垠两割股以进愈奉父炎避兵于渝居四年渝被围垠负贩以爲养属炎卒垠负遗骸归葬先垄】
　　王　奭【盐亭人居丧至孝负土成坟庐于墓禽鸟并集】
　　冯伯瑜【盐亭人性至孝父才运病笃瑜割股痊之县令立石道傍表其孝】
　　黄氏九子【射洪人家饶于财兄弟九人共笃友爱终身不分居事闻旌表】
　　黄嘉猷【射洪人素孝养父殁负土成坟庐墓有甘泉之应诏蠲租税旌其门名其地曰甘泉】牟敏中【中江人家世孝友三代不分居有司旌表其门】
　　王利用【射洪人少孤事母至孝乾道间登进士任监察御史三持使节风范凛然清声直气爲世所重】
　　明张　谟【安岳人治闲举人孝友纯笃承母志分产与姊授金州学正迁洵阳令奔父丧归哀毁骨立后补宁远令人诵其行】
　　谭　纪【字廷宪中江廪生孝友性成父志聪有足疾左右扶侍四十年不少闲父殁泣血三年不御酒肉不入妻室志不乐仕进于所居左右建思亲楼望亲台有司奏闻授教谕职衔嵗时悲哀至老不替】
　　蹇　衡【州人性至孝母殁葬祭一遵家礼后擢都水主事居父暨继母丧哀毁庐墓事闻旌表】
　　郭英相【遂宁人事母极孝贼防城英相以防母爲贼所执被害诏旌其门】
　　杨　荫【遂宁诸生正德间廖贼刼掠防奉母苏氏避险崖草中贼之欲杀其母防抱母痛哭愿以身代贼以刀屡试其颈防色不变遂释其母截髪而去当道重之爲表其门】
　　汤　虺【州人事母以孝闻正德十六年进士观刑部政即乞终养归母强之仕授溧阳令多惠政年饥赈活数万人母卒忧归庐墓不仕惟潜心著述有春秋易发明二十巻石池集二十巻行于世】
　　王　孝【蓬溪人父母早丧刻木事之如丁兰故事至今地名刻木山】
　　李应槐【字庭三州人父母早殁婶凃氏育之凃氏死应槐自外归泣曰婶养我以生我不能送其死奈何遂触棺而死】
　　张　旦【蓬溪人母老瘫废时鄢蓝贼破城人尽避之母谓旦曰吾残疾之人虽死何辞儿当保身远遁勿以爲念旦哭曰儿头可断誓不离母遂备猪酒迎贼道左贼惊问得其故曰此孝子也遂去之阖城頼以保全赐坊旌孝】
　　杨廷荐【字汝能安岳诸生母秦氏病剧廷荐读本草人肉能治羸疾乃割股以进母病痊父万权寝疾四年日侍卧榻奉汤药遂废举子业处乡党能敦廉譲爲时推许嘉靖庚子县令李湖上其事旌其门曰笃行】
　　谭　维【蓬溪人嘉靖壬辰进士以亲老不就仕廷对后六年始授户部主事京商税痛絶请托又典太平仓严袪积终以母老恳疏乞归及母殁躬营葬具人称其孝居乡耻干谒以蓬有径道甚冲白当事设朝天驿并请清减井课民咸利焉】
　　李　祥【州人性至孝举万歴癸卯乡试以母老不仕母卒始授蔚州知州有政声致仕归居乡谦谨年八十卒】
　　王　庭【蓬溪人父峩卒遗腹生庭有嫡母何氏庻母董氏生母郭氏抚育读书隆庆辛未举进士不就铨选上陈情表归养三亲】
　　雷应春【富村驿人事亲至孝父丧既葬庐墓侧驯入室墓旁生异木里人皆谓孝感所致】杨　廕【射洪人甫七嵗妖贼蔡百贯攻城士民尽逃廕随八旬祖母依城中不去贼至问故答以祖母在不敢行贼嘉其孝遂不焚城中房屋事闻建坊旌表】
　　杨三聘【射洪人旧有孝子坊】
　　姚友金【遂宁人家贫亲老佣工尽孝及父卒友金卜葬于长乐山麓庐墓三年自后虽大风雨必日省其墓乡人称曰姚孝子邑令卢绅旌其门】
　　张继髙【乐至人母王氏病危继高与胞弟继宗继先同时割股救母母病愈县令田舜年闻于上命旌之给俸优养表其门曰一门三孝】
　　邹学鲁【乐至人性孝友双亲年皆八十与妻王氏承欢如一日季弟心鲁天啓间官守备以任侠多负贷学鲁倾囊代偿父母喜曰大吾门者其汝乎妻王氏病笃媳张氏割股救之次女适化州谕阳大亨子亦割股愈其姑有司旌其门闻者皆以爲学鲁身敎所致】
　　余寿山【安岳诸生父母疾笃日夜焚香吁天愿以身代乆乃瘳当事旌其门曰普城行举】髙　昺【安岳诸生幼丧母继母罗氏育之罗有女无子欲割田产爲嫁资父冲怒不与昺哀劝终分产以遂所愿当事旌其闾曰表杨孝行】
　　莫如龙【安岳诸生母疾笃夜焚香祝天割股以进母疾遂痊享年九十有三乃卒】李尚华【安岳诸生继母杨氏患寒疾垂危割股以救遂痊抚按廉其事屡给银米仍旌异之】覃鸣球【州人贡生明末寇乱被掳父斗爲贼所杀迨十年鸣球归里遍访乡邻得父骸葬之庐墓侧哀恸而卒】
　　罗　璋【遂宁县诸生崇祯末奉母避献贼匿山中贼围之力杀数贼母得脱璋遂遇害诏旌其门】
　　刘可能【乐至人父母疾医治罔效曰亲若死何用身爲脔肉以进立愈事闻旌其闾子宗裕亦有孝行今华阳有笃孝维风坊尚存】
　　直泸州
　　周尹伯竒【州人吉甫子也后母逐之作履霜操援琴而歌荷衣楟食不敢有怨后自沉于江韩昌黎作琴操哀之张子西铭曰勇于从而顺令者伯竒也】
　　眀万　元【州人事母至孝母尝病思荔枝元力求得之还至溪边水泛不能渡忽有舟自浮至得济及母卒元已七十余庐墓时有瑞芝连木之异】
