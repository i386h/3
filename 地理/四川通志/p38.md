<!-- { "loadSidebar": true } -->
　　张　约【陵州人为都官员外郎天禧间以居民乏水乃引郡北山大观泉于寺前以利民用民甚快焉号都官井】
　　韩　亿【仁宗时知益州为政简而严故事发粟六万石赈粜贫民防岁大旱亿倍数出粟先期与民民免饥馑又疏九井江口溉民田万顷礼士劝学儒风丕振蜀人祠之】
　　王　騣【知益州戍兵有夜为乱者騣潜遣兵还营擒为乱者十余人戮之及晓人莫知也其为政有大体不尚苛察蜀人爱之】
　　薛　奎【天圣中知益州时有民妇讼子不孝者诘之乃贫无以为养奎出俸钱与之戒曰若复失养吾不贷汝矣母子如初尝夜宴有戍卒杀人密遣人捕杀之坐客莫有知者尝见范镇器之俾与子弟讲学每曰范君廊庙人也还朝载以俱行荐之或曰成都得何竒物曰蜀珍产不足道吾归得一伟人耳蜀人爱之以比张咏】
　　贾钦仪【眀道间知新津荘以莅下正以约已创建　孔子庙以教育邑人化之】苏　实【治平间为新都令有异政尝厌卫湖蛙鸣取一鸣蛙大者以朱笔防其额戒曰再无聒我耳自是无蛙声】
　　王举元【治平间成都路转运使卭井盐歳入二百五十万为丹棱车筒所侵盐积不售下令正之盐登旧额】
　　刘叔寳【治平中知新津示化敷教降恩屏害邑人绘像祀之】
　　文彦博【庆歴中知益州政有威严遇事果断防岁饥米价腾踊乃劝富室得米二万斛以活饥民彦博少从父宦蜀谒江渎祠祠官梦神告曰明日有宰相来公笑曰宰相不敢望若为成都当使庙貌一新至是果然】
　　韩　琦【字稚圭寳元初益州路饥蠲减赋税募人入粟招壮者为厢军一人充军数口全活檄劒门关民流移者勿禁简州饥尤甚发常平库籴钱六十余万以给下户罢冗役饘饥民捕彭益之剽掠者民徳之立生祠以崇祀】
　　张方平【至和初知益州奏减横赋四十万减铁钱十余万缗蜀人大悦绘像祀之】蒋　堂【知益州庆歴初诏天下建学汉文翁石室在　孔子庙右侧因广其舍为学宫选官属以教诸生士人翕然称之】
　　雷　况【庆歴中知益州治尚和易去苛细奨进儒业禁辑奸暴以徳化人人自不欺】袁　抗【益州路转运使时三司岁市上供纹锦鹿胎万二千抗曰蜀民因惫愿少舒其力以备秦中他日之用是年郊祀蠲其数之半】
　　任　汲【眉州人庆歴中进士令温江有政绩后知泸州兄孜学问气节与蘓洵齐名官至光禄丞时称大任小任】
　　吕公弼【仁宗时知成都府治尚寛大人疑少威断营卒犯法当杖扞不受曰宁以劒死公弼曰杖者国法劒汝自请杖而后斩之于是军门肃然】
　　王　素【嘉祐中知成都为政务近人情蜀人録其所行号曰王公异政】
　　髙　觌【知益州彭州广靖丽水二峡出金宦者挟富人请置塲募人夫采取觌曰聚众山谷间与夷獠杂处非逺方所宜且得不偿失奏罢之】
　　程　珦【知汉州尝宴客开元僧舎酒方行人诳言佛光见观者相腾践珦安坐不动顷之遂定熙宁法行珦抗议指其未便时论韪之】
　　冯　京【熙宁中知成都府番部冦鸡棕关京出兵番部惧请降又请于朝为禁侵掠给农器粮饷使归夷人喜争受盟愿世世为汉藩】
　　谢　涛【知华阳县时乱亡后田庐荒废诏有能占田而倍入租者与之于是腴田皆为豪右所有流民至无所归涛収诏书悉以田还其主】
　　赵　抃【字阅道初为武安军节度推官知江源县翰林学士曽公亮识之荐为御史弹劾不避权幸声称凛然京师目为铁靣御史为蜀转运使以身帅人蜀风为之一变神宗召知谏院及谢帝曰闻卿匹马入蜀以一琴一鹤自随为政简易亦称是乎未几擢叅知政事熙宁五年加大学士再知成都屏去琴鹤止一苍头执事其诗曰马谙旧路行来滑放长江去不回】
　　韩　绛【知成都府増置学校裁省宂费时内臣使蜀者多所货易绛奏加禁约民懐其惠焉】家定国【永康司法叅军韩绛欲治西山道定国谓蜀近夷恃险以安堑为坦涂将有后忧绛然其言为之罢役】
　　吕大防【元丰中知成都府政尚寛简与民同乐讼至立断又修筑堤堰以灌民田】张　戬【知金堂县诚心爱物养老恤贫命父老教督子弟以俸为酒食召老者饮使其子弟侍劝以孝弟民化其徳狱讼渐稀】
　　范纯仁【蘓州人熙宁中成都路转运使以新法不便成都州县未得遽行王安石怒其沮格遣使攟摭私事卒莫能得】
　　马　焘【知成都府蜀苦多盗焘严保甲使不得隐而申其捕限盗为之息】
　　赵　货【知汉州蜀吏喜弄法而货精眀吏不敢欺每呈文牍多被究诘人目为赵家关】刘　随【考城人永康军判官素性清直临事明鋭军无城以木为栅每坏辄易颇劳民随令植栁代之夷人市马纳官苦吏诛索随严按止之诏为待制上知其贫赐钱六十万】
　　鱼周询【通判汉州城中夜有火率部众救之植劒于前日攘一物者斩火止民无所失】李行简【彭州军事推官陵州富民陈子美父死继母作为父书逐出子美累诉不得直转运使檄行简劾正其罪】
　　栁　学【泸州刺史以守成都功加川东节度会南诏复陷黎州遗书西川欲假道入见天子诉寃学劝节度牛丛斩其使四十人止留二人授以书詈辱之蛮乃退】
　　韩宗道【熙宁中权成都府路转运判官时行新法使者葢相望于道宗道不务纷更不胶旧贯所究利害务适其平故蜀路视他路独优而时论嘉之】
　　孙　渐【眉州人熙宁进士令温江着异政地产瑞芝】
　　齐　恢【提成都路刑狱临政明白简约不事苛扰及徙河东餽饷之物一无所受单车出境】邵伯温【康节之子为成都路提防刑狱兴元贼史斌入汉利窥劒门伯温与帅臣卢法原合谋固守贼不能入蜀人徳之陞利州路转运副使】
　　王　觌【知成都府蜀田膏腴一亩十金无闲土可殡葬觌追侵耕官地表为墓田又江水贯城中为渠久而湮塞多水灾觌疏治复故民徳之号王公渠】
　　席　旦【知成都府议者言蜀士习乱谓旦宜治以峻猛旦政和平入见言人性善柔愿勿以为患】
　　陈　荐【华阳县尉盗杀人弃尸民田荐出验有以移尸告者县欲文致其罪以逭荐失盗之责荐执不可曰焉有诬人以自贳者邪已而获盗】
　　宇文奉直【熙宁中守懐安军有功徳于民及去懐其徳不已绘像记紫云山】安　宇【元丰间新津令闲邪御慝敬上庇民学校坛壝皆新建立】
　　宗　道【政和中温江令有嘉禾甘露之祥】
　　王刚中【绍兴中四川制置使检身以法示人以礼从容裁决恩威并行表贤瘅恶兴利除害及去蜀父老遮道有送至数百里者】
　　胡世将【四川制置使兼知成都府岁大旱发粜赈饥抚黎稚戢贪吏修沟渠蠲田税修文翁旧学政无不举蜀人大悦】
　　萧　振【知成都兼安抚制置使威行惠孚治甚有声髙宗曰四川善政前有胡世将今有萧振及卒于官无老稚相与聚哭于道】
　　吴　璘【字唐卿玠之弟绍兴间四川宣抚使复大散关分兵守和尚原金人走寳鸡璘又复兰会熙巩等州卒于官年六十六赠太师諡曰武顺】
　　陈易从【髙宗时彭州长史大兴水利民有去后之思为祠祀之】
　　晏公武【字子正乾道间为西川安抚制置使时米价腾贵人民告饥公武以钱三万余贯籴米六万石専充赈籴以备久远民甚赖之】
　　冉虚中【乾道间任内江令取前令善政次第举行之政行人和颂声赫奕】
　　杨大全【青神人乾道中调温江尉召监登闻鼔院时光宗久不省重华宫大全上章切谏时称忠直】
　　汪应辰【乾道初四川制置使兼知成都府清心寡欲奉公守正军政民事革厘殆尽尝入觐孝宗孝宗曰卿久在蜀朕寛西顾】
　　郑刚中【四川宣抚副使治蜀有方略奏蠲杂征乂请减成都路兑籴及宣抚司给赏钱】史　祁【眉山人沿江筑隄以御水患号史公隄又修砌城垣保障攸赖民徳之】刘　正【四川制置使兼知成都府平折租价岁减酒课二十八万以简索化民归装仅书数箧人服其清】
　　赵汝愚【淳熙间四川制置使兼知成封府诸羌为邉患汝愚至以计分其势蜀恃无恐】胡元质【淳熙中制置使奏减盐茶额税除防陜科买金银増调西兵缚青羌奴以安邉方建韦臯祠置义冢葬遗骸五千五百余又暇日修成都古今碑记】
　　宋之源【成都人孝宗时任江源司户防吴曦之乱解印绶去当路者以名闻诏通判卭州会威州缺使之源往视事所至吏畏民懐】
　　刘　综【河中人举进士改永康军判官迁大理寺评事歴太仆丞因言蜀地富庶宁谧己久益州长吏当慎选其人上嘉纳之拜太子中允】
　　袁説反【建安人庆元间四川安抚制置使学问该博文词丰蔚集成都文类止十巻】吴昌裔【知华阳修饰学宫斥羡余买良田预备旱涝后杂知汉州核兵籍兴社仓郡政具举】黄畴若【知成都府蠲积逋干余万考罢宂贪官吏为民代输六年市估钱又减他赋之重者民力遂寛】
　　邱　崈【字宗卿江隂人隆兴元年进士人称其忠义出于天性为四川安抚制置使兼知成都府崈虑吴氏握兵日久奏言吴挺脱至死亾兵权不可复付其子臣请得以便宜抚定诸军许之挺卒崈以总领财赋杨辅权安抚使统制官李世广权总其军】
　　魏了翁【知汉州首蠲积逋除科抑酒税之又尝为丈谕以厚伦止讼其民敬奉条教不敢犯】
　　吴　猎【开禧中知成都府猎上不附逆党倡义守节之士四十余人荐人材请蠲赋役以寛蜀民掲白鹿书院学防以训蜀士】
　　崔与之【番禺人知成都府兼本路安抚使寛减征赋笃志为民拊循将士人心悦服及还蜀人肖其像于仙游阁以配张咏赵抃名三贤祠】
　　张　方【字义立资阳人庆元中进士歴简州教谕知果眉二州提防利防成都路刑狱兼四川制置使嘉定辛未上疏条急务六事皆无所避忌及言大本大纲大势大务观者栗改汉中复天汉武休虎头之险蠲民钱三十万缗米二千余斛给田以瞻死节之家建白塔试西蜀之士廉眀刚介见义必为酷恶佛老又为文戒后生好尚之偏徇名失实务髙忘本之病其言足以刺叔季之膏肓有烹泉遗稿一百巻】
　　范成大【号石湖湖州人淳熙初制置两川兼知成都府减无名之税行招籴之法修隄堰严邉戍吐蕃青羌相率窜伏又奨励蜀士表其知名者于朝有出蜀入蜀前后记行世】
　　京　镗【四川制置使兼知成都府首罢苛敛施惠政于民蜀以大治】
　　牛大年【绍定末西川都提举茶马司兼堇织锦及告归不载一物】
　　安　丙【字子文广安州人进士歴官四川转运使平吴曦乱加四川安抚副使金人入侵攻守有方陞制置大使又红巾贼张福作乱四川大震魏了翁遗宰执书言安丙不起则蜀未可定乃复以丙为宣抚使丙至絶其樵汲福穷请降其党悉平论功加少保在蜀十年以攻为守威名甚着朝廷赖之】
　　马执中【字权可蒋城人绍定间知永康军兴学置田以绩阶六品官奏治行第一】
　　元汪良臣【中书左丞为四川行省陈治蜀十五事世祖嘉纳之】
　　王利用【四川提刑按察使土豪有持其官府长短者利用廉得其实置于法】
