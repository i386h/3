<!-- { "loadSidebar": true } -->
　　【圣天子御极之六年雍正戊申天宇所覆地维所载毡裘卉服之区凿齿雕题之域来享来王悉主悉臣顾兹米贴土妇陆氏以蚍蜉畏罪不能自缚就戮遽敢要结党羽跳梁山泽余时提督军务率诸营将士奉天讨旬月之间深入蛮箐行列阵布旗明甲耀未尽厥武所向率服一二丑类莫不俘获诛殱藁街悬首以宣示】
　　【国威俾震慑之余又悯其顽愚宥其胁从盖杀伐既张与之更始而黄螂土司国宝遂以其地内附余因夷情归化相度形势见黄螂一隅实为黔越咽喉戎泸藩衞乃扼险隘筑哨堡建城池设戍部歴歴善后俱有成画并以奏闻又伏思】
　　【闗圣帝君庙祀徧万国精灵弥六合义勇盖三分我朝神圣相继威武张大湛恩汪濊声教所讫无远弗届是帝君之威灵】
　　【朝廷之徳化兼荒并包齐观等量爰崇其庙貌昭其祀事礼制之隆侔于东鲁每月之朔望营衞得于此
　　宣讲圣谕夷氓拱聴以成一道同风之盛且冀】
　　【神之黙存感应与国家怀柔绥服之意胥为表里其荷】
　　【神之休曷有既与庙创始于　月　　日告竣于月　　日屋成若干楹垣周若干尺轮奂既新堂皇既饬室宇有严廊庑有秩汉夷具瞻罔不祗肃遂额曰】
　　【闗帝之庙且叙次颠末勒石垂远他如工力财用之数供亿董事之人则纪于碑之隂云】记
　　佟鳯彩修成都府学记【嵗辛丑子受】
　　【命抚蜀驻节锦城循故例视事三日昧爽谒先师孔子庙集博士弟子升堂鼓箧称説六经盖仿周礼大司成掌成均之法以教国子者也及期余质明而兴盥而奠不见所称】
　　【先师庙者惟茂林丰草间诸属吏张幕而拜陈词以燎余矍然进博士问故答曰是火而为墟也俎豆之地为豺狼之所穴狐之所嘷将廿年所矣予愀然曰夫子之道与天无极为万世法去佛老远甚今佛老之徒习于其教溺于其所学尚金碧其像琼瑶其宫崇其飨侑伐鼓撞钟祓巫纷史盛其歌舞奔走竭蹶天下之人惟佛老之教之归彼都人士侧足儒林佩服诵独于吾夫子之宫墙坐视圯废不一过而问耶诸博士揖而进曰成都新复寇讧于东士疲于伍当事者惟櫜鞬之从奚暇学校为予曰不然学校之设非仅文教也凡有事出征受成于学执有罪反释奠则以讯馘告何独一文教乎昔汉高祖讨陈豨还沛过鲁以太牢祀孔子至光武中兴临淄方定天水未宾即躬视太学夫汉高不事诗书光武起家徒步俱于干戈扰欀之际留心仁义礼乐之宗尊儒重道为天下劝况】
　　【今天子明圣继体重熙山海遗孽渐次削平又成都系省防重地为属郡观瞻文翁遗教宜有存者顾令夫子之宫榱桷几筵尽沦草莽毋乃诸生羞诸博士复揖而进曰昔夫子之策衞也曰庶而富之富而教之今士民其瘵靡有孑遗怨鼠惊鸿捉襟见肘孜孜建学兴文不其迂欤予曰嘻学校王政之本也夫子之言谓非教无以保富庶非谓待富庶而后议教也若二三残黎不使之揖让夫子之堂僾然忾然习其衣冠剑履观感兴起于善将见三纲沦九法斁反浸淫于佛老之教渐趋于邪窃恐杀运之不殄也诸博士唯唯而退予乃诹日卜吉斩荆驱石鸠工庀材捐资程费经始于顺治十八年十月越康熙二年九月竣厥工计建大成殿一啓圣宫一大成櫺星门各一明伦堂敬一亭各一暨两庑左右学舍及大门石室载啓坊表悉具翚飞鸟革将将翼翼过者望宫墙之崇高起斯文之瞻仰矣余故乐为之记】
　　张象翀眉州修学记【康熙六年秋九月】
　　【上亲天下政诏以实学广録人才是嵗十一月睂侯赵公重修学宫成先师殿及两庑具防门櫺星门具啓圣祠明伦堂具二十年荒址率作如是公劳矣公尝悯三代后人不宗实学皆由士民异业遂以羣分每为浩叹焉古者有分人无分学父子兄弟相劝诫伦常事耳力余乃敢事文故耒耨牵车之时犹行以孝弟诗书之义学之名不立学之实无不备大司徒所书升而官之録之者胥此俊民也故小大偏全之才胥得各出所能以佐君父而天下治三代后学之名非不尊且美声华相尚而圣人之道无闻于是翘翘然曰吾士也而朴遫颛蒙者亦退然以民自处上之人不能禁其区分不得已而取古人考言试艺之余意以辨天下才虽名实并茂之士间于此得之抑亦难矣呜呼园桥頖水间仅存此俎豆牲醢之文以事我】
　　【孔子而遂谓郡县皆有学岂古人本意与此大道所以不着也然则为民父师而有志于行道亦惟以务本之意行劝导之微权犹可及耳眉于蜀有文学名乆矣于宋为盛故仁宗谓天下好学之士多在眉山思昔苏氏之学卓然深求于圣人之道尚志节讲名义淳如也初未尝以工文为专事而一时经术之言遂成硕画当时虽不尽其蕴忠厚之谊处穷弗改今读其书皆言而能行者学有实用如是亦足矣了翁先生牧于眉尝筑室白鹤山以所闻于辅广李燔者开门授徒人尽知理学昔人谓了翁深于政由今思之苏氏之好学如彼了翁之善教又如比彬雅之英相望于一代何其盛欤】
　　【吾固知今之人服苏氏之学而未能未有不起而思了翁之教者虽然公于眉较了翁苦矣闻开禧间蜀无大兵革了翁所教犹未乱民耳今眉当大难余经数百年未有之困而公教数十年不教之民古所云功在起衰斡旋剥复当不过是公良劳哉虽然公乐任之公有道者也出政有次甫至即急民事修废堰四又亲劝民垦荒六载之内民自谓食足公防事尚不葺惟四时劝民读法与课士并行已得古者有分人无分学遗意兹学宫成诸生得进笾学礼于中又为征选师儒公公余辄臯比于鹤山书院而苏子祠又悉列斋舍使眉士居业焉论语曰君子学道则爱人公其人矣眉之人由此思敬思勉惟实学是务公卿大夫之才由此具可求也呜呼公之望于眉人不止如三苏子也眉人之徳公又岂止如了翁云公讳蕙芽字防湘燕人也】
　　嘉定州修学记【高幖之麓维嘉学官明御史郡人程子啓充实肇造者故庑下曽专祀祠之经百余年甲申蜀乱殿庑门楹悉燬于火国朝顺治之辛丑嵗西山张公讳能鳞以少叅领蜀南先建明伦堂为讲地未几以入　贺去明年复来是时有巫峡余氛大役繁起不遑也甲辰役止民寜公乃建两庑置七十子及先儒主起防门三舍乙巳春谋于州牧高侯仰昆乃大集工建】
　　【先师殿啓圣祠櫺星门及池上大坊乡贤名宦二祠丙午复建尊经阁及六斋一切榱栋壮丽丹雘炳朗入其中者忾然有车书杖履之思秋八月特牲告成诸生述公之功商记于予夫公之功可胜纪哉公之学深得于自强不息万物一体之防迹其守兹南土去害兴利父老子弟之歌颂自有志不朽者惟是蜀南多士乆困幽谷心莫适从将甘为齐民焉王道不兴圣人之所恫也忆公下车日首重孝弟专以明伦课士士子自有油然动于中者公又恐朴茂寡文不学无术将焉用之爰置高幖书院设廪以延多士四方来者盈舍公每政事少闲辄临院为诸生讲论出所纂着孝经衍义大学衍义补儒宗理要等书无一非敦本善俗明体达用之学又订释奠礼书附进贤论谓有子诸人之徳高于予求而仅配食庑下议将进之升堂此非具千古卓识何能取古人而尚论之则公之藻鉴人羣旌别淑慝大槩可思矣书院初起公登坛之日未尝斤斤然为士子训铅椠业一以主敬致知穷理尽性至命为指归二年之内诸生靡不快然有所得亦各能言所言卯午且书升八人夫不徒以文教人而文亦应之则公之至文入人心深矣圣人之为不厌诲不倦非终不可学也贞恒之力不足故纯驳分焉遂令圣人之诣为千古絶业公之学极乎粹而力足以贞之故在己者有以续千圣之传及人者有以大一体之盛浅识之士徒知公之煇煌庙貌馨香俎豆为足以隆事我】
　　【先师也乌知公之事先师者尤在善学圣人之为诲也乎呜呼亲公之教而有得于心则人人皆公之继体而道由此其大行矣是所望于蜀士之善学我公以事】
　　【先师也己予以功不可胜纪也聊记其畧云　附张公高幖书院征聘名士文　窃以士子志学必先端其所向儒生问业须知己往之非茍斯道未得渊源则所习皆属糟粕圣贤之阃奥必何如而后入室升堂性命有精微岂姑且为之寻章摘句况乎六经注脚果尽贯通否乃以一第浮名遂分得失耶若自恃以及自满便非下学之纯倘自省因而自惭犹有进阶之路用是开书院徴选俊良庶几载望高幖复兴雅化谨诹嵗首建寅之月卜吉念五入学之辰聊备薪水以供饔飱并洁斋廊而悬卧榻负笈千里西南可以得朋星聚一堂观摩岂曰无益从来浑金璞玉之质尚须陶镕砥砺之功矧当化雨春风之时岂忘栽培倾覆之理知子之来之必有以怀之知子之好之必有以报之伊人宛在欲溯洄而莫从匪我斯求虽再三而非渎幸无守株以待兔何至临渊而羡鱼吾道其传勿令眼前错过此中名理谁能言下承当企望殊殷笔多覼缕允属誉髦敬聴无谖】
　　王士祯登嘉州高望山记【入嘉定州境连冈复岭直达州郭一水绕郭南流注江曰竹公溪有竹林三郎祠　　　溪上人家背江面山随溪数曲达于州门嘉州古南安华阳志南安县治青衣江防云蜀王开明故治也憩上南道旧署署枕高望山之足有高望楼牕槛轩豁三峩正值其西问丁东院无知者饭后门人郑陈季帅四子从登高望过一小寺甚荒落郑生曰丁东寺也一井然在佛殿之南即丁东井山谷易名方响者时雨后水溢郑生云水涸则井半有泉铿然下注其声丁东然高望一名高幖州之主山也有宋神霄玉清万寿宫絶顶为高幖书院登此四望其西三峩竦峙青衣沫若二江自西来防于双湖岷江自灌口成都下新津武阳经城北平羌峡至凌云山前三江合流浩淼无际凌云九峰相接又名九峰稍南乌尤马鞍二山鳞次江岸丹厓翠壁望若画图江流平远戎泸诸山宛至杯案昔人谓嘉阳山水为西州冠非虚语也日晡迫下山帐望而别约明晨登凌云观大像】
　　登渝州涂山记【康熙壬子十月初八日舟抵重庆府古渝州也明日登涂山林生坚本从常氏谓禹娶于涂山辛壬癸甲而去即江州涂山是也有禹祠及涂后祠郦氏辨之以为禹娶在寿春当涂非此倦逰録云禹庙后一毡裘像侍衞皆夷人云是禹妇翁也操小舟由龙门登岸龙门者江滨积石中防如门俗谓龙门浩巴人谓小港为浩今戎州亦有金箱浩也浩之上瀑布如练数折入江右即粉水亦曰清水穴穴右即海棠溪遡瀑而上石濑然茆屋十余架阁以居畧彴通往来山半时有稻畦凡十八里屡折益峻东倚奔峭西俯絶涧至一天门更上二里许度回龙桥抵真武观遵西麓而上登铁桅峰即涂山絶顶矣下视羣山累累如蚁垤三江合流曲折正如巴字渝城孤峙江中宛如龟之曳尾记称渝城有门十七九开八闭以象九宫八卦云西北为缙云山山有迦叶尊者手迹上有相思寺生相思竹形如桃钗遵东麓而下石磴高危俯视千仞令奴子夹持以行下山登舟顺流至朝天门林生别去】
