<!-- { "loadSidebar": true } -->
　　【熙宁初吴仲庶知成都一日文明厅前大槐枝叶皆出烟色青白如焚香至暮方止木如故歴访儒士莫知其説惟杨损之云隂符经谓火生于木祸发必克疑有将士作乱而不成者月余果有告戍卒谋乱者皆获】
　　【文潞公知益州喜游宴尝宴钤辖舍夜久不罢从卒辄折马廐为薪不可禁军校白之坐客股栗公曰天实寒可折与之饮宴自若卒气沮无以为变】
　　【楚王遣使聘陆通妻从市来曰先生少而为义岂老而违之哉门外车迹何深也于是夫负釡甑妻戴絍器游诸名山食桂栌实黄菁子隐蜀峩眉山】
　　【君平卜筮于成都市人有邪恶非正之问则依蓍为言利害与人子言则依于孝与人弟言则依于顺与人臣言则依于忠各因势导之以善裁日阅数人得百钱足自养则闭肆下帘而受老子传览无不通依老子庄周之旨著书十余万言扬雄少时从游学已而仕京师显名数为朝廷在位贤者称君平德杜陆李疆素善雄久之为益牧喜谓雄曰吾真得严君平矣雄曰君备礼以待之彼人可见而不可得诎也疆心以为不然及至蜀致礼相见卒不敢言以为从事乃叹曰扬子云诚知人广汉阳翁伟能听鸟兽之音乗蹇马之野田间有放马者相去数里鸣声相闻翁伟谓其御曰彼放马目眇其御曰何以知之曰骂此辕中蹇马蹇马亦骂之曰眇马御者不信徃视之马目果眇杨宣为河内太守行县有羣鹊鸣桑树上宣曰前有覆车粟此鹊相随欲徃食行数里果有覆车粟蜀张南本与孙位并学畵水皆得其法南本以为同能不如独胜去而畵火独得其妙尝畵辟支佛于火中结跏趺坐烟飞雷掣烈烈有焚林燎原之势而佛以定慧力安然不动李荐为偈曰大士坐禅心若水月火周其身炽炎焰烈静观无始火本不热与火相忘何生何灭】
　　【张乖崖镇蜀雅闻孙知微欲一见之终不可致一日闻在僧舍饮亟捐车骑诣之即投阁遁去乖崖还朝出剑阁逢一邨童持知微书负一箧迎道左曰公所喜者畵也今以二图为献问知微所在曰适一山人以书授我信去已逺矣张公益叹其高后马知节守成都与知微游处得其畵甚多马解所服金帯赠之即系苎袍上人见其标韵萧散白衣金带皆以为是孙思邈李太白也蜀临邛县有火井汉室之盛则赫炽桓灵之际火势渐微孔明一窥而更盛至景耀元年人以烛投而灭其年并于魏】
　　【元和之初薛涛好制小诗惜其幅大不欲长賸乃狭小之蜀中才子以为便后减诸牋亦如是名之曰薛涛牋】
　　【元微之闻薛涛名因奉使见焉微之矜持笔研涛走笔作四友赞其畧曰磨润色先生之腹濡藏锋都尉之头引书媒而黯黯入文圃以休休微之惊服】
　　【莫尚书少虚因官西蜀谒南堂静师咨决心要堂使其向好处提撕适如厠俄闻气秽以手掩鼻遂有省即呈以偈曰从来姿韵爱风流几笑时人向外求万别千差无覔处得来原在鼻尖头南堂答曰一法才通万法周纵横妙用更何求】
　　【天寳间明皇幸蜀姜皎以藩邸旧臣扈驾至绵州畵角鹰于督邮亭壁甚精妙刺史摹于石竖州堂后当时鹰隼不敢入城后守又摹之换前碑将载归至城南舟坏没于潭乃叹曰无功矣后人遂名其滩曰无功】
　　【明正统七年宁逺黄诚以刑部侍郎何文渊荐自温州幕知绵州事一新百废政声甚着当造册増乡流民多欲以所佃田起科附籍又有借粮营为里长者黄谓之曰绵州土狭民贫必为后日之患乃令以所垦田正过东渡洛水二乡旧粮乡田虽増赋税不加民至今赖之】
　　【绵州有院曰水陆濒溪有石凿制莫稽每夕北斗见时视之正在其首虽斗柄转移星影常然绵州东城北五里为芙蓉上游其水通于灵山麓有兽潜其中状如驴不时出游上下无常或泳水中或卧沙渚每出必旱涝见者亦不吉】
　　【虾蟆滩石蟇治北七里旧有石如蟇状踞滩口张口向南相传城中自昔无蚊蠓盖此石所致治间知州汪洪改修朱容隁于此凿碎其后遂不验】
　　【绵州鲤鱼桥仙迹治北八里即涪江汇入芙蓉溪上游沿岸多民田每夏秋潦水逆流鱼随水上多食禾稼民甚病之后遇一异人于桥凿一又一纲其鱼遂集滩下不敢上渔人每于此时捕之得利数倍今桥圮鱼复为害】
　　【龙防观畵板治东六十里有观曰龙防治间居人廖天恕焚献其中以殿瓦疎漏将为天花板数十覆其上畵工已施胶粉有事去数月不至板集殿中每静夜闻有声疑为鼠耗所啮后工至啓视之则已畵矣笔迹天成莫测起落处至今宛然如新】
　　【治甲子绵州副使白翺自知处州丁内艰归新置居第始筑厅基寘巨瓮畜金鱼在侧值雷交作甫霁有虹垂饮瓮中居室燿照映比隣见者惊愕争趋视之良久起去瓮水已竭适叅政郭祥鹏按治因名其厅曰垂虹】
　　【绵州余贵自知黄州休致归时治十年也承兵荒之后风晨夕每闻近郊悲号声乃佣工十人每二人舁大筐日收沿河山谷无主遗骸及城壕漏泽园暴露者无虑数百丛葬所买义冢每遇寒食中下元于河滨广祭岁以为常】
　　【正徳辛巳有夫妇以弄猴为衣食者十年矣寓于嘉州之白塔山主者死葬于塔之左猴日夜号其妇更招一丏者为夫猴举手揶揄之妇弄猴使作伎猴伏地不为鞭之輙奋叫入夜走主者之墓跑土悲号七日而死】
　　【嘉定东十余里有东观在羣山中石壁四拥殿有石函长三丈其上凿乌兽花草文理纤妙隣于工缄鏁极固泯然无隙相传尹喜真人升天时约曰函中有符箓慎不可开天厯中清河崔公为守欲开之道士曰真人遗教啓函者必有祸崔以巨索系函鼻拽以数牛半日石函乃开有符箓十轴耳崔曰向者谓有奇寳今符箓而已令缄鏁如故崔是夕暴卒既而苏言曰有防吏摄吾至一官署防官即故相吕公諲也谓吾开真人石函于法当削寿禄即泣告吕公曰故人何以为救吕曰法不可逃吾为足下致二年假职优其禄廪耳吾即拜谢而苏因问其家死已三日矣本郡白于使具以事告节制崔宁署摄副使月给俸钱二十万二年而卒】
　　【嘉州乌尤山释氏相传为观音大士至此见南河沙岸魅啾啾乃化为王名面然云大士七十二化至此自视其像大防魋陋遂再不化】
　　【凌云寺元时为战塲多祟至正间僧千峯曽为狱卒合送囚徒防讯千峯曰世乱刑繁多不当罪吾怜汝释之我亦从此逝矣遂削发为僧结庵九峯山时挟一铜钟以辟祟谓之幽明钟倐有一人走告郡守曰有僧鸣钟家众甚不安可为禁之守像其人不凡乃诺而隂觇之至碧津渡即入水去守曰此龙王下有龙宫焉因语僧僧既止后数日又鸣之一夕大风雨掣钟去至今不敢鸣洪钟嘉靖辛丑岁嘉定有儒生吕和者畜一猫为隣窃后知之讼于官盗者畏罪人言须以牛偿猫乃可释盗者曰牛赖以耕去此则一家无望矣遂至夜键闭门戸拽牛至寝室并其母妻烈火焚之以身跃入人物房舍倛烬然儒者实不知也后有商阎四者以债讼挟儒生于官不察谓此生捶谷数人放火以灭迹狱成置之重辟众咸寃之儒生既殁商得志生子女各一子甚敏慧善读书后入试见寃者持之遂昏迷扶出吐血死女亦死商夫妇亦相继死永诀时口数数道前事人亡产荡不异于寃者岂非天道哉】
　　【嘉定州有黄鲁直铁罗汉颂小序云峩眉山之下蟇颐津之渊有百链钢铸成二怖魔开士人物表仪随世尺度其中空洞不留一物叩之铿然应大应小香涂刀割受供不二沈之水则着底投之火则炽然水火事息二老相视而笑涪翁曰吴儿铁人石心吾不信也二老者真铁石耳乃为之颂曰人言怖魔像非金亦非铁若作世金铁开士亦不现禅坐应念徃一鉢千家供顺佛遗勅故不宣示神通有为中无为火聚开莲花无为中有为廿露破诸热魔子自怖畏我无怖畏想或欲坯镕之为已富贵梯赖世主慈观虎兎失爪角或得埜狐书有字不可读狐涎着其心字义皆炳然却来观六经全是颠倒想今世青云士慎莫作此解】
　　【郫县张愈游蓬莱庙留诗云玉带楼前锁碧霞经年培养牡丹芽不妨野鹿逾墙入衔出宫中第一花又金玉霞台插碧空笙歌迭响入天风当时国色并春色尽在君王顾盼中夜梦童子谓曰吾蓬莱第一宫太真也遂引愈至一洞口见众僊排列以待云感子诗妙絶増寿一纪】
　　【郫人得巨蛇于南郭渠长八九尺许刳剔脏腹盘串置火上焙之越数日其数岁子忽皮肤肿裂痛楚万状蛇谓之曰汝无状剔我而焚之今汝儿亦知此苦否其人惊乃取蛇拔去竹刬以水洗沃焚香祈谢送之故处久之蛇复蜿蜒而去儿亦平愈见古今集记】
　　【潼川周野云以琴遇知当路淳祐间甫二十谒余制置玠于蜀尝留某寺因纵歩林间闻丛宻中戏笑声即之则五六童子席地而奕野云揖之童子但颔之而已野云意贵宦子弟心稍不平但素好奕遂蹲而观之须臾一童子擕尊俎至野云渴意可及已因问诸郎君何处童子不答举尊酬酢谈笑自如若傍无人者野云怒起一童子目之曰我辈此乐不减橘中之老君谓何如捧盏目之童子酌酒令饮野云揺首一童子捧俎令取菓野云亦不顾而去一童子曰彼安能忘情隄上金也又一童子曰此人心事亦好但易怒耳一童子曰二十年后须当忆我野云归以语僧怪之偕徃旧处见菓核狼籍而已僧曰是仙童也野云大恨无缘既而某太守妻之以女名垂杨始悟隄上金之説后追忆仙童力意门游青城山或传亦得道云】
　　【李青霞眉州人襁褓失明岁荒父母不能存弃之江流至青神渔人夫妇无子者得之曰盲儿也姑养之十余岁为人佣磨有瞽史挟琵琶説徃事者携之去教以所习雅善其艺至绵州多游士大夫之门一日在高翰林舍适有道士与高公论丹法李忽跃然击碎琵琶而求为徒道士壮而许之游诸名山将十载不知所授受还绵称曰青霞道人高公叩之已有所悟矣然徃徃以术掩其妙出入于真伪之间令人疑信不定杯酒戏丸垢腻投盆盎得美鲜治羮充坐馔又善为鹤舞跃起二三尺坠地无声又道人隐衷泄未来谐谑巧发奇中嘉靖己亥还眉弟妹在佣伍访而嫁娶之数载复归绵卒于窦圌山葬讫世庙忽有旨求李青霞所司踪迹无影指墓以复又数年州别驾尹姓者江西人方莅任斋宿城隍祠问焚献道士曰尔名曽天成乎道士戄然曰小道名何容上达曰吾来时有李青霞道人居吾郡士大夫皆尊敬之行时谓余必选眉州此吾乡也城隍祠道士曽天成曽侍我为徒今尚在为我寄声天成骇然曰李师葬绵吾等俱徃视其墓何由复居贵乡州人始知青霞不死而肃皇帝以神防绵墓其尸解处也】
　　【李令伯陈情之后刘终服阕再征乃至司空张华常问之曰安乐公何如人密曰可次齐桓华问其故曰齐桓得管仲而霸用竖刀而乱安乐公得诸葛而抗魏任黄皓而丧国其成败一也次问孔明言教何碎密曰舜禹臯陶相与言皆圣人也故典谟可简诸葛公与凡人言不得不碎华服其论由温令召入迁汉中太守颇怀怨望诏赐饯东堂酒间赋诗末章云人亦有言有因有缘官中无人不如归田明明在上斯语岂然武帝见而忿之奏免官卒于家】
　　【中江王隐君孟蜀时人抱道不仕尢工于诗有落花吟云富贵雨中花昨开今复落无人解花意俱为贪花错盖有感于时事与吴之巽暴贵干天刑之旨同而意尤含蓄其养可知志在逺引故姓名不传】
