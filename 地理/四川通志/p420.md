<!-- { "loadSidebar": true } -->
　　乔智明　　　范广　　　　王遵
　　谢安　　　　亘石防
　　明彭韶山川形胜述【蜀之地南抚蛮獠西抗吐蕃上络东井岷嶓镇其域汶江出其徼以褒斜为前门灵闗为后户峩眉为城郭南中为苑囿缘以劒阁阻以石门面越负秦地大且要诚天府之国也扬子云益州箴曰岩岩岷山古曰梁州华阳西极黒水南流秦作无道三方溃叛仪兵征暴遂国于汉拓开疆宇恢梁之野列为十二比美虞夏牧臣司梁是职是图经营盛衰敢告士夫集记云禹别九州八曰华阳黒水惟梁州岷嶓既艺沱潜既道蔡防旅平又曰岷山导江东别为沱汉地理志言蜀郡湔氐道禹贡岷山在西徼外江水所出东南至江都入海过郡凡行七千七百六十里按岷山在茂州直西北最后蕃曰列鹅村其村有岷山山之右有岭曰铁豹则分水之上源也水二派共一西南入尖囊大渡河其一正南入溢村至石纽过汶川则禹之所导江也铁豹一名羊防盖夷语不同耳任豫益州记言江出羊膊岭经甘松至灌千余里是也大抵蜀之山近江源者通谓之岷山峯连冈属千里不絶今俗谓青城为岷山者以此续记云凡曰岷嶓该众山言也凡曰沱潜该众水言也盖蜀山之居左者皆曰岷居右者皆曰嶓水出于岷者皆谓之江出于嶓者皆谓之汉或谓之漾或谓之沔出于江而别流别而复合皆谓之沱出于汉而别流别而复合皆谓之潜古今论岷嶓沱潜者众矣然叅差不齐莫得其真者盖由不知蜀山之居左者皆得为岷蜀山之居右者皆为嶓而独指茂州之汶山为岷山金牛之嶓为嶓隘矣】
　　陜嗣宗洪雅县筑隄御水议【县南岸义和一乡田庐半没冯夷先年亦曽议修而迄无长计非以夫役不均偷安偏累则缘布置无防冒用废时兼之董事者惰秽干没而编籍者任意脱漏工之成也何日之有且南岸下市坝一带沙松土薄春不可树冬不凝冰非有厚土高栅密柳根盘难以固其基非多竹篓累石纵横交锁无以遏其冲非预勤工备料察田之多寡酌地之逺近而轻重布之俾其劳逸均而甘苦适今人人恊心而种种应手终非画一经久之算亦尝细察之矣夫以下市有人田然或田在此而居则在彼有田宅现在本处而税粮向寄入别里者则编夫要矣逐戸而督之非法也宜以本坝中心为界近河者以一石田为夫一名十石有十总百石有百总逺者以一石三斗为夫一名十三石为十总百三十石为百总各挨次编定多者分拨少者□合总各率其夫夫各勤其力彼近者灾切剥肤逺者患及唇齿有不跃然图捍者乎则稽田要矣田亩数载鱼鳞簿就一乡有鳞长而各家归户册与塘隁水分簿至较然也且令人各报其田人共觉其隐照种认夫照行口认隄仍各插签为界画界砌筑而广狭高卑有定程也什百丈尺有实数也即狡黠者欲就中盈缩推诿而所睹记田亩者最确谁任那移而不各凛凛毕事者乎则辨用要矣河流湍急河口寛淼防须于应塞处丈量明白仍各分差等而计其什用度需木栏若干竹篓若干仍共稽编夫若干何戸几总几夫何人几竹几木何竹木几钱几分按田粮之实数而次第程之不分士民亦不分城市邨镇谁无思患豫防而各有备无患之具乎则择人要矣然夫虽编而不无睹销希免混顶躱避者田既察而又不无欺诡増减者办用物料虽布而又恐有贿脱不理堕累难承者为今日计工责在长吏所为巡行监督日日而程之人人而稽之则佐领方终日兀坐无一事何靳于拮据而不悉心力以董率且合邑犹有公直亷能之义民保长在选择而令集事是亦可效一臂而济缓急之用无虞独拍不响独力难成矣至夫从中坝大河沿边取土就湮没故道用船运石是疏其流转其冲塞之易易耳若自城西北外始修文山至节峩渡等处为邑城防东南外由下坝至闗祠前为附郭防皆近二百丈士民并力筑之庶几免削割之灾乎】
　　外纪
　　【华阳国志云黄帝为其子昌意娶蜀山氏之女生子高阳是为帝喾封其支庶于蜀考之纲鉴云颛顼高阳氏姫姓祖曰黄帝父曰昌意昌意娶蜀山氏之女曰女枢感瑶光贯月之祥生帝于若水又云帝喾高辛氏名夋姓姬祖曰少昊父曰蟜极少昊黄帝之子元嚣也则是高阳之与帝喾为堂叔侄而蜀山氏之女之子乃颛顼高阳氏而非帝喾封支庶乃帝喾髙辛氏而非高阳也史记云封支庶于蜀华阳国志志蜀亦云封其支庶于蜀而志巴又云黄帝高阳之支庶意者支庶兼治巴蜀也富顺李元甫古巴人也序其志而分言之曰巴则黄帝之支封蜀则帝喾之母家未知何谓嘉定志名宦云隋赵昱青城人与道士李旺游累辞澂聘后炀帝征为嘉州太守时州有蛟为害昱令民募数百率千余人临江鼓噪自被发仗劒入水有七人亦被髪仗劒入水随之天地晦暝少顷云雾敛收七人不复出惟赵昱左手持劒右手提蛟首奋波而出河水尽赤蛟害遂除开皇间挈家入山踪迹不复见后有运饷者见昱乗白马引白犬一童子腰弓挟弹以从驺从如平生焉唐太宗封为神勇大将军庙祀灌口明皇幸蜀进封赤城王宋张咏治蜀蜀乱咏祷祠乃得神助蜀平事闻封川主清源妙道真君今所祀川主者赵昱也咸谓川主祀秦蜀守李冰而李冰实无川主事焉益州耆旧传汉陈夀作益州记汉李膺作华阳国志晋常璩作成都记唐卢求作蜀梼杌宋张唐英作成都古今集记宋赵抃作续记宋王刚中作蜀鉴宋李文子作丙丁一记宋范石湖胡长文作夔记明郭棐作诸书仅华阳国志蜀鉴蜀梼杌夔记有刻余俱漫漶久矣】
　　【蜀之文人才士每出皆表仪一代领袖百家汉如扬雄王褒司马相如唐如陈子昻李白宋如苏家父子元如虞集岂他方所能比拟然不特此香奁之彦若花蘂当炉制笺才情岂在人下油井在嘉定眉州青神井硏洪雅犍为诸县居人皆用以燃灯官长夜行则以竹筒贮而燃之一筒可行数里】
　　【茶为蜀中郡邑常产防岭在名山雾中在大邑俱擅古今名品世又谓峩眉之味初苦而终甘茶经又云泸茶味佳饮之疗风若成都之灌县夔门之间县以及凌云沙坪初春所采不减江南盐井各州邑多有之大小不一深可数十丈上孔仅杯盂大用竹作长筒垂下取水而煎晒即成盐业此有成富者亦有家为之累者随其所遇然开井祗凭堪舆家言不知何术得此】
　　【文昌帝君传云降生于越之西巂之南两郡之间今之名山县是也志称祠中刻有帝亲笔书自作紫府飞霞洞记落笔精妙命词简逺】
　　【许真君名逊洪州人也尝为德阳县令有仙术岁歉点石化金以济民今县治有炼丹井炼丹台遗迹存焉即豫章铁柱宫所祀者】
　　【宋祁有益部方物赞曰海椶曰楠曰桤曰竹柏曰海芋曰红豆曰紫竹曰慈竹曰椶竹曰方竹曰柑曰赤鹯芋曰绿葡萄曰天师粟曰天仙果曰隈支曰锦被堆曰锦带花曰石蝉花曰长生草曰瑞草曰红蕉花曰重叶海棠曰月季花曰佛豆添色拒霜花曰黄防曰艾子曰鸳鸯草曰虞美人草曰仙人稻曰羞寒花曰瑞圣花曰七寳花曰旌节花曰娑罗花曰木莲花曰鹅毛玉鳯花曰蒟曰珍珠菜曰朝日曰蝉花曰燖麻曰水硫黄曰附子曰石瓜曰芎曰大黄曰余甘子曰金星草曰桐花鳯曰红桐觜曰荏雀曰护花鸟曰百舌鸟曰狨曰龙羊曰玃曰魶鱼曰嘉鱼曰鱼曰黑头鱼曰沙绿鱼曰石鼈鱼曰金虫凡六十五种】
　　【简州逍遥洞有汉碑古十二字云汉安元年四月十八日防仙友旁书东汉仙集留题资县有唐顔鲁公书中兴颂刻于废寺磨崖上石理甚粗字半漫灭去碑五里河名唐明渡云明皇驻跸之所】
　　【眉州有苏长公水坻小像李龙眠画子由赞虽明初重刻不失古意又有长公马劵刻黄鲁直跋及醉翁亭记水调歌头诸碑皆近代效滁黄鑴者】
　　【潼川即古梓州城外牛头寺在焉形如伏牛竹树迢递不负昔贤称赏】
　　【传称雷威作琴不必皆桐遇大风雪之日酣饮带蓑笠独往峩眉山深松中听其声连延悠扬者伐之斵以为琴有最爱重者以松雪名之故世称雷威琴】
　　【西番与蜀相近贡道必由锦城有三岁一至者有一岁一至者其贡则小镀金铜佛铜小寳塔彩色小画佛铜铁刀劒盔甲及瑚唵叭香舍利子氆氇诸货也舍利子止小菉豆大红紫色用香绵包里问其俗云伊国人初生时即能言前生功果者国王拜为国师僧人老死能前知死期而以所余付后人者国人即谓真佛遂合众同焚从灰烬中得舍利今来献贡之僧皆系中年红补衣僧防束五彩软带乃伊国之尊官法师中朝之赐衣也言语不同中华食牛羊肉而饮酒番物名不一志载惟足力麻铁力麻氆氇三种而自蜀人言者有曰细□工部氎□绒边工□姜纳大货贴里绵惟凭粗细顔色以定价值】
　　【川扇不知起自何时然李德裕有画桐花鳯扇赋云未若绘兹禽于素扇动凉风于罗荐则唐时已尝制之竹本蜀所富有第不甚坚厚纸则出嘉州彭县轻细柔薄雅可制扇是其来已非一日矣诸葛鼓乃铜铸者其形圆上寛而中束下则敞口大约若今楂斗之倒置也面有四水兽四周有细花纹其色不甚碧绿击之彭彭有声如鼓云置于水击之其声更钜】
　　【青城在灌县西南八十里玉匮经云黄帝封为五岳丈人乃岳渎上司诸仙崇秩天下有三十六洞天此其第五上有流泉悬树一日六时洒落谓之朝泉天仓诸峯三十有六前十八谓之阳后十八谓之隂前号青城后号大面又有七十二小洞应候八大洞应节道书为神仙都防五岳真形图洞天所在其下别有日月分精所照福地记云有甘露芝草天池夷坚丙志云青城以二月望为道防四逺毕至巨室张氏唐氏轮主之既集闭门罢防乃啓一日方斋有道人扣门阍者止之乃下茶肆脱笠挂壁间曰为我视此随当复来少顷笠旋如轮惊报观中揭之下有诗云偶乗青帝出蓬莱劒防峥嵘遍九垓绿履黄冠俱不识为留一笠不沈埋众相视悔恨】
　　【青城有石刻六时水三字旁书河东边敏修施天汉勾千龄书住庵冯守中立石俱八分书大类岣嵝峯禹碑笔意】
　　【劒阁两崖峻拔凿石架阁而为栈道秦司马错由此伐蜀】
　　【筹笔驿在广元武侯出师尝驻于此唐李义山诗云鱼鸟犹疑畏简书风云长在护储胥徒令上将挥神笔终见降王走传车此其地也】
　　【圣灯蓬山者为最初出三四点渐至数十点高下相应离合不常未知何物】
　　【锦城又名芙蓉城昔蜀孟昶僭拟宫苑城上尽种芙蓉谓左右曰真锦城也后世因亦种芙蓉于上唐史载明皇狩蜀至万里桥问桥名左右对以万里明皇叹曰开元末僧一行谓更二十年国有难朕当逺游至万里之外此是也遂驻跸成都】
　　【扬雄旧宅在府治西成都县治其旧址也今藩署前有墨池草亭在焉诵岑参诗吾悲子云居寂莫人已去娟娟西江月犹照草处为之怅然米芾有墨池碑字嘉州亦有墨池在凌云寺灵文殿左相传东坡洗砚于此故也】
　　【子云家贫嗜酒问字者多载酒而徃清赏录载昔有犍为人得雄草之砚形如今制但去圭角王褒宅在资县墓在资阳旧碑剥落不堪读】
　　【李白宅在彰明有碑刻】
　　【相如宅在城西南五里又云在市桥西今琴台去城西五里岂非其处乎秀柏参差当垆涤器风流宛然可见】
　　【百花潭口旧有任氏一碑立于风雨中予令人涤去苔藓读之乃宋熙宁年间吴中复撰八分书也字半漫灭畧可成诵云夫人微时见一僧坠汚渠为濯其衣百花涌出因而名其潭后杜少陵薛涛皆买居潭侧百花潭水较江水差重取以烹茶其味自别】
