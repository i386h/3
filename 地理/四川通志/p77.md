<!-- { "loadSidebar": true } -->
　　韩士杰【州人郡诸生祖母虞氏病笃士杰刲股以进寻愈虞后享寿八十余卒】何　贵【州人九嵗而孤因母孀居遂弃举子业躬耕养母克尽子职抚幼弟谦至成立荒嵗有永宁商以金四十与贵贩米舟破米尽溺贵哀其厄尽以金还之又尝夜偷者其邻也予以钱米宻遣去子宗义等俱孝友三世同居百有余年无间士大夫颂美之有何氏世德録】陆忠孝【州人生七日丧母鞠于祖母自幼至孝继母有疾朝夕奉药饵至忘寝食后祖母与二亲相继卒哀号几絶负土成坟庐墓三载廵抚许坚廵按卢黎各旌异之】
　　董　瑶【合江人贡士嗜诗书敦道义痛父早丧终身不近声色养母纯孝周旋寝食如孺子时着有源溪集】
　　直资州
　　汉支　渐【资阳人事亲至孝年七十时母死负土成坟庐于墓侧哀毁疾甚有白乌白鹤集墓木翔悲鸣若助哀者乡人观感多化于孝】
　　宋黄徳舆【资州人二亲继逝负土成坟有甘泉涌其侧大中祥符初降诏旌表】
　　王　巩【字国宾资阳人少而端慤性至孝东溪文谦先生讲道于眉山苏氏之居巩与苏氏弟兄交逰三十年如一日试于漕司入选以父母老不复任及父母卒三日不食三年不茹荤防朝廷锡其父再被封命乡人荣之】
　　程壬孙【仁寿人庆元间进士爲射洪令利兴弊革更令汉源时羌人扰边科调烦兴壬孙身任之且言番惮于攻寨利于刼村盍于要害处各聚爲寨以遏贼冲制置使呉猎称善壬孙沈静寡言笑虑而后发不爲媚妩以悦世居官蹈践绳墨至老愈笃后迁雅州佥判卒于官与弟遇孙极相友爱时多羡之】
　　程遇孙【壬孙弟雄于文官至潼川路转运判官兼提举学士壬孙卒无后遇孙躬爲治葬撰墓铭其辞缠绵悲怆使人读之慽如也先是壬孙病剧遗书及玉环曰谨藏之他日如见我也遇孙后诵书持环流涕不已其友爱葢出天性云】
　　龙海孙【州人父失明刺左股血和药防父目目遂愈母患心痛割肝以进竟无恙又刺右股血和药疗之母病亦平嘉定间有司纪其事易其里曰纯孝里】
　　明余　金【内江人任长沙知县拜御史风纪肃然陞陜西佥事母老乞终养不起处兄弟极友爱肤施人有讼田者金相地偿之息其争】
　　邓　翰【内江人成化进士任知县卓有异政陞府同知操守坚定举止不茍致仕家居继母停柩火灾延及堂室翰以身蔽捍火至不动寻灭人以爲至孝所感】
　　呉　泰【井研人任湖广监利知县事祖母以孝闻母徐氏目盲泰以舌餂之母目复明乡人称爲孝子当道旌奨其门】
　　饶　勅【仁夀人举乡　居家孝友行已端方邑中　绅皆礼重之】
　　黄　昌【仁寿人登天啓壬戌进士任湖广江陵县兴利除害多善政行取御史凛凛风裁疏劾温周二相无所避忌居家孝友里人敬慕后祀乡贤】
　　谢本常【内江人事祖母及二亲至孝后亲卒庐墓三年有乌栖麦秀之异】
　　饶　充【州人九嵗失父事母黄氏作奉萱堂嵗时介寿入太学未几遂乞例归母卒徒跣三年未尝忘哀又能广于恤贫人钦其锡云】
　　姜宗哲【州人父病剧割股以愈乡里传诵】
　　史全忠【州人家贫奉母朝夕就养母病全忠持刀剖胸取片肝烹以进母愈全忠身亦无恙焚香祝天香气结灵芝形事闻奉防建坊】
　　袁文麟【州庠生祖母病笃割股进之遂愈人传爲顺孙云】
　　钟竒训【字起龙内江人年十四补诸生异母弟四人彼此让金以安亲志学使者屡表其闾以子应麟贵两受诰命】
　　髙世洵【字仲允内江人弱冠补诸生孝友敦睦色养诚至赵文肃公雅重之比之顔闵】温崇严【州人爲诸生通经学从者甚众事亲养志母爱少女以婿产薄爲忧崇严竭力助费以承母意邑令杨鹤龄遣子受业防有重狱人以千金乞书与杨崇严拒不纳后邑令呉宗尧旌其门曰高士】
　　刘　翲【内江人父望之官大理卿有廉直名兄翾爲浙江兵偹晋大叅以忤权相归里翲由进士官御史与翾同居不析赀产临卒命与兄同穴邑人推其友爱】
　　黄映璧【仁寿诸生孝行素闻崇祯十三年有乡举功令邑宰刘三策保举廵抚批云懿行班班可纪绅衿同口称贤事闻未仕而卒】
　　辜延昌【仁寿人有孝行母周氏节妇也病笃延昌割股啖母病果愈】
　　张于衡【性至孝母卧病跪奉汤药旦夕祈天乞以身代登进士居官廉谨人钦其忠孝】
　　直绵州
　　汉姜　诗【德阳人事母至孝妻厐氏奉顺克勤母好饮江水嗜鱼脍妻每逾里远汲一日舎旁忽涌泉水每日輙出双鲤取以供母永平中举孝防明帝以大孝入朝拜郡国所举孝防俱爲郎以宠之】
　　安　安【名石泉姜诗子年七嵗母爲父出安安曾问卜于麻姑飞云洞时负米邻姑家以养母母还安安代母汲水供姑爲水漂去至今立像祀之】
　　晋李　余【州人父杀人亡命母下吏余乞代母死吏不许遂自刭诏释其母仍图形于府庭】唐王赞谛【梓潼人少丧亲负土垒坟二十年不脱衰麻黜陟使韦祯奏劒南孝子十六人以赞谛爲首】
　　宋张　咸【字君説绵州人少孤贫抚兄子汉淮与其女俱爲择配视犹已出元祐中诏复六科咸以敎授对策擢第一有杂文二十巻年四十二卒子浚贵累赠太师秦国公】
　　明王　吉【绵竹人以纯孝称治间邑令许魁造闾旌之】
　　刘光远【安县人与弟光大俱补石泉学诸生以造父坟墓光大乘桴运石至中流桴没时光远在岸仰天呌曰弟以父故遭溺急解桴赴之桴亦没弟呼曰救吾兄兄呼曰救吾弟相抱而死当道扁其门曰二难孝友】
　　王国祯【与弟国祥俱德阳诸生母汪氏病兄弟咸割股愈之樊令鼎遇旌曰一门纯孝】王　擢【德阳诸生亲卒庐墓三年谢成鼇时徃访之赠以诗曰几度登堂访友生闻君庐墓极精诚】
　　辛中魁【德阳诸生亲亡庐墓见知于督学使郭子章表其门曰孝子】
　　张应聘【德阳县吏父恒居成都病虚悸垂死医云得同类之物补之可愈聘即割膊肉调鸡臛杂进恒遂渐愈成都令雷叔闻旌其门曰真孝励俗】
　　傅绍説【德阳诸生母病笃同兄至母榻前兄失手抚其股不觉发声问其故始知其刲股也奉勅旌表】
　　刘延龄【绵竹人举人天性孝友亲殁寄榇野寺中夜有虎搏榇延龄哀号虎驯服去由教谕累迁云南知县县苦于矿役延龄至悉心条画诸弊悉清矿民绘像祀之时荒疫交作延龄捐赀易粟以赈贫民全活无算防丁艰归遂不复出祀滇南名宦万歴己未崇祀乡贤】
　　周绍孔【绵竹人与弟继孔述孔俱邑诸生奉母文氏并以孝着崇祯丁丑寇乱母子被掳贼欲刃其母兄弟三人争以身代贼俱杀之怜其母不杀乆之母梦子曰母不复有子可善抚孙孙可以代养母也尝夜与母语如生时母恐延巫者禳而除之巫忽作三子语曰生不能奉母死而依母情弗忍也非鬼非祟何呪诅我爲语毕仆于地经夜乃苏逾年始絶人称一门三孝】
　　黄守学【绵竹民素以孝闻献贼围城其母柳氏自缢死守学备棺敛毕曰吾当从母死随亦自缢】
　　直茂州
　　明袁宏道【保县人由选贡歴青州判家素贫继母孀居奉养不缺学使以孝行褒之】郭干城【汶川人由嵗荐任梁山教谕少失父事母至孝县尹娄廷璋以孝子旌其门】
　　直达州
　　宋牟天壹【其先阆州人侨寓逹州事母至孝母卒哀毁啜粥庐墓三年与弟同居毫无私积】明袁纯极【太平人母病气絶纯极昼夜哭泣亦气絶母子昏愦中俱若有神悯而释之越三日皆更生邑人公举纯孝】


　　四川通志巻十上
　　钦定四库全书
　　四川通志巻十下
　　皇清孝友
　　成都府
　　何之瀛【成都人幼失怙恃善事继母以孝见称家贫好善乐施亲族有不能婚葬者竭力周给训三子习儒业先后成名同居式好门庭雍穆里党化之邑令重瀛之品额其门曰锦里善人】费　密【字此度新繁人年十四值父经虞病剧医言知粪味甘苦可决死生密尝粪觉苦病果起越数年经虞任云南昆明令会张献忠乱密奉母避黎州徃来滇蜀徒步省视屡陷贼营暨蛮洞中得无恙后流寓江南扬州著述甚多人称中文先生】
　　费锡璜【字滋衡密之子遵父命自扬州还新繁省祖墓时兵燹甫定道路榛莽间关万里不惮艰险人咸以孝称之着诗古文辞行世】
　　刘宗裕【华阳人康熙二年母病不愈裕焚香祝天自割左股煎汤奉母母病遂痊邑人以孝称】
　　赵日荣【汉州人事母至孝贼至独负其母避难妻孥皆被害母年九十有七始卒日荣哀毁骨立人称纯孝】
　　重庆府
　　李元勲【永川人性至孝父病笃元勲潜祷于神持刀剖腹割肝一片食父父竟愈】罗　彬【綦江人幼以孝称尝刲股疗母霍氏疾疾愈邑令旌之】
　　彭文举【綦江人十二嵗时母疾笃医药罔效文举刲股以进疾瘥邑令以童龄笃孝旌之】霍寿长【綦江人年二十嫡母曹氏病危夀长三次刲股和药疗之病愈】
　　吴国瑞【綦江人与弟国泰国安事母陈氏皆至孝母疾笃兄弟号泣祈天愿以身代初国瑞刲股奉之疾少瘥继兄弟三人同刲股以进疾良已】
　　韩茂荣【綦江人素敦孝友早丧妻惟敎子读书四十年不再娶康熙六年邑令孟易吉表其门曰家法可式】
　　冷应诏【彭水人父病祷于天割股救之邑令尹严维旌其门】
　　陈我尧【彭水人事继母刘氏称孝刘病痢甚剧尧偕妻李氏涤防浣中衣昼夜无倦刘死哭泣尽哀家素贫妻子常冻饿父天相年八十余所需用必竭力营办甘防不缺邑令蒋栋旌异之】李方升【黔江人事亲至孝父母亡家贫治丧无力方升夫妇质身营葬升有胆气膂力过人及质身后俛首服役畧无怨言或诱之曰以君才力舎此他往自当出人头地奈何乆居人下升曰吾以父母故质身岂忍负之后土蛮扰境升率众捍圉乡人拥立爲团练长】
　　周　俨【字墨潭涪州人母先丧事父以孝称时贼谭煽乱俨欲负父潜避爲贼所执两臂受伤血溢昏愦弟儒与贼战亦受伤四邻奔救贼乃退逾年父疾笃俨尝粪试甘苦后竟不起号泣呕血七日髪尽白弟妇孀居抚藐孤如己出人谓孝友节义萃于一门】
　　周　儒【字鲁生俨弟与兄事母以孝闻谭贼肆刧兄以身卫父被执儒急父兄之难奋力与贼战受重伤贼退三日创发卒】
　　黄志焕【涪州人事父母以孝称康熙己丑夏五城中失火延烧民居父适病卒志焕先扶母置他所复冐烈焰入负父尸以出州牧董维祺目击之额其门】
　　李嗣靖【酆都人孙可望欲罗致靖父如星星不屈可望杀之嗣靖以身卫父手指迎刃皆断抱父尸同死】
　　保宁府
　　贯　玗【昭化人邑诸生崇祯十四年父玉元官江西龙泉县知县母与兄嫂及玕俱未随任未几兵戈阻絶音问不通者凡十五年兄嫂皆殁于疫玗衔哀殡葬负母居乡母亦物故玕哀毁骨立濒死者数次康熙六年始知父卒于任徒歩奔丧时道路荒残土寇抢掠玕沿途乞食人感其孝佽助金帛得扶榇还里】
　　冉宗孔【苍溪人幼遭贼乱与母相失宗孔不避兵刃防渉寻母顺治十四年至汉中始见之募财赎归是年遂中乡试人称孝感】
　　任钟麟【苍溪人襁褓丧母继母高氏育之遭献冦乱父及继母皆罗祸钟麟朝夕号泣刺指出血遍歴贼营沁骨认尸一日获继母骸于十庙山而父骨终不可得遂取父遗衣同继母合葬后中顺治辛卯举人仕至刺史】
