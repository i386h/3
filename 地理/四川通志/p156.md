<!-- { "loadSidebar": true } -->
　　丹巴【上下达拉住牧原系西海代青和硕气属下管辖头人六名番民一百四十二户每年纳骡十五头牛十五只茶十五甑】
　　额旺朗结【官角住牧原系罗蔵顶庆属下管辖头人十四名番民一千七百三十九户每年纳马十四匹羊四百五十只】
　　乌金顶进【桑昂住牧原系罗蔵顶庆属下管辖头人二十七名番民七百七十二户每年纳牛十只羊三十只】
　　苦图兔扎什朗扎【类伍齐住牧管辖头人五名番民一千六百四十户每年纳牛二十只羊八十只猞猁狲皮一张豹皮三张】
　　驴索朗明朱尔【擦哇作宫住牧管辖头人十二名番民一千一百七十五户每年纳粮银三百八十八两内有八两在擦哇冈官房上交】
　　索朗工布【江达住牧原系西海代青和硕气属下管辖番民一百六十一户每年纳牛六十只羊一百四十只盐一百六十一支】
　　登松台吉【擦哇冈之谷金堂住牧原系西蔵属下管辖番民二百一十五户每年纳牛一百六十只羊二百五十七只盐二百一十五支】
　　木丫【擦哇冈住牧原系墨尔根代青属下管辖番民一百一十七户每年纳牛一百一十六只羊二百零七只盐一百七十七支】
　　额旺四老【桑阿却宗住牧管辖头人九名番民一千九百八十五户每年纳青稞五百刻豌豆三百刻麦子二百刻米一百刻酥油一百五十刻羊四十只】
　　饶中勒力伱【洛隆宗住牧管辖头人四名番民五百五十户每年纳马四匹】却百譲【洛隆宗住牧管辖番民二百一十户每年纳牛十只羊二十只】
　　哈郎坝洛蔵登达　格朋错【硕般多住牧共管头人九名番民七百七十七户每年纳青稞四百刻豌豆三十刻麦子五刻酥油三十刻】
　　六登太也【铁锁桥住牧原属西蔵后系丁熊属下原管头人一名番民一百一十五户每年纳牛十只羊十只】
　　白马汪【下纳夺住牧管辖番民六十户每年纳牛三只羊十二只】
　　翁波东朱【竭磋住牧管辖番民四十三户每年纳牛一只羊三只】
　　物产
　　松蕋石　青金石　玛瑙石　蜜蜡　琥珀　磠砂　阿魏　黄连　胡连　茜草　紫草茸　石青　桂皮　诃梨勒　藏枣　藏杏　藏香　藏红花　藏核桃　椰子　氆氇　偏单　藏茧藏绸　花绸　花布　紫檀　青盐　青稞　小麦　犏牛　托牛　犛牛　青羊　绵羊　羚羊细鳞鱼　天鵞蛋　黄鸭　马骡
　　天异
　　自木鲁乌苏水西一路至乌斯蔵诏内每夜日落见星仰观经星及象星觉光芒闪烁较中土为更大歴夏秋冬三季并不见北斗七星此天文之殊也乌斯蔵恭奉
　　正朔遵时宪书行嵗以建寅孟春为首元旦为一嵗之始四时气多温和夏亦暑惟秋分后经冬至春分鲜严寒颇似中华二八月也日月明晦雷电震作较中华无异少晴霁多隂夜亦有露秋冬有薄霜雪不厚积冬末春初各处有薄雪氷雹平时稀见但行军之时随路水围山猎则雷雨冰雹顿至不旋踵平时间作活佛呪祝即止然亦有不应者
　　土则
　　乌斯蔵田有水旱土地平衍活佛及蔵王所都活佛立牀处为布达拉蔵王所居为诏南北袤长四十里东西延广四五百里陆可驰马中贯河道水东南流不甚驶急清波涟漪澄彻见底诏内夹河两聚部落临白水江为蔵地之中央番夷僧俗商贾杂处其地广二里许诏中楼殿衙署街道马市井井可观四围无城郭就居人所住碉楼环绕相聨以为藩篱似中华一大邨镇其余邨庄星罗碁布外则崇山围绕隘口险峻诚有一夫当闗万夫莫开之势考其开辟不知何始番语指为佛地东通四川东南达云南界东北向潘州暨湟中达中华驿马入蔵路程站另有里数正南千里通后蔵西北由后套穿衣里直达泽旺防古部落土人云有万里之逺西抵后套西南向大西洋海边　诏中河名白水江江北起石山曰布打喇为达赖喇嘛居处山有金银浮图三座傍有小河水清布打喇山后有小湖湖中水阁桥梁凫鹥咸具焉　诏之北一处畜水为圩土人种稻其中故诏中多白米诏中白水江江面随水濶狭澄彻见底中多緑松儿石顶如盆盎然淘泥掘石身大于象惟他河中有小緑石易取适用蔵人往来此江俱用船筏济渡云江水入冬结冰不厚日出则消蔵近地桥梁甚多木石营造颇壮观蔵中田土肥美山石多巉岩　蔵中山多竒松虬蟠屈曲松上百鸟巢焉
　　附国
　　康吉柰所住国在蔵之西南兵力甚强归服
　　圣朝亦奉活佛　后套在大诏西边相距五百余里属蔵王管辖土宜美饶产枣　后蔵在诏之南将千里近云南界亦奉活佛教班禅佛主之土宜美饶
　　种类
　　按唐古特即突厥查典籍所载突厥本西戎小国始见于晋渐盛于梁自侵克土门之后遂强大有北方奄居匈奴之地广袤万余里求婚天子大者称可汗族姓阿史那氏之人得官食采入居京邸歴宋元明不复表着今
　　王师定藏其头目诣军门服降引导路向始知其地包聫藏诏也人不薙髪耳饰大环项挂念珠有至四五串者衣大领衫式同僧之袈裟色用红緑彩绵不一腰纒白縀头戴白巾用极细帛布为之仿唐进士巾有拖翅巾上多褶视耳环大小以分等威足着用白皮造软底氆氇为之人多瘦黒少髪间白晳肥胖者女人辫髪下垂以细为佳身衣偏衫帬长褶细赤足皮履髪上插戴环簮花钏珠帽随人力之富贫甚有一人装饰至数千金者若百余金即中人以下之饰矣平日不施脂粉凡见僧之女人毋论貌之美丑俱用红糖涂其腮若不涂则谓其呈妍迷惑僧人罚惩不宥男女俱以帛束其
　　腰如带也　一圗伯忒人容貌衣饰俱仿唐古特妆饰性情风俗亦相似女人所戴之冠象小瓢一片宻缀美珠有用木及皮而以金银镶珠寳旁坠以为美
　　喇嘛
　　一诏蔵人类喇嘛僧居其半据云其始祖名曰达赖喇嘛系释迦文佛四大弟子之一演教传法来居诏蔵人皆薙髪跣足或着皮履活佛则着锦鞾内衣氆氇半臂外衣偏单冬不衣皮严寒唯服鹰嘴氆氇腰系帛如束带臂上又以帛斜交纒缚不着裩或有用帬者冬帽以氆氇制成式上尖下大色尚红黄夏帽若笠纯金以皮为之不娶妻生子但师徒传受耳经典甚多字従左向右横写番字贝叶翻掲若上乗之学惟静坐禅定修持正业如役鬼驱神吞刀吐火招水呼风柔金隐身诸法能之者颇多而诏中大喇嘛禁其徒妄作贬为下乗术也不戒荤酒修静喇嘛亦不多饮食　活佛不通华言未及检寻其世次询之老成喇嘛云活佛递生在世以慑服其众者如班禅佛出世主后蔵达赖喇嘛出世主前蔵现在活佛名曰虎必尔汉其父母称为佛公佛母里塘番人云活佛初生能道前生事乃达赖喇嘛转世前达赖喇嘛临终时亦言托生里塘其徒众往覔见虎必尔汉果符所属遂迎归养不大见竒异惟聪慧端正性慈善谙经典有静力或间一露先知耳一切信之者尊奉莫敢少忤故诏人皈依弥切焉
　　人事
　　官皆世袭治事　能读经典善书者谓之头人但有人尊礼而无进身陞选阶级　农遇春和水至耕耘锄耨水田旱地各乗时力作农事差似中华惟牛防小有五头作一具者工匠各色皆备木石工玲珑细腻丹青累丝尤属竒巧商有本地及西洋则纒头鄂罗厄勒素回回各色目人货物辐辏交易街市女人充牙侩经纪其闲　医药卜筮俱有诏中人病亦服药延医诊治诸药大半与中华异皆出蔵地及西洋逺方购得者卜筮遇事则翻检其经以数目推测休咎其经典中每事各注明吉凶观玩以告占者似乎中国神籖之词　兵无营制凡遇争战择其中壮勇及有为者充之事定仍归本业
　　自成都府至西蔵路程附
　　成都府【二十里】簇桥【二十里】双流县【二十里】黄水河【十里】串头铺【二十里】花桥子【十里】旧县【五里】新津县【五里】太平塲【五里】铁溪桥【二十里】卭州界牌【十五里】斜江河【二十里】髙桥【二十里】圣花堡【十五里】天官桥【十里】卭州【五里黎雅泛界】大通街【十里】十里桥【十里】卧奎店【十五里】干溪铺【十里系蒲江县地方】大塘铺【十里】鸡公洞【二十里】吊枋池【十里】黒竹闗【八里】何家坪【七里系名山县地方】百丈驿【十五里】洗马池【十五里】白土坎【十里石头漫坡路】和尚头【十里】名山县【十五里】金鸡闗【十五里】橦梓林【十五里】雅州【十里】对岩【十五里】风木丫【十五里】八步石【十五里】观音铺【十五里】飞龙关【二十五里】髙桥闗【十五里】庙上【十里】荣经县【十五里】磨刀溪【十里】箐口站【十里】篾房【十五里】黄泥铺【十里上山】小闗山【二十里】大关山【五里】板房【十里】长老坪【十五里下山】二十四盘【十里此处有两路西达打箭炉南达建昌】羊卷门【十五里黎雅化林交界】双桥子【十里】二郎溪【二十里】懒板营【十里】陡溜子【十五里】泥头【十五里】髙桥【十里】三角坪【五里】林口【二十里】伏龙寺【五里】飞越岭【十里】化林坪【二十里】龙坝铺【十里】沈邨驿【二十里】大坝【十五里】瓦角【十里】安乐邨【五里有镇江王庙庙前即泸定桥有驻防把总一员兵五十名専守之】泸定桥【十五里明正司土千户名古六七里的地方】咱哩【十五里】小烹坝【十里】大烹坝驿【十五里上大冈】冷竹闗【十里】荒草坪【五里】大冈塘【十五里】头道水【五里】日地【十五里】大蔵【十里系榷税卡子】栁杨【二十里】沈抗【十五里】打箭炉
　　以上共一千零二十里
　　打箭炉四十里折多【出此皆为口外地方】
　　由打箭炉向南出工竹卡傍山行二十里转西系夹沟道再二十里至折多路平坦蛮民甚少碉楼不足十户距大路里许有热水塘砌以木颇堪浴有坐塘兵三名传递文书
　　六十里提乳
　　由折多过雪山上四十里漫坡乱石路下二十里提乳土人十数户皆破碉房水草柴俱无
　　二十里纳哇
　　由提乳行五里道傍有破大寨子系原日营官居住此地出响石再十五里至纳哇系沙卡土百戸管辖有蛮人数十户水草有柴少土产羊小麦青稞豌豆其地又名中木鸦有坐塘兵三名传递文书
　　十里阿了
　　即沙卡土百戸锅庄【锅庄者乃住房之谓】
　　二十里瓦切
　　道路平坦土产与纳哇相同
　　二十里东恶洛
　　自瓦切过土百戸小营官寨子复归大路约四五里再行六七里过原日小营官寨子在小山嘴今已倾圮无存再四五里至打纳石七里有土人数十家再十里东恶洛有蛮人碉房数十戸山后即恶洛土百户锅庄水草有柴少道路平坦土产同前多鱼蛮人不知取食有坐塘兵三名传递文书六十里卧龙石
　　自东恶洛行二十里至髙日寺山底再四十里至卧龙石系山路乃丫出卡土百戸管辖水草柴俱有并有蛮人数十戸
　　四十五里八角楼
　　自卧龙石行十五里夹沟道至卧龙中谷再三十里至八角楼亦丫出卡地方水草柴俱有居蛮甚少将至八角楼有坐塘兵三名地名呌纳工五十里中渡
　　自八角楼至卡黎木二十里系夹沟山路再三十里至中渡即鸦緑江也有木船牛皮船以备济渡乃明正司交界地方有女土百戸一员即丫出卡也住半山之中有碉房二十余间水草柴俱有过河即里塘地方坎上有里塘土百戸名白马七里经管应付过往差使河西有坐塘兵三名又蛮兵五名其江面约寛一里
