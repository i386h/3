<!-- { "loadSidebar": true } -->
　　风后握竒经曰八阵四为正四为竒余竒为握竒或总称之先出游军定两端天有衡地有轴天地前后有冲风附于天云附于地天冲重列各四队前后之冲各四队风居四维故以圎地轴单列前后之冲各三队云居四角故以方天居两端地居中间总为八阵阵讫游军从后蹑敌或惊其左或惊其右听音望麾以出四竒天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居其中张翼以进鸟掖两端向敌而翔以应之虚实二垒皆逐天文气候山川向背利害随时而行以正合以竒胜天地以下八重以列或曰握机望敌即引其后以掎角前列不动或合而为一因离而为八各随师之多少触类而长
　　八阵总论
　　李昭玘曰阵之所以八者自有所祖述葢其法肇于黄帝具于成周而变化于诸葛孔明非诸葛孔明之独能为是也昔黄帝潜通八卦而建一都之法黙防九天而设三军之制是以周公则而象之以九夫为井四井为邑四邑为丘四丘为甸四甸为县四县为都自九夫之井至于四县之都而得乎一都之法又以五人为伍五伍为两四两为卒五卒为旅五旅为师五师为军自五人之伍至于五师之军而合乎三军之制至于孔明则又上探黄帝之防意下采成周之遗法因而循之与道神之革而化之与时宜之而阵法备焉故其制为八阵自九夫为井而演之纵横皆八而有八八六十四阵者所以通乎八卦也立为三军自五人为伍而演之周旋皆九而有九九八十一阵者所以防乎九天也然则孔明之所祖述者可谓深且逺矣非与古人之精神心术流通为一者畴能尔哉虽然论其深妙固未易以立谈判考其大纲则不过竒正二字而已葢古之制军合万二千五百人而为军其为伍者一千一百二十五其为两者二百五十十取三焉而为竒其余七以为正四竒四正而八阵生焉是其分阵之数有竒有正也回旋九攒以象天四平正列以象地散涣邪直以为风前大后鋭以为云天地风云四者阵之正也延袤绵互以为龙蟠前合后开以为虎翼弥漫散合以为鸟翔回屈包羞以为蛇蟠龙鸟虎蛇四者阵之竒也是其布阵之形有竒有正也天子上将居中而不动疑兵游军出没而无常是其用阵之势有竒有正也乃若神出鬼没千变万化不可致穷则又所谓竒正之相生如环之无端者
　　八阵记
　　八阵汉丞相诸葛亮经畧中原之所作也垒石为之其迹在防州鱼浦滩自古相传六十四阵而已易卦为之宗握竒为之原其孰能推之哉孔明乃则河圗之圎而分为四层则洛书之方而分为九军则井田公私之制而分为中外之营则文王后天卦位而定四竒四正之名西北乾卦也曰天阵西南坤卦也曰地阵东南巽卦也曰风阵东北艮卦也曰云阵取艮为雾也东方青龙之兽也曰龙阵西方白虎之兽也曰虎阵南方朱鸟之兽也曰鸟阵北方武之兽也曰蛇阵中为中军阵太极之位也中军四象为正四兽为竒四象四兽各以六阵相从或四象七阵四兽五阵中军大将所居中中四阵为余竒大将所握别为游骑三十四阵以繋八阵之后阵有八门开阖出入以为变化南正手北正足中正身前竒首后竒尾左右竒翼游骑爪牙首尾伸缩以为节也两翼翕张以为权也爪牙徃来以为势也身体手足鹑立鼇据以为主也氤氲变化为方为圎为曲为直为鋭其变无穷不外八阵分合而已后世有以天地衡轴冲分配者有演为天覆地载风扬云垂龙飞虎翼鸟翔蛇蟠八形者又为三百六十四变合天度之数者不足信也
　　新都县八阵圗记　　　　新都杨慎着
　　诸葛武侯八阵圗在蜀者二一在夔州之永安宫一在新都之弥牟镇在防者葢侯从先主伐吴防守江路行营布伍之遗制新都为成都近郊则其恒所讲武之塲也武侯之人品事业前哲论之极详不复同其説独其八阵有重可慨者史谓侯推演兵法作为八阵咸得其要自令行师更不覆败深识兵机者所不能洞了葢胜之于多算而出之于万全非借一于背城而侥幸于深入也惜乎其方鋭意以向中原而溪蛮洞獠左跳右跋以裂其势外冦方殷内境自惫使夫八阵之妙不得加于二曹三马之枭敌而乃止试于七纵七擒之孟获天威神算不骋于中原王者之区宇而仅以服南中巴僰之偏方事机既已迟精力又已亏勇贾其余师用其分以为大举譬之逐盗救火之家挺刃决水犹恐不及而内有讐贼自相乗机胠箧助燎则虽有倍人之知力亦自无如之何侯之不幸势正类此天之所壊谁能支之祚去炎汉不待陨星而后知矣嗟乎国之兴亡天也而千载之下君子独遗恨于蜀汉之事者非以武侯故邪至其故垒遗墟独为之爱惜不已乃其忠义之激人不独其法制阵伍之妙也不然则窦宪尝勒八阵以击匈奴晋马隆用八阵以复凉州是在侯前已有之而后亦未尝亡也功既有成而后世犹罕所称述况能传其遗迹至今乎慎尝放舟过防门吊永安之宫防阵圗之迹维时春初水势正杀自山上俯视下百余丈皆聚细石为之凡八行六十四蕝土人言夏水盛时没在深渊水落依然如故在吾新都者其地象城门四起中列土垒约高三尺耕者或刬平之经旬余复突出此乃其精诚之贯天之所支而不可壊者葢非独人爱惜之而已耳庆阳韩君大之以进士出宰吾邑始至拜侯之荒祠次观遗垒重有感焉谓慎曰之罘篆锲燕然铭石蓺焉尔人不足称也爱其蓺者不冺其迹矧侯之地而可忽诸今阵圗在防者有和叔独孤之记少陵东坡之诗四方灼知而此頋冺焉无所表识使徃来者不轼樵牧者不禁非缺与祠宇行当新之阵圗所在欲伐石树道左大书曰诸葛武侯八阵圗碑隂之辞子宜为之夫崇贤存古以示向徃循良事也推表山川考记徃昔者史氏职也遂书之使刻焉
　　八阵圗疏
　　郑林绘曰臣通攷古今阵法莫有过于轩辕黄帝破尤之阵也黄帝按井田作阵法大军居中専主旗鼓八节旋绕悉听指挥若正北受敌则东北西北二兵为竒兵张左右翼以援之若正南受敌则东南西南二兵为竒兵张左右翼以援之其正东正西及四隅受敌亦如之所谓常山蛇击其首则尾应击其尾则首应击其中则首尾相应也古之名将知此法者惟太公望孙武子韩信诸葛孔明李靖诸人而已吴起以下莫能知也一大阵之中固有八阵而小阵之中亦各有八阵大阵则法伏羲八卦小阵则法文王六十四卦所谓阵间乎阵队间乎队者也若夫造楯甲有九星开八门用三竒者则又黄帝命风后为之也葢圣人以神道设教以神其术使人莫知其所以然也大将居于武之位而北兽则常山蛇也故曰常山蛇阵诸葛铜鼓纪事
　　前明万厯元年廵抚曽省吾平九丝城获诸葛铜鼓择其有声者分天地人三号以献铜鼓在蛮中视为寳器其有剥蚀而声响者为上上易牛千头次易牛七八百头得鼓二三面即可雄视一方鼓所铸皆竒文异状仅可辨者雕刻螭鹭间缀虾蟇其数皆四旧志所载颇详要从征伐得之非自然呈现者也
　　国朝雍正十年闰五月二十五日石工吴占祥目兵廖君亮等采石至黄螂所五马寺岩洞内获铜鼓四其形圎髙尺许上寛而中束下则敞口面各有四水兽如蟾蜍形四周有细花纹皆剥蚀作翡翠斑旁有四耳置水上以楢木桴撃之声极圎润微破者声愈安阜营都司毛龙甲呈送总督黄廷桂赍献
　　内庭按武侯集铜鼓者诸葛制以镇蛮徃徃埋置山谷间有云鼓去则蛮运终揆之理数确实不爽
　　圣天子德威广播四海一家如黄螂雷波逺近诸蛮久已输诚向化尽入版圗虽以僰道夷疆皆得附郭依城耕田凿井共享升平之福宜乎地不爱寳上与庆云叠应嘉祥较之武侯集所称及徃代所获者尤为旷古罕觏而总督黄廷桂先以提督出师雷黄仰遵
　　睿算故机画咸宜帖然慑服兹当绥辑之余化椎结为编氓乐业安居纳总纳秸任封疆之重者惟有拜飏
　　懽忭庆铜鼓之出惟其时矣














　　四川通志卷二十二中
<史部,地理类,都会郡县之属,四川通志>
　　钦定四库全书
　　四川通志卷二十二下
　　津梁
　　易称地险山川为最顾山险可逾水险难越岂必海若钜观始叹望洋也哉一溪一涧而舟梁之未备将何恃以称利济快攸往乎火朝觌矣清风戒寒先王于时有水涸成梁之教民所以无病涉也我
　　朝八荒在闼六合为家防万方之玉帛致重译以来朝而蜀地岷江导源支分派衍津梁更通絶徼凡一苇所杭与夫竹木之结构铁絙石柱之连互皆可履若坦途俾往来者不致有濡轨之虞讵弗美欤作津梁志
　　成都府
