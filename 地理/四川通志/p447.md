<!-- { "loadSidebar": true } -->
　　重修南渎祠碑记【粤惟鸿蒙爰辟天一生水江淮河源厥惟水首其灌注百川泽润万物其功用与天地侔而未能窥际其涯涘者欤论者谓河源自天必归于海惟海无源盈虚莫测乃神禹导江及淮而井络之区实为橇车之所先则以江之源由于蜀故也夫长江之势千里一折百里一波险划地轴名雄天堑古志之矣蜀隘区也万山环合一线通流泝而上之莫穷所自第见怒激奔腾至此而约束受命未尝有泛溢之虞观其所以受之者焉及夫渡三峡下夔门浩荡汪洋奋迅万里百折而必东识朝宗之义观其所以出之者焉噫惟神之功何其伟欤是以古之王者受命必有事于四渎而江其首也曩者嵗在丁未天子睠焉西顾遣少宰致祭大礼告成祀典用彰惟是方承勘定之后祠宇倾废未暇葺也今者中丞公来抚是邦纲纪毕张废坠渐兴乃告于众曰神为四渎之长有功于民祠不可以不肃盍新之于是共相割俸鸠工祠以落成余顾而乐之执爵而言曰吾闻境内山川诸侯之所主也敬神以勤民守土之事也蜀虽富庶未征而百堵于垣劬劳安宅神所慿依将在是矣指山高与水清知圣朝熙皥之风与兹江流同永覩安澜者叹百神效灵不从此仰见怀柔之化也耶自属僚以及耄耋咸谓兹言之有合于兹举也爰録以勒诸石】张明彩重修文庙碑记【尼山有圣人天下于是有道统故忠孝代出英贤崛起皆圣人之教之所为严庙崇祀所以肃瞻拜振人文也成都为古文献地昔文翁起学教士非即此乎自逆张毒屠城社烬煨圣域贤闗几不可问噫嘻茂林荒草閴无人烟值从未有之刧虽气数使然嗟吾道之穷大圣大贤亦罹此厄运也耶余从事巴蜀自己亥抚院高提征恢复展开兹土遂求谒文庙焦烁芜土踪迹莫辨爰剪荆棘辟草莱仅通一线始得】
　　【孔圣故址一片坵墟无片瓦只椽数仞宫墙果何在耶令人见覩不胜流涕思欲修葺诸务未遑力有弗赡止等之跛僧説法已矣辛丑之冬抚院佟持节来蜀下车谒祠眸及荒残喟然叹曰泽宫如此人文可知风雨不蔽神将安依因奋修举捐俸鸠工檄余为督余恐菲才不堪任继而思之读圣贤书不能有功圣贤而坐视宫墙之鞠为茂草也如此心何爰董其事不敢有惮劳瘁亦不敢少弃锱铢木植砖瓦悉得之易买工作力役悉求之徧觅不取民间一钱一粟建正殿五楹防门五间东西庑各五间啓圣宫三间以暨櫺星门俱仍旧址虽不敢侈轮奂之美然修理丹涂焕然改观亦未始不可以栖神灵肃趋跄也起工于辛丑年十一月某日落成于癸卯年四月某日上有诸宪台之风力下有羣有司之乐输余仅仰体宪台徳意捐助微资克殚心力监工督修勤勷厥成已耳工成不能无记仅志其实勒之于石以为纪年叙事云尔】
　　沈巨儒荡平川东碑记【代楚提徐治都作　粤稽上古轩辕有涿鹿之战颛顼有共工之征自兹而后虞有有苗夏有有扈商有韦顾昆吾周有淮戎顽民之属率皆勘以武功犹先绥以文徳恭惟我大清自】
　　【世祖章皇帝以顺天应人之主兴吊民伐罪之师享九有寜万方暨我今皇上继体文武秉徳成康东西南北无思不服者几四十年何物呉三桂敢负国恩大肆凶逆跳梁于滇黔旋罹乎天诛而逆竖谭始以井蛙而胁从于川北继以首鼠而窃据于川东恃弹九天城为负嵎之虎用幺麽羣小为百足之虫而陷川东数万生灵为处堂之燕游釡之鱼嗟乎伤哉事始庚申八月也事闻】
　　【皇上天威震怒比蒙庙算命臣防同将军臣某章京臣某率满汉精鋭由楚道水陆并进一战而克巫山再战而克夔城三战而克云阳随挽舟师乗风直上不二日而直造逆巢城下兵不血刃矢不伤镞而天城土崩元凶授首逆党倾心此皆上荷】
　　【朝廷威灵下借诸将士勇力露布以闻当无烦】
　　【睿怀西顾矣书曰殱厥渠魁胁从罔治旧染汚俗咸与维新惟时元逆已诛从党咸服余惟仰体皇上好生之仁遵奉抚并用之防宣布徳意招徕流移不旬日而扶携载道襁负来归余乃属其耆老子弟而告之曰嗟尔百姓本系良民陷于水火罔见天日从今以后母曰蜀水险也尔视我师如越谿涧母曰蜀山峻也尔视我师如履康庄习文者属我司徒习武者属我司马务本者归田逐末者归市改尔旧习服我新政念兹在兹永蹈斯言凡此皆布】
　　【朝廷文徳以全武功之本末因勒斯石以示全省耆老子弟取鉴往辙垂训来兹共享国家升平之福灵长之运于万亿斯年也云尔】
　　曾王孙重修松潘衞文庙碑记
　　【今天子尊崇圣道躬释奠于阙里诏新庙貌】
　　【天章所颁四方风动且命武臣二品以上得与陪祭胥天下而教育之盖莫不鼔舞于诗书礼乐之途矣蜀自文翁化俗号比邹鲁贼焰既炽之后复遭逆藩变乱所在　文庙皆不可问余奉命视学行部所经辄语守长以学校兴废闗王政之盛衰不可不亟修以励风俗而逡巡未有应者其頽废倾毁不堪寓目者可胜道哉今年春中丞于公推】
　　【上徳意合羣议新成都府之学宫复咨曲阜聘乐舞生遴童子而肄之既嫺乃用于庙于是覩崇牙树羽旄翟之美闻钟鼓箫管之声柷敔鞉磬之音升降有度进退有节烝烝皇皇穆然见圣人之徳之盛私幸备官于兹得乐观其成而又窃念省防者郡邑之倡也惟兹郡邑其必慨然有所兴感庶几奔走就事以后为羞以仰慰中丞公之望乎冬十月松潘教授张其赤率诸生张良佐等以重修文庙碑记来请曰衞旧有学垂二百载变乱之后鞠为茂草盖数十年于兹矣今总戎卓公来镇兹土慨然以修复为己任于是他将校及衞守偕其赤良佐等共勷其成工始于康熙三十四年春二月十有九日成于秋八月朔日自大成殿啓圣祠及东西两庑櫺星门月台甬屏焕然更始足以示瞻仰于邉陲明声教之远讫焉微总戎无以致是也余于是叹总戎熊体】
　　【圣天子崇儒重道之意而以身先之所谓修之樽俎之间折冲千里之外者非耶其所以对扬休命者何与我中丞公不谋而合也攷诸图志松潘为古氐羌地自汉通西南夷叛服不常明初平定之至景泰三年始建学宫由是置博士弟子员登圣人之堂为圣人之徒岂不幸甚顾地极寒薄不产嘉谷闻诸生往往代负荷取佣值以供俯仰盖与耕读相半者更什倍苦辛矣夫生瘠土者劳而思思则善心生今诸生入庙而思敬奉庠序之教朝夕黾勉于达道而求不诡于圣人将偕此邦之人为礼义之乡诸生不既庄庄乎君子哉此朝廷重学之意而总戎则蔵美利于不言者也夫表章兴复之功明伦常以振起后之学者学臣之责也是诚不可以无记卓公名防闽之惠安人衞守备为贾尚谋博士弟子自良佐而下凡五十八人例得备载】
　　刘徳芳锦江书院碑记【成都古益州故多材地秦以前远莫可稽汉孝文时二千石文翁仁爱教化符守此邦慨土风僻陋欲诱饬蛮戎而进之儒雅选郡子弟开敏有材者遣诣国学受业博士郡生皆成就显拔荣进乃作礼殿立石经修起学宫于成都市中文教由是大啓士风埒齐鲁焉永初后高守防更新礼殿于灰烬之余増一室以祀翁生徒相诵习讲课歴魏晋唐宋元明巨公名彦踵接代兴蜀学之盛甲宇内所以继文翁遗绪乆而不坠者实惟高守迨献贼入川所在屠灭郡邑为墟我朝受命逆宼就殱反侧屡安文学诸生谋生犹恐不给奚暇诵读其年盛志美亟思向学之士既乏师承尤鲜载籍然则继高守遗绪于兵火之余以不坠文翁之流风雅化者端有待后之人矣巡抚都御史贝公莅蜀三载炉蛮既平民乐静镇士被陶甄公亟欲兴文教以植人材而余适奉命观察兹土因以俾之于余弼教兴行实余之任而兴废砺钝尤余夙忘也爰度郡黉右偏有隙地败砾芜烟嵗乆未治乃蠲俸金创置为门几楹为堂筵斋讲为蔵书之轩为宾师之位为东西号舍为庖湢逰息之所属成都令田君轩来温江令邱君璋董其役凡五阅月而讫事工不知劳民不知费既落成披之舆乗访之故老盖石室故址也余闻古者乡有序党有塾择师资令其教授将以长奬掖化人成俗率由于是故法制代有变更惟学校诵之事建国者率无以易书院之设与学相表里王化之本而菁莪棫朴之盛所自出诚不可一日废也今圣明在上文徳覃敷】
　　【幸鲁有典训士有文兴学立教远嫓三代极盛之时大备之制海隅徼塞四方万里之外靡不感动淬厉烝烝以变蜀当休养生息富教有可渐加之候公以寛平涵煦兼父母师保于一身佐】
　　【朝廷兴道育贤政莫大于此矣夫士弃诗书行谊勿道为士者之耻而狃頽袭媠徳教不闻有司之过也今学之名犹昔而古者教士之良法美意与其文具一无所与而士之无所传习不务其实而驰于名也久矣掌教事者又每视学为声利之场第取其善为科举之文而尝得隽于场屋者以相夸尚孰知科名固足以荣当时而所谓久大之业绍往哲以开来学寜尽乎是若徒托执经问业之地饰韦带青衿之誉以虚声相慕悦则更卑不足道岂余之所期乎今建此书院延访贤士可为人师者主其席定课试之约筹膏火廪饩之赀日与诸生揖让讲习乎其中将见蜀之士皆蹈德咏仁追前贤懿轨上答天子升平文治之功以无孤我公之教且以继石室之流风于无穷俾后之周览学舍自文翁以来上下千百余年其间之建而废废而兴者仅公继高公而三政教盛衰视乎其人顾不重欤遂为之记以垂永久而告来者】
　　黄廷桂雷波衞　闗帝庙碑记【维我】
　　【皇上抚御寰宇仁渐义摩声教所讫无逺弗届凡夫跂行喙息之伦孰甘自弃于光天化日之下者蠢兹僰蛮性同狼豕在昔叛服不常顷者戊申之嵗米贴土妇陆氏悖法跳梁而雷波土司杨明义勾通结觉阿照诸夷肆行盗掠时余职任提督事务奉命统戎行用彰挞伐仗】
　　【天威而遵宸算未浃三旬殱厥渠魁焚巢扫穴一洗氛祲绥靖邉徼复仰体皇仁寛其胁从安辑无辜当雷霆震慑之余沐以雨露涵濡之泽莫不匍匐懽呼永誓无贰一切善后机宜弹心筹画敬陈】
　　【天听幸蒙俞允余周览进勦经由之地见夫雷波一境左挟冕越右跨六诏前拱建南后衞叙马羣山扼险金沙划界诚腹里之屏藩要荒之隘区也爰相度形势筑城郭修营垒设流官规画既成邉鄙晏然事半功倍又如是之速恍有神助伏念】
　　【闗圣帝君歴朝累加显号今上御极以来又复追封三代解州洛阳皆设博士春秋祭享备极尊崇维此蛮疆无异中夏特防搆庙宇是经是营大门三间正殿后殿如之配以廊庑缭以周垣计日落成规模宏敞余肃将瞻拜因怃然曰】
　　【闗圣浩气英风卓绝千古庙祀之典不独通都大邑巍峩焕赫即僰道蛮荒咸昭诚敬且月之朔望营衞诸员于此宣讲圣谕彼旃裘魋结之众靡不环拱敬聴向风慕义蒸蒸然其沐浴于太平德化之盛焉夫捍御疆圉抚字百姓则官斯土者之责而黙祐于上俾雨旸时若嵗获屡丰民歌乐土者维神之力也盖以】
　　【圣天子在上则百神効灵我皇上文德武功光被四表普天率土莫不尊亲今舆地日拓邉陲荡平瞻云就日之下兵息民安当共庆郅隆于亿万斯年矣余中心懽忭敬献匾聨用志永久并序颠末永夀之于石】
　　黄廷桂黄螂所　闗帝庙碑记
