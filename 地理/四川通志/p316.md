<!-- { "loadSidebar": true } -->
　　傅仙宗【长安人父伦为资阳令宗性沈黙好道有神人告以修眞地遂乘靑骡赴平冈山隐焉开元间诏赴阙经利州桔柏江除水害利人祠祀之已而至都应对称旨优赐后上问卿何道致此对曰守以恬淡行以简易耳又问金丹曰惠及民物卽长生也上大悦乆之还山诏修葺旧观赐额为眞应观乾道二年沐浴登榻而逝邑人王念还自成都见其乘靑骡于简州道上中丞宋浑为撰碑焉】
　　阿世多尊者【天竺人唐时入中国止灌口灵崖山常令白牛下山募粮取水神异变幻难测今灵崖有石刻像存】
　　德山宣鉴禅师【简州周氏子丱年精究律藏于性相诸经无不贯通闻南方禅席盛行师气不平出蜀往谒龙潭至法堂曰乆向龙潭及乎到来潭又不见龙又不现潭引身曰子亲到龙潭师无语遂栖止焉一夕侍次潭曰何不出去师出却回曰外靣黒潭点纸引烛度与师师拟接潭复吹灭师于此大悟咸通六年寿八十四卒师传其法于雪峯存存后分法眼云川二宗】徐佐卿【明皇九日猎沙苑射中飞鹤带矢飞去益州道观有道士徐佐卿寄寓是日自外持一箭归曰吾为飞矢所伤已无恙因挂箭于壁书其月日且云后十年箭主至此付之后明皇幸蜀至观中乃见箭】
　　悟达国师【居彭州九陇山至德寺作慈悲水忏李商隐尝师事之】
　　李　班【蜀人得黄石公丹道改名栖眞号太虚诣武夷山潜修七月归经龙虎山先夕雩坛有梦真人者时旱祷弗应次日班至其处众弗知也梦者指之羣请祷雨应时霑沛后至眞州王虚庵以道授张紫璚嘱曰金丹宜潜修大道当人授寻归靑城山以九月九日上升】
　　了觉禅师【京兆人得法于洞山价师初入湖南至洞山见堂僧问净名大士入不二法门旨趣何如曰山僧未敢举明又问若是则事理不分答云扁舟已过洞庭湖师剏成都昭觉寺】
　　五代神和子【姓屈突名无为五代时人张咏常游京师于封丘门逆旅遇一道士与饮至醉咏曰不知姓名异日何以相识道士曰我神和子也异日见子于成都耳后咏守成都始思其言尝物色之弗得后于天庆观院堂壁上画一道人肖逆旅所见视其题曰神和子咏怅然自失】昭觉圆悟勤禅师【彭州骆氏子得法五祖示众云通身是眼见不到通身是耳闻不及通身是口说不着通身是心鉴不出通身即且置或若无眼作麽生见无耳作麽生闻无口作麽生说无心作麽生鉴若向这里拨得一线路便与古佛同参师卒于绍兴五年茶毗时舌齿不坏并五色舍利无数塔在昭觉寺侧本朝雍正十一年】
　　【勅封明宗真觉禅师致祭一次】
　　元酆都道士【未详何许人元大德戊戌栖隐雪峯山乙卯季冬召集道友曰吾化矣大道坦然皎如日月虽由人岂随人徃诸生宜遵道而行毋令半涂而废偈曰朴庵寄住有年东西南北依然里靣浑无一物只有文数篇今日草茅朽腐须要改换栋椽眼底风波大恶不容乆住山巓选得幽居去处和躯移上大天端坐而逝】
　　明张三丰【不知何许人洪武中入蜀侨寓环卫姜指挥家寒暑惟一箬笠笠甚大虽小戸出入不碍系铁线条极工致朝夕居一磐石上尝取梅枝插土卽生花皆下垂故成都昔年犹遗照水梅种焉永乐中游内江寓明玉道人家诡云厐姓微示以异尝履极险不坠渉水无少濡明玉善符咒多奇验欲授三丰三丰笑曰我以道奉公公乃以法授我耶乃作道法会同疏一通畀之居岁余胡濚物色之遂同玉见胡后又往来峩眉山中或曰天目人名君实字一】
　　怀　空【学道玉屏山明永乐中钦赐讲经宝帐有语录行于世里人建寺置塔塔奉其遗躯后寺焚毁独塔躯如故】
　　绣　枕【灌县导江人明初以处女修证圆寂肉身至今存人号绣枕观音远近祈嗣者辄应】
　　谭　子【家天池山侧生而颖悟一日行池上归辞父母曰今日遇吾师当随去遂不见父母哀思作室池上望而招之后数年归省寻去里人为祠祀之故又名天池曰谭子池】
　　余喜岩【延安人性资朴古住大淸宫年逾八十永乐五年三月二十六日更衣焚香盘趺而坐曰来由此门去由此路一脚不失回头卽悟鼻垂双柱旬日顔色不改】
　　智中国师【彭县人也生有异相年十二即礼月光禅师惠心清修苦行昼夜不息后惠心授松潘都纲师随去寻代其职时番夷叛服不常师居边抚化番夷莫不投伏天顺间累加封国师仍赐勅诰降银印师在边四十余年化行功着成化二年年逾七十诏归弥陀庵优老焉】杨汝眞【扬州人自幼刻苦修全眞之道后遇异人授以奥理远游于彭来往葛仙阳平二观蜀藩闻其道尝致敬焉寿一百二十一岁于丹景山尸解】
　　赤　脚【姓金毫州人由秦陇来苦行绝火食赤足不袜近五十年至灌县修灵崖寺路行叱虎虎卽远去】
　　王　勅【字嘉訏号云芝治中督学四川能前知休咎尝煑云母石为粮张鹤鸣有传】吴进宝【成都道士治中尝游新繁骆本隆家夜有盗数十人至举家惊惶宝戒之曰无恐为我取草来作小圈数十遂啓门盗入宝掷圈羣盗如缚不能动哀泣求解宝令本隆以酒肉赉之盗叩谢而去又尝夏夜宿雷氏碾中近水多蚊宝以手画碾中为界禁之至今无蚊在县东郭外】周仙葫【名子兴成都人居五块石一日遇道士李丹阳于靑羊宫因师事之丹阳每至子兴家必索食达旦不醉人莫测其所以且授以酒方酿成香彻数家后人效其方多不验兴家架上植药葫芦丹阳手挽一结于细腰处如出生成遂摘而藏之数年丹阳辞去兴治具欵之临行纳熟肉一盘于袖而去明年有自楚归者云某月日遇丹阳于延圣坊登楼共饭出袖中熟肉曰此周君赠我物也兴计其日时甫逾刻耳因悔不与仙去乃取丹阳所遗书读之独卧一小室乆之弃家佩葫芦往寻丹阳徧歴湘湖间竟莫知所终】
　　刘从俭【新繁人尝训防有道士授以书从俭读不释手诸童防荒渐去其妇夺书投之火俭随入火取书毛髪无损自是如狂不家宿人或以鸩酒试之笑而不饮】
　　明　本【汉州人少育于姊夫高晟家伐薪防一日载薪山中驴不行怒砍其耳血流被地心卽悔悟遂柷髪为僧入什邡高山寺安鉢功行极苦坐化之日人有自蓥华山来者见本只履入山云失一履于禅榻下可令吾徒寄送见者至寺方知其已化云】
　　本　来【崇庆州人进士张某之子避难芦山削髪为僧一日说法有将校闯入请以射为说师卽于座应声曰射得中是尔的功行射不中是尔的慈悲】
　　僧德爱【自号印心华阳人七岁出家聪慧好道通儒佛兼知医遇病辄施药救之壬子岁荒饭僧及流民活者甚众晩年归刹止静栖禅临终西向说偈而逝是夕红光竟夜不散】无　遐【不知何许人居九峯山絶顶修行时往来邨落中见邨民马忠女甫周岁有病以破布繻饵之立愈又曰此女当贵后适赵姓果封恭人尝至县诣边氏家一徒羡其侈丽曰汝乐之何不遂来此后三日徒死边氏举子哭不食乳师往探摩其顶曰卽来何须哭耶子遂辍哭一日语弟子治斋邀诸僧作别诸僧至举斋一笑而逝】
　　妙　琴【字无华阳人母高氏有娠毎见异征生而姿貌奇古善诗工书畵里人得一纸珍重如宝入楚又以畵牛得名称牛和尚还蜀住草堂构室桤东有梅蕚千株畵梅入妙自号梅居老人万厯九年趺坐道偈而终】
　　蜢虫子【不知何许人隆万间来成都独处靑羊栖足有恶疮臭不可闻然四体温粹如玉犹然童身无冬夏跣足敝衣时行市中市中无頼率小儿呼噪之有以竹刺其肤石击其足者但笑曰蜢虫子人因以为名见人则索酒与饼饮食之亦不谢或取草木之不可食者与之亦辄食好事者为制新衣履旋为羣丐所夺畧不为意时冯方伯成能偶遇而叩之耳语移时旣而曰公可归矣冯逡巡未决忽以疾卒人始异之后竟不知所终】
　　明　采【崇庆州人少剃度为僧及长精止观法门不立文字万厯四十五年示寂其夜僧徒百许人见有紫气投西南去有偈云念灭灭亦灭更有何不灭本来原无说皎月当空彻】彭　成【新都人少业农长斋诵佛出语无伦次人目为癫万厯己亥九月忽语人曰吾将大化幸以薪油助我众笑之求不已渐有施者得油则饮薪则负至河滨疉而成楼又焚须髪捣饭作大念珠二十四以篾贯之瓣香向四方膜拜拜毕身坐柴楼火从香起持饭粒念佛不动端然而烬】万　竹【名绍干号一淸后更号万竹性恬淡笃学葺茅峩山雪岩仅可容膝茹菜三年神气和畅还成都与道友犀泉结庐百花潭上叅究心宗一日憣然若醒向道甚力入南都讲肄说法听者如堵复挂锡五台刺血硏金书法华九载万厯初入燕京栖普贤庵刋行弥陀笺注讲演诸经后还成都蜀主造讲堂于浣花溪侧居之一日登堂集众端坐而逝】
　　皇淸海　明【号破山梁山人天童悟法嗣第三人也尝劝贼帅李鹞子勿多杀人贼以羊豕进曰若食此吾当封刃破山曰老僧为百姓生灵忍惜如来一戒乎遂尝数向贼为止杀识者比之志公啖鸽摩什吞针云】
　　通　醉【号丈雪内江人破山弟子蜀禅教皆祖破山故丈雪演化于昭觉寺门徒甚盛年八十余示寂住持弟子佛寃卽其从子】
　　顚和尚【长安人踪迹诡异蜀臬某迎之成都礼拜甚恭而顚往往靣斥之言无忌惮尝食犬肉防檐插花一枝引羣丐游行市中入昭觉寺见丈雪禅师诙嘲不屑禅师颇敬惮焉一旦骑马出城数里语廏吏曰吾归矣竟舎骑徒歩去臬追赆不受徃来秦蜀栈中所至辄画达摩像施人归至长安数日遂坐化】
　　张　氏【温江人未笄而娠父疑之弃逐于外女剖膓示父内俱经书事闻赐建女仙观在治北邑人上巳日常游此】
　　石穴僧【不知何许人夷卧成都山中石穴内二十余年不起亦不饮食当卧处痕迹宛然山中樵牧习见之就问不答一日有士子于此山遇髯道人云此山有六祖应化之否士子卽诣僧礼拜云师六祖耶乆之张目曰莫信髯道人乱道明日再过之不复见矣】
　　重庆府
　　汉王方平【弃官学道寓太尉陈统家忽然尸解栖眞平都山魏青龙初白日升天】阴长生【延光初从马明王求仙乃取太清神丹经授之初居靑城后于平都山上升】
　　晋净　业【石照人姓文少业屠有羊旣乳将杀之二羔衔刃伏门业感叹弃家为僧忽大悟作颂曰昨日罗刹心今日菩萨靣罗刹与菩萨不隔一条线】
　　唐蔺冲虚【涪州人居于祖师观神龙乙巳秋一夕乘云而升】
　　黄万祐【未详何许人修道于黔南无人之境累世常在毎三五十年一出尝卖药成都言灾祸神验王建礼事之问其服食皆秘而不言问其齿则曰吾只记夜郎侯王蜀之岁蚕丛氏都郫之年时被请出乌交驰花开木落竟不知其甲子矣一日南望嘉州曰犍为之地何其炎炎已而嘉州市肆果为瓦砾后辞建归山固畱不听】
　　尔朱眞人【名通微号归元子其先出元魏尔朱族遇异人得道唐末遂落魄成都市中尝于江滨取白石投水众莫测后自果至合卖丹于市价十二万刺史召问其直更增十倍以其反覆盛以篾笼弃诸江至涪州渔人石姓者得之因授以丹二人俱仙去】
　　王防子【出入阛阓为人修敝冠号王防子暮则卧于涪州天庆观一夕尸解而去道士为葬之月余自果山贻书致谢之】
　　韦　昉【蜀人夜渡涪陵江忽遇龙女遣骑迎入宫后昉登第十年知简州龙女复遗书相迎勅命昉充北海水师】
