<!-- { "loadSidebar": true } -->
　　登白帝城谒昭烈庙记【十一月十六日舟发夔州太守熊君过予以小舟同往鱼复浦碛上观八阵图所谓六十四阵如棋盘二十四阵如偃月者不甚可辨太守云登高遥望行列宛然近观即存髣髴理不可晓按蔡氏云八阵生于方圆方者坤圆者干或谓风后因井田之法以立兵制武侯得之布之鱼复垒或曰武侯与风后名司实异不可知也陈都督东海相待卧龙山下里许至少陵祠有石碣题唐杜工部子美防寓处堂三楹祠中有沔阳陈文烛修祠碑宋治平中知州贾昌言常刻少陵夔府诗为十二碑建中靖国元年运判王蘧又刻十碑于瀼西果园今昆明池水一篇独完则后人别刻秋兴八碑非宋之旧矣此地在宋为漕司即少陵瀼西宅址连骑而东石路颇坦迤山上女墙曰子阳城其下为下闗城稍折而南即白帝城二城犬牙相连城枕白帝山石垣缭绕上极青冥水经注所云白帝山北縁马岭接赤岬山其间平处南北相去八十五丈东西七十丈东傍瀼谿即以为隍西南临大江瞰之目者也然入蜀记谓瞿塘闗唐故夔州与白帝相连闗西门正对灎滪堆则临瞿塘者当是唐之夔州非白帝矣羊肠数转始达絶顶正俯瞿塘两崖灎滪石在其西孤峙江面南向为昭烈庙规制宏丽明良殿凡五楹中祀昭烈皇帝以武侯闗张配食像设古雅旧传有山谷题名及元和碑皆不存正徳中行军右都御史林公俊一碣记旧有庙祀公孙述林以征蓝之役驻军于此始废述祀改创三功祠三功者后土氏江渎之神汉伏波将军马援也乃知此地曾祀子阳及伏波矣放翁白帝庙诗参差层岭上邦人祀公孙力战死社稷宜享庙貌尊丈夫贵不挠成败何足论二公持论不同如此祠北有麝香山杜诗注引寰宇记谓在秭归县东南者非东即瀼溪源出大昌县流经天池清溪南入草堂河曰瀼溪水流经赤岬白帝二山间逶迤入江又一水出大寜县流经郡北戚静山亦南与相防少陵草堂在其东河以得名盖东屯故地也寰宇记大昌县西有千顷池水分三道一道南流为奉节县西瀼水是也困学纪闻东屯乃公孙述留屯之所距白帝五里田百许顷稻米为蜀第一放翁云土人谓山间之流通江者曰瀼犹沱潜之类也瞿塘之上两山夹立北为赤岬南为白盐对江山半有故城基畧可辨识陗仄尤甚僧言即古鱼复县汉江闗都尉治者都督慨然曰古人设险良有深意今若治白帝一夫当闗可遏百万之众过今治逺矣放翁谓今治比白帝颇平旷然失闗险无复形势古今人所见畧同也四顾江山雄丽缅怀霸图徘徊慿吊不能去都督开防祠下奏军中之乐声琅琅然与天风江涛相应酒行无算移晷始告别诸君皆骑行送予由山麓出白帝城西门门去工岸直下数十丈为之震掉下马徐步举少陵白帝城门水云白低身直下八千尺之句宛然目中予登舟诸君自崖而返舟过滟滪自江中望之出江面可二十许丈正当瞿塘两崖之中势如怒猊北尻南首稍北即黄龙滩复有一石宛如研山两岸各百余丈豁然中坼是为峡门郦氏所谓广谿峡即瞿塘峡也是为三峡之首峡程记三峡谓广谿峡明月峡仙人峡其瞿塘灎滪皆不与者误也记又云自蛮江桔柏沱导等江至此凡二百八十江防于峡前实为蜀江滙处峡口有铁柱二景定五年守将徐宗武作各六尺四寸贯以铁絙锁峡者时江水既落明流纡直白盐赤岬峰峦交映凿翠流丹四十里间目不给赏山间红树与石色相错如绣舟人云山黄金也过台阁子黒石虎须诸滩皆夏秋江涨时最险处今犹湍悍可畏大抵夔峡之山丹碧赭白不一状其高刺天望若云霞山趾别有巨石似巨灵初辟斧凿宛然如跗承萼削壁万仞玲珑凹凸割其片段皆米家海岳庵中物也峡中风逆晚抵飞缆子泊去巫山县三十里】
　　刘如汉嘉州高幖书院记【汉嘉山水清岿之聚城有高幖山主于中而博收焉峩眉之远大凌云之高明龙之秀雅乌尤之疎越莫不屹然争胜登高幖瓌顾诸峰逺大者高明者秀雅者疎越者若一一受其裁成锦江来多岷山厥水清悠淼淼沫水遄急漹水遒劲淙淙有声踞高幖而俯视三江清悠者遄急者遒劲者何众派之滙于宗耶我藩叅张公之建书院于兹以育蜀南士也盖有所取尔昔之蜀南为杰士薮出者各有建树处者亦罔不彬彬秀良甲申之变坑焚殆尽廿年来诵声歇士亦不自振起岂天生才有丰啬抑亦作人之化无闻也公辛丑出守南土慨然惜之既为民经营沟浍即建学明伦以斯道为己任先是以时课士士勃然知所向往继忧其散处爰设书院檄召各庠士子居业且捐防金备廪饩且募斋夫供薪爨负笈者如归也顾所业各未得要归公乃出江南督学时手订大学衍义孝经衍义儒宗理要等书示士子理学天人之防又自下购经史古书八百卷贮之尊经阁俾多士沈酣饱饫于其中政暇辄亲临臯比剖决譌疑使知要归之处每曰学不究天人而徒荣青紫虽得之终于吾道无所轻重是以癸卯丙午虽登贤书者数人公未尝以此为宫墙多盖所望者得孔顔之乐继道统之传不区区尺幅自见也呜呼置身轩冕之中而欲体圣人之教有其志者未必有其事公之曲成不遗可多遘欤公横渠裔也家学渊源以民胞物与为志以穷理尽性为归今取全书读之西铭正蒙诸篇与公所续绪言太极歌定性诸论其心其理先后一辙蜀南多士茍能仰止高幖风雨晦明勿辍涵泳于知水仁山从容于天人性命万事受裁统宗一贯各有得焉处则自适于孔顔之域出亦不愧为伊周之侣则公之家学固淑身善世之模楷多士之学公之学心公之心者亦庶几无负此高幖也已书院中上公车者在长安与予述其事诵其徳请予记予曰公之为此也树一代之真才衍千古之道绪葆两间之元气淑百代之仪型教思无穷天下后世必有闻而兴起者区区吾乡已哉公讳能鳞别号西山燕人也】李先复柳邉驿免解逃人记【尝考古者碑以记往事而悬用木后人书之以表其功徳因留之不忍去碑之名由是而传自秦汉以降生而有功徳政事者亦碑之而又易之以石失其称矣余之碑逃人则异是逃人奚以碑曰碑逃人纪栁邉驿之免解逃人自黄公始也公讳贞泰号澹园山东即墨人由壬子副车康熙二十年来南邑莅任四载政事功徳载在口碑未暇校举而栁邉驿免解逃人则尤功徳政事之大者逃人为我】
　　【朝首禁窝纵之严律有明例今蜀去京师万里逃人之累全蜀未有顷以呉逆煽乱王师肆征八旗兵丁间有私逃者愚民不知其累或窝或纵贻害良多甲子嵗盐亭递解逃人至栁邉以守防稍疎逃人复逃栁邉驿丞并应差里排均照律议罪邑侯黄公闻之曰驿递止应夫马递解逃人责在州县乃通详府道司院一不允至再再不允至三畧云驿丞接解逃人重犯天下从未尝闻查阆中至广元广元至寜羌凡有逃人重犯阆中直解广元而施店等驿未尝接解广元直解寜羌而神宣等驿亦未尝接解祈照施店神宣例逃人重犯俱不接解盐亭直解阆中栁邉驿递止应夫马等语大中丞韩批云驿丞职司应付夫马原无接解逃人重犯之责嗣后仰照神宣等驿之例止应夫马凡遇逃人重犯饬令盐亭径解阆中接解可也业经遵奉在案嗟乎即一事而贻福阖县如此仁人之言其利溥信哉今公以考成特最将行矣邑人士恐事乆言没之失传也索余记余曰春秋之笔有纪事者有纪言者公之以解逃而力任其事不避劳怨其事可纪也公之因解逃而敝舌秃颖始获如议其言可纪也余乃执笔而纪之其辞曰柳邉疲驿界在阆盐皇华孔道供亿维繁西送至盐北迎于阆夫马络绎困苦难状繄维逃人责专州县胡为柳驿成例紊乱婉婉黄公民之父母援例陈情绘民疾苦晁董公孙其对洋洋公言炎炎堪与比芳一再至三上允其议勒之贞珉世世无替后有继者皆沐徳功况乎亲炙感戢何穷吁嗟愚民无疑无猜邻邑有吉视此文哉】宋璋义学记【古圣王之治天下也国有学乡有校三代相沿俾其子弟咸奉一师为车鍼而不趋于异路是故明五典迪五常以防其躬谈六经授六艺以牖其识教者之所以教学者之所以学无非崇实黜浮务期文行交修焉已矣我国家昌明正学一道同风学校迭兴依然钟鼓辟廱之盛余宰邑必以诲民朂士惓惓勿懈七年来义学之设塾师之延馆舍之取直余未尝以贫乏故少有倦心第邑署附城城西之地半为伍营八旗所栖息其余民居与市廛交错馆舍维艰兹从西湖街内觅得广厦南向离位文明象也深肆进计壹拾伍丈壹尺前濶四丈一尺后濶六文二尺后通大马站西向屋四进长一十三丈七尺前濶二丈三尺抵街后濶二丈五尺挨近别驾公署大小屋舍二十九间售价三百二十有竒余于捐赀易劵后又捐八十余金即为修葺改造焕然一新防其额曰南海义学永为邑之子弟及五方负笈者读书课业之所义学门前左右铺舍两间收其庸为将来补葺栋宇之费余则留为先生灯油之助头门内堦墀上为讲堂三间中为绛席谈经论道与诸生朝夕质疑问难外时或防文月省程课后堂三间左一房先生燕息于斯中一堂右一房并后廊十五间与后堂之左三间旁有隙地分搭偏厦二间为厨房新旧増置共成二十九间俱待来学者处此至大马站另院房屋七间每嵗取庸为先生薪水是资择多士素所樵重毋觅蝇头毋争趋骛影沈潜粹养文行兼优者以登师席为义学典型夫南海为岭南首邑代有名儒如区册下笔千言韩昌黎称其人不易得郭棐与闻心性陈献章赖其疏以阐扬霍文敏行谊清高直声震于天下伦伯畴四元叠出才望茂于一家要皆文可法而行可宗无非由于粤秀樵山珠海郁州灵气之所钟者岂必借学校之所致哉虽然亦何尝非学校之所致也人未有不本乎教以牖其识以防其躬彼不教而能者天下一人而已伊川先生曰教必就人之所长所长者心之明也从其心之所明而入然后推及其余爰是从其不忍之心推而至于仁从其辨别之心推而至于智从其刚正之心推而至于勇进徳固然即课文亦然从其好竒之心推而至于古奥从其好新之心推而至于清雅从其好富丽之心推而至于淋漓典赡从其好圆熟之心推而至于锤链精纯且推其求名之心使之人人务实推其冀效之心使之人人专功为师先端其矩范学者共凛其率循庶几南海之子弟行南宫敬叔之行学张南轩之学擅曾南丰吕河南之文相与图南则下笔千言之区册与闻心性之郭棐直声震于天下之霍文敏才望茂于一家之伦伯畴复见于今日既可以副】
　　【国家昌明正学求贤若渴之心更可以无负古圣王设学校以造士之意并不虚余建立义学之摰愿焉讵不甚快因勒石以验余言】
　　序
　　王士祯蜀道驿程记自序【自昔扬一益二并称天府按古者虞十有二州夏九州扬州之域尽于南海五岭之地所暨远矣至汉始别置交州部而梁州据华山之阳西距黒水以今日舆地考之汉中兴安属秦则雍州南境也郧房属楚则荆州西北境也所统不及扬什一而扬益甲乙相次亡轩轾者则其山川之竒人物之美物产财用之饶盖可知矣汉唐以来志于常氏赋于左氏传于陈氏句氏记于谯氏韦氏图于宋氏诗于杜氏后有作者可以橐笔而退矣至述征之作则韦庄李用和辈不甚着于世而陆防之书独传余以康熙壬子有成都之役往来五阅月赋诗三百余篇世多有其本又所记驿程二卷置箧中漫不省録忽忽二十年往矣属门人盛御史符升为余刻粤行三志因忆前事从蛛丝鼠齧之余译而存之其间考古述今亦有足观者不忍弃也】
