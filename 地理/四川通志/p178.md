<!-- { "loadSidebar": true } -->
　　天地之气结而为山融而为水其经纬流峙之迹固两间之脉络所为显呈其象也蜀自大禹随刋岷嶓而外有峩眉劒门遥与太华争其秀异至江水则发源于岷山逺近众流奔防经渝城过三峡而趋海若以朝宗焉以故神气勃发地灵人杰山水之竒固已甲于天下矣至于奠丽一方安澜万里更足徴其献瑞呈祥効灵于
　　盛世则凡人力所通莫不梯航而共戴尊亲云尔作山川志
　　成都府
　　成都县【附郭】
　　武担山【在城内西北隅后汉方术传公孙述时武担山折蜀记武都山精化为女子蜀王开明纳为妃不习水土而死王遣五丁于武都山担土为冢盖地数亩髙七丈上有石厚五寸径五尺莹洁号曰石镜用表其门又传成都内及毘桥侧有一折石长二丈云是五丁担也三国志汉昭烈即位于武担山之南即此裴松之日在县西北章懐太子曰在县北二百步明蜀府建于其阳】宋兴山【在县北三十里】升仙山【在县北十里一名星宿山唐咸通十一年南诏宼成都将军宋威败之蛮退保星宿山梁开平二年王建讲武于星宿山即此】威凤山【在县北十八里一名石斛山蜀后主禅尝习射于此又名学射山唐光啓三年王建攻陈敬瑄拔汉州进军学射败敬瑄将句惟立遂攻彭州同文渊录成都燕防一春为常然各有定处惟上已学射山之集为盛】天回山【在县北三十里旧名天隳唐明皇幸蜀至此及闻长安平车驾乃回因更名下有天回镇】龙华山【在县西南五十里濵江山有段文昌读书处故名】二江【史记李冰穿二江成都之中括地志大江一名汶江一名流江一名笮桥水一名清江亦名外江西南自温江县流来又云郫江亦名成都江一名市桥江亦名中江亦曰内江西北自新繁县界流来二江并在益州成都县界杜预益州记二江者郫江流江也风俗通秦昭王使李冰为蜀守开成都县两江溉田万顷神须取女二人以为妇冰自以为女与神婚径至祠劝神酒酒桮澹澹因厉声责之遂忽不见良乆有两苍牛鬭于江岸有间輙还流江谓属官曰吾鬭疲极不当相助耶南向腰中正白者我绶也主簿刺北面者江神遂死宋郡县志初李冰既凿离堆又开二渠一由永康过新繁入成都谓之外江俗名走马河一由永康过郫入成都谓之内江蜀人以此水濯锦鲜明故又名锦江华阳国志亦云蜀时濯锦流江中则鲜明也又李冰穿郫江检江别支双流过郡下水经注成都直西门曰郫江北折左对繁田水又东至广都北岸南入于江斯为北江晋永宁元年李特军至广汉罗尚在成都阻长围縁郫水作营自都安至犍为七百里二年特攻尚水上军特从盎底渡党徒从赤水渡入郫寰宇记府西四里有都江宜造粉一名粉江皆此水也又名清逺江宋咸平三年王钧陷益州雷有终讨之败贼于升仙桥东进至清逺江浮桥而渡筑垒于城北门外收羊马城进逼罗城别将秦翰又于城北鱼桥列筑土山贼遂败走亦即此俗以合于流江通谓之二江宋元丰志二江旧从府西入城自髙骈筑罗城遂从西北作麋枣堰塞故渎更作新渠导外江绕城西而北内江绕城西而南下流仍合于旧渚旧渚合江亭也旧志内江由城南外江由城北至濯锦桥合流按都江上流即油子河自郫县东南流四十里经县北闗外转东入锦江】金水河【在城内唐白敏中所开旧名禁河吴师孟导水记自髙骈筑罗城堰麋枣二江惟余一脉自城西北隅铁窓潜流入城嵗乆遂絶宋天禧中王觌知成都博访父老得铁牕石渠故基循渠而上十里许至曹波堰接上流溉余之弃水于是导之自西门循大逵而东注于众小渠又西南隅至窰务前闸南流之水自南铁窓入城于是二渠既酾股引而东派别为四大沟脉散于居民夹街之渠而辐辏于米市桥之渎又东汇于东门而入江民以为便乆之复塞大观初席旦复疏导之宣和末旦子益以旧渠堙废复修筑城西外堤引江水入城如故作三斗门节之并议嵗加修治旧志云王明叟度大光范成大相继修之明初建蜀府改曰金水河　国朝来乆经淤塞雍正九年廵抚宪徳复开舟楫往来民甚便之】三台井【在城内旧天庆观内隋文帝梦三台星陨于西南化为井遣人潜访未获有道士冯善英者修池忽得二井每汲一水则二井皆动】拳扠井【在县西北相传五丁尝于此为角觝戏渴甚以拳击地泉水涌出今乆废】菊井【在废蜀府萧墙内】龙渊井【在府西圣夀寺大殿内】通仙井【在严真观方舆胜览与绵竹县君平宅井相通昔有人淘井得三钱径可二寸恍惚不安因复投井中立愈或谓此钱即君平掷卦钱也】摩诃池【元和志在府城中唐咸通十二年南诏入寇民争入城时城中乏水取摩诃池泥汁澄而饮之寰宇记污池一名摩诃池萧摩诃所置在锦城西方舆胜览隋蜀王秀筑广子城取土于此因为池有僧见之曰摩诃宫毗罗盖梵语谓摩诃为大宫毗罗为龙谓此池广大有龙耳陆游渭南集摩诃池入蜀王宫中泛舟入池曲折十余里至宋世蜀宫后门已为平陆然犹呼为水门也明初其地填为蜀藩正殿西南尚有一曲水光涟漪云】万嵗池【在县北十里华阳国志张仪筑城取土于此因成池水经注作万顷池唐志县北十八里有万嵗池天寳中章仇兼琼筑隄积水溉田宋绍兴中制置使王刚中复疏之累土为防植榆栁表以石柱方舆胜览池侧有龙坛唐开元中旱有僧云池中龙违天降为天所诛僧取其骨焚之为之立塔呼为龙坛】洗墨池【在县治前汉扬雄草太经处宋米芾书洗墨池三字知府耿定力勒之石万厯十六年左布政程正谊濬广地基甃石为岸建大防五楹南向今俱废康熙二年知府冀应熊建草亭木桥亦书洗墨池三字勒石以纪其事】
　　华阳县【附郭】
　　大面山【在县东二十八里】六对山【在县南六十里相传蜀后主自新津修觉山回至广都见十二峯有三峯六对之语故名】铁炉山【在县南六十里五代时有日者占此山当出异人乃掘断之有罗氏墓松根纒棺状若双龙取刀断之血流不止】西山【在县西一名雪岭杜甫诗雪岭界天白又云东郭沧江合西山白雪髙】锦江【在县南俗名府江即岷江支流自郫县东南六十里至县南转东合都江下流三十里至二江寺合流江汶江经仁夀县西北入眉州界后汉建武中吴汉征公孙述乗利逼成都去城十里阻江北立营作浮桥使副将刘尚屯江南相去二十余里述遣将谢丰等攻汉而别遣兵劫尚使不得相救汉潜师就尚于江南大战斩丰即此水经注江水自郫县东北经成都县南又东至广都为南江亦名锦江织锦濯之于此则甚鲜明濯以他水则锦闇矣元和志大江在成都县南七里蜀中又谓之笮桥水此水濯锦鲜于他水又在华阳县南六里明末张献忠欲移锦江而涸其流穿地数仞实黄金瑶寳累亿万下土石以填之然后决隄放流名曰锢金】汶江【在县南十五里自新津双流县流入东北流二十里合流江】流江【在县南二十五里亦自双流县流入东北流二十五里合汶江二江合流里许至二江寺入锦江】象耳池【在江渎庙西】浣花溪【在县南五里方舆胜览一名百花潭按吴中复冀国夫人任氏碑记夫人微时见一僧坠汚渠为濯其衣百花满潭因名其潭曰浣花杜子美尝居此又女校书薛涛家潭旁以潭水造为十色笺唐李义山诗浣花笺纸桃花色宋韩浦诗十样鸾笺出益州寄来新自浣溪头蜀梼杌干徳五年四月十九日王衍出防浣花溪龙舟防舫十里绵亘日方午暴风起有白鱼自江心腾空而去州人每嵗于是日泛溪谓之大游江倾城而往巷里阗然陆游曰予在蜀数年每赴此防必遇晴明戴白之老亦云未尝见浣花日雨也】解玉溪【在城内大慈寺南唐韦臯所凿溪中细沙可以解玉今废】板桥滩【在县南合江亭下五里自蜀下峡之第一滩也】诸葛井【在城东武侯祠内相传武侯欲通井络王气于此为井】薛涛井【旧志玉女津在锦江南岸水极清冽为蜀藩制锦笺处有堂室数楹令卒守之每年定期命匠制纸以为上进表疏寰宇记益州旧贵薛涛十色笺短狭才容八行段氏游蜀记竹惟九种笺惟十色】龙跃池【在县东南十二里隋开皇中欲伐陈凿此池以教水战王衍干徳元年以龙跃池为宣化苑即此旧志作跃龙池误按摩诃龙跃本二池蜀梼杌王建武成元年改摩诃池为龙跃池王氏开国记建将薨两月摩诃池有鶢鶋来集衍即位改龙跃池为宣化池俱误】千秋池【在县东五里秦张仪所凿华阳国志城东有千秋池又城北有龙坝池城西有栁池水经注龙坝作龙隄又城之西北有天井池】江渎池【在城南江渎庙前广二十五亩昔有二亭今废】双流县
　　应天山【在县南八里南接宜城山唐僖宗幸此赐名隋志双流县有女伎山或曰即此】宜城山【在县南十里山出紫芝】圣灯山【在县东南八里一名普贤山世传昔有圣灯现蜀太后诗所恨风光防未足却驱金翠入城】大塔山【在县南二十里方舆胜览有阿育王塔因名元和志在广都县东四十里】簇桥河【在县东北十里即流江】簇锦河【在县东二十里即汶川与笮桥河谓之二江皆自温江县流来下流入华阳县界合府江】大江【在县东北即皁江也自温江县流入又东南入眉州界】黄水河【在县西南十五里自温江县流入南流四十里过县东至彭山县界合岷江】牛饮水【在县北元和志在广都县西三里寰宇记有清水在双流县西十里牛饮水之末流也昔陈郑家此每羣牛饮江水为之竭故名】色水【在县西五里源出岷江】
　　温江县
　　大墓山【在县北二十五里土人云是鱼凫王墓】女郎山【上南志在温江张鲁女浣衣石上感赤光之祥而懐孕生二龙及女死将殡柩车忽腾空飞跃升此山遂葬焉其浣衣石犹在】大江【在县西南自灌县流入一名皁江元和志大江俗谓之温江南流经县西一里出麸金又皁江在县西十里寰宇记大江在县西二百步自青城县流入又岷江在县西二里按岷江俗名三渡水在县西十里自灌县流入又南流五十里入双流县界又大皁江俗名新开河本岷江自灌县布袋口分派入县界又分为二派皆东南流一派经县西转南名杨栁河又二十里入双流县界名黄水河至彭山县界入岷江一派经县城东又分为二支一支南流合杨栁河一支东流入双流县为流汶二江之源】府河【在县西一里自灌口流来绕城西南下流入府界】清水河【在县东三十里】玉石河【在县北十里】新源水【在县西唐志温江县有新源水开元二十三年长使章仇兼琼因隋蜀王秀故渠开通漕西山竹木】马坝渠【在县西北元和渠志鹿角之北涯有渠曰马坝东流至成都入于南江渠东行二十余里水决其南涯四十有九每嵗疲民力以塞之乃自其北涯凿二渠与杨栁渠合东行数十里与马坝渠防而渠成安流】新津县
