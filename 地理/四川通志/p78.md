<!-- { "loadSidebar": true } -->
　　李能白【通江贡生好学善二王书法性友爱析爨时自取菲薄丰者悉让两弟又邻人谢某爲盗所缚能白倾囊赎之人高其谊】
　　顺庆府
　　杨若楹【仪陇人出嗣叔杨纯道姚黄贼乱执纯道至逹州若楹闻之星驰赴贼营请以身代爲贼所杀】
　　龚　遂【西充贡生少失怙恃事庻母如母克尽孝敬弟瞽废爲之娶妻生子代毕婚嫁人多贤之】
　　汤　辂【字居易渠县人诸生父母相继殁停丧未山贼蜂至人劝之避不从乃尽出资财于户外哀请曰幸持去勿惊我二人柩也贼爲之动相戒勿入其庐年八十余无疾而逝】侯启印【营山人父文才任直顺德府同知印随之任至沙河驿继母王氏偶感疾昏愦服药罔效印吁天割股和药食之疾遂愈】
　　罗爲纮【营山人顺治丁酉举人仕福建平和令防时性至孝生母李氏病笃纮刲股和药母食之疾瘳】
　　罗心简【营山人康熙癸卯举人事父母备极色养遇亲疾即吁天请代屡以诚感愈】于前光【营山人赋性纯孝母病光侍汤药必亲尝跪进逹旦不寐母曰儿惫矣曷就寝光泣曰母病且未愈忍自安乎如是者三年劳瘁过甚一日伏母枕竟先其母而逝里人哀之】姚　铨【西充人父早丧事母孝母病铨祈天愿以身代疾危割股肉食母母病痊县令王葵锡旌其孝】
　　李应瑞【西充人事母以孝闻知县黄朱勗旌以匾额】
　　张凤舒【西充诸生母刘氏病笃割股以愈】
　　王荣秀【西充人母袁氏病危割股救之】
　　冯天桂【西充人父病将死割股愈之】
　　杨凤翥【西充人母病割股疗之父病复割股而愈】
　　髙　璞【西充人邑诸生叔祖仪坤任浙江平阳令卒于官璞奉祖仪干命赴浙扶榇仪坤居官清介囊无遣金璞作募啓丐求浙省当事风霜劳瘁越七载始移柩还葬先是璞已列子衿以入浙屡年不赴嵗试竟除名里人惜之】
　　陈　搢【南充诸生父于王敎谕营山随任侍养父暴疾甚危搢哀号祈天割股以进父疾遂平】
　　耿聨甲【南充武生父疾笃联甲夜祷于灶神刲股进之病竟痊可】
　　冯　瑛【南充武生父光伟有痼疾一夕疾笃瑛割股和药竟頼以痊】
　　张天锡【南充民母病刲股进之愈逾年复病又刲股进之亦瘥】
　　冯　勷【南充民父化羽病危勷刲股以进寻愈】
　　叙州府
　　王　伟【宜宾人康熙六年母病伟割股救母遂愈】
　　罗文斗【宜宾人康熙十五年母病文斗刲股疗之病遂愈】
　　樊泽迥【字膏郇宜宾人四嵗失母终日哀恸不离丧次八嵗能文从父避乱与兄泽逹百里外负米养亲寒暑弗辍先是哭母获疾胸结痞块后竟不禄乡闾惜之】
　　邓　干【宜宾人郡诸生家贫授徒养亲父汝谟病危干殷忧莫措遂质子以备衾殓父病忽愈子亦赎归康熙二十五年学使江臯以行优旌之】
　　郭充广【字毓隆昌人父忠懿宦黔省卒于任充广时年十二又值兵燹无计归榇乃奉祖自黔寓播昼负薪米养祖夜则读书弗辍后还乡祖以天年终哀毁逾礼康熙癸丑列嵗荐值呉逆乱隠居教授叙泸间从学者百余人多知名士充广每痛父丧未归与人言及輙流涕不欲生终身如一日焉】
　　樊泽达【字昆来宜宾人康熙辛酉解元乙丑进士选庻常歴任翰林院侍读少值寇乱奉二亲避兵越溪家贫负米百里外徒跣供爨又常于莲塘贺市寺授徒养亲徃来皆水道尝撑筏至鱼窝沱触石身堕水中闻人呼曰此孝子也若有扶之者及出波心筏犹在侧得不死亦异事也】
　　防州府
　　李　珍【奉节人年十二母疾笃珍旦夕焚香祈以身代并刲股和药以进母疾遂愈】
　　龙安府
　　李　芳【平武人性至孝父成宗病笃割股救之病寻愈里人称焉】
　　宁逺府
　　胡其英【冕寕人由贡生任永宁敎谕年十三时祖尝卧病其英刲股疗之】
　　雅州府
　　丁文斗【雅州监生天性纯笃世敦孝友子一鹤翔鹤臯鹤析箸时互相推让父母贤之仍令同爨焉时论推服】
　　王运开【雅州诸生与弟运闳运阊最友爱各举八子共二十四人衣冠济美爲世所慕】刘纉向【雅州人与弟祖向四世同居敎子弟以孝弟力田爲本乡里高其风义】陈如佐【雅州人孝友纯笃与弟如章同居无闲言古谊爲后人法教子廷简中乙酉乡试有贤名】
　　胡元雍【字玉南芦山人年十二遭献贼乱父兄伯叔皆遇害既又值土防破城负母避贼幸脱于难母病三年偕妇俞氏躬进药饵两弟被掳徧覔赎选人称孝友兼尽】
　　王登震【雅州贡生性孝友康熙庚申诸兄嫂多卒于疫登震乃与季弟抚育诸孤男女二十人皆成立婚嫁家贫歌自娯知州刘启和甚重之】
　　王翰中【雅州人父新命继娶刘氏三十余年无所出瘫废牀第者三年翰中与妇朝夕更侍饮食药饵必躬进之刘临终泣谓翰中夫妇曰愿尔子孙世代荣昌又事兄某如父终身不变里中遭回禄者三火皆及门而反人以爲孝友所感】
　　梅　颀【雅州人与弟顽俱诸生兄弟友爱颀性尤公直谠论不阿后进畏服】
　　胡宗玉【雅州人与弟宗琮事父纯臣母姜氏和乐承欢朝夕匪懈父母寿俱九十有二同日而卒】
　　彭可富【芦山人有孝行亲亡庐墓哀毁骨立知县张绪揭其门曰永言孝思】
　　骆应成【芦山人事亲孝家贫佣工以奉甘防有司旌其闾曰朴孝可风】
　　直嘉定州【雍正十二年陞爲府】
　　彭　崇【峩眉人雍正癸卯进士尝虑父母年迫桑榆每朔望夜表奏上天有愿减一已之算以増二亲之龄云云闻者感叹】
　　谢朝玉【荣县人性至孝家贫奉养无缺居亲丧朝夕悲号三年不入内室后荐明经任大竹训导以老辞归】
　　邹　玵【荣县人康熙丙子举孝亷母早卒玵与弟三人俱幼能尽哀慕后继母舒氏生少弟于玵等衣食故从丰反逾已子玵虽受之暗给少弟维均冬夜读书以己衣爲少弟御寒防惜备至舒屡窥见信其友爱之诚自悔矫情由是一视诸子人咸谓玵之孝友所感可爲异母者法】杨州英【荣县人邑庠生贫能奉亲菽水养志康熙庚午登贤书后任昌化县令未几闻父枢病笃力请终养归侍汤药父卒不起英竭力营葬哀毁见骨亦得疾旋逝人有王戎死孝之比】
　　直卭州
　　王俅士【卭州人康熙丙午举人父孚显卒异母弟俶士年幼俅士以所贻田产器物尽让之仍代爲措办差粮四十余年中兄弟友爱无异儿时里人义之】
　　陈国龙【卭州人同里陈思顺年六十无嗣养以爲子娶妻周氏思顺夫妇贫且病国龙与周朝夕奉养不懈及思顺病剧卧榻经年家益窘不能延医国龙每夜焚香泣告于天乆之病竟愈】邓颍孳【卭州防贡生蚤孤事母孝母疾革谓曰两幼弟汝善抚之独弱妹目奈何颍孶然跪应曰必使得所嗣是婚两弟且敎以成立妹赘同里白瑛爲置田产仆婢并延师课读入泮食饩与两弟等】
　　直潼川州【雍正十二年陞爲府】
　　万谷阳【字律吹潼川州举人母傅氏病笃朝夕侍汤药衣不解带者累月一夕母梦天门放榜有万思寿三字觉语其事云吾病当愈子必获隽病果愈次年谷阳遂登乡荐平居敦行好学著述甚富年八十以寿终】
　　杨先宪【字式谷潼川人嵗贡生敦品行博经史幼以孝闻母闵病卒值献逆之乱粗具殡殓及蜀平始尽丧葬礼哀毁如初庐墓三年乡里称之】
　　彭　镕【遂宁人十嵗丧母昼夜泣血欲絶粒以殉父力劝之乃复食比长奉父克孝父善病侍汤药不离左右及父卒庐墓三年待诸弟以友爱族党称之康熙丁卯登贤书任成都府敎授训课有方士争向学陞江南震泽令政有循声】
　　杨继光【乐至人避献贼乱奉母寓阆中得无恙顺治十六年母九十继光年六十有四忽抱重病属其妻曰我死尔无过哀须自保爱孝养吾母言讫而卒后其妻竭力事姑能成夫志至今传颂不衰】
　　何　祉【射洪人遇母疾露祷求以身代割股和药以进康熙五年有司旌之】
　　周景旦【安岳人事亲恭谨温凊不懈曾刲股愈父疾康熙二十一年知县郑炳旌之】曾光祖【字辉前安岳人性至孝侍二人无疾言遽色家贫竭力以供膳脩父病笃刲股以进立愈康熙二十一年知县郑炳旌其门】
　　直泸州
　　李凤翔【泸州人明末避乱山荘父如星病笃凤翔焚香露祷持刀刲股血流被体适贼众大至见而惊曰此孝子也戒众勿犯遂引去如星病亦寻愈】
　　李长亨【字防也合江人七嵗遇乱父华爲贼所执亨泣求身代贼感动并释之顺治十七年母任氏病笃刲股获愈华患痢又尝粪騐疾长亨殁十年其季女年十二亦刲股以疗其母人称爲孝德传家云】
　　杨天植【江安诸生天性纯笃孝养惟谨亲疾斋沐告天割股和药以进病立愈】汤日新【江安诸生事亲孝愉色承欢亲病割股以进闾里咸称孝子】
　　冯　竒【合江人父圣防病笃竒甫十嵗割股和药父食之病愈巡抚榜其门曰孝笃穉龄】舒登华【合江人割股疗亲疾巡守二道以烈孝可嘉旌之】
　　韩士修【字琢庵泸州人康熙丙午解元癸丑成进士选翰林庻吉士授检讨卒于官士修博学能文弱冠应童子试学使者即期以解首既而果然性至孝方赴省试时以母病坚不欲行其母强起慰之曰吾幸无所苦儿但行倘成名即吾病立愈矣不得已乃往甫终塲不待报驰归母卒哀毁几不能生入馆后值滇逆变蜀道阻絶思一见其父不可得日夜忧泣成疾疾革强起衣朝衣西望拜哭辞其父爲书云儿不孝弥天今死矣愿大人勿以爲戚厚自爱也遂殂年仅三十有六同时有癸卯举人汤澯字岷水事亲以孝闻今泸人言先辈文行必称汤韩云】
　　直资州
　　龚起凤【资州人同妻王氏事亲极孝母病夫妇皆割股肉进之遂愈顺治十八年学使席敎事旌之】
　　直绵州
　　王允迪【字吉甫绵竹人邑诸生幼以竒童称博极经史事亲诚敬父茂荣病允廸刲股以进寻愈后居丧哀毁里人称其孝】
　　胡大振【绵竹人事亲至孝尝割股疗母病逾年母死庐墓尽哀乡里咸称之】
　　茍克孝【绵州人献贼之乱孝父被执乃绐贼曰隔河有藏金盍令吾父取以进父得脱甫渡克孝急呼父远遁贼怒乱刃交下死之】
　　赵延吾【字乂安安县人家贫授徒县城以供菽水一日思亲归省遇水涨溺死有司旌之】郑廷富【安县人值嵗俭父患病思肉食廷富割股代之父病获瘳】
　　直茂州
　　林承恩【威州诸生父七旬病笃承恩情迫啮指缮表吁天求代数日承恩病卒而父疾果起】








　　四川通志巻十下
<史部,地理类,都会郡县之属,四川通志>
　　钦定四库全书
　　四川通志巻十一上
　　列女
　　大禹娶于涂山生啓弗子凡十三年于外而涂山氏能教其子使着敬承之美焉迄今攷其候人之南葢葛覃巻耳之音实权舆于此也然则蜀中女徳之贞有自来矣夫倡随一室穆穆雍雍安其常也乃若孤鸾寡鹄所以矢从一之志御强暴之侮者其节行不尤激烈耶葢女史所陈遭逢虽异而贞静同归今当
　　盛代旌扬之典不遗幽遐祠祀之隆用光俎豆此固宜载笔以纪其实矣即未经
　　题旌者或出于诗书之门或出于编戸戎伍之内芳型所着遗徽彤管亦未可畧也作列女志
　　成都府
