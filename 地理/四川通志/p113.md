<!-- { "loadSidebar": true } -->
　　唐穆宗长庆元年盐鐡使王播议增天下茶税率百钱增五十江淮浙东西岭南福建荆襄茶税播自领之两川以户部领之
　　宋真宗大中祥符元年盐鐡转运使裴休请厘革横税以通舟船商旅既安课税自厚又正税茶商多被私贩茶人侵夺其利今请委强干官吏先于西蜀出茶山口布置把捉量加半税给陈首帖子令所在公行使私贩者免犯法之忧正税者无失利之欺从之
　　天禧四年天下茶皆禁惟川陜广茶听民自卖不得出境
　　神宗熙宁七年始建三司干当公事李杞入蜀经画买茶与成都路漕司议合初蜀之茶园皆民两税地不殖五谷惟宜种茶赋税一例既而运茶积滞岁课不给乃建议于彭汉二州岁买布各十万疋以布息助茶利自熙宁七年至元丰八年蜀道茶场四十一处
　　元丰四年仍诏专以雅州名山茶为易马用高宗建炎元年朝廷擢成都路运判赵开主管川陜茶马事二年开至成都大更茶法印给茶引使商人即园户市茶百斤为一大引为茶市以通交易
　　绍兴四年杨辅为使遂定为法成都利州路二十三场岁产茶二千一百二万斤熙丰以来茶司权出诸司之上是年初命四川宣抚司支茶博马七年复置茶马官凡买马州县黎文叙长南宁平珍皆与知州通判同措置任责通判许茶马司辟置视买马额数之盈亏而赏罚之
　　宁宗庆元六年诏四川产茶处岁输头子钱五千四十道有竒又科租钱三千一百四十道有奇嘉定三年诏茶马官各差一员分为两司文臣成都主茶武臣兴元主马
　　元世祖中统十四年命汪惟正置场于碉门黎州与吐番易茶
　　至元五年用运使白赓言运成都茶于京兆巩昌置局六年始立四川茶使司掌之十年始立四川监茶使司定长引短引法长引带茶一百二十斤收中统钞五锭有竒短引带茶九十斤收钞四锭有竒
　　明洪武五年置四川茶盐都转司令四川产茶地方每十分官取一分三十年令成都重庆保宁三府及播州宣慰司各置茶仓岁徴川中课茶贮仓召商中买与西番易马勅戸部差行人一员于陜西河州临洮四川碉门等处严谕把隘头目不许私茶出境
　　永乐六年勅户部陜西四川地方多有通接生番偏僻小路严谕把隘头目查禁缎疋绢帛私茶青纸出境违者犯人与把隘头目俱各从重治罪成化七年罢差行人四川廵茶并罢播州茶仓令分巡道往来禁约之
　　嘉靖四年巡抚都御史王轨巡按御史马纪题奉以水利佥事带管茶法每年布政司差官赴南京请印引目五万道送与管茶官收贮分别等第芽茶每引三钱叶茶毎引二钱听商赴管茶官处报明给以引目照买照卖立限截角回缴禁革湖茶不许越界进贡番夷不许夹带私茶其该赏茶斤行布政司查给茶课与税初皆本色一以易马一以赏番至是俱折收银两备买茶赏番及买马之用二十年巡抚刘大谟议茶法六条甚善佥事崔廷槐议岁引五万因全黎地方发卖茶引太少致令各商私贩反多亏损官税利入私家又各商报中茶引多在巫山建始二县地方收买至嘉定秤验嘉定与黎雅逼近各商夹带私茶到彼易于展转越入通番奸猬兴除广余茶有碍律例外今依题准五万引数听商报中收买委官于巫山县以上防州府扼吭之处秤盘拨运至嘉定州地方黒水尾委官再秤雅州又复盘验方分拨天全黎州地方照时价发卖如议举行
　　隆庆三年巡抚严清题疏本省每年戸部关引五万道半塡芽茶半塡叶茶以二万六千道为腹引每引芽茶三钱叶茶二钱二万四千道为边引内一万九千八百道给黎雅各商每引芽茶三钱八分叶茶二钱五分二百道给本地思经罗纯产茶处所土民每引芽茶七钱六分叶茶五钱松潘四千道税与腹引同共税银一万三千八百六十三两然边引报中者多恒苦不足腹引常置于无用之地葢向来腹多边少者无非谨中外之防也然腹地有茶而汉人或可无茶边地无茶番人或不可无茶故边引易行而腹引常滞先此议茶法者曰茶乃畨人之命不宜多给以存羁縻节制之意是矣乃边引愈少私贩愈多只为奸人作私屯耳又曰四川茶法不缩即陜西马政有妨此犹未深考夫番地最广近者弥月远者弥年陜西洮岷与松潘接境与黎雅邈不相及今不增松潘而増黎雅之引于陜西马政何妨自隆庆三年始将原引五万减去一万二千道于黎雅边引加一万道每引量加一钱税银已充旧额而边腹相安矣监察御史王廷瞻会题每年茶引三万八千道内将三万道作黎雅边引除二百道产茶地方报中每引照旧芽茶七钱六分叶茶五钱给思经罗纯二万九千八百道给商每引芽茶四钱八分叶茶三钱五分比旧俱增一钱四千道给松边四千道腹引照旧芽茶三钱叶茶二钱通计一万四千二百六十七两
　　万厯三年巡抚曾省吾题准将驿传盐法茶水利合为一道又于黎雅边引内除四百九道给思罗茶戸纳税商人止二万九千三百九十一道矣按洪武中命秦蜀岁収巴茶听西番商人以马易之大扺茶四十斤易马一匹故曹国公以茶五十余万斤易马一万三千五百十八匹中国颇获其利其后私茶出境马价遂高乃差行人禁约永乐至成化岁以为常厥后或令布政司委官或令按察司分巡官虽沿革不同而以巡视禁茶则一也厥后法弛人玩朝廷虽禁之而权要私主之致令商旅满关隘茶船徧江河每茶百斤私税白银二钱或金五分一年所得不下五六万两以是而归之官不愈于塡私藏哉或曰此路不开恐陜西之马益贵殊不知陜西四川茶路各异今四川名虽禁茶实未禁也而陜西之马未闻甚贵若以为终非旧制则旧制之所以禁茶者止恐私茶多而马贵也今四川既不易马何故而禁茶哉或又谓恐惹边衅目今官徴其税则当禁彼勿得重徴何衅之有自宋元至成化皆资是以裕国用古之人独无所见哉
　　巡抚都御史刘大谟博采茶议
　　天下之事穷则变变则通通则久水塞则决之琴瑟不调则更张之是可以语变通矣变通者权之谓也国初定鼎维州松州河州有茶马互市马之资于此者才千百之十一耳永乐以后骐骥骏骝尽冀北之羣平凉专设宪臣以提督茶马辽东山西甘州之团牧直河南山东之骒种皆材之良而马之产于南者不复入闲于是乎四川茶马之法坏矣然番人乳酪腥羶之食匪茶则病惫立至而我之借以控制生番者在茶于是乎互市之名处之而善公私可得数十万金此非取之于民而加之赋者也自权法者失化裁推移之意坐失厚利酿成弊穴可叹也慎引目时秤验谨关防重委官广余茶严互市宪典司存也然首尾毕举而后可以言令举之而遗其细末焉犹夫弊也甚哉权之难行也曷为慎引目也茶法之引司徒令甲也其通塞多寡会典移案俱载也自越渡赂放而后有无引之茶自冒给影射而后有无茶之引无引之茶人所知也无茶之引则奸人乘机冒给买窝于远商至数十千百张证验之难而易于作弊也今下令曰某月日开中聚四方之商而审其年貎籍贯填内号以付秤验之官给外号以备官津盘诘取寄住里邻店戸之结以防入山影射不行退缴尽所开之数量多寡而均给之芽茶十之七叶茶十之三区画引价比旧或少增焉持之恒久冒滥可絶矣曷为时秤验也秤验之不时奸弊之必滋语曰事久生奸以此今聚数百艘鳞次水滨而后请官请之数日而后差官差之数十日而后临按推托展转比莅事且数月矣背负撑驾私窃趋利者可胜计哉今下令曰始十月朔终明年三月晦茶船以次抵嘉定比其至石马也巡司具数逹委官所委官即黒水尾挨帮秤验立票照放辰而至午而行移时毕事如法处分过期不及期者惩之以法奸利何从而生哉曷为谨关防也嘉定三江自越巂来者曰沬江自雅州来者曰青衣江自泸口来者曰锦江三江合流中有州曰黒水尾古之黑水尾秤掣批验所也青衣江与沫江合曰观音滩由滩而上曰浮桥口胜国时造舟为梁而扃钥之茶由黑水尾验讫则啓浮梁桥放行至愼重也今船泊渔村则已近浮梁口矣何所关防乎江河变迁浮梁不可作黒水尾尚存也不于此地秤验已失扼吭之机矣今下令曰茶至石马星驰呈报所司于黒水尾秤验如法押送渔村转发雅州交易沿途防范越渡私带者如律设以法影射私窃势不相及矣曷为重委官也处脂膏不能自润者有几利之所在义士视之如酖毒贪夫视之如旨酒弄文法坏典章堕官箴辅之以狙狯之徒诡秘尤甚鲜有不中其机者于凉作法且恐其渝而可不慎哉今下令曰所辖即府佐若州县正官初任精敏廉能懋着可期远到者抚巡会委一人以十月至嘉定弛张先后一切付之事竣返任不负委托者明扬之即九江芜湖荆州临清岁不过万金犹摄以主事一人钦依差遣而秤验者茍得其人岁可入数万金矣又何轻重之不权哉曷为广余茶也每引约收若干曰余茶取其値以输之官才毫毛耳而无引私茶总若干万石则巧为影射利归私门致损公府此无他法严而固执也法严则人畏避之固执则人巧避之语曰幸门如防穴葢伤之也夫私茶至五百斤入官仍拟充军夫人不难于充军而难于入官今准盐法引外带者曰余茶一引听纳银倍加引价免问彼将幸其免罪而庆获茶且胥吏之罗织羣小之恐吓潜消焉是曷不趋吾令哉即一岁可获万金矣夫余茶行则利入府藏公私两便在察识而推广之耳曷为严互市也西番互市一由黎州一由碉门今中分其引以两通之其法甚善但奸人玩法潜入番境者责在安抚招讨司也今下令曰诸番入市听商人两平于信地交易越境通番者法无赦招讨安抚司纵令出入者连坐通把该吏拨置者如之禁欺诱戒抢夺推诚怀之亦三表五饵之余也余既为此议客有告余曰为学而言利不明于义也谋国而言利不良于法也曰甚哉权之难也大学絜矩理财为先周官会计财用为急周公孔子未尝不言之久矣国之需于财也此议之行取之商不取之农取之裔土不取之田赋有抑末之理焉有怀远之道焉公而匪私义而匪利也用是计之云
　　巡抚都御史尹同臯茶法条议
