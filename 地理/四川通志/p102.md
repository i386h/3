<!-- { "loadSidebar": true } -->
　　通济堰【在县西北四十里有大堰一小堰十唐时章仇兼琼所开自修觉山下引水灌漑彭山眉州等处田亩凡三百余里后五代时张琳重修元彭山令雍熈复修】
　　丹棱县
　　沧浪堰【在县东南隅水深数尺可漑田十余畆】天生堰【在县西五里系天成提堰不劳人力】
　　直邛州
　　六堰【在州东州志有头堰二堰三堰皆大邑县界四堰五堰六堰皆在州界自州东北向西南数十里沿河田地仰以灌漑】
　　大邑县
　　头堰【又有二三四堰并青山千工铁溪石头五龙正武羊头芽草等堰】
　　直资州
　　防溪堰【在州西州境又有鸳鸯等六十一堰分引珠江水以漑田】
　　资阳县
　　水溪沟堰【在县东县境共有二十六堰】
　　仁寿县
　　汉阳堰【在县北唐志在资县东五里至德初置引汉水漑田二百顷文德元年县令陈克复修汉志境内又有方家坝草狭沟鸳鸯池太平桥等十三堰】
　　直绵州
　　雒水堰【在州东北唐志在魏城北五里唐贞观六年引安西水入县民甚利之州志州境又有边堆泉水野茅石草水通史君河北王武麻角丙水亲开等十三堰】
　　德阳县
　　安乐堰【在县东南又有黄胶柳梢石板龙泉河等二十三堰西南有欧家堰引绵竹之射水漑田】
　　罗江县
　　芒江堰【在县北五里唐永徽五年县令白大信置引罗江河水灌田】杨村堰【在县东北一十四里唐贞元二十一年县令韦德筑引安县之折脚堰水漑田旧志县境又有泉水玉女马山回龙灵龙等十九堰】
　　绵竹县
　　军屯堰【今名官渠堰在县北三十里其下有硼砂走水龚家唐家等四堰皆引绵江水灌田又有黄土马坝马头等堰】火烧堰【在县西四十里其下又有叠溪象鼻货家等堰皆引石亭江水灌田】鹿角堰【在县西南二十里其下又有海香江家白鹤祖师麦草官堰土黄等七堰皆引射水灌田】
　　安　县
　　折脚堰【在县南唐志在神泉县北三十里唐贞观元年置引水灌田】云门堰【在县东唐志龙安县东南二十三里有云门堰引茶川水以灌田唐贞元元年筑下又有白马黄土芭蕉等十二堰】
　　按蜀省水利所在多有而都江一堰尤为利溥功钜即成都所以称沃野千里者也当事于此再一致意故成属诸堰志中一一备载至若眉州之蟇颐堰彭山之通济堰与夫嘉定之楠木夹江之龙兴等堰利赖虽不及都江之广然经章仇兼琼魏了翁张能鳞刘际亨诸公疏濬修筑仁人之泽歌颂难忘故亦在所不遗其余如重庆保宁以及各府州县或堵溪防或壅泽梁非无塘堰以资灌漑要皆民间自作刻日可成者是以畧而弗纪
　　题修都江大堰疏
　　四川巡抚都察院佟凤彩
　　题为详兴水农之政为足民之大本事案照顺治十八年六月二十三日据左布政使杨思圣呈称奉前巡抚高民瞻案騐顺治十七年八月十七日准工部咨都水清吏司案呈奉本部送工科抄出该本部覆工科右给事中薛鼎臣
　　题前事等因移咨到院备行到司奉此随经备移水利守巡各道查议移报去后今准守西道移称据成都府申据郫灌二县回称查得当日水利旧有都江大堰开凿于秦时太守李冰灌漑十一州县值张逆变后所余人民止就隅曲之水以灌偏僻之田茍且延生未遑修理顺治十六年防监军道详请三院司道府远近文武捐金二千有竒雇募淘凿即今开垦渐广但疏濬之水道易为沙石滞塞欲为永久计必行令用水州县照粮派夫毎岁淘凿庻民不忧旱而国赋渐増矣等因移司准此又准巡北道移据保潼二属州县回称查得各属州县所辖百姓住居髙冈四野且地势狭隘浅薄非平川可比并无新旧水利当兴等因到司又准守巡东南各道移覆相同各等因移报到司准此相应呈报等因到【臣】该【臣】查看得蜀省川东川南川北皆崇山峻岭并无应修应筑之塘堰惟成都为省防平川之地旧有都江大堰在灌县灌漑成属州县自遭兵燹之后堰堤崩頽通渠壅淤至十六年间文武各官捐助修筑疏通水道目前暂资灌漑其于农政渐有禆益已于本年閠七月内备咨工部去后至八月初二日【臣】复将都江大堰修濬事宜于条议疏内列欵入
　　告迨九月二十五日准部咨内称此案应当题覆复行到【臣】该【臣】覆查前情无异理合具
　　题
　　题请李冰李二郎封号疏
　　四川巡抚都察院宪德
　　题为
　　圣明在上川岳效灵恳
　　请
　　赐封以光盛典事雍正五年十一月十一日准礼部咨
　　祠祭清吏司案呈礼科抄出本部
　　题前事内开该【臣】等议得四川巡抚宪德疏称成都府灌县都江堰口庙祀李二郎自秦以来尚未受封号查都江堰水源发岷山禹导江后沫水尚为民患秦蜀守李冰使其子二郎除水怪凿离堆穿内外二江灌漑成都等州县稻田使沃野千里康熙四十七年孟洞水决至灌口忽得木石闗栏水泄外江保全成都等县近四五年闲江水安澜灌口不干不溢修堰之需比前费半功倍自
　　皇上御极以来五谷丰登万民乐业捍御保障为功不
　　浅相应
　　题请
　　勅赐封号等因前来查雍正二年詹事府少詹事钱以
　　垲奏称江海之神请
　　恩褒爵秩一疏【臣】部以沿海地方庙祀诸神果有捍御保障之功应请封爵者令该督抚查明彚题等因议覆奉
　　防依议钦遵在案今该抚旣称李二郎凿山导江有功蜀地康熙四十七年孟洞水决独至灌口忽泄外江保全成都等县自
　　皇上御极以来五谷丰登万民乐业江水安澜不干不
　　溢捍御保障为功不浅等语理合
　　勅赐封号以昭
　　盛典但查司马迁史记班固汉书专载蜀守李冰凿离堆穿二江功绩厯厯可考惟灌县志书内有使其子二郎凿山穿江之语是二郎虽能成父之绩李冰实主治水之功又查王圻续文献通考内元至顺元年封秦蜀郡太守李冰为圣德英惠王二郎神为英烈昭惠灵显仁祐王兹逢
　　圣朝累洽重熙屡彰显应康熙四十七年旣有保障之功近四五年间更覩安澜之庆理宜并崇祀典用答神庥今该抚只
　　请封李二郎而不及李冰似未妥协或照该抚所请专封李二郎或将李冰并给封号之处恭候
　　钦定俟
　　命下之曰其封号字样交与内阁撰拟进
　　呈
　　御览行令该抚转饬该地方官制造神牌安设致祭毎岁春秋二祭仍照例致祭可也等因雍正五年九月初六日
　　题本月初十奉
　　防李冰李二郎俱着给与封号余依议钦此随行文内
　　阁去后今准内阁撰出李冰封号
　　钦定敷泽兴济通祐王李二郎封号
　　钦定承绩广惠显英王等因到部相应移咨该抚遵照
　　施行可也
　　题都江堰酌派夫价疏
　　四川巡抚都察院宪德
　　题为敬陈管见仰祈
　　睿鉴事成都一郡地处高阜所属田亩惟借引水灌漑查灌县都江大堰自秦时蜀守李冰凿离堆以导江之支流当时大书深淘滩低作堰六字刻于石壁以为千古治堰之要诀后人因之创为竹笼作
　　堤之法以竹编笼纳石于内筑人字堤以资捍御每岁淘筑遂为成例人字堤之下又有太平堰三泊洞柏桥堰上下漏礶堰羊子堰徐堰河导江堰牛子堰等处分流而郫灌温江及崇宁新繁新都金堂成都华阳等九县俱引水漑田由来久矣其岁修之费从前用水之戸照田块派夫灌县出夫六十九名温江出夫一十名郫县与崇宁共出夫四百八名新繁出夫九十名新都出夫三十六名金堂出夫九十名成都出夫九十名华阳出夫九十名以上九县共出夫八百八十三名毎夫一名折银壹两共折银八百八十三两雍正元年以来毎年修筑之费或五六百两或七八百两不等自雍正五年因人字堤冲决壅塞五六两年费至一千二百余两不等通算每年须派银一千二三百两方可有备无患但从前照田派夫因川省田地向来不知亩数惟有计块出夫目今丈量已竣亩数可稽若仍以田块较算不无大小悬殊之别实属不均【臣】愚应请计亩均摊方无畸轻畸重之弊查九邑田亩惟灌郫崇三处得水最近获利最溥其温江新繁新都金堂成都华阳离都江大有一百余里者其用水之处不能无迟早多寡之殊则出银之处宜畧为区别如郫灌崇三处毎亩派银二厘温江新繁新都金堂成都华阳每亩派银一厘五毫又华阳县内有用水畧少之田每亩派银一厘庶得均平今按九邑丈量清册实在用水田亩灌县田一十一万六千一百九十八亩毎亩派银二厘该银二百三十二两三钱九分六厘郫崇两县田一十九万一千六百二十五亩毎亩二厘该银三百八十三两二钱五分温江县田一千二百九十四亩毎亩一厘五毫该银一两九钱四分一厘新繁县田四万六千七百五十三亩每亩一厘五毫该银七十两一钱二分九厘五毫新都县田七万六千九百七十一亩毎亩一厘五毫该银一百一十五两四钱五分六厘金堂县田五万五千三百五十七亩毎亩一厘五毫该银八十三两三分五厘成都县田一十九万二千七百二十六亩每亩一厘五毫该银二百八十九两八分九厘华阳县田五万四千六百三十九亩毎亩一厘五毫该银八十一两九钱五分八厘又水不敷用田二万四千九百七十五亩每亩一厘该银二十四两九钱七分五厘以上共田七十六万五百三十九亩零通用派银一千二百八十二两二钱二分九厘每年令各县照数徴收竟解水利同知衙门该同知预将估修数目造册报明俟修完之日再造册报销所有余剩银两仍贮同知衙门以备夏秋水发冲塌之费务令深淘坚筑使各处田亩俱资灌漑如有草率从事卽行查叅在从前民自修堰其派夫银两俱系里甲经手不无支少派多致归中饱情弊请嗣后各县乡村用水田亩派银数目刋刻木榜通行晓谕照依江南河工岁夫折银之例官徴官解给以由票此项折夫银两不加火耗永为定例庶几
　　国计民生大有禆益再查此项银两系雇夫修筑之费零星给发不若改输制钱但每雇夫多系蛮夫惟知用银以便携带请嗣后应令各该县银钱兼收聼民自便定为成例永远遵行实小民万世之利理合具
　　题伏乞
　　皇上勅部议覆施行雍正八年六月十八日准户部咨四川清吏司案呈户科抄出四川巡抚宪德
　　题前事雍正八年正月二十一日
　　题二月二十一日奉
　　防该部查核议奏钦此钦遵于本月二十二日抄出到部该【臣】等查得四川巡抚宪德疏称郫灌温江等
　　九县田亩地处高阜惟引灌县都江大堰之水灌漑其修淘之费该抚宪德旣称毎年须派银一千二三百两方可有备无患查九邑田亩离堰有远近不同用水有迟早各殊则出银之数宜畧为区别如郫灌崇三邑毎亩派银二厘温江新繁新都金堂成都华阳每亩派银一厘五毫又华阳县内有用水畧少之田毎亩派银一厘共田七十六万五百三十九亩零共派银一千二百八十二两二钱二分九厘每年令各县照数征收竟解水利同知衙门该同知预将估修数目造册报明俟修完之日造册报销余剩银两仍贮同知衙门以备夏秋水发冲塌之费如草率从事即行查叅所派银数刋刻木榜通行晓谕官征官解给以由票此项折夫银两不加火耗银钱兼收着为定例永远遵行实小民万世之利等语均应如该抚所请将各县派征淘塌修堰银两解交水利同知衙门该同知预将估修数目造册报明俟修完之日造册申送该抚具
