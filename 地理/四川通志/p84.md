<!-- { "loadSidebar": true } -->
　　崔氏【万县人进士竒勲女适庠生沈逾越五年生一子夫卒遂剪髪自誓敎子游泮县令旌其门曰苦节可风】
　　万氏【万县人陈某妻谭贼破城被执氏知不免绐以夫有金藏崖畔贼取之氏坠崖死】向氏【万县人陈某妻姚黄贼渡江氏夫营一岩洞避之贼破洞杀其夫氏携二子坠崖死】谭氏【万县人监生用予女适梁山庠生古元直值流贼陷梁山被执骂贼触阶而死贼壮其节令掩之】
　　何氏【开县人秦昻妻年二十八守节子翰才甫二岁族人欲灭孤利产逼嫁之何誓死无二后翰才弱冠游于庠】
　　汪氏【开县人适庠生熊飞生二子年二十有八飞卒抚孤守节邑人贤之】
　　陈氏【开县人年十八适周伦伦早卒陈年二十有四奉姑孝敎子体膺岁荐年八十七卒】陈氏【开县人甘某妻年十七守节舅姑欲夺其志陈假归宁投水死】
　　姚氏【开县人适游治治卒年二十抚子文选膺岁荐年八十卒】
　　郑氏【开县人向潘妻年十九守节厯八十余岁卒】
　　龙安府
　　蜀汉李氏【守将马邈之妻炎兴元年冬十一月邓艾深入阴平径达江油邈不为备一日阅军天甚寒邈归私室与妻拥炉妻曰近闻边闗告急君豫然何也邈曰天子听信黄皓溺于酒色吾意祸不逺矣魏兵至日吾必降李唾面曰君为男子先懐不忠不义之心虚受国家爵禄吾何面目与君共立乎邈黙然忽报邓艾已入城邈大惊忙出降李闻之自缢死艾门其故邈以实告艾怜其贤具棺葬之静轩诗曰可怜巴蜀多名将不及江油李氏贤】
　　明袁氏【平武人袁成保女年十八适庠生严庸永乐五年庸至兴文栈道坠江溺死袁闻讣奔至溺所投水死家人购尸两月弗得至潦尽滩清渔人李大用于沙回头河见袁氏与庸二尸相并于崖侧有司上其事表其门为贞烈】
　　任氏【判官王正妻正故守节不二事闻旌表】
　　李氏【石泉人蹇俊妻年二十夫亡子大亨在襁褓中氏敎子成立年八十一岁终】石氏【石泉人判官李昺妾昺卒无子氏年二十二苦节二十余年卒】
　　刘氏【青川指挥女也年十七适指挥高嵩逾年嵩卒刘越三月生遗腹子登抚成廕袭孀居六十年事闻旌表】
　　张氏【青川王世英妻夫卒二子继亡遗孙廷用仅一岁氏抚廷用成立百有三岁终有司表其门曰节寿】
　　柴氏【青川廪生李南山妻夫亡孀居敎子允阳膺选贡厯四十年终】
　　吴氏【松潘衞指挥吴伟女年及笄归衞镇抚谢郁正统癸亥秋郁以疾卒阅三日吴自缢事闻旌表】
　　徐氏【松潘衞人都指挥佥事徐贵女千戸冯政妻年二十守节抚六月子昶成立都御史表其门】
　　蔡氏【松潘衞人徐琮妻琮阵亡子甫一岁蔡守节育子启成立卒年六十】
　　黄氏【松潘衞人张勲妻勲早卒守节育子晓成立正徳十六年巡抚旌表其门】
　　路氏【松潘衞人指挥徐承业妻年二十二而寡守节六十载寿八十二卒有司旌之】尭氏【松潘衞人指挥谢世源妻痛夫阵亡拔刀自刎被救得不死守节三十余年巡按以事闻旌表】
　　何氏【松潘衞人指挥徐仁妻守节抚子嘉靖中旌表】
　　常氏【松潘衞人诸生陈其防妻夫亡守节敎子成立女适夏之良亦早卒母女同室孀居有司旌其门曰双节】
　　刘氏【松潘衞人诸生马旣佶妻佶早逝刘守节课子成立孀居四十年年七十卒】白氏【松潘卫人指挥李恩妻恩战亡白年二十守节寿至九十五卒万厯间旌表】王氏【松潘衞人适廪生黄尚义甫期年尚义卒与姑同居一室三载终丧姑怜其少欲令改醮氏闭门自缢事闻旌表】
　　朱氏【松潘卫人王杨忠妻忠卒氏青年守节厯五十载】
　　张氏【郡人年十七适严某生子明典明谟夫卒氏苦节敎子俱为庠生崇祯间建坊旌表】徐氏【松潘卫指挥之女归千户指挥韩钟英崇祯丁丑钟英援茂州死之徐年二十割耳自誓奉翁姑育孤子成立年八十二终奉防旌表】
　　冯氏【松潘卫庠生吴永防妻永防亡抚子廷入泮守节三十年】
　　徐氏【松潘卫廪生徐英妻年二十六守节抚子成立年七十有五终】
　　宁逺府
　　明陶氏【西昌人姚敬妻年十九守节抚遗腹子岳成立事闻旌表】
　　陈氏【冕宁人贡生步之俊妻夫亡守节三十余年】
　　邓氏【冕宁人适贡生陈竒蕴蕴早丧邓守节三十余年】
　　余氏【冕寜人邓应学妻夫亡无子苦节四十二年】
　　黄贞女【越巂卫人幼字同卫某未归而夫死黄闻讣即誓志不字以处女终事闻旌表】陶氏【越巂卫人程云妻夫早逝氏青年苦节事闻旌表】
　　周氏唐氏【周为越巂衞指挥王自敏妻唐为衞庠生汤谓妻姻娅也流贼攻城甚急二氏知不免相谓曰等死耳遂閤室自焚又庠生张光裕聘王氏吴献才聘俞氏唐纯智聘宋氏吴鹤臯聘唐氏同时赴火死俱越巂卫人】
　　雅州府
　　宋黄神女【郡人少好清虚辟谷茹柏天禧间年及笄父母欲嫁之氏即飘然赴水死父母思之怱从云中现致词曰吾本上清侍书姬也因小过谪下人间今复还仙班矣言讫而去】朱氏【郡人适李恺恺客游建昌卒朱誓不改嫁年七十余终】
　　史琰【字琰玉芦山人张履妻聪慧能文履甥杨巽为学正每休沐辄谒见相与穷日论文凡命题课士多就正之事载黄山谷碑賛】
　　明田氏【雅州千户廖武妻武卒无子氏营舅与夫葬守节事姑巡按邹尭臣嘉之曰田氏节行异常诚百鸟中孤鳯也为旌其门】
　　杨氏【天全人招讨显招女适招讨使高松年二十守节事姑敎子治间旌表】
　　冯氏【郡人庠生宋銮妻年二十守节抚孤厯六十六岁卒】
　　任氏【郡人庠生汤茂蔺妻夫疾笃氏割股以进遂愈有司表其门曰克尽妇道】
　　姜氏【郡人适杨伦生子茂春伦早卒茂春旋故氏守节事姑厯六十年】
　　伍氏【荣经人诸生黄信贤妻二十而寡孝舅姑守节敎子年六十余终】
　　王氏【荣经人贡生时清女周应诏妻年二十四守节至七十余岁终】
　　高氏【荣经人刘东阳继妻夫任上海与倭防战殁氏年十九殓尸扶榇归苦节厯七十八岁终】黄氏【荣经人敎谕防之女诸生岳遂妻年二十五而寡家贫守节至八十岁终】
　　黄氏【荣经人饶州通判王心妾夫病笃怜氏年少令改嫁不从及卒扶榇归毁容守节厯二十九年】
　　李氏【荣经人贡生张廷臣继妻年二十二守节抚子正杰文杰俱成名年七十余终】冯氏【芦山人布政使张斐妻年二十八斐卒于官毫无遗资苦节厯九十三岁终】杨氏【芦山人李应阳妻年十八守节抚遗腹子郁成立学使匾其门曰贞节】
　　马氏【芦山人年少孀居乡里钦重】
　　姜氏【芦山人夫死守节以终】
　　姜氏【天全人百夫长姜珏女七岁随母谢氏赴京奏茶课因进为宫人七日不乐召谢赏钞令引还适乡人王佐佐早卒姜年二十生女适高昻昻亦卒女同母志守节不渝人以双节称之】王氏【清溪人指挥曹学玮妻年二十三守节抚子勲承袭父职巡院旌之】
　　唐氏【清溪人年十七归诸生张廷臣二十一而寡孝舅姑敎子成立年七十余卒】
　　直隷嘉定州【雍正十二年陞为府】
　　汉赵氏【字媛姜犍为盛道妻建安五年夫妻以罪系狱媛姜中夜脱道桎梏授以资使携子走媛姜度道去逺乃以告吏甘受刑后道父子以赦归感其义终身不娶】
　　宋牟孝女【名阿回荣县人年十岁牧牛至晚母迎之归及中途虎衔母去阿回大呼疾走持杖击虎虎乃舍其母母尚能言父与邻人偕来虎乃去母寻死全尸而返】
　　向氏【向太后从孙女荣县王孟易妻梦易卒守志立节凿洞双溪之侧延师敎子长庠次序俱成大儒】
　　郝节娥【州人母故娼也娥五岁时家苦贫卖洪雅良家及笄夺归逼为娼娥曰愿习女工以给母母怒且棰且骂宻与邑少年期因祀蠺丛具酒邀娥娥见少年即惊走母挽娥强饮之娥呕吐满地少年卒不得侵娥遂投江死乡人谓之节娥云】
　　陆氏【州人李亨甫妻年二十二守节奉姑育子事闻旌表】
　　明李氏【州人黄文进妻年二十二守节事姑敎子洪武中旌表】
　　安氏【州人程御史啓充妻少通孝经列女传事姑与夫尽其道夫坐事戍辽安悲愤卒】吉氏【金陵人程启充继妻年二十有四启充卒家难频仍吉屹然自树抚子成立】沈氏【州人郝明徳妻年二十守节抚子彦礼成立事闻旌表】
　　陈氏【州人陈宗女适太学生李颖年二十九守节教子吉登进士官大理评事赠孺人诏旌其门】
　　李氏【州人梅方伯应魁继妻年二十四应魁卒守节抚子新新之妻任氏年二十八新卒无子苦节一如其姑并赐旌表】
　　韩氏【州人工部尚书童瑞妻累封淑人姑易氏病危割股以进遂愈事闻旌表】
　　钟氏【州庠生伍河妻年二十二守节抚子传成立厯五十年卒】
　　王氏【州人少防王咏女适诸生杨偕偕早卒无后氏为立嗣矢志守节厯四十余年诏旌之】李烈女【犍为人名射姑年十六随父母避难相失遇贼欲汚之氏拒骂不从贼怒支解其尸正徳间旌表其血痕至今尚存山石间】
　　程氏【州人儒士程直女适雷焕宙未一年夫死抚遗腹子成立苦节四十余年卒】陈氏【州人陈政女防将杨景新妻袁韬赚杀景新父杨展围州三月城破景新与陈同死】冯氏【州人庠生帅振邦之母夫亡守节有图安者率众强逼之氏大骂自缢死事闻旌表】叶氏【州人庠生叶桂芳女冷逢泰妻逢泰久病氏剜股以进疾愈州守钟振旌其门敎子极严一日子见荐绅车马过里心异之呼其名以告氏氏曰车马何足荣且小子呼长者名彼虽不闻尔则慢矣遂鞭其背后子游于庠里中溺爱其子者皆化焉】
　　李氏【峩眉人杨鸾妻年十七守节抚遗腹子再传任江南安庆府知府封宜人】
　　刘氏【洪雅人敎谕刘养锐女适刘昌年颇识文字言多典则夫卒无子时年二十八守节抚孤女至八十余岁卒】
　　祝氏【洪雅人庠生祝籛妹适夹江李鸣和夫蚤丧祝以守节自誓经厯患难始终不渝享年八十余岁籛媳宿氏杨氏陈氏陈氏王氏并籛少女祝氏避兵山中惧为贼所刼六氏俱投水死葢节烈固其家风云】
　　袁氏【洪雅人御史张鹏侧室鹏卒漳南袁年仅二十携三子扶榇还守节四十年嘉靖癸丑有司以闻诏封恭人】
　　陈氏【洪雅人庠生胡其慎妻割股疗夫疾不起遗长子公愿甫二岁次子公裔甫一月陈以抚子自誓严课二子皆成佳士年八十余卒】
　　冯氏【夹江人诸生查述妻述早卒守节至七十余岁终事闻旌表】
　　郭孝女【犍为人郭大宏女年十四随母杨氏早出会云雾四塞遇虎搏母女力救之母脱女伤有司匾其门曰孝烈】
　　杨氏【闗中人安主事聘为继室未婚而安卒杨号泣赴吊子安磐悯之劝还母家杨不可坚心守贞未几磐卒遗孤七月氏与磐妻吴氏共抚育之后成立杨年五十六终内翰方池祭以文曰生不忘未面之夫子死不忘再世之遗孤云云】
　　康氏【犍为人庠生曾加礼妻年十八夫故遗腹生子鲁抚子成立事闻旌表】
　　聂氏【犍为人车用隆妻年二十守节事闻建坊表之】
