<!-- { "loadSidebar": true } -->
　　老瀛山【在县东南二十里】得胜山【在县东南九域志南川县有得胜山松山舆地纪胜得胜山在军东二十里亦名黄沙坎大兵尝破贼于此】最髙山【舆地纪胜在军东南九十里髙十五里林箐中视众山若培塿又见南川】盈山【在县东南寰宇记在废丹溪县东七十六里】石冠山【在县东四十里山顶石形似冠】崇山【在学宫后】石笏山【在县南五十里山顶有石似笏故名】祝融山【在县南五十里上有祝融寺】兴文山【在县南六十里旧名寨子山播酋杨应龙屯兵于上荡平后杨宸改曰兴文】石印山【在县南十里山形如印】石笋山【在县西二十里】牛心山【在县南五十里】官禄山【在县南舆地纪胜在军西北倅廰所枕也】萝绿山【在县南元和志在南川县南十二里九域志在隆化县】扶欢山【在县南唐以之名县今谓之砦山又有龙奉山自此山分支至三溪四十余里多丛箐明万厯中杨应龙破县留苗兵结砦于此荡平后改兴文山】鸡公嘴山【在县西南二十五里】琵琶山【在县西舆地纪胜在东溪侧近】瀛山【在县西北七十里周廻九十里山类三峡中有四十八面而皆不同又见巴县】南山【在县西北舆地纪胜云与瀛山对冈势甚逺其上平广有石笋数峰崭然秀拔其下名石笋峡】牛冈山【在县北二十里状髙耸若牛因名】朽石垭山【在县南百二十里山多碎石有虚崖峭壁之胜】龙登山【在县西北接江津县界舆地纪胜在南川界西北一百五十里旧志在治西七十里一名石磴山】黑崖山【舆地纪胜在军北七十里石崖峭拔夷贼李先吉败入此山官军劲弩逐之遂平】防崖【舆地纪胜在军之西有獠居之】柜崖【舆地纪胜在军东南一百里峭崖壁立有洞不可板援其门有一柜故名】石笋崖【舆地纪胜在军北一里通隆化县有石如笋髙者三四丈低亦丈余凡数十焉】正春垭【舆地纪胜在军西南八十里元系廵检驻劄处旧曰吼滩砦以其名似无宁息之意而近地有名曰正春垭鴈门垭遂以正春垭为名】悟正洞【在县南舆地纪胜在归正砦一名白鹿洞中有圣泉晴雨无增减】飞龙洞【在县东二十五里】仙源洞【在老瀛山上】僰溪【在县东自贵州遵义府桐梓县流入又西北流入江津县界元和志僰溪在三溪县西又经南川县南四十步寰宇记僰溪自三溪县西北经废丹溪县又北流经南川县东南四十步九域志隆化有僰溪舆地纪胜僰溪亦名夜郎溪从夜郎境流经南平军城下】丹溪【在县东南唐丹溪县以此名源出湼婆山详见巴县】龙骨溪【在县东源出老瀛山流五十里至县东下入綦江又金沙溪在县北对岸二里舆地纪胜又有奉恩滩在军西十余里皆入三溪渡】三溪【在县东南四十里发源于播州经流贵州桐梓县坡头河四十里至綦江赶水镇三岔河又自三岔顺流一百五十里至綦江县城合众流环绕东注入大江】盐井江【在县东南舆地纪胜源出分崠山茅坡下岸侧流出盐泉又有徳威溪自实山砦出经开边堡下流合盐井江】砂溪滩【在县北三十里】珍珠滩【在县东】玛瑙滩【在县西北三十里皆綦江所经】孝妇泉【舆地纪胜在军南一里俗称有孝妇感出此泉极甘而冷又秋泉在军东又温泉在汤窠市】
　　南川县
　　熊井山【在县南三里髙三里上有井水清而味咸】鼇头山【在县南一里以形似名】九盘山【在县东十二里峰峦髙逺九折而上】置灯山【在县南二里】九递山【在县东舆地纪胜在废隆化县东六十里髙广不知防里絶壁如银色人视其昏明以候晴上有水潴为洞髙广百尺左右石台有两泉温冷靡常池上各蟠石龙初非镌刻洞以龙名】马嘴山【在县东五十里髙三十里有小路通真安州】金佛山【在县东百余里】方竹箐山【在县南五十里有小路通贵州桐梓县】水从山【在县西二十里南江别源出此】永隆山【在县西元和志隆化县因县西永隆山为名寰宇记在隆化县西二十里】　来游山【在县西七十里道旁路通巴县行者多憩息于此】凤凰山【舆地纪胜在隆化县北七十二里有峰屹然二小山翼之如凤因名又有狮子峯与凤凰山相距不数里两山为一邑之胜】奉恩溪【在县西十余里溪上流有色如水银形如白蛇者二泝滩上下人以为寳劒之精】半溪【舆地纪胜半溪水在隆化县南门外自九递山出流合涪江】湖阳溪【在县东又东北流入涪州界寰宇记在賔化县侧西北流入南平县界与地纪胜有白水在州城南二百二十里源出天众山其色如练因名又曰白水去隆化县十里自夷界龙泉乡出流入县界合黔江旧志有镇江桥溪源出方竹箐山谷北流三十里至雀尿崖塘又十里经镇江桥又十五里至僰水桥又二十里至水东桥又五十里至涪州界按旧志自真安州流入县境又北流凡十里至县城南转东北流一百里入涪州界名大溪河】四十八渡水【在县东舆地纪胜在隆化县三十里两山壁立一水湾环其中涉是溪者凡四十八渡其间有穴如户牖行平径数百步涌一石台水出其中有石龙二每遇旱祷雨輙应府志水源出马嘴山西流二十里至四十八渡又四十里至流金水又二十里至水东桥与镇江桥溪合流】流金水【舆地纪胜在隆化县南五里水色如黄金泥之沈下者与硫黄无异俗传水之发源乃硫黄所出处】水从溪【在县西南六十里源出水从山西流十里入綦江县界入南江即南江之别源也】龙牀滩【在县北舆地纪胜在隆化县北五十五里县有朱婆渡滩面广百步与龙牀滩相近古刻云龙牀如拭济舟必吉龙牀彷佛济舟必没是语颇信】三潮泉【舆地纪胜在隆化县北五里早晚两潮晷刻不差每潮泉下有声如雷泉涌髙三五尺春秋必有一大潮髙可数丈声闻十余里故老相传谓其泉通海中】黔江县
　　狼山【在县东二里舆地纪胜黔州有狼山出野狼眼在背上能食诸兽】羊头山【在县北三里以形似名】酉阳山【在县东五里】羽人山【在县东湖广恩施县连界寰宇记一名神仙山在县东四百三十里山顶与澧州合界明一统志有无极水出此】黄连大垭山【舆地纪胜在县东北四十一里又有小垭山在县东北四十九里】八面山【在县北二里山分八面上有池周百顷四时不竭大木溪出此】斑竹山【在县南七十里产斑竹】三台山【在县南三里三峰并峙势若三台星】荷敷山【舆地纪胜在县东南一百八十里延入溪州三亭县界周三百五十里髙十五里】栅山【在县西三十五里两山壁立若门中寛衍有平陆数顷可以耕屯又西五里有金鸡箐山】独峰山【在县西南九十里】武陵山【元一统志在县西九十八里延入彭水县界周四百三十五里髙一百十五里本名髑髅山唐天寳元年改名有可通水出此】青岩【在县东北旧志县境有二十五岩皆藏蜂产蜜居人取以为利】梅子闗山【在县西南四十里七十八溪出此】白碛山【在县西北一百三十里髙九里周三十五里】小歌罗山【舆地纪胜在县东北五十二里方舆胜览在县东北四十九里旧志又有大歌罗山在县东北一百九十里】仙掌崖【在县东二里崖面上指掌如画土人传为仙掌元一统志在县东南二十三里】柜子崖【舆地纪胜在县西五十里峭壁中有木柜人迹不到】铜泉峡【舆地纪胜在县东南二十三里】阿蓬水【在县东南自恩施县流入又西南入彭水县界寰宇记一名太平水自清江县西南流经此一里又南入洪杜县界元一统志蓬江去县一百八十里源出穿禁山林箐溪洞极险不可行舟南流思江酉阳溪旧志有东小溪源出恩施县大唐崖司峡口西南四十里至洞口乡又三十里至酉阳鱼滩与七十八溪合流又六十里至南溪又五十里至龚溪达彭水县入江又合七十八溪转西南流六十里经酉阳司界达彭水】七十八溪【在县西南源出梅子闗山东北流四十里至县西南沙子坝合大木溪又东流八里至鱼滩入东小溪】大木溪【源出八面山东南流二里出阮公桥又一里至沙子坝入七十八溪】东小溪【源出湖广唐鸡司流入县界四十里至洞口乡又三十里至酉阳界出彭水】西小溪【在县西源出金鸡箐山西南流二十里入彭水县界经亭子闗又五十里经郁山镇又四十里至鹿渡又三十里入江】四十八渡水【在县西二十里源出栅山曲折流四十八湾潭碛鳞比舟楫不通】
　　合　州
