<!-- { "loadSidebar": true } -->
　　张之厚杨伯子玉房集序【往予校士临邛尺幅中光怪陆离心甚异之首拔则杨氏伯仲子也两生一以神胜一以韵胜如丰城电光相为雌雄不可逼视时予杖策登峨眉仰接混茫俯视一气巫峰数螺青衣一带忆太白登落鴈峰头谓呼吸可通帝座恨未携谢朓惊人诗来予亦恨未挟两生共卧白云于霄雿间也及撤棘则雄剑沈而雌剑起光辉煇晔业倾动一时矣予乃悬艺国门靡不扼腕伯子予曰古有霄练见光而不见影其近是乎已而召集署中与论上下如吕梁喷薄天潢射注无所不有命赋凿舟则按部选次波洄云委千言立就予甚骇其博而叹向者之知子犹浅也已而又阅所付杀青玉房集则骎骎骚选初唐合为一家言尤多所自得而未艾夫在蜀作者子云而后乃有用修用修家藏中秘晚滞遐方始发奋而为日新富有遗膏剰馥霑丐靡穷伯子崛起泥壤声振琳琅贯用修之垒而拔其赤帜计自今以往学日益博著作日益富木鸡之养日益到灵鳯刷羽翛然万仞谁得而夭阏之哉子知子之神神则无所不变化盛徳大业悉从此出子善刀而藏予姑志之以俟异日之知子者知子之不得为三巴有也】
　　墓志
　　唐苏绛贾岛墓志铭【公讳岛字阆仙范阳人也自周康王封少子建侯于贾因而氏焉谊则大汉太傅寅则晋尚书由是徽音流逺祖宗官爵顾未研详中多髙蹈不仕公展其长材间气超卓挺生六经百氏无不该览妙之尤者属思五言孤絶之句记在人口穿杨未中遽罹诽谤解褐受遂州长江主簿三年在任卷不释手秩满迁普州司仓叅军诸侯待之以宾礼未尝评人之是非丰骨自清防搜至理悟浮幻之莫实信无生之可求知矣哉又工笔法得钟张之奥所着文篇不以新句绮靡为意淡然蹑陶谢之踪片云独鹤髙步尘表长沙裁赋事畧同焉攸望遭时来紫泥必降优游华省游泳清涂噫修短定期数岂能越会昌癸亥嵗七月二十八日终于郡官舍春秋六十有四呜呼殁未浃旬又转授普州司户叅军荣命虽来于公何有痛而无子夫人刘氏承公遗言粤以明年三月庚子日于普南安泉山虑陵谷变迁刋石纪时绛忝公知己见命为志词仍为之铭曰猗欤贾君天纵竒文名髙天下鹤不在云蚤振声光髙步出羣今则已矣馨若兰薫】
　　明刘让璵安居祠栁玭墓碑【安居邑之太平里有唐刺史栁公讳玭之墓焉安居为重庆支邑重庆古渝州之地公始谪于渝而迁于泸二州邻壤也岂遂殁于泸而返于渝抑岂尝因官于是遂家焉而今乃其后无传者欤颠末罔所究但据唐史昔尝抚卷于公而起敬焉者适官于是而闻有公之墓能无情乎哉将请于朝特立庙顾力所不逮奉我皇制凡郡县名宦者通祠之而邑未有是也因新祠遂奉公首焉安居之有邑自成化庚子先是属铜梁未有公祠公之制行昭青史固不惜祠之有无而公之墓在是其不可无祠者盖亦天理人心之终不可诬者也夫贤不肖者才也幸不幸命也是非好恶者万世之公也史载栁氏自公绰以孝弟礼法为士大夫宗盖尝为将帅淫泆者沈之江尝为京兆振肃朝纲是公绰也而公为祚裔又以门第戒子弟加勤励则公之以道律身罔忝乃先以倡厥后其为子孝可知也史载公尝为御史大夫上欲以为相宦官恶之故谪于外则公之正色立朝不为青蝇之阿附而以直道事其君其为臣忠可知也公忠孝人也其贤乎而卒不竟用以死命也岂直道罪哉伊周大行其志而孔孟老于行不枉已而正人者非有二途辙也就唐论之若宋璟佐开元之盛而卒以卖直疑陆贽之于徳宗李绛之于宪宗皆始亲而终疏犹委于直道无怪也至于房杜魏徴于太宗要亦非茍合取容者而其道无不售公所遇时为昭宗犹鋭然有恢复志而决裂之势既成也遂颠跌以至于无唐前乎此若裴度顔真卿云亡郑畋又亡后乎此崔印之类是也则当时朝之人望固未有公先者举昭宗一时用舍亦孰有愈于欲相公一事使其然是否泰而剥复也而不果人为公惜谓不少贬以有成岂其然何则使公得遇如太宗相业岂不伟乎奴仆薰腐之余何能为孟子之沮于臧仓而以不遇鲁侯归诸天故曰幸不幸命也然歴五代宋元至于今千嵗余而公之清风髙节终古常新言栁公之墓闻者莫不兴起焉一隅之墟一抔之土云乎哉于以见民之秉彝好是懿徳而为善者劝也故曰是非好恶者万世之公也而小人辈犹轩然自以为得计不亦谬乎让璵既新公祠即公墓拜之斩艾荆棘之交道而立石遂书此为之记】
