<!-- { "loadSidebar": true } -->
　　元氏【合江人父渡江溺死氏至死所赴水求父尸三日后抱父尸浮出事闻旌表】罗氏【合江人庠生王悦妻天启辛酉奢贼陷城罗被执悦奔趋求赎之罗大声曰君莫至赎我无具恐反罹害也遂投马街渡死事闻旌表】
　　闵性善【纳溪人甫五岁父亡依舅氏养母有求配者性善曰母所依在我若适人将何依誓不嫁母疾祝天刺血和药立愈及卒负土成坟时称为孝女云】
　　李氏【纳溪人庠生赵继鳞妻遇曾英败兵于岩头遂投崖死继鳞后续娶氏即贞烈孙女乙酉丙戌间歳大歉斗米十金继鳞指潭水语傅曰我知不能活将从河伯游矣若尚少当更有怜而収之者傅曰君疑我不能死耶即随夫坠渊死】
　　王氏【纳溪人庠生闵翼圣妻乙酉避贼芦延乡贼有谋夺之者王投缳死贼义而葬之】王氏【庠生易衍禹妻乙酉岁被贼获不受汚大骂坠岩死】
　　高氏【纳谿人年二十五夫殁子幼氏织絍抚孤誓不他适守节五十三载年八十余终】
　　直隷资州
　　五代花蘂夫人【资阳人蜀王王建妃建子衍败妃赋诗自缢死葬于邑】
　　明董氏【州人王宗妻夫卒年二十四子湛甫四月董语人曰女子以身事人今夫亡妾当与俱亡奈舅老子幼何遂亲舂汲以事其舅择师训子底于成立苦节终身】
　　桂氏【州人沈思妻年十九守节织絍事姑厯四十余年卒】
　　冷氏【州人萧杰妻年二十三守节抚一岁孤底于成立卒年八十有三】
　　孟氏【州人邓祥妻祥卒子甫五岁氏抚养成立苦节三十年】
　　郭氏【州人张墉妻年二十五而寡守节以终】
　　王氏【州人饶兴仁妻年十九守节家甚贫养姑克孝抚遗腹子恩厯六十余年卒】张氏【州人庠生查聨举妻聨举殁姑年八十氏守节养姑终身无二志】
　　蒋氏【资阳人适王九臯携蒋随父宦云南旋病卒蒋负骸骨归葬时年二十一抚幼子万鼎节操凛然】
　　吕氏【资阳人陶琰妻琰卒子生方两阅月氏年二十一守节奉翁姑敎子成人】
　　陈转桂【资阳人陈绍阳次女受诸生孙瑞林聘未嫁瑞林卒转桂闻讣即缟衣血拜辞父母往赴丧父力阻之遂持刀自刎以救免仍刺骨立誓不嫁父怜而养之继母病割股愈疾事闻旌其节孝】
　　李宝哥【资阳人李一元女受黄应奎聘未嫁应奎卒有求娶者父母皆许之李坚不从衣黄之聘衣自缢死时年十九事闻旌表】
　　朱氏【资阳人诸生陈璟妻璟为献贼迫试未归妇知不免遂扃其戸自缢死】
　　阴氏【内江人王尚宾继室年二十二而寡前妻遗一女亦孀居母女相依矢志不渝】黄氏【内江萧世隆妻年十七守节事舅姑厯三十五年始终一致】
　　马氏【内江人田某妻年二十八守节敎子领戊子乡荐事闻旌表】
　　吴氏【内江人都御史马炳然妻炳然赴任南都舟行遇贼被害吴泣曰公死矣我义不可辱遂抱幼女赴水死事闻旌表】
　　陈氏李氏【俱内江人陈为巡检萧腾妾李为赠监察御史萧露妾俱苦节抚孤陈之子世建充庠生李之子世廷举进士年皆逾七十乃卒嘉靖间建双节坊】
　　冷汝玉【内江人郎中冷向春女随父任南昌以奏绩北上至林闸夜遇寇汝玉跃起曰父可自为计勿以我为念即赴水死佥事方豪作林怨以哀之】
　　何氏【内江人李早继妻夫卒遗腹生子甫弥月遇饥民刧掠氏抱儿逃免又族人欲夺其田讼官得直抚子成立年七十八终】
　　陈氏【内江人省祭吴良贵妻年十五随夫为吏于建始无子为夫娶妾生子夫殁氏负儿扶榇归葬守志抚孤茹苦三十年卒】
　　张氏【仁寿人庠生徐可畏妻守节四十余年嘉靖中旌表】
　　萧氏【内江人员外马泰阶妻年十六孀居敎子彦卿后官知府氏受封诰孙鸣毂中戊子解元曾孙士騄举壬子乡试年九十卒旌表】
　　陈氏【内江人张恺妻恺殁守节训三子次子楠早卒妻喻氏年二十一长子徳继卒妻黄氏年二十八姑媳三人相倚为命敎楠子克臣入庠孙问达登进士厯御史曾孙炯举癸卯乡试三氏俱以寿终万厯庚寅奉防建坊题曰乾坤正气三氏贞操云】
　　杨氏【内江人庠生阴锡顺妻年二十守节抚孤厯七十一年事闻旌表】
　　梁氏【大足人内江范全妻全早逝氏青年誓志敎子课孙俱以科第显年百岁卒】阴氏【内江庠生余瑾妻年二十五而寡子甫三岁抚之成立子亡又抚两孙年八十卒】何氏【内江高世渤继妻年十九守节抚前妻三子入泮】
　　李氏【内江人孝亷熊动之侧室生子文灼甫二岁动之卒氏年二十六誓守节抚其孤灼为庠校名士氏厯六十二岁终后嫡孙应占成进士疏言李苦节状诏旌表之】
　　杨大姑杨二姑【内江人杨浩女奢贼掠县阖家被执母触堦死二女年将及笄义不受辱夺贼刀自刃不死俱赴水殁贼退二尸执手浮水面事闻旌表】
　　张氏【内江人大防张季思女监生陈圣道妻夫卒氏年二十二苦志不移院司旌其节】何氏【北直巡抚绍充女庠生罗拱明妻读书晓文理献贼过内江拱明为贼所获何遂投江死】周氏【仁寿人辜鳯祯妻鳯祯卒家贫守节敎子延泰登乡试年七十四终诏旌表其门】辜烈女【仁夀人举人辜鳯翼孙女及笄未字闻流寇将入境常懐利刃寸许及贼至遂刎死】陈氏【仁寿人方之斗妻青年寡居父欲夺其志不从投井死事闻旌表题额千古留芳】罗氏【仁寿人举人罗元徳次女庠生刘应禧妻夫妇避兵嘉阳应禧外出舟覆溺死氏闻痛哭曰乱离夫丧何以自存翼日登嘉城三江门投水死侍婢亦殉】
　　闵氏【仁寿人庠生左灼妻崇祯十三年流寇陷城夫妇被执贼欲汚之不从骂贼死】徐烈女【仁寿人达之女幼字陈玉鋐未嫁玉鋐卒氏痛哭三日勺水不入口呕血而卒】姚氏【仁夀人刘云起妻孝事翁姑后姑病氏焚香泣祷姑病遂愈事闻旌表】
　　刘氏【仁寿人贡生徐着妻性最孝姑病笃氏割股以疗之姑病得瘥】
　　金氏【仁寿人刘庆衍妻夫殁遗子方襁褓姑怜其少欲嫁之氏截髪涕泣誓无他志守节终身】
　　直隷绵州
　　汉厐氏【徳阳人姜诗妻姑尝思饮江水一日出汲归稍迟姑渴诗怒而遣之厐乃止邻家昼夜纺绩市美馔托邻母遗姑久之姑怪问邻母具言其故姑感泣复呼妇还赤眉贼入境相戒曰惊大孝必触鬼神皆逺退里中赖以无恙】
　　晋季姜【梓潼文氏女将作大匠王敬伯夫人也少读诗礼敬伯前室有男博女纪季姜生子康雅芝女二凡前后子女抚爱若一姑性颇严子孙虽见官二千石有小过犹杖之季姜引咎跪而受罚初姑随敬伯任后以老家居季姜常侍左右姑亡季姜教训诸子及子妇一堂雍睦无间言年八十卒诸子解绶持服诸女从公舍交赴内外冠冕百有余人当世荣之】
　　魏刘氏【梓潼人太守茍金龙妻梁兵围城茍卧病刘氏帅军民登城拒战时高景谋叛刘斩之与士卒分衣食同劳逸莫不畏懐时汲道为敌所据会大雨刘出布绞取水储之梁兵退魏封其子】
　　唐李氏【梓潼人何焕章妻年二十六夫殁守节终身】
　　宋张氏【罗江人母杨氏寡居值亲党婚会母女偕往其典库雍乙者从行先归死于库提刑张饶疑杨有私命石泉军劾治拷掠终不服女曰母以清洁受刑吾将诉怨于天言讫自杀石泉果地震连日雨雪勘官李志宁夕坐恍有猿坠前因念杀人者非袁姓乎询之门卒言张氏有佣夫袁大执讯之即服罪曰适盗库金会雍归遂杀之杨乃得免女死方数日郡守榜其居曰孝感】
　　明白氏【绵州赵俊徳妻正徳间流贼渡河被执贼逼之不从遇害事闻旌表】
　　邹氏【绵州人高王政继妻三十而寡守节至八十卒】
　　张氏【徳阳人因死父难天降红雨事闻勅建坊祠祀之】
　　赵氏【名桂香徳阳人同知范鹏侍妾鹏故水浆不入口者十七日姻戚谕之再四赵曰吾已许主以死矣寻赴葬所呜咽而絶年十八岁】
　　訚氏【名成哥徳阳人里豪金海聘为媳金妻瞽子幼百计诱之不从加捶楚焉如是者三年余竟弗少屈金恚甚一日入氏室逼汚氏仍力拒金击杀之有司遣验犹处子也巡抚任公树贞烈维风坊祠祀之】
　　安氏【徳阳人刘继魁继室年二十四而寡誓死不再嫁不御酒肉前妻有婿曰范良知其父继美欲娶安安闻之即登楼闭户者三年继美遣善言者百计诱说不为动继美殁乃下楼抚前妻二子成立年八十二卒葢闭户清斋者五十八年矣范婿入庠食饩后亦早卒其女慕继母之节守志终身有司表其门曰两世贞节】
　　杜氏【徳阳人高邦智妻年十九守节厯数十年敎二子高才高徳补弟子员】
　　潘氏【徳阳人庠生王大化妻年十八守节持已甚严虽至亲罕见其面事闻建坊】王相妻某氏【绵竹人正徳六年廖贼掠境氏与其女为贼所执欲犯之母女同声骂贼遂遇害相亦终身不复娶】
　　姚氏【绵竹人叠溪百戸曹烈妻廖贼掠四乡氏抱乳女潜林中为贼所获欲迫姚姚不可贼以掖持之姚咬断贼指贼怒遂被杀】
　　史氏【绵竹人苏防宗妻早寡抚子若瞻辛勤训课时称史有孟母风】
　　皮氏【安县人庠生张心法妻青年苦节教子成立】
　　董氏【安县人太学生李资生妻献贼据蜀资生不屈被杀氏从之死】
　　徐氏【安县人张玉卿妻夫卒抚二子守节二十年贞节如一日后死于贼】
　　袁氏【绵竹人王宗道妻翁病宗道欲割股以进氏赞成之果愈后献贼屠绵见氏美逼之从行氏愤骂不从贼杀之】
　　姜氏【绵竹人贡生施竒才妻崇祯丁丑竒才北上值流贼犯蜀姜避西山贼且至姜拔一簪授其婢曰吾不能逃汝速避万一得生语若主我不为家门羞也言讫投崖死】
　　杨氏【绵竹人举人陶以忠妻夫故守节抚遗腹子成材朝夕课读后膺选贡以孝闻诏建子孝母节坊】
　　赵氏【绵竹人庠生王铎妻崇祯十年流寇抵绵铎夫妇被执贼令铎跪大骂不屈杀之贼挟氏行不从又杀之】
　　曹氏【什邡人绵竹刘延龄妻也延龄移官道经武昌金口驿贼刼其舟氏偕其女琼姐俱投水死事闻表其门曰双烈有司置田祭祀遗子宇扬宇烈宇亮皆贵显】
　　李氏张氏宋氏【俱绵竹人李为闗南道刘于扬妻张为侍郎刘宇烈妻宋为大学士刘宇亮妻崇祯甲申贼魁刘文秀抵绵竹三氏皆以未亡人避西山白崖沟相谓曰昔者吾姑涪水遇盗惧辱投水吾辈终有死时今若受汚异日何顔见姑与夫于泉下遂同缢死】
　　王氏【刘宇亮子裔盛妻崇祯甲申贼获裔盛于成都迫以官使回县移家氏曰贼之官汝固可做贼之妻吾决不为遂自缢以死】
　　雷氏【绵竹庠生顾天泽妻乙酉贼陷城氏叹曰死有迟早到底不免此身不可辱也遂抱幼女投井死】
　　勾氏【绵竹人文仕举妻乙酉贼至被执欲汚之氏大骂不屈贼怒碎其尸仕举得乘间逸去】厐氏【绵竹庠生陶修吉妻乙酉贼陷城夫妇被缚氏绐贼曰我愿往何缚为贼寛之夫妇共投崖死】
　　萧氏【绵竹人庠生杨元吉妻李贼至萧语生曰祖宗不可无后我力难行君其逺避同死无益生泣去贼捜获萧绐贼曰素贫苦今相从吾愿也行数武遇井跃入死】
　　杨氏【梓潼人诸生王子儁妻年二十夫没氏勤纺绩奉姑敎子守节终其身】
　　雒氏【梓潼人适庠生尚聘聘早逝苦节四十余年事闻建坊旌表】
