<!-- { "loadSidebar": true } -->
　　孙松夀【郫县人字岩老博学工文词绍兴中进士刚方广洁不求人知居官决事多用经术尝守汉嘉甚有惠爱范成大入蜀引松夀荐于朝召用不起赵雄在枢府侍上言其贤诏特转一官赐三品服赵汝愚入蜀复奏松夀挂冠勇退几二十年内行素饬终始不渝乞赐褒表以励风俗除直秘阁松夀素清强晚而弥壮年九十余乃卒蜀人号为牧斋先生】
　　杨应询【郫县人歴知信安保定军为河北沿边安抚使有政绩知雄州治兵积粟夷人不敢犯边后为定州真定大名副都总管諡康理】
　　鲜大年【灌县人令绵竹存心公恕莅政勤敏不为豪猾所挠凡事之废坠及前人所惮为者悉举行之】
　　胡晋臣【崇庆州人绍兴末进士为成都通判孝宗召对除著作佐郎时近习用事晋臣极论之出知汉州后为侍御史林栗奏朱熹傲慢晋臣上疏留熹累官叅知政事与留正同心辅政卒諡文靖】
　　李　繁【崇庆州人第进士为隆州推官摄绵州赈饥活十余万人又知永康提刑成都路兼提举常平嵗饥又赈活百七十万人知兴元府奏罢和籴之法梁洋间绘像祀之迁太府少卿繁讲学临政皆有源委撰桃溪集百巻】
　　刘光祖【简州阳安人登进士第为潼川提刑司检法淳熙初召对论恢复事称防光宗时为殿中侍御史极论道学所系甚重撰涪州学记谏官指为谤讪夺职谪居房州终显谟阁直学士奉祠卒諡文节有后溪集】
　　赵全叔【简州人性孝友歴合嘉雅三州推官累官华文阁待制知兴元府治行皆可纪所著述甚富】
　　宋徳之【崇庆州人庆元初累官武学博士与诸生论八阵之象本乎八卦竒正之变往来相生而不穷娓娓数千言甚得其防出知阆州又自湖北提刑召为兵部郎官朝论疑安丙徳之言蜀无安丙朝廷无蜀矣时韪其言歴官知眉州】
　　许　奕【简州人庆元五年第一人及第授东川节度判官韩侂胄议开邉奕贻书甚言不可以给事中使金金人礼迓甚恭累官寳谟阁直学士知潼川府奕天性孝友家庭无间言在朝论谏甚多称骨鲠臣通籀书所着有毛诗説论尚书周礼讲义等书】
　　赵彦呐【彭县人少以才称吴防叛以禄禧为伪守守防彦呐结义士杀之遂显名于时嘉定中经理西和州金兵再至战却之在州五年得军民心端平初官为四川制置使】
　　许　彪【奕之子绍定中知中江作义冢于亚松山遗骸暴骨无所归者悉瘗之寻以内艰去重道守礼人称其不愧家学云】
　　元赵世延【成都人先世居于雍父为元帅镇蜀因家成都世延究心儒者体用之学擢御史劾僧格不法鞫狱平阳发伊哷圗赃巨万歴四川肃政亷访使军官抑良民为奴痛加惩治又修都江堰入为御史中丞劾丞相特们徳尔罢之进大都留守乞外拜四川行省平章开巴县江津屯田七百八十二顷嵗粟三万七千七百石仁宗崩特们徳尔复相逮世延至京下狱逼令自裁世延不为动拜珠为言其寃乃得释文宗拜为中书平章监修经世大典封鲁国公养疾还成都卒諡文忠子伯防州路总管死于囊嘉特之难赠蜀郡公諡忠愍】
　　费　着【华阳人进士授国子助敎有诗名居母丧尽礼哀毁骨立歴汉中亷访使调重庆府总管卒于犍为兄克诚亦擢进士时人谓成都二费】
　　黄　泽【泽于名物度数考覈精审而义理一宗程朱作易春秋二经解三礼述畧大徳中授江州景星书院山长】
　　张　防【灌县人侨寓江左从金华王柏学六经语孟以及周程张朱之书靡不潜心讲究至元中行台中丞吴曼庆延至江寜学逺近翕然尊师之称曰导江先生有经説文集行世】
　　明王　平【新繁人洪武间以御史迁河南佥事行部孟津宜阳属吏有谋以货挠法者平以状闻特勅褒奬累官右都御史】
　　焦　敏【灌县人洪武间以贡生任永丰训导蹇义荐擢主事歴刑部员外卒于官敏谙刑名而行之以恕所至着冰蘗声曽孙韶登成化进士授刑部主事陞武选郎中出知曲靖境产瑞禾府民歌曰一本二穗嘉谷满田太守焦公仁徳及天为立生祠祀之终副使】
　　杨　直【汉州人洪武中监生授监察御史谨持宪度歴交阯按察使】
　　周　满【字谦之汉州人幼頴慧登进士初授主政理事之暇六经书史子集无不精研其説为文富赡累官都御史宦途所歴如滇南宣大汀防皆有异绩后家居益肆力于学着有周易象义春秋原义受庵文集共若干巻】
　　郑彦文【彭县人元贵州宣慰使洪武间投诚安抚播贵水西毕节有功擢户部侍郎守贵州】邹　昱【华阳人伪夏平章邹兴之子兴治民有恩为夏守瞿唐死于阵太祖义之命入祀昱于永乐初以监生授汉中府同知勤政敢为终湖广布政使】
　　刘成穆【崇庆州人竒颖不羣龆龄善文辞年十五登贤书即以是嵗感妖梦卒葢唐李长吉之流也所着有铉倩集传于世】
　　杨自泊【崇庆州人举孝亷初知萍乡县陞袁州府丞刑部员外后佥宪滇南屡着贤声乡评推重】
　　王　纪【郫县人以明经入太学见推六馆知宛平县公正亷慎绰有成绩歴仪制郎中】李　全【郫县人任南大理评事谦恭慎密达于政体防狱主平恕时以正人称之】尹　淳【崇庆州人正统中举孝亷授狄道敎谕言动不茍以身率人九年擢御史巡按云南摘发奸宄所至有声歴官叅政致仕归着陶洽集二十巻】
　　庄　升【成都人正统中进士任御史秉性狷介佥宪山东前官曽瘗金署中而卒仆掘得金升遣还前官之子未防升亦卒弱子扶榇归家贫甚蜀藩赐以地都御史汪浩恤其家始存活】何汉宗【温江人正统间进士歴官副使平生尚气节不随时俯仰居官清介学士周宏谟称为铁石心防】
　　杨　观【新都人正统中进士任御史调蒲城知县新都举进士自观始居官行已卓有声称】杜　铭【金堂人正统间进士性孝友与人诚信能决大事辨疑狱位至司寇歴官五朝忠勤如一功成身退世称完人】
　　桂　山【字本寜成都人南唐司空桂卿之后登景泰辛未进士歴户部郎中练达亷洁凡有闗军国者虽咈众力为之不顾司徒马昂甚称之陞广西政守左江时大藤峡猺獞寇南寜亟山一日驰至选土兵据要害以御之烽火相望寇惧俱遁去民頼安堵自是蛮夷畏其威不敢肆云】洪　冕【字廷章成都人登景泰进士仕为御史歴官叅政遏抑权豪振肃纪纲所至政声卓然】
　　桂茂之【成都人山之侄景泰甲戍进士官户部歴郎中陞云南议广东右政恬静清勤精于吏治所至有声弟莘之成化丙午举人子珠正徳丙子举人居官咸有冰玉操士论重之孙嘉孝嘉靖中进士人以为茂之积徳云】
　　梁万钟【温江人景泰间进士知仁和兴利举废崇敎厚俗邑民绘像祀之擢知杭州治西湖淤患陞两浙盐运使未几乞休坐逆瑾掎摭代偿逋负三千两尽鬻田产输官恬不介意年九十尚无恙训课子孙相继登科】
　　温　琮【华阳人景泰中进士任御史巡按云南时藩镇钱能贪横琮执法不挠风裁特着能始敛迹弟玺成化间成进士歴陞河南叅议时人有难兄难弟之称子仁和亦累官礼部尚书大学士】
　　谢秉中【华阳人天顺间进士任御史刚介正直不避权幸寻陞云南副使】
　　王　弼【华阳人天顺间进士初知开化豪民余聨勒夺人田土妻女持府县短长前令不能制弼以法绳之其党惧诛火牛尾为厌胜术弼捕之急乃夜持七首匿公廨将害弼为雷震死后擢监察御史平反狱囚数十人陞福建佥事漳南温文聚众为恶弼以计获斩之众遂散弼质实清慎居防三年足不至公府子汝舟汝梅俱登进士】
　　王汝舟【弼之子进士歴官至左布政使笃实刚明心貎如一致仕归家惟有图书而已】王　铨【金堂人博学能文登天顺间进士授刑科给事中多建白有直名陞河南左叅政得士民心】
　　革从时【成都人登天顺中进士歴主事员外郎以直气自负上疏言五事曰开言路明义利汰冗官严考察饬边务多见施行后忤权贵调知济寜州卒】
　　张　贲【华阳人成化中进士歴太仆少卿谦恭勤俭所至皆得民心退归山水自娯益坚孤介乡党称之】
　　李宗泗【彭县人成化辛丑进士任池州府推官入为御史一时多所建白有褒崇宣圣控运边储诸疏寻擢佥宪筑临清河堤朝廷赐金帛劳焉闽广寇儆以宪副备兵南赣城防昌以扼其冲卒于宫所着有挹清轩集】
　　庄　诚【成都人升孙力学茹苦中丁卯乡试敎谕公安课士作人得袁宗道卓有藻鉴士皆服之移令徐丰多善政擢赵州守濒行尽括赎金二千緍为民抵逋赋苏活万众累官朝阳郡丞以劳卒于官行囊萧然子祖诏举孝亷祖诰祖诲成进士俱以忠烈着诗书孝悌醖酿家庭才望防声琳琅宦绩人谓皆诚之积善云】
　　何　琛【成都人登成化中进士知蠡县有善政拜御史清理湖广贵州粮储及巡按云南风裁凛凛权豪敛迹时征叛夷劾将官擅杀冐功者黜之陞山东副使调江西触逆瑾罢职瑾诛起为湖广按察迁贵州左布政使卒于官时论重之】
　　陈一经【成都人登成化中进士歴任左布政使清介不阿致仕归杜絶请谒乡评重之】许　淳【成都人登成化中进士歴陞云南布政使抗逆瑾有直声家居笃实谦慎为众所服】赵永祯【成都人登成化中进士知汝州平易近民时豪强据公渠専水利永祯疏濬复旧民頼之官至南京刑部员外着竹小草】
　　杨　玫【新都人先世居楚元末有避乱入蜀者尝活数百人即其鼻祖也玫以监生授水寜吏目公亷平恕州地广人稀招佃邻境与土民共耕而收其租邻守请纳厚价买之玫时署州印持不可曰他日生齿渐繁吾不为怨首乎后知州至卒如其请分价数百以遗玫玫不受后卒于官长子次子继逝余子俱幼妻熊氏防三丧还中途阻兵侨寓三年乃得归家熊性严有徳以义方敎后人故子孙多显官玫屡赠少保文渊阁大学士】
　　杨廷和【字介夫新都人成化中以竒童中乡试弱冠登进士官翰林检讨歴陞翰林学士兼户部侍郎为刘瑾所嫉改调南京后召拜华葢殿大学士兼吏部尚书与梁储蒋冕同心辅政武宗无后廷和议迎立肃宗登极后旋以议礼落职廷和怡然归里卒于家隆庆初追复其官諡文忠】汤　仰【新都人进士任部郎出知衢州府累官布政使惠政流闻致仕归仕宦三十年囊无余蓄座有铭曰势无使尽福无享尽事无做尽言无道尽以此养徳庶几身润延及子孙亦有余庆此可见其大都云】
　　杨有仁【廷和之孙登进士即具疏论时相以母老不果上邹元标廷杖归众莫敢问视有仁独送之国门以行人选侍御史抗论不避权势累迁河南佥事遂拂衣归居乡清俭虽出相门无异寒士】
　　杨宗吾【廷和曽孙以任子官锦衣指挥开采中州不欲烦民抗章求罢祸几不测然中州竟借以罢役初与监珰同事珰横甚宗吾屡上疏劾之由是权珰敛迹中州人甚感其惠】廖　【崇庆州人成化间进士奏改额米千余石州民称快知监利西安二县有惠政迁云南大理同知歴广南知府筑城池兴敎化致政归进阶三品】
　　卢　英【字文华崇庆州人幼笃孝弟宗党称之稍长肆力于学得一善言终身不忘登进士知黄岩县俗狡诈强悍未十年而县令去者六七英为政以爱民为本内质实而外端方所行多善政百姓畏而爱之】
