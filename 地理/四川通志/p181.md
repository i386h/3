<!-- { "loadSidebar": true } -->
　　灌口山【在县西北二十六里汉文翁穿湔江灌溉故名】青城山【在县西南五十里晋元康后蜀乱处士范长生率数千家保青城山青城山记黄帝封青城山为五岳丈人一月之内羣岳再朝焉道书以此山为第五洞天上有流泉悬澍一日三时洒落谓之朝泉唐六典劒南道名山之一元和志在青城县西北三十二里杜光庭青城山记青城乃岷山第一峰前号青城后曰大面其实一耳有大洞八小洞七十二具船录山有九仙寳室洞丈人峯舆地纪胜大面山在三溪之北髙七十二里又八大洞一太乙二九仙寳室三娑罗四髙台玉室五麻姑六寳园七圣母八都督方舆胜览一名赤城一名青城成都天仓诸峯屹然三十有六前十八谓之阳峯后十八谓之隂峯福地记中国名山以青城峩眉为西岳佐理又三佐命山十大洞天有青城之名杨用修蜀志补罅青城山有一百八景风月佳时登储福宫望之厯厯可数】成都山【在县西南七十里舆地纪胜青城山之案山也前临麻姑洞深不可测】天仓山【在县西南八十里唐志晋原有天仓山舆地纪胜在延庆观南连崖隠轸为三十六仓云神仙宻藏金石异寳米盐杂货于其中又曰诸峯屹然有三十六前十八谓之阳峯后十八谓之隂峯每峯各有一洞吕大防诗天仓三十六褰拥翠微间晁公遡诗天峯夜半剪冰花三十六峯如玉立】天国山【在县西南九十里上有龙池融照寺青城山记山有八大洞此第五洞也】赵公山【在县南九里隋嘉州太守赵昱居此有道术斩蛟治水唐太宗封神勇大将军明皇时进封赤城王宋张咏平蜀得神助奏闻封川主清源妙道真君其上每有云起山顶輙】汶山【在县北三十里李冰谓汶山为天彭门李膺谓天彭阙盖两山对峙如阙故名又明一统志以彭县彭门山为天彭阙水经注在氐道县西北不知所据】登髙山【在学宫左又金山在学宫右】唐帽山【在县南十里形似唐帽】圣母山【在县西南五十里髙二千余丈周廻三十里舆地纪胜慈母山在青城山东有龙池洞穴即此】髙台山【在县西南七十里舆地纪胜在丈人祠之西上有天池晋立上清宫于其上夜有灯火飞行或谓草木之精所为云】傍便山【在县西南八十里与青城山接连当土番之界谿谷深邃夏积冰雪天所以界夏夷也】雪山【在县西南一百里】韫玉山【在县西三十五里山石如玉一名永康山】灵岩山【在县西北五里旁有泉出石穴中又有风洞风出如吼】玉垒山【在县西北石岩上镌玉垒龙津四字汉志绵虒县玉垒山湔水所出元和志在导江县西北二十九里】文笔峰【在县西北壁立一峯如笔景泰间迁学于此】定亷山【在县东南四十里】大安寺山【在县西南四十里产茶】离堆【在县西南汉河渠志秦时李冰凿离堆以避沬水之害宋河渠志离堆之址旧镵石为水则则盈一尺至十而止水及六则流始足用过则从侍郎堰减水河泄而归于江嵗作侍郎堰必以竹为绳自北引而南准水则第四以为髙下之度元和渠志北江少东为虎头山为鬬鸡台台有水则以尺画之凡十有一水及其九则民喜过则忧没其则则困又书深淘滩低作堰六字其傍为治水之法皆冰所为也又东为离堆华阳国志离堆在南安县界洪氏释在今夹江县又保宁府南部苍溪二县皆有之】观坂【在县西元和志在灌口三国蜀建兴十四年幸湔登观坂观汶水之流晋太始八年皇甫晏为益州刺史讨叛至都安屯观坂从事何旅曰地名观坂自上观下反上之象其徴不祥不从后果为牙门将张所杀】牡丹坪【在县西南八十里方舆胜览自青城山之长坪山扪萝而上由鸟道三十里许有坪阜数十亩髙树蔽天异花香艳类牡丹因名】大江【在县西自汶川县流入东南入崇庆州界水经注江水自绵虒东别为沱又经都安县又至江原元和志大江经青城县北二里寰宇记大皁水自灌口流经青城县北入温江县界九域志导江县有大江按旧志沬江自汶川县流入合白沙江下流十里至县城西分一小支入崇庆州界为味江其正派又分为二一支南注为岷江一支东别为沱自岷江南流五十里又分为二一南入崇庆州界为洋马河一东南入温江县界为大皁江】沱江【在县南大江分流又东流入郫县界禹贡岷山导江东别为沱孔安国书传江东南流沱东行郭璞尔雅音义沱水自都安湔堰与江别而更流水经注江水厯都安县李冰作大堰于此其堰于江作塴塴有左右口谓之湔塴益州记江至都安堰其右捡其左其正流遂东宋河渠志皁江支流迤北曰都江口置大堰疏北流为三东曰外应口溉导江新繁新都达于金堂是为沱江东北曰新石洞口溉导江崇宁九陇蒙阳达于汉之雒是为湔水东南曰马骑口溉导江崇宁郫温江成都华阳是为流江按史记李冰穿二江成都之中沱名见于禹贡则非出于后人可知冰所穿者特郫江流江耳水经注以沱水为开明所凿寰宇记又以为李冰所穿俱误】白沙江【在县西北方舆胜览在导江县西三十里源出灌口入都江旧志源出茂州雪山经县十二里入岷江】湔江【在县东北又东流入郫县界汉志绵虒县玉垒山湔水所出东南至江阳入江吕忱云一名半浣水】味江【在县西南七十里寰宇记源出青城县西长乐山下江中有石髙数丈者名大坎次者名小坎水激其上声闻数里其水东流相传水味甘美人争饮之故名方舆胜览入永康县界注白马文井两江旧志大江自县西分一小支入崇庆州界合石定江为味江之源】石定江【在县西南十五里源出丈人山又流三十里至崇庆州入味江】弩机水【在县东南四十里水流甚急如箭弩故名下流入文井江】滋茂池【在县西九十里亦曰龙池山谷廻环周四十里许凡嵗旱取水祈雨即应】圣水池【在县崇徳庙内嘉靖中修庙掘地出水石盖书圣水池识者以为苏东坡书】杨妃池【在县东十里方舆胜览在导江县妃父元琰为蜀司户贵妃尝误堕此池故名】龙溪【在县西三十里世传禹导江有牛出此溪化作龙】白云溪【在青城山下张俞隠处其间诗曰欲作外臣谁是友白云孤鹤在岩扉】花洲【在县南百步王子俊有赋魏了翁有记】
　　崇宁县
　　铁砧山【在县西六里相传武侯铸铁砧于此山以造军器故名】金马山【在县北二十里相传似云南之金马故名上有金马碧鸡祠】三面山【在县北三十里上有龙湫径不及四寸而水不絶】昌化山【在县北九里】九陇山【在县北十三里】文明洞【在县北五里】郫江【自灌县走马河分流经县界又东南流十里入郫县界又东流五十里合九曲江入成都县界】渡船河【在县北三里自灌县城下东流入县界即湔水也】双清河【自灌县东南流入县界西入郫江】白水【元和志在唐昌县三里今无考】感应泉【在县东二里其泉自涌凡旱祈必应】
　　新繁县
　　曲尺山【在县北方舆胜览在州北五十里旧志在彭县北六十里】两岐山【在县西北本琅岐山俗讹为两岐】五龙山【在县西北元一统志在州西北四十里又名游龙山】阳平山【在县西北】沱江【在县西北十五里自郫江流入水经注郫江从成都冲里桥北折江北左对繁田元和志郫江一名成都江在县西一十里总志源出岷江禹贡岷山导江东别为沱即此禹贡注引尔雅释水自江出为沱诗地理攷南郡枝江县有沱水其流入江而非出于江也戴侗曰沱名不一梁州之沱特其大者耳括地志县有繁江首受郫江即禹贡沱江也唐志武后时彭城长史刘易从决唐昌沱江凿川派流合塴口琅岐水溉九陇唐昌田民为立祠九域志县有都江宋乾道三年彭州守臣梁介修复永昌九陇蒙阳十余堰民受灌溉之利又县有渡船河自崇宁县流经彭县界合王村河至住春林分一支为锦水河其正派入县界为清白江又分一派为督桥河入新都县界正派又东流十五里仍经彭县与新都县其锦水河绕县西南又东流二十里入新都县界】清白江【在县西北赵抃过此尝曰吾志如此江清白虽万类混其中不少浊也】湔水【自郫县流入又东入新都县界水经注郫江左对繁田汉文翁穿湔防以灌溉繁田一千七百顷是也】外江【在县南由永康过县界入成都俗名走马河】九井河【在县南五里自灌口流来下防金堂三江李氷所凿象九宫以压水怪】卫湖【在学宫后蜀汉令卫常所开】东湖【李徳裕为宰日将开此湖夜梦一老父曰某潜形其下幸庇明府富贵今鼎来七九之年当相见于万里外也明日于土中得虾蟇径尺余乃投之水后徳裕果致宰相六十有三卒于朱崖应其梦焉】
　　汉　州
　　铜官山【在州东二十里寰宇记雒县有铜官山昔邓通铸钱于此】连山【在州东二十五里以山势连延而名】东觉山【在州东三十里上有古井深数十丈】鴈江【在州北半里以水尝出金鴈又名金鴈河自什邡县流入又东南四十里至城北转东合沈犀河又二十五里入石亭水】绵水【在州东十里源出绵竹紫岩山东至新都北入雒蜀都赋浸以绵雒俗称绵阳河东南流二十里合土溪河又二十里入石亭水】石亭水【在州北二十余里自什邡县流入州境东南流六十里合金鴈沈犀诸水下流又十里入金堂】雒水【在州东北自什邡徳阳流来又南入金堂县界亦曰中水晋义熙九年朱龄石讨谯纵分遣臧熹从中水取广汉即此】沈犀河【在州北半里自什邡县流入又东南四十里自州城东合鴈江】土溪河【在州西北四十里自徳阳县流入又南十里至石灰铺入绵阳河】华津水【在州东北寰宇记源出绵竹县竹山紫岩二山经九陇山分九支入县界】马蹄水【在州南自新都县流入又东入金堂县界入雒即古湔水也一曰清白江又曰武侯水元和志马蹄水在县南二里后唐长兴三年孟知祥败董璋追至武侯津即武侯水津济处也旧志清白江在州西南二十五里流五十里至三水闗合马水河其马水河自彭县流入又东南流六十里入清白江】石梯河【在州西五里源出塴口河岸甃石为堦级】洗马河【在广汉驿西北】弥牟河【在州南二十五里】七星井【在州北五里相传严君平所凿】房公湖【在州城南五十步唐房琯为刺史日所凿凡数百亩洲岛回环亭堂台榭甚多同时髙适杜甫皆尝赋诗宋苏辙诗酒压郫筒忆旧沽花传五老出新图此行真胜成都尹直为房公百里湖方舆胜览又名西湖宋熙宁中奏垦为田今废塞】涌泉【在州南三十五里周广三百余丈】
　　什邡县
