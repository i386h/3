<!-- { "loadSidebar": true } -->
　　汉文帝赐邓通铜山始铸铜钱于蜀公孙述据蜀废铜钱铸鐡钱百姓货币不行后以铁钱二当铜钱一
　　蜀汉昭烈帝以军用不足为忧刘巴曰易耳但当铸大钱以一直百直百二字即铸于文平诸物价令为官市帝从之数月之间府库充实
　　隋文帝诏蜀王秀于益州立五炉铸钱
　　唐末王建在蜀铸铜钱字文轻重皆如开元通寳之制孟氏又造铁钱外郡边界兼用铜钱每钱一千内铜钱四百铁钱六百每银一両直铜钱一千七百文绢一疋直钱一千二百文
　　宋初铜钱防出上供铁钱只行川界以铁钱一千二百文当铜钱一千文太平兴国四年勅令两税钱并诸课利十分中取铜钱一分是时旧用铜钱不足北客搬驼铜钱入川每一文换铁钱十四文独利商贾朝廷闻而罢之
　　明初钱钞兼行金银之物贵贱有差蜀人止用茴银米布贸易货物而钱钞遂不行巡按御史屠镛言于巡抚都御史张瓒请遣义民持银数千两易钱于江南等处散民间行之万厯五年奉旨疏通钱法布政司遵依户部咨送万厯通寳钱式开局鼓铸行令各府州县衞所将贮库存留缺官空役驿传商税银各照地方繁简冲僻约用钱若干解银若干赴司转发钱局铸造每钱十文扣白银一分公私并用一体通行崇祯时用鵞眼钱每百直银三四分不等
　　万厯戊午年巡抚饶景晖疏称看得蜀中自征播之后兵荒频见公私交困臣旁求理财之道可以佐今日之急者无如钱法按五铢钱交子务皆起于蜀铜官诸山又皆在蜀封内今钱法盛行海内而蜀反缺焉岂卓王孙邓通能富饶于汉王建能经制于唐今之蜀独异耶成化间御史屠镛正德间御史熊相皆倡议行之而究中阻至万厯五年奉旨疏通钱法时翕然称便而市民习用茴银渐复废格惟川东尚行之耳所以然者钱法之行便于官民而不便于奸民墨吏葢钱行则官俸民粮必当兼用彼贪吏者俸不可兼两而归粮不可加耗而取且蜀之茴香花银相沿已久低假混杂不可别识穷乡细民每为所愚其以布米鸡豚入市者率空手持伪镪而归多致嗟怨钱行则五尺莫欺虽积年驵侩安所得志乎故挠法谤法常在于此然惟墨与奸之不便正钱法之所以为大便也蜀往日之钱局具在鼓铸不难州县之条陈亦各称便第暂借官银以为工费钱成之后公私出入一切以之除京边起运照旧徴银外其余布政司条编存留各项皆银钱对半收解百几支给亦复如是其有伪造阻挠及有司奉行不力者皆以三尺随之庶穷川烦费之秋少纾空帑而闾阎困穷亦可少寛矣　一钱局四道开局铸造川西在省城川东在重庆防州府川南在泸州嘉定川北在顺庆保宁潼川待二三年后仍归倂布政司始分之以广流布终合之以总利权似属长便　一管理各委正官或府佐督之至于分委或州县佐领或府卫经歴凡有心计有志向者任其选择委用钱行之后查调度有方操持无染者分别荐奬以示激劝　一钱本先令各府州县搜括在库银两册报两院司道备照将银解赴各府州买铜铸完照原银给钱支散各役工食扣银补库此于公帑无损民用自利至官吏俸钞师生廪粮与夫一切条编之数亦宜银钱兼支以广流布有议令殷实之家捐赀为本钱成照数抵还者是钱以利民反以扰民也宜严禁之　一钱制每钱一文止重一钱二分较定画一各局皆然若钱无损坏俱得通用不许择钱俾可西可北可东可南流徧通省无虞异同始免滞碍则体式画一法守自同但铜色宜纯字画宜端轮廓宜匀胚胎宜厚镕炼宜精其万厯通寳文宜仍旧不必更易　一收铜铜色纯黄者旧日价値多不过六分五厘此时冶铸者价不无腾贵巴县请以八分为凖葢就搬运之费总计之耳其说可従至招商立市以铜收赎等法宜听各郡邑之便多方兼收各州县官有愿自买铜斤赴局亲铸宜将铸过钱数申报府州转报院司查考泸州近议欲将过江之铜每十支照时价抽买一支倘于中无抑勒需索之扰人未有不乐从者此亦收铜之一便也　一铸造工匠责成子母盈缩经费多寡此时议者参差不一据巴县身亲试騐称每银十两铸而为钱除经费工本外可积息三两但工作伊始遽难援为定例曷无令各局管理官暂自便宜从事斟酌铸造勿以赢余长勿为漏巵亏息俟钱成计算的确之日各据实开报以凭折衷着为定规　一行钱钱粮除解京边外其余令小民纳粮钱四银六各衙门一切抵赎俱令纳钱且以钱之行否定官之殿最此法一立钱未有不行者但钱行必资贩戸流布其领钱千文者宜纳银一两至在外贸易宜稍寛之以遂蝇营之私每两加値三分可也又令各衙门明示以赈贫济乏之义及以钱纳租之等以钱赎罪之条俾钱之入者常多出者常少闾阎之闲有垂涎孔方而不可得之景象钱之行自易矣　一平衡民闲毎银一钱当易钱百文贩户防利心炽低昂不均小民遂以钱为不便今宜以在官法马较定官戥令城市乡村画一守之常出其不意于贩户所在抽兑惩治平衡则钱易行矣　一通商钱法之行为便于日用之需耳行商挟重赀游千里外囊底加千文俾伛偻不能胜矣乃勒令行钱此必不得之数也自后行市贸易自一两而上银钱听其自便　一禁私铸四道各局钱式轻重俱令画一铜色务要净好有私造者重惩如律此禁私铸之大要也但私铸之风禁于钱法举行之初易禁于钱法盛行之时难彼见钱之为利川谷之闲往往有矿可依何惮不为自后宜严保甲之法合里邻不时互相稽查庶防范严密私铸无所容矣　一防阻滞兹行钱法奸猾之徒必先贿买吏书揑称小民不便申文回上皆由用银便于懐挟出入轻易受赃不觉窃盗不知今当力行戒饬但银匠巧伪所造叶银茴银渣银之低假莫辨皆此辈作俑以致愚民惟恐低银入手换钱难售辄病钱之难行今宜将城市乡村银匠籍名在官互相保结十日一递如一家倾销低银邻佑知而不举者连坐不贷庶低银无所容而钱法自通矣
　　皇清初年底定全川一切经费多从外省协济其时卽
　　宜开设鼓铸裕
　　国便民缘康熙九年巡抚张德地以川省土著人民未甚殷繁贡赋无多商贾往来未便携带一时艰于举行俟生齿繁盛开炉鼓铸方为有益题请暂停康熙四十七年建昌镇杜汝昆咨称建南黎溪分水二厰自康熙四十二年五月奉
　　防开采至四十三年五月十八日止一年抽收红白铜斤二万五千九百二十七斤得变价银一千四两六钱一分解贮藩库充饷已有成效若以本地一嵗所产之铜斤
　　题请就本省鼓铸则
　　国寳源流遍及于边荒之地而夷猓皆懽忻鼓舞防不遵循将黎分二厰一并
　　题请复行开采即以抽收铜斤鼓铸将毎年鼓铸出息若干造册报部以充兵饷又稍减外省之协饷矣雍正七年十一月四川巡抚宪德
　　题凖开局鼓铸分巡松茂道郑其储详陈鼔铸事宜今列于左
　　四川分巡松茂道郑其储呈为
　　【皇图逺届圣治弥隆】等事今将四川省
　　题准开局鼔铸钱文开厰铜矿处所安设炉座召募工匠备办噐具并日镕化铜铅折耗折净铸出钱数扣除工料及工匠食米等项理合逐一开造呈请察核　一寳川钱局一所应设在成都府省城之内先经前抚都院
　　奏明捐买原定房屋一所共六十五闲今查前项房屋原系民房其规模様式并不可作钱局且地方狭小椽木朽坏墙垣低薄逼近居民更非严密之地不便于彼处设局兹选得贡院内西偏有余地一处极其寛大严密宜于此设立寳川钱局一所应于大院墙内前后建房大小一百一十三间一寳川钱局设炉一十五座每炉每日化铜五十斤铅五十斤共铜铅一百斤一年扣除小建六日及毎月修炉一次共除一十八日不计外应作三百四十二日扣算共可化铜铅五十一万三千斤又每铜铅一百斤照例折耗九斤共折耗四万六千一百七十斤实净铜铅四十六万六千八百三十斤每钱一文计重一钱四分共铸钱五万三千三百五十二串整　一每炉铜铅一百斤照例给工料钱一千八百二十文计铜铅五十一万三千斤共该工料钱九千三百三十六串六百文　一查毎炉铜铅一百斤给工料钱一千八百二十交内除毎炉镕化铜铅之炭火及镕罐串绳之外余者方为匠役工食但查奉准部文以人工食物各省贵贱不等应令确查定议具
　　题支给等语今查川省素无谙练鼔铸土民皆系湖广匠役远来投充自难减其工资况川省近年以来生齿日繁食物价直较之滇楚两省亦不能贱应请仍照原数给发又云南炉局现行成例毎工匠一名毎日捐给食米八合三勺今川省各官养廉仅足敷本任办事之用无从捐给应请将前项工役食米动支正项支给查工匠三百一十五名每名每日食米八合三勺一年以三百五十四日计算共用米九百二十五石五斗三升三合应照成都兵米折价之例毎石定价银八钱五分共银七百八十六両七钱三厘五丝按日照数支给仍将支过银数目按季造册报销俟铸出钱文之日陆续扣补还项可也









　　四川通志巻十五下
　　钦定四库全书
　　四川通志巻十六上
　　木政
　　惟山有木工则度之所以备栋梁之用也然斧斤以时仲冬取阳木仲夏取隂木盖鸠庀之中仍存撙节之意焉蜀产楠杉多在深山丛箐即有合抱良材往往运送维艰我
　　圣祖轸念遐陬屡纾采办今我
　　皇上体恤民瘼营建概从节省即有所需必察地之逺近而均其劳逸要皆悉发帑金不使闾阎有丝毫累凡此休养生息之众孰不仰戴
　　天心仁爱而优游于覆帱之中者耶作木政志明永乐四年诏建北京行宫勅工部尚书河南宋礼督木前后凡五入蜀监察御史顾佐亦以采木至而少监谢安在蔺州石夹口采办亲冒寒暑播种为食二十年乃还正徳六年建乾清宫勅工部侍郎兼右佥都御史刘昺巡抚总督督木营建正徳十一年又遣郎中李寅催督采木嘉靖五年勅工部右侍郎兼右佥都御史黄衷督木九年勅廵抚右佥都御史宋沧兼督木十九年议建献庙勅右副都御史戴金督木以忧去潘鉴来代三十二年采办枋板以巡抚都御史张某兼督木三十六年建三殿勅工部右侍郎刘伯跃督木跃忧去李宪卿代之四十五年修建承天等殿巡抚都御史谭纶兼督木万厯十一年建慈宁慈庆宫巡抚都御史雒遵兼督木二十四年建三殿巡抚都御史兼督木三十五年再建巡抚都御史乔壁星兼督木
　　本朝康熙六年建造
　　太和殿巡抚都御史张徳地督木至八年奉
　　防停止采取二十四年建造
　　太和殿工部郎中齐穑入蜀采木时蜀自兵燹后人民稀少
　　圣祖深为悯恤至二十五年松茂道王骘调任口北道由
　　蜀入
　　觐备陈采木艰难情状奉
　　防停其采运雍正四年建造
　　万年吉地着督抚遴选贤员办理动支正项钱粮照民间价值给发巡抚都察院宪徳遴委川东道叅议陆赐书督木
　　附万厯三十五年大木议
　　四川等处承宣布政使司为传奉事万厯三十五年七月二十六日奉督抚乔案验准工部咨称查得采办楠杉等木该部臣照依原题丈尺数目并节次旧例坐派湖广贵州四川三省采办况楠杉大木采办于林箐深麓之中挽运于长江大河之内万里闲闗委难卒至当兹民穷财尽之时应得量减每省查照三十三年题派数目各减十分之三以示朝廷抚恤遐方至意其应采各数目如式
