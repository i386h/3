<!-- { "loadSidebar": true } -->
　　【蜀中有花名赛兰香花小如金粟特馥烈戴之髪髻香闻十步经月不散按佛经云天末香莫若牛头防檀天泽香莫若詹糖薰陆天华香莫若伊蒲伊兰则伊兰即此花也西域以之供佛后汉书所谓伊蒲之供也蒲即菖蒲花世不恒有贵其难得耳五加皮蜀中名白刺颠陶隐居云酿酒主益人道家用此作灰亦以煑石与地榆并无别法东华真人煑石经曰舜常登苍梧之山曰厥金玉之香草朕用偃息正道此五加也又异名曰金盐王屋山人王常曰何以得长久何不食石蓄金盐母又曰宁得一把五加不用金玉满车谯周巴蜀异物志文章草赞曰文章作酒能成其味以金买草不言其贵文章草即五加皮也】
　　【文选蜀都赋平仲君迁皆木名注缺按司马温公名苑云君迁子如马妳俗云牛妳柿是也今之造扇用此柿油】
　　【藙鱼既切説文玉篇俱云茱茰也汉令防稽郡岁贡藙子一斗字一作艾扬雄蜀都赋木艾椒离本草蜀州食茱茰甚高大有长及百尺者蜀人呼其子为艾子宋景文公艾子赞曰緑实若茰味辛香苾投粒羮臛椒桂之匹范石湖成都古今记云艾子茱茰类也实正绿味辛蜀人每进酒輙以一粒投之少顷香满盂酿但藙与艾盖一物相似有食茱茰药茱萸之分如川芎有茶芎药芎之别也左思蜀都赋旁挺龙目侧生荔枝故张九龄赋荔枝云虽观上国之光而被侧生之诮杜子美絶句云侧生野岸及江浦不熟丹宫满玉壶讳荔枝为侧生虽本之左思张九龄然以时事不欲直道也黄山谷题杨妃病齿云多食侧生损其左车则特好奇耳】
　　【左思蜀都赋有紫棃津润之语注不言其状按蜀有梨树花以秋日其花红色唐李遵有进紫梨表元王秋涧有秋日咏红梨花词】
　　【姑苏守溪王公济之在阁日论杜诗闻知桤木三年大因问先父桤木蜀产桤字何音先父曰音欹守溪曰当依韵书音楷先父曰音欹则乡人农夫皆识之若作偕音不知何木矣因举王荆公桤木诗曰濯锦江边木有桤野园封植伫华滋地偏幸免桓魋伐岁晚还同庾信移王乃悦服李德裕画桐花鳯扇赋序云成都夹岷江矶岸多植紫桐每至春暮有灵禽五色小于鸟来集桐花以饮朝露及花落则烟飞雨散不知其所徃有名工绘于素扇余戏作小赋书其上其畧曰绩兹鸟于珍箑动凉风于罗荐发长袂之清香掩短歌之孤转愚按此则川扇之始也今川扇一种以青纸为地画人物花鸟于上此其遗制乎刘缋霏雪录云即东坡词所谓绿毛幺鳯俗云倒挂者唐僧隐峦诗五色毛衣比鳯雏深丛花里只如无美人买得偏怜惜移向金钗重几铢又刘言史有题蜀客杨生江亭云垂蜀客涕霑衣岁尽长沙未得归肠防锦城风日好可怜桐鸟出花飞李之仪有阮郎归一词咏倒挂云朱蜃玉羽下蓬莱佳时近早梅探花情味久安排枝头开未开魂欲防恨难裁香心休见猜果知何逊是仙才何妨如梦来自注云此鸟以十二月来一名收香倒挂又名探花使性极驯好集美人钗上宴客终席不去人爱之】
　　【蜀牋自唐已名天下予修蜀艺文有蜀牋谱一篇近观龙川集陈同甫与朱元晦书云川笔十枝川墨一挺蜀人以为絶品则蜀人之笔墨在宋为絶品不知何时降为眉州大邑之滥恶耳沙门元霭蜀中人写真染色以一小石研磨取色盖覆肉色之上后遂如真又有李霭之居金波亭号金波处士又有王霭谓画师王霭】
　　【资中一王褒也资县之士曰吾王子渊也资阳之士曰吾王谏议也两邑皆社而稷之磐石一赵逵也内江之士曰吾赵庄叔也资县之士曰吾赵状元也资阳之士曰吾赵栖云也三邑皆尸而祝之洪雅眉州之祀田表圣绵州潼川之志苏易简亦然或以讯予曰是不胜其争请子订其是余曰无以为也其争也君子小人斯惧矣子不见秦桧史弥逺乎子孙贵显谱牒分明有问之曰子秦太师后乎子史丞相裔乎必踧然不悦怫然怒矣呜呼善善不止及其子孙又淑其乡人恶恶不止其身又病其子孙名教之严如此人其可不勉于善哉故曰其争也君子小人斯惧矣】
　　【前蜀王氏朝伪相王锴字鳣祥家藏书数千卷一一皆亲札并写藏经每趋朝于白藤担子内写书书法遒谨至后蜀孟昶又立石经于成都宋世书传蜀本最善以此五代僭伪诸君惟吴蜀二主有文学然李昪不过作小词工畵竹而已孟昶乃表章五经纂集本草有功于经学矣今之戒石铭亦昶所乍又作书林韵防宋儒黄公绍韵防举要实祖之然博洽不及也】
　　【成都浣花溪有石刻浣花夫人像三月三日为浣花夫人生辰倾城出游地志云夫人姓任氏崔宁之妾按通鉴成都节度使崔旰入朝杨子琳乗虚突入成都宁妾任氏出家财募兵得数千人自帅以击之子琳败走朝廷加旰尚书赐名宁任氏封夫人】
　　【杨察字隐甫成都人宋史有传极称其属文雅致有体弟寘与兄齐名发解礼部廷试皆第一又蜀士在宋世三元三人陈尧叟杨寘何涣也亦可谓盛矣】
　　【虞雍公战伐之奇妙算之防忠烈义勇为南宋第一与张魏公相上下特魏公有南轩为之子而朱子极称遂大显扬雍公无人发其茂续耳简池刘巨济序虞公奏议云余读胜国忠肃虞公奏议二百二十有七篇而慨然有感世但知采石之战以七千卒却敌兵四十万者功业伟然忌者犹曰适然岂知公于绍兴辛巳之前已因轮对面奏敌必叛盟兵必分五道正兵必出淮西奇兵必出海道宜令良将劲卒备此二境其先事之识已超出乎众人矣及敌叛盟上令从臣集议公独言敌兵必出淮丞相善其言而未果行及遣公劳师采石事已大坏公以书生收合亡卒激励诸将措置于仓卒之余而破敌于俄顷呜呼非胷中素所蓄积忠诚足以动天地感人心而作士气未易成此伟绩也而曰适然可乎自昔狃胜者必忽其余忧公又令设备于州其他区画悉各精宻而不茍敌遂遯去乃徐请车驾还行都歴歴见于奏疏也余窃妄论宋朝多议论少成功虽盛时犹然况积习消靡之余人皆喜逸而恶劳图安而惧危中兴以来前有张魏公后有虞雍公为国家任其劳当其危者也彼不少愧焉而又忍短毁之乎丘文庄公语先太师曰古今水战采石比赤壁尤奇且难周瑜主将而允文书生也瑜握重兵而允文空拳也瑜有孔明为掎角而允文只手也以此较之难易见矣可谓不易之论】
　　【宋直秘阁任尽言字元受眉山人元符谏官伯雨之孙绍兴从臣中先之子有诗文集杨诚斋序之谓其诗文孤峭而有风棱雄健而有英骨忠鲠而有义气集罕传余于羣公四六中见其贺汤侍御鹏举啓专言秦桧之恶其畧曰请言自古之奸臣无若亡秦之巨蠧公攘名器报微时箪食之恩擅立刑诛箝当代缙绅之口制同列如挟兔斥异议如放豚厚鹰犬之养而搏吠已憎疏鹓鹭之行而孤危主势受其颐指防若影从忠臣不用而用臣不忠实事不闻而闻事不实私富贵之龙防岂止使子弟为卿夺造化之鑪锤大不许人主除吏忠义扼腕知识寒心上愧汉臣初乏朱云之请劒下惭唐室未闻林甫之斵棺遂令存没之间备极哀荣之典凡千余言可谓古之遗直矣余又因此见高宗之庸懦生既误用桧及桧死谓内侍曰朕今日始免靴中置刀矣既知其恶而死犹以王爵赠之虽三尺痴童不为也宋之亡也晚矣】
　　【蒲禹卿成都人王蜀之世对防直言擢第一及宗衍欲至天水禹卿上疏谏曰天水之地逺恶难行险栈欹云危峯插汉石崖微雨则摧阁道稍泥则滑那堪叱驭岂可鸣銮况玉京金阙寳殿珠楼内苑上林琼池瓖圃香风满槛瑞露盈盘钧天之乐奏九韶回雪之舞呈八佾何必须于逺塞看彼荒山且蜀国从来创业多乏永谋或徳不及于两朝或祚不延于七代刘禅出降于邓艾李势遽归于桓温皆为不恤直言以致亡国宗衍不听至鳯州已遇敌不一年遂亡】
　　【蜀人青文胜明初任龙阳典史时邑民负租三万余石文诣阙请免章三上不报遂自缢于登闻鼔下特命官覆实免之民因立祠祀焉】
　　【襄城张公淮字邦正为御史左迁县丞转四川雅州判赴官时途次假寐空中忽闻有人呼张邦正快起来声甚急如此者再公疑而起出户视之其山忽崩公大惊知为山神所报也公持节按吴宪纲大振奸吏畏服民心帖然实成化辛丑岁公后终任都御史】
　　【雍孝闻蜀士之秀也元符末有声太学学者推重之崇宁初省试奏名第一前此屡上封事剀切九重固已黙识其名至是殿防中力诋二蔡及时政未便者徽宗大怒减死窜海外宣和末上思其忠亲批云雍孝闻昨上书致罹刑辟忠诚可嘉特开落过犯授修武郎阁门宣赞舍人命颁而孝闻死矣于是录其一子纯为右选绍兴初从张魏公入蜀魏公令属赵喆军中喆诛死纯坐编管既死魏公怜之后致其子安行一官绍兴间以告讦流岭外不知所终】
　　【张咸汉州人应制举初出蜀过夔州郡将知名士也一见遇之甚厚因问曰四科优劣之差见于何书无以对守曰载孟子注中因检示之且曰不可不牢□之也张道中漫思索著论成篇至都阁试之日以此为首题张更不注思而就主文范淳夫也览之大喜遂置第一张即魏公乃翁也唐咸通十一年南诏入寇成都西川之民争走入城所占地不遇一席许雨则戴盖以自庇又乏水取摩诃池泥汁澄而饮之节度使卢躭召彭州刺史吴行鲁共修守备选兵三千人号曰突将蛮扺城下合梯四面攻成都城上以钩镮挽之使近投火沃油焚之攻者皆死顷者与战又夺其升仙桥是夕蛮自焚攻具遁去后知成都有备自是不复犯矣】
　　【寳应四年以赵彦呐为四川制置副使知兴元府端平元年为四川制置使兼知兴元府端平二年元人自鳯州入遂捣西池谷距沔九十里吏民议退保大安知沔州事高稼言于彦呐曰今日之事有进无退若能进据险地以身捍蜀敌有后顾必不深入若仓皇召兵退守内地敌长驱而蜀事去矣彦呐曰此吾志也至蜀口辍帐前总管和彦威以军护沔后呐进屯青野原元人围之知天水郡曹友闻闻之徃救遂解其围三年元人又冲大安军彦呐不从友闻控制大安以保蜀口友闻以为不可彦呐不从友闻遂渡江逆战竟及于难】
　　【宋干德三年全师雄据彭州称兴蜀大王雅州兵应之太平兴国九年七月雅州江水涨九丈坏民庐舍淳熙十二年黎雅州献马有角长二寸京房传曰臣易上政不顺厥妖马角兹为贤士不足也汉时自越嶲以东北君长以十数徙汉县筰都】
　　【武帝天汉四年置两部尉一居旄牛主徼外夷一居青衣主汉人顺帝永和中青衣道夷邑长令田与徼外三种夷三十一万内属后旄牛夷叛攻闗益州刺史张乔与西部尉破之】
　　【汉时六诏兵将不能相君长入唐渐强盛天寳中异牟寻悉众二十万入寇与吐蕃并力侵黎雅叩邛崃闗懿宗咸通十四年酋龙复寇蜀防黎州入邛州成都大震僖宗干符元年刦掠嶲雅间破黎州入邛崃闗掠成都西川节度使高骈逐至大渡河夺铠马执酋长五十斩之收邛崃闗南诏遁还后至遣使许婚宋太祖鉴唐之祸基于南诏乃弃越嶲诸郡与大渡唐代宗大厯十一年吐蕃入掠黎雅十三年攻茂州畧扶文遂侵黎雅宋自黔筰以西至涪泸嘉叙自阶文折而东南至威茂黎雅备边十余郡绵亘数千里刚夷恶獠殆千万种自治平之末讫于靖康大扺皆通互市奉职贡虽时有剽掠如鼠窃狗偷不能为深患云宋黎雅州土丁集沿边农人火甲为之盖雄边子弟之遗法旧无行阵军伍但以甲总领之】
