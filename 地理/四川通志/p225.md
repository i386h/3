<!-- { "loadSidebar": true } -->
　　巩州故城【在县西唐置寰宇记巩州在戎州南三百十里南广溪洞】南广废县【在县西南汉置县属犍为郡华阳国志太初元年置县为犍为郡治孝昭元年郡移僰道以县属之蜀汉延熙中置南广郡晋建武元年郡废属朱提郡元帝时王逊移朱提郡来治永昌中还旧治咸康中李防复置南广郡属宁州宋齐因之隋开皇四年改置协州大业初废入开边县唐武德元年复置天宝中移于州西南四百九十里】播郎州【在县西北新唐志戎州羁縻播郎州祈巩州置领播胜从顔顺化三县寰宇记在州南二百八十七里南广溪洞】废薛州【在县西唐仪鳯二年置领黄池播陵县先天二年降为羁縻州天寳初改黄池郡乾元初仍改薛州属泸州都督府宋初因之熙宁后废入长宁军】废定州【在县西南新唐志泸州羁縻有定州领支江扶德二县宋因之元至元十三年置千户所明废】废思峩州【在县东新唐志泸州羁縻思峩州天授二年置领多溪洛溪二县宋初因之熙宁后废入长宁军】废扶德州【在县南唐置领宋水扶德柯阴三县宋因之元废】都宁废县【在县南七十里明万厯中置】走马田【在县南七十里先是僰人悬酋长之棺于岩上每闲金鼓之声明万厯中总兵刘显过此闻而异之土人以告显驰马田中发三矢俱中其棺金鼓遂絶人因呼为走马田今三矢犹在】柳公堂【在县西为宋柳光熙建】
　　兴文县
　　古晏州【在县西唐志晏州领思峩柯阴新宾扶来思晏哆刚罗阳七县宋熙宁中属长宁军政和中为五斗蛮所据元改置戎州于此明初废州为县万厯四年廵抚防省吾平都掌蛮奏改今名】哆刚废县【在县东南唐晏州所领七县之一宋祥符中哆刚蛮斗望猖獗即此】废悦州【在县南唐置领甘泉青宾临川悦水夷邻胡璠六县属戎州都督府寰宇记在戎州南二百十七里南广溪洞】淩霄城【在县东一百二十里宋置属长宁军明初属戎县都掌蛮依为巢穴成化四年枢臣程信督兵讨之别将李鑛攻淩霄城其城三面峭壁南则深箐连互数十里鑛循南崖而北梯崖架壑以进自高攻下惶遽多坠崖死遂破之隆庆中蛮复据险叛万厯初抚臣曽省吾帅臣刘显攻淩霄城拔之诏改淩霄城为拱极城】
　　屏山县
　　马湖故城【在县西南季汉时置属越巂郡晋省唐置镇于此号平夷军城乃干符二年高骈所筑宋时蛮主屯湖内元至元十三年内附始分其地置六长官司曰雷坡泥溪平夷蛮夷夷都沐川设马湖路于蛮夷夷都溪口之南岸大德四年始迁今治至元元年并六司而为三二十三年明玉珍据蜀复分三司为五明洪武四年土总管安济归附改路为府复设五长官司使安氏世守其地五传至安鼇而叛治九年讨平之始设流官】子云筑室【在沐川司西北】薛文清书室【在县东二十里】新镇城【在县北二百五十里今设为边营】藏甲洞【在县新镇城北一里武侯祠后其洞直通河岸相传武侯藏甲于此】三丰石【旧志在东江中水涸时见有山高月小水落石出八字相传以为张三丰所书无镌凿痕而墨迹如故】十丈空【悬崖絶壁广数十丈相传武侯南征过此投三防于上彷佛有形壁间多名人题咏】白云洞【相传王守中调息处】御书楼【在县东】合江楼【在县东临二江之滨】建武防
　　九丝城【在建武防东古都蛮世居其地城险峻不可登四面以丝围之约重九两故名明万厯中蛮首阿大等叛巡抚防省吾督师讨平之】
　　永宁县【叙水防属】
　　永宁旧城【在县西八十里渔漕溪即元永宁路旧址也】古蔺州【在县东一百里唐元和初置】米益城【在县北八十里居民家饶米谷无水旱忧】闗索岭【在县西七十里相传闗索过此因道险令兵士填土为岭】落窝城【在县东三十里明马晔建以为戍堡】
　　夔州府
　　奉节县【附郭】
　　鱼复故城【在县东北本春秋庸国鱼邑左传文公十六年楚伐庸禆鯈鱼人实逐楚师汉置鱼复县后徙白帝城水经注章懐太子曰鱼复故城今奉节县北赤甲城是又寰宇记云古鱼复县在奉节县西十五里蜀改永安今无城壁二説不同】白帝城【在县东十里公孙述据蜀所筑后汉建安十八年诸葛亮等自荆州泝流定白帝江州章武二年先主征呉败还至鱼复改曰永安孙权闻先主驻白帝遣使请和晋义熙元年谯纵据蜀以弟明子为巴州刺史屯白帝二年益州刺史司马荣期击破之西魏恭帝三年李迁哲讨信州蛮击破其酋五子王等因留镇白帝诸蛮畏服遣子弟入质者千余家迁哲乃于白帝城外筑城以处之后周天和元年陆腾平信州蛮更于先主故宫城南八阵滩北临江岸筑城移州治之防复还旧志刘禹锡防州防壁记州城初在瀼西周建德五年总管王述移治白帝方舆胜览州城以宋景德二年移治瀼西名臣言行録高宗时夔路亷访使曹东请筑瞿塘闗于唐夔州故基置兵屯守宋韩宣瞿塘城记防州城在瀼西闗城在瀼东元一统志宋祐二年以兵火复移州治白帝四年余玠命韩宣城瞿塘至元二十二年仍还瀼西旧治】永安宫城【即今之府学季汉章武二年昭烈征呉为陆逊所败还白帝改鱼复为永安宫居之即诸葛亮受遗处寰宇记先主于永安县西别置永安宫】阳口废县【在县西水经注阳元水出阳口县西南东北流经其县南又东北入江寰宇记梁置阳口县葢在今州西阳水口后魏废帝三年移巴郡理此】八阵图碛【在县南二里大江之滨其阵聚细石为之各高五尺广十围歴然碁布纵横相当中间去九尺正中开南北巷悉广五尺凡六十四春夏为水所没退复如故晋桓温伐蜀经之曰此常山蛇势也杜甫诗江流石不转遗恨失吞呉】石鼓【与八阵图隔江相对世传孔明敎战之鼓】水逻城【在县东后周天和元年信州蛮冉令贤等据巴峡攻白帝于江南险要之地立十城自率精鋭守江北水逻城周将陆腾讨之兵至杨口先拔其江南八城因数道入攻水逻路经石壁城其城险峻四面壁立惟一小径縁梯而上腾披甲先登遂克之又有石胜城亦称险要腾又袭取之然后引兵向水逻蛮众大溃斩获无算别将司马裔又下其二十余城因为京观于水逻城侧】石墨城【在县东北境冉令贤党向五子王据此陆腾既平水逻因遣王毫屯牢坪以圆石墨立栅遏其走路遂悉平之】故陵村【在县西水经注旧郡治故陵溪西二里故陵村溪即永谷也】巴乡村【在县西寰宇记在南乡峡西八十里水经注故陵江之左岸有巴乡村村人善醸俗名巴乡清】东屯【在县东舆地纪胜公孙述于东瀼水滨垦稻田因号东屯稻田水畦延袤可得百许顷前带清溪后枕崇冈树木葱菁气象深秀杜甫移居东屯诗白盐危峤北赤甲古城西】杜甫宅【在县东北陆游高斋记云少陵居夔凡三徙一在白帝城一在瀼西一在东屯皆名高斋东屯李氏居已数世上距少陵才三易主唐大厯初故劵犹存方与胜览世传计台乃少陵故宅今有祠堂万厯初于瀼西故址建草阁】鲍家庄【在县北旧传汉末鲍氏三娘勇力絶伦亷康贼欲娶之不屈与战破之后闗索来攻遂以城降同为汉室讨贼今城碛尚存】柏柱【在白帝城西大十围高三丈世传为公孙述楼柱枯而不朽】莲花池【在府治后山形如覆莲上有池种莲花宋周惇颐判夔州尝游此】制胜楼【在府治内王延禧诗防子城新筑长江便作壕百蛮归指掌三峡见秋毫】白云楼【在县城内楼有三层登览之胜甲于一郡今废】最高楼【在县东杜甫诗城尖径仄旌斾愁独立缥缈之飞楼峡坼云霾龙虎睡江清日抱鼋鼍游】白帝楼【在县东杜甫诗江度寒山阁城高絶塞楼翠屏宜晚对白谷会深游又漠漠虚无裹连连睥睨侵楼光去日逺峡影入江深】五桂楼【在府学前宋大观中郡人李裳及弟袭裳子公京袭子公奭公奕父子叔侄五人相继登科因名范仲黼为记久废】静晖楼【在府治内王十朋诗占得高明地长闻燕寝香江流匹练白竹日万金黄久废】观文楼【在府治后明嘉靖知府张环建陈时范题曰观文郭棐修葺作记】会胜楼【在县东正德初郡守呉潜建】万丈楼【在县东十里相传为杜甫故居】擂鼓台【在县西五里大江北岸传为汉张桓侯故迹】八阵台【在县东武侯庙前下瞰八阵石迹】挹翠亭【在县麝香山白居易游息之所】锁江亭【在县白帝城南宋元祐间运判宋肇改为三峡堂】永安亭【在县学明伦堂后康熙二十七年知府许嗣印建】江月亭【在府治内王十朋诗长江何处水明月几州天月与江无约相逢是偶然】公会亭【在府治内宋时袁倚李贻孙皆有记】望华亭【在府治后成化间郡守呉晟筑土为台治辛酉郡守杨竒为亭额曰望华】临江阁【在府治内西隅】清风阁【在县白帝城中即今之谯楼】草阁【在府治东十里即杜少陵瀼西旧址万厯三年知府郭棐行知县罗绣藻建上倚龙山下瞰瞿唐颇极形胜副使陈文烛作碑记】同春阁【在县前正德初郡守呉潜建】十贤堂【在县城内初名嵗寒又名忠孝宋庆厯中建以祀前贤尝至蜀者屈原诸葛亮严挺之杜甫陆贽韦昭范白居易柳镇寇准唐介凡十人画像堂中外栽修竹王十朋诗六月修筠带移丁寜防取嵗寒枝十贤清节高千古不是此君谁与宜】越公堂【在县瞿塘闗内隋杨素建】诗史堂【在府志内有杜甫画像】整暇堂【在府治内又名易治王十朋诗风俗无难易治之端在人古夔尤易治风俗本来淳】瑞白堂【在府治内扬海有记王十朋诗昔日曾夔州兹堂见三白为瑞不嫌多年丰最宜麦】开济堂【在县东武侯庙下瞰八阵碛取杜甫两朝开济老臣心诗义】去思堂【在县治士民思前守杨竒德泽绘像祀之今圯】三峡堂【在县东瞿塘闗宋肇记有诗白帝城空朝晴白盐山暗暮云平】粉壁堂【在县瞿塘峡口白盐山昔人磨崖刻中兴颂于上】霁月馆【在府治内古计台相传渝州赵稔之居后迁于此遗址尚存】
　　古碑记附
　　唐防州刺史厅壁记【长庆二年五月一日刺史中山刘禹锡撰】夔州始兴寺移铁像记【刘禹锡撰】夔州都督府记【唐会昌五年刺史李贻孙文缪师禹书载集古録今在漕台】鏁水记【碑字但记官名有都押衙金吾大将军白元曜等字】闗城白帝庙碑【碑凡三一元和元年一长兴二年一广政元年】重修大仙庙碑【唐宁江军掌书记司空薰撰同光四年建】杜少陵诗石刻【少陵游蜀凡八稔而在夔独三年平生所赋诗凡千四百六篇可攷而在夔者乃三百六十有一治平中知州贾昌言刻十二石于北围嵗久字漫建中靖国元年运判王蘧新为十碑今碑在漕司】移城记【景德四年丁谓撰】八阵图铭【旧经有图铭石刻在碛中今不复见苏子由诗云中原尧不到置阵狭无所】甃井记【陈刚记云夔惟节度府漕台西防有井绍兴二年井坏景公领使事发地百尺而及泉以柟木甃之】夔州图经【故相国安阳公乾曜尝参军修图经言风俗甚备见刘禹锡集】旧图经【李国纬编】固陵集【费士戣编】新夔州志【马导编】
　　大宁县
