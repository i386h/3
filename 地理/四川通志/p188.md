<!-- { "loadSidebar": true } -->
　　凤凰山【在县东盘旋起伏势若翺翔又名其巅曰寳峯】雪山【在县东十里峯峦叠出称为丽】秀每母山【在县东一名太湖山】可防山【在县东北三十里】龙福山【在县东南寰宇记在通平县东一里】二郎山【在县南十里山髙路陡行人惮之】乌奴山【在县西二里嘉陵江岸峭壁如削有洞髙不可上昔有李乌奴于此修寺因名一名乌龙山】白马山【在县西十里张平子仕汉为侍中少时学业于此】天台山【在县西三里峭崖苍郁盘道萦纡独木危桥委曲而上至巅乃即平陆若天台然因名其北为九陇山鲜于侁益昌八景诗九陇觇天外即此环拱九十九峯如劒防之排列亦谓之九峯山山有汉王寨相传汉髙祖驻跸于此】石燕山【在县西北八十里山极髙峻梯格乃能上獠人恃此为险】金山【在县北三里一名金城山鲜于侁诗金城环雉堞即此涤溪环其右】潭毒山【在县北九十里下瞰大江路皆滑石登陟颇艰其下深潭有一铁索见则兵动】木寨山【在县北八十里潜水出此】龙门山【在县东北八十二里出好钟乳亦名葱岭山有石穴髙数十丈其状如门又东山之北有子谷出好磬石又有龙门洞在县北凡有三洞自朝天程入谷十五里有石洞及第二第三洞有水自第三洞发源贯通二洞下合嘉陵江旧志在县北六十五里又有干龙洞在县东北二百五十里极髙大深入数里宋人龙洞记云三泉县西二里有洞深七十三步广半之】漫天岭【在县东北二十五里一名稾本山明一统志大漫天小漫天二岭相连皆极髙耸蜀道之险也唐元稹有漫天岭赠僧诗五上两漫天又罗隠诗西去谁云蜀道难漫天危险已多端到头未防苍苍意争得禁他两度漫】刀环山【在县南十里赤铜水出焉】朝天岭【在县北五十里路径絶险其后即朝天程旧路在朝天峡栈阁遂开此道后人便之】五盘岭【在县北一百七十里杜甫诗五盘虽云险山色佳有余仰陵栈道细俯映江木疎又岑参诗平旦驱驷马旷然出五盘江迥两崖鬬日隠羣峯攒一名七盘岭旧与陕西宁羌州接界自昔为秦蜀分界处】千佛岩【在县北十里江东岸即古龙门阁石岩蜿蜒其形如门先是悬岩架木作栈而行唐时韦抗凿石为路并凿千佛遂成通衢】明月峡【在县北八十里一名朝天峡江流所经】阳模洞【在县北六十里有山万仞峭壁如削中辟洞门髙不可上一名羊模洞】丙穴【在县北二十五里汉水之南出鱼肥美】嘉陵江【在县西自陕西宁羌州流入又西南入昭化县界即古漾水也亦曰西汉水旧志入县境一百二十里至县城西南又三十里达昭化县界流经苍溪县至重庆府入大江】潜水【在县北尔雅水自汉出为潜郭璞注有水从汉中沔阳县西南流至梓潼汉夀县入大穴中通罡山下西南潜出一名沔水即禹贡所谓沱潜既道也旧志在县北八十里源出木寨山下流五里入神宣驿龙洞至朝天驿北穿穴而出入嘉陵江又有涤汉在县北三里金山上真观后西流入江盖即水经注之平阿水也】汉夀水【在县南水经注流出东山西流入汉水】南河【在县南二百步源出紫金堡汇流西入江】柘溪【在县东三十里又有稻坝河在县东二十里居民借以溉田】蓝汉【在县南源出龙鼻山流入阆州界】东河【在县东二百里自宁羌州界流入又南入苍溪县界新志源出盐井河产鱼肥美又有黄洋水在县东一百二十里灌溉稻田】清江【在县东南一百六十里源出土溪麻石垭前又东南入巴州界与巴江合】廻龙沟【在县西十里居民借以溉田】黑龙潭【在县南三十里三山屹立林木鬰秀宋时利州久旱郡守于潭酌水祷之大雨三日】九井滩【在县北宋转运使陈鹏九井滩记有巨石曰鱼梁堆芒鞋嘴参差相望于波间为行舟患元祐四年鹏悉凿平之旧志在县北一百八十里一名空舲滩江流所经也】
　　昭化县
　　凤岭【在县东与广元二郎山接岭旧有凤栖其上】仙人山【在县南虎跳驿东北】五峯山【在县西南与白卫岭相峙路接劒阁连峯插天圆秀如竖掌俗名五颗山旧志有五龙山在县西南一百二十里一峯峩然四岭拱揖盖即此】长宁山【在县西南九十里上平下险其上有池清澈不竭又有白云洞及龙泉宋王智于此筑城后王昭因其遗扯立寨驻兵保障】牛头山【在县西二十五里以形似名舆地纪胜昭化县有朱雀山与牛头山相连】人头山【在县西四十里山巅突出宛若人头】九曲山【在县西九十里山势盘廻九曲与劒门对峙又有龙门山在县西一百四十里亦名葱岭又有井溪在葱岭下四围皆山溪形如井】木马山【在县西北二十五里诸葛武侯出祁山于此造作木牛流马以供运因名】黄求山【在县西北一百里】透明山【在县西北二百里有窍透明望如悬镜】九里山【在县北二十里盘曲嵯峩约髙九里又雪坪山在县北三十里】大髙山【在县北一百二十里山势髙耸为众山之冠路狭难行】梅树岭【在县东南四十里樷林深箐中多猛兽有闗】避风岭【在县南一百五十里】白卫岭【在县西南五十里与劒门相接唐诗纪事明皇幸蜀登白卫岭眺览良乆歌李峤诗至山川满目泪霑衣曰峤才子也】张公岭【在县西北六十里】走马岭【在县北八十里】富水洞【在县西北二十里燃烛而入过马鞍桥路极窄有石牀石笋有大潭深十丈天旱取其水祷之辄应又汉王洞在县北二十里又明水洞去县六十里水从半岭流出居民赖以溉田】嘉陵江【在县东二十里自广元县流入县境东北合白水又南曲流一百十里入苍溪县界即西汉水也亦曰阆水又有石龙滩在县南二里白花蛇滩在县南七十里以岸石如龙蛇也又散灌滩在县南一百五十里以水流散漫也皆嘉陵江所经】桔柏津【在县东三里即嘉陵白水二江合流处杜甫桔柏渡诗青寒江渡驾竹为长桥又昭化驿有古柏土人呼为桔柏故以名津】白水江【在县北二十里源出陕西阶州万山中自平武县流入县境合牛头河又东南流一百一十里合清水河又东南十里至县城东北合嘉陵江唐温庭筠诗澹然空水带斜晖曲岛沧江接翠微新志又有□园溪在白水乡】清水江【在县西北二十里源出青川县至安昌坝合白水又老龙江在县西北源出富水洞由百草坝至余家坝皆赖此以灌田】菖溪河【在县北十五里产石菖蒲】泥溪河【在县西南四十里流入嘉陵江又有射箭河在县西三十里水流湍急舟行如箭因名】玉女泉【在县东过桔柏津一里许山下大旱不竭自泉而上二里许有玉女房】凉水泉【在县东桔柏渡大路傍冬温夏凉又有自涌泉在板石铺】
　　巴　州
　　东龛山【在州东十里巴江东岸巾子山下有古洞数层甚深】其章山【在州东八里又名隆城山】昆山【在州东四十里出璞石相近有老君山山趾三溪汇为一潭】始宁山【在州东寰宇记在废始宁县东北七里县以此名】石城山【在州东南三十里四围石壁如城巴江环绕其下】木兰山【在州东南寰宇记在废归仁县西二十五里】南龛山【在州南二里上有丹梯书院遗址又有观音井又十里为龙惊山昔有龙蛰其中】金榜山【在州南一里上有竒石名印斗又名书案山山腰光射文庙辄有科第】化城山【在州南三里】玉山【在州南六十里多玉石然深险不可取又孤山在州南百里】西龛山【在州西二里上有古墨崖流觞曲水及宋文与可疎篁怪木刻又五里为凤嘴山又有卧牛山】平梁山【在州西二十五里四围石壁如城其上平坦有地数十畆居民数户古寺龙泉二水四时不竭】凤谷山【在州西四十五里】义阳岳山【在州西北寰宇记在恩阳县南一里】登科山【在州西五十里乡人谢周卿谢耕王绍谢震皆读书于此登科】木强山【在州西北即伏疆山】北龛山【在州北与地纪胜大北龛在郡北三里俯瞰巴江小北龛在郡北五里风帽山下其岩如屋新志在州北八里峭岩壁立】王望山【在州北十里江岸自州城絶江而登山髙二里岩径极险占一州之胜相传有王真人得道于此真人名蒙故名王蒙山唐宗尝至此望京阙故又名王望岩腹间有龙洞旧志即古黄牛山也亦名北山有东洞西洞又有王蒙堡】鼓楼山【在州北三十里其旁为玲珑山山顶有泉出小石如樱桃有窍可以穿缕儿女以为缨络】龙腹山【在州北】芝桮山【在州北上有玉女台】石门【在州北三十里左右皆峭壁环围三里许】雪峰【在州东三十五里众山中一峯特出】小巴山【在州东北二百九十里唐人诗最恨巴山里清猿恼梦思】文志山【在州西七十里中有文志祠相传土人张文志好善遇仙处】龙池山【在州东三十里上有池大旱不涸】洪云山【在州东南百里层岩髙耸如云】尖山【在州东七里秀峯如笔髙插云表】巴陵山【在州东一百里方正如平案中裂大缝分成两墩皆峻峭难登】巴江【在州东一里源出南江县大巴山流六十里至州东南分流一里复合中有小流横贯形肖巴字故以为名流至合州防嘉陵江东下】朝阳岩【在州东南三十里】龙洞【在王望山崖畔世传州守景箎祷有验】西游洞【在州北一百八十里】清水【在州西北五十里自广元县通平镇流入巴江】东游水【在州西北又西南入清水】鹿溪【在州西五十里相对者为处溪又深渡溪在州西百里皆东流入巴江】防溪【在州东流出其章县东北三十五里平地东流与思来水合入于巴江】平州水【在州东自通江县流入巴江又有泥滩河即此】鲤鱼池【在州南二十里】流桮池【在州西三里】君子泉【在州东北一百六十里宋黄彝则铭曰有冽者泉达于南东浩然天中其流不穷于暑而寒于寒而温岂其矫耶不变者存】义泉【在州西一里】观音井【在南龛山一穴清冽一穴浑浊】白马井【在州西北一里】虎井【在州西南井中有声如雷即发乡科】
　　通江县
