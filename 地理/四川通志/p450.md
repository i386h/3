<!-- { "loadSidebar": true } -->
　　金儁峩眉山志序【天下名山多矣而蜀山称佳余以为天挺峻拔当必有竒凡蜀之万仞揷云连峰千里而不防者率皆培塿比可也而峩眉独异顾峩为蒙山之首比肩五岳不获列于祀典何欤余尝考旧纪云峩以名言眉以形言夫其横亘西陲众莫与京譬诸人之面焉五官各有司而眉独无所事然而聚秀凝姿标英焕彩非眉则弗克彰若峩眉之瓌玮天地而表章宇内也亦犹是余自己酉秋来涖蜀藩殷殷焉望三峰而神往而吏治旁午未果蹑屐登临以挹峩山之异者四载于兹矣今夏太史绥庵蒋公选胜来蜀憩是山者数月陟崄巇扪霄汉求歌鳯之遗迹访烂柯之故址探芝洞之幽竒撷香岩之真胜凡古利名泉以及琼草琪树怪鸟异兽靡不寓诸目而得于心顾山志之未悉散轶而莫纪也从而辑之浃月告成赍简问序于余余谢不敏既而自念天下所难遘者不获身接犹得以心遇之夫以巢由之肥遯也偓佺之导引也老子之谈经列子之御风也千百世而下何从聆謦欬而觌平仪乃求其人而不得闻其事读其书如见其人焉是志也将以政事之余咏歌啸傲展卷而峰峦划裂致趣毕呈不烦登陟不费攀援而峩山已在目中矣是诚足以酬逸少之余憾而副青莲之追忆者也然则是书之成当与峩山同寿吾第恐蛟龙雷雨之震跃于其间也】
　　杜濬送宋荔裳之官四川按察使序【君子之学出处二者而已出处之道处以为身出以为民而已求之当世处以为身者当如宣城沈耕岩先生出以为民者当如合肥龚芝麓先生耕岩而外处而贤者不具论芝麓而外出而贤者则又有宛陵施公愚山莱海宋公荔裳二公皆余石交而穏其心乎为民者也宋公往年观察两浙政成化洽为民之效则既见矣中间不知何故跧伏者十年宇内之民皇皇汲汲望公之复出至是闻其以原官起田间补四川提刑按察使斯民相庆于路而士论翕然既以日者竒寃得白为公喜又有稍稍致惜于其间者以谓向使公微一蹉跌则十年敭歴计今已乗钧轴居中而运泽之所及者远奈何苏而复上絶险千里独幸西州之民乎吾独以为不然夫居中而运其权分而去民也远按察一方其权一而去民也近且方今民困莫如楚蜀而蜀又甚于楚则度公为民之心宜莫先于蜀然则按蜀之任虽使公择而处之不是过也奚惜乎虽然公何以治蜀夫公竒材也敉寜之道非他人所能隃度维吾尝考之前烈治蜀最著者有三人焉莫不因时制变有卓然不可易之识即亦可以知公矣在汉初叶文翁以文治盖蜀承新造其民不知礼譬如田舍翁家未尝见典籍草野而倨侮矣从而教之延师受经所以击其蒙而通其志使知向方文翁之时然也在蜀汉诸葛忠武以严治盖刘璋富而孱其民不知法譬如懦师之纵顽童继之者必峻其章程威以榎楚然后循循服吾教武侯之时然也在宋张忠定以刚治盖沃野长养而盛宋涵濡其民不知节譬如有余之疾宜用尅伐疾愈药止耳忠定之时宜然也若夫今日之蜀何如哉献贼肆虐之余民不知命矣譬如痈疽溃烂旋事收拾药饵饘粥循次谨节犹恐不济又必禁其所忌戒其所怒勿风勿劳以善其后是又向者文治严治刚治之所未合而期以仁治焉者也盖古今之遇独际其难非有竒材即仁心亦无由达此则宋公之时宜然矣夫公宪臬大官与文张守郡事体不同乃若武侯以丞相领益州牧至今蜀人思之不忘公其类是欤且夫按察之任在于察吏察今日之蜀吏贪无所取而酷无所施惟其使民得垦南畞则吏之良者也刑期无刑较之他日转觉少易焉则于公出而为民之心岂不尤加恻怛哉至于公之文章骚雅嫓美前人方将发挥山水之竒秀兴复前贤之遗迹姑在所不言惟言其最重者最重者何出以为民也】
　　王新命东山集自序【立言必本性情为政务在力行余生平期此以自朂顾幼遘离乱失学长即从事簿书无由含英咀华润色鸿业仅于退食之暇涉猎经史窃窥中秘博搜强识讨论不倦盖癖性之所嗜也因是皇华四牡所歴名山大川偶有编述以摅见闻】
　　【朝堂政府追随公卿大夫之后亦间有论説发明以达下情而宣上徳朋友酬答雍容揄扬长笺短劄各殚胷臆乃疎慵成习脱藳辄置罕有存者自戊午嵗承乏豫章旋叨量移歴呉歴楚忽忽八九年其间军兴旁午羽檄纷驰筹供亿而恤疮痍拮据靡寜更有民生风俗之所系交游感慨之所及与夫马蹄舟楫登临怀古或章奏或记序或诗歌皆録之成帙自念年轶知非老之将至恐乆而不能记忆也删其繁冗存什一以授剞劂不过以志数十年中之大槩并以记鄙性之所自适勉行之不敢怠耳若竟以为有当于立言为政也则吾岂敢吾梓人也梓城东山层崖修阜蜿蜒绵亘为一州之胜用以名吾堂遂以名吾集云】
　　学统序【大道之在古今也如日月经天江河行地无论智愚贤不肖皆共见共由者也人心之不正由于道统之不明道统之不明由于学术之不端朱翟为我兼爱乡愿似徳非徳荀卿以礼为伪告子性无善无不善后世聪明才辨之流假良知以附禅宗皆足以乱吾学既足以害吾学尧舜禹汤文武继天立极道统相传而必待孔子以集大成大成之説孟子亦借作乐以为喻乃传之千古而不易盖尧舜治天下世远言湮非得孔子则后世亦何所据令孔子达而在上行道济时亦止如臯夔伊傅周召之事业何暇以道学之统正之万世俾颜曽思孟见而知之周程张朱诸子闻而知之若是哉此春秋时之不用孔子殆天之重学统甚于重治统也予生也晚且在蚕丛固陋之乡幼囿于帖括长从事于簿书间或涉猎经史黑白混淆异同杂乱问以统绪茫无津涯今敬修先生示以学统一书是非判别邪正井然如暗室得灯洪流遇筏寤初觉而瞽骤明也先生英年力学不愧科名予自承明识先生迄今垂三十年见其正色立朝古心古貌时时以泰山仰之然未读先生之书也计先生憩息林泉方逾强仕孔子不惑孟子不动心恰在斯时居诸就将日新富有编成学统继正脉而扶大道假先生于此十年中劳心吐握晨夕坐论不过为臯夔伊周之黼黻赞襄耳若欲为万古明学统恐有志未逮也今日者圣天子尊道崇学亲辛东鲁移风易俗以正人心一徳元】
　　【老再出而济苍生明体达用内圣外王复覩熙皥勲华是不亦学统而兼治统也哉】
　　李蕃通江县志建置序【尝观风宗画野测圭记里逮夫职方辨土保章立州尚矣秦汉以还郡县屹峙虽名号易于时代而封域仍此山川是以欲观天者占躔度欲察地者任土疆虽有圣人弗与易也吾邑在万山中太仓稊米耳然辨方正位卜宅契昔之人有经画焉敢曰故籍残阙置而弗考乎自蜀山伣妺于黄初神禹树徳于河洛载隆谟训功配川岳老彭博闻着声商室苌忠赤于烁周朝是巴子未盟之先圣喆接迹秦错未谋之日声教早通况吾邑界接兴元地域梁州者哉然秦汉以前记载罕着亦由简朴不事缛烦今欲考志源流自汉始巴为三十六郡之一地属千八百国之封均名宕渠列在两汉班史纪十一县范志同十四城蕞尔幅员延袤匪广第以传记不核莫问扶特之山时代已迁难访曹源之水况经和帝之东北分置又兼先主之割省纷纭然欲考古昔必据今兹试以地舆按之巴州宕渠也保属之苍溪通江顺属之蓬营广渠大岳邻夔属之新宁皆宕渠地也二州八县之广千有余里一宕渠也何延袤哉及考西汉志则为巴郡十一县之一县也东汉则为巴郡十四城之一城也而志载扶特之山今不知何地灊徐之谷今不知何名令人按图怅惘耳又按巴郡记曰东汉和帝分宕渠之东置宣汉今之达州也州近在邑东似为近之今之苍溪汉之汉昌记亦谓割渠之北所立也今以地里考之又殊不合将安所究问哉陈寿缺志三国失考仅见晋志所载有蜀先主割巴州之宕渠宣汉汉昌三县为宕渠郡是宕渠固一县也晋属巴西载纪甚明而分注阙焉犹为憾事至于宋书为宕渠县者三一属华阳郡而系于下曰永初郡国并无一属梁州之南宕渠而系于下曰永初郡国有宕渠郡领宕渠汉兴二县属梁州元嘉十六年废属益州非此南宕渠也又曰何徐并无此郡一属益州之南宕渠系于下曰起居注本属梁州元嘉十六年废是宋书之错见也如此至于萧齐志宕渠之郡五而冠以东西南北宕渠之县三而不注建置沿革至隋开皇初废宕渠县而后人之考稽愈无据矣一统志谓邑在魏为诺水属万州今按此段仅见于隋唐书分注魏史俱未注别仅曰巴州郡县阙而已岂邢峦之説不用而王足来奔尉迥之功方成而魏鼎已西无暇纂籍至漏简编耶然邑西有磨岩石刻则诺水之号在焉不可谓非魏收之疎也梁陈无志北齐地狭吾每惜李延寿修南北史徒割纪传之半未备志载之书使当日者搜之掌故详考因革去古未远为功或易奚至以点金成铁贻讥后世哉若隋志之为始寜为符阳为白石原清化郡今皆邑之境内也若唐志为壁州为通江为广纳为符阳为白石为东巴即壁州今亦皆邑之境内也良由隋唐之际虽寇盗之充斥于天下者六十家而梁益之间无弄兵刃而盗名字者余每读史至此未尝不为当日之蜀人幸也以故人物殷盛州县碁置隋唐之志吾无议焉五代初为王氏所据后唐灭蜀而入唐未几而复为孟氏有矣县之因革不可考壁州之名未有改也至宋开寳五年而壁废矣白石符阳并省入通江焉元至元二十年省上通江下通江入罾口然广纳东巴尚未详其废自何年上下通江亦未着其置于何日览者自不能不于邑也善乎沈约之言曰地里参差其详难举实由名号骤易境土屡分或一郡一县割成四五四五之中亟有离合虽千回百改巧厯不算寻校推求未易精悉也则作志诚难责于后学矣】吕潜唐山人诗序【世称唐山人诗瓢第谓隠居独善者流耳以余观其行事固介然则义士也当山人投诗江中匿影韬声得一人知己足矣遑计千百世后哉乃一瓢泛泛若为蛟龙所防持不灭没于惊涛怒湍之中而光气歴代犹新岂无故欤盖山人生唐末不屈志权帅亮节高风可干霄汉故其寄之于诗精灵炳朗不受销沈有如斯也今读其诗仅三十余首苍劲闲逸犹可想见其人嗟乎夫人欲以布衣雄世而无铁石心风霜气譬一箨叶空中翺翔耳亦何系轻重于人代乎余友青夕于中唐人中独取数家可谓矜重矣而山人在焉非其介然之节义有合而取之也耶青夕谓余曰此蜀人也子序之余乌足以知山人姑就其大节论之如此】
