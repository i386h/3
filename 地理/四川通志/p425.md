<!-- { "loadSidebar": true } -->
　　【宋吴之巽大竹人逆曦尝欲以季春聘士预令就聘者书行艺年籍贯叱吏曰此何时耶因作诗曰困穷何用怕笑暴贵不免干天刑卒不为挠贼平始应聘有司以考礼正刑一德以尊天子为问巽拊髀曰吾气昌矣援笔成文遂冠多士】
　　【伪蜀王宗信镇鳯州有角觝人苏铎者委之巡警尝与宗信左右孙延膺不协宗信因暇日登楼望见苏铎锦袍束带似逺行人之状宗信讶之铎本岐人也延膺因譛曰苏铎虽受公蓄养其如包藏祸心久欲逃去宗信大怒立命擒至先防舌脔然后斩之及延膺作逆其被法之状一如铎焉蜀拔山军帅李梦棋经敌擒归岐阳老母悲泣因瞽双目梦棋在岐阳防祈至切愿见慈母三载方还梦棋刺血点母眼即时如故乃知孝道感通甚昭然耳】
　　【蜀孟熙贩果实养母承顔顺旨昏定晨省出告返面不惮苦辛父尝云我虽贫养得一曽参及父亡絶水浆哀号几至灭性布苫于地寝处其上三年不食盐酪逺近叹服因见鼠掘地得黄金数千两自此巨富焉】
　　【宋苏洵尝于天圣中至玉局观无碍子肆中见一畵像笔法清奇云乃张仙也无子者祷之輙应洵尚无子因解玉环易之每旦露香以告乃得轼又得辙性嗜书皆成大儒】
　　【宋成都人宋固为县之文学乡耆长有病者因卧境上时大观四年朝廷方行安济法若有病者则里正当任责固惮于闻官诱令过双流牛饮桥觉病者怀中有所挟搜之得银十余两乃取之而推堕其人桥下戒其徒勿得言居无何复至前处失脚堕水中死其尸出下流五十里外沙碛中与病者尸合若相持抱者然】
　　【绵竹杨淮有五不居士传其词曰居士述孔业际昭代性颛介不能折节獧竞与物若巽怯心实难挠防窃贤科以文学游西京乃周秦汉隋唐之墟未央阿房华清含元诸遗址皆在焉因慨忆五陵豪富莫之踪迹叹曰矧如予者何补于圣世抑奚用逐逐哉未三年拜秩成均缘亲老遂归其家图书外杖头不满百钱去郭十里许有别业遂请耕稼每有酒輙便孤酌素心时至不恡情酣酩性喜涉猎书史虽蓑笠耕灌中未尝去手不求甚解每喜怒忧乐倦懒狂号则几乎章什以发畅幽兴付托已志客来访既去人问客居士作何状客曰不近名不征利不诡时好不较横逆不以财累子孙人也居士闻之曰肖我因号五不居士或曰陶靖节自号五柳王无功自号五斗居士乃号五不奚取于五居士曰五中数也于岁为夏于月为望于日为午岁终则冬月终则晦日终则昏盈数也数盈则亏夫君子不居焉昔朝歌向子平读易至损益卦叹曰吾已知富不如贫贵不如贱但未知死何如生耳因隐居不仕浪游五岳名山意者亦在于斯居士不知何里人其姓字亦不详或曰生于龙角山中云赞曰性弗投时俗靡易志众喜荣富彼独违遇酒过三斗笑跃并至雅好比兴不揆虫技无丰饶象有恬闲气人曰无福必曰却是乃若事靡巨细莫违亲志五典四维未敢叛去毁誉旁午而若唾涕拟其人殆狷介狐立而不流者乎】
　　【龙安府近昭剑地方山裂内有石粉如麫民取以为食单食之则病和麫则饱事在万厯三十二年考别志曰山产麫民有饥存心录载武后时武威郡石化为麫贫者取以食即此类也大足化龙桥相传溪中有珠浮水上邑人聂姓得而吞之遂化龙去因以为名】
　　【范禹偁彭州九陇人也父处衙吏禹偁少拓落随母改适张氏因冒姓张名谔有道士谓之曰子骨法异常若读书他日必大贵遂入丹景山从师苦学天成中登第始复姓上郡守啓曰昔年上第误标张禄之名今日故园复作范睢之裔知祥以为蒙阳令召入侍太子昶嗣位累迁翰林学士凡三知贡举后从昶归朝授鸿胪卿】
　　【郭祥正母梦李太白而生祥正少有诗名梅尧臣曰天才如此真白后身也】
　　【东坡云旧闻老蚌生明珠未省老兎生于菟坡弟子由己卯生坡号之曰卯君生子名虎儿故云张延赏妻苗氏有精鍳特选京兆韦臯为壻臯不拘小节延赏悔之渐见轻怠臯遂辞东游妻赠物七防臯每之一驿则附一驮以还行经七驿所还都尽延赏莫之测后持节西川代延赏苖曰必韦郎也延赏笑曰同姓名者何限来早方知不误臯镇蜀与客宴郡西亭方就食忽暴风雨虹蜺自空垂首于筵吸其酒且尽首似驴臯恶之遂罢宴豆卢顺在坐白曰祥符也虹蜺天使降于邪则戾降于正则祥公正人也后旬余拜中书令】
　　【宋朱保衡营丘人咸平中为东乡主簿王均及其党寇东乡县令弃城走保衡坚守城陷遇害子咸熙年十三被获闻官军至开州变姓名奔之见主帅曰某东乡主簿子也不幸父死于贼老母在青州乞帯出境帅怜之俾骑以从事闻授濠州定逺主簿苏舜钦为保衡志墓叹其忠节赵抃为益州转运使再知成都穷城小邑行部无不至常入雅访隐士王潜】
　　【文同梓潼人以学名世操韵高洁常入雅为王潜书濯缨亭又黄庭坚亦常访张訚于雅岳池县教谕程公讳济陜西朝邑人洪武间以明经为四川岳池县儒学教谕公有法术岳池去朝邑数千里寝食俱在朝邑而日治岳池学事不废革除间上书言某月某日西北方兵起朝廷以为非所宜言系至京召入将杀之公叩头曰陛下幸囚臣至期而无兵臣死未晚也遂系公狱已而兵果起乃赦出公更以为军师护诸将与靖难兵先锋战于徐州大防防曹国公师退文皇至江上公逃去不知所终初徐州防时诸将树碑载战功及统军者姓名公忽夜徃祭碑人莫测其故后文皇过徐州望见碑问知之大怒趣左右碎碑方一再椎命止勿撃录其碑文遂按碑族诛诸将无得脱者公姓名正在击处遂免徃日之祭盖禳之也】
　　【丹崖刘公以奇童背负入试时亷宪某公出一对云云月梯儿万丈高在人平步公即对云纲常担子千斤重须我着肩后公任御史因武庙南巡具疏极谏濒九死而不回非身肩纲常担子者能之
　　邪其英风　　　　于童穉时矣】
　　【唐丞相马值罢安南都护与时宰不通又迁黔南殊不得意维舟峡中古寺寺前长隄隄畔林木夜月甚明见一白衣缓步隄上吟曰截竹为筒作笛吹鳯凰池上鳯凰飞劳君更向黔南去即是陶钧万类时吟者数四遣人邀问即已失之矣后自黔江入为大理卿迁刑部侍郎判盐遂相太和四年尚书刘遵古节度东蜀先是蜀人有富蓄羣书刘既至尝假其数百篇然未尽详阅明年夏涪江大泛突入壁垒溃里中庐舍歴数日水势始平刘之图书器玩尽为瀑水濡汚刘始舍列于庭以曝之后数日于羣书中得周易义一轴笔势奇妙字体稍古盖非近代书也卷末题云上元年三月十一日因读周易着此正义从此易号十二三岁至一人八千口当有大水漂溺因得舒转晒曝衡阳道士李德初刘阅其题叹且久召宾掾视之所谓岁至一人八千口者大和字也自上元至太和凡更号十有三矣与其记果相契然不知李德初何人耳】
　　【赵逵生于南渡之后性聪明身矮而麻尚质朴好读书年八岁随父自内江徙之资中盘石县北街居住夏月夜凉常绕街吹笛为戏是年时疫甚行一日逵吹笛至北街茶肆老妪与逵言近有五人来店吃茶见吹笛过各回避自后疫遂止人疑即五瘟使者又一秀士貎类炳灵公入茶店嘱老妇云赵逵有济贫之心必获善果言讫忽不见后日逵到店老妇具述此言逵闻径赴庙谢空中云来年转对大廷必魁天下三年后当入相后为岳府尚书】
　　【蔡鲁公帅成都一日于药市中遇一妇人多髪如畵者毛女语蔡云三十年后相见言讫不知所在蔡后以太师鲁国公致仕居京师一日在相国寺资圣阁下纳凉一邨人自外入直至蔡前云毛女有书蔡接书其人忽不见啓封大书东明二字蔡不晓其意后贬长沙死于东明寺因就葬焉吕辨者蔡门人蔡罢珠履尽散独吕送至长沙吕乗间问蔡云公高明逺识洞鉴古今知国家之事必至于斯乎答云非不知也特谓老身可以幸免】
　　【杨鼎夫成都人尝游青城过皁江溺而又出有老人以杖接引且笑曰元是盐里人旋失老人所在因作诗纪之曰青城山峭江水寒欲渡当时值急湍一棹狂风吹逺岸舟逢怪石碎前湾手板弱杖仓皇处命在洪涛顷刻间今日深恩无以报令人羞説雀衔环至成都与知己言竟莫晓盐里之义后判盐铁院感野人疾暴亡以盐裹其尸归】
　　【虞文靖公集在翰林一夕梦两朱衣引至一官府见一人服王者服乃孔子也公跪于陛孔子谓曰汝集善为之公退至殿陛一跌而寤公恐遗亡口诵所言俄而闻叩门甚急亟起乃王诏议事二使以上廐马翼公至承天殿朝臣及诸学士俱集王曰上晏驾上都某欲窃神器伪使者赍诏且至卿等在廷曷以处之众无语公黙省梦中语乃进曰殿下为中令监国宜即大位于是定计谕中外初国玺在上都乃蜡为天子印章颁诏先遣使守古北口候伪使者杀之焚其书此临大事决大疑圣人假梦以坚公之志耳】
　　【翰林院侍讲叶桂章为士时妻彭氏取茧黄白混入釡中忽成微赤色异之乃易以水独用纯白茧取之丝色愈鲜赤白相间不紊如文锦人已卜叶桂章之兆】
　　【则天朝太仆卿来俊臣之彊盛朝官侧目上林令侯敏偏事之其妻董氏谏止之曰俊臣国贼也势不久一朝事坏奸党先遭君可敬而逺之敏稍稍引退俊臣怒出为涪州武隆令敏欲弃官归董氏曰速去莫求住遂行至州投刺叅州将错题一张纸州将展看尾后有字大怒曰修名不了何以为县令不放上敏忧闷不已董氏曰但住莫求去停五十日忠州贼破武隆杀县令畧家口并尽敏以不许上获全后俊臣诛逐其党流岭南又获免焉】
　　【谢石润夫成都人宣和间至京师以拆字言人祸福求相者但随意书一字即就其字离拆而言无不奇中者名闻九重上皇因书一朝字令中贵人持徃试之石见字即端视中贵人曰此非观察所书也然谢石贱术据字而言今日遭遇即因此字黥配逺行亦此字也但未敢遽言之耳中贵人愕然且谓之曰但有所据尽言无惧也石以手加额曰朝字离之谓十月十日字非此月此日所生之天人当谁书也一座尽惊中贵驰奏翊日召至后苑令左右及宫嫔书字示之皆据字论説祸福俱有精理锡赉甚厚并与补承信郎缘此四方求相者其门如市有朝士其室怀姙过月手书一也字令其夫持问石是日坐客甚众石详视字谓朝士曰此阁中所书否曰何以言之石曰谓语助者焉哉乎也固知是公内助所书尊阁盛年三十一否曰是也以也字上为三十下为一字也然无官寄此常力谋迁动而不可得否曰正以此为挠耳盖也字着水则为池有马则为驰今池运则无水陆驰则无马是安可动也又尊阁父母兄弟近身亲人当皆一无存者以也字着人则是他字今独见也字而不见人故也又尊阁其家物产亦当荡尽否以也着土则为地字今又不见土也二者俱是否曰诚如所言也朝士即谓之曰此皆非所问者但贱室以怀姙过月方窃忧之所以问耳石曰是必十三个月也以也字中有十字并两傍二竖下一画为十三也石熟视朝士曰有一事似涉奇怪固欲不言则吾官所问正决此事可尽言否朝士因请其説石曰也字着虫为虵字今尊阁所姙殆虵妖也然不见蛊蛊则不能为害谢石亦有薄术可为吾官以药下验之无苦也朝士大异其説固请至家以药投之果百数小虵而体无恙都人益共神之】
