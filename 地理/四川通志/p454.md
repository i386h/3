<!-- { "loadSidebar": true } -->
　　高人龙梁山县学碑记【圣人之道通天地亘古今合远迩无有乎或遗无有乎或间者也天得之而永清地得之而永寜凡日星河岳之大以及昆虫草木之细莫不赖斯道焉以范围而曲成之羲农而上无论矣爰自三代以迄于今凡纪纲法度之端政教礼乐之统莫不赖斯道焉以经纬而损益之至于通都大邑文物殷繁僻壤遐陬山谷深阻诸凡乡党室家之内日用饮食以及风谣习尚之间循斯道则治悖斯道则乱盖天下一家家一人人一心也大哉圣人之道乎而集羣圣之大成开百代以立极者惟我孔子故帝王南面而治天下必建学秩祀而崇徳报功之无尽者洵识其本已天子之学曰成均诸侯之学曰泮宫党有庠术有序家有塾盖天下无可不学之人亦无可不学之地而时代之升降气数之盛衰鲜不由之自秦以还马鹿甫定太牢肆兴桥门之盛比隆三古若唐若宋皆其选也庆厯中诏令天下州县立学迄今遂为定制顾古今之学虽同而古今之教则异矣周礼大司徒以乡三物教万民而宾兴之初一曰六徳次二曰六行次三曰六艺以故人材辈出风俗寖美驯致治隆化治而比屋可封夫亦恃有此具焉耳自科举法兴上之选举恒于斯下之仕进恒于斯相沿既乆于是逢掖之徒胥视学为梯荣干禄之径父教其子兄教其弟类弄笔墨拾青紫以相与为光宠而止岂惟六徳六行之不讲即所谓六艺者较今帖括之文为何如也人材将何由而盛风俗将何由而美哉虽然亦患在不知圣人之道耳圣人之道在六经六经之理则皆具于人之一心由修悖而有吉凶是谓心易由得失而有因革是谓心书由善恶而有美刺是谓心诗心有是非春秋因之以作心有中和礼乐因之以起圣人以其心诏乎天下后世者可谓详且切矣夫人不能自见其心故无由以见圣人之心因不知有圣人之道何怪乎离经畔道而惟利欲之归也呜呼利欲之蚀人心乆矣一旦欲举而廓清之舍学无由舍学而求诸本心之正更无由学者诚能由心之存以验心之发体之以诚守之以敬扩而充之以勇将所谓六经以及六徳六行六艺者皆在是矣处而士习以端出而治功以懋即于科举中取之何不可者然则科举何足以累人哉亦人之自累实甚耳吾梁为东川钜邑旧学在城南隅明末流冦蹂躏殿堂销燬】
　　【国朝初甫平蜀疆庶务草创　文庙仅屋三楹为春秋祭奠之所两庑防门以迨师生之舍庖湢之属防皆阙如于是邑侯王君若羲瞿然惧无以妥圣灵倡教化称】
　　【天子一道同风之指肆首捐资庀材鸠工以次葺治之匪直为观美而已盖以移风俗育人材俾梁之人有所观感而兴起也故予为之记以谂里人俾落成而刋诸石使知返求诸一心而圣人之道乃赖以不坠云】
　　吕潜高惕庵语録序【读惕庵语録而不腠斯道盛衰之感也邹鲁既远言人人殊惟河汾濂洛诸君子起颇得千载已坠之绪继是名儒辈出臯比日新明三百年间河东姚江最着沿及末流不无厐襍之讥迄于今而遂成絶响矣夫道学之敝也名盛而实已衰吾甚疑乎其实亦实亡而名且并废吾又惜乎其名至于名废而世遂不知讲学为何事辄相与非而笑之人心之】
　　【不醇风俗之不古由此其故也梁山高子惕庵有忧之于是毅然以讲学为己任捐镪葺屋日与二三门人讲习其中远近向风骎骎有昔贤之遗轨焉李子仙根録其答问之语顔曰惕庵语録余得受而卒业焉见其迎机导窽则庖丁之无全牛也芟繁黜异则迅风之扫秋箨也抑且单词只语居要不烦则又对东郭顺子而令人之意消也虽惕庵之学不尽于问答即当时之问答亦不尽于此録而此其类着矣吾蜀固多君子伊川客涪而易学愈进嘉靖南充少海任公瀚倡道经筵已而乞休讲学五十余年著述甚富梁邑瞿塘来公知徳早领隆庆壬子乡荐中年着有易注日録诸书惕庵生来公之乡宜其后先竞美也夫】
　　李仙根高霖公庐山纪游跋【昔览庐山志王弇州有纪无诗钟退谷有诗无纪采者之遗耶兹山灵胜笔不能尽耶抑各有所限耶霖公先生高才积学当代伟人山川清兴著作如林数日间两游庐岳虽未能即穷其胜然星渚以南浔阳以北亦佳处领其要矣诗宗唐音铿訇俊逸妙絶一时纪崇正学怀大雅有侃然自任之心凡神竒仙佛之説皆屏而不録岂非儒学之正宗乎至流连泉石咏啸云烟则又未足为霖公先生称诩矣】



　　四川通志卷四十七
