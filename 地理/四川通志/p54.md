<!-- { "loadSidebar": true } -->
　　傅燮调【号绳庵直隷灵寿人康熙二十三年任邛州时有电扫讼庭响答诗筒之语】荆元实【江南丹阳人进士康熙二十六年任蒲江令禁革浮徭力行实政】
　　梁永祚【字尧山康熙三十九年任蒲江令是时岁屡俭民多四散永祚按籍招徕计口授食且给以牛种履亩劝耕复业者众　以上循吏】
　　直隷潼川州【雍正十二年陞为府】
　　陈　愚【湖广兴国州人康熙己酉举人知遂宁县操守廉洁视民如子】
　　邓元贞【江南徽州籍湖广汉阳县贡生康熙二十七年知谢洪县下车即禁私派课农警惰惩治豪强又详设塘铺严查私盐以通商引称廉能吏后卒于官　以上崇祀名宦】
　　潘之彪【江南丹阳人顺治辛丑进士康熙七年知蓬溪县详请行销水陆盐引俾无壅塞兵民俱便纂修邑志最称详赡迄今传之】
　　蒋　垣【字用崇福建候官人康熙壬子举人母殁庐墓三年有羣鸟集鸣墓巅人以为孝感甲寅耿逆变作垣逃匿橘园洲伪曹以宿学交荐乃以巴豆渍面松烟熏目托废疾拒之嗣约李天然等谋内应以延王师事泄天然等俱被害垣得免】
　　【王师入闽经橘园洲士民举垣忠节大帅　康亲王疏】
　　【闻授归化敎谕迁泉州敎授陞四川盐亭令廉明执法邑人颂之旋乞休卒雍正甲辰奉防入忠孝祠】
　　周甲征【浙江山隂人康熙十九年任蓬溪令值吴逆披猖居人星散甲征招徕流移归者如市遂为完邑】
　　谢旻禧【广东举人康熙三十四年知中江县居官清正邑人士深徳之刻石立祠今俱在】张应诏【字图园贵州黎平人辛酉举人初任直隷肃寜县令康熙四十三年任潼川知州时有姑嫂同宿而嫂为仇所杀人疑姑有私应诏置不问濳访凶恶寘诸法女寃得雪其决疑狱类此他如革私派设义学修葺城垣安插流移皆实心实政内陞刑部员外郎今七属士民犹讴思焉以上循吏】
　　直隷泸州
　　王毓奇【正红旗人康熙三十二年任泸州牧革火耗严保甲民安盗息寻报最去任至今人称良吏　以上崇祀名宦】
　　孔斯和【山西泽州举人任泸州牧务以徳化人有忿争搆讼者曲为谕觧故人多去后思】陈五典【江南太湖人防贡生知泸州殚心任事士民戴之】
　　万其智【贵州黔西籍江西人举人康熙十九年任纳谿知县时军兴旁午百姓逃匿其智详请严禁勒索夫马酒食民渐归业】
　　朱士华【直隷人思贡生康熙二十年知泸州保民如赤讼简刑清后以办理军需积劳成疾解组去】
　　杨奇烈【三韩人康熙二十四年任泸州牧均徭役勤敎养士民爱慕之】
　　胡　顼【奉天籍辽阳人康熙三十一年任泸州牧清查田赋酌剂维均民利赖之】王帝臣【奉天沈阳人康熙三十六年知纳谿县卓有正声署泸州事纂修州志时文献无考帝臣以因名核实为己任书成足备采择】
　　张士浩【陜西泾阳人贡生康熙四十六年自山西潞城令迁泸州牧均平徭役民有争讼面为剖决人称神明建惠政坊以志不防　以上循吏】
　　直隷资州
　　习全史【陜西同官人进士顺治十八年任内江令时兵燹之余补筑城垣修葺祠庙莅任七年抚绥尽职士民懐之　以上循吏】
　　直隷绵州
　　常大忠【字二河山西交城人顺治壬辰进士知梓潼县招抚流移垦辟荒芜以循良着】卜景超【号介庵直隷固安人康熙己未进士二十三年任安邑招民开垦抚字有方后陞吏部主事】
　　任绍爌【字思庵河津人康熙甲辰进士三十一年任绵竹令以廉洁自矢公庭寂静尝单骑出部劝课农桑在任一年卒贫无以殓布政使髙起龙赙送归里　以上循吏】
　　直隷茂州
　　陈名蟠【字念斋福建福寜州人康熙丙午举人任四川汶川令邑当蹂躏之后名蟠多方抚辑民免流亾有中山邪圃地隷汶川而徭冒威州年乆逋赋乃按籍得三百户力请徭随田派籍乃定以内艰归歴陞刑部郎中出守眞定署井陉道正已率属风裁卓然以劳卒于官士民思之立祠以祀】
　　张廷柱【陜西韩城人监生初任广西融县令擢知北直保安州抑强锄盗亷公有威寻以艰归后补茂州汉夷率服尤多善政　以上循吏】
　　直隷达州
　　王　舟【江南合肥人顺治辛丑进士康熙七年知太平县散给牛种劝垦荒田士民徳之】陶虞飏【江南全椒人进士康熙二十一年任达州力事抚绥流移趋附旋以丁艰去士民怀之】
　　程　溥【江南江都举人康熙二十一年补太平令署达州事时岁饥流亡载道溥悉心安辑民赖以生】
　　董守义【镶白旗人监生康熙二十三年任达州牧有凶人手刃叔母假以盗杀赴诉守义片言摘发即伏辜举州咸称为神以才调直审官数年多所平反】
　　马云从【辽东人康熙三十四年知达州己卯秋涝民食维艰云从多方告籴境内赖以全活民立生祠祀之以上循吏】
　　补遗
　　俞宣琅【字雍来浙江海宁人顺治己亥进士任大竹令时邑残人稀宣琅招垦抚循民赖其苏卒于官橐如悬罄邑民醵金赙之榇始得归】
　　魏学渠【字青城浙江嘉善人顺治戊子举人任成都府推官时蜀民疲于差徭学渠抚绥得宜又定嘉眉邛雅赋额公私称便陞刑部主事歴任江西守道】
　　吴　宏【字芬月浙江淳安人康熙癸卯举人任盐亭令邑田地污莱学宫榛芜宏养敎兼举时有寃狱久不决黙祷于神遂得尸所立白之陞汝州知州　以上循吏】
　　四川通志巻七下
<史部,地理类,都会郡县之属,四川通志>
　　钦定四库全书
　　四川通志巻八
　　人物
　　江汉炳灵世载其英卿云褒武之俦邈乎尚矣唐宋元明以来人材辈出亦越我
　　朝气运日隆敎化日浃徳业文章理学经济麟麟炳炳光振千秋葢非独闾里之荣也夫乡国之贤两庑从祀其人固自不朽而后先迭起者或行谊可风或才猷较着舆论斯在物望攸归亦难以湮没昔人有云其山嶻嶪而嵯峩其人磊落而英多当斯语者舍蜀中安归乎作人物志
　　成都府
　　周商　瞿【双流人孔子弟子生于瞿上乡殁亦于瞿上至今墓碣犹存文翁石室图作商矍上】
　　汉张　寛【字叔文成都人景帝时庐江文党为蜀郡守选寛等诣长安就博士受业寛还敎授于蜀由是蜀学比齐鲁仕至扬州刺史作春秋章句十五篇】
　　司马相如【字长卿成都人少好读书学撃劒事景帝为武骑常侍以病免后客逰梁着子虚赋盛称苑囿车猎逰观之羙其意防而婉其词丽以则主于讽谏武帝读而善之以蜀人杨得意荐召见屡献赋拜为郎防唐防惊扰巴蜀遣相如谕之拜中郎建节乗传至蜀通卭筰还报帝大悦后复奏大人赋帝称其飘飘有凌云之意寻以病免居茂陵】
　　杨　宣【字君纬什邡人少受学于楚国王子张河内郑子侯长于天文图纬成帝徴拜谏议大夫劝上立定陶王为太子出为交州牧太子即位徴拜太仓令上言封周公孔子后帝从之又荐王刚徐吉郭越龚胜皆名士平帝时持节授为讲学大夫】
　　扬　雄【字子云成都人少好学博极羣书口吃不能剧谈而好深沈之思成帝时为郎给事黄门尝奏甘泉河东校猎长杨四赋又着法言及太经等书】
　　杨　终【字子山成都人习春秋为郡小吏诣京师受业显宗时召拜校书郎中尝受诏删大史公书为十余万言又着春秋外传十二篇改定章十五万言】
　　李　尤【字伯仁新都人少以文章显名侍中贾逵荐尤有相如扬雄之才明帝召作东观辟雍等赋拜谏议大夫太子废为济隂王尤上书切谏顺帝立迁乐安相尢与刘珍共撰汉纪又所着诗赋铭诔颂七叹十典凡三十八篇】
　　谅　辅【字汉儒新都人为郡五官掾时天大旱乃祝曰辅不能进谏纳忠荐贤退恶至令天地降灾咎在我乎若日中不雨乞以身自焚顷之云合雨澍一郡霑洽】
　　翟　酺【字子超新都人四世传诗酺尤善老子及图纬天文厯算徴拜议郎迁侍中安帝时元舅耿寳及皇后子弟阎显等并用威权酺上疏切谏不省出为酒泉太守击杀叛羗威名大振迁京兆尹顺帝即位拜光禄大夫迁将作大匠屡因灾异多所匡正以忤权贵罢归】
　　何　英【字叔俊郫县人学通经纬着汉徳春秋十五巻孙汶亦深于学着世务三十篇】任　永【字叔本新繁人少习齐诗逰京师敎授十余年友人董奉徳病死洛阳永躬推鹿车载丧至其家后奔师丧道卒临命勅兄子造曰必致我尸于师之门使死而有知魂灵方不慙】张　楷【字公超霸子通严氏春秋古文尚书门徒常百人五府连辟举贤良不就顺帝诏云楷行慕原宪操拟夷齐郡守以礼发遣称疾不起性好道术能作五里雾】
　　张　陵【字处冲楷子官尚书大将军梁冀带劒入省陵叱之出勅虎贲夺之冀跪谢陵不应即劾奏冀请廷尉论罪有诏以一嵗俸赎百僚肃然初冀弟不疑举陵孝亷责曰举君适以自祸陵曰今伸公宪正报私恩也】
　　朱　普【字伯禽双流人为郡功曹刺史与太守有隙讦劾之普被逮诣新都狱掠笞连月肌肉臭腐卒证太守无罪勅其子曰我死载丧诣阙使天子知我心】
　　任　昉【字文始成都人为尚书令梁冀惮之出为平原太守冀诛后昉复为尚书令歴司校尉】
　　赵　戒【字志伯成都人质帝时为司空梁冀弑帝戒与胡广李固以清河王蒜明徳着闻宜立冀不从改立桓帝戒官至太尉封亭侯】
　　赵　典【字仲经成都人少笃行博学袭封为太常朝廷毎有疑议輙咨问之典据经正对兄子谦司尉车师王侍子为董卓所爱数犯法谦收杀之卓怒甚而素敬惮谦故不加罪转为前将军击贼有功封郫侯卒弟温初为京兆丞叹曰大丈夫当雄飞安能雌伏弃官去嵗饥设赈所活万余人献帝徴为侍中时李傕郭汜相攻劫帝温与傕书曰于易一为过再为渉三而弗改灭其顶凶傕怒欲杀之免官归】
　　蜀汉董扶【字茂安蜀郡人兼通数经善欧阳尚书又事聘君杨厚究极图防至京师游览太学还乡敎授弟子灵帝徴拜侍中在朝称为儒宗甚见器重寻为蜀郡属国都尉年八十二卒始扶发词抗论益部少双故号曰至止言人莫能当所至而谈止也后丞相亮问秦虙以扶所长虙曰董扶能褒秋毫之善贬纎芥之恶】
　　杜　琼【成都人受学于任安精究安术累官太常静黙少言阖门自守不妄交一时名臣如蒋琬费祎辈皆器重之着韩诗章句十余万言】
　　文　齐【汉州人守滇云疏凿陂池厉兵保障甚有能声】
　　晋杜　轸【成都人举孝亷除建寜令政化大行士民悦服秩满将归羣蛮追送赂遗甚多轸一无所受累迁尚书郎轸子毘为益州刺史次子秀为罗尚主簿俱死节于贼】
　　杜　烈【成都人轸之弟歴安阳令明于政事迁衡阳守闻兄轸亡自表兄子幼弱求去诏转犍为太守蜀人荣之】
　　夀　良【字文淑成都人良少与犍为张徴费缉并知名治春秋三传贯通五经操身贞素刺史皇甫晏贡之三司遂辟于太宰除霸城令歴始平太守治政著称徙扶风转秦国内史子绍累官大长秋卒于洛北邙山】
