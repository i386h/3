<!-- { "loadSidebar": true } -->
　　寳谷山【在县东四十里相传昔有老僧携一徒倚石建庵忽有谷自石隙出日给二僧之用】五华山【在县东六十里上有五峯秀色如华】天马山【在县南二十里形如天马】皛然山【在县南二十七里自宕渠山连延至此山东有崖下有石乳三条呼为石钟村民击之以祷西有髙崖白色旧名白崖真宗阅图经改名】挂榜山【在学宫之右是年邑有登第者必大雷洗尽浮沙赤土其色曜日若金榜然】黄陵山【在县南五十里崖半石窟中有泉经年不盈不竭】龙虎山【在县南六十里巉岩耸峙如龙虎相持】海寳山【在县西四十里无际禅师成道处】玉屏山【在县署后形如屏障】昆楼山【在县北五十里山岩叠峙形如楼观宋昆楼镇以此名】邻山【在县东北八十里接邻山县界】书岩【在县西二十里唐杜甫寓居于此石刻有书岩二字又有少陵岩】卧龙坡【在县东北三十五里诸葛武侯尝经此山畔大石髙二丈有卧龙坡三大字】闗门石【在县南四里两溪夹谷石壁如削下有土洲州中大石壁立】老君洞【在县南六十里老君山下其水冬温夏凉】白磁洞【在县北二十五里石孔如屋白磁色烟云常覆其顶中有甘泉不竭】邻水【在县东源出邻山南流三十里入县境中有大碛悬流十余丈奔激又西南流五十里至县东又西南流一百里入长夀县界又名玉溪】丝经池【在县东南八十里】鸳鸯池【在县东北七十里方圆数十丈时有鸳鸯浮于水上】流桮池【在县西南二十里陈子昂凿池游赏处】
　　叙州府
　　宜賔县【附郭】
　　登髙山【在县东二里大江东岸险固可慿宋咸淳中移郡治于此】东山【在县东北上有报恩寺塔髙二百尺】七星山【在县南十五里隔江庆符县界七峯圆秀状若聫珠】兰山【寰宇记兰山在僰道县界图经云兰生于深林石门尤多有春兰秋兰凤尾兰竹兰石兰诸名或云即庆符之石门】仙侣山【明一统志在县西北产仙茅竹木森翠山腰有清泉一石分为四洞其一名杨仙洞相传为宋杨道人升仙之地】师来山【在县西北三里昔有人浮舟于此见一道人自空而下止于峯顶土人呼道士为师因名后讹为书楼山山前有鬰姑台宋时杨仙遇鬰姑于此故名】翠屏山【在县西北仙侣山后山色四时常青故名旧有翠屏书院】朱提山【在县西五十里山出银汉诸葛武侯书汉嘉金朱提银采之不足以食韩愈赠崔立之诗云我有双饮醆其银出朱提通考僰道有朱提山即此】乳洞山【在县西南六十里有泉如乳一名浮洞峯】大黎山【在县西南元和志在开边县南六十里】小黎山【在县西南元和志在开边县南四十七里寰宇记四时霪霖不絶俗呼为大漏天小漏天方舆胜览作大小梁山】桂丛山【在县西北其上多桂因名】赤崖山【在县西北崖岸壁立俯瞰大江色若绮霞】天苍山【在县西前代屯兵墩台遗迹尚存崖壁间有唐干封二年詹君秀修复古戎州道记其北有天苍滩近大江】可峯山【在县北七十里一名梯云岭】定夸山【在县西一百里山坡茘枝多属廖氏黄庭坚诗廖致平家緑茘枝即此山所出】洞山【在县西定夸山后有洞容数十人上有一览亭登眺为胜】石城山【在县西一百里山势髙峻环列如城又有石夹立如门或以为即古石门道也】夷牢山【在县西南一百四十里夷人谓乐为牢盖其聚乐之山也苏辄游夷牢山诗岸阔山尽平连峯远飞汉】统山【在县西六十里】汪泉山【在县西北五十九里】髙山【在县西北一百里上建川主庙祷两辄应】朝阳崖【在县西北二十里一名赤崖华阳国志僰道县滨江有故蜀王兵栏下临大滩其崖嶃峻不可凿李氷积薪烧之其处悬崖犹有赤白黄五色鱼从楚来至此而止言畏崖屿不更上也即此明一统志谓之赤崖山在仙侣山西北或曰公孙述以岑彭来伐使侯丹将兵拒黄石亦即此】菩萨顶【舆地纪胜宣化县南山秀峯突出为菩萨顶故老常见圣灯】贞妇石【在县南七里旧州岸昔有贞妇夫殁无子事姑孝姑抑之嫁不从终姑之世后身殁其居之室有一大石涌出后人爱其贞操号为贞妇石】水帘洞【在县北十五里有瀑布泉黄庭坚作奇观亭于旁】大江【在县东北一名汶江又名都江自嘉定州犍为县流入经宣化故城北又东绕府城北而东南出合马湖江又东南入南溪县界水经注江水自武阳又东南经僰道县北若水淹水合从西来防之又东与符黑水合又东至汉安元和志汶江流经县东北十步方舆胜览大江两岸有大石屹立昔人因置铁絙横截控扼其处名曰锁江黄山谷有锁江亭诗明一统志锁江在府城北】马湖江【在县城南源出沈黎大渡之支流即若水下流也一名泸水一名金沙江诸葛武侯五月渡泸即此江之上流自马湖府东北流入至府城西南一里有峦津口又东合于大江汉志越嶲遂乆县绳水东至僰道入江华阳国志僰道县马湖江防水通越巂水经注若水自防无合淹水又东北至朱提县西为泸江水又东北至僰道郦注若水自大筰合绳水亦通谓之绳木又迳越巂马湖江又东北至朱提自朱提至僰道有水步道有黒水羊官水至险难渡三津之阻行者苦之故俗语有曰楢溪赤水盘蛇七曲盘羊乌栊气与天通又有牛叩头马搏颊坡其艰险如此寰宇记马湖江从州西南流出东郭方舆胜览马湖江至平夷合石门江又至三江口合蜀江】石门江【在县西南一百三十里俗呼横江又名小江源出乌防蛮部经本府境东北流九十里与马湖江合中有滩其水常若钟鸣又名钟滩】黒水【在县东南十五里一名南广溪自庆符县流入经南广镇北入江舆地志谓此水即禹贡之黒水按禹导黒水至于三危南入于海今此水则自西南夷界流至南广洞入江又汉志南广符黒水北至僰道入江水经注入江处谓之南广口元和志南广口水在开边县西北一里唐天寳六年改为皁水新志水至南广镇入江南去庆符县一百三十里江口有天柱峯巨石屹立如柱】存水【水经注出犍为鄢县即今宜賔县也相传雍闿系马于栁而栁成林故名鄢西北六十里为鄢滩】青衣水【在县南五里有两石夹江对立】浞溪【在县西北一百七十里昔有阿浞者居其旁故名今为月波驿】越溪【在县西北一百二十里寰宇记去废归顺县四十里流入荣州旭川界新志发源简州山中厯仁夀井研至荣县之牛潦桥始通舟楫七十里为越溪山秀水清居民朴厚春时两岸红緑不假人工有天然之乐隠者常卜居焉以其道险而乡逺也俗呼为登头溪下入大江】正溪【在县西北黄山谷云府西北百二十里有正溪源出匍山东流入江今有正溪驿】大秋溪【在县西元和志在宜賔县东南十三里有秋溪盐井因名焉】苏溪【在县北有前后潭瀑布千尺悬崖而下源出赤崖山下入大江一名苏波溪】涪溪【在县北十里方舆胜览黄庭坚谪涪州别驾自号涪翁绍圣二年移戎州游是溪而乐之因名涪溪其侧有安乐泉亦山谷所名源出桂丛山下入大江】马鸣溪【在县西十九里俗称龙马溪源出庆符县西防马湖江达于蜀江昔土人郑氏牧马于溪上产龙驹一日振鬛长鸣跃入溪中故名】复鱼池【在县东宋张俞有记】五子池【在县西三里周广数十丈中峙五石罗列颇匀游人每携樽临池为乐四旁产五色石明润堪供赏玩】天池【在县西二十里一名滇池又名凌波池长十余里阔七丈中有芰荷每风雷一动波浪凌山唐韦臯诗春暖鱼抛水面梭晚晴鹭立波心玉新志滇池与天池相连其中有石横亘南北如桥梁状往来由之】瑞莲池【在县西六十里马湖江侧朱提山麓中有无种莲或闲十余嵗一花花开则为国家瑞兆因名南中志朱提县有千秋池即此】流杯池【在县北隔江二里两石对峙而中通上下曲折约身入之磴路伛偻而达于巅其中广处黄鲁直垒石为九曲号流杯池石上尽昔贤纪载多藓剥不可读亭馆虽燬遗址尚存康熙初年巡抚张徳地捐赀复构碑勒更新】金鱼井【在县南黄庭坚喜茶令人徧汲水泉试之惟此水第一】月岩井【在凌云山下清冷芳冽煑茗尤佳】伏犀滩【在县东南六十里崖势险峻遥望斑斓状类犀牛】
　　南溪县
　　龙腾山【在县东二里下瞰大江其北有石横空长四丈许俗呼为龙桥山半有洞深四丈额鑴曰李公洞下有岑参别业盖参罢嘉州守时寓此】平盖山【在县西十五里其地有三山九陇惟此山特出羣峯之上山顶圆平似盖一名牛心山一名玛璃山汉真人刘景鹤隠此炼丹有石洞深上有石穴圆如盏有水出焉又有木生叶其文如篆谓之符叶】琴山【在县南隔江二里状如琴横洲渚间俗云无徽则琴不鸣元时熊万户者乃聚土为徽依岩阁刻罗汉诸像以成其势】可庐山【元和志在县南五十里山多笻竹】隠山【在县东南隔江七里】龙透山【在县东北十里山腹有洞穴深广十余丈】瑞云山【在县北二里云气常结而不散人以为瑞】桂轮山【在县西七十里石壁上有黄庭坚书大桂轮山四字】云台山【在县北八十里元廖蜀望诗云台突出众山低小径萦纡上石梯古寺独存山寂寂断碑惟覆草蒌蒌满空香散春兰绽万壑烟生晚树迷为爱其间风景好登临防度杖青藜】龙磨角山【在县西六十里其山巉崖有划破迹相传龙常于此磨角】大江【在县南自宜賔县流入又东入泸州江安县界元和志汶江经县东】青衣江【在县东十五里古有青衣国与叙州相邻其人因贾至蜀见汉衣冠遂求内附江因以名明一统志有九盘溪在县南旧志在县南三十里源出长宁县铁顶寺北流四十里与僰溪合僰溪在县南二十里源出下界石碑头下流二十里与九盘溪合二溪合流是为青衣江新志水北入江谓之青衣江口在县东二里】福溪【在县西北四十里旧名覆溪亦名服溪唐刘崕为郡督改今名旧志在县西北三十里源出宜賔县髙洞南流六十里入江】九盘溪【在县南昔有童子遇龙翁于此】僰溪【在县西六十里武侯征僰蛮于此归服又名服溪旧志即福溪】石笋滩【在县西三十里江滩甚险穷冬水落岸有石长数丈如笋状】铜鼓滩【在县学东学旧不利近嵗滩之上流生石碛髙十余丈蔽壅下流水从巽方去自是文物稍振一説在县东三里有九龙滩石碛凡九皆状如龙头】鱼符津【在县西三十里津有鸳鸯圻唐人张正船覆求尸不得妻黄氏自沈于江积四十日持正手出滩下】仙源池【在县北刘景鹤炼丹用此水】芙蓉池【在县北六十里】盐井【九域志南溪县有登北盐井】葫芦井【在县西北五十里刘景鹤尝取此水炼丹凿井口如葫芦故名】飞霞井【类书在南溪尝有赤颷自井中贯日观者如堵因建飞霞阁】
　　富顺县
