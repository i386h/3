<!-- { "loadSidebar": true } -->
　　太和殿亦应照湖广例令其捐输运送但需用钱粮颇多如全令捐输迟悮亦未可定应行文该抚将所需钱粮再行严加核减设法酌量捐输差贤能官员毋致累民速运至京如捐输钱粮不敷该抚将不敷数目题明听戸部拨给正项其用过钱粮俟该抚造具清册题到之日查核其江南查得商人市卖杉木四千零十根办买价银七千八百八十三两零又江南江西浙江福建湖广公署合式楠木二百四十根不合式楠木三千四百四十三根楠木杉木已足建造
　　殿工应将合式不合式楠木并办买杉木俱停解送其四川酉阳湖北卯峝土司等所捐楠木行查至今未到应俟该抚查明到日再议可也等因康熈二十三年十月初八日题十一月初三日奉
　　防依议钦此钦遵等因备案行司移道行府该卑府看得
　　采木以备
　　钦工乃最为重大之事凡为臣子自宜竭蹶图维以期良材克济尚敢置喙于其闲耶但细绎部文有将需用钱粮再行严加核减之语因思所用钱粮之多寡视乎大木采运之难易若事实艰难而求减费
　　恐势有未能卑府在湖言湖以马湖之木计之查楠木皆生于深山穷谷大箐峻坂之间因其险逺人迹罕到所以能存此木于今日当砍伐之时非若平地易施斧斤必须找厢搭架使木有所倚且便削其枝叶多用人夫缆索维系方无坠损之虞故明时必召募架长斧手于湖广辰州府始能找厢伐树此砍木之难也拽运之路俱极险窄悬崖侧足空手尚苦难行用力最未容易必须垫低就髙用木搭架非比平地可用车辆上坡下坂辗转数十里或百里始至小溪又苦水浅平时不能浮木且溪中皆怪石林立必待大水泛涨之时漫石浮木始得放出大江然木至小溪利于泛涨木在山陆又以泛涨为病故旧例九月起工二月止工以三月河水泛涨难于找厢是拽运于陆者在冬春拽运于水者在夏秋非可一直而行计日而至此拽运之难也至若所用夫役动以数千计蜀地民稀即尽一郡一邑之老壮男妇不足充木夫之用况有耕耘之业乎势必出于雇募而应募者多系外省游手之人无家属之相系伐木拽运乃艰辛之役必用厚值相雇稍经磨苦即易逃窜若必雇募本地有身家者则寥寥戸口应募无人查康熙八年前院张徳地条议于外省召募夫役五千名以供采办盖有见乎此此夫役之难也至若经费一项康熙八年前院张徳地题敬陈采办楠木之法等疏一事内议每夫日支米一升雇工银六分斧手架长日支米一升雇工银一钱其合计钱粮之多寡则视乎人夫匠役之多寡与阅厯时日之迟速耳但查蜀志内载万厯三十五年采办木枋通共二万四千六百一根块彼时司议照万厯二十四年估计规则共约用银三百六十三万余两彼当川省人民繁盛夫匠易集之时其费如此今通省查报合式楠杉二木共八千五百五十余根而估计夫匠运价只共银十二万八千三百余两可称万分节减所虑蜀省文武官员逺宦天末处境苦寒非同腹里富庶之地尽捐俸薪之外别无可措即其所捐恐未能克办大役此经费之难也再查部文内有运送到京之语但蜀中水手止谙川河水性至于经歴之湖广江西江南等处均属大江风浪易作水性各有不同而山东北直闸河之行动则又有异非各省应付水手人夫递运恐有漂没之虞则经过地方作何接替其法不可不预为议定非先期行知各省不可也此运送到京之难也以上数事皆卑府管见确知其然一马湖如此全省可知与其拮据于后孰若详审于前拟合详请宪台预赐筹酌将不敷之处早请拨给庶
　　钦工有赖不致贻悮矣等由呈详到道据此该本道看得
　　楠杉二木乃
　　钦工所需业经查数具报奉行令各官捐助解运本道遵即转行所属严催捐运矣今据马湖府详称大木皆产于深山穷谷人迹不到之地悬崖峭壁非比平地易施斧斤可用车辆必依古法找厢搭架多用人夫维系以免坠损此砍木之难者一拽运数十里或百里方至水次路极险窄上坡下坂难用车辆必须垫低就髙搭架挽运古法九月兴工二月止工以三月河水泛涨难于找厢耳及至水次溪浅石多阻碍难运必待泛涨之时木才得出此拽运之难者二所用夫役甚多本地民少不足充夫势必雇募外省游民多索雇价磨苦易逃此夫役之难者三查蜀志内载万厯三十五年采办木枋共二万四千有零根块彼时川省人民繁盛夫匠易集之时约费帑金三百六十三万有零今通省所报楠杉二木共八千有零亦当年三分之一矣而计费仅十二万有零可为万分节省况捐助
　　有限必致不敷难议核减此经费之难者四至运送到京所过之长江闸河水性各异非本地之水手人夫接替递运恐有疎忽之虞必先立递运之法行知各省照界交代庶临时无悮此运送到京之难者五等情详报前来凿凿可据且叙泸二属如永宁泸州两畨遇贼残破之后叙郡被困屯兵之余地方凋疲元气未复举事万分艰难查报之木距水次逺近先经册报在案其所难之处与马湖府所详大同小异者也即据请详前来拟合详请宪台俯赐筹酌如不敷之处作何请补夫役工匠作何召募画一定规庶临事不致贻悮而大役乃可有济也除临期或有繁难通变之处另行详明
　　奏请外为此云云
　　四川等处承宣布政使司布政使加四级刘显第为请
　　防事该本司查看得四川省所产楠杉二木前经钦差齐郎中率同川东建永等道亲厯查勘共获合式楠木四千五百零三根合式杉木四千零五十六根统计夫匠运价共需银一十二万八千三百九十九两四钱业经本部院同
　　钦差核确具
　　题防部议查出合式木植照湖广例捐输运送又因需用钱粮颇多如全令捐输迟悮亦未可定应将所需钱粮再行严加核减设法酌量捐输差贤能官员毋致累民速运至京其捐输不敷钱粮题请拨给正项仰见
　　皇上轸恤遐荒凋敝
　　睿计万全及大部持筹钜务节省钱粮无不极详且周本司遵奉宪行随即备移防同松茂川东建昌永宁四道将所需钱粮严加核减仍倡率所属勉力捐输及叠次驳诘开谕兹准各道陆续牒覆前来查所属钱粮毫厘皆系公帑凡为臣子者惟恐不能节省上报
　　皇仁于万一岂敢轻为多估致干糜费之愆覆查蜀省志书开载明朝采木事宜计采办木枋二万四千六百一根块共估银三百六十三万余两此时地方富饶人民繁盛其木不过平常之材犹估计至如许之多今计查获合式楠杉二木共八千五百五十九根木数较之前数有三分之一更加栋梁之选所需夫匠运价止估计一十二万八千三百九十九两四钱零是所估较前数仅十分之一况地方叠罹兵燹人民稀少物力凋耗非昔殷实时之所可同日而语即前估计之时乃防本部院与
　　钦差戸部齐郎中率同司道等官悉心确核惟恐少浮业经一减再减反覆酌计委系至少之数犹虑将来夫匠以工费不敷致滋纷扰断断乎再不能稍减者也至如设法酌量捐输四川荒残之区大小各
　　官仅借俸银以糊口再四劝谕佥称身荷
　　朝廷豢养洪恩值此举行
　　大工敢不勉効犬马微忱且防本部院体
　　国急公首先倡捐银三千两本司勉抒蚁忱亦措捐银千两至提督泉司各道府州县所捐虽五百三百以至数十两不等然涓滴纎埃悉尽心竭力罄厥忠悃合计通省大小各官共捐输银二万一千九百三十五两七钱三分一厘九毫九丝一忽相应分晰职名银数造册赍呈较以原估之一十二万八千三百九十九两四钱零计算尚不敷银一十万六千四百六十三两六钱六分零应请具
　　题候部拨给窃惟所需钱粮实不能再减各官捐输仅有微数至于采伐运送之处又不能不为急酌焉查前估计册内载采伐楠杉二木找架需用架匠伐木穿鼻需用木匠造运木车轮需用木铁二匠制拉木缆需用匠搭运木天桥需用木石二匠又大江紥筏须用木匠统计分厰采伐每日所需必得架匠四十名木匠四百名铁匠一百五十名石匠一百名匠四十名方可分拨听用查各项匠役四川止可备木匠二百名铁匠一百五十名其余各匠蜀民并无谙习之人康熙六年前院张徳地奉文采木时曽议将架长斧手取之辰州今计此架匠匠必派取湖南至不足之木匠二百名及石匠一百名必分取秦楚两省其匠役虽取诸隣省而匠役之工费仍照估计之定数于四川给发又采木夫役查前估计册内开造采伐楠杉二木找架与夫伐木穿鼻以及陆路拉木搭盖运木天桥并小溪河需用拨运夫江内找筏需用砍运杂木夫等项统计每日所需必得夫五千名方可分拨若令在于四川备办蜀省人民无几朝野共知至多者不过一二百名少则仅数十名万不足三分之一本司再四筹计四川止可雇备夫三千名其余二千名必于隣近秦楚二省帮协而夫役工费仍按估计之定数在川给发又
　　皇木入于大江查前估计册内开载楠木需用头舵工各六百五名需用桡夫七千二百六十名在川省即有一二头舵工止可驱防于川江且头舵工及桡夫所需如许势必于楚省请协一半若湖广江南长江大河非川江可比须得彼地之人熟谙水性者方可胜任况
　　皇木重大万不敢令未娴篙橹者冒昧操楫是应于经过省分预备头舵二工以及桡夫接替更换运送赴京其头舵工桡夫日费仍令川省解运之官按估计定数给发但工匠夫役则谨请钧裁矣至木之下水与转折于溪河又不能无议焉窃惟建造
　　太和殿乃
　　圣天子肇造万年巩固之基山川草木罔不效灵岂用下吏鳃鳃过计奈四川产木地方俱系崇山密箐絶岩危谿上则险于登天下则坠于深渊陆路惟附葛攀藤水路多线流巨石前此
　　钦差齐郎中同各道单身查勘尚需二年之久始得报竣况大木之出山纡回周折固非月日可计及至于小溪河水大犹易于拨运倘水涸微细之时纵有人力莫可施为势必延候水涨此中经年累月难以预定均所当仰请
　　题明者也縁系
　　钦工大典采运事宜本司不敢避其琐屑胪列敷陈伏祈
　　本部院鸿裁核
　　题统候部议示覆等因奉批蜀省查获合式楠杉二木共八千五百五十九根前经估计采运等费共银一十二万八千三百九十余两既经复核万难再减今将本部院倡先捐输并通省文武各官共措捐银二万一千九百三十余两彚册造报前来尚不敷银十万六千四百六十三两零仰候具
　　题请拨正项至于各项匠作夫役除蜀省自行雇备之外其架匠四十名匠四十名循例派取湖南至不足之木匠二百名及石匠一百名与采木等项人夫二千名请行秦楚二省各相帮协至于木入大江需用头舵桡夫共计七千九百六十九名应于楚省请协一半并木植经过地方行令预备头舵桡夫更换运送赴京以上各夫匠工费均于川省原数内给发各縁由统候一并
　　题明并听部议遵行缴
　　分巡川东道按察司佥事霍焜为请
　　防事康熙二十四年九月二十六日奉署理四川巡抚印务布政使司刘显第宪牌康熙二十四年九月二十三日准工部咨营缮清吏司案呈奉本部送工科抄出题前事内开该【臣】等查得四川巡抚韩世琦疏称蜀省应解合式楠杉二木共八千五百五十九根估计需用银十二万八千三百九十余两
