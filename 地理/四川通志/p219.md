<!-- { "loadSidebar": true } -->
　　酆都景德观唐碑十【段丞相修观记段少监修观记天尊石像记老君石像记感应碑张大理诗杜光庭石函记李吉甫真人影堂记二真君碑二仙公碑】唐平都二仙公碑【景云二年李防之撰】唐平都山二仙君铭【景云二年薛湜撰】玉石碑【即景德观三真人碑唐贞元中李吉甫撰碑石莹润号曰玉石碑】唐平都山真人景堂记【平都堂碑惟此三碑尤佳皆李吉甫撰又曰玉石碑】唐酆都三官堂碑【唐中和元年忠州刺史陈侁撰】唐杜光庭碑【在平都山】商比干铜盘铭【唐人开元间于偃师县掘地得商比干铜盘铭有十六字字画竒古其释云右林左泉后冈前道万世之铭兹马是寳后五歩乃比干墓今碑铭复列于平都山】
　　垫江县
　　垫江故县【今县治汉垫江县在今合州隋志宕渠郡领垫江县西魏置及容川容山郡周改曰魏安开皇初郡废十八年县改名唐属忠州旧唐志魏分临江县置寰宇记县在州西一百七十里魏恭帝三年置垫江县周天和三年改魏安隋复故也其西魏容川在县境以容川为名】桂溪废县【在县东北唐武德二年分临江县置曰清水县属忠州天寳元年改名九域志熙宁五年省入垫江】
　　涪　州
　　枳县故城【在州西古巴邑汉置枳县属巴郡华阳国志县在巴郡东四百里治涪陵水会巴先王陵墓多在此东晋改置涪陵郡宋时并涪陵郡入巴东其枳县仍属巴郡齐志复有涪陵郡属巴州中兴元年废故帝寳卷为涪陵王即此隋仍枳县周废入巴县又涪陵县旧曰汉平置涪陵郡开皇初郡废十三年县改名唐初始于县置涪州寰宇记引四夷县道记云自涪陵西泝蜀江十五里有鸡鸣峡上有枳城即汉枳县也李防据蜀后乱废桓温平蜀别立枳县于今郡东北十里邻溪口又置枳城郡寻废周武保定四年涪陵首领田思鹤归化于故枳城立涪陵镇开皇三年移汉平县于镇城仍改汉平为涪陵县因镇为名大业三年又罢为镇此与隋志不同新唐志涪州武德元年以涪陵镇置治涪陵县宋志咸淳二年移州治三台山元还故治始并县入州】汉平废县【在州东南华阳国志蜀延熙十三年置属涪陵郡晋因之宋省齐复置隋又废寰宇记汉平县在今涪州东一百二十里罗溪山北岷江之南白水入江处侧近开皇三年移入涪陵地】武隆废县【在州东南唐置曰武龙县属涪州元和志县西北至州二百五十里本汉涪陵县地武德元年分置寰宇记本涪陵枳二县地以邑界武龙山为名宋因之宋志宣和元年改曰枳县绍圣元年复故元因之明洪武初改日武隆　国朝省入涪州】温山废县【在州西北一百一十里旧志作乐温县误新唐志涪州有温山县本属南潾州亦武德初所置九域志熙宁三年省为镇入涪陵】马援坝【在州南五里相传马伏波征五溪蛮曾住此因名】马武垭【在州西五十里汉马武屯兵处】荔枝园【在州西十五里昔杨妃嗜荔枝当事以马递驰载七日夜至京】江心石鱼【旧志州鉴湖上流有石刻防鱼皆三十六鳞一街萱草一衔莲花有石秤石斗在旁现则年丰】致逺亭【在州北防易洞侧宋守范仲武建】碧云亭【在州东三里宋建】吴公堂【在州南山水泛溢宋太守呉光辅疏之民获免害故号吴公溪其孙信仲继守是邦建堂因名】四贤楼【在州北岩西四贤谓程颐黄庭坚尹焞□定也】钩深堂【旧志阙注按据皇舆攷在北岩即普浄寺程颐谪涪时辟堂注易黄庭坚扁曰钩深一綂志在涪州北嘉定丁丑范仲武诣为北岩书院】
　　古碑记附
　　涪陵太守阙【旧志书汉涪陵太守厐肱阙厐肱即厐士元之子刘后主时尝为涪陵太守淳熙中贤良任子宜舟过涪陵于小民家见汉隐然遂载以归碑在左绵任贤良家至今犹存此事得之防路钤干冯田乃任之甥】唐千福院水泉记【光启中太守张濬撰】李文定公神道碑【在报恩光孝禅寺张方平撰】普浄院记【在涪陵江北普浄院治平间校书郎傅耆记】誓虎碑【在许防山下广汉县令神道俗传为誓虎碑碑仆遂有虎入城设祭立碑虎害乃能止】古书出碑【旧志乐温县四十里按石刻云唐大厯间有人修山路于石穴中得科斗书数轴故名】山谷碑【在涪陵尉廨防】涪陵纪书【纪伊川和靖诸贤语録】花蘂夫人诗序【旧志熙宁五年臣安国奉诏定蜀民所献书可入三馆者得花蘂夫人诗乃出于花蘂手而辞甚竒与王建宫辞无异建自唐至今诵者不絶口而此独遗弃不见甚为可惜也臣谨缮冩入三馆而归口诵数篇于丞相安石明日与中书语及之而王珪冯京愿传其本于是盛行于时花蘂者伪蜀孟昶夫人事在国史臣安国题】龟陵志【杨兴序】新志【郑鉴序】
　　彭水县
　　涪陵故城【在今治西汉置三国蜀志延熙十一年涪陵属国民夷反使邓芝讨平之华阳国志涪陵巴之南鄙从枳县南入泝舟涪水秦司马错由之以取黔中汉后恒有都尉守之建安六年县民谢本白刘璋求以丹兴汉葭二县为郡初以为巴东属国后遂为涪陵郡延熙十三年大姓徐巨反邓芝讨平之东晋废隋志有黔安郡周置黔州不带郡治彭水县开皇十三年置唐复置黔州元和志黔州本汉涪陵县理后汉献帝时分为四县置属国都尉理涪陵蜀先主又增置一县改为郡晋永嘉后地没蛮夷经二百六十五年至宇文周保定四年涪陵蛮帅田思鹤以地内附因置奉州建德三年改为黔州大业三年又改为黔安郡因周隋州郡之名遂与秦汉黔中郡犬牙难辨其实秦汉黔中是今辰绵叙奬溪澧郎施等州与今黔中及夷费思播隔越峻岭岭东有沅江东注洞庭湖西有涪陵江自牂牁北歴播费思黔等州北注岷江贞观四年自令州东九十里故州城移于涪陵江东彭水之南天寳六年都督萧克济以旧城倾欹又移筑于江畔寰宇记又引四夷县道记云故城在涪陵江之西旧志有故县在县西壶头山之麓】汉葭废县【在县东宋志建安六年刘璋分涪陵立晋属涪陵郡后省寰宇记汉葭在郡东一百里澧源出县界葢今州东九十里故黔州城是也】都濡废县【在县南唐置属黔州元和志县北至州二百里贞观二十年析洋水县置九域志嘉祐八年省为镇入彭水】汉复废县【在县南晋志涪陵郡治汉复县寰宇记蜀先主増置也】洪杜废县【在县南唐置属黔州元和志县北至州一百三十里武德二年析彭水县于今县北十八里置因县东一里洪杜山为名麟德三年移于今理寰宇记贞观三年北移于洪杜溪麟德二年又移龚湍九域志嘉祐八年省入彭水】洋水废县【在县西南唐置属黔州元和志武德二年于今县东一百六十里九域志嘉祐八年省为砦入彭水县熙寜二年又改为镇】信宁废县【在州西北隋末置唐属黔州元和志县东南至州一百三十里大业十一年于今县西南置信安县武德二年改曰信宁属义州贞观四年移于今理十一年属黔州寰宇记初置于今县西南七里以地据信安山为名】采芹城【在县东山半相传明洪武中蓝玉筑以屯兵】万卷堂【在县东黄庭坚建聚书于此】五龙室【在县西摩围山下】
　　酉阳宣抚司
　　酉阳废县【在司北舆地纪胜溪州三亭县西北一百九十余里别有酉阳城乃刘蜀所置旧志唐末黄巢之乱酉阳蛮叛驸马冉人才征之留守其地其后遂世有之宋置酉阳县元置为州洪武五年冉如彪纳土归附升为宣抚司仍令世守其地其民分三种曰冉家曰南容曰犵獠】
　　保宁府
　　阆中县【附郭】
　　阆中故城【在县西秦置县后汉建安五年张鲁据汉中刘璋以厐义为巴郡太守屯阆中以御鲁防改为巴西郡治西魏改隆州唐改阆州图经贞观十一年徙于州东咸亨二年又徙蟠龙山侧载初元年又徙张仪故城宋淳熙中移州治于大获山元徙还故县】西水废县【在县西十里后周置元并入南部又见南部县】新政废县【在县西一百二十里本汉充国县地唐置新政县元并入南部又见南部县】思恭废县【在县东旧唐志武德元年分阆中置思恭县属隆州七年省入】新井废县【在县东七十里接南部界唐置详见南部】奉谷废县【旧志在县东一百里建置无攷疑即苍溪奉国县之误】张仪城【在县东二十里秦时筑唐初徙县治于此今名白沙坝】古隆城【在县东魏置隆城镇后改南梁州通鉴永安二年西魏改南梁为隆州寰宇记取其连冈地势高隆为名】东楼【在县南嘉陵江上杜甫诗层城有高楼制古丹雘存迢迢百尺余豁达开四门】南楼【在县南据江山之会唐滕王元婴建一统志宋太守李献清有南楼诗序】碧玉楼【在县西南一綂志宋德之建于城西南隅亦名十二楼以成阆苑之胜槩旧志碧玉楼今名过街楼】清逺楼【在府治大门旧有古楼极其壮丽葢阆苑数楼之一也明末燬　国朝康熙八年知府薛柱斗重建额曰清逺】会经楼【在县城内将相坊宋元祐中建置经史子集总一万余卷宋苏轼题额蒲宗孟记范百禄辈皆有诗】敌万楼【在县城内防威庙后因张桓侯号万人敌故名】占星台【在县东蟠龙山唐袁天纲筑以占天象遗址尚存】夺锦亭【在县东八里紫翠如屏绚烂夺目】紫薇亭【在县南岩山上宋陈尧叟兄弟尝读书于此御书赐名曰紫薇亭】捧砚亭【在县南岩山上宋司马池尝携其子光游此因赋诗命光捧砚后遂以名亭】阆峯亭【在县南阆山上元建寰宇记其山四合于郡故曰阆中多仙圣游集焉陆放翁有诗】盘龙池亭【在县北一里】红药亭【在县城内太守朱寿昌建文舆可常赋十咏诗】张将军亭【在县城北崖】玉亭【在县北六里缴子山上杜甫诗阆中城北玉台碧又曰中天积翠玉台遥是也】滕王亭【在县北玉台观滕王元婴所建杜甫诗君王台榭枕巴山万丈仙梯尚可攀即此】锦屏阁【在县锦屏山嘉靖中知府张思聪建】丹梯阁【在县南龛山宋建】琅琊阁【在府治竹隐亭后】堆香阁【在县城内】剑屏阁【在县北与锦屏山对】云间阁【在县南龛山絶顶杜甫寄严武诗遥知簇鞍马囘首白云间】凌霄阁【在县城东观音寺左古佛云楼故址嘉陵江自西北环绕城郭至东湍流直下万厯丁亥郡人张文运徐敏倡议建阁封锁水口知府苗焕题额日凌霄】思政堂【在县东宋绍圣二年建董丕记】将相堂【在县城南合星岩即陈尧叟兄弟读书所】整暇堂【在县北十里黄庭坚为记】吏隐堂【在县西南一百二十里宋司马光范镇有诗】治平园【在城内方舆胜览宋治平初太守朱夀昌筑中有亭台池坞之胜文与可常赋十咏诗】阆苑【在县西故城内舆地纪胜唐初鲁王灵防滕王元婴相继镇是州以衙宇卑陋遂修饰宏大之拟于宫苑谓之隆苑其后避明皇讳改曰阆苑】袁天纲宅【在蟠龙山之侧】唐道袭故宅【在城内或云即今之废报恩寺】范目故宅【在州南十里汉高祖庙侧】玉女房【在蟠龙山南一石长四十丈高五尺中有门户若人掩闭然】
　　古碑记附
