<!-- { "loadSidebar": true } -->
　　钱承徳【常熟人以御史谪知犍为廉能正大政敎兼举】
　　胡纉宗【字世甫泰安人官翰林检讨以不附逆瑾谪嘉定州州判捐俸修水城卫民庐舍又敎士子多所成就士民均感其徳】
　　萧敬中【公安人任犍为九载立义仓以赈饥民捐俸薪以给寒士后奉檄督木政调度得宜吏民建祠于厰以祀之】
　　董良卿【由举人嘉靖中知夹江值采木之役百姓疲惫良卿招集流移使复业官方以清白著称】
　　马文健【体貌清癯操如氷蘖人以居敬行简称之去任日仅篾囊二具】
　　袁昌祚【进士由广西提学转防议驻嘉定平易近人淡泊自甘丁艰去徒跣登舟了无长物】孙征兰【字睡足洪县人进士为御史以直言弹权贵外调少防驻嘉定时流贼势日炽乃勤训练治战具地方恃以无患】
　　钟　振【进士知嘉州建九龙书院敎养士类】
　　袁子让【郴州人进士知嘉定九年以亷明着有惠泽及民去任日童叟士女数万人拥车泣送百里外以其清白多持芋蔬哭□道左云】
　　刘　泽【知犍为调洪雅居官亷谨以明果莅治胥吏畏法陞知雅州】
　　韩　立【贵州宣慰司人举孝廉嘉靖中自仁寿县调洪雅严介有法数年积猾屏迹一境称治】
　　束　载【曲靖人举孝亷嘉靖间知洪雅严介公勤重修城垣加意学校】
　　闻道立【永宁人万厯间知洪雅英爽敏练修饬学宫吏畏民服擢戸部主事】
　　吴　郡【欈李人万厯间以举人知洪雅亷正有守为民丈田均赋民徳之】
　　李祯赵越仲镐袁道徐臻易纪【俱峩眉令崇祀名宦兵火后邑志缺失事迹无考】
　　董继舒【平原人万厯间知夹江时邑中甚乏科目继舒精形家言于治南水口建武侯祠筑小山于祠后集多士肄业由是科第相望厥后献贼之难死忠者孝亷王运开运闳兄弟皆其所作育云】
　　陈嗣宗【公安人知洪雅为政精明造就人才士民甚徳之】
　　严实瑛【分宜人举孝亷任犍为敎谕勤于立敎严于持己约诸生以修身务本为重】顾　朴【庐陵人任犍为敎谕邑中冠婚丧祭督士之用家礼仪节翕然变俗】
　　李如柏【字近公山西绛州人天啓间授嘉州莲幕佐理修堰筑隄民享其利蔺贼叛军兴有督运功难民冇被官兵掠者捐金赎之贼既平当事贤其才会州守缺委视州篆平反寃狱修学课士尤留心文敎陞任去士民勒石竹溪旁颂之曰悒然不平思我李君祀名宦】
　　习孔言【潼闗人崇祯间知威逺县亷介有政绩祀名宦】
　　直隷眉州
　　唐张允济【青州人仕隋为武阳令亷平自矢民安其政贞观初累迁刑部侍郎】
　　苏味道【栾城人九岁能文与李峤齐名称苏李举进士累官中书同平章事中宗朝贬眉州内史治郡有声卒于眉子孙因家焉】
　　王　綝【眉州刺史其子为眉州司户防军綝入相武后曰卿在相位何子之逺对曰庐陵王是陛下爱子今尚在逺臣之子安敢近】
　　冯元常【眉州刺史劒南有火光盗夜掠人财画匿山谷中元常输以恩信贼相率就缚斩其为首者余悉纵之去皆感化为良民】
　　马　涓【昭宗时眉州刺史王建以为节度判官涓知建有不臣之心凡所赐予悉却不受及建僭号遂匿迹山林莫知所终】
　　李　献【眉州别驾以清惠称时宰相有请婚者力不能拒遂弃官居家其弟遇疾暴卒献烧指致祷于神弟得复生时称其友爱云】
　　高仁厚【中和初以西川牙将讨贼凡出军六日五贼皆平拜眉州防御使】
　　五代张琳【眉州刺史继章仇兼琼修通济堰漑田一万五千顷民被其惠歌曰前有章仇后张公疏决水利秔稻丰南阳杜诗不可同何不用之代天工】
　　山行章【摄守眉州时郡无罗城行章合五县之力成之迨宋淳化中李顺乱攻城半载不能下益思行章之绩】
　　宋段思恭【干徳初通判眉州时贼攻逼州城刺史赵廷进惧不能御敌将奔嘉州思恭止之因帅屯兵大败贼众州乃获安】
　　李　简【淳化中知眉州李顺攻眉简设方略坚壁固守贼力屈解去】
　　张　逸【字大隐荣阳人天禧中知青神县多异政县有松柏滩岁恒溺死数人逸祷神不逾月徙数里自是无溺者又兴学校敎生徒邑人陈希亮杨异相继登第改其居曰桂枝里后逸以枢密直学士知益州】
　　蒋　堂【天圣中通判眉州有令名后累歴州郡皆以善政闻祀于益州十贤堂】杨　绘【字元素绵州人由进士为开封推官仁宗爱其才欲超置侍从绘以母老请知眉州有异政】
　　黎　錞【字希声广安州人知眉州仁明不苛旣满将代众请于朝又留三年见苏轼记】文　噩【蜀郡人文翁之裔由进士以大理寺评事知县事劝民孝弟有六孝子赋】郭　叙【绍兴三年任考覈簿书明决词讼时邑无寃民狱无滞囚封朝奉大夫】袁渊明【广汉人进士绍兴二十四年任知县引泉溉田至今利之】
　　刘光祖【知眉州有徳政进直寳谟阁】
　　魏了翁【知眉州尊礼耆耉拔简俊乂延进诸生亲为讲説士林大悦之】
　　于　防【庆元中知眉州魏了翁赠诗曰士为谋身蛇有足人于嚚讼防无牙狱书一落于公手不识从来豪大家】
　　吴昌裔【字委仲中江人嘉定中为眉州敎授取诸经为之解说祠周程张朱揭白鹿洞学规仿潭州释奠仪簿正祭器士习丕变后通判眉州有政绩】
　　元刘　恩【元初以管军万户戌眉州勇而有谋以材武称累立战功】
　　雍　熈【天厯初知彭山修通济堰以御旱灾民赖其利】
　　张文桂【至大间任州事修栅头书院立夫子庙率士人春秋祀之】
　　明张伯纲【洪武初任州事建州治儒学凡百剙立后人赖之】
　　胡彦祥【陜西人永乐初知眉州重农务本津新学宫修蟇颐堰以广水利】
　　杨　铎【天顺间知丹棱修城池迁学校百度维新士民攸赖入名宦祠】
　　林　敷【莆田人进士成化四年知州事以文学饬政务筑隄修堰兴学建桥士民颂之】许　仁【广东人进士成化十五年知州事修学校以兴文敎剏聚秀亭以诲生徒考最加从四品俸】
　　郭祥鹏【泰和人进士成化二十二年知眉州持亷秉公岁岁赈济有方全活甚众歴官防政】王　铎【陜西人有孝行举进士治六年歴知眉州以治行考最迁秩四川防政】张　瓉【中部人治中知眉州勤敏亷洁卒之日囊无一钱】
　　原　道【蒲城人举孝亷正徳中知眉州刚正有守剙建石城不烦民力民思之】杨　麒【字梦孚云南举人嘉靖初令青神廉介勤宻歴任八年擢安顺守去任日行李萧然百姓遮道送之】
　　蒋廷璧【普安人举孝廉嘉靖中任青神敎谕性忠直立敎严明捐俸以给寒儒着璞山敎约】吴廷秀【云南举人嘉靖十年令青神兴利除害惠政良多五年擢防州府通判督大木卒于途】
　　舒大猷【通城人嘉靖间知眉州州每苦旱大猷亲诣田野见有沙堰淤塞因即高处创开堰口田皆得水又治东五里许近大江居民屡遭水患复为筑隄数百丈插柳固岸至今赖之行取员外歴官浙江左布政使】
　　陈尚表【巩昌人由选贡任眉州牧天啓元年以课最陞湖广常徳府同知】
　　尹为宪【眉州牧辰州府人歴任五载敎养兼尽陞保宁府同知崇祯十三年眉人请入名宦】
　　直隷邛州
　　汉王　吉【临邛令有政声与司马相如友善】
　　隋柳　俭【邛州刺史在职十余年民夷悦服还乡敝车赢马人服其廉】
　　唐袁天纲【成都人好道艺以相术闻贞观中为火井令尝登山相县治后人因名其山为相台秩满入京太宗召见谓曰巴蜀古有君平卿自顾何如对曰彼运不逢时岂若臣遇圣主臣固胜也一时如王杜辈天纲皆于风尘中识之所决祸福无不立騐善数学者每推袁氏云】
　　柏贞节【邛州刺史能御段子璋徐知道二寇之乱杜甫诗蜀中寇已甚柏氏功犹存】
　　宋马知节【至道初为益汉邛等州都巡检使会刘旰胁牙兵为乱知节击斩之云】燕　肃【字穆之益都人举进士知临邛县民尝苦吏追摄肃削木为牍民讼有连逮者书其姓名使自召之皆如期至】
　　张　及【知临邛时太守欲引水泛舟遣吏于县决堰时农事方兴及曰涸民田以事嬉游可乎令可去水不可决太守敛容谢之】
　　文　同【皇祐间通判邛州王安石送以诗文翁出治蜀蜀士始文章荦荦汉守孙千载起相望】
　　王伯宪【绍兴中令蒲江民安讼简有无讼堂民为立碑】
　　李昌图【乾道中知邛州请减积欠钱引民英不感其徳】
　　陈　宁【火并令民戴之如父母畏之如神明】
　　赵　雍【淳熙间知邛州以儒术饬吏事待士恤民期年政化大行郡人画像以祀之】姚希得【知蒲江巨室挟势希得以严治之声誉着闻】
　　张　方【嘉定中守邛州敬以立体寛以惠民去官后人多思之】
　　明张　郁【洪武初为邛州同知修旧起废兴学校缮城郭士民安之】
　　闻仲昌【知邛州练达政体勤于抚字天龙寳谋叛寇掠乡村仲昌率兵立栅御之冦遁民赖以安】
　　罗　质【南昌人知邛县励精政事一尘不染民甚徳之】
　　安　郁【字从周临潼人蒲江典史正统中邑大旱郁斋沐龥天积柴于紫极观立誓不雨则自焚至期大雨民謡曰安从周积薪楼感天雨民有秋昔无衣今有裘陞知本县事】
　　熊　祥【麻城人举孝亷知蒲江筑土城修儒学建演武塲政绩大着子缜知成都县有政声后知邛州】
　　李廷诏【福建人守邛州端方有善政修砌石城民永赖之】
　　冯　泰【大邑令亷正无私劳心抚字邑人徳之秩满保留复任九年】
　　杜　亷【长沙人举孝亷嘉靖中知邛州开七里疏通水利州人受其赐】
　　杨　完【泰和人嘉靖中知邛州性狷介居官数月讼简刑清以母老向治兵使者乞终养不听强欲解组而行使者难之曰若不为利得无为名耶完曰大人第听去即为名为利皆可也使者竟成其志】
　　姚　□【高邮人知邛县筑城垣改州治事不辞劳屹有成绩】
　　直隷潼川州【雍正十二年陞为府】
　　蜀汉霍峻【字仲邈枝江人仕蜀为中郎将先主取刘璋留峻守葭萌张鲁遣部将杨帛诱峻求共守城峻曰头可得城不可得帛退去后璋遣部将扶禁向存率万余人由良水攻围峻俟其怠选精鋭出击大破之斩存蜀既定嘉峻之功乃分广汉为梓州郡以峻为梓州太守子弋为太子舍人后主立太子濬以弋为中庶子尽言防谏甚得切磋之体后为叅军】
　　杨　戏【知梓州为政清约不烦】
　　张　翼【字伯恭武阳人为涪陵令迁梓潼守有守御功官至左车骑将军】
　　晋周　虓【为梓州太守时妖贼李李金根等聚众万余自称圣王虓讨平之】
　　梁赵　瑶【为小溪令岁旱瑶率官吏斋戒于邑三里外引咎自责稽首流血应时大澍民徳之】隋董淑封【开皇四年为盐亭令有徳爱政暇游鳯凰山后人思之号为董淑山】
