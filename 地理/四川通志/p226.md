<!-- { "loadSidebar": true } -->
　　大宁故城【在县北八里寰宇记宋开寳六年于此置监以収盐课】仙人洞【在县北三十五里洞壑幽深莫测所止相传罗洪先隐居于此不知所终有诗留于壁】朝阳楼【在县治内宋嘉祐中孔嗣宗建】絶云楼【在县治内】飞泉亭【在县旧监宋时建其在监治者曰藏春坞江山堂芳菲馆清閟阁皆当时之胜境】凝香堂【在县北孔嗣宗建四面环以花卉】江山堂【在县东白防诗分符真吏隐燕侵傍岩楼】清风阁【在县南宋淳化中建】观澜馆【在县治内成化二年知县何光建】拂云馆【在县北宋时刑曹廨舍之西宣和中陈似有记】
　　古碑记附
　　丁谓防州移城记【景德三年记太祖皇帝出师平蜀由劒巫峡分兵以入而滟滪激射峻恶楼船战舰难进易退步骑自襄州西山裹粮兼行林麓无际涧壑相接不知道路之所从得蜀民诣王师献画由大宁路直趋夔州平蜀之师实取道于此也】
　　巫山县
　　楚王宫【在县东北一里俗谓之细腰宫前有一池亦当时燕游之地今湮没一云在女观山西畔小山顶南望江山竒丽】巫县故城【在县东北秦昭襄王三十年取楚巫郡立县属南郡吴孙休分为建平郡治隋始曰巫山县章懐太子曰巫县故城在巫山县北寰宇记本夔子熊挚所治晋移今治在夔州东南七十二里】江阴废县【在县西六十里元一统志后周天和初置县建德中废】南陵故城【在县南大江南岸晋南渡后置县属建平郡刘宋元嘉中废今县南大江渡口有南陵渡】大昌废县【在县北一百二十里本亟县地属建平郡宋齐因之后周避讳改曰大昌置永昌郡郡寻废隋属巴东郡唐属夔州寰宇记宋端拱元年改属大宁监宋志旧在监南六十里嘉定八年移治水口监元至元二十年并入大宁州明洪武四年复置后并入大宁永乐初复置改属夔州府　国朝康熙九年省入巫山】北井废县【在县北大昌废县东南二十五里晋初置属巴东郡因有盐井在县北故名泰始五年改属建平郡宋齐因之周天和中省入大昌】故东阳府【在县东一里隋置唐贞观三年废】天赐城【在县西北废大昌县西六十里宋将亷康所筑景定中守将徐宗武立名】藏春坞【在县北今有三台崖即其地也中空洞可容百人】燕子坡【在县北与乌飞岩相对】昭君村【在县东九十里】阳台【在县西宋玉赋朝朝暮暮阳台之下即此又名阳云台取高唐赋楚王游阳云之台意寰宇记台髙百二十丈南枕长江或云阳台与高唐观在来鹤峯上今虽各有遗址然漫无所攷】望江亭　瞻云亭【俱在县西】
　　古碑记附
　　汉盐铁盆记【旧志在巫山黄太史石刻云余弟嗣直来摄邑事堂下有大盐盆有欵识葢汉时物也其末曰永平二年】晋桓温字碑【旧志在巫山有太史跋嘉定癸未漕使王观之并黄太史跋俱徙置漕廨王漕又作跋语攷之为晋周抚墓碑今亦湮没】神女庙碑【旧志在巫山集古録唐李吉甫诗一首以贞元十四年刻丘元素一首无刻石年月李贻孙三首会昌五年刻敬骞一首元和五年刻沈幼贞书其他皆无名氏】巫山诗碑【唐金吾卫兵曹参军沈幼贞撰元和五年建】
　　云阳县
　　防城【在县西六十里汉置属巴郡后汉兴平元年刘璋遣赵韪击刘表屯防即此城也晋属巴东郡宋以后因之周改置云安县此县遂废章怀太子曰云安西万户故城即汉之防县今有万户坝即其遗址旧志系汉扶嘉食邑】云安故城【在县东北本汉防县地唐末置监以收盐课宋亦置监于此属云安军寰宇记熙宁四年以云安监户口析置安义县八年还云安复为监在军东北三十里元并入云安军明置监课司于此】寳子塔【在县东大江中昔人凿石为之为行舟之则诗云水侵寳塔脚下舟休要错】云台【在县北废大昌县南二里】演易堂【在县北三十里地名向阳坪宋邵康节于此注易】水阁【在县南】德辉堂【在县北宋晁公遡有记】杜鹃亭【在县北前有巨石每嵗春深则杜鹃啼其上杜甫诗云安有杜鹃因名】橘官堂【在县南五峯驿前李亳有记】
　　古碑记附
　　周灵王符碑【旧志在栖霞宫文末有周灵王三字】汉处士金广延母子碑【旧志初无文字但有人物】广云外尊师碑【旧志在云升宫唐杜光庭撰见九域志今名栖霞宫】人物碑【旧志所勒皆车马人物或云古者修车马偹器械之图也】梁山县
　　梁山故城【在县西西魏置按寰宇记后周天和二年分鱼泉置梁山县因界内高梁山为名九域志开寳三年以万州石氏屯田务置梁山军割梁山县马熙宁五年又析忠州桂溪地益军元初曰梁山军寻升为州明初复为县】万川城【即今县治一云在县西西魏平蜀置万川郡于此复徙南浦】吕保藏家【在县东北舆地纪胜梁山絶崖半腹有一穴人迹不到汉赤眉之乱邑人吕保藏家赀巨万凿石以居冦不能近后举家隐焉】垂云楼【在县北右瞰万石楼左倚东山景物竒丽】桂香楼【在县儒学内万厯二年副使范璲行置知梁山事推官董学孔重修】万石楼【在县东北宋知州李仲孚建】白亭【在县东飞雪亭左嘉靖壬辰获白于此巡抚宋沧遣使驰献命建亭并勒石防坊亭当孔道题咏颇多为夔州胜迹】瑞丰亭【在县东陆游诗峡中地褊尝苦贫政令愈简民愈淳本来无事只畏扰扰者才吏非庸人都梁之民独无苦须晴得晴雨得父老罗拜丰年赐纵产芝房非上瑞】飞练亭【在县东三十里蟠龙山瀑布之侧东坡名之曰飞雪亭】
　　古碑记附
　　凉山吕保藏汉篆【旧志源山保有吕保藏在絶崖半腹汉赤眉之乱吕保藏家资巨万举家终马绍熙中有樵夫得一劵于崖侧非钢非铁其声锵然上有古篆云西汉之末赤眉邂逅黄全千两坑埋而走羔豚十祭其财自阜今藏所犹存】浮兰碑【通川志记梁山军忠州两界旧有石刻汉时官属及白虎夷王夷民等姓名字多磨防】梁山驿唐碑【题云令长新诫之记乃明皇御制梁山令尹茂元得此诫于万州守河东裴公而刻之乃大中十年也嘉定丁卯郡守李锡移其碑于军治其词云我求令长保乂下民民之不安必有所因侵渔浸广赋役不均使夫离防莫闗其身征诸善理寄尔良臣与之革故政在维新调风变俗背伪归真敎化为先惠防于贫无小无大以躬以亲青旌劝农孰不攸遵曷云被之我泽如春】旧梁山驿碑【旧志军之东四十里相传李唐时有白虎蛟龙为民害民迁居以避之韩昌黎尝按部经行二害乃去作碑识之今名其地为碑抝犹存溪侧字多漫防不可识】飞练亭碑【多唐人碑刻】图经【敎授黄震仲撰】
　　新宁县
　　旧县坝【在县东三十里今存两石狮相传为旧县故物】东闗故郡【在县西北十里寰宇记通川梁置开巴郡而东闗郡置于开州领龙蛇新宁二县周建德五年始割属万州故城在新宁县西北四十五里】李靖垭【在县西二十里与金山相接唐武德初蛮酋冉肇寇信州李靖击斩于此故名】愧竹台【旧志在县治后知县胡明书修有记】万柳书斋【在县西明邑人赵鼇罢归时建此吟诵其间】
　　万　县
　　南浦故城【今县治或云在大江之南岸本名羊渠季汉建兴八年改曰南浦魏改鱼泉寰宇记魏废帝元年置鱼泉县以地土多泉民頼渔罟为名隋志后周置安乡郡后改县曰安乡郡曰万川隋开皇初郡废十八年县仍改名南浦按华阳国志固陵郡初领羊渠县吴平后省改置南浦县在郡南三百里】武宁废县【在县西一百六十里旧传为巴子故城汉临江县地后周武帝时折置源阳县并置南州及南都郡建德四年改郡曰懐德县曰武宁隋开皇初州郡俱废县属巴东郡唐属万州宋元皆因之明初省入万县】许旌阳宅【在废武宁县西一里今为白鹤观】分水公馆【在县西百里明治年建】岑公洞【旧志在大江南岸唐岑公隐于此山中有石状如芝名曰石芝又有泉曰灌芝泉】流桮池【在县西二里宋守鲁有开所凿】江会楼【在县北】桂华楼【在县治内庆元中张宾知万州以州士二人同年登科故名】二咏亭【在县东张俞范镇常唱酬于此太守赵希绲因以名亭】西山亭【方与胜览距万州治二里其初蔓草荒芜宋郡守马元颖鲁有开元翰相继修葺为峡上胜境】七贤堂【在县东绘像祀宋张俞鲁有开范镇苏洵苏轼苏辙黄庭坚】
　　古碑记附
　　报恩寺汉碑【图经云硖中汉刻少今万州报恩寺有碑高五尺乃汉桓帝延熹间所刻凡百余字土人谓之宜子碑】絶尘龛石刻【絶尘龛三字在西山石壁字体清劲类晋宋人书】寳像记【链岩有庄修隋朝寳像记】岑先生铭【严挺之撰开元二年立又有段文昌铭贞元三年四月十五日镌】岑公洞记【在岑公洞元和八年段文昌记】鲁直留题【在岑公洞下岩寺】圣业院碑【在苏溪大江之滨石旁藓封可见者仅有咸通三年十一月建数字】大云寺碑【寺有唐僧圆满传中和间万州守李裁书】冉仁才碑【见防革门南浦州下】万州庙碑【干德乙丑白廷诲为刺史重修碑虽存而漫灭不可读】白刺史题名记【开宾二年九月白廷诲题名记上云刺史白廷诲今万利庙有碑仆草莾中攷之字皆漫灭独白刺史名卫在】灵显王碑【旧志加封昭毅武惠灵显王遗爱碑碣于庙】南浦志【赵善赣编】新志【王子申序】
　　开　县
　　开江故城【在县东一里后汉建安二十一年置汉丰县于此西魏改永宁寰宇记周天和元年改县曰永宁于县置周安郡隋开皇三年罢郡属开州十八年改曰盛山大业二年州废始属巴东唐改开江武德元年移今治】清水废县【在县东北六十里汉防县地宋武帝分置巴渠县后周天和元年分巴东置万安郡隋开皇三年罢郡属开州大业二年州废属万安郡唐武德初属开州二年移今治寳厯中节度使裴度奏废并入开江寻复置仍属开州宋元丰后改曰清水元废旧志周曰万县隋改万世唐贞观二十三年改曰万嵗与前説不同】新浦废县【在县西南九十里本汉胊防县地寰宇记宋永初中置后魏恭帝三年于县置开江郡后周天和五年改江会郡建德五年郡废属周安郡隋开皇初郡废属开州大业二年州废属巴东郡唐仍属开州武德七年自县西北故城移于今县宋庆厯四年并入开江】西流废县【在县西北一百五十里后魏置汉兴县西魏改曰西流后周属周安郡隋开皇三年罢周安郡以县属开州大业初州废改属通州郡唐武德初改属开州贞观初省入盛山】黄侯城【在县东五里五代时土人黄侯二家避兵于此】虎跳城【在县南七十里五代孟知祥据蜀土人筑以防寇】老鸦城【在县南八里宋政和初土人避寇所筑】鲤鱼城【在县南九十里宋建炎初土人筑】仙女镜【在县南五里山巅有石圆五丈余明彻如镜】白鹤楼【在县城内宋庆元中建即今鼓楼】四并台【在县北三十里宋张灏有诗遗址尚存】云鸿亭【在县南三十里宋贾纬有诗】宿云亭【在县盛山温造有记韦处厚诗荠平连郡国带绕抱江城张籍诗卷无俗客应只见云来】翠芗亭【在县北宋夏侯孚先记云盛山风物冠冕峡郡其间十二楼多唐宋名人唱和】盛山堂【在县后圃太守柳公绰建韦处厚为开州刺史时尝咏游其地有盛山堂十二景诗韩愈为序】懐古堂【在县东圃为太守陈公璟建】遗爱堂【在县西圃为太守王正甫建】裕民堂【在县旧州治内又有惠养防柏二宋卢德有诗】古碑记附
