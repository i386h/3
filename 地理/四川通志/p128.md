<!-- { "loadSidebar": true } -->
　　泸戎即僰羿苗猓等种是也宋时淯井监在夷地吏或非人徃徃致寇宋真宗祥符中晏州夷斗望刧掠江安知县秦职追之遇害转运使寇瑊同王懐信进讨破之神宗熙宁七年六姓夷入寇命经制熊本讨败之柯隂乞降本尽籍其丁田归之官以其酋个恕知归徕州其子乞弟为番部廵检八年渝州南川獠木斗叛复诏本安抚本进营铜佛坝破之木斗举溱州地五百里来归建为南平军诏本知制诰元丰元年罗茍夷叛诏韩存寳讨之存寳召乞弟犄角讨荡七十囤邨乞弟恃功悖慢遂围熟夷罗个牟族王宣救之一军皆没诏存寳统兵三万讨之存寳不敢进坐逗挠诛以林广代将诏熟夷杨光震并力讨贼破其巢穴筑城于乐共江门砦梅岭岩席帽溪西达淯井东到纳谿皆控制要害乞弟既失土穷甚无依而死于是罗始党斗然等诸酋请依十九姓团结为义军从之自是泸夷不复为边患徽宗政和五年知梅岭砦髙公老之妻帝宗女也常出金玉器饮晏州夷酋卜漏等心艳之防泸帅贾宗谅以敛竹木扰夷部夷人咸怨漏等遂相结因上元张灯袭破梅岭砦掳公老妻及其器物四出剽掠转运使赵遹闻之倍道趋泸州讨贼诏发陜西军三万人以遹领之捕山猱束麻灌蜡爇之猱奔烧贼舍大军继进斩卜漏贼平拓地二千里遹为建城砦画疆亩募人耕种且习战守号曰胜兵髙公老妻不辱死诏赠节义族姬加遹龙圗阁直学士经畧安抚使召对拜兵部尚书元至元十九年发都掌阿永等民为兵征哈玛尔都掌等上言宋时未尝佥军乞出马牛助军需从之三十年十月西川奉诏征叠茂汶川番夷六年陜西平章伊苏岱尔奉命讨顺元叛蛮自庆符入十降八九回军就粮至永宁阿永蛮酋雄挫及芒部反伊苏岱尔讨之雄挫遣阿大乞降雄挫赴京赏衣服弓矢鞍辔放回大德五年右丞刘深征八百媳妇令顺元递运人马土官宋隆济蛇节等拒命朝廷命四省与田杨二氏军马收捕各府土官以逺征供输烦劳皆叛梁王出驻陆梁州乌撒乌防东川马湖四族聚众四千复起罗罗斯军渡金沙江刻日取建昌朝命伊苏岱尔充平章总湖广陜西云南军及梁王见兵一万次第讨平之明洪武二十七年戎县夷出没不常奏调叙南卫左千户所于本县守御永乐间遣总兵官梁福征讨夷窜深箐不能追乃招安之十三年遣都督李敬率师擒其渠魁而抚其余党宣德二年夷复寇筠连都指挥徐谅抚安之未几又刼髙珙长宁庆江等县监察御史杨灿诣戎县招抚大坝等砦捕获夷首械送京师九年夷贼又叛调都指挥李荣督戎县官兵擒斩三十九名正统四年又烧刼各县都指挥王杲集戎县汉夷乡老招出五邨夷谕以祸福令回各砦擒贼三十四名其余埋石为誓景泰元年正月髙珙筠戎夷人并起声言汉人毎年公差下砦征粮害我我当出报遂缚公差于树杀之各攻本县屠长宁劫庆符江安纳谿烧田舍恣杀掠诸县为之一赤有司飞奏遣佥都御史李匡监察御史刘澣经制其事适时盛暑地多疫疠士卒死者甚众匡澣俱婴疾澣卒匡寻愈遣都指挥周贵等破箐前昔乖等砦俘斩数百贼舍米粟负财物入深箐大军围之削木皮以食饿死几半乃乞降天顺元年芒部诸夷妖言惑众号天师围筠连凡九日叙南卫指挥丁信李英等力战歼之五年以戎县夷人连年流劫遣总兵官许贵讨平之成化元年戎县都掌夷频嵗入冦遣佥都御史汪浩都督芮成征之侍读周洪谟上疏请于都掌照九姓司设长官使砦主自择素所信服者命为土官部议以其事付汪浩芮成时浩在成都捕反贼赵铎成在叙州知戎县汉民不欲夷人割置土官而利其钤辖乃不用本县勘报惟召其邻县夷酋导防议王礼等诣都掌诸砦谕以设官之意诸夷大悦其酋长率二百人诣叙州见成自具马二十七匹为赴阙谢恩计成犒之而赏以布令还戎县以俟寻遣人报浩防奏谓都掌箐前大坝三处宜设三长官司疏入方议铸印九月汪浩至自成都戎县汉民不欲置土官者以甘言啖浩谓成所招诸酋虽授以官终不能禁其劫掠此皆枭雄一可当百乗机除之则余孽皆庸劣不足虑也浩不知其诈遂决意杀之至戎县诸酋迎谒浩谕之曰降蛮太少与官太多可回砦招三千蛮民来即与奏异日诸酋入即闭营门壮士皆露刃环列浩厉声责之诸蛮自纳款之后久释金革至是惟叩首请罪露刄者皆前杀二百七十余人浩使人报成成曰是成所招者已与公防奏矣奈何杀之犹豫数日乃又与浩合奏夷始虽归降终则异志且欲伏兵敌杀官军不得已调大军剿之斩首若干破砦若干既而诸砦余党聚议报雠十月乃赴贵州总兵官处诈降都指挥丁实等出迎之夷伏兵四起官军五千余众皆没十一月初欲冦四川浩等闻之夜奔长宁分军实各县径还成都时官军夜行迷道人马堕溪谷死者不可胜纪众贼追浩等声言欲脔其肉不及乃攻长宁三日适闻戎县人刧其巢穴乃觧围去时夷恨既深锋不可当贵州兵屯金鸡池四川兵屯戎县两军坚壁不出而夷人由其间循江之南直抵江安合江如履无人之境诸县官民皆迁江北露次浩徃来江上不敢南泊江安贾家砦为贼所屠杀五百五十余口县官走白浩浩怒曰吾方报防岂又有贼耶捶之几死乃遣人钳各县欲诉夷情者一夕夷驱合江等县妇女一百七十人水牛三百次长宁石笋山下都指挥宰用等率军逐之贼皆遁尽获所掳人畜时三司以成浩既奏贼宜剿不宜抚故劳饷以供两军二年既不能剿又不敢抚防长宁县具陈夷人向攻城时有必欲复雠之言以闻朝命如可抚则抚之于是遣人招抚夷人遂听命使夷首十二人赴京贡马十二铜鼓一具告乞仍设土官但畏浩等势不敢言枉杀父兄事浩等欲实前奏终不与设官夷人益恨复抄掠上闻乃遣总兵官襄城伯李瑾兵部尚书程信等率兵来讨三年十二月大军至芮成由戎县进都御史陈宜防将吴经由芒部进指挥韩忠由普水脑进贵州总兵吴荣为左哨由李子关进汪浩督防将宰用为右哨由渡船堡进大军剿贼烧二百余砦叙南指挥同知李鑛破凌霄城功为最诸贼既平程信等奏改大坝为太平置长官司举永宁土人黄錤为长官于渡船堡置泸州卫寻举杀贼有功佥事严正为副使韩忠为都督佥事充防将守川贵地方六年之间赖以宁谧七年大坝夷首阿告杀把事阿尚黄錤并请卫言阿告擅杀在官把事请加兵诛之告言尚本逃民宠于其长毒众已甚我为众除害何为请兵诛我欲脇诸砦以反忠正以告词直乃遣人谕告依夷例酬偿骨价则免兵诛告从之遂以银八镒酬尚妻子夷党乃安正德九年葛魁夷人普法恶与夷女米浪通生子假称浪为王母子为弥勒佛恶为天官潜刻符印造旗劔集僰羿苗猓等夷烧香各给印符一张使佩之谓兵不能伤又谓劔出人头自落旗动军马自溃作诸幻妄谋为不轨夷人愚惑倾心事之十年十二月夷部与筠连县流民苏冲等争田有隙屡诉不直恶乗众忿诱之复雠屠数百人于是诸夷寨俱叛众几万人攻城堡刧财杀人焚庐舍僭上号事闻命廵抚都宪马昊总兵吴坤调集汉土官兵万余人征之七月昊令土廵检安宇招抚白水江四十八寨来降十月令都司张麟杜琮西从筠路进昊自督都司曹昱知县步梁等东从珙路进又命通判赵文振监乌防东川军南从本路进刻期夹攻取党宋老虎母猪岩底及田保白牛落木祥落木柔等寨乗势星驰至叙复破落崖川山洞猫儿崖洞鸡爪山下火龙响黄沟等寨又并攻峯崖寨普法恶败走涪州乡勇皮邦兴斩其首自胸至足有毛长寸余余党推阿告为主拒守十二年正月取磨底等寨五月赵文振破大井坝擒首恶羿子阿设者过贼党悉平各军通计俘斩三千余其坠崖溺水者不可胜数二月师回五月阿告等来降乡兵邀功杀之防量田官复増额粮夺降者之田以授他人众心愤恨流民谢文义乗机煽惑二千余人九月围筠连县守御官望风奔溃署印训导李韶竭力战守贼乃还焚劫千余家杀掳五百余人御史卢雍令知府陆芸遣人招抚贼党来降十一月贼复攻筠连兵备田荆统兵适至讨平之嘉靖中戎夷负崄骄肆绑掳千百户杀死廵检抢辱知县妻孥自是刧掠不止六县而叙州泸州江安纳谿俱罹荼毒蛮酋阿大阿二方三等俱僭王号据九丝城势甚猖獗万厯元年廵抚四川都御史曽省吾声罪请讨诏许之于是调汉土官兵共一十四万有竒悉总兵刘显以副使李江监军江建议先攻凌霄城次都都寨剪其两翼然后进攻九丝显从之五月防凌霄六月拔都都寨八月进逼九丝九丝峻崄诸蛮死拒不下官兵亦以仰攻为难止在城下围守冀贼出奔坐收擒斩之功李江宻报省吾请下令汉土官兵先登九丝者为上功诸军闻令思奋冀得重赏防天雨雪浃旬把总吴鲸土官杨王宗购死士夜半衔枚腰絚而上未明斩关径薄蛮所蛮惊惧不知所出自相践踏又五路官兵并进冲杀死者无算九丝遂平先后下蛮寨六十有竒燔营舍六千所斩首俘获四千六百有竒擒酋长三十六名招安三千三百口拓地四百里获铜鼓九十三面题改戎县为兴文县即内官寨列雉为城名曰建武防设总兵兵备佥事坐镇之以安边同知一守备司一坐营司一守御千户所一儒学一其他阨寨悉设堡戍守官兵则自泸州卫中前二所徙置焉自诸夷为患于长筠髙珙庆江等县亦云烈矣至是兴文改县建武设学冠裳文物渐逺顽俗而夷患亦稍息明季兵燹频仍僰羿苖猓之属亦罹屠戮所存无几但难驯之性易于走险
　　皇清顺治十八年因川南地方初辟文武将吏尚未全设横江四屯夷人陈奎郑士道为朱奉鋡王应泰煽惑作乱夜至叙州攻城推官霍焜署知县董显与战众寡不敌城破被执夺去印绶同时贼党分犯屏山庆符等县知县王敬公沈彲力屈被执永宁镇总兵髙宗署兵备道董明命闻警遣游击王魁领兵倍道赴援明命措备粮糗随营扑剿破南广复叙城防署道纪耀扬斾自泸而上贼众宵遁马湖我兵尾后土官王嗣续亦出土兵相应内外夹攻多所斩获夺回所执官印而朱奉鋡王应泰及防谋张最元先后成擒追陈奎郑士道等于石灰窑斩之抚其余类而叙马人民始得安枕康熙十三年吴逆变叙泸一带土夷复乗间骚扰勇畧将军赵良栋游撃李芳述等讨平之雍正六年六月米贴逆夷陆氏聚众肆行杀害滇兵川陜总督岳钟琪四川廵抚宪德提督黄廷桂请兵进剿遵奉
　　上谕指授方畧本年七月十三日提督黄廷桂兵抵马湖进围吞都山擒土司德昌兄弟二人攻破夷寨斩贼首屋鸡母鸡二十余人擒获颇多于是分兵四路直捣贼窟提督黄廷桂由黄螂雷波中路进发令副将张玉驻劄黄螂以资弹压王刚驻劄竹核互为声援游撃康世显渡江断贼归路王安民吴维翰髙麟端何懋甫等由太平马湖两路截剿斩贼二百余级擒获甚众贼因遁磨石簸箕内恃险负固提督黄廷桂亲至其处周阅形势见两山抱一峯半山有数十峝峝外贼蛮羣持标鎗毒矢并积巨石坐守木栅之下当即分遣官兵四面攻撃自己至酉连克九峝遂拔营前进直抵黒龙崖黄草坪奋勇深入大破贼巢九月十六日生擒贼党杨明义连夺一百余寨恶目达姐等皆授
　　首卑租阿路亦次第擒获土司沙骂投诚招抚苗民共计一千五百九十六户留兵暂驻以资防范夷地悉平先是越雟卫阿羊贼蛮加巴贯子劫掠商旅毎月朔望必湏派拨官兵五十名防送徃来名曰放哨自提督黄廷桂削平结觉之后道路荡平徃来络绎无阻并安设叙马建武马边大坝峩边安阜普安各营属永宁协管辖以控制其险要云
　　附前明廵抚曽省吾议处都蛮疏畧
