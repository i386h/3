<!-- { "loadSidebar": true } -->
<史部,地理类,都会郡县之属,四川通志>
　　钦定四库全书
　　四川通志卷四十七
　　皇清艺文
　　诗
　　梁清寛奉使江渎庙诗【江干远祀答神功】
　　【圣主新恩九域同已幸长波平巨浪寜忘徧野集飞鸿流移望冷眉山月耕凿思龡黍谷风疾苦殊方今尚
　　剧亟旌防吏拯民恫】
　　汪琬巴州歌【巴水遥连蜀道长哀猿落木两茫茫剑门山势都如锷莫怪行人易防肠滕王亭子与云齐十尺朱栏万仞梯无那使君登眺处满檐山色杜鹃啼】
　　送人司李成都【鳯城垂柳为君攀西去髙轩指散闗望帝愁魂春树外卧龙故垒夕阳间天悬鸟道连三峡地入蚕丛控百蛮到日不妨频吊古讼庭草长簿书闲】
　　张徳地咏瑞麦诗【六载残疆叨重任勤劳惟有】
　　【九重知恩承帝命荣三锡麦召天和秀七岐瑞霭自能钟蜀产来牟不
　　必诵周诗微臣莫遂涓埃报圣主何当雨露垂】
　　杨思圣游锦屏山武侯祠诗【庙貌依然在悲凉旧业空河流犹汉水山色似隆中今古慿栏尽乾坤极目同斜阳霜气肃涕泪落西风】
　　题阆城陈氏兄弟书岩诗【读书兄弟好岩洞已千秋池涸荷香谢堂空桂树留鸣泉风自答谷鸟韵相酬破壁遗文在摩崖记胜逰】
　　王士祯望青城山【云气连西域名山作汉标千秋轩帝迹每夜岳灵朝玉宇凌丹壑神鸾下碧霄丈人一招手天路未应遥】
　　眉州谒三苏公祠【祠即故宅今为眉山书院　蟇颐山色腴不枯玻瓈江水如醍醐眉州城郭刧灰后水塍漠漠成榛芜邮亭下马询老卒苏公故第域西隅旋来束带荐苹藻辰良
　　何必烦神巫往者此地鐡脚乱　　　　　据高门大宅皆焚如此祠岿然谁所作维公大节惊顽愚双柏轮囷溜霜雨廷立冠剑古文夫长公遗像龙眠笔马劵剥落涪翁书谷残碑揷笏尚林立紫藤碧藓纒趺祠西一水最萧瑟经霜菡萏犹扶疎甘蕉一丈覆檐霤】
　　【落花乱迸红珊瑚当年结构不草草要令咫尺成江湖故园如此不归老与人家国徒区区琼儋雷藤歴九死口甘熏鼠随猿狙头纲八饼有何意桄榔万里非吾庐两公神灵未磨灭应翳白鳯逰清
　　都游戏下界亦聊尔鲲鹏岂必抢枋榆眉州玻天马驹　　　　　　酹公三酹公归乎】登高望山絶顶望峩眉三江作歌【四海复四海九州还九州河伯海若更相笑蟪蛄何足知春秋今年辞帝蓬莱宫乗风偶作西南逰中条姑射不足数失喜太华扬高旒河潼远坼巨灵跖钩梯百丈临龙湫终南太白幻云物秦栈佶屈哀猿愁锦城小住五十日岷山秀色垂帘钓青城玉垒尻首接灌口屈注双江流兴极欲蹋大峨脊却骑瘦马来龙逰嘉州罨】
　　【画枕江上孤峰缥缈东南浮神霄玉清有遗迹登临可以消烦忧蹋泥盘盘到絶顶江山披豁开双眸峰峦八面簇金碧下瞰江海如浮沤八十四盘在衣带气凌五岳骄公侯暮云早雪互明灭兠罗绵现无时休岷江从东来奔腾廻万牛沫水滙青衣簸荡千斛舟三江九峰倐然合丹崖翠嶂穷雕镂江山竒丽冠天下何意絶景来蛮陬天风蓬勃日西坠搔首欲去仍淹留荆呉万里自兹始来朝起柁寻巴丘】
　　岑公洞【岑公昔学道遗迹空山中洞门界飞流白日生雷风石髓无古今钟乳尽玲珑岩泉日穿穴点滴成洼窿中央若累棊狡狯造化功頺灶倚青壁中夜丹砂红睠彼遗世翁于此悟参同壁间题字人嵗月何匆匆巨碑亦笏立文词竞豪雄中间岑襄州颇擅语句工岂其南阳裔源流故难穷此洞与鲁池望望江流通昔是仙灵宅今为豺虎丛太息下山麓风健孤帆东】

　　晩登夔府东城楼望八阵图【永安宫殿莽榛芜炎汉存亡六尺孤城上风云犹防蜀江间波浪失吞呉鱼龙夜偃三巴路蛇鸟秋悬八阵图搔首桓公慿吊处猿声落日满夔巫】
　　瀼西谒少陵先生祠五首【选二首　万古瀼西宅斜连峡口闗髙云鱼武县秋水麝香山老作诸侯客心依供奉班樊川临素浐遗恨不生还　浩刧遗祠在依然白帝城岸连巫峡影门对蜀江声太息隆中业平生庾信情艰难诗万首夔府至今名】
　　谒白帝城昭烈武侯庙【赤甲山头云气苍枫林萧瑟落微霜渔人故垒生秋草鸟道寒空挂夕阳当日君臣真洒落至今祠庙有辉光江流薄暮闻笳鼓廻首中原泣数行】张光祖题学宫爱兹石一端诗【爱兹石一端质直复洁皖矩度无偏颇规模得易简试问所由来父老言笑莞此物非有竒石室旧方限噫嘻兹石方曽经文翁僝刧火几孑遗若木独完产冲穆尚赫喧疏越犹瑟僴上下千年余太守能识拣我闻高自标自不入俗眼我闻牧自卑自不逢时吁嗟都人士为爱兹石撰君不见芙蕖石室肇文翁蜀士彬彬邹鲁风一线常存吾道力千秋永祝表章功当年典籍兴治化此日追扬厉学宫仰止高山无限意萧条竖立法堂中】
　　南廷瑞麦行
　　【皇帝八载月在午文山有麦七岐吐锦浪翩翩五日风珍芒濯濯十朝雨田家乍见诧非常州郡转上中丞
　　府中丞归献天子前】
　　【天子曰都休惟汝三锡命兮素茧抽廷僚动色征征羽不腆时叨宗伯郎按歌几见行云舞福曜遥曕神早驰扫门无自徒延伫一朝衔命西南来邀禄幸防中丞宇中丞厚徳与功笔端无力难为谱大者经营榛莽间夙兴夜寐怀靡盬劳来心力竭无遗哀鸿次第就安堵粤稽伊始造蚕丛气钟石纽生神禹中丞特简踵司空弼时仔肩文变虎蜀称陆海李氷贻士林山斗文翁祖艰难之际武侯贤琴鹤飞鸣清献圃粒我蒸民稷配天我公玉振羣公覩五丁神力何足多七岐瑞霭诚轶古喜溢天顔薄海闻百灵将顺先牟糈往时曾诵满庭芳于今复见文山武和气致祥理固然况是民天符斗数众维鱼矣旐维旟大人占之丰且聚碌碌忝窃茂之陲欣承下风能无语吁嗟乎渔阳乐不支青田颂可取碧鸡金马往往奏神竒何如家给七岐之麦黍】
　　朱嘉征游浣花溪访拾遗草堂诗【郊南十里浣花溪溪绕空原东复西题壁总随蝌蚪漫穿林不住鸟声啼诗情欲傲千峰出野兴频牵万木低余亦愁心江上客故园芳草日萋萋】
　　翁佶小河道中诗【谁凿鸿蒙一线开盘空鸟道傍岩隈遥通隔岸縁绳度忽防悬崖接栈来树杪穿云疑作雪石横障水激成雷只因锁钥西陲重不惜流沙远堠台】黄钫瑞麦诗【尧廷推后稷粒民功配天矧从榛棘后只手辟疆田诚惠抚孑遗归鸿乐受廛解刀争佩犊远邨烟火连积和相感召祥应屡丰年嘉植贻来牟文山七穗妍拜疏告我】
　　【后增徳达穹天圣主岂言瑞勉臣矢洁蠲堂防交防励喜起想当然特典锡纁组用章节钺贤兼旌吏与农恩赍一何专西顾使君重渔阳麦秀传二张名奕奕今事更超前玉垒云为卷锦江春倍宣犹怀臣职歉率属猛加鞭覃虑蛮荒外绸缪周万全务期膏雨徧王防极无边】
　　孙如芝流杯池山亭诗【趋侍大中丞宪驾观原州牧黄鲁直所凿石上南极二字　节镇名藩控上游元戎小队领诸侯省方不倦登临兴出牧何妨碣石留楼对黄公云羃羃江连白帝水悠悠松州雪岭烽烟静天外寒光倚劎收　戎州胜迹枕山根禹凿寒江旧辟门空里已开池九曲望中犹耸石双蹲前贤词赋封苔藓上国旌旗报夕昏西极逶迤南极遍更于何处问真源】
　　郑日奎七盘闗诗【迢迢七盘山地势介梁雍三秦及两川形胜资以控重闗树云外竒险信天纵我行歴荒阻及此弥惚恫倭迟幽壑底风烟莽澒洞循磴蜿以蜒势若蛇出瓮车马疲登顿往往失衔鞚仰视山云高俯闻江浩汹谢公良矫情嗒然辍吟讽】
　　【圣明今御宇此道通职贡梯航走西南行役日以众怀远惟以徳天险安所用何事劳山灵﨑岖日迎送吾
　　欲铲叠嶂大地一鸿絧临风重惘然视天犹梦梦】
　　阆中【旧説阆中地五城十二楼仙家得幽寄词客纵冥搜一自兵氛剧曾无胜迹留结芳谁对壁云石迥含愁】
　　马跑泉【桓侯转战处犹賸马跑泉防碣苔相蚀遗踪人共传阆河绵蜀道风雨足巴天缅想英雄气临流一浩然】
　　天柱山【天柱山中路风烟何惨凄乱泉争道出怪鸟作人啼林密云难度峯高日易低却怜迷误处不是武陵谿】
　　蜀闱中一首【蚕丛古帝国孤悬天西隅自昔盛文物中原并驰驱作人逢】
　　【圣代于今廿年余礼乐洗甲兵应见菁莪敷嗟余亦何人来佐衡文枢奉命怀靡及茫然戒征途载驱燕赵地载歴秦晋墟栈阁连髙云跋涉忘﨑岖风烟六千里到来如须臾长安日以远回首中踟蹰国君慎进贤敢不竭臣愚】
　　又七言律一首【芙蓉秋色满江城桂子香流锁院清廿载荆榛开蜀道两朝棫朴忆周京风云有路羣龙鬭鼓角无声万马横愿得英雄都入彀劳臣借以答升平】
　　登锦城南楼【危楼髙峙锦江边远客登临旅思牵载酒难寻扬子宅题诗空忆薛涛笺霸图迹已湮金马古帝魂犹泣杜鹃更莫临风怀往事一城烟雨正凄然】
　　嘉定舟中望凌云山【东坡载酒时逰处郑子维舟靳一登山带两江仍浩渺云蔵古刹自崚嶒还家有梦牵孤客访古无心愧老僧惆怅芳踪迷咫尺疾风吹雨下巴陵】登叙州溪山一览楼【铁防烟销戍垒残危楼喜见峙江干地经转战云常黒天入悲歌雨易寒不尽双溪流往恨尚余一塔耸遥观鬰姑仙去涪翁逝今古茫茫独倚阑】登重庆府澄清楼【扁舟来过古巴国独上危楼一纵探城郭大都依壁岸人家一半住烟岚招贤馆废荆榛长来鳯山荒鸟雀叅惟有滔滔渝阆水流将旅恨下东南】李先复吊断臂烈妇行并序【烈妇邓氏长沟民何献图之妻龄廿一事孀母赵氏至孝防呉逆作叛夫负饷随征母已出妇键户治内事守备张某腾骑突入翩翩纠纠窃意于深谷无人之地挽一女子如探嚢易耳始而以言挑之则骂继而以金诱之又骂再则以力脇】
　　【之仍大駡张乃直创其头颅连挥数刀痕寸余妇欲撞围而出张牵其肘妇力拒之遂防左臂张惧甚乃自刺复自刺所乘马赴县庭中夜死妇匍匐往食田水邻人询其故犹云马兵杀我不逾时卒邻人鸣之官遣捕迹其状见满室皆血一手在门后刀挿户侧妇遍体皆伤下衣无全缕远近观者如堵详闻伪将军俟事定方盖棺露尸四月顔色如生噫威武不能屈谓之大丈夫只大丈夫耳而妇人云乎哉爰纪其异以存传纪云　长沟之山山矗矗长沟之水水緑緑苍岩松老风谡谡村妇扁篱形影独织无机丝舂无粟荆钗蓬鬓蹙顔玉良人长征不可怜长征输挽秦师前阿婆牧犊柴桑外倚问终朝望不还红日未暝青山紫马蹄轰处黄尘起寳劎金鞍羽林郎下马督见双颐喜低首求欢甘言饵妇气冲冲发竖指踯躅徬徨奔无门心口相商惟有死凶奴忿极刃交加血和珠泪飞红雨中庭电掣雷霆吼神龙只抱骊珠走烈妇守身不顾身敝屣形骸伤其手手既防肝如铁血千行肠百结势如汉魏交锋金镞折贾复拖肠不败北又如真卿义激李希烈割舌期期犹骂贼哭已无声魂黙诉上帝闻之心震怒隂遣六甲与六丁借手殱奴奴恶露渠自戳匪无故忠孝节烈鬼神防不则泰山等鸿毛石完玉碎芳名悮君不见汉殿明妃马上娇铜雀空劳锁二乔美人一旦埋烟草姓氏谁将烈女标又不见金屋阿娇倾国色一笑千金难买得宫中脂粉贱如泥不换村姑一点血吁嗟乎别夫不于室拜姑不于堂慷慨赴义曷忙忙千载而下仰清风于髙山之崔巍兮与流水之汪洋】
　　赋
