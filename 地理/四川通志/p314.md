<!-- { "loadSidebar": true } -->
　　宋喻汝砺【仁寿人有气节工诗文靖安进士建炎初为祠部员外郎不附割三鎭之议闻金人立张邦昌遂挂冠归隐于邛山之阳自号扪膝先生】
　　明阴秉衡【字振平内江人隐居作文翰楼贮书千卷手不停披口不辍吟生平著述惓惓于天理人欲邪正之辨尝叅酌朱子家礼为阴氏愼终录又着婚礼节要乡人呼之曰隐君子】
　　直隷绵州
　　汉任　安【字定祖绵竹人少受太学孟氏易通数经行尚古道又从同郡杨厚仲桓学图谶究极其奥时人称曰居今行古任定祖欲知仲桓问任安】
　　明关大节【安县诸生性嗜洁有烟霞癖毎晨起必至水滨栉沐徘徊瞻眺而返后应省试唱名日出游锦水滨巾栉毕而棘围已扃遂浩然归里散佚林泉终老焉】
　　赵显贵【安县人雅慕高尚弃举子业心游物外不入城市年七十无疾而逝举棺甚轻人讶为尸解】
　　皇淸张性伦【字桓宰安县诸生寇乱建草堂于西岩种花自娱顺治乙酉为献贼所害】赵　熠【字方开安县人献贼屠城安邑诸生二百人一时殆尽熠知几先遁后遂弃儒服读书终老】
　　王任闳【梓潼人康熙壬子举人吴逆僭乱强征不出隐遁山中穷约终身年八十余】
　　直隷达州
　　宋乐喜闻【州人筑草庐于城西家贫授徒自给不事干谒与诸生谈经日诵百篇未有倦意】


　　四川通志卷三十八之一
　　钦定四库全书
　　四川通志卷三十八之二
　　流寓
　　自昔英人哲士其旅寄所至每令人流连俯仰且谨识之以示无忘觉名胜之迹亦有借以增色者焉蜀为蚕丛之国古称行路难矣而山川之峭深风气之古朴在搜竒揽异之士徃徃来游来歌甚且畱之迟乆而不能去彼其淸风雅槩不但与蜀土名贤相得而益彰即千百载下追踪高躅者犹当凭眺兴怀慨然有余慕耳作流寓志
　　成都府
　　唐杜　甫【字子美本襄阳人先世徙河南巩县肃宗乾元二年冬甫入蜀上元元年卜居成都西郭浣花溪上成都尹裴冕为筑室堂严武再鎭蜀表为叅谋检校工部员外郎待之甚厚尝诣草堂访之甫为诗浑涵汪洋千彚万状兼古人今人而有之忠不忘君情见乎词又善陈时事人称诗史】
　　段成式【字柯古临淄人为校书郎博学强记多竒篇秘籍父文昌鎭成都成式侍父于蜀为书工丽所引故实多前人所未用者人咸惊异之着酉阳杂爼记蜀事甚多】
　　张古道【临淄人唐景福中进士为右拾遗时方鎭擅兵古道上疏词语切直谪施州司戸叅军后入蜀变姓名卖卜导江靑城市中王建据蜀召为武部郎中至玉垒关谓所亲曰吾唐室諌臣虽召必死死之日我于关东不毛之地题曰唐左补阙张古道墓可也后果遇害】
　　五代母昭裔【字知古中州人贫时借文选于交游见有难色遂发愤曰异日若贵当镂板以遗学者后避难依孟蜀仕至宰相遂镂文选诸书】
　　宋程　颢【字伯淳弟颐字正叔河南人父珦守广汉颢与颐皆随侍尝游成都见治篾篐桶者挟册吟诵就视之则易也因论未济灏兄弟爽然有悟后语袁滋曰易学在蜀滋入成都见卖酱薛翁与语大悦盖篾叟酱翁皆隐君子也】
　　姚平仲【山西人靖康中为太尉金人围成都平仲夜出将士攻敌营不克去隐靑城山建炎初揭榜以观察召之不出淳熙间人于丈人山见之年已百余】
　　宋汝爲【丰县人建炎初吕颐浩使致书刘豫遇乌珠军为所得绍兴中亡归授处州通判后南北议合秦桧忌汝为言金人机事将械送金汝爲变姓名徒走入蜀靑城山而卒有忠嘉集一卷】安世通【陜西人隐居靑城山中吴曦反乃献书于成都帅杨辅劝其举义言甚深切辅未能从遂东如江陵请吴猎讨之及曦败猎使蜀蜀士争推重世通猎优礼之】
　　明郑彦文【蔚州人仕元为万戸入蜀居彭城因家焉明平蜀彦文率土官首先归附授贵州宣慰使洪武六年调潼川知州未几仍改宣慰使从征云南有功进工部侍郎卒于官】
　　王　绅【金华人待制祎之仲子洪武间任成都府训导父使元梁王为其所杀藁云南绅冒险徃求遗骨归蜀蜀献王甚重之】
　　宋　濓【字景濓浦江人明初仕至学士上欲俾叅大政固辞濓素不胜杯酌尝与内宴上强之至三觞行不成歩上亲赋楚辞三章以赐仍命侍臣咸赋醉学士歌且曰俾后世知朕君臣乐若此也濓旣司制作之柄文章辉灿求者集门日本得濓潜溪集镂板国中高丽安南使者请文以百金为献郤不受平居布衣蔬食无异贫士自少至老未尝一日废书及致仕归靑萝山闭戸纂述洪武十三年濓孙愼以罪被劾安置濓于茂州子瓒随侍入蜀间关万里濓卒于夔而瓒亦殁瓒之从子怿以孤童治丧蜀王夙钦濓为名儒硕德遂移柩于成都葬之】
　　方孝孺【字希直宁海人蜀献王椿建国成都聘孝孺为世子傅表其居曰正学以风蜀人累官翰林承旨文皇靖难命草诏不屈死】
　　严　安【海宁人宋濓甥也任戸部主事因宋愼坐不法编戍茂州子茂博学善属文茂州碑刻皆出其手当路爱其文行优礼之其子孙迁居于灌口】
　　陈以庄【字子临贵州永宁卫举人嘉靖丙辰知成都有讼盗牛杀人者牛与尸俱不可踪迹以庄斋沐祷神祠感异梦依梦求之罪人卽得尸与牛俱在后因采办大木事落职尽俸资并鬻产以偿竟不能归然以庄经营木政颇乆多得要领蜀中再値采办当道数咨问万厯初征都蛮巡抚曽省吾聘叅军谋凯还遂居成都】
　　皇淸黄　霖【字玉符浙江鄞县人性嗜学通经济遨游江湖至成都慕浣花胜槪遂卜居焉着有
　　山鸡集四卷蜀纪畧二十四卷】
　　重庆府
　　唐长孙无忌【洛阳人性通悟与褚遂良同受太宗顾命悉心奉国有蹇蹇匪躬之风高宗欲废后立武昭仪无忌立争之许敬宗揣合武氏意阴令洛阳令上无忌变事诏削宗爵以扬州都督安置黔州卒】
　　宋范　鎭【华阳人举进士累官翰林学士论新法不合以戸部侍郎致仕晚居江津卒葬长池里后人贤之名其邨曰范鎭邨云】
　　程　颐【哲宗时擢崇政殿说书绍圣间削籍窜涪州颐至州居北岩山注易传所授皆为名士涪人崇之】
　　王　充【顺庆人游黔南时黄庭坚谪于涪与充相爱甚笃庭坚书曰南充王子美其质温粹乆与之游见其诚心而不疑循理而兢兢】
　　李　仔【字任道梓州人黄庭坚与王观复书云有李仔任道者梓州人流寓江津二十余年言物行恒叅道得要老成人也】
　　尹　焞【洛阳人少师事程颐靖康初以荐召至京师不欲畱赐号和靖处士金人入洛阖门遇害焞死复苏刘豫屡以礼聘不从乃自商州奔阆绍兴四年止于涪就颐注易北岩山辟三畏斋涪人多宗之】
　　杜莘老【靑神人子美十三世孙累官殿中侍御史后直显谟阁知遂宁府晚居江津卒葬杜邨虞允文过江津题其墓曰刚直御史】
　　苏　过【东坡子以谪官徙居江津县圣钟里子孙因家焉其后裔苏伯瑜者以贤名世】史用之【眉山人出处未详崇德庙碑文乃其所撰立论纯正典则又长寿凤山之麓有石刻读书二大字傍识云端平三年鹤山赴召过乐温为史子作其贤可知矣】
　　刘　彝【福州人累官直史馆知桂州时禁与交人互市及交阯陷钦连等州彝坐贬官安置随州寻除名为民编隷涪州】
　　明马文升【河南禹州人兵部侍郎忤太监汪直谪戍重庆卫直败以公论起为吏部尚书卒諡端肃】
　　保宁府
　　汉严　遵【字君平临卭人尝居南部兰登观朝自观发徃蓬溪暮还宿观中日以为常】唐郑　谷【字守愚宜春人干宁间为都官郎中后避乱入蜀寓巴州有云台编等集传世】郑　畋【勋阳人子凝淸迎养于通江】
　　罗　隐【字昭谏新淦人因乱入蜀隐居劒门徃来劒绵之间吟咏犹有存者】
　　宋孙知微【字思邈成都人尝采药至保宁有孙氏池亭故址石刻尚存】
　　文彦博【介休人防侍父监征阆州有道士异之曰公南极之精降为国之申甫遂号南极眞子】
　　周惇颐【字茂叔道州人少为合州主簿尝诣南部谒尚书左丞蒲宗孟宗孟与语移日叹曰天下有此人耶顾予所为内省尚疚对此乃如青天白日矣闻其未娶遂以妹归之】
　　李好义【秦州下邽人与兄好古俱寓阆中好义初为吴曦部将累击败金人有功及曦叛好义结李贵杨巨源讨斩之歴官中军统制】
　　顺庆府
　　汉司马相如【成都人侨居蓬州故宅存焉宅畔有琴台后人立祠祀之】
　　唐李　白【彰明人周游四方经宕渠地有诗】
　　李淳风【知星象访袁天纲于蜀曽寓宕渠】
　　崔　涂【字礼山光啓中进士善诗尝避乱宕渠冲霄寺诗刻尚存】
　　宋黎　嵩【浮梁人建隆初入蜀居广安其孙錞最名于世】
　　苏　轼【眉山人熙宁中寓广安山寺今名来苏寺碑刻尚存】
　　范正己【姑苏人文正公第三子纯礼之子在官奉法守节不挠抗章论事知无不言后値金兵逼境徒歩防防至蜀蓬州因家焉】
　　何　造【成都人徙居蓬州其子绛孙修甫曾孙格非相继登第有三桂堂】
　　元孔　敬【宣圣五十六代孙元统中寓居于渠多诗文】
　　张大悦【寳鸡人泰定初寓蓬倡义保障乡闾后封咸安郡侯】
　　张德润【大悦子袭封咸安郡侯首倡捐俸修　圣庙及两庑】
　　明雪庵和尚【不知何许人靖难初至顺庆爱善庆里山水奇绝里中有杜景贤者知其非常人为寺居之和尚朝夕读易其中又嗜楚词毎袖一本登小舟急棹中流朗诵一叶辄投一叶于水投已则哭哭已复诵终卷乃已众莫测谓何或曰此松阳叶希贤也建文时曾为御史云】李　铎【光化人父智任蓬州学正因占籍永乐中举孝亷授畧阳敎谕尝陈保厘十二策被召入京待问一年复任着补注颜子集并诗稿行于世】
　　叙州府
　　宋黄庭坚【字鲁直江西分宁人宋绍圣初贬涪州别驾移戎州安置蜀士从学者千计自号涪翁】
　　司马子已【洛阳人温公七世孙寓居戎州该通理学不事科举以清白名世】
　　元赵祖仝【豫章人侨寓富顺隐居读书志行纯洁乡闾以为矜式善属文凡郡邑碑刻皆出其手】
　　夔州府
　　楚宋　玉【屈原弟子为楚大夫原沉汨罗玉作招魂以悲其志后常居巫山又作高唐神女赋托词以讽襄王】
　　汉扬　雄【字子云成都人其父寓巫山生雄及长博学善属文与司马相如先后齐名论者谓钟十二峯之秀云】
　　五代庾子舆【新野人性至孝其父守蜀卒丧遇巴峡时瞿塘秋水涨不可行子舆叩天水为退数十丈舟旣过水复涨如初行人语曰滟滪如牛本不通瞿塘水退为庾公在途有双雀巢于舟至家又巢于庭后仕为尚书郎】
　　唐杜　甫【卜居成都叅严武军事大厯初武卒蜀乱甫乃从江游嘉戎次云安居东屯在夔着诗四百余首论者谓子美夔州以后诗益工云】
　　宋冦　准【莱州人太平兴国初知巴东县尝赋诗云野水无人渡孤舟尽日横识者知其有宰相器爱夔山水尝以公暇徜徉其间又爱溪水淸冽取以烹茗后入相夔人建桥溪上名为相公桥】周惇颐【嘉祐元年以太子中舎佥书合州判官事泝峡至秭归闻龙昌洞之胜徃游焉遂道于夔以至合州五年六月先生解佥判出峡东归转通判防州则夔乃先生过化地也】邵　雍【洛阳人游云安筑演易台】
　　明宋　濓【累官翰林承旨安置茂州卒于夔】
