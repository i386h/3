<!-- { "loadSidebar": true } -->
　　昭慈圣献皇后孟氏眉州防御使元之孙女也十六嵗为哲宗后未几祷祠事鞫捕狱成上诏废后天下寃之徽宗时诏居瑶华宫靖康之末六宫有位号者皆北迁后以废独存闻康王在济遣官迎即帝位后性最俭尤谦谨忠厚史称其贤
　　列王
　　蜀蚕丛氏昔黄帝为其子昌意娶蜀山氏女生子髙阳是为帝颛顼封其支庶于蜀歴夏商周至蚕丛嗣为蜀侯周襄王时称王治瞿上【今双流县瞿上乡有蚕丛城】衣青衣劝农桑创石棺国人从之次王曰柏灌次王曰鱼凫皆蚕丛氏之子鱼凫王田于湔山忽仙去蜀人为之立祠今成都府北有升仙山
　　杜宇氏继鱼凫之后教民务农时朱提有梁氏女游江源宇纳为妃移治郫邑或治瞿上七国称王杜宇称帝号曰望帝更名蒲卑自以功徳髙诸王乃以褒斜为前门熊耳灵闗为后戸玉垒峨眉为城郭江潜绵洛为池泽以汶川为蓄牧南中为苑囿会有水灾其相鼈灵决玉垒山以除水害帝遂委以政事法尧舜禅授之义遂禅位于鼈灵帝升西山隐焉
　　开明氏名鼈灵既受杜宇氏禅嗣位治郫号曰丛帝丛帝生卢帝卢帝攻秦至雍生保子帝帝攻青衣雄张獠僰九世有孙开明尚始立宗庙以酒曰醴乐曰荆色尚赤帝复称王周显王时蜀王有褒汉之地因猎谷中与秦惠王遇惠王以金一笥遗蜀王王报以珍玩之物物化为土恵王怒羣臣贺曰天奉我矣王将得蜀土地惠王乃作石牛五头朝泻金其后曰牛便金蜀王悦使使请石牛恵王许之蜀王乃遣五丁力士开道迎牛至不便金怒遣还之初蜀王别封弟葭萌于汉中号苴侯命其邑曰葭萌苴侯与巴王结好遂与蜀雠蜀王怒伐苴侯苴侯奔巴求救于秦秦恵王方欲谋楚司马错中尉田真黄皆请伐蜀恵王曰善周慎靓王五年秋秦大夫张仪司马错都尉墨等从石牛道伐蜀蜀王自将于葭萌拒之败绩走武阳为秦军所害其傅相及太子退至逄乡死于白鹿山开明氏遂亡
　　巴国子周武王既克殷以其宗姬封于巴爵以子其地东至鱼复西至僰道北接汉中南极黔涪其属有濮賨苴共奴獽夷蜑之蛮春秋鲁桓公九年巴子使韩服告楚请与邓好楚子使道朔将巴客聘邓邓南鄙攻而夺其币巴子怒伐邓败之其后巴师楚师伐申楚子惊巴师鲁庄公十八年巴伐楚克之文公十六年巴与秦楚共灭庸哀公十八年巴人伐楚败于鄾至战国时尝与楚婚及七国称王巴亦称王其地与蜀接壤世有战争周显王时蜀王弟苴侯私亲于巴蜀王伐苴苴侯奔巴巴为求救于秦秦遣张仪等救苴遂灭蜀仪贪巴道之宦田取巴执王以归巴国遂亡
　　秦蜀侯通国姓嬴氏秦恵王子周赧王元年秦已得蜀封其子通国为蜀侯以陈壮为相久之陈壮叛杀通国秦遣庶长甘茂张仪司马错伐蜀诛陈壮更封子恽为蜀侯恽祭山川献馈于秦孝文王恽后母害其宠加毒以进王王大怒遣司马错赐恽劒使自裁恽惧夫妇自杀秦诛其臣郎中令婴等二十七人蜀人恽郭外更封绾为蜀侯绾闻恽无罪寃死使使迎丧入之郭内其后十余年王复疑绾叛诛之但置蜀守张若因取筰及其江南地焉
　　蜀汉鲁王永梁王理姓刘氏俱昭烈皇帝子章武元年昭烈即帝位于成都武担山之阳五月立子禅为皇太子六月立子永为鲁王理为梁王三年帝崩后主禅嗣位改元建兴八年徙弟鲁王永为甘陵王梁王理为安平王皆以鲁梁在吴分故也延熙元年大赦改元立子璿为皇大子瑶为安定王七年四月安平王理卒子印嗣十五年立子琮为西河王十九年立子瓒为新平王景耀二年夏六月立子谌为北地王恂为新平王防为上党王五年春正月西河王琮卒
　　北地王谌昭烈帝之孙后主第四子封北地王炎兴元年魏将邓艾兵至成都后主遣使奉玺绶诣艾降谌怒曰若理穷力屈祸败巳及便当父子君臣背城一战同死社稷以见先帝可也奈何降乎后主不听谌哭于昭烈庙先杀妻子而后自杀
　　晋成都王颖姓司马氏武帝子太康八年受封十年遣诸王假节之国督诸州军事乃以蜀郡广汉犍为汶山十万戸为王国易蜀郡太守号为成都内史元康九年以成都王颖为平北将军镇邺时蜀中有赵廞之难未几为李雄所据颖亦奔据不常光熙元年顿丘太守冯嵩执颖送范阳王虓幽之虓卒长史刘舆以颖素为邺人所附恐复为变矫诏赐死颖官属皆逃惟卢志不去收而殡之
　　隋蜀王秀姓杨氏文帝子初封越王改封蜀王开皇元年九月以秀为益州总管二年为西南行台尚书令元岩为之长史元岩卒秀渐奢僭车马被服拟于乗舆及晋王广为太子秀意甚不平太子恐为患隂令杨素求其罪而谮之帝遂徴秀旋以独孤楷为益州总管驰传代之秀至长安帝使使切让之付执法者开府庆整入谏帝大怒欲断其舌因废秀为庶人幽之竟瘐死秀在蜀多恵政蜀民思之今什邡南山下有隋帝子蜀王庙
　　唐鲁王灵防滕王元婴姓李氏皆髙祖之子武徳贞观间相继为阆州刺史灵夔务行寛大民甚懐之垂拱中为武后所害元婴于阆州有亭在玉台观内滕王之文书遗迹存焉
　　越王贞太宗第八子显庆中为绵州刺史善骑射渉书史有吏干改作城垒尝创望江楼于江滨垂拱中同其子琅琊王冲谋匡复不克与韩王元嘉霍王元轨鲁王灵防等并为武氏所害且削其属籍更姓虺氏
　　汉中王瑀让皇帝之子汝阳王璡之弟初肃宗诏收羣臣马助战瑀与魏少游持不可帝怒贬蓬州长史或云为蓬州刺史
　　颖王璬明皇子天宝初除蜀郡大都督节度使明皇幸蜀令璬赴郡以崔圆副之璬性节俭渡涫江见以防缘席为借者璬曰此寝具也奈何践之急命撤去视事逾月人便其寛圆以璬不加礼于巳衔之奏罢还京
　　明藩封【后附分封诸王　蜀贤妃】
　　蜀献王名椿明太祖第十一子母郭恵妃洪武四年生十一年封二十三年就藩成都王博综典籍容止都雅帝呼为蜀秀才既至国日接儒生讨论经史聘汉中教授方孝孺教世子延元儒清风先生杨敏俱待以宾师之礼赐田百顷发禄米赡郡教博尝以所学发为文词根据理要皆宿儒所不及永乐二十一年薨諡曰献所着有献园集
　　悼庄世子名悦熑献王子未袭封而薨諡曰悼庄靖王名友埍悼庄世子子永乐二十二年嗣宣徳六年薨諡曰靖
　　僖王名友□靖王弟宣徳七年以罗江王嗣九年薨諡曰僖
　　和王名悦僖王叔宣徳十年以保宁王嗣天顺五年薨諡曰和
　　定王名友垓和王子天顺七年嗣好学循理工诗赋善草书是年薨有文集十卷諡曰定
　　懐王名申鈘定王子天顺八年嗣成化七年薨諡曰懐
　　恵王名申凿懐王弟成化七年以通江王嗣尊贤礼士好学能书有恵园集治六年薨諡曰恵昭王名宾瀚惠王子治七年嗣正徳三年薨諡曰昭
　　成王名让栩昭王子正徳四年嗣时昭王早逝王年甚幼得母刘太妃之教勤于学问着有适庵韵对长春竞辰稿诸书嘉靖十七年守臣言王贤勅赐忠孝贤良坊以示旌异嘉靖二十年上白金助修宗庙加禄米二百石玉带一二十六年薨康王名承爚成王子嘉靖二十六年嗣嘉靖三十七年薨諡曰康
　　端王名宣圻康王子嘉靖四十年嗣天姿敦厚敬神恤民每遇旱旸歩祷辄捐料价以营宗学发帑粟以赈饥民征蛮征播俱捐俸助饷万厯二十二年勅赐忠贤懋着坊以示旌异所制有端园集万厯四十年十一月薨諡曰端
　　嗣王名奉铨端王子万厯四十三年嗣寻薨子至防嗣崇祯甲申秋献贼掠川巡按刘之渤监纪同知方尧相泣请借饷守城王不允尧相怒愤死金水河献贼攻成都王先数日出舍社稷坛井侧闻贼入城遂投井死丘妃随王投井宫人素馨亦赴井死
　　分封诸王
　　华阳王名悦燿献王庶长子永乐二年封初献王长子悦熑卒嫡孙友埍嗣位燿以尊属谋夺嫡走京师诬友埍仁宗怒曰悦燿亏忠孝懐奸防归蜀终乱其国洪熙元年迁湖广澧州
　　内江庄懿王名友墦和王第二子正统十一年封正徳七年薨子甲鉘卒孙康靖王宾沚嗣沚薨子让枌卒孙承防嗣防薨子恭穆王宣堮嗣堮薨子奉□卒次子奉鋚嗣
　　徳阳僖安王名友防和王第三子正统十一年封成化十一年薨子恭裕王申銈嗣銈薨次子荣康王宾灉嗣灉薨无子侄让桔及子承炦未封卒炦次子奉釥嗣
　　石泉荣穆王名友和王第四子天顺四年封正徳六年薨子恭简王申鏄嗣鏄薨子康恵王宾清嗣清薨子让机卒孙承防嗣
　　汶川懿简王名友防和王第五子天顺四年封成化九年薨子荣康王申销嗣销薨子賔潼卒次子恭僖王宾沙嗣沙薨子让杝卒孙安恵王承炯嗣炯薨子宣□嗣
　　庆符恭僖王名友墂和王第六子天顺八年封治十八年薨长子卒次子端顺王申镦嗣镦薨子恭和王宾沾嗣沾薨长子卒次子康定王让檥嗣檥薨子承魩嗣
　　南川安靖王名申锯定王第四子成化七年封嘉靖十一年薨子宾淴卒孙让樨嗣樨薨子承防卒孙康僖王宣防嗣防薨子奉鉨嗣鉨薨子至湘嗣夀定王名祐榰宪宗纯皇帝第九子治四年封保宁十一年之国既而有瘿疾谓水土所致疏乞改迁十七年迁于湖广之常徳嘉靖二十四年薨申懿王名祐桱宪宗纯皇帝第十三子成化二十三年生五嵗受封是为治四年建王邸于叙州府未之国十六嵗卒
　　江安庄裕王名宣址康王第二子嘉靖四十一年封万厯二十五年薨子奉鉨嗣鉨薨第三子至防嗣
　　东乡王名奉鐩端王第五子万厯三十四年封隆昌王名奉端王第七子万厯三十四年封富顺王名至深嗣王奉铨第二子万厯四十四年封
　　太平王名至渌嗣王奉铨第四子万厯四十四年封
　　蜀贤妃
　　和王妃徐氏成都中卫人徐讽女天顺元年册立贤声素着王有疾侍药极诚敬居王忧日夜号泣不已絶饮膳七日而薨天顺间赐諡尽节
　　昭王妃刘氏宁川卫百戸刘明第五女柔顺贞肃亲主中馈执女红王稍不豫辄自裁损饮食愈后乃如常言笑不茍遇下有容宫中整肃自王薨后成王尚幼保爱以慈教训甚严竟成令徳及薨国人闻者皆泣下
　　成王妃何氏温江人廪生何世昻女正徳十一年选册封孝敬性成卓有仪范
　　僭窃
　　汉公孙述【字子阳扶风人初为导江卒正乗赤眉之乱诈称汉使假以辅国将军选精兵入成都僭称成帝光武遣岑彭讨之述遣人刺杀彭其后吴汉攻成都述兵饥馁汉令壮士突之刺述洞胸死】
　　板楯蛮【桓帝光和间板楯叛攻害三蜀据汉中州郡连年苦之帝欲大出师乃问益州上计吏程包以征讨方畧包以板楯先世功忠近乃为赋役所逼但选明能牧守自然安集帝从其言遣太守曹谦宣诏赦之乃降服】
　　马　相【灵帝时聚疲民数千亦号黄巾旬月之间众至数万杀绵竹令及刺史郄俭进拔雒县又陷蜀郡犍为自称天子破巴郡杀郡守从事贾龙先领兵数百纠合吏民攻相斩之】刘　焉【竟陵人鲁恭王之后中平中为益州牧以小恵结人抚纳离叛久之僭拟乗舆初平四年卒子璋领益州牧建安十六年降于昭烈后卒于吴】
　　蜀汉雍闿【益州部民大姓章武三年先主崩闿闻越嶲帅髙定元僭叛乃遥应之杀太守正昻又执张裔献于吴孙权遥授闿以永昌太守闿又结建宁孟获为乱丞相亮南征闿与定元军合亮以计间之定元部曲杀闿亮旋斩定元于孟获凡七虏七赦以服其心诸郡遂平】
