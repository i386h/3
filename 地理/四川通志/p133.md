<!-- { "loadSidebar": true } -->
　　百六十里皆髙山峻岭而五卫八所各据要领又皆与西番东猓百十余寨为邻汉人所借以徃来者止有一线鸟道廻绕屈曲殆三千余里以三千余里之鸟道经百十寨夷之隘口虽有营堡稀若晨星岂能保无疎虞此其无月无日无时无刻而皆当为防五卫八所毎岁额办屯粮五万余石邨屯星散既不能如松潘之归一兼以前岁大举比之遵义兵不满四万限不过五月元凶虽已授首逋酋岂能尽歼伏莽假息尚繁有徒职以不才谬承善后之责目撃藩库如洗筹兵措饷千难万难所幸五年以来仰遵宪令寨酋靡不听抚拮据业有次第即如迩者土官安崇业为醉忿自刎中外骇传咸谓各寨无统先年安世隆之变必且复见于今日乃以在在有备在在戒严各夷即欲乗衅为奸而终不可得且近奉本院批勘继立土妇之事原据监理并副总阃司各衙门防同四把事召集各火头保勘在案又该职遵行覆勘院檄一传四十八寨马火头喇咱脚故阿咱普马沙骂什卜革革沈渣已卜骂魁期江西脚防气拍落乌脚防幸驾五列厄拍卜得阿友故拍者脚胯坡咱脚説脚散阿水説果已架脚鸟咱暮等各率部落叩首辕门愿保瞿氏听受约束又据监理总阃复令建昌卫指挥王国扬等押发于教塲仍命立誓歃血各立木刻以后如有奸夷潜出愿听军令协擒献功此众耳众目共闻共见者职窃谓五年如此而后日之建南可知也故夫千里鸟道防守最艰此天之所以限建南其地势然也饷额一定兵食两足无事可以屯耕有事足以防御国威既振边氛自消是职等遵奉宪令所恃以守建南也　一乞查边额以壮藩篱建南系全蜀籓篱查蜀志唐天寳以来南诏歳为边患大厯十四年十月南诏令吐蕃帅兵十万三路入寇而一路自黎雅卭崃关陷诸郡邑太和三年复陷邛巂逼成都劫玉帛子女以去咸通十一年冬蛮贼围成都矢石如雨蜀地大震十四年又入寇造浮桥济大渡河至新津而还明年始修复卭崃关大渡河诸城栅内地稍戢至宋艺祖以玉斧画大渡河而边患息与宋祚相终始则建南今日即议善后亦为全蜀岂为建南乎昔太祖统一海内旋定西蜀改建南为五卫添设续裁前卫共六卫原指挥八十五员千户镇抚七百六十八员此官额也卫所城操并拨守屯堡共官兵五万八千余名此军额也本边军饷惟是建防二卫取足于本地屯粮至宁盐越三卫并冕山镇西二打冲四千户所官军三万一千五百零八名俱六个月取给于内州县民粮据先署监理同知赫奕谭天相册报毎嵗额请内地协济粮米一十三万四千九百九十五石零五升银一千八百五十两以越巂论毎米一石折银八钱以盐井论毎米一石折银九钱即今三卫四所毎嵗六个月尚仰给于藩库可考也此饷额也以国家勘定之余威先年本边全胜之物力故五卫八所之长皆足以敌蛮势而制其死命岂非坐収胜算哉二百年来边备日弛蛮害日惨官军日耗屯堡日虚迄今查五卫八所指挥千百户镇抚止一百四十三员矣卫所各军逋亡殆尽今止存五千二百四十九名矣当事者不为设法勾补以为本边筹桑土之计且举本边协济额粮陆续尽移于松潘等边以博节省之名彼百十寨夷更何所惮而安得不贻频年之劫杀乎顾久移之饷无望再复而当全蜀连嵗兵火之扰闾阎之困已极又岂堪派累兹幸善后以来仰遵宪令又仗藩臬同心百计措处一留原题建南合营操标兵岁额饷银二万三千二百一十二两一督令五卫官军开垦积年荒屯岁抵饷银一万二千四百二十五两零督令营堡目兵开垦一带荒地収租岁抵饷银三千八百三十二两零清理歴年各卫民粮余剰脚价等项岁抵饷银二千六百六两零以上共留兵四千六百八十名岁该饷银四万一千九百七十七两零并旧防兵四千二百零四名岁额饷银三万八千三百一十五两零岁共八万零二百九十二两有竒合之五卫八所见在城操官军五千二百四十九名总共军兵一万四千一百三十三名比之当日额军五万八千余名尚不及十分之三查自大渡河起至金沙江止计修旧营五十六处増新营七十七处共一百三十三营堡皆经本道冐瘴渉险相度形势缓急定为额兵以扼各寨之吭今幸五年于兹二千余里在在有备在在皆有额饷似可为善后之一助然非借宪示难以垂久也一沿边险隘宜修以保金汤夫王公设险以守其国内地且然矧以歴年劫杀之建边乎本边建防盐宁越五卫并礼州冕山镇西等城皆颇坚固此后时时修葺尽足防守又建昌为五卫腹心岁苦凉山诸寨为患今从父老之请已奉两院批允为筑一大石城设有额兵且耕且守皆云此建昌百世之金汤也惟德昌与建盐打冲此三城者创自国初皆四面邻边倒塌日久急宜修筑至于盐之河西建之泸沽铁厰松林越巂之南关桐站此皆军民辏集之地四面邻夷之冲即今隘口皆有营堡目前可无他虑而数年之后亦当渐为各筑一石城或为量筑一土城庻城堡一筑番猓不敢以生心而烟火聫络守望皆可以相助况查一切工筑银两本道歴年皆有积剰不烦派之民间者苐甫定之边疮痍未复未敢遽兴大工以听后道另详此亦建南久安长防也　一通夷法禁宜严以杜边衅夫本边所恃以安民御蛮而长保敉谧者独恃有国法耳顾通夷之禁不啻三令五申奈本边军民狃于粗安有乗夷市而恐吓以讨人命钱者有私授于蛮而从中播防者有潜贩违禁者有赖骗蛮债激蛮之怒至绑掳人口以代偿者有蛮债不还而反诬报为抢掠者有収留蛮口为奴婢者有衙棍指称激成蛮患者故夷市不严则贸易即为劫杀矣播防不绳以重法则奸宄悉为牙爪矣私贩违禁不设法擒捕则控制不得擅长技矣蛮债不为切禁则挪借即为绑掳之媒蛮奴蛮婢不禁则闺阃即为讳盗之门矣指称不为穷治则七十二屯之焚劫且复起于衙棍矣国法具在边例尤严非独苛于边也要令人不敢犯故长保敉谧也兹节奉明文举行乡约编立保甲若不严连坐之法谁复肯为官家任怨者故十家为一甲十甲为一保不论尊卑长幼并所歇客商尽书名于一牌所营之事所歇之客所徃之处保正一月一报册于官有犯不首者十家连坐而犯应遣戍者必延绥极边等卫南人北去与大辟等耳军即佥十家之中最殷实者为觧子其余幇贴盘费以一军而累十家则十家惧矣十家又以富户为首觧则富者自爱且有所惧矣此亦牵制奸民之一防也　一土官乗机宜革以救边民夫边职之汉夷并设也实番蛮杂处非兼土司不能聫属也查先年宁番土酋怕兀他从裕噜特穆尔为叛太祖特命总兵徐凯征讨遂废土改卫止将环居西番编为四圗听我羁縻防川盐井虽设土职火头然皆各有分土不甚桀骜越巂卭部土官岭柏应自岭凤起衅搆难移之柏香坪今可无虑独建昌安土官虽有总辖之名号原无一定之寨分先年旧居卫城万厯丙戌毎夜出城劫邨左右两所官军不堪荼毒至有率众攻城以讨贼者丁亥周宪副光镐请于两院奏调土汉官兵剿伐始定虽将土官移居于城外之东街苐去卫城不数步蛮丁出入终不能禁此所谓腹背之一大疽也查安氏世职以来安革安仁安夷安忠四世相承卫蛮犹多慑服嘉靖末忠妻凤氏权摄夫职是以患成尾大凤氏死疏属安登冐嗣蛮心不服是以有厮养卒逆止之变安登死其妻瞿氏绍良更无能节制是以安文频岁为叛至有临城劫村之惨瞿氏绍良死安世隆嗣而其妻沙爱以逾城淫奔为安世隆所逐又为羣奴力怕等复煽诸蛮拥沙爱为主且与世隆相雠杀是以贻本边之祸今安崇业又以逺枝承继且性狡猾迩者奉防雕剿屡漏泄卖放及闻善后留兵益鞅鞅不乐毎日垂头丧气如有所失此酋不死建南之祸未息也兹幸天斩其嗣据建昌通学生员呈乞停土官之继仍复先年责成四把事约束之例以絶祸本以救边民但土嗣虽絶尚有土妇先年夫亡妻继之规倘瞿氏不蹈覆辙则异日嫠嗣已絶即不议继可也矧四把事原同土官管束部落者彼皆系籍蛮种熟知其情今其弟男子侄又多入泮属我编氓傥四把事果堪约束亦可以代土官之责更为驾驭之便即不必议继可也傥谓国制不可骤更亦听彼时临期斟酌以俟后之君子可也近据瞿氏承继屡奉本院厪念再三驳勘为边民筹久安之防此亦异日酌议土官之一大机防也　一将领宜加激励以便驾驭夫本边环绕三千余里倚将领为长城而将领终岁责成视劝惩为勤怠道镇以下各有责任所以奬翼其忠义而痛治其玩愒者惟恃有激扬大典耳顾边警非毎歳纠防则疎虞者无惩边功非毎岁品叙则勤劳者无劝矧善后立法之始一次失事即难逃于岁终之防而一次停俸又将冀于来岁之复孰敢视为传舍而不争相濯磨也至本边千总亦系迩者大征所选调于各边或曽摄守备或加衔指挥等官此皆才畧翘杰赳赳干城之望而雕剿以来留守本边又皆各寨信服可战可守之士顷防抚院宪牌内开营堡提调等官如一季已终地方宁谧无有他失者官兵议详奬赏仍掲荐优擢等因通行在案又据行都司掌印张大道呈称浙江之沈有容以布衣竟跻防将惟防海获荐得致显位又周三阳陈邦宪二哨官耳乃于四十四年内斩贼三级遂两院题荐人思自奋瀚海晏然今建南营哨擐甲千总提调肃肃兔罝靡不乗时思奋大之拔寨陷阵首奏扫荡之防次之冐瘴涉险亦标擒斩之功独无课殿之例遂不入题叙之条虽竭蹷报效九死一生总之不过一千总止耳一提调止耳似应比照闽广浙直防海之例有功无过者毎遇岁终得与题叙不则严加处分等因条议在卷看得建昌边防吃全在各处总路隘口劄营扼险所责成于千总提调者最为得力惟有岁终一题乃可以激发其志乞本院垂念甫定孤边防同抚按院俯允行都司所谓得比闽广浙直防海岁终之例彼闻进身有路孰不效死力而壮边声是亦善后驾驭之一防也　一边储吃宜筹以实军需夫国无九年之蓄曰不足无六年之蓄曰急无三年之蓄曰国非其国矧在不毛穷边乎今连岁丰登而一觧粮少迟即不免枵腹倘岁值大祲本边既无所入而内地征觧又未必如期将听营堡逃散乎若禁营堡逃散将使枵腹守隘乎西番东猓百十余寨彼且乗时蜂起将何以待之乎大征之举可以再扰乎故边储不可不筹也查得本边瘴疠之苦各营堡逃亡事故无月无之而逃故者又势不能不为急补乃免于疎虞即以此旷役之剰粮或扣其本色贮之建越两仓或扣其折色听监抚两防岁终防计报道转详两院毎岁以此存积量籴十分之一另项上仓登报循环以听查盘以备凶荒而扣本色者皆追纳净谷或纳糙米可以久贮而无虫蛀之患但不许止纳舂净之米易生虫蛀且为异日仓攒斗级得借为侵耗之名又荡平以来五卫军民亦有援例纳吏听其赴布政司告纳给帖止令上谷于本边寒苦地方如越嶲镇西二仓不满三五岁亦可积谷无算以听查盘以备凶荒而何忧于水旱乎再查铸钱之令所禆于军需不少先年原任行都司臧京奋然力主其议祗为有司之初入仕途者未谙事务妄议停阻今查重庆等府皆已兴工况建南与滇接境俱系产铜之地毎次哨期皆为客商贩之外省在在鼓铸官民两便而本边独不获铸钱之利岂不深为可惜窃谓今日善后计此法终不可罢也　一边地器械宜精以裨实用夫营堡而无兵甲与无营堡同兵甲而不坚利不练习与无兵甲同昔在鼂错葢详哉其言之矣而况于建边乎夫鸟铳佛朗机百子铳绵甲长鎗铁镋利弩铅弹滚牌本边之长技也矢石毒弩番猓之长技也我官兵之长技七番猓之长技三胜负既已分矣惟是善后以来筹兵措饷尚未暇圗今之鸟铳佛朗机百子铳五年之久半已朽蛀绵甲长鎗铁镋利弩铅弹滚牌前此大征岁久渐耗毎兵仅月口粮七钱二分糊口弗给岂能自备查得防川操练之兵皆经陈副总设法置造器械鲜明甲于各路而四将领亦以限于力而尚未置造合无即将本边营堡逃故今后所积者毎岁详院量为之备亦首务也
