<!-- { "loadSidebar": true } -->
顾问，字子承，湖广蕲州进士，嘉靖二十二年以御史左迁 。简肃严明，尽厘宿弊。县当滁州、六合间，往来驿使每迂道过县境，民苦供应，多称贷至鬻子女以偿之 。问严绝两处夫马，令仍从旧路直达。有由县境者，鞭其送人。以是人多避来安，曰：“毋犯顾御史。”暇日亲课诸生，启迪不倦。值岁大饥，先发廪，平谷价，随告急诸大吏，得三千余金放赈，民赖以生。崇祀名宦。
魏大用，字道行，号龙川，湖广光化人，嘉靖三十四年任。性慈才敏，勤于听断，精于综理。县旧有土城不足守，倭寇时至，民多襁负遁去 。大用创筑砖城以防患，不数月城成，民得安堵。滁六驿使迂道来安，久为民病。大用两请命于上司，数年后路竟塞如议 。又创修志书，备载一切利病因革事宜 。来邑有志自此始。升严州府通判。崇祀名宦。
张四术，河南考城举人，嘉靖四十一年任。端谨有为，爱民如子。其于滁六迂道尤所轸念 。前郡守赵、前令魏为民申请，事格不行 。四术力肩其事，历禀江南北诸当路，僉报可 ，迂道遂塞，民始苏息，至今赖之。崇祀名宦。
刘正亨，字谦友，号雷山，江西新淦举人，嘉靖四十五年任。廉明仁恕，镇静宽容。清赋平徭 ，修仓储谷。马田、马丁军民混杂者，别之。廨宇桥梁年久圮敝者，葺之 。兴学肓才，士风振起。尤患洊潦破圩堰 ，民多流徙。申请发粟助工修筑，徙者尽复业。
尝续修县志，于民生利病各系以论断，皆名言也。改建龙王庙，落成有双龙见祠上，进士郝孔昭为之记。历任五年，诏加五品服俸，调赣榆县，后授广西河池州。久之，迁温州府同知。入都过水口镇。语父老曰：“凡仕于河池地方者，多患瘅疠，我独无羔，岂非天乎？”邑人感泣，咸以未能再至为恨。立祠祀之。
林鹏飞，字希翰，号慎宇，福建漳浦进士，万历六年调任。威望棱棱 ，奖善罚恶。以作兴人才为已任。每月有育英会，餽给丰厚，评隲周详 。选文行优者为蒙师，小学大学咸知奋勉。邑中恶少肆毒，悉廉，置之法 。其健讼者多越江控诉，破人家产，尤重法惩之，邑赖以安 。升南京大理寺评事。邑人立有生祠 。
郑元辅，号孙泉，福建莆田举人，万历十六年任 。伟貌清标，雄才卓识。值岁大饥，拮据，拯济多所全活。修学宫，课士子，彬彬乎文翁之化焉 。廉豪强者治以法，刑清政平，邑称大治。适河决，清河总河部使稔知其才，坐名请调 。士民如失慈母，走台使控留不得 ，立祠祀之。
冷起元，号连龙，四川丹棱人，万历二十年调任。仁心为质，一意抚循而崇雅黜浮，一时士化于庠，民洽于野 。故事所入会羡缗算诸赎锾一切罢不问 。听断得情，戚然有衷矜勿喜之意 。历五年以艰去 。适构书院成，民设像其中祀之，额曰“连龙书院” 。
姚竑，号振华，山东馆陶进士，万历二十六年以和州判署县事。下车厘宿弊，蠹役奸胥悉抵于法，久讼立判，里閈豪强俱相率屏迹 。后以南京刑部历任淮安府，来民犹赴质于庭焉 。
周之冕，字端叔，江西新建选贡，万历四十三年任。补葺城郭，重新东璧楼。以邑志缺遗，偕邑绅悉心增订，一邑文献至今资为依据焉。
尹梦璧，字兆玉，号楚白，浙江归安贡生。天启元年任滁州判，公明恺悌，上游雅重之。檄署县事，苏邮困，清逋弊 ，足边需，释冤抑，邑民悦服。性喜吟咏，暇则为山水游，题志甚富 。
袁翎，字子修，号鹏举，湖广平溪举人，崇祯六年任 。性慈操洁，剔弊兴利，百姓称便。时流寇躏江淮，势盛迫。翎仗剑巡城，昼夜不懈。贼来发巨炮击之，贼党悉遁。十一年升任去。
教职
杨时，陕西汧阳举人，天顺二年任训导。学有根柢，勤于训课。嘉靖六年崇祀名宦。
史庆，福建莆田举人，成化五年任教谕。善于教导，多所成就。
张泽，弘治四年任教谕。教法严正，徵典山东文衡 。考满，改潮阳。“潮阳”下当有缺字。
赵志，福建闽县举人，正德十五年任教谕。师道尊严，取与不苟。徵典河南文衡，升国子监学录，苏州府通判。
孙逵，北直吴桥人，嘉靖六年任教谕。纯朴简约，日课诸生，不问他务。升四川夔州府教授。
王子聪，字汝达，福建闽县举人。嘉靖十七年任教谕。直率简静，嗜学不倦，为文不属草 ，日与诸生讲解。徵典湖广文衡，升於潜知县。
吴毓嘉，福建长汀贡生，嘉靖十七年任训导 。初以孝行旌表 。至任，自甘清苦，捐俸以奖士民之有行谊者。约令举行朱子家礼，力禁丧葬鼓乐浮屠 ，一时风俗丕变。置文庙祭器，礼制大备。升江西湖口教谕，士民为刻去思碑。崇祀名宦。
陈宗岳，浙江上虞人。夙有文名，贡应廷式第一 。嘉靖二十七年任训导。性刚正，日与诸生讲学，以士品、士气迪人 。卒于官。崇祀名宦。
王如鼎，江西太和岁贡，万历五年任教谕。老成持重，允为士人模范 。
袁世南号湘岑，广西全州举人，万历五年署训导。丰姿秀伟，才具开明 ，训士以行谊为本。见潜修之士则蔼然亲之 ，有稍踰检柙者辄正言不少讳 。尝作《进修轩记》。升叙州府同知。
钱应元，号尼峰，六合岁贡，万历十四年任教谕。倜傥有气节，于上官绝无阿徇 。会王令世雍虐及士类，欲应元附己。不从，令啣之，诬揭于直指使 。将行，戒饬 。应元曰：“头可断，义不可辱。”直指为之霁颜 。诸当路知其冤，因摘王令秽状，而应元亦去官。崇祀名宦。
徐士吉，繁昌岁贡，万历十六年任教谕。冲襟雅度，士就之如坐春风中 。升和州学正，苏州府教授。
袁士仲，华亭岁贡，万历三十三年任教谕。行端识朗，人与坐谈，贤否毕照 。自以幼失怙 ，每加意孤寒之士。去任后学人谈及，犹有潜然泪下者 。
吴建节，号绍岡，休宁举人，万历三十六年署教谕。磊落不群，以师道自重。谒上官时，绝不为世俗谄谀态，有古淳儒风 。捐俸闢“儒学”、“道义”二门，议建文笔峰未果，升翰林院待诏。
簿尉
宋
孙杭，字和叔，歙州黟县人。少勤学，寄食浮屠山中，借书诵读，遂博极天下之书。天圣五年，以同学究出身补来安县主簿。再举进士甲科，迁大理寺丞。移知浔州，擢监察御使里行 ，除广西转运使。侬智高反 ，抗出兵二千助讨，转刍米饷军 。治城堑，修器械，属州多完 。贼灭，以功迁尚书司封员外郎，卒于官。依《王荆公文集》孙君墓碑补。
明
张铠，山东德平监生，成化十九年任主簿 。修理学舍，署备祭器，亦有功学校者。
马一麟，浙江余姚人，万历十六年任典史。时值王令去任后，易虐以仁。申请清火耗、禁样盐、除铺陈、省夫马等九事，侃侃论列，当道称善允行 。一麟奉法矢公，绝无染指苞苴事，在掾史中诚罕觏也 。
国朝
县令
汤九围，奉天人一作任丘人，顺治八年任。邑故凋敝，田亩多鬻于省州衿户 ，土著存者十裁二三，里役大为民害。九围定为“官收官解法”，积困以苏。修书院，捐置膏火田，创建社学 。后升巴州知州。
周家柱，字子肩，辽东荫生 ，康熙十五年任。廉静明断，吏不敢为奸。邑罹旱蝗，斋宿步祷，力请赈蠲。次年遗蝻复生，请上宪饬有蝗郡县协力捕灭，岁乃大稔。又捐俸缮城堞，工不病民 。历任五年，擢守宾州。
乔嵩，北直大兴人，康熙二十年由例监任县事 。教民尽力耕种，修筑塘堰以备旱潦。又仿古常平、义社，实力举行贮仓备赈，皆仁人之政也 。
马云衢，字扶九，奉天镶蓝旗人，康熙三十九年任。以教养为己责。修衙署而民不扰。江宁将军某拟猎石固山 ，邑民惊惧。云衢以重贿止之而民以安。尝欲引龙尾坝水使环学宫，寻以调任宣城，事遂寝 。历升广东粮道。
张晋，字康侯，号别峰，北直安肃人，康熙癸未进士，五十年任。清慎勤敏，捕蝗有法。尝捐谷三百石重建训导署，得免僦居之苦 。以行取升户部主事 。
祁文翰，字北溟，山西寿阳人，康熙癸巳进士，五十七年任。下车正值早虐，即斋宿步祷，随申详上宪，力请蠲赈，民赖以济。设义学，捐俸延师，寒素就学者众 。以艰去，后补江阴令。
张圣清，奉天人，宁国府判，委摄县事 。兴利剔弊，爱民重学。去之日，垂泣送者千余人。历升登州府知府。
王作舟，字一如，以全椒令委署县事，爱民若子。公余即集诸生于明伦堂，讲书课文，终日不倦。
杨大勋，字彤一，山东历城贡生，以虹县令委署县事，后历任剧县，举卓异 。雍正十年升滁州知州。<考正>此传不记政绩。
伍斯瑸，字非石，江西新建人，康熙甲午五经中试 ，雍正八年任县事。每奉委邻县查办事件，讯鞫疑狱 ，绰有能声。时邑志久未修，与教谕项世荣开局纂辑，较前志加详焉。调任铜陵。
孔传橿，字丽九，山东曲阜人，至圣裔。雍正五年举孝廉方正，十三年由广德州判题署县事。慈惠爱民，实心任事。黉序典礼未备，乃仿阙里仪制乐舞，教多士肆习之 。每春秋丁祭，礼仪娴熟，彬彬如也 。移知五河。
刘瓒，号柳湄，直隶安肃进士，乾隆十二年任。清正严明，用刑克当 。十五年创立建阳书院，增置膏火田。十六年小饥，详请濬新河，以工代赈，士民感之。
李文勋，湖广石首诸生，举孝廉方正，乾隆十九年任。仪容修伟，莅任十年，修毕校，重师儒，平狱讼。尝自匾其堂曰“无执己意”。邑城久圮，详请重建，俞年工始竣，雉堞一新，至今资为保障 。升池州府同知。值邑偏灾 ，犹以任来久，请监赈焉。
