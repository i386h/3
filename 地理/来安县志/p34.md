<!-- { "loadSidebar": true } -->
李谐字虔和，顿丘人，平次子，幼有风采。李搔尝见之，归谓其父曰：“顷见一神人。 ”其父曰：“必李谐也。”问之果然。袭父平爵彭城侯，文辩为时所称。历官中书侍郎。天平末，魏欲与梁通好，以谐兼常侍。及卢元明等聘焉 ，梁武帝亲与谈说。及出，帝目送之，谓左右曰：“卿辈常言北间都无人物 ，此等何处来？”是时邺下言风流者以谐等为首。自是继踵使梁 ，梁武甚相爱重。后迁秘书监，卒于大司农。有文集十余卷。《北史》本传。依《通志》补。
宋
苟与龄字寿隆，志行高洁，事亲以孝闻。养生送死，力竭而礼尽。母殁，庐墓旦夕上食哭，日久靡间，紫芝十九茎生于墓门 。郡守唐恪言状，宣和七年诏旌其门 。集贤院修撰白颜晖为之传，《宋史》入孝义传，明永乐间复编入《孝顺事实》。历祀乡贤祠，兼祀忠义孝弟祠。《明一统志》
赵察字晦叔，少负秀望 。事亲孝，居丧毁瘠如礼 ，抚孤侄如己子，行义为乡里推重。其学尤邃于《易》，为文简严。屡贡礼部不第。绍圣初试登上庠第一 。晚以特奏名释褐，调桂州永福县丞，寻卒。“桂州”旧志作“福州”，据吴幵所作赵察墓志改正。崇祀乡贤祠。子汝翊赵察墓志作“汝翼”进士，授六合主簿，升州教授。《明一统志》
明
常道字文载，弘治乙丑进士。仼昌邑知县，廉明有声，迁户部主事。畿辅岁欠，奉敕劝济，八府流民多所全活 。历升莱州府知府、山东左参政，平莱芜剧寇总部 。赴京奏行召商法，诏著为令，赐羊酒锦绮，拜右佥都御史，巡抚山西。时潞州巨盗陈卿据青羊山为乱，道初讨贼无功，寻与河南巡抚潘埙会师合剿，夺其险，破之。又得山东副使牛銮、河南副使翟瓒、山西佥事陈大纲先后协剿，遂灭之。捷闻，遣兵科，给事中夏言檄复上平贼功，桂萼恶埙，格赏不行 。道致仕归，自号八石山人，家居萧然。抚按交章荐，终不出。卒，赐祭葬，崇祀乡贤祠。
武功字世臣。幼孤贫，刻志向学，行谊重于乡。以嘉靖二年贡任直隶魏县训导，升山东福山教谕，所至俱得士子心。卒祀乡贤祠。子戬、戢，岁贡生。钺，领乡荐 ，另有传。
国朝
周球字季珍，体貌魁岸，幼好兵书，登顺治乙未武进士，授广州左卫守备，升江西南赣游击。康熙癸丑、甲寅三藩相继叛，闽逆曾若千以万众截赣下，河巫把什率众屯赣大柏，球并击败之。六月，伪将贾振鲁寇陷石城，围宁都。球奉檄援剿，贼伏炮蔗中 ，毙左右三人。球目不转瞬，战愈力。自辰至申 ，连破贼营十二，宁都围解。复自新田追斩一百余里，遂复石城。十二月，伪帅谢海叔以七千余众围会昌，球赴援，生擒贼将林九苞，解会昌围。乙卯，投诚伪总兵陈升合伪帅郭应辅据龙泉叛 ，球与战于黄土关。贼败走，城复。因进剿三溪，获陈升，斩之，招集难民四千余家。复追擒伪帅凌子亮、陈飞云等。丙辰二月，伪将韩大任、高大捷自楚寇江右 ，陷吉安。球往援，败贼于万安。会雩都告急，仍归守赣城。贼密通间谍，球怒缚献于和硕简亲王。八月，伪帅黄士标、王割耳率众围信丰，球与战于天一宫，大破之。贼乘夜潜遁，追杀六十余里，至粤东草岭界，尽毁贼巢。十一月授副将。十二月伪帅邱万宝等复据龙泉。时球方病足，毅然请剿。遂进攻黄土关，再战破之，复龙泉，安插难民万二千家。丁巳正月，奉檄统师恢复瑞金、会昌。甫抵瑞界 ，贼望见旗帜，惊曰：“北周阎王也。”遽遁去 。球移师会昌，败贼于五里排，招降贼将贼兵以千计，于是二邑皆复。事闻，奉旨加三等，署都督佥事 。三月，大任走宁都，掠黄陂。球与战于挂榜山，再败之。大任窜黄塘涧，球驻师大鸟港口，绝其归路。贼不得渡，复奔雩都。球追至鸬鹚寨、姜坑口，连破贼营。是年加都督佥事。戊午，大任走瑞金，据老虎峒。球率满汉兵击败之。大任窜汀州就抚 ，球押降于清流县。二月，亲王特名奏请，令球随征湖南，援永兴。以七月至永，驻营东城外。自率所部击败贼众，城得全。八月，贼复乘象渡濠，球以火罐惊象，象奔，贼死者塞濠。后数日，贼增兵攻城，球祈于鸡公山神，约城内满汉兵开城迎敌，贼败去。自是滇黔荡平，皆永兴之捷有以挫之也。十一月进右都督，己未转左都督，镇守山西太原等处，调汉中总兵官。壬戌移镇真、顺、广、大、保定等处。五年，卒于任。赠太子少保，赐祭葬。甲子，崇祀乡贤。丙寅，崇祀真定名宦 。球历年战功俱载国史。所著有奏议一卷，《纪游草》一卷。子五人，蔚、濂另有传。


宦绩文

明
朱朝士字彦成，洪武初以人才举，任咸阳主簿，政最 ，升静宁州判官，转奉化知县。弟彦德仕至庆阳府通判，俱有政声。
徐天骥，洪武初以明经举 ，任广阳主簿，历升金坛县丞、桃源知县，转云南长官司同知，所至称惠人焉 。
朱绂字子绅，永乐乙酉举人。历任交趾都司经历、山西都司经历，改知湖广道州，有循良风 。
张纲字万善，成化戊戌进士。任南京户部主事，历员外郎中。出知湖广岳州府，政务简约。以不能追逐时好，调黎平，后卒于家。子楠，字子材，孝友博学 ，登正德戊辰进士，任中书舍人，历光禄寺丞、尚宝太仆少卿、南京鸿胪卿，终贵州参议。以诗文推重一时。
周伯孝字本仁，正德己卯举人。任浙江宁波府通判，升河南钧州知州，改知四川邛州。历官十有八载，清白如一日 。
宋璘字玉辉，嘉靖丁酉举人。任浙江严州府推官，鞫狱详慎 ，尝平反淳安连坐冤狱。摄建德事，却赋绢例金。监九庙大工材木，徽商持金为献，却之。商不悟，倍其金，峻拒乃已 。卒于官。子行可字晋卿，嘉靖甲子举人，亦任严州府推官，清介如其父 。《清一统志》
武钺字秉之，功子，嘉靖丁酉举人。署黄冈教谕，两征广东、江西典试，拔录皆一时誉髦 。历知河南济源县、裕州，进阶四品。致仕归居林下三十余年。入黄冈名宦祠。
王可立字子中，嘉靖癸丑进士。授刑部主事，升辽东佥事，转山东右参议，以清白著。著有《建康风俗记》、《九华山志》、《引睡集》。见《通志/艺文志》
石应岳号可峰，隆庆庚年中福建乡试，辛未成进士。授庶吉士，改户、礼二科都给事中，建白弹劾，务存大体，不矫激以为名 。历南北两京府尹，升副都御史，提督操江，考绩封荫 ，朝野重之。以户部侍郎致仕。
王嘉宾字国贤，万历癸未会试中试，丙戌成进士，授定海令。有镇海帅某及监军某以军饷储县仓，嘉宾辄亲给军士以杜侵蚀。监军衔之，嘉宾遂投劾去 。两台廉其贤 ，调诸暨令。会丁内艰归，起复补海宁令，筑海塘数十里，以捍水患，劳绩懋著。乙未内召 ，时监军尚在浙，辖及海宁，以宿逋相难 。民德嘉宾，争输之 。赴阙拜侍御史 ，卒于官。《安徽通志》
王之荩字伯卿，义士王来子也。万历戊子岁贡，任裕州训。值裕饥，上救荒数策，民赖以安。升建昌谕，调汝州学正 。始至即改修泮池，科第立应，声藉甚 。擢都匀授，丁艰未赴。服阙补德安府授。迨引归，年八十余，尚陈开朱家山河道议 ，以继父志。乡饮推大宾。殁祀历任处名宦 。
常自修字某，以万历壬辰选贡任沂州佐，摄宝德事，除百年买草之害。有青衿久坐冤狱 ，立为平反。升判永平府 ，分守山海关。时辽东矿税太监高淮骄横，撄者立碎 。自修数与之抗，不少动。及解组归而淮遂擅杀指挥使矣 。自修处脂膏不润，当横阉不屈，而能明哲保身，时谓“三难” 。高淮事见《明史》
周干字敬源，万历丙申选贡，任寿昌县，剔奸厘弊 。时届大造，亲临畎浍，豁除荒芜 。翦豪强、禁薄俗、裁火耗例银以纾民困，擢判青州府。青俗生女多溺死，干谕保甲令生女者赏红一疋、银二两，自此生女皆全活。晚年归里，念来邑瘠贫，力请守道胡公改折大亩。万历间邑令周之冕续修县志，干所纂也。乡饮推大宾。《通志》。按《伍志》载干仼寿昌时识拔毛一鹭事，《州志》削去，从之。
朱万春字以仁，万历戊戌岁贡。仼和州训导，升湖口教谕，返学舍侵地。时税使皆内珰 ，骄横，春义不少屈，时论壮之。尝以宿州学正暂摄州事，置悍吏于法。
高应兆字东周，以天启丙寅选贡授四川珙县令，调知云南易门。修城廓，通水利，勤课土，严诬告。适苗寇窃发 ，应兆练兵奋击，乱首就擒，胁从者悉帖服。事闻，朝命赐八坐以宠异之。及归，邑民为绘《甘棠图》二十幅 。
国朝
武荩字世冯，顺治辛卯恩贡。选归善县令，捐俸修城。时里甲苦海寇，类多逃亡，孤丁应徭，不堪重困，荩特宽宥之。东平盐毕为通邑盗患，力详禁革。勘迁海界，万军云集，独能多方安置不致颠连 。寻以积劳成疾，卒于官，民咸感泣。《清一统志》
李成瑛字禹桃，以顺治壬辰岁贡授泗州学训，升华亭谕。父艰，起复补上元谕。所至讲书论文，士风振起。修学舍 、清义田、恤寒俊，皆得士子心。年七十卒于官，上元诸生为经纪其丧以归 。
周蔚字复庵，球长子。幼从父江西讨贼立军功。由监生署瑞金县授、汝宁府判。历判楚雄，署南安、定边等州县，多善政。尝捐置南安、定边学宫祭器，及本邑祭器一并捐置。后升琅井提举 、山东都转盐运司运同 。年七十告归，屡举乡饮宾不就。
周濂字次叔，球仲子。幼随父幕，一切露布咸出其手 。由庠监援例选嘉兴通判，再补保定通判。性明敏，上流雅重其才，省垣剧务恒委任之 。数年间几护道篆、摄府事，历署安州，迁安 密云、高阳、安肃、蠡、清苑诸县，会审各府命盗案，勘荒办差，丈量田地，足迹遍畿辅，能声大著。保定杨忠愍祀久圯，濂捐俸重修，恭刻御制祭文于石。升大理寺副。丁艰，服阙赴补。寻以疾乞归，居林下二十三年，唯日事铅椠 。聚书数十万卷，皆手所勘定也。子克龙、道广另有传。
周道广字紫衡，濂季子。由明史馆议叙分发甘肃 ，补肃州同知。办哈密军需，历冰山诸险要。善书工诗，著有《桐溪诗集》四卷。卒于官。
严大为字则钦，以例选福建建阳县丞 。会台湾生番不靖 ，巡抚檄摄台湾丞，佐剿捕有功，升山西宁武县令。县有故明总兵周遇吉祠田数百亩，为兵丁侵牟 。参将某庇之，无敢发其奸者。大为力为清厘，白上台。黜参将，杖兵丁，祭田得以尽返。后为贵州普安令，缘事罢归。鼓琴自乐，间以医活人 。
章彲字际周，乾隆癸酉举人，丙午授福建吉田令，年已六十余矣。是年四月莅任，七月奉调入闱 。撤棘后适台湾寇匪滋扰 ，办理军饷，以忧劳卒于任。
