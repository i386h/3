<!-- { "loadSidebar": true } -->
《旧志》：“八石山下有巨冢，传为王者墓，无考。”或谓北齐刺史王琳为陈将吴明彻所杀，传首建康。琳故吏求葬琳，瘗八公山侧 ，疑此王者为王琳之讹。今考王琳为齐寿阳刺史 。明彻攻寿阳拔之，杀琳于城东二十里，传首建康。故吏朱玚致书徐陵请葬 ，陈主许之。玚瘗琳于八公山侧。寻有寿阳人茅智胜等密送其柩于邺，齐给辒輬车以葬之 。据此则琳之见杀固在寿阳，朱玚之请，请还首于寿阳合瘗耳。寿阳有八公山，盖即瘗于其侧，寻归葬于邺。来邑八石山之墓当仍如旧志，传疑可也。以上符稿

刘猛将军有三说
《怡庵杂录》以将军为宋将刘锜，景定四年敕封为蝗神。《降灵录》云：“神名承忠，吴川人，元末官指挥使。适江淮飞蝗遍野，挥剑追逐，须臾尽出境外。后鼎革 ，自沉于江。有司奏请，遂授猛将军之号。”又《居易录》：“旧说江以南无蝗，近始有之。俗祀南宋金坛人刘漫堂宰为蝗神。赵枢密作《漫堂集序》，称其学术本伊洛 。不知自后何以为人矫诬。”若此三说不同，当以《降灵录》为正。《滁志摭遗》

特奏名非特典
《日知录》 ：“宋时有所谓特奏名者。开宝三年三月庚戌，诏礼部阅进士案：此谓不第进士，及十五年尝终场者。得司马浦一百六人，赐本科出身。特奏名恩例自此始，谓之恩科。咸平三年遂至九百余人。士人恃此因循不学，故天圣之诏曰：‘狃于宽恩，遂隳素业。苟简成风，甚可耻也。 ’元祐初知贡举苏轼、孔文仲言：‘今特奏者已及四百五十人，又许例外递减，一举则当复增数百人。此曹垂老，别无所望，布在州县，唯务黩货以为归计 。前后命官几千人矣，何有一人能自奋励有闻于时，而残民败官者不可胜数。以此知其无益有损。’云云。”案：此则特奏名为宋时滥恩之例。赵察以特奏名补官，谅非其本意矣。以下新增

明时贡监出身不同
《明史/选举志》：“洪武时天下既定，诏择府州县学诸生入国子学，又择年少举人赵唯一等及贡生董昶等入学读书。洪武二十六年，尽擢监生刘政、龙镡等六十四人为行省布政、按察两使及参政、参议、副使、佥事等官，其为四方大吏者盖无算也。台谏之选亦出于太学。其常调者乃为府州县六品以下官。迨开纳粟之例，流品渐淆 。举贡得为府佐贰及州县正官，援例监生仅得选州县佐贰及卫学、王府教授之缺，而终身为异途矣。”据此，则邑志《官师表》前明时监生出身者，乃举贡正途，而《选举表》前明卫学及王府教授者，则纳粟之异途，如今之廪贡也。
邑志与正史异同
《明史》宦官汪直传：“成化十三年设西厂，以直领之。列官校刺事，直权焰出东厂上。后尝罢，未几复设西厂，以千户吴绥为镇抚，直焰愈炽。十七年降直奉御而褫逐其党王越、戴缙、吴绥等。”邑志言绥以孝行见征，未必尽符其实。考证：王详不忠于魏，助司马氏篡逆 。然祥之孝，后人不敢有异辞。吴绥党于汪直，其人品固不足称。若因其人品遂疑其孝行，亦不实。然则王祥之孝亦不可信乎？
又《明史/食货志》：“嘉靖时行召商法。先是，上供之物仼土作贡 ，曰岁办；不给，则官出钱以市，曰采办。其后本折兼收，采办愈繁，于是召商置买，物价多亏，商贾匿迹。二十七年，户部言：‘京师招商，纳货取值，富商规避，应役者皆贫弱下户，请核实编审。’给事中罗崇奎言：‘诸商所以重困者，物价贱则减，而丰则不敢增。且收纳不时，一遭风雨遂不可用，多致赔累。既收之后，所司更代不常，不即给直，或竟沉阁 。幸给直矣，官司折阅于上，番役齽龁于下 ，名虽平估，所得不能半。诸弊若除，商自乐赴，奚用编审？’帝虽纳其言而仍编审如户部议。”案：招商为前明秕政 ，史不言何人所奏。据邑志，常道传奏行召商法，诏著为令。则道所藉以得君者也。然欤？否欤？<考正>按前明采办之法，有司皆强取诸民，或不给价值，扰害闾阎，载于前明奏疏者甚详。常毅然革除，奏行召商法，令商人纳货取值，俾民间不受采办之害，其功大矣。至《明史》所言召商诸弊，乃日久弊生，胥吏勒索商人所致，非立法果有弊也。《道光志》不加考察，竟以创改召商法咎常道，并诋其藉此得君，不亦厚诬古人乎？
又《明史/潘埙传》：“嘉靖七年官右副都御史，巡抚河南。潞州巨盗陈卿据青阳山为乱，山西巡抚江潮、常道先后讨贼无功，乃敕埙会剿。”云云。邑志《常道传》所载讨贼有功，应属传闻异辞。<考正>《明史/潘埙传》常道讨贼无功，乃敕埙会剿云云。今案：青阳山在山西、河南交界处。敕埙会剿者，敕河南巡抚潘埙会同山西巡抚常道合师剿贼耳，与邑志所云“道与河南巡抚潘埙会剿”叙事相同。道光志引史驳志亦未当。

速报司
今庙有速报司神，莫详其始。按元好问《续夷坚志》云：“世传包希文以正直主东岳速报司，山野小民无不知者。”据此则速报司乃包孝肃公也。新增


拾遗

永阳旧治  
在县北二里许北塔山，今茆家营地方。《周志》云“白茆村”是也。山仅如岗今名瓦砾岗，有圣塔寺，久废。严钟铭云：“永阳旧治在今县城北二里许瓦砾岗。上霄宫，桥水绕其下，地势高敞。远望西北，群山如在几席间，非若今之县治，地势卑隘也 。岗上瓦甓遍地，想见唐宋时地方之繁盛。宋既南渡，邑为南北战争之地，城郭为墟，人民流亡殆尽，县治亦因之废矣。近人有谓永阳废县当在县城西北教民场一带者，此不足信。”《周志》云：“永阳旧治在北塔山即瓦砾岗也。”《周志》修于明万历年间，犹为近古。又《太平环宇记》云：“八石山在永阳县西南十三里。”今瓦砾岗距八石山正十三里，若在教民场则距八石山仅十里矣。以此证之，《周志》之说信而有证矣。<考正>：按永阳旧治，《道光志》既云在县北瓦砾岗，又云在县西北教民场，二说自相矛盾。严氏说颇详明，今存之。
袁令御贼  
明季李自成、张献忠以强寇蹂躏中原，屠戮生灵殆尽。崇祯九年，张献忠挟贼数十万围滁，分攻来邑。太仆寺卿李觉斯等守滁城，而邑令袁翎亦同时率众拒守，发炮击贼。会总理军务卢公象升统大军来援，歼贼无算，滁水为赤。是役也，卢公之功大矣。然袁公以羸卒守孤城，其功尤不可及。境内生灵十余万不遭屠戮，繄谁之赐 ？乃卢袁二公。不祀吾邑名宦，宁非缺典哉？新增

程令殉难
《一统志》：“明崇祯中，来安知县程道寿，孝感人，解职归里。贼陷孝感，道寿结壮士杀贼，被执，骂贼死。”新增

关壮缪灵异 
明金光宸《来邑关帝庙碑》云：“去春，贼犯中都即凤阳，渐及内地，至冬而临城。睥睨之间 ，见官将著红绿者数人，阴雨中若灯火旌旗，始潜迹遁去，孤城依然无羔。众咸归德于神之威灵云。”据此则张献忠攻来邑，虽袁公守城之功，岂神亦有以默助之欤？据庙碑增

顿丘石笋   
李锡贤《稿》：“顿丘山有石，嶙峋如笋立。”旧志载项世荣月课谕有“顿阜重生石笋”之句，是旧有笋可证。故老传言亦曰“石笔”。

《永阳志》
陈振孙《直斋书录》有“林 著《永阳郡志》三十五卷，命法曹龚维蕃修。”《宋史/艺文志》:“林 《永阳志》三十五卷。”宋曾旼《永阳郡县图志》入《集文》。考永阳唐初为滁州，天宝间改为永阳郡。林公志以永阳，从古郡名也。既曰郡志，则兼全来言之矣。此来安有志之始，惜今不传。《滁志摭遗》

来安令  
宋韩淲《涧泉石记》云：“熙宁二年十一月，翰林学士权知开封府韩维言：‘处士孙侔除试大理评事、知滁州来安县事，以疾不就。今闻疾陨，望除一职官。 ’诏以侔依前官权常州团练推官。”是时侔虽未治来安，诏以侔依前官，则为县令无疑。邑志不载，此可以补其阙。《滁志摭遗》《摭遗》又引《夷坚志》摩耶夫人《六研斋二笔》刘僧遇题诗事，今不载。

元时儒户  
泰定四年《杜居敬德政碑》末载儒户前教谕倪德懋、刘子成、张之才三人，旧志选举表失载。

冰雹之异
《明史/五行志》：“崇祯三年九月辛丑大雨雹。”今据邑志所载吴道昌《重修学宫记》：“崇祯庚午，异常冰雹，瓵裂甓堕，殿宇埤垣一时骞亏。”考其年正与史合，而祥异门不载，何也？又据旧志郑礼贤传：“康熙壬子捐豆助赈。”与《通志》所载“来安设厂赈粥”合。据知县乔嵩《重修谯楼记》：“康熙二十年，岁祲人饥。”据叶允霖传：“康熙己丑旱蝗。”据夏鸣琯妻叶氏传：“康熙癸巳岁饥。”据名宦祁文瀚传：“康熙五十七年，下车正值旱虐，力请蠲赈。”则康熙十一年、二十年、四十八年、五十二年、五十七年均属旱饥。旧志既散见于各传记，独不载于祥异，何也？据周寺副濂家传，康熙丙戌旱，大饥。乙未旱，濂各庄失收。曰各庄，则县境可知其概。旧志俱无之，且于康熙五十四年书大有年矣。

马令事 
邑志马令云衢传：“止旗员游猎而民以安。”盖康熙间江宁某将军事也。将军闻石固山曾出驺虞，将纵猎于来安北境。邑民惊惧，咸思逃窜。马令以重贿啖将军门役，乃止。夫以一物偶异，贻患且及二百年之后。祥瑞果安在哉？考《明史》，宣宗不受朝贺，其识度过群臣远矣。

韩令事
乾隆三十三年，来邑旱饥。邑侯韩公勘灾至北乡，因暑热暂憩一村舍。适值其家煮碎麦，杂糠秕野菜，将以饲猪，满贮瓦盆内，仓猝未及撤去。公见而问之，诡以人所食对。公泣曰：“我百姓乃食此耶。百姓所食，我何可不食？”因饱啜二碗，叹息而去。其实心爱民如此。事见徐侃笔记

记园 
宋人李去非《洛阳名园记》以园之兴废验地方之盛衰，非漫作也。来邑虽小，一丘一壑亦足以供吟眺。城内西北隅郝园，数十年前松竹荫翳，亭榭参差，聚奇石为山，牵古藤作架，名流觞咏，传播一时。东街之南武园，亭池栏槛，结构殊工。北城外里许郝园，鹿野之别业也。后为周次叔寺副所有，解组逍遥 ，亦极文酒之盛。东城外里许武园，即严素臣诗中所谓东园也，后亦入周寺副家。修竹数万竿，环以绿水，名花珍木错植其中。东偏为朱园，壤地相接而差狭。迤南有杨园，在顿丘山之阳，林木蔚然，与山色河流互相映带。南乡去城八里许宋园，宋严州所经营也。乔松百尺，凌空独秀，可想见当年胜概。今或历久而即于荒，或易主而失其旧。唯东园风景不减昔时。近又有余氏西园在城西，魏氏将就园在城东南。凿池种树，因其自然，时有天趣。录而存之，或大雅所不废尔。《习勤轩笔记》

燕山陈媛墓石  
