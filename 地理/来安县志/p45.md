<!-- { "loadSidebar": true } -->
嘉庆八年，岁次癸亥。来安明府钟公宰是邑六年矣。治理优洽，舆情协和 ，集邑之贤有闻者而语之曰：“我朝圣圣相承，右文重道。自内服郡县至外藩荒远之地皆立学，儒官备俱，饩廪周给 ，从古以来未有斯盛，所以广教化而蔚人文也。来邑土厚风淳，而士气抑塞不获伸者，岂砥行积学之士乏耶？抑学宫左右所以滋而培之者未得其法耶？夫修旧举废者，守土责也 。予于魁阁窃有意焉。”佥曰：“唯唯，谨听命。”遂谋所以经始之者。先是，壬戌冬，予赵戚为其先人卜宅兆，曾延予至来。藉览学宫胜概 。明府以予于相宅之道为识途马也，具书遣使敦促过江，相与步趋宫墙内外。先为直櫺星门，次为迁魁阁基于旧基之东北九十余步，俾当大成殿之巽隅。按《孝经》援《神契》：“奎主文昌。”又《史记/天官》注：“魁，北斗第一星也。”《后汉书、郡国志》注：“《春秋纬》曰：瑶光第一至第四为魁。”《史记正义》：“斗魁戴匡六星曰文昌宫。”又《易/系辞》：“传曰：齐乎巽。巽，东南也。齐也者，言万物之洁齐也。”故学宫楼阁名曰奎，或曰魁，必位巽隅乃为得地，乃所以迓吉祥也 。抑予揆明府之意，又有不止于是者。圣贤之道，以正大光明为归。直櫺星门，趋正大也。建魁星阁，象光明也。邑人士礼门出入，高山仰止 。他时缉熙于学 ，不愧为圣贤之徒，以仰副圣天子黉序作人至意，岂不懿欤！事既竣，明府属予记之。明府者名希贤，字励斋，广东海丰举人。

重修儒学记    国朝浙抚帅承瀛黄梅人
我朝车书大同，混一区夏。山陬海澨，靡不建学，以端化民成俗之本 。今皇上绍膺大统 ，崇儒重道，举恩科，广学额，嘉惠士林，有加靡已，文治之盛，未有盛于今日者也。来安为江淮小邑，旧有学宫渐倾圮。邑侯杨君以名孝廉出知县事。下车行释奠礼毕，环顾拣宇。喟而叹曰：“比风化之地也，颓废若此，其何以肃观瞻、培贤俊哉？”乃捐俸首倡，邑人士咸欢欣踊跃，输赀恐后。于是鸠工庀材 ，心计手画，寒暑靡间，襄事者亦与有力焉。先大成殿，次两庑，次泮池，又次櫺星门、启圣祠、明伦堂，以及庖厨、湢浴诸所，莫不经营涂墍，视昔宏整。又以余材修广文署斋，清泮宫水道。经始于某年某月，落成于某年某月。於戏，侯其贤哉！今年春，予出抚浙江，来邑原任刑部副郎戴君南江来署佐理 ，谈次备述侯修学颠末，并请予一言勒诸石，以纪侯之功。予惟庠序之役所以明人伦也。人伦明而心术正，心术正而学业醇，学业醇而功名懋。士生其间，郁郁蒸蒸。他日登玉堂而上麟阁者 ，将接踵起焉。此固侯之所深望，予之所预卜，而多士之所宜共勉者也。南江又言侯之治是邑也，守己以廉，爱民以惠，兴役以时，折狱以果。他如葺城垣以捍蔽，筑仓庾以储偫，建桥梁以利涉，修庙宇以秩祀，美政不胜书。虽然，君子务其大者。侯以兴学为先，固已深得乎为政之本矣，又多乎哉？侯姓杨名炘，字景山，云南太和人，戊申科举人。历任县事，皆有声 。

重修儒学记    国朝邑令杨炘太和人
嘉庆丁丑岁，炘奉命宰来邑。于嘉平望日行释奠礼毕 ，仰见殿瓦飘零，椽木朽蠹，周视庑祠皆就圯，慨然有兴修之志。适生员林式金、陈纯嘏，监生龚治国捐钱数百千，炘亦捐廉百金，并延城乡诸绅耆，劝谕乐输，遴董事者立章程，庀材鸠工，诹吉兴事。坏者易之，缺者补之，陋者文之，卑者崇之。若殿、若庑、若门、若池、若桥、若崇圣宫、若明伦堂、若尊经阁、若魁阁、若正副学署，咸以次修举，下至阶除道路 ，罔弗治。凡撤其旧而更新者，盖十之八九焉。又以棂星门外地势涣迤，大成坊及两耳坊远不相属，亦形家所忌 。因相度布置，移建大成坊及东西耳坊。西耳坊地本民居，购而置之，规模于是乎大备矣。复以余力改建小南门城楼为文星阁，所以培文风，亦以劝多士也。是役也，始于戊寅三月，讫于壬午七月。炘挈其纲，众分其任。功成而不费，事治而不棼 。其督工者，原任英山教谕、丁酉举人戴沛霖，其子廪生宗汉，原发福建试用县丞武锡申，其子从九兰 ，侯选兵马司吏目章本，侯选吏目武一桂，岁贡生侯炳蔚，其子生员宝棕，岁贡生曹文炳、余滨、严崐璧、赵作凤，廪生张宝贤、陈暄、武凌云，生员武剑泉、赵作霖、周树棠、严大昕，其子主簿攀桂，生员严有宽、陈纯嘏，武生冯敬仪、吴春芳、冯奠芳、王万青、武友华、甄寅，监生余之煜、严大观，其子廪生尚廉，监生余溱、朱树华、余家栻，吏员王淦，其子廪生桐，吏员魏允康。其经营出入者，则库书汪受祺也。是皆不可以不书。

归复雁塘田记    国朝训导贺彝鼎邑人
盖闻功德之在人者，必其有醇厚坚确之志。苟于人所不肯为及人所不能为而历久难为者毅然为之，非实心实力见义必为，鲜不畏难而中止。此我邑雁塘之复，复以杨邑侯，其功德为我邑所不能忘，而鼎之不敢不志者也。邑旧有雁塘田，见邑志，为修葺学宫之资，于康熙年间被江宁生员万年长请入省城育婴堂，奉督宪批，权做一龌龊功德，历年未复。一日者邑侯追案其事 ，曰：“是何宜复而久不复也，及今不复，将终于不能复也。”适以奉檄摄宣城篆，事未举，然侯未尝一日忘也。越十月回任，申请督宪下江、安两藩司议，饬州确查申报。文既申，又几为吏议所阻。侯以为育婴之重不重于学宫。且江宁大都会，百费易集，较来邑瘠薄为有间。力请之，并属岁贡生曹文炳、余滨、赵作凤，生员赵作霖住复奔诉于各大府。历三月，竟蒙准将原田仍归来安。非侯之勇于见义而毅然为之，其能久不复者来复与？田既复，侯又谋善后事，择人经理之 。迄今学宫岁修及凡公件皆倚赖焉。如是功德其无量也，其不朽也。邑人士佥思镌石以志，鼎敢不撮所见闻者以著于篇 。

重修建阳书院记    国朝邑令符鸿益阳人
古言县令民之师，帅所使承流而宣化，是不惟有以治民，必将有以教民。教莫先于学校，而其职董自师儒。县之所兼摄非所专司，能预成其效者几希，是莫如书院。书院者，县所以萃一邑之人材，日与论文而讲道者也。其事县之所主，藉欲有以尽心于教，诚莫亟于斯。邑自前明有连龙书院，次则景濂 ，寻相继俱废。国朝顺治间，前县汤君九围尝设社馆，捐田数十亩，寻以费不敷中已 。乾隆己巳，刘君瓒始倡士绅捐建书院，收复舍馆田并稍加增置，仅仅资山长膳修，生徒膏火缺如 。比来清厘积项，详复雁塘田。杨君炘酌拨公资，拟兴膏火。未几，杨公调任蒙城，鸿接莅斯土，乃因其旧绪 ，参定章程，道光三年春，始甄录肆业生童，分正、附课给予膏火 。惟是创建书院以来垂八年，栋宇门庭亟宜整治，乃权其积费，度其要工，经始四年冬初，阅两月工竣。予因题内堂之额曰“乐育”，盖以《诗序》有言“菁菁者莪乐育才”也 。我夫子亦言朋来而乐，孟子言得英才教育为三乐。兹书院之兴，既备之膏火，复缮其斋居。多士赡用有资，藏修有地，固宜敬业于斯，乐群于斯。而主斯席者得以优游训迪 ，以广其甄陶，宏其造就，将于是乎乐其教之行。而宰斯邑者得以劝课渐摩，以培一邑之人材，而倡诸民之风教，尤将于是乎乐其治之美。要皆兹书院之兴有以成之也。予因乐得而记其概云。

观风桥记    符鸿
县南水口，来安河委也 。观风桥跨之，资管键焉 。地故有镇，扼四冲而七省差务行旅络绎，故杠梁急焉 。始置桥莫详历，架木为之，久渐圯。嘉庆中，前县岭南伍公谋续葺 ，置簿劝捐，因费钜未遂。叶榆杨公继之 ，锐意重修。道光元年，集绅耆，捐廉为倡，议概撤新之，并垒石岸图贞久 ，然颇虑费繁。适有耆民徐步云诺捐银千四百两，杨公跃然曰：“事有藉矣。”遂遴董事者广捐助，购木石，庀诸料，择二年冬仲肇工。越月，杨公调任蒙城，予莅兹土，因公经其地，识洵要工督纠赀趋事。三年四月告蒇，乃亲至落成焉。制仍构以木，两岸则易石，凡高二丈有八，延八丈，宽丈有五，坚整平固，视昔倍加焉。既成，综其经费二千贯有奇，可云钜矣。予惟此举虽杨公倡议之诚，然非徐姓之乐输无以果其始，非众人之协义，无以善其成。是桥之名“观风”，予未究所以。若斯人之乐善可风，亦足以观已。爰书而并勒众名于石。

附二生经赋     国朝举人武孝钦邑人
夫以旧梦重圆，再指庵罗之树；前身如晤，重游薝葡之林 。三生未杳，一卷长吟 。维方平之夙悟，留胜跡之堪寻 。白石何年，惯卓飞来之锡 ；青山依旧，曾铺满地之金。尔其夙业缁衣，闲师白足 。莲花一册，尽出钞胥；贝叶千篇，无非手录 。能书智永重来，再访金陀；善悟东坡久别，犹怀玉局 。山中留一笑之缘，台下想千年之躅 。潜心梵呗，非夸异术于双鸠；回首沧桑，祇等微躯于一粟 。以彼根因得净，结习皆除 。竹露徐研，自展多心之册；茶烟细袅，闲临选佛之书 。井虽栏而罢吸，庭有草而慵锄。半幅慈云写出，而黄花色色；一池残墨书成，而翠竹如如 。无何而禅扉客去，经卷尘埋。春阶迸笋，秋院生笞。流光促矢，旷劫成灰。瘦损庭前之柏，寒催窗外之梅。蛛网蜗涎，屡蚀蟠蝇之字；松脂篁粉，频粘伏虎之台。遗编尚在，古帖谁开。童子何知，讶高轩之忽过；主人依旧，是故我之重来。则见灯蕊纯青，昙花结紫。牵别梦于春山，悟观空于止水 。摊书而细认银钩，历劫而犹存茧纸 。回东向之千枝，证西来于一指。询茫茫之六道，不动心幡；穷杳杳之诸天，新耽禅喜 。原非羽化，隔千载而来归；欲问因缘，即前生之昨是。是则历观证果之书，悉出拈花之手 。藏烟霞而此卷长留，经风雨而其真不朽。岂其护以山灵，未可盖之瓦瓿 。啭清音于毕钵，禽号频迦；留遗絓于兜罗，衣名无垢 。千山鸟语，错疑怀濬归来；一坞桃花，尽是刘郎去后 。今则崇台永峙，曲槛长春。白马之遗函宛在，清鸳之旧牒如新 。摘菩提叶以盟心，都成妙谛；现宰官身而说法，不昧前因 。鹤讶频来，参鹿苑中乘之解；桑径三宿，转莲河大法之轮 。即看溪上螺纹，隐约庄严之髻 ；添得窗中山色，分明清净之身。《滁泗赋存》

附胪陈韩令政绩  请祀名宦公呈    国朝戴宗矩邑人
