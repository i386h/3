<!-- { "loadSidebar": true } -->
墓地今已失所在，唯石尚存，大书“燕山陈媛藁葬处，崇祯辛巳年立。”此石旧为土人取作城西桥梁，嘉庆庚申夏水涨，桥毁，石复出，邑人严钟铭见于城壕中，命人舁置庆成庵左侧 ，为文以记之。按陈媛事无考，其死必有关节义，虽藁葬而其名足以不朽，故表其墓。然当时力能勒石，何独不能葬之如礼耶？或旧有是墓，至崇祯时好义者特表之以志古迹欤？


正误《伍志》有误，纠正如左

卷二寺观
金光宸、张应辰所作《关帝庙记》二篇，多用《三国演义》语，盖未见陈寿《三国志》也，不免为博雅所嗤 。朱黼诗内以玉石寺为唐尉迟鄂公所筑，故名尉迟。其说似不足据。

卷二古迹
滤马湾，相传明成祖靖难时曾于此处洗马，故名。然当时以强藩犯顺，虽有遗迹，无足称述 。

卷五水利
王来《开河议》于“何不委用”之下忽接“痛责监禁”云云，必有脱误。又“助屯工食”句下、“虚费官银”句下似皆有阙文，无从查补。

卷六方言
“虹”曰“扛”、“肉”曰“揉”、“忘”曰“望”，皆韵书所有。旧志以为来邑土音，盖未考耳。

卷十一人物
张德辉、王之荩、周幹、冯仰京、李多寿、武韬、张映台，《伍志》皆一人二传，分隶两门。无此史体。

卷三徭役
江右卫余成公、徐晫周两船并余加名半船，丁稀力疲，每年额差完不足数，积欠道光五年以前费银七百五十余两，无可追补。道光九年知县刘廷槐准故耆民之妻徐赵氏捐漕平纹银四百二十两 ，发丁具领，置田收租，陆续完缴，给示勒石。又徐赵氏于道光七年呈捐田种八石，入府军卫周提元船，补苴缺差，亦经给示勒石。此二条俟续补。

卷四义田
古城集同善堂，道光九年置黑树李田种十二石，额完民正银二两，此一条俟续补。
清净庵同善堂，道光九年置段家营田种六石五斗，内周王氏捐种三石五斗。周王氏之继侄、卖主周凌云捐种二石。又田种九石三斗，内卖主周王氏捐价一百三十千文，连凌家营义地卫粮银二钱，共额完卫正粮银七两二钱九分六厘。此一条续补水口同善堂义田后。
<考正>按正误凡数十条，纠正《伍志》之误，皆考核精确。唯《伍志》亡佚已久，皮之不存，毛将安傅 ？且已逐条更正，似可无庸复载。今录其略有关系者六条，有应续补者四条，余不录。
又王士杰传有“外藩英吉利入觐，士杰护送得体”之句。正误曰：“乾隆年间只有安南国王阮光平入觐一次，非英吉利也。此系国典，非可臆撰。”<考正>按乾隆中叶英吉利遣使臣贡方物求入觐 ，清高宗诏谕英国王，却其贡 ，令沿途护送英贡使回国。事见王氏《东华录》。邑志言“护送得体”，系指英贡使而言。道光志将士杰传删去，此事未免失当。兹将护送英使补入士杰传内，并辩正于此。


附捕蝗法

陆曾禹《捕蝗八条》 
一、蝗所自起    蝗之起必先见于大泽之涯，及骤盈骤涸之处。崇祯时徐光启《疏》以蝗为虾子所变而成，确不可易 。在水常盈之处则仍又为虾，唯有水之际倏而大涸，草留涯际，虾子附之 。既不得水，春夏郁蒸，乘湿热之气变而为蝻 ，其理必然。固涸泽有蝗，苇地有蝗，无容疑也。任昉《述异记》云 ：“江中鱼化为蝗而食五谷。”《太平御览》云 ：“丰年蝗变为虾。”此一证也。《尔雅翼》言：“虾善游而好跃，蝻亦好跃。”此又一证也。
二、蝗所由生    蝗既成即生子，必择坚垎高亢之地 ，用尾栽入土中。其子深不及寸，仍留孔窍，势如蜂窝。一蝗所下十余，形如豆粒，中止白汁。渐次充实，因而分颗，一粒中即有细子百余。盖蝻之生也，群飞群食。其子之下也，必同时同地，故形若蜂房，易寻觅也。蝻之初生如米粟，不数日而大如蝇，能跳跃群行，是名为蝻。又数日群飞而起，是名为蝗。所止之处，喙不停啮。又数日而孕子于地，地下之子十八日复为蝻，蝻复为蝗，循环相生，害之所以广也。
三、蝗所最盛    蝗之所最盛而昌炽之时，莫过于夏秋之间。其时百谷正将成熟，农家辛苦拮据，不足以供蝗蝻之一啖，是可恨也。按《春秋》至于胜国，其蝗灾，书月者一百一十有一。内书二月者二，书三月者三，书四月者十九，书五月者二十，书六月者三十一，书七月者二十，书八月者十二，书九月者一，书十二月者三。以此观之，其盛衰亦有时也。
四、蝗所不食    蝗所不食者豌豆、绿豆、豇豆、大麻、苘麻、芝麻、薯蓣及芋叶。水中菱芡，蝗亦不食。若将秆草灰、石灰二者等分为细末，或洒或筛于禾稻之上，蝗即不食。
五、蝗所畏惧    飞蝗见树木成行或旌旗森列，每翔而不下。农家若多用长竿掛红白衣裙，群然而逐，亦不下也。又畏金声炮声，闻之远举 。鸟铳入铁砂或稻米，击其前行，前行惊奋，后者随之而去矣。以类而推，炮竹、流星皆其所惧，红绿纸旗亦可用也。
六、蝗所可用    捕蝗以之饲畜，可获重利。陈龙正曰 ：“崇祯辛巳年，嘉湖旱蝗。乡民捕蝗饲鸭，鸭最易大而且肥。又山中人养猪无钱买食，捕蝗以饲之，其猪初重止二十斛，旬日之间肥而且大，即重五十余斛。始知蝗可供猪鸭，此亦物性有相宜者矣。”
七、蝗所由除    蝗在麦田禾稼深草之中者，每日清晨尽聚草梢食露，体重不能飞跃，宜用筲箕栲栳之类左右抄掠，倾入布囊，或蒸或煮，或捣或焙，或掘坑焚火倾入其中。若只掩埋，隔宿多能穴地而出。蝗在平地上者宜掘坑于前，长阔为佳，两傍用板或门扇等类接连，八字摆列，集众发喊，后执木板，驱而逐之，入于坑内。又于对坑用扫帚十数把，见跳跃往上者尽行扫入，覆以干草，发火烧之。然其下终是不死，须以土压之，过一宿乃可。一法，先燃火于坑内，然后驱而入之。诗云：“去其螟螣，及其蟊贼，毋害我田稚。田祖有神，秉畀炎火。 ”此即是也。蝗若在飞腾之际，蔽天翳日，又能渡水，扑治不及。当候其所落之处，纠集人众，各用绳兜兜取，盛于布袋之内，而后治之死。以上三种之蝗，见其既死，仍集前次用力之人，舁向官司，或钱或米，易而均分。否则，有产者或肯出力，无产者谁肯殷勤？
八、蝗所可灭    有灭于未萌之前者。督抚官宜令有司，查地方有湖荡水涯及乍盈乍涸之处，水草积于其中者，即集多人，给其工食，侵水芟刈，敛置高处，待其干燥，以作柴薪。如不可用，就地烧之。有灭于将萌之际者。凡蝗遗子在地，有司当令居民里老时加寻视，但见土脉墳起，即便去除，不可稍迟时刻。将子到官，易粟听赏。有灭于初生如蚁之时者。用竹作搭，非唯击之不死，且易损坏。宜用旧皮鞋底或草鞋旧鞋之类蹲地掴搭 ，应手而毙，且狭小不伤损苗种。一张牛皮可裁数十枚，散与甲头，复可收之。闻外国亦有此法。有灭于成形之后者。既名为蝻，须开沟打捕。掘一长沟，沟之深广各二尺。沟中相去丈许即作一坑，以便埋掩。多集人众，不论老幼，沿沟摆列。或持扫帚，或持打扑器具，或持铁锸。每五十人用一人鸣锣，蝻闻金声则必跳跃，渐逐近沟。锣则大击不止，蝻惊入沟中，势如注水。众各用力，扫者扫，扑者扑，埋者埋，至沟坑俱满而止。各村如此，各县皆然，何患蝻不尽灭哉？
 
来安县志卷末

跋    旧志序    旧志篡辑员名    文目附存


重修来安县志跋
岁丁亥之四月，邑侯刘公重修前邑侯符公来安县志稿，以沿革人物、艺文自任，而以其余付泉，嘱与香岑贺子、方壶戴子共裁酌之 。五阅月而书成，侯再加刊定，至今年二月始付梓 ，盖其慎也。近时州县志例由官修，政目取诸册档，人物凭之采访，依类抄撮，亦足成编。我侯则曰：“县令有教民之责，修志亦以彰教，曷可苟耶？来邑虽小，志内所列门目，皆国典也。官各举其职而后为良吏，民各安其业而后为良民，士各奋于学而后他日能居官、能临民。吾以职官领众政之始，以名宦要众政之成，比物此志也。若是者可以劝忠。志内所列人物，或以行谊著，或以功名显，要必确有可传者在。吾于采辑所及，崇实行，黜虚美，参公论，节烦文。言之者不诬，斯受之者无愧，俾其子若孙读之 ，咸思有以继其志、恢其业，以成其名，否则，不得与乃祖乃父并传焉。若是者可以劝孝。二者修志之大纲。大纲既立，众目从之。引一言必有裨民生国计，录一文必有关人心风俗，无非教也。岂曰矜别裁、务博辩已哉？”我侯重修之说如此，即侯之书可以知侯之政矣。侯以丙戌冬莅吾邑，以今戊子春署宿州，政声于江南北称最云。邑人欧阳泉跋。

重校来安县志跋
右来安县志十四卷，道光八年邑令刘公廷槐纂修，毁于兵燹。光绪初年，邑贡生吴遐昌始从前邑令张公世烯家得刊本以归。文献未坠，良非偶然。光绪己亥，嘉应李公续修邑志，以培森为总编辑 。乃取《一统志》、《安徽通志》等书与邑志参校，始知邑志人物一门与《通志》有异同。嗣又于滁守熊公鞠生处获睹来安旧志稿二卷 。是书嘉庆三年严公钟铭所修，附于《滁志》后者。上卷颇完整，下卷残缺过半。乃乞借手抄，凡与道光志同者不复录，异者悉录之严志稿多与《通志》同。由是邑志有参考书矣。顷者余远游西域 ，眷念梓乡，辄取行箧中抄本、邑志重加校勘。志内间有漏略，则采严志稿以订正之。人物一门删削颇有失当，则采《通志》以增益之。盖旁搜博采，表章前贤，后学之责也。欧阳省堂先生邑志跋曰 ：“邑侯刘公重修邑志，以沿革、人物、艺文自任，以其余付泉裁酌之。”盖沿革、人物诸门出自县署慕宾之手，瑕瑜错出，故省堂微词以见其意。然则今曰之校补岂得已哉？重校本与原本异者皆采之《通志》及严氏志稿。僭为考正 ，附于志末，俾后之君子有所考焉。己酉夏月余培森跋于西域。本年邑人士谋重印道光年邑志，因以旧日校本付印。培森识。

旧序一    胡松 
