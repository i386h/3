<!-- { "loadSidebar": true } -->
朱树基字南台，乾隆壬子举人。幼英异，伯父淮爱而教之。淮故绩学士也 。嘉靖甲子，树基以謄录馆议叙选江苏安东知县，改昭文。父艰，起复署昆山，复补昭文，调吴县。处繁剧地，政无冗阘 。革棲流公局胥役弊，订体善、继善诸堂事宜 ，增给育婴堂经费，垛筑昌门、胥门外万年桥 。嘉庆十九年旱饥，例以粥赈。基请于上台，定为以钱易米之法，民称便。又劝富户协捐多金，全活甚众。二十四年升督粮同知，抵任三月卒于官。著有《录经堂文集》、《乐琴轩诗集》。


宦绩武

明
吴义字德成，元至正十四年甲午，杖策谒明高帝于军门，与语奇之 。屡立战功，宦至和州指挥佥事。子三。福，永平卫千户。亮，另有传。<考正>《滁志摭遗》云，福曾孙密改姓严氏。按密为嘉靖年岁贡，见选举表。
吴亮幼袭父锦衣卫百户职，永乐初为旗手卫指挥佥事，屡从征讨。宣德中署湖广都指挥佥事，寻以右副总兵督漕运，兼镇守淮安，建言免运便宜七事 。正统初讨江西新淦贼有功，累进都督佥事，副萧授镇湖广、贵州 。破普定蛮，进都督同知。平计沙苗，进右都督。方政殁于麓川，召亮还京，命为副总兵，将兵五万往讨。至云南，贼益炽。坐金齿参将张荣败不救，逮下狱。左迁都督佥事，仍佩征南副将军印，镇湖广、贵州，讨平四川都掌蛮。寻召还，视右府事。正统十一年卒。亮性宽仁，不喜杀戮，所至蛮人怀附 。好读书，至老手不释卷，有儒将风。《明史》有传。长子经以边功升右府都督佥事，仕至镇守贵州总兵。次子绶另有传。
冯贵，邑壮士，于明师入滁时以骁勇为领军先锋，征取江南，累立战功，封万户世职 。
国朝
叶思敬，邑痒生。明季寇乱，奋力捍御，由守备升神机九营参将 。入本朝授常州参将，分镇江阴，剿孟河、宜兴土寇，屡立奇功。<考正>思敬以前明参将降清，所剿孟河、宜兴土寇皆前明勤王义师也。校者谨识 。
严治元字育和，顺至乙未武进士，勇而善射。崇祯丙子岁，邑有流寇之警。元行山中，遇贼数百骑，抽刀力战，斩其枭 。贼奔去，邑赖以安。登第后授湖广靖州营守备。靖州边徼 ，獠苗作乱，前守备不能御。元至，率二百骑破十万众。师旋叙功，加游击衔。未几，绥宁寇复逞，元往镇，贼闻辄遁。卒于官。苗人祀以为神。
周绍烈字景曾，武庠生，球之曾孙也。雍正初考取入勇健营，咨送陕西军营效力。随大军征巴尔库尔，补右营把总。乾隆元年议叙发浦口营。寻补寿春营千总。调亳州，分司太和。著有《巴尔库尔记》。
王士杰字越千，乾隆壬午科武举。初补狼山千总，历升京左守备、殿湖都司、京口水师营游击、吴淞参将、太湖营副将。英吉利贡方物，士杰护送得体。后缘事谪伊犁效力，赦归。嘉靖十年卒于家。士杰有勇略，以时值升平，无赫赫功。历任海疆，勤缉捕，均粮饷，得士卒心。谪伊犁时，吴淞、瓜洲兵弁醵白金千余两 ，送至河南鹿邑县。固辞，泣而别。子寅，官盐城千总。
贺万年字载扬，乾隆壬子科武举。幼孤贫废读，其戚武庠生冯湘以万年魁伟，招于家，教之骑射，衣履薪水皆给焉。入庠后即捷秋闱 。初补太湖千总，历任浏河、上海守备。升东海都司，未赴而卒。


孝义义行附

明
王来字德远，慷慨好义，直言地方利害事，遭钜创弗挫。所著有《站粮歌》、《开河策》、《时艰要务二十二条》。年八十二尚陈开河条议，规划水利。既殁，屯院御史徐金星读其文曰：“烈丈夫也。”为文以祭之。崇祀忠义孝弟祠。
国朝
周懋德字萃衷，好施济。居近水口镇，明季被流寇剽掠，屡率义勇御之。长子适，饶勇略。季子球，以武进士仕至正定总兵、左都督。懋德赠如其官。崇祀忠义孝弟祠。球另有传。
贺植家，增生。父芳没后，植家事祖母孝，督抚以顺孙具题，建坊旌表 。崇祀忠义孝弟祠。
明
吴绶，都督亮次子，成化时以孝行征锦衣卫 。镇抚擢指挥，太监汪直所荐也。直败被谪。著有《菁华集》、《谈兵小录》、《七书简注》、《诗坛丛韵》等书。
孙恕，正德六年其义父张全授贵州司长官吏目，恕与俱往。无何 ，全夫妇相继殁。恕经营万里，跋涉间关，负骨归。
王金，行傭养亲 。值岁祲 ，路拾遗钱数贯，白父当还失主。次日持入市，果得失主，还之。父病，割股以疗。母病亦然。及父母殁，每夕卧墓侧。既久，亲识强之归 。谓诸弟曰：“苟有私，愿各以情言。 ”弟皆唯命，家遂统于金。一钱弗私，如父母在时。知县刘正亨传其事。
周廷珮字国珍，以例得选，不仕。一切修桥凿井诸利济事咸乐为之。谓吏途坏人心术，训子孙耕读，勿入公门。寿八十三。
任友、任守兄弟笃于友爱，食必同席，游必同处，家财至老不分。万历十四年赐冠带 。
国朝
贺朝官字五章，顺治初以岁贡选曲阜县知县，不赴。父年老，朝官与同床卧者二十年。后复券分己产赡其弟 。邑志正误云：曲阜知县自明洪武至国朝乾隆初年皆以至圣裔为之。《伍志》谓朝官于顺治间选授曲阜知县，恐有误。
武韬，以岁贡任青州府判，升江西瑞州府同知，未赴。以孝行著乡里。
孙如桂，增生。嗜学好义，尝以文庙颓敝躬自击梆募资修整，家财输其半。晚年举乡饮宾。
赵吉武，康熙甲子武举。尚节义，周人急难 。尝捐百金置城隍庙香火田。子金镛见后。
赵吉尹少侍母疾，割股调汤。因研精歧黄术以济人，富者不责报 ，贫者助之药。又尝出己产千金，代人偿急债。
贺宣彦字宪先，康熙甲子武举，笃于友让。兄早亡，事寡嫂如母。家范极严 ，子侄稍违礼节即令长跪受戒饬，移时乃释 。族中有忿争，谕以大义立解。终宣彦之世无讼者。
任伟烈，职监生。好周人急，宗族邻里赖以衣食者近百家。子瑞，庠生，以中年无子买妾，访知有夫，捐其值立遣还之。乾隆十六年，捐置建阳书院膏火田。又尝独建杜家涧石桥。以公举善人，列名县署旌善亭。瑞继子应熊，贡生，亦善承祖父志。每岁欠，辄捐资助赈。嘉庆戊寅嘉山集火，延烧数十家，应熊宅居中独不损片瓦，人谓数世阴德之报。
赵珍字宝臣，岁贡生。生有至性 ，继母病危，尝粪以验甘苦，谓苦犹可救。割左股疗之不效，又割右股，病果痊。父患双瞽 ，觅得治目良剂，供之神座前，朝夕哭祷，至旬有八日，煎以进，父目复明者三十载。邑人称为赵孝子。
郑相，庠生，居大雅圩。乾隆六年大水破圩，冲塌房舍，相母及妻子随水去。相望洋长号，急浮门片救其母 ，浮沉再四，幸抵岸，妻子竟没去。
赵金镛，吉武子，贡生。与兄庠生金绣友爱，多义举。乾隆庚午协建建阳书院。子青选，例授州同。尝垫书院额租以全经费，有父风。次瀛选、鹤选俱庠生，亦相继乐于为善不替 。
费洪，先皮工也 。家贫无子而孳孳为善 。凡街道桥梁圯毁，辄自运砖石修补。年九十犹日荷畚锸焉。知县韩梦周亲诣其庐，旌曰：“为善最乐”。
张世杰少孤贫，事继母唯谨。母嗜鱼，每食必烹鲜以进。乾隆乙巳旱饥，运米赴市，遇窭子某不火数日矣，倾囊周之无德色 。
张丕纲与弟庠生丕勲友爱，终身怡怡 。一时里閈有解同室争者，皆举张氏兄弟为法 。


附义行

前明
王庆，锦衣屯，轻财好义。嘉靖甲辰、乙巳洊饥 ，知县顾问劝赈，庆出谷千石，全活甚众。顾后官南京吏部郎 ，犹访其孙，厚赠之。
蒋文升以吏员任巡检，初为京办走燕，于旅邸拾百金。访知无为州解役误遗，追及京师还之。后州守入都访拜，谢以二十金，复固辞不受。守脱足下靴互易而着之，曰：“以此见义交可乎？”文升尝渡江，舟覆遇神，扶救水上，神盖张睢阳也 。知县刘正亨为书“天佑善人”匾。
姜淮，乐施予。嘉靖二十二年大祲，人相食。淮出谷赈饥，知县顾问匾其门。
李应春，省祭官。敦孝友，睦亲族，岁积米济贫乏。尝修学校，倾其仓，乡里义之。子五人。多寿另有传。余见选举表。
王凤台，精风鉴 ，尚义侠。尝游楚宛间。时泗州冯懋刚分宪荆门，重抑税珰之横 ，被逮诏狱。凤台只身调护，不避艰险。
国朝
叶允霖好信义。康熙己丑旱蝗，煮粥饲捕蝗者，得扑灭。又穷邻某卖女，闻哭声捐金偿其值，俾复完焉。
叶有馨字佩远，职监生。少孤，抚于叔父母，终身事之如父母。雍正二年尝监粥厂，捐米五十石助赈。
欧阳旭，邑乡正 。雍正三年，县令黄金品卒于官，旭捐金五十两经纪其丧。
张明，康熙甲子、壬戌两次助赈，捐谷五十石。又郑礼贤，康熙壬子赈谷一百五十石。又徐永曙、裴灏，雍正甲寅圩田破，各捐谷百石助赈。又江庇，康熙甲戌捐粟助赈，日为粥以饲饿者，至麦秋乃已。徽州人张以政，于雍正癸丑捐置救火器具。又张君佑，倾资造桥六座。又罗正，访还所拾郝姓黄金陆两。俱有尚义风。
冯佐，岁贡生，多义举。尝与赵金镛、严守仁、冯仙共出资募人掩埋枯骨。自乾隆辛酉，濬新河、埋露骼，始行之者十一年。
周暄，少贫，事母孝。居城西乡。尝路拾遗金，守侯失金者终日，询得实还之。晚岁康强，寿至九十。
侯炳蔚，岁贡生，与兄弟友爱。性明敏，善为乡里解纷，邑有公事多推之。著有《眉斋诗草》、《忠厚录》。
朱琏，乾隆戊子捐谷助赈，丙午武举呜玉之祖也。王化南，理问衔 ，亦于戊子捐谷助赈。又叶常湛，监生，乾隆庚午易所捐古城废学得银叁佰两 ，协创建阳书院。又周人杰，千总衔，嘉庆甲戌捐钱壹千六百千助赈。抚宪彙题 ，准于原品加三级。又理问衔周如兰、千总衔马鸿图，嘉庆辛未、甲戌两次各捐谷贰百余石助赈。又顾朝杰，从九品，嘉庆十八年捐宅一区、田种十七石，建古城乡学。又徐步云，耆民，道光元年捐银壹千四百两建水口汛之观风桥 。其余好义姓名具各捐簿 。志载捐助，固足为好义者劝。然兴废举坠，恒籍众擎 。《伍志》所载建城修学诸捐事，其得列姓名者无几，亦足见当日笔者之矜慎矣 。今自《伍志》后又近百年，其间公事叠兴。如建修书院、学宫、魁阁及“恤孤”、“同善”诸堂院，与夫水旱偏灾赈费，动以万计，孰非乐输之助？所有各姓名或已勤石碑，或具存捐簿，未尝没也 。唯择其人生平行谊实有可嘉且系身后论定者书之，余不悉录。
