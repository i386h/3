<!-- { "loadSidebar": true } -->
冯奠芳，武庠。家甚贫而志行廉正。尝管理“同善堂”事，出纳唯谨。每岁掩枯骨、培荒冢，必亲身往视，不以他事辍工人 。零星木柿亦登簿记之 ，变价充公，一时皆服其义。雍正旧志载增监生赵达士捐谷赈饥，惜年月无考，附记于此。


儒林

明
王化振字宇春，万历己酉举人。授长洲教谕，升国子监助教。历户部主事，分司草场，旋告归。太仆少卿周汝登门人也 。汝登传阳明良知之学，化振师事之，故所得于姚江者深 。著《诸儒要语》九卷。化振事继母极孝，教子弟以身示范。长洲去任时，徐汧为作《去思碑记》。依严钟铭县志稿改辑
国朝
张元楷字端直，乾隆己卯岁贡。己丑年县令韩梦周延主书院讲席，特尊礼之。门下土如张大中、戴沛霖、姚世芹、朱树基辈先后登贤书，皆传其衣钵 。晚官望江训导，勤于职。告归时士林为绘《留行图》以献。子之淦，嘉庆戊午副榜。
徐侃字又陶，乾隆丁酉拔贡生。年十七应童试 ，知县韩梦周奇其文，留署内亲教之。时吴中汪大绅主讲建阳书院，见侃文亦曰：“奇才也，吾目中第一矣。”韩罢官侨居淮上，侃复往从学，竟其业。善为诗，出入太白、昌谷间 。著有古今文集各若干卷。
严钟铭字策勋，乾隆戊申举人。幼孤，母冯氏慈而严。每晚铭从外塾归，篝灯责背日所诵书，少误即挞之，铭心常凛凛 。登贤书，后有小过犹令跪受朴教如儿童时。铭喜毋忘，老也恒语人以为乐。四上公车不第，课徒养亲 。著有《三柳堂诗文集》。又尝辑《滁志摭遗》及《来安县志稿》各数卷，今志颇采用之。


文苑

明
朱华字士英，成化丁酉应贡。以次贡戚通年老，让戚先。学使义之，檄县奖曰：“有古君子风。 ”充己亥岁贡，中顺天庚子乡试，授知县，乞便养 ，改汝阳教谕。孙诏，岁贡，严州府训导。按旧志《选举表》，朱华，成化壬辰贡。前此为成化庚寅，戚通贡。此又云丁酉让贡、己亥贡。差后数年，未详孰是。
张德辉字子充，岁贡，历任沂州、嵊县训导、武城教谕、威海卫教授。所至以善教著声。既告归，闭户训子孙，列宾筵者三十年。
张衷字民彝，岁贡生。授平阴训导，刻“主忠信、行孝弟”二条、“读书作文四箴”以教士 。升蒲台教谕。期年告归 。家徒四壁，怡然安之。兄子高，字汝抑，亦岁贡生，授江西安义训导，升衡府教授。善大书。著有《绳枢集》。又衷孙国翼，字以敬，恩贡生，任泰州州同，檄典陕西文衡。著有《秦中稗草》。高子燕翼，国翼弟云翼、鸿翼及子应辰，并以岁贡任教职，见《选举表》。旧志谓国翼以州同檄典陕西文衡。考明制，两京主考用京官，各省主考用教官，无州同典试之例。然国翼著有《秦中稗草》，则尝实至陕西矣。其子应辰，明天启修志时曾与参订，不应舛误。今仍之。
冯体恒，岁贡生，事亲以孝闻。任淄川训、潍县谕、广平府教授，教规严重。在潍时拔识高公桂诸人，人服其明。
郝孔昭字起潜，号鹿野，隆庆辛未进士。始就外傅 ，性颇钝。及成童，潜心讽诵，期年忽开朗 。自后一览不复忘，为文如夙构 。登第后任常山知县，识拔詹献策、詹思虞、詹在泮、赵文炜于淹滞中，相继登甲科 。以廉治徐监生不法事，中伤归，时论惜之 。所撰《四书、诗经讲义》、《式蒙初稿》、《策彀》等书风行海内。陈际泰自序《太乙山房稿》，谓得作文法于郝鹿野云。
张诩字声卿，文秀子。学博行端，为时所宗，名俊多出其门。以岁贡任禹城训导，刻《惜阴图》劝多士。升邹平教谕，兴学校，建青龙桥于南门，悬凤呜钟于东角楼。久任而归，依然寒素。
王尚文字宗周，少敏于文，日就万言不起草，尤精楷体。尝捐束修三十金助修滁州珠龙桥 。年四十以选贡入南京太学，遽卒。
夏维藩字邦价，岁贡生。任杭州府训导，于贫士多所周恤。乡人慕西湖往游，典衣以供，欢然不厌。升原武教谕，卒。子大儒，幼随父任，刻苦读书。成进士后，以母老不仕。
夏维城字邦卫。幼孤，服母氏训，至于成立。以岁贡授东流训导，升虹县教谕，寻告归。里中有负其金者，出券焚之，人高其义。
冯师京字九如。性敏，年十九中副榜，后中万历戊午乡试，任浙江永康令。弟兆京，善书法。兄弟皆以友爱称乡里。
李多寿字庚星，以副榜授贵池训导，寻告归。与乡饮者十七筵。著有《四书、易经讲义》。与弟萧山县县丞多识寿皆八十六。子成琼见下。
国朝
张映台字雯三，辛丑选贡，考授县丞，不就 。好读书，饶文藻，累举乡饮大宾。
王威振字宇孚，两中副榜，考授州判。不乐仕进，富文词，著有《五待吟诗稿》。
李成琼字瑶仙，康熙甲子岁贡。孝友嗜学，著有《四书折衷》、《四书备考》。尝入学使邵公幕，有与某生仇者以三百金嘱置末等，成琼正色拒之。
严治顼字素臣，少孤贫失学，年三十折节读书 。好吟诗，独嗜幽峭，其高者直入王孟之室 。著有《蒲稗集》，年至九十。子涛，岁贡生。行，廪生。涛，善画菊，画成必自题诗，著有《晋山诗稿》。行著有《四书讲义》、《四守斋诗稿》、《来安县志新稿》。
朱黻，逸士也 ，工诗善画。诗一句一字恒数改不休。书法濡染淋漓，具体襄阳 ，自号曰“半颠”。零缣断纸人珍藏之 。
徐时盛字文虎，康熙丁丑贡。著有《笛步集》、《冠芳斋时艺》，上元黄越序之 。
郑玉字昆山，廪生。敏于文，兼善拳勇，得少林法。纵荡嗜酒，每岁科试携酒一壶入，领卷后即痛饮酣睡，鼻息齁齁。醒问何题，磨墨伸纸，顷刻就，如宿构 。庐江孙维祺推其文为当世第一。
李人元字子骏，力学工文章，八试皆冠其曹。雍正癸卯拔贡，廷试授教谕。归里后读书讲学，俊髦多出其门 。著有《惜分斋文集》、《论题约旨》。
武翔彲字兆师，岁贡生。任丹阳训导，能相士，多所识拔。长子家驹，恩贡生。次子家彦，少攻举子业 ，有时名。屡试冠军，由拔贡中乾隆丙子乡试，年已五十余矣，南宫报罢不再往 。著有《养性堂诗文集》。季子家楷，州同衔。一门相继协理公事，乡里善之。
贺芳字湘芷，廪生。幼孤，善事母，敬承叔父训。著有《学圃轩诗文》。子植家举顺孙，见前。
严皆字引三，性傲岸 ，自号心如水人，因称为严水心。少应童子试，已取录，学使以其污卷将加朴责，皆曰：“应诗求荣岂求辱乎？”拂衣径去。归而研究经史，工诗古文词。乾隆初县令卜松源重其名，使人讽之应试 ，拔置第一。然其文奇古不宜于时，院试卒不遇 。著有《时艺自知集》、《根心斋诗集》。
张亦栻字华平，乾隆甲子举人，官内阁中书，擢侍读 。工诗，磅礴闳肆，有唐人丰韵。晚号方壶山人。著有《有竹轩楚游诗草》二集。次子锦标，幼聪颖，诗尤奇肆，著有《四不轩古文》、《后白诗集》，年二十余卒。依《方壶山人诗集序》改辑。
孙克中字懋昭，乾隆乙酉岁贡生，庠生孙选继子也。选工文词，雍正乙卯乡试已中式第一，填草榜时忽失去三场卷，以吴镇兖卷易之。克中承庭训，文行兼修，矜式乡里 。与恩贡生朱寅友善，学行亦相埒 。晚授兴化训导，署东台教谕。
张明锦字濯江，乾隆乙酉拔贡生。世业歧黄，家窭甚。锦甘藜藿 ，闭户教读。工书善文，以藻采重一时。
周景福字燕祺，总兵球之曾孙也。少与兄景星齐名，乾隆戊子乡试魁其房 。尝辟寿泉山房讲学，其中泗州宋瑞、宋履谦、吴淮、陈泰恒、向仪，本邑冯峻青、严钟铭皆其高弟子也。性简淡，衣履不修饰而胸中文彩灿然。晚授天长训导，以文为贽者日盈其门 。著有《寿泉山房文集》。
戴沛霖字觉斯，乾隆丁酉举人。父监生伋曾充县吏，积阴德大其门闾 。嘉庆元年霖选英山教谕，历任十八年，善讲解，多所成就。两次俸满保知县 ，辞不就。归里后，长子宗沅官京师，请迎养，亦不赴。日与诸子讲求制义 ，屏绝外事，年七十终于家。著有《日新录》、《思补山房诗文稿》。子宗沅现任直隶布政使。
余鏊字冠江，乾隆甲辰岁贡。为文法先正，傅以经义 。乙酉乡试已拟魁矣，旋以一字见摈 。著有《中庸精义》。次子滨，岁贡生。性直尚义，晚年以督建文星楼积劳而卒。
姚世芹字鲁芳，乾隆癸卯举人。幼孤，鞠于叔父母 。稍长即刻苦向学，以叔所予饼饵资市膏油夜读 。戊子岁饥，饔飱不给，投状请为吏 。邑令朝梦周素赏其文，不许，且赠以资，益励志卒业 ，砚耕自给者三十年，门墙极盛 。嘉庆辛酉选仪征训导，卒于官。著有《敬业轩诗文集》。
贺大福字平阶，廪生。工诗文兼善书画，构有闻妙轩书屋，陈古鼎古帖，摩挲竟日。兴酣落笔，意致欲仙，家人生产不问也 。生平所作亦随手佚去。子彝鼎，嘉庆庚申举人，颍上县训导。
李锡贤字金门，乾隆丙午恩贡。善诗赋文词，工书法，有三绝之目。乾隆三十年应召试，蒙赏缎匹。晚年居南村，以县志久未修，殚心搜访，辑稿若干卷。殁后散佚，仅存二本，多可采录。
武孝钦字春江，嘉庆戊午举人。弟韵青字印苍，嘉庆辛酉进士。兄弟并幼孤，母程氏持家有礼法，甘清贫，延明师讲教之。孝钦生而颖异，八岁能诗。既长，才藻横溢，珠光剑气咄咄逼人。其性情脱落，自谓类陈同甫之粗豪，近杜樊川之放诞 。著有《春江赋稿》。韵青资禀稍逊而学力沉实，气体浑厚，视兄有加焉。登第后任青浦知县。钦偕往逾年，相继并卒。
又庠士中有见重乡党，不容没其名而又不必各立一传者。今据所见闻，类叙之。善书则朱黻，而后有凌霦、凌钊父子。霦字湘章，小楷师黄庭 ，瘦硬遒媚。钊楷法亚于父，并有时名。武翔凤字翽霞，行草学苏黄 ，得其体势。陈彩曜字开晓。赵世嵩字箕山，亦其匹也 。汪赞字佐廷，真行俱得赵董法 ，秀润可观。贺大佑字眷渠，大僖字全五，兄弟二人尤杰出。大佑性古傲，不谐于俗，诗字亦如之。大僖初学颜柳 ，棱棱有劲气。继乃参以苏米 ，刚健含婀娜矣。张宝贤字达泉，承其父明锦家学，书法亦工秀。
善诗则严治顼、张亦栻、武孝钦等，已见于前矣。又如周树滋、严煜炩二人诗，闲逸中时有天趣。景岱字次山，生而短视，善记诵，诗才横溢。章綮字戟门，学诗法于袁枚 ，谐而不俗。著有《板桥偶存诗抄》。
