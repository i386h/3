<!-- { "loadSidebar": true } -->
来邑圩田之设，唐以前莫可考。志载始于宋代，至明而益盛。与来安接壤者，其南则滁州、和州、全椒，东南则江浦，东则六合，皆有圩。绵绵罗布，五百余里，而水患由始制以来，虽有甚有不甚，至于今未息。考其所自，圩田多居河滨，河不治则水溢而败圩，其势然也。河之在和州者曰后河，发源于合肥之黄山。黄山大百余里，涧泉之水皆归后河；东过含山、黄莺山、昭关，诸水入之；又东过和州鸡笼山、如方山，诸水入之；又东过全椒武进山、笼山、郑山，诸水入之；又东与襄水合；又东入滁河。在滁州者曰清流河，发源于州西北之清流沛，定远之大横山、来安之嘉山、滁州丰山诸水入之；又东过乌衣，名乌衣河；又东入滁河。在来安则发源炉山，过水口入乌衣河会滁河者是也。三河之水总归滁河，其交会之处名曰三汊。三汊东流二十里至张家堡，出张家堡而老鹳嘴，而皂河，由皂河而葫芦套，径六合县城由瓜埠口入于江。自三汊至江口，萦纡盘折三百余里，急流不可径达，而瓜埠口壅沙逼阻，两岸多苇芦，上游水大，不能即泄，隘束奋怒，旁出四溃，冲圩破堤，实由于此。于是别开河道之议兴，然卒亦无成功。先是明嘉靖中巡抚李公、巡按曹公以圩田被灾因河流细塞，别寻江浦县浦口镇黑水河今名干河沿西北至滁河东至大江长二十里旧有河迹中仅隔上冈四里即朱家山嘴开浚，通导滁河之水直入大江，无壅溢之患，则圩灾可弭 。未果行 。三十年巡抚夏公、巡按杨公遂开黑水河，以误凿石骨而止。及隆庆二年来安人王来建议开黑水河，忤巡按张某意，欲难来，发帑金三十两令凿井验试 ，试如法。又发金二百两令其自开。来言费不敌功，来又无助，不可任，词语激切。巡按怒，置来于狱。万历中，来复上言，事得行。寻以用非其人，冒侵帑金，惧阴谋阻挠而罢。自是不复言开黑水河矣。我朝康熙十九年，圩大灾，复举王来议开朱家山二里，未通。雍正十二年，大开朱家山，用银二千七百余两，旋淤塞 。逮乾隆四年，滁州卫守备李之琨者，复建议开黑水河，计功条画，视王来尤详备矣。其略曰：开河之法，必先测量地势高下，使源委均平，始蓄泄得宜。前人昧地势，尝试以为侥幸，故无功。今测滁河河底至岸高一丈六尺，自滁河之张家堡南至塔塘营石桥，长七里余，地势渐隆，高五尺二寸，有河渠，水发可通舟楫，疏浚功省。自塔塘营至查家坝，地势更隆起，高三尺，有河形，不能通流。自查家坝至徐家坝，地又高五尺五寸，河形泥淤。自徐家坝至李家坝，地又高二尺。通查家坝、徐家坝、李家坝，凡高一丈五寸，各宜疏深如高数。过李家坝而东为朱家山，山脊长一里余九十丈，地势耸隆，高一丈四尺三寸。统计比滁河河底高四丈六尺。河形中隔，故朱家山尤为黑水河塞障。逾山而东，土岸危疏，夹岸中有干河，广仅二丈，上险下虚，易于崩裂，兼又异时挑河负土附岸，一遇霖雨仍委于河，水道阻塞。询之土人云：雍正十二年开河功竣，值夏日雨多，滁河岸及塔塘营道上水高五六尺，中隔朱家山，高处里余，涓滴不可通，倒流冲激，圩田皆破。以此考之，水涨高滁河岸五尺而朱家山尚未通流，是朱家山又高于水涨之数尺矣，与测量之数合。朱家山应凿深四丈一尺，计高于滁河河底四丈六尺之数，所不尽者五尺，留以蓄水，勿使尽泄。至河岸，上应开广六丈，下三丈。西岸乃高崖大路，不能展辟 ，惟东岸土冈可以开广，冈外有大涧，运土实其中，可免附岸塌卸之患。如此则朱家山可通矣。自朱家山东至马家桥，地势渐下，低一丈九尺四寸，应止浚一丈二尺，东岸开广六尺。自马家桥至宣化桥，地势更下，低二丈八尺，泉水通流，毋庸深浚，岸路加阔而已。从此江口广衍，略无阻滞。凡功费计方雇役得银一万六千两，诚能勿吝财费，择能而使之，绝诛索禁冒侵，庶黑水河可成，圩灾可息矣。当时韪其议，然群言如聚讼，无敢决行。十九年总督鄂公容安悯圩灾，询于有司，或举李议 ，乃亲履勘，大兴工，发淮上之夫数千，以其习河役也 。阅两月工竣 ，用银四千四百三十两，未久复湮塞。于是议开黑水河者遂言沙土善崩，益畏难，不敢置议矣。而论者皆咎任事不能如李法费廉而工减 ，是以无成。余尝以事如金陵数过所谓朱家山者 ，按其形势，诚如李君所言，故采其说矣。习水利者，考而行之，若乃议纷而力不继，适足为后戒者也。


圩田图附记
韩梦周

余既为《圩田图后记》，备载开黑水河始末 ，盖此河不开，圩田之害未知所止。然二百余年中，屡举屡废。询之土民，佥云此非独地利艰也，亦多阴挠阻之者 。盖江南货物转江北者，旧由瓜埠口抵六合，故黠商豪贾聚焉。若黑水河开，则江南估舶直达浦口 ，其道径便，不利六合商。六合商醵金啖官吏 ，造言开黑水河，凿六合地脉，不便；又言沙土善崩，空劳无益。官吏之墨者，张其声势，与他邑争。故或议而不行，或行而故谬以败事。总督鄂公开河时，廉其情 ，取造言者项械号令工所 ，群商始狼顾窜匿，卒亦不成，殆天也。又云东去张家堡十余里有小河，东南流四十里可达江，其地白壤无沙，地势旷坦易开浚。六合人刘君某诉于邑宰陈公言，百姓愿计亩出夫，可不费官一钱而事集 。又诉于江宁守某公，江宁守檄县议 ，商人闻之大恐，百计阻遏，会刘卒，事亦寝 。盖开河为农人之利，而商贾图便其私，农岂商敌哉？呜呼，是言然。彼商者亦无天道哉！


附疏朱家山农田水利河道记嘉庆九年四月勒石 
内阁中书陈秋水

江浦六合之交朱家山，旧有溪涧，可分泄滁河入江。水道由张家堡之煨罐桥入口，曲折逦迤，至宣化桥出口入江，若门阀然。前明时惑于堪舆 ，任废不治。我朝雍正年间高制府浚之未畅。乾隆十九年制军鄂公奏修，旋淤。日积岁甚，土坚厚，与山石埒 ，于是分泄之路塞。而环滁皆山，每遇夏秋，大雨时行，各路来水暴发，惟由滁河一道纡曲行百数十里方抵瓜埠入江，其濒临滁河之滁州、全椒、来安、六合、江浦五州县，壤地毗连，众流汇合，奔腾直注，凡数千顷良田不逾时即连为巨浸。虽筑围御之，其力猛而围不能任，其势涨而围不能障，其冲突漫溢而漂庐舍、溺丁口、淹禾穑者，以岁计之，十之六七焉。民之望拯于官也，已阅数十年 。制府会稽陈公下车轸之告其民曰 ：以围堵不若以河泄，旧有河可复也。然考之志乘 ，有开河十害之说，采之舆论，或云：旱则泄尽而无可溉，涝则六合为下流所归。由宣化桥涌而上，山水由煨罐桥散而溢，而六合鱼鳖焉 。且下有石脊界之，殆不可凿。制府曰：否。江南之农民畏涝而不畏旱，且有泱泱之滁河分资之，而虑无以溉，饰说也 。六合虽洼下，数百年来耆献所传 ，江水未尝逆上宣化桥，六合居其北，势更高，其无涌与溢之害可知。且造物生数千顷膏腴之产以赡斯民，而复生朱家山之石脊界之，使不得泄而尽淹之，无是理。前乎此有疏之者，吾何为独不可。谋之方伯太原康公，意相符，乃亲诣周历相度，探之无所为荦确磊块者，值农隙筹款募夫，山旁觅萧寺信宿其中，尅期举事 。募者踊跃趋工，捷于响应，互相呼助者，半携妇子荷畚疀 ，欣欣然有喜色而来，人众而工倍焉。三阅月而河成，河之丈四千七百有十，深与广如其地之宜，河之费白金四千有奇。河之工始于癸亥之腊，逾年三月毕工。非常之工，何其费啬而成敏也 ？事难谋始，惟断乃成。其为工也鉅，民不能谋；其为计也远，民不知谋。以不能谋、不知谋之事，而大府为之谋。不能者，民之智；能者，民之力；不知者，怵其成之难；知者，乐其成之利。是以不募而至，不董而劝，不劳而竣也。数十年间，比岁而漂庐舍、溺丁口、淹禾穑之区，一旦高枕而卧，恬然以熙，出作入息，计日而喜，有年自今兹始。予始至钟山，从游诸生乐其工之成，为予陈颠末。方伯属予录其事，以示后之生斯土与守斯土者时修治之，无或废也。是为记。
 
来安县志卷六
安徽滁州来安县知县汜水刘廷槐重修

学校志
学宫建置    礼器    祭器    乐器    学额    学田   书院义学附


学宫建置 

