<!-- { "loadSidebar": true } -->
顺治年，将屯卫指挥千百户皆易以守备、千总等官，征粮上仓。康熙十二年，裁革屯军，与民一体。因卫弁虐军及军民相虐故。以上俱旧志。改并江宁、上元等卫赋归县。即上应天、广洋等卫，详前“五军都督府”及《田赋志》。惟滁、泗二卫屯田隶卫如旧。
案屯亩不一。汉置屯于张掖等郡。魏晋六朝，南北攻战，江淮间屯田几半郡县，未尝置屯以御边，此皆因有事而设，且耕且戍，以免馈饷 ，为一时权宜之计。唐立府兵州镇诸军 ，每屯置五十顷。明置卫所三百余，以军隶卫，以屯养军。无事课以耕耘，有事资以捍御 ，盖仿古者寓兵于农遗意。邑于明代为兴王地 ，五军府散处近畿，故屯田多置于此。《严行记》谓种、收皆职之官，则固以兵耕。我朝改并归农，与民田等，故江宁、上元诸卫屯悉裁归县。原属江南都使司，今归并布政使司。惟滁、泗二卫未奉裁并，有领运屯丁，然止以供驾运，非以习攻战。故今卫制与营制分，亦非如古之所谓屯田矣。


附马政

宋元俱无考。明坐派种马二百匹 。洪武年设太仆寺于滁州行马政，县坐派此数。弘治九年，带养滁州田地马一百匹 。时霸州马二百八十余匹，暂拨滁州卫寄养，故县亦带养。后续增，共种儿骒马三百零四匹，分为六群，散养县境。原草料及起解夫马银两俱出丁田 。田地，每骒马四百亩，儿马三百亩；人丁，骒马十五丁，儿马十丁。嘉靖三十年知县李懋材欲民减轻，乃多派，骒马三十丁，儿马十五丁。时本虚报，又多逃亡，后反为民累。嘉靖年派本折 ，民甚病之。成、弘时止俵孳牧儿驹赴京 ，数亦不多。后派本折，每年六十匹，间年又加一匹。本色七分、折色三分一匹，征银二十四两，同本色解京交俵。嘉靖三十六年，知滁州事应镳请平马政以释宿累事申文 ，大略言本州二县合地方三十里，共养种马一千七十五匹。查得成化、弘治间止俵孳牧儿驹赴京备用，每年不过三十余匹，多至五十匹而止。近年坐派本折色每年二百一十六匹，本色七分，折色三分，计马征银，不论本折，每匹征银二十四两。职请言本色之苦。本州地方湿热，原非产马去处，纵有一二，率多矮小，每年不足充数。预令俵头领银往凤阳以北收买 ，二十四两之外，又必加银十一、二两方成交易，而草料之费又所不计。出门之后以为可无他虑，不知南马服稻草柔脆之性，不服粟草干硬之株。天炎路远，多生疾病，倒毙必令赔偿，瘦损不无验退。赔者全赔，退者转卖，原马一匹至此不过卖银三五两而已。赔买无资，只得揭借，至于旷日持久，难免又死又退、再借再赔，则是所俵之马赔换多而原解少 。此借债赔马势所必至也。访得各州府县马田俱皆膏腴 ，马丁即种田之人率皆饶富 ，故帮贴易而债赔之累少。本州以田养马者十一，以丁养马者十九，穷丁下户帮贴无几。俵马方行，费已过半。路遇水涨，马必舟渡，费几一两。及投文验马，寄养衙门，需索常规 ，费又不赀。且停马之家，俱内臣势要，验烙之后 ，索足草料房钱而后已。此又必借债之势也。且所借名曰十两，止得八两实用，而凭内已作二十两矣 。幸获批以归，而债主随至，日夜追逼，苦极难言。于是俵头科派马头 ，马头科派贴丁，贴丁又派同户，以一科十，不至鬻儿卖妇以偿不止，此民生之所以日蹙也 。切照应天等府俱纳折色，徐、泗等州亦准纳折色。本州与应天及徐、泗地形逼近，而疲惫过之。为今之计，莫若改解折色。访得真定等府产马，地方价买，率得强马。得免本色，则每匹连外帮草料盘缠共银三十两。上解每匹常余折六两，计本色一百四十五匹，共该银八百七十两，又可买三十余匹。敛之穷黎，无浪花之弊 ；输之太仆 ，有积算之资，其计为便。近刑部尚书郑前巡抚江北，目击斯弊，故有是陈。但暂折二年，病根犹在，不若永折为当。请照应天、徐、泗事例定为常格 ，永为改解折色。则科征有常 ，而困惫得舒矣。隆庆二年变卖一半。太常寺少卿武金奏请将种马尽数变卖 ，印马御史谢廷杰建议兵部议覆变卖一半，存留一半奉旨备用马匹。久矣，买俵种马，徒有虚名，百姓却受实害，宜从谢廷杰说，深思详定着且革去一半，以苏民困。万历九年，尽行变卖，折征草料。太仆少卿裴应章题为条议归并事宜以新马政事，又监察御史于有年为恳乞裁革无用种马以苏民困事。兵部覆议：先年变买，未尽种马一半，委应通行变卖，每马每年应折草料银一两以佐买之费云。五月，兵部梁等具题奉旨：这种马既全，与起俵无干。苦累小民，依拟着尽行变卖，以苏民困。咨行到县，知县林鹏飞尽将种马变价解京。每年折征草料银两与各色折征银两定为岁额。并将原种、犍、母牛变价折征草料。万历年知县遵议未尽事宜，本县原额养牛八只，内犍牛二、母牛六。母牛三年一次，每科牛犊银三钱解京。其养牛佥点极贫丁，每只概编十丁，点验印烙附在马院，间有瘦损问罪，使费之烦与马户等。种马已革，种牛亦宜变价，同马价解，而牛犊亦准量折征草料。申准后，屯院项下解每年例科牛犊银六钱。原设牧马场七：园觉庵旧额共荒熟田地四顷二十八亩五分一厘九毫、金刚寺旧额共荒熟田地一顷四十亩六厘五毫、月塘堰旧额成熟田地一十四亩、园觉庵旧额荒熟田地九顷六十八亩三分七厘五毫、沙涧旧额成熟田地二顷四十四亩六分七厘五毫、沙涧湾旧额成熟田地一顷八十二亩二厘七毫、金刚寺旧额共荒熟田地四顷三亩三分一厘六毫。后不牧马，止征银解兵部备用。《周志》载弘治七年南京兵部等衙门给事中倪天民案将本县原设牧马草场逐一清查丈量 ，仍于县仪门建碑镌刻坐落四至顷亩数目，后逐一开垦。通计本县草场七处，凡堪种地、告垦地、点马空地、不堪种地，共二十四顷二十六亩九分七厘七毫；堪种熟地八顷四十七亩五分三厘二毫，每亩科银二分，共银十六两九钱五分四厘四毫。不堪种荒冈地十五顷七十九亩四分四厘五毫，增查下等田地三顷十八亩八厘二毫，每亩科银二分，共租银六两三钱六分一厘六毫四丝。刘正亨曰：境内田地，高下相半，而牧地皆系低洼，水之可注，其势使然，择便而圩，得利已多，若必欲与水争利，较尺寸而圩之，水无所受，泛滥之势不破圩不足以泄其怒。论者徒见瓜埠泄处迂回，欲凿浦口以杀其势，而不知其害由于与水争尺寸之利也。然犹幸有南北潵水二圩可以注水。若并此二圩而尽筑一当霖潦 ，诸圩虽金石为堤，终无完理。余恐趋利者忘害，故附着于此。
国朝定鼎以来，养马于官。如营与驿各置马匹，草料尽出于官。不与民争利，实万世永赖云。以上俱旧志。


兵事

梁天监二年冬十月，魏统军党法宗、傅竖眼等分兵寇东关、大岘、淮陵等处，白塔、牵城、清溪皆溃。法宗等破淮陵，进攻阜陵不克。《通鉴纪事本末》 。
《一统志》 ：淮陵废县在盱眙县西北八十五里。《方舆纪要》：白塔镇在来安县东北五十五里。《太平寰宇记》：阜陵故城在全椒县西南八十里。按地图，白塔在淮陵东南百余里，阜陵在白塔西南一百余里，盖淮陵被围，白塔因相离不远，故惊溃。白塔溃，则阜陵之屏蔽已失，是以魏兵得进攻阜陵也。魏人用兵次第如此。乃《通鉴辑览注》 谓白塔在巢县之南其说误矣。
宋嘉定十二年闰三月，金人自盱眙寇来安、全椒等县，宋将李全败金兵于嘉山。《宋史》。
旧志谓宋高宗时邑罹兵乱，户口仅百余，不堪置县，因废县为镇。盖来邑当南渡后，人民罹金人兵劫，几至靡有孑遗。则南宋时来邑兵事不传者盖多矣。
宋绍定元年，宋将赵葵命赵必胜守万山。《宋史/赵葵传》。
明崇祯九年正月，流贼张献忠、高迎祥等率贼数十万围滁州 ，焚掠县境，民妇金赵氏及蔡烈女均殉节。贼攻城，知县袁翊率众拒守，发巨礮击贼 ，贼悉遁。会总理军务卢象升合诸道兵来援，大破贼于滁州五里桥，斩馘无算 ，贼悉西窜。《袁翊传》及《明纪事本末》 。
 
 
来安县志卷八
安徽滁州来安县知县汜水刘廷槐重修

职官志表
文职    武职


文职表

宋
知县建隆初始以朝臣为知县，掌总治民政、劝课农桑、平决狱讼 。凡户口、赋役、钱粮、赈济、给纳之事皆掌之。有水旱则有灾伤之诉，以分数蠲免 。流亡则抚循安集之，无使失业。有孝弟行谊闻于乡闾者，具事实上于州，激劝以厉风俗 。
孙侔熙宁二年。<考正>原表漏载，依《滁志摭遗》 补。
阎安之元佑八年
魏渊博崇宁二年
刘滂宣和七年
按：《伍志》元佑时知县有沈希顺，《周志》无之。考《滁州志》，元佑时有郡守沈希颜，《伍志》误以郡守为知县，因于元佑时增入希颜名。又误以希颜为希顺也。今据《州志》及《周志》正之。
主簿开宝三年诏诸县千户以上置令、簿、尉。咸平四年五百户以上并置主簿。后川、蜀、江南诸县各置主簿一员，掌出纳官物、销注文书 。
孙杭天圣五年。同学究出身 。<考正>旧志表漏载，依《王荆公文集》补。
尉建隆三年每县置尉一员，在主簿之下，掌阅习弓手、戢奸禁暴 。凡县不置簿则尉兼之。
李从道元佑八年
石    绍兴七年。
元
达鲁花赤
县尹元《百官志》，至元三年合并江北州县不及二千户者为下县。二十年又定江淮以南一万户之下者为下县。下县秩从七品 ，置官如中县。达鲁花赤一员，尹一员。达鲁花赤掌县印，尹掌判县事。
忽都鲁海牙
可惜可不花
合谋砂立
以上三员旧志俱无年次籍贯。
亦尔列不花至元六年
马合谋砂泰定元年
撒都剌至正六年
以上均达鲁花赤。
廉克    完闾    项仲升    孟升    苗裔
以上五员旧志无年次籍贯。
王时淳至元六年
徐荣至元三十年
郭让泰定元年
杜居敬泰定二年，有传 。
蒋居仁至正六年，有传。
以上均县尹。
教谕县置教谕一员，又置直学一员，掌钱谷。教谕听行省及宣慰司札付，或命于礼部 。
党安汴梁人
何迪泰定元年
吴旭至正六年，朱方人 。
主簿上县有丞一员，中下县无丞，置主簿一员。
李让至元六年
杨禄泰定元年
周于嘉泰定五年，朗州人。
巡检诸县巡检司从九品
赛酉至元六年
丁赟泰定二年，白塔镇巡检。
李克忠至正六年，济宁人。
孟元亨至正六年，白塔镇巡检。
严皋至正六年，税务司巡检。
典史民少事简之地以簿兼尉。后又别置尉。尉主捕盗之事，别有印典史一员。
罗文庆至元六年
郭国瑞泰定元年
萧毅泰定二年
明
