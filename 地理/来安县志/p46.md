<!-- { "loadSidebar": true } -->
窃以竹帛书勋，盛代重旗常之绩；桐乡报祀，编氓兴俎豆之思 。维我原任来安已故知县韩公梦周，本山左之名儒，作谯南之循吏。早登蕊榜，射策万言；旋领花封，牵丝百里 。卜小试于牛刀，瞻双飞于凫舄 。当夫下车伊始，捧檄方来。惩吏胥之狡猾，察风俗之淳浇。雀鼠行偷，折罢片言之狱；鶢鶋祀逆，编成三箧之书 。因长吏而折腰，陶渊明米羞五斗；为灾黎而请命，汲长孺粟发千钟 。桥建青阳，成略彴者不违夏令；河开黑水，披图记者犹号殷渠 。春雨劝耕，龚遂则身除犊佩；宵灯课绩，氾胜则手著蚕书 。创鹅湖之讲舍，延鹿洞之经师 。品题月旦，空北冀之千群；文采风流，祝南丰之一瓣 。朱晦翁群儒圭臬，祀以专祠；井大春五经纷纶，裒为一集 。等身著述，寿枣梨而兼载口碑；有脚阳春，坐槐棘而胥平肺石 。单父之治不下堂，阳城之政宜上考 。乃三秋开鸣鹿之筵，方操玉尺；四野急捕蝗之役，畴握铜符 。灌邑神过，敢惊风雨 ；平原令去，不化鱼虾。尚分校乎贤书，竟同干夫吏议 。于是解组归田，清风满袖。断靴遮道 ，泪雨沾襟。当途鲜挽驾之章，出郭盛攀辕之饯 。迄今六十年以后，犹人人知何武之名；即此五十里而遥，欲岁岁献韩 之酒 。乞俯顺乎舆情，俾上光夫祀典。为此胪举事实，公吁据呈，申文详情。庶几褒德侯封名卓绝，特垂日月之光；浚仪令画像长留，丕焕丹青之采矣 。

附公举节孝汇案请旌公呈    戴宗钜
窃以妇女守贞之义，从一而终；朝廷彰善之条，历久不朽。故白姬却聘，国谥曰贞；高媛捐躯，士诔为愍 。盖数奇者命不偶，荼蓼偏集于闺闱；而土瘠者民不滛，松柏亦生于培塿 。维我来邑，实属偏隅。然而五湖带绕，清盟思妇之心；八石云封，坚化望夫之骨 。人尚清操，代多奇行。或未婚而身殉，树号连枝；或甫嫁而形单，花惭独活。或豪门见夺，则断指以明诚；或客路遭凌，遂露筋而表洁 。或妇兼子职，堂上承菽水之欢；或母代师劳，膝下垂荻丸之训 。叹破镜而分钗，甘饮水而茹蘖 。既已矢志柏舟，固宜扬芳彤管 。乃陶婴之妻尚义，每畏人知；荀爽之女还屍，恐彰父过 。极之乡闾僻处，谁题安定之门；甚而堂构式微 ，莫识礼修之墓。纵苦节之可贞，致幽光之不发。空寄吟于寡鹄，终衔恨于冤禽 。某等旁搜邑乘，博采乡评。姓氏略登于外史，行谊备述于群言。虽为数太多，未敢援专旌之例。而以类相及，或可邀分锡之荣。况武阳属在同城，汇题者至三千十有八口；而忠信征于十室，待旌者得二百四十三人。或总建坊祠，或备书匾额。既舆情之悉协，亦成格之可循 。为此公吁据呈，备文请旌，庶几报馨香于地下，慰彼贞魂；树模范于闺中，蒸为美俗矣。


集诗

途中寄杨邈裴绪示褒子永阳县馆中作    唐韦应物
上宰领淮右，下国属星驰。雾野腾晓骑，霜竿裂冻旗。萧萧陟重冈，莽莽望空陂。风截雁嘹唳，云参树参差。高斋明月夜，中庭松桂姿。当暌一酌恨，况此两旬期。

宿永阳寄璨律师     韦应物
遥知郡斋夜，冻雪封松竹。时有山僧来，悬灯独自宿。

送永阳崔明府    唐司空曙
古国群舒地，前当桐柏关。连绵江上雨，层叠楚南山。沙馆行帆息，枫洲一作“州”一作“舟”候吏还。乘篮若有暇，精舍正林间。
                   唐卢纶
鹤唳蒹葭晓一作“岸”，中流见楚城。浪清风乍息，山白月犹明。废路开荒木，归人种古营。遥闻正讹俗，邴曼更一作“最”知名。

永阳大雪    宋欧阳修
清流关前一尺雪，鸟飞不渡人行绝。冰连溪谷麋鹿死，风劲野田桑柘折。江淮卑湿殊北地，岁不苦寒多疫疠。老农自言身七十，曾见此雪才三四。新阳渐动爱日辉，微和习习东风吹。一尺雪，几尺泥，泥深麦苗春始肥。老农尔岂知帝力，听我歌此丰年诗。

赠来安主簿周于嘉    元陈旅莆田人
阿翁起屋廒山上，阿儿做官滁水边。滁州真似朗州好，落日采兰汀渚间。县官何必好生事，把酒去看琅琊山。阿翁日望好消息，家书只报县人安。

送黄训导昂之来安教谕    明吴失名
春从天上回，人向天边去。送饯临江亭，相思渺云树。云树晓参差，客行何所思。故人有深诣，预数重来期。

龙泉寺    明御史张维恕
万山重叠吐虹光，微雨初收天外凉。骢马一鞭风色好，草虫吟处百花香。
万木森森鸟自鸣，碧云流水涧边清。翠微隐见龙泉寺，为访禅心一暂行。

小憩龙泉寺    张维恕
危石连云起，浓烟入涧幽。僧传孤寺法，叶落万山秋。雨为催诗过，溪缘寄意流。稻花香扑马，此地拟全收。

白塔镇寺中砖塔歌    明州同裴骞泽州人
双旌闪闪晴吹影，山路行行冬未冷。卓午移炊到上方，浮屠七级颓无顶。僧云雷火击无端，一半横飞伏虎山。宝地经床但寂寞，赤乌砖字空烂斑。吁嗟金石原非久，功名富贵我何有？笑对山僧发浩歌，长途浪醉滁阳酒。

宿白塔镇禅寺    裴骞
世网常羁足，禅关暂息肩。塔高雷火忌，寺古佛灯悬。野水平吞日，山岚远薄天。松楸者谁氏，夜色转凄然。

鹫峰庵    裴骞
客子倦行役，空山停敝车。晚林枫自画，秋意雁能书。壮志衔恩日，无才去国余。乡关二千里，借梦到庭除。

县署即事    明邑令王梅平湖人
我爱来安县，浑然太古余。居人尽茅屋，长吏有柴车。里巷闻弦诵，山溪见佃渔。疏慵更何事，高枕午窗虚。

赠吴学博毓嘉    明邑令顾问蕲州人
吴子闽中士，孝曾天子知。过予谈道义，别去向江湄。木铎由身振，桃花得雨滋。匡庐山色好，到处可题诗。

游琅琊寺次孟公韵     明进土士王可立邑人
巾车郊牧每寻春，秋日招游发兴新。仙侣一作“履”追随临上界，玄机究竟度迷人。峰头长啸烟霞绕，溪畔闲吟鸥鸟亲。静听钟声云外尽，禅心了悟净无尘。
万木阴森古殿幽，时逢八月荷重游。高峰苍翠空中起，曲涧潺湲槛外流。看偈偶倚青嶂立，探奇每被白云留。暮归忽听樵歌急，满谷西风落叶秋。

游白云庵次孟公韵    王可立
白云层叠锁禅林，九日登临秋色深。万壑丹枫随远眺，数声清磬净尘心。山亭对叙羞吹帽，竹径谈玄喜盍簪。世泰地灵人最杰，胜游到处总堪吟。<考正>三诗据滁州石刻补。

憩吉祥寺    明邑令尹梦璧归安人
暂于琴署谢尘缘，投体空林一问禅。数去诸天经几劫，坐来半日似长年。环中好韵风鸣竹，方外清谭舌吐莲。世味从来尝不尽，祗应邻井汲芳泉。

五湖环秀旧志十景诗之一    尹梦璧
绿杨芳草带平湖，绕岸青山总画图。秀色每于晴后见，岚光乍入雨中无。岂缘啸傲妨公事，暂领芳菲狎酒徒。彩鹢莫嫌归路暝，峰头明月醉堪呼。

天竺庵    明进士夏大儒邑人
两山深处一溪通，揽胜梯危入碧丛。宝地去寻居士井，翠屏来抱梵王宫。松杉尽出烟云上，钟鼓时鸣霄汉中。何事沙门清绝境，却教车马日匆匆。

嘉山法华寺    清严治顼邑人
江淮山水窟，如此寺应稀。曲径藏春树，空庭映夕晖。时平兵气静，殿古佛灯微。每致西僧度，青天见锡飞。

同人载酒过东园    严治顼
繁华殊夙昔，芳草日还生。幽侣念游事，携尊为野行。远山先在望，密艳近相迎。坦坐依疏竹，高林送鸟声。
鸟声喧向水，水气薄春衣。晴色烟霞丽，盘飱笋蕨肥。令严难避酒，诗好倩斜晖。不愧竹林逸，相将扶醉归。

东园看梅用壁间韵    严治顼
入春花事逼，懒客亦超腾。步步香堪折，峰峰白几层。坐深凡气涤，望久野烟凝。欲画寒林致，非当酒不能。

和朱仪仁城南野望，兼予适有感怀    严治顼
乞火方三日，山川渐暮春。荒城亦芳草，短步趁游人。宫观凋残旧，烟花惨淡新。眼中数千里，何处不风尘。

重过天竺寺    清朱黼邑人
步当黄叶晚，指点到柴关。远念一林雪，重行十里山。喜僧知客兴，送我过桥还。何用谈清梵，溪声响石湾。

清净庵    清邑令伍斯瑸新建人
清净桥边清净庵，六年来往几停骖。自怜身似庵前竹，冒雨披风是惯谙。

同司训姚简伯过明经周云际连理园，观红叶延坐品茶，归而有作     清学谕项世荣昭文人
我过周氏园，美景延芳躅。笑唤同行人，携手步溪曲。深秋逢春花，霜叶间疏竹。叩关问主人，相见趾相逐。入园眼都迷，天然画一幅。高鶱如鸾翔，低亚疑雉宿。彩霞环我衣，恍在丹山谷。避喧得小闲，炉沸茶初熟。—瓯开烦襟，满胸贮清淑。嘉哉连理树，岁久风霜足。同抱出世姿，相向郁寒绿。欲去重盘桓，古心谁与告。

送伍明府调任铜陵     清丹阳训武翔酈邑人
公行待早春，正喜未冬暮。讵意飏双旌，诘朝赴长路。自惭驽钝才，夙承伯乐顾。惠诲屡谆谆，如寐使之寤。亦愿公少留，简书岂容误。怜彼众黔黎，遮道计无措。旗亭折柳枝，远送沙河渡。侑酒曲方终，马健去若骛。相与共回首，已隔寒林雾。离别自古难，里言拟江赋。

送陈明府丁内艰归东莞     清附贡周克龙邑人
自昔闻名字，元龙气卓然。雄才非百里，小邑得高贤。经术侔匡鼎，辞华迈惠连。舄飞低马岭，花发灿龙泉。问俗丁城北，通商亥市边。桑田逢雉雊，萑泽任鸥眠。爱客樽常满，耽诗句共联。方期民永戴，何意驾言旋。风木悲酸地，晨昏黯淡天。孤寒齐下泪，那忍奏离弦。

淡香亭宴集以称心而谈人亦易足为韵分得心字    清邑令韩梦周潍县人
仆本山中客，试作山中吟。山中多白石，拂烟弹素琴。寒云出峡冷于水，苍松压壁横秋阴。北风吹瓢声满耳，有酒欣然还独斟。何来作客到江介，风尘漠漠相侵寻。封丘随时悲高适，远游无计追向禽。芥子功名亦可丑，何异海若当蹄涔。关山北望渺烟雨，模糊岱麓空沉沉。朝来门吏忽挝鼓，朝命罢职归山林。此时养疴正高卧，霍然疟止披衣襟。郝君好奇兼好客，烟霞怜我能知音。淡香亭畔聊置酒，八公山色城头临。此亭结构三百载，花石荒古娱人心。到此心迹巳寂寞，何况故山一曲敌千金。我醉作歌歌未已，离思忽觉同商参。君不见满林霜叶鸦啼晚，西崦落日驰骎骎。

和门生贺大福题予《淮南集》原韵    韩梦周
谁从风雅扫荒芜，老去文章只自娱。不信尘中有至宝，携来满袖日南珠。

留别徐又陶    韩梦周
