<!-- { "loadSidebar": true } -->
岫云寺后东北隅有歇心亭山后二泉一自东来一自西南来汇流于此当即宋启明长安可游记所 
称寺东之泉也原潭柘寺山环无柘惟殿左有枯株久仆云是龙渊遗迹寺碑胡尚书濙文夏太常昶 
书也寺肇于唐重饬于金大定间元毁于兵国朝宣德初更拓赐名龙泉寺游业增乾隆九年御制二 
月朔日初游潭柘岫云寺作西山两名寺潭柘与香山香山信已佳驺御曾往还春仲月之朔言从易 
水旋岫云与我语为我辟云闗响导告前期却借便道缘轻舆碾春露前旌破晓烟屈折千回溪微露 
一线天榛莽嵌绝壁登陟劳援攀约行二十里乃至卢家滩川原渐开豁梯山种春田茅屋凡数家槎 
枒古树攒驱车历石磴岩岌互钩连闻有泠泠声不见淙石泉古栢翠蒙络时有枯藤纒远峰缀丛枝 
那辨枫杉楩披跻历万景精蓝出云间风旛演妙偈空乐诸天传旋礼满月相使我尘虑蠲潭底老龙 
睡有泉坠潨然忽欲呼起之使雨东西阡其柘亦已枯横陈庑西偏万木何非柘孙枝轇曲巻阇黎语 
荒唐颇熟公案禅对客称古迹木几高架磗云有元公主礼佛足所穿佛几曾度彼与我何有焉稍坐 
白板阁众美一揽全嵁岩莫遯隐坻屿相郁盘回寻旧来路似在图中看旷怀既詄荡乐志都忘筌昨 
夏憇来青来青阁香山寺中精舍也不作弹指观增又御制游潭柘岫云寺即事杂咏得诗六首攀云 
寻净地闲树出祗园息我幻尘念游兹法海门灵潭澄自古老柘郁生孙欲拟留诗去诗中无可言春 
山緑如洗四面作佳邻黙对如如像惭为汲汲人天香凝篆细空乐韵松频古衲缾盂净将无隐者伦 
乳窦淙淙注天牕小小悬千松排嶂外一水到斋前远映云中岫平临谷口烟瞿昙无说说钵里茁青 
莲忆在天成寺禅房有句留山川原并美岁月几迁流龙卧深潭底鸟吟高树头闲云知我意到处分 
相投小轩临绝涧朝暮泻烟霞近席挹清籁虚牕碎白纱圣踪余想象题字走龙蛇松竹清泉皇祖御 
笔题行宫名也谁演楞伽法能听倩緑芭簇簇玉芙蓉嶟嶟当户浓岂因供揽结聊可荡心胸栢子牕 
间落石泉阶下淙徘徊迟去骑径转尚闻钟臣等谨按岫云寺御制诗恭载乾隆九年御跸初临之篇 
余不备录增乾隆二十九年御制猗玕亭诗扫径猗猗有緑筠嚬伽鸟语说经频引流何必浮觞效岂 
是兰亭修禊人寺中旧名为流杯亭石渠现在故戏及之臣等谨按猗玕亭御制诗系初见之篇谨并 
编载卷内增乾隆二十九年御制过罗 岭诗志乗称罗 其说引未发村俗呼锣锅久矣难究诘或有 
谓为俚改之曰萝葛去初愈以远偶过聊诠核两字出梵典此云障持括八部中之一是为佛护法化 
身巨且长举手障日月取以喻岭峻孰云义不协且在两寺间护法力应竭清晨别潭柘大干盘(山窟) 
屼隆崇高凌云朝阳出其胁过岭见戒台石栈片时达坐精室阐义提婆道饶舌臣等谨按罗 岭为驾 
临岫云寺时跸路所经御制诗章谨并载卷内増明谢迁重修潭柘嘉福寺碑略距都城西二舍许马 
鞍山之西有泉汇而为潭土宜柘木因以得名在后唐时有从实禅师与其徒千人讲法于此后遂示 
寂于华严祖堂皇统间改为大万寿寺继有广慧通理者以正法眼而踵实师之迹后得比邱善诲献 
其寺之故地成大道场山灵益加显其详见大定间蔡居士杨节度之碑可考已我朝宣宗章皇帝即 
位二年特命高僧观宗师住持于此孝诚皇后首赐内帑之储肇造殿宇越靖王又建延寿塔英宗睿 
皇帝诏为广善戒坛颁大藏经五千卷并赐今额迄今五甲子矣工兴于正统二年三月迨次年九月 
告成臣等谨按明越靖王瞻墉所建延寿塔今尚存高五丈余増本朝康熙年间茌平县知县吴陈琰 
岫云寺莲池记略都城西北有寺曰潭柘晋曰嘉福唐曰龙泉九峰环列谚云先有潭柘后有幽州则 
此寺最古相传寺址本在青龙潭上有古柘千章寺以此得名唐华严师开山于此青龙听法一夕大 
风雨遁去潭已平地有两鸱吻涌出今殿角鸱是也自元毁于火重饬于明今上临幸是山发帑重建 
规模弘敞倍于往昔赐名岫云寺一时缁流云集诸父老复浚池种莲其中为莲池大会购大弥陀经 
五十四部藏于寺门外立相风俾瞻礼者望而生敬将伐石勒名以垂永久请予为文记之予闻寺故 
有二青蛇长五尺余僧驯扰之呼曰龙子遇岁旱輙能作云雨其为泽于圻辅甚大又元初妙严公主 
日礼大士于此拜磗双趺宛然明孝定太后曾取览复送归寺中紫栢禅师敷以像赞予客燕五年每 
有往游西山之愿逡巡未果今与诸父老约效灵运翻经故事婆娑片石其亦可忘老矣乎原金释重 
玉从显宗皇帝幸龙泉寺应制诗一林黄叶万山秋銮仗参陪结胜游怪石斓斒蹲玉虎老松盘屈卧 
苍虬俯临绝壑安禅室迅落危厓泻瀑流可笑红尘奔走者几人于此暂心休臣等谨按金释重玉摩 
厓诗刻在延寿塔后原郭武潭柘寺诗潭柘山高处金银佛寺遥断厓吹石雨虚阁倚烟霄结社还携 
酒临溪欲弃瓢白头僧自老相对说前朝联珠集原公鼐潭柘南村作芙蓉村下緑溪环刳木通流乱 


石间十里浓烟松不断隔林钟磬落前山问次斋稿原雀儿庵在潭柘后山五里金章宗幸此弹雀弹 
发不虚章宗喜即行幄为庵曰雀儿后方僧来住以臆造佛母孔雀明王佛像遂更孔雀庵然人呼雀 
儿庵如初帝京景物略臣等谨按雀儿庵今废 

 

钦定日下旧闻考卷一百五 


钦定四库全书 

史部 

钦定日下旧闻考卷一百六七 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣赵雯 

誊录监生臣池大经 

 

钦定四库全书 

钦定日下旧闻考卷一百六 

郊垧西十六 

 

原宛平县西百二十里玉平口四围皆山中有平原可数十亩地暖饶药草花木春夏之间红紫烂漫 
香气馝馞金章宗常游之所憩石床尚存燕山丛录臣等谨按金章宗石床今无存原府西一百二十 
里由王平口过大汉岭抵沿河口元女庙是百花山足也帝京景物略臣等谨按大汉岭俗称大寒岭 
元女庙乃百花山妙庵之下院今仅余旧址原由门头村登山数里至潘阑庙三里上天桥从石门进 
二里至孟家胡衕民皆市石炭为生三里至流水壶泉自石罅分流灌园扳磴三里至官厅路凡十八 
折至风口岩两山踞立如门有庵房数间径十字道踰磴数里折而下為王平口山坳多核桃樹石壁 
峭削如碧玉又数里至斋石台路亦峻又数里至板桥村庄多以石板覆屋至千军台四山空翠欲湿 
衣裾出谷二里许为王老庵石涧淙淙有声十五折见高松如盖出天际乃大汉岭也踰岭有大士殿 
松下石碑字俱蚀不可辨盘曲而下数里至泥窝三里上杨家台径颇平又里许下坡入山谷有涧水 
浸山根石皆赤亦有碧者从乱石径中行二里出谷为军下村溪涧十丈余平沙细石流水分两村下 
引入地畦再北有石庙自庙渉涧则西河村也又二里为龙王庙相近有守御城出小西门元女庙在 
焉长安可游记臣等谨按门头村有二一在静宜园西南一在门头沟距都城西六十余里潘阑庙及 
大汉岭之大士殿军下村之石庙西河村旁之龙王庙今俱无考风口岩今有观音庵殆即宋启明长 
安可游记所称庵房数间者也西河村今名胡家林守御城旧址在斋堂村旁原王平口正城一道上 
四口俱弘治年建四镇三关志臣等谨按王平口城垣今废原渡石涧上马阑山折旋左右至法幢庵 
五里可容骑又五里篱径坦然矣妙庵也帝京景物略臣等谨按法幢庵今尚存原出沿河守御城西 
门渡石涧进马阑山曲折上坂石子磊磊难步陟至法幢庵又五里至马阑村登三大士阁一松高十 
丈余历磴而上三里许翠峰壁立又二里扳跻丛木中再上见篱径石垣乃妙庵也中设大士像长安 
可游记臣等谨按马阑村之大士阁今无考妙庵之大士像今尚存原岭西行数里千佛山又数里观 
音山山旧有菩提树仙人桥望海石下岭复上岭者数迎前壁立者鹤子山也帝京景物略臣等谨按 
千佛山有显光寺寺内有千佛阁观音山之菩提树无存仙人桥望海石遗迹尚在原自妙庵从岭西 
折路甚狭数里上千佛山一名黑风山又数里为观音山再上为大悲厓旁有仙人桥菩提树树已遭 
伐矣又上为望海石嵚崟巉削踰岭凡七见有石壁峭立为鹤子山路更险仄达千佛岩怪石攅簇多 
似人形坐视观音山如在怀抱间长安可游记原度阎王(山鼻)行百花中一里进篱门石洞礼文殊 
法身塔登菩萨顶是百花山顶也帝京景物略臣等谨按文殊道场在山西五台山其法身安得在此 
今文殊寺旁之法身塔盖彼时缁流伪托以惑听而实无所据者也又按菩萨顶在观音山其鹤子山 


之菩萨岩别为一地原宛平县西二百里有百花山特多花卉有不可名者蓟中不产蛇独此山有七 
寸蛇至毒被蠚者不救燕山丛录原鹤子山三里余过阎王(山鼻)始蹑百花山腰西北两山秀甚云 
东西二灵山也西北为小五台山花多目所未睹红黄紫翠不可名状一色者跗蕚各殊有名天花者 
尤娇艳可爱行里许忽闻钟声前进入篱门过石洞殿上设文殊金像高一丈三尺有塔云是法身塔 
上菩萨顶峰三以小石更累成尖风吹不去有登者老僧必劝累之云种佛因也长安可游记原下菩 
萨顶又入百花中东龙王颓庙北大士殿下千佛岩花被径八里多于前过白水庵行泉声二里一松 
标瑞云寺寺即五代时李克用建亭故处俗曰百家寺也寺有摩诃祖师法身有摩诃煮石铛宣宗曽 
取视赐以龙袱归寺有摩诃摔龙石龙逸祖师追摔之今龙迹宛在石也帝京景物略臣等谨按观音 
山菩萨顶下之龙王庙大士殿今俱无考白水庵瑞云寺今尚存瑞云寺元碑一沙门雪成撰至正十 
年立煮石铛摔龙石今无考原下坡之半山花较初登为多折而西为龙王庙庙已圮惟殿仅存五龙 
王分列中供龙母北折为大士殿下厓取道瑞云寺约八里至白水庵山名菩萨岩又行里许有巨石 
当路界于涧中远见一松映对即瑞云寺也俗呼百家寺入礼摩诃祖师山僧出摩诃锅相示黑润如 
古铜铛僧言曽三入大内供养出寺度小桥下菩萨厓二里为曹村又数里至史家营煮沙之人皆聚 
于此长安可游记臣等谨按菩萨岩在白水庵旁其瑞云寺旁之菩萨崖别为一地増元僧雪成重修 
瑞云寺碑略宛平有寺曰瑞云山即大安长老信忠踵门乞余文以记方奉诏为译馆润文未暇迨秋 
积雨既霁瑞云执事者复罗拜恳祷黾勉从之按寺剏自隋唐间岁月既久兴废屡经迄今而为名刹 
也俗以百家称岂以村里欤寺宇之规模山谷之形势备诸寺碑至顺辛未长老信忠始护院事以肯 
褠心复化诸檀信整高殿宇绘祖师堂塑彩天王地藏置建僧房关王龙王伺咸为一新丹青二十四 
孝以诱世俗信忠初参洞下禅亦从事理道而善鸠焉是可嘉也故不辞覼缕以书原菩萨崖在府西 
北一百二十里山畔有三石佛像明一统志原宛平县史家营太山有石如臼相传昔有仙人居此臼 
中毎日产米随寺众多少取给不乏后有僧厌其险峻凿石穴通之穴成而未绝燕山丛录臣等谨按 
