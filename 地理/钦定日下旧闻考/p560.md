<!-- { "loadSidebar": true } -->
来特拈来示我如是禅增又御制桃花寺八景以题为韵济南趵突泉为宇内名胜然自平地涌出此 
得之山半尤奇澄澄汇鉴池淙淙出乳穴始讶古琴鸣乍惜明珠裂声色摐摐地坐对两清绝积素在 
高峰是复涌晴雪右涌晴雪飞厓悬水冬夏不涸康王谷香垆峰岂以大小殊观曾闻峰有鹫不数溪 
称霅洗钵走白龙之而振髯鬛复如延津剑騞然出其匣底湏忆匡庐爱兹小九叠右小九叠倚松为 
轩谡谡有韵倚松架三楹屏风抱其外山灵茯苓润风古笙簧会偶来坐白昼为我吹解带是地可消 
夏旦夕吟清籁右吟清籁横槛据岑蔚处远延野绿披襟坐眺良足摅我怀抱虚窗纳万景揽结供吟 
翰写雾出我楹归云入我幔触目契静悟妙偈无全半却爱考功诗开襟坐霄汉右坐霄汉寺以桃花 
名政不必问武陵春色几许因拈唐人语题之有桃即武陵何必寻源上叶忘俗即丹台何必求方丈 
虚斋古而朴福地萧且爽得彼环中妙乐此云外赏右云外赏山门左侧石窦间有泉渟然可鉴轮广 
径三尺许不假疏凿清泚呈圆照虚明向远天无山遮户外有水到阶前气合烟霞润声谐竹柏传尘 
缨无可濯坐对涤襟泉右涤襟泉盘山之胜以石此其左障骨脉相属往往露奇石藉松为伞盖扫苔 
作茵席俯眺一川白平临众皱碧时闻鹿鹤声而无车马迹得句即书之恰有点笔石右点笔石连峰 
列嶂行宫后俨如画屏杜陵绝壁过云开锦绣之句殆为此设山川果有奇图画真难敌复岭翠且丹 


壶天阒其寂消闲临晋帖习静观周易物物皆达摩面我绣云壁右绣云壁臣等谨按桃花寺行宫及 
寺内八景御制诸诗谨绎有关纪述者恭载卷内余不备录补方豪游桃花寺诗闻说桃花寺征人兴 
不禁桃花今不见流水尚堪寻石径穿云曲僧房入树深寂寥湏载酒缓坐听秋禽棠陵集补无名氏 
蓟州桃花寺题壁诗旧有桃花树人传寺故云石危秋鹭上滩远夜僧闻汲井连黄叶登台散白云烧 
丹勾漏冷无处不逢君明诗综原清池在城东十五里周一顷余四山围绕潋滟于中水色如蓝蓟州 
志臣等谨按清池今存原别山在城东南三十里西临沽水东据无终行旅所出虽有山名而无高阜 
蓟州志臣等谨按别山为州之东南境与玉田县接壤原元天历元年九月遣萨敦拒辽东兵于蓟州 
东沙流河战于蓟州两家店元史按萨敦满洲语亲家也旧作撒敦今译改臣等谨按沙流河即沙河 
在州西原渔阳县东南七十里有北平城倚燕山为版筑括地志原汉右北平郡治平冈或以为即此 
城也方舆纪要原渔阳有北平故城汉将军李广为郡守出猎遇草中石谓是伏虎引弓射之没羽即 
是此处隋图经臣等谨按北平故城遗址无考燕山距州东南五十五里与遵化玉田接壤增隆福寺 
在州东六十里蓟州志臣等谨按隆福寺内有金泰和三年吕卿云重修碑记乾隆九年奉勅重修刑 
部尚书臣汪由敦撰记寺内恭悬皇上御书关圣殿额曰浩然正气佛殿额曰真如本相又额曰无住 
慈云增隆福寺之右恭建行宫蓟州志臣等谨按隆福寺右行宫皇上御题六景曰云翠山房曰翠微 
室曰碧巘丹枫曰天半舫曰挹霞呌月曰翼然亭增乾隆十年御制题翠云山房诗于隆福寺右建行 
宫一区为止顿之所峭壁环抱松柏特秀题曰翠云山房而系以诗胜地偏宜六辔停山灵为我列云 
屏心于静会尘应远耳与神谋籁可听一室虚生无限白四时不改总长青土阶何意希尧俭陋矣端 
惟有徳馨增乾隆十二年御制隆福寺行宫六景诗林峦积翠蔚为行云朝飞暮凝在我几牖山嘘气 
为云而山以云而润昌黎杂说中龙以云灵妙合斯旨底事名山无定容夕阴朝晦变千峰沾衣常带 
蒙蒙雨作盖还依落落松梦入楚王春一枕诗成张尉酒千钟谷神当令丰隆让不信昌黎善说龙右 
翠云山房山邻田盘高仅及其半随意点缀殊引人入胜因取尔雅语名吾室刘禹锡云山不在高良 
然岩腰卜筑绿云围绝胜江楼坐翠微视听之娱足以极冲容而静于焉归天倪道筦参元要木疏禽 
经辨是非疑有广成丹鼎迹几回翘首眄林扉右翠微室山中杂树蓊蔚而枫居多秋晴经霜朱紫绚 
烂与青山白云相映荆关得意笔殆难为工锦树经秋设色工绝非画里碧兮红顿教绚烂云霞上却 
在寻常指顾中爱听鸣禽声逈别每看过鹿友相同朝岚夕霭山容幻妙悟随时景不穷右碧巘丹枫 
依岩为楼极目无际杜甫诗云春水船如天上坐未若此横出云表真泛虚舟矣虚舟何处不堪拏云 
水由来总一家兴到真教轻杜句眼空直拟泛张槎几群鸾鹤随吟管四面芙蓉入绿纱佳处会心原 
不远高眠风月棹烟霞右天半舫东山初吐流光入帷开轩招之冉冉欲下挹流霞与同赏结契独深 
横陈西岭据崇台不设窗棂面面开写雾出楹招便止高山得月唤应来聊因旷朗堪成伴讵为淋漓 
共举杯识得住行原一贯幽情畅叙几徘徊右挹霞呌月出西轩面横岭亭中设便坐近纳岚翠远延 
野绿彷佛香山来青景色峰有飞来亭岂无天然踞此不南图藉松为幄阴偏秀倚石成章兴迥殊茶 
鼎烟飞云半野棋枰声杂瀑千珠寄言纵目搜吟客莫认琅邪岩畔途右翼然亭臣等谨按隆福寺行 
宫御制诸诗谨绎有关纪述者恭载卷内余不备录增汪由敦隆福寺碑略隆福寺在蓟州东去孝陵 
一舍而近因山为基堂庑略具山僧三数人香灯仅续少过之者天子以朝陵数经其地乾隆九年建 
行殿于寺之西因命撤而新之山门翼然石磴云叠殿宇深靓阶墀周浄明年春皇帝有事于孝陵礼 
成至行宫驻跸入寺礼佛将作以寺工落成砻石请记重修时日臣由敦承旨敬为之记按寺故有金 
泰和三年文林郎守左拾遗兼应奉翰林文字同知云骑尉赐绯鱼袋吕卿云碑记言是山名葛山寺 
创于唐初曰智嘉禅师者恒诵持妙法莲花经选胜至此穴岩以居夜半闻钟声心异之寻至山腹见 
废寺故基壁间有龙福院额逐结茅其地持诵弗辍阶前伏虿日闻经声忽得解脱中夜化为女子礼 
师称谢且言使左右五里永绝虿毒以报其徳已果有验由是远近信向宝施云集此建寺所由也阅 
辽至金天庆正隆屡加修葺其见于碑刻者如此臣谨惟昌瑞山安奉祖陵佳气郁葱灵秀钟聚兹山 
其余支也山之名曰葛不列于图经志乘盖前人所略而弗载非寺碑几莫得而详矣臣叨与扈从得 
以文字之役载名翠墨被天章之余光与卿云相次他日志畿辅纪名蓝者尚其有考于文蓟州志臣 
等谨按葛山之名蓟州志及各书俱不载赖金时吕卿云碑可考足以补图经之　矣原洪水城在州 


东北九十里唐所置守捉城也新唐书州有洪水守捉又东北三十里即盐城守捉也方舆纪要臣等 
谨按洪水城盐城遗址俱无考原州北之黄崖营州西之白马泉镇国庄州东之马伸桥夹林河州西 
之别山铺夹阴流河以至阴流淀皆可疏渠为田也屯政考臣等谨按黄崖营即黄崖关白马泉在州 
北镇国庄无考马伸桥下泉名隅头泉在州东三十五里林河州志作淋河源出滦州经遵化州至州 
东五十里之淋河庄入境别山铺在州东南三十里阴流河阴流淀州志作溵流在州南十二里今俱 
疏渠以资灌溉原医无闾山碑在州城平津门外碑文洪武三年太祖御制封医无闾山神者舆地碑 
目臣等谨按医无闾山碑州志称在州南门外后为水冲刷无存原翠云寺在城南六里今废蓟州志 
原龙池河在州城南一名渔水源自州北卢儿岭口流入南合遵化县之梨河经玉田县入宝坻县之 
白龙港成化间西北盘山水发始合州境之沙河窑河及五里河并入沽水方舆纪要臣等谨按龙池 
河在州南一里卢儿岭梨河俱在遵化州境内白龙港在州南七十里与宝坻县分类窑河即龙池河 
下流原渔水西南入沽水又南与螺山之水合水出渔阳城南小山魏氏土地记曰城南五里有螺山 
其水西南入沽水水经注臣等谨按螺山今类玉田县境与州境东南接壤山下有泉流经州界入沽 
河原螺山在州城东南四十里蓟州志原螺山亦曰洪螺山又曰红罗崄长安客话原金大定二十九 
年十月猎次罗山金史原沽河在州南五里自阳河以西泃水以东诸水皆入焉其下流经新开河至 
直沽达于海漕运溯流而上直扺城南通典渔阳有鲍邱水又名潞水即沽水矣后汉兴平二年幽州 
牧刘虞为公孙瓒所杀虞从事鲜于辅等合兵攻瓒破瓉臣等谨按沽河源出塞外其在州境者东接 
遵化玉田界西南合泃河接玉田宝坻界原沽河在城南一名西潞水一名东潞水或曰在通州东者 
曰西潞水在蓟州南者曰东潞水下流皆合于宝坻县兼有鲍邱水之名建永济桥于其上故又名永 
济河蓟州旧志臣等谨按永济桥明天顺中重建万历中增修有监察御史李敏祭酒成宪二记载州 
志桥久圯今于其地置渡船二增明李敏永济桥记略桥之创无文可考永乐间水大作河因徙于北 
而桥淤塞为平地正统戊午守土者尝并力疏通未几复南决天顺庚辰署都指挥佥事刘公辅请于 
朝发附近军二千人开故道塞旁流凿平地为河者北二里八十步深三寻广十丈复垒石为桥始工 
于是年二月落成于三月因以永济名桥蓟州册増明成宪增修永济桥记略蓟城之南五里有沽水 
为运河河有石桥不知造自何年永乐间河北徙桥淤为陆天顺庚辰拨军夫二千人治之其详具载 
监察御史襄城李公敏记中迄今百有余年桥渐倾颓高唐杜公奉命饬兵于蓟捐俸募夫经始于万 
历甲辰五月讫工于丙午四月自旧桥増修石桥长二十丈五尺广二丈一尺五寸崇一丈九尺余其 
坚若砺夭矫若长虹而旧桥得新桥为倚护若増而围焉同上原海运一十三卫管驾遮洋船于大名 
府卫河兊粮由直沽海口开洋涉历海道运至蓟州以给军费岁有疎虞天顺二年以大河卫百户闵 
恭言命都督佥事宗胜御史李敏工部主事李尚发军夫万余开河自新开沽起至蓟州长四十里舟 
行无虞定例三年疏浚一次漕河图志原蓟州官军饷国初每岁用遮洋船由直沽出海转运而至风 
涛甚险天顺二年发蓟州等卫军万人凿河四十里自新开沽起直达蓟州三年三月始事仅一十三 
日而工成水部备考臣等谨按新开沽至蓟州四十里河道明季渐淤本朝康熙三十四年重浚以供 
陵糈乾隆三十年以山水骤涨时挽运维艰奉旨嗣后豫东二省运蓟米石改折惟三色米石仍赴通 
州兊收蓟运遂停原明李贤新开运河记大河诸卫岁运三百六十余艘直抵蓟州为仓而贮之以便 
支用往时由直沽循海道难免漂荡覆溺之患天顺改元巡狩蓟州诸君深虑此患询之父老云海濵 
有二沽一名水套一名新开沽相去纔十里可以开通以便运艘于是具陈其事上命右参将都指挥 
佥事马荣监察御史李敏工部主事李尚共莅其事乃协谋相度起蓟州宝坻军夫万人于是岁三月 
甲午始事丙午讫功人以为成功之速必有神然相之遂建天妃宫于新河之左立石纪其事于旁古 
穰集臣等谨按李贤碑及所建天妃宫俱湮废原宣徳九年六月筑蓟州之溵流黄蜡钖等处堤岸明 
宣宗实录臣等谨按溵流即溵流河黄蜡锡未详其处原渔阳有平卤渠傍海穿漕以避海难又其北 
