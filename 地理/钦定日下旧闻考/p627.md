<!-- { "loadSidebar": true } -->
县居庸关置司元史百官志原隆镇卫睿宗在潜邸尝于居庸关立南北口屯军徼巡盗贼各设千户 
所至元二十五年以南北口上千户所总领之至大四年改千户所为万户府分钦察唐古桂齐西域 
左右阿苏诸卫军三千人并南北口大和岭旧隘军六百九十三人屯驻东西四十三处立十千户所 
置隆镇上万户府以统之皇庆元年始改为隆镇卫亲军都指挥使司延佑二年又以哈喇娄军千户 
所　焉至治元年置蒙古汉军籍元史兵志按桂齐蒙古语善也旧作贵赤阿苏满洲语纲也旧作阿 
速哈喇娄蒙古语黑龙也旧作哈兔鲁今俱译改原元睿宗过中都山出北口住夏于官山元史本传 
原刘正分省上都会诸王锡里济叛至居庸关守者告前有警急使姑退正曰职当进而弗往后至者 
益怯矣驰出关同上按锡里济蒙古语选拔也旧作昔里吉今译改原金人恃居庸之塞冶铁锢关门 
布铁蒺藜百余里守以精锐彻伯尔既还报太祖遂进师距关百里不能前召彻伯尔问计对曰从此 
而北黑树林中有间道骑行可一人臣向尝过之若勒兵衔枚以出终夕可至太祖乃令彻伯尔轻骑 
前导自暮入谷黎明诸军已在平地疾趋南口金鼓之声若自天下金人犹睡未知也比惊起已莫能 
支关既破中都大震元史列传补中统二年冬十有一月大驾北狩驻鱼儿泊诏平章墖察公以虎符 
發兵于燕既集取道居庸合围于汤山之东遂飞豹取兽获焉秋涧集按墖察蒙古语爆木也从原文 
補王恽飞豹行二年幽陵阅丘甲诏遣谋臣连夜发春搜秋狝是寻常况复军容从猎法一声画鼓肃 
霜威千骑平冈卷晴雪长围渐合汤山东两翼闪闪牙旗红飞鹰走犬汉人事以豹取兽何其雄马蹄 
蹴□歘左兴赤绦散旋惊龙腾锦云一纵飞尘起三军耳后秋风生豹虽逸才不自惜雨血风毛推大 
敌风烟惨憺晚归来思君更上单于台血埋万甲战方锐爪牙正藉方刚才古人以鹿喻天下得失中 
间系真假元戎兹猎似开先我作车攻补周雅同上原金人起辽东顾西拔大同由居庸入辽人起辽 
左亦由宣大入于居庸元人起和林于开平甚迩亦不由古北诸路乃南取宣大由紫荆入而南攻居 
庸破之全边略记原靖难兵起燕王曰居庸关路狭而险北平之襟喉也百人守之万夫莫窥必据此 
乃无北顾忧永乐二年置卫领千户所五以为京师北面之固方舆纪要原宣德三年八月命行在工 
部侍郎许廓修居庸关城及水门明宣宗实录原景泰六年六月修居庸关城毕工命工部造碑翰林 
院撰文刻置关上明英宗实录原成化七年三月兵科给事中秦崇上言居庸等关朝廷之北门东抵 
山海西抵雁门山势虽曰斗峻而可通行之路亦多所司因循怠惰礧木炮石军器类不具备夫富家 
亦高筑墙垣以防寇盗况国都藩篱而可废弛乎上勅巡关御史修治明宪宗实录补余瑱为北平卫 
指挥使与谢贵密谋不遂贵死瑱走保居庸关文皇曰居庸北平之咽喉瑱若据此则拊吾背宜急取 
之缓则增兵缮守后难图矣遂专力击瑱瑱且战且守援兵不至弃关走怀来力尽被执不屈死忠节 
录补正德丁丑秋七月上微行欲度居庸关幸上谷云中御史张钦极言谏阻疏凡三上至八月朔忽 
报驾至昌平即欲过关是日钦令分守指挥孙玺闭关南门太监李嵩欲赴昌平候驾钦止之曰今日 
之事有死而已可擅离职守乎俄千户阎岳至南门传旨钦捧玺书并监察御史印至门固守收其扄 
钥手自持之誓曰有夺门者御史当手刃之岳不得入还报上壮其节回銮猎昌平而还名臣应谥录 
补张钦字敬之通州右卫人官贵州道监察御史奉勅巡视居庸关时武庙欲出关北狩乘舆已迫关 
矣钦闭关三上疏坚请回銮武庙乃止分省人物考增圣祖御制出居庸关诗群峰倚天半直北峙雄 
关古塞烟云合清时壁垒闲军锋趋朔漠马迹度重山渐向边城路旌旗迭翠间增乾隆十年御制经 
居庸关诗雁塞返龙旌鱼关度鸟道芙蓉紫雾沉睥睨清秋晓重岩虎豹狰万壑琴筑绕寄踪俨壶中 
回首惊云表栖崖眄埢垣逖迹资探讨天意实难谌地险安能保臣等谨按居庸关御制诗恭载首见 
之篇余不备录补王琼张侍御闭关三疏图记闭关三疏者正德丁丑秋七月武宗微行欲过居庸关 
游上谷云中而监察御史张君钦闭关不纳疏凡三上也其第一疏曰臣间明主不恶切直之言以纳 
忠烈士不惮死亡之诛以极谏臣风闻人言陛下欲过居庸关游幸宣大等处今甘肃有吐鲁畨之患 


江右迫畚贼之扰淮南有漕运之难巴蜀有采办之苦京畿夏麦少收秋潦为沴陛下不是之忧而欲 
长驱居庸观兵上谷臣窃为陛下危之其第二疏曰上有卿辅之臣下至耳目之官皆不避诛死苦谏 
陛下不可出关未蒙俞旨臣愚以为不可出者有三人心动摇供亿繁苦一不可也远陟险阻两宫挂 
虑二不可也塞俗强梁轻身挺出往与之角三不可也夫事慎于初则易悔于终则难英宗决于过关 
竟以北狩由不听人言也后虽痛悔无及于事臣奉勅巡关分当効死即加斧钺之诛亦不敢避其第 
三疏曰八月初一日忽有人报圣驾已到昌平州即欲过关臣闻天子举动所系匪小或欲亲征必先 
有诏下廷臣会议某日出师明告中外群臣扈从而复启行今传言圣驾过关名义未正虚实难信臣 
虽万死不敢放过张侍御闭关图记朱昆田原按侍御本姓李张其母姓也正德辛未进士由行人擢 
御史巡视居庸诸关历官工部右侍郎卒葬州城南黄泥沟曲周王尚一鹗序三疏刋行称其无尺寸 
之业贻子孙清德尤不易及也原郝经居庸关铭居庸关在幽州之北最为深阻号天下四塞之一大 
山中断两崖峡萦石路盘肠束帯隙罅南曰南口北曰北口滴沥溅漫常为冰霰滑湿濡洒侧轮跐足 
殆六十里石穴及出北口则左转上谷之右并长岭而西阴烟枯沙遗镞朽骨凄风惨日自为一天中 
原能守则为阳国北门中原失守则为阴国南门故自汉唐辽金以来尝宿重兵以谨管钥中统元年 
皇帝即位于开平则驻 之南门又将定都于燕都则京师之北门而屯壁荒圯恐起狡焉故作铭畀燕 
京道宣慰府使勒石关上且表请置兵以为设险守国之戒云铭曰国宅天都高寒之区居庸其枢兮 
辽右古北阴幽沙碛控带飞狐兮山连岭重键闭深雄巍巍帝居兮伊晋掣锁金源败破遂为坦途兮 
函谷一夫百万为鱼竟执哥舒兮患启封疆备不可忘祸生不虞兮寇不可玩机不可缓实惟永图兮 
天险地险莫如人险兵力相湏兮刻铭岩嵎用告仆夫蒙戒覆车兮陵川集原高适奉使入居庸作匹 
马行将夕征途去转难不知边地别秖讶客衣单溪冷泉声苦山空木叶干莫言关塞极雨雪尚漫漫 
高常侍集原宇文虚中过居庸关诗奔峭从天坼悬流赴壑清路回穿石细崖裂与藤争花已从南发 
人今又北行节旄都落尽奔走愧平生中州集原蔡珪出居庸作乱石妨车毂深沙困马蹄天分斗南 
北人间日东西侧脚柴荆短平头土舍低山花两三树笑杀武陵溪同上原刘迎南口作危峰张屏幛 
峻壁开户牗崩腾来阵马翔舞下灵鹫秀色分后前晴岚迷左右重阴忽障翳虚籁竞呼吼深纡爱风 
日高亢扪星斗帝居望北阙村落当南口军都汉时悬遗迹奄存否中郎读书处亭构想槯朽谁云用 
武地经训乃渊薮我家胶东湄朴学叹白首居邻通德里况此见师友惭无书带草采采为盈手何以 
醉先生清溪绿如酒山林长语原郝经居庸行惊风吹沙暮天黄死熖燎日横天狼巉巉铁穴六十里 
塞口一喷来冰霜导骑局脊衔尾前毡车轣辘半侧箱弹筝峡道水复冻居庸关头是羊肠横拉恒岱 
西太行倒卷渤海东扶桑幽都郄在南口南截断北陆万古强当时金源帝中华建瓴形势临八方谁 
知末年乱纪纲不使崇庆如明昌阴山火起飞蛰龙背负斗极开洪荒且将尺棰定天下匹马到处皆 
吾疆百年一偾老虎走室怒市危还猖狂遽令逆血洒玉殿六官饮泣无天王清夷门折黑风吼贼臣 
一夜掣锁降北王淀里骨城山官军城上不敢望更献监牧四十万举国南渡尤仓皇中原无人不足 
取高歌曵落归帝乡但留一旅时往来不过数岁终灭亡潼关不守国无民便作龟兹能久长汴梁无 
用筑子城试看昌州三道墙陵川集原马祖常度居庸关诗飞鞚陟云巘决眦尽图画天气吹高寒山 
雨洒长夏冥冥白鸟去寂寂松子下陆行石当涂水春泉绕舍高与蜀道齐深乃盘谷亚笋舆约重来 
羸马苦常跨朋从咏连叠酬应给闲暇得见王子乔吾将骖鹤驾石田集原陈孚居庸关诗车棱棱石 
确确车声彭彭斗石角马蹄蹴石石欲落不知何年鬼斧凿仅与青天通一握上有藤束万仞之崖下 
有泉喷千丈之壑太行羊肠蜀剑阁身热头痛县度索一夫当关万夫却未必有此奇巘崿吾皇神圣 
混地络烽火不红停夜柝但有地险今犹昨我扶瘦笻立倦脚欲叩往事云漠漠平沙风起鸣冻雀观 
光集原元明善过居庸诗一山万里限中原神凿居庸百二川峰势陡回愁障日地形高出欲扪天风 
沙漠漠龙庭远云物沉沉鸟道穿眼底兴亡谁解写石琴秋水学冰弦清河集原贡奎居庸关诗居庸 
关高五十里壁立两崖雄对峙回峰作势遮欲断百曲盘旋如磨蚁阴风白昼吹飕飕乱石当溪泉啮 
齿道狭才通车一辆贯尾钩连行不止我从北来识此险巫峡镵天差可拟但愿平生足游览何用藏 
书岩穴里马鸣关度日未斜黄鹄远趁征云起安得有酒令我歌如城之愁今已矣云林集原揭傒斯 
居庸行昔望居庸南今出居庸北岩峦争吞吐风水清且激逶迤数千里曲折殊未息关门西向当天 


开马如流水车如雷荒鸡一鸣关吏起列宿惨淡云徘徊山盘盘石圉圉状如龙势如虎龙怒欲腾虎 
欲舞太行剑戟犹如许昔不容单车今马列十五圣人有道关门开关门开千万古秋宜集原萨都拉 
至顺癸酉过居庸关诗居庸关山苍苍关南暑多关北凉天门晓开虎豹卧石鼓画击云雷张关门铸 
铁半空倚古来几度壮士死草根白骨弃不收冷雨阴风泣山鬼道傍老翁八十余短衣白发扶犁鉏 
路人立马问前事犹能历历言丘墟夜来锄豆得戈铁雨蚀风吹失颜色铁腥惟带土花青犹是将军 
战时血前年人复铁作门貔貅万灶如云屯生存有功挂玉印死者谁复招孤魂居庸关何峥嵘上天 
何不呼大丁驱之海外休甲兵男耕女织天下平千古万古无战争萨天锡诗集原黄溍居庸关诗连 
山东北趋中断忽如凿万古争一门天险不可薄圣人大无外善闭非楗钥车行已方轨关吏徒击柝 
居民动成市庐井互联络幽龛白云聚石磴清泉落地虽临冲要俗乃近淳朴政须记桃源不必铭剑 
阁仆夫跽谓我无为久淹泊山川岂不好但恐风雨恶黄文献集原柳贯度居庸关作居庸朔方塞始 
入两崖张行行转石角细路萦涧冈层壑倒天影半林漏晨光崎嵚里四十所历万羊肠千辕络前后 
两轨通中央谷开稍夷旷在险获康庄岂惟遂生聚列廛参雁行微流或矶硙架广亦僧坊我生山水 
窟爱此不能忘是日新雨歇浮岚乱沾裳水声与石斗风飘韵清商局辔不知高浮云翼超骧考牒曩 
有闻经途今始详缅惟古塞北八州犹汉疆控扼识形势会同知乐康属兹景运开大服连绥荒两京 
