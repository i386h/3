<!-- { "loadSidebar": true } -->
钟山诗旧时北岸今南岸近旧南堤今北堤桑干于康熙年间筑陡之始原就南雍正年以河身淤故 
改从北近又以河身渐淤改从冰窖南出在两河之间故康熙年之北堤为今南堤而雍正年之南堤 
为今北堤矣迁就向宽资荡漾已看泛过积淤泥旧识黄河利不分挟沙东注向瀛濆浑流今有清流 
亘黄河全流入海其力较专至清口汇淮攻沙之力益劲永定下流不能独行入海有运河鳯河横亘 
于中因散入诸淀水过沙渟故特易淤此策思量未易云新口疏通颇吸川安澜自可保当前都来六 
十年三改河自皇祖中年始筑堤修防赐名永定六十年间已南北三徙长此经行正未然给资拨地 
迁村墅让水还听一麦耕安土不难事姑息那知深意训盘庚臣等谨按乾隆十八年御制诗恭勒石 
于永清县境冰窖村増永清县唐置益津关后入辽文献通考増韩淮阴城在县西八里韩信下燕筑 
城于此遗址未湮又称为韩侯乡永清县志臣等谨按通鉴汉髙祖三年韩信用李左车策发使使燕 
燕从风而靡遣使报汉且请以张耳王赵未几楚击赵张耳韩信徃来救赵据此则信当日未尝至燕 
旧志相传有汉淮阴城又称为韩侯乡似属后人附托之辞谨附识以俟考増武毅汉军台在永清县 
南二十五里又有武毅番军台相传皆宋人所筑大清一统志臣等谨按县志东南乡南门村有武毅 
汉军台近后奕村相传宋将杨业所筑土人亦称六郎台武毅番军台近南门村原通泽废县在县西 
五里方舆纪要臣等谨按县志今城西五里有通泽村原刘越石坛在拒马河之阴晋太尉刘琨欲图 
燕蓟筑坛与段匹磾歃血同盟翼戴王室今遗址尚存永清县志原幽州刺史段匹磾数遣信要刘琨 
同奬王室琨由是率众赴之从飞狐入蓟共讨石勒匹磾推琨为大都督歃血载书檄诸方守俱集襄 
国进屯固安以俟众军晋书臣等谨按唐析安次为永清县安次在汉为益昌县郦道元水经注方城 
县东八十里有益昌县故城方城即今固安益昌即今永清两境相连故晋书有进屯固安之文也増 
县南信安镇即古信安军也北隶永清南隶霸州永清县志臣等谨按县志信安镇在县东南霸州志 
信安城在城东五十里盖霸州在唐天宝初为永清县后周始置为州治宋时又改置信安军今之霸 
州永清即信安军之旧地故两境皆有其遗迹云又按信安镇有宋将杨延钊旧砦南近霸州界路旁 
石碣题曰信安镇杨六郎城遗址缭绕犹隐隐可覩原雁月楼在信安镇永淸县志原文信国被执北 
行次信安馆人供帐甚盛信国达旦不寐题词于壁寄南楼令词曰雨过水明霞潮回岸带沙叶声寒 
飞透窗纱懊恨西风吹世换又吹我落天涯寂寞古豪华乌衣日又斜说兴亡燕入谁家只有南来无 
数雁和明月宿芦花或云此邓光荐词也词苑丛谈此条原在霸州今移改原县治东南谯楼有钟篆 
文斑剥莫辨岁月相传唐贞观末桑干河决冲没城垣得此钟于水涘至今父老谓之自来钟永清县 
志原史丞相天泽墓在县西南二十里黑垡村墓前神道碑翰林学士王盘所撰同上増史天泽神道 
碑房杜受帷幄之寄而不亲汗马之劳耿贾着钟鼎之勋而弗践秉钧之任岂不以将相殊器而军国 
异宜非仁勇兼备而才德两全者未易当之也丞相史公弱冠从军年三十已大将自我太祖太宗睿 
宗宪宗四朝每有征伐之事未尝不在军中身经百战伟绩丰功不可胜纪逮上御极置之相府授以 
政柄即从容闲暇不动声色而纪纲法度粲然一新内立省部以杜绝政出多门斜封墨勅之权外设 
六道宣抚司以削夺郡县官吏世袭专擅之弊给百官奉禄使在官者有以自赡而得保清亷之节禁 
贿赂请托使官吏一心奉公而不敢为狥情枉法之私又奏罢诸邑占役五十余万户均其赋税以苏 
民力天下欣然咸有太平之望非所谓仁勇兼备而才德两全者能如是乎公讳天泽大兴路永清人 
曽大父成珪隐德不耀父秉直是为尚书府君生三子伯曰天倪仲曰天安公其李也金大安癸酉岁 
国兵南下尚书府君谒太师穆呼哩军门明年从攻北京下之太师以府君为行部尚书镇守其地公 
以府君元子授五路万户中统元年上登极首召公公奏疏以面对上嘉纳之是岁秋诏公兼江淮经 
畧使二年春北征还以公为中书右丞相至元改元加光禄大夫右丞相如故六年春上将有事于襄 
阳诏公与驸马呼喇楚往行至郢州公病不能进还襄阳时上闻亟遣近侍斋葡萄酒赐公且谕之曰 
卿自吾祖父以来躬擐甲冑跋履山川宣勤劳者多矣勿以小疾暂阻行意便为忧恼可且北归善自
 调护公归家又遣其子杠与太医驰往诊视仍赐药物公饵毕附奏曰臣大限有终死不足惜但愿天 
兵渡江慎毌杀虏是日薨春秋七十有四实至元十二年二月七日也讣闻上为震悼遣近臣致奠赙 
白金二千五百两赠太尉下太常考行镒曰忠武以三月庚寅葬城西原其明年春二月有特旨命臣 
盘制墓隧碑文臣尝论士君子抱负才智出逢昌运君臣遇合取富贵功名以自振耀非难事也惟夫 
仁慈惠爱不吝不骄有以服人心于富贵功名之外者是可重也公以元勋硕德位兼将相为邦家之 
柱石为宗社之蓍龟望重四朝恩隆百辟其容貌循循和易未尝有一毫骄矜之色见于颜间视富贵 
功名欿然退避若将有凂于已者此其藴藉岂寻常浅狭之量所能窥伺哉初公乞致仕上召问其故 
公曰臣无大功报国今一子管民政一子掌兵权臣复久叨隆遇一门之内处三要职宠荣过分必致 
咎殃臣敢冒死固请上谕曰卿奕世忠勤有功于国一门三职何足为嫌不允国朝之制州府司县各 
置监官谓之达噜噶齐府州官往往不能下公独一切莫与之较由是惟真定一路事不乖戾而民以 
宁兵火之余北地民穷往往从蒙古贾人借贷周岁輙出倍息稍积则鬻妻卖子不能偿谓之羔羊债 
公题奏令民负债出息至倍则止上俞允之初公至归德遇蒙古驱俘获将杀之内一俘公问为何人 
曰我金人李正臣也公出金赎署万户参谋河南王显之来谒公一见留置门下署万户参谋两人信 
任之专虽父子兄弟莫之敢间由是真定治效高视他郡两人之力为多公生平喜资治通鉴每公务 
之暇即取读之有不解即以问人必解而后已虽公务远适亦恒以数册自随每举一事輙能推究始 
终折衷是非虽老师宿儒有不及者公夫人石氏李氏纳哈塔氏穆延氏皆先公卒子男八人曰格荣 
禄大夫湖广行中书省平章政事曰樟真定顺天两路新军万户曰棣嘉议大夫卫辉路总营曰杠资 
德大夫湖广行中书省右丞曰杞嘉议大夫淮东道肃政亷访曰梓奉议大夫澧州路同知曰楷奉训 
大夫南阳州同知曰彬资德大夫中书左丞女七人男孙十六女孙十三铭曰维开府公沈毅庞鸿挺 
然异禀间气所钟累朝尚武公在戎旅把握韬钤指挥貔虎一旦崇文正笏垂绅从容廊庙百度维新 
省部既立事权归一监司出临专擅自息禄足代耕吏畏公清苞苴不行狱无欹倾谟协宸意事合群 
情黔黎呼舞思见太平公属櫜鞬十常八九其在钧衡蹔而非久世治时清尚可无公险巇震惊非公 
孰宁公今云亡孰佐时康宸衷简在百世难忘丰碑堂堂松柏生光有不知者视此铭章同上按呼喇 
楚蒙古语积聚也旧作忽剌出今译改纳哈塔旧作纳合今从八旗姓谱改正原金鹊庙在县南三里 
庙祀关侯修葺时掘地得金鹊二翼故名草中有辽大安年所立石幢上林彚考原永清城外东南隅 
百歩有三塔寺盖唐刹也石幢尚存上书大周(上镸缶下王)历元年二(外口内出)八(外口内乙) 
武隆县令闻生元相奉为金轮(上镸缶下王)神武皇帝造四面像创浮图一所供养后纪上柱国以 
下官名字多湮灭同上臣等谨按三塔寺一名会福寺寺内石幢今尚存增宋之问题会福塔院诗如 
涌浮图近紫霄芙蓉仙苑礼群僚海天遥奉金轮日尽遣祯祥归圣朝宋延清集原县西北十五里辛 
窖村龙泉寺有白石塔永清县志臣等谨按县志辛窖村龙泉寺一名龙演寺西阡有白石塔约高七 
八丈其基四面雕镂上共十三层年月欵识俱莫可辨原隆庆寺在城西义口村殿前香炉石基辽干 
统年所立干统者辽天祚之纪年也上林彚考臣等谨按辽史本纪天祚皇帝二月壬辰朔改元干统 
无天佑年号原书佑字盖祚字之误原金御史中丞李英元帅左都监乌库哩庆寿领兵护军食以援 
中都帝遣右副元帅星萨将四百骑迎战舒穆噜明安将五百骑继之遇于永清将战命士卒佯败金 
兵来追回撃大破之死及溺死者甚众获李英及所佩虎符得粮千余车遂招谕永清不降拔而屠之 
元史按乌库哩旧作乌古论今从八旗姓谱改正星唐古特语树也萨地也旧作神撒今译改原县名 
取边境永清之义也居浑河下流频年为患一望无涯仅遗城南三五村颓垣覆舍而已长安客话原 
崇祯庚辰三月既望大风扬沙京营大将旗吹堕永清县野老漫录补周缙字伯绅武昌人洪武中以 
贡入太学授永清典史靖难兵起一时守令相率迎降永清地尤近缙摄令事极力拒守顾其民寡弱 
争先逃散缙度不可为怀印南奔吏部上言靖难时北平属州县官朱宁等二百九十人俱弃职远避 
宜置法典俱逮戍缙其一也忠节录补马录永清遇雨作白日永清雨移时不肯休风雷当槛落河汉 
近城流牛马谁堪辨蛟龙恐亦愁西归途路失何处问孤舟百愚集 
钦定日下旧闻考卷一百二十五 
 钦定四库全书 
钦定日下旧闻考卷一百二十六 
京畿东安县 
原东安县在府南一百五十里明一统志臣等谨按东安县明洪武初州降为县属顺天府本朝因之 
増东安县东西距二十里南北距一百五十里东至武清县界十八里西至永清县界十二里南至天 
津府静海县界六十里北至大兴县界九十里东南至小直沽海口一百十里西南至霸州治一百里 
东北至通州治一百里西北至固安县治八十里大清一统志原东安古安墟黄帝制天下以立万国 
始经安墟合符釡山即此长安客话原安次汉旧县县东枕永济渠汉武帝以属燕国王旦有罪削以 
属渤海郡续汉书郡国志安次属渔阳郡太平寰宇记原晋属燕国后魏仍属燕郡隋属涿郡方舆纪 
要原唐武德四年徙置东南五十里石梁城贞观八年又徙今县西五里常道城开元二十三年又徙 
耿就桥行市南辽史臣等谨按县志常道城在耿就桥今县城西北五十里常道郷即其故址至辽史 
所谓今县乃开元中所徙在耿就桥行市南者今谓之旧州头以元时曽改称东安州也原辽金并因 
之元初属大兴府后属霸州中统四年升东安州属大都路洪武二年降为县清类天文分野之书原 
县治旧在常道城东耿就桥行市南经浑河冲决洪武三年十一月主簿华德芳移治于常伯乡张李 
店即今治也天顺间始创土城弘治中始券城东门正德六年流贼猖獗知县事周义急筑垣浚濠补 
建西南北三城门嘉靖十六年知县刘继先名其门北曰迎恩东曰曙海南曰通津西曰宗山二十八 
年知县成印僧修之次年甃以砖建角楼四天启五年知县郑之城复修之给事中沈应时为作记东 
