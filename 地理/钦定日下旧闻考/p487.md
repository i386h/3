<!-- { "loadSidebar": true } -->
际苏公堤畔差足方兹胜概不辨天光与水光结璘池馆庆宵凉蓼烟荷露正苍茫白傅苏公风雅客 
一杯相劝舞霓裳此时谁不道钱塘臣等谨按平湖秋月御制词恭载首见之篇余不备录蓬岛瑶台 
在福海中央门三楹南向正殿七楹殿前东为畅襟楼西为神洲三岛东偏为随安室西偏为日日平 
安报好音由蓬岛瑶台东南度桥为东岛有亭为瀛海仙山西北度桥为北岛正宇三楹圆明园册臣 
等谨按蓬岛瑶台四十景之一旧名蓬莱洲后易今名额为皇上御书门额曰镜中阁与畅襟楼随安 
室额皆御书神洲三岛日日平安报好音瀛海仙山诸额皆世宗御书乾隆九年御制蓬岛瑶台诗福 
海中作大小三岛仿李思训画意为仙山楼阁之状岧岧亭亭望之若金堂五所玉楼十二也真忘一 
如小大一如能知此是三壶方丈便可半升铛内煮江山名葩绰约草葳蕤隠映仙家白玉墀天上画 
图悬日月水中楼阁浸琉璃鹭拳净沼波翻雪燕贺新巢栋有芝海外方蓬原宇内祖龙鞭石竟奚为 
臣等谨按蓬岛瑶台御制诗恭载首见之篇余不备录接秀山房在福海东隅正宇三楹西向后稍东 
为琴趣轩其北方楼为寻云东南为澄练楼楼后为怡然书屋寻云楼稍东佛室为安隠幢接秀山房 
之南为揽翠亭圆明园册臣等谨按接秀山房四十景之一与揽翠亭额皆世宗御书琴趣轩寻云诸 
额皆皇上御书乾隆九年御制接秀山房诗平冈萦回碧沚停蓄虚馆闲闲境独夷旷隔岸数峰逞秀 
朝岚霏青返照添紫气象万千真目不给赏情不周玩也烟霞供润浥朝暮看适兴户接西山秀窗临 
北渚澄琴书吾所好松竹古之朋仿佛云林衲携笻共我豋臣等谨按接秀山房御制诗恭载首见之 
篇余不备录接秀山房之南有敞宇北依山南临河为别有洞天五楹西为纳翠楼西南为水木清华 
之阁阁西稍北为时赏斋圆明园册臣等谨按别有洞天四十景之一额与纳翠楼水木清华之阁诸 
额皆皇上御书乾隆九年御制别有洞天诗苑墙东出水闗曰秀清村长薄疎林映带庄墅自有尘外 
致正不必倾岑峻磵阻绝恒蹊罕得津逮也几席绝尘嚣草木清且淑即此凌霞标何须三十六臣等 
谨按别有洞天御制诗恭载首见之篇余不备录别有洞天迤西为夹镜鸣琴南为聚远楼东为广育 
宫前建坊座后为凝祥殿宫东为南屏晚钟又东度桥为西山入画为山容水态夹镜鸣琴之西为湖 
山在望为佳山水为洞里长春圆明园册臣等谨按夹镜鸣琴四十景之一额为皇上御书广育宫奉 
碧霞元君殿额曰恩光仁照与西山入画湖山在望佳山水洞里长春诸额皆世宗御书广育宫前坊 
额曰含弘光大曰品物咸亨与凝祥殿南屏晩钟诸额皆皇上御书凝祥殿联曰茂育恩覃昭圣感资 
生德溥配坤元亦御书乾隆九年御制夹镜鸣琴词调寄水仙子取李青莲两水夹明镜诗意架虹桥 
一道上构杰阁俯瞰澄泓画栏倒影旁厓悬瀑水冲激石罅琤琮自鸣犹识成连遗响垂丝风里木兰 
船拍拍飞鳬破渚烟临渊无意渔人羡空明水与天琴心莫说当年移情远不在弦付与成连臣等谨 
按夹镜鸣琴御制词恭载首见之篇余不备录涵虚朗鉴在福海东即雷峰夕照正宇其北稍西为惠 
如春又东北为寻云榭又北为贻兰庭为会心不远其南为临众芳为云锦墅为菊秀松蕤为万景天 
全圆明园册臣等谨按涵虚朗鉴四十景之一额为皇上御书旧悬湖西澄虚榭后移置湖东雷峰夕 
照轩宇内惠如春寻云榭诸额亦御书乾隆九年御制涵虚朗鉴诗结宇福海之西左右云堤纡委千 
章层青面前巨浸空澄一泓净碧日月出入云霞卷舒远山烟岚近水楼阁来不迎而去不距莫不落 
其度内如如焉亦无如如者吾得之于濠上也涵虚斯朗鉴朗鉴在虚涵即此契元理悠然对碧潭云 
山同妙尽鱼鸟适清酣天水相忘处空明共我三臣等谨按涵虚朗鉴御制诗恭载首见之篇余不备 
录福海西北隅平湖秋月之西为廓然大公正宇七楹前为双鹤斋西北为规月桥东北为绮吟堂又 
北为采芝径又北径岩洞而西为峭蒨居北垣门外有楼为天真可佳峭蒨居西为披云径又西亭为 
启秀又西稍南为韵石淙西北平台临池为芰荷深处垣外为影山楼双鹤斋西为环秀山房西北为 
临湖楼圆明园册臣等谨按廓然大公四十景之一额为皇上御书双鹤斋采芝径天真可佳芰荷深 


处影山楼环秀山房临湖楼诸额皆世宗御书峭蒨居披云径诸额皆皇上御书乾隆九年御制廓然 
大公诗平冈回合山禽渚鸟远近相呼后凿曲池有蒲菡蓞长夏高启北窗水香拂拂真足开豁襟颜 
有山不让土故得高嶬嶬有河不择流故得宽弥弥是之谓大公而我以名此偶值清晏间凭眺诚乐 
只识得圣人心闻诸程夫子乾隆二十年御制廓然大公八景诗有序圆明园四十景皆取四字为题 
各景之中一轩一峰具有幽致日涉成趣正复不穷题以八景系之七言前接陌桞后临平湖轩堂翼 
然虚明洞彻皇考御书题额时有卿云护之廓然大公扁即在后室一泓涵碧颇有物来顺应之趣深 
桞偏宜羽客嬉会心恰当读书时是处昔又名深栁读书堂在阴能和宁吾谓好爵还思与尔縻右双 
鹤斋循双鹤斋而西跨湖为桥圆如半璧暎水则为满月缭以长廊悠然濠濮间想拖如玉带曲如钩 
上置行廊又似舟仙术何须倩法善往来常作广寒游右规月桥性之介立为峭文之藻蔚为蒨太冲 
诗意良足会心石秀松甤各出群不同同处挹清芬太冲岂务多竒者五字全拈大块文右峭蒨居面 
东为楼杜陵句曰半陂以南纯浸山动影窈窕冲融间斯楼有焉因迥为高结构清层楼因得影山名 
窗中峰作波中态上下明漪最有情右影山楼竒石 岈回互径出其中烟云往来披拂襟袖绿云丛翠 
径萦纡面面深竒步步殊倩得仇英冩生笔定须为作采芝图右披云径机政之余拈吟适兴每遇佳 
景不觉绮思浚发逢源左右足深资适兴无非把笔时设使古人癖诚有吟之一字我何辞右绮吟堂 
曲涧奔泉琤琮作金石声韵出天然是谓云山韶濩迸水摐摐下石矶八音繁会太音稀辋川漫拟王 
家画虞陛高怀舜手挥右韵石淙山巅笠亭孤标秀出左顾飞瀑右挹云林尽得此间胜概诡石苍松 
扶翼然氤氲朝暮幻云烟林光泉韵无非秀都付山亭秀占全右启秀亭臣等谨按廓然大公御制诗 
恭载首见之篇余不备录坐石临流在水木明瑟东南澹泊宁静之东溪水周环轩宇三楹西向圆明 
园册臣等谨按坐石临流四十景之一额为皇上御书乾隆九年御制坐石临流诗仄涧中潨泉奔汇 
竒石峭列为坻为碕为屿为奥激波分注潺潺鸣籁可以潄齿可以泛觞作亭据胜处泠然山水清音 
东为同乐园白石清泉带碧萝曲流贴贴泛金荷年年上已寻欢处便是当时晋永和臣等谨按坐石 
临流御制诗恭载首见之篇余不备录坐石临流东南当碧桐书院正东为曲院风荷五楹南向其西 
佛楼为洛迦胜境圆明园册臣等谨按曲院风荷四十景之一额为皇上御书洛迦胜境额亦御书乾 
隆九年制曲院风荷诗西湖曲院为宋时酒务地荷花最多是有曲院风荷之名兹处红衣印波长虹 
摇影风景相似故以其名名之香远风清谁解图亭亭花底睡双鳬停桡堤畔饶真赏那数余杭西子 
湖臣等谨按曲院风荷御制诗恭载首见之篇余不备录曲院风荷之南跨池东西桥九空坊楔二西 
为金鳌东为玉蝀金鳌西南河外室为四围佳丽玉蝀东有亭为饮练长虹又东南度桥折而北设城 
闗为宁和镇其东南为东楼门圆明园册臣等谨按饮练长虹宁和镇诸额皆御书曲院风荷之北为 
同乐园前后楼各五楹南向其前为清音阁北向东为永日堂中有南北长街街西为抱朴草堂街北 
度双桥为舎卫城前树坊楔三城南面为多宝阁内为山门正殿为寿国寿民后为仁慈殿又后为普 
福宫城北为最胜阁圆明园册臣等谨按永日堂寿国寿民仁慈殿普福宫诸额皆世宗御书舍卫城 
北坊额曰花界曰香城东曰（辶革）　涌曰金池西曰昙霏曰珠林多宝阁祀闗帝额曰至圣大勇寿 
国寿民殿额曰心月妙相仁慈殿额曰具足圆成普福宫额曰瑞应优昙最胜阁坊额曰干闼持轮曰 
祗林垂鬘皆御书洞天深处在如意馆西稍南前宇乃诸皇子所居为四所东西二街南北一街前为 
福园门四所之西为诸皇子肄业之所前有前垂天贶中为中天景物东宇为斯文在兹后为后天不 
老圆明园册臣等谨按洞天深处四十景之一额为皇上御书前垂天贶中天景物后天不老及如意 
馆诸额皆世宗御书斯文在兹额恭悬至圣先师神龛上联曰道统集成归至德圣功养正仰微言皆 
御书乾隆九年御制洞天深处诗缘溪而东径曲折如蚁盘短椽陿室于奥为宜杂植卉木纷红骇绿 
幽岩石厂别有天地非人间少南即前垂天贶皇考御题予兄弟旧时读书舎也幽兰泛重阿乔柯幕 
憩榭牝壑既虚寂细瀑时淙泻瑟瑟竹籁秋亭亭松月夜对此少淹留安知岁月流愿为君子儒不作 
逍遥游臣等谨按洞天深处御制诗恭载首见之篇余不备录 

 

钦定日下旧闻考卷八十二 


钦定四库全书 

史部 

钦定日下旧闻考卷八十三四 

 

详校官庶吉士臣 胡钰 

检讨臣德生覆勘 

 

总校官进士臣程嘉谟 

校对官中书臣叶元符 

誊录监生臣董光骥 

 

钦定四库全书 

钦定日下旧闻考卷八十三 

国朝苑囿长春园 

 

圆眀园之东曰长春园长春园册臣等谨案长春园本园眀园东垣外隙地旧名水磨村就添殿宇数 
所敬依长春仙馆赐号锡名曰长春园额悬宫门乾隆三十五年御制长春园题句有序山水无乐寿 
之征兴随所遇日月引壶洲之景春与俱长乃拓余地于御园爰效嘉名于仙馆顾当年之赐号时切 
体元筹他日之安居兹惟卜始波通福海东壖旭丽扶桑垣亘清河北陌香浮华黍列缥缃以娱志堂 
启含经抚翰墨以怡神轩成淳化思永励始终如一式是斋乎开襟而气象盈千登斯楼也他若某邱 
某壑境足赏心有榭有亭胜堪寓目每几暇朅来游憇拟耄期恒此颐恬以纪元六十载为衡积愿笑 
惟奢望从周甲廿五年而计朂勤敢有倦心俪以弁言系之长律长春非敢畅春侔畅春园在圆明园 
之南皇祖所建今奉皇太后居之即景名园亦有由赐号当年例仙馆长春仙馆为圆明园四十景之 
一雍正年间赐居也即以当年赐号名之倦勤他日拟菟裘予有夙愿若至乾隆六十年寿登八十有 
五时亦应归政故邻圆明园之东豫修此园为他日优游之地虽属侈望然果得如此亦国家景运之 
隆天下臣民之庆也培松拱把冀鳞老留石平心待句酬廿五春秋仍劼毖今岁六旬屈指果得归政 
尚当二十五年然一日临莅矢不敢少懈此敬勤之志必居此园时然后可息肩娱老耳耄期岁月合 
优游臣等谨案长春园御制诗谨绎有关纪述事实者恭载卷内余不备录长春园宫门五楹东西朝 
房各五楹正殿为澹怀堂后为众乐亭亭后河北敞宇为云容水态其西稍南为长桥长春园册臣等 
谨案澹怀堂内额曰乐在人和联曰敷政协民心好惬箕风毕雨澄怀观物理妙参智水仁山与众乐 
