<!-- { "loadSidebar": true } -->
一带及南城甆器等库谓之外库明史职官志止载内承运库而不列外库名似甆器等外库均隶内 
承运库故明史但以承运库该之耳原南内在禁垣内之巽隅亦有首门二门以及两掖门即景泰时 
锢英宗处所称小南城者是也二门内亦有前后两殿具体而微旁有两庑所以奉太上者止此矣其 
他离宫以及圆殿石桥皆复辟后天顺间所増饰者非初制也野获编増景泰八年景帝不豫石亨张 
軏等谋迎上皇夜至有贞家闻之大喜曰湏令南城知此意軏曰阴达之矣辛巳夜诸人复会有贞所 
时有边警有贞令軏诡言备非常勒兵入大内亨掌门钥夜四鼓开长安门纳之时天色晦冥亨軏皆 
惶惑有贞大言事必济既薄南城门锢毁墙以入上皇灯下独出问故有贞等俯伏请登位乃呼进舆 
兵士惶惧不能举有贞率诸人助挽以行星月忽开朗上皇各问诸人姓名至东华门门者拒弗内上 
皇曰朕太上皇帝也遂反走升奉天门景帝明当视朝羣臣待漏阙下忽闻殿中呼噪声方惊愕俄诸 
门毕启有贞出号于众曰太上皇帝复位矣趣入贺明史徐有贞传补夺门兵士薄南宫门铁锢牢宻 
扣不应徐公有贞命取巨木架悬之数十人举以击门又令勇士踰垣入与外合兵毁墉墉壊门启入 
见太上合声称陛下登位上迟疑公疾呼兵士举轝兵士惊颤不能举公自挽以前掖上登轝公又自 
挽之上顾问公卿为谁公对曰都御史臣徐有贞上命公前导宻迩属车既升奉天殿公犹在车前失 
退武士击公一椎上叱止黼座在殿隅公往推之至中上升座天寖明上又顾公曰此事卿为之耶朕 
失遇卿矣苏村小纂补英宗在南城一日饥甚索酒食光禄官弗与浚县人张泽以吏办事光禄寺曰 
晋懐愍宋徽钦天所弃也上北狩而还天有意乎若复立而诛无礼光禄其首矣乃潜以酒食进英宗 
识之后复位光禄官皆得罪即日拜泽为光禄卿浚县志原南城在大内东南英宗北狩还居之其中 
翔鳯等殿石阑干景皇帝方建隆福寺内官悉取去又伐四围树木英皇甚不乐既复辟下内官陈谨 
等于狱寻増置各殿为离宫者五大门西向中门及殿南向毎宫殿后一小池跨以桥池之前后为石 
坛者四植以栝松最后一殿供佛甚竒古左右回廊与后殿相接葢仿大内式为之涌幢小品原南城 
中路曰永聚门曰观心殿曰昭祥门曰端拱之门曰昭德门曰重华门曰广爱门曰咸熈门曰重华殿 
曰中圆殿曰肃雍门曰康和门曰后殿曰丽春门曰清和阁曰迎春馆曰圆殿其东长街曰广顺门曰 
中和门曰景华门曰宣明门曰景明门曰洪庆门曰洪庆殿曰后殿曰膳房曰库曰景和门其西长街 
曰兴善门曰丽景门曰长春门曰清华门曰宁福宫曰延福宫曰嘉福宫曰髙明门曰明德宫曰永春 
宫曰永宁宫曰宜春宫曰延嘉宫曰延春宫曰御前作河东有崇德殿即回龙观有翫芳亭有集祥门 
有桂香馆有翠玉馆有浮金馆有撷秀亭有聚景亭有吕梁洪有左右漾金亭有含和殿有澄辉阁万 
厯中更名曰涌福阁有秋香馆明宫殿额名以上七条原在宫室门今移改臣等谨按朱彛尊原书所 
引宫殿额名与春明梦余録俱同惟永聚门春明梦余録作永泰为小异耳今门阁宫殿亭馆俱无存 
其曰库者即今磁器库地原初上在南内悦其幽静既复位数幸焉因増置殿宇其正殿曰龙德左右 
曰崇仁曰广智其门南曰丹鳯东曰苍龙正殿之后凿石为桥桥南北表以牌楼曰飞虹曰戴鳌左右 
有亭曰天光曰云影其后垒石为山曰秀岩山上平中为圆殿曰干运其东西有亭曰凌云曰御风其 
后殿曰永明门曰佳丽又其后为圆殿一引水环之曰环碧其门曰静芳曰瑞光别有馆曰嘉乐曰昭 
融有阁跨河曰澄辉皆极华丽天顺三年十一月工成杂植四方所贡竒花异木于其中每春暖花开 
命中贵陪内阁儒臣赏宴明英宗实録原天顺三年己夘七月赐游南城中有宫殿楼阁十余所是秋 
新作行殿东为苍龙门南为丹鳯门中为龙德殿左右曰崇仁广智殿之北有桥桥皆白石雕水族于 
其上南北有飞虹戴鳌二牌坊东西有天光云影二亭又北迭石为山曰秀岩山上有圆殿曰干运其 
东西二亭曰凌云御风山后为佳丽门又后为永明殿最后为圆亭引流水绕之曰环碧移植花木青 
翠蔚然如夙艺者工既毕遂命同学士李贤吕原往观焉可斋笔记原吴伯与内南城纪畧自东华门 
进至丽春门凡里余经宏庆殿歴皇史宬门至龙徳殿隙地皆种瓜蔬注水负瓮宛若村舍过此则飞 
虹桥石刻罴虎禽鸟状传为西洋僧载而来桥之南北柱石题曰戴鳌曰飞虹有洞嵌石壁壁上刻秀 
岩二字石磴数十级有方邱焉最上为干运殿古松大柏覆之然都游览志补正徳中南城金鱼日食 
蒸饼白面二十斤紫桃轩杂缀原嘉靖十二年夏四月乙酉帝御南城环碧殿阅马马有玉麟飞白玉 


骢照夜璧银河□瑶池□飞白凡七召辅臣张孚敬李时方献夫翟銮俟重华殿已而召入环碧赐茗 
饮共阅马又命至嘉乐馆观花木帝乘玉麟飞青葢至重华殿进孚敬等于左室赐酒食蠎龙飞鱼服 
帝制古乐府七言律各二章示孚敬等命各和以献嘉隆闻见纪以上五条原在宫室门今移改臣等 
谨按玉麟飞以下共六马原书作七似有脱漏或七字为传写之讹补嘉靖辛夘上游幸南城演马召 
诸辅臣环璧殿赐宴亲洒宸翰特命赓歌又剪红芍药勅簮于首又赐寳扇宫锦徘徊于翠芬亭寳月 
亭间自醉学士歌而后君臣同逰未有如此之盛者眉公见闻録原朱维京度飞虹桥诗鲸海遥涵一 
水长清波深处石为梁平铺碧甃连驰道倒泻银河入苑墙晴緑乍添垂栁色春流时泛落花香微茫 
迥隔蓬莱岛不放飞尘入建章燕都游览志原陶从政诗中官三宝下西洋载得仙桥白玉梁甲翼迎 
风浑欲动晴珠触日更生光长安客话原龚用卿干运殿诗团围小殿古阴斜石槛玲珑映水花翠辇 
不来金锁合緑杨深处有啼鸦琼河集补廖道南南内翔鳯楼诗南内依鳌极中天起鳯台锦屏霞外 
出碣石海东来嘉树晴相映名花昼自开宣王曽览眺玉几五云回元素子集补又澄辉阎誖层台凌 
碧落盘石蹑丹梯卷幔西山入凭栏北斗齐朝霞浮藻拱夕景□□题独立髙寒处微茫思欲迷同上 
补又紫芝轩诗后皇游息处尚有紫芝轩珍果垂枝熟琪花接叶繁晴云团翠葢丽景照彤垣翻忆东 
方朔挥毫金马门同上以上七条原在宫室门今移改臣等谨按龙德殿诸处在今南池子西南旧迹 
俱废其地犹有名飞龙桥者葢即飞虹桥遗址龙虹音近而沿讹耳原嘉靖十三年秋七月命建皇史 
宬于重华殿西欲置金匮石室其中也勅各馆诸臣重书九庙寳训实録藏之复于钦天阁建石镌钦 
天记颂追先阁建石纪祖德诗已而宴儒臣于谨身殿大政记原在宫室门今移改臣等谨按钦天阁 
追先阁乆废诗颂石刻亦无考原皇史宬藏寳训实録处也按宬与盛同义荘子以匡宬矢说文曰宬 
屋所容受也然殿宇命名于斯仅见耳燕都游览志增皇史宬在重华殿西建扵嘉靖十三年门额以 
史为史以成为宬左右小门曰（书皇）厯以龙为（书皇）皆上自制字而手书也中贮列朝实録及 
宝训每一帝开局纂修告成正本贮此实録中诸可传诵宣布者曰宝训宬中四周上下俱用石甃中 
具二十台永陵定陵各占二台春眀梦余録臣等谨按史宬二字燕都游览志作史宬谓宬与盛同义 
春明梦余録谓以史为史以成为宬嘉靖自制字也今作史宬（书皇）厯门额今无考増永乐中命觧 
缙纂集类书为文献大成嫌其未备乃命姚广孝重修永乐五年十一月告成凡二万二千二百一十 
一卷各以韵为类赐名永乐大典副本贮皇史宬春明梦余録臣等谨按嘉靖十三年始建皇史宬永 
乐大典成于永乐五年云副本贮皇史宬者就其后存贮之地而言也原王立道皇史宬颂惟古有史 
君举必书左言右动载笔罔虚赫赫管彤螭坳侍立东马南狐各专其职惟我有明肇自太祖太宗仁 
宣英宪孝武煌煌帝业洋洋圣谟超坟袭典溢于翰觚网罗散失广记备搜郡国所上太史所修芸籖 
缥帙金匮咸收简册既繁先后靡一于惟我皇览于前籍因而出之爰正爰辑缮録靡忒校雠孔精诸 
臣咸勤用观厥成乃审厥藏仿古石室司空载营石室有翼匪栋匪楹不节不梲斵之袭之有贲其饰 
瑰阶玉磩廓其靓深疏以琼户启以朱扄昔藏名山京师留副制崇兰台严先四库其在于今乃知其 
陋百千万年与国永寿具茨集原在宫室门今移改臣等谨按皇史宬仍明旧制在南城南尊藏本朝 
实録玉牒内有碑二一恭刋御制恭瞻皇史宬诗一恭刋御制恭送实録至盛京诗其旧存明实録移 
贮内阁书籍库增乾隆十五年御制恭瞻皇史宬诗五代神谟秘典垂崇宬扄钥壮鸿规兰台令史无 
惭笔纶阁元臣有职司内阁所掌百世聪听钦寳训万年永茂衍宗枝玉牒并藏于此瑶函金匮前朝 
制殷鉴兢兢念在兹臣等谨按皇史宬御制诗恭载首见之篇余不备録原皇史宬之西过观心殿射 
箭处稍南则嘉乐馆也其北曰丹鳯门门列金狮二内有正殿曰龙徳左右亦有配殿正殿之后则飞 
虹桥也桥以石为之凿龙鱼水族于石传自西域得之芜史原桥南北有坊二曰飞虹戴鳌姜立纲所 
书也桥北有山山下有洞额曰秀岩以磴道分而上之其髙髙在上者干运殿也左右亭各一曰凌云 
御风界以小石藤萝花卉若墙壁焉同上原嘉靖四年五月礼部尚书席书等上言皇考既为天子之 
父当祭以天子之礼但观德殿在禁严之地各官不得陪祀太常不得行礼当于太庙之东南城之北 
或东别立一庙得旨礼工二部会同司礼监内阁领钦天监官相度太庙右边地狭不堪建造随于庙 
东切近处所南城稍北环碧殿地方自御前作后墙起至永明殿静芳门里南北深五十丈东西阔二 
十丈与午门甚近太庙后隔一沟合于本址建造新庙六月诏兴工大礼集议原嘉靖四十四年六月 


作玉芝宫名宫门曰芝祥前门曰寳庆后寝曰大德殿明典彚原初世宗之建世庙也先名世室以奉 
皇考献皇之祀既以世字碍后世称宗改建献皇帝庙既而献皇祔庙称宗遂闭世庙不复祀至嘉靖 
四十四年旧庙柱产芝上大悦更名玉芝宫钦定祀仪日供膳如内殿四时岁暮大小节□牲帛诸品 
如庙祀穆宗即位礼臣以献皇已同列圣临享则玉芝之祀可罢况宗庙尝礼如四孟大祫止行于太 
庙节辰忌辰止行于内殿国有大事止告太庙或内殿未有并祭并告者今无所不祭告则列圣先帝 
将何以处之至于日供之膳宜仿南京奉先殿太祖例如旧奉设以存有举莫废之义上命如所拟而 
议者犹以日膳为渎云野获编以上五条原在宫室门今移改臣等谨按玉芝宫乆废以大礼集义所 
记地界考之当在南池子西北今之门神库或即其地欤増普度寺在里新库北城册臣等谨按普度 
寺旧名玛哈噶喇庙康熈三十三年建乾隆四十年修四十一年赐名曰普度寺大殿额曰慈济殿殿 
内额曰觉海慈航皆皇上御书寺内殿基髙敞去地丈余国初为睿亲王府相传即南城旧宫后改今 
寺左为黒护法佛殿内藏铠甲弓矢皆睿亲王旧物也増普胜寺在里新库东南城册臣等谨按国初 
