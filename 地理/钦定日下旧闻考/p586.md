<!-- { "loadSidebar": true } -->
益才安喜侯显才蒲阴侯仲才新市侯季才唐侯所谓中山之五王也水经注臣等谨按五大夫城基 
址今存尚有五条道口原范阳五侯寺后魏有僧诵法华为常业初死权殓堤下后改葬骸骨并枯惟 
舌不坏法苑珠林臣等谨按五侯寺今圮原五侯村在房山县西南二十里涿州志臣等谨按五侯村 
今尚沿旧名原茶楼顶在县西二十里上有金章宗歇凉台房山县志臣等谨按茶楼顶山名金章宗 
歇凉台台圮尚存四石柱原县东十里徐村有 房山县志臣等谨按徐村 今圯原白犬村在县西南 
七十里房山县志臣等谨按白犬村疑是白带村之讹原房山县西南五十里有舜庙涿州志原隆阳 
宫在县西南五十里同上原白云窝在县西南五十里又五里斑竹寨有白云寺房山县志原乱塔寺 
近栗园村在县东北四十里同上原福胜寺在县治东北明洪武十五年建同上臣等谨按福胜寺今 
存原弘业寺在县西三里有塔房山县志臣等谨按弘业寺塔今圮原磨碑寺在县西南四十五里涿 
州志原白水寺俗名大佛寺在县西北十二里上元逰人甚众房山县志臣等谨按白水寺又名兴隆 
寺成化元年重修僧道深撰文住持浄广立石原玄元观在县治西北隅房山县志臣等谨按玄元观 
今圯原龙含峪在县西二十五里下有清和观遗迹涿州志原弋彀尹宗师碑师 志平字太和姓尹氏 
莱州人觐长春真人于栖霞观执弟子礼又受赐于郝太古己邜岁太祖皇帝遣刘仲禄征长春真人 
师为劝行北上时从者十八人师为之冠继真人主长春宫寻葺大房山之真阳观更曰清和宫谓侍 
者曰为我洒扫西堂吾将逝矣是夜曲肱而逝中统二年诏赠清和妙道广化真人门人撮其著述曰 
葆光集甘水仙源录原龙门台去县二百里上曰玉河台四面皆山其下深涧莫测南有龙王祠寰宇 
通志原梁贞明三年秋辽兵围幽州城中危困李嗣源阎宝李存审歩骑七万自易州北行踰大房岭 
循涧而东嗣源与养子从珂将三千骑为前锋距幽六十里与辽遇辽兵惊郄晋兵翼而随之辽兵行 
山上晋兵行涧下每至谷口辽兵辄邀之嗣源父子力战乃得进至山口辽以万骑遮其前嗣源跃马 
奋挝三入其阵斩辽酋长一人后军齐进辽兵郄晋兵始得出至幽州通鉴原宋垂拱中吏部尚书宋 
琪上疏请复幽燕其略曰循孤山之北涞水以西挟山而行援粮而进渉涿水并大房抵桑干河出安 
礼寨此是周德威収燕之路然终宋之世卒未能复也春明梦余录原刘仁恭倚燕强且远无所惮意 
自满从方士王若讷学长年筑馆大安山掠子女充之又招浮屠与讲法以墐土为钱敛真钱穴山藏 
之杀匠灭口禁南方茶自撷山为茶号山曰大恩以邀利唐书増大安馆在房山县西北大安山刘仁 
恭师事方士王若讷于此大清一统志原仁恭幸世多故骄于富贵筑宫大安山选燕美女充其中又 
与道士鋉丹药冀可不死令燕人用墐土为钱悉敛铜钱凿山而藏之已而杀其工以灭口后人皆莫 
知其处五代史原仁恭虑幽州城不固筑馆于大安山曰此山四面悬绝可以少制众其栋宇庄丽拟 
于帝者通鉴原仁恭有爱妾罗氏其子守光烝之仁恭怒笞守光逐之梁开平元年遣李思安攻仁恭 
仁恭在大安山守光自外将兵以入撃走思安乃自称卢龙节度使遣李小喜元行钦以兵攻大安山 
执仁恭而幽之五代史原统和十四年三月凿大安山取刘守光所藏钱散诸五计司辽史原张庸温 
州人精太乙数顺帝喜之擢秘书少监皇太子立大抚军院命庸团结房山诸寨既降庸守骆驼谷众 


溃庸无去志寨民李世杰执庸出降不屈被杀元史原范阳卢文进少从军身长八尺姿貎幸异名震 
燕蓟与荘宗屡战获胜一夕忽败夜走马坠涧中宝才及水一跃而出明日视之乃郡之黒龙潭绝岸 
高险深不可测文进知有神助已气复振玉壶清话 

 

钦定日下旧闻考卷一百三十二 

 

钦定日下旧闻考卷一百三十二举正 

 

护国林原书护讹作获林木森密原书木讹作本今俱改金之先世条衔寃原书衔讹作冲今改韦庄 
奏请条文章闳丽原书丽讹作严今改明成祖御制姚少师神道碑 

 

钦定日下旧闻考卷一百三十二举正 


钦定四库全书 

钦定日下旧闻考巻一百三十三 

京畿良乡县 

 

原良乡县在府西南七十里明一统志臣等谨按良乡县明属顺天府本朝因之増东西距三十二里 
南北距六十里东至宛平县界二十里西至房山县界十二里南至涿州界四十五里北至房山县界 
十五里东南至固安县治七十里西南至涿州治七十里东北至宛平县治七十里西北至房山县界 
二十里大清一统志原良乡县属涿郡清类天文分野之书原莽曰广阳汉地理志注臣等谨按据述 
异记载汉武帝时广阳县雨麦则广阳之名不始莽矣原后汉仍曰良乡良乡县志原晋属范阳国元 
魏属燕郡北齐天保七年省入蓟县武平六年复置隋属涿郡唐圣历元年改固节县神龙元年复为 
良乡清类天文分野之书原唐以不从安史之叛改名固节名胜志原旧志在涿州北四十里后唐长 
兴三年移治于此方舆纪要原良乡县乃唐庄宗时赵德钧所镇也幽州岁苦辽兵侵抄转饷乃于盐 
沟置良乡县许奉使行程录臣等谨按盐沟之盐通鉴亦作阎原辽兵既强侵抄诸州皆徧幽州城门 
之外甲骑充斥每自涿州运粮入幽州辄伏兵于阎沟掠取之及赵德钧为节度使城阎沟而戍之为 
良乡县通鉴原辽属析津府辽史地理志原金属大兴府金史地理志原元属大都路元史地理志原 
明洪武元年隶北平府永乐元年改北平为顺天府属焉良乡县志増黄新庄行宫在良乡县北五里 
良乡县册臣等谨按黄新庄行宫建自乾隆十三年每岁为我皇上谒陵驻跸之地増乾隆十八年御 
制良乡行宫晩坐诗又驻行时跸萧斋可意清去来时屡易今昔念交萦习武遵前迹均劳念众情春 
云傍晩重希泽为新耕臣等谨按良乡行宫御制诗恭载首见之篇余不备录増郊劳台在良乡县南 
三里良乡县册臣等谨按良乡县郊劳台乾隆二十五年建时大将军臣兆恵等平定准噶尔奏凯于 
二月二十七日皇上行郊劳礼又乾隆四十一年大将军臣阿桂等平定两金川奏凯于四月二十七 
日皇上行郊劳礼皆有御制诗恭载巻内増乾隆二十五年御制二月廿七日郊劳出征将军兆恵富 
德及诸将士礼成纪事诗京县郊南亲劳军圜坛陈纛谢成勋出师本意聊尝试西邮之役始以厄鲁 
特诸台吉率众欵附请兵甚力我喀尔喀牧圉势不可以错处滋患无宁及其锋而偏师尝试特计因 
其地以抚之故禡旗命将之典概未举行语其乙亥告成碑记兹准夷既平而回中诸部以次戡定实 
荷上苍宗社鸿庥非敢谓先时逆睹及此也奏凯今朝备礼文释甲弢戈罢征伐论功行赏策忠勤膝 
前抱见询经历国朝旧制凡出征将领成功还者行抱膝跪见礼以示优异今即遵行一瞬五年戚以 
欣同心万里那暌违毕竟欢言赋采薇勇将归来兼福将黻衣着得觧戎衣漫称偃武修文日恐即嬉 
文恬武机饮至宁夸畅和乐持盈益励慎几微増乾隆四十一年御制于郊台迎劳将军阿桂凯旋将 
士等成凯歌十首郊台仍是此郊台何幸重修盛事来漫谓数年经契阔精神注似日相陪勋臣率拜 
列灵旗郊劳之仪陈将军参赞等得胜纛于台上朕亲率成功将士及王公大臣等行礼是时台下鸣 
螺铙歌乐作军士鸣螺赫武仪乐奏铙歌行抱见拜纛礼成御幄次将军参赞趋至座前行抱见礼各 
加抚慰赐坐赐茶犹循祖宗以来家法也诘戎家法万年垂己巳班师本受降非擒贼灭寇故未行郊 
劳之礼庚辰郊劳典鸿厖放牛归马予素志凯献何期此见双准部回城定五年金川小寇亦如前嘉 
予将士久敌忾不觉对之増恻焉地险加之众志坚促浸逆贼恃其地险碉坚蚁众齐心抗拒其事虽 
小于平定西域而逐步力战而得攻剿之艰视前不啻数倍过之林碉步步战而前小子昔事难过倍 
慰意恒因意憪然凿穴而居避火器终于面縳出蕃城官军围攻贼巢用大炮四面轰击贼众皆凿地 
而匿以避炮火今鼠窟垂破逆酋胆落计穷因率其弟兄甲尔瓦天杂尔斯丹巴并其两土妇及助恶 
大头人丹巴沃杂尔阿木鲁绰窝斯甲尼玛噶喇克巴暨两喇嘛并大小头目二千余人出寨跪捧印 
信乞免诛戮悉就擒获贪生蝼蚁固如此聚族将焚语岂诚先是投出畨众佥称闻逆酋等每言若官 
军攻至巢穴窘迫无计即相聚焚死不肯为官兵所得彼时即以畨人之性最忌自戕不过故作妄语 
欤饰以图狡脱屡谕将军等严防今果不出所料倐经于役五春秋栈道崎岖似坦邮栈道虽险较之 
金川则坦途矣夹路花红复柳绿阿谁致悔觅封侯脱却戎衣换吉衣龙章示奬特恩稀郊劳时将军 
等俱甲胄觐谒随行奏凯而还俾众观仰军容之盛入朝后始解甲易吉服将军阿桂实为此事首功 


特赐四团龙补以示优异同心戮力还抡最便解天闲赐六飞将军阿桂及副将军丰升额参赞海兰 
察并赐御用鞍马乘以扈行兵洗金川永不波潢池跋扈竟如何良乡近远多黎庶欢喜都来听凯歌 
凯歌亦岂易为闻五岁辛勤劳众军我实未曽安五夜几多忧虑与平分原景泰元年十二月筑良乡 
县城明景帝实录原弘治六年二月兵部主事欧(缶正)上言良乡涿州在京师肘腋止有土城而无 
石郭正统末年额森深入如蹈无人之境方今无事宜豫为之计上命所司知之兵部奏(缶正)所言 
守土大要宜如奏行从之明孝宗实录原良乡土城旧髙二丈隆庆中知县事贵阳安上达增筑之髙 
三丈二尺东南北有瓮城而西门独缺垂二十年济阳王道定来知县事遂完之良乡县志原傅建述 
游赋出北蓟历良乡登金台观武阳两城辽廓旧迹冥芒水经注原李濂良乡道中诗春色南逾丽萧 
萧旅思分年芳摇树影晴彩荡川文沙雁冲车起洲莺隔岸闻暮看霞气近疑是汉宫云嵩渚集原陈 
邦瞻良乡道中诗作客三千里闻鸡戒早征严程趋赤县王气近神京塔势中天出觚棱向日明白头 
思报主莫动望乡情荷华山房稿补陈孚良乡县诗过尽长亭又短亭燕京初听晓钟声呼童拂拭青 
藜杖早挂琴书上帝京观光集补又良乡早行诗西风黄叶馆晓起候钟声驿吏张灯送山童抱褥行 
短笻秋万里长剑月三更犹有钓天梦依稀绕禁城交州藁原彭辂良乡道中诗昔去经衰柳今归见 
早梅朱尘飞不尽白日黯难开短剑余孤愤长歌动七哀年年蓟门道空老洛阳才比部集原魏大中 
良乡县诗彰义门西路桑干古渡分长羈乘传马不断出关军沙白连荒戍城黄压墓云车牛征到骨 
募派底纷纷藏密斋集増县学在治东南明洪武五年建大清一统志补良乡县儒学在县治东南万 
历十八年知县事余镗创社学六所曰美化曰厚俗曰燕谷曰旧店曰交道曰官庄顺天府旧志原良 
乡学宫故有李北海云麾将军碑学官以其已断因修大成殿琢为柱础后更葺殿宇杂置瓦砾有南 
士见之以告宛平令南阳李荫遣人辇致署中起斋覆之北海尝书两云麾将军碑其一为左卫将军 
