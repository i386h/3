<!-- { "loadSidebar": true } -->
皆仍明旧至各工程砖瓦于康熙三十三年奉旨均交窑户备办俾归简易而黒窑遂废其地坡陇高 
下蒲渚参差都人士登眺者徃徃而集焉增慈悲庵在黒窑厂庵西偏为陶然亭五城寺院册臣等谨 
案慈悲庵康熙二年重修侍读北平田种玉碑谓剏于元沿于明则招提胜境由来旧矣碑曰观音庵 
而壁间工部郎中汉阳江藻石刻诗序则曰慈悲殆一庵而二名也庵北院内有辽寿昌五年慈智大 
德师佛顶尊胜大悲陀罗尼幢并记又庭前有金天会九年四月石幢四面各镂佛像其三隅刻咒文 
皆用西域梵书而标以汉字曰净法界陀罗尼观音菩萨甘露陀罗尼智炬如来心破地狱陀罗尼惟 
一隅漫漶仅辨年月耳增慈悲庵西院内有辽慈智师石幢五城寺院册增大辽故慈智大德阙记略 
师讳赈俗姓魏氏漷阴田阳人也丱岁礼悯忠寺守净上人落髪颂白莲经遇恩得度后因游方止于 
上都别创精蓝挂锡而住大安九年会门人觉智大师诏赴阙庭因逹黈聴乃特赐紫衣慈智之号寿 
昌四年三月九日因疾奄化于临燕讲院至五年四月十三日葬于京东先师茔侧师以精进心脂不 
退轮以勇健力挝无畏鼓仪范所摄惠用所诱贵高憎慢罔不钦服其威重如是心行禅身持律起居 
动息皆有常节虽冱寒隆暑风雨黒夜礼佛诵经手不释卷四十余年凡十二时未尝阙一其精进如 


是即既疾亟四大将壤无恋着念无厌离想门弟子馈药数四师报之云色身终坏乌用是为言说怡 
然就化其了悟如是临终之日暴风急起画如暗夜对而莫覩洎师迁逝倐然乃止门人仰师之德感 
师之恩瘗灵骨于其下树密幢于其上欲存不朽以示将来时寿昌五年岁次己卯四月十三日乙时 
门人管内左街僧録判官觉知大师赐紫沙门文杰门人参无沙门文伟法孙五人圆心图同圆成圆 
翌圆钦五城寺院册増陶然亭康熙乙亥江郎中藻所建取白居易更待菊黄家酿熟共君一醉一陶 
然柘坡居士集増江藻陶然吟并引京东南隅有慈悲庵居南厂之中康熙乙亥岁余以工部郎中监 
督厂事公余清暇登临览观得至其地庵不数楹中供大士像面西有陂池多水草极望清幽无一点 
尘埃气恍置身于山溪沼沚间坐而乐之时时徃逰焉因构小轩于庵之西偏偶忆白乐天有一醉一 
陶然之句余虽不饮酒然来此亦复有心醉者遂颜曰陶然系之以诗家世结庐江汉上黄鹄矶头独 
来徃一朝作吏去乡邦闗海滇云叹鞅掌却辞五马入皇都手版炉香尽省趋敢谓诗人例水部欣当 
盛世分工虞晨光到署荷同辈清漏入朝聨友于心闲恒看紫塞鴈身勤惯聴城头乌荐达频加思効 
职列厂纵横辨埏埴庀材鸠工古所重和土钧泥今倍力纷剧寜教阻静便聊寻丈室学安禅绳床棕 
拂依初地粥鼓钟鱼响梵天每憇西偏意疎豁遥峰爽气当吾前帝城近抱若几案方塘碧水森林泉 
凭髙俯瞰百里内南山一带相钩连于兹卜筑颇轩敞风光澄淡景物妍凿基列砌不数武架楹覆瓦 
期牢坚结构虽微可乘兴愧眉小署名陶然自春徂夏频来此伫立晴檐还隠九蒹葮摇曵岀人家鸥 
鹭蹁跹下池水凉宵千顷霁月明霜天万灶寒烟起三时眺望尽有得老树寺门闲徒倚緑野平泉总 
莫论一邱一壑兹焉是旅寓方当辇毂下跏趺直在祗园里诸公携洒肯经过觞咏相将俱色喜我生 
怀抱本陶然坐卧其间亦足矣九衢车马日纷驰谁信鹪鹩寄一枝他年纵与京城逺尚想西山柱笏 
时陶然亭石刻増龙泉寺在黒窑厂西五城寺院册臣等谨案龙泉寺东距黒窑厂半里许碑载明成 
化间僧智林修复本朝康熙间僧海曑重修其为缁流挂锡之地旧矣此外附近窑厂者如毘卢庵清 
慈庵太清宫三清庙遗址已圮废又率皆明代监厂内官所建其人其事无可采録则屏而弗録焉增 
谢一虁重建龙泉寺碑略出正阳门南行五里许有故寺曰龙泉岁久倾废无遗构其地已为编氓所 
有正统八年秋大兴隆寺僧万松游锡于是见地位亢爽山水秀拱喟然叹曰是不可以作金刹而妥 
佛灵耶询之邻叟知为龙泉故址遂诛茅结庵于其地之隙慨然以兴复为己任即牍还其基地聚材 
鸠工先作正殿次祖师伽蓝殿又次之山门廊庑方丈僧舎奥夫庖庾之所钟鼓之县像位之列莫不 
次第毕具而土木藻绘焕然一新事闻诏复锡以旧额万松以是役不可不书以垂久逺乃具事之颠 
末谒予文记之万松法名智林凤阳之定逺人年七岁出家师事鸿义元妙广慧禅师兼僧録右街善 
世杲公成化九年岁次癸巳五月立石五城寺院册增王熙龙泉寺十方禅院碑略京城之西南隅有 
寺曰龙泉地势平旷毎风月晴霁望西山诸峰苍翠郁然诚廛市纷嚣之所不至而幽人禅客之居也 
其地去余家二里而近乐其幽寂暇时辄往焉当日中分卫庠序穆然薄暮诵禅钟鱼互畣若不知身 
之在城市者其住持者为无生禅师名修证山西陵川人康熙乙丑十月传贤首慈恩二宗第二十八 
代住持河东海曑立同上原正西坊自正阳门外西河沿至宣武门响闸桥东六牌二十四铺有延寿 
寺云峰寺观音寺云居寺万善寺抬头庵五城坊巷胡衕集臣等谨案延寿寺观音寺抬头庵今皆属 
北城云居寺已见中城云峰寺万善寺无考原辽圣宗统和六年四月幸延寿延洪二寺辽史游幸表 
原十二年四月以景宗石像成幸延寿寺饭僧辽史圣宗纪原十五年四月幸延寿寺辽史游幸表原 
兴宗重熙十一年十二月幸延寿寺饭僧诏宋使观击鞠同上原燕京兰若相望大者三十有六然皆 
律院自南僧至始立四禅寺曰大觉招提竹林瑞像延寿院主有质坊二十八所僧职有正副判録或 
呼司空松漠纪闻原童贯蔡攸帅师入燕号抚定勒碑于延寿寺以纪功将佐姓名皆列于碑留十日 
乃回东都事略原太上北至燕山寓上延寿寺北狩行録原道君以丁未五月十八日到燕山于延寿 
寺驻跸所取本朝辂辇逍遥子俱在延寿寺安放七月中旬郑后体违和渊圣诸后同来延寿寺候问 
燕云録原京师延寿寺凡五六所大约皆为祝厘而建惟琉璃厂东北一区明正统六年开渠得断碑 
上有延金延寿字可辨太原僧湛然因为重建而翰林检讨四明汪奉为之记此当是辽金旧址也寺 
在辽金时称巨刹辽主尝临其地见游幸表金人以栖道君汴京所获车辇悉置于寺意今之厂地皆 
昔寺之基而今之寺特其一隅焉尔析津日记臣等谨案周篔析津日记所云四明汪奉碑今尚存又 


有嘉靖二年勅赐延寿寺记字迹漫剥惟岁月及篆额差可辨耳增汪奉延寿寺碑略寺在京畿正阳 
关外西二里许方舆胜览载有延寿寺未知是否自元季是寺废弛至为榛芜之区宣德八年湛然禅 
师自太原交城圆明禅寺游方至此施主郭金等留住持是寺于是改其故址鸠工命匠始创建焉正 
统六年五月兴工构正殿以居诸佛树山门以通官衢工未克就而师圆寂众人以是寺无主佥举徒 
道晟住持言于僧録司札付入寺祝圣寿万年以主维之晟常受业祖定禅师痛念其为是寺开山不 
有文以记之久则冺没无闻来谒为记云时正统十二年夏五月五城寺院册増观音寺在观音寺街 
同上臣等谨案观音寺街以寺得名则寺之由来久矣而寺内今无片碣可考前殿仅存明成化丙午 
六月钟一増抬头庵在观音寺街后胡衕内五城寺院册臣等谨案抬头庵载在张爵五城坊巷胡衕 
集今比邱尼居之旧迹无一存者庭前古槐一株大数围腹空而枝叶茂蔚数百年物也増五道庙在 
虎坊桥路东迤北五城寺院册臣等谨案五道庙旁有玉帝殿明兵部尚书新城王象干撰记立石以 
斯地为正阳宣武二门龙脉交通之地因括其意名其碑曰交龙云増王象干建玉帝殿记略帝城冲 
要莫不建神宇以镇之盖护国也正阳门西由臧家桥至宣武门乃龙脉交通车马辐辏之地旧有五 
道庙镇马第其址广不数武天中羽士揭真诚者见而喟然曰冲衢应建玉帝行宫率诸神威镇之斯 
可也价得故址后地一段创建殿宇旁有耳房前两楹设中门外两楹建八圣殿设正门以金为像以 
彩为宇巍然焕然经始于三十五年七月至次年乃告成乞言于余余曰事无巨细至理具存宇在龙 
脉交通处者智也志在护国佑民者义也焚修讽诵礼也诚能格天信也行旅得汤药之惠者仁也举 
一事而五者备可勒石乗逺不致湮没也已文成即以交龙名碑正以见帝城王气之所钟云万历四 
十二年岁在甲寅孟秋上澣之吉五城寺院册原明教寺在正西坊有勅建碑顺天府志原宣北坊有 
海波寺永光寺永兴寺圆通寺五城坊巷胡衕集臣等谨案宣北坊寺观隶西城者为多兹卷祗録其 
现属北城者増海波寺今废其地尚名海波寺街在清厂迤北五城寺院册臣等谨案海波寺街旧有 
古藤书屋朱彛尊尝居此有移居及赠别诸诗増曲阜孔东塘尚任燕台杂兴诗藤花不是梧桐树却 
得年年栖凤凰自笺宜兴蒋京少景祁寓海波寺街古藤书屋予与阮渟先生数过谈朱竹垞黄俞合 
周青士诸公先后寓此东舎诗评増僦宅宣武门外庭有藤二本柽柳一株旁帖湖石三五可以坐客 
赋诗曝书亭集増朱彛尊自禁垣移居宣武门外作诏许携家具书难定客踪谁怜春梦断犹聴隔城 
钟同上原永光寺元大万寿寺也曹洞下青州辨公居之寺有大万寿寺开山传法历代宗师实迹碑 
记文字磨泐又明正统十一年一碑本山住持本恩立石昭化寺住持妙清碧潭篆额碑称辨公居此 
湛然屏山居士为其上首外游湛然即耶律文正王楚材屏山金李翰林纯甫也析津日记原万寿寺 
有许道宁画屏金台集原许道宁京兆人画山水法李成独造其妙墨庄漫録原果啰洛纳延万寿寺 
懹古诗皇唐开宝构历刼抵金时絶妙青松障清凉白玉池长廊秋屧响高阁夜钟迟独有乗闲客扶 
藜读旧碑金台集朱彛尊原案寺东清厂有巨潭易之诗所云清凉白玉池者疑即是也增永光寺在 
顺承门外东南永光寺街殿三层前殿有景泰年碑二胡濙撰文中殿有万寿寺开山传法历代宗师 
实迹二石碣仅存万寿辨公等字可辨许道寜画屏已久湮矣京城古迹考臣等谨案永光寺内元大 
万寿寺实迹碑虽字迹已剥而碑尚完好屹立明景泰间二碑半没于土正统时碑不复存补永兴寺 
在宣北坊柳巷之南寺东向南行约五十步折而东有兴仁寺南向其建置年月无考行国録臣等谨 
案今南柳巷有永兴庵门东向当即寺之遗址特改寺称庵稍异其名耳殿三楹无幢碣可考惟正德 
十五年钟一而勒欵云本观弟子某某又云京都大兴县黄华坊奉道信士某则又系道观之器未知 
何时移置此庵也至沈进行国録所称兴仁寺已废増圆通庵在棉花五条胡衕五城寺院册臣等谨 
案圆通庵即旧圆通寺比丘尼居之国朝乾隆十一年重修壁间有刑部尚书汪由敦记刻石増汪由 
敦重修圆通禅庵记略佛教流布中国三千余年今世梵刹琳宫照耀寰宇京师尤盛上为圣天子祝 
厘下为兆民祈福飞阁层轩云霞蔚起宸章碑额日月光辉洵呼极天下之巨观矣圆通庵在南城灵 
中坊乃女僧焚修之所供大士诸佛像有古碑久仆阶下漶漫不可识维宋皇佑纪年隠隠可辨则此 
