<!-- { "loadSidebar": true } -->
之后则张永墓在焉倚晴阁杂抄增乾隆三十四年御制昌运宫诗玉泉发脉注长河佛宇仙宫夹岸 
多阅岁欝攸致不戒此处以经回禄陆续重修至今始竣以落成瞻礼时重鼎庆斯那高居上帝朝绛 
节愿锡康年绥宝禾碑抚前朝珰肆横去声谬称昌运运如何补李东阳混元灵应宫碑略国朝之制 
道院多以观名其名宫者特为隆垂在都城者若朝天灵济显灵延福而郊关之外惟昭应及此尔怀 
麓堂集补兴胜庵土人目为松林今松无复存者万历中所建也后有藏经阁可眺西山东北有果园 
园中有亭曰众芳亭北砌石为流觞曲水其东有阁曰明远春月桃杏杂发登阁望之不异锦城花海 
也人海记臣等谨按兴胜庵今尚存在昌运宫西半里许地名松林庄见碑文中查嗣琏人海记谓土 
人称庵为松林误也庵内明碑二皆万历四十五年立果园及明远阁今皆废增万寿寺稍西为三笑 
庵过此为麦庄桥五城寺院册臣等谨按三笑庵相传为明代旧刹本朝重加修葺麦庄桥恭立御制 
文碑亭碑阴恭镌御制诗增御制麦庄桥记水之有伏脉者其流必长亦如人之有藴藉者其德业必 
广济水三伏三见黄河亦三伏三见此其大者矣如京师之玉泉汇而为西湖引而为通惠由是达直 
沽而放渤海人但知其源出玉泉山如志所云巨穴喷沸随地皆泉而已而不知其会西山诸泉之伏 
流蓄极湓涌至是始见故其源不竭而流愈长元史所载通惠河引白浮瓮山诸泉者今不可考以今 
运河论之东雉西勾如俗所称万泉庄其地者其水皆不可资所资者惟玉泉一流耳盖西山碧云香 
山诸寺皆有名泉其源甚壮以数十计然惟曲注于招提精蓝之内一出山则伏流而不见矣玉泉地 
就夷旷乃腾迸而出潴为一湖康熙年间依金章宗之旧地建园于山之阳名曰静明园之西乳窦淙 
淙如趵突者为玉泉总脉其余氿然而泛滥于湖者不可胜数诗人比之垂虹之瀑及所云疏龙首而 


出之者皆妄也东流而为西湖则以居京师之西又明时有西湖景之称乃假借夫余杭而倡说于珰 
竖耳折而南经长春麦庄二桥夹岸梵宇颇丽其大者为广仁昌运万寿万寿之左即为广源闸于是 
水有高下之分矣自闸东南行经白石高梁二桥遂至城之西北隅分为二一由西直门外绕而南东 
又东北以会于大通桥一由德胜门外绕而东南又东行以会于大通桥其自德胜门西分流以入太 
平桥者为积水潭为太液池分合有数道并环绕紫禁由东南御河桥穿内城以出以会西来之水自 
大通桥以下至通州为闸五为桥三夫东南转漕国家之大计也使由通而车载背负以达于都门将 
不胜其劳则玉泉之利岂非天地钟灵神京发皇之祯符哉青龙闸非盛涨不启奉宸苑司其事盖如 
尾闾之泄云尔麦庄桥为城外适中之地特为之记而勒碑于是増乾隆十三年御制麦庄桥诗新涨 
平堤好进舟霁空风物报高秋闻钟背指万寿寺摇橹溯洄西海流送爽一天云似缕娱情两岸稼如 
油石桥郭外经过屡试问常年得似不増都城西有蓝靛厂万历间始建西顶碧霞元君庙谭往臣等 
谨按长河麦庄桥之西为长春桥度桥为广仁宫供碧霞元君旧名护国洪慈宫俗称西顶康熙五十 
一年改今名正殿恭悬圣祖仁皇帝御书额曰金阙宣慈皇上御书额曰坤元广毓联曰蕃滋遍锡寰 
区福长养宏敷雨露恩殿前恭立圣祖御制文碑宫门坊楔内额曰泰岳同瞻外额曰坤贞普育左右 
坊楔各一左坊内额曰安贞福地外额曰弘育仙都右坊内额曰资元真境外额曰怀保春台皆圣祖 
御书又殿内本朝碑一钦赐监生内官学教习徐珽撰明碑二一勅谕碑一护国洪慈宫碑大学士朱 
延禧撰增圣祖御制重修西顶广仁宫碑天地之大德曰生在四时为春在四德为仁易文言曰元者 
善之长也君子体仁足以长人自古帝王茂对育物四海之大万民之众以及昆虫草木之微各遂其 
生者无非体天地好生之德以流泽于无穷也易繋辞又言干大生坤广生则是生物之功天始之而 
地更广之盖坤者母道也母道主慈其于生物为尤近焉京城西直门外有西顶旧建碧霞元君宫地 
近西山之麓直今西苑之西南所谓万泉庄者固郊畿一胜境也元君初号天妃宋宣和间始着灵异 
厥后御灾捍患奇迹屡彰下迄元明代加封号成弘而后祠观尤盛郛郭之间五顶环列西顶其一也 
岁时既久陈迹都荒碑碣犹存榱桷弗整其谓妥神何岁在戊子发内帑命有司鸠工重葺之阅一载 
而落成栋宇穹然垣庑翼然殿寝秩然丹艧灿然瞻拜其下者虔肃有加焉朕于万几之暇亦徃展礼 
仰祝圣母之厘俯介生民之祉以祈纯嘏以巩皇图颜其额曰广仁宫群臣请立石以纪之朕思仁之 
为道大矣扩之可放六合约之止在一心先儒论仁谓心如榖种其生之性即为仁故物物而有仁则 
生生而不已天地之于人物父母之于子皆是道也朕君临天下日以养育群生为念俾稚者得以长 
壮者得以乐老者得以安期于生齿殷繁兵刑寝息民无夭札物无疵疠总以一仁推之而有余今独 
于兹庙曰广仁者盖以元君之为神有母道焉母道莫大于坤今之庙宫适位坤维元君其佐坤之厚 
德以广其仁使首善之区同臻寿域寰宇之内永托慈庥斯神贶与日星共着而禋祀与金石常新矣 
増广仁宫迤西有镶蓝旗护军营房及火器营旗册臣等谨按镶蓝旗护军营房及火器营详见官署 
门増广仁宫东有关圣庙五城寺院册臣等谨按关圣庙乾隆二十一年奉勅重修庙内明碑二一大 
理寺卿洪声远撰一无撰人姓名皆万历十八年九月立碑称是年二月靛园厂公役王从智有神灵 
附体言神今在东八天可告知人间其事颇渉诞不具录增圣化寺西北为巴沟村有延寿庵五城寺 
院册臣等谨按圣化寺建自康熙年间近寺为北所为含淳堂皆详见苑囿门巴沟村有巴沟桥皇上 
命立碑以志之巴沟桥东南与万泉庄接壤其水自南而北汇入畅春园园即丹棱沜为明武清侯李 
铭诚清华园恭绎御制万泉庄记厘定水道所经至精至确足正朱彛尊孙承泽诸家之谬全文谨载 
入苑囿门泉宗庙卷后巴沟村之延寿庵相传为明代旧刹本朝重加修葺増三教庵在万泉庄五城 
寺院州臣等谨按万泉庄泉源随地涌现乾隆三十二年皇上始于其地建泉宗庙庙内之泉锡嘉名 
者凡二十有八谨载入苑囿门其庙外之泉若大沙泉小沙泉亦皆立碣以志之自是水之由万泉庄 
注巴沟由巴沟入畅春园者其源流始大着至王嘉谟蓟邱集蒋葵长安客话诸书所载有东雉村西 
勾桥皆附近丹棱沜之地伏读御制万泉庄记指示巴沟桥之南平地淙淙出乳穴者不可胜数与诸 
书所载东雉西勾水入地中者相合睿鉴周详访古者咸识所依据矣三教庵明碑一翰林院编修朱 
天麟撰崇祯十五年孟夏开山住持镇丛立増循高梁桥石道行西有五圣庵北有佑国元圣庙天仙 
庙五城寺院册臣等谨按五圣庵本朝康熙四十二年重修有府尹钱晋锡碑僧同和碑元圣庙有明 


嘉靖间炉天仙庙前殿有康熙八年尚书龚鼎孳碑明万历癸巳布政使左参政董文采碑后殿有万 
历间尚书余继登撰天仙圣母感应碑增董文采重修天仙庙碑略都城西直关外高梁桥天仙庙厥 
居形胜厥位面阳重修于嘉靖辛酉迄今三十余禩今上践祚之十九年辛卯八月永宁宫端嫔生皇 
五子明年壬辰夏患疾疹虔告于天仙祈黙佑甫浃旬遂瘳感神申绥计葺新之命官鸠工聚材卜吉 
经始不踰时而告竣原广通寺在廵河厂北崇基若一冈阜累级而升寺门前缭以短垣寺四角有高 
楼可以眺望亦春游一胜地燕都游览志臣等谨按广通寺门额圣祖御书又御书正殿额二一曰息 
心净行一曰慈灯普照正殿外檐恭悬世宗御书额曰福佑升恒殿前恭立御制文碑皇上御制广通 
寺诗并恭录于后廵河厂详见下条原广通寺元之法王寺也内有二碑皆嘉靖中大学士华亭徐阶 
所撰余姚李本书成国公朱希忠篆额碑称寺系至元间本刹住持贵吉祥建至明更额广通内官监 
太监田用御马监太监梁经修之燕都游览志谓崇基若冈阜累级而升今去周行止二三尺耳渌水 
亭杂识増世宗御制广通禅寺碑文距都城西关一里有桥跨玉泉之东流桥西北平原垲爽旧有法 
王寺后改名广通圣祖仁皇帝曽命兴工修治御书门榜仍其名复赐殿榜二曰息心净行曰慈灯普 
照宸翰辉煌光照梵宇雍正十一年八月特发帑金重为修葺越一月而竣事焉寺邻近城门当辇道 
往来者络绎其下故宜宣讲教乘开导愚蒙使知生佛之不二身心之本幻而悉入如如法门莫不优 
游于广大无碍圆通之境利益宁可限量欤夫众生本无迷与不迷之分蒙与不蒙之异由于妙明真 
性一念妄起而不自觉遂妄逐诸有沦没不返遂成生佛之岐而生佛之原实无岐也先圣由是悯之 
而立言设教巧譬曲喻积至三藏十二部无非欲使背觉合尘者皆背尘合觉而已然人同此心心同 
此体本自清净本自具足迷教之所不渉净染之所不干尘沙世界无有少间上下古今无有不贯虽 
三藏十二部之文无一字离终无一字着也教不云乎四十九年说法未曾有一字故虽讲演而本无 
讲演修证而本无修证惟能因讲演而识无讲演起修证而达无修证妙契真心圆修万行则欣厌之 
情灭尘缘之妄空一心即法界而自他之境胥忘法界即一心而能所之见悉冺融般若智而无碍证 
菩提果以何难何不可共臻广大神通之域普绩慧灯于无尽也欤增乾隆七年御制过广通寺诗门 
隐松篁天雨华驱车偶过梵王家山僧想是萧闲甚古鼎敲烟自煮茶闲抛贝叶觅云门试问迦文旨 
若存会得经禅都是幻风旛公案不湏言广通寺旧为教院后亦参禅云増徐阶重修广通寺碑略广 
通寺实法王寺之别院也至元间圆明普教三藏法师黙沙实哩沙节依于斯为诵经之所住持贵吉 
祥建石以记其事至我朝余二百年渐就颓坏太监黄锦重建之经始于嘉靖己未八月迄工于庚申 
三月嘉靖三十九年立石按黙唐古特语火也沙肉也实哩义见前旧作谟沙室利沙克节依番姓也 
旧作沙津爱今俱译改增俞兆晟重修广通寺碑略都城西直门外干隅有寺原名法王乃元至元间 
僧贵吉祥所建为三藏法师黙克沙实哩宏法道场历今四百年中经兴废详载明大学士徐阶碑记 
寺基垲爽左列雉堞右环西山而玉泉之分流禁籞者穿林澄碧沿洄寺门九衢尘土之外忽标清境 
焉康熙四十二年癸未冬延禧宫随跸遇此悯其倾圮传命禅师实资移锡寺中议兴复之举师劝善 
鸠工十历寒暑成无量寿佛殿三楹前为天王殿复为大雄宝殿左右环以十八阿罗汉再后为方大 
各二十七楹为禅堂为斋堂厨库山门左偏复建茶房五间隆冬盛夏设茶汤以给行者康熙五十一 
年三月十八日蒙御书广通寺额天章彪炳与奎壁同辉用勒石以志胜因云康熙五十一年岁次壬 
辰七月建原廵河厂在高梁桥稍西门外临流内环以渚水东西两轩东可待月西则诸山浓黛涵浴 
水光中都人多于此游览燕都游览志臣等谨按廵河厂今为观音庵庵旧名海潮庵为廵河厂遗址 
