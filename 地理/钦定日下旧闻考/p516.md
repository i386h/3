<!-- { "loadSidebar": true } -->
上邀翰林诸公为一日之娱既而雨不克成欢是月晦复寻前盟簪舄既集风日清美天光云影潋滟 
尊席沙鸥容与于波间幽禽和鸣于林际若知野老之忘机代清唱而侑觞也酒肴餍饫宾主乐胥雅 
会清吟乌可多得秋涧集原王嘉谟玉渊潭诗玉渊潭上草萋萋百尺寻声散远溪垂柳满城山气暗 
桃花流水夕阳低蓟邱集原杭州上天竺观音大士像晋天福中僧道翊见瑞光发涧得奇木刻之后 
汉干佑年僧从勲自洛阳奉佛舍利安大士顶至宋建炎四年乌珠入临安高宗逊于海乌珠闻知佛 
像所在遂与玉帛图籍尽航而北僧智完率徒以从至燕舍都城西南五里之玉河乡建寺奉之此观 
音寺也天顺壬午土人权五修之成化丁酉僧德显又修之因得石土中乃金大定十七年所刻载天 
会七年梁王徙像事甚悉今寺中所奉又非晋像矣寺有成化二十三年学士程敏政碑记帝京景物 
略臣等谨按玉河乡池水村之观音寺明学士程敏政碑今尚存殿内磬一有观音寺永远供福万历 
十年八月造等字钟一有天顺元年二月劝缘沙门信昻住持惠显檀越信官陈普锦等铸造本寺祖 
师殿供养等字又殿前站台上大铁炉瓶灯檠及磬共六件本宣武门外归义寺中物嘉靖年间造归 
义寺今废因移置兹寺又按明刘侗景物略与程敏政碑记皆误以玉河乡观音寺像为即天竺像御 
制订讹文厘正其谬恭载卷内补幽州大悲阁观音像辽迁之于木叶山临安天竺观音像金迁之玉 
河寺佛亦疲于津梁矣榆欓别录増御制程敏政重修观音寺记订讹文朱彛尊着日下旧闻载玉河 
乡之观音寺所供奉观音大士像谓自杭州天竺寺移来而引程敏政记以实之程敏政记称近得石 
刻于土中谓金天会七年梁王统军至杭谒上天竺礼观音大士像及大藏经异之因徙而北有比丘 
智完率其徒以从斯寺之所由始也考梁王即乌珠石刻于大定十七年然咸淳临安志又谓僧道元 
逢金难时秘大士于井兵退知井所在得像归之咸淳临安志载靖康初属有金难僧道元秘大士像 
于井兵退瓦砾中忽铿然有声始知井所在得像归之院是疑案也不可以不辨夫大士为佛妙观察 
智竖三际横十方无时无处不在不系乎像也故佛云以色见声求皆属邪道法身化身不可见报身 
则可见像者报身之偶托者耳既云偶托则假中之真亦不可不求其非中之是既求其非中之是则 
吾以为仍在天竺者是而玉河乡者非也何也天竺尝四至矣大士相好宛存于心且命工肖斯像二 
而供奉之于御园之宝相寺及玉泉山之清凉禅窟兹观程敏政之记乃若实有其事亦不无生疑遂 
命奉宸诣玉河乡舁大士像至观之则长短丰瘠逈然不同天竺者且五色庄严非所谓古木本色者 
也于是憬然悟程敏政之传讹并翻然悟道元之傅会而天竺之大士本不即不离无来无去谓燕京 
之大士与天竺之大士是一不可何况云二是则两处之记本出于僧人执像炫俗之见而不明理好 
奇之文人遂亦耳食而恣影谈即以彼时事迹论之乌珠南下欲得宋之土地耳其次欲得其货财耳 
且金与元不同元固蒙古信佛金则不然何必迁大士至北京乎盖兵燹之余寺或因乱致毁僧或随 
而至北在北者欲神其说而创寺在南者欲复其迹而耀人以致两地各有一大士而岂知大士无来 
无去是一不可何况云二哉虽然余兹笔之篇而订其讹者得毋仍执一二是非彼此之见而违大士 
如如无我之本愿乎哉臣等谨按明程敏政重修观音寺记沿袭旧说误指玉河乡观音寺像即天竺 
像恭绎御制订讹文详加辨证洵足正从来耳食之谬矣原程敏政重修观音寺记都城西南五里许 
曰玉河乡池水村中有古刹曰观音寺天顺壬午岁乡之人曰权五合里之善士延释恩祥重作之为 


祝厘禳禜之地成佛殿六楹将以次及两廊未就而祥逝越十年矣风朘雨削殿复倾圯迨成化丁酉 
岁而祥之徒德显始继其师之志尽出已资鸠工辟地佛殿之六楹者岿然中起左为伽蓝堂右为祖 
师堂天王殿峙其前观音殿倚其后外为山门殿左右为方丈钟鼓有楼庖厨库藏有所建子屋数十 
楹居其众收民田二百余亩赡其食栋宇翚焕像设庄严丹垩藻绘争雄竞爽经始于某年某月讫工 
于某年某月落成之日遐迩毕集蔚乎粲然可与名山福地相雄长不徒甲于一乡而已恒裕惧其迹 
久而或冺命其弟善彬因予所善求记予因访其废兴之故盖近得石刻于土中谓金天会七年梁王 
统军至杭谒上天竺礼观音大士像及大藏经异之因徙而北有比丘智完率其徒以从斯寺之所由 
始也石刻于大定十七年九月考之始梁王为乌珠实以天会七年己酉入临安是时为宋建炎四年 
高宗逊于海凡玉帛图籍尽航之经像实与之俱至大定十七年丁酉几五十年矣世宗贤主自拟汉 
唐之盛图功臣于衍庆宫乌珠预马抚时与事有不胜其感者矣予尝至天竺见所谓沈香大士像者 
杭僧率指为梁时物以金石刻证之则已北徙中失于兵燹久矣而杭僧不知也呜呼自宋之南金元 
之入幽冀之间变亦极矣高庙龙兴天下始定于一文皇继之而徙都焉山川草木皆获呈露以被圣 
人之泽况斯寺近在郊畿得人马以起废而为祝厘禳禜之地非其幸欤祥号瑞庵仕为僧录右觉义 
显号性天仕为右善世裕方领祠部牒为住持与彬惓惓思以文字昭其师故予嘉其志而记之如此 
篁墩集増玉河乡打靛厂有观音庵高丽庄有关圣庙胜泉寺核桃园有三义庵碧霞元君庙五城寺 
院册臣等谨按观音庵钟一明万历四十七年造关圣庙嘉靖己亥年碑一浙江定海举人王畿撰胜 
泉寺成化九年碑一翰林院侍读学士安成彭华撰三义庙碑二一万历三年陜西按察使刘效祖撰 
一为本朝顺治十七年翰林院侍读范阳冯源济撰碧霞元君庙碑一康熙六十一年翰林院编修会 
稽傅王露撰増广慧寺在玉河乡朱家庄五城寺院册臣等谨按广慧寺明成化间因五华寺遗趾修 
建今已圯惟余屋三楹内磬一钟一并有玉河乡朱家庄五华寺屋后路北废壤中仆大钟一有勅赐 
广慧寺开山祖师中圆功德主金福聚住持圆相归静万历二年三月造等字寺有旧碑二一为广慧 
寺开山记僧道深撰一为檀越题名记皆明成化五年四月立増僧道深广慧禅寺开山记略京都之 
西十数里许玉河乡朱家庄五华梵刹乃古之遗迹岁久荒芜于正统年信官覃文逹王福兴辈邀中 
圆尊宿倒拈没孔钳锤无痕斤斧重开其山依原基欵修造山门天王殿正佛殿及东之斋堂伽蓝堂 
钟楼西之禅堂祖师堂鼓楼两廊僧房四十余间其后方丈左之退居右之廪库皆具而复周围筑以 
垣墙一顷八十余亩裁桓果木数千穿凿二井浇灌蔬圃正殿塑释伽佛侍立香花菩萨殿东塑补陀 
胜境观世音菩萨慈救八难之妙相殿西塑阎摩罗界地藏大菩萨严列十王之仪相诚可谓非色相 
是名色相作人天之瞻仰为巨道场矣功完凡十载勅赐额曰广慧禅寺特命中圆尊宿为第一代重 
开山祖师尊宿讳智湛潞阳巨姓久慕少室单传乃大翠微山善世南浦大师之上首嗣其师祖西竺 
大善知识为临济正宗并着于斯以备传灯续焰成化五年四月立増广济庵在玉河乡池水村五城 
寺院册臣等谨按广济庵明天顺八年碑一僧道深撰庭中有金承安五年四月僧行臻塔幢一幢凡 
六面一面刻佛顶尊胜陀罗尼梵本又二面刻智炬如来心破地狱真言皆梵书又三面刻记文系楷 
书增僧道深广济庵开山碑略都城西十里许玉河乡池水村五道圣庙之旁为古刹观音堂岁久荒 
芜天顺元年广慧禅寺首座瑞云遇施地功德主惠普宽等喜舍建寺曰广济以为广慧之下院瑞云 
讳法祥金台茂族投白云庵主广无边薙髪受业为师并着于记天顺八年五月増金中都右街紫金 
寺故僧行臻灵塔记臻公者宝坻县青公台东保君政第三男也俗姓杨氏承安三年遇恩具戒于承 
安四年十二月十五日示寂承安五年四月十三日寺主善珍建原哀忠墓在府西南相传唐太宗见 
隋炀帝征辽所亡士卒骸骨恻然悯之令悉收葬为一大冢因名明一统志臣等谨按唐大诏令载有 
贞观十九年四月收葬隋征辽军士骸骨诏不言地在幽州新唐书云贞观十九年伐高丽四月誓师 
于幽州五月己巳克沙卑城庚午次辽泽瘗隋人战亡者甲申克辽东城以文义详之征辽将士冢当 
在辽东道上明一统志谓在府西南未知何据帝京景物略云白云观西十余里为唐太宗哀忠墓已 
冺灭不可问则其迹久无考矣原宋本墓在城西三十里撅山村元翰林待制谢端撰铭寰宇通志臣 
等谨按宋本墓今无考原玉河废县在府西四十里本蓟县地五代时刘仁恭置方与纪要原玉河县 
本泉山地刘仁恭于大安山创宫观师炼丹羽化之术于方士王若讷因割蓟县分置以供给之辽史 


原过长店冈而西有县村疑即古玉河县故址然唐时幽州管内尚有广平县亦分蓟县置者所谓县 
村究未定为何县也国门近游录臣等谨按宛平县西四十里有城子村旧为玉河乡地与方与纪要 
之说合当即玉河废县苐故城已无遗迹耳补宛平县京西冯家里旧有太乙集仙观元元贞元年以 
其地畀纯一真人阙全佑有栗五千株全佑相栗林隙地重冈环抱下有寒泉旁地衍沃可引灌溉构 
正殿三楹翼以两庑缭以石垣王恽为之作记大德元年刻于石戴斗夜谈 

 

钦定日下旧闻考卷九十五 


钦定四库全书 

史部 

钦定日下旧闻考卷九十六至八 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣单可璂 

誊录监生臣陶闻溥 

 

钦定四库全书 

钦定日下旧闻考卷九十六 

郊垧西六 

 

増元京城门西之左曰平则明改平则曰阜成大清一统志臣等谨按阜成门明正统四年改本朝因 
之原夕月坛在阜成门外缭以垣墙嘉靖九年建东向为制一成祭用牲玉献舞如朝日仪惟乐六奏 
从祀二十八宿木火土金水五星周天星辰坛方广四丈髙四尺六寸面白琉璃阶六级俱白石内棂 
星门四东门外为瘗池东北为具服殿南门外为神库西南为宰牲亭神厨祭器库北门外为钟楼遣 
官房外天门二座东天门外北为礼神坊护坛地三十六亩祭之日以寅祭之时以酉春明梦余录原 
夕月坛毎三岁一亲祭以丑辰未戌年行事朝日则遣文臣夕月则遣武职明嘉靖祀典原秋分祭夜 
明于夕月坛夜明之神东向二十八宿之神周天星辰之神木火土金水星之神南向夜明之神位版 
黄地素书五星二十八宿周天星辰之神俱绿地金字同上増月坛在阜成门外西郊制方东向一成 
方四丈髙四尺六寸面甃金砖四出陛皆白石各六级方壝周九十四丈七尺髙八尺厚二尺二寸壝 
正东三门六柱西南北各一门二柱柱及楣阈皆白石扉皆朱棂壝东门北门外燎炉各一瘗坎一东 
北钟楼一壝南门外西为神库神厨各三间宰牲亭井亭各一南为祭器库乐器库各三间大清会典 
増具服殿正殿三间左右配殿各三间周卫宫墙宫门三间南向祠祭署三间北向左右各三门东北 
