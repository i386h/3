<!-- { "loadSidebar": true } -->
侧者曰向者燕客侍夫子胡为忧也晏子曰燕万乘之国也齐千里之途也泯子午以万乘之国为不 
足说以千里之途为不足远则是千万人之上也且犹不能殚其言于我况乎齐人之怀善而死者乎 
吾所以不得睹者岂不多矣晏子春秋补昔人言有知不死之道者燕君使人受之不捷而言者死燕 
君甚怒其使者将加诛焉幸臣谏曰人所忧者莫急乎死已所重者莫过乎生彼自丧其生安能令君 
不死也乃不诛列子补燕简公杀其臣庄子仪而不辜庄子仪曰吾君王杀我而不辜死人无知亦已 
死人有知不出三年必使吾君知之期年燕将驰祖燕之有祖当齐之社稷宋之有桑林楚之有云梦 
也此男女之所属而观也日中燕简公方将驰于祖涂庄子仪殪之车当是时燕人从者莫不见远者 
莫不闻着在燕之春秋墨子补齐之田单楚之庄蹻秦之卫鞅燕之缪虮是皆世俗之所谓善用兵者 
荀子补苏秦相燕人恶之于燕王燕王按剑而怒食以駃騠文选补燕昭使人入海求蓬莱方丈瀛洲 
汉书补曹唐诗九天天路入云长燕使何由到上方玉女暗来花下立手挼裙带问昭王小游仙诗补 
自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家汉书儒林传 
补论语有燕传说三卷阴阳家者流邹子四十九篇邹子终始五十六篇公孙浑邪十五篇法家者流 
燕十事十篇纵横家者流庞暖二篇兵权谋有庞暖三篇汉书艺文志朱昆田原按燕之人物若韩婴 
周丑之传经庞暖缪虮之用兵着于载记而谱地志者止及婴一人何也补班孟坚古今人表于燕昭 
王诸臣乐毅居三等郭隗四等邹衍五等于太子丹宾客高渐离居四等荆轲鞠武樊于期皆五等秦 
舞阳六等其位置必有定见但燕王喜以亡国抑之九等而王哙子之法尧禅舜可谓下愚反列之七 
等何哉函山旅话补苏秦事鬼谷子学终辞归道乏困行以燕人蠡卜传食自给各解臧获之裘春秋 
后语补公行子之之燕遇曽元于涂曰燕君何如曽元曰志卑志卑者轻物轻物者不求助茍不求助 
何能举荀子补昔者燕相得罪于君将出亡召门下诸大夫曰有能从我出者乎三问诸大夫莫对燕 
相曰嘻亦有士之不足养也大夫有进者曰亦有君之不能养士安有士之不足养者凶年饥岁士糟 
粕不厌而君之犬马有余谷粟隆冬烈寒士裋褐不完四体不蔽而君之台观帷 锦绣随风飘飘而弊 
财者君之所轻死者士之所重也君不能施君之所轻而求得士之所重不亦难乎燕相遂惭遁逃不 
复敢见新序补燕庄侯佗左带玉具剑右带环佩左光照右右光照左亢仓子补剧辛为燕将与赵战 
军败剧辛自刭燕以失五城弱冠子补燕昭王七年沐胥之国来朝有道术人名尸罗问其年云百三 
十岁发其国五年乃至燕都善衒惑之术于其指端出浮屠十层高三尺诸天神人皆长五六分列幢 
盖鼔舞绕塔而又吹指上浮屠渐入云里又于左耳出青龙右耳出白虎拾遗记补蓟氏邑名在燕地 
神仙传有蓟子训通志氏族略补曹植诗子丹西至秦乌白马角生邹羡囚燕市繁霜为夏零乐府诗 
集臣等谨按以上各条皆叙周时燕地杂事原韩福者涿人以行义修洁著名昭帝时霍光秉政表显 
义士郡国条奏行状天子谓福等五人行谊最高征至京兆病不得进元凤元年诏策曰朕愍劳福以 
官职之事赐帛五十匹遣归其务修孝悌以教乡里福归终身不仕卒于家高士传原盖延渔阳要阳 
人长八尺弯弓三百斤东观汉记原邓训将黎阳营兵屯渔阳迁护乌桓校尉黎阳营故吏皆恋慕知 
训好以青泥封书从黎阳步推鹿车载青泥至上谷遗训同上原凤纲者渔阳人也常采百草花以水 
渍封泥之自正月始尽九月末止埋之百日煎九火卒死者以药内口中皆立活纲常服此药至数百 
岁不老神仙传原刘虞为幽州刺史常着毡裘谢承后汉书原刘虞为幽州清静俭约以礼义化民灵 
帝时南宫灾吏迁补州郡者皆责助治宫钱或一千万或二千万富者以私财办或发民钱以备之贫 
而清慎者无以充调或至自杀灵帝以虞清贫特不使出钱王沈魏书原幽州岁不登人以枣椹为粮 
榖一石十万钱公孙伯圭开置屯田稍稍得给汉末英雄记原阳球为幽州从事部分边塞职事修理 
续汉书原田畴北平人也刘虞为公孙瓒所害畴追慕无已往虞墓设鸡酒哭之音动林野翔鸟为之 
凄鸣走兽为之悲吟畴卧于草间忽有人通云刘幽州来欲与田子泰言畴神悟远识知是虞之魂既 


进而拜畴泣不自止因相与进鸡酒畴醉虞曰公孙瓒购子甚急宜窜伏避害畴对曰君臣之道生则 
尽其义今见君之灵愿得同归九泉骨且不朽安可逃乎虞曰子万古之高士也深慎尔仪奄然不见 
而畴醉亦醒拾遗记原陶潜拟古诗辞家夙严驾当往至无终问君今何行非商复非戎闻有田子春 
节义为士雄斯人久已死乡里习其风生有高士名既没传无穷不学□驰子直在百年中陶征士集 
朱彝尊原按魏志田畴字子泰而渊明集本皆作子春原方孝孺田畴赞古之观人不于用舍考其所 
存以第高下譬诸龙驹垂首粪车岂以其贱斥之为驽齐侯千驷如南面王仲尼之难夷齐有光汉季 
分争得国者操吾独何为田畴是悼操虽据国犬鼠之雄杀后无君天下不容奚若田畴忠义盖世委 
质刘虞身死靡贰使受之命为汉大臣杀操复汉必不顾身呜呼鄙夫惟利是就谁能为畴我与为友 
逊志斋集原刘虞见杀故常山相孙瑾掾张逸张瓒等忠义奋发相与就虞骂公孙瓒极口然后同死 
汉末英雄记补韩婴燕人孝文时为博士景帝时常山太傅婴推诗人之意而作内外传数万言燕赵 
间言诗者由韩生韩生亦以易授人燕赵间好诗故其易微惟韩氏自传之孝宣时涿郡韩生其后也 
以易征待诏殿中司隶校尉盖宽饶本受易于孟喜见涿韩生说易而好之即更从受焉汉书儒林传 
补易韩氏二篇诗韩故三十六卷内传四卷外传六卷说四十一卷汉书艺文志补汉幽州刺史朱君 
之碑君名龟石碎落不能详其官阀其可考者尝以御史中丞督捕益州蛮又为幽州刺史御鲜卑尔 
灵帝光和二年卒水经注云故吏别驾从事史右北平无终牟化中平二年造碑阴故吏姓名悉蓟涿 
及上谷北平人隶释渔阳氏燕大夫受封渔阳因以为氏汉有少府渔阳鸿北平人通志氏族略原城 
有万载宫光明殿水经注朱彛尊原按汉书作明光此云光明疑误原始元中流星下燕万载宫极东 
去汉书天文志原燕王旦在明光宫欲入所卧户三间尽闭使侍者二十人开户户不开论衡原元凤 
元年九月燕有黄鼠衔其尾舞王宫端门中王往视之鼠舞如故王使吏以酒脯饲鼠舞不休一日一 
夜死燕刺王旦谋反将死之兆也汉书五行志原燕刺王旦谋事不成忧懑置酒万载宫会宾客羣臣 
妃妾坐饮有赦令到因迎后妃诸夫人之明光殿汉书补昭帝元凤元年燕王宫永巷中豕出圂坏都 
灶衔其鬴六七枚置殿前刘向以为近豕祸也时燕王旦谋通灶者生养之本豕而败灶陈鬴于庭鬴 
灶将不用宫室将废辱也燕王不改卒伏其辜汉书五行志补是时天大雨虹下属燕王宫宫中井水 
皆竭有黄鼠舞燕王殿前端门中视之不去一日一夜死者数千殿上户自闭不可开厕中豕羣出坏 
灶衔釡六七枚置殿门前乌鹊自阙宫中乌死天火烧燕南城门大风环宫城楼版树木流星坠地汉 
纪以上七条原在世纪门今移改臣等谨按以上各条皆叙汉时杂事原先主与刘璋会涪时张裕为 
璋从事侍坐其人饶须先主嘲之曰昔吾居涿县特多毛姓东西南北皆诸毛也涿令称曰诸毛绕涿 
居乎裕即答曰昔有作上党潞长迁为涿令者去官还家时人与书欲署潞则失涿欲署涿则失潞乃 
署曰潞涿君先主无须故裕以此及之三国志原简雍涿郡人雍本姓耿幽州人语讹耿为简遂随音 
变之三国志注臣等谨按以上二条叙三国杂事原高原渔阳雍奴人晋安北将军上谷太守闗中侯 
有碑在蓟中北史原石勒既克蓟城问枣嵩曰幽州人士谁最可者嵩曰燕国刘翰德素长者北平无 
终阳裕干事之才勒方欲任之裕乃微服潜遁晋书载纪原晋武帝太康九年幽州塞北有死牛头语 
近牛祸也晋书原太康九年幽州有犬鼻行地三百余步宋书五行志原李产字子侨范阳人仕于石 
氏为本郡太守及慕容儶南征前锋达郡界乡人皆劝产降众溃始诣军请降儶嘲之曰卿受石氏宠 
任衣锦本乡何故不立功于时而反委质乎产泣曰犬马为主岂忘自効但以势蹙归死实非诚欵儶 
嘉其慷慨乃擢用之晋书载记原佛图澄尝与石虎共升中台澄忽惊曰幽州当火灾乃取酒噀之久 
而笑曰救已得矣虎遣验幽州云尔日火从四门起西南有黑云来骤雨灭之雨亦颇有酒气神僧传 
原高商渤海人为范阳太守闻兄开战殁悲哭欧血病不能起扶杖乃行慕容儁召见谓左右曰自古 
友于之笃未有如商者也十六国春秋原李阳大侠士庶无不倾心为幽州刺史当之职盛暑一日诣 
数百家别裴氏语林原罗腾字叔龙工围碁独步当时俄而北平乐初少携出与齐焉燕书原郭四朝 
者燕人符秦时得道为玉台执盖郎洞仙传原燕人庞世为光禄勋奏案豪强苛刻人物咸惧疾之及 
卒门无吊客时人为之謡曰庞家巷车辚辚泥丸之日无吊宾吊宾不来何所因繇性苛刻寡所亲十 
六国春秋原周存字道名渔阳人王彭祖叛母遇寇离失时所在分崩州郡隔异存冒难相求自河以 
北无不周徧复传母在昌黎燕之所统存投高祖客之为置酒于坐问存失母来几年相见当识否言 


未止存涕泗覆面寻声而对辞甚悲酸高祖为之动容由是意遇倍加停朞不得母问将辞归高祖意 
欲留之而未显也存谢曰老母未审存亡小弟无所依倚寝食不敢废于心昔徐庶指方寸以求辞今 
存披肝以表情愿明公恕之高祖矜之听去燕书臣等谨按以上各条叙晋时十六国杂事原卢广范 
阳涿人晋司空从事中郎谌之后天监中归梁位步兵校尉兼国子博士徧讲五经时北来人儒学者 
有崔灵恩孙详蒋显并聚徒讲说而音辞鄙拙惟广言论清雅不类北人南史原卢昌衡字子均小字 
龙子沈靖有才识风神澹雅容止可法博涉经史工草行书从弟思道小字释奴宗中称英妙昌衡与 
之俱被推重故幽州语曰卢家千里释奴龙子北史原崔景真为平昌太守有惠政尝悬一蒲鞭而未 
尝用齐春秋原东魏张亮与薛琡善琡梦亮于山上持丝寤而告亮且占之曰山上丝是幽字君必为 
幽州牧乎后果如之三国典略原崔悦与范阳卢谌并以博艺著名谌法钟繇悦法卫瓘而俱习索靖 
谌传子偃偃传子邈悦传子潜潜传元伯故魏初特重崔卢之书后魏书原范阳祖莹八岁能诵诗书 
十二为中书学生声誉甚盛内外亲属呼为圣小儿孝文闻之召入令诵五经章句并陈大义帝戏卢 
昶曰昔流共工于幽州北裔之地那得忽有此子昶对当是才为世生北史原平恒字继叔燕郡蓟人 
安贫乐道不以屡空改操征为中书博士久之出为幽州别驾亷贞寡欲不营资产衣食常至不足三 
子并不率父业好酒自弃恒常忿其世衰植杖巡舍侧冈而哭别构精庐置经籍于中一奴自给妻子 
