<!-- { "loadSidebar": true } -->
为都城隍门春明梦余录原北京都城隍庙中有石刻北平府三大字此国初旧物一老卒云其石长 
可丈六尺下有城隍庙三字既建北京埋而露其顶仪门塑十三省城隍皆立像左右相对每岁顺天 
府官致祭涌幢小品臣等谨按今庙中殿庑门楼规制及殿门扁额与春明梦余录所载符合涌幢小 
品所称仪门内塑十三省城隍今考庙中祇列浙江等十二省城隍而江南省独缺葢明代以江南省 
为陪京故不与各省并耳至北平府三大字石刻久已无存矣原宣德五年六月命行在工部修北京 
城隍祠原正统十二年十一月重建城隍庙成明宣宗实录明英宗实录原明英宗碑略城隍庙在都 
城西南隅城完之日令更造焉中作正堂后为神寝堂之前为正门自堂左右至门翼以周廊如官司 
之职掌以案名者十二廊东西中特起如堂者二名左右司正堂以祠城隍之神而旁以居其辅相者 
各以序置门之外为重门东西置钟鼔楼其后各有舎以栖其守护之人葢总为屋以间计者一百九 
十其地以丈计者深七十一广四十一有奇材出于官之素具工役于力之常供一无所预于民成不 
浃旬而功倍于累月孟子所谓不日成之或庶几焉同上补嘉靖二十七年正月都城隍庙灾诏工部 
重建嘉隆闻见纪増赵符庚重修城隍庙碑略都城西南隅朝廷建祠以奉城隍神祀嘉靖丁未毁于 
火命工部尚书文明重建万历乙亥孟夏重修五城寺院册原庙市者以市于城西之都城隍庙而名 
也西至庙东至刑部街止亘三里许其市肆大略与灯市同第每月以初一十五二十五开市较多灯 
市一日耳燕都游览志増城隍庙市月朔望念五日东弼教坊西逮庙犀庑列肆三里图籍之曰古今 
彝鼎之曰商周匜镜之曰秦汉书画之曰唐宋珠寳象玉珍错绫縀之曰滇粤闽楚吴越者集市族族 
行而观者六贸迁者三谒乎庙者一庙建自永乐今称都城隍之神歳春秋祀于有司二门列十三省 
城隍冠笏立侍帝京景物略原城隍庙开市在贯城以西每月亦三日陈设甚伙人生日用所需精麤 
毕备羁旅之客但持阿堵入市顷刻富有完美以至画书骨董真伪错陈北人不能鉴别徃徃为呉侬 
以贱值收之其他剔红填漆旧物自内廷阑出者尤为精好徃时所索甚微今其价十倍矣至于窑器 
最贵成化次则宣德杯琖之属初不过数金予儿时尚不知珍重顷来京师则成窑酒杯每对至博银 
百金予为吐舌不能下宣铜香炉所酬亦略如之葢皆呉中儇薄倡为雅谈戚里与大估辈浮慕效尤 
澜倒至此野获编原凡燕中书肆多在大明门之右及礼部门之外及拱辰门之西每会试举子则书 
肆列于埸前每岁朝后三日则移于灯市朔朢并下澣则徒于城隍庙中灯市极东城隍庙极西皆日 
中贸易所也灯市岁三日城隍庙月三日至期百货萃焉书其一也少室山房笔丛臣等谨按都城隍 
庙庙市今每岁五月初一日起至初十日止非复每月三日亦非岁朝后三日矣臣等谨按都城隍庙 
历代以来敬礼崇饰本朝雍正四年乾隆二十八年屡发帑兴修恢宏巨丽视昔有加庭中有碑亭二 
一为世宗宪皇帝御制文碑一为皇上御制诗文碑正殿前楹扁曰永佑畿甸聫曰保障功隆俎豆千 
秋修祀典邦畿地重灵威万国仰神明皆世宗宪皇帝御书后楹扁曰神依民社聨曰灵巩天垣和会 
九州岛岛风雨协报崇国祀盈宁亿禩社方安后殿扁曰福荫黄图皆皇上御书増世宗御制都城隍 
庙碑文国家受天眷命怀柔百神祀典所陈罔不虔肃况畿甸之内辇毂之间阴阳之所和风雨之所 
会人民稠集庶物蕃滋以熈以游以长以遂佐予茂育厥惟神庥都城旧有庙祀城隍之神礼臣以时 
享荐其内朕虑庙貎不肃展敬无由雍正四年正月特发帑金命官修饬是年五月告成土木之工丹 
雘之饰恢宏巨丽视昔有加焉足以妥侑神明壮观都邑礼臣构亭砻石请赐文以为记朕惟礼有六 
祈之祭书有咸秩之文皆以报赛神功为民求福也方今海内乂安万物得所丰亨裕大富寿康宁酒 
醴牲牷丰洁咸备惟神实歆格焉而感格之道惟在一诚盖诚则通通则格陟降上下锡福在人以致 
年谷顺成闾阎乐业緐禧日集罄无不宜将朕与百姓咸嘉赖之今庙貌聿新用志岁月且令祠官之 
有事于庭者读其文皆知设诚于中致恭于外斋明蠲洁克荐馨香副朕敬事神祗之意云増御制重 
修都城隍庙碑记城隍之文始着周易其丽于秩祀葢缘伊耆八蜡之水庸至春秋传郑祈四墉宋用 
马四墉而其说差备自时厥后历代正史未有明文欧阳修集古录采李阳冰城隍神记亦云祀典无 
之间考王应麟困学纪闻引北齐慕容俨镇郢城祀城隍祠则唐以前庙食故有援据今天下自县而 


州而府而省莫不立庙而都城隍庙尤天下所会归不与他等徃徃以统隶殊制即封号品数视之然 
神之所为御灾捍患与国之所以崇德报功其义等尔乃闻里闬之甿禬禳趾错詹詹然求神于人尸 
祝告语曰前摄者忠肃于氏后代者忠愍杨氏也彼言之近凿政与鲍至南雍州记以萧相国庙为城 
隍神略同抑不思于杨故明荩臣兹庙剏自金元时果谁氏之司且幽冀肇域以来有城即当有神更 
谁氏之司耶比岁尝勅工官缮堞浚濠俾崇者芘安居深者衍润泽庶几先成民而后致力于神惟斯 
有以既其实而不徒为捧土揭木之故例矧朕敬承上苍鸿贶胥宇迄乎荒外西陲城郭诸国咸就戎 
索其称为行国向无金汤保障者亦已列堡开屯埤堄连延塞河环络不翅城金牙而隍蒲类矣夫欲 
举曶爽逖听之众无一夫不宥以都人士之怀又何一城一隍之区不可绥以都城隍之神之福哉而 
况省府州县之密迩户闼者哉神庙自雍正丙午兴修年久陊剥以今癸未正月集将作支内府金撤 
而新之由寝堂庑序庖湢以逮缭垣绰楔式奂式坚悉协程度维仪门左右植笏夹立者兼备外省城 
隍肖像虽询无典实尚不諐乎令牧郡守方伯会朝邦畿之指遂仍而弗改又以落成嘉平之吉于古 
索飨时适符爰亲诣瞻礼即事制长律纪之命并锲于碑使祠官被以神弦祇荐时事増乾隆二十九 
年御制重修都城隍庙成因诣瞻礼诗福民育物受禋长岂在追封侯与王八蜡水庸垂义古六爻消 
息溯名详崇祠岁久加丹雘清跸辰良致瓣香功着保甿同社稷讹传得氏或于杨允维万姓安耕贾 
惟冀三时协雨旸盛德承天施厚贶大清奕叶巩金汤増东西二感圣庙在京都城隍庙南泥像析津 
志増石佛寺又西转北则城隍庙自庙前巷口转北金城坊是此街坊之内有杨国公寺杨总统之父 
也坊之东金玉府内有琉璃碧瓦所葢八座藏藏经板在内甚为精制文宗敕印造三十六部散施诸 
禅刹江南亦有赐者坊内有军铁库帝师有大佛殿在坊之东翚飞栋宇甲于他寺同上臣等谨按东 
西二感圣庙及元之金玉府军铁库大佛殿今其遗处略不复覩姑就析津志所载书之以存古迹原 
舎饭蜡烛寺日给贫人粟米病者有医死者与棺五城坊巷胡衕集原唐时禁京城丐者分置病坊于 
诸寺以廪之亦谓之悲田院即今蜡烛幡竿二寺也谷城山房笔麈臣等谨按蜡烛寺在舎饭寺胡衕 
今称法光寺幡竿寺隶中城详本条下増李映斗重修法光寺碑略禁城之西里余有古刹一考其钟 
铭寺曰蜡烛亦曰法光明季常舎饭于此故又谓之舎饭寺顺治己亥重修立石五城寺院册原咸宜 
坊二牌十铺有大小石佛寺能仁寺通妙宅显灵宫五城坊巷胡衕集臣等谨按石佛寺在劈柴胡衕 
碑剥落不可读先寺僧掘地得石佛一乃弥勒像也寺盖由此得名然今并无两寺能仁寺在兵马司 
胡衕显灵宫在四眼井其旧门亦在兵马司胡衕相去半里许石额犹旧迹也明嘉靖三年祭告碑二 
今并存本朝乾隆二十一年重修殿宇宏整周以石栏有老松六虬枝屈曲葢数百年物也原至元十 
五年命承旨和尔果斯冩太祖御容十六年复命冩太上皇御容与太宗旧御容俱置翰林院院官春 
秋致祭泰定四年造影堂于石佛寺未及迁后至元之六年翰林院言三朝御容祭所甚隘兼岁久屋 
漏于石佛寺新影堂奉安为宜中书省臣奏此世祖定制当仍其旧报可元史祭祀志原至治元年正 
月帝诣石佛寺以其墙垣疎坏命副枢准台佥院阿萨尔领围宿士卒以备巡逻元史兵志按准蒙古 
语东也台有也旧作术温台阿萨尔蒙古语阁也旧作阿散今俱译改原元统元年正月立司禋监奉 
太祖太宗睿宗三朝御容于石佛寺元史顺帝记补髙丽忠宣王五年九月王至大都十月帝下王于 
刑部既而祝髪置之石佛寺髙丽史世家补张翥奉迎明宗册宝至石佛寺明日入太庙清祀礼成赋 
以纪事诗宝册香舆出法宫霏烟御路晓蒙蒙仗齐剑佩千官里金奏箫韶九庙中宣室鬼神征贾谊 
太常礼乐属孙通小臣有幸逢熈事散作恩波四海同蜕庵集原大能仁寺洪熙元年因旧重修明一 
统志增胡濙大能仁寺记略京都城内有寺曰能仁实元延佑六年开府仪同三司崇祥院使普觉圆 
明广照三藏法师建造逮洪熈元年仁宗昭皇帝増广故宇而一新之特加赐大能仁之额命圆融妙 
慧净觉宏济辅国光范行教灌顶广善大国师智光居之其殿堂楼阁髙明宏壮像设庄严彩绘鲜丽 
禅诵有室钟鼔有楼庖湢库廋幡幢法具靡不完美惟四天王殿以及廊庑頺圮弗称正统八年冬少 
监孔哲重新修盖并塑四天王像正统九年甲子七月立五城寺院册原大德显灵宫在皇城西永乐 
时建成化中更拓其制又建弥罗阁嘉靖中复建昊极通明殿东辅萨君殿曰昭德西弼王帅殿曰保 
真西殿有栢为雷所擘其枝委地如屏春明梦余录臣等谨按雷擘柏今无存各殿额俱毁原按道家 
之言崇恩真君姓萨氏讳守坚西蜀人在宋徽宗时尝从虚靖天师张继先及林灵素传学道法而隆 


恩真君则玉枢火府天将王灵官也尝从萨真君传授符法永乐中杭州道士周思得以灵官之法显 
于京师附体降神祷之有应乃于禁城之西建天将庙及祖师殿宣德中改为火德观封萨真人为崇 
恩真君王灵官为隆恩真君又建一殿崇奉二真君左曰崇恩殿右曰隆恩殿成化初改观为宫加显 
灵二字每岁万寿节正旦冬至及二真君示现日皆遣官致祭崇奉可谓至矣青溪漫稿增倪文毅岳 
疏永乐中于禁城之西建天将庙及祖师殿宣德中改庙为火德观封萨真人为崇恩真君王灵官为 
隆恩真君又建一殿崇奉二真君左曰崇恩殿右曰隆恩殿成化初年改观曰宫加显灵二字递年四 
季更换袍服三年一小焚化十年一大焚化又复易以新制珠玉锦绮所费不赀每年万寿圣节正旦 
冬至及二真君示现之日皆遣官致祭其崇奉可谓至矣今就其言议之萨真人之法因王灵官而行 
王灵官之法因周思得而显其法之所自皆宋徽宗时林灵素辈之所传一时附会之说浅谬如此本 
无可信况近年附体降神者乃钦发充军顾珏顾纶之父子其为鄙亵尤甚徃年祷雨祈晴杳无应验 
则其怪诞可知但经累朝创建一时难便废毁所有前项祭告之礼俱各罢免其四时袍服冝令本宫 
住持并库役人等于每年应换之日仍会同道箓司掌印官照旧依期更换如法收贮不必焚化永为 
