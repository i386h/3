<!-- { "loadSidebar": true } -->
莫自论微能槐野集原天寿山陵前有凤凰山后有黄花镇左有蟒山右有虎峪东西山口两水会流 
于朝宗河文皇帝葬所曰康家庄是为长陵次皇山距长陵一里有半是为献陵次黑山距献陵三里 
是为景陵次石门山距景陵六里是为裕陵次宝山距裕陵二里是为茂陵次史家山距茂陵二里是 
为泰陵次金陵山距泰陵三里是为康陵次阳翠岭距康陵十六里是为永陵次大峪山距永陵九里 
是为昭陵次亦名大峪山距昭陵一里是为定陵次皇山二岭距定陵五里是为庆陵燕都游览志原 
自州西门而北六里至陵下有白石坊一座五架义北有石桥三空又二里至大红门门三道东西二 
角门门外东西各有碑刻曰官员人等至此下马入门一里有碑亭重檐四出陛下有穹碑髙三丈余 
龙头龟趺仁宗皇帝御制文也亭外四隅有石柱四俱刻交龙环之其东有行宫又前可二里为棂星 
门门三道俗名龙凤门门之前有石人十二四勋臣四文臣四武臣石兽二十四四马四麒麟四象四 
橐驼四獬豸四狮子各二立二蹲近者立远者蹲石柱二刻云气并夹侍神路之旁迤逦而南以接乎 
碑亭碑文后书洪熙元年四月十七日孝子嗣皇帝某谨述盖文成而碑未立宣德十年四月辛酉修 


长陵献陵始置石人石马等于御道东西十月己酉建长陵神功圣德碑是时仁孝皇后之葬二十有 
三年太宗文皇帝之葬亦十有一年矣然而始立者重民力也棂星门北一里半为山坡坡西少南有 
旧行宫土垣一周坡北一里有石桥五空又北二百步有大石桥七空大石桥东北一里许有新行宫 
宫有感恩殿宫东南有工部厂及内监公署大石桥正北二里有石桥五空又二里至长陵殿门神道 
自嘉靖十五年世宗谒陵始命以石甃自大红门以内苍松翠柏无虑数十万株今尽矣昌平山水记 
原入红门有殿曰时陟车驾更衣之所也神路中石狮子犀象骆驼麟马各四石人十二擎天柱四望 
柱二碑亭一而九陵分道焉长陵当中正南向其左为永陵景陵右为茂陵裕陵献陵昭陵惟康泰二 
陵稍远可三十里小草斋集原出昌平州东门数里入伽蓝口又三里为永陵园园后曰蒋山山腹有 
神仙洞洞不甚深镌字于旁曰蜿蜒龙脊山吞月磊砢云根洞有天上悬一石如覆钟状山上有三清 
殿复行二里度一溪溪西有七凤桥长陵神道东流之水经焉旁有井故地名玉井湾北有工部厂与 
龙王庙并庙碑三弘治嘉靖万历中太监王定张保山潘朝用所立厂碑二其一思陵命太监魏国征 
掌昌宣军务勅谕其一翰林韩四维所为记也定与保山朝用皆为工部厂员命掌镇兵则自国征始 
继之者王希忠申之秀也希忠后死乱军中之秀见贼陷京城削发去为僧有司香太监贯宗云然又 
行里许为德陵神宫监又半里许名东升相传成祖八妃葬此少北渡一小石桥为德陵陵西向面大 
溪过大石桥而西至永陵再西而北至景陵由长陵西下坡度石桥为献陵又渡小石桥为庆陵再渡 
石桥二为裕陵松左右成列再西见碑楼出松林中度一大石桥抵碑楼下则茂陵也松列楼外者存 
二十二株列楼以内至祾恩门者三十六株自祾恩门入难以数计矣由茂陵神马厂神宫监而西三 
四里度一大石桥至泰陵度溪而南至康陵折而北为锥石口自溪而东有断桥循麓右转复渡溪水 
上一冈至定陵少南为西井再南为万妃坟又南则昭陵东至思陵肃松录増景泰元年正月命于天 
寿山之南筑城周围十二里以居长陵献陵景陵三卫官军明景皇帝实录増正德间定长陵以下诸 
陵各设神宫监并卫及祠祭署明史礼志原长陵有东西二井东井在德陵东西馒头山之南西向西 
井在定陵西北东向并重门门三道殿三间两庑各三间绿瓦周垣会典言长陵十六妃从葬位号不 
具其曰井者盖不隧道而直下也自英宗止宫人从葬于是妃墓始名其在陵山内者昭陵之左九龙 
池南为苏山有万贵妃之墓东向宪宗妃也又南为银钱山有郑贵妃暨二李刘周四妃之墓南向神 
宗妃也又南为岙儿峪有四妃二太子墓中间妃王妃左马妃次左哀冲太子右杨妃次右庄敬太子 
世宗妃太子也又南为悼陵东南向孝洁皇后陈氏初谥悼灵葬此后迁世庙永陵而其封兆尚存旁 
有沈文卢三妃之墓至今犹曰悼陵云东山口迤东有刘惠妃墓英宗妃也又东八里绵山有蕲献王 
滕怀王墓仁宗子也凡陵及妃嫔诸王之葬及上所御殿其外垣皆涂以红土昌平山水记原长陵献 
陵裕陵茂陵庆陵俱癸山丁向景陵永陵俱艮山坤向泰陵壬山丙向康陵辛山乙向昭陵干山巽向 
定陵戍山辰向德陵甲山庚向思陵子山午向肃松录原明初有五鸽十二从南方来飞集燕山识者 
谓北平当王盖兆燕山十二陵也菊隐纪闻原景泰元年正月命于天寿山之南筑城周围十二里以 
居长陵献陵景陵三卫官军二年十月徙昌平县治并儒学仓库于新筑土城之内明景帝实录原景 
泰七年七月太常寺言天寿山祖宗三陵所在今又益以寿陵犹未列诸祀典请于每岁春祈秋报附 
祭天寿山神主于北岳之坛牲牢不加而事体实宜从之同上原嘉靖庚戌寇长驱至天寿山总兵赵 
国忠列阵红门前寇不敢入而去明世庙识余志补天寿诸陵相传夜分时有神灯出宫娥引驾以行 
神宫监多望见之虞吏部淳熙诗云夜深遥接白云平原上金灯夜夜明山鬼萝衣挽秋驾青冥有路 
不教行盖纪其事也黄图杂志原十二陵各有宰牲亭祠祭署朝房神马房果园神宫监又各有卫领 
左右中前后五千户所主率领军士防护陵寝其公署皆在州城昌平山水记原方新神宫监作神宫 
倚陵麓虚旷自天开翠岭钩帘入晴云绕槛来三关凌朔漠万井俯燕台行望灵旗动依稀玉辇回定 
溪集补长陵祠祭署建于神宫监之南中为公座左右小房前为署门永乐七年建献陵祠祭署建于 
宰牲亭左中为公座左右楹为官舍前为门洪熙元年建景陵祠祭署建于宰牲亭右中为公座后为 
官舍前为门宣德十年建裕陵祠祭署建于宰牲亭左中为公座左右楹为官舍前为门天顺八年建 
茂陵祠祭署建于宰牲亭左制如裕陵成化二十三年建泰陵祠祭署建于宰牲亭左制如裕陵宏治 
十八年建康陵祠祭署建于宰牲亭左中为公座后为官舍前为门正德十六年建永陵祠祭署建于 


宰牲亭左制如康陵嘉靖十五年建定陵祠祭署建于宰牲亭左制如昭陵万历十一年建庆陵祠祭 
署建于本陵桥南向东制如定陵天启元年建德陵祠祭署建于宰牲亭左制如永陵崇祯元年建太 
常记补嘉靖十七年二月上躬行春祭礼乃改陵殿曰祾恩殿门曰祾恩门明山陵考补棂星门北五 
空桥南山坡号芦殿坡当时祭陵以芦席作殿以息群工执事者北游纪方原长陵果园在神仙洞北 
献陵园在州南门外少西景陵园在山北裕陵园在景陵园西茂陵园在大松园西泰陵康陵园俱在 
大红门永陵园在神仙洞前昭陵园在西山口定陵园在州西门外御路西庆陵园在白浮村德陵园 
在州西门迤南肃松录原长陵献陵榛厂俱在渤海所景陵厂在苇村裕陵泰陵厂俱在怀柔县茂陵 
永陵昭陵定陵厂俱在密云县康陵厂在红川柳沟庆陵厂在平谷县德陵厂在蓟州盘山同上原康 
陵神宫监太监刘杲嘉靖元年六月奏请天寿山空地并九龙池菜园种蔬果以备四时供献命户部 
给之明世宗实录原凡祭清明中元冬至以太牢国初遣太子亲王其后遣大臣行礼昌平山水记原 
旧制以中元节祀陵往往遇雨河流泛涨每苦漂溺迨嘉靖十五年世宗始改定清明霜降二大祭着 
为令然后人无阻溺之忧燕都游览志原唐制二月八日及生日忌日公卿朝拜诸陵又有忌日行香 
于京城宫观至宋犹有宫观行香之礼汉唐以来诸帝升遐宫人无子者悉遣诣山陵朝夕具盥栉治 
衾枕事死如生本朝国忌上陵及内殿有祭无行香宫观之礼诸陵唯中官洒扫不遣宫女皆前代所 
不及也谷城山房笔麈补谒陵各官类晩入昌平憩宿五更祭陵公署弗能尽容各以类假宿如兵部 
官则宿于卫所户部宿于仓司给事中宿于刘蔶祠黉校则翰林寓宿之地与察院相邻察院诸御史 
宿处也杨学士守址暮抵昌平遂误入察院因赋诗曰双眼风沙百里程敝衣瘦马到昌平欲寻頖水 
先生馆误入分司御史厅导引舆台颜尽赤将迎豸绣眼偏青只愁太史明朝奏昨夜文星犯法星无 
用闲谈原魏学礼大祀山陵赋万历庚辰岁皇帝将有事于山陵宗伯以故事请曰展陵视寝永昭孝 
思每帝嗣统则斯礼称焉主上光绍鸿极八载于兹矣爰修缛典仰答神灵帝其念哉帝曰俞是唯朕 
衷厥俟典礼卜日考仪则秩宗其视厥载往钦哉乃以季春十有二日圣驾夙跸两宫圣母暨中宫皇 
后及诸嫔妃咸舆以从再越日肇称杞典长永昭献景裕茂泰康九陵及章皇后景皇帝陵厥明上奉 
两慈宫以旋后妃从诘朝而还宫礼也臣伏覩旷仪思扬洪美唯昔何承天有上陵篇未足以极其致 
乃造斯赋以仰颂万一云尔其辞曰皇明开天垂禩万叶诞此神圣茂隆昌业绍九帝以骏宏迈三代 
而光牒逮垂衣之八载将展视乎山陵思神灵之在天超埃壒而崇登峻皇陇之巍峙实玉体之是凭 
怅仪型之莫觌抒遐思而靡胜于是命秩宗稽懿典询太卜戒云辇建行宫以待莅兮运嘉木以经营 
覆善土以清路兮望驰道之允平肃九门之环卫兮属元侯之上卿拱渊穆之宸居兮夹万雉之朱城 
乃吉日之既届兮銮舆夙以启行辟长安之左扉兮历辅权与玑衡炳瑶晖于泰阶兮睹斗纬之清明 
蔚戈鋋之先导兮振霞采之幢旌错五色以成章兮卷蜚飙而纵横玉辂耀以融丽兮俨曲盖之葱蒨 
识卤薄之威仪兮阳羲升而雾散两宫皇母暨厥后妃东华东安宛见翟翚彼群妪之捧乘兮粲彩裾 
之菲菲纷翼侍之服御兮载晻蔼而交辉从官前行居守趋送驾次巩华翩跹翠凤既侍膳于慈闻朝 
昌平之群众诏奉车使驭跸兮屯六师之如云虎旅集其警严兮刁斗远其相闻厥明至于天寿兮翠 
华弭于感思唯诘旦以行祭兮诣长陵以停绥御青袍以对越兮燎芬芳以猋吹列鼎俎与簠豆兮献 
桂酒以陈辞思雄武之御世兮极神谟之飞宕控九宇以张弛兮齐宏功于肇创都燕甸以抚夏兮扫 
沙漠之翠帐振长算以诏后兮鬯神明以开亮唯圣智之建始兮繄繁祉之锡贶祭竟彻牲百官既出 
更设酒脯内祀静谧两宫中宫拜起斋栗聿爱敬之咸尽昭内外之若一唯永昭之二陵实肃庄之元 
殿爰自仁而率亲亦如仪而躬荐献景裕茂以及泰康章后景帝奕叶重光八陵迢递亲禋不遑乃遣 
官以代祀佥缛文之是详觏圣制之有奕兮寻宏鬯之彛章肆经纬乎天地兮亦符协乎阴阳式遄发 
以还阙兮朝百辟于明堂衍宗祊于万载兮享血食以孔长缵祖德以恒思兮流祚庆于无疆荷天命 
之弥笃兮永丕式于四方长林片叶原石珤天寿山诗银峰翠壁峙诸孙岳势雄开租宅尊关塞正当 
山右臂风雷近接海西门龙过古涧多成雨虎撼长松半出根隐隐五陵佳气在欲攀弓剑泣深恩熊 
峰集原屠应埈朝陵诗本朝宫寝居庸北百二山河枕上都隧道阴阴连大漠金舆寂寂閟蓬壶天留 
