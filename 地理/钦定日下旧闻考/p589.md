<!-- { "loadSidebar": true } -->
八里方舆纪要臣等谨按地里沿革表事在唐同光二年原石晋复昌平旧名割地赂辽清类天文分 
野之书原辽属析津府方舆纪要原金得地以遗宋宋宣和五年为燕山府属七年复入金清类天文 
分野之书原金属大兴府元属大都路明初属北平府永乐中属顺天府方舆纪要原州城有门三其 
南曰永安新城门一曰小南门二城皆内土外砖崇祯九年兵部侍郎张元佐折旧城大南门墙补修 
东城门楼城正中有谯楼天顺三年所建昌平州志臣等谨按昌平州城本朝康熙十四年重筑砖城 
周十里门四外有濠广三丈原州治在城西偏昌平州志原蔡松年入关宿昌平作黄尘却送入关山 
自断何如二顷田记得鸣蛩碧花句蹉跎秋思又三年中州集原马中锡昌平道中作款段遥遥去路 
长东风吹雨湿衣裳诸陵渐近山光紫三月才临柳色黄春事每先官事了老年翻比少年狂道旁翁 
仲如相识笑我来多两鬓苍东田漫录原张海百五日宿昌平馆中作摇落掩星馆萧条并鹖冠莺花 
春欲判风雨食犹寒乡国松楸暗边城鼔角残两年游子泪双袖未能干函山集原毛伯温昌平篇日 
出见山色日没行山边层壑飞白云群巘回青天崔巍太行势来脉昆仑颠迢迢历秦晋东走何蜿蜒 


至此突南向合沓如环连王气纷纠错大野当其前岂徒壮陵寝亦以开幽燕宸居概天表四极罗星 
躔煌煌太宗业聿与圣祖肩所贵慎明德在险戒忘愆皇图永有固祈命陈洛篇东塘集原周诗宿昌 
平作晨发都城门暮宿昌平境地折双溪流天开万重岭月榭露微明枫林堕初暝谬此陪秋尝斋心 
动遐省与鹿集原魏允贞昌平道中作又是清明节边城柳未黄逢春常作客无地不思乡风起征衣 
短月明吹笛长谁将关塞曲早为达君王息泉摘槁原区大相昌平道中作山家未夕昏半已掩柴门 
车马争涂疾牛羊下坂喧春阴入陵树雨色过湖邨谁道相如病犹堪守汉园海目集原候恪昌平道 
中作再入昌平道凄凉事不同兵戈缠杀气鼓角动秋风野色千林白岚光片日红长陵苍莽外极目 
送飞鸿侯司成集増皇甫濂宿昌平作向夕投山界城临万壑秋丽谯岚气匝残戍野烟收霜薄低寒 
雁风长韵素楸迢迢星斗夜应共古今愁子约集増何景明晩至昌平诗度尽青溪十里霜寒芜落日 
下苍茫山城薄酒无钱买晩饭僧家石耳香大复集増袁宏道昌平道中作庵前乞得老僧茶一抹垂 
杨十里沙乌笼白蓝凭拣取麝香李子枕头瓜袁中郎集原学宫景泰三年自旧县徙今治天顺三年 
成昌平州志増州学在州治东旧在旧治西明景泰三年与治俱徙大清一统志原元马房辉重修昌 
平县儒学碑记学校古今之急务兴则治安废则乱亡必然之理也洪惟圣朝以经术治天下先德后 
刑本末具举而条约悉备自监学而下路府郡邑咸设教官以育人材厚风化复虑有司奉行未至失 
于勉励或至隳弛于是内则御史外则访司恒加严督焉达噜噶齐塔斯公唐古特人也至元再元之 
五年出监昌平下车之后课农讲学兴利除害奉上御下咸得其宜不数月而政平讼理歌诵之声溢 
于闾闬至正二年正月既望率僚佐祭于大成至圣文宣王庙礼行毕历学左右顾盼阙坏未完之所 
尽然有动于心捐已赀一千五百余缗乃市材木募匠佣不敛于官不动于民皆由公之规度咄嗟而 
事已办自肇作底讫工为日二十有八于是坏者复阙者备焕然一新而人争快覩矣昌平州志按塔 
斯性烈也旧作田厮唐古特部名也旧作唐兀今俱译改増燕平书院乾隆二十三年知州芮泰元建 
大清一统志原汤山在州东南三十里有温泉可浴水经注湿水又东温泉水注之疑即此也昌平山 
水记増州东三十里汤山下有温泉行宫在焉大淸一统志臣等谨按汤山行宫建自康熙年间圣祖 
仁皇帝御制诗并皇上御制诸什恭载卷内増圣祖御制温泉行温泉泉水沸且清仙源遥自丹砂生 
沐日浴月泛灵液微波细浪流琮琤初经石窦漾暄溜烈势直与炎曦争潆洄碧涧落花驻掩映翠巘 
霜林明汀回溪转入栏槛甃以文石何澄泓方壶圆峤时自暖紫芝朱草冬常荣殿启披香溢石髓盘 
低承露浮金茎冲融太和蓄元气炎德利物功难名氤氲沆瀣结紫雾缥缈云霞连赤城高秋九月天 
飒爽鸾旗凤节纷相迎慈宁琱辇度阊阖绛霄帐殿开蓬瀛神泉淑景供游赏流金潄玉堪怡情时巡 
岂必瑶圃远对此心意皆和平华清绣岭杳寂寞鲸鱼鳬雁徒纵横曷若兹泉独标异万年胜迹环神 
京岁时来往护仙跸点笔为赋温泉行増乾隆六年御制汤泉行宫即事诗灵境辟离宫停銮秋宇空 
庭轩静朝旭树石老金风暖溜溶溶洁清波处处同心神堪澡雪抚景兴无穷増乾隆七年御制汤泉 
荷花诗汤泉荷花开绝早插胆瓶中间以芍药甚有风致霞翦衣裳恰五铢清和春色满仙壶温泉浴 
罢娇无力扶起身边有念奴増乾隆十三年御制题汤泉并蒂莲诗从歌独旦懒闻双何事芙蓉见暖 
江非偶物犹知偶合牵心我尚未心降忘忧草不生闲砌助感花偏对客窗飒沓西风银沼面还教同 
付水淙淙増乾隆十八年御制恭依皇祖温泉行原韵小春风日温而清离宫驻跸逸趣生沙汀石瀬 
率含冻暄波潄响偏琤琤嵩山仙池杳莫辨建武别馆徒相争当年卷阿可仰躅至今圣藻星云明方 
沼甃玉左复右灵脉喷珠澄且泓曲沟引导达户户中各向暖当南荣细流龙首初滴注有如瑞露浮 
金茎湱然忽放屋池满氤氲澹荡难为名济凉酌暖拟紫府蒸霞吐雾疑赤城水仙骑鲤在白壁呼之 
举手欣相迎蠲疴益寿有奇助何必缥缈求壶瀛承欢家法同孝养神仙此耳无侈情绎思来歌续元 
韵幸当海宇方承平耽逸忘武夙所戒塞山回望云中横留连胜处亦曷可明当启跸旋皇京新丰绣 
岭是烱鉴毋容易视温泉行増乾隆二十八年御制汤泉行宫八咏炎液暄波能愈疾曽闻泉脉出流 
黄化工神运不思议功德应教证水王右温泉柳色沿途非不青爱他丝影蘸清泠吟情那许寻常绾 
半六时中一宿停右柳色温泉泻水碧池隈荷芰常于五月开闻道濂溪拟君子热中可识有由来右 
池塘后庭玉树正荣敷香色天然与静俱底识风前饶喜意今春批判未虚孤右玉兰亭子虽然据假 
山也教遮逻有孱颜田盘石海林天表一例明朝想象间右山亭四季温波泳不凉个中拨刺个分秧 


问谁盐酱能调剂此是大烹般若汤右游鱼书室还来偶读书古今惟此合稽居设如刮目云相待五 
载犹予祇恧予右书室官鹤官粮赋有年窃粮鹤不语饥眠陡思散赈宁无此一为恻然一惕然右官 
鹤臣等谨按汤山行宫御制诗谨译有关纪述事实者恭载卷内余不备录原北山上平衍西五里有 
岭曰长城微有古堞剥蚀传是秦皇之址有泉出焉曰马跑又西二里有了思台下台而西又十里皆 
峻岭也灰岭险倍于长城石如蛤粉下山有城是镇边之废邑又西八里有城是曰镇边两旁皆山围 
之南曰碧驾曰通明北曰鹰扬曰涔落碧驾之岩有小湖中有赤鲤盈尺是曰合抱之河镇边西十里 
有堠曰唐耳背据大山斜界居庸镇边废邑其南皆山中为衢路东曰六华之岩西曰小神之山曰青 
利之山岩分形如六华其第四岩有洞深窈是为鸣皋洞南十里有聚曰长峪又西五里有岩曰德胜 
又曰凤皇上有兰若山下出泉流二十里达于浑河山上有隐鹫台山西有观音洞又曰孤松岩山南 
岭曰西峪其下有碑不可辩识自长峪而东二十里有聚曰菩提堑有寺曰白瀑寺出山而北曰白鹤 
峰又折而东则走高崖山僧言二月之交有山曰清华下可万仞毎有瑰形奇物且飞且走衔乳而西 
猎人莫敢近也蓟邱集臣等谨按燕山八景内居庸叠翠地属昌平已类编入形胜卷兹不复缀原出 
百望西北六十里有陉曰十八盘山有汤泉云是辽后浴处西一舍碧驾鹰扬高峙南北有湖焉小而 
深在碧驾之岩团结不见毎春夏之交山水増流则湖益清可鍳曰合抱河长安客话此条原在郊 门 
今移改原东山口村在州城东七里昌平州志原东山口内一里水中有小山曰平台山成祖尝驻驆 
焉嘉靖十五年上命作亭于上名曰圣迹十七年四月上幸平台山祀成祖于亭中亭圆以白石为栏 
盘旋数十级而上御题圣迹二字当口一小山曰影山口内北三里有莽山昌平山水记原万厯十一 
年闰月上诣墙子岭潭谷岭勒草洼相择寿宫至东山口登圣迹亭明神宗实录原皇甫涍平台山扈 
从诗昔驻文皇辇欢传万寿杯谁言紫霄上重见翠华来晓树峰峦合春花栋宇开胜图临塞壤嘉迹 
改平台豫跸承云转灵旗绕涧回扪天叨法从游圣愧仙才少元集原绵山在州东十五里或名宜山 
元混一方舆胜览载有绵山寺金真定周昻题诗其上有云野阔群山惊破碎云低沧海认微茫亦警 
句也芹城小志増龙泉山在州东南五里山顶有都龙王祠山半一洞尝有人附石而下初狭渐广行 
里许水声砰(石訇)不敢前洞北麓有潭深不可测潭东有泉出乱石间清湛可濯为州人游观佳境 
畿辅山川志原白浮山在州东南十里上有二龙潭潭上有龙神祠明一统志増雪山在州西八里有 
狄梁公祠畿辅山川志原驻驆山在州西二十五里其山长而北袤凡二十里石皆壁立高可十丈其 
顶皆白山之南有栖云啸台高二丈许正北有石梯可上金章宗建亭于此旧传山下有石床石釜今 
亡昌平山水记増金章宗驻驆处崖镌驻驆二大字原神岭峰在灌石村西北金章宗游此以所饮酪 
浆洒于石壁之上至今犹白西南有寒崖多奇花异草昌平州志原山岩下有仙人碁碁枰碁子皆具 
子但可移不可得而取同上原积粟山在州西北十五里相传元时积粟于此同上原驻驆山之西曰 
虎谷其旁土岗一邱名小金山日亭午人过岗下有光射衣若金色然长安客话原西山口西四里有 
虎谷山又三里有大虎谷山昌平山水记臣等谨按虎谷亦作虎峪原无名氐虎谷诗虎谷名金山客 
行初未识日午山下过人衣黄金色昌平旧志増幽都山在州西北三十里相传古幽州以此名大清 
一统志原神岭山在州东北三十二里山高百余丈下有龙潭流入白浮堰所谓神仙泉也方舆纪要 
臣等谨按今山在州之南方舆纪要云在东北误原神岭一名三思岭以其高峻故名燕都游览记原 
银山在州东北六十里缘石梯而上五六里名中峰唐僧邓隐峰之所居也下有法华寺有隐峰十诗 
曰白银峰曰佛顶峰曰古佛岩曰说法台曰佛觉塔曰懿行塔曰雪堂曰云堂曰茶亭曰蒙泉金大定 
六年立石昌平山水记原隐峰闽邵武军邓氏子侍马祖得悟冬居衡岳夏止清凉元和中登五台路 
出淮西属官军与贼交锋师乃掷锡空中飞身而过两军为之息斗遂入五台金刚窟而化传灯录原 
银山峰峦高峻冰雪层积色白如银麓有石崖皆成黑色谓之银山铁壁方舆纪要原银山度岭数折 
峰渐分为三左一峰石卓立如锥峰下有塔凌空为法华寺寺建于金天会三年曰大延圣寺正统间 
太监吴亮修寺后古佛岩乃后人新凿再上为邓隐峰说法台复蹑危蹬五六里为中峰顶峰石鋭上 
如斧刃悬索升之凡两转至顶一石台方丈许翼以扶栏中一石龛供石佛左悬一钟升者撃焉寺塔 
