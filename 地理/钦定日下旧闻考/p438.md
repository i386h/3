<!-- { "loadSidebar": true } -->
庵创建盖六百年于兹矣乾隆十有一年住持照珠新葺殿宇请记于予予惟此庵虽在京都然僻处 
阛闇非有名山胜境广术通律之雄踞也堂止数楹非有重檐反宇玉瑱银黄之璀璨也二三女僧焚 
祝膜梵非有三乗教门八万法蔵之具足也特以虔祷响应灵感昭著故自宋迄今岿然常存而门庑 


一新夫福善祸淫天之常道然福人而不能福不善之人意者皈依而来一念清洁即为善之根苗信 
受而去业行淳至即为善之柯叶善集厥躬福利洊至此天人呼吸自感自应之至理而佛法圆通广 
大之妙寄焉其于圣治禆益不浅不得以尼庵而忽之也因为之记使刻诸石来者庶有考云乾隆十 
有一年岁次丙寅建子之月五城寺院册増琉璃厂每窑装二様板瓦坯凡二百八十计匠七工五尺 
围芦柴三十束每窑装色凡二百八十计匠六工五尺围芦柴三十束明诸司职掌臣等谨案琉璃窑 
本朝设满汉监督各一董其事厂地南北狭而东西长约二里许増胡氏经籍会通云燕中书肆多在 
礼部门外拱辰门西花朝后三日则移于灯市每朔望并下浣五日则徙于城隍庙中今京师书肆皆 
在正阳门外西河沿余唯琉璃厂间有之香祖笔记増灯市在东华门崇文街今亦在琉璃厂燕都游 
览志増勅建火神庙在琉璃厂东五城寺院册臣等谨案琉璃厂东旧有火神庙乾隆乙未年步军统 
领衙门奏请发所存备赏银以两计者五千八百有竒委员监修得旨俞允以丙申年正月经始九月 
工竣凡重修正殿前殿各三楹东配殿十五楹又增建西配殿及东西庑各三楹又案厂东有仁威观 
明正统年建正德年修厂西有真武殿万历年修以其皆系内监等鸠葺兹不具録増琉璃厂东有辽 
御史大夫李内贞墓五城寺院册附録増辽御史大夫李内贞墓志大辽故银青崇禄大夫检校司空 
行太子左卫率府率御史上柱国陇西李公讳内贞字吉美沩汭人唐庄宗时举秀才除授将仕郎试 
秘书省校书郎守鴈门县主簿次授儒林郎试大理寺守妫州怀来县丞乱后归辽太祖一见器之加 
朝散大夫检校工部尚书兼御史中丞赐紫金鱼袋兼属珊都提举使太宗初改银青光禄大夫检校 
尚书右仆射兼御史大夫世宗加检校尚书左仆射故燕京留守南面行营都统燕王达喇以公才识 
俱深委寄权要补充随使左都押衙中门使兼知厅勾次摄蓟州刺史次授都举银冶都监景宗改检 
校司空兼御史大夫上柱国次行太子左卫率府率保寜十年六月一日薨于卢龙坊私第享年八十 
其年八月八日葬于京东燕下乡海王村同上臣等谨案辽李内贞志石乃乾隆三十六年工部郎中 
孟澔得之窑厂取土处以其为古墓所在因复封识存其旧原京师赏花人聨住小城南古辽城之麓 
其中最盛者曰梁氏园园之牡丹芍药几十亩每花时云锦布地香冉冉闻里余论者疑与古洛中无 
异篁墩集原小南城梁家园徃时芍药最盛人多携酒赏之后其家废无一本在者匏翁家蔵集原梁 
园在京城之西南废城边引凉水河入其中亭榭花木极一时之盛春明梦余録臣等谨案凉水河今 
流经南苑由张家湾入白河在外城之外孙承泽春明梦余録所称梁园引水故道不复存矣原梁氏 
园在今京师西南五六里其外有旧城旧城者唐藩镇辽金别都之城也元迁都稍东于是旧城东半 
遂入于朝市间全无迹可见而西半犹存号为萧太后城即梁氏园所在也萧太后者辽后皆以萧为 
姓有子为帝则太后别居宫城统部属故其亡也末帝淳之妻犹得独存称太后以主其国踰年乃灭 
也或谓此虽辽金都城而非唐藩镇城不然也唐时此为范阳藩镇安史反后改名卢龙而所治幽州 
蓟县不改今移蓟以名州移卢龙以名县各去此数百里其实唐之卢龙与蓟在此也恶得非唐藩镇 
旧城乎辽金不因藩镇以为都而曷因乎且稽诸载记辽金亦何尝创建都城乎今其城仅存土尔甓 
皆为人取去今取者未已其土皆真黄土人取之和煤炭以烧亦有即之作墓者以其高坚也呆斋集 
增梁家园在宛平县西南宣武门东南旧城边明时都人梁氏建亭榭花木极一时之盛今废大清一 
统志増万明寺在香厂五城寺院册臣等谨案万明寺为元代水淅庵遗址本朝康熙年间都司谷之 
麟碑载其事殿宇颇崇丽称巨刹焉増谷之麟重建万明寺碑略京师正阳门外有万明寺相传为水 
淅庵故址也考巷之所由盖自元季有游僧水淅道行最高结茅于此邦人钦仰即以其名名之明万 
历间始改名万明禅林康熙己丑岁重修五城寺院册 

 

钦定日下旧闻考卷六十一 


钦定四库全书 

钦定日下旧闻考卷六十二 

官署一 

 

臣等谨按都邑为四方归极之所百司庶府拱翊宸居躔次星罗上符法象故宋敏求长安志备列府 
寺规模潜说友临安志亦详行都廨宇盖即周礼设官分职以为民极之义也朱彝尊原本凡官署建 
置皆散列于城市义例未臻尽善今谨析出别为一门其叙次悉以今制为准而以前代沿革本末分 
丽其间其或昔置而今废者则附之于后以备考订其间如内阁六科近依禁籞与他官廨不同但既 
増官署一门自应荟萃成编以昭画一其宫室门中不复琐缀但各标其方位所在而已至诸司条格 
本与稽考古迹无关朱彝尊沿孙承泽春明梦余录天府广纪之例泛为辑载因其搜采颇博今亦并 
仍其旧至我国家立纲陈纪百度惟贞大清会典及各部院则例诸书咸已勒为成典昭示无疆凡制 
度文为实非是编所能胪具兹故不敢泛载云原正统七年四月建宗人府吏部兵部户部工部鸿胪 
寺钦天监太医院于大明门之东翰林院于长安左门之东明英宗实录原宗人府在阙东吏部衙门 
之上西向考玉牒所载亲王二十四郡王二百五十一镇国辅国奉国将军七千一百中尉八千九百 
五十一郡主县主郡君县君七千七十三庶人六百二十而未封未名与夫齐府之余高墙之庶皆不 
与焉春明梦余录以上二条原在城市门今移改臣等谨按宗人府署后明碑二一为正德十四年宗 
人条格记上党刘阙名撰一为嘉靖四年宗人府题名记余姚孙清撰今皆已摧剥字画几不可辨増 
宗人府皇城东西向设宗令及左右宗正宗人名一亲王郡王贝勒贝子宗室公将军为之又设汉府 
丞一理事官副理事官各四及主事经历等员大清一统志臣等谨按宗人府署国朝顺治九年仍旧 
址而恢廓之左为经历司迤南为左司迤北为右司又有黄档库黄档房银库玉牒库并在其后堂额 
曰敦崇孝弟前列训辞曰尧舜之道不外孝弟天潢緐衍尤宜亲逊恭顺风示臣民敦崇不可不讲世 
宗御笔也又按宗人府署理事官以下其初以宗室及满洲兼用近年以来全用宗室惟主事中有汉 
缺二増宗学左右翼各一雍正三年特建以教宗室子弟左翼旧在大市街东今移灯市口右翼旧在 
瞻云坊北今移绒线胡衕有正副总管及教习清汉书骑射各员并选翰林官稽察之乾隆二十一年 
裁汉教习九人改为翻译教习大清一统志増觉罗学八旗各一所雍正十年建以教觉罗子弟大清 
一统志増觉罗学左翼在安定门香儿胡衕者为镶黄旗在南小街新鲜胡衕者为正白旗在东四牌 
楼北十条胡衕者为镶白旗在崇文门内大阮府胡衕者为正蓝旗右翼在西直门内北卫儿胡衕者 
为正黄旗在阜成门内内宫门口者为正红旗在承恩寺街者为镶红旗在玉带胡衕者为镶蓝旗宗 
人府册臣等谨按以上各条叙宗人府原大学士直舎所谓内阁也在午门内东南隅外门西向阁南 
向入门一小坊上悬圣谕过坊即阁也永乐初开内阁于东角门简翰林待诏解缙为侍读中书舎人 
黄淮王府审理杨士奇为编修进修撰胡广为侍读编修杨荣为修撰户科给事中金幼孜桐城知县 
胡俨为检讨入直文渊阁办事以备顾问终永乐之世士奇荣官止五品盖宣德以前内阁与外九卿 
为平交至宣德后三杨眷重渐柄朝政英宗九岁登极凡事启太后太后不欲专多令内阁议行此内 
阁票旨之所由始也春明梦余录原阁制初甚隘嘉靖十六年命工相度以阁中一间奉孔子四配像 
旁四间各相间隔开户于南以为阁臣办事之所阁东诰勅房装为小楼以贮书籍阁西制勅房南面 
隙地添造卷篷三间以处各官书办而阁制始备同上原殿阁大学士虽设自洪武中然同在内阁视 
事则自永乐年始其坐次不敢正席者以车驾所尝临幸故也天顺中大学士李贤欲正席而坐同列 
彭时不可乃止翰林记原文渊阁在午门之内迤东文华殿南磗城凡十间皆覆以黄瓦西五间中掲 
文渊阁牌牌下置红匮藏实录副本尽前楹设凳东西坐余五间皆后列书匮隔前楹为退休所李公 
令人移红匮壁后欲设公座予曰不可殿阁皆至尊所御原设官之意止可侍坐以备顾问无正坐礼 
李语塞意犹未已踰数日上遣太监傅恭送笵铜饰金孔子并四配像一龛来置于中间又数日遣太 
监裴富送圣贤画像一副来悬龛后壁上乃罢不设焉可斋笔记以上四条原在宫室门今移改臣等 
谨按旧文渊阁在内阁傍当文华殿之前明时已毁于火乾隆四十年皇上命于文华殿后度地创建 
藏书之阁仍名曰文渊详见宫室门增太和门之左为昭德门东南隅为内阁公署其正衙御书额曰 


调和元气大清一统志臣等谨按内阁门西向二门南向满汉本堂盖黄瓦票籖房及蒙古堂典籍 稽 
察房皆用常瓦规制宏敞较前明所云东阁五间白昼秉烛者气象逈不同焉原国初设符玺郎后改 
曰尚宝司曰奉天之宝惟祀天地用之凡诏若赦则用皇帝之宝以册封及赐劳则用行宝诏亲王大 
臣调兵则用信宝册上尊号则用尊亲之宝勅谕亲王则用亲亲之宝祀山川鬼神则用天子之宝封 
外藩及赐劳则用天子行宝诏外调兵则用天子信宝曰诰则用诰命之宝曰勅则用勅命之宝奬臣 
工则用广运之宝谕来朝官员则用敬天勤民之宝凡宝之用必请命而后发焉天子飨祀郊庙视学 
籍田勲卫扈从当值则给金牌虎贲廵城则给铜符九门守卫则给铜牌锦衣校尉入直则给铜鱼京 
官朝参者则给牙牌牌有圆花长花长素之别龙湖文集原明制各宝皆内尚宝监女官掌之遇用宝 
则尚宝司以掲帖赴尚宝监尚宝监请旨然后赴内司领取西垣笔记原每年三月二十九九月二十 
九为用宝之期请出宝洗涤尚宝太监用大黄绒绦两手恭捧挂于项尚宝卿以金盆盛水濯之次日 
乃用玉光剑气集原尚宝司在午门外西兵科之上春明梦余录以上四条原在宫室门今移改臣等 
谨按明代用宝之制尚宝司以掲帖赴尚宝监得旨乃赴内司领取考明史宦官十二监有尚宝监女 
官六局有尚服局领司四一曰尚宝此其职也永乐后女官之职移于宦官遂成秕政本朝定制内阁 
奏用宝之数内阁学士率侍读学士侍读及典籍等官同总管内务府大臣赴干清门总管内监奉宝 
出阁臣等验用其外司与内监内司之职悉汰除之典守既极尊严法制益征清肃矣原故事禁中不 
得举火虽阁老亦退食于外一日宣宗过城上令内监覸阁老何为曰方退食于外上曰曷不就内食 
