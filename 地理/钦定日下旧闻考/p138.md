<!-- { "loadSidebar": true } -->
八州内寺留一所僧限十人越明年有制再崇释教僧添二十置胜果寺度尼三十人秋八月二十一 
日因板筑于废寺火烧浮图下得石函宝瓶舍利六粒及异香玉环银扣等物伏遇司空固护释门殷 
诚修敬仍送悯忠寺供养俾士庶瞻礼至九月二十八日藏之多宝塔下会昌六年九月朱彛尊原按 
是碑建自唐会昌六年文称舍利旧藏智泉寺寺经始于元魏幽州刺史尉苌命故又号尉使君寺按
 北史苌命苌作长其曰节制司空清河张公则仲武也当武宗诏毁佛寺地分三等幽州等居上许留 
僧二十人寻又诏诸道留二十人者减其半故碑云勅于封管八州内寺留一所僧限十人至是年宣 
宗即位遂弛其禁先是智泉寺已毁遂以舍利归悯忠寺焉仲武在幽州屡破回鹘郑畋谓会昌时功 
第一方毁寺之岁五台僧多奔幽州仲武封二刀付居庸关曰有游僧入境则斩之及宣宗增置僧寺 
碑称司空固护释门殷诚修敬若是乎前后不相侔者盖仲武功名之士宜其好恶与时移也师伦无 
善书名然犹存王知敬薛稷遗意亦能拔乎俗者臣等谨按采师伦所书重藏舍利记今无考智泉寺 
详后本条下原景福重藏舍利记昔隋文帝潜龙日有梵僧自印土至授舍利一瓶曰此释迦遗形洎 
登宝位至仁寿二年正月勅天下大州一百处建舍利塔时幽州节制窦抗剏造五层大木塔饰以金 
碧扃舍利于其下至大唐文宗皇帝太和八年经二百三十三年天火焚塔尔后五六年间武皇阙释 
教至宣宗初登宝位岁在丙寅勅修废蓝将兴阙得石函于故基下时旌麾清河公晓示人天尊阙供 
施迁藏于悯忠寺多宝塔下复经三十三载中和二年岁在壬寅又值火灾延悯忠寺楼台俱烬旋遇 
阙淘汰空侣不朞年陇西令公大王大庇生灵巨崇象设舍已禄俸造观音阁横壮妙丽逾于旧贯寺 
僧复严陈力化导塑观音像当景福士子年佥欲迁舍利于阁内乃陈辞上渎请发封壤上许之即是 
年六月徒侣云萃各竭其诚尘壒曜灵香坌入手未淹食顷俄逢巨函缝印香泥记镌贞石由是撤其 
盖发其缄舍利光芒异香郁烈诣子东门上献旌幢中权后营皆澡浴瞻礼儭施重沓复还本寺黄金 
瓶如麰麦量内藏一粒仁寿舍利也二粒在塔阙内又二粒在小金合子内又九十粒如银粟状在琉 
璃瓶内玉环二髪七综又有二粒在银结条琉璃瓶内故临台大德明鉴平昔随身供养临终授弟子 
栖忍今同收函内记曰大燕城内地东南隅有悯忠寺门临康衢中有宝阁横云嶪虚阁有巨像观音 
圣躯当像之前缄于舍利外石函封内金函閟瑱以异香杂以珍器用记岁年景福壬子葬舍利僧复 
严于街内殿讲论兼应制大德沙门南叙述僧知常书守因镌朱彛尊原按是碑建于景福元年所云 
陇西大王者李匡威也是年李克用王处存合兵攻王镕匡威救之有诏和解河东及镇定幽四镇碑 
称欲迁舍利于阁内陈辞请发封壤上许之盖匡威方恃燕蓟劲兵有雄天下意宜有请无不许者碑 
文侈陈发缄时舍利光芒异香郁烈外石函封内金函閟其崇奉象敎至矣迨明年匡威复出师救镕 
其弟匡俦据军府自称留后匡威进退无所之镕迎馆于镇豋城西大悲浮图顾望流涕未几以图镕 
见杀然则事佛果得福乎舍利之塔一燔于太和八年一烬于中和二年今匡威所建之阁遗迹已不 
可问其碑仅存焉尔臣等谨按景福元年重藏舍利石刻今与宝塔颂同嵌僧廊东壁乃一长方石非 
碑非碣壁间又嵌有辽大安十年观音地宫舍利函记碑一金大定中礼部令史题名碑一又寺内戒 
坛前有辽幢一乃为寺尼荐福刻者前刻石幢记后刻尊胜呪记为将仕郎守磁州司马刘赞述呪为 
前摄辽兴军观察巡官王进思书字已半剥蚀幢后置有石函一函四周刻字首行标题大辽燕京大 
悯忠寺紫褐师德大众等次书故燕京管内懴悔师钞主崇禄大夫守司徒慈智大师赐紫沙门觉晟 
燕京管内左右街都僧録崇禄大夫守司徒聪辨大师赐紫沙门善制燕京管内左右街僧録提点宏 
法竹林总觉大师赐紫沙门阙道燕京管内左街僧録判官宝集讲主觉智大师赐紫沙门文杰以下 
骈书诸僧名凡三百七十人又书故盖阁都作头右承制银青崇禄大夫兼监察御史武骑尉康日永 
盖殿宝塔都作头右承制银青崇禄大夫兼监察御史武骑尉侄敏前阁主法资天水严甫书太原王 
维约刻最后刻布施诸物有舍利金瓶银塔玉钱珠子小金刚子数珠等物石函不记年号相传为缄 
舍利用者其舍利等则不可考矣增辽燕京大悯忠寺观音菩萨地宫舍利函记恭闻应物为现利乐 
无穷者大圣观音有感克从功德叵测者灵迹舍利金言所载宝牒攸存善制肇糺巨社会万人金玉 
之资欲满宿心塑百尺水月之像将圆宝相先实地宫化檀那近百千家获舍利余一万粒封以金匮 
贮以石函圆净璨然实为神异所冀光彻无间之狱福洽有顶之天良因不虚巨利斯在上愿我国家 
二仪齐于圣寿两曜等于文明三宝长隆四方永肃八难除一十四种之怖畏四生见三十二应之威 
神获圆通之法门愿大作于佛事大安十年岁次甲戌闰四月辛未朔二十二日壬辰申时功德主燕 
京管内左右街都僧録崇禄大夫检校太师行鸿胪卿聪辨大师赐紫沙门善制门人义中书臣等谨 
按碑所称大安十年乃辽道宗年号帝京景物略目为金时物盖金卫绍王亦改元大安因致悞耳考 
金卫绍王称大安者止三年此云十年可知其非金大安矣其撰文之僧名又见前所载辽时石函上
 盖同时物也增金大定中礼部令史题名记略初大定乙酉岁既刻题名为诸部倡犹以不能备纪始 
末为未足至崔君颕士乃更刻石悉书郷里官品与夫入部及出职岁月所以示君子仕进之难持已 
既亷从事既勤而又积日絫久无簿书文墨之失然后可以有立非徒记姓名衒阶秩而已也戊戌秋 
八月三日儒林郎国史院编修官武骑尉赐绯鱼袋党怀英记臣等谨按此碑后数行备书官阶姓名 
其第一人为武略将军崔颕士大定八年五月到部以下仿此者凡数十人字画模糊不甚辨增辽悯 
忠寺故师姑戒坛大德荐福大师敬造尊胜陀罗尼幢记略大师法讳阙遇俗姓郝氏十三乐出家值 
大原莲花寺广贤尼大德住燕之岁即礼为师长大德行纯邃容止可观天佑三年始受学法将邻二 
载乃具尸罗念戒及我后驾幸燕都躬选名行敬加师号荐福以应历七年六月二十一日奄化于本 
院之主堂春秋五十三夏腊五十四门人副员大德承进原韩雍请谥宋臣谢枋得疏窃见宋礼部侍 
郎谢枋得登科对策力抵权奸发策漕司极攻时政受任于运去祚移之后抗敌于兵疲民散之余力 
已尽而不支志有为而不果后元臣程文海等交章累荐耻仕二姓恳辞不屈参政魏天佑强逼北行 
誓死不食终于燕京着为文章发明道学羽翼圣经无愧昔贤有功后进窃惟伯夷叔齐死殷周之际 
至宋而追封诸葛亮颜真卿忠汉唐之朝至元而加号古之君天下者盖有所见而非为无益之举也 
乞勅礼部翰林院儒臣议加赠谥録其子孙庶使天下之人知为人臣而能死忠死节者虽百世之后 
亦得显扬垂休后嗣以增志士仁人之气且乱臣贼子之心韩襄毅集原史肃登悯忠寺阁诗净宇怀 
超想层梯跂俊游喧卑三界尽制作六丁愁聚土闲童子移山老比丘能除分外见寸木即岑楼中州 
集原卲阙至元九年登悯忠寺阁诗俯身直下临无地飞歩凌虚觉有梯辽宋封疆归一统幽燕形势 
控三齐扶桑东望沧溟小若木西瞻华岳低安得凭风溯寥廓一枝回首谢卑栖秋堂文集补陈孚偕 
刘东崖学士李两山侍郎登悯忠寺阁诗天京朝万国十二舜神州宫阙开中禁关河拱上游扶桑彤 
气近析木绀光流剑佩千牛卫旌幢五凤楼玉泉蟠地涌金塔挿天浮北岳瑶符出南溟瘴雾收人皆 
跻寿域我亦歩瀛洲智不如犀首痴犹过虎头国恩难独报儒术幸同俦偶此登阿阁悠然想蓟坵长 
庚欣识李太乙愿依刘雪拥飞狐夜风号涿鹿秋黄花堆径湿红叶绕城幽且尽一壶酒掀髯送白鸥 
观光集原果啰洛纳延悯忠阁诗高阁秋天迥金仙宝珞齐青山排闼见紫气隔城迷朱拱浮云湿琱 
檐落照低因怀百战士惆怅立层梯金台集原又题双塔诗安史开元日千金构塔基世尊宁妄福天 
道自无私宝铎游丝罥铜轮碧藓滋停骖指遗迹含愤立多时同上原张翥登悯忠阁诗百级危梯遡 
碧空凭阑浩浩纳长风金银宫阙诸天上锦绣山川一气中事徃前朝僧自老魂来沧海鬼犹雄只怜 
春色城南苑寂寞余花落旧红蜕庵集原袁凯登悯忠阁作唐家高阁古城隈逺客登临宿雾开诸帝 
园陵俱寂寞三韩魂魄尚归来西山云气空中度东海潮音地底回闻说关河有戎马故园南望思悲 
哉在野集原汤雷奋挽谢叠山诗向老逢危乱提军复欲东九迁徒有命一战不成功楚户言犹在韩 
仇事已空风尘长苍莾身世转飘蓬芒鞵初就道慷慨不辞难滚滚长江尽萧萧易水寒风霜欺汉节 
尘土上南冠无复加餐食傍人掩泪看大节应无憾初心不忘还昔非蹈东海今见饿西山毁誉从兹 
定哀荣等是闲网常元未冺公死实相关怀哉千古事百錬不为柔汉祖犹封齿殷臣不仕周宁随文 
相国直匹李潭州浩荡江湘接东西万古愁翰墨全书原胡文友挽谢叠山诗戎马庚申后朝廷喜惧 
秋诸公争颂莽一士独伤周埸屋言终弃风尘恨未休兴亡天数在我欲咎人谋偿金成徃事投老复 
临戎奉使危城里提兵小邑中报韩如有托兴汉岂无功不用论成败英雄见自同仗剑辞陵母关山 
十载余深怀应有待天意竟何如张俭终亡命虞卿但着书茫茫六合内何处着吾庐从容仍慷慨万 
世史臣书猥士心先阻仁贤气自舒何人分葬地有客护丧车应共文丞相骑龙入大虚同上增赵简 
邉挽谢枋得诗西山东海莫容身芒履萧萧万里行去住更无寛岁月死生惟有一君亲丹心故国江 
云冷白骨他乡塞草青不是回头春已暮至今犹说似痴人迭山诗集附刻补京师二月淘沟秽气触 
人南城烂面胡衕尤甚深广各二丈开时不通车马比地在悯忠寺东唐碑称寺在燕城东南隅疑为 
幽州节度使城之故濠也寄园寄所寄録臣等谨按烂面胡衕在宣南坊所称唐碑即悯忠寺条下所 
载景福元年重藏舍利碑也唐幽州节度使城其址半在今外城之西则城濠故址或当在此耳原尉 
使君寺北魏元象元年幽州刺史尉长命造后改为智泉寺则天后时改为大云寺开元中改龙兴寺 
在悯忠寺前隋造塔藏舍利处春明梦余録原尉长命太安狄那人叅预齐神武起兵破尔朱氏于韩
 陵拜安南将军以幽州刺史督安平二州虽多聚敛然以恩抚人少得安集北史原泰定四年正月皇 
子云丹藏布受佛戒于智泉寺元史泰定帝纪按云丹顿古特语才也藏布义见前旧作允丹藏卜今 
译改增大延寿寺在旧城悯忠阁之东起自东魏元象幽州刺史尉长命为大云后为智泉毁于后周 
隋复之刺史窦抗建浮图五层改名普觉唐为龙兴灾于太和又灾于大中节度使张信伸奏立精舍 
并东西浮图曰殊胜曰永昌赐寺额曰延寿至辽保宁中建殿九间复阁衡廊穷极伟丽复灾于崇熙 
