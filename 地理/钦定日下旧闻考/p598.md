<!-- { "loadSidebar": true } -->
碣石为华表水绕桑干作鼎湖欲写神功镌峄颂穷崖绝壁倚天孤兰晖堂集原严嵩圣驾朝陵歌沙 
河士马若云屯万姓环门识至尊青天突起迎銮殿此地今为驻跸村钤山堂集原梁有誉谒陵眺望 


诗清秋霜露肃祠官帝里山川此郁盘上谷风尘通大漠居庸紫翠落层峦七陵松掩金铺暝万壑钟 
流玉殿寒香雾蒙蒙候灵跸星辰还仰太微看兰汀存藳原环天寿山凡十口自大红门东三里曰中 
山口又东北六里曰东山口距州东门八里有楼南北二座三层又北而西十里曰老君堂口距景陵 
北二里又西十五里曰贤庄口距泰陵北五里又西三里曰灰岭口又西南十二里曰锥石口距康陵 
东北二里三口并有垣有水门又南十二里曰鴈子口距康陵西北三里又西南三里曰德胜口距九 
龙池四里有垣有水门又东南十里曰西山口距悼陵南二里有小红门距州西门八里又东二里曰 
榨子口距大红门三里凡口皆有垣陵后通黄花城昌平山水记补明诸陵犯前代陵名者匪一太祖 
曰孝陵与后周武帝同也成祖曰长陵与汉髙祖魏孝文帝同也仁宗曰献陵与唐髙祖金穆宗同也 
宣宗曰景陵与魏宣武帝唐宪宗金睿宗同也英宗曰裕陵与金显宗同也宪宗曰茂陵与汉武帝同 
也孝宗曰泰陵与唐元宗金肃宗同也武宗曰康陵与汉平帝东汉殇帝后晋睿祖宋顺祖南汉刘龚 
同也世宗曰永陵与南唐徐知诰蜀王建金世祖同也穆宗曰昭陵与后周明帝唐太宗南汉刘晟同 
也神宗曰定陵与孙吴景帝魏孝明帝后周宣帝唐中宗宋翼祖金景祖同也光宗曰庆陵与唐元昭 
后后唐德祖后周世宗辽圣宗兴宗道宗同也熹宗曰德陵与南汉刘隐金宣宗同也荘烈愍皇帝曰 
思陵与金熙宗同也又兴献帝曰显陵与前凉张重华后晋髙祖辽世宗义宗同也昔宋徽宗梓宫从 
北还宰臣上陵名曰永固王性之以犯后魏明帝后周文宣二后陵名髙宗特下秘书省参考盖陵名 
相犯前代固多不避然使不同旧称亦存乎考礼之臣多学博识尔裘杍楼丛说原陵故为康家庄长 
陵之东百余步有土一邱康老葬焉康老者明初以前人也文皇帝卜斯地作山陵曰安死者人之同 
情也命勿去昌平山水记原松园在昌平州东门外延袤里许皆松桧无一杂树以备陵树缺移栽也 
二百年来禁人樵采遂成大林燕都游览志原无名氏诗郁郁松千树青青阅岁时人间不敢采留作 
万年枝昌平旧志补蒋山后龙母庄东一里有窦禹锡植槐空腹中可设案罗坐八人翠微志补窦氏 
植槐在景陵瓜园中顺治四年伐去燕都游览志谓在德陵旁者非也北游纪方增世祖章皇帝御制 
明内监王承恩碑文朕闻烈士徇名赍志而殁贞臣卫主捐躯以从自有明失驭寇陷都城怀宗皇帝 
敦国君死社稷之义崩于石室时有司礼监秉笔太监王承恩者攀龙髯而矢志甘雉经以从君陪缢 
于傍死而犹跽呜呼若承恩可谓事君有礼不忘其忠者矣夫人臣事主无二厥心为其易者与为其 
难者途径若分理道则一人臣之怀二心者幸图茍免甘心事雠乃在平日侈读诗书髙拥爵位之人 
无论生无以为人死无以为鬼对若人其亦何地置足朕殱除巨憝用彰民彛既礼葬怀宗皇帝于思 
陵因赐承恩茔域一区俾葬兆外以从厥志仍赐之香火田地竖之穹石使后世知艰危之际内员中 
乃有忠烈而死如承恩者增世祖章皇帝谕祭王承恩文朕尝考诸史册见夫忠臣烈士身徇国难名 
炳千载未尝不掩卷三叹也虽忠义之性命之于天人人可以自尽然变乱之际利害动于中祸患惕 
于外依违瞻顾多不能引决求夫风雨不渝其常霜雪不易其操者盖难之矣若夫掖庭之中貂珥之 
列或恪恭着美或勤慎流徽若汉之吕强唐之张承业亦可谓贤矣至于国家多难秉志不移忠诚贯 
于金石气节昭于日星尤足以激末流而挽颓俗也明司礼监太监王承恩者有可纪焉当明季寇讧 
海内鼎沸庄烈愍皇帝励精图治宵旰焦劳原非失德之主良由有君无臣孤立于上将帅拥兵而不 
战文吏噂沓而营私以致群寇纵横不能奏绩逮逆渠犯阙国势莫支帝遂捐生以徇社稷而一时戴 
纵垂缨之士在平时则背公树党遇难则茍且偷生言之可为太息唯有范景文等十九人无愧臣节 
业赐谥致祭以旌其忠然多士盈廷能赴义捐躯者盖不多见独承恩目击艰危从容就义从死愍帝 
之傍其岳岳之风节即古之忠臣烈士何加焉既乃托体山阿瘗骸林麓永近园陵常依隧道可谓式 
慰幽灵用绥贞魂者矣朕自践祚以来斟酌前代之典章洎夫有明恒深嘉叹其列代山陵近在畿辅 
向来永禁樵采守护维严于顺治十六年因东狩驻跸昌平覩胜国之松楸感废邱之霜露诸陵周览 
心恻久之爰至思陵念愍皇帝精勤构乱亡国非辜躬奠椒浆尤増悯泣顾见陵侧有土一坏即承恩 
墓也特命从臣酹酒焉迩者当省敛之时展铃宵驾载履明诸陵拜陈醑醴复徘徊于思陵之所抚荒 
墟而洒泣沥旨酒而痛心念兹从死之臣弥兴节义之感手一巵命大臣拜奠其墓以劝忠也谥义危 
身奉上险不辞难曰忠故忠君爱国庸人毎未之逮贞烈之士毅然行之使百世之下闻而兴起者慕 
义无穷也矧承恩趋侍宫掖出入禁闱其责任不系乎封疆名位不同乎公辅而独能视死如归岂非 


较然不欺其志者哉以视世之读书明大义负重名者变故当前依阿淟涊幸免旦夕其为人贤不肖 
又何如也用是勒之贞珉使尽忠者以为劝不忠者以为戒且以告天下万世之为人臣者原御马监 
太监王承恩顺天人大同告陷上命承恩提督京营内外军务居督府之上三月十八日夜承恩执枪 
随驾夺门不得出还至万岁山下从上对缢于巾帽局而死王之心者旧司礼监掌印太监亦顺天人 
甲申二月廷议助饷众言之心富甚家藏银三十万时之心闲住已久上即日召谕之之心以家计消 
乏为辞次日进银一万两洎李自成入系之搜掠银十五余万以未足三十万之数拷掠至死他书有 
言之心自殉者故详其实附志于此又有言徇难为王之俊者益谬之俊于甲申冬同曹化淳共证伪 
太子事丁亥四月乘马于道人犹见之传说之讹如此甲申传信录朱彛尊原按思陵从死内臣有云 
王之臣者陈方策京师塘报是也有云王之俊者徐艮光都门见闻小纪冯梦龙甲申纪闻暨燕都日 
记是也有云王之心者程源孤臣纪哭陈济生再生纪略李逊之三朝野史及闯贼犯北罪状北变纪 
事等书是也其云王承恩者许自俊甲乙彚略刘尚友定思小纪吴邦策国讳忠奸实录暨破梦闲谭 
国变录等书是也崇祯遗录谓王之俊纳银于贼幸免夹死而王之心者缢死于家传闻各异而世祖 
章皇帝有谕祭王承恩墓文故采钱秀才士(甹只)所纪而附着所闻焉 

 

钦定日下旧闻考卷一百三十七 


钦定四库全书 

史部 

钦定日下旧闻考卷一百三十八至四十 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣赵雯 

誊录监生臣顾起 

 

 

钦定四库全书 

钦定日下旧闻考卷一百三十八 

京畿顺义县 

 

原顺义县在州东北六十里明一统志臣等谨按顺义县明初属顺天府正德八年改属昌平州本朝 
仍属顺天府在府东北六十里増东西距八十里南北距五十里东至三河县界四十里西至昌平州 
界四十里南至通州界二十五里北至怀柔县界二十五里东南至三河县治九十里西南至大兴县 
治六十里东北至密云县治七十里西北至居庸关一百二十里大清一统志原县在州东南九十里 
昌平山水记原幽州东北至顺州八十里续通典原幽州东北三十里有望京馆东行少北十里余出 
古长城又二十里至中顿又踰孙侯河行二十里至顺州梦溪笔谈原顺州至燕京一百十五里金人 
疆域图原秦为上谷郡地太平寰宇记原汉为土垠县东二十里为狐奴县西三十里为军都县顺义 
县志朱彛尊原按两汉土垠属右北平郡当在今丰润境内而县则汉渔阳郡狐奴地也增汉置狐奴 
县属渔阳郡后汉因之三国魏景初二年废晋复置属燕国后魏废大清一统志原后魏安乐郡故城 
在县西北六里延和元年置交州太平真君二年罢州置郡领县二土垠安市北齐废土垠入安市后 
周废安市入密云隋开皇初郡废今为安乐庄永乐间拨给良牧署昌平山水记原土垠晋宋为易京 
城后魏废易京为安乐郡今州北负郭名安乐村顺州公廨记原北齐始置归德县属燕郡后周废唐 
开元中移燕州于此仍置辽西县为州治方舆纪要原开元二十五年徙燕州治于幽州北桃谷山唐 
书朱彛尊原按此为幽都县治臣等谨按桃谷山据大清一统志即桃山在今顺义县原归顺州其地 
乃燕之北境即元顺州之北境开元四年置为契丹松漠府弹汗州部落领怀柔一县太平寰宇记原 
归顺州天宝元年改为归化郡干元元年复为归顺州同上增属河北道通考原唐末为顺州辽史增 
五代晋天福初入辽大清一统志原辽曰顺州归宁军又改归化军方舆纪要增属南京道辽史原宋 
宣和四年金人以州来归赐名曰顺兴宋史原金仍曰顺州方舆纪要朱彛尊原按明一统志顺州之 
名始自隋然考之隋书粟末靺鞨渠长度地稽内附止云居之柳城而已寰宇记云大业八年为置辽 
西郡以统之亦未有隋置顺州之文也唐贞观四年平突厥乃以其部落置顺佑化长四州都督府于 
幽灵之境其时顺州侨治营州南五柳城后又侨治幽州城中寰宇记顺州四至八到与范阳同东北 
至幽州一百二十里则顺州乃在幽州之南与今之顺义初不相蒙矣至于开元中徙燕州于桃谷山 
虽今县地然仍曰燕州继为朱滔所灭因废为幽都县终唐之世亦未尝以顺州称也直至梁干化三 
年晋周德威拔燕顺州地以顺州名见此而五代史职方考后唐一百二十三州顺州始在其列此纪 
地志者所当考也彛尊又按唐书羁縻州一曰顺州顺义郡一曰归顺州归化郡一以处突厥一以处 


契丹寰宇记归顺州南至幽州八十里北至檀州七十五里东至蓟州二百一十五里西至妫州二百 
里今之顺义疑本归顺州归化郡而非顺州顺义郡也臣等谨按太平寰宇记炀帝初废营州为柳城 
唐仍营州贞观六年置顺州寄治营州南五柳城辽史误以唐置为隋置明志因沿其误耳至顺州非 
即今顺义地按通典顺州在范阳郡城内天宝初置寻改为顺义归化两郡今考寰宇记顺州顺义郡 
领县一宾义四至八到与范阳同范阳为故幽州即今顺天府境归顺州归化郡领县一怀柔另有四 
至八到西南至幽州七十五里今顺义县境正在府东北六十里地界相符彛尊以县为唐之归顺州 
归化郡非顺州顺义郡是矣至寰宇记所云顺州四至八到与范阳同乃指范阳郡言通典谓在范阳 
郡城内可证彛尊乃以涿州之范阳县当之云东北至幽州一百二十里则归顺州又在幽州东北七 
十五里两地相距几及二百里中隔幽州一城界址不属与寰宇记所云归顺州即元顺州之北境其 
