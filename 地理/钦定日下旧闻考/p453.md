<!-- { "loadSidebar": true } -->
身克智与能匪敬弗臻俗化所自贤才所出其于国家甚重而切朂尔师生咸笃于诚无忽于行式观 
厥成官箴原明英宗重建太学碑畧北京故有学在宫城之艮隅庳隘弗称正统八年秋命有司撤而 
新之明年春成朕躬释奠于先师循古典也退即学之彝伦堂命儒臣讲经公卿大夫百执事之臣缝 
掖之士兵卫之帅拱侍而聴殆以万计已而有司请如故事纪其成于碑敬书贞石昭示后人明英宗 
实録原马祖常大兴府学孔子庙碑昔我太祖皇帝受命兴邦金人逊于汴太祖即以全燕开大藩府 
制临中夏维时已有定都之志矣故太宗皇帝首诏国子通华言乃俾贵臣子弟十八人先入就学时 
城新刳于兵学官摄于老氏之徒世祖室帝教命下始正儒师复官学庙事孔子归壖垣四侵地勒石 
具文作新士子至元二十四年既成今都立国子学位于国左又因故庙为今学京师杂五方俗尹治 
日不给庙之墙屋弊壊将压以毁讲习之堂粗完泰定三年今大尹曹候上视庙位皆不如制割稍入 
为竂寀倡然后大家富室合赀以聚财者有焉释子方士分食以它徙者有焉施施于于咸乐于成延 
两庑五十有二楹缔构涂饰工良物办象从祀诸贤百有五人妥灵惟肖威仪有容人恳请于朝得廪 
饩弟子员百人受学于师复其身不劳以事于是天下首善之教兴焉庙肇自唐咸通中遇辽金燕为 
都邑故尝用天子学制选举升造与南国角立亦一时之盛也而太宗皇帝当云雷经纶之世圣训谆 
切以德赏喻父师以槚楚惩子弟饥焉粟肉渴焉酒醴力焉仆使恩义甚备其养贤劝善之诚固已髙 
出百王之上矣世祖皇帝立极作则人文宣明登用儒臣躬亲讲学故当时勲贤之裔以及宿卫之臣 
罔不以揖让爼豆之为懿颛蒙昏愚之为耻也而三代国学党序遂庠家塾之等秩然罗列于上下才 
学经术用世之士踵武而出暨仁宗皇帝宾兴大比四方举进士凡登贤书策名礼部者京师屡倍于 
外郡非列圣仁涵义揉百年之礼乐文物推而致之欤燕自虞夏为武卫之服召公之化尙矣昭王筑 
台以徕贤士邹衍乐毅剧辛至有称于世韩婴以诗易为一家师孔颕达博综五经卓然庶几醇儒今 
多士游歌在庭抠衣在庙时见邹鲁之美矣若婴颕达宜所不道矧衍毅辛之徒哉夫儒者之学诗书 
六艺之文以至施之天下之道无有二也后世教不兴家异人殊各溺于所习以相诋訾由上之教无 
以一之也嗟夫古者小学大学之师弟子之传皆本于道德仁义之实着于诗书六艺之文非有教有 
授则不敢以传也传焉而龎杂不经则上有刑也是故风淳而气同由上文教有以一之也而王国多 
士逄文明之会肄业有学学有师春秋礼其先圣先师者又有庙有位入有食以处出有贵于众所以 
报称列圣教化之德而应贤侯承宣之志者必弹冠而起矣提举学事崔居中教授贾良弼正张桢録 
司视以状请曰庙之成前尹玛蘓库实能始之今尹曹伟实能终之经历王孝祖薛让警巡按院乌德 
美使李权且能考工于下也余既为言正兖郕沂鄹四公配食东向位其来请遂为铭诗不辞诗曰皇 
元有赫奄受大国于月之窟于日之域京邑翼翼莫不来极予诞敷文德新都有嵯辟雍峩峩璂弁之 
瑳济尔象牺鍧尔弦歌新宫则那旧庙如之何皇帝在御百度咸若海输惟柟河浮厥柏是寻是斵虞 
庠岳岳式光我上国至圣仪仪元纮龙衣衎我先师既右享之采茆于池荐此明牺用介我蕃厘蕃厘 
伊何彼美多士克明克类克谅厥事以登膴仕以媚于天子有铿华钟路鼓逢逢言燕于公有翼有颙 
多士既同天府是庸惟曹侯之功曹侯誾誾乃承乃宣御剧乃专虞廷连连王士安安祗国维贤天子 
万年石田集按玛满洲语粗也蘓库皮也旧作马斯忽乌德美蒙古语送也旧作兀都购今俱译改乌 
原程巨夫国学先圣庙碑皇庆二年春皇帝若曰我元嗣百世之统建万民之极诞受厥命作之君师 
世祖混一区宇亟修文教成宗建庙学武宗追尊孔子所以崇化育材也朕纂丕图监前人成宪期底 
于治可树碑于庙词臣文之臣某拜手稽首奉诏言曰臣闻邃古之初惟民生厚风气渐靡圣人忧之 
越有庠序学校之制天下之治胥此焉出中统二年以儒臣许衡为国子祭酒选朝臣子弟充弟子员 
至元四年作都城画地宫城之东为庙学基二十四年备置监学宫元贞元年诏立先圣庙久未集大 
德三年春丞相臣哈喇哈斯达尔罕大惧无以秪德意乃身任之饬五材鸠众工责成工部郎中臣贾 
驯驯心计指授晨夕匪懈工师用劝十年秋庙成谋树国子学御史台臣复以为请制可至大元年冬 
学成庙度地顷之半殿四阿崇尺六十有五广倍之深视崇之尺加十焉配享有位从祀有列重门修 


廊斋庐庖库为楹四百七十有八学在庙西地孙于庙者十之二中国子监东西六馆自堂徂门环列 
鳞比通教养之区为问百六十有七制加孔子大成之号祀以大牢辇释奠雅乐江南复戸四十肄之 
春秋二祀先期必命大臣摄事皇帝御极升先儒周敦頣程颢程颐司马光张载邵雍朱熹张栻吕祖 
谦许衡从祀广弟子员为三百进庶民子弟之俊秀相观而善业精行成者岁举从政又诏天下三岁 
一大比兴贤能于是崇宇峻陛陈器服冕圣师巍然如在上教有业息有居亲师乐友诸生各安其学 
咸曰大哉天子之仁至哉相臣之贤工曹之勤其知政治之本源矣雪楼集原吴澄贾侯修庙学颂世 
祖皇帝既一天下作京城于大兴府之北其祖社朝市之位经纬涂轨之制宏规远谋前代所未有也 
至元二十四年设国子监命立孔子庙暨顺德忠献王哈喇哈斯相成宗始克继先志成其事而工部 
郎中贾侯董其役庙在东北纬涂之南北东经涂之东殿四阿崇十有七仭南北五寻东西十筵者三 
左右翼之广亦如之衡达于两庑两庑自北而南七十歩中门崇九仭有四尺修半之广十有一歩门 
东门西之庑各广五十有二歩外门左右为齐宿之室以间计各十有五神厨神库南直殿之左右翼 
以间计各七殿而庑庑而门外至于外门内至于厨库几四百七十有八楹肇谟于大德三年之春讫 
功于大德十年之秋于时设官教国子巳二十年矣寄寓官舍不正其名丞相以为末称兴文崇教之 
实也乃营国学于庙之西中之堂为监前以公聚后以燕处旁有东西夹夹之东西各一堂以居博士 
东堂之东西堂之西有室东室之东西室之西有库库之前为六馆东西向以居弟子员一馆七室助 
教居中以莅之馆南而东而西为两塾以属于门屋四周通百间踰年而成不独圣师之宫巍然为天 
下之极而首善之学亦伟然耸天下之望远迩来观靡不惊骇叹羡其髙壮宏敬盖微丞相其孰能赞 
承圣天子之德意而微贾侯亦孰能阐张贤宰相之盛心哉侯名驯字致道济南邹平人至大四年三 
月朔国子监丞呉澄叙诗曰于赫皇元泽弥八埏翼翼京师风化攸先孔道昺明千古日月帝曰庙之 
以对光烈显允龎臣钦辅神孙祖训是承往圣是遵相谓而驯而职而职乃基乃构乃墁乃甓侯柢相 
言弗懈以虔新宫巍巍有卓其骞宫墙之西学宫爰作我宏尔居尔懋尔学尔士来游四方具瞻尔则 
非遥像貎聿严恂恂贾侯克敦克敏孰挫其亷孰混其畛一正不阿百折不回族斯紏纷剸之恢恢庙 
学之崇天子之德丞相之功贾侯之力呉文正集原陈旅国子监营缮官舍记至顺三年春南阳富珠 
哩先生以集贤直学士兼国子祭酒监有隙地在居贤坊大德中有司议以建学余力筑屋以舍师儒 
不果也明年五月以中统楮泉二万余缗筮吉日筹工度费除地坊北画为四区区各立屋五间中三 
间为居室旁两间为肃官具饔之所宅之门以东西门之衖以南北衖北距通衢立大门衡南羡壤可 
艺疏东浚井西置屋居隶者使掌大门之管以赢资治旧宅二区之在坊中者其西圮甚易败桷腐菼 
补以新瓦而塈涂之旁起屋如北坊之制东宅西偏作室象舟可居琴书东南作见宾之室曰宾庵七 
月经始九月成安雅堂集以上六条原在城市门今移改臣等谨按陈旅记文称富珠哩者乃富珠哩 
翀元史本传所载事迹与此相同陈记中未及其名耳原吴澄崇文阁碑国朝以神武定天下我世祖 
皇帝以武之不可偏尚也广延四方耆硕之彦与共谋议遂能禆赞皇猷修举百度文治浸浸兴焉中 
统间命儒臣教胄子至元间备监学宫成宗皇帝光绍祖烈相臣哈喇哈斯钦承上意作孔子庙于京 
师御史台言冑子之教寄寓官舍隘陋非宜奏请孔庙之西营建国子监学以御史府所贮公帑充其 
费逮至仁宗皇帝文治日隆佥谓监学椟藏经书宜得重屋以庋有旨复令台臣办集其事乃于监学 
之北构架书阁阁四阿檐三重度以工师之引其崇四常有一尺南北之深六寻有竒东西之广倍差 
其深延佑四年夏经始六年冬绩成材木瓦甓诸物之直工役饮食之费一皆出御史府雄伟壮丽焕 
然增监学之辉名其阁曰崇文英宗皇帝讲行典礼贲饰太平文治极盛矣台臣请勒石崇文阁下用 
纪告成之岁月制命词臣撰文臣澄次当执笔今上皇帝丕纂圣绪动遵世祖成宪于崇儒重道惓惓 
也泰定元年春诞降俞音国子监立碑如台臣所奏臣澄谨録所撰文以进臣闻若古有训戡定祸乱 
曰武经纬天地曰文武之与文各适所用然戡定祸乱用于一时而已经纬天地则亘古亘今不可无 
也何也日月星辰天之文也山川草木地之文也人文与天地相为经纬则亦与天地相为长久而可 
一日无也哉我世祖怱怱用武日不暇给而汲汲崇文惟恐或后此其髙识深虑度越百王宏规远范 
垂示万世以为圣子神孙法程夫岂常人所能测知盖创业之初非武无以弭乱守成之后非文无以 
致治武犹毒药之治病病除即止文犹五谷之养生无时可弃也有文治之君必有文治之臣文治之 


臣茍非教习之有其素彼亦惘然孰知文之所以为文者故建学以兴文教畅文风涵育其人将与人 
主共治也斯文也小而修身齐家大而治国平天下言动之仪伦纪之叙事物理义之则礼乐刑政之 
具凡灿然相接焕然可述皆文也古圣贤用世之文载在方册不考古人之所以用世不知今日之所 
以为世用者也然则圣朝之崇文岂虚为是名也哉阁之所庋古圣贤之文也立之师使之以是而教 
设弟子员使之以是而学教之而成学之而能则游居监学者济济然彬彬然人人闲于言动之仪詧 
于伦纪之叙博通乎事物理义之则详究乎礼乐刑政之具他日辅翊吾君跻一世文治于尧舜三代 
之盛由此而选也夫如是其可谓不负圣天子崇文之明命休德已若夫不能潜心方册真有得于古 
圣贤之所谓文而渉猎乎浅末炫耀乎葩华曾是以为文乎上之所崇下之所以为世用者盖不在是 
呉文正集补蒲道源崇文阁上梁文我瞻四方京师为首善之地若稽三代国学为宣化之原皇帝发 
政施仁仰承祖武右文尚德创设儒科政府扬休期大猷之是阐中台集议惧阙典之未兴以为教胄 
子既有成均尊圣经可无杰阁钦承上旨大发积缗官不科需用咸资于素画农无妨作役尽募于间 
民朝士程工梓人奏技前瞻离位后镇坎宫云汉昭回菁莪乐育圜桥门之冠带藏阙里之诗书择吉 
