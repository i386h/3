<!-- { "loadSidebar": true } -->
一声齐赞叹天女散香花众花纷纷下拈花虔顶礼敬上无量寿亦有大迦叶如闻紧那弦起作小儿 
舞敬上无量寿最后如来佛降自忉利天手持千叶莲敬上无量寿圣寿本无量更有无量加无量复 
无边万万千千载以兹福德地常作快乐园时驾紫罽车来此一随喜喜林大葱郁乐树高婆娑四望 
种福田三界选佛地朝朝承圣欢岁岁奉慈辇延此无量寿敬报罔极恩大报恩延寿寺之西为罗汉 


堂田字式清漪园册臣等谨按罗汉堂为门三南曰华严真谛东曰生欢喜心西曰法界清微堂内分 
甲乙十道塑阿罗汉五百尊东门内曰祗树园曰狮子窟曰须夜摩洞转而南为阿迦桥稍南曰阿楼 
那崖曰徙多桥桥上曰弥楼曰摩偷地曰砥柱曰摩诃窝上曰兠率陀崖曰功德池曰旃檀林再上曰 
须弥顶曰善现城曰金田曰陀罗峰曰鸡园曰鹿苑中为室罗笩雷音殿北曰耆阇崛旁曰舍利塔曰 
蜂台曰毗诃罗桥南曰露山曰香岩西曰信度桥诸额皆御书堂之东有亭卧碣上勒御制五百罗汉 
记文详见御制文初集罗汉堂后为宝云阁清漪园册臣等谨按宝云阁笵铜为宇御题额曰大光明 
藏宝云阁西为邵窝为云松巢又西为澄辉阁阁东南有三层楼楼西为听鹂馆清漪园册臣等谨按 
三层楼上御书额曰山色湖光共一楼听鹂馆西为石丈亭为石舫清漪园册御制石舫记自茅茨土 
阶以来为室者必有阶为阶者率以石所以去湫湿就高明栋宇以安固其基址陛九级亷远地则堂 
髙陛无级亷近地则堂卑古人所以为喻也至乃步檐扣砌左磩右平设切厓隒山堮水矶虽华质殊 
制髙下异施其所以限柱础而承屋基则一耳余之石舫盖筑之昆明湖中不倚汀傍岸虽无九成之 
规而有一帆之概弥近烟云之赏逈远风浪之惊鸥鹭新波菰蒲密渚涌金漪而月洁凝玉镜而氷寒 
四时之景不同朝暮之观屡易彼之青雀黄龙虽资济川亦虞穿线则何如一肖形而浮坎止艮义两 
存焉非徒欧米之兴慕也且田盘之浮石奇则奇矣而或需乎云香山之绿云似则似矣而或乏乎水 
若夫凛载舟之戒奠盘石之安虚明洞达职思其居意在斯乎意在斯乎石舫之北有楼为延清赏西 
为旷观斋又西为水周堂清漪园册臣等谨按自此以北建城关额曰宿云檐曰贝关上有楼奉关圣 
御书额曰浩然正气循城关以北折而西是为园之西门矣怡春堂后城关迤北为惠山园清漪园册 
臣等谨按惠山园规制仿寄畅园建万寿山之东麓有御制惠山园八景诗惠山园门西向门内池数 
亩池东为载时堂其北为墨妙轩清漪园册臣等谨按墨妙轩内贮三希堂续摹石刻廊壁间嵌墨妙 
轩法帖诸石园池之西为就云楼稍南为澹碧斋池南折而东为水乐亭为知鱼桥就云楼之东为寻 
诗径径侧为涵光洞迤北为霁清轩轩后有石峡其北即园之东北门清漪园册乾隆十九年御题惠 
山园八景诗有序江南诸名墅为惠山秦园最古我皇祖赐题曰寄畅辛未春南巡喜其幽致携图以 
归肖其意于万寿山之东麓名曰惠山园一亭一径足谐奇趣得景凡八各系以诗桥东为堂爽垲奥 
密兼有其胜风漪澜縠泛影檐际背山得胜地面水构闲堂阶俯兰苕秀檐翻绮縠光对时欣职殖抚 
序勅几康玩愒曽何谓分阴惜不遑右载时堂曲径迤东疏轩面势壁间石刻翠墨留香有望古遥集 
之概两壁贞珉勒千秋宝矩垂古香曽不竭心正寔堪师春鸟芝文印风漪笔阵披逢源契神觧岂必 
定于斯右墨妙轩抗岭岑楼每当朝暮晦明水面山腰云气蓬勃顷刻百变因迥为高易对山得阁幽 
有窗纳荟蔚无地幻沈浮竹素今兮古萝轩春复秋宜居忘世者繄我足先忧右就云楼楼南间馆俯 
瞰远碧流憇之余神心俱澹斋俯绿瑠瓈澄观会筦倪藻渊潜赤鲤锦浪泛文鹥淡月银蟾镜轻烟丝 
柳堤忘怀此小座还似对梁溪右澹碧斋绕池为园亭在岸南洞庭广乐恍然遇之石泉真可听丝竹 
不须多声是八音会征为六合和非关肖西浙乍似遇东坡群鹤神仙侣还来按舞傞石水乐亭水乐 
亭之东长桥卧波与秋水濠梁同趣屧步石桥上轻鯈出水游濠梁真识乐竿线不须投子我嗤多辨 
烟波匪外求琳池春雨足菁藻任潜浮右知鱼桥过就云楼而东苔径缭曲护以石栏点笔题诗幽寻 
无尽岩壑有奇趣烟云无尽藏石栏遮曲径春水漾方塘新会忽于此幽寻每异常自然成迥句底用 
锦为囊右寻诗径径侧多奇石为厂为窦深入线天层折而出彷佛灵鹫飞来窈窕神仙府嵚嵜灵鹫 
峰光涵千舍利青削万芙蓉芝径缭而曲云林秀以重只疑丹灶侧佺羡或相逢右涵光洞臣等谨按 
惠山园八景御制诗恭载首见之篇余不备录惠山园西为云绘轩轩东为延绿轩后廊有楼为随安 
室云绘轩又西为花承阁清漪园册乾隆二十一年御制题随安室花承阁东峪结宇敞而幽忽步阶 
梯降方知上下楼室聊因旧号随安盖余旧日书室名也学祇仰前修今昔劳闲异惟从二典求臣等 
谨按随安室御制诗恭载首见之篇余不备录乾隆二十一年御制花承阁诗月匡早种千年树云构 
常承四季花何必领芝将炼石陵尘是处即仙家臣等谨按花承阁御制诗恭载首见之篇余不备录 
臣等谨按花承阁之左为多宝琉璃塔下有石碑勒御制多宝佛塔颂阁西北度桥为城关楼又西折 
而北为园之北楼门御制万寿山多宝佛塔颂万寿山阴花承阁西五色琉璃合成宝塔八面七层高 
五丈余黄碧彩翠错落相间飞檐宝铎层层周缀榱楶户牖不施寸木黄金为顶玉石为台千佛瑞相 


一一具足坐莲花座现宝塔中轮相庄严凌虗标胜用稽释典名曰多宝佛塔偈以颂之颂曰佛前七 
宝塔高五百由旬涌出虗空中种种宝庄校多摩罗跋天香曼陀罗华以是为供养时出大音声赞叹 
佛妙法人天千万亿怪得未曽有佛告大乐说乃过去东方无量僧祇刼有佛号多宝时作大誓愿说 
法华经者我当为证明若在在处处有说法华者宝塔皆涌出分身无量佛如恒河沙数善哉世尊言 
此塔随处现恒河沙国土千万亿菩萨充满于其中今此宝浄地释迦牟尼佛来此分半座愿以神通 
力接引诸大众皆在虗空中善哉世尊言妙不可思议是山即耆崛清浄极安乐白毫光一照宝塔随 
涌现当未现塔时多宝佛何在宝塔忽涌现全身在其中一佛一宝塔光满三千界一塔千亿佛神妙 
复如是了了见十方宝树与宝衣无量亿宝佛充牣于其中以是供养佛而得大法喜今多所众生安 
乐普利益般若金刚身寿量千万亿种诸福德本大慈悲愿力成就是功德现此宝塔故北楼门在万 
寿山之北门外东西朝房内为直房其南为长桥桥南佛寺三面立坊楔内为须弥灵境后为香严宗 
印之阁阁东为善现寺西为云会寺清漪园册臣等谨按须弥灵境坊额中曰慈福曰慧因东曰旃林 
曰莲界西曰梵天曰宝地云会寺北为构虚轩又北为绘芳堂构虚轩西南为清可轩又西为味间斋 
斋北为绮望轩清漪园册臣等谨按清可轩石壁间御题曰集翠曰诗态曰烟霞润色曰方外游曰苍 
崖半入云涛堆乾隆十七年御制清可轩诗金山屋包山焦山山包屋包屋未免俭包山未免俗昆明 
湖映带万寿山阴麓恰当建三楹石壁在其腹山包屋亦包丰啬适兼足颜曰清可轩可意饶清淑璆 
琳匪所宜鼎彛或堪蓄挂琴拟号陶安铫聊仿陆人尽返淳风岂非天下福臣等谨按清可轩御制诗 
恭载首见之篇余不备录绘芳堂北隔河为嘉荫轩清漪园册臣等谨按万寿山后溪河亦发源于玉 
泉自玉河东流经柳桥曲折东注其出水分为三一由东北门西垣下闸口出一由东垣下闸口出并 
归圆明园西垣外河一由惠山园南流出垣下闸为宫门前河又南流由东堤外河会马厂诸水入圆 
明园内昆明湖东西为长堤西堤之外为西湖其西南为养水湖清漪园册臣等谨按昆明湖东堤设 
闸及涵洞随时启闭西堤有桥六详后条东堤之北为文昌阁其南为廓如亭亭西为长桥又南为绣 
漪桥清漪园册臣等谨按文昌阁御题额曰为章于天曰穆清资始长桥南额曰修蝀凌波北曰灵鼍 
偃月廓如亭之北为昆仑石勒御制诗其旁笵铜为牛背镌御制金牛铭恭录卷内御制金牛铭夏禹 
治水铁牛传颂义重安澜后人景从制寓刚戊象取厚坤蛟龙远避讵数鼍鼋潫此昆明潴流万顷金 
写神牛用镇悠永巴邱淮水共贯同条人称汉武我慕唐尧瑞应之符逮于西海敬兹降祥乾隆乙亥 
乾隆二十四年御制绣漪桥诗进舫长河过广源闸名石桥饮练鎻溪园过桥即昆明湖直接万寿山 
风漪春水文章丽神绣应成天女孙乾隆二十九年御制西堤诗西堤此日是东堤名象何曽定可稽 
西堤在畅春园西墙外向以卫园而设今昆明湖乃在堤外其西更置堤则此为东矣展拓湖光千顷 
碧卫临墙影一痕齐剌波生意出新芷踏浪忘机起野鹥堤与墙间惜弃地引流种稻看连畦廓如亭 
西度长桥为广润祠祠西为鉴远堂东北为望蟾阁清漪园册乾隆十五年御制广润祠诗昆明湖上 
旧有龙神祠爰新葺之而名之曰广润云灵祠俯碧津丹艧为重新云气生帷幄波光漾柍桭含弘敷 
大泽时济佑斯民梦雨昨飘瓦知时恰及春臣等谨按广润祠御制诗恭载首见之篇余不备录绣漪 
桥北湖中圆岛上为凤凰墩清猗园册乾隆十七年御制凤凰墩诗渚墩学黄埠在锡山之阳四面临 
水此墩适相肖上有凤凰楼一镜中悬画四时长似秋山容空外秀波态席前浮何事三山远还期佺 
羡游臣等谨按凤凰墩御制诗恭载首见之篇余不备录西堤之北为柳桥为桑苎桥中为玉带桥稍 
南为镜桥为练桥再南为界湖桥桥之北为景明楼清漪园册臣等谨按西堤六桥并直亘昆明湖景 
明楼西南湖中为藻鉴堂堂西湖岸为畅观堂清漪园册臣等谨按畅观堂在昆明湖西南隅乾隆三 
十年御制畅观堂诗左俯昆明右玉泉背屏镜治关名面溪田四围应接真无暇一晌登临属有缘骋 
目不遮斯畅矣栖心惟静总宜焉设于风地观羲象未曰怡然先悚然干隆三十四年御制畅观堂诗 
回廊曲转处向北有书堂远揖山峭蒨近披湖渺茫诗聊说情性图以阅耕桑是堂北对耕织图便是 
畅观所敬勤敢暂忘臣等谨按畅观堂御制诗谨绎有关纪述事实者恭载卷内余不备录畅观堂西 
北湖中圆城为门四其上为治镜阁清漪园册臣等谨按圆城四门南额曰豳风图画北曰蓬岛烟霞 
东曰秀引湖光西曰清含泉韵其中复为重城四门额曰南华秋水曰北苑春山曰晖朗东瀛曰爽凝 
西岭阁制凡三层下曰仰观俯察中曰得沧洲趣上悬治镜阁额治镜阁北湖岸为延赏斋西为蚕神 


庙北为织染局其后为水村居清漪园册臣等谨按延赏斋在玉带桥之西前为玉河斋左右廊壁嵌 
耕织图石刻河北立石勒耕织图三字蚕神庙每年九月间织染局专司祈祀又清明日于水村居设 
祀织染局内前为织局后为络丝局北为染局西为蚕户房环植以桑又西隔玉河皆稻田河水自此 
西接玉泉为静明园界乾隆二十年御制耕织图口占诗玉带桥西耕织图织云耕雨学东吴水天气 
象略如彼衣食根源每厪吾原瓮山在都城西三十里玉泉之东西湖当其前金山拱其后山下有寺 
