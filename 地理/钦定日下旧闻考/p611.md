<!-- { "loadSidebar": true } -->
太内壮丽夐绝城北有市陆海百货萃于其中僧居佛地冠于北方锦绣组绮绝于天下蔬蓏果实稻 
粱之类靡不毕出桑柘麻麦羊豕雉兔不问可知水甘土厚人多技艺民尚气节秀者读书次习骑射 
耐劳苦当时景色之丰士民之勤如此宜乎元臣郝经对世祖曰今即不能汉唐如元魏金源可矣同 
上臣等谨按燕俗自古言者不一或以为愚戅而贞或以为勇义而悫或以为轻薄无威或以为沈鸷 
多材其说各有不同然皆往昔方隅之见而非宅中揆教之定论也我朝定鼎京邑建极敷猷圣圣相 
承邦畿攸止辇毂之下共依日月之光观感之效既深爱戴之诚倍切化乡曲而为通方服经常以安 
作息经环九轨斯会斯归累洽重熙俗敦醇厚土著者用长子孙向风者乐占版籍首善之渐摩有由 
然矣増周礼东北曰幽州李巡曰燕其气深要厥性剽疾故曰幽幽要也尔雅疏原乐府出自蓟北门 
行其辞与从军行同而兼言燕蓟风物及突骑悍勇之状与吴趋行同也乐府古题要解原唐之诗人 
惟陈子昂张说髙适集中间有幽州之作此外游宦于兹土者寡宋则非奉使不至故题咏亦无多王 
之涣九日送别诗云蓟庭萧瑟故人稀何处登髙且送归今日暂同芳菊酒明朝应作断蓬飞宝巩蓟 
门诗云自从身属富人侯蝉噪槐花已四秋今日一茎新白发懒骑官马到幽州马戴诗云荆卿西去 
不复返易水东流无尽期日暮萧条蓟城北黄沙白草任风吹张耒诗云十月北风燕草黄燕人马饱 
风力强虎皮裁鞍雕羽箭射杀阴山双白狼四诗辞俱工其余杂见于出塞送行之作如屡战桥恒断 
长冰堑不流徐陵诗也塞禽惟有雁关树但生榆王褒诗也万里寒光生积雪三边曙色动危旌祖咏 
诗也日生方见树风定始无沙裴说诗也沙河流不定春草冻难青王贞白诗也风折旗竿曲沙埋树 
杪平马戴诗也黄云战后积白草暮来看释皎然诗也塞馆皆无簟儒装亦有弓已行难避雪何处合 
逢花项斯诗也戍楼承落日沙塞碍征蓬张蠙诗也有雪常经夏无花空到春下营云外火驱马月中 
尘于鹄诗也野烧枯蓬旋沙风匹马冲黄滔诗也儿童能走马妇女亦弯弓欧阳修诗也边日照人如 
月色野风吹草作泉声范镇诗也皆善状燕中风景者渌水亭杂识补天下有九福京都屏帷福也紫 
桃轩杂缀补燕俗谓阴雨为酒色天帝京景物略增京师宴中有爬竿戏即古寻橦戏也其制用二橦 
衣花裲裆红袴褶缘竿而上颠倒翔舞最竒者但以脐拄竿而张其手足若鹰翔然或以手搘竿而离 
其踵趾若猿跃然西河诗话增故事茶纲入京各衙门献新茶每值清明节竞以小锡瓶贮茶数两外 
帖外印籖曰马上新茶时尚御皮衣啜之曰江南春色至矣同上原燕京茶肆设双陆局或五或六多 
至十余博者蹴局如南人茶肆中置棊具也松漠纪闻増酒槽坊门首多画四公子春申君孟尝君平 
原君信陵君以红漆阑干护之上仍盖巧细升斗若宫室之状两傍大壁并画车马驺从伞仗俱全又 
间画汉钟离唐吕洞宾为门额正门前起立金字牌如山子様三层云黄公垆夏月多载大块冰入于 
大长石视中用此消冰之水酝酒槽中水泥尺深析津志增中人燕享水陆区殚后轩美人曳缟纻秣 
陵之縠礿于中单秀水机杼不藉而靡少年日夜歌吹东西乐部倡家楼阁通天乳煎镂蛤冬果春蔬 
弃之如遗赏赐动以千计三元正会酺乐灯火奥若连山状于六鳌生花舞鸟闭机其中举火树者万 
万计明王嘉谟石瓮记补燕地苦寒寝者不以床以炕室无东西南北炕必近前荣贫家一廛衾枕之 
外即街巷妇人安坐炕上市贩者至汤饼肴蔌传食于牕牖中或竟日不作扊扅之炊也蓟邱杂抄补 
论语伯牛有疾子问之自牖执其手朱子注引礼君视疾南牖北牖之义殊属苦心以予观于燕齐之 
俗人家土炕多近牕牖疑古亦然则问疾者不入户自牖执手特常事尔不用辞费诠释也群经别解 
原朱弁炕寝诗风土南北殊习尚非一躅出疆虽仗节入国暂同俗淹留岁再残朔雪满崖谷御冬貂 
裘敝一炕且跧伏西山石为薪黝色惊射目方炽绝可迩将尽还自续飞飞涌元云熖熖积红玉稍疑 
雷出地又似风薄木谁容鼠栖冰信是龙衔烛阳曦助喘息未害摇空腹恵气生袴襦仍工展拳足岂 
惟脱肤鳞兼复平体粟负暄那用诧执热定思沃收功在岁寒较徳比时燠虽余炙手搯宁有烂额酷 
矧当凝冰辰炎帝独回毂元冥真退聴祝融端可录嗟予亦何者万里歌黄鹄偃仰对牕扉妍暖谢衾 
褥壮怀羞灶媚晩悟笑突曲因思堕指人暴露苦皲瘃频年未解甲蹈此锋刃毒遥知革辂中旴食安 
豆粥陪臣将命来意恳诚亦笃有竒不能吐何术止南牧君心想更切臣罪何由赎此身虽自温此志 
转烦促论武贵止戈天必从人欲安得四海春永作苍生福聊拟少陵翁秋风赋茅屋中州集増宫友 


鹿暖炕诗朝野号天风射我玉肌粟朝出狐谋裘夜卧鹭拳足胫缩被生棱丰床未嫌促壁以地赂秦 
尺寸不可复圬者一何巧置槷定方辐东西依两垣寛平半横屋北户墐严威南荣就朝旭最宜列髙 
牕取便写文牍朝治夕以成称名混土俗缭之青芦灰缘以白文木施簟有余地两端置箱簏不因徐 
孺悬难容孟叟局朝客蹑履升文茵叠方褥蓐食怜淮阴长跽笑籍福瓦沟驰炎官花砖隐回禄文明 
耀地中象取明夷画挟纩难比温吹葭未云速壁灯滴香穂顶棚燥苇束借暖活花卉收烟种菜菔冻 
蝎跂欲行寒蝇痴不伏谁嘲灶下养此非厝薪宿恶卧儿不啼吉梦妇频卜纸牕卷风帘非烟散遥瞩 
市声穿枕来闹坊卖浆粥爬罗出余烬透露发新熇弃灰当涂髙秦法不可督福过易生灾宠多乃延 
辱炙手讵足夸热中亦宜沃坂或名头痛国如号身毒饮冰消烦心噀水豁眵目抽薪冷翠釡炙凉一 
反复我作暖炕诗主文寄忠告恕堂甲乙游草补黄尊素长安竹枝词作妇由来不费词不烦井臼不 
烦炊火烧凉粥床边买到晩数钱酒一瓻黄忠端集原古诗燕赵多佳人美者颜如玉被服罗裳衣当 
户理清曲然燕中妇女虽曰秾丽大约调朱杀粉涂饰为多十三辄嫁至三十而顦顇矣此如蕣华易 
落何如玉之有至于青楼之伎多着穷袴其被服罗裳者亦鲜也析津日记补杜子美诗暖老须燕玉 
留青日札燕玉谓燕赵美妇人如玉也秕言云思得暖玉之杯也艺林彚考补古诗燕赵多佳人美者 
颜如玉杜诗暖老须燕玉黄平倩太史赠范迁有云燕玉从教解举雏说楛増嫁娶之时男家为新妇 
上髻女家为新壻冠巾先期备礼送其家顺天府志増合壻得吉相视留物为贽行小茶大茶礼娶前 
一日壻备物往女家曰催妆新妇及门壻以马鞍置地妇跨过曰平安妇进房阴阳家唱催妆诗撒诸 
果曰撒帐妇家以饮食供送其女曰做三朝做单九做双九同上补妇人首饰以髲为之者曰假头亦 
曰假髻作俑于晋太元中弘治末京师妇人悉反戴之殆非佳兆俨山集补妇人匀面古惟施朱傅粉 
而已至六朝乃兼尚黄幽怪录神女智琼额黄梁简文帝诗同安鬟里拨异作额间黄唐温庭筠诗额 
黄无限夕阳山又黄印额山轻为尘又词蕊黄无限当山额牛峤词额黄侵腻发此额妆也北周静帝 
令宫人黄眉墨妆温诗柳风吹尽眉间黄张佖词依约残眉理旧黄此眉妆也段氏酉阳杂俎所载有 
黄星靥辽时燕俗妇人有颜色者目为细娘面涂黄谓为佛妆温词脸上金霞细又粉心黄蕊花靥宋 
彭汝砺诗有女夭夭称细娘真珠络髻面涂黄此则面妆也西神脞说补彭汝(石万)诗有女夭夭称 
细娘真珠络髻面涂黄南人见怪疑为瘴墨吏矜夸是佛妆鄱阳集补明制直房内官与司房宫人俱 
有伉俪谓之对食又谓之菜户若强作伉俪者称白浪子西河诗话补宫女衣皆以纸为护领一日一 
换欲其洁也江西玉山县所贡戒庵漫笔原黄淳耀燕姬叹燕中姹女颜如玉腰素盈盈才一束翠翘 
宝靥试新妆皓齿青蛾矜艳曲十斛明珠许换归初言松栢比心期流苏帐开珠箔掩破尽工夫与画 
眉何知觌面成捐弃只买朱颜难买意北邙萧瑟白杨风一半春宵酬秘戏陶庵集补京师妇女嫁外 
方人为妻妾者初看时以美者出拜及临娶以丑者易之名曰戳包儿过门信宿盗其所有逃去者名 
曰拏殃儿菽园杂集补火葬倡于释氏末俗因之焚尸之惨行路且不忍见况人孤人弟乎燕京土俗 
以清明日聚无主之柩堆若邱陵又剖童子之棺殓而未化者祼而置之髙处剪纸为旗缚之于臂此 
尤不仁之甚矣或谓火化俗酿自元然世祖至元十五年曽严焚尸之禁具载典章论世者未之考尔 
西神脞说补京师丧家出葬浮费最多一丧车或至百人舁之铭旌有髙五丈者缠之以帛费百余疋 
其余香亭幡盖仪从之属往往越分又纸糊方相长亦数丈纸房累数十间集送者张筵待之优童歌 
舞于丧者之侧跳竿走马陈百戱于道尤属悖礼蓟邱杂抄补王恽论中都丧祭礼事状窃惟送终人 
子之大事今见中都风俗薄恶于丧祭之礼有极当纠正者如父母之丧例皆焚烧以为当然习既成 
风恬不知痛败俗伤化无重于此理合禁止以厚薄俗又无问贵贱多破钱物市一切纸作房室侍从 
车马等仪物不惟生者虚费于死者实无所益亦乞一就禁止乌台笔补补京师期功以下服孝帽顶 
心皆缀红绒一朵曰花花孝莫知所自流俗可笑露书补京师丧礼殡不踰时殡三日具祭墓所曰暖 
墓亦礼虞祭遗意也明顺天府志补正统间北京满城忽唱妻上夫坟曲有旨令五城兵马司禁捕不 
止明年朝廷有北辕之厄军没甚众京城哭声震天始验其事亦气数之先兆也暖姝由笔补大明门 
左右日日市曰朝前市东华门外岁灯节十日市曰灯市东华门内月三日市曰内市今移张灯市矣 
犹称内市也正阳桥日昃市曰穷汉市城隍庙月朔朢二十五日市曰庙市帝京景物略补都城市肆 
初开必盛张鼓乐户结彩缯贺者持果核堆盘围以屏风祀神正阳门东西街招牌有髙三丈余者泥 


金杀粉或以斑竹镶之或又镂刻金牛白羊黑驴诸形象以为标识酒肆则横扁连楹其余或悬木罂 
或悬锡盏缀以流苏挟有限之赀先事无名之费甚无谓也寄园寄所寄录増幽燕沙漠之地风起则 
沙尘涨天有鬼眼睛者以魫为之嵌于眼上仍以青皂帛系于头上多有黑沙者日稍出则髙处即干 
燥盖其沙土横纹故也析津志増市民多造茶褐木绵鞋货与人西山人多做麻鞋出城货卖妇人束 
足者亦穿之仍系行缠欲便于登山故也同上补杨劝农春卿夜读书有鼠出跃书几上忽投膏(雚瓦) 
中杨取一方木覆之随突以出环书册走不辍作人语曰油着油着杨笑起曰吾避汝燕城阙前晌午 
市合更忙猝不能过即擎虚器云油着油着人即开避故鼠亦云云闻者为笑玉堂嘉话补京师相传 
有十可笑光禄寺茶汤太医院药方神乐观祈禳武库司刀枪营缮司作场养济院衣粮教坊司婆娘 
都察院宪纲国子监学堂翰林院文章犹汉世谚称举秀才不知书察孝廉父别居之谓也戴斗夜谈 
补村夫子诲人子弟必其父兄造请而后教之无榜门招致人之理独京师学究大书其门曰秋爽择 
日来学则何异百工之肆大非童蒙求我之义矣说臆增旧设养济院穷民各有记籍无籍者收养蜡 
