<!-- { "loadSidebar": true } -->
冥钱同类正月十日至十六日结灯者各持所有货于东安门外名曰灯市价有至千金者商贾辏集 
技艺毕陈冠盖相属男妇交错市楼赁价腾涌十四日夜试灯十五正灯十六日罢灯宛署杂纪补正 
月十一日至十六日乡村人缚秫秸作棚周悬杂灯地广二亩门径诘曲藏三四里入者误不得径即 
久迷不出曰黄河九曲灯帝京景物略补灯市惟内臣秉笔朝臣阁部外臣计吏不得过市犹古罚帟 
幕盖帷遗意同上増正月十三日家以小琖一百八枚夜灯之徧散井灶门户砧石曰散灯其聚如萤 
散如星富者灯四夕贫者灯一夕又甚贫者无灯同上原正月十六日夜归女俱出门走桥不过桥者 
云不得长寿手携钱贿门军摸门锁云即生男北京岁华纪补燕京风俗元夜妇女竞往前门摸钉为 
戏相传谶宜男也陈检讨集原元夕童子挝鼓旁夕向晓曰太平鼓二童子引索略地如白光轮一童 
子跳光中曰跳白索妇女相率宵行以消疾病曰走百病又曰走桥帝京景物略原周用走百病行都 
城灯市由来盛大家小家同节令诸姨新妇及小姑相约梳桩走百病俗言此夜鬼穴空百病尽归尘 
土中不然今年且多病臂枯眼暗兼头风踏穿街头双绣履胜饮医方二钟水谁家老妇不出门折足 
蹒跚曲房里今年走健如去年更乞明年天有缘蕲州艾叶一寸大只向他人肉上然去年同伴今希 
有几人可卜明年走长安主人肯居停寂寂关门笑后生但愿中秋不见月博得元宵雨打灯周恭肃 
集增揭傒斯结羊肠词正月十六好风光京师女儿结羊肠焚香再拜礼神毕剪纸九道尺许长捻成 
对绾双双结心有所祈口难说为轮为镫恒苦多忽作羊肠心自别邻家女儿闻摠至未辨吉凶忧且 
畏湏臾结罢起送神满座欢欣杂顦顇但愿年年逢此日儿结羊肠神降吉秋宜集补燕都灯市十四 
日群儿牵绳为圆城空其中方丈城中两儿轮以帕蒙目一儿持木鱼时敲一声旋易其地以误之蒙 


目者听声猜摸以巧遇夺鱼为胜则拳击执鱼者出之城外而代之执鱼又轮一儿入摸之名曰摸瞎 
鱼至十六日小儿群集市中为戏首以一人为鬼系绳其腰群儿共牵之相去丈余轮次跃而前急击 
一拳以去名曰打鬼若为系者所执谓为被鬼执閧然共笑捉以代系者名曰替鬼又有以长縆丈许 
两儿对牵飞摆不定令难凝视若百牵然其实一索也群儿乘其动时轮跳其上以能过者为胜否或 
为索所绊听掌绳者以绳击之示罚名曰跳百索其夜妇女群游祈免灾咎前一人持香辟人名曰走 
百病凡有桥处三五相率以过谓之度厄宛署杂记増余尝于灯市见一灯皆以卵殻为之为灯为盖 
为帯为坠凡计数十百枚每殻必空四门每门必有欀栱窗棂金碧辉耀可谓巧绝然脆薄无用不异 
雕冰画脂耳甲乙剩言増今时小儿以铅锡为钱装以鸡羽呼为鞬子三四成群有里外廉拖枪耸膝 
突肚佛顶珠煎刀抛之名色亦蹴踘之遗事也事物原始増纸鸢古传韩信所作按六帖云五代汉季 
李业与隐帝为纸鸢于宫门外放之今春时小儿纸鹞是也同上増今小儿两头曵索而对挽之力强 
者牵弱者而仆以为胜负笑乐此唐清明节拔河之戏也留青日札増秋千本北方山戎之戏以习轻 
趫者后中国女子习之乃以彩绳悬木立架士女炫服坐立其上推引之名曰秋千荆楚岁时记补李 
绅周员外席上观柘枝诗画鼓拖环锦臂攘今京师迎年鼓制施两铜环以手擎之髙下环声索索鼓 
声相间疑即其遗制也西神脞说增杨补长安迎年鼓曲团鼓团鼓春月净索络连钱铁轮柄粲粲儿 
女手腕轻一栈两槌臂为政意中有曲无知之抖肩掂踵不自持窓风檐雨急春暮历乱老鸦弹枯枝 
声先声后闻噍杀金气入声秋戞戞九衢烟雾六街泥点破羇魂马蹄聒耳热心寒避不得坐忆江梅 
旧消息城西山雪城里白儿女鼓声帝也力帝京景物略臣等谨按乐府杂录健舞曲有柘枝软舞曲 
有屈枝又乐苑羽调有柘枝商调有屈枝用二女童帽施金铃抃舞有声其来也于二莲花中藏花坼 
而后见云云柘枝舞久不传所谓画鼓拖环者亦莫可彷佛西神脞说乃以京师太平鼓当之恐非其 
实补燕城烟火诸制有声者曰响炮髙起者曰起火起火中带炮连声者曰三汲浪不响不起旋绕地 
上者曰地老鼠筑打有虚实分两有多寡有花草人物等形者花儿名百余种别以泥函者砂碢儿以 
纸函者曰花筒以筐函曰花盆统名曰烟火勋戚家有集百巧为一架分次第传爇通宵以为乐宛署 
杂纪补孟浩然蓟门看灯诗异俗非乡俗新年改故年蓟门看火树疑是烛龙然襄阳集增元旦至晦 
日家家竿标楼阁松柏枝荫之夜灯之曰天灯是月也女妇闲手五丸且掷且拾且承曰抓子儿丸用 
象木银砾为之竞以轻捷帝京景物略増东之琉璃厂店西之白塔寺卖琉璃瓶盛朱鱼转侧其影小 
大俄忽同上原正月十九日都人集白云观游冶纷沓走马蒲博谓之燕九节或曰阉邱或曰宴邱相 
传是日真人必来或化冠绅或化士女或化乞丐于是羽士十百结坐松下兾幸一遇之同上原吴宽 
燕九日诗京师胜日称燕九少年尽向城西走白云观前作大会射箭击球人马躁古祠北与学宫依 
箫鼔不来牲醴稀如何义士文履善不及道人邱处机匏翁家藏集原二十五日人家市牛羊豕肉恣 
餐竟日客至苦留必尽饱而去名曰填仓北京岁华纪原二月一日为中和节八日为悉达太子生辰 
雕木为像仪仗百戏导从循城为乐辽史礼志补都人呼二月二日为龙抬头乡民用灰自门外蜿蜒 
布入宅厨旋绕水矼呼为引龙回宛署杂纪増二月二日曰龙抬头煎元旦祭余饼熏床炕曰熏虫儿 
谓引龙虫不出也燕少蜈蚣而多蝎其为毒倍焉少蚊而多蝇其为扰倍焉蚤虱之属臭虫又倍焉所 
苦尤在编户虽预熏之实未之有除也帝京景物略原欧阳原功渔家傲词二月都城春动野引龙灰 
向银床画士女城西争买架看驰马官家迎佛官兰若水暖天鹚纷欲下鹰房奏猎催车驾却道海青 
逢燕怕纔过社柳林飞放相将罢圭斋集原二月都人进香涿州碧霞元君庙不论贵贱男女额贴金 
字结亭如屋坐神像其中绣旗甁炉前导从髙梁桥归有杂伎人腾空旋舞于桥岸或两马相奔人互 
易之或两弹追击迸碎空中北京岁华纪增卢师山二月二日南北二城游赏如燕九节析津志增是 
月北城官员士庶妇人女子多游南城爱其风日清美而往之名曰踏青斗草若海子上车马杂沓绣 
毂金鞍珠玉璀璨人乐升平之治官无风埃之虞政简吏清家给人足上自内苑中至宰执下至士庶 
俱立秋千架日以嬉游为乐红女之事殆庶几焉然醉卧隔帘香风并架花靴与绣鞋同蹴锦带与珠 
襦共飘纵河朔之娉婷散闺闱之旖旎此游赏之胜事也同上原辽俗三月三日以木雕为兎分两朋 
走马射之先中者胜负者下马跪进胜者酒胜者于马上接盏饮之燕北杂记原上已日上土谷祠清 
明日始卖冰以两铜盏合而击之次日花木皆出窖播瓜菜种于地后三日新茶从马上至至之日宫 


价五十金外价三二十金不一二日即二三金矣二十八日赛东岳庙北京岁华记补三月二十八日 
燕京祭岳庙民间集众为香会有为首者掌之盛设鼓乐旗旛戴甲马群迎神以往男妇有跪拜而行 
者名曰拜香宛署杂纪增清明寒食宫庭于是节最为富丽起立彩索秋千架自有戏蹴秋千之服金 
绣衣襦香囊结带双双对蹴绮筵杂进珍馔甲于常筵中贵之家其乐不减于宫闼达官贵人豪华第 
宅悉以此为除拔散怀之乐事然有无各称其家道也析津志补清明日各官安秋千架芜史原欧阳 
原功渔家傲词三月都城游赏竞官墙官柳青相暎十一门头车马并清明近豪家寒具金盘饤墙祭 
流连芳草径归来风送梨花信向晩轻寒添酒病春烟暝深深院落秋千迥圭斋集原四月初一日戒 
坛开城中人多往西山初八日各寺浴佛十三日上药王庙诸花盛发白石庄三里河髙梁桥外皆贵 
戚花场好事邀宾客游之北京岁华记补京师僧俗念佛号者辄以豆识其数至四月八日佛诞生之 
辰煑豆微撒以盐邀人于路请食之以为结缘也隩志补都中遗老述万历间西山戒坛四月游女之 
盛钿车不绝茶棚酒肆接于路至有挟妓入寺者一无名子嘲以诗云髙下山头起佛龛往来米汁杂 
鱼篮不因说法坚持戒那得观音处处参辛斋诗话原先是四月八日梵寺食乌饭朝廷赐群臣食不 
落夹盖缘元人语也嘉靖十四年始赐百官于午门食麦饼宴燕都游览志补朝廷每年四月八日赐 
百官午门外食不落夹曹御史宏云是麫食也医官张天民云即今之粽子戒庵漫笔补四月八日燕 
京髙梁桥碧霞元君庙俗传是日神降倾城妇女往乞灵祈生子西湖玉泉碧云香山游人相接又傍 
近有地名秋坡都中伎女竞往逐焉俗云赶秋坡宛署杂纪増四月八日舍豆儿曰结缘十八日亦舍 
先是拈豆念佛一豆号佛一声有念豆至石者至日熟豆人徧舍之其人亦一念佛啖一豆也凡妇不 
见答于夫姑婉若者婢妾摈于主及姆者则自咎曰身前世不舍豆儿不结得人缘也帝京景物略増 
四月一日至十八日倾城趋马驹桥幡乐最盛碧霞元君诞也同上补立夏日启冰赐文武大臣编氓 
卖者手二铜盏叠之其声嗑嗑曰冰盏同上増四月榆初钱麫和糖蒸食之曰榆钱糕同上原欧阳原 
功渔家傲词四月都城冰碗冻含桃初荐瑛盘贡南寺新开罗汉洞伊蒲供杨花满院莺声咔岁幸上 
京车驾动近臣准备銮舆从健德门前飞玉鞚争持送葡萄马乳归银瓮圭斋集原五月五日午时采 
艾摘叶与绵相和絮衣七事辽主着之畨臣汉僚各赐艾衣三事渤海厨子进艾糕燕北杂记原夏至 
日谓之朝节妇人进彩扇以粉脂囊相赠遗辽史礼志原金因辽俗重五日插柳球场为两行当射者 
以尊卑序各以帕识其枝去地约数寸削其皮而白之先以一人驰马前导后驰马以无羽横镞箭射 
之既断柳又以手接而驰去者为上断而不能接去者次之或断其青处及中而不能断与不能中者 
为负每射必伐鼓以助其气已而击球各乘所常习马持鞠杖杖长数尺其端如偃月分其众为两队 
共争击一球先于球场南立双桓置板下开一孔为门而加网为囊能夺得鞠击入网囊者为胜球状 
如小拳以轻韧木枵其中而朱之金史礼志原五月朔日至旬杪女儿艳服戴花满头五日前民间不 
得市苏州席子端午用角黍杏子相遗挈酒游髙梁或天坛坛中有决射者盖射柳遗意薄暮争门入 
无赖子弟以是日刺臂作字或术石鸟兽形民间是日生子束一木或荆条祭于堂斩其木五六尺许 
祝曰如是止勿长抵户北京岁华纪増午节宣徽院进宝扇彩索珠花金罗酒醴凉糕香粽中正院三 
后所属衙门各有故典仪物以次进献礼部亦然盖以此为大节故耳析津志増击球者今之故典五 
月五日九月九日太子诸王于西华门内召集各衙万户千户能击球者咸用上等骏马击以雉尾缨 
络萦缀镜铃装饰如画一马前驰掷大皮缝软球子于地群马争骤各以长藤柄球杖争接之而球子 
忽绰在球棒上随马走如电终不坠地力捷而熟闲者以球子挑剔跳踯于虚空中而终不离于球杖 
