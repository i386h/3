<!-- { "loadSidebar": true } -->
出内府帑金饬加挑浚俾得畅流迩年颇资其力又以旧河势直恐其一泻无遗令作之字形使其曲 
折而下设使不为之字绕清波直泻虑无遗大兴县境接东安儒士耆民载道欢绞缚彩棚申贺祝启 
程前原降旨不令地方官陈备彩棚兹因红旗报捷绅士各于本境结小彩亭申贺喜祝寿之意周元 
理奏地方官并亦不能禁也得无程督地方官乾隆四十七年御制南红门行宫作南苑前秋庚子未 
至兹兹来取暇跸教移无过一宿便当去暗数六年有所思旧日承欢那重得上声丙申至今又六年 


矣丙申奉圣母慈驾东巡来往皆驻南红门行宫旧诗有庆因定西旅恒是奉东朝之句他时归政且 
奢期成吟掷笔付一笑纪事聊摹老杜诗臣等谨按南红门外御制诗详载鳯河源流形势有关考证 
谨载于此原南海子在京城南二十里旧为下马飞放泊内有按鹰台永乐十二年増广其地周围凡 
一万八千六百六十丈中有海子三以禁城北有海子故别名南海子明一统志臣等谨按南苑缭垣 
实一万九千二百八十丈海子今实有五朱彛尊所引明一统志称一万八千六百六十丈中有海子 
三者实未详考禁城外北海子即今禁城外之积水潭详城市门原元制冬春之交天子亲幸近郊纵 
鹰隼搏击以为游豫之度谓之飞放元史兵志原下马飞放泊在大兴县正南广四十顷北城店飞放 
泊黄埃店飞放泊俱广三十顷元混一方舆胜览臣等谨按下马飞放泊即今南苑之地曰下马者葢 
言其近也至北城店黄埃店之飞放泊则别有其地今不可复辨矣原至顺元年七月调诸卫卒筑柳 
林海子堤堰三年七月调军士修柳林海子桥道元史文宗纪臣等谨按柳林在今通州废漷县西与 
南海子无涉朱彛尊原书因元史本文合载二事遂并引入其实柳林距南海子几百余里矣原明宣 
徳三年十一月命太师英国公张辅等拨军修治南海子周垣桥道七年八月修南海子红桥等闸明 
宣宗实録原正统七年正月修南海子北门外桥八年六月修南海子红桥十月朔上谕都察院曰南 
海子先朝所治以时游观以节劳佚中有树艺国用资焉往时禁例甚严比来守者多擅耕种其中至 
私鬻所有复纵人刍牧其即榜谕之违者罪无赦十年正月修南海子北门外红桥十二年六月修南 
海子北门大红桥天顺二年二月修南海子行殿大红桥一小桥七十五明英宗实録原正徳十二年 
正月己丑大祀天地于南郊礼毕车驾遂幸南海子明武宗实录原南海子距城南二十里方百六十 
里辟四门缭以崇墉中有水泉三处獐鹿雉兔免不可以数计籍户千余守视毎猎则海户合围纵骑 
士驰射于中所以训武也可斋笔记原南苑方一百六十里苑中有按鹰台台傍有三海子皆元之旧 
也国朝辟四门缭以周垣设海户千人守视自永乐定都以来岁时搜猎于此大政记臣等谨按南海 
子旧辟四门本朝増为九门海户亦仍其制按鹰台即晾鹰台之别名详见南苑卷首晾鹰台条下原 
城南二十里有囿曰南海子一百六十里中有殿殿傍晾鹰台台临三海子筑七十二桥以渡元之旧 
也海子西北隅岁清明日蚁集成邱中一邱高丈旁三四邱亦数尺竟日乃散去土人呼为蚂蚁坟西 
墙有沙冈委蛇岁岁増长高且三四丈土人曰沙龙帝京景物略原陈沂驾幸海子诗春旗出太液夜 
骑入长杨赤羽惊风落雕弓抱月张横驱视沙塞縦发拟河湟未寝开邉议谁为諌猎章拘虚集原薛 
蕙驾幸南海子诗诏幸芙蓉苑传言羽猎行三驱陪上将四校出神兵列戟围熊馆分弓射虎城风云 
日暮起偏遶汉皇营西原集原欧大任出郊至南海子诗万树周阹起夕烟汉家宫囿带三川夸禽几 
幸长杨馆讲武曽驱下杜田敕使日调沙苑马诏书春散水衡钱西游不数诸侯事尚忆词臣扈从年 
欧虞部集补南海子周环一百六十里有水泉七十二处元之飞放泊也晾鹰台元之仁虞院也明置 
二十四园梅村集补南海子本元之飞放泊元制大都八百里以内东至滦州南至河间西至中山北 
至宣徳府捕兎有禁以天鹅雌 仙鹤鸦鹘私卖者即以其家妇子给捕获之人有于禁地围猎为奴婢 
首出者断奴婢为良民收住兎鹘向就近官司送纳喂以新羊肉无则杀鸡喂之自正月初一日至七 
月二十日禁不打捕着之令甲其苛政如是亦异乎文囿之刍荛雉兎者已鸿雪録以上十五条原在 
郊垧门今移载于此 

 

钦定日下旧闻考卷七十五 


钦定四库全书 

史部 

钦定日下旧闻考卷七十六七 

 

详校官庶吉士臣 胡钰 

检讨臣德生覆勘 

 

总校官进士臣程嘉谟 

校对兼誊录中书臣叶元符 

 

钦定四库全书 

钦定日下旧闻考卷七十六 

国朝苑囿畅春园 

 

畅春园在南海淀大河庄之北缭垣一千六十丈有奇畅春园册臣等谨按畅春园本前明戚畹武清 
侯李伟别墅圣祖仁皇帝因故址改建爰锡嘉名皇上祇奉慈宁问安承豫毎于此停憩因在圆明园 
之南亦名前园云圣祖仁皇帝御制畅春园记都城西直门外十二里曰海淀淀有南有北自万泉庄 
平地涌泉奔流  汇于丹棱沜沜之大以百顷沃野平畴澄波远岫绮合绣错盖神皋之胜区也朕临 
御以来日夕万几罔自暇逸久积辛劬渐以滋疾偶缘暇时于兹游憩酌泉水而甘顾而赏焉清风徐 
引烦疴乍除爰稽前朝戚畹武清侯李伟因兹形胜构为别墅当时韦曲之壮丽历历可考圯废之余 
遗址周环十里虽岁远零落故迹堪寻瞰飞楼之郁律循水槛之逶迤古树苍藤往往而在爰诏内司 
少加规度依髙为阜即卑成池相体势之自然取石甓夫固有计庸畀值不役一夫宫馆苑籞足为宁 
神怡性之所永惟俭德捐泰去雕视昔亭台邱壑林木泉石之胜絜其广袤十仅存夫六七惟弥望涟 
漪水势加胜耳当夫重峦极浦朝烟夕霏芳蕚发于四序珍禽喧于百族禾稼丰稔满野铺芬寓景无 
方会心斯远其或穱稌未实旸雨非时临陌以悯胼胝开轩而察沟浍占离毕则殷然望咏云汉则悄 
然忧宛若禹甸周原在我户牖也毎以春秋佳日天宇澄鲜之时或盛夏郁蒸炎景铄金之候几务少 
暇则祗奉頣养游息于兹足以迓清和而涤烦暑寄远瞩而康慈颜扶舆后先承欢爱日有天伦之乐 
焉其轩墀爽垲以听政事曲房邃宇以贮简编茅屋涂茨略无藻饰于焉架以桥梁济以舟楫间以篱 
落周以缭垣如是焉而已矣既成而以畅春为名非必其特宜于春日也夫三统之迭建以子为天之 
春丑为地之春寅为人之春而易文言称干元统天则四德皆元四时皆春也先王体之以对时育物 
使圆顶方趾之众各得其所跂行喙息之属咸若其生光天之下熙熙焉皥皥焉八风罔或弗宣六气 
罔或弗达此其所以为畅春者也若乃秦有阿房汉有上林唐有绣岭宋有艮岳金釭碧带之饰包山 
跨谷之广朕固不能为亦意所弗取朕匪敢希踪古人嫓美曩轨安土阶之陋惜露台之费亦惟是顺 
时宣滞承颜致养期万类之乂和思大化之周浃一民一物念兹在兹朕之心岂有已哉于是为之记 
而系以诗诗曰昔在夏姒克俭卑宫亦越姫文勿亟庶攻若稽古训是钦是崇箴铭户牖夙夜朕躬栋 
宇之兴因基前代岩宿丹霞檐栖翠霭营之度之以治芜废有沸泉源汪濊斯在驾言西郊聊驻彩斿 
甘彼挹酌工筑斯谋莹澈明镜萦带芳流川上徘徊以泳以游因山成峻就谷斯卑咨彼将作毋曰改 
为松轩茅殿实惟予宜亦有朴斵予尚念兹撰辰经始不日落成岂曰游豫燕喜是营展事慈闱那居 
髙明遐瞩俯瞰聊用娯情粤有图史藏之延阁惟此大庑会彼朱襮郁郁沟塍依然耕凿无假人工渺 
弥云壑有鹢其舟有虹其梁可帆可涉于焉徜徉文武之道一弛一张退省庶政其罔弗臧尝闻君德 
莫大于仁体元出治于时为春愿言物阜还使俗醇畅春之义以告臣邻圣祖御制避暑畅春园雨后 


新月诗园亭气爽雨初晴新月胧胧透树明漏下未眠思治道未知清夜意何生圣祖御制畅春园观 
稻时七月十一日也七月紫芒五里香近园遗种祝祯祥炎方塞北皆称瑞稼穑天工乐岁穰乾隆六 
年御制诣畅春园皇太后宫问安诗窣地青丝两岸围鸥波云影漾朝晖轻舟喜近瑶池境芳甸初开 
玉版扉却忆含饴心切切畅春园系皇祖临幸地也每亲色笑乐依依敬承孝治尊家法长奉慈宁袆 
鞠辉乾隆七年御制诣畅春园问安皇太后命观园内所艺禾黍与与翼翼诚有秋也得诗一首占岁 
今秋好祈年午夜曾仙壶叨泽渥宝稼应时登绣陇黄云合芳园懿赏凭泠泠朝露缀霭霭野烟凝宫 
府应无异农桑合并称艰难知穑事慈训敢钦承乾隆九年御制午日诣畅春园问安诗蒲岸河洲泛 
玉津铜龙双辟问安晨祇因悯雨遵慈训未敢称觞答令辰自春徂夏尚未得沾足雨泽皇太后步祷 
于园内龙神庙朕恐惧惴栗莫知所措夫以朕之不德上累圣母忧劳遑敢以节序酒食之馔尽承欢 
之小节乎黄帽龙舟闲浦溆緑枝虎艾缀楣桭分明旧岁端阳景饶有新愁薄念频乾隆二十六年御 
制诣畅春园问安诗雨中御园返敬为谒思斋旋看雩禋逮初七日雩祭预斋三日即当又还宫又当 
法驾排讵辞劳玉辔惧久阔萱阶奏对烟郊况端堪悦懿怀乾隆二十八年御制诣畅春园问皇太后 
安诗皇州冬尚暖仙苑景如春温凊斯欣适起居此敬询率因成例事迩年以皇太后喜居畅春园故 
自木兰回跸虽因冬令时享还宫每间数日輙命驾问安冬至前始奉皇太后还宫率成例事已觉阔 
多辰养志吾心切那论来往频乾隆三十三年御制旋跸诣畅春园问皇太后安诗七日迅回銮一心 
殷问安膝前胜驰牍途次命御前侍卫缄宫报请安并进鲜佐膳几上定加餐阶影祥曦永林光瑞露 
漙春郊农况好奏对博慈欢乾隆三十五年御制恭奉皇太后至畅春园驻跸作游览田盘豫圣慈东 
还将欲跸西移万年共喜长康健三宿原应暂憩迟驻跸三日即启驾徃谒泰陵因至天津园里桃开 
虽不负树头风妬故如斯铨曹引见催明日两字敬勤吾勉之又御制端午日诣畅春园问皇太后安 
即事有作龙潭亲祷未昭灵例事龙舟概与停逄节敢因踈定省致斋仍复遣藩屏命礼部按例天神 
地祇太岁坛各遣亲王致祭请雨最怜出土禾将萎懒对挿门艾自馨懿训肫然相慰藉并惭无以慰 
慈宁又御制诣畅春园问皇太后安作昨夜雨诚大慈恩免问安十六日传诘朝请安因夜雨较大皇 
太后差人止行谨遵懿旨展缓一日今晨晴更爽趋诣敬承欢水殿夏宜凊风疎浦正宽康强绵福履 
锡类万方观乾隆三十六年御制端午日诣畅春园问皇太后安诗雨润纔三寸曰沾实自瞒敢疎午 
日谒那博懿怀宽依例菖蒲戸懒看糉黍盘两年阕庆节午日例奉皇太后于御园观竞渡昨岁及今 
俱以盼雨未展节事诣畅春园问安调幕愧无端乾隆三十七年御制诣畅春园恭问皇太后安遂驻 
御园即事成什畅春养志冀娯亲来徃问安年例循每岁冬朕自圆明园进宫圣母以风景清胜尚留 
园居至节近万寿进京朕间数日赴畅春园问安率驻御园信宿以便再修定省几来徃三四次遂恭 
