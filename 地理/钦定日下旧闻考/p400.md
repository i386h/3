<!-- { "loadSidebar": true } -->
圈无异夫子午圈内共三圈各规面之寛约二寸五分便于刻度分秒其厚约一寸三分纬圈南北两 
极各有兽面以衔圆轴其圆径约一寸以为径表轴之两端有螺柱定之若欲不用圆轴即开螺柱而 
安径线以代表任意用之其轴之中心立圆柱作纬表表之纵径与黄道中线正对下与纬圈侧面恒 
定为直角而黄道经圈纬圈各有游表数具于各弧之上游移用之又当天顶设极细铜丝为垂线下 
置垂球至下圆孔之内全仪下有双龙于南北两边而承之龙之后足安置于两交梁两梁则以斜角 
相交而収敛之令其地寛裕而便于测验又交梁之四角有四狮以顶承之而上则有螺柱定之黄道 
圈其一侧面分刻十二宫每宫三十度其一侧面分刻二十四节气每节十五度内外规面宫度节气 
分相应之但规面比侧面寛大便于刻度分秒其每度之所容者以纵横线界之而成长方形每一方 
又分六小长方即一度分六分也方上下横线短小难容细分因用其对角长线而十分之盖规面上 


平行十圈线与对角线纵横相交每小方分十格六方六十格因以六对角线十分之比例每一度分 
六十分矣诸圈内外规面之度分皆如此今游表之指线平分十分与对角线之分各有相当之比例 
毎一分又四细分而每一细分当度分之十五秒因而一分分六十秒一度共有二百四十细分云过 
极至圈内外规面从赤道线起算向南北之两极则赤道线为初度所从起而两极各为九十度其两 
侧面之度数则以两极各为初度所从起而赤道线为九十度焉纬围之度数亦然内外规面以黄道 
中线为初度所从起而南北两黄极则为九十度焉其两侧面之度数则与过至圈两侧面所起之度 
数同也灵台仪象志增旧浑天仪制有黄道纬圈而无黄道经圈康熙十二年圣袓仁皇帝命监臣制 
黄道经纬仪铸铜为之凡三重四圈其外正立为子午圈径六尺一寸规面厚一寸三分侧面寛二寸 
五分两面皆刻去极度数以京师为凖两极侧面各贯钢轴以半圆合而固之次内为过极至圈外径 
五尺五寸规面寛二寸五分侧面厚一寸三分两面亦刻去极度数贯于南北赤道极之两轴象天左 
旋又从南北赤道极各距二十三度三十一分三十秒定黄道极去极九十度横置黄道纬圈与过极 
圈交径及寛厚亦同陷其中以相入四面皆刻黄道经度象七政右旋又从黄道南北两极贯黄道径 
圈外径五尺一寸四分规面寛九分侧面厚二寸三分四面皆刻黄道纬度象黄道四游两极施直轴 
径一寸中半施横表长三寸于纬圈上加游表对直轴以测黄道经度于经圈上设游表对横表以测 
黄道纬度下为半圆云座升龙二承之皇朝礼器图式增赤道经纬全仪赤道仪之有三圈外大圈者 
天元子午圈也其径线其四面寛厚其分划度分之法并坚固其下周之小半而夹入于云座半圈之 
内皆与黄道仪之外圈同又从圈之侧面南北极定度起算各去九十度定为赤道经圈与子午圈相 
交之处两处各以十字直角相交其圈之内面与外面各陷其中以相入令纵横于两内规面皆平面 
则两圈皆为一体而恒定不移也次两圈内之赤道纬圈管于赤道两极而东西游转横相切于赤道 
之经圈也经纬两圈之规面其寛各二寸五分侧面厚一寸三分而南北两极安定纬圈其内外之规 
面上下安以钢轴铜枢诸项皆与黄道同法焉又南北两极各有兽面安定于纬圈内规面之中而兽 
吻衔其圆轴以代赤道经表轴之中心立有圆柱以代纬表又轴及柱之径各一寸一分若欲以两极 
之径线而代为经表用之亦无不可者纬表纵横有两径线其纵径与赤道圈之中线正对其横径与 
纬圈之侧面平行又赤道内之规面幷上侧面刻有二十四小时以初正两字别之毎小时均分四刻 
二十四小时共九十六刻规面毎一刻平分三长方形每一方平分五分一刻共十五分每一分以对 
角线之比例又分十二细分则一刻共一百八十细分每一分则当五秒今游表之指线亦平分而每 
分与对角线之十二分各有相当之比例又各细分五秒则一刻每分六十秒十五分共九百秒矣如 
此而分之法可不谓微矣乎又子午圈向东之正面为子午线所从起而南与北两轴之中心正与此 
面相对以为分界至若轴枢之半在于此面而半在于伏兎则两合螺柱以定之而幷如一体焉又赤 
道之上侧面于子午圈之正南交划有午正初刻其内规面划有子正初刻而于正北交则侧面划有 
子正初刻其内规面划有午正初刻其余时刻皆从之而定焉且上则用纬圈下则用表景随便可以 
测定时刻也若夫赤道圈之外规面分三百六十经度从规内面夘正相对之线起算自西而东随诸 
天行每一度依上法作长方形每一方又另分六小方形每一分以对角线之比例又分十小分即一 
度共六十分今游表之指线亦分十空之界线而每一分空内开为四格小空每一格当十五秒则四 
格共六十秒也其赤道之下侧面分象限而四之而子午夘酉为各象限之初度至于纬圈四面列度 
分秒之法与赤道经圈无异盖各面四分象限而内与外规面之象限各度数则从赤道线起算向南 
北两极而止焉其上下侧面之度数则从两极起算向赤道中线而止焉又经纬圈各有游表者四与 
黄道仪正同而全仪则下有一龙以为座向正南而负之其前后两爪安于两交梁而两梁又以斜角 
相交其四角则有四狮以相负而又各有螺柱以定之诸类皆详于黄道仪解内兹不复赘其安对之 
法则以天顶之垂线为定也灵台仪象志增旧浑天仪制三重外曰六合仪次内曰三辰仪内曰四游 
仪凡七圈康熙十二年圣祖仁皇帝命监臣制赤道经纬仪铸铜为之凡二重三圈盖会三辰于六合 
而又省一地平圈也其外正各立为子午圈制与黄道经纬仪子午圈同距两极各九十度横置赤道 
经圈与子午圈交陷其中以相入外径五尺九寸规面寛二寸五分侧面厚一寸三分内规面及上侧 
面镌昼夜时刻外规面及下侧面镌周度分南极旁承以两象限弧又从南北两极贯赤道纬圈外径 


五尺六寸规侧面寛厚与经圈同四面刻赤道纬度内为通轴设横表游表俱与黄道经纬仪同下为 
半圆云座升龙承之皇朝礼器图式增地平经仪地平经圈之全径长六尺而周弧之平面则寛二寸 
五分厚一寸二分东西南北划象限而四分之每一象限则为九十度每一度依前法六十分度数之 
宇以南北界线各左右起算为初度之界以东西界线为九十度之界从东西向南起算北反是夫地 
平圈之四面各有一龙以顶承之而四龙安于十字交梁之四角而每角加螺旋转一具可以凖仪而 
取平又十字交梁中有立柱与地平圈高等其中心为地平圈之中心从圈之东西二方地平之圈上 
又各另加一立柱高约四尺柱之周围各有一龙蜿蜒于其上乃从柱之上端中各出其前一爪而互 
捧火珠盖珠之心为天顶而正对地平圈之中心则从地平之中心至天顶有立轴而立轴之中开有 
长方孔其中从上至下有一直线为立轴之长径线幷为天顶之垂线过地平之中心加有平方尺表 
如窥衡然自横表之两端各出一线而过天顶与立轴之长径左右各作三角形三线互相参直共在 
过天顶圈之平面上而与窥衡之指线凖合夫立轴左右旋转则人窥测之目及某星幷过天顶三角 
形线参直而窥衡之指线指定地平之经度矣此仪之细微不止于地平之分法而更在乎地平中心 
所出立轴之径线凖合于天顶之垂线毫末不离也故依勾股法之理先自地平之中心划地平大圈 
然后以立轴中天顶线为股以大圈半径为勾而自本圈相对之四处斜立一坚硬界方至天顶线之 
一点以为勾股之弦若四处之弦长皆一而纎毫不差则立轴之中线必合于天顶之垂线矣又仪之 
轻巧在于四方螺旋之用法又在于地平方尺之横表盖此横表须厚一寸而寛一寸五分以免致于 
垂下而不合乎仪之本径也但既厚且寛则必遇重而难以转动又转动时则沉重而压磨于地平上 
所划度数之细分故特用螺柱管其中心与地平之中心火起横表之两端使之空悬于中而不令其 
磨损地平之面云灵台仪象志增旧浑天仪制有地平圈能测三辰当地平之经度而不能测地平上 
之经度康熙十二年圣祖仁皇帝命监臣制地平经仪铸铜为之平置地平圈径六尺二寸寛二寸四 
分厚一寸二分上面侧面皆刻四象限度上面自南北起初度侧面自东西起初度以立龙四承之圈 
下立柱其髙相等适当圈心上出圆轴圈上东西二龙柱结横梁中穿孔为天顶与圈心对施立轴长 
四尺四寸上应天顶下应地心表末结十字横表与圈相切尺寸与圈径同立轴顶左左结二线斜贯 
横表两端成两三角形旋转横表令三线与所测参直视表所指以测各曜之地平经度皇朝礼器图 
式增象限仪象限仪者盖用之以测高度者也亦名地平纬仪然式虽不一惟取其有适于用焉斯得 
矣夫象限为立运之仪其制法直角为心六尺为半径用规器划圈四分之一分则为九十度每一度 
为长方形每一方又分十二小方形而各小方之底以对角线之比例上下五分则一度共六十分又 
对角线之五分每以窥表指线之细分十分之则一度共六百分而每一分则当六秒也夫所划之度 
数之字其从上起算以至下而镌于弧之内邉上者即指星之在地平上若干度分也其从下起算以 
至上而镌于弧之外边上者即指星之离天顶若干度分也故八十正数与一十倒数七十与二十六 
十与三十等向上向下正倒之数俱为同线镌识之弧以内象限空余之地为匾龙以充其内而左右 
上下皆固已然全仪须立轴以运之其安立轴之法其要有二其一仪形必依权衡之理分之即轴之 
周围轻重相等而取其运动之便盖仪形之中心与其重心不同故也其一须立轴之中线与仪之立 
边平行以免致离于天顶之垂线也又于仪之縦横两边相遇之处即过天顶圈之中心定有圆柱为 
表加窥衡而衡之下端依法另加长方孔之表与上表相等相对其指线于弧之正面指定所测之度 
分任意上下进退之而于弧之背面用螺柱以定之若用象限全圈之径以为衡而衡之两端立圆柱 
以为表则可得负圈之角而倍加度数之细分也盖此二度相倂归于一度而此一度共有一千二百 
分焉立运仪左右有两立柱其两柱之上有云弧下横一梁相连如楼阁然又立轴之两邉有双龙扶 
拱以为座架立轴之两端加以钢枢上下各以钢孔受之其在下横梁中有铜环以承立轴枢环之径 
四倍于枢之径环之三面各加螺柱横入于环出入展缩以进退枢令就合于垂线也座架四傍上下 
无所隔碍窥测者从立轴以左右旋转甚便周视也灵台仪象志增旧浑天仪制有地平圈而无地平 
经圈元郭守敬简仪设立运圈以测三辰出地之度即地平经圈也康熙十二年圣祖仁皇帝命监臣 
制象限仪为全圆四分之一亦名地平纬仪铸铜为之其制直角为心两方皆为半径各长六寸寛二 
寸一分厚一寸一方圆为弧寛二寸六分厚一寸一分正面镌九十度分外规面镌度数字其数自上 


