<!-- { "loadSidebar": true } -->
顶髪遂不长燕山丛录原金张瓒大觉寺记下管院在新仓水南始辽重熙间老僧常住建弥陀佛舍 
后趺坐而化火之不灰夏腊七十余其徒二人以师像立于佛侧已而髪再生盈月则削为女子所污 
而止二僧传其法度沙门五人志普志言志名志远志月自是佛宫日广建毘卢殿寻更为十方院辽 
之天庆六年也其后又建弥陀殿与两庑及藏经之所又冶钟既成将建楼而主僧行超遇疾以贞元 
初年十二月逝僧善昶主寺建窣堵以葬其师又建内经一藏漆函金饰工制瑰玮刻毘卢坛覆以毳 
幙珠缨宝帜文采灿然又建东堂及钟楼开园凿井砖垣一周于是僧徒伐贞石属西来客张瓒书其 
事瓒为孔氏学若浮屠非宿所嗜见昶师不忘祖功有足嘉者于是乎书宝坻旧志原广济寺有辽碑 
二一银青荣禄大夫检校司徒宋璋佛殿记太平五年立一重熙五年立宝坻县志增辽宋璋广济寺 
佛殿记略夫闻宏髙威德运大神通金刚座中果结菩提之树灵鹫山上经宣菡萏之花是以明帝梦 
从于汉室佛宝初光奘公取至于唐时法轮渐转故自三千界神化之后五百年象教以来通觉路于 
羣生辟空门于历代粤有僧宏性演武井邑生身文殊阁院落髪竭总持之力振拔沉沦宏方便之机 
赞禆调御属以新仓重镇旧邑多人悉谓向风咸云渴德载勤三清深契四宏此则振锡爰来宁辞越 
里彼则布金有待永奉开基因适愿以经营遂立诚而兴建富庶倾心宾寮率己材呈而风举云摇匠 
斫而雷奔电击乃以凿甘井树华亭建法堂延讲座累功岁久报力时亏念光阴之不停嗟羸老之将 
至乃谓门人道广曰吾以拨土匡时踏荒成觧然稍增于缔构奈罔偹于规模今汝勤修慧炬播植福 
田度人宜体于三轮证果俾升于二梵讵劳谦于后进当善继于前修广法师谛听斯言恭承彼事应 
当根之善立匪石之心会头陀僧义宏雅好游方同谙化道率王文袭等数十人共结良缘将崇胜概 
度功量费价何啻于万缗纠邑随缘数须满于千室栾栱迭施棼橑复结云矗花砖霞舒丹雘奇标造 
立三门之满月睟容妙画铺题四壁之芳莲瑞相其基构备也如彼其功德圆也若此香界初就道场 
永开阎浮业广咸归精进之门兜率观成悉有开生之路边谋论撰可叙因缘庶纪录以具存用刋修 
而克永同上原宝坻城中有石幢髙三丈凡七级石上雕刻工巧中贯铁柱顶以金为之金皇统中建 
俗传下有海眼长安客话原朝霞寺在县西五里宝坻县志原元世祖至元十六年佥大都属邑编民 
三百户立屯于大都之宝坻县为田四百五十顷元史兵志补正统戊辰宝坻县民周本家马生角长 
二寸鬟剔 奇补崇祯十五年大盗苏鸣秋结其党靳时魁姜计民等聚众于宝坻之埋珠庄势张甚时 
吾乡髙工部承埏知县事以计禽之县境以安黄图杂志原吴师道陈教授捕蝗宝坻歌去年之夏畿 
生虫捕除分道疾如风宝坻从事心独苦调选强力休罢癃焚香祷神神与通蝗自相食一夕空大书 
联帛拥归马儿童父老争言功我闻开元相姚崇按稽古法畀火攻目前除患事应尔潜孚乃在冥冥 
中当今明良布德泽四钱斗米何难同近闻遗种时出地若遣督捕无如公吴礼部集臣等谨按以上 
各条系宝坻县增宁河县于雍正九年分宝坻之梁城所新设宝坻县新志臣等谨按宁河县分宝坻 
之东南乡置属顺天府在府东三百里增县东西距一百三十五里南北距一百三十二里东至遵化 
州丰润县界四十五里西至武清县界九十里南至天津府天津县界一百二十里北至丰润县界十 
二里东南至丰润县界五十里西南至天津县界一百五十里东北至丰润县界二十五里西北至宝 
坻县界二十里大清一统志原梁城在县东南境五代刘仁恭筑其子守光为燕王时据之名胜志臣 
等谨按梁城即今之宁河县境守御千户所今改为县治并立儒学于其旁俱雍正十二年建原梁城 
即今梁城所在县东一百四十里明置梁城守御千戸所宝坻县旧志原七里海在县东南一百三十 
里同上原七里海计二百五十二里有荒地二万一千五百余顷太监汪直立庄于其中相传为御用 
监公物而民垦其内者一千四百六十余顷嘉靖初有奸民以水退地百余顷欲夺民业投献内监民 
诉之阙下遣主事柴儒往勘还奏曰民之久业输粮饲马煎盐出税养生送死出于其中不宜渔夺惟 
水退堪熟地可入本监然亦当听民渔猎樵采上曰地既勘明如拟拨给内监余悉与民明世宗实录 
増三角淀在武清县南八十余里东西五六里南北十余里又东为四汊港四汛可四五里又东为西 
沽三十里合运河达天津七里海在宝坻县东南一百三十里通志七里海即北运河青龙湾藉以宣 
泄也大清一统志原红心堤在县东南二百里秦始皇所筑潮水虽涌而堤不没名胜志原芦台军在 
县东南一百六十里后唐同光中刘守光所置俗名将台同上原后梁干化三年三月朔晋周德威拔 


燕芦台军通鉴原赵德钧祠在芦台巡检司德钧镇芦台军榷盐院其所置也名胜志臣等谨按榷盐 
院旧基元至正间改为儒学见宝坻县志原金至宁元年八月卫绍王之变是日海水不潮宝坻盐司 
惧其亏课致祷无应九月宣宗即位乃潮金史五行志原大都之盐太宗丙申年初于白陵港三义沽 
大直沽等处置司设熬煎办世祖至元二年又増宝坻二盐埸十九年改立大都芦台越支三义沽盐 
使司一二十五年复立三义芦台越支三盐使司元史食货志原张斛芦台峭帆亭诗髙秋客未还何 
处望乡关乔木苍烟外孤亭落照间雨晴山觉近潮满水如闲目断峒阳路归云不可攀元好问云渔 
阳有峒阳故事中多及之中州集原芦台圣母庙距县治一百六十里宝坁县旧志原元平州路亷访 
赵铸重修芦台兴宝圣母庙记渔阳东南三百里有芦台焉面海背山左踞旷野右跨大河地僻而卑 
民勤而野男薪女汲聚土而煮之成鹾而后已舟车水陆运之于民令贵富贱贫旄倪大小均食之日 
获万缗以输公府向者大安末河朔不逞之徒啸聚山谷后天下革人获小康岁次庚寅国朝设十路 
征収所选通古今练钱榖明儒术娴吏事者以补之前学士陈公秀玉为举首充燕路长前太学正赵 
德辉副之明年辟铸行提领关防盐使司事于是集场中遗民五七人俾诛茅剪棘拾瓦砾平陷穽屋 
而居之一日沿水而西见有庙巍然牓曰圣母询诸由来佥曰不知独一老能道之昔五代时南北各 
据限以疆界幽燕之地盐绝者岁余百姓病之忽有姥语人曰此地可煮土成盐遂教以煮之之法不 
数日俄失所在居人神之圣母之号实自此始由是公私饶足祈祠下者皆如所请铸因祷之黎明有 
告者曰台南十里皎白如春雪者十数顷其厚寸余迫而视之则盐也尽驱土人挟箕筥収之力未竟 
复婴而为水乃作瑞盐歌以颂之学士陈公亦留诗庙壁后二载聂赫公来掌盐政谒圣母祠仆者起 
之阙者补之颠者扶之坏者成之天龙置之于左雷师风伯安之于右庙貎一新焉属铸书之刻于石 
丁未年二月望日也宝坻县旧志按聂赫满洲语鸭也旧作粘合今译改原翰林直学士高鸣兴宝圣 
母庙记至元二年大中大夫礼部侍郎倪德政为中都转运使提领税使司丹珠尔丹同知使事宝坻 
县盐使曹严臣副之三人共政动无遗虑而又咨议石庆祥经历王荣诸掾使交修参赞尽祛宿弊人 
诵其德不辍侯闻之曰方今朝廷清明法度修举吾属第行之惟谨何德之有若考其所自神之锡汝 
不既大矣乎今圣母遗庙虽存风日隤圯茍能完覆其庶几矣阖场耆旧闻其言庀徒蒇事不踰岁殿 
堂门庑焕然一新岁在戊辰副使崔鹗盐判张仲智李士珍李昭管勾李伯俊刘甫等谋刻石以识本 
末介详议张君孝纯来请乎惟世之人有片能铢効輙自负惟恐人之不我与今侯裕俗之能理财之 
効着人耳目顾乃温恭恪逊与人言则归美朝廷归德于神之所自可谓贤也矣同上按丹珠尔 古语 
续藏经名也丹有也旧作答木丁今译改原髙承埏芦台圣母庙神弦辞我击鼔兮潭如神之来兮七 
十二沽我牲牢兮既荐神之去兮九十九淀煮水兮海堧纷万灶兮青烟鱼龙安宅兮风雾毋作诏我 
民兮报祀有恪稽古堂集 

 

钦定日下旧闻考卷一百十三 

 

钦定日下旧闻考卷一百十三举正 

 

朝霞寺原书朝讹作朔今据县志改朝霞寺条明儒术娴吏事原书娴讹作闲今据县志改元赵铸芦 
台圣母庙记条 

 

钦定日下旧闻考卷一百十三举正 


钦定四库全书 

钦定日下旧闻考卷一百十四 

京畿蓟州一 

 

原蓟州在顺天府东二百里明一统志臣等谨按蓟州明初属顺天府本朝因之在府东一百八十里 
増州东西距一百十里南北距一百十五里东至遵化州界六十里西至三河县界十五里南至宝坻 
县界六十五里北至黄崖关五十里东南至遵化州玉田县治八十里西南至三河县治一百二十里 
东北至遵化州治一百二十里西北至平谷县治七十里大清一统志原禹贡冀州之域春秋战国属 
燕秦于此置渔阳郡两汉因之太平寰宇记原晋为燕国及北平郡地后魏仍置渔阳郡隋初郡废开 
皇六年始置元州于此立总管府大业初府废改置渔阳郡唐初郡废属幽州方舆纪要原渔阳废县 
即今州治隋置渔阳县唐初入幽州武后时营州陷于契丹寄治渔阳神龙初县改属营州开元四年 
复属幽州十八年置蓟州治焉同上原开元十八年析幽州之渔阳三河玉田三县置蓟州取古蓟门 
关以名州太平寰宇记臣等谨按古蓟门关在州城东南六十里一名蓟邱今遗址尚存原天宝元年 
复为渔阳郡就置静塞军干元元年复为蓟州五代石晋割以赂辽辽号尚武军金天辅五年议以其 
地遗宋宋宣和四年赐名广川郡七年金复取其地仍名蓟州属中都清类天文分野之书补宣和四 
年更渔阳县名平卢宋史地理志原元属大都路清陷天文分野之书原明仍为蓟州以州治渔阳县 
省入方舆纪要原州旧有土城洪武四年甃以磗石围九里十三歩连女墙高三丈五尺为堞二千四 
十北倚山原南濒沽水城门三各有楼东曰威远南曰平津西曰拱极崇祯壬午城拆毁仅存基一半 
蓟州志原明陆树声蓟州重修城楼记略蓟州为京辅要镇左扼山海右控居庸背连古北距东西南 
各四百余里而蓟当其冲枕山帯河重关复镇递为应援以翼蔽畿辅又其东则朝鲜朵颜贡使徃来 
率道境上南通西河馈运食上田宝坻鱼盐之利雄甲他镇故崇墉巨屏特设守备宿劲兵丰储峙以 
颛城守城北阻冈不门惟东西南设三门上缘崇墉各建丽谯角楼弩穴分峙四隅中衢则建鼓楼屹 
立与三门等俯瞰闉阇足称壮巨岁久倾圮寖失旧观臬司西平王君诰户曹固安段君炼图新理之 
经始于嘉靖二十六年六月落成于二十八年七月陆文定集臣等谨按州城于康熙四十一年赐帑 
重修城门三各建楼一座东曰永固西曰永宁南曰永康四角各建角楼一座正北无门城上有楼一 
座曰北极台増圣祖仁皇帝御制驻跸蓟州城南远眺山村诗万骑骖驔拥蓟城风行雷出远天清微 
