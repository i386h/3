<!-- { "loadSidebar": true } -->
官马过中原袖有芝泥御墨痕岭海孤臣天咫尺五云回首是都门交州稿补三忠祠在上斜街天启 
四年春勅建以祀沁水张忠烈公铨襄陵髙忠莭公邦佐大同何忠愍公廷櫆三公皆山西人故额曰 
山右三忠祠张公巡按辽东监察御史髙公分巡辽海道山东布政司叅政何公分守辽海道山东按 
察司副使皆死王事张公初赠大理寺卿后加赠兵部尚书髙和二公初赠光禄寺卿后加赠大理卿 
左右列陪祀诸公张公傍六人经略标下统兵镇守奉集等处总兵官都督佥事朱公万良统兵援辽 
副总兵官王公诰协守辽东副总兵管锦州叅将事麻公承宗援辽总兵官都督佥事杨公宗业协守 
开原副总兵官麻公岩援辽正叅将赠总兵官彭公振云髙公座右亦六人诰赠奉政大夫光禄寺少 
卿原任陜西凤翔府扶风县知县王公国训勅赠光禄寺寺丞原任顺天府香河县知县任公光裕统 
兵援辽游击将军满公龙鳞诰赠奉政大夫光禄寺少卿原任顺天府大城县知县武公维周勅赠光 
禄寺寺丞原任直隶顺义县知县上官公荩辽东镇守标下叅将管中军事梁公汝贵何公座侧则有 
诰赠奉政大夫光禄寺卿前分守开原道山东按察司佥事潘公宗颜诰赠光禄寺卿原任直隶永平 


府知府张公凤奇皆与何公并列其左右列者镇守辽东总兵官都督同知马公林统兵援辽游击将 
军李公镇忠领兵援辽守备刘公兴汉领兵援辽千总刘公起佩又戚公士荣杨公其(上艹下畅)二 
神位附祀共二十人盖髙张何三公为当时勅祀而后死诸公其乡人以皆山西人死王事故附祀之 
祠无碑记可考列主亦多繁乱意当时附祀者必立于两庑后始迁入堂中故耳楮园杂集臣等谨按 
山右三忠祠在上斜街堂三楹中楹像祀三忠左右楹木主祀从祀者左为旧祀明二十人右为新祀 
本朝六十四人凡所新祀先后以时不以爵其第一行为员外郎侯佐叅议道刘升祚济南道李时同 
知赵瀚知州李方澄知县李还春曹邦伟赵家骏薛佩玉郭自修王曰俞教谕崔珩训导王奕叶张化 
枢黄缙典史陈复新洪有度举人赵居甲提督窦斌赠提督总兵官任举总兵官张凌霞李全穆生辉 
副将魏麟赠总兵官游击杨光祖游击杜国庆窦明运何道深都司王廷衡守备司起龙晋天忠把总 
李克友第二行为知县温光裕杨泰叚上彩署知县髙士达州同李士麟县丞徐喆王牧民袁养民教 
谕周逺祚贾道醇贡生李旦生员张射斗周于德萧熙载李蓂张琳副将郝尔德叅将李允游击刘大 
受马之迅王弼赠都司同知傅富把总髙虎邱登荣武生李先春李齐田秦士凤乔谨第三行为赠太 
仆寺少卿王如玉提督谥壮节马全提督谥毅节牛天畀总兵官张大经皆山西人原辽道宗清宁八 
年楚国大长公主舍诸私第剏厥精庐奉勅以竹林为额奉福寺尊胜陀罗尼幢原竹林寺金熙宗驸 
马宫也寺僧云一塔无影金台集臣原天顺丁丑僧慧庵建接待寺于宣武门右正德丙寅始讫工刑 
部尚书闵珪为作碑记析津日记臣等谨按接待寺在炸子桥卷内明正德二年刑部尚书闵珪碑尚 
存文称初修于天顺丁丑再修于正德丙寅非自天顺至正德乃讫工也増闵珪接待寺记略宣武关 
外西隅有寺曰接待者古刹也而规模狭隘天顺丁丑僧録左觉义兼大觉禅寺住持慧庵同其徒无 
碍秉诚鸠集好善之士而宏建焉至于今徒孙可玉又从而新之兴工于正德丙寅二月讫工于丁卯 
四月正德二年六月立原金有玉虚观元有玉虚宫今之玉虚观未审即其遗址否观有正统中礼部 
尚书胡濙碑刑部侍郎周瑄篆盖中书舎人吴谦书文称正统丁巳炼师吴元真来游斯地其址已为 
锦衣千户吕仪别墅有处士刘泰能言观之旧迹炼师欲复之吕因舎其地于是总兵石亨捐赀以建 
及岁巳未夏不雨恵安伯张升诣观请师祷雨有应事闻赐以彩縀至天顺二年赐额御史李锦记其 
事焉析津日记増玉虚观在旧城僊露坊按旧碑金泰和八年尚书户部主事云骑尉龎铸所撰重修 
玉虚观三清殿记文简而理明观中有故太师梁忠烈王祠堂王讳宗弼乃太祖武元第八子金泰和 
四年八月道士髙守冲为之立碑其文亦龎铸所作国朝至元七年建玉虚观大道祖师传授之碑叅 
知政事杨果撰商挺书元一统志臣等谨按玉虚观在罐儿胡衕已頺敝金龎铸二碑元杨果一碑及 
梁忠烈王祠今俱无考惟明胡濙李锦二碑尚存胡碑乃景泰中立非正统中也增胡濙玉虚观记略 
玉虚观自昔奉佑圣之所在都城之西南岁逺为风雨所壊遗址为锦衣卫千戸吕仪之别墅也丁巳 
秋吕偕法师吴元真处士刘泰游其地泰年老言其迹甚详法师顾瞻徘徊有作新之志吕公慨然与 
之总戎石亨弟石贵捐赀以建京之巨室亦赞襄之殿陛廊庑焕然一新正统己未夏四月不雨惠安 
伯张升命法师祈之有应事闻上遣李全等诣观祷之大雨三日赐法师彩縀楮币五月初复祷得雨 
法师精修力践足以对扬神明有祷輙应其事固非偶然者今来请书观之成予因为之辞景泰二年 
月日立増李锦重修玉虚观碑略玉虚观在都城外西南隅里许乃崇奉佑圣之所锦衣千户吕仪捐 
基起造天顺二年二月勅赐额曰玉虚观成化庚子三月本观修理墙垣得旧碑一独存螭首重修玉 
虚观篆勒字惜薪司太监傅春因重修之成化庚子八月立原广慧寺古刹也在宣武门外一里嘉靖 
中太监刘成朱仲修之有广西按察司佥事余一鹏碑记析津日记臣等谨按广慧寺在司家坑尚完 
整余一鹏碑尚存又有嘉靖甲子户部侍郎孙禬碑増余一鹏重修护国广慧寺记略宣武门外二里 
许冈回水抱古木参欝中有丛林风雨摧残旧基仅存询其名乃古刹护国广慧寺世代莫考嘉靖三 
十一年内官监太监刘成施金半千复其地三十七年内官监太监朱仲建正殿禅堂山门廊庑种种 
完相始营于己未春落成于辛酉冬嘉靖四十年冬十月立増万历中归空和尚自伏牛入京能一再 
七不食日饮水数升众遂号之曰水斋自幼出家慈氏寺行脚三十年曽跪行至五台足流血不知痛 
叅古松燃一指以供文殊再礼普陀叅大智燃一指供观音后礼峩眉印通天燃一指供普贤最后至 
京师孝定皇太后闻而创寺居焉赐额曰明祚长椿寺有渗金多宝佛塔高一丈五尺帝京景物略臣 


等谨按长椿寺在土地庙斜街本朝乾隆二十一年重修渗金佛塔今在正殿中其髙充栋寺有明万 
历中工部郎中米万钟水斋禅师传碑碑称大祚长椿寺与帝京景物略所称明祚长椿异又有本朝 
康熙二十一年兵部尚书宋德宜碑补长椿寺大殿旁小室内藏佛像十余轴中二轴黄绫装裱与他 
轴异展视之一绘九朶青莲花捧一牌题曰九莲菩萨之位明神宗母李太后也一绘女像具天人姿 
戴毘卢帽衣红锦袈裟题菩萨号下注崇祯庚辰年恭绘烈皇生母孝纯刘太后也二圗不知何时安 
奉寺内今乃委积尘埃中燕舟客话臣等谨按长椿寺今止存画像一轴所绘乃女像戴毘卢帽着锦 
袈裟坐莲台上旁绘女侍二并无九莲菩萨字様亦无崇祯年标题未审为何后像其一轴今无可考 
矣原长椿寺水斋传米万钟书春明梦余録増米万钟大祚长椿寺赐紫衣水斋禅师传略长椿寺水 
斋大师者名阳明故中山郡鹿氏子于嘉靖三十八年七月十有一日生泡质虽蒙识田无染见僧而 
悦闻佛而称镇星甫周即从剃落嗣法本郡慈氏太和座下肇修苦行八越暑霜自是三十余年间普 
陀大士峩嵋普贤菩萨少林达摩祖师道场躬亲顶礼往来五台终南伏牛等山普行饶益其在中台 
古松和尚问师云空假中是甚么师黙然无对当体全空顿见本来心地为然指以谢复于普陀问大 
智禅师云如何是生死答云生死原是大智师了然更然一指炙背八十一炷如华严卷数乃去通天 
和尚者峩嵋老宿也问师西来意师云晴天日头出下雨地皮湿说破无生话只恐信不及又问识得 
么师左指天右指地不更下一语机縁既投衣法旋授二十七代之灯嘱师重剔盖至是师复然一指 
通前而三矣略述苦行实难缕数最后来京师以水斋着人号水斋师先期不食一再七然后呷水日 
数升以为常嗟乎月光水观未罢资粮圗澄涤肠存乎神化方之于师行独苦矣虽然苦行云者世俗 
目师之强名师固不知孰为苦孰为非苦也惟知空吾身以空一切示无拣择而已矣功行既圆髙深 
允格圣母太皇太后皇帝陛下实嘉与之赐金冠紫衣钦命焚修勅建大华严寺于永乐店再建大祚 
长椿寺于今所寻勅师赍内帑徧赐南海诸净刹及钦建八十八佛道场讫开四等之日徧烛尧云施 
六度之风横流舜雨斯真十方宏济大展宗风者儿子都得师事为弟子悉师行为摭拾涯略以俾苾 
刍传之历刼云时万历戊午立秋日增宋德冝重修长椿寺碑略长椿寺在宣武门之右故明万历二 
十年为水斋大师勅建赐金冠紫衣住寺焚修者也规模宏厂为京师首刹去今未百年而坛席荒凉 
僧徒零落康熙己未秋七月地震京城内外寺观浮圗相轮之属莫不倾圮而兹寺为尤甚寺近相国 
益都冯公第宅公一日游寺中见而悯之捐资修葺焕然更新云康熙二十一年八月立增张慎言过 
长椿寺诗直尔风尘地青山练若春比丘非苦行官长自闲身彭泽篱迎酒逺公钟送人相邀过此日 
何为逐蹄轮帝京景物略増徐本髙过长椿寺赠水斋上人诗凉秋新月影生苔古栢苍苍有径开清 
梵数依祇树起天花如共妙香来三千遍界身能定七十余年心未灰我自朝衣缁欲染堂前童侍莫 
相猜同上增陈维崧九日前一日同钱宝汾登长椿寺妙光阁诗浊醪竟逼重阳节古寺刚逢下直人 
万里思乡吾较切一官慢世尔长贫经堂璎珞飞花雨海国风烟罢战尘与汝妙光楼骋望他年无着 
共天亲湖海楼诗集臣等谨按妙光阁今已圮原辽大昊天寺碑道宗皇帝书墨池编补大定二十四 
年二月大长公主降钱三百万建昊天寺给田百顷每岁度僧尼十人续文献通考补辽道宗喜作字 
秦越大长公主舍棠阴坊第为大昊天寺帝为书碑及额今在燕京旧城书史会要原昊天寺辽刹也 
碑记无一存者访之惟有万历间山阴朱敬循一碑其建置本末俱不详塔址已为居民所侵寺门一 
井泉特清冽不下天坛夹道水也析津日记臣等谨按昊天寺故基在西便门大街之西今已废为农 
田古迹久湮寺有宝塔今无考辽道宗碑及额之外尚有干文阁待制孟初碑见元一统志今俱无考 
即明朱敬循碑亦不可得见矣惟井泉尚存增大昊天寺在旧城寺建于辽按干文阁待制孟初所撰 
燕京大昊天寺传菩萨戒故妙行大师遗行碑铭道宗清宁五年秦越大长公主舍堂阴坊第为寺土 
百顷道宗施五万缗以助勅宣政殿学士王行已领役既成诏以大昊天寺为额额与碑皆道宗御书 
大殿之后建宝塔髙二百尺有神光飞绕如火轮清信施财者沓至师寿八十二又按辽咸雍三年翰 
林学士王观奉勅撰御笔寺碑谓尾络之分燕为大邦辟千里之日围聚万家之星井中有先公主之 
馆地雕华宏冠甲于都会改而为寺遵遗托而荐冥福也诏王行巳督辖丁匠梓者斤陶者植金者冶 
