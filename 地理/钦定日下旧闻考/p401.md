<!-- { "loadSidebar": true } -->
而下以纪地平高度自下而上以纪距天顶度联以云龙东西立柱縦八尺八寸上下梁横七尺八寸 
餙以云龙梁中各穿圆孔以受立轴轴与仪之立半径平行长九尺七寸寛二寸一分厚一寸七分东 
西运之直角施横轴长二寸一分轴本加游表寛二寸一分厚二分有竒长与半径等游表末设立耳 
以测地平经度皇朝礼器图式增纪限仪纪限仪之全圈则六分之一即六十度之弧也亦名距度仪 
全仪分之为二一干一弧干之长与弧之半径及弧之通弦皆相等即皆六尺也弧之寛二寸五分此 
仪之难制在于其干何也葢用仪之时其干大概离天顶而左右上下移动之衡斜向地平故干愈长 
愈软而愈垂下不合于仪之半径欲令坚固恐铜加厚而仪不便于用故用三棱角形之法而左右上 
下之既坚固亦复轻巧则用以合天使之彼此不相反也干之上端有小衡以十字直角相交于弧之 
半径线下端入弧之中夫干及弧并小衡之上面皆在一平面令仪合于本圈而便测验故耳又左右 
皆有细云彼此相连盖藉之以坚固全仪者也若夫仪之中心及小衡左右之两端各定有一表皆圆 
柱左右各表之径线相距中干之径线大弧之十度弧之度分从其中线起算左右各三十度毎度则 
六十分每一分又十细分则一度共六百细分而毎细分则当六秒盖与象限仪之分法无殊也其弧 
上有游表者三其表之平面有三界线长孔孔内之方形依本法与圆柱表相等焉夫仪之全体则用 
权衡之理以定之盖取其重心以为仪心耳至如仪之座架有两端一为三运之枢轴一为承仪之台 
夫三运之器加于仪之背面定于仪之重心以左之右之高之下之平之侧之无所施而不可故又名 
百游之纪限仪焉其三运之器所以成之者有三其一圆管内有圆轴横入之便于髙下运用也其一 
半周圈其中心与横轴之中心正同便于平侧运用也其一立轴则便于左右运用焉以圆管定于仪 
之重心而半周圈与横轴之心幷立轴之上端有小圆柱以为平侧运之轴而立轴所容半周之处则 
内有山口以容之外有螺柱以定之此轻小之仪之最便法也今制纪限仪甚重大侧运之则必下垂 
而螺柱恐难以定故于半周弧外规加齿而立轴旁则加小轮其径约二寸其圆面棱齿与半周齿相 
入人小轮同轴而另加全轮其全径与小轮之径如五与一与半周之径如一与二盖依举重学之理 
转运之而轻五倍也用此法则全仪不劳力而可侧运矣定之则于立轴下端深入台上端之圆孔因 
仪左右旋转而窥测之目可无所不至矣台约高四尺其座约寛三尺从下至上有游龙蜿蜒以绕之 
而纪限仪之制于斯全焉灵台仪象志增诸曜在天之度赤道经纬以南北二极为宗黄道经纬以黄 
极为宗地平经纬以天顶为宗其两曜斜距之度古无测器康熙十二年圣祖仁皇帝命监臣制纪限 
仪亦名矩度仪铸铜为之其制一弧一干弧为圆周六分之一通六尺面寛二寸五分从中线起左右 
各列三十度干为圆之半径长亦六尺未有柄以便运旋上端为圆心设立柱加游表长与干同游表 
末设立耳为测一曜之用弧背左右各设窥表为另测一曜之用又于干两旁设立柱相距应弧背之 
十度以为借测之用仪两联以流云背以枢低昂之承以半圆有齿立轴旁加小轮可使平测其下立 
柱入于仪座以左右之座高四尺寛三尺统以立龙皇朝礼器图式增地平经纬仪本朝康熙五十四 
年制同上增地平经纬仪乃合地平象限二仪而为一其制平置地平圈径五尺寛七寸七分周围镌 
四象限度下设四柱圆座承之东西立柱高一丈一尺上结曲梁中为立轴下端贯以圈心螺柱上端 
以梁中圆孔受之中加象限仪直角在下半径六尺寛二寸七分正面列九十度分中联方圆及弧矢 
形背结于立轴以运之直角施游表长八尺本设横耳末设横柱以备仰窥凡测诸曜旋象限仪以游 
表低昂合之令与诸曜参直其横半径所指即地平经度游表所指即地平纬度同上增玑衡抚辰仪 
本朝乾隆九年御制同上增玑衡抚辰仪铸铜为之径六尺其外即古六合仪而不用地平圈正立子 
午双环为天经两面镌去极度数以云座承之北极出地度天顶距度以京师为凖距两极九十度结 
赤道单环为天纬两面镌昼夜时刻两龙柱挟之次内即古之三辰仪而不用黄道圈两极绾赤道经 
度双环两面刻去极度数中腰结游旋赤道两面刻周天度分以象七政运行最内即古之四游仪通 
径设直距中心施窥衡以测七政经纬座施螺柱以取平天顶施坠线以取正较赤道经纬仪而加精 
焉同上增玑衡抚辰仪仪制三重其在外者即古之六合仪而不用地平圈其正立双环为子午圈两 
面皆刻周天三百六十度自南北极起初度至中要九十度是为天经斜倚单环为天常赤道圈两面 
皆刻周日十二时以子正午正当子午双环中空之半而结于其中要是为天纬其南北二极皆设圆 
轴轴本实于子午双环中空之间而轴内向以贯内二重之环其下承以云座仰面正中开双槽以受 


双环东面正中开云窝以受垂球下面置十字架施螺旋以取平架之东西两端各植龙柱龙口衔珠 
开孔以承天常赤道夘酉之两轴依观象台测定南北正线将座架安定则平面之四方正又依京师 
北极出地三十九度五十五分自北极而上五十度五分即上应天顶自南极而下五十度五分即下 
对地心而应天顶之衡于天顶施小钉悬垂线而垂适当地心又适切于双环之面不即不离则上下 
正立面之四方亦正而地平已在其中故不用地平圈也次其内即古之三辰仪而不用黄道圈其贯 
于二极之双环为赤极经圈两极各设轴孔以受天经之轴两面皆刻周天三百六十度结于赤极经 
圈之中要与天常赤道平运者为游旋赤道圈两面皆刻周天三百六十度与天之赤道旋转相应自 
经圈之南极作两象限弧以承之使不倾垫测得三辰之赤道经纬度则黄道经纬可推且黄道与赤 
道之相距古远今近縦或日久有差而仪器无庸改制故不用黄道圈也其在内者即古之四游仪贯 
于二极之双环为四游圈两面皆刻三百六十度定于游圈之两极者为直距绾于直距之中心者为 
窥衡游圈中要设直表以指经度及时窥衡右旁设直表以指纬度此古今所同无容置议者也是故 
体制仿乎浑天之旧而时度尤为整齐运量同于赤道新仪而重环更能合应至于借表窥测则上下 
左右无不冝焉仪象考成増乾隆九年御制观象台诗奉若钦维显研几凛曰明瑶枢调律纪珠贯验 
天行翠辇临黄道星台 月城浑仪观建象神器惕持盈命羲仲和叔在璇玑玉衡授时熙庶绩敢恃 
阶平増御制仪象考成序上古占天之事详于虞典书称在璇玑玉衡以齐七政后世浑天诸仪所为 
权舆也历代以来递推迭究益就精密所传六合三辰四游仪之制本朝初年犹用之我皇祖圣祖仁 
皇帝奉若天道研极理数尝用监臣南怀仁言改造六仪辑灵台仪象志所司奉以测验其用法简当 
如定周天度数为三百六十周日刻数为九十有六分黄赤道以备仪制减地平环以清仪象创制精 
密尤有非前代所及者顾星辰循黄道行每七十年差一度黄赤二道之相距亦数十年差一分所当 
随时厘订以期脗合而六仪之改创也占候虽精体制究未协于古赤道一仪又无游环以应合天度 
志载星象亦间有漏略躐次者我皇祖精明歩天定时之道使用六仪度至今必早有以随时更正矣 
予小子法祖敬天虽切于衷而推测协纪之方实未夙习兹因监臣之请案六仪新法参浑仪旧式制 
为玑衡抚辰仪绘图着说以裨测候并考天官家诸星纪数之阙者补之序之紊者正之勒为一书名 
曰仪象考成纵予斯之未信期允当之可循由是仪器正天象着而推算之法大备夫制器尚象以前 
民用莫不当求其至精至密矧其为授时所本熙绩所闗尤不容有秒忽差者折衷损益彰往察来以 
要诸尽善奉时修纪之道敢弗慎诸至乃基命宥密所为夙夜孜孜监于成宪者又自有在是为序臣 
等谨按仪器之设历代以来互相传述然用之日乆星辰有岁差之度仪器亦不能无缺坏之时必有 
大圣人出随时厘订方能与天行脗合我圣祖仁皇帝精于歩天定时之道以明季旧器年乆多不可 
用康熈八年命监臣南怀仁制六仪十二年又命监臣纪利安制地平经纬仪制作精妙动与天符非 
钱乐之郭守敬诸臣所能仰窥万一乾隆九年我皇上亲莅灵台以浑天制最近古而时度则宜从今 
特命作玑衡抚辰仪制仿浑天而时度尤为整齐复钦定仪象考成一书绘图着说传之万世制器尚 
象稽古宜今洵为尽羙尽善矣増梅文鼎拟璇玑玉衡赋至哉浑仪之为器也体天地之撰类经纬之 
精微显阐幽穷高极深殆更仆莫殚其藴累牍难悉其能者矣粤自道生宇宙肇为大圜健运无息东 
西斡旋七政错行宿离紏纷交光罗络终始相嬗虽有离朱孰窥其端圣哲挺生俯仰观察积候成悟 
赜探隐索谂六虚之旷邈讵目营兮可获乃范金兮为仪纵若衡兮八尺历以之治兮象以之核尧命 
羲和四隅分宅制闰成岁厘工熙绩匪有器以御之孰所慿而推策虞帝受之玑衡以设敬天勤民两 
圣一辙嗣三统兮迭更兹重器兮罔亵陈东序兮天球羌大训兮为列河之图兮莫先况琬琰与宏壁 
嬴秦力政罔畏天常迁周九鼎焚毁旧章球图湮没莫知其乡历纪乖次伏阴愆阳及夫汉造太初浑 
天初置唯意匠兮经营未详征乎昔制曾黄赤兮未分矧岁差兮能治历唐逾宋代有讨论小异大同 
踵事而增说存掌故约略可陈外周六合子午为经夘酉交加日月之门三轮八觚象地者衡是立郛 
郭以挈三辰黄倚赤而相结剖二至与二分判发敛兮南北距紫极兮为言小环四游又居其内左右 
周寛两萧更代低昂斜侧折旋唯意仪三重兮共枢亶推歩兮精义亦有铜球实惟浑象列星缀离三 
家殊状或附益之两曜类蚁行兮磨上迟速行兮一机或水转兮磨荡非不研精覃思穷神尽智象重 
大兮易胶每机关兮弗利仪重环兮掩映颇未宜乎窥视加以代异人湮乍成旋废作之也何难坏之 


也何易若乃元祖初服广征硕儒有美鲁斋王郭之徒既作授时备器与书高表四丈承以景符简仪 
候极离之扶踈二线代管分秒乘除庋百刻兮天腹旋立运兮四虚窥几兮测月莲花兮挈壶正方有 
案兮定南北悬正座正兮九服之须仰仪兮虚而似釜度斜络兮南极攸居可谓酌古准今洵美且都 
者矣歴年未百有明膺命虽大统兮殊称实授时兮为政属作都兮石城旋京邑兮北定既观台兮屡 
迁地更寘兮乖应岂仪器兮多迕抑畴人兮弗敬转侧之或未娴兮址渐倾兮蔑正寜不善厥初兮岁 
洊更兮滋衅经生既非所习兮更申之以厉禁专科不相通兮有愤悱兮谁问遣使灵台徒为文具交 
食或乖谁知其故帝谓兮草泽畴明理兮习数尔乃理难终隐道有必开天相其衷西人朅来如礼失 
兮求野似问郯兮识官此珍秘兮勿泄彼菽粟兮非难于是吴淞太史仁和水部夜译晨钞心追手歩 
亦得请而开局集欧逻舆儒素撷西土兮精英入中算兮垆铸屡清台兮杂候良占测兮可据怵巧拙 
