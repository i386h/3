<!-- { "loadSidebar": true } -->
务速成故皆用木岁久木朽一旦俱败然后致力将见不胜其劳今欲为永固计宜用砖石以次修治 
从之后至泰定四年始修完焉元史河渠志原宋褧都水监改修庆丰石闸记闸于字为闭城门具或 
曰以板有所蔽近代水工用之以时蓄泄水行船世祖皇帝至元二十九年可昭文馆大学士知太史 
院领都水监事臣郭守敬图水为渠曰通惠河贯京城迤丽出南水门过通州抵髙丽庄之坝为里二 
百视地形创闸附崖壁及底皆用木凡二十四庆丰其一也后二十年当至大四年诸闸浸腐宰相请 
以石易为万世利且请度缓急后先作则工不迫工不迫则周且固仁庙勅准有司以次第举由是至 
顺元年始及庆丰之役都水少监王温臣率其属分督程作日役士卒及土木金石之工千有五百五 
十输木万章铁以钧计凡八百有奇石材三千一百瓴甓灰藁他物无筭筑基纵长百有二十尺三分 
长之二为衡广髙二丈间容二丈二尺经始于是年三月之望粤六月十有五日告成绳矩中度完好 
致密公私善之明年春监丞阿礼张宗颜状是役之为日久近闸之髙深长广几何糜费物如干创始 
改作之绪庀工之勤成功之利之美求识以文予复之曰世祖开物成务群策毕举仁庙克承先烈措 
注宏远功不百倍不改作也臣下奉行惟谨事理之著者也记是诚宜然予疑是闸之始命名为何人 
与创始之岁果丰与歉或示微意于后世欤惜莫可得而知也闸非侈靡游观之所国计民庸仰以给 
者犹必待岁丰而后作矧他役乎斯果作于丰年则是役不敢妄兴民不敢茍劳财不敢徒用章章矣 
因其役并原其名是为记燕石集増河闸之源即昌平西山诸水入城汇于海子乃由万宁桥循东而 
南出文眀门外又东过通州以入于白潞河上下几二百里凡置闸二十有四其在宛平县境内为广 
源会川朝宗闸各二其在大兴县境内海子东为澄清闸三出南水门外为文眀惠和庆丰闸各二及 


郊亭北平津闸三自此以下至通州境内为普济通济广利闸各二元至元二十九年始由都水少监 
郭守敬建定创开此河平章政事吉勒展董其役赐名通惠今舟运止由通州通流溥济至大兴县平 
津庆丰惠和凡五闸皆近时发军民修理以通漕运者其城内外旧有会川朝宗澄清文眀等闸今皆 
存而不用图经志书原永乐五年五月工部言北京文眀河至通州五闸每闸合设船二十艘从之六 
年四月设北京通州惠和庆丰平津澄清通流溥济六闸每闸置官一员十年五月浚北京通流等四 
闸河道共一万七百三十丈眀成祖实录原正统三年五月造大通桥闸成行在工部请拨丁夫监守 
且以隶附近庆丰闸官从之眀英宗实录原庆丰闸在都城东王家庄至大通桥八里至元二十九年 
建有上下二木闸名籍东至顺元年易以石改名庆丰嘉靖七年并二闸为一水部备考原庆丰闸主 
事一员管通州以上闸务设自成化间三年更代至嘉靖七年通州置郎中遂裁此员而其事并之郎 
中矣同上原平津上闸西至庆丰闸十五里平津下闸西距上闸七里俱至元二十九年建旧系木闸 
名郊亭延佑后易以石改名平津同上原宣德七年正月重建大兴县平津闸眀宣宗实录原正统四 
年十月修大兴县平津闸十三年三月修大兴县平津大中小三闸明英宗实录原初永乐间欲通漕 
舟直至京城自文明门至通州置六闸俱设官吏征取江西湖广河南民二千三百余人为闸夫其后 
漕舟竟不能至而闸夫逃亡过半宣德十年吏部侍郎赵新言闸夫逃避所司逮捕累及无辜事下工 
部覆奏止将在役者存留其老疾者放还逃亡者勿追文明惠和二闸既展入城中宜罢官吏从之明 
宣宗实录増庆丰闸在东便门外王家店至大通桥八里元至元二十九年建上下二木闸名籍东至 
顺初易以石改名庆丰明嘉靖七年并二闸为一又裁主事于通州置郎中兼领今有闸官又康熙中 
于上流増建一闸曰新建大清一统志増平津闸在大兴县东有上下二闸上闸西至庆丰闸十五里 
下闸距上闸七里俱元至元二十九年建初为木闸名郊亭延佑后易以石改名平津明宣德七年重 
建同上增大通桥闸在东便门外大通桥下又朝阳东直二门外桥下俱有闸其下又有回龙闸皆本 
朝康熙中建同上臣等谨案京城大通桥地势较通州髙四十尺全资闸坝蓄泄河水以济运庆丰平 
津诸闸创自有元明代因之弗改本朝康熙年间复増设新建回龙等闸规画益臻尽善矣原双清亭 
都水张经历幕府名燕石集原宋褧双清亭春日独坐作帝城何处不红尘小海危亭独可人笭箵舟 
航浮上闸笙歌池馆接西津恩波浴鹭连洲暖宫树啼莺隔岸春不用鞭笞了官事笑谈容得幕中宾 
同上増双清亭在大兴县东南通惠河上相传元都水张经历园也畿辅通志增宋褧春暮双清亭小 
酌怀张孟功诗吏退公庭雁鹜行持杯暂对水云乡山开罨画涵清影花落胭脂漾晩香酒帜隔津标 
栁陌渔船避浪向蒲塘怀人不得同相赏空赋停云第二章燕石集臣等谨按双清亭今废原坝河亦 
名阜通七坝深沟坝九处王村坝二处郑村坝一处西阳坝三处郭村坝三处千斯坝一处元史河渠 
志原罗璧除都水监改正奉大夫通州多水患凿二渠以分水势又浚阜通河而广之岁増漕六十余 
万石元史本传原至元五年八月勅京师濒河立十仓元史世祖纪原京师二十二仓万斯北仓万斯 
南仓千斯仓永平仓永济仓惟亿仓既盈仓大有仓屡丰仓积贮仓丰穰仓广济仓广衍仓大积仓既 
积仓盈衍仓相因仓顺济仓通济仓庆贮仓丰润仓丰实仓元史百官志増世祖至元二十五年十一 
月以军守都城外仓元史兵志臣等谨案自元迄明京庾之建置不一本朝储偫盈衍于京城旧制八 
仓外増设厫座锡以嘉名益广积贮详见官署门兹不具录原虞集京畿都漕运使善政记国初运外 
郡之粟以实京师数日以广大江以南浮海而至者岁以数百万石计公府之储偫官府之廪稍宿卫 
之共亿以及京城游食之民其用至伙而所系甚重者也舟车之输载士卒之任负数经转输而至于 
京师者则有京畿都漕运使司以总之所领仓凡三十二一仓之官或五人或四人三人概仅百员役 
于仓而食禄于官者又若干人自流选而来为是官者出纳之事稍弗加谨折阅陷失有倾家辱身而 
不足以补之者是故朝廷常优之始授则增其秩终更则减其资盖念其重难也然而使之无失而得 
善去者则概系于司漕者之得人矣至顺二年秋千斯仓使汪埙等来言于史官求文以颂运使扎萨 
克公程公日新与今运使刘公子阙之德其言曰扎萨克公之为人也出令曰凡仓之守吏日守其局 
以谨出纳非运司必有征召之事毋敢至运司又曰凡运司之胥吏皁隶不得辄至仓所其负米于坝 
而入仓也关防有法役夫无所容弊故其米皆完好而不杂其出纳也务为均平收支之数有所勘会 
止从本司掲帖图帐申报无烦文也盖仓庾之所患者收支已不得其精凿其支也又疲于供应而皁 


隶百色之需挟上官而来干者纷然终日则不得不窃嬴余以应需求日久月深忽焉而其耗多矣今 
运官绝公吏之扰简奔走之劳善出纳之法列官于是者始得以效其奉公之实而无旷官之罪焉扎 
萨克公断以定见程公善相之刘公善继之此某等数十百人所以感激不忘愿刻石纪善且以垂其 
法于后使来者之永克有济也噫朝廷之法详且善矣其有不至者则奉行者之过也今京畿漕运之 
事而三公克拯其弊才数事耳而仓庾之受赐已如此其经营之密调度之大属吏有不得尽知者尚 
多矣乎夫万仭之堤或溃于蝼蚁千石之水或涸于漏巵诸公之政乃得禁皁隶之侵渔此谓所损者 
小而所益者大也为政者尚鉴此而慎之乎扎萨克公蒙古人自宿卫内廷除直省舍人历中政院同 
佥判中政院事积官中大夫除隆祥总管府同知程公阙人今自运使除右司郎中又除淮东道肃政 
廉访使刘公青州人今在任余官则别列于碑阴云道园学古录按扎萨克蒙古语政也旧作扎撒今 
译改原大通桥东有鹿园方广十余里地平如掌古树偃仰与髙冡相错传自金章宗时故址长安客 
话原鹿园金章宗故园也今曰蓝靛厂帝京景物略臣等谨按蓝靛厂凡二处一在西直门外今西顶 
广仁宫即其地一在东直门外即此条所称鹿园遗迹也原距鹿园未一里为三忠祠祀汉诸葛武侯 
宋岳武穆王文信公长安客话原三忠庙在城东都人周珍买地以建者匏翁家藏集原祠后有濯缨 
亭亭即河之畔帝京景物略原三忠祠在大通桥东里许地名槐村义士周珍购地创建庙宇残缺仅 
蔽风雨大兴县志原李梦阳三忠祠诗忆昔汉孔明龙起荅三顾志决竟星陨呕血为军务鄂国与信 
国屹屹两砥柱杀身不救国寃愤水东注徃事勒钟鼎新庙傍官路惨惨冠剑并凛凛生魂聚怀叹各 
不申翩然向烟雾我来肃展谒系马门前树香台野蕨生罗幔秋虫蛀烈士为吞声清风激顽懦空同 
集原何景明题三忠祠诗三忠祠在帝城东桧栢阴阴沙苑风朝暮衣冠频下马春秋香火一开宫中 
原涕泪江山远异代精灵庙宇同汉业崩摧如宋业古今南北恨无穷大复山人集臣等谨按三忠祠 
今存增碧霞元君庙在东直门外者曰东顶天府广纪臣等谨案东顶碧霞元君庙今存原广惠寺有 
勅建碑顺天府志原程敏政勅赐广惠寺记崇文关之东十里而近曰深沟实都城孔道凡中外官僚 
之出入与计偕之士输贡之吏兵民之漕挽商旅之走集往来之所必经顾其地卑下霖暑不时则泥 
淖转甚行者苦之道傍古刹曰观音庵莫知所从起天顺初有释宗喜来葺茅居之浚井以济人渇节 
缩所有具畚锸以崇其基二十年矣司礼太监黄公司设太监覃公过焉壮其志而悯其成之艰也乃 
各捐金拓其地鸠工庀材而遣人董其役中为大雄殿八楹后为大士殿八楹左右为伽蓝祖师之堂 
十有六楹前为天王殿钟鼓楼各四楹辅以长廊绕以大墉为山门三为石梁二凡位像之设经幢之 
饰香灯之供法所宜有者咸备罔缺不踰时而得伟观于荒墟灌莽之间于是覃公具其事以闻宪宗 
皇帝赐名广惠寺俾宗喜为住持又以释宏义为僧录司右觉义兼住持实成化丁酉春二月八日也 
黄公名赐延平人终于西京守备覃公名文广右人今掌御药房兼惜薪司仍督上林苑及南海子宗 
喜尝居西山有戒行得附书篁墩集原皇甫冲广惠寺留别子约诗岁晏苦徂征倐焉青春暮矫志希 
鸿图陈书乃多悞怅念南山扉聊以反吾故烦君具尊酒送我即长路恻怆江上萍徙倚庭中树揽物 
悲别离华髪忽已素愿托采芝行或与至人遇华阳集原匏瓜亭在府南一十里元赵参谋别墅明一 
统志臣等谨案匏瓜亭已莫详其址据析津志在燕之阳春门外十里阳春门金元皆为城东门又称 
于城东村构是亭言之确凿风庭扫叶录亦称元时园亭惟此亭在城东并引王恽诗为证则其在郊 
东无疑明一统志谓在府南十里特未深考耳增匏瓜亭在燕之阳春门外去城十里亭之大不过寻 
丈又匏瓜乃野人篱落间物非珍奇可玩之景然而士大夫竞为歌诗吟咏叹赏长篇短章累千百万 
