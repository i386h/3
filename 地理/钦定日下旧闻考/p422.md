<!-- { "loadSidebar": true } -->
院册臣等谨按斗姥宫本朝康熙三十四年建乾隆二十二年奉勅修北极殿额曰神武镇斗姥阁前 
楹额曰延寿阁阁中额曰普慈皆圣祖仁皇帝御书北极殿前有碑二一为翰林院侍读学士查升书 
一为詹事府少詹事兼翰林院侍讲学士髙士竒书原灵佑宫在南城山川坛之北旧为十方道院止 
一楹尔万厯壬寅始拓为三楹名真武庙越岁癸丑司礼监魏学颜辟地数十亩建阁一为殿五请于 
朝赐额曰护国灵佑宫碑文大学士福清叶向高所撰湖广道御史晋阳潘云翼书行国録臣等谨按 
灵佑宫今存明大学士叶向高碑及天启乙丑王绍征撰重修碑原仁寿寺显徳庙遗址也万厯元年 
伏牛山行者真玉卓锡于此内官张朝因宫女陈秋香闻之仁圣太后遂捐赀属司礼监冯保建寺始 
于是年四月明年正月赐额曰仁寿有李廷机刘效祖二碑析津日记臣等谨按仁寿寺在灵佑宫西 
李廷机刘效祖二碑今俱无存原山川坛在天地坛之西缭以垣坛周回六里中为殿宇以祀太岁风 
云雷雨岳镇海渎东西二庑以祀山川月将城隍之神左为旗纛庙西南为先农坛下皆耤田明一綂 
志原永乐十八年十二月山川坛成眀成祖实録原山川坛在正阳门南之右永乐十八年建缭以垣 
墙周回六里洪武三年建山川坛于天地坛之西正殿七坛曰太岁曰风云雷雨曰五岳曰四镇曰四 
海曰四渎曰钟山之神两庑从祀六坛左京畿山川夏冬季月将右都城隍春秋季月将二十一年各 
设坛于大祀殿以孟春从祀遂于山川坛惟仲秋一祭永乐建坛北京一如其制进祀天寿山于钟山 
下嘉靖十一年即山川坛为天神地祗二坛以仲秋中旬致祭别建太岁坛専祀太岁东庑为春秋月 
将西庑为夏冬月将各二坛前为拜殿宰牲亭南为川井即山川坛旧井有龙蛰其中坛西南有先农 
坛东旗纛庙坛南耤田在焉十年定太岁将祭期岁于孟春享庙岁暮袷祭之日遣官行礼隆庆元年 
礼官议天神地祗旣从祀南北郊仲秋不宜复有神祗坛之祭罢之而太岁之祭如故春眀梦余録原 
嘉靖九年改定风云溜雨神牌次序曰云雨风雷上曰云雨风雷天神也岳镇海渎地祇也城隍人鬼 
也焉可杂于一坛而祭之议以城隍之神归之本庙于常祭外添祭一坛明嘉靖祀典原祭云雨风雷 
岳镇海渎山川诸神每三岁一亲祭以丑辰未戌用事云雨风雷之神四坛南向五岳五镇五山四海 
四渎之神五坛北向京畿山川西向天下山川东向明嘉靖祀典原天神坛方广五丈高四尺五寸五 
分四出陛各九级壝墙方二十四丈高五尺五寸厚二尺五寸棂星门六正南三东西北各一内设云 
形青白石龛四于坛北各高九尺二寸五分春明梦余録原地祇坛面阔十丈进深六丈高四尺四出 
陛各六级壝墙方二十四丈高五尺五寸厚二尺四寸棂星门亦如神坛内设青白石龛山形三水形 
二于坛北各高八尺二寸左从位山水形各一于坛东右从位山水形各一于坛西各高七尺六寸同 
上增神祇坛在先农坛内垣外之东南正南三门缭以重垣东为天神坛制方南向一成方五丈高四 
尺五寸五分四出陛各九级坛北设青白石龛四镂以云形各高九尺二寸五分祀云雨风雷之神壝 
方二十四丈高五尺五寸壝正南三门六柱东西北各一门二柱柱及楣阈皆白石扉皆朱棂西为地 
祗坛制方北向一成广十丈纵六丈高四尺四出陛各六级坛南设青白石龛五内镂山形者三祭五 
岳五镇五山之祇镂水形者二龛下四围凿池祭则贮水祭四海四渎之祇各髙八尺二寸坛东从位 
石龛山水形各一祭京畿名山大川之祇西从位石龛山水形各一祭天下名山大川之祇各髙七尺 
六寸壝方二十四丈髙五尺五寸壝正北三门六柱东西南各一门二柱柱及楣阈皆白石扉皆朱棂 
大清会典臣等谨按天神地祇太岁坛位俱在先农坛内祈雨则遣官祭告雨足则报祀原国初肇祀 
太岁礼官杂议因及阴阳家说十二时所直之神太祖乃定祭太岁于山川坛之正殿而以春夏秋冬 
四月将分祀两庑或谓月将非经见者按礼祭法埋少牢于泰昭祭时也相近于坎坛祭寒暑也太岁 
实统四时而月将四时之候寒暑行焉今祭太岁月将则固时与寒暑之神也载诸祀典孰谓非经见 


耶余冬序録原礼臣上言太岁之神自唐宋以来祀典不载惟元有大兴作祭于太史院亦无常祭国 
朝始有定祀是以坛宇之制于古无稽按说文太岁木星也一岁行一次应十二辰而一周天其为天 
神明矣亦宜设坛露祭但坛制无考应照社稷坛筑造髙广尺寸差为减杀庶于礼适宜诏可明嘉靖 
祀典原太岁坛在山川坛内中为太岁坛东西两庑南为拜殿殿之东南砌燎炉殿之西为神库神厨 
宰牲亭亭南为川井外四天门东门外为斋宫銮驾库外为东天门春明梦余録原祭太岁月将等神 
于太岁坛每岁于立春大祫用事正祀某甲太岁之神东庑春秋月将之神西庑夏冬月将之神明嘉 
靖祀典增太岁坛在正阳门外西故山川坛内明嘉靖八年建本朝因之乾隆十九年重修每年于正 
月上旬吉日十二月杪恭祀太庙日致祭太岁月将之神恭遇皇上行耕耤礼致祭先农礼成诣太岁 
坛拈香正殿太岁两庑月将坛大清一统志增太岁殿在先农坛之东北南向七间三出陛各六级东 
西庑各十有一间一出陛均四级前为拜殿七间拜殿东南燎炉一坛内垣门四各三间神位南向四 
时十二月各有主者分祀两庑东庑司春秋为位六均西向西庑司夏冬为位六均东向大清会典原 
先农坛在山川坛内太岁坛傍之西南永乐中建为制一成石包砖砌方广四丈七尺高四尺五寸四 
出陛西为瘗位东为斋宫銮驾库东北为神仓东南为具服殿殿前为观耕台台用木方五丈高五尺 
南东西三出陛台南为耤田护坛地六百畆供黍稷及荐新品物又地九十四畆有竒每年额税太常 
寺会同礼部收贮神仓以备旱潦嘉靖中建圆廪方仓以贮粢盛上耕耤田亲祭余年顺天府尹祭春 
明梦余録臣等谨按明史礼志嘉靖中建先农坛高五尺广五丈与春明梦余録互异增先农坛在太 
岁坛西南明嘉靖中建本朝因之乾隆十九年重修大清一统志增先农坛在正阳门外西南制方南 
向一成周四丈七尺髙四尺五寸四出陛各八级东南为瘗坎坛北为殿五间以蔵神牌东神库西神 
厨各五间左右井亭各一东南为观耕台方广五丈髙五尺面甃金砖四围黄緑琉璃东南西三出陛 
各八级绕以白石阑柱前为耤田后为具服殿五门南向三出陛南九级东西各七级东北为神仓中 
廪制圆前为收榖亭左右仓十有二间后为祭器库大清会典增乾隆十七年御制祭先农坛诗莫非 
尔极粒羣生祀典躬行逮举耕蔼蔼青郊含宿露垂垂黄幕朗新晴三推敢懈勤民志七奏惟宣望岁 
情好雨知时先受贶益深兢业凛持盈增乾隆二十年御制祭先农坛诗练日临祥亥占农逮正晨祈 
丰祀修洁致敬宇维新上年南北郊坛工竣即命重修先农坛并于壝外多植嘉树而禁种菜以致蠲 
洁时方蒇役赞帝降嘉种于时此大徇即看土膏润慰悚戴鸿钧增乾隆二十四年御制耕耤日祭先 
农坛诗有事祈神佑无非仰帝临方坛修毖祀姑洗协元音农务将兴候身先要必钦况曾艰腊雪益 
切望春霖三献遵依古四推匪自今四推之礼始自皇考率成典制黄云落土雨踧踖惴弥深臣等谨 
按卷中恭载皇上御制诗凡初见及有关典礼考订者皆敬谨缮録原弘治元年二月孝宗皇帝行耕 
耤田礼顺天府率两县官耆老之后添上中下农夫各十人穿本等衣鞋各执农器引见叩头令其终 
亩人赐布一疋后循以为例明嘉靖祀典原亲耕耤田合用田具什物黄龙口等犁牛具顺天府造办 
彩旗乐人礼部备办庶人綘衣绦履巾袜并大红纱满红灯祭器工部修造教坊司合用乐器铜锣四 
面黒油腔大皷四面小皷二面黒油腔韸子四面白鐡钩青绵绳穿红油木锨四把木义四把扫帚四 
把斗蓬四个蓑衣四领黒油扛四根青绵花绳四根同上原驾祀先农躬耕耤田工部题请将黄龙口 
犁黄犍牛黄绒鞭黄套索各一红犁黄牛红绒鞭红套索各十二鐡箸鐡锨木锨竹筐米筛竹箕荆筐 
扫苖扫帚簸箕各十耙二副行顺天府办送水部备考原天顺乙酉仲春元辰上亲耕于南郊命朝臣 
从耕于是少保吏部尚书华葢殿大学士李贤礼部尚书姚夔兵部尚书王竑工部尚书白圭吏部右 
侍郎翰林院学士彭时户部左侍郎杨鼎耕其左广平候袁瑄隆平候张佑定襄伯郭登吏部左侍郎 
翰林院学士陈文吏部右侍郎尹旻通政使张文质耕其右户部尚书马昻进耒耜上耕耤三推从耕 
者各五推九推讫京尹及赤县令率耆庶终亩水东日记原嘉靖九年二月上躬耕耤田三公九卿执 
事官一十二员昌国公张鹤龄建昌候张延龄大学士张璁翟銮吏部尚书方献夫兵部尚书李承勋 
户部尚书李瓉礼部尚书李时刑部尚书许赞工部尚书章拯都察院右都御史汪鋐翰林院学士顾 
鼎臣进耒耜执事官五员户部尚书梁材太常寺卿陈道瀛鸿胪寺卿魏璄少卿孙伯义顺天府尹黎 
奭明嘉靖祀典原崇祯七年二月上亲祭先农坛行耕耤礼十五年二月上复亲祭先农行耕耤礼户 
部尚书传淑训进耒耜顺天府尹张宸极进鞭上左手秉耒右手执鞭三推步行犁土中尽垄而止耕 


时教坊司引红旗两旁唱禾词老人牵牛二人扶犁二人耕毕户部尚书跪受耒耜置犁亭府尹跪受 
鞭置鞭亭府尹捧青箱播种耆老以御牛随而覆之上御观耕台于是大学士周延儒贺逢圣张四知 
谢升陈演吏部尚书李日宣六人耕于东定国公徐允祯恭顺候呉惟英清平伯呉遵周户部尚书傅 
淑训兵部尚书陈新甲工部尚书刘遵宪六人耕于西顺天府厅官各执箱播种太常卿奏耕毕驾至 
斋宫农夫终亩科臣沈迅以教坊承应歌词俚俗请改正上谕礼臣以后耕耤宜歌豳风之诗春明梦 
余录朱彛尊原按耤田耕罢燕及羣臣教坊承应作黄童白叟鼔腹讴歌为佯醉状弘治初元耕耤教 
坊以杂剧承应左都御史马文升厉色曰新天子当知稼穑艰难岂宜以此黩乱宸听即斥去之思陵 
命改歌豳风信卓见也增岁仲春吉亥皇帝躬耕于帝耤豫期由部奏请命王三人卿九人从耕鸿胪 
寺豫于帝耤两旁东西各设从耕位立表以识前期一日皇帝御中和殿阅祭先农祝版礼毕阅耕具 
毕乗舆还宫至日皇帝礼服诣先农坛致祭毕御具服殿更龙袍从耕暨侍班各官更采服以竢大清 
会典臣等谨按具服殿御制额曰劭农劝稼联曰千亩肇农祥寅清将事三推勤御耦亥吉祈年皆皇 
上御书又按旧制上耕耤所司预设采棚于耤田上乾隆二十三年奉上谕吉亥耤亩所重劭农黛耜 
青箱畚鏄蓑笠咸寓知民疾苦之意而设棚悬采以芘风雨义无取焉吾民凉雨犁而赤日耘虽袯襫 
之尚艰岂炎湿之能避且片时用而过期彻所费不啻数百金是中人数十家之产也其饬除之遂为 
定例增帝耤正中陈躬耕黄耒驾以黄犊户部尚书一人立于右东面顺天府尹奉鞭立于左西面耤 
田东西从耕朱耒各六驾以黝牛府属丞倅奉青箱者咸竢于次乐部典乐一人和声署正二人丞二 
