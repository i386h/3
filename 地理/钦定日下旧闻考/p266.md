<!-- { "loadSidebar": true } -->
衡广一百二十里纵九十里至一百三十里其深五尺东起干宁军西信安军永济渠为一水西合鹅 
巢淀陈人淀燕丹淀大光淀孟宗淀为一水衡广一百一十里纵三十里或五十里其深丈余或六尺 
东起信安军永济渠西至霸州莫金口合水纹淀得胜淀下光淀小兰淀李子淀大兰淀为一水衡广 
七十里或十五里或六里其深六尺或七尺东北起霸州莫金口西南保定军父母砦合粮料淀回淀 
为一水衡广二十七里纵八里其深六尺霸州至保定军并塘岸水最浅故咸平景徳中辽军南牧以 
霸州信安军为归路东南起保安军西北雄州合百水淀黑羊淀小莲花淀为一水衡广六十里纵二 
十五里或十里其深八尺或九尺东起雄州西至顺安军合大莲花淀洛阳淀牛横淀康池淀畴淀白 
羊淀为一水衡广七十里纵三十里或四十五里其深一丈或六尺或七尺东起顺安军西边吴淀至 
保州合齐女淀劳淀为一水衡广三十余里纵百五十里其深一丈三尺或一丈起安肃广信军之南 
保州西北畜沈苑河为塘衡广三十里纵十里其深五尺浅或三尺曰沈苑泊自保州西合鸡距泉尚 
泉为稻田方田衡广十里其深五尺至三尺曰西塘泊宋史河渠志补雄霸景徳之间塘水初不相接 
因名东塘西塘二塘之交荡然可以为辽人入界路遂置保定军界于景德二州以当敌冲决后开导
 不已二塘相连虽不甚浩渺而敌路亦稍梗矣太平治迹统类原淳化四年春诏六宅使何承矩等督 
戍兵万八千人自霸州界引滹沱水灌稻为屯田用实军廪且为备御焉宋史河渠志臣等谨按滹沱 
故道由河间至任邱五官淀出茅儿湾按五官淀在今保定文安二县界河渠志所云自霸州界引滹 
沱水当因保定文安原属霸州统州属而言非専指州界也又按今滹沱河改由大城县子牙河入淀 
归海不复由茅儿湾故道原往岁六宅使何承矩议因陂泽之地潴水为塞欲自相度恐其谋泄日会 
僚佐泛船置酒赏蓼花作蓼花游数十篇因命座客属和画以为图传至京师人莫喻其意自此始壅 
诸淀庆历中内侍汤怀敏复踵为之至熙宁中又开徐村柳庄等泺于是自保州西北沈远泺东尽沧 
州泛枯海几八百里悉为潴潦其阔处有及六七十里者至今为藩篱而淀淤之处皆变斥卤为美田 
而鱼蟹菰蒲之利人亦頼之梦溪笔谈原泰定三年都水监言河间路水患古俭河自北门外始依旧 
疏通至大城县界以泄上源水势引入盐河古陈玉带河自军司口浚治至雄州归信县界以导淀泺 
积潦注之易河黄龙港自锁井口开凿至文安县玳瑁口以通泺水经火烧淀转流入海计河宜疏者 
三十处元史河渠志増州城之南太堡村有淀神祠州册臣等谨按东西两淀向无神祠乾隆三十二 
年六月奉勅建淀神祠额曰甸流承佑联曰泽薮奠尧封溥利绥予千里坊庸准豳蜡肇殷秩彼百川 
观音阁额曰智渊普镜皆御书增御制淀神祠碑文畿南之地广衍多隰众水所钟翕之渟之呀然成 
渊而以时输壑者则惟淀淀之名始见于左思魏都赋所谓掘鲤之淀是也字亦为淀水经注新唐书 
志皆云九十九淀郦道元又称为清河后世约其数为七十有二其名皆不可胪举其散见宋辽金史 
者今或淤废或传闻讹舛所可指者不过四十余其他或曰泊曰洼曰窝曰港随方俗所称而统言之 
则东西两淀西淀之大周三百余里概周一县四东淀尤大周四百里而赢概州县七其为薮泽也广 
故畿内之水大则沽渝濡滱派滋易涞小则山泉涧流无所不容而旁境之沟浍污涔亦无所不赴其 
受水多故两淀又各有经河以条贯酾导之依成温义亢其首四角引其吭玉带会同缘其督扼以茅 
湾掖以中亭十望络以南北中三股欱于台头涤于大清河趋西沽为尾闾之泄焉其上则千里长堤 
控界维巩下则格淀堤以拒子牙六郎诸堤以障永定而闸而涵洞罗布节宣者无弗具于是两淀无 
浑流之患而専清水之利黍畴稻畦既膏既溉厥惟上腴舟航是通懋迁列隧而菰芦蓤藕鳬鱼之属 
仰资生者亿计非有宰其化者孰使我民利頼若是记有之山林川谷为民取财用皆曰神盖淀之有 
神昭昭矣人苐习焉不察庙阙未举岁丁亥朕敬循皇祖成宪巡览淀海爰自赵北口御安福舻沿苏 
桥而东历扬芬港至于天津嘉文安洼之既涸惩浑河故道之不可复则有咏而三滩里淀堤之弗属 
者出帑缮之亦为绍我袓烈以求民宁维时春水方涣和飙习颿烝徒弗勚繄川祗实昭厥佑爰进大 
吏诏之曰惟淀萦薄左辅袤延且千里理大物博用阜乂我畿内民曷可弗重以神事其相地饬祠用 
飨乃发外府金二万五千卜度两淀中庀材经始之阅再朞工蒇堂庑既崇辉庖咸列以妥以恪式副 
彛典大吏复吁以明年春莅而落之且以碑辞请则又绎告之曰惟淀实嘉利我甸人匪今斯今始神 
之福而淀左右耆庶妇孺岁时祈报走庙下则自今始神实冯而歆之惟是毋霪毋潦毋有菑沴丰殖 
锡康俾我民其永利利用光我秩祀有司亦无怠祠事毋弛民工益迓神惠而溥淀之利识其详谨肇 
祀也增乾隆三十五年御制淀神祠瞻礼纪事成什江湖河海各神司岂淀而无神莅之向命东西中 
择陆是祠建于东西两淀适中之地今看爽垲处成祠赞天宣佑灵哉沛行地安澜福以绥虔奉瓣香 
申庆落康田功吁锡民厘增乾隆三十八年御制淀神祠瞻礼叠旧作韵赞天端藉万神司两淀惟资 
神佑之舟泛清流通一水岸瞻赪宇到丛祠肃兹三叩精诚达兾我蒸民安乐绥凤舸载临同致敬永 
陪福履沐鸿厘臣等谨按淀神祠御制诗谨绎有关纪述者恭载卷内余不备录增太堡村恭建行宫 
州册臣等谨按太堡村行宫乾隆三十五年建行殿额曰澄怀镜治联曰行庆顺舆情那居同乐来巡 
筹溥利广淀资安东次间联曰丽日和风春澹荡花香鸟语物昭苏西次间联曰不生波处心恒足大 
寂光天相总融御题行馆八景曰静宁斋曰颐庆堂曰惠畅楼曰互镜轩曰问源亭曰延清阁曰澄渌 
池曰引薫廊頤庆堂联曰四海为家钦养志万年介祉永承欢惠畅楼联曰无边生意归芳甸有象清 
明绘野郊皆御书增乾隆三十五年御制题淀祠旁行馆八景诗淀池旁构此数楹为临憩治事之所 
既静而宁式惬观民深意祠旁隙地构轩厅庆落斯干翠跸停成事由来遵不说地方吏于神祠旁近 
葺行馆以工用无多初未入奏迨临视时则势已属成事矣舆情亦祗付权听讵欣室宇兹临憩实愿
 波澜永静宁大吏传宣前席问水乡民气可苏醒右静宁斋春巡掖辇行庆顺舆情也斯堂安适用祝 
颐和江园悠而远淀地近且便三春奉游豫一例御舟船祝嘏吏民切颐和定省虔欢心同众吁慈寿 
永千年右颐庆堂登楼瞩远宛然江乡景物顺时布惠兼畅心神惠风和畅日春水绿波时物意皆自 
得吾民可若斯右惠畅楼轩跨两池间夹镜光融足资互照两水夹明镜此同跨河中构敞轩通却因 
喻鉴思唐帝不是临风怀谢公右互镜轩疏渠引流入墙东注为沼坐此可悟源头活水引淀进墙闸 
闸处斯源耳若论淀之源奚啻千百里拘墟源则近达观源则弥隙中观斗者胜负安知彼子瞻着名 
言早掲斯亭旨右问源亭阁临碕岸莹彻无尘固是延揽清吟之助云廊一曲一折碕岸既髙既低延 
得三春清景遂成六字新题右延清阁方池淳潴淀波浄渌澄涵安澜之义斯在春冰既泮春水方新 
澹澹澄渌依依可人七十有二名难尽识淀祠卜兹会极归极踠丝绿柳罨画红栏日丽风和亦不波 
澜有鱼于渊或跃以起触景成吟如是而已古澄渌池曲廊引薫解阜实省方先务讵惟揣称命名溪 
上有楼亦有堂谁其引之曰有廊展步既平循窈窕游目无阂赏烟光南风薫兮将作矣茅土时兮安 
有此右引薫廊臣等谨按行宫八景御制诗恭载首见之篇余不备录 
钦定日下旧闻考卷一百十九 
钦定日下旧闻考卷一百十九举正 
己亥至独流口原书己亥讹作丁酉今据通鉴改周显徳六年夏四月条转流入海原书讹作流转今 
据元史改泰定三年条 
钦定日下旧闻考卷一百十九举正 
钦定四库全书 
钦定日下旧闻考卷一百二十 
京畿霸州二 
原巨马河自卢沟河分流经固安县过州治北东合白沟河后徙流州治西会霸水至直沽入海今霸 
水淤塞巨马琉璃诸河复合流经州治北东入东安永清县界方舆纪要原成化七年十一月霸州知 
州蒋恺固安知县贾贵奏霸州城北古有草桥界河一道上接浑河下至小直沽顺流东注于海永乐 
间浑河改西南流道经固安新城雄县沿至霸州新河一带水势不顺渐已淤塞累冲决为居民患近 
日决孙家口东流入河又东抵三角淀小直沽入海乃其故道请因其就下之势修筑堤岸使顺流注 
海上从之明宪宗实录原琉璃河在州西北五十里自良乡县合上流诸水东南流入州界会于巨马 
河方舆纪要臣等谨按琉璃河即古圣水太平寰宇记圣水俗名回城水源出良乡县西北玉石山明 
一统志琉璃河在良乡南四十里金史作刘李河旧志谓古圣水自房山龙泉峪流至霸州入拒马河 
今按大清一统志涿州西三十里东岸有浑河决口土人云旧时浑河从固安故城村决而西南至茨 
村东北合琉璃河复分为二后浑河渐徙而东至康熙二十七年琉璃河南入新城县界近年随宜修 
治凡琉璃河所经涿州固安永清东安霸州故道皆为浑河之经流矣原沙城堤西至临津固安县界 
白庙东抵清口永清县界信安绵亘八十里明洪武中知州梁伯常筑万历甲戍副使钱藻増修霸州 
志臣等谨按沙城堤在霸州北明洪武十六年筑以障浑河今废有沙城村原杨奂晩至青口作长年 
困行役短发易飘零世事惊春梦交亲散晓星烧痕侵路黒柳色夹堤青落日明霞底原情动脊鸰还 
山遗稿原沙城台山二村皆平壤也土人语云台山无山沙城无城台山村在州东长安客话原普济 
寺在州东门外至正二年建霸州志臣等谨按普济寺遗址尚存原栲栳圈在州东十五里隆庆戊辰 
建安济桥霸州志臣等谨按安济桥在中亭河上増中亭河在霸州南一名新挑河又名栲栳圈河上 
自莲花台下达台山绵亘数十里歳久淤塞明嘉靖间副使陆坤循故道修浚后复淤本朝康熙三十 
八年圣祖命河臣王新命重浚上接十王堂下入台山分减玉带河水势筑上下六工堤以卫州治雍
 正四年复开支河一道以广灌溉乾隆九年自岔河口至鱼津村复行挑浚二十八年于中亭河北岸 
设涵洞四座大清一统志増乾隆三十二年御制中亭河诗中亭入玉带玉带即清河中亭泄浑涨壑 
窄难容多荡漾沙远留至此为澄波受小不受大此理信不磨嘉淦孙督直时在乾隆庚申年谬听人 
言讹谓浑河故道即此实非他建议放乎此千村叹沦濄知误乃改为嘉淦议开永定南岸复浑河故 
道后浑流下注浸溢田庐旋于辛酉春堵塞民已嗟蹉跎不十不变法语诚不我詑经过得亲见中亭 
河受永定金门闸盛涨分减之水消纳无多及至玉带河则已成清水孙嘉淦误听人言于金门闸之 
上开放南岸水由牤牛诸河下注中亭至不能容遂趋洼地村民受潦因命急堵筑决口方不为患今 
