<!-- { "loadSidebar": true } -->
又复兴修金皇统二年留守邓王益加完葺四年又灾海陵天德三年为宫世宗大定二十一年会有 
司别钖地重建此寺泰和二年工甫就六年八月立石翰林待制路铎譔记元一统志臣等谨按尉使 
君寺春明梦余録谓则天时改为大云据元一统志则自东魏元象年间初建巳名大云非则天时矣 
隋塔及唐时所立精舍并东西浮图与辽时所建殿其遗址今俱无考增绵山寺在悯忠阁西今已废 
之甚矣析津志增灵虚观在悯忠寺前虾蟆北岸内有大古槐一株元一统志臣等谨按绵山寺灵虚 
观今无考虾蟆北岸地名今土人亦无此称矣原都城之南旧有寺曰静宁圯已久矣有僧宏琼栖其 
地御用监太监潘瑛为之建寺肇自天顺庚辰讫于成化丁亥寺成请于朝赐额崇福寺有二碑一兵 
部左侍郎兼翰林学士淳安商辂撰中书舍人直文渊阁钱塘凌晖书一鄱阳释道源撰礼部郎中鄞 
人章规书寺今圯矣而土人尚目之曰新寺析津日记朱彛尊原按都城自辽金以后至于元靡岁不 
建佛寺明则大珰无人不建佛寺梵宫之盛倍于建章万户千门成化中京城内外勅赐寺观已至六 
百三十九所见周尙书洪谟奏疏中王宫保廷相诗云西山三百七十寺正德年中内臣作则所建可 
类推矣迨万历初孝定皇太后营造愈众而一经修建寺额辄更如悯忠静宁相去甚迩同更曰崇福 
后人之考证实难安得好事者诠金陵之塔寺记洛阳之伽蓝表西湖之浄社俾京师旧迹一览而得 
不亦快事哉增宛平王公怡园水石之妙有若天然华亭张然所造也然字陶庵其父号南垣以意剏 
为假山以营邱北院大痴黄鹤画法为之峯壑湍瀬曲折平逺经营惨淡巧夺化工唐杨恵之变画而 
为塑此更变为山水平逺尤竒矣居易録臣等谨按怡园在南半截胡衕本朝康熙中大学士王熙别 
业也中有额曰席宠堂文额曰耆年硕德又额曰曲江风度皆圣祖仁皇帝御赐今亭馆已圯其地析 
为民居矣增王崇简正月十六夜儿熙张灯怡园侍饮诗闲园暮霭映帘栊秉烛游观与众同月上空 
明穿径白灯悬高下满林红承欢春酒烟霞窟逐队银花鼓吹中共羡风光今岁好升平惟愿屡年丰 
青箱堂诗集増毛竒龄集宛平相公园林诗山庄请沐驻骖驔曲径通街出巷南纔到射堂门启处门 
纱映出一山蓝赤栏斜度暗杉关树底吹笙鹤自还行过摘星岩畔望红亭高出碧云间邱壑新题集 
庆余刚逢宸翰赐来初不悬宫左游岩榜为有元和石鼓书潞公水曲一陂穿华子冈从百谷连丹灶 
晓移修竹里绳床尽设石坛边草生续树晩犹生石栈连云断复行怪道午桥光景别一花一石手经 
营石上洼樽就饮频座中绮里髪如银十年未得还商洛愿作留侯门下人西河合集增陈维崧游怡 
园诗頼有平泉好能谐隠吏心到门添野兴傍市得幽寻日漏枫枏鬛霜纒薜茘阴喜无尘俗事风里 
自鸣琴细筱戎戎长幽篁淰淰寒客中稀见汝几日到长安礧砢存高节飕飗起素湍笋根来岁迸定 
学蛰龙蟠忆赴尚书酌霜天酒似渑吁谟关庙社泛爱及宾朋园果经秋熟山泉向晩澄高台重上处 
徙倚记吾曾晩出沙堤上山游谢傅耽振衣凌絶壑把炬认层岚暝色千门结霜容万木酣夜归欹独 
枕端不梦江南湖海楼诗集增吕履恒初夏怡园宴集诗东山旧墅净无尘暇日登临景更新群木阴 
能清首夏孤花香欲表余春序宾初举升堂觯谈艺徐闻隔水邻十载江关萧瑟后欣从哲匠翫芳晨 
梦月岩诗集增赵恒夫所居寄园浚池累石分布亭馆种花木海内名士入都恒留连不忍去曝书亭 
集臣等谨按寄园在教子胡衕本朝康熙中户科给事中赵吉士之别业也今亭馆已圯仅存遗址矣 
增吕履恒月夜寄园诗暝色苍然至遥光剧可怜鸟栖明月下人语落花前有约琴樽合无拘坐卧偏 
暗香通石罅清响接云巅心觉缁尘洗衣看白袷鲜草萌茵藉软茶洁椀生妍逺市城烟重高台树影 
连醉宜春露浥醒待曙钟还风物私吾党盈虚属彼天欲归仍徙倚形影昵岩泉梦月岩诗集原永庆 
寺在教子胡衕无碑记可考析津日记臣等谨按永庆寺今尚存殊隘陋惟有一钟铸万历壬寅五月 
字原宣南坊白马寺隋刹也殿后尊胜陀罗尼幢上刻仁寿四年正月上旬造寺重建于洪熙元年正 
统八年赐额有翰林学士南昌张元祯工部尚书直文渊阁嘉禾张文宪二碑其东有僧塔塔前有古 
碑已为侵占者所毁矣析津日记臣等谨按白马寺今已圯其地犹名白马寺坑明张元祯张文宪二
 碑尚树于土阜上隋时石幢僧塔古碑俱无考增张元祯重修白马寺碑略都城坤隅四里许有古刹 
白马寺昔汉明帝时白马西来应迹之遗派也隋仁寿年间创立年久废弛惟基址犹存我朝洪熙改 
元满公辟榛芜而栖于此正统八年勅赐额名白马禅寺成化十年圆上人主其席夙夜焚修修理殿 
堂禅室种种庄严继徃开来功不可泯勒于石以纪本末弘治十四年季夏立增张文宪重建白马寺 
碑略宣武关外四里许有寺曰白马传闻隋仁寿年所立日久荒芜基址未泯至我朝洪熙岁有高僧 
满公辟荆棘而栖焉天顺二年太监杨阮二公重修之未久又废太宰李中轩重建岁在乙丑初冬次 
年丙寅秋立石増大悲阁在旧城之中建自有唐至辽开泰重修圣宗遇雨飞驾来临改寺圣恩而阁 
隶焉金皇统九载即其地而新之元朝至元壬午春重修中奉大夫总判翰林国史集贤院领会同馆 
道教事安藏譔记二十年四月立石元一统志增圣恩寺即大悲阁后有方石甃八角塔析津志臣等 
谨按圣恩寺在斜街口考元一统志析津志凡载昊天悯忠圣安等寺俱云在旧城而此寺亦曰旧城 
则今之圣恩寺当即唐时故址无疑惟寺无碑碣可考大悲阁八角塔亦俱无存原白纸坊在新城广 
宁门右安门西南角五牌二十一铺有小圣安寺大圣安寺宝应寺礼拜寺相国寺崇效寺五城坊巷 
胡衕集臣等谨按小圣安寺相国寺今俱无考礼拜寺在牛街回人所居寺内碑碣皆回部书大圣安 
寺宝应寺崇效寺详本条下补南城诸坊白纸坊最大元于此设税副使北自善果寺南至万寿宫西 
极于天宁寺皆是也自嘉靖筑新城以城墙界之坊划而为两矣隩志臣等谨按白纸坊居民今尚以 
造纸为业此坊所由名也善果寺详前卷万寿宫在本条下天宁寺详郊垧西原圣安寺金所建燕石 
集原寺有金世宗章宗二朝像金台集朱彝尊原按宋显夫南城俚歌十首其四云停骖惆怅圣安寺 
后堂空祀李宸妃则寺中所留像不独二帝矣原圣安寺庭前有怪栢数株湛然居士集原元世祖中 
统二年九月奉迁祖宗神主于圣安寺元史祭祀志增大圣安寺在旧城按寺记金天会中佛觉大师 
琼公晦堂大师俊公自南应化而北道誉日尊学徒万指帝后出金钱数万为营缮费成大法席皇统 
初赐名大延圣寺大定三年命晦师主其事内府出重币以赐焉六年新堂成崇五仭广十筵轮奂之 
美为都城冠八月朔作大佛于寺以落成之七年二月诏改寺之额为大圣安元一统志原圣安寺金 
元旧碑无一存者殿前明碑二一慈仁寺沙门德庆撰通政司叅议广阳赵昂书成化二十年九月立 
石一上谷叅军张寿朋撰江西道监察御史徐图书万历十八年四月立石寺向有金世宗章宗李宸 
妃像今皆无之殿前怪栢已尽唯有两楸树而已其地名东湖栁村匪独湖湮栁亦不见盖此寺圯而 
复修于正统十一年易名普济寺内官营建欲侈巳功辄去故碣既更新额并毁旧碑使考古者无足 
征真可憾也析津日记臣等谨按圣安寺在圣安寺街金时所建明正统中易名普济本朝乾隆四十 
一年发帑重修寺门额曰勅重建古刹圣安寺内为天王殿次为瑞像亭中为大雄实殿其额俱皇上 
御书寺后殿旧有三世佛像三尊今移静明园供奉又栴檀铜佛像一尊今移宁寿宫供奉其他像皆 
重加塑饰庄严完好寺东廊有碑二其一前刻栴檀佛像有诸表臣记后刻达磨像有李言恭赞其一 
前刻观音像后刻关圣像俱勒万历己丑八月字明僧德庆碑无考惟张寿朋碑尚存寺有古栢二株 
俱百余年物独两楸树则无之金元碑俱无考原中统三年十一月勅圣安寺作佛顶轮会元史世祖 
记原王盘以年老乞骸骨行之日公卿百官皆设宴以饯明日皇太子赐宴圣安寺公卿百官出送丽 
泽门外元史本传补圣安寺一名栁湖中有佛像三诸天像四以藤为胎泥金装饰璎珞甲胄俱嵌珊 
瑚青金诸宝石庄严精好寺僧云崇祯时大内赐出燕舟客话增张寿朋重修普济寺碑略燕故有圣 
安寺正统十一年赐额普济其开创修葺代有废兴具载前碑今之重修是寺者僧通月与其徒本浄 
工既成徐侍御明宇走一介之使属余记万历十八年四月立增诸表臣圣安寺栴檀佛像刻石记略 
自古灵像颇多惟优填王栴檀像其传最逺按佛以周昭王二十四年甲寅诞圣西域五十二年壬申 
入灭佛成道之后尝升忉利为母氏设法数月未还时优填王以久阔瞻依乃刻栴檀佛像圣表以竚 
翘想之怀目犍连虑有缺谬以神力摄三十二匠升天谛观相好三返乃得其真既成王及国人若与 
神对及佛复降人间王率臣庶徃迎佛其像升空谒佛佛为摩顶记曰我灭度千年后尔徃震旦国大 
兴佛化佛灭千二百八十余年始自西域传至龟兹六十八年东至凉州一十四年至长安一十七年 
传至江左百七十三年至淮南三百一十七年复至江南二十一年北至汴京百七十六年北至燕京 
居圣安寺一十二年又北徙上京二十八年复至燕京居于内殿五十四年会旧内火复迁居圣安一
 十九年诏迎入万岁山安置仁智殿六年当己丑之岁诏迎入大圣寿万安寺处于后殿计自优填王 
像刻之初至泰定乙丑凡二千三百余岁矣万历己丑僧通月重刻于石增李言恭逹磨祖师像赞妙 
法无像而何有身法本无法身非即身非法非身湛然常存存无所存太虚合体浄智妙圆功德无际 
九年面壁本自虚寂只履翩翩何去何住以色身求无有是处原果啰罗讷新圣安寺怀古诗兰若城 
幽处联镳八月来宝华幢盖合衮冕画图开断碣苍苔暗空庭落叶堆饥鸢不避客攫食下生台金台 
集按果啰罗姓也从八旗姓谱改纳新满洲语罴也旧作葛逻禄乃贤今译改补宝应寺相传唐刹也 
今惟存万历壬寅年所立一碑行国録臣等谨按宝应寺在教子胡衕之西南地名燕角明万历中碑 
乃翰林院编修顾秉谦撰今尚存其为唐刹与否则无可考矣增顾秉谦重修宝应寺碑略宝应寺在 
彰义门南可五里而近林樾深秀途径逶迤寺曩无主僧榱桷告毁有中贵人者过而太息乃迎天庆 
寺沙门浄春为住持兴葺未逮而殂其弟子真万率其徒如莲等禅诵余闲躬耕寺侧岁收其入铢累 
而藏之积十余年共得如千金鸠工庀材頺构聿新盖工以万计金以千计秋毫皆万莲师弟子力也 
万历壬寅一阳月立原燕角楼在府西南一十五里辽建今其地犹名燕角明一统志朱彛尊原按辽 
史燕角楼在东北隅不知何据称在府西南一十五里未敢信也臣等谨按辽燕角楼今无考惟土地 
庙之西其地犹有燕阁儿之名阁读如藁更考明张爵五城坊巷胡衕集于白纸坊条下亦载有燕角 
