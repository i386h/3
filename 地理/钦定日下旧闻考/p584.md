<!-- { "loadSidebar": true } -->
一百八十片通理大师所办石经小碑四千八十片皆藏瘗地穴之内上筑台砌砖建塔一座刻文标 
记石经所在房山县志增辽赵尊仁碑略燕都之有五郡民最饶者涿郡首焉涿郡之有七寺境最胜 
者云居占焉寺隋朝所建号自唐代所赐山在郡之西北五十里寺在山之阳寺之东有峰最高故曰 
东峰峰顶上有石室七焉经贮是室先是太平七年会故枢密直学士韩公绍芳牧是州因从政之暇 
命从者游是山诣是寺陟是峰暨观游间乃是石室内经碑且多依然藏贮遂召当寺耆秀询以初迹 
代去时移询无知者既而于石室间取出经碑验名对数得正法念经一部全七十卷计碑二百一十 
条大湼盘经壹部全四十卷计碑一百二十条大华经壹部全八十卷碑二百四十条大般若经五百 
二十卷碑一千五百六十条又于左右别得石记云幽州沙门释静琬精有学识于隋大业中发心造 
石经一藏以备法灭遂于幽州西南白带山上凿为石室以石勒经藏诸室内满即用石塞户以铁锢 
之其后虽成其志未满其愿以唐贞观十三年奄化归真门人导公继焉导公没有仪公继焉仪公没 
有暹公继焉暹公没有法公继焉自琬至法凡五代不绝其志乃知自唐以降不闻继造佛之言敎将 
见其废耶一省其事喟然有兴复之叹以具上事奏于天朝我圣宗皇帝锐志武功留心释典暨闻来 
奏深快宸衷乃命故瑜伽大法师讳可元提点镌修勘讹刋谬补缺续新琬师之志因此继焉迨我兴 
宗皇帝之绍位也孝敬恒専真空夙悟常念经碑数广匠役程遥藉檀施则岁久难为费常住则力乏 
焉办重熙七年于是出御府钱委官吏贮之岁析轻利供书经镌碑之价仍委郡牧提点自兹无费常 
住无藉檀施以时繋年不暇镌勒自太平七年至清宁三年中间续镌造到大般若经八十卷计碑二 
百四十条以全其部也又镌到大宝积经一部全一百二十卷计碑三百六十条以成四大部数也都 
总合经碑二千七百三十条清宁三年五月十二日大宝积初成郡守萧公讳惟平召余谓曰四大部 
经今续镌毕见闻之下幸会攸难愿制好词以为刋记余 愧孱芜直以为记清宁四年三月一日记同 
上增释法真石经山云居寺藏经记略元之有天下列圣相继崇重佛法琅函玉轴列刻争辉仁宗御 
宇尤笃深信万几之暇躬亲讨论镂印经相剏建招提皆设官以董之银青荣禄大夫中书平章政事 
阙僖宗阙等院使明埒栋阿时为亲信大臣特承顾问凡所以宏护佛氏兴隆三宝者公盖有力焉闻 
房山之东峰有石经厥绩甚懋而长老归源云公适任住持公故临观焉徘徊顾眺爱其山水奇秀寺 
宇静深可为皇家祈福之所而藏敎缺然僧徒无以转读归以是奏得经律论一大藏藏于寺厥后辅 
相累朝大节益着四海蒙德泽者盖亦有年当天历初公实预大策以佐命元勋入中书领今职其丰 
功盛烈铭之鼎彛大书国史而眷眷佛门为之金汤以护法为已任吾曹久知其所自矣今住持长老 


行泽号藏山前以公疏劝请主京之竹林竹林旧刹也既积弊废公尝为奏得田五十顷以施选名僧 
居焉泽住持此四年补葺罅漏修饰寺塔及退席而来是山亦公之荫念无以旌厚德具石乞文于余 
余以山泽之臞为学孤陋乌足以应来命苐惟山野开法之初公实奏御抑与藏山为昆仲义不得辞 
同上增贾志道重修华严经本记略至正改元夏四月有高丽国僧名慧月者因礼文殊大士于五台 
衲衣锡杖幽然脱俗经房山县西乡里东峰古刹名曰小西天华严堂其堂并华严经本等十二部皆 
石为之盖有年矣岁月绵延住僧云至堂摧经剥者有之存基址焉慧月留止于此悯其石户摧圯经 
本残缺幸遇资政院使资德大夫龙卜高公匠作院使大夫党殊申公慧月拜礼详陈其事公等允其 
言布施净财千余缗命慧月施劳董工修石户经本不月余而俱修至正改元夏五月初八日立石同 
上按党殊旧作党住今对音译改原释德清涿州石经山雷音窟舍利记略有明万历二十年壬辰岁 
四月庚寅朔十有五日甲辰达观可禅师自五台来送龙子归潭柘圣母慈圣宣文明肃太后闻之遣 
近臣陈儒赵斌等送斋供资五月十二日辛未携侍者道开法厉如奇如印等至石经山雷音窟窟内 
有大业中静琬石刻经所师见窟中像设摊敝石经薄蚀因命东云居寺住持明亮芟刈之是日光烛 
岩壑风雷动地翌日启洞中拜石石下有穴穴藏石函纵横一尺面刻大隋大业十二年岁次丙子四 
月丁卯朔八日甲子于此函内安置佛舍利三粒愿住持永刼计三十六字贮灵骨四五升状如石髓 
异香馥郁有银函方寸许中盛小金函半寸许中贮小金瓶如胡豆粒中安佛舍利三颗如粟米紫红 
色如金刚开侍者请至师所师欢喜礼赞既而走书付赵斌以白内奏事徐上闻圣母皇太后太后欣 
然斋宿三日六月朔己丑迎入慈宁宫供养三日乃于小金函外加一玉函玉函外复加小金函方一 
寸许坐银函内以为庄严出帑银五十两仍造大石函总包藏之于八月二十日丁未复安置石穴命 
沙门德清记其事憨山文录原万历中香树庵以浮粮苦累日就沦落几为势家所没慈圣皇后发帑 
金赎之而黄太史辉王太史肯堂复捐俸钱相助遂复旧观燕都游览志原东峪西峪两寺石经洞之 
左右翼也同上原东峪寺门白杨成林风气惨裂北台如莲花在水中央东台亦奇特台上石浮图唐 
金仙公主所建五台之外环以巨嶂其石纹或类雨点或类卷云潇碧堂集原从南台而下山麓间有 
寺曰西峪寺东溪水阔可五丈声潺潺若风雨骤至五台僧皆穴处游人不可留多憇此寺长安客话 

 

钦定日下旧闻考卷一百三十一 

 

 

钦定日下旧闻考卷一百三十一举正 

 

静琬原书琬讹作杭今改出独树村四里条遐迩原书迩讹作尔今改刘济涿鹿山石经堂记 

 

钦定日下旧闻考卷一百三十一举正 

 

 


钦定四库全书 

钦定日下旧闻考卷一百三十二 

京畿房山县三 

 

原金诸帝陵在县西北二十里云峰山下涿州志臣等谨按云峰山金帝陵本朝顺治初特设守陵五 
十户每岁春秋致祭享殿前碑亭恭勒世祖章皇帝御制碑文圣祖仁皇御制碑文乾隆十六年皇上 
命葺金太祖世宗二陵享殿及缭垣工竣亲诣展谒并御制谒金太祖世宗二陵诗恭载卷内原金海 
陵焬王贞元三年三月乙卯命以大房山云峰寺为山陵建行宫其麓五月乙卯命判大宗正事京等 
如上京奉迁太祖太宗梓宫丙寅如大房山营山陵六月乙未命左丞相布萨思恭大宗正丞哈布尔 
如上京奉迁山陵七月辛酉如大房山八月壬午如大房山甲申启土赐役夫人绢一匹九月己未如 
大房山丁卯上亲迎梓宫于沙流河亲射麞以荐十月戊寅奠梓宫于东郊己邜梓宫至中都丁酉大 
房山行宫成名曰盘宁十一月乙巳朔梓宫发丕承殿戊申山陵礼成金史海陵记按哈布尔蒙古语 
春也旧作胡拔尔今译改原正隆元年二月庚子谒山陵七月己酉命太保昻如上京奉迁始祖以下 
梓宫八月丁丑如大房山行视山陵十月乙酉葬始祖以下十帝于大房山闰月己亥朔山陵礼成同 
上原世宗大定二十一年勅封山陵地大房山神为保陵公册曰古之建邦设都必有名山大川以为 
形胜我国家既定鼎于燕西顾郊圻巍然大房秀拔浑厚云雨之所出万民之所瞻祖宗陵寝于是焉 
依仰惟岳镇古有秩序皆载祀典矧兹大房礼可阙欤其爵号服章俾列于侯伯之上庶足以称今遣 
官备物册命神为保陵公申勅有司岁时奉祀其封域之内禁无得樵采弋猎着为令金史礼志原大 
定二十九年置万宁县以奉山陵明昌二年更奉先县金史原太祖葬睿陵太宗葬恭陵熙宗被弑葬 
于皇后费摩氏墓中贞元三年改葬于大房山蓼香殿大定初追上谥号陵曰思陵二十八年改葬于 
蛾眉谷仍号思陵海陵炀王葬于大房山鹿门谷诸王兆域中大定二十年降为庶人改葬于山陵西 
南四十里睿宗于大定二年改葬于大房山曰景陵显宗于大定二十五年十一月葬大房山章宗即 
位号曰裕陵世宗葬兴陵章宗葬道陵同上按费摩氏旧作裴满氏今从八旗姓谱改正补金太祖葬 
地号曰泰陵太宗所葬之坟山号曰豫陵神麓记补金太祖陵曰睿陵太宗陵曰恭陵后改葬大房山 
名仍其旧苗氏所纪特与史不同或者其初拟名也读礼通考补金之先世卜葬于护国林之南迨亮 
徙燕始置陵寝令司天台于良乡县西五十余里大红山西大红谷曰龙衔寺峰峦秀拔林木森密亮 
寻毁其寺遂迁祖父改葬于寺基之上又将正殿元位之像凿穴以奉安太祖太宗德宗其余各随昭 
穆序焉金图经臣等谨按大红谷大金国志作大洪谷原国初祖宗葬于护国林之东逮海陵徙燕令 
司天台卜地得良乡县西五十里大红谷曰龙城寺峰峦秀出林木隐映遂筑陵迁葬于是惟熙宗葬 
于山阴大金国志补金主亮离燕京诣诸陵祭享其俗相传谓之烧饭天海陵集补淳熙十五年十二 
月癸酉谍报金人制曰朕惟熙宗孝成皇帝以武元嫡孙受文烈顾命作其即位十有五年偃兵息民 
中外安乂而海陵庶人亮包藏祸心觊觎神器阴煽奸党遂成簒逆而又厚加诬诋降从王封亮既得 
志肆其凶残不道之极至于杀母人怨神怒自底诛灭惟皇天春佑于我家肆予一人缵成先绪暴其 
罪恶贬为庶人仍黜其殡于兆域之外仰惟熙宗号位宜正是以间者稽合礼文升祔太室复加美谥 
尊而崇之惟是葬非其所盖尝怃然爰命有司卜地涓日奉迁梓宫已于十月初八日备礼葬于思陵 
庶几有以慰在天之灵也大定二十八年十一月日熙宗即亶也思陵录朱昆田原按此制金史失载 
原瑞云宫在金太祖陵侧遗址仅存涿州志臣等谨按金史地理志又称奉先县有盘宁宫今亦无可 
考増世祖章皇帝御制金太祖世宗陵碑文朕惟自古膺图受箓咸有大功德于天下及其没也弓剑 
之藏后世重焉匪特阴阳之所景贶实亦遐迩之所绎思故世代虽遥崇礼不替若声教被于当年园 
寝湮于异世非所以昭德追远也朕抚有九有于前代陵墓未尝不惓惓于心申勅所在守护惟谨惟 
金朝之陵在房山者前我师克取辽东故明惑于形家之说疑与本朝王气相关遂劚断其地脉又己 
巳岁我太宗文皇帝统师入关念金朝先德遣王贝勒大臣诣陵致祭明复如摧毁且建立关庙为厌 
胜之术夫不达天命之有归而谬委灵于风水移灾于林木何其诞也金朝垂祚百有余年英主哲辟 
实光史册乃异代之后兆域荒圯祀典缺废抚今追昔慨焉兴叹金太祖世宗已经享祀帝王庙其陵 


寝命地方官虔供春秋外兹特谕礼臣端官省视修其颓毁俾规制如初并令有司时祭无斁呜呼庙 
貎既崇特景仰于往哲封壤重焕用昭示于来兹爰勒贞珉以垂不朽云尔增圣祖仁皇帝御制金太 
祖世宗陵碑文朕惟自古膺图受箓咸有大功德于天下其没也弓剑之藏后世重焉匪特阴阳之所 
景贶实亦遐迩之所绎思故时代虽遥崇礼不替若声教被于当年园寝湮于异世非所以昭德追远 
