<!-- { "loadSidebar": true } -->
问石鼓显于李唐韩退之韦应物以为周文王宣王时欧阳永叔苏子瞻谓非史籀不能作而夹漈以 
为秦文信乎曰以漆文知之衍极原石鼓文韦应物以为周宣王臣史籀作韩退之苏子瞻皆以为然 
而后或以为后周宇文时所刻则疑之卑之甚矣予按宣王之世去古未远所用皆科斗籀文今观说 
文所载籀文与今石鼓文不同石鼓乃类小篆可疑一也观孔子篆比干墓及呉季札墓尚是科斗则 
宣王时岂有小篆乎又按南史襄阳人伐古冢得玉镜竹简古书江淹以蝌蚪字推之知为宣王时物 
则宣王时用科斗书可知矣巩丰云岐本周地平王束迁以赐秦襄公矣自此岐地属秦秦人好田猎 
是诗之作其在献公之前襄公之后乎地秦地也字秦字也其为秦物可知此说有理予窃信之书以 
示知者丹铅录臣等谨按以上各条皆谓石鼓为秦制其说自宋郑樵倡之原郑渔仲谓石鼓有秦权 
文亦周时先有此文而秦权用之耳金马子卿谓是宇文时造焦弱侯以苏绰传魏文十一年狩岐阳 
考武保定元年又狩岐阳命绰仿大诰则诗体仿诗可知然当时何以不刻年月岂故为此迋后世耶 
通雅原石鼔自唐以来无定论茌平马子卿以字画考之云是宇文周时所造作辨万余言出入传记 
引据甚明学者以比蔡正甫燕王墓辨子卿姓马氏名定国茌平人金监察御史仕至翰林学士自号 
荠堂先生中州集原岐阳石鼓唐韦应物韩退之谓为宣王之鼓宋程泰之以为成王鼓赵明诚谓决 
非周以后人所能及独欧阳永叔以为可疑其谓今世所有汉桓灵时碑往往尚在距今未千岁大书 
深刻而磨灭者十犹八九此鼓至今千九百余年鼓文细而刻浅理难独存赵明诚谓秦以前碑如此 


鼓及诅楚文泰山秦篆皆粗石性坚顽难坏殊未然也至金人马子卿以字画考之谓是宇文周所造 
作辨万余言出入传记引据甚明其全文今不可见据北史苏绰传云周文帝为相欲革文章浮华之 
弊因魏帝祭庙群臣毕至乃命绰为大诰奏行之是后文章皆依其体而魏文帝十一年十月尝西狩 
岐阳其子武帝保定元年十一月丁巳狩于岐阳五年二月行幸岐州由此言之则石鼓文为宇文周 
所造无疑文既仿书则诗体仿诗亦无疑观武帝太和元年正月考路寝命群臣赋古诗亦其一证也 
况考古博古二图集古金石二录凡篆文出三代者皆钟鼎器物欵识无刻石者惟赞皇山吉日癸巳 
四字以为周穆王时书诅楚文以为春秋时书世传比干吴季子墓碑虽皆刻石前哲已辨其伪汉书 
郊祀志起少昊颛顼历三代直至秦始皇始有立石颂徳之文故隋志所收有始皇刻石前此未闻则 
刻石当断自始皇为始始皇所以刻石者亦传国玺有以先之耳韩韦臆度之言要不足据笔乘原温 
彦威使三京得伪刘词臣马定国文云石鼓非周宣王时事乃后周文帝猎于岐阳所作也史大统十 
一年猎于白水遂西狩岐阳姚氏残语原石鼓凡十相传为周宣王猎碣而唐韩退之作歌至云陋儒 
编诗不收入二雅褊迫无委蛇今读其文皆浅近之辞殊不类车攻吉日之闳深也金史马定国传言 
石鼓自唐以来无定论定国以字画考之云是宇文周所造作辨万余言出入传纪引据甚明杨用修 
最称好古而亦曰宣王之世去古未远所用皆科斗籀文今观说文所载籀文与今石鼓文不同石鼓 
乃类小篆予独以其辞不足侪于二雅而疑之今在国子监先师庙戟门左右金石文字记臣等谨按 
以上各条谓石鼓为西魏宇文周时作金马定国始为此说 

 

钦定日下旧闻考卷七十 

 

 

钦定日下旧闻考卷七十举正 

 

侍郎苏朂原书朂讹勉武成原书成讹地今俱改元和志条刻石表功炜煌煌原书讹刻石表功何炜 
煌据韦苏州集改左传云周成王条 

 

钦定日下旧闻考卷七十举正 


钦定四库全书 

钦定日下旧闻考卷七十一 

官署十 

 

原钦天监在阙东礼部之后西向春明梦余录原在城市门今移改増钦天监兼管监事大臣无定员 
监正满一西洋一监副满汉各一左右监副各西洋一掌测候推步之法占天象以授人时所属时宪 
科春夏中秋冬五官正五官司书天文科五官灵台郎五官监侯漏刻科五官挈壶正五官司晨博士 
天文生阴阳生主簿笔帖式大清会典増钦天监署在阙东礼部之后明正统七年建乾隆三十一年 
奉诏重修门西向堂前站台设晷影一座堂左石碣一恭纪雍正三年二月二日庚午日月合璧五星 
聨珠之瑞监臣明图等奉勑恭建堂后凡三重其廨宇之数共百有十钦天监册臣等谨案钦天监堂 
额曰奉时敬授前列训辞曰圣人敬天勤民奉天时所以重民事也羲和之职在观象授时俾作讹成 
易循序不愆用以厘工而熙绩其敬之世宗御笔也又按署内有明嘉靖二十六年碑一在堂左文已 
漫漶増凡推步之法遵圣祖御制历象考成以推日月交食七政经纬躔度合朔弦望节气交宫月五 
星相距遵皇上钦定仪象考成以测星度遵皇上钦定万年书以注御览及民用时宪书遵皇上钦定 
协纪辨方书以选择年月日时同上臣等谨案推步之法至本朝益加详密世祖顺治年间特命监臣 
汤若望考定仪法圣祖神灵天亶汇象数之渊源自康熙甲寅岁始命专用西洋法定时嗣后遵行弗 
替恭绎御制数理精藴诸书及各种仪器垂示来兹盖亿万斯年咸禀范围矣増观星台在城东南隅 
时宪书局在宣武门内天主堂东本朝令西洋人居此治理时宪书大清一统志臣等谨按观象台制 
度及所陈仪器圭表壶漏诸式俱详见内城东天主堂详见内城南城兹以其职隶监署谨据会典所 
载纪其大凡余不具录増凡时宪书岁以二月一日进来岁时宪书式四月一日颁式直省刋刻十月 
一日恭进御览并颁赐王公百官大清会典増凡直更候时岁委博士二人率阴阳生十人轮直谯楼 
日委博士一人轮直神武门指示更点恭遇车驾巡幸委官随从直更亦如之同上原明宣宗钦天监 
箴五帝之世历象肇兴建官作式后世袭承惟我祖宗德合尧舜天道民事尤笃钦慎尔职于斯夙夜 
惟寅用率厥属咸致其勤必精推策必审观候庶副钦若爰及敬授行奉天道动协时宜在予靡愆实 
尔之资惰慢而失灾咎而隠予则汝罚朂哉惟谨官箴臣等谨案以上各条叙钦天监原太医院在阙 
东礼部之后西向春明梦余录原太医院在钦天监南生药库附焉外有惠民药局亦隶之明一统志 
以上三条原在城市门今移改增太医院院使一左右院判各一掌医之政令率其属以共医事掌九 
科之法以治疾掌灸制之法以治药教习二简能者任之大清会典増太医院在阙东礼部之后门西 
向堂内恭悬康熙四十三年圣祖仁皇帝赐院臣黄运诗曰神圣岂能再调方最近情存诚慎药性仁 
术尽平生大堂外左南厅右北厅后为先医庙外门额曰棂星门内门额曰咸济门殿额曰景惠殿供 
三皇圣像恭悬圣祖御书永济群生额左右庑列勾芒风后至王冰各配位殿旁为省牲房先医庙外 
北向者为药王庙有铜人像盖即明英宗时所修者也太医院册原太医署中有三皇小像世庙从侍 
医之请作景惠殿令大臣春秋主祀涌幢小品原嘉靖二十二年七月太医院三皇庙成名其殿曰景 
惠门曰咸济明世宗实录原景惠殿在太医院之北前为景咸门门东为神库西为神厨中奉安伏羲 
神农黄帝皆南面以勾芒祝融风后力牧配以僦贷季鬼 区俞跗伯髙少俞岐伯等东西庑从祀岁仲 
春上甲日太常寺题请礼部堂上官行礼太医院堂上官二员分献仲秋上甲如之春明梦余录原隆 
庆四年遣礼部侍郎王希烈祭三皇于景惠殿希烈因言三皇既祀于历代帝王庙又祀于文华东室 
乃又杂之医师使共俎豆不亦渎且亵乎且官廨中止宜有祠不宜有殿上不欲改先帝之制报罢明 
典彚原三皇庙内有针灸经石刻元元贞初制其碑之题篆则宋仁宗御书至元间自汴移至此者燕 
都游 览志以上五条原在城市门今移改臣等谨案针灸图石刻今尚存乃明时重摹上石者观后英 
宗序略可证原元中统中尼波罗国人阿尔尼格从帝师入见帝问何所能对曰臣以心为师颇知画 
塑铸金之艺帝命取明堂针灸铜像示之曰此安抚王檝使宋时所进岁久阙坏无能修完之者汝能 
新之乎对曰请试之至元二年新像成关鬲脉络皆备金工叹其天巧莫不愧服元史本传原英宗铜 
人腧穴针灸图序略宋天圣中创作铜人腧穴针灸图经三卷刻诸石复笵铜肖人分布腧穴于周身 


画焉窍焉脉络条贯纎悉明备考经按图甚便来学于今四百余年石刻漫灭而不完铜像昏暗而难 
辨朕重民命之所资念良制之当继乃命砻石笵铜仿前重作加精致焉建诸医官式广教诏来者尚 
敬之哉明英宗实录原院署有古铜人虚中注水关窍毕达古色苍碧莹润射目相传从海潮中涌出 
者长安客话以上三条原在城市门今移改臣等谨案铜人像在署内药王庙神像前始作于宋天圣 
时元至元间修之明英宗时又修之长安客话谓从海涌出殆传讹尔増洪武六年四月置御药奉御 
一人直长二人药童十人俱以内官内使充之设太医院御医四人以太医院医士充之凡收受四方 
贡献名药及储蓄药品奉御一人掌之凡贡御药饵医官就内局循制太医院官诊视御脉御医参看 
较同约会奉御就内局合药将药贴连名封记具本开写本方药性治症之法于日月之下医官奉御 
书名以进置簿历中书省印其缝凡进药奏既具随即附簿年月下书名奉御收掌以凭稽考烹调御 
药太医官与奉御监视每二服合为一服使煎熟分为二器其一器太医院先尝次奉御其一器进御 
春明梦余录补太医院医士分十三科循元医学之旧也十三科者大方脉杂医科小方脉科风科产 
科眼科口齿兼咽喉科正骨兼金疮科疮肿科针灸科祝由书禁科其设立医学盖从太医院大使王 
猷副使王安仁之请其程试科目每三年一试期以八月中选者来春二月赴大都省试其法考较医 
经辨验药味合试经书则素问难经圣济录本草千金翼方也元惟重其选故名医特多明则试医士 
不过论一篇歌诀一首而已人多忽焉不以为意此华亭唐文恪公有京师无良医之叹也缁素录以 
上二条原在城市门今移改臣等谨案以上各条叙太医院増总管内务府大臣无定员于满洲文武 
大臣或王公内简用掌内务府一切事务奉宸苑武备院上驷院并隶焉所属广储会计掌仪都虞愼 
刑营造庆丰七司大清会典臣等谨案内务府之职前代所未有我朝厘革明代内官监司之弊特设 
内府官属以理之其职不下数百员内广储司管理六库郎中二秩在诸司之上至掌治堂事总理府 
属及各司院事宜则有坐办堂郎中一或由六库郎中升用或择院卿及内府护军统领兼摄之盖内 
府总管下即以坐办郎中为要职也増内务府署在西华门内当右翼门之西循墙第四门东向前后 
凡五重其廨舍之数共四十有三间内务府册臣等谨案内务府堂额曰职思综理训辞曰典司内府 
庶务繁要谨度课功饬法制用必规画周详各尽厥职俾宫府相为一体世宗御笔也増世祖勑谕严 
