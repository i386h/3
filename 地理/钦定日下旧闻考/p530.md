<!-- { "loadSidebar": true } -->
康熙五年立寺后西南为龙王堂有泉流通僧院原出小碧云寺而西有宏教寺寺在山脊东上一阁 
宣庙曽驻跸于此余文敏集臣等谨按小碧云寺详见后条宏教寺及寺东之阁今并废增朱彝尊西 
山宏教寺题壁都城西山宏教寺正德间中贵晏忠所造寺垒石为门曰道统门石殿三楹琢三皇五 
帝三王像左凿周召孔孟诸圣贤右凿周程张朱诸儒像别一石龛以藏五经殿外一石亭壁列钟虡 
千戚钱镈弁裳之属左龙马马毛旋五十五数如河图右龟龟甲四十五数如洛书东堂三楹壁立忠 
臣龙比以下孝子曽闵以下按元史中书省言养给军民必藉地利世祖建大宣文宏教寺寺赐永业 
今遗迹无考观晏忠祠石像礼器制度浑朴不类明时所凿且元于儒释初无分别疑寺即宣文宏教 
之遗址晏忠特修饰之尔姜应甲诗云空山石祠堂落穆跨深壑肖象古圣贤髙下坐渊漠殿墀列龟 
龙如出自河洛煌煌先儒语所为忠孝作性理累百卷题壁见大略历览感吾心人传晏公凿厥志在 
尼山髙邈得所托媿哉彼檀施衅血涂丹艧冯元舒诗云呜呼晏常侍石室存道统上象皇帝王其左 
周召孔宋之四大儒一一接其踵峩峩殿三楹象皆刻石奉四壁龛者五分标五经总古人所未闻此 
是我作俑猗彼何人斯卓哉儒者勇两君竟以为忠所凿矣祠堂列圣贤象始于文翁赵岐若司隶校 
尉鲁恭荆州刺史李刚从事掾武梁祠皆有之非忠作俑也曝书亭集原宏教寺有亭可眺亦有乔松 
怪石佛像清古为山中第一珂雪斋集原晏公祠正德中晏常侍忠所立也过涧石桥过桥石门曰道 
统门石殿三楹像皆石上像三皇五帝三王左像周召孔孟诸圣贤右像周程张朱诸大儒壁五石龛 
一龛标一经名维以藏其经殿外一石亭亭壁列钟簴干戚钱鏄弁裳之属一如五经以便治是经者 
左龙马马毛旋五十五数具一如河图右雒龟龟甲四十五数具一如雒书东堂三楹壁列忠臣龙逄 
以下孝子曽闵以下右图而左书其行事以告观者石像浑朴不类汉以后及西域像法堂后累石为 
洞洞壁标先檽格言及咏道诗祠今居守者一僧也仍于其私室设彼教像诵彼教文字焉帝京景物 
略补香山南为门头村村后为万安山山门上建白塔为宏教禅林入门为大神通塔院寺前为平台 
宽三四十丈有亭据其阳寺中殿宇亦髙敞殿后有泉飞绕方丈而行下坡不半里有祠中列圣贤像 
祠前上石磴二十级即中峰庵庵有方亭亦名来青轩山行杂纪臣等谨按门头村详见后卷中峰庵 
旧址当在今宝相寺香林室之西南方庙圆庙之间庵内轩亭俱无考详见后条原王穉登宏教寺诗 
先朝行殿作禅宫黄屋青山本是空开道一人曽驻跸山僧不敢住当中宣黄在日寺新城万乘亲来 
寺里行芳草也知无玉辇秋风秋雨满阶生燕市集原姜应甲题晏公祠诗空山石祠堂落穆跨深壑 
肖象古圣贤髙下坐渊汉殿墀列龟龙如出自河洛煌煌先儒语所为忠孝作性理二百卷题壁见大 
略历览感我心人传晏公凿厥志在尼山髙邈得所托媿哉彼檀施衅血涂丹艧帝京景物略朱彛尊 
原按元史泰定二年中书省言养给军民必藉地利世祖建大宣文宏教寺寺赐永业当时已号虚费 
今遗迹已无可考观晏公祠石像礼器制度浑朴不类明时匠人所凿且元于儒释初无所分疑寺即 
宣文宏教之遗址晏忠特从而修饰之者当再与博雅君子考之臣等谨按朱彛尊所称晏祠石像礼 
器今俱散轶无考原由宏教寺下山度坑而西有广仁寺余文敏集臣等谨按广仁寺今无考増演武 
厅西南里许有梵香寺长龄寺五城寺院册臣等谨按梵香寺为新寺遗址乾隆十四年改建前殿额 
曰栴檀净域正殿额曰圆通具足联曰积翠蔚云霞飞来灵鹫悬流戞金石响答迦陵后殿额曰入薝 


卜林皆皇上御书正殿前恭立乾隆十四年御制文碑二左国书蒙古二体右汉字梵书二体寺旁松 
桧数百株中建石敞厅门额曰来远斋斋内额曰策功缵武石柱联曰指云际千峰兴怀蜀道听松间 
万籁顿入梵天斋后屋五楹额曰含清堂联曰句披月胁天心妙总纳千岩万壑风皆皇上御书又后 
为长龄寺乃延寿庵旧址増御制梵香寺碑文朕既于勇健营旁近建实胜寺其南有梵香寺者亦古 
招提在西山诸刹中未为宏丽而爽垲不下实胜爰命所司以余材饬而新之为众生利益在昔佛告 
精进菩萨摩呵萨受持法华成就八百鼻功德以是清净鼻根闻于三千大千世界上下内外种种诸 
香皆能分别又香积如来以众香钵盛满香饭与化菩萨悉饱众会夫禅那脱离尘垢腥浊眼耳鼻舌 
身意常满清浄妙香所住世界安隐快乐举成华藏世界海中妙华光香水海随身衣食无非清净是 
为梵香法界以是因缘发大慈悲愿以清净妙香普度恒河沙数众生举登安乐寿命世界永离刀兵 
腥秽一切苦恼以所被香械为众生本分衣举得温适所饱香积为众生本分食举得餍饫从上诸佛 
普证是言散栴檀沈水及千万种华香于三千大千世界齐预弥山为佛供养与此功德初无有二用 
刻坚石传示未来历无尽际増乾隆三十二年御制含清堂诗苍松千百年白石四五径诘曲皆得入 
阴森亦相暎深处有朴宇既幽复洁净可以读诗书可以悦心性招提在上方小坐钟声听臣等谨按 
含清堂御制诗恭载首见之篇余不备录补永感庵俗名新寺青箱堂集原下香山至延寿庵楼五间 
髙数仭右为蔬圃种茜韮黎栗其前田畴弥亘数里上有大珰鲍忠墓忠事武庙世庙两庙柄司礼监 
二十年宜其茔建宏敞如此也余文敏集补中峰下有鲍中贵墓建有延寿庵门外二松合抱门内石 
级左右列松四株入门复分立四株上为天王殿内为佛殿两庑十三楹承之两庑外更多精舍石砌 
极工致山行杂记原从延寿庵折而北又西为小碧云寺寺宣德中太监张某建寺额宣庙所赐也今 
之碧云乃昔俞家庵因有两寺故此以小别之隔垣有翠华亭余文敏集臣等谨按小碧云寺翠华亭 
今俱无考増长龄寺西南为宝谛寺五城寺院册臣等谨按宝谛寺乾隆十六年建其制仿五台之菩 
萨顶寺前为台台上建石牌坊额曰乃至无有语言文字是菩萨真人凡十三字正殿檐额曰金轮宝 
界殿内额曰天东鹫岭联曰地即清凉白马贝书开震旦山仍天竺青鸳兰若近离宫后殿额曰法云 
慈荫殿内联曰国满栴香古枝分鹿苑天髙竺梵晴呗接鱼山佛楼额曰万法圆融皆皇上御书増乾 
隆二十一年御制宝谛寺诗名山启初地法界落中台是处肖五台菩萨顶为之菩萨顶即中台也像 
是黄金写经因白马来禅枝冬不谢意蕊雪如开去后闻钟韵还疑叶斗才北台峰名叶斗故云臣等 
谨按宝谛寺御制诗恭载首见之篇余不备录増宝谛寺西为宝相寺五城寺院册臣等谨按宝相寺 
乾隆二十七年建先是岁在辛已驾幸五台回銮后御写殊相寺之文殊像而系以赞并命于宝谛寺 
旁建兹寺肖像其中殿制外方内圆皆甃甓而成不施木植四面设瓮门殿前恭悬皇上御书额曰旭 
华之阁殿内碑二左碑恭镌御写文殊像并赞碑阴恭勒乾隆三十二年御制诗右为乾隆二十七年 
御制宝相寺碑文殿后御制额曰梵光楼寺后西行约数十步精舍五楹檐额曰香林室内额曰幽赏 
亦异联曰红篆炉烟看气直绿苞庭竹爱心虚后厦亭额曰慧照亭轩额曰妙达轩牌坊一东额曰圣 
涯道妙西额曰香海珠林亦皆皇上御书坊下有泉涌出香林室稍西有圆庙方庙其制皆平顶有堞 
如碉房之式中建佛楼亦乾隆二十七年建増御制宝相寺碑文岁辛巳值圣母皇太后七旬大庆爰 
奉安舆诣五台所以祝厘也殊像寺在山之麓为瞻礼文殊初地妙相端严光耀香界黙识以归既归 
则心追手摹系以赞而勒之碑香山南麓曩所规菩萨顶之宝谛寺在焉乃于寺右度隙地出内府金 
钱饬具庀材营构兰若视碑摹而像设之金色庄严惟具惟肖寺之制甃甓幕围不施杗廇桴棁而崇 
广闳丽则视殊像有加经始于乾隆壬午春越今丁亥春蒇工既敬致瓣香而庆落之所司砻石以俟 
因记之曰文殊师利久住娑婆世界而应现说法则独在清凉山固华严品所谓东方世界中菩萨者 
也夫清凉在畿辅之西而香山亦在京城之西然以清凉视香山则香山为东若以竺干视震旦则清 
凉香山又皆东也是二山者不可言同何况云异矧陆元畅之答宣律师曰文殊随缘利见应变不穷 
是一是二在文殊本不生分别见倘必执清凉为道场而不知香山之亦可为道场则何异凿井得泉 
而谓水専在是哉且昔之诣五台礼文殊所以祝厘也而清凉距畿辅千余里掖辇行庆向惟三至焉 
若香山则去京城三十里而近岁可一再至继自今亿万年延洪演乘兹惟其恒是则余建寺香山之 
初志也寺成名之曰宝相缀以偈曰曼殊室利七佛之师经历人间至福城东东方世界名曰金色常 


在其中而演说法摩竭陁国其东五华是名雪山惟清凉境金刚窟聚北代州是大士示现妙相庄严 
振大法轮坐狮子座狮子奋迅具足神威中台现身寺曰殊像我昔瞻礼发大宏愿虔诚祝厘普诸福 
缘相好印心如月在水即幻即真证真幻相以此真幻还印金容香山净域多祇树园宝谛之西营是 
宝相庄校七宝晃耀大千日面月面了无分别我闻如是文殊应缘缘即随缘何有彼此矧东西方因 
见生名见即不拘名亦不着清凉香山非二非一复念文殊菩萨久住而此世界实曰常喜以常以久 
延祝慈禧惟愿自今岁万又万宝算盈积如恒河沙护妙吉祥生大欢喜以是因缘寿复无量増乾隆 
二十六年御制写五台殊像寺文殊像成并赞五峰鼎峙境实清凉日面月面灵鹫中央曰有祇园巍 
然前麓殊像是名法光赫昱狮子奋迅大士端严均佛性智稽首和南祝厘蒇庆载经花宫相好黙识 
如印印空像即非像真豆诚真本无同异何复云云写者为能应复有所乖曼殊义咄哉未可于未可 
中都此满月常住庄严利济无竭増乾隆三十二年御制宝相寺落成赡礼因用辛巳五台殊像寺韵 
二首圣母七旬庆五台礼曼殊梵语曼殊锡利华言文殊师利法光钦意蕊宝相印心珠殊像寺瞻礼 
时心识相好于行营即摹为小图既归又廓成大图建宝相寺于香山之南命工依像装塑今始落成 
展谒云出帑非民力鸠工依手图落成兹卜吉瞻礼过山衢东西宁彼此五台在京都之西相好那同 
殊总祝无疆寿应符如意珠灵踪纪竺牒胜刹起黄图花雨从空落缤纷上景衢増乾隆三十二年御 
制香林室诗祇园瞻礼罢别室憩临初总在香林界况于清暇余呗声起般若峰影落芙蕖朅尔题五 
字何殊观六如臣等谨按宝相寺香林室御制诗俱恭载首见之篇余不备录又按宋彦山行杂纪云 
中峰下过龙泉禅林为静妙庵亦名滕公寺今宝谛寺建于滕寺旧址其后稍西北为宝相寺又稍西 
北为方庙圆庙二庙之间有隙地俗称四方圈合左右前后地形揆之疑即中峰庵旧址兹谨将原书 
所载中峰庵旁近各条附录于后原西山别嶂忽开如两袖之埀其左为帝王庙翠岩寺曹家楼其右 
为宏教寺而其中为中峰中峰庵有二楼可眺有亭髙出半山围墙十里悉以白石垒砌珂雪斋集臣 
