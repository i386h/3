<!-- { "loadSidebar": true } -->
地号曰泰陵太宗所葬之坟山号曰豫陵神麓记补金太祖陵曰睿陵太宗陵曰恭陵后改葬大房山 
名仍其旧苗氏所纪特与史不同或者其初拟名也读礼通考补金之先世卜葬于护国林之南迨亮
 徙燕始置陵寝令司天台于良乡县西五十余里大红山西大红谷曰龙衔寺峰峦秀拔林木森密亮 
寻毁其寺遂迁祖父改葬于寺基之上又将正殿元位之像凿穴以奉安太祖太宗德宗其余各随昭 
穆序焉金图经臣等谨按大红谷大金国志作大洪谷原国初祖宗葬于护国林之东逮海陵徙燕令 
司天台卜地得良乡县西五十里大红谷曰龙城寺峰峦秀出林木隐映遂筑陵迁葬于是惟熙宗葬 
于山阴大金国志补金主亮离燕京诣诸陵祭享其俗相传谓之烧饭天海陵集补淳熙十五年十二 
月癸酉谍报金人制曰朕惟熙宗孝成皇帝以武元嫡孙受文烈顾命作其即位十有五年偃兵息民 
中外安乂而海陵庶人亮包藏祸心觊觎神器阴煽奸党遂成簒逆而又厚加诬诋降从王封亮既得 
志肆其凶残不道之极至于杀母人怨神怒自底诛灭惟皇天春佑于我家肆予一人缵成先绪暴其 
罪恶贬为庶人仍黜其殡于兆域之外仰惟熙宗号位宜正是以间者稽合礼文升祔太室复加美谥 
尊而崇之惟是葬非其所盖尝怃然爰命有司卜地涓日奉迁梓宫已于十月初八日备礼葬于思陵 
庶几有以慰在天之灵也大定二十八年十一月日熙宗即亶也思陵录朱昆田原按此制金史失载 
原瑞云宫在金太祖陵侧遗址仅存涿州志臣等谨按金史地理志又称奉先县有盘宁宫今亦无可 
考増世祖章皇帝御制金太祖世宗陵碑文朕惟自古膺图受箓咸有大功德于天下及其没也弓剑 
之藏后世重焉匪特阴阳之所景贶实亦遐迩之所绎思故世代虽遥崇礼不替若声教被于当年园 
寝湮于异世非所以昭德追远也朕抚有九有于前代陵墓未尝不惓惓于心申勅所在守护惟谨惟 
金朝之陵在房山者前我师克取辽东故明惑于形家之说疑与本朝王气相关遂劚断其地脉又己 
巳岁我太宗文皇帝统师入关念金朝先德遣王贝勒大臣诣陵致祭明复如摧毁且建立关庙为厌 
胜之术夫不达天命之有归而谬委灵于风水移灾于林木何其诞也金朝垂祚百有余年英主哲辟 
实光史册乃异代之后兆域荒圯祀典缺废抚今追昔慨焉兴叹金太祖世宗已经享祀帝王庙其陵 
寝命地方官虔供春秋外兹特谕礼臣端官省视修其颓毁俾规制如初并令有司时祭无斁呜呼庙 
貎既崇特景仰于往哲封壤重焕用昭示于来兹爰勒贞珉以垂不朽云尔增圣祖仁皇帝御制金太 
祖世宗陵碑文朕惟自古膺图受箓咸有大功德于天下其没也弓剑之藏后世重焉匪特阴阳之所 
景贶实亦遐迩之所绎思故时代虽遥崇礼不替若声教被于当年园寝湮于异世非所以昭德追远 
也朕抚有九有于前代陵墓未尝不惓惓于心申勅所在守护惟谨惟金朝之陵在房山者前我师克 
取辽东故明惑于形家之说疑与清朝王气相关天启元年罢金陵祭祀二年拆毁山陵劚断地脉三 
年又建关庙于其地为厌胜之术从来国运之兴衰关乎主德之善否上天降鍳惟德是与有德者昌 
无德者亡于山陵风水原无关渉有明末造政乱国危天命已去其时之君臣昏庸迷谬罔知改图不 
思修德勤民挽回天意乃轻信虚诞之言移咎于异代陵寝肆行摧毁迨其后流寇猖獗人心离叛国 
祚以倾既与风水无与而前此之厌胜摧毁又何救于乱亡乎古之圣王掩骼埋胔泽及枯骨而有明 
君臣乃毁及前代帝王山陵其舛谬实足贻讥千古矣夫金朝垂祚百有余年英君哲辟实光史册天 
聪三年太宗文皇帝统师入关知金太祖世宗二帝陵寝在兹追念鸿烈特遣王贝勒大臣诣陵致祭 
盖我太宗文皇帝吁谟伟略度越前王乘舆所至威德布昭表遗徽而钦往哲诚非常之盛事也泊世 
祖章皇帝定鼎中原随享金太祖世宗于历代帝王庙复命地方官春秋致祭陵寝又谕礼臣端官省 
视修其颓毁俾规制如初朕缵承丕绪缅溯前徽特命所司虔申禋祀以昭继述阐扬之意呜呼庙貎 
既崇特景仰于往哲封壤重焕用昭示于来兹爰勒贞珉以埀不朽云尔増乾隆十八年御制谒金太 
祖睿陵诗开国金源肇自东一时攀附会云风丕承肆伐追辽帝善任知人类沛公史策鸿猷传赫奕 
睿陵佳气閟茏 建康前岁犹亲奠况复龙兴渤海同増又御制过金世宗陵留句牧扰樵侵不忍言重 
瞻宰树郁陵园金世宗陵在房山近始命有司修建享殿重加修葺事殷不袭三分迹称侄何殊一统 
尊君德已臻小尧舜国风每溯旧根源爱民勤政心无斁景仰高山志所存臣等谨按金世宗陵修建 
享殿并重加修葺详见御制诗注谨编载卷内金太祖陵同时修葺详前按内原储巏大房金源诸陵 
诗奉先西下乱山侵涧道回旋入暮林翁仲半存行殿迹莓苔尽蚀古碑阴秋山春水风烟换大定明 
昌德泽深郄是宣和解亡国穹庐黄屋恐非心柴墟集原贾岛谷在房山县西内有石室世传为岛所 
居明一统志増乾隆十八年御制贾岛故里诗闻说阆仙里依然在范阳不因逢吏部终是托空王幸 
有遗编在难寻宿学荒一家言自就僻瘦定何妨臣等谨按贾岛故里御制诗恭载首见之篇余不备
 载原房山县石口村有贾岛庵云是岛为僧时所栖负山临壑最为幽胜燕山丛录原贾岛墓在县南 
一十里明一统志原岛初祝发于瀛州法善寺后居房山西峪峪有石庵是岛故宅后举进士授长江 
簿卒于蜀归葬房山墓在县城南十里长安客话原弘治中御史卢某访唐诗人贾岛墓得断碑于石 
楼村乃辟地植碑大学士李东阳别树一碑记焉帝京景物略臣等谨按李东阳贾岛墓碑记无考原 
岛初赴名场日以八百举子所业悉不如已往往独语旁若无人或闹市高吟或长衢啸傲韩愈与之 
为布衣交赠诗曰孟郊死葬北邙山日月风云顿觉闲天恐文章声断绝再生贾岛向人间贾又吟病 
蝉之句以刺公卿公卿恶之与礼闱议奏岛与平曽等风狂挠扰贡院逐出关外号为十恶后为僧名 
无本入京投蜀僧悟达国师院中潜于钟楼安下宣宗微行聆钟楼有吟咏声遂登楼于岛案上取吟 
次诗欲看岛不识帝攘臂睨帝遽于帝手夺之曰郎君何会耶帝惭赧下楼岛寻追悔欲投钟楼帝惜 
其才亟诏释罪谓岛曰方知卿薄命矣遂御札墨制除岛为长江主簿勅曰比者礼部奏卿风狂遂且 
令关外将息今郄携卷轴潜至京城遇朕微行闻卿高咏覩其志业可谓屈人是用显我特恩赐尔墨 
勅宜从短簿别俟殊科可守剑南道遂州长江县主簿仍便赍勅乘驿赴官大中八年九月七日岛自 
长江迁普州司仓至老无子因啖牛肉得疾终于簿署后程锜评事倅岳阳日为诗悼之因创墓在岳 
阳山上岳阳普州地名山下有岳阳池鉴诫录原贾岛字浪仙范阳人初为浮屠名无本韩愈教其为 
文去浮屠举进士不第文宗时坐飞谤贬长江主簿会昌初以普州司仓迁司户未受命卒新唐书原 
岛初赴举在京在驴上得句引手作推敲之势时韩退之为京兆尹车骑方出岛不觉行至第三节左 
右拥至尹前退之遂与并辔归为布衣交后累举不第乃为僧号无本居法干寺一日宣宗微行至寺 
闻钟楼上有吟声遂登楼于岛案上取诗卷览之岛攘臂夺之曰郎君何会此耶宣宗既去岛知亟谢 
罪乃除遂州长江簿后迁普州司仓卒故程锜以诗悼之有骑驴冲大尹夺卷忤宣宗之句唐遗史原 
贾岛太和中尝跨驴张盖横截天街时秋风正厉黄叶可扫岛吟曰落叶满长安求一联不可得不知 
身之所从因冲京兆尹刘栖楚节被系一夕释之又尝遇武宗于寒水精舍岛尤肆慢武宗讶之曰令 
与一官授长江簿至普州司仓卒摭言原韦庄奏请追赠近代人不及第者孟郊李贺皇甫松李群玉 
陆龟蒙赵光远李甘刘得仁陆逵傅锡平曽贾岛刘稚珪顾邵孙沈佩顾蒙罗邺方干诸人俱无显遇 
皆有奇才丽句清词徧在时人之口衔寃抱恨竟为冥路之尘伏乞宣赐中书门下追赠进士及第各 
赠补阙拾遗同上原长江在东蜀境内贾浪仙冡于此处云台编原长江县贾岛谪为主簿有墓在焉 
方舆胜览原贾岛墓在安岳县岛迁普州司户参军卒葬此安岳有大云山昔有雍州李洞避朱泚之 
乱入蜀隐此凿石为洞读易其中尝师事贾岛云潼川州志原新书谓岛先为浮屠后举进士遗史谓 
后因不第乃为僧摭言谓吟落叶满长安句冲京尹刘栖楚节遗史谓得僧敲月下门句冲京尹韩退 
之节新书谓文宗时坐飞谤贬长江簿遗史谓夺诗卷忤宣宗除长江簿摭言又谓肆慢武宗纷纷之 
论不同如是今集中载大中八年墨制若是则岛出仕于宣宗之时矣考苏缝所撰墓志则曰会昌癸 
亥岁终于郡官舍岛既死于武宗之世宣宗墨制疑后人所拟以附会遗史之说不然则太和误为大 
中亦未可知也野客丛书原大中墨勅九十四字旧刻石祠堂中唐书传云文宗时坐飞谤贬长江主 
簿会昌初以普州司仓迁司户参军墓志亦记罹飞谤解褐责授长江簿会昌癸亥终于普州官舍苏 
缝当时人志必不差摭言载武宗时谪去亦非也然则大中恐是太和字不敢辄改俟知者辨之绍兴 
二年闰月辛卯朝议大夫提举江州太平观平阳王远跋长江集附录原唐乡贡进士苏缝撰岛墓铭 
君穿杨未中遽罹飞谤解褐责授遂州长江县主簿三年秩满迁普州司仓参军君性和茂未尝评人 
之是非不食荤血风骨自清念持金偈真枝至理悟浮幻之莫实信无生之可求智矣哉又善攻笔法 
得钟张之奥所著文篇澹然蹑陶谢之踪以会昌癸亥岁七月终于郡官舍未浃旬转授普州司户参 
军无子夫人刘氏承君遗旨粤以明年三月择安岳县移风乡南冈权妥礼也虑陵谷迁变刋石纪时 
长江集附录原郑谷长江县经贾岛墓作水绕荒坟县路斜耕人讶我久咨嗟重来兼恐无寻处落日 
风吹鼓子花云台编原李频过长江伤贾岛作忽从一宦远流离无罪无人子细知到得长江闻杜宇 
想君魂魄也相随梨岳集増李东阳贾岛墓诗百里桑干绕帝京浪仙曽此寄浮生葬来诗骨青山瘦 
望尽荒原白草平无地椒盘供庙祀有人骢马问村名穹碑四尺标题在词赋风余万古情茶陵集朱 
彝尊原按贾岛墓本在普州安岳县移风乡苏缝志文足 何光远亦云墓在岳阳山上岳阳普州地名
 则岛墓在普州无疑而郑都官又有长江县经岛墓诗祝和父亦称岛谪长江簿有墓在焉或长江与 
普壤地相接故尔李频诗一宦终遐徼千山隔旅坟李洞诗旅葬新坟小归魂故国遥曹松诗已葬离 
燕骨难招入剑魂皆悯其远葬于蜀明一统志乃载入房山蒋仲舒遂谓贾卒于蜀归葬房山不知何 
所本也原姚广孝墓在县治东北四十里太平里明一统志原圣冈在卢沟桥西二十里北有姚少师 
 前有御制碑文右为长罗寺司礼监太监王安墓在其后北游纪方原宣德元年五月立故少师荣国 
公姚广孝神道碑初广孝卒太宗皇帝亲制碑文命有司营葬并树碑神道碑已具而文未刻至是其 
养子继以请上出永乐中御制文付之曰其即刻碑以成皇祖嘉念功臣之志明宣宗实录原明成祖 
