<!-- { "loadSidebar": true } -->
至河间府任邱县界三十里北至霸州界四十里东南至大城县治五十里西南至任邱县治七十里 
东北至东安县治一百二十里西北至保定县治四十里大清一统志原文安汉县属渤海郡东汉属 
河间国和帝二年置瀛州以县属焉清类天文分野之书原晋泰始元年分瀛州之东平舒文安章武 
东州置章武国县在古文安城至后魏太平十一年置瀛州以统章武县遂归瀛州北齐废章武入文 
安隋大业七年征辽途经于河口当三河合流之处割文安平舒三邑户于河口置丰利县隋末乱离 
百姓南移唐贞观二年以丰利文安二县相逼遂废文安城移文安民就丰利城置文安县即今理也 
太平寰宇记原唐初属瀛州景云二年属莫州周显德六年属霸州九域志原宋景佑元年省永清入 
文安移州治于此皇佑元年复徙治故地清类天文分野之书原金大定中徙州治益津以县属焉方 
舆纪要原元属霸州明因之清类天文分野之书原汉县令赵夔创建土城明正德九年知县事王鼎 
重修翰林院侍读李时撰记文安县志原李时修城记正德辛未河北盗起剽掠诸州县文安荼毒最 
甚生城之废故也岁癸酉齐东王君来尹是邑顾而叹曰民保于城城关于令城之废民不能生矣乃 
集耆老谕之并力交作兴役于甲戌三月阅明年乙亥秋讫工焉城周围九里列雉堞建楼橹题其门 
南曰来熏北曰拱辰东曰迎恩西曰永定由是文安之民欣欣焉赖以无恐君名鼎字公实相是役者 
县丞王景沂也薇花堂槁臣等谨按县志明正德间知县王鼎修城计袤七里高二丈五尺城门五角 
楼四敌台警铺八濠池沿城周围一千二百七十丈外护以堤崇祯中知县张上春增高五尺添砌砖 
堞瓮城本朝乾隆三十三年知县阮基领帑加砖砌城添设门楼修桥浚池原县治元皇庆元年知县 
事李佑修建明洪武初县丞邓士龙重修儒学创自宋大观八年元皇庆中知县杨润李佑重建泮池 
东北壁有大观碑宋徽宗手迹也文安县志臣等谨按宋徽宗碑今字迹漫灭原尚野重修文庙记文 
安庙学贞佑甲戌金主南渡焚荡殆尽仅存大观八行之碑再历周宋辽金祚终皇元受命肇开贡举 
优复中选草昧渐革世祖潜藩宾礼师儒务先学校至元三年勅上都建孔子庙用敦化源四方万里 
莫不知所振厉黾勉从事文安近在畿内无以应德意二仲释奠即其故基表以草幕曷简不恭观者 
恻然八年辛未县设教谕以邑儒董君荣为之董君素有兴复议而病未能也即言于县以国家方事 
襄樊为平宋张本不获所请庚辰以屋赁钱合若干缗伐木汤川往返千里三历寒暑众材始聚瓦甓 
钉础黝垩丹漆各输所有以后为耻卜日其吉工力并作不期月礼殿四楹鼎鼎宏敞靓深先圣先师 
十哲像设显严章施可征如一大府惟从祀之室大成之门经画井井未克备举所谓在易之地力尽 
而休今复七岁矣其在官者主簿姚元县尉张瑛县尹杨润今县尹李侯佑相继而辅成之二十八年 
両庑翼翼绘像七十二子明年大门言言清静董君既没子道清学正孙祯教谕承其事如君存焉大 
德辛丑后以讲堂前以櫺星至大四年以雀育庑瓦易版以(同瓦)初讲堂有关至是户牖端朗阶址 
坚整灿然一新李侯伻来谓余曰文安庙学之废荆棘瓦砾者六十年董君父子祖孙勤苦四十余年 
卒成盛事请文勒诸石永资名教野既允佑之请且以庙学之本告之曰古者民以君为师书曰若有 
恒性克绥厥猷惟后孔子虽无其位而绥猷修道之统不忍绝也删定赞修之后理寓于六经六经即 
天天即圣人故自天子以至庶人无一不可以学孔子必反身思诚存心养性得大庙之制而不失其 
学之实非徒王安石所谓近世法者也邑令与董君父子祖孙之成学庙亦岂韩愈所谓不能修事者 
哉虽然学必久而后成野喜其民牧学官之克协而将行又虑其始勤终怠而不继也因并附此以示
 无穷焉文安县志增后汉书度尚由上虞长迁文安令注曰文安县故城在今瀛州文安县东北同上 
原旧文安城寰宇记在县东北三十里今柳河有古城正当艮隅即文安故城无疑矣上有汉县令赵 
夔祠同上增柳河镇有渠大清一统志原文安潭名潭在县北一十五里郡县释名臣等谨按县志文 
安潭即急流口原文安有狐狸淀隋书原文安县狐狸淀俗谓之掘鲤淀隋图经朱彛尊原按掘鲤之 
淀见左思魏都赋增石城淀在文安东北四十八里又有慈老淀黑母淀落坡淀四角淀俱在县东北 
又赵家泊在东北六十里即太平寰宇记所谓滹沱河东溢为赵淀也大清一统志原水纹淀在县西 
宋起塘泺东自信安军永济渠西至霸州莫金口合水纹得胜诸淀为一水今废方舆纪要原火烧淀 
在县东二十五里广四十余亩县境有石沟柳河急河三水皆聚流于此东入卫河达于直沽元志河 
间府境有黄龙淀自锁井口开凿至文安县玳瑁口通泺水经火烧淀转流入海今湮废同上原易水 
在县西自保定转流入境即沙河诸水下流也同上增县西北遥堤自白家道口至上五各庄长八里 
明万历间筑大清一统志臣等谨按县志白家口又名河家口原滹沱河水在县西北三十里又东溢 
为赵淀太平寰宇记原今川原改易滹沱经县东南不经县西矣方舆纪要臣等谨按滹沱之环文安 
者三支北支由河塘下白洋淀中支由晋州天宫口至河间下五官淀南支即子牙河也又最南一支 
由深州衡水清河单家桥下青县入御河后诸支俱淤惟子牙河一支会诸流汇三角淀今益改而东 
下流径会清河达西沽矣原霸州苦水而文安形如釜底尤为诸水所汇其苑家口会同河与栲栳圈 
新挑河各东西相去约二十里北岸属霸州南岸属文安各筑高堤文安约六七十里霸州约五六十 
里屹如长城累年有秋实赖于此但筑堤愈高壅水愈甚故议者谓京师之南水害以霸州文安为之 
阻也长安客话增子牙河自河间流入分二支一西北流入文安县石城淀一北流又分三支西支入 
文安县黑母淀东支入大小窝口中支入霸州文尔淀总汇于三角淀入白河大清一统志臣等谨按 
通志子牙河总会南北二泊滏滹诸水而滹沱实为经流其性湍悍伏秋水发河间以北静海以南皆 
当其冲康熙三十九年圣祖亲阅河工特授方略于献县河间东西两岸筑长堤西接大城东接静海 
各二百余里又于东堤广福楼之焦家口开新河一道东北至贾口入淀特设分司一员董其事自是 
濒河之民咸获宁宇矣又按康熙四十年圣祖巡视子牙河坝以御临唐太宗所书汉文帝劝农诏赐 
抚臣李光地同知臣杨朝麟勒石増圣祖仁皇帝御制巡子牙河建坝诗暂别宫槐幸子牙近村处处 
少人家清河微暑浮畦麦绿树初阴接岸沙堤外草荒艰籽粒淀中水浅捕鱼虾黄童白叟望霖雨霖 
雨先施莫自赊增乾隆三十二年御制恭依皇祖阅子牙河诗韵有序子牙河滹沱下游也径大城县 
之子牙村始得是名夫滹沱在昔即已著称而子牙之名则非古乃县志谓其地有子牙庙即钓台遗 
址所言无足据按史记载吕尚以鱼钓干周西伯西伯猎遇于渭之阳注引郦道元刘向之说以证虽 
磻溪渭渚钓迹不同而其地尚皆近岐西故文王出猎得遇之自为可信至此地距岐数千瑞安得有 
钓璜遇主事盖古迹流传率多假借不特钓台说涉荒唐即以大城为东海之滨亦非确凿不移者纪 
载家傅会失实者多矣子牙村之钓台何独不然既阅河成诗并为序而正之滹沱至此号姜牙傅会 
从来纪截家北界地高南界下八分水帯二分沙筹防沃土资堪黍庶免村人叹作虾碑仰行间将字 
里爱民肫意缅怀赊増乾隆三十五年御制再依皇祖阅子牙河诗韵谩议滹沱讹子牙滹沱河以经 
大城县之子牙村遂有子牙河之名旧志因傅会其地有钓台遗迹丁亥春巡阅河堤曽依皇祖诗韵 
并于诗序辨吕尚钓璜不应在此以订其讹虽然天下一家奚分秦赵总在大地之内此一转语亦不 
可少也一家秦赵讵殊家麦因淀润才出土柳偃堤风欲卷沙筹划当年仰疏瀹闾阎今日利鱼虾观 
民要为去声安民计咫尺穹碑法岂赊増乾隆三十八年御制三依皇祖阅子牙河诗韵束溜沿河有 
锯牙经村因遂属姜家子牙河本滹沱下游以经大城县之子牙村始得是名向曽于和韵诗序订正 
其误继复为转语觧之然河因人得名且其说无稽究不足为正也入清本是东归海隔运都缘西挟 
沙堤外资耕黍与稻水中任取蟹和虾屡巡总为苍生计绳继无遑企迹赊臣等谨按子牙河御制诗 
谨绎有关纪述者恭载卷内余不备录原苏家桥在县东二十里当往来之孔道靖难初燕王自固安 
县渡巨马河驻师苏家桥即此方舆纪要朱彛尊原按苏桥县志谓苏明允故迹载诗云苏公曽授文 
安簿河上苏桥自昔传然明允为文安主簿以修礼书授秩未尝赴州也臣等谨按文安堤在霸州苑 
家口经苏桥堂头村至土桥村长九千余丈乾隆二十六年河水漫溢筑护月堤草坝三十二年自三
 滩里西接千里长堤筑格淀约二千余丈新旧堤岸各长一万一千余丈増苏家桥恭建行宫文安县 
册増乾隆三十二年御制苏桥杂咏四首修礼予之主簿禄几曽赴任柳河厅长桥却说老苏建未读 
欧阳墓志铭尸祝斯人理亦宜河北岸有苏簿祠昔人建以祀苏洵几间老屋水之涯眉山材品河干 
境伯仲虎邱短簿祠劝农诏是汉文为唐帝书之念在兹临赐抚臣示明训康熙四十一年皇祖巡阅 
河堤御临唐大宗书汉文帝劝农诏以赐抚臣李光地建亭勒石苏祠侧敢忘继序仰丰碑碑亭左侧 
有书斋点缀轩窗致颇佳偶尔经过觧缆去费如许为不纾怀増乾隆三十五年御制题苏桥二首姚 
辟陈州洵霸州太常因革礼同修了知食禄弗任事宋史删文未细求石桥不是建西湖却与长堤同 
号苏一实近修轼一远领洵尔家父子信贤乎欧阳修撰苏洵墓志云会太常修纂建隆以来礼书乃 
以为霸州文安县主簿使食其禄与陈州项城县令姚辟同修礼书为太常因革礼一百卷按志所言 
是洵止食主簿禄而未任事且二人同修一书而一在陈州一在霸州决无是理元托克托等修宋史 
刪使食其禄句若洵实任文安主簿者然后世遂因而有桥与祠之附会夫以洵之文学即假借以膻 
芗其地尚无不可然史所以传信顾以删节之踈沿讹贻误使非欧阳之志又孰从而正其舛哉増乾 
隆三十八年御制苏桥杂咏苏桥苏建是耶非河北岸有苏洵祠相传桥即苏建但洵主簿是带禄迹 
涉附会是以丁亥过此诗有几曾赴任柳河厅之句徒见长虹枕石矶便即传讹人固当往来利涉达 
皇畿碑亭赑屃泐宸章苏祠旁碑亭恭泐皇祖御临唐太宗书汉文帝劝农诏是康熙四十一年阅河 
时赐前抚臣李光地摹刻每过屏营敬读详绨几问谁副洒笔祇宜唐汉两文皇左侧行斋有数间开 
窗绿水俯潺湲虞孤泛埽殷勤意小坐聊消片刻闲安福御舻侯水滨鸣锣催纤发通津却嘉大吏悉 
予意排当繁文总未陈先期申谕大吏今畨所过顿次一切灯彩缀景并不许预备少涉靡文臣等谨 
按苏桥御制诗谨绎有关纪述者恭载卷内余不备录増乾隆三十二年御制阅文安堤工作辛巳秋 
