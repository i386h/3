<!-- { "loadSidebar": true } -->
以朱栏障之参差敷阴犹垂数畆近日易主不知其几矣燕都游览志臣等谨按张公海棠今无考原 
中心阁在府公元建以其适都城中故名阁东十余步有台缭以垣台上有碑刻中心台三字明一统 
志増中心台在中心阁十五步其台方幅一畆以墙缭绕正南有石碑刻曰中心之台实都中东南西 
北四方之中也析津志増中心台敌楼一十二座窝铺二百四十三座图经志书増双青杨树大井闗 
帝庙又北去则昭回坊矣前有大十字街转西大都府巡警二院直西则崇仁倒钞库西中心阁阁之 
西齐政楼也更鼓谯楼楼之正北乃钟楼也析津志臣等谨按析津志所载中心阁中心台旧迹俱无 
考今旧鼓楼大街北城墙有中心台之名盖元朝都城偏北以鼓楼大街之中心台为东西南北之中 
也増钟楼在金台坊东即万宁寺之中心阁图经志书増钟楼京师北省东鼓楼北至元中建阁四阿 
檐三重悬钟于上声远愈闻之析津志増钟楼之制雄厂髙明与鼓楼相望本朝富庶殷实莫盛于此 
楼有八隅四井之号盖东西南北街道最为寛广同上原危素为翰林学士居钟楼街会稽王山农冕 
游大都尝见其文而不相识一日危骑而过山农所与之坐不问其姓名徐曰君非钟楼街住耶危曰 
然不出他语而罢人问之山农曰吾观其文有诡气目其人举止亦然料知必危太朴也霏雪録原张 
怡云能诗词善谐笑名重京师赵松雪商正叔髙房山为写怡云图以赠姚牧庵阎静轩每于其家小 
酌一日过钟楼街遇史中丞中丞欲偕行速从者归携酒馔因共造海子上之居姚阎呼曰怡云今日 
有佳客此中丞史公子也张便取酒寿史歌云间贵公子玉骨秀横秋水调歌一阕史甚喜有顷酒馔 
至史取银三锭酬歌席终左右欲彻金玉酒器史云休将去赏音如此青楼集臣等谨按明一统志钟 
楼明永乐十八年建盖迁都北京营缮宫阙时也后亟毁于火本朝乾隆十年奉旨重建十二年落成 
有御制重建钟楼碑记增御制重建钟楼碑记皇城地安门之北有飞檐杰阁翼如焕如者为鼓楼楼 
稍北崇基并峙者为钟楼其来旧矣而钟楼亟毁于火遂废弗葺治朕惟神京陆海地大物博通阛别 
隧黎庶阜殷夫物龎则识纷非有器齐台之无以示晨昏之节器巨则用广非藉楼表式之无以肃远 
近之观且二楼相望为紫禁后护当五夜严更九衢启曙景钟发声与宫壶之刻漏周庐之铃柝疾徐 
相应清宵气肃轻颷远扬都城内外十有余里莫不耸听仿挈壶鸡人之遗制宵衣待漏均有警焉爰 
饬所司重加经度基仍旧址构用新制凡柱棁榱题之用悉甃以砖石俾规制与鼓楼相称经始于乾 
隆十年阅二年工竣所司请纪之石以式于后夫春秋之义兴作必书矧兹楼之成昭物轨定众志体 
国諴民着在令典修而举之以重其事弗可以已也乃为之铭曰鳬氏赋形鼓荡元音体干作则为圜 
为金式镕九乳儆壹众心启闭出入罔敢不钦京邑翼翼四方之极洪钟万钧司寤所职铿以立号协 
于箭刻巍楼髙絙乘风屴崱昔罹郁攸久废不修咨彼工师审揆其由木母火子长风飕飂鼓之则炽 
匪藉入谋聿规新制瓴埴比次巧斵山骨输我匠契尺木不阶屹然巨丽拔地切云穹窿四际岌嶪峥 
嵘金觚绣甍鸟革翚飞震耀华鲸不窕不槬桐鱼应声偕是雷鼓镗鞳砰訇宣养九德振肃庶类作息 
以时品物咸遂以器节时以时出治宵旰攸资亦宣堙滞声与政通硕大龎洪正宫堂皇元气昭融导 
和利用警听达聪亿万斯年扬我仁风原齐政楼在府西海子东岸元建取齐七政之义明一统志增 


齐政楼都城之丽谯也东中心阁大街东去即都府治所南海子桥澄清闸西斜街过凤池坊北钟楼 
此楼正居都城之中楼下三门楼之东南转角街市俱是针铺西斜街临海子率多歌台酒馆有望湖 
亭昔日皆贵官游赏之地楼之左右俱有果木饼麫柴炭器用之属齐政者书璇玑玉衡以齐七政之 
义上有壶漏鼔角俯瞰城堙宫墙在望宜有禁析津志増鼓楼在金台坊旧名齐政上置铜刻漏制极 
精妙故老相传以为先宋故物其制为铜漏壶四上曰天池次曰平水又次曰万分下曰收水中安铙 
神设机械时至则每刻击铙者八以壶水满为度涸则随时増添冬则用温水云图经志书臣等谨按 
今鼔楼不用铜壶等物惟以时辰香定更次鼓则銮仪卫派旗鼔手专司香则钦天监所掌漏壶室今 
犹存铜刻漏无考原日中坊在北安门西二十二铺五城坊巷胡衕集原金水河源出宛平县玉泉山 
流至义和门南水门入京城至大四年七月奉旨引金水河水注之光天殿西花园石山前旧池置闸 
四以节水元史河渠志臣等谨按义和门原刻讹作和义门今改正原张翥金水桥上闻苑池荷香作 
立马金河上荷香出苑池石桥秋雨后瑶海夕阳时深树楼鸦早微波浴象迟烦襟一笑爽正喜好风 
吹蜕庵集原张羽燕山春暮作金水桥边蜀鸟啼玉泉山下柳花飞江南江北三千里愁絶春归客未 
归静居集原张和金河桥期友纳凉不至作凉月鉴广津微风集髙树翻翻栖鸟惊杳杳流萤度萧条 
旅中懐怅望桥东路有约君不来无语独归去筱庵集原马祖常御沟春日诗御沟流水晓潺潺直似 
长虹曲似环流入宫墙才咫尺便分天上与人间春波十顷碧琉璃白日楼台照影时好为画船多载 
酒半酣西望碧参差水南沙路雨清尘桃李花开蛱蝶春三月京华寒食近东风十里酒旗新石田集 
原萨都拉立春御沟作燕姫白马青丝缰短衣窄袖银镫光御沟饮马不回首贪看栁花飞过墙萨天 
锡诗集原宋褧御沟诗决决穿云出磵初千回百折到皇居行人不敢来饮马稚子时能坐钓鱼内史 
府前晴晃漾云岩观后晩舒徐波漫略彴通丹禁风扬辎軿暎画裾三月霏烟着杨柳九秋凉露泣芙 
蕖荒唐莫说流红怨自是清涟解起予燕石集原又早出过御沟作残月欲落日未生树根交合积水 
明翠华迢迢沙碛杳铜驼陌上马声少同上原万宁桥在海子东岸跨玉河上流明一统志増万宁桥 
在元武池东名澄清闸至元中建在海子东至元后复用石重修虽更名万宁人惟以海子桥名之析 
津志臣等谨按万宁桥北今属北城桥南属中城原澄清闸在鼓楼南海子东岸万宁桥西至元二十 
九年建名海子闸水部偹考原宣德六年五月修宛平县澄清闸明宣宗原在郊垧实録门今移改増 
隽景山诗六丁竭力用工夫不用长虹枕海隅石齿冷涵云迹润树头寒挂月轮孤嘶风宝马踏晴雪 
出蛰苍龙戏贝珠伫立细看今日事临卭未遂马相如析津志原火神庙在北安门湖滨金碧琉璃照 
暎涟漪间西与药王庙并燕都游览志臣等谨按火神庙即唐火德真君庙在北安门万宁桥北路西 
湖之西南为西药王庙乾隆二十四年重修中悬皇上御书扁联火祖殿扁曰司南利用联曰菽粟并 
资仁功成既济槐榆分布令序美惟修闗帝殿扁曰气壮山河玉皇阁扁曰紫霄香案斗母阁扁曰妙 
统辰枢原北城日中坊火德真君庙唐贞观中址元至正六年修万历三十三年改増碧瓦重阁焉前 
殿曰隆恩后阁曰万歳景灵阁左右辅圣弼灵等六殿殿后水亭望北湖殿墀二碑一右春坊朱之蕃 
撰一礼部侍郎翁正春撰帝京景物略原天启元年三月命太常寺官以六月二十二日祀火德之神 
着为令明熹宗实録原袁中道过火神庙诗作客寻春易游燕遇水难石桥深树里谁信在长安珂雪 
斋集臣等谨按孙承泽天府广记云火德真君庙唐贞观中建帝京景物略原文亦云唐贞观中址元 
至正六年修朱彝尊节录省文遂讹作至正年建耳今增正又帝京景物略所载殿后水亭令存前殿 
扁曰隆恩今改为灵官之殿后阁扁曰万歳景灵阁今改为万寿景命宝阁左右扁曰辅圣弼灵今仍 
其旧门及后阁俱改加黄瓦非碧瓦矣殿前二碑虽存而无字又街北则大觉寺东偏后殿亦奉火神 
有本朝顺治十七年工部侍郎周天成重修庙碑其西偏中殿奉闗帝后殿亦奉药王有嘉靖癸亥重 
修碑碑字剥落不可读又有顺治辛卯重修碑三乾隆二十二年奉敕重修闗帝殿扁曰德威昭佑聨 
曰正气钟灵开正觉神明普佑显神功药王殿扁曰利益羣生皆皇上御书原元时海子岸有万春园 
进士登第恩荣宴后会同年于此宋显夫诗所云临水亭台似曲江也今失所在渌水亭杂识臣等谨 
按万春园久废以其地考之当近火神庙后亭云原清虚观广福观俱在日中坊明顺天府志原清虚 
观景泰二年建寰宇通志臣等谨按清虚观在旧鼓楼太街有景泰五年胡濙撰碑稍西为大石桥有 
双寺东曰嘉慈西曰广济成化间建万历中修有碑五广福观在鼓楼斜街有碑一已仆上刻天顺敕 


命下刻成化诰命盖当时道録司也旧鼓楼斜街在今钟鼓楼西北街虽犹以钟鼓楼名而楼之遗迹 
已湮没而不可考矣原大慈恩寺在府西海子上旧名海印寺宣德四年重建明一统志原海子桥北 
旧有海印寺宣德间重建改名慈恩今废为厂长安客话原李梦阳上已过海印寺作劳生苦役役况 
乃值温阳林园有嘉荣蹊渚生柔芳秉蕑迹已久祓褉难独忘驾言适莲宇逶迤陟虹梁巍宫延暮色 
陂树蔼青苍讵知幽胜区占兹佳丽乡居然心境寂弥増尘路伤空同集原又镜光阁诗吾生走纷境 
性意若不适朅来镜光游不觉祗树夕鸟藏丹阁暮萧槭柿叶赤杳如造岩壑閴焉寡人迹其王戴金 
冠天子之所客迓我薝卜下坐我红罽席落日入虚牖窈窕云光白团团石莲灯照耀锦绣壁忽闻铃 
磬发转怅俗务廹静躁本殊科利义各珠有癖伊余竟何为奔并阻行役乞君摩尼珠一照幸不惜同 
上原何景明慈恩寺诗海子桥西寺髙楼御苑花中流自日月平地有烟霞客至开金殿宸游想翠华 
十年复到此朋旧各天涯大复山人集原孟洋过海印寺作傍湖台殿何年起遶寺烟波望不穷树里 
逶迤银汉接宫前宛转玉河通长桥晩落千寻影髙阁晴含万里风沧海漫求人世外蓬莱今在帝城 
中孟有涯集原胡侍九日同诸公登海印寺镜光阁诗湖景澄阁云虹度石梁行攀双树杪坐对九华 
觞水抱香城入山横禁苑长凭髙不厌晩待月咏禅床蒙溪集原袁袠登镜光阁诗絶磴翔云上飞轩 
践斗回旗亭开百市魏阙枕三台地接榆闗险山迎桂苑来登髙还望远秋气使人哀袁永之集原屠 
应峻镜光阁诗镜光阁在帝城边遥控西山奠北川忽有风云来絶塞坐看雷雨下诸天微茫野色俱 
堪画漭沆中流好放船东下林塘幽絶处江南秋望此依然蘭晖堂集原范言镜光阁诗寻芳偶到慈 
恩寺石榻山僧入定时独上镜光开晩阁坐看云气动春池行厨竹里烟初禁御漏花前日正迟寂寞 
东房无好约青袍白马欲何之菁阳集原朱大启经海印废寺诗我行海子桥不见镜光阁惟有青莲 
花凉风吹又落 寄轩集补李时勉春日游海印寺诗禅刹凌空出山门近水开远寻祇树底斜过禁城 
隈鸟熟当亭下僧闲爱客来一灯还续火历劫独余灰傍海宜看月谈空想渡杯佛存金拥象砌古石 
扶台方丈无尘到危巢有鹤回长廊闻梵罢归骑夕阳催古廉集补王梅秋日登镜光阁诗绀园珠阁 
帝城边下有睛波接御川彩仗不闻龙舰合珠帘如隔凤笙传秋风车马平阳馆落日沟塍杜曲田抚 
