<!-- { "loadSidebar": true } -->
静明园外接拓一湖俾蓄水上游以资灌注湖之中筑楼五楹惟舟可通适因落成名之曰影湖而繋 
以诗灵源蓄水拓池宽灌输去声期资稼穑艰楼据湖心揽湖外客惟舟徃亦舟还会心表里神明境 
动影虚无窈窕间快雨更欣逢快霁偷闲于此亦开颜臣等谨按影湖楼御制诗恭载首见之篇余不 
备录小东门外长堤石桥上建石坊二迤东为界湖楼静明园册臣等谨按石桥东坊额曰湖山罨画 
曰云霞舒卷西坊额曰烟柳春佳曰兰渚苹香桥下水北注玉河沿河皆稻田又北为石道迤逦至青 
龙桥即达清漪园之辇道也乾隆二十一年御制界湖楼诗金河髙长河玉泉髙倍蓰设非次第蓄一 
泻无余矣裂帛本有湖方塘数亩耳接上扩充之此湖殊渺弥界堤筑横楼漪影翻窗纸实得空澄趣 
讵止烟波美面面辟溪田万顷绿含绮随时祝有年是吾乃所以臣等谨按界湖楼御制诗恭载首见 
之篇余不备录原玉泉山以泉名泉出石罅潴而为池广三丈许水清而碧细石流沙绿藻紫荇一一 
可辨池东跨小石桥水经桥下东流入西湖山顶有金行宫芙蓉殿故址相传章宗尝避暑于此长安 
客话原穿青龙桥而西得玉泉山山培塿耳而土纹隐起作苍龙鳞其下为池潴泉而亭之曰望湖亭 
其东为华严寺寺西泉清可辨萝髪缑山集臣等谨按望湖亭无考华严寺今存原玉泉山沙痕石隙 
随地皆泉山阳有巨穴泉喷而上淙淙有声或名之喷雪泉燕都游览志原玉泉山泉出如沸滀为池 
清可鉴毛髪此西湖之源也白岩集原玉泉山金章宗尝建行宫今废山之北麓凿石为螭头泉从螭 
口出潴而为池南濠集原玉泉山在西山大功德寺西数百步山之北麓凿石为螭头泉自口出潴而 


为池莹彻照映其水甘洁上品也水品臣等谨按玉泉源从石穴涌出御制诗并记文特为厘定原书 
称自螭口出者讹也补玉泉颇类趵突但趵突涌泉有三玉泉止一穴趵突髙三尺余玉泉止尺许斯 
不及尔寄园寄所寄录臣等谨按玉泉上出正所称趵突者其灵异远胜济南之趵突尔雅释水篇之 
瀵刘熙释名之涌泉皆此义也原书乃谓颇类趵突不惟轻重倒置并未悉趵突之解矣至玉泉除中 
间正穴外南北山麓诸穴不可胜计乃云止一穴又泉势仰出髙三尺余其腾起水面者又半尺许乃 
云止尺许皆为失实谨辨正以资传信原玉泉山麓有寺所谓玉泉寺也山有吕公洞稍东为龙王祠 
渟泓方广数丈涌泉如珠名裂帛湖然玉泉山傍每遇石缝即迸流溅雪不特裂帛湖也游业原玉泉 
山根碎石泉涌去山不数武裂帛湖也泉迸湖底状如裂帛涣然合于湖湖方数丈水澄以鲜漾沙金 
色过溪曰望湖亭宣庙驻跸今圯其南上下华严寺嘉靖庚戌寺毁焉存者二洞华严七真洞壁刻元 
耶律氏词纡而西观音庵洞曰吕公洞昔吕仙憩此去而洞名也又北金山寺寺破但未废尔寺有洞 
曰七宝径寺登乎山山旧有芙蓉殿金章宗行宫也昭化寺元世祖建也帝京景物略臣等谨按金山 
寺昭化寺今皆无考原玉泉在京城西三十里西山之麓有石洞泉自中而出洞门刻玉泉二字泉味 
甘冽上有石岩名吕公洞其上有芙蓉阁金章宗避暑处其在山之阳者泉自下涌鸣若杂佩泓澄百 
顷合流而入都城逶迤曲折宛若流虹戴司成集原玉泉出于山下喷薄转激散为溪池池上有亭宣 
宗驻跸处也又一里为华严寺有洞三其南为吕公洞一窍深黑投以石有水声莫有穷之者怀麓堂 
集原玉泉山麓临水有亭裂帛泉从石根出溢为渠石子鳞鳞了了可见依山瞰泉原为昭化寺今久 
废珂雪斋集原宛平有玉泉山行宫金史地理志原明昌元年八月幸玉泉山六年四月幸玉泉山承 
安元年八月幸玉泉山泰和元年五月幸玉泉山三年三月幸玉泉山七年五月幸玉泉山金史章宗 
纪原至元三年八月郭守敬请开玉泉水以通漕运从之十五年十二月禁玉泉山樵采渔弋元史世 
祖纪原至治元年十二月疏玉泉河元史英宗纪原泰定元年八月罢浚玉泉山河役元史泰定帝纪 
原世祖召见郭守敬而陈水利六事其一中都旧漕河东至通州引玉泉水以通舟岁可省雇车钱六 
万缗元史本传原循玉泉山而西二里为观音寺寺依山入门有洞深广二寻出洞拾级而上亭曰望 
湖山后有小洞可坐二人洞北有大洞方阔两旁石榻可坐旁刻字曰玉泉观音洞剔藓辨之下三字 
乃后人续刻者相传金章宗避暑于此上有芙蓉殿漫不可寻但荒榛碧瓦而已出洞寻旧路而西有 
废庵又一洞亦曰观音洞山麓有吕公洞前溪集原补陀寺在玉泉山半门内即吕公洞寺右跻石级 
上望湖亭南濠集原由香山至望湖亭一水夹沟而出荇菜交横凡三里许水渐狭隐隐不知所之游 
者遂以西湖止此望通衢取道入城不知转入林中灌木忽开回堤十里鶄鹈鹕低飞远立远水长 
流不减杭之段家桥也燕都游览志原玉泉山有吕公岩下临一潭广丈余山上有看花台卷幔楼燕 
都游览志臣等谨按看花台卷幔楼今皆无考原崇真观在玉泉山下观外小涧环流桥壊循岸西清 
浅处以渡其前累石为台台下甃方池池上有斗室曰灵渊斋钱文肃集臣等谨按崇真观灵渊斋今 
皆无考补玉泉山右名瓦窑头西向有隆佑庵仅数廛有垂柳内莳名花楚楚可观山行杂记臣等谨 
按隆佑庵今无考原吕洞宾名嵓唐吕渭之后五代间从钟离权得道与权更出没人间权不甚多而 
洞宾踪迹数见好道者每以为口实蒙斋笔谈原华严寺左有洞曰翠华中有石林可憩息题咏颇多 
苔渍不可读又有石洞在山腰若鼠穴寺北石壁泉出其下作裂帛声故名裂帛泉有亭可望西湖故 
名望湖亭潇碧堂集原华严寺有小洞三俱幽邃屋后石壁下一池其形如壶土人呼为揑钵湖长安 
可游记臣等谨按揑钵无据似与裂帛同音以讹传讹耳原上华严寺下华严寺俱正统间建其额英 
庙勅赐寺有二洞一在山腰一在殿后曰七真洞或云即翠华洞洞中石壁镌元耶律丞相一词夏相 
国言和之亦刻于壁长安客话原华严寺凿山为洞下上凡五处深者二三十步浅者十余尺文义集 
原华严寺后有窦深不可测其上为望湖亭见西湖明如半月珂雪斋集原自华严寺西度三石桥门 
临水曰金山寺寺西北皆山也大复山房集原金山寺磵道欹窄仅可徒步既至寺抵一等庵观龙洞 
洞方广不及寻丈旁有石穴深窅莫测钱文肃集原金山寺西麓尽处也游业原华严右半里为金山 
寺山有玉龙洞洞出泉甃石为暗渠引水伏流约五里入西湖名曰龙泉堂湖亭建其上长安客话原 
望湖亭不作于龙潭而作于裂帛湖上真无识也袁中郎集原裂帛从玉泉山根出溢而为渠依山瞰 
泉为昭化寺基今已废其邻为史园正泉所出也珂雪斋稿原裂帛湖泉仰射如珠串古榆荫潭上极 


幽秀过赵家堤水更深碧长安可游记原吴师道游西山诗序三月十七日金华吴师道正传晋宁张 
翥仲举襄城赵琏伯器临川吴当伯尚河东王雍元肃同游西山玉泉护圣寺遂至香山既归各赋诗 
以纪实先是护圣主僧月潭师款客甚勤留之不果则约以再游又约以诗为寄未及寄则又屡督趣 
之于是裒写为卷纳之山中四人者推其为最长故其诗居首而又复叙其略焉吁吾曹东南西北之 
人幸而会于京师佳时胜集徜徉名山水间既惬于心师超然方外而独惓惓焉其髙致尤可爱而仰 
也秋风扬舲客兴未已又将往践前约然桑下三宿之恋或法所不可师其有以语我乎吴礼部集原 
三月十八日张仲举赵伯器吴伯尚王元肃同游西山玉泉遂至香山诗肃清门外春草青背城曼衍 
趋郊垧西山晓晴出苍翠髙下不断如连屏道旁巨冡乌鸟噪寒日野祭遗膻腥沟深路狭雪泥在缓 
控瘦马仍竛竮行行将近寺始见半空碧瓦浮晶荧先朝营构天下冠千门万户伴宫庭寺前对峙两 
飞阁金铺射日开朱棂截留累石作平地修梁雄跨相纬经平台当前白玉座刻镂精巧多殊形常时 
御舟此游幸清箫妙管鱼龙听沿堤万柳着新绿未见蒲苇弥烟汀鳬飞鹭起渺空阔使我清思凌沧 
溟游船两两棹歌起亦有公子携娉婷主僧说法据髙座撞钟击鼓声发霆欣然肃客导周历顾瞻幻 
怪何神灵后园小殿翳花木绣帏香阁犹深扄坐陪方丈谈亹亹伊蒲清供分余馨出门暄风掠人面 
前后复历岘与陉泉干土浅草树少祇有庙塔髙亭亭香山兰若金源旧犹余大定残碑铭长松老桧 
见未见唯有涧水绕屋鸣清泠攀危陟峻剧喘汗却下迅走谁能停班荆列坐杏花底持觞爱此香雪 
零日晷渐隐半峰侧酒行不尽双玉瓶众宾未醉有余兴惟我却饮嗟独醒疾驱迅马路已熟遥见楼 
堞尘冥冥归来门巷未深黑春云黯黯明疎星广文官况淡于水矧复聚散如浮萍玉泉颇恨不少住 
客意更拟同扬舲明朝清游堕梦境拥书却坐槐阴厅同上原胡广玉泉山作玉泉之山下出泉泉流 
树色镜中悬却带西湖连内苑直下通津先百川微风时动碧波蹙明月夜映清光圆此中曾照古人 
影故碣记得金元年胡文穆集原邹缉和韵嶂雾岩云涌玉泉长流未似瀑流悬声惊素练鸣秋壑光 
讶晴虹饮碧川飞沫拂林空翠湿跳波溅石碎珠圆传闻绝顶芙蓉殿犹记明昌避暑年素斋集原李 
东阳玉泉道中作日照山山紫翠生雨余秋色更分明蜃楼出雾东浮海雉堞连云北绕城旧识邮亭 
犹问路渐多僧寺不知名十年几度登临约未尽平生吏隐情怀麓堂集原刘大夏玉泉道中作晩来 
联骑踏晴沙风景苍苍一望遐几处白云前代寺数村流水野人家莺啼别墅春犹在马到西山日未 
斜回首不知归路远九重宫殿隔烟霞东山集原吴宽饮玉泉作龙唇喷薄净无腥纯浸西南万叠青 
地底洞名疑小有江南泉类类中泠御厨络绎驰银瓮僧寺分明枕玉屏曾是宣王临幸处游人谁复 
上髙亭匏翁家藏集原何景明玉泉诗行游金口寺坐爱玉泉名云去随龙女风来动石鲸入宫朝太 
液穿苑象昆明却望天河水迢迢万古情大复山人集原李濓玉泉山诗章宗避暑玉泉山宫女随銮 
到此阁昔日翠华歌舞地于今犹见五云还嵩渚集原廖道南玉泉亭作偶来池上酌暂谢区中缘水 
涧双飞鸟林疎独抱蝉披云穿紫竹听雨落红莲终日石梁坐相看意惘然元素集原朱曰藩玉泉寺 
小山诗笑指蓬莱石春桃几树花仙潭驯白鹿童子戏金沙一榻居士室三车长者家凭君磨素壁重 
过赋青霞山带阁集原何栋玉泉诗鬼斧何年凿仙源此日看溅珠翻石溜拂镜漾晴澜鹦鹉春塘净 
云霞夕影寒分流入内苑故作九龙盘太华集原髙应冕游玉泉寺诗西山玉泉寺苍翠横寥廓寒流 
迥清池落木何消索青峰映莲宇白云度深阁携壶历翠微披襟憩幽壑感此髙秋景宁忘朋聚乐长 
吟石上风缅怀云中鹤何当一来游遂我芙蓉约髙光州集原欧大任同黎秘书游西山经玉泉山池 
亭望西湖诗并马今朝路西行访石经山泉浮钵绿湖草映袍青积玉迷春涧飞花入暮亭十年江上 
客烟雨忆扬舲欧虞部集原胡应麟游玉泉诗殿隐芙蓉外亭开薜荔中山光寒带雨湖色净连宫作 
赋携词客行歌伴钓翁夕阳沙浦晩鳬雁起秋风少室山房集补王恽重游玉泉诗峰头乱石鬬嵯岈 
