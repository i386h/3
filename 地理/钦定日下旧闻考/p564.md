<!-- { "loadSidebar": true } -->
州东五十里唐置淤口关后没于辽周世宗收复置淤口寨方舆纪要增汉景帝六年陇西太守公孙 
浑邪封平曲侯即此城也同上原太平兴国六年以霸州淤口砦建破卤军景德二年改为信安宋史 
原信安军砦六周和军西五里刁鱼军北三步田家军东一十里狼城军东五十里佛圣涡军东五十 
里李详军东六十里九域志原元丰四年割鹿角砦隶信安军宋史原金初因宋为信安军大定七年 
降为信安县隶霸州金史地理志原兴定四年张甫封高阳公以雄莫霸州高阳信安文安大城保定 
静海宝坻武清安次县隶焉金史本传原元光元年伊喇仲夹努移屯信安张甫因奏信安本臣北境 
地当冲要请权改为府以重之诏改信安为镇安府二年仲夹努及张甫同保镇安各当一面遂全镇 
安未几仲夹努奏镇安距迎乐堌海口二百余里实辽东往来之冲高阳公甫有海船在镇安西北可 
募人直抵辽东以通中外之意赏不重不足以使人拟应募者迁忠显校尉仍赏钱五千贯诏从之金 
史本传按伊喇旧作移剌从八旗姓谱改正仲夹努旧作众家奴今对音译改原张仁义金末徙家益 
都元太宗下山东仁义乃走信安时燕蓟已下独信安犹为金守其主将知仁义勇而有谋用之左右 
国兵围信安仁义率敢死士三百开门出战围解以功署军马总管守信安踰十年度不能支乃与主 
将举城内附元史张禧传原杨杰珠格从额苏伦攻信安信安城四面阻水其帅张进数月不降杰珠 
格曰彼恃巨浸我师进不得利退不得归不若徃说之凡三往乃降元史本传按珠格蒙古语闲散也 
旧作只哥额苏伦蒙古语和也旧作阿术鲁今俱译改原元时府县俱废方舆纪要原信安军有永济 
渠宋咸平中置塘泺以为边备今废同上原南山在霸州城东七十里乔松修竹周匝十里内有亭台 
为一郡之胜明一统志原高桥淀在州东七十里周三十里西为拷 圈众流所聚也州壤卑下西北诸 
山之水多汇于州境然后东流出丁字沽注白河以入于海弘治中筑河堤起涿州东境接固安至州 
境之赵村务临津水口经州南关长二百余里傍植榆柳以为固其间为水口一百六十有七至文安 
县之苏家桥大成县之辛家口而止今多崩壊方舆纪要臣等谨按高桥淀今名大浪淀久淤高处已 
成沃壤原回淀水东西二十七里南北八里霸州至保定军沿塘岸行其水最为浅狭元混一方舆胜 
览原杨应询知霸州塘泺之间地沮洳水潦易集居人浮板以济应询増堤防为长衢浚其旁以泄流 
民利頼之宋史本传原丁罕颍州人淳化中知霸州河溢壊城垒罕以私钱募筑民咸德之万姓统谱 
原伊喇益为霸州刺史郡东南有堤久颓圯水屡为害益増修之民以为便金史本传按伊喇益旧作 


移剌益今译改原狼臧城去信安城三十里又十里为拆城宋将杨延朗屯兵拒辽于此名胜志补伊 
喇鼐尔诣太祖军门献十 帝召见问尔生何地对曰霸州因号为霸州元帅元史按伊喇义见前鼐尔 
蒙古语和也旧作移剌湼儿今译改补舒穆噜拜达勒仕金为霸州平曲水砦管民官木华黎率师至 
霸州迎降同上按舒穆噜义见前拜达勒蒙古语形像也旧作石抹孛迭儿今译改原大良驿在州东 
八十里方舆纪要臣等谨按大良驿今无考原古南关城图经云赵武灵王所筑以朝鲜有关城故此 
云南关城大城志臣等谨按古南关城今无考原沙河在州南与瓦河唐河合流而东葢九河之水汇 
流于安州雄县之界溢而旁出者也方舆纪要臣等谨按沙河与瓦河唐河合流处即鱼津洼也原宣 
德六年二月顺天府尹李庸奏永乐中决新城县之高从周口冲激泥沙遂已淤塞霸州桑园里朱家 
庄张贵庄约四里余毎年水涨无所通泄涌漫倒流北灌海子凹牛阑佃等处其地不得耕种请量役 
民丁修理从之明宣宗实录原霸水在州南三里白沟河之支流也自雄县流入境东会于巨马河今 
湮废方舆纪要原霸去都近去海亦近凡云朔恒代诸山之水由天津入海者必经流霸出丁字沽总 
称霸水长安客话原口外诸山之水自京西卢沟桥而下经固安永清至于信安汇于三角淀达于直 
沽入于海良涿九川之水会于胡良河自杨家务而下经北乐店东过辛店至于信安此霸州以北之 
水也宣府紫荆白沟诸水自新城而下汇于茅儿湾经保定玉带河达于苑家口至于信安直沽入于 
海易安苑肃唐蠡九河之水自雄县而下东过茅儿湾入于苑家口山西五台之水自河间而下经任 
邱汇于五官淀亦入于苑家口此霸州以南之水也南北二川束狭淤浅堤岸荡蚀不足以容万派之 
流水至则弥漫无际溢入文安大城积为巨浸民不得耕治之之法不以壅而以导不先于决口而始 
于下流按直沽之上有大淀有小淀有三角淀广延六七十里深止四五尺若因而増益之又为之堤 
以停蓄众水而以委输于海水有所受然后浚治旧川为长堤以束之高广倍于前功使水有所行又 
多开支河联络相属使水有所分见在洼淀不下数十处各深而堤之使水有所积则虽有淫潦大川 
泻之支河析之诸淀潴之高堤防之可以无患矣潞水客谭臣等谨按朱彛尊引潞水客谈所载口外 
诸水自卢沟而下至信安者即永定河下游也今已北徙其州北良涿九川会于胡良河经北乐店至 
信安者久淤今则自新城而下会于白沟河其州南之水自河间而下至苑家口者即滹沱故道也亦 
久淤今则自真定南至深州衡水北折而径献县入子牙河达直沽惟宣府紫荆白沟及易安苑肃各 
河之水自雄县而下汇于茅儿湾入苑家口者故道不改原王世贞霸水夜泊诗高帆去不极天际见 
人家系纲青枫树藏身白荻花回风喧雁鹜隙日出鱼虾亦有垂纶地兵戈敢自夸弇州山人集原汉 
光禄大夫周堪墓在城南二里九域志臣等谨按周堪墓今无考原双柳东西二寨相去十余里元混 
一方舆胜览臣等谨按双柳二寨今无考原正德五年九月霸州刘六刘七齐彦名原系谋逆太监刘 
瑾门下瑾败遂紏贼众流刼地方后又增入杨虎赵鐩号赵风子刘恵等共二十五名分为二十八营 
共有人马一十七万五千各授伪官张打奉天征讨元帅旗帜上以金书联对云虎贲三千直抵幽燕 
之地龙飞九五重开混沌之天又于老营以大红彩缎书英雄吞海岳气势转乾坤攻破州县几二百 
杀死总兵冯祯参将王杲都指挥王保詹济潘翀同知郁采指挥知县杂职数十员奸滛妇女磔挫凶 
残不可言也所过狱囚即放为助库藏兵甲即取为用又每题诗各地有平欺敌将虎擒羊纵横六合 
谁敢捕又有几回月下敲金镫多少英雄丧胆寒之句大略刘六刘七齐彦名等多在河南湖广而刘 
恵赵鐩杨虎多在河北山东彼此间奔走直至山西江南直隶方绝时七年冬矣杨虎刘六刘七为水 
渰死齐彦名阵亡刘恵射伤自焚独赵鐩僧服逃至江夏生擒呜呼扰乱六省延踰二年岂非数也哉 
七修类藁补马录霸州城行霸州城外水绕墙霸州城头戍卒强四门高楼接烟雾萦回十里多垂杨 
去年豺虎满天地此城南北皆战场至今落日照白骨血沾野草犹淋浪当时别县人皆走此城之人 
苦相守五马使君身姓王募招壮士犒牛酒遂令万夫同一心弯弓骂贼不绝口固安与霸为邻县此 
事分明眼中见乃知设险可守邦区区省费非民便百愚集 

 

钦定日下旧闻考卷一百二十 

 

钦定日下旧闻考巻一百二十举正 


 

霸水在州南原书州讹化川今改霸水在州南三里条束狭淤浅原书束讹作东今改口外诸山之水 
条 

 

钦定日下旧闻考卷一百二十举正 


钦定四库全书 

史部 

钦定日下旧闻考卷二十一至四 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣单可璂 

誊录监生臣黄珩 

 

 

钦定四库全书 

钦定日下旧闻考卷一百二十一 

京畿保定县 

 

原保定县在州城南四十里明一统志臣等谨按保定县明属霸州本朝属顺天府増县在府南二百 
里东西距三十三里南北距二十八里东至文安县界二十二里西至保定府雄县界十一里南至文 
安县界二十三里北至霸州界五里东南至文安县治四十里西南至河间府任邱县治九十里东北 
至永清县治七十里西北至保定府新城县治九十里大清一统志臣等谨按保定县所辖幅(巾員) 
本不甚广是以统属未尝有定秦属上谷汉属渤海东汉又属广阳晋属章武国隋初属瀛州后复属 
涿郡保定为涿之新镇地唐为幽州五代石晋割以赂辽属析津后周显德六年世宗置霸郡而邑属 
霸宋置平戎军改保定县金元明仍之盖其地实为瀛莫要区设邑建官固不在疆域之广狭也原保 
定本雄州归信县之新镇也其形胜乃边阵之冲要九域志原太平兴国六年以涿州归信县新镇置 
平戎军景德元年改为保定军舆地广记増平戎军今保定县治乐史太平寰宇记本莫州新镇之地 
太平兴国六年升为平戎军以扼边陲之喉东至霸州三十里西至莫州七十里大清一统志臣等谨 
按大清一统志保定汉涿郡易县地唐为涿州归义县地宋初为归信县地太平兴国六年置平戎军 
景德元年改为保定军盖是时以澶渊之役辽遣韩耜来请周世宗所取关南地不许始改保定之名 
也增平戎军本雄州归信县之地景德元年改为保定军景佑元年析霸州文安大城二县五百户隶 
军九域志原宣和七年废保定军为保定县隶莫州寻依旧宋史臣等谨按保定入金即宋徽宗宣和 
七年事也是时其地已属金之雄州据宋史地理志所云寻依旧者盖具文耳实非宋有也原金为保 
定县属雄州元割属霸州至元二年省入益津县四年复置清类天文分野之书原保定县从军名也 
郡县释名原保定故城相传宋团练使杨延朗所筑嘉靖庚戍羽书告急郊圻震惊知县事崇德吕焕 
首出俸钱以为倡乃度地量工斟酌旧址弃东南而依西北以便守也仅五月而告成焕自为之记保 
定县志增吕焕修城记城池之设所以保障一方为百年计也近时值多事余奉檄筑建盖守土之急 
务不容缓者但公帑空虚而力有未逮每怀耿郁邑人闻之咸相谓曰此举为谁而使侯若是也遂欣 
欣然各自以家私之盈缩议备物料以助城工即疏名以闻于余不越月而诸料毕集矣且当道之省 
谕冇曰成大事勿惜财费余亦曰不一劳不永逸而诸尚义者之乐事赴工适与符合是则所赖以共 
成斯举以垂千百年屏翰之业者非斯人而谁与用布姓名俾勒于石若其贤士大夫赞余议以决其 
成且捐资为一邑倡必有能记之者兹不敢概书呜呼建立惟艰尚冀后之同志君子永图之保定县 
志臣等谨按保定县旧城计周六里奇六十九歩高三丈阔二丈导玉带河以环其外今旧址尚存新 


城计周八百八十九歩高一丈五尺即吕焕所谓弃东南而依西北以便守者新城凡四门东曰通和 
南曰南薫西曰惠安北曰玉流环聚其上皆有敌楼谨附载以备考原县治及学宫皆洪武中知县事 
