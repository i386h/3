<!-- { "loadSidebar": true } -->
洞依阳巘何年耆阇窟中閟三车典空色难为方喧寂信皆善大士坐如如万刼法轮转随喜欣始遇 
于斯会不浅右声轮洞搏壁思少徐孤亭恰逢此骋望无端倪栖神冥议拟春从何方来踪迹无可指 
忽见桃始华輙以名亭子右见春亭山崖有亭初无名忽见桃花始开因以名之土门通细径绝顶凭 
陵高石经藏洞底将曝毋乃劳天龙不禁笑安名惯尔曹右曝经台臣等谨按云居寺御制诗谨绎有 
关纪述者恭载卷内余不备录原姚广孝题石经山诗峨峨石经山连峰吐金碧秀气钟芯题胜概拟 
西域竺坟五千卷华言百师译琬公惧变灭铁笔写苍石片片青瑶光字字太古色功非一代就用藉 
万人力流传鄙简编坚固陋板刻深由地穴藏高从岩洞积初疑神鬼工乃着造化迹延洪胜汲冡防 
虞犹孔壁不畏野火燎讵愁苔藓蚀兹山既无尽是法宁有极如何大业间得此至人出幽明获尔刋 
乾坤配其德大哉洪法心吾徒可为则逃虚子集原薛蕙诗翠巘双林合丹梯一径悬洞门窥地底石 
室与天连文字开龙藏金银布梵筵兹山实灵异吾欲托栖禅西原集原蒋山卿诗金筵初布地玉宇 
旧藏经石室青霞护松门白日扄洞冲多宿雾岩俯四垂星未厌探奇意虚疑入窅冥南泠集原张循 
占登小西天石经寺作摩围西望渺尘沙天竺重开帝梵家十里云盘藏石磴千峰露湿白莲花山悬 
宝象秋宜月洞锁灵文夜有霞闻说丛林堪卓饧愿从初地转三车嘉树斋集原幽州石浮图铭宁思 
道书景云二年四月立又石浮图颂王利贞文太极元年四月立金石文字记原王利贞易州石亭府 
左果毅都尉蓟县田义起石浮图颂祥夫释氏大慈能仁广运一挥惠剑则结岳峰摧蹔驾宝船则流 
海波息若乃丰牛步坦香象登津福祉夙昭觧行先备非功德修净其有与于此乎浮图主石亭府果 
毅田公者孝乎惟孝忠为令德秉武腰文游仁践义富润石室货积铜山保性里闬荣足知止尊崇法 
门福求无上奉为七代先亡见存太夫人合家大小敬造石浮图七级释迦像二菩萨神王等一铺尔 
其索宝幽谷获琰崇岩异济北之神期匪河西之马瑞歘焉构回不日而成状雀离之从天犹多宝之 
涌地虬檐雾举宝铎风吟睟容如在神仪俨若炅朝日以舒鉴烁幽宵以放光与惠日而长悬同定水 
之无竭赞叹功德而述颂云惟佛与佛法所皆空能仁富智广度多功有清信士产积丰崇檀波罗密 
琬琰雕砻轮高擢露铎迥吟风睟穆如在与天地终福沾一切于何不隆和州历阳丞王利贞文弟燕 
州大云寺僧智崇妹明度寺尼护念弟义冲陪戎副尉上柱国弟义隆昭武校尉上柱国雍州兴国府 
右果毅都尉合家供养吉金贞石志朱彛尊原按包咸论语注孝乎惟孝羙大孝之辞今碑文亦同此 
读原云居寺石浮屠铭梁高望书开元十年四月立金石文字记原梁高望易州新安府折冲李公石 
浮屠之铭夫至道潜运不言而化成大象孕灵不宰之功遂斯则神元妙颐虽日用而莫知况耳目不 
该岂视听之能识由是给园多士并赴缁林方丈比邱咸归奈苑有想非想住法非常乐之宗色空即 
空生灭岂菩提之果于是清信士易州新安府折冲都尉李文安游心正觉妙达苦空知劳生之有涯 
设津梁于彼岸乃于范阳县西云居寺为亡妻河东郡君薛氏敬造石浮图一所旁求琬琰(上艹下彤) 
岫为之献琛远召良工班输以之呈巧盘螭隐伏与云峰而相交灵凤将翔共阳鸟而接翼飞空七级 
状多宝之移来腾虚四迥疑众仙之涌出兼以山含万象地藴灵奇莲沼澄光似猴池之浴日松枝引 
籁若祗树之吟风众妙难名约敷厥美冀同拂石万刼兹山铭曰丽哉弘璧出矣昆山磨砻不日神仪 
婉然亭亭净域峨峨给园光浮十界色照三天众妙功德莫惟斯重镂凤傍矫雕龙上耸买地有巢福 
田无种利益潜通存殁偕奉易州府遂城县书助敎梁高望书开元十年四月八日易州志原寺门右 
石浮屠铭太原王大悦撰并书立于开元十五年二月燕都游览志原王大悦石浮图铭序略建浮屠 


于门右者郑氏字符泰范阳人木易烬灭土亦尘散惟石之永瞻其有恒系法之坚念兹无替铭曰高 
塔峨峨示延遐瞩多生攘攘动善群触兹设兹利无碍无疆其福丰衍其资广长彼石惟坚我性亦定 
永永不灭视以知正吉金贞石志原山顶石浮图后记王守泰行书开元二十八年四月立金石文字 
记原王守泰记山顶石浮图后大唐开元十八年金仙长公主为奏圣上赐大唐新旧译经四千余卷 
充幽府范阳县为石经本又奏范阳县东南五十里上垡村赵襄子淀中麦田庄并果园一所及环山 
林麓东接房南岭南逼他山西止白带山口北隈大山分水界并永充供给山门所用又委禅师元法 
岁岁通转一切上延宝历永福慈王下引怀生同攀觉树粤开元二十八年庚辰岁朱明八日前莫州 
吏部常选王守泰记送经京崇福寺沙门智升检校送经临坛大德沙门秀璋都检校禅师沙门元法 
吉金贞石志原涿鹿山石经堂记唐节度使刘济撰元和四年立燕都游览志原碑后有节度押衙银 
青光禄大夫检校国子祭酒兼监察御史上柱国姚可矩弟摄归顺州参军可恭卢龙节度驱使官可 
质咸通十三年四月题名国门近游录原刘济涿鹿山石经堂记我唐十有一叶皇帝继明昭宣光被 
四海神人以和逮今己丑岁凡五祀矣方隅守臣乐其休明天地大德罔知攸报济封内山川有涿鹿 
山石经者始自北齐至隋沙门静琬睹层封云迹因发愿造十二部石经至国朝贞观五年湼盘经成 
其夜山吼三声生香树三十余本其年六月瀑水浮大木数千株于山下遂构成云居寺焉既而玄宗 
开元圣文神武皇帝第八妹金仙长公主特加崇饰遐迩之人増之如蚁述焉有为之功莫此而大济 
遂以俸钱为圣上刻造大般若经以今年四月功就亲与道俗齐会石经峰下饭等香积而法云霭空 
会同华严而花雨满地金篆玉版灿如龙宫神功曜日宇宙金色于是一口作念万人齐力岩壑动鸾 
凤翔或推之或挽之以跻于上方缄于石室必使刼火烧而弥固桑田变而不易或资圣寿寿愿比于 
崇山缄于石经经愿延于沙界鸿祚景福圣寿无疆幕府众君子同称赞之时元和四年四月八日记 
吉金贞石志原唐云居寺主律大德神道碑铭灊江妻夷子何筹撰卢龙节度驱使官张景琮书并篆 
额咸通八年丁亥岁十一月四日建国门近游录原何筹律大德道行碑略大德讳真性涿郡范阳人 
元和中廉察使相国彭城刘公慕其高行亟请临坛暨太和九祀方伯司徒史公之领戎也益倾南望 
之诚兼陈北巷之敬奇香异药上服命衣使命往来难可称计以其年季秋示寂于本寺东院上足仲 
说恒智鉴真惠增志千文展宝定等七人感师之敎焚棺于碧岫之阳起塔于清流之左议刻贞珉纪 
其盛德俄属先朝大兴沙汰寺皆毁废僧遁林岩洎佛法重兴屡更星岁七人之内惟宝定存乃与寺 
主僧弘信再议崇立焉吉金贞石志朱彛尊原按碑称廉察使相国彭城刘公者节度使济也其曰方 
伯司徒史公者留后元忠也原王正燕山云居寺碑云居寺东一里有高峰峰之上十余步有九室室 
之内有经四百二十万言本自静琬始厥谋历道暹诸公成其事佛宇经厨僧房钟阁材惟杞梓砌则 
琳珉古桧星罗流水环绕阙堤相望门闼洞开风俗以四月八日共庆佛生凡水之滨山之下不远百 
里预馈供粮号为义食先是庚午年寺主谦讽和尚为门徒时仆自皇后台披褐来游论难数宵于道 
相得自兹一别仆以职倅于瀛掌记于武定廉察于奉圣陟在宪台迁在谏署佐兹邦计迨今十五年 
复会于兹寺和尚建库堂一座五间六架厨房一座五间五架转轮佛殿一座五间六架暖厅一座五 
间五架又化助前燕王侍中兰陵公建讲堂一座五间七架又化助公主建碑楼一座五间六架井诸 
腰座次建饭廊一十三间四架次又建东库四间五架次建梵纲经廊房八间四架次盖后门屋一座 
余有舍短从长加朱施粉周而复始不可殚论乙丑岁天顺皇帝御宇之十五载丞相秦王统燕之四 
年泰阶平格择明八风草偃四海镜清和尚庆此得时恳求作记仆以谦讽等同德经营协力唱和结 
一千人之社一千人之心春不妨耕秋不废获立其信导其敎无贫富后先无贵贱老少施有定例纳 
有常期贮于库司补兹寺缺寺不坏于平地经不坠于东峰稽首灵岩载铭贞石盐铁判官朝议郎行 
右补阙赐绯鱼袋王正述前乡贡进士郑熙书房山县志原沙门智光重修云居寺记应历十四载寺 
主谦讽完缉一寺结邑千人请右补阙琅琊王公正作碑顷因兵火遂至伤缺补阙子诸行宫都部署 
判官都官员外郎赐紫金鱼袋教念先人遗迹出俸钱再修以释智光乃考之执友也故命刋述勒之 
时睿德神略应运启化承天皇太后至德广孝昭圣皇帝御极之二十三年统和乙巳岁八月丁丑朔 
十一日丁亥记同上朱彛尊原按王正智光二记共勒一碑碑额篆书重修云居寺一千人邑会之碑 
一称结一千人之社一千人之心一称完葺一寺结邑千人近年京城发地得仙露寺石函记后有千 


人邑三字尼曰邑头尼览者疑是地名合此碑观之则知千人邑者社会之名尔天顺皇帝者辽穆宗 
尊号丞相秦王者重元为南京留守也辽史圣宗初即位群臣上尊号曰昭圣皇帝统和元年六月上 
尊号曰天辅皇帝五年四月上尊号曰至德广孝昭圣天辅皇帝二十四年十月上尊号曰至德广孝 
昭圣天辅皇帝今碑建于二十三年尊号无天辅字是则二十四年十月以前圣宗尊号但云至德广 
孝昭圣皇帝如碑所记至二十四年乃合元年尊号天辅字以称之否则二十四年所上之号与五年 
无异何用群臣复上乎窃疑史有误也原沙门志才涿鹿山云居寺续秘藏石经塔记古之碑者用木 
为之乃葬祭飨聘之际所植一大木而字从石者取其坚久也秦汉已降凡有功德政事亦碑之欲图 
不朽易之以石虽失其本从来所尚不可废焉浮图经教来自西国焚文贝叶此译华言尽书竹帛或 
邪见而毁淫或兵火而焚爇或时久而螙烂孰更印土求诸与有隋沙门静琬深虑此事厉志发愿于 
大业年中至涿鹿山以大藏经刻于贞珉藏诸山窦大愿不终而奄化门人道公议公暹公法公师资 
相踵五代造经亦未满师愿至辽刘公法师奏闻圣宗皇帝赐普渡坛利钱续造次兴宗皇帝赐钱又 
造相国杨公遵朂梁公颕奏道宗皇帝赐钱造经四十七帙通前上石共计一百八十七帙已厝东峰 
七石室内见今大藏仍未及半有通理大师缁林拔秀名实俱高敎风一扇草偃八纮其德余业俱载 
宝峰本寺遗行碑中师于兹山寓宿有续造念兴无缘慈为不请友至大安九年正月一日遂于兹寺 
放开戒坛士庶道俗入山受或巨以数知方尽暮春始得终罢所获钱施乃万镪付门人右街僧录通 
慧圆照大师善定校勘刻石石类印板背面俱用镌经两纸至大安年钱已尽功且止碑四千八十片 
经四十四帙题名目录刻如左未知后代谁更继之又有门人讲经沙门善锐念先遗风不能续扇经 
碑未藏或有残坏与定师共议募功至天庆七年于寺内西南隅穿地为穴道宗皇帝所办石经大碑 
