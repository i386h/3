<!-- { "loadSidebar": true } -->
寰宇通志臣等谨按五岳观碑云创自宋元间寰宇通志云宣德年建误也原洪武元年八月天兵定 
燕都危学士素走报恩寺俯身入井寺僧大梓挽出之谓曰国史非公莫知公死是死国之史也危由 
是不死翰林待制黄殷士哻投居贤坊井中从人张午负以出曰君小臣而死社稷耶黄曰齐太史兄 
弟皆死小官彼何人哉午使家人环守至日昃会大将军徐达下令胜国之臣俱输告身黄绐午取告 
身午出还求勿得函往视井则黄已死午买棺以敛且营葬焉余冬序録原柏林寺在国子监之东有 
夏昶金湜包琪潘暄陈政杨焕孟阳司马恂于此分韵赋诗寺僧彚而成册朱之蕃跋其尾燕都游览 
志以上二条原在东城今移改臣等谨按柏林寺本朝康熈五十二年奉敕修乾隆二十二年重修正 
殿内恭悬圣祖仁皇帝御书万古柏林四字额天王殿额曰摩尼宝所东斋堂额曰法苑金汤西禅堂 
额曰心空及第无量殿额曰善狮子吼后阁额曰万佛宝阁小法堂额曰中流砥柱皆世宗宪皇帝御 
书正殿额曰觉行俱圆聨曰座上莲花前后果庭中柏子去来心无量殿额曰祥轮永驻后阁额曰宝 
相庄严大悲坛额曰摄诸禅定皆皇上御书増御制重修柏林寺碑文京师名刹不胜纪而柏林寺以 
傅近雍和宫特着雍和宫者我皇上兴庆潜邸也皇考祝厘皇祖故于康熈癸巳施檀重修且请于皇 
祖特赐万古柏林之额若禅堂若经阁则皆皇考宝翰后先辉暎至自今又四十余年矣涂之丹者日 
以剥构之耸者日以落爰以乾隆丁丑仲冬敕所司葺而新之逮戊寅长至讫工宝界庄严人天増胜 
考寺之始创也不着于图志惟明正统间所存故碣称元至正七年肇建乃其所援据仅出屋梁题字 
近时孙承泽春明梦余録阙而不详朱彝尊日下旧闻亦苐载夏昶金湜包琪辈故尝聨咏于此将谓 
希风莲社则可若芗林兴起之縁不足引以为重也夫史策所传天池跃龙之篇一名一物犹必郑重 
爱惜被诸乐府垂示无穷兹也精蓝翼然依光圣迹所以肯构而崇饰之者匪直表章缁素而已夫人 
之情虽善忘而孩提时事或不忘者以其见闻久而孺慕切也兹寺之葺其不可已者以此将作以砻 
石请故不征象教言诠而书之重记实也臣等谨按柏林寺西为行宫殿中额曰心香室聨曰近华鬘 
云边慧心常照入旃檀林里香界俱清内间联曰心田浄洗全如水鼻观清芬讵必莲俱皇上御书増 
乾隆二十三年御制柏林寺拈香诗柏林古刹炳长安歳久榱题惜废残况是近邻跃龙邸特教重焕 
散花坛彩衣随喜思依怙萱戺延厘合施去声檀佛法故当忘平声一切于斯云忘去声我诚难原八 
蜡庙在府治东北明顺天府志臣等谨按八蜡庙今无考原崇教坊十四铺有天圣寺浄居寺极乐寺 
崇兴庵五城坊巷胡衕集臣等谨按天圣寺今存在小三条胡衕浄居寺崇兴庵无考原极乐寺在崇 
教北坊元至元间建开元寺在崇教南坊俱有敕建碑明顺天府志臣等谨按极乐寺在安定门街东 
明嘉靖辛酉重修行人司尹校撰碑开元寺在新桥路北内有开元寺兴造碑记明正统十年国子司 
业赵琬撰后改名惠明寺据天顺四年赵昂撰敕赐惠明寺碑略云开元寺住持定慧以寺名请谓寺 
创自唐开元间歴宋元以至明宣德初再造越数歳而成功寺因旧号未遂改正乞赐新名遂赐今名 
云本朝乾隆元年奉敕重修改名慈寿寺稍东有宝公寺又东为东药王庙有明万历年间碑原圆恩 
寺在昭回坊元至元间建又慈善寺文昌宫俱在靖恭坊亦有敕建碑明顺天府志臣等谨按圆恩寺 
在圆恩寺胡衕有碑二剥落不可读寺西有广慈庵碑偈有建立十方院圆恩是比邻之句可以为证 
文昌宫在帽儿胡衕乾隆二十七年重修西侧有斗母宫其敕建碑无考慈善寺在鼓楼大街路东有 
明万历十四年颁赐藏经并敕谕一通及通政司李琦撰碑正殿额曰慧根真相圣祖仁皇帝御书増 
显佑宫在地安门东北雍正九年重修歳恭遇万寿日遣官致祭大清一统志臣等谨按显佑宫中奉 
真武明永乐十三年创建成化十五年修俱有碑本朝雍正九年重修乾隆二十八年又修正殿额曰 
拱辰锡福联曰太紫卫皇图功资左辅上清通昊縡化运元枢皆皇上御书増御制重修显佑宫碑记 
议礼家禀承经训斥道流傅会神奇之事以为说莫吾胜顾不揆夫天人幽明所究极道者之说之本 
出乎经故道晦而经益荒即礼亦因之以缺图志载真武之神为靖乐王太子受道秘于紫虚元君入 
山修炼飞升从而着宝号传真箓疑于精英惚怳足以耸动一世之耳目而不能塞扶翊风教者之心 
然礼不云乎前朱雀而后元武释者谓元武即　蛇为旐有四旒其星虚危七宿其次元枵娵訾凡注 
天官职方者莫不征引盖先王取象以节军旅疾徐进返之度为能应天而顺人即由此推之命讨告 
功若禡禨伯祷庸得谓非其所有事而竟齿于无文之秩乎今道家奉神左右有将曰　曰蛇正数典
 不忘其朔至改元武为真武则自宋时避庙讳以眞代元始而羽士尊之曰北极元天又取汉时五帝 
义疏沿而袭之其训后为北方原出经解匪彼氏哆谭尤信京师显佑宫建自明永乐十三年以祀佑 
圣真君正德中更署额为灵明显佑按成化碑记备详洪武及靖难间行阵呵护之应虽语涉响像尚 
不谬经文饰怒遗意其后滥觞 制致内官陈善凭兹援纳左道猥渎明禋宫犹巍然神岂顾飨惟是神 
宫地当坎位禀元冥之令符天一之行佑国佑人昭格融显有其举之亦莫可废乃以癸未孟春出内 
帑之羡鸠工庇材匪増曰葺其年十有二月讫事整赡恢闳足以揭虔展事所司砻石请记为推明阐 
道正经之大者以示前民用而袪民惑其他世俗昭报如鸡鸣之祠武当之币皆略而不书増乾隆二 
十九年御制显佑宫三首百年琳观胜朝遗丹雘重新焕柍楣有举何妨遵不废瓣香庆落迓春祺崇 
构枚枚豁且庨迎门古月在梅梢墀中砌石上有文象梅梢古月旧物也清霄香雪云间泛入藉依稀 
林与茅武当送岂效前明壬癸龟蛇语或诚但使佑民即宜敬禋宗奚必致深评原北之东曰安贞门 
辍耕録原程巨夫赐地京师安贞门以筑室元史本传以上二条原在宫室门今移改原永乐七年六 
月修安定门城池明成祖实録原在世纪门今移改原灵椿坊八铺五城坊巷胡衕集原燕山窦十郎 
故居或云在城西或云在昌平或云在涿州或云在蓟州当时冯瀛王道赠诗有灵椿一株老之句今 
北城有灵椿坊疑是十郎旧里此灵椿所以名坊也渌水亭杂识补张翥买屋灵椿坊诗五槐浓緑荫 
门前东宇西房十数椽不是衰翁买屋住归时留作雇船钱蜕庵集原金台坊九铺有万宁寺法通寺 
净土寺千佛寺五城坊巷胡衕集臣等谨按万宁寺今存法通寺元至正间建明成化丁酉复建堂三 
间曰浄业弘治十二年翰林院学士汪谐为之记万历四十年修有户部主事刘应诏撰碑本朝康熈 
四十四年重修改名浄因寺侍读学士查升撰碑殿外额曰浄因寺殿内额曰拈花正教皆圣祖仁皇 
帝御书浄土寺在浄土寺胡衕寺内有明嘉靖二十二年碑千佛寺即吉祥寺有纪事碑一嘉靖丙申 
顺天府学生马经撰略云吉祥寺即元之千佛寺也在都城坎地金台坊旧有石刻云元贞丙申建至 
宣德癸丑凢百三十有八年因故址而新之遂为精蓝焉正统戊午五月敕赐为吉祥寺而俗犹以千 
佛寺称之万历九年另建千佛寺于德胜门北八步口遂称小千佛寺以别之原大德九年二月建大 
天寿万宁寺元史成宗纪原成宗布尔罕皇后京师剏建万寿寺中塑秘宻佛像生形丑怪后以手帕 
蒙覆其面寻传旨毁之元史后妃传按布尔罕蒙古语佛也旧作卜鲁罕今译改原泰定四年五月作 
成宗神御殿于天寿万宁寺元史泰定帝纪原天寿万宁寺在鼔楼东偏元以奉安成宗御象者今寺 
之前皆兵民居之从湢室而入有穹碑二尚存长各二丈余西一碑国书不可读东一碑欧阳原功文 
张起岩书姚庆篆额题曰成宗钦明广孝皇帝作天寿万宁寺神御殿碑其北列明碑四一为冯祭酒 
梦祯文一为焦太史竑文析津日志臣等谨按万宁寺析津日记所纪四碑撰文姓名只标其二此外 
二碑想无足传故原书略之今寺中止存焦竑一碑余俱无存原吉祥寺在府治公元泰定间建明一 
统志补慈隆寺在金台坊酒醋局外厂东万历二十二年御马监太监髙勲修建寄园寄所寄録臣等 
谨按慈隆寺在髙公庵胡衕因寺为髙勲所建得名其西为酒醋局胡衕寺有明万历二十三年洗马 
朱国祚撰碑原张公海棠二株在钟鼔楼东中贵张宅中元时遗物丛本数十围修干直上髙数丈下 
以朱栏障之参差敷阴犹垂数畆近日易主不知其几矣燕都游览志臣等谨按张公海棠今无考原 
中心阁在府公元建以其适都城中故名阁东十余步有台缭以垣台上有碑刻中心台三字明一统 
志増中心台在中心阁十五步其台方幅一畆以墙缭绕正南有石碑刻曰中心之台实都中东南西 
北四方之中也析津志増中心台敌楼一十二座窝铺二百四十三座图经志书増双青杨树大井闗 
帝庙又北去则昭回坊矣前有大十字街转西大都府巡警二院直西则崇仁倒钞库西中心阁阁之 
西齐政楼也更鼓谯楼楼之正北乃钟楼也析津志臣等谨按析津志所载中心阁中心台旧迹俱无 
考今旧鼓楼大街北城墙有中心台之名盖元朝都城偏北以鼓楼大街之中心台为东西南北之中 
也増钟楼在金台坊东即万宁寺之中心阁图经志书増钟楼京师北省东鼓楼北至元中建阁四阿 
檐三重悬钟于上声远愈闻之析津志増钟楼之制雄厂髙明与鼓楼相望本朝富庶殷实莫盛于此 
楼有八隅四井之号盖东西南北街道最为寛广同上原危素为翰林学士居钟楼街会稽王山农冕 
游大都尝见其文而不相识一日危骑而过山农所与之坐不问其姓名徐曰君非钟楼街住耶危曰 
然不出他语而罢人问之山农曰吾观其文有诡气目其人举止亦然料知必危太朴也霏雪録原张
 怡云能诗词善谐笑名重京师赵松雪商正叔髙房山为写怡云图以赠姚牧庵阎静轩每于其家小 
酌一日过钟楼街遇史中丞中丞欲偕行速从者归携酒馔因共造海子上之居姚阎呼曰怡云今日 
有佳客此中丞史公子也张便取酒寿史歌云间贵公子玉骨秀横秋水调歌一阕史甚喜有顷酒馔 
至史取银三锭酬歌席终左右欲彻金玉酒器史云休将去赏音如此青楼集臣等谨按明一统志钟 
楼明永乐十八年建盖迁都北京营缮宫阙时也后亟毁于火本朝乾隆十年奉旨重建十二年落成 
有御制重建钟楼碑记增御制重建钟楼碑记皇城地安门之北有飞檐杰阁翼如焕如者为鼓楼楼 
稍北崇基并峙者为钟楼其来旧矣而钟楼亟毁于火遂废弗葺治朕惟神京陆海地大物博通阛别 
隧黎庶阜殷夫物龎则识纷非有器齐台之无以示晨昏之节器巨则用广非藉楼表式之无以肃远 
近之观且二楼相望为紫禁后护当五夜严更九衢启曙景钟发声与宫壶之刻漏周庐之铃柝疾徐 
相应清宵气肃轻颷远扬都城内外十有余里莫不耸听仿挈壶鸡人之遗制宵衣待漏均有警焉爰 
