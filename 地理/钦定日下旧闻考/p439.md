<!-- { "loadSidebar": true } -->
对曰禁中不得举火上指庭中隙地曰是中独不可置庖乎今烹膳处是也自是得会食中堂又一日 
过城上覸阁老何为曰方对奕问何以不闻落子声对曰棊用纸上笑曰何陋也明日赐象牙棊一副 
至今藏阁中震泽长语原成化中始赐内阁两连椅藉之以褥又赐漆床绵绮衾褥以便休息阁门则 
夏秋悬朱筠帘冬春紫毡帘琐缀录原文渊阁印不得下诸司下诸司以翰林院印明宪宗类编原文 
渊阁印银铸方一寸七分厚六分其文玉筯篆也各衙门印皆用于行移中独内阁印惟机密文字钤 
封进至御前开拆始用之翰林记原永乐初选翰林文学之臣六七人直文渊阁参典机务诏册制诰 
皆属之而誊副缮正则中书分直更入事竣輙出宣德间三杨始置厨馔于阁之东偏而选能书者处 
以阁之西小房谓之西制勅房诸学士则居阁之东五楹专管诰勅具藁定正于阁老乃付中书缮进 
谓之东诰勅房而带知制诰衔则惟阁老与诸学士而已中书等官不敢僭也琐缀录原翰林旧选学 
士六七人直内阁掌诰勅居阁之东号东诰勅房以阁西小房处中书能缮写者为西制勅房诸学士 
晨与阁老会食至陈循时刘铉过自逊避会食之例遂废后止轮一人专掌多挨次入阁者吴寛以司 
制诰久虽不相例称阁老蘓郡阁老坊见存嘉靖中罢今为中书官供事之所国史唯疑原成化年间 
中书与阁下如同僚然投刺俱平交盖一堂共处今之西房即文渊阁也阁臣居中中书居东西两房 
各办其事已撤内库十间以西五间居阁下谓之文渊阁以东五间藏书籍而东房中书亦迁居之故 
今以阁下称中堂而东西非房矣犹称两房者沿旧名耳明世庙识余录原中书舎人每大朝会则与 
翰林史官上殿东西班侍立东宫朝贺文华殿导驾侍班其初本与翰林宫坊六科同为侍从之臣诸 
司无相并者石淙稿原文渊阁本翰林内署非衙门名故朝廷之宣召诸司之文移虽事关机务亦止 
称翰林院或称会同翰林堂上官初不以内阁名琐缀录原王文端直题梁用之诗后谓内阁在东角 
门内常人所不能到其外为文渊阁则翰林诸公所处也今内阁傍文渊而不在东角门之内诸学士 
所处则在左顺门之南廊而傍为东阁云玉堂漫笔増旧制辅臣直阁率辰入申出崇祯间出必二鼓 
始议轮一人宿精微科候票春明梦余录原会极门在皇极门之东凡京官上下接本俱于此处南入 
为内阁辅臣票本地也宣庙赐有文渊阁印一颗凡封进票本掲帖圣谕勅稿用此钤之万历中为人 
开内阁鎻盗去上命补铸赐之玉光剑气集补东阁五间夹为前后十间前中一间供先圣位为诸辅 
臣分本公叙之所阁辅第四员以下则居后房虽白昼亦秉烛票拟薛韩城当国特凿一牖复开门构 
数椽以通日色及韩城赐死说者谓破坏风水然韩城即不破坏风水能免此祸哉明烈皇小识补永 
乐初内阁官遇常朝立金台东锦衣卫在西后因不便移下贴御道东西对立后因雨各衙门俱上奉 
天门奏事五府立西檐柱外六卿序立东檐柱内内阁遂无地可立景泰二年秋以户部尚书兼学士 
陈循奏始令常朝内阁学士与锦衣卫官东西对立明典故记闻补文渊阁在奉天门东庑之东文华 


殿之前前对皇城深严禁密百官莫敢望焉吏人无敢至其地阁中趋侍使令惟厨役耳防漏泄也禁 
密文书一小匣在几上钥之而不合大学士暮出钥其门匙悬门上恐禁中不时有宣索也震泽长语 
以上十五条原在宫室门今移改増永乐初命编修等官于文渊阁参预机务谓之内阁渐升至学士 
诸职洪熈元年或加师保及尚书侍郎卿仍兼学士大学士衔自后因之称内阁大学士凡大学士加 
三师则为一品加尚书二品侍郎三品若未加升而止系大学士者则仍正五品词林典故原永乐四 
年上视朝之暇御便殿阅书史问文渊阁经史子集皆备否解缙对曰经史麤备子集尚多阙上曰士 
人家稍有余赀尚欲积书况于朝廷乎遂召礼部尚书郑赐命择通知典籍者四出购求遗书且曰书 
籍不可较值惟其所欲与之又顾缙等曰置书不难须常览阅乃有益凡人积金玉亦欲遗子孙金玉 
之利有限书籍之利岂有穷也明成祖实录原永乐辛丑北京大内新成勅翰林院凡南内文渊阁所 
储书自有一部至百部各取一部送北京时修撰陈循如数取进得一百柜督舟十艘载以赴京青溪 
暇笔原十九年四月三殿灾火势猛烈奉天门东庑切近秘阁学士杨荣麾武士三百人将御书图籍 
舁至东华门河次是时书籍淆乱无纪典籍周翰理淆葺乱逾二载而后复旧今馆阁书目盖永乐间 
定也翰林记原宣德四年十月上临视文渊阁少傅杨士奇太子少傅杨荣太子少保金幼孜学士杨 
溥曽棨王直王英侍读李时勉钱习礼侍讲陈循等侍上命典籍取经史亲自披阅与士奇等讨论已 
询以时政从容密勿者久之命中官出尚膳酒馔赐士奇等并赐纂修实录等官士奇等叩首谢上曰 
朕闻有道之朝愿治之主崇礼儒硕讲求治道卿等为朕傅保与诸学士皆处秘阁朕躬至访问冀有 
所闻耳稍暇当复至卿等必有所陈论也已而亲制诗赐士奇等明宣宗实录原中秘书在文渊阁之 
署约二万余部近百万卷刻本十三抄本十七阁凡五楹中一楹当梁栱间竖一金龙柱宣庙常幸其 
地与阁臣翻阅咨询故史臣不得中立设坐东湖集原正统六年六月少师兵部尚书兼华盖殿大学 
士杨士奇行在翰林院侍讲学士马愉侍讲曹鼐上言文渊阁见贮书籍有祖宗御制文集及古今经 
史子集之书自永乐十九年南京取来向于左顺门北廊收贮未有完整书目近奉旨移贮于文渊阁 
东阁臣等逐一点 勘编置字号辑成文渊阁书目请用广运之宝钤识仍藏于文渊阁永逺偹照庶无 
遗失奉旨是次日于左顺门用宝讫文渊阁书目原弘治五年大学士邱浚请于文渊阁近地别建重 
楼不用木植但用砖石以累朝实录御制玉牒庋于楼上内府藏书庋之下层每岁曝书委翰林堂上 
官查验封识上嘉纳之明典彚原弘治九年三月大学士徐溥以内阁书籍浩繁请以翰林待诏潘辰 
管典籍事仍乞命吏部于教官内选除典籍一员与之共事从之因以河南息县教谕夏赉为翰林院 
典籍明孝宗实录原正德十年十一月大学士梁储等言内阁并东阁藏书年久残阙必须专官管理 
方可次第修补诰勅房办事中书舎人胡顺序班刘伟俱堪委用宜令顺仍旧伟改典籍同原管主事 
李继先管理前项书籍从之由是其书为继先等所盗亡失者多矣明武宗实录原初永乐大典书成 
贮之文楼及三殿灾上命左右趣登文楼出大典甲夜中谕凡三四传是书遂得不毁嘉靖四十一年 
选善书人礼部儒士程道南等百人重录一部命高拱张居正等校理之明世宗实录増文渊阁蔵书 
十九皆宋板但历朝以来所失已强丰正德十年乙亥命原管主事李继先查校由是更攘取其精者 
所亡益多向来传闻俱云杨升庵太史因父为相潜入窃去然乙亥则新都公方忧居在蜀升庵又安 
得阑入禁地野获编原文渊阁藏书皆宋元秘阁所遗虽不甚精然无不宋元板者因典籍多资生既 
不知爱重阁老亦漫不检省往往为人窃去今所存仅千百之一矣欝冈斋笔麈朱彛尊原按宋靖康 
二年正月金人索秘书监文籍节次解发见丁特起孤臣泣血录而洪容斋随笔亦云宣和殿太清楼 
龙图阁所储书籍靖康荡析之余尽归于燕元之平金也杨中书惟中于军前收集伊洛诸书载送燕 
都及平宋王承旨构首请辇宋三馆圗籍宋之实录正史皆完当时勅平章政事太原张易兼领秘书 
监事有诏许京朝官假观由是言之文渊阁藏书乃合宋金元所储而汇于一益以明永乐间南都所 
运百柜考正统六年编定目录凡四万三千二百余册而列朝实录宝训不下数千卷若永乐大典一 
书多至二万二千九百三十七卷皆藏诸皇史宬不与焉缥缃之富古所未有其后典守不严岁久被 
窃万历三十三年内阁制勅房办事大理寺左寺副孙能传中书舎人张萱等奉阁谕校理纂辑书目 
则并累朝续添书籍入焉大半残阙校之正统目录十仅存二三尔崇祯甲申之变散佚转多秘本罕 
得欲复香厨四库之盛戛戛其难矣补永乐十七年三月上在北京遣侍讲陈敬宗至南京起取文渊 


阁所贮古今书籍自一部至百部以上各取一部北上皇太子乃遣修撰陈循如数赍送其余封贮本 
阁南京詹事府志以上十七条原在宫室门今移改臣等谨按此条与原采青溪暇笔畧同但奉命取 
书者陈敬宗而陈循则系太子遣送书籍其纪载较前条尤明晰耳又按明代文渊阁逼迩内阁庳狭 
暗黑所藏宋元以来秘籍典籍官既不知爱惜阁臣又无暇留心故积久阙失无复香厨四库之盛我 
皇上稽古右文搜宛委之奇发嫏嬛之秘命儒臣纂校四库全书几暇亲为厘订特建文渊阁为珍贮 
之府有领阁直阁事及校理检阅诸职文治光昭旷古罕俪矣原宣德幸文渊阁命于阁右筑石台植 
澹红芍药一本景泰初増植二本左纯白右深红留青日札原文渊阁芍药旧尝有花自景泰增植后 
未尝一开天顺改元徐有贞许彬薛瑄李贤同时入为学士居中一本遂开四花其一久而不落既而 
三人皆去惟贤独留明年春忽各萌芽左二右三中则甚多而彭时吕原林文刘定之李绍倪谦黄谏 
钱溥相继同升学士凡八人贤约开时共赏夏四月盛开八花遂设宴以赏之时贤有玉带之赐诸学 
士各赐大红织衣且赐宴因名纯白者曰玉带白深红者曰宫锦红澹红者曰醉仙颜惟谏以足疾不 
赴明日复开一花众谓谏足以当之贤赋诗十章阁院官寮咸和彚成曰玉堂赏花诗集双槐岁抄原 
玉堂赏花会赋诗者四十人学士则南阳李贤安成彭时檇李吕原莆田林文安成李绍永新刘定之 
钱塘倪谦东吴钱溥侍读则金城黄諌詹事则庐陵陈文长洲刘　侍讲则眉山万安渔阳李泰中允 
则古杞孙贤赞善则范阳牛纶修撰则吴中陈鉴博野刘吉钱塘童縁华容黎淳编修则西蜀李本毘 
陵王 余姚戚澜宜兴徐溥琼山邱浚泰和尹直安成彭华霅川陈秉中临川徐琼四明杨守陈临江吴 
汇检讨则严州傅宗安成张业河东邢让翰林五经博士则天台鲍相典籍则西蜀李鉴泰和陈谷侍 
书则浙江谢昭其二人则礼部员外郎临淮凌耀宗中书舎人江东曹冕诗成李贤序之彭时作后序 
緑水亭杂识原南大内有红芍药一本仁宗为太子监国时遇花开尝设宴与宣宗赏之后宣宗嗣位 
移植京师禁中历宣德正统两朝无岁不花繁郁无比景泰改元复增植二本凡历七年皆不花及英 
宗复辟之春花忽盛开识者异之当时赏花诸学士计花开多寡合其同升之数亦浅之乎为言者矣 
说听原景泰中内阁赏芍药赋诗本院官皆和之有玉堂赏花集盛行于时成化末少傅徐溥在内阁 
赏芍药赋二诗次年又赋二诗本院官亦皆和之正德中大学士梁储杨一清赏芍药唱和则人各四 
首按宣德八年本院诸寮有文渊阁赏雪诗盖词林纪事多有题咏不特赏花而已翰林记原嘉定宣 
嗣宗为中书舎人宣宗幸内阁以银钱撒地令诸从官竞取嗣宗俟诸臣取毕徐拾一文寓圃杂记原 
