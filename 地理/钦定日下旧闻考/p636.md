<!-- { "loadSidebar": true } -->
后逢孙居道于幽州市因佩刀刺之不死为吏所执节帅赵德钧壮之舍而不问以备牙职藏英后闻 
居道避地关南乃求为关南都巡检使使至则微服携铁挝匿孙居道舍侧伺其出击之仆于地啮其 
耳噉之遂擒归设父母位陈酒肴缚孙居道于前数其罪号泣以鞭之脔其肉经三日剖取其心肝以 
祭诣官首服官为上请而释之燕蓟间目为报雠张孝子悦生随抄原刘澭拔涿州兵数千归朝法令 
齐整虽鸡犬无遗时人以为奸雄国史补原李叔詹识一范阳山人语休咎必中兼善推步禁咒止半 
年忽谓李曰某有一艺将去欲以为别所谓水画也乃请后厅上掘地为池方丈深尺余泥以麻灰日 
汲水满之后水不耗具丹青墨砚先援笔叩齿良久乃纵笔毫水上就视但见水色浑浑尔经三日搨 
以 绢四幅食顷举出观之古松怪石人物屋木无不备也李惊异苦诘之惟言善能禁采色不令沈散 
而已酉阳杂组原益州刺史张全养一骏马甚保惜之惟自乘跨每令二人晓夕以专饲饮一日马忽 
化为妇人立于厩中左右遽白张公公亲至察视妇人前拜而言曰妾本是燕中妇人因癖好马每睹 
之必叹美其骏逸后数年忽自醉倒俄化成马遂奔跃南走近将千里被一人收之以至君厩中幸君 
保惜今偶自追恨涙下入地神奏于帝遂命还复为人思往事如梦觉公大惊异安存于家经十余载 
妇人忽尔求还乡张公不允妇人仰天号呌自扑忽复化为马突而出不知所之潇湘记补张亮为幽 


州都督于智泉寺礼拜见一大像相好圆满遂别供养亮遇霹雳其堂柱迸木击亮额角而不甚伤及 
就事礼像额见有破处事在冥报记又贞观中其像忽然绕颈有痕迹大如线焉时人咸以为不祥未 
几亮果以罪被诛其痕于今见在冥报拾遗补范阳卢元礼贞观末为泗州涟水县尉曾因重病闷绝 
经一日而苏云有人引至府舍见一官人过无侍卫元礼遂止此官人座上踞床而坐官人目侍者令 
一手提头一手提脚掷元礼于阶下良久乃起行至一别院更进向南入一大堂中见灶数十百口其 
灶上有气矗然如云雾直上沸声喧杂有同数千万人元礼仰视似笼盛人悬之此气之上云是蒸罪 
人处元礼遂发愿大语云愿代一切众生受罪遂解衣赤体自投于釡中因即昏然不觉有痛须臾有 
一沙门挽元礼出云知汝至心乃送其归忽如睡觉遂断酒肉三四岁后卒于洛同上补幽州人刘交 
戴长竿高七十尺自擎上下有女十二甚端正于竿上置定跨盘犹立观者不忍女无惧色朝野佥载 
补张守珪以功加游击将军再转幽州良社府果毅时卢齐卿为幽州刺史深礼遇之尝共榻而坐谓 
曰足下数年外必节度幽凉为国之良将方以子孙相托岂得以寮属常礼相期耶旧唐书本传补幽 
州石老者卖药为业年八十忽腹大十余日不食惟饮水而已其疾犹扶持而行比明其子号泣呼四 
邻云适来有病白鹤入吾父室中吾父亦化为白鹤同飞去矣遂指云中白鹤擗地号呼人异而观之 
皆焚香礼拜节度使李怀仙差兵马使朱希来验见室中有穿纸格出入处遍问邑人四邻皆言石老 
化为白鹤飞去翔翥云间移时节度使赐绢一百疋米一百石与石老子家远近传石老得仙太乙宫 
道士叚常着续仙传备载石老升仙事月余其子与邻人争斗官中讯鞫乃为分绢不平云石老病久 
其夕奄忽将终其子以木贯大石缚父尸沈于桑干河水妄指云中白鹤是父州县复差人检验于所 
说沈水处涝漉得尸怀仙遂杖杀其子辨疑志补朱滔括兵不择士族悉令赴军自阅于球场有士子 
容止可观进趋闲雅滔召问之曰所业者何曰学为诗问有妻否曰有即令作寄内诗援笔立成辞曰 
握笔题诗易荷戈征戍难惯从鸳被暖怯向雁门寒瘦尽宽衣带啼多渍枕檀试留青黛着回日画眉 
看又令代妻作答曰蓬鬓荆钗世所稀布裙犹是嫁时衣胡麻好种无人种合是归时底不归滔遗以 
束帛放归唐诗纪事朱昆田原按计有功纪事标曰河北人而洪景卢万首唐人绝句作幽州士子诗 
补郑义宗妻卢氏幽州范阳人卢彦衡之女也事舅姑甚得妇道常夜有强盗数十人持杖鼓噪踰垣 
而入家人悉奔窜惟姑独在室卢冐白刃往至姑侧为贼捶击之几至于死贼去家人问曰群凶横扰 
人尽奔逃何独不惧答曰人之所以异于禽兽者以其仁义也昔宋伯姬守义赴火流称至今吾虽不 
敏安敢忘义且邻里有急尚相赴救况在于姑而可委弃万一危祸岂宜独生其姑云古人称岁寒然 
后知松柏之后凋也吾今乃知卢新妇之心矣旧唐书烈女传补韦雍妻萧氏雍故太子宾客张宏靖 
镇幽州日奏授观察判官摄监察御史时属朝廷制置未备幽州俗本凶悍尤不乐文儒为主帅宾佐 
习于常态忿其变通议论不密卒然起乱雍时家亦从刼萧氏闻难号呼专执夫袂左右格去以死不 
从及雍临刃萧氏涕而告曰妾不幸年少义不苟活今日之事愿先就死执刃者断其臂而杀雍萧氏 
辞气不挠虽凶悍圜视无不嗟叹其夕萧氏亦卒太和六年节度使杨志诚表明其事因降勅追封兰 
陵县君同上补唐德宗朝有将尉迟青素善觱篥时幽州有王麻奴河北推为第一手后访尉迟令于 
高般涉调中吹勒部羝曲曲终尉迟颔颐而已谓麻奴曰何必高般涉也即自取银字管于般涉调中 
吹之麻奴拱听愧谢曰自此不复言音律矣乐书补沙门道昭出家住太行山四十年戒行精苦往往 
言人将来之事初若隐晦后皆明验尝有客张氏不记名僧谓曰君慎不可食禄范阳四月八日得疾 
当不可救其年张赴选授虢州卢氏县令到任两日而卒果四月八日也人方悟范阳即卢氏县云前 
定录补清河崔广宗开元中为蓟县令犯法张守珪枭其首形体不死舁归饥即画地作饥字家人进 
食于颈孔中饱即书止字家人等有过犯书令决之如是三四岁世情不替更生一男一日书地云后 
日当死如其言广异记补天宝中安禄山自范阳入觐贡白玉箫管数百陈于梨园乐书此条原在物 
产门今移改补孙佺为幽州都督五月北征李处郁谏曰五月南方火北方水火入水必灭且飱若入 
燕百无一全佺不从果没八万人山东谓温饭为飱幽州以北并为燕地故云朝野佥载此条原在世 
纪门今移改臣等谨按孙佺旧唐书作孙俭补佺之入贼也薛纳与之书曰季月不可入贼大凶也佺 
曰六月宣王北伐纳何所知出军日有白虹垂头于军门其夜大星落于营内兵将无敢言者军行后 
幽州界内乌鸦鸱鸢并失皆随军去经二旬而军没乌鸢食其肉焉朝野佥载此条原在世纪门今移 


改臣等谨按以上皆叙唐时杂事原刘仁恭微时曾梦佛旛于手指飞出占者曰君年四十九必有旌 
幢之贵后如其说果为幽帅焉北梦琐言此条原在世纪门今移改补李匡威少年好勇不拘小节以 
饮博为事一日与诸游侠辈钓于桑干河赤栏桥之侧自以酒酬地曰吾若有幽州节制分则获大鱼 
果钓得鱼长三尺北梦琐言原幽州从事温琏燕人也以儒学称与瀛王冯道幼相善曾经兵乱有卖 
漆灯椸于市者琏以为铁也遂数钱买之累日家人用然膏烛因拂拭乃知银也大小观之皆欢喜琏 
闵然曰非义之物安可宝遂访卖主还之彼曰某自不识鬻于市郎中厚加酬直非强买也不敢复收 
琏固还之乃拜受而去别卖四五万将其半谢之琏终不纳遂施于僧寺冀祝琏之寿也当时罔不推 
服后官至尚书侍郎卒刘氏耳目记原晋天福三年与辽和欲遣辅相赵莹桑维翰咸惧将命冯道与 
诸公中书食讫索纸一幅书云道去即遣人语妻子不复归家舍都亭驿不数日即行北地寒甚辽赐 
道锦袄羊狐貂衾各一每入谒悉服四袄夜宿馆中并覆三衾赋诗云朝披四袄专藏手夜覆三衾怕 
露头丛苑补胡瓌范阳人工画蕃马虽繁富细巧而用笔清劲至于穹庐什器射猎生死物靡不精奇 
凡画驼马鬃尾人衣毛毳以狼毫缚笔疏渲之取其纎健也有阴山七骑下程控马射雕等图传于世 
子虔有父风图画见闻志补刘守光之僭号也庄宗遣太原少尹李承勋往使伺其衅端承勋至幽州 
见守光如藩方交聘之礼谒者曰燕王为帝矣可行朝礼承勋曰吾大国使人太原亚尹唐帝所授燕 
主自可臣其部人安可臣我哉守光闻之不悦拘留于狱数日而讯之曰臣我乎承勋曰燕君能臣我 
王则吾臣之吾有死而已安敢辱命会王师讨守光承勋竟殁于燕中五代旧史补周世宗末年大举 
以取幽州辽闻其亲征君臣恐惧沿边城垒皆望风而下凡蕃部之在幽州者亦连宵遁去车驾至瓦 
桥关探逻得实甚喜以为大勋必集因登高阜以观六师顷之有父老百余辈持牛酒以献世宗问曰 
此地何名对曰历世相传谓之病龙台世宗默然遽上马驰去是夜圣体不豫即诏回戈未到关而晏 
驾初幽州闻车驾将至父老窃议曰天子姓柴幽州为燕燕者亦烟火之谓也柴入火不利之兆安得 
成功卒如其言五代史补此条原在世纪门今移改臣等谨按以上皆叙五代杂事原卢文进幽州人 
至江南李氏封范阳王尝云陷辽中屡入绝塞正昼方猎忽天色晦黑众星灿然问蕃人云所谓笪却 
日也以此为常顷之乃明方午也南部新书臣等谨按此条叙南唐杂事 

 

钦定日下旧闻考卷一百五十八 

 

 

钦定日下旧闻考卷一百五十八举正 

 

汲水原书汲讹作没今改李叔詹条 

 

钦定日下旧闻考卷一百五十八举正 


钦定四库全书 

钦定日下旧闻考卷一百五十九 

杂缀三 

 

原汉云台功臣二十八人冦恂子翼上谷昌平人盖延巨卿渔阳要阳人王梁君严渔阳安阳人幽州 
居其三魏高允作征士颂合三十四人中书侍郎固安侯范阳卢元子真河内太守丁乐侯广宁燕崇 
元略上党太守高邑侯广宁常陟公山辅国大将军从事中郎范阳祖迈征东大将军从事中郎范阳 
祖侃士伦中书郎燕郡刘遐彦鉴中书郎上谷张诞叔术大司马从事中郎上谷侯辩幽州居其八至 
于宋初五窦二宋二扈而外文则赵普吕余庆吕端边归谠赵上交刘载剧可久武则赵赞刘廷让高 
彦晖李怀忠田重进刘重进李琼张晖马全义刘审琼张藏英董遵诲燕之人才亦可谓盛矣函山旅 
话原潘佑幽州人其母方娠梦古衣冠人告曰我颜延之也与夫人为子及生七岁始能语曰儿误伤 
白龙为上帝所罚也因吟诗云朝游沧海东暮归何太速祇因骑折白龙腰谪向人间三十六后果以 
三十六岁死南唐书原太宗亲征辽御制诗有銮舆临紫塞朔野冻云飞之句遂命何蒙进銮舆临塞 
赋朔云飞诗蒙得句云塞日穿痕断边云背影飞又云缥缈随黄屋阴沈护御衣召对嘉赏授赞善玉 
壶清话原先公在燕山赴北人张总侍御家集出侍儿佐酒中有一人意状摧抑可怜叩其故乃宣和 
殿小宫姬也坐客翰林直学士吴激作词云南朝千古伤心地还唱后庭花旧时王谢堂前燕子飞入 
人家恍然在遇天姿胜雪宫鬓堆鸦江州司马青衫泪湿同是天涯词名人月圆闻者挥涕容斋随笔 
原汴梁宋时宫殿凡楼观栋宇窗户往往题燕用二字意必当时人匠姓名耳及金海陵修治燕都择 
