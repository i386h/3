<!-- { "loadSidebar": true } -->
　　府城【郡旧有乌坂城在今城东三里许越王所筑也宋太平兴国四年置邵武军治今所乃别筑土城于紫云溪南西跨熙春山三靣临溪周十里有竒辟门七建炎后两遭兵燬绍定中守赵以夫倅王埜因旧高之元初尽隳江南城壁至正十二年盗据其区总管吴阿勒坦布哈复之十九年总管魏刘家奴修筑垒以陶甓自西之南视旧址收入里许东北仍旧为门四东曰行春西曰镇安南曰武宁后改通泰北曰樵溪二十四年守常瓒更筑之基用石上用陶甓明洪武初因旧而修濬焉周一千三百三十八丈八尺高二丈八尺壕东西南深一丈五尺有竒广倍之北临大溪深二丈许广四十二丈五年指挥蔡玊建门楼四敌楼四十有六九年指挥车济建城上廊房以间计之凡一千一百一十有二又建窝舗五十永乐十四年大水圯其半寻修筑成化十二年知府冯孜奏请依宋城旧址更筑跨熙春山不特可避水患外寇亦不得据熙春之险以瞰城中不果　国朝顺治五年山寇窃发增高环城垜口二尺康熙六年又增高三尺造炮台四十有二十五年燬于冦重建周九里十三歩高二丈五尺濶一丈八尺垜口一千有竒敌台二十有七雍正九年署府王徳纯重修】
　　光泽县城【旧有战城建废无考宋太平兴国四年即其地为县治城周垣依民居明洪武十九年知县林孔孙建门二东曰朝宗西曰宣徳嘉靖三十九年知府邵悳乆知县吴国器始筑城东南依山西北濵溪周六百四十一丈一尺二寸门四水门亦四国朝顺治十二年増四门城楼康熙五年更缮城垜高五尺十年水圮数百丈知县王吉捐募筑造十六年知县金鸣鳯二十五年知县张彭节次重修】
　　建宁县城【宋咸淳二年令宋秉孙创筑砌以砖石辟门四东曰朝天南曰迎薫西曰庆丰北曰拱辰皆建楼其上便门二东南曰小南东北曰小北四年圮于水六年秉孙倅本郡以余盐钱重修元至正四年复圮于水惟迎薫门尚存明治四年循址拓建三面临溪西依大岭诸山周七百九十三丈高二丈女墙二千六百四十有竒名门东曰朝阳余三门仍旧又为水门四正徳十二年知县周必复增高之仍名朝阳曰朝天　国朝顺治六年又加崇三尺増女墙五百一十垜康熙十年水圮百余丈知县陈于达捐募修葺二十二年知县檀光璜四十三年知县梁梦剑节次重修】
　　泰宁县城【旧无城明嘉靖间知府邵悳乆知县熊鹗创建西北依山东南濵溪周七百九丈高一丈六尺厚八尺为门四东曰左圣后改长春西曰右义南曰至仁北曰朝京为楼四曰来鳯曰镇逺曰菽仁曰青云　国朝顺治十二年增高五尺康熙十年圮于水知县洪济修筑十八年复圮于水知县王肃重修】
　　汀州府【长汀县附郭】
　　府城【唐大厯四年刺史陈剑迁筑西北负山东濒河南据山麓大中初创敌楼宋治平三年守刘均拓而广之周五里二百五十四歩高一丈八尺濬三壕深一丈五尺西引南防陂水东流以绕之辟门六东曰济川西曰秋成南曰颁条曰鄞江东南曰通逺东北曰兴贤绍兴间贑卒叛守黄武増修隆兴元年守吴南老增建敌楼明洪武四年卫指挥同知王珪塞颁条门改济川为丽春秋成为通济通逺为镇南鄞江为广储兴贤为朝天周城包以砖石城北卧龙山巅创总舗一窝铺八十一女墙一千一百九十五箭眼八百一十四治间知府吴文度以郡城内大半皆山县治民居环列城外议自通津门西去数百丈逶迤而南东讫济川一带立城围之以秩满去嘉靖间知府杨世芳始因前议筑土为县城列七门东曰防川后改挹清南曰五通曰惠吉曰富有曰常丰后改寳珠曰西瑞曰通金周六百一十九丈堞二千一百八十有竒崇祯四年增修县城自挹清门至通津门俱加崇濶撤郡城镇南广储二门之横赘县治者盖合郡县为一矣八年増修东西北三面十年筑寳珠门月城增扩惠吉门　国朝康熙三十六年知府王廷抡重濬旧壕】
　　宁化县城【旧城周二百八十歩门四东曰连冈西曰通贑南曰遗爱北曰朝宗宋端平间令赵时錧累石砌之改连冈为迎春遗爱为端平通贑为通圣朝宗为朝天寳祐二年圮于水开庆元年令林公玊以砖砌北门架木其上使民得避水焉明正统间两遭沙尤贑冦垣墉刬平正徳五年知县周楹请筑土城九年邑民雷文琳等状言甓甎已乆知县何鉴以闻得请郡丞唐淳与鉴成之周八百一十二丈七尺五寸水门四楼五窝舗六十北负山三面临溪常为洪水冲害其后修筑不一　国朝顺治七年重修】
　　清流县城【宋止有子城周二百丈外为门四东曰迎恩西曰登瀛南曰平波北曰拱辰绍兴间县令郑思诚始兴版筑歳乆湮圯明正徳四年知县陈湜运石筑造沿河城四百四十四丈寨上城四百二十余丈毎丈筑垜子三为门五南二东西北各一七年署令戴旦疏通马道甃砌垜眼以便守御又增设窝舗十有二敌楼一万厯间知县蒋育馨增修崇祯间邑人光禄丞荚华光捐资修砌马道龙川县令伍仪捐资以鐡褁五门　国朝因之】
　　归化县城【明正徳九年知县杨缙创建周七百六十余丈高一丈三尺厚七尺为门四东曰东乐西曰西清南曰南安北曰北泰南北水闗二敌楼三窝铺二十有四垜眼一千六百有竒嘉靖三十七年増高五尺三十九年山寇攻围数旬知县章宗实筑四门月城濬月池以捍之万歴间知县陈光耀周宪章相继修葺崇祯间増高二尺建东西敌台国朝康熙二十年知县王国脉重修】
　　连城县城【宋绍兴间令邱钦若剏筑周一百四十歩外有壕池乾道中令杨仲立作三门东曰朝京西曰腾骧南曰龙川嵗乆頺圯端平间寇乱令米巨宏复筑淳祐间令罗应可重修并作瓮城改门朝京为通京腾骧为秋成龙川为薫风后复废明正徳四年流贼窃发知县蒋玑筑土城捍之周七百余丈邑人知府童玺时为郎疏请作坚城焉九年佥事胡琏募富民用砖瓦分城之玺亦捐资为倡十四年佥事周期雍命县丞黄钟垒石为址甃砖为垣高一丈七尺为门四东曰寅賔西曰秩西南曰安阜北曰拱北水门二曰福汲曰清泰嘉靖间建城楼六窝舗三十崇祯间增高三尺　国朝因之】
　　上杭县城【宋端平元年令赵时钺创筑周一百六十歩覆以茅竹转车激水注为壕池寻燬淳祐间令赵希譝修筑更缩其址而小之复圮于水寳祐间令潘景丑乃址以石甃以砖覆以瓦元至正间頺圮殆尽摄尹郑从吉拓旧址复筑之周五百一十五丈高一丈为门四各建楼其上后亦圮明洪武十八年邑人钟子仁作乱知县邓致中修筑甫毕而贼至民頼以全乆复圮景泰三年知县黄希礼复拓旧址更筑天顺六年溪南阙永华乱乃调汀州衞右千户所官军捍御其地成化二年廵按朱贤以城狭不足以居军檄知县胡钺斥而大之继而廵按凃斐又委成于同知程熙通判吴桓而以邑民唐纪等佐之八年始讫工周一千四百二十四丈六尺南临大溪砌以石高三丈有竒东西北并砌以砖高减以南三之一壕广二丈深半之为门七东曰昭阳西曰通驷南曰通济北曰迎恩上南曰兴文中南曰阳明下南曰太平各建敌楼其上窝舗三十有三万厯间知县李自华修葺崇祯间知县卢跃龙增城垜五尺东西北三门俱筑郭防之　国朝康熙初知县寗维邦蒋廷铨先后重修】
　　武平县城【宋绍兴间使相张浚遣官创筑端平间令赵汝讘重修周二里八十歩为门三东曰永平南曰南安西曰人和后废明治间邑人兵部主事王琼奏拓旧址更筑砌以砖周七百六十二丈六尺高二丈有竒垜一千五百三十门四东曰迎春西曰秋成南曰南平北曰北高窝舗十有六又开水门于东西以泄洪潦崇祯间知县巢之梁增高三尺　国朝顺治间知县朱之焜康熙初知县刘昈署令赵良生先后修葺】
　　永定县城【自明治五年知府吴文度请筑城至十年功竣周七百七十六丈五寸基广二丈有竒面基三之一南临田高一丈九尺有竒北倚山高减南十之一内外马道广一丈五尺壕二丈余深半之为门四东曰太平西曰迎恩南曰兴化北曰得胜各建敌楼其上窝舗十有六十七年知县陈济以北门岑旷可虞塞之嘉靖间增窝舗十有一隆庆崇祯间知县陈翡徐承烈相继修建　国朝因之】福宁府【霞浦县附郭】
　　府城【在龙首山下明洪武二年海冦侵境明年海冦复为乱镇守驸马都尉王恭檄百户寗祥先后讨平之又明年始筑城周三里高一丈九尺厚一丈东北隅穴水门以泄涧水二十年置卫江夏侯周徳兴撤东壁拓广里许增高三尺周四里垜一千五十有二窝铺二十有九永乐五年海冦复炽御史韩瑜都指挥谷祥命増筑四门月城复增高城垣三尺四门各有楼城内外有走马路沿城壕堑濶二丈深六尺嵗乆四门楼圯成化十七年指挥朱珍重修正徳中知州万廷彩欧阳嵩先后浚壕嘉靖三十四年知州钟一元以郭西民移在城外数被冦复拓城二里三十六年知州柴应宾依内城造东北敌台三十七年夏潦城坏分守顾翀拆卸旧城増高四尺厚三尺明年倭逼城又值滛潦城工方新崩塌无完堞都司张汉令军兵取杂木环城立栅结战棚为守具倭遁去分廵舒春芳复修筑周一千五十八丈高二丈三尺厚一丈三尺东西南北为门四四十一年知州夏汝砺造敌台八增窝铺三十隆庆二年分守李纯命州同王守中毁西城旧址辇其土石筑东敌台号泰平台知州陆垓建筹边楼于其上复设东北敌台并西敌楼万厯十三年分廵徐用检令甃城下用石上用砖知州祝永夀高汝梅相继成之　国朝顺治十八年分廵周文华总镇吴万福重修城壁増高城三尺并城垜为七百有三窝铺四十有八炮防二十有九大城楼角楼各四泰平炮台东敌台八角楼水闗楼各一战楼十有一复浚城壕植栁焉】
　　福安县城【在扆山下旧未有城惟筑土墙立门四东曰瑞应西曰礼贤南曰秦溪北曰衣锦广袤各二里明正徳元年始累甎为之周八百九十六丈五尺高一丈厚如之増小西门嘉靖六年重修以石三十八年防于倭知县卢仲佃力请改筑增小北门周五百六十五丈有竒高一丈五尺厚一丈三尺垜二百八十有七敌楼二十万厯九年水夜至全城冲防知县汪美修旧城之南而展其东周八百五十丈有竒高一丈四尺西筑城以遏水高一丈八尺二十一年知县陆以载改筑东仍旧址而增修西拓南城就壕三十年知县金汝砺复拓东城于山之巅周七百九十七丈门六崇祯十二年知县章重增修国朝顺治十八年总督李率泰重修康熙五十六年知县严徳泳雍正三年知县傅植五年知县赵旭升先后修葺】
　　寜徳县城【五代唐长兴四年伪闽筑土城于白鹤山下立四门嵗乆而圯宋时环以木栅明正徳元年始砌以甎开五门东曰跨鼇西曰憇亭南曰清晏北曰朝天增小东门曰登瀛各建楼其上嘉靖四年防于倭四十二年知县林时芳采石重造改门东曰镇静西曰崇顺南曰永宁北曰遵化塞登瀛门周五百九十二丈高二丈一尺广一丈二尺城屋六百九十有九敌台四十内外马道环以深壕上通水涧下接海潮　国朝康熙二年知县张承瑞奉檄重修増高三尺造垜口三百四十葺游廊六百四十间雍正九年知县费璜重修】
　　寿宁县城【明治三年筑东西南北为门四水门二万厯间塞北门别开小东门　国朝因之周七百七十丈高二丈六尺厚一丈】
