<!-- { "loadSidebar": true } -->
　　夏允彛【字瑗公嘉善籍华亭人崇祯丁丑进士知长乐居官亷敏诸所兴革皆得大体而催科之法尤善日与诸生校论文艺逺近士子云集其门文章节义并重一时云】
　　国朝
　　佟国鼐【辽东人顺治三年随师入闽任巡抚招流亡安反侧逺近懐服戊子歳饥土贼聚众围城适大兵进讨两粤留守不满千人国鼐探知贼情伏精骑近郊擒斩渠魁王细居李夫人等贼众逺遁又令副将王进田胜等勦捕郡邑余冦境内以安时巡按周世科专任酷刑每一狱成蔓延数十家百姓惴惴国鼐济以寛仁多所全活】
　　周星炳【苏州人顺治初知永福丁亥贼陷邑城不屈被系絶食死】
　　陈锦【字天章沈阳人顺治五年授闽浙总督偕大师入闽延平向有将军寨俯瞰顺永将沙四邑延袤逹诸郡巍峭特甚冦为巢穴于其上总兵王之纲围击不下锦统大师起四郡民垒土填坑髙与寨齐乗以登阵克之贼遂平会歳大饥郡邑多陷锦调兵收复残黎頼以稍安漳州围急锦赴援至江东桥战失利退次同安夜半为刺客所害】
　　李率泰【字夀筹沈阳人顺治五年以刑部侍郎偕督臣帅兵收复建宁兴化同安各郡县凯还晋吏部左侍郎出总制两广寻改浙闽十三年攻取浙舟山乗胜由海道克复民安镇专督福建造战舰备糗粮布间牒广招徕于时郑鸣骏郑缵绪黄廷周全斌陈辉等各率众来降康熙三年又请进勦遂克金门厦门诸岛屡疏乞休不许卒于官】
　　佟国器【辽东人顺治八年任福建左布政使十年擢本省巡抚闽自明季版籍淆乱兼兵燹之后户口散亡吏胥那移作奸里民大困国器檄行郡县履亩受粮现丁输税民乃得苏时海冦披猖禁旅征勦飞刍挽粟刻期猝办又累疏陈请拨给淮浙盐饷协济军食简选将士于延建各郡勦杀贼首吴赛娘刘希亮等招抚陈徳容林忠蔡昌隆等山冦悉平闽人至今颂其功】
　　宜永贵【辽东人顺治十二年抚闽明年病瘿海冦猝薄城下时大师悉赴清漳城中骑士仅数十永贵力疾率士庶登陴每垜守以一壮丁十垜领以一庠士每门率以缙绅数人永贵昼夜拊劳与城守王玉□合力固守起废弁田胜等令领骑兵易服更畨分出七门接战每多杀获冦三薄城皆计却之尝坐射乌楼冦悉众来攻炮仆侍役永贵神色不动指挥自若捍御匝月因发大炮殱其渠魁围乃解是役也四郊烽火孤城坐困卒能以少胜众转危为安皆由永贵平昔拊循之力云】
　　张尚【字仙羽辽阳人顺治十二年任福建右布政值冦陷漳州泉郡震动进勦官兵资粮供亿日费金钱万计尚沿海往来备厯险阻亲冐矢石相机宜赞方略卒复漳州擢左佥都御史去闽人思之】
　　杨继生【字尔叔阆州人顺治初由进士知连江丙申冦陷县继生缢死城楼妻刘氏同日殉节】陈瑾【字碧峰黄冈人甲戍进士顺治十四年督闽学政清介絶俗振防幽滞崇正学黜文体之险诡者闽士翕然从之公暇与诸生论文讲道着有陈子性书及归行李萧然】
　　朱廷瑞【字増城歙县人顺治丁亥进士知福清值兵燹之后田芜仓虚廷瑞招抚流亡营缮城堡劝课农桑与民休息又修学兴文旌节孝礼髙贤案无留牍囊无余赀以治行擢仪部去】
　　申锡【字濓月河内人顺治己丑进士知福清慎晋接却馈遗洞悉民艰凡坊之征役屯之小旗概为豁免民深德之以疾卒于官遗囊无长物舆论啧啧称为亷吏】
　　许世昌【辽东人康熙元年巡抚福建先是海冦陆梁沿海诸郡制造战舰火炮部议以浮价驳减二十余万世昌虑依议核减势必分民间遂具疏力请准销又请蠲顺治十二年以前牛角等税加价一十余万免民屯久荒田粮六十余万给迁界穷民牛种劝令开垦田园复念播迁之后饥寒疠疫捐俸委官于七门及近郊各处赈粥施药全活数百万人时有万姓饥病仁天活命之謡】
　　金光祖【正白旗人康熙元年任福建右布政使值迁界令行光祖多方拊恤俾沿海流移咸得乐业凡向化新拊之众安置冇方又军旅云屯筹饷给兵未尝少阙至骄弁悍卒必严行禁饬无敢横肆暴民阖省赋役均平里胥积弊厘剔一清】
　　赵廷臣【河南人顺治间以云贵总督改浙闽涖官寛厚绰有古大臣风在浙日乆康熙三年以葬母请假浙闽攀辕乞留乂叠疏恳请情词哀切暂许归葬毕仍赴任七年抵闽锄蠧剔奸政声赫然甫数月奉命巡海偕满州大臣从福宁入宁波卒于途】
　　徐承防【字公爵宛平人康熙三年知罗源时山海余孽未靖夫役烦扰承防调度有方民忘其劳清丈田亩免数十年赔累之苦邑人徳之祀于鳯鸣书院】
　　胡宝【福州城守千总驻防永福康熙五年土冦窃发寳统兵勦捕遇贼于八都大坵田力战死】张翀【字南丽水人康熙七年罗源令时海禁森严内徙之民饿莩目每有出界捕鱼者泛防擒获议当死翀委曲生之逆藩播虐纵党四出剥民众惮其势莫敢言翀独笞而驱之境外逆怒逼知府王之仪揭罢之仪持不可语见仪传逆乃自行檄召翀佩印单骑之省百姓从者数百人逆党谋于中途窘辱望见之不敢动时有鱼头叅政王知府强项董宣张罗源之謡后卒于官邑人构祠祀焉逆藩叛遂毁其祠且掠其家】
　　范承谟【字觐公沈阳人太傅范文程子顺治壬辰进士康熙十一年由浙江巡抚　召对　特简总督福建十二年冬抵闽闽承凋瘵之余百务废弛兼撤藩　防下奸宄扰攘承谟多方经画凡所为弭乱消衅绸缪保固计者备至时耿逆已蓄异志巡抚刘秉政为其腹心输情于贼绐承谟入见胁同起事承谟愤烈诋骂遂被拘系絶食十日求死不得三载蓬首垢面百折不回着防谷自序百苦吟武夷歌以见志康熙丙辰秋耿逆遣其党吕八至禁所承谟望阙稽首吕八勒杀之燬骸荒郊骑卒许鼎收骸赴京　特赐祭葬　御制碑文　亲洒宸翰加赠太子少保兵部尚书諡忠贞予防廕承谟忠孝出于天性居官祗以报　朝廷爱百姓为念涖闽仅五月士庶讴思至今弗衰建特祠于道山麓崇祀之三十四年　御赐忠贞炳日匾额悬祠内承谟幕下有生员稽永仁王龙光儒士沈天成范承谱同时被系不屈死四十七年赠永仁龙光国子助教天成承谱国子学正从祀忠贞祠】
　　王国泰【奉天盖平人初为福州同知逆藩潜蓄异谋国泰每侦其隂事闻于总督范承谟有先事豫防之力后佐郡泉州有恵政康熙十六年迁本省驿传道防耿逆甫平海氛尚炽军兴旁午办应夫船亲自给价不以扰民未防泉州告警力请破贼倾囊召募壮勇泉人素其恩争为効命得数千人授以衣粮甲仗率先士卒奋呼击贼贼大溃围解叙功赠秩擢安徽按察使】
　　王之仪【字虞廷广宁人康熙六年知福州逆藩纵党肆恶罗源知县张翀笞而驱之出境逆怒逼之仪出具罪状掲叅之仪正色曰九邑贤员惟翀为最从而叅之如公道何宁去府官不敢奉命逆不能夺十三年三月十五日逆难作防集郡中僚吏于逆邸时变起仓卒人人震慴之仪独奋呼曰皇天在上汝敢反耶刀槊交下而死逆复遣党围其署妻张氏子琅皆自杀事闻赠太仆寺卿予防廕三十五年入祀九忠祠】
　　刘嘉猷【金谿人康熙十二年以举人知侯官县谨愿慈恵民懐其徳耿逆反嘉猷适在藩邸与知府王之仪同时被害事闻赠按察司佥事予防廕三十五年并祀九忠祠】
　　廖有功【任闽千总康熙十三年耿逆反总督范承谟被执有功大呼奋救手刃数人跃马至通衢逆兵追击杀之事闻予防廕官其子弟一人三十五年入祀九忠祠】
　　王进【原任福州城守副将闲住镇江康熙十三年总督范承谟礼聘来闽即遭耿变续与张瑞午等同谋内举事十五年为耿逆缢死同时有杨起鹏姜山皆督标骑士亦预谋讨逆逆斩起鹏于还珠门并绞姜山起鹏长子潮年七嵗亦绞死姜山子文遇绞死于其家妻姚氏亦尽节死】
　　郎廷相【辽东人康熙十五年任福建总督时逆变初定余孽老虎三纪朝佐江拐等尚拥众千余聨营数十里廷相勦抚互用出竒制胜旬月之间沿海诸郡次第悉平滇逆遣伪将军韩大任乐灿等部众十余万由江右入冦廷相遣官详谕利害大任等感泣输诚闽境帖然兴泉漳三郡士民为耿逆拘系者以千计廷相尽行省释给资遣归道路懽腾至今尸祝】
　　姚啓圣【号忧庵其先为浙之绍兴人以汉军籍登康熙癸卯科顺天解元始任香山县诖误去官十三年耿逆作乱起为郡佐迁温处道随大师平贼为福建布政使闽自逆贼肆残民不堪命啓圣轻徭赋与民休息而矜慎筦钥吏敛手莫敢为奸毎自备衣粮召募壮勇有澄清海外之志或谓公文臣无事此啓圣掀髯笑曰若以文武为二途耶我　国家金瓯无缺声教覃敷奈何以弹丸海岛厪　宵旰忧使沿海居民不遑宁处乎十七年擢福建总督举循良惩贪墨捕诸豪憝寘之法境内肃清遂毅然以平海为己任移驻漳州开招徕馆贼降者故为隆礼厚犒以示寛大时有伪行人傅为霖者心持两端啓圣以计杀之十九年二月啓圣乗贼懈遣兵攻破陈洲马洲观音山石码等十九寨又调他将恢复海澄乗潮分渡直入海门等处先后降其众万五千有竒旋复金门厦门贼穷蹙退保澎湖啓圣以北人操舟终非长技稔知泉人施琅习水战熟悉海上情形疏请授为大帅二十二年六月乙酉与琅决防从平海进兵克澎湖七月丙申逆藩郑克塽率众降　朝命加啓圣宫保予世职由是闽海烽烟永靖百姓安堵不复知有兵革凯还后随　题复海界迁民俾复井疆又置通省郡邑学田供贫士膏火寻以病卒于官榇出西郊士庶填衢塞巷跪奠流涕为祠于洪江浒肖像祀之啓圣美须髯多智计其初议平海也贼遣侦者数辈觇动静啓圣故示以弛缓防元夕令百姓张灯自与文武大僚置酒还珠门楼上若无意用兵者漏下二鼔忽称疾命属吏行酒而啓圣已开南闗疾驰三百里至五虎门调将出师矣在漳州日尝引数骑招摇城市见广厦辄盛设供帐榜其门曰某镇公馆某将军行台逻获贼侦则佯曰若非某将军人乎归语将军某日之期不可爽信予酒食遣归得他侦亦如之以故贼自相猜忌纳欵之计遂决其神于用兵如此】
　　吴兴祚【字伯成辽东籍其先为浙江人康熙十五年随大师平闽授福建按察使端重有风度案无留牍狱无沉寃十七年擢本省巡抚时逆孽方除海氛犹炽总督姚啓圣鋭意削平兴祚力为赞画水陆挽运军饷常充又以重兵悉赴泉漳虑省防空虚聨络采捕渔舟以备不虞建复沿海游塞以资保障啓圣所以专心毕力无返顾忧者兴祚之功为多至于修葺贤祠而文行以兴造洪山桥而车徒以济实恵在民又未易更仆数也】
　　黄执中【奉天海城人康熙十七年古田令时耿逆初定余党逃匿深山每出掳掠居民相率迁徙执中身率乡勇攀藤附葛直捣巢穴立殱巨魁八人余党溃散招抚流离俾归安业值军兴旁午一切供需羽檄纷驰执中如期办应加意节省上下称善】
　　于成龙【永宁人康熙十八年福建按察使寛厚慈仁折狱平允八郡咸称无寃迁本省布政使一切餽送概行屏絶自奉如寒士蔬水粗粝极人不堪洁已奉公僚属式化清节为天下第一擢北直巡抚士民至今思之】
　　张所志【字淡明辽东人康熙十八年代于成龙为按察使刚政严明谳决不滞遇有寃狱立为昭雪闽俗健讼所志欲矫敝俗不轻受民一牒刁风遂息防理抚篆值用兵海上督造战舰趱运军糈调度得宜擢江西布政使】
