<!-- { "loadSidebar": true } -->
　　龙岩州西砦【在州西门内有山突起宋绍定三年县令赵性夫筑土城于其上可容千余家冦至不能犯淳祐九年县令赵宗揆甃之以石州人号赵公城】丞相岩【在龙门里湖村社宋丞相文天祥经此题诗石壁按文山集中景炎二年正月移屯漳州府龙岩州三月至梅州题诗盖在此也】石壁仙掌【在州东石上有掌迹】
　　漳平县文丞相垒【在县境宋文天祥起赣州勤王收兵汀州分遣诸将取雩都等县元兵犯漳公移漳命诸将提兵归图入卫今县有驻师故垒乡人立庙祀之】
　　宁洋县
　　宫室【附】
　　龙岩州瞻岩楼【在州东城上明万厯间知县吴守忠建邑以龙岩得名因额曰瞻岩】仁会亭【在州南宋开禧二年县令赵汝勉建】皆山亭【在州治东岳行宫之左又有西爽亭宋姚东有诗】甘露亭【在州治南明知县叶尚义建】溪山佳致亭【在州治西南明知县杨相建】长春亭【在东门外明万厯间知县曹印儒建迎春于此】
　　宁洋县望气楼【在县东主山顶明崇祯癸未知县陈良言建】康阜阁【在县东二里明万厯间县令邓于蕃招谕永宁里民来归耆民相率建阁佥事李杏爲记】甘露亭【在学宫内明万厯丁酉甘露降于学宫知县黄梦鸿建亭志瑞】云雷亭【在县南三里祷雨多应】仰高亭【在岭头絶顶上有振衣千仭字明知县邓于蕃建】曹水僊亭【在县治香寮相传爲曹四公以剑击石得泉处】
　　寺观【附】
　　龙岩州报恩寺【在州治东宋绍兴二年建】南塔院【在州治南宋乾道中建有浮屠五级】东岳观【在州治西砦山宋景定二年建明成化十三年重修】
　　漳平县松山寺【在居仁里】高明寺【在县西龙亭山明知县章述卢彦相继修建】地藏院【在县北明景泰三年重建】
　　宁洋县祝圣寺【在东门明知县杨继时建】三峯寺【在聚宁里】灵山寺　龙安寺【今俱废】龙岩寺　宝应寺【俱在永宁里】
　　宅墓【附】
　　宋尚书叶大有墓【在龙门硿山】进士苏纯墓【在三望岭以上龙岩州】明曹四公墓【在龙岩州石竹溪之阳四公曾遇异人授以除妖之术年九十八卒柩行至此没入成坟】






　　福建通志巻六十三
　　钦定四库全书
　　福建通志巻六十四
　　外岛
　　周礼司冦氏有象胥以掌蛮夷戎貉之国五服之外梯航山海纳賮献琛九译所及络绎王防王者享其防即臣其人匪曰覊縻勿絶巳也海外东南夷朝贡京师道由闽粤宋置市舶司于泉郡元吴鉴爲泉守偰玉立修清源续志有大食宾达侬五十余国然皆罽毳泉刀侵凌敓荷兰日本叛服跳梁滋爲闽患
　　本朝定鼎后琉球首先恭顺朝贡封袭如明故制百十年来渐渍文教颇有华风我
　　皇上加惠逺藩
　　廷见使臣慰其劳苦
　　赐予稠叠屡寛贡期盖
　　国家柔逺之典与逺人内欵之诚皆不可以无纪也近苏禄遐岛久阻声教逺涉波涛来修嵗事爰是条其国牒详其往返常仪以爲斯纪他日化行日出道震无雷入防称藩稽颡万国顾庭实而咨外史氏将大书特书不一书巳也志外岛
　　琉球国在大海中始名流虬其国地形在万涛中如虬浮水面故名一作流求元史曰瑠求明永乐中改琉球国在福州正东一千七百里偏南三里其地东西狭寛处数十里南北长四百四十里有三十六岛水程南北三千里东西六百里汉魏以前未通中国至隋大业中遣羽骑尉朱寛访求异俗语言不通掠一人而还后遣武贲郎将陈棱率兵至其国掳男女五千人还唐宋时未尝朝贡中国中山世鉴云琉球始祖爲天孙氏初有一男一女生于大荒自成夫妇曰阿摩美久生三男二女长男天孙氏爲国主始二男爲诸侯始三男爲百姓始长女曰君君二女曰祝祝一爲国之天神一爲海神天孙氏传二十五代荒逺不可考宋孝宗淳熙十四年逆臣利勇恃宠擅权酖其君而自立浦添按司舜天讨戮之众推舜天爲王元时累遣使招谕不从自舜天八传【舜马顺熙义本英祖大成英慈玉成西威】至察度元至正十年即位明洪武五年遣行人杨载赍诏至其国察度遣弟泰期奉表称臣入贡方物是爲流球通中国之始【所贡方物马刀金银酒海金银粉匣玛瑙象牙螺殻海巴櫂子扇泥金扇生红铜锡生熟夏布牛皮降香木香速香檀香黄熟香乌木苏木胡椒硫磺磨刀石】先是元延祐中琉球分国爲三曰中山曰山南曰山北【分为三省中山为中头省属府十六山南为岛窟省属府十二山北为国头省属府九府名间切所属皆称村头国中亦有五岳辨岳在中山八头岳在山南佳楚岳名防岳恩纳岳在山北】屡出兵相争夺十五年赐诏谕之而山南王承宗山北王怕尼芝亦相继遣使入贡先后赏赐各有等差洪武二十五年始遣王子洎陪臣子弟入太学是爲琉球入监读书之始自察度三传【武宁思绍】至尚巴志永乐二十年嗣位始并山南山北之地永乐二十一年遣使请封赐诏慰谕洪熙元年遣中官柴山副使阮渐赍诏勅册封尚巴志爲琉球国中山王是爲琉球请封册立之始【中山世鉴云赐尚姓自兹始自是定例二年一贡】洪永间二次赐琉球国闽人三十六姓【皆晋江南安龙溪长乐人及福州河口人张学礼使録云赐三十六姓以教化三十六岛后多读书国学及充厯年贡使今诸姓凋谢仅存蔡郑梁金林五姓万厯三十四年续赐毛阮二姓皆住于久米村】终明之世厯十二传【正统八年封尚忠十三年封尚思逹景泰三年封尚金福七年封尚泰久天顺七年封尚徳成化八年封尚圆十五年封尚真嘉靖十二年封尚清四十年封尚元万厯七年封尚永三十四年封尚宁崇祯六年封尚丰】至尚丰世修职贡崇祯十四年尚丰卒子尚贤嗣位遣使金应元入贡请袭封会中朝道阻不得归请封未报使者畱闽中恭遇
　　本朝定鼎顺治三年歳丙戌　王师入闽福州通事谢必振率留闽使者至贝勒王军前投诚随至江宁府投经畧洪承畴转送入京乃以通事谢必振爲琉球中山国招抚使往谕六年尚贤卒弟尚质称世子遣本国通事周国盛赍表随谢必振入朝请封礼部言前明勅印未缴不便授封七年世子复遣王舅何榜琨正议大夫蔡锦奉贡入贺船漂没未达八年
　　世祖章皇帝令来使周国盛同通事谢必振赍勅归谕追取故明勅印十一年七月世子遣王舅马宗毅正议大夫蔡祚隆等贡方物随缴前明勅印请封
　　朝命遣兵部爱惜喇库哈番张学礼爲正使行人司行
　　人王垓副之
　　赐诏书一道镀金银印一颗令二年一贡进贡人数不得过一百五十人续因海氛未靖张学礼等留闽四载复囘京待命未行至康熙二年仍遣张学礼王垓奉
　　诏勅至其国诏仍顺治十一年所颁
　　勅则康熙元年也
　　诏曰帝王祗徳应治协于上下灵承于天时则薄海通道罔不率俾爲藩屏臣朕懋缵鸿绪奄有中夏声教所绥无间遐迩虽炎方荒畧亦不忍遗故遣使招徕欲俾仁风暨于海澨尔琉球国越在南徼世子尚质达时识势祗奉明纶即令王舅马宗毅等禀正朔献方物抒诚进表上旧诏勅印朕甚嘉之故特遣正使兵科副理事官张学礼行人司行人王垓赍捧诏印封尔爲琉球国中山王加赐文币等物尔国官僚及尔氓庶尚辅乃王饬乃侯度摅乃忠荩守乃真诚慎又厥职以凝休祉绵于弈世故兹诏示咸使闻知
　　赐王印一縀币三十妃縀币二十四年遣使入贡贡物
　　被风漂没五年补进贡物奉
　　防琉球国所进玛瑙乌木降香木香象牙锡速香丁香檀香黄熟香等十件俱非本国土产免其进贡其硫磺着留福建督抚收贮余所贡方物令督抚差人解送来使不必赍送来京即给赏遣囘六年仍令贡使赍表入觐七年尚质卒世子尚贞摄国事按期入贡十九年奉
　　防琉球国进贡方物以后止令贡硫磺海螺殻红铜其余不必进贡贡物旧有金银罐金银粉匣金银酒海泥金防画屏风泥金扇泥银扇画扇蕉布苎布红花胡椒苏木腰刀大刀鎗盔甲马鞍丝绵螺盘等物后俱免进外有加贡物无定额熟硫磺一万二千六百觔海螺殻三千个红铜三千觔二十年遣使入贡
　　圣祖仁皇帝以贞恪共藩职当耿精忠变乱之际屡献方
　　物恭顺可嘉
　　赐勅褒谕又
　　赐防币五十又于常贡内免其贡马着爲例二十一年世子遣耳目官毛见龙正议大夫梁邦翰具通国臣民结状上言请封
　　朝命翰林院检讨汪楫爲正使内阁中书舍人林麟焻
　　爲副使奉
　　诏勅封世子尚贞爲琉球国中山王
　　御笔大书中山世土四大字赐王二十二年汪楫等渡
　　海至其国
　　谕祭故王尚质
　　赐防银一百两濶绢五十疋册封
　　诏曰朕躬膺
　　天眷统御万邦声教覃敷遐迩率俾越在荒服悉沛仁恩弈叶承祧并加宠锡尔琉球国地居炎徼职列藩封中山王世子尚贞屡使来朝贡献不懈当闽疆反侧海冦陆梁之际笃守臣节恭顺弥昭克殚忠诚深可嘉尚兹以序当缵服奏请嗣封朕惟继世爲国家之常经爵命乃朝廷之钜典特遣正使翰林院检讨汪楫副使内阁中书舍人加一级林麟焻赍诏往封爲琉球国中山王尔国臣僚以及士庶尚辅乃王慎修德政益励悃诚翼戴天家庆延宗祀实惟尔海邦无疆之休故兹诏示咸使闻知二十二年冬王遣法司王舅毛国珍紫金大夫王明佐等谢封附奏逺人向化请赐就学奉
　　防准令就学二十五年王遣官生梁成楫蔡文溥阮维新郑秉钧四人入太学附贡使舟来闽遭风折桅飘至太平山修船至二十七年到京入监读书奉
　　防照都通事例廪给优渥春秋四季给裘葛靴防被褥俱备从人皆有赐又月给纸笔墨硃银壹两五钱特设教习一人博士一员督课之至三十年贡使耳目官温允杰等朝京国王请官生归国赐宴各给赏云縀绸布等物乗传遣归四十八年尚贞薨世子尚纯先卒世孙尚益嗣位立三年未及请封又卒五十二年世曾孙尚敬嗣位五十六年尚敬遣耳目官夏执中正议大夫蔡温入贡且告曾祖尚贞与其父尚益之丧疏请袭封疏云琉球国中山王世曾孙尚敬谨奏爲请
　　封袭爵以效愚忠以昭盛典事臣曾祖尚贞于康熙四十八年七月十三日薨逝臣祖尚纯爲世子时早巳弃世臣父尚益未及请封巳于康熙五十一年七月十一日薨逝念臣小子曾孙承祧然侯服有度不敢僭称王业永存循例请袭俾臣拜
　　纶音于海岛砥柱中流膺
　　诰命于波区雄藩外甸谨遣陪臣耳目官夏执中正议
　　大夫蔡温等防赍奉请伏望
　　圣恩体循臣曾祖事例乞差天使袭封王爵上光宠渥之盛典下效忠顺之微忱庶藩业得以代代相传
　　顶祝
　　皇恩世世不朽矣五十七年六月
　　朝命翰林院检讨海宝编修徐葆光充正副使赍诏勅册封尚敬爲琉球国中山王五十八年六月海宝
　　等至琉球国
　　谕祭册封
　　诏书【与封尚贞同】勅云
