<!-- { "loadSidebar": true } -->
　　萨都拉闽中苦雨【病客如僧嬾多寒拥毳裘三山一夜雨四月满城秋海瘴连云起江潮入市流钓竿如在手便欲上渔舟】
　　登乌石山横山阁【千尺青莲座烟霞拥地灵山川几緉屐日月两浮萍鸟没云垂海龙归水在瓶深堂说法夜应许石头聴】
　　夜泊洪塘【胜地标孤塔遥津集百岸回孤屿火风度隔村烟树色迷芳渚渔歌起暮天客愁无处写相对未成眠】
　　岑安卿沙县小楼【半载客延平沙阳梦愈惊蛩鸣深巷静月昃半楼明故国三千里归途一月程西风在庭树絺绤不胜情】
　　明林鸿春日游道山亭【危亭临絶顶胜槩昔曽闻野酌薫花气闲心狎鸟羣檐前看落日衣上见归云半醉题诗去仙凡下界分】
　　秋日登凌霄台【故人多逸兴携手上髙台赋为闲居作怀因逺眺开秋隂将日去雁影带寒来归路瞻衡宇松门掩緑苔】
　　夜宿芙蓉峯【香刹瞰林邱逢僧信宿留风帘乘月卷露簟犯凉收宿鸟微喧曙明河澹防秋一经空寂境人世漫沈忧】
　　西峯寺【西峯云外寺鸟道薜萝蟠水接花源逺山藏石殿寒古牀闲聴雨野佩或纫兰莫怪栖迟久南宫已挂冠】
　　方广岩纪游【悬岩太古色恍若入鸿蒙一径攀跻尽诸天杳霭中云归山殿冷月出水帘空静境离言説泠泠松桂风】
　　王偁西郊陆氏山池【淡淡牵银藻娟娟种玉莲谁开照胆镜中有洗心泉萍散山流影云开月坠天愿随鸥鹭侣薄暮宿云烟】
　　王恭游霍童山【白鹤今何在千秋只鹤林人烟山郭少鱼鸟洞天深苔色迷仙迹泉声净客心无因问丹诀天路杳难寻】
　　题无诸庙壁【野庙大江干萧萧树色寒断碑荒草没画壁古苔干龙去春潮在猿鸣海月残英雄那可问东逝正漫漫】
　　髙啓送潘巡检之闽中【京师到闽海秋色几程余莎栅山兵守榕林岛户居晓衙鸡应鼓晚逻骑随车清世元无盗将军好读书】
　　王祎清漳十咏【漳水南边郡闽乡到此穷地偏冬少雪海近夜多风百粤山川属三吴景物同昔贤遗化在千载紫阳翁　此地多烟瘴时清喜渐除阻山犹盗贼并海尽盐鱼田稻春秋种园姜伏腊需不才叨郡倅廪禄颇赢余　奢竞仍民俗纎华亦土工杯盘箫鼓里灯火罗中茉莉头围白槟榔口抹红良宵上元节纨扇已摇风　近嵗兵戎后民风亦稍衰番收港少□酒入城迟緑暗桄榔树青悬橄榄枝薰风茘子少旧数老杨姬　可是南边徼阳多气先麦收正月尽茶摘上元前緑笋供春馔黄蕉入夏筵南风吾所适久住亦相便　文物如邹鲁斯言信不虚科名唐进士道学宋先儒祠宇依山曲遗书布海隅风流今孰继林子亦其徒　是处方言别漳南觉更强儿童皆唤囝男女总称侬不雨犹穿屐因暄尽佩香人人牙齿紫都为嚼槟榔　山秀英灵聚溪清爽气开水晶凝石髓月彩耀珠胎珉紫裁为砚犀花解作杯最怜沙上草顔色作根荄试上南楼望羇愁觉易消两溪遥合港大海暗通潮白露垂青野丹霞映碧霄梦神曽献吉日暮不堪招郡署经年久吾来为一新重门森画防别驾俨朱轮榕叶轩隂晚梅花阁气春祗怜去国逺为政愧能循】
　　陈亮泛台江【千古台江胜三吴上客游醉乗闽海月如泛洞庭秋木落山逾静天寒水急流髙楼凌浩长啸振林邱】
　　陈煇清泠台【髙人栖遯处僻近逺公禅霜叶埋山迳风松落涧泉开尊钩露幔扫石拂冰暂结东林社何须问白莲】
　　鼓山涌泉寺【聴梵来山寺逢僧憩石楼风泉行处满花竹坐来幽林晚岚光入潭空云色秋上方微月白相送虎溪头】
　　孟充栖云寺二首【雅性爱林泉时人结佛缘山明知过雨松暗不藏烟鹿骇烧畬火钟随过渡一声何处鴈飞下早凉天　檐铎响琅珰溪云一路凉玉龙临沼吐金兽度桥香竹密秋生笋莲疎晚露房明朝须载酒来此过重阳】
　　柯潜题囊山寺三首【下马松闗外行行到虎溪钟鸣知寺近云暗觉天低磵底流泉滑岩头古木齐何当谢尘鞅此地幽栖　都是知音者相随到古囊云开山展碧花落水流香看竹穿山径谈碁坐石牀幽怀不可极吟对晚烟苍　借榻云深处风窓夜不扃兴来吟弄月睡起坐聴经鹤舞松隂翠龙归雨气腥明朝赋归去山色为谁青】
　　黄巩九峯寺【九日九峰寺西风又送秋竹间无路入树杪有泉流多事还佳节伤心问故邱山灵致吾意长与护松楸】
　　林炫登鼓山【海色连郊甸秋声落涧阿孤峯上云日万井俯星罗泉涌苍龙洞池清赤凤坡幽人倚双树撃石发清歌】
　　林釴偕傅丁戊登越王城楼【开辟来何嵗行藏安自由秋声狂撼树海色冷吹楼日月吾将仕江山子好游清宵观北斗紫气郁南州】
　　林世璧超山寺【搴裳涉乱流锦石混沙稠一径松隂合孤村庙貌幽溪声晴带雨月色晩当楼彷佛闻笙鹤宵来度十洲】
　　沈明臣元日闽中【嵗时怜絶徼客髩感春风海日蛮烟里江流树色中水深欧冶泽雨过越王宫草色东归路愁心与断蓬】
　　徐渭谒延平先生祠【祠下风来好单衣行暮春杏花铿尔瑟柏树洒然身黙坐澄千虑传灯与一人自惭何所似驰马醉归频】
　　邹应龙游宝盖岩【夙有斯岩约今朝喜践盟路从支涧入人在半空行六月如霜四时长雨声愿求容膝地着我过浮生】
　　方万有滴水岩【丹洞何年辟灵竒自昔名龙蟠雨不断鹤化月空明光映云霞色虚传钟磬声石牀如可借长此学无生】
　　林慈当阳寺【鸟道縁空碧龙宫入翠微逢师持鉢日恰我到山时萝径千林满风泉百道飞何时至城邑惜别欲留衣】
　　洪士英仁王寺【祗园同结夏枕籍白云深栲栳当门树栴檀别院林岩钟微雨翳山阁暝烟沈世味坐来澹新蝉时一吟】
　　魏时敏大云寺【古寺临泉石闲云锁墓田正逢栽树日未办买山钱农舎乗春到僧房聴雨眠定知吟社侣尊酒醉新年】
　　林魁答刘明府云泉寺韵【雨声公事里兼得了清游野寺三生石烟波一叶舟龙光寒出匣蜃气晓成楼天地真无外何嫌问九邱】
　　王会南溪早泛【曙色明孤屿轻舠送落潮溪行人问渡沙宿鸟惊桡早爨分渔火村沽隔浦桥悠然沧海去舟子漫相招】
　　钱行道春日游太姥山过玉湖庵有怀【何处缨堪濯澄湖玉一杯蜂衙花坞散燕社草堂开日暮僧初定春深客自来同心不同赏惆怅白云隈】
　　谒太姥墓【太姥藏真处丹霄第几重今名因汉改古迹自尧封树黒啼山潭深卧鉢龙钟离为近侍已化白云封】
　　郑烜灞涌岩【絶境自天设磨岩纪旧游路穿一径小门对万松幽飞鸟憩低树落霞随乱流慿髙还北顾紫气望中浮】
　　周防集西城楼【何处清烦暑层楼接镜湖风流莲社饮烟雨辋川图波面珠光涌岩头树色孤怪来长醉客山鸟唤提壶】
　　童佩平逺台【无诸行乐后黛色属禅宫不借空王力何知霸者功髙城隔海气古木杂山风未到人先说金鼇万井中】
　　张邦侗集平逺台【几年桃叶渡此日竹林风卷幔来青嶂分题乱碧筒春归惊久客天逺簒防鸿矫首崇台上红云接海东】
　　叶向髙黄蘖寺三首【黄蘖安禅地青莲选佛金绳开翠碧银汉挂雕梁路转空香杳阶侵定水凉何因长洗鉢且得共飞觞　灵迹何年着蛟宫此地开湍泉争喷露激响欲奔雷不辨磨岩字空余翳石苔谁云弱水隔峯顶即蓬莱　宝地围青嶂龙湫落翠微晴虹低饮涧寒雨乱侵衣溅石惊珠坠因风误雪飞临流欣濯足心赏莫言归】
　　游雪峯四首【障日太崚嶒炎天散郁蒸峯寒犹带雪径窄半垂藤卧病君恩隔安禅世态憎留连不能去觉路倘堪乘　招提开宝寺振锡自何年绣柱围苍藓虚廊响瀑泉布金人巳去说法树空传辛苦催租吏豪门半寺田　青山看欲遍兹地喜初游洞古松杉翳堂倾防雀愁法云时作雨僧腊不知秋分得伊蒲供还为信宿留　存公振宗教遯迹到兹山枯木犹存鉢经年只闭闗斯人不可作流水自潺湲一脱微名累超然心境闲】
　　陈邦注名山室【聴法向支公松间一径通鸟啼花雨外猿坠薜萝中慧日斜临水慈云半倚空禅栖乌鹊定明月冷孤峰】
　　曹学佺名山室【一岩未曽断强别东西隈屡拂珠泉落惊逢石室开寒潭皆下涌古木向空栽霜月林花发非闗节序催】
　　宿石室【四野凄风甚重林暖气余虽如岩上宿宛尔室中居一夜梦魂好千年踪迹疎栖栖日行役终媿古人书】
　　赠邱万骥【闽地富邱壑予曽探讨之更余未到处问自隠人知暗谷朝光防寒林夕露滋渔舟如可入须趁落花时】
　　建州永安寺苦雨【晦翁云谷记读罢自依依谷似传人响云疑沾我衣耕桑闻颇密幽旷觉仍稀雨后翻思往看泉百道飞】
　　石松寺【石与松俱好名之寺更幽到门山雨下面壁峡泉流法磬随清虑香台自逺眸此生无住着才得称心游】
　　游通谷洞【山行不觉暑为入洞门幽药涧疑风度松涛乱影流嶂猿声外雨野鹤梦中秋况与乡园近无劳记卧游】
　　吴兆同曹学佺宿碧峯寺【入寺昏烟敛双桥竹磵通僧归残磬里客梦乱山中灯暗窓沾雨枝喧鸟堕风他乡寥落夜笑语喜能同】
　　陈仲溱赤壁濑【客路才经日舟行入几重载多是石绕岸半为松潭影摇空翠滩声急暮钟一尊聊自适看尽最竒峰】
　　过勾漏里竹林【一望緑隂迷青山夹锦溪花随泉水出鸟傍竹林啼曲径暮烟合悬岩芳草齐临流无限意落日万峯低】
　　赵世显登平逺台【初晴鸟乱啼曲径草萋萋云敛千峯出烟含万井低古台鼇石畔斜景道山西此日竹林下青尊谁共携】
　　陈良竒迈山【奇迈层峯表晴岚尽日笼隂岩浮薄翠阳石映轻红鸟度屏风里人行图画中深潜有文彩五色耀长虹】
　　陈山吕峯晴雪【山落鸿蒙外名传吕七家寒光侵玉女瑞彩散瑶华莎没添新水梅横失故花遥怜林处士倚杖夕阳斜】
　　陈安麓南峯庵二首【路绕菜花行南峯灭复明竹成庵有迳坛逈涧无声野色碧际海山云青压城老僧不识客随意坐纵横　拔地两榕根盘空幻作门僧归板桥月人语夕阳村积叶春眠虎垂藤夜渡猿兴来还独往徙倚望黄昏】
　　石涧【未惬登山兴移尊石涧堂松喧孤寺雨梨绽一林霜逺岫皆围郭低云不度墙莫将邱壑意辜负赞公房】
　　游西禅寺【城西十里路春树变鸣禽逺寺寻钟入山僧避客深雨花天外落石榻洞中隂悟得空门意吾生巳陆沈】
　　渡马江【秋水净如拭扁舟镜里行月当山罅出云近海门生龙睡空江冷潮归野渡横棹歌中夜逺渔火不分明】
　　傅汝舟屴崱峯【秋日同髙望秋空指顾间白为溟海浪青尽岛夷山逐客停杯酒悲风动壮顔去天虽不逺谁扣紫皇闗】
　　鼓山【入洞春初定乗桥日半明断岩流水转低树湿云行林缺呈江练泉香长石英谁怜去国者犹聴暮猿声】
　　陈鸿聴泉阁【风露临虚阁应涵秋气清一山在水次终日有泉声响迸僧钟落寒兼客枕生中宵满栏月都作玉琴鸣】
　　陈宏巳游玉泉寺【一路盘山色孤亭出竹隂客来春雨歇僧去暮云深寺古多狐迹坛空少鹫音尽余残碣在榛莽岂堪寻】
　　喝水岩【四壁秋云冷萧萧响断猿岩僧寒借榻山夜敲门月影前峯过泉声别磵喧祖师今不见何处问真源】
　　徐寓建阳福山寺【磴路层层入招提夹两山柏侵隂殿緑苔绣古墙斑细雨虫声碎微风蝶影闲五更钟韵杳乡梦屡催还】
　　过王翰宅【寂寞南湖道春风草色繁青山余旧业白日照忠魂荒冢狐狸梦空堂鸟雀喧当年人不见惆怅欲黄昏】
