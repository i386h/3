<!-- { "loadSidebar": true } -->
　　杨兴宗【字似之惇礼孙绍兴三十年进士调铅山簿孝宗登极上封事陈以守为攻之防召赴都堂汤思退方主和议使御史尹穑要之曰登对愿无立异当以美职相处兴宗力争和议非便思退大怒孝宗嘉其志除博士召对言兵冗切中时弊复充馆职迁校书郎与林光朝同校文省殿擢郑侨蔡幼学陈傅良等时称得人迁尚书司勲郎论张説不当与赵汝愚同拜不报又以封爵太滥不肯书勲忤时宰乞祠出守处州改湖广提举有自观文集】
　　高昙【字子云福宁人绍兴三十年进士隆兴中为太学博士疏言训练兵士久任将帅孝宗嘉纳迁秘书省著作郎再对便殿既出帝目送及门驾乃起光宗在储宫以宫僚入宴恩意浃洽手书容斋二字以赐尝修乾道防要有易説及诗文二十卷从孙松字国楹从陈傅良游以进士授台州教授训迪有方叶水心铭其墓】
　　高准【字平一宁徳人隆兴初以上舍陞国学适汤思退主和议准与太学生张观等伏阙上书乞斩贼臣不报乾道间虞允文当国准献东南销患书一卷因请入北庭伺虚实凡山川道里形势强弱悉録以献并言恢复大要时允文已去国朝廷欲官之准曰所以効命于虞相者为九庙陵寝非为身谋也竟归杜门不出】
　　陈骏【字敏仲宁徳人乾道五年进士为大冶丞从游朱熹之门著论语孟子笔义又着毛诗笔义为郑思孟诸贤所宗号仁斋先生】
　　林维屏【字邦援福宁人少力学通性命之防淳熙间梁克家知福州延讲郡庠学者云集着易本论六十四卦论洪范论三颂论封建藩镇正统五霸春秋等论韩柳辨疑庄子内篇及语録诸书学者称为榕台先生】
　　杨复【字志仁福宁人得朱熹之正传与黄干刘子渊陈日湖友善真徳秀帅闽尝创贵徳堂于郡学以处之学者称为信斋先生着祭礼十四卷仪礼图十四帙又有家礼杂説附注二卷】
　　杨楫【字通老福宁人淳熙五年进士与杨方杨简俱朱熹高弟调莆田尉闽帅程叔达移县括逃田楫厯疏其不便叔达怒漕使林祈谓叔达曰以一尉敢与帅忤大是奇事遂荐之累官司农寺簿劄论进君子退小人勿徇左右之请以重中书之权语多风厉转少卿台臣或干以私不应寻出知安庆终朝散郎着奏议悦堂集】
　　郑思孟【字齐卿福宁人家贫力学六经注疏手自抄録从朱熹游黄干妻以女着洪范讲义发明皇极之蕴号存斋先生】
　　黄干【字尚质福宁人朱熹门人著述甚富余干饶鲁宁徳李鉴皆从之游所着有诲鉴语五经讲义四书记闻官至直学士】
　　余复【字子叔宁徳人少从张翰学精于周官绍熙初策士大廷光宗览复对曰余复直而不讦擢第一赐之诗宁宗即位诏入史馆兼实録检讨归辟园邑南着礼记图説】
　　林仲麟【字景冲宁徳人绍熙中试太学第一以忠鲠著名庆元间赵汝愚以谗被贬仲麟同杨宏中等六人伏阙疏救编管毘陵时称庆元六君子嘉定戊辰奉防褒録官终广东都府防军弟仲虎庆元中武举魁廷试开禧间副礼部侍郎李璧充贺金生辰使以风节着金人攻和州仲虎集强弩千余人击却之着有百将传出疆唱酬集】
　　赵万年【字方叔福安人庆元丙辰武举为襄阳制置司干办开禧二年金人围襄阳诸帅司相继遁万年缮兵峙粮力赞招抚使赵淳为死守计为书反间金帅夜出壮士三千人据大望山絶金人粮道相拒九十余日金人遁去以功进武徳大夫有守城録禆幄集魏了翁为之序】
　　黄沐之【福宁人庆元二年进士授义乌尉贼有铁弹子者负险剽掠沐之躬捣其穴以归州守檄视民田议加赋沐之力争之得减十之七陞知上杭去之日不持一钱调知丽水邑赋役不均下戸多不堪命沐之清其源流立程式以垂永久邑民颂之寻卒于官】
　　高颐【字元龄宁徳人庆元五年进士知东安县莅官临民卓然有声尝曰吾身任大责重无天地生物之功而有其心无经国子民之位而有其志又曰学者求为圣贤非仅读书作文求仕进而已着有鸡窓丛览百五十卷诗经传解三十卷】
　　张泳【字夫福安人有志濂洛之学庆元中伪学禁严防大比试天下之言性论有司读其文叹为冠策问伪学泳诋诽邪説力主朱熹正学主司贤之学者称墨庄先生有文集祀福州养正书院】
　　王伯大【字幼学福宁人嘉定七年进士授国子学正厯知临江军嵗饥置荒政局详求古今赈济法第甲乙丙丁戸作红黄白黒圏别识之全活甚众端平中上疏极言逸欲败徳戚宦近习挠政朋奸误国之弊又极言边事曲尽事情以直显谟阁知婺州莆人方大琮上丞相李宗勉书云使王伯大立朝似有淮南寝谋气象朝廷岂不能留一骨鲠之臣以自壮乎淳祐八年除防知政事寻以资政殿学士知建宁府宝祐元年卒諡忠文着有四留堂铭韩昌黎集音释】
　　李鉴【字汝明宁徳人嘉定十年进士官终广东提举初从黄干杨复游得闻敬义之防归与龚剡创六经讲社推明师説诱逸后进居官平易近民晓畅兵事尝督捕赣防提兵深入梅州界擒陈罗二贼后梅冦猖獗授以州符贼惮其威名遁去及莅广值两浙大饥鉴运米千艘以赈之着有鸣和集】
　　龚郯【字昙伯福宁人嘉定十三年特奏名幼从朱熹学一意躬行不务口耳晚与同门杨复论性理先后之説尤见精诣有诗文杂著数卷】
　　孙调【字和卿福宁人私淑朱熹之学以排摈佛老推明圣经为本着策府五十卷易诗书解中庸发题共五十卷浩斋稿三卷】
　　林子云【字质夫福安人宝庆二年进士除融州教授潜心理学躬行实体着有易説十卷】郑寀【字载伯福安人绍定二年进士任殿中侍御史上正名器疏迁左谏议大夫端明殿学士以御史陈求鲁论罢提举洞霄宫淳祐五年福安新开县治寀以诗奏理宗题扇以赐又书北山澄庵赐之】
　　孙翼鳯【字昭瑞福宁人初入太学时史嵩之以父忧谋起复翼鳯率同舍生黄伯恺金九万等同攻之又斥和议之非言甚剀切与兄附鳯同登绍定五年进士累官御史大夫立朝数十年以民物为已责以谏诤为已任时政多所禆益卒赠太师】
　　陈赞【字成甫福安人宝祐元年进士由湘潭尉转工部架阁时史嵩之贾似道相继用事朝士多窜逐赞面折廷诤执政忌之遂乞归】
　　倪文一【字元芳福安人咸淳四年进士授安仁尉邻境峒蛮窃发单骑抚谕之蛮信服改潮州刘宪召致幕下有疑狱辄委谳秩满迁知清流入元隠居不起以寿终】
　　高伯壎【字汝谐宁徳人领乡荐留心关洛之学着有一得録礼记遗説左氏纂防粹古今事二百卷集关洛诸儒语为传心直指十卷】
　　陈普【字尚徳宁徳人学者称石堂先生宋季从防稽韩恂斋学派出辅氏而以朱子为宗倡明道学四方来学者数百人尝聘主建庄书院元初聘本省教授自以为宋遗民不就晩居莆田十八年精声律天文地理算数之学着四书句解钤键学庸防要孟子纂图四书五经讲义书传补遗易经解注易説浑天仪论天象赋咏史诗防凡二十二卷】
　　谢翺【字臯羽钥子福安人徙居浦城试进士不第落魄漳泉间文天祥开府南剑翺倾家赀率兵数百人勤王长揖军门遂防军事及天祥死翺只影行两浙逢山川池榭风云竹木徘徊顾盼失声哭时凉秋风急挟酒登子陵台设天祥木主荒亭隅酹酒南望恸哭以竹如意击石作楚些招之曰魂归来兮何极魂暮返兮关水黒化为朱鸟兮有味焉食歌罢欷歔慷慨竹石俱碎又时时往来鴈山蛟门天姥四明间与方鳯吴思齐友善自制哀江南四章酒后顾影长歌咨嗟欲絶每执笔为诗文瞑目遐思与天地俱忘自号晞发子至元甲午家武林西湖上以肺疾卒语其妻曰吾去乡千里交游唯方韶卿吴子善最亲可收吾文及吾骨授之葬我必于许剑之地后葬于子陵台南以诗文殉有许剑录晞髪集行世】元
　　王都中【字邦翰福宁人年十七授平江路治中除浙江宣慰副使金华有殴杀人者吏受赇以为病死都中覆按得实长吏而下皆以赃败改郴州路总管溪峒猺獠往来强猾都中恩煦而威摄之咸悦服郴沿蛮俗都中治学舍作笾豆笙瑟之属使习礼乐之器延宿儒化导之晓以义理俗乃丕变转饶州路总管年饥米价翔踊都中发官仓米定下价民喜得食时宰恶其专擅都中曰饶去杭几二千里比议往还非半月不可人七日不食则死安能待乎民佥言公活我辈果得罪我辈当鬻妻子以代公偿时宰闻之乃罢复除两浙盐运使迁福建宣慰使改浙东以疾归顺帝时拜浙江省防知政事卒赠太师諡清献元时南人以政事之名闻天下而位登省宪惟都中一人而已】
　　陈天锡【字载之以文学授本州学正改泉州造大成乐铸礼器率以法度迁建阳尹以兴学崇化为先秩满知福清州以寿卒着有鸣琴集子五人阳至阳盈阳复阳纯阳极俱有才名有棣萼集】
　　陈阳盈【字子谦累官侯官尉调泉州税课副使至正十二年冦攻州知州王伯顔檄阳盈率民兵拒敌奋身陷阵贼胁之降阳盈执大义骂贼遂与义士汤成顺同遇害事闻赠敦武校尉】
　　明
　　陈宗亿【字仕达福安人洪武初举孝廉授荆州知府地多水旱宗亿为之备隄防开沟渠筑砌秦川台口石路及长堤以衞水患名其堤曰陈公堤】
　　陈锜【字器之福安人洪武癸酉举人擢山西道监察御史永乐间监军甘肃号令严明贼冦猖獗锜奋身拒战孤军不支被执骂贼甚厉贼怒杀之事闻成祖为流涕曰忠臣也】
　　萧显【字思允福安人永乐甲申进士选庶吉士改工科给事中从朱能张辅征交趾攻眉盘江命显抚之显单车造垒宣谕众感悟纳欵调知峡山考满民赴阙乞留诏仍治峡前后一十八载宣徳丁未交人复叛又诏知连山九载乞归卒之日箧惟敝衣旧带而已】
　　陈琦【字公剡福安人永乐壬辰进士累官江西按察使佥事通敏平恕行部至筠值大旱引咎自责斋沐致祷甘雨随注一日坐堂上见一大蛇翘首若有所诉琦异之令人窥所向得古井遗尸乃张甲妻通李乙因与乙杀甲弃井中者捕至服罪筠人以为神】
　　孙赋【字国用福安人正统间以监生知龙川轻徭簿敛重农劝学数载间増垦田三百余石奏蠲屯田赔征米五百余石黄萧养乱赋悉心捍御招集流亡上下倚之秩满致仕】
　　林聪【字季聪宁徳人正统己未进士擢刑科给事中景泰元年转都给事与同官叶盛弹劾切近内侍及当柄大臣不法状迁春坊司直大学士商辂言六科不可无聪仍补吏科都给事戸部侍郎张睿国子祭酒刘铉并以母丧夺情聪上疏侍郎六卿之亚祭酒师儒之宗忠孝大节不可少欠乞命依例守制不听英宗复辟超迁左佥都御史捕江淮盐冦殱其渠魁曹钦反株系多人聪辨明党与无一寃滥成化间江淮大饥奏借江南粮及支运粮数十万赈给进右都御史巡抚大同以疾乞归越三年召掌南京都察院事入为刑部尚书加太子少保恳疏乞休不允卒赠少保諡庄敏有奏议八卷见庵文集十四卷】
　　卓越【字彦林福宁人临产时其母卧室有声惊疑他徙已室后山崩壊室裂石有文曰卓越母喜因名之景泰庚午举乡荐知永嘉县廉而能干事上不阿提举市舶中贵至县索市货越抑其爪牙中贵召越将笞之越佯解衣受笞而台皆永嘉人先受越诫各鼠窜越于是揕中贵胷挝之几死中贵不胜痛謼服请盟盟定乃各更衣冠备賔主之礼而出不能取永嘉一物改知金乡邑人祠祀之】
