<!-- { "loadSidebar": true } -->
　　王遂【淳祐间以寳章阁直学士知建宁府兼管内劝农使节制诸军事文学武事有闻于时】包恢【以建宁守袁甫荐为府学敎授监虎翼军募土豪讨石塘寇淳祐间提福建刑狱兼知建宁府有惠于民】
　　冯端荣【字景庄福清人淳祐间知崇安勤恤小民给药施棺尝书平易近民四字于便防】邹诚【字惟信固始人进士淳祐中建宁太守振废理寃兴学作人寻以赋役繁重叹曰吾何忍恋恋一官急催科以困小民即引疾谢政筑精舍于郭西天湖山因卜居焉】
　　洪天锡【晋江人淳祐间通判建宁值大水发常平仓以赈民详泉州人物】
　　叶梦鼎【字镐之宁海人宝祐间建宁太守决疑狱建驿舍作大安关政绩懋着】
　　林天瑞【字子辑温州人景定初知崇安建诸贤祠于学宫创太平西桥蠲人户助纲钱给孤贫钱米以慈惠称】
　　刘汉传【字习甫会稽人景定间知崇安礼士爱民严于驭吏重建县学置先贤祠田租立丰惠仓拨举子米以赡孤贫邑人祀之】
　　郑格【福清人理宗时为建宁司理豪贵有强取官地为屋者格力争之同僚谓之曰千年常住一朝僧何自苦如此格曰宁坏一朝僧莫坏千年常住卒复其地于官】
　　家翁【蜀人咸淳间知建宁府兼转运副使后签书枢密院事元兵次近郊翁不署降表宋亡旦夕哭泣不食者数日放还号处士赐赉皆不受】
　　元
　　邹巴延【字从吉高唐人至元初崇安县尹崇安大姓田连跨数都细民粮仅升合配役不均小民重困巴延以粮多寡匀之赵清献陂岁久湮塞巴延督濬以资水利连岁大稔时称为循吏首调判泉州】
　　游钦【字敬仲应祥子至元间建阳尹为政寛严迭济勤抚字缓催科以身为邑保障民久而怀之】任德用【许州人至元间从宰相索多入闽留镇崇安时当兵后极力抚循军还俘掠甚众德用请释男女五百余口草宼骚动五夫里率军平之民感更生呼为任佛擢昭信校尉领银符兼县事子孙遂世居焉】
　　杨靓【至元间崇安尹亷慎公勤爱民如子时和买木棉布限严数伙靓区画有方不扰而办先是平黄寇之乱民妻孥俘者甚多靓亟移所属咸得释还兵后庐井萧条靓招徕劝相渐复旧观】
　　李荣昉【汶上人至大间松溪尹简重有节操时经兵后田赋纷更奸黠隐籍逃脱昉不亟发其奸惟以礼法劝诱悉皆自首】
　　尔佳山夀【女直人延祐初崇安尹县西梨岭路险隘行者苦之山寿凿为坦途又修建县学士民颂焉】
　　刘沅祖【字济川至治间崇安尹先是清献陂多暴潦坏堤沅祖于分流入陂处设石闸旱则纳流涨则拒之民呼济川闸】
　　彭好古【字德明维扬人防定初崇安尹每朔望及公余辄率诸生诣学讲经史立惠民药局修广惠仓作亭覆赵抃遗刻】
　　按都拉【色目人至顺间建宁路总管亷勤爱民修学崇祀劝勉生徒】
　　吴楚【字方叔高安人至元间浦城尹以亷能称救荒御患活人数万民号曰生佛】
　　陈天锡【福宁州人由进士为建阳尹重修庙学集　至圣及从祀诸贤封号勒碑　大圣殿前以示后之学者】
　　彭廷坚【字元臣瑞安人至正初由进士知崇安铅山寇犯关廷坚防御甚严宼遁去尝有虾蟇至防事若诉寃状廷坚使人随之出果得尸盖其妻有外私而害之者遂正其罪擢建宁同知会江西寇攻建阳廷坚率民兵克之又进平浦城十二年摄佥都元帅府事与邵武路总管吴阿勒坦布哈夹攻邵武宼屡立战功防节制邵建二路诸军遇害卒】
　　玛蘓库【色目人政和县达噜噶齐亷善有政声尝因土产厚薄定本县租税则例分为九等起科民深便之】
　　阿尔斯兰【色目人至正间为松溪达噜噶齐御寇抚民兴学励俗以良吏称尝以大府征至邵武土宼乘间据县斯兰亟请兵归平之浦城宼池元甫犯境斯兰单骑谕降未几复宼松溪斯兰率壮士袭杀元甫隣邑悉安】
　　辛思谦【进士为建阳尹工文词勤吏治见泽宫两庑倾圯饬工庀材捐俸新之在邑慎刑缓赋以惠爱称】
　　叶景仁【松溪人至正间为浦城尹率民兵捕盗被执不屈死其子隽倾家赀募壮士从间道入贼境殱厥渠魁载其父尸以还事闻授以官不受】
　　吴元芳【浙江人至正间浦城尹守己清亷爱民下士岁旱亲祷甘雨随应】
　　孔楷【字鲁林衍圣公洙子至正间崇安尹以陈有定宼乱攻城拒战而死遂葬将村之游岭】陈君用【字子才南平人初汀宼犯郡君用集乡壮保乡里又累破红巾诸宼复被陷郡县以功授建宁路同知红巾又围福州君用自建宁率兵来援大败贼众遂引兵逾北岭至连江累战中鎗死事闻赠怀逺大将军副都元帅封颍川郡侯諡忠毅详延平人物】
　　玛哈穆特【囘囘人为政和尉法令公明盗贼屏息寇入战弗克被执瞠目骂贼贼怒剖其腹膓出委犹骂不絶声追赠关伯】
　　揭汯【丰城人傒斯之子元末以亷访佥事治建宁陈友谅兵下杉关围建宁吏民相继出奔汯部勒散卒得千人激以大义众皆感泣乃命总管阮德柔督战屡捷城外有黄华山髙瞰城内汯作层楼蔽之又锻铁为防钩储水柜于楼下及宼据山以火攻楼曳以长钩水沃火灭复备湿薪枯防万东城下寇穿隧入燎烟于隧薰死甚众相持逾十旬樵苏俱絶汯乘寇怠夜椎牛酾酒激劳将士皆踊跃出战老弱鼓噪城上汯戎服出阵亲冒矢石自寅至午焚其三栅是日福州援兵至贼大奔败诸将上其功于朝格不叙后仕至刑部侍郎洪武初召拜官称疾不仕卒】
　　明
　　沐英【字文英凤阳人幼从太祖起淮甸勇畧过人洪武初以广武卫指挥使随征建宁城降掌卫事会尤溪贼乱英率兵扫巢穴开拓府城重建城西平政桥三年召还】
　　胡祯【襄阳人洪武初知建宁府正直方刚不受私谒府治旧寓建安县祯改建于宣化坊学校仓库庙坛皆为鼎新】
　　施仁【苏州人洪武中知建宁府操履端庄精于政治吏民畏服】
　　裴冕【寿光人洪武中知建宁府亷静公勤爱民礼士去后郡人怀之】
　　芮麟【字志文宣城人洪武间以荐授知建宁府首询学校激励诸生省民瘼恤孤穷访求先代名贤子孙俊秀者俾入学郡有上下关卫分兵戍守小人倚奸利为商旅苦麟疏其弊以闻诏罢戍兵置巡检司镇焉郡庠灾卜地重建规制一新秩满赴京以病卒时麟父就养郡舍亦卒丧不能举民争赙之】
　　郎子贞【杭州人洪武间任建宁推官慎黙端严视事无寒暑早暮推谳详审决断公明擢大理寺评事】张鹏举【凤阳人洪武初知浦城县留心学校建　大成殿立城隍庙及山川社稷坛时称循吏】郭伯防【洪武中知建阳县爱民好士时有经过军旗为民害伯防执付狱以事上闻赐勅褒嘉】陈敏【永嘉人洪武间由举人知建阳县慎刑均役兴学劝士岁歉发粟赈济天旱斋祷一雨三日岁以大稔】
　　余子恭【金谿人洪武间由进士知建安县亷洁勤敏剪除奸弊四境肃然捐俸重建庙学堂庑一新】曹端【华州人洪武间以常州同知左迁崇安令当官亷勤置二簿书民善恶而劝惩之修坠举废兴利除害善政为诸县最官至云南布政使司】
　　张宗颜【冠县人洪武间知浦城公勤亷恕吏不敢欺尝平旧城遗址以广民居民甚德之】徐瓒【吴县人洪武间知浦城先德后刑吏民畏服岁旱躬祷于百丈山甘雨随应】
　　史志可【宁波人洪武间知浦城政尚寛和刑罚不施而奸宄屏息崇学校修讲堂斋室文敎聿兴】李子春【山东人洪武间知政和在官三载妻躬执防而身勤政务夙夜不懈惠及于民】
　　陆镒【洪武间任建阳丞明敏有方畧与令郭伯防同劾害民军旗擢福州通判】
　　裴思明【淮安人洪武间浦城县丞礼士恤民勤于政事躬诣旁邑招复流移民无失业】
　　吕昭【字克明昆山人洪武间以训导上疏言事称防擢浦城县丞县故多荒地昭捐俸市谷给无产者使艺其地而不责偿民以富庻永乐中陞沁州知州父老持金为赠却弗受至杭贫不能具舟楫道出徐州天寒尚未挟纩子旦成进士遗书戒之曰茍不能亷终非吾子死亦不歆汝祀其清介如此】
　　许穆【上饶人洪武间政和县丞有惠政以亷洁着秩满行李弗具取磁石以供资斧】
　　邱松【洪武间建阳主簿尝新学校手书白鹿洞书院学规于明伦堂壁以示学者】
　　周斌【字质夫宁德人洪武间建宁敎授谨厚雅饬动循矩度郡人士以文学显者皆其造就之功秩满擢国子监司业】
　　张矩【字孟方随父伯岩任崇安巡检因尽读刘屏山诸贤遗书通五经文章敏链书法精絶洪武间以荐为崇安训导多方善诱学者歌之曰前载后栻有美孟方匹无斁】
　　刘敬【字思恭陜州人永乐间以兵部主事出知建宁府方正亷勤崇重学校修明祀典郡中称治擢贵州叅政】
　　史常【字元亨溧阳人进士永乐间知建宁府涖政五月吏畏民怀同僚苦其制缚忌之遂拂袖归杨士竒称其亷厚号为贤守】
　　陈永【溧水人永乐间建宁推官治狱平允私谒不行擢本府同知】
　　张凖【字平轩昆山人永乐间知建安达于吏事岁饥请以钞折粮及蠲户口盐税停补军役以苏民困】黄裳【字廸吉番禺人永乐中知政和值岁歉劝民输粟赈贷自捐俸以偿之民頼不饥】
　　徐信【字彦实和州人弱冠袭父职为建宁右卫指挥佥事永乐间以擒尤溪寇擢福建行都司指挥佥事洪熙宣德时屡有贼功正统十三年邓茂七乱势猖獗逼城为营信使人侦贼虚实以报曶爽分兵三路进破其营斩获殆尽】
　　汤盘【宣德间建宁推官为政得民九载考绩民赴阙奏留擢本府通判】
　　张瑛【建德人正统中知建宁府时邓茂七余党逼郡城结寨剽掠瑛率典史郑烈会都指挥徐信分兵袭之斩首五百级拔其寨擢右叅政仍掌府事复与其季父敬提兵捣贼巢与茂七党林拾得陈保遇力战死之事闻赠按察使】
　　何俊【字志髙金谿人初为浦城丞亷平果断正统己巳处州盗屡侵县境俊筑城堑备器械率民兵拒之贼不敢入既而奉檄往崇安贼乘隙来攻俊驰间道归捕斩百余以功擢知本县重修真德秀西山精舍择其子孙之贤者奉祀事学士刘俨为之记】
　　江显【字显仲建昌人正统间知政和下车首革里胥滥徴之弊民有赂显求私采银矿者却之岁歉劝民出粟赈饥】
　　王亮【山西人正统间福建行都司都指挥使时沙尤盗起亮率军入高阳里为贼所陷被执骂不絶声遂遇害】
　　吴刚【汝宁人以忠勇自励征麓川有功擢福建行都司都指挥佥事正统十三年讨处州贼叶宗留偕弟祥挺身杀贼没于建阳】
　　沈讷【吴县人举进士景防间任福建佥事督理松溪银塲有才畧时官台山寇猖獗讷亲督军讨之夜袭其巢身被二矢一鎗战益力士卒皆踊跃思奋寇遂以平倡议立县凡开山通道剙基营署悉所经画民德之与都御史刘广衡并祀报功祠】
　　刘钺【字仗德安福人忠愍球之子天顺间以兵部郎出守建宁雅好作人建瓯宁学及朱熹刘子翚胡安国祠人称儒吏迁广东叅政】
　　乔铭【赵城人天顺间知瓯宁亷明刚介诚信不欺值岁饥劳心赈恤治行为诸邑最成化中赐勅旌异以考绩卒于道】
　　戴骝【字致逺祁门人成化间知建安除避繇诡籍立义塜撤淫祠作养济院以忧去民思之】项旻【字崇仁瑞安人成化壬辰进士知建阳新学舍旌孝节礼先贤立义塜政平讼简俗为一变以外艰去民图像以祀】
