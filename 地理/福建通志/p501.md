<!-- { "loadSidebar": true } -->
　　从登【怀安县人母梦泗洲僧伽愿为巳子十四月乃孕数歳不育又梦僧伽曰七日吾复来后十年七月七日生号蒲庵善属文工草尝居石门林艾轩刘著作兄弟皆与友善晚歳寓清源归寂烟浮乳迸皆为舍利塔在林洋庵卢尉夜遗以菖蒲石立索囘诗蒲庵援笔曰半夜敲门声剥剥风扰长空月欲落九重洋外雷声号万顷浪头云色恶地神夫却洞庭山蒲庵化作蓬莱阁卢郎寄我意何多七十二峰添五岳】
　　明
　　卓晚春【莆田人生嘉靖间自号无山子亦曰上阳子人呼为小仙幼丧父母丐食于途与人言休咎事皆竒中初不识字既而能诗又善草书或与之钱物辄以施人少时虽寒甚必露宿石上赤脚履霜及长每霜天必浴于溪涘饮水十数瓯曰漂我紫金丹也尝曰天上逍遥卓晚春桃源深处老乾坤倒骑黄鹤归海上脚带青天几片云又曰披衣兼跣足开口笑王侯千年浑似醉一世懒梳头有问天有时坏否曰天安能坏日者阳也日出而天地辟又曰天亦能坏子时一阳始生自子至寅阳气始全自寅至午阳气始盛自午至酉阳气渐防自酉至亥阳气复生又曰无极者如年之十月也太极者如年之十一月也问日之乌月之光曰此卯酉之説也或问海水曰此天地之精也而水之淡者余气耳诸谈论皆此类后蜕化于杭州浄慈寺】
　　林兆恩【字懋勋富孙生有异质少时好袖金散贫人母诘之对曰损有余补不足天道也补弟子贠弃去学道尝谓释老之学其粗者吾儒所不屑精者不出吾道之范围乃合三教而发明之著书数万言尝遇卓晩春授以仙诀治人病辄愈赈饥掩骸喜行善事世称为龙江先生】
　　国朝
　　杨季雅【仙逰人奉母孝不娶捐巳产与族人而为其厮役不倦好读书以箕为案置书其上读之过目成诵后遇异人得运气术或旬日不食或一食兼数日食所言前知皆验自号无名氏及母卒丧毕一日坐化】
　　泉州府
　　唐
　　蔡如金【泉州人或云名南金字叔寳天宝间为太原守弃官居清源洞修真炼法卒行春门外刘鄂公为改唘棺惟剑鉴存焉勅赐灵应先生】
　　义存【南安人姓曽九歳出家居杨梅山虎防岩尝客澧州至山邸大雪岩头见义存中夜兀坐不寝诘之义存自指其心曰此中未稳岩头谓之曰从门入者不是家珍丈夫须自巳胸中流出使葢天葢地义存大悟后住锡于侯官雪峰山唐干符中锡号真觉大师赐紫袈裟】
　　道昭【晋江人出逰外方归谒义存与语大契住泉之开元罗汉阁旧郡志罗汉阁有道昭真书识论解八十卷有晋魏笔法】
　　五代
　　谭紫霄【泉州人事闽主防封正一先生闽亡寓庐山栖隠洞其徒百余人有道术知人夀夭南唐主召至建康赐道号阶金紫不受金陵既下紫霄无疾卒人谓之尸解莫知其夀算日有祥云白鹤盘绕送之】
　　宋
　　惟慎禅师【晋江人戒行洁清尤邃于理天圣中逰京师人争重之曾公亮曰阙下无禅侣如何住得君惟慎应声曰敢言知巳少性本类孤云后住同安之罗山】
　　董伯华【晋江人服气炼形谈徴辄应验能于人手中作字开拳有雷声震起后尸解北山紫极宫人即其真身塑像祀焉祈雨多应】
　　陈自观【闽清人后炼丹于蕉溪山石鼓岩见石牛山夜火晶荧知有魈魅因往其处魅方于人家迎妇师出掌令人从提缝视之方知其魅因与魅鬬于磐山之中夺其窟宅坐化镇之今座下洞穴深黒祈祷辄应】
　　元
　　廖大圭【字恒白晋江人得法于妙恩博极羣书尝曰不读东鲁论不知西来意为文简严古雅诗尤有风致自号梦观道人着有梦观集】
　　国朝
　　印空【同安人自搆一室名水月辟谷十余年日食栗松实逍遥自适坐化时漆饰其遗躯八十年来俨若生存邑人陈观泰纪其事】
　　超【惠安人俗姓刘为邑诸生丙戌后削髪为僧叅学四方归挂锡南安雪峯十余年豫知死期自为塔铭至期端坐而化年七十余其门徒辑遗稿行世】
　　漳州府
　　隋
　　潜翁【开皇中链形石壁山养白虾蟆以自随后不知所终】
　　唐
　　僧窈然【生唐寳厯间师事怀晖禅师铁鉢自给尝登坛演説有红莲变白异香飘空之瑞云逰四方所过林莽虎皆驯伏祷雨多验漳守以旱致之大雨三日将示寂嘱其徒必香烟絶处方入化送者讶其龛轻至香烟絶处其龛仍重停宿石上忽风雨晦没入石中】
　　康仙【干符间卖药街市居贠山琵琶坂常往来西溪渡口今称康仙渡郡守欲移其庙于山椒忽梦仙授以诗曰卖药因循未得还却因躭酒到人间有心只恋琵琶坂无意更登山上山庙遂不复移】五代
　　清豁禅师【漳州保福院僧叅睡龙有悟将入苎溪待灭遗偈于桥曰世人休説路行难鸟路羊肠咫尺间珍重苎溪溪上水汝归东海我归山于湖石上端坐而逝】
　　宋
　　刘希岳【漳州人端拱中为道士居西都老子观中遇异人得道号朗然子尝自言辛勤未逾十年人惊不老嵗月俄经一纪自觉如新一日沐浴更衣陈席而卧须臾飞出一金蝉遂失所在】
　　丘允廸【咸平中本州天庆观道士徧游名山尝授箓于龙虎山得道术能役使神庆厯丙戌赐方袍至和甲午赐号冲元大师治平中自知卒日沐浴衣冠而化】
　　陈琏【龙溪陈氏子皇祐中住十方浄因禅院召对化成殿问佛法称防赐号大觉时北方释氏皆囿于因果琏独指道妙与孔老合者其言文而真其行峻而通一时士大夫多与之逰仁宗数与问荅亲书诗颂十七篇赐之治平中乞归渡江栖老于四明阿育王山广利寺四明人建大阁贮所赐诗颂苏轼为制宸奎阁碑】
　　林虚极【漳州人善鼓琴蚤歳出家籍名天庆观年三十云逰名山宣和间至京师时兴七科虚极中琴科引御奏琴称赏凡入宣召赐赉有加差知神霄玉清万夀观号金坛郎乞归漳许之蘂珠殿侍宸徐知常赠诗云鹤氅星簪出海濵丹书为友鹤为賔朅来上国繙真帙归指云山喜气新刻意寻真契妙元氷未鼓巳悠然掌中自握灵文秘飞锡那知路八千】
　　郭公【居郭邦社少逰九侯山遇异人授异术每御冦辄立竒功既殁有灵乡人祀之】
　　三公【不知其姓名里居兄弟三人得导引修炼之方又善八门遁法尝有冦至将乡人御之草木皆兵贼遂败走后结庐于节惠里山中人覔之黄雾四塞不知其处里人祀之名其山曰将山】
　　陈泥丸【名楠号翠虚得太乙刀圭法捻土为药投疾辄愈人呼为泥丸一日在漳州赴鹤会自言我当尸解遂于梁山下入水而逝而葛县尉在潭州见之泥丸寄书使归逹其父即解去日也有口授悟真集行世】
　　延平府
　　晋
　　衍客【南平人避乱隐郡之北山结庐炼丹丹成举家上升】
　　唐
　　裴头陀【尝以铁履渡江来居栟榈山结草庐趺坐座侧石窍日涌未二升以赡之客至则增今窍迹犹存】
　　宋
　　廖藏【将乐人累试不第遇异人得养生要诀真宗时召见藏进诗谢归后不知所之】
　　饶松【沙县人入山樵采遇异人奕观之忘返奕者曰可归矣送之出山自是落魄不羁为人佣工田畆识者知其有道术时亢旱主家谓松曰汝能令水逆溢乎松以锄掘地水须臾涨溢后坐化于毗山中乡人肖像祀之文天祥帅师经其处士卒饥渴松持壶浆劳之饮遍而不竭问其姓名居止曰饶姓松名事闻封祐正天师】
　　常总【尤溪施氏子初母梦金人长丈余授以白莲花觉而有娠年十一出家性聪明通佛书有道行杨时胡安国常与论性苏轼为作真赞云堂堂总公僧中之龙】
　　杨维【字耕常南平人母陈氏年五十六未举子遇异人授粒丹吞之遂娠维生七歳始能言頴敏学道得三五飞升呼雷之术淳祐四年冬十一月八日翛然而逝有自临安来者维寄蒲席布履各一正其逝日也唘棺视之惟只履始悟其尸解世称披云杨真人】
　　陈善【沙县人弃家持佛行尝耕于里中过芒种不揷或嗤之荅曰五六月乃揷与尔同収众异之至五月山水暴涨揷者皆荡废乃与众六月布揷后坐化洋溪隔头庵】
　　邓法【沙县人习静于龙会山中得祐正天师饶松心印凡祈晴祷雨皆有应验尝自杉口归以笠为舟以杖为楫寻即敛柴自焚而化里人收其骨塑像祀之其所遗法器法衣并自焚基址尚存】
　　上官道人【南平人辟谷炼气一日偈云处世红尘五十八混迹独存今始殁时人若问吾归处扫尽云霞一轮月后有戍兵见之于广西】
　　元
　　如如居士【顺昌顔氏子弃儒入释元初过将乐万安都见下洞建庵缺正梁张氏墓侧有合抱梓求之弗得是夕风雨拔之因鬻为梁居士题诗于木上后庵圮明正统间新其庵于瓦砾中得旧梁外朽中坚所题字墨渍入水不没】
　　明
　　通公【清流县人幼为永安张家耕田众揷秧公坐田畔不事俟众揷毕用手一挥数畆田即栽讫后坐化乡人饰其体于寳轮山祀之】
　　俞震斋【沙县人秘传符箓祷雨辄应同时有黄天元者亦精五雷术洪武二十年省城大旱有司召二人祈雨至则分东西立坛私约曰吾二人雨当有辨乃以书符硃墨二砚分投于水缸中须臾雨至一坛黒水一坛红水】
　　常净【徐姓沙县歴东女鞠于富民洪武间主翁殁以遗孤托之常浄鞠之长尽归所遗赀遂为尼知人休咎一夕盗将至常浄戒侍者具斋供若干席顷之盗至斋供适与人数合相顾失色不敢犯而去】
　　林道人【不知名得仙家炼合之术以捄济贫乏能于静夜宻呼五脏神姓名其神自出宛若人形并长寸许行动如常衣服精彩其容髪分明者是神无病如或一脏受瘕则此脏之神飒萎不振急召使入忙用功夫循环呼出便不复尔】
　　建寜府
　　秦
　　郭洞阳【瓯寜人秦始皇二年隐居郭岩得老氏法炼气葆元御风而行泠然万里后白日冲举去因名其岩曰郭岩】
　　汉
　　梅福【字子真夀春人元始四年至瓯寜结庐城南西望郭岩叹曰紫云之下必有异人访之得岐公授以丹箓数载道成冲举而去乡人因采其姓以名厥里曰梅岐云】
　　籛铿【子曰武曰夷来隠此山山之得名以此武夷君即山神汉武帝设坛祀之】
　　魏
　　王子骞【以求仙访道武夷继而张湛等十二人亦以修炼来山推子骞为地主相与栖隐于此十二人者张湛孙绰赵元彭令昭刘景顾思逺白石先主马鸣主胡氏季氏二鱼氏也】
　　唐
　　哀公禅师【名夀家贫业农事母孝不畏寒暑烈日中有黒云遮覆人以为异结庵铜砵山巨石大木皆独力运之卧不设榻危坐待旦能预知休咎施水疗疾或与之米四五石亦顶戴以去渉险如飞将寂告逺近积薪趺坐説偈而焚烟焰中闻震铃诵经不絶火息遗蜕俨然得坚固子数合时贞元丙申四月八日也乡人塑像于庵水旱祷之随应】
　　萧袁二禅师【浦城人栖大同山絶壁穷岩之上梁国公邱良居山下于水际屡得菜叶寻其源遇二师忽有二虎至师曰毋惊地主虎亦泥首引去俄而雷雹大震石壁遂平建大同寺】
　　五代
　　吴翁【善卜闽太傅章氏爱将有张陈者后奔南唐南唐主命查文徽征闽副以二将屯军于五夫里二将召翁占之曰吉未几王延政降二将同文徽归复次五夫召翁与语赉遗甚厚翁辞焉二将曰吾欲弃人间事与翁为林泉交可乎翁乃为筑室山中今大将村小将村马鞍山鼔亭皆其遗迹也一日二将辞归文徽饯之鵞山之阳登岩长啸声出金石后人因名其岩曰将军岩二将从翁学长生久之得道年皆百余】
