<!-- { "loadSidebar": true } -->
　　何乔逺闽书云建宁居闽上游山峻水激盘纡回郁无倒汉泻瓴之势朱子悦而居之其人之美者尚气而有节其弊也狷隘趫急无委蛇之风其小民忿怒呌嚣轻生乐鬬市井浮侈比于杭州　建阳朱子之乡士子侈谈文公书坊之书盛天下茶每嵗三收苎每嵗四收　崇安为建岩邑士敦慤民少经商　浦城介闽浙间其地寡田士彬彬为礼让民勤耕织以啬力致富不烦催科　松溪寒不坠指暑不蒸人其民厐俭商贾有恒业　政和为建下邑其田开云而倚山其俗勤而俭朴而近古无豪家大姓陵铄细民【又云建宁俗多溺女不爱惜舂藁傔从悉絶其配合民有白首为鳏寡者一有缓急儿女满膝之妇去之不顾贫妇夫死未几即嫁且赘云云附载于此后人或知所警云】
　　邵武府
　　晋地理志云其俗刚烈峻整其民尚气鲠直
　　晋郡县志云信鬼好祠俗罕延医
　　本志云人性犷直尚气治生勤俭力农重谷颇好儒所至村落皆聚徒教授有古之遗意　儒雅乐善轻赍健往　西山得道南之绪而考亭师友则谷台溪云岩月洲理学渊源上接伊雒比屋诵之声洋洋盈耳当时号小邹鲁　嫁娶尚门地丧祭用古礼地狭山多民随山髙下而田之髙不惧涝下不惧旱故无大饥嵗　闾巷贫民未尝为富家所驱使吞并或遇饥嵗贫者视富家出粟为当然富人亦往往应之不拒
　　元黄镇成真率约序云邵武山川清峻俗尚简易文书省约无珥笔之风使稀少无刮蹄之辙
　　光泽县志云人性犷直俗尚朴素男耕女织啬用寡好不乐行商而生理鲜薄其于华藻之事泊如也
　　宋樵楼记云其俗务生力耕凿间崇尚儒术
　　建宁县志云山厉水刻故人刚烈而峻整　君子则尚志力学有逊顺之风小人则狃鬬喜胜有犷暴之气山多田少人无甚贫富故俗安于朴素而不事华
　　靡　重送终之礼虽贫者亦不肯火葬
　　沿革记云邑介汀邵间去郡城最逺土俗刚犷民易动难安调驭有方则怡然听命
　　泰宁县志云犷直尚气少为商贾耕织自给不为浮华宋叶祖洽改县名记云邵武四县惟泰宁最僻不与四方商旅交故习俗淳厚　处深山穷谷之间有林泉鱼稻之乐人自足用无所外求　比屋连墙诵之声相闻有不谈诗书者舆台笑之
　　何乔逺闽书云邵武县与光泰二邑皆力田树艺鲜商贾商贾亦不至地狭民众财源鲜薄其俗纎俭安于食稻而茹蔬建宁土地膏腴专有鱼杉油漆苎麻之利以通商贾郊于建昌染为奢俗其谚曰千金之家三遭婚娶而空百金之家十遭宴賔而亡
　　汀州府
　　宋陈一新赡学田碑云风声气习颇中州
　　图志云气刚愎而好鬬心褊逼而浅中
　　本志云岛居者安鱼盐之利山居者任耕织之劳元志云君子质直好义而恬于进取小人愿慤少文而安于勤劳
　　宁化县志云男力稼穑而不为商贾女业麻苎而少事蚕桑　勇悍轻生
　　清流县志云民颇健讼
　　归化县志云专好浮奢罕尚文艺　尚质好俭轻讼易争
　　连城县志云土壤硗瘠人民贫啬
　　上杭县志云奢侈日滋词讼日炽
　　武平县志云专事师巫不任医药　尚武少文
　　永定县志云贫者栽山种畬而鲜行乞于市
　　何乔逺闽书云汀州士知读书进取民安稼穑少营商贾富家守禾亩贫夫力山畬仆下人各治生业廛无行货之妇衢少伏地之丐室无怨旷其子女不鬻他乡奢汰不竞凶讼少间　宁化居汀上游田畴鳞次草木绵蔚男耕女织人物富庶而气性刚愎　清流山髙引泉代汲激湍代舂民乐农圃编竹蔽阖市无游女宦游人语曰清流为县家悬竹片任官数载莫覩闺靣民趫健者多刺船建剑汀邵间　归化质直好俭力耕种重迁移民至贫馁不敢为非　连城土瘠民贫工务勤劳女安俭朴民多入他郡治版筑上杭士子勤学问衣冠文物颇大邦百货俱有武平山峻地僻人多武勇　永定僻壤山峻水驶
　　其人朴愿少文崇尚廉耻士甘自守其俗吊死问疾有相闗之谊然颇悍勇轻生喜鬬
　　福宁府
　　本志云汉晋以来俗尚朴素自唐林嵩擢髙科为一邑倡厥后文人才士彬彬辈出　附山者务农桑濒海者业渔盐　丧葬尚浮屠嫁娶不亲迎
　　霞浦县【雍正十二年分置风俗同上】
　　福安县志云其民习尚不同侈俭相半
　　宁徳县志云俗尚颇淳　士习诗书农力稼穑
　　何乔逺闽书云东南际海西北依山鱼盐螺蛤之属不贾而集虽荒嵗不饥其俗朴而专和而静其士务于文厚于质仕者尚廉耻宦归率多空囊　福安男女安耕织兄弟不相离士民淳尚力作无浮靡之习婚嫁称家不相求备
　　夀宁县志云地山髙水寒宜稻而不宜桑麻民多务本少逐末知节俭而简于礼义一失其平呌呼四出折之以理忿怒亦销
　　台湾府
　　旧省志云台湾僻在东南隅地势最下四靣皆海气候与内地不同燠多于寒秋冬无霜雪土畨穷戸无衣褐亦可卒嵗春秋多旱潦田每嵗不能再熟其民男多女少匹夫猝难得妇俗喜赌博婚姻论财不计门戸　务农者多逐末者少无久停亲柩无永锢婢女地宜五谷迩来士知读书民务稼穑漳泉子弟视
　　为乐土相率而往者嵗数千人　全台土俗皆以防榔为礼
　　台湾县志云台地狭窄其民多劳商贾百工各事其业澎湖之人以海为田以渔为利以舟楫网罟为生布帛菽粟取资于台出作入息妇女共之其民多朴男有耕而女无织以刺绣为工俗尚华侈衣服悉用绫罗
　　凤山县志云台郡古荒逺地聚庐托处皆泉漳之人或自福兴惠潮而来者　平原沃野有竹木果植之饶濵海溪渠萃鱼盐蜃蛤之利服贾则用舟楫任载必需车牛嵗不再收济以麻菽农无火耕水耨之瘁商有冰纨氊裘之华　由县治南至金荆潭稍近乔野自淡水溪以南畨汉杂居客荘尤伙好事轻生健讼轻鬬
　　诸罗县志云衣服侈僭婚娶论财豪饮呼卢好巫信鬼土著既鲜流寓者视同井犹骨肉疾病死丧相恤
　　贫无归者集众捐囊助之虽悭者犹畏讥议
　　彰化县【雍正元年新设风俗与诸罗同】
　　何乔逺闽书云东畨夷不知所自始居澎湖外洋海岛中起魍港加考湾打狗防小淡水双溪口加哩林沙巴里大幇坑皆其居也断续千余里种甚蕃别为社社或千人或五六百人无酋长雄者听其号令性好勇喜鬬昼夜习走足皮厚茧履棘刺如平地速不后奔马有隙邻社兴兵期而后战相杀伤次日即解怨往来如初地多暖无水田治畬种木禾熟拔其穗粒米比中华稍长采苦草杂酿为酒间有佳者男妇杂作女常劳男常逸有盗贼则严剔之戮于社夜门不闭禾积无敢窃者人精用镖长五尺有咫山多鹿冬时合围捕之获若丘陵始皆聚居海濵明嘉靖末遭倭焚掠乃避居山始通中国漳泉人充龙烈防诸湾译其语与贸易今则日盛【按乔逺时无台湾所纪即今台湾俗故附于此】
　　连江陈第曰东畨从烈防诸澚乘北风航海一昼夜可至澎湖又一昼夜可至加考湾其俗海而不渔穷年捕鹿鹿亦不竭无厯日书契其民杂居而不嬲相生相养饱食嬉游于于衎衎其无懐葛天之遗乎永春州
　　本志云民朴鲁而少文颛确而鲜伪知自爱而重犯法本州崇山峻岭土沃泉膏其君子文而小人朴蓬壶覆鼎以西其人悍武遇患难提戈赴鬬有燕赵之风
　　徳化处万山中气郁岚深男勤稼穑女专防绩有杉木之饶陶型之器亚于饶九
　　大田重山外盘中外平衍有苎麻之利近尤之民质而鄙近漳之民健而侈士尚节义专诗书民安本业龙岩州
　　宋朱熹学记云龙岩为县斗僻介于两越之间俗故穷陋
　　本志云邑处郡西北之极壤山峻水险舟楫不通商贾不行
　　漳平志云山畬多陆田舟楫不通商贾罕至其民朴吝自业农桑以足衣食而已
　　宁洋山邑也简而僻










　　福建通志卷九
　　钦定四库全书
　　福建通志卷十
　　物产
　　闽在禹贡扬州盖东南荒服国也然岛夷卉服织贝橘柚与瑶琨篠簜同登职贡先王物土之宜犹有取焉韩愈氏谓闽越地肥衍有山川禽鱼之乐其防渫奥郁之气钟而为人产而为物固不仅旁挺龙眼侧生离支焜煌上国已也况乎西北负山茶笋山木之饶遍天下南东际海鱼盐蜃蛤匹富青齐徒以山泽多而膏沃少虽溢谷充林被臯布野覩民力者不无酒浆南国之感幸逢
　　圣朝濊泽涵濡庶蕃芜南产之志将与驺虞之什并垂夫苜蓿蒲桃侈传汉产罽賨卬竹艶举蜀中载之图籍犹得以名物之微下览民风上觇国势矧乃南离奥宅晖山媚川之薮瑰竒珍异尤难更仆数也胪厥族属洵足订补图经杂俎谈脍矣志物产
　　福州府
　　谷之属　稻【其名品甚多而九郡土俗所呼又各不同不能悉载兹特取其大者志之　早稻春种夏熟　晚稻盖早稻既获再插至十月而熟者其米皆冇红白二色宋马益诗云两熟潮田世独无盖美闽稻也　大冬稻米亦有红白二色春种冬熟嵗惟一收然其所获与嵗二熟者亦差相等　占城稻无芒而粒细湘山野録云宋真宗以福建田多髙仰闻占城稻耐旱遣使求其种得一十石以遗其民使莳之三山志谓其有早晚二种邵武志谓其种有六十日可获者有百日可获者今九郡皆有之　棱稻之圃植者春种九十月熟有芒米有红白二色味香自福以南四郡皆冇植之者然不多也以上俱粳稻早秫与早稻同熟　晚秫与晚稻同熟大冬秫与大冬稻同熟以上俱稻】粟【尔雅曰稷颗粒】
　　【细于诸粱江东呼为粢礼曰明粢有黄白二种】黍　穄【瓯坮遗事穄米与黍相似而粒大上三种诸邑山谷中间有种者然甚少也】麦【广雅云大麰也小□也有麰而殻稍异者俗呼米麦莆阳志所谓穬麦疑即此也又有一种曰荞麦秆红花白实三棱而黑秋花冬实】豆【菽总名大者有黄黑二色小者有緑赤白黒斑数色又有豌豆豇豆蚕豆虎爪豆羊角豆刀鞘豆及黑白扁豆】麻【有二种一曰胡麻广雅云巨胜膏可压油本草云脂麻一曰大麻尔雅云枲皮可绩布其实为黂三山志云牝麻之子也】
　　帛之属　丝【闽中记此地蚕桑差薄所产者多纇民间所须织纱帛皆资于呉航所至】防【土产之丝麤而纇仅可为防絁耳】绢　绫　缎　纱　罗【往年俱于苏杭售以充贡近方冇织者然亦不逮逺矣】吉贝布【长乐梅花诸处间冇织者】苎布【缉苎为之圆纱者曰夏布冇杂丝织之者曰兼丝布诸邑间有之又有匾纱者曰縩布出长乐县】麻布【连江福清永福皆有之候官甘蔗洲出者佳】蕉布【海物异名记云取蕉灰理其皮织以为布旧尝入贡】葛布【缉葛皮为布上二布诸县间有之】
