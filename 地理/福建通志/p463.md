<!-- { "loadSidebar": true } -->
　　林聪使【福清人适何源灏源灏卒林哀恸欲殉姑以年老泣止之遂与姑相依为命及姑卒乃沐浴更衣拜天地祖宗抱嗣儿抚摩泣下数行至夜分投缳而死】
　　林青官【长乐陈元绥妻产一子夫卒饥寒抚孤越六月孤暴殇林孤归寻自缢死】
　　薛祖宋【福清人郭名堪妻夫死投缳絶而复苏遂断水浆不食至十二日自经以殉】
　　林氏【福清人归翁长钺长钺病剧语林曰子当浣濯所服衣同余逺行答曰君病若此犹图徙居乎长钺微笑曰子未喻耶林愀然泣答曰唯唯俄长钺卒殓毕伏枕不食缢于窓櫺而死】
　　韩贞宋【福清人归薛棨棨卒韩就缢妯娌请俟棨百日从之届期具祭馔拜夫灵端坐缢死柩旁】王氏【闽县黄冠妻冠卒王引薙髪刀自裁不死以手探喉出而断之同时与夫俱殓】
　　魏闰宋【福清人归诸生翁应霌霌卒于福州魏闻讣欲自裁以二嵗孤在勤作抚养十二年孤暴亡魏呼其弟之福州运夫榇归素服郊迎触棺哀恸遂自缢死】
　　方魁宋【福清人归施国度夫卒至小祥哀哭成礼投缳以殉年二十七】
　　林禧宋【福清人戴可颂妻夫死林年二十五即为死计家人劝以夫未葬徒死无益乃罄衣饰付夫兄谋卜二穴至小祥拜辞亲属雉经以殉】
　　施福宋【福清人适陈初圻夫卒以首触棺血溅棺旁翁将厝初圻柩于郭外施跪请曰乞稍缓以妇柩从于是水浆不入口投缳而絶年十九】
　　方正宋【福清人许聘张可育越三年可育殇正宋请执丧不果及闻夫葬引刀刲喉父傅以药正宋曰求死耳乃傅药耶迨大祥不食八日齧舌舌断血溢枕衾卒因合葬焉】
　　俞氏【福清人林其铭妻姑病尝刲股夫病又刲臂及铭死无子舅姑未葬俞勤绩数年为夫葬父母讫遂自经】
　　翁茂宋【福清人许聘林辉祖夫死女梦髫髪少年心疑之后闻讣遂屏饮食自经家人救解父兄防之益严乃独处小楼毁容减飱服缟素三载一日恍覩髫髪少年前揖而去女怆然流涕曰非惜余生实不获死今又见召敢稍延食息哉遂絶口不食死年二十一】
　　翁永官【福清翁辅女归林云禧夫死逾夕取夫魂帛自缢柩侧为婢救苏又潜取夫所服绦系腰间逾月遂悬而絶搜其箧中得遗诗四首年二十一】
　　刘恩宋【福清人归郭孙章夫死刘视殓毕从容投缳以殉】
　　杨氏【福清人归郭文富夫卒贫不能殓人赠以棺舁至杨从容治具及夫殡毕乃经于柩侧】何氏【福清陈彦纶妻彦纶外游久家故贫何纺绩以奉舅姑夫归一年卒何慷慨以死殉焉】林柔宋【闽县人适福清诸生黄英彀英彀死适丁冦乱藁埋浅土林孀守九年买山筑坟易棺衾与翁姑同穴而葬又归葬其父母毕曰吾今可以死矣遂自缢】
　　林瑜宋【福清人归余其晁夫死于武林哭踊哀恸为夫招魂越三日自缢死年二十六】
　　林氏【名盛哥莆田人适福清陈孟东孟东病笃氏刲股以进不效遂告人曰吾不可以立孤为辞缓须臾死也遂絶食十四日复自缢死】
　　吴兰使【福清人适郑黙黙卒吴遂自经以从】
　　严氏【福清陈一礼妻夫死遗一子娶妇严氏氏女侄也生孙甫三嵗子卒孙殇二氏不自胜迁海檄下移家恐久离邱墓悒悒相对泣媳先期卒姑随自缢中堂】
　　林爱宋【福清张日洪妻夫卒爱宋欲缢以殉乃于灯下治汤盥浴稍止哭隣媪询之曰何不哭而举火爱宋恐媪知之乃诳之曰顷夫更生耳呼荼故火举遂闬户浴毕就经与夫同殡年二十八】
　　施氏【侯官人适林骏功骏功病不起无子施理丧服阕投缳死】
　　王珠使【侯官陈恒妻恒病氏刲股代药不愈卒氏遂泣别父母自缢殉之】
　　张氏【名淑燕侯官林圣极妻嫁未防圣极卒张哀恸不已殓毕送柩坟前饮酖死】
　　郑祈使【侯官儒士许鳯潜妻夫病吁天割股及殁忍死持丧服阕辞诀翁姑父母投缳以从】王氏【名允静闽县林铎妻铎死允静抱姑向夫尸躃踊殡毕愿就殉姑力止之奄奄卧棺侧期年死】罗氏【侯官诸生潘清源妻夫卒愿殉以翁姑父母命延至大祥自缢死】
　　张氏【名荆玉福清施叔琬妻叔琬卒有女仅一嵗张恸曰吾不忍以孤女遗舅姑累宁缓死焉及女七嵗殇张遂取簪珥衣服遍分妯娌不食七日不死服毒药又不死再服野葛而卒】
　　周合官【闽县人明进士周之夔孙女许字郑长开长开卒女侦知之絶食自缢父母急救之次日欲奔丧慰止之复自缢因从其志入门拜夫柩投缳死】
　　王氏【名慧贞闽县人许字杨俨俨殇慧贞求死者数家人请缓之竟归杨拜翁姑毕抚棺躃踊取练自经以殉】
　　郑氏【翁卿材妻卿材卒郑絶水浆毙而复苏乃为夫谋嗣毕恸哭投缳于夫柩之旁有自悼诗】翁朝官【福清人适余瑞萃夫死引刀自裁家人抱夺之遂闭阁絶食自择殉期从容投缳而逝】张烈妇【李某妻殉节死乡人钦之】
　　陈安官【闽县人四川长寿二尹陈文燫女也年十六归张愚为继室愚诗酒豪狂陈毎乗间以养生讽后随夫徙永阳夫病卒絶粒六日至中夜衣白衣向灵前泣拜抚棺呼同去者三遂就缢】
　　刘官宋【福清人夫林百骥疾笃刲臂和药及殁备殓毕晚谓隣媪曰恐吾明蚤起迟烦收所晒衣及晨隣媪视户不开推而呼之则见一缕悬尸夫在寝而妇在梁矣】
　　蔡氏【名璧福清人适候官诸生李琔琔病医误投药蔡仓卒剖肝不得刀捉绩筐中剪刺胸不见肝乃益刺四旁穴探得之为糜以进琔竟卒蔡遽欲殉舅姑泣劝之自是强起日进一粥越三载服阕以母病归宁屡为诀别之辞母闻而防之又两阅月夜漏二下乗间就缢死】
　　吴长使【侯官余京侯妻夫病笃许以殉夫卒子又殇乃于卒哭日登小楼自经年二十七】游干宋【福清人适何继响夫客死建宁游抚棺欲殉先是游为夫置媵生一子至是指孤以属媵曰汝抚孤为其难者吾为其易者遂于终七之辰就经年二十四】
　　江氏【名碧玉福清人适施尧盖家贫僦居编茅为室夫卒絶粒十六日自择期雉经以从】
　　黄氏【罗源赵士恩妻夫死黄年二十尽撤箧中所有以殡夫毕遂自经而死】
　　郑氏【罗源诸生林登龙妻夫卒无子屡投缳以救解越两月竟絶食死】
　　唐氏【罗源陈文荣妻夫卒越三日投缳以殉之】
　　黄氏【罗源人陈在臣妻嫁七日夫逝氏日夜守柩哀恸不絶十七日卒】
　　王氏【罗源儒士郑世球未婚妻夫死数日自缢殉之】
　　陈氏【罗源黄祖瀚未婚妻闻讣欲奔丧家人阻之乃投井众援不得死遂托故入房自缢而殂】林氏【名静姑罗源人许字陈式汤式汤死于虎讣至女欲奔丧父母不许因絶粒不食越两日晨兴盥沐经于榻前】
　　陈氏【罗源潘在御妻年二十二夫死殡殓毕即以男女付翁姑哭泣不食以殁】
　　游氏【罗源人适儒士阮长福夫死视殡殓奠祭毕遂投缳以殉】
　　林氏【罗源饶建妻夫疾革顾之曰汝年少善事后人林泣曰汝死我何生为夫殡毕遂自缢】陈氏【罗源游鳯妻鳯作巨舰族人患其不法共谋毁之众投以石其夫还击悮中长年身死纷然讼起陈恐累其夫捐命当之讼息】
　　林氏【长乐人明进士马思理孙妇也夫客死粤中林闻讣将自杀妯娌以二嵗儿为劝林毅然就缢及殓儿尚啼伏母胸覔乳】
　　王氏【长乐人适鬻香人某徙居闽县夫死家极贫独与姑共卧起氏初不言死经数日姑寐密香拜姑床前自缢死里人为敛钱代殓合葬焉年十九】
　　陈开使【长乐人适石爃爃死有欲夺其志者于爃小祥后从容整衣自缢】
　　林氏【宁德人适诸生凌希拯贫不能举火希拯又得羸疾氏告希拯曰今贫病交加势难两全君不可死妾请代之希拯疑其为吁天减寿也漫许之其夕缢死后希拯病果痊】
　　许氏【闽安镇营卒陈文妻闽县人也文堕岩死许覔尸岩下舁归葬同部人谋欲娶之许佯诺以成凶服而后嫁至期舆来迎许痛哭入室不出视之已缢死】
　　柯旺使【永福人归福清林士章士章遘疾将卒柯以从死誓密制锦囊付士章曰郎佩死待妾于五日之后士章受而瞑目焉既殓毕裂布为两魂帛以线联之并置于座至期沐浴缟素登堂祭奠夫灵随拜诀姑前从容投缳死年二十】
　　翁好宋【福清人郭贤锦妻夫卒氏年二十二即誓以殉有以守贞劝者氏曰守难而烈易吾为其易者且与夫订矣遂于夫丧毕自经死】
　　林璧官【福清明经林缵孙女归陈起璋病笃未絶张目视林林饮泣登楼家人疑之起璋犹张目视楼上母怪而登楼则林已投缳死矣起璋犹见林先殡于床逾时目乃瞑】
　　郑成宋【福清人适同里翁肇正肇正病卒氏誓死相从自治棺衾一从朴素栉沐更衣以次拜舅姑及父母扄户自缢同郡有陈氏林士茂妻夫卒亲族怜其年少讽以改适氏泣曰烈女不事二夫吾忍有异志哉乃择嗣文嵒文霍以继宗祧即日投缳死】
　　韩氏【福清人林其标妻其标贫无以为生依姊居鬻米糯糊口姊时给粟饷之隣媪有贷之者韩曰吾必偿其标遘疾韩日坐夫旁垂芦草帘于户从帘内受糯直少间则擘麻苎为布以售转市药饵奉夫其标疾笃谓韩曰吾以贫累汝以病累汝复以死累汝吾死汝自为计韩泪而不答其标死一切棺衾卜兆皆姊办韩曰烦代治两棺并寛一坏土俾妇与夫相依死不恨遂尽散器物与隣媪曰吾冀夫病起可相偿今已矣物虽敝聊以云报无使吾夫辜恩九原也遂自缢死】
　　蓝氏【名懿淑侯官人经歴蓝际兴女太学生罗湘中妻也湘中卒蓝恸哭自经姑觉而解之越六日为湘中成服拜辞族戚竟投缳以殉年二十五】
　　薛氏【福清人适闽县刘浩脩二年而浩脩卒薛闭室投缳其母与姑奔救复苏越六日凶服成竟自缢闾里鼔吹以送殡】
　　刘坤宋【福清人林士悦未婚妻闻士悦讣女恸絶辄破所照镜毅然奔殉四拜父母谢鞠育恩竟扺林见夫尸僵于床女抚膺哀恻徐收泪问姑曰妇于归何室也姑指其处女将入室雉经姑苦谕之曰翁在江隂诘旦还盍缓须臾乎女依命以待午刻翁果至遂诣堂上行四拜礼起立即入室系绳于梁遽索饭众不解何意女彊咽者三曰生为林妇死为林鬼今得食林家食矣遂缢与士悦同殓焉】
　　林氏【名秀珠闽县人许字陈尔臯未娶卒女辞祖父母及父母泣奔丧先一日驰人告翁曰必见夫面请留尸待妇同殡次日往拜翁姑及夫灵觌嗣子毕乃挽小姑手步前后庭曰死后欲熟此中往来也从容向祭席啜杯羮曰吾今得食陈家物矣遂投缳而逝】
　　王氏【闽县人夫任三翁家仓头俄卒遗孤甫七嵗又殇氏乃弃所积为营两穴自择期投缳死隣里相导鼓吹送葬拜奠而去】
　　林氏【名璟明尚书林燫曾孙女鸿胪寺序班云耸之女适闽清诸生俞德玉年二十四德玉卒林哀毁不食成服日自经死】
　　张氏【名引侯官张大光婢大光卒众谋鬻婢婢以娠对众疑其诈议且成婢缟素伏大光柩哭极哀遂自刎医以喉未伤告婢又以指揉之立断死】
　　施二妇【长乐谢家仆妇夫死不哭不语入室自经】
　　何氏【福清柯秋卿妻康熙甲辰兵掠其乡遂自缢死】
　　黄氏【武进士黄邦镇女武举胡守谦妻康熙十三年耿逆变守谦遗书于外言逆势必败状为守城者所获斩之郊黄陨涕相随于市愿以身代不许乃乞其首手缀之殓瘗毕自具棺衾设左右位置守谦木主拜哭遂饮毒死】
