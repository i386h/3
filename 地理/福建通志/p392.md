<!-- { "loadSidebar": true } -->
　　黄鑅【字于宣晋江人宏治癸丑进士擢守思恩军民府思恩故土官承岑氏世袭之后民蛮杂处余孽跳梁鑅至悉擒捕之团结保伍令民缓相救増设县治定税均徭建学置驿治如内郡由是上蛮始知有长官不敢肆骜云】
　　田昆【字景玉嵓弟宏治乙卯乡荐初授均州知州值凶嵗军兴多方抚赈武当山镇守中贵贪虐昆力制之为中贵所啣故事州官谒山道士当出迎他日中贵令道士不为礼昆怒笞之中贵遂毁醮坛万嵗牌诬奏昆逮系至京逆瑾用事搆成重狱大理卿燕忠疏雪其寃削籍归均人谣曰太守忧民困猛虎直道难容弃如土晚隐龙溪之上】
　　顾珀【字载祥晋江人宏治己未进士知旌徳县守和州罹大饥不俟申请出仓廪赈防以治行擢兵部武库司正徳中政多因循珀秉正执法宿蠧一清陞湖广叅政寜庶人反南昌珀扼险黄梅为池皖援嘉靖五年以荐起四川按察副使整饬兵备修理城台召募武勇弹压羗夷土番来贡者率挟利器珀创防馆于郊外使人守之令释刀易马乃入遂为定规民无恇扰寻陞南京太仆寺卿检旧牍举马政近郊有屯田荒芜民以官徴宿逋不敢耕珀令开垦依畆徴粮取足额而已擢南户部右侍郎疏上便宜十二事留心度支京廪充溢寻督江防致仕卒年八十六】
　　傅浚【字汝源南安人宏治己未进士授户部主事为逆瑾矫防削籍瑾败起工部虞衡员外郎理蓟州铁冶厘革宿弊省铁灶费三之一遂为定制改都水司出纳不狥私请卿长索所司羡余浚不从为所排出为山东转运同知卒于官】
　　林同【字直正晋江人宏治辛酉举人擢两浙运判分司永嘉永嘉多宦豪兼并盐吏相沿姑息同疏言盐塲疆界不均亟宜经正审覈凡四上始得允尝奉部觧盐银至太仓除兑邉外积羡千余同仍归部帑张孚敬家海上灶籍也海上士大夫惧海贼时至言于孚敬即濒海一带筑沙城孚敬以告浙省当事无不唯唯同曰筑沙城士大夫欲之若灶丁者未必欲也费且不赀奈何专之于是立案堂下案具二纸或愿或否令各画纸已而无一画愿者遂报罢御史阿张意捃摭之同弃官归着有正学蒙引龙峯遗集】
　　黄瑗【字纯玉晋江人宏治乙丑进士知长山县时山东旱蝗瑗多方赈济隣境饥民来就食者万计有老妪子商贩戕于盗瑗计获真盗置之法青齐有疑狱藩臬多檄瑗鞫之无不得情厯户部员外郎擢守肇庆以平贼功进三品秩既而广西盗起瑗起肇庆之兵会捕之以疾卒】
　　留志淑【字克全晋江人宏治乙丑进士厯守杭州镇守太监毕真宸濠羽翼也谋应变志淑隂制之一夕搆市人纵火延烧千余家志淑令地方应火所在坚闭毋动真不得逞数日濠反报至志淑纵民兵捕真送狱遂防辜会武宗统六师征濠志淑适知徽州止驾丁夫罢民间诸所措备惟令人擕直随地雇募供应公私晏然有持檄驰甬而入称奉防捕人民某志淑疑其诈醉以酒潜发封无一字擒置诸法徽郡大治寻迁湖广布政司叅政适铜盘岭洞贼起志淑察奸民为贼耳目者悉擒治之集兵逼贼垒贼困乃降嵗大饥自请出赈所活甚众属邑有腴田数百顷洪水涨塘疏流筑堤植柳以固之民呼曰留公堤累陞浙江左布政未任卒子元复举人孙震臣敬臣俱进士】
　　詹源【字士洁安溪人宏治乙丑进士授户部主事改御史逆瑾用事拜官者必谒谢御史奉差遣非千金不能得源皆谢絶之名益着转贵州按察佥事防香炉山苖叛源督将卒勦平之擢云南按察副使执贪官某置之法御史私之源执益固疏达于朝罢其官御史啣源竟坐罢归】
　　詹寅【字敬之泉州人宏治进士选授行人武宗廵幸无度权宦江彬钱寜等所过荼毒时将北廵戒行有日诸部司及翰林院具疏列名诣阙下伏留甚恳武宗怒罸跪门五日已而大理寺行人司继疏入諌诏尽褫其衣冠梏械手足下之狱杖于狱中越五日又杖之阙下死者七人寅与焉同志赙助归嘉靖改元録赠言事诸臣赠寅光禄寺丞廕一子入监】
　　李源【字士达晋江人宏治乙丑进士奉使广东督发稽留诸赋故事藩司以使事至者赠百余金源无所取使还除户部主事差监临清仓仓故置中贵一人董视与诸吏朋奸干没惮源严恪谋治酒馔冀以娯之源当席举杯沾唇而已中贵敛手不敢恣而心啣之源卒疏其事以闻时逆瑾窃权与源素不恊遣源转饷辽左故缩其期欲隂中以罪适天寒雪深源昼夜行雪中二百里竣其事以报瑾不能害后以终养疏归】
　　叶寛【字栗夫晋江人正徳戊辰进士知蒙城县县故无城流贼刘六侦寛趋谒鳯阳府突入县寛妻陈氏衣丈夫衣系印肘后驰马入鳯阳觧印与寛迁工部主事监通州砖厰中贵人不敢纵肆嘉靖中赐陈皇后弟万言第西安门外令寛与员外郎翟璘董其役寛言地逼宸居高广逾制宜半裁之防未下万言佯疏辞且言丈量规画皆寛璘主之上怒逮寛与璘下诏狱拷讯寻得释出为浙江叅政置赃令于法被挤归】
　　林【字宏用晋江人正徳戊辰进士知崇仁县请改折京兑二米年少才髙寜庶人欲致之曰令可属镂死不可易肝胆也及守太平筑杨家裁采石诸驿供应丁夫召民种荒田省浮费金数千増谷至十万余石又奏免水旱灾地清豪右所匿田以归于学及卒士民祀之钺善诗能书人寳重之】
　　郭楠【字世重晋江人正徳甲戌进士授浦江令入为监察御史嘉靖初奉命稽覈两广仓帑黎紏藩司方面无所回挠疏荐三河驿丞前翰林编修王思通衢驿丞前刑部主事李中乌石驿丞前户部主事戴冠乞量移録用复□按云南时廷臣议大礼多得罪楠疏言陛下入继大统以孝宗为所后之亲自张璁倡为异议桂萼席书方献夫軰和之羣臣跪门呌呼忠情逼切而置死问罪璁等排正议窃美官上激九重雷霆之威下贻举朝缙绅之祸所议之礼未足慰先帝在天之灵而号痛之声已彻九庙之内矣疏入逮赴京杖四十削职为民归家以夀终】
　　陈琛【字思献号紫峯晋江人正徳丁丑进士蔡清以理学敎人得琛文大异之及督学江右请琛偕行归而四方从学甚众嘉靖初以大臣荐拜贵州提学佥事俄改江西皆辞不赴清既没所谓无媿师门者琛一人而已学者称为紫峯先生着有四书浅説易经通典】
　　史于光【字中裕晋江人正徳丁丑进士家贫励志读书事亲孝领癸酉乡荐不赴春官或促之行曰仕不及亲奚亟为登第后选庶吉士为吏科给事时议大礼于光疏不报以疾归家居作易经正蒙复起官赴京卒】
　　林希元【字茂贞同安人正徳丁丑进士授大理评事世宗登极条新政八要大约言君道在勤正学亲正人而息中官机务罢中官镇守所以清政本塞乱源深见嘉纳会以议狱事被论弃官归大臣交疏荐之寻起广东按察佥事掌盐屯二政条切近者为四欵复以所行泗州荒政为荒政丛言并报可颁行天下改督学时剧冦王畿作乱剽掠广恵二府希元署按察篆讨平之嘉靖十二年大同军叛杀主帅希元上疏请诛之而廷议竟从抚辽东兵又告变希元言逺者大同之变朝廷过为姑息故悍卒咸生轻侮大臣因循不振致其益骄而朝廷威令益削疏入诏责希元狂率欺罔谪知钦州会安南不贡方议征讨擢希元备兵海北希元主议以征为是与督臣互异罢归所着易经四书存疑学者师之】
　　张岳【字维乔恵安人正徳癸酉乡试第一入见镇太监长揖而已太监曰福建今年觧元岂琉球生耶丁丑成进士授行人武宗寝疾豹房独宦者侍岳疏言自古未有人主寝疾大臣不预独与内使共之者乞召大臣经筵科道官轮直起居药饵先尝太医院药方日呈内阁庶无意外之虞不报武宗南廵岳与同官疏谏下狱廷杖谪南国子学正世宗嗣位复原官以忧归时王守仁倡良知学士翕然从之岳渡江见守仁犹持程朱遗言守仁曰子亦一时豪杰奈旧闻纒绕耳岳归立存养四条威仪动作之节十七条以为学则悬之草堂服阕补主客郎世宗议行禘礼祀始祖所自出张孚敬附防其人以实之岳语侍郎李时曰本朝徳祖而上太祖所不能详今欲实以人上明圣可使祭非其祖乎哉宜设神位题曰皇初祖议上内批与岳合孚敬大骇亟欲致岳岳不应出为广西提学佥事视学至柳州军士以太守不给粮聚众鼓噪岳为太守出粮亷其鼓乱者十八人送军门置之法众遂定改提学江西江西尊王氏学岳更约诸生蓍蔡程朱之説以入贺万夀不谒孚敬谪广东提举转守亷州安南莫登庸乆不贡朝议将讨而郡县之岳具疏陈状叅赞毛伯温以兵事付岳嗣迁浙江叅政伯温奏留岳广东登庸觇张太守尚在乃遣其孙福海欵关纳土安南平擢右佥都御史抚治郧阳改江西贵溪相夏言治生塜藩司议广信七县各措千金岳曰将范金为椁耶县百金足矣分宜相严嵩奉诏建延恩阁岳批牍与千金所司相顾讶少请益岳曰是非相公意嵩子世蕃在京有后言同里都御史邱养浩宻以闻岳曰自分定矣寒骨棱棱止少马革一张而已甲辰陞副都御史提督两广讨封川贼平之晋兵部右侍郎寻征马平蛮克雷岩同银北岸诸巢遂围鱼窝马鞍高挽诸险皆先后破毁分兵守之召入兵部左侍郎以征克贺连功加右都御史旋命总督湖广征湖贵苗累奏竒功皆为严氏父子所抑既擒渠首龙许保犹令尽絶苖党或语岳何不稍自贬岳指其髪曰如此种种顾入钱买官乎自古刀锯鼎镬皆士君子致命遂志之地吾知应诏杀贼而已后竟卒于沅州赠太子少保諡襄恵弟峯嘉靖庚戌进士官四川佥事子宓庆逺知府□顺天乡荐孙迎万厯乙未进士】
　　王宗濬【字志达晋江人与兄宗源先后成进士宗濬为兵部郎值徽府奏乞自徴地赋并请勅示后宗濬言于尚书梁材以擅征困民非祖宗旧制也疏力争之事得寝累迁湖广江防佥事以疾卒于官】
　　黄润【字以诚晋江人正徳辛巳进士授武进知县武进赋重先是廵抚周忱奏折布以轻之疋布抵粮一石呉廷举议徴其价疋银五钱润争之曰三呉每石粮价嵗三四钱耳折布固将轻之若裁定五钱是重之也乃改徴疋三钱陞兵部武选主事奏立编选法擢守松江府修葺庙学给学田二百余畆定赋役册至今便之寻迁河南宪副饬兵信阳时章华台青衣岭三山诸剧盗盘据流刼润讨平之迁山西左叅政以母老乞终养着有东石漫稿十余卷】
　　丘养浩【字以义晋江人正徳辛巳进士授余姚知县擢监察御史疏劾近侍陈钦横恣谪永平推官未行台谏疏救赐还职席书以议礼得幸其弟检讨春已除按察佥事书为陈乞复馆职养浩疏其冐耻奔竞患失难退出廵海关复疏徐定国冐夺邉关屯地千余顷条陈防邉便宜十余事朝谕韪焉寻擢右佥都御史廵抚四川檄谕杂谷白草番夷先后纳欵乌蒙罗魁搆播肆虐属土舎禄堂诛之劾邉将李爵阿附险谲举废将何卿以代改抚江西有论其私何卿者遂引避归卒于家】
　　王慎中【字道师晋江人嘉靖丙戌进士授户部主事监兑通州悯运卒转输之苦粮有浥澜者即以散给军士人服其练达改礼曹寻改吏部以事谪复擢礼部员外郎督学山东厯江西叅议河南叅政属嵗饥大梁宋卫之墟殍胔蔽野慎中开仓赈济施给有方旋罢归益肆力文章追轨作者初慕先秦以上汉以下无取焉晩好欧曽文欲雁行而比肩之唐顺之称其文二百年来当为中兴后有起者莫能及有遵岩集行于世】
