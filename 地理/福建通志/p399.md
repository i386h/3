<!-- { "loadSidebar": true } -->
　　许登【字希进光亨孙绍兴十八年进士调长汀尉转増令峒黎时出剽掠上官议欲殱之登曰黎亦吾民也遂单骑往谕皆詟伏后知兴国州民多游惰教之力作复置乡塾课其秀者风俗以变秩满乞归】
　　陈景肃【字和仲漳浦人师事髙登有学行绍兴二十一年进士授仙游令诛宿盗蓝飞仙等提举湖南除知南恩州入知制诰秦桧方用事不拜出知台湖等州桧死复知制诰南恩州叛服不常景肃持节往谕岭南遂平卒赠光禄大夫资政殿大学士諡亷献所着有石屏撷翠集若干卷】
　　郑公显【字隐之龙溪人乾道二年进士调富沙戸曹秩满入朝献时事十论厯宗正簿应诏疏言大臣宜陈大政而毋摭细故直书事实而毋尚繁文至亲覧审择则在独断官至朝奉大夫龙溪县开国男有文集十卷及语録传世弟公敏乾道五年进士调福清簿改古田教官日与诸生讲明理学着有文集五卷】
　　林宗臣【字实夫龙溪人乾道二年进士受业髙登之门官主簿与参政汪彻友善贻书罢本州鬻盐禁尝谓陈淳曰子所习者科举之文耳圣贤大业则不在是以朱熹近思録授之淳后为儒宗】
　　顔敏徳【字克和海澄人乾道五年进士知循州除邕筦安抚使邕有峒冦为害敏徳驭以威信冦不敢犯官至朝奉大夫子戣以廕补官平黎蛮有功改京秩除琼管安抚奏变差役为雇役士民懐之立祠以祀】
　　陈衡【字秀平龙溪人乾道八年进士调髙要尉以擒海冦功累迁知亷州陛辞奏差役之弊改宜州力请乞祠去庆元初召至京着十论以禆庙议除知兴化军有擕权贵书求馆客者衡曰宁以身受谤不以官物狥人尝撙节用度増籴备荒郡人祀之】
　　王遇【字子合龙溪人少受业于张栻吕祖谦之门与廖徳明陈淳友善黄干称其学识之精义利之明防出流俗之表登乾道八年进士厯蕲州教授与诸生讲説论孟经史夜漏二十刻不休转懐安丞闽帅詹体仁郑侨延置幕府丞相赵汝愚将擢用之而伪学祸起后以荐知长乐县撙节浮费大修水利转贑州通判时韩侂胄当国屡欲邀之遇不少贬守毗陵嵗旱讲求荒政民被实惠及提举浙东常平朝议欲行计买盐之法遇力争之入对请斋戒以饬躬刚大以进徳急闻直言以救阙失乐从公议以扶正道断絶斜封墨勅之原常存视民如伤之念迁戸部郎中嘉定四年校防殿庐事毕而卒着有论孟讲义及两汉博义学者称东湖先生子仲讷以廕官罗源令】
　　孙昭先【字延父龙溪人淳熙二年进士嘉泰初以荐入班轮对疏谨名器严法度等事宁宗嘉之除司农寺簿时大农告匮朝防令戸部推究弊源昭先条具催督纲运拘籴本借支耗折诸防都城火诏陈阙失上疏言五事迁寺丞出知衢州嵗歉为民输折帛二税发廪劝分随地赈粜厯浙东提刑每牍至前必反覆推究行部资粮屝屦悉自赍办逾年劾去奸昏属吏二十余人嘉定中除吏部郎入对陈朝纲国用士气民病四事除枢宻院检详文字嵗旱应诏上封事言沿邉流离病在无以自赡内地楮劵病在不能通行诸道刑狱病在奏报之稽迟改送之纷扰州县赋税病在催科之峻急征之烦宻条陈甚悉迁太府少卿除直寳谟阁提江东刑狱转朝议大夫寻乞致仕着有奏议诗文若干卷】
　　黄樵仲【字道夫彦臣曽孙淳熙五年与弟杰同登进士调汀州録参朱熹守漳礼请入学及聼其讲小学称善所着有礼记解小学口义行世弟櫄字实夫淳熙十四年进士调南剑教官以杨时陈瓘勉励诸生官终宣教郎有诗解中庸语孟解行世】
　　黄【字景华彦臣曽孙以世廕补登仕郎厯知平阳有盗鼎者自言折肱杞佯谓非辜即以鼎予之顶之而去杞曰此折肱者耶遂坐罪累迁知肇庆府以荐将内除力求便郡除知潮州寻奉祠朱熹守漳时雅重之官至朝请大夫】
　　黄朴【字文卿彦臣曽孙以世赏补懐集尉摄邑事防冦犯连贺二州官吏失色朴率乡兵御之贼退调阳江尉尚书胡铨自海上召还取道阳江闻朴名曰当备为荐首海冦刘承兴犯髙雷化三州且掠及南恩朴率客兵船十余艘出敌贼闻风宵遁改安溪令京尹陈辉出师五羊处朴于幕下秩满倅邵武又倅福州兼西外宗正丞乞祠归】
　　余喆【字若防龙溪人淳熙十一年进士任惠浔二州教授进皇朝职志髙宗政范差监枢宻院激赏库尝伏阙上书论韩侂胄罪状又上书论边事力沮和议之非复进古鉴録资时十论天门例括象志等书改通直郎主管岳祠所着有周礼解禹贡攷春秋地例増释纪年录杂编五音姓谱各若干卷】
　　许伯鸾【字廷徴龙溪人淳熙十四年进士知江州嵗饥发仓赈济僚佐请待报可伯鸾曰宁谴于君无殍吾民全活者数千人以母老致仕民争攀舆留之弟伯凤绍定二年特奏名厯御史台主簿以鲠直称】
　　赵师楷【字清之宋宗室父伯夀任漳州幕遂为漳人绍熙四年进士授浙漕干官有诬属令者漕使欲劾之师楷曰若慿单词得无寃乎访之果诬改知湘潭以荐召对论边防及募兵事寕宗嘉纳之除守抚州改广东市舶司再被召首陈正心之説累官直寳章阁出帅广东卒于官】
　　杨仕训【字尹叔诏安人朱熹守漳延置賔贤斋称其学已知方庆元二年登进士由古田尉调海阳丞民有讼者以礼义晓譬多释争而去迁永福令推诚待物留意学校湖广縂领请于朝愿得亷静吏董军饷遂差监鄂州粮料院荆襄两路军储皆属焉寻卒黄干为铭其墓弟仕谨嘉定十三年进士任博罗尉】
　　赵善封【字徳可宋宗室居龙溪庆元二年进士宰宁徳县课农桑崇学校擢守容州定差役戢盗贼加意抚字广右帅以善封有风力檄率藤梧等六郡兵讨贼贼闻风解散大帅杨长孺赠诗有清如玉壶氷淡若朱瑟之句】
　　陈淳【字安卿龙溪人朱熹守漳淳以所为自警诗为贽熹读之恨相见晩与之语知其用功久且深以上达之理发之熹去郡毎语人曰南来吾道以得一安卿为喜后十年淳复往谒熹有喟然与之叹又告之曰当大作下学之功无独任上达之见淳归无书不读无物不格凡经书子史所载纪纲法度礼乐刑政兴衰治乱之原利害得失之机与夫异端邪説似是之非浅深疎宻难明之辨周匝体究彻上彻下嘉定丁丑以特试寓中都四方士皆来请质朝士大夫争馆迎焉严州守郑之悌闻其至延入学宫讲道时有窃似乱真自立门庭者以格致为支离教人黙坐求心谓一蹴可至后生晚出喜竒便简羣然从之淳乃发明正学以求指归着道学体綂师友渊源用功节目读书次序四篇排觝异端中其膏盲则有似道似学二辩淳家故贫事母孝身虽未用而忧时论事感慨动人道至晚而益尊胷中莹彻若太空无云辨説条畅浩乎水涌山出推已及人之心甚于饥渇嗜欲不能自遏嘉定十六年以特奏恩授安溪县簿未任而卒学者称为北溪先生所着有大学中庸论孟口义仁义礼智心意性情字义详订诗礼女学等书仙溪陈防往来淳门乆辑一时问答之言为荺谷所闻二卷】
　　孙叔谨【字信之昭先子嘉定初以郊恩补官厯大理评事轮对言旱蝗为虐所在荒乱乞以赈防实政责长吏以备御实功课守帅十年登进士知莆田县宪使刘承祖露章荐之迁大理寺丞陛对乞修明君徳振举治纲谨好恶于出令审轻重于用权又言长民之吏掊克多总戎之官畏缩风炽请遴选监司太守精择制阃主将理宗嘉纳之迁大理正复进正心持久二説丐外知潮州讼牒日数百剖决如流州兵惰弱申严校阅常俸外悉捐为修学费出羡余二万余缗为三邑代输下戸盐役邦人像祀之】
　　胡志夫【龙溪人嘉定十七年辟承受节郎江东安抚使司将领使金不屈死之谥忠惠】
　　顔振仲【字景玉师鲁孙以祖任补登仕郎宰安溪时尉执平民为盗振仲知其佣作有主释之郡守游九功褒其事倅莆阳摄郡事飞雄军被调资粮不足噪于市振仲出抚谕之自以倅防所积钱给军军皆感悦罗拜官至朝散郎】
　　顔耆仲【字景英师鲁孙初镇福州海口镇有书院阙廪耆仲置荘田制祭服厯倅临安府登寳庆二年进士除知江阴军入为吏部郎以直秘阁提举淮东陛辞论君子小人之异厯太府少卿力丐祠提举武夷山冲祐观生平雅爱士置平湖桂荘以嵗入钱赆计偕士官至中奉大夫爵龙溪县开国男端平间朝廷登用正人以二顔兄弟为首子镇韶州司法钥监惠州盐塲録通仕郎】
　　顔颐仲【字景正师鲁孙以祖泽补官厯知严州时钱楮中半之令初行颐仲力争不可朝廷不能夺迁两浙转运判官值禁旅饥谇语闻辇毂下颐仲抚定之除戸部郎知临安府浙西安抚卒谇语如前颐仲曰曩抚谕从权弭变耳今事定宜讨有罪以尊国体宻谕主帅察其倡首者诛之进将作监兼府事轮对言兵骄楮贱皆由寛而不严所以致玩散而不敛所以积轻理宗称善嘉熙初除广西转运判官奏罢琼崖儋万四川盐本钱并蠲免二十五州身丁钱三年召赴行在奏弭天变疏淳祐初除知泉州七年除寳章阁待制嵗饥设法赈济复奏发常平二万余石半济半粜全活甚众后以吏部尚书寳章阁学士提举玉隆万夀宫请老景定二年卒】
　　顔公衮【字鼎卿海澄人绍定间以廕补授兴宁令时强冦陈三鎗罗动天逼境公衮与主簿徐千能赴贼营谕以祸福贼怒公衮厉声叱之遂遇害邑人哀而祠之诏赠朝奉郎官其子贡贡绍定二年特奏名】
　　陈防立【名植以字行淳子淳祐四年进士提督岭南海路兵马时帝昺浮海防立提领海舟见事危断维出港自以六舟泊梅岭收亡命驰檄诸蛮图立宋后闻张世杰覆舟遂变姓名匿九侯山临终令海濵曰吾死犹可南望厓山也弟格为海濵监簿帝昺亡从容就死防立敛袍笏招其魂于渐山书院】
　　蔡振先【字徳扬漳浦人宋末授鳯州总管为元兵所执説降不可临以刃不屈遂遇害】
　　元
　　林广发【字明卿龙溪人规言矩行郡学三聘为诸生师以部使者荐授安溪学职邑僚师事之防冦作奉檄招降以劳授主簿毎俘至委讯辄曰此平民也府帅问曷辨曰获于巢穴者贼捕于井里者民此皆自井里得之福建分省请置汀漳屯田万戸府以广发为经厯屡有差遣不得理府事兵民请诸分省曰愿还林君活我边人着有三溪集传世】
　　陈君用【龙溪人景肃裔孙至元中剧贼李志甫黄二使聚乱万戸张鄂斡守将绰斯戬与战不利君用率从子进卿等设伏乌泥洞杀志甫擒二使授本路总管同知后北洋海贼入境君用募弓手乗潮进战擒贼将降其余党又破汀冦罗天邻邓师公于白花岭潮贼夏山虎逼汀漳闻君用董师望风降附朝议以屡建大功勅开屯南诏守汀漳正万戸宣武将军进阶南胜伯卒谥忠洁】
　　明
　　林弼【字元凯龙溪人至正中进士洪武二年太祖遣使三徴之与宋濓王祎曾鲁等修元史授吏部考功主事使安南以金珠赆弗受旋知丰城吏有作奸者弼置之法遂诬以受佣金一镒逮狱太祖识其名曰此却安南金者肯受佣物耶遂得免适安南内乱朝廷复命弼往还报擢礼部郎中转吏部出知登州有惠政卒于官弼博洽羣书善书工诗文晚益究心濓洛关闽之学所着有梅雪斋文集使安南集诗经解义宋儒会觧行世弟虞臣国子助教孙侨东筦训导】
