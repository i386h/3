<!-- { "loadSidebar": true } -->
　　【石刻厯代有功名臣十三人姓名唐光禄大夫樊公宋少师忠惠蔡襄知武冈军杨公参知政事张公直龙图阁孙觉将军卢公烈士范公元太尉忠献董文炳行省都事蓝光侍御史韩凖英义侯阚公楚国公李士瞻明大夫汤和之神】旗纛庙【旧在都司后堂北明洪武元年建今在南关外教塲内】关帝庙　【国朝雍正五年追封三代春秋祀以大牢庙一在北门右营房大□铺一在北门左营房一在谯楼西一在南教塲一在山兜尾郡城七门及各县俱有雍正十一年总督郝玉麟巡抚赵国麟复于古仙宫里建庙特壮伟并崇祀三代】天后宫【一在闽安镇天后事迹详方外部　国朝康熙十九年总督姚启圣巡抚吴兴祚因荡平海岛神灵显应建宫祀之一在南台雍正十一年总督郝玉麟巡抚赵国麟修葺奏请扁额　御赐锡福安澜四字更有旧宫在郡水部门城下建自前代明时累经修葺嘉靖间给事中陈侃使琉球还为请春秋祀典一在长乐县西三峯塔旁又有行祠在连江县钦平上里曰宣慈庙】龙神庙【在郡城九仙山上　国朝雍正五年奉　防建】东岳行宫【在郡东门外易俗里即伪闽时所建东华宫之泰山庙也宋大中祥符间寖广其制明崇祯中重修又有行祠在连江县钦平下里】真武庙【在北城全闽第一楼明正徳二年建又古田县水口有真武祠】荧星祠【在华林寺西明万厯二十六年巡抚许孚逺建旧为明离殿在九仙山】闽越王庙【在闽县钓龙台西祀闽越王驺无诸汉髙帝五年遣使封王受册于此后人遂于其地立庙武帝时闽越亡祀废唐大中十年建祠五代唐长兴元年闽王审知追封为闽越王宋时赐号显圣武勇王庙庙有左右二王王之二将也熙宁中民兵戍熙和二王现云端大战获捷政和间复戍桂府征蛮之际二王复现灵降大雹飞黄蜂以退蛮兵宣和二年浙冦窃连陷数郡提刑俞向自建康提兵至闽有黄蜂数万随舟二神复现云端境内帖然乃大新祠宇建楹日有青红二蛇蜿蜒香几间后升梁及奉二王像入祠二蛇屡见向异之为文以纪六年进封闽越王为镇闽王二王左封灵应侯右封显应侯建炎四年王加封武烈灵应侯加封广惠显应侯加封嘉泽绍兴三十年胶西之役舟师祷于神大捷王加封英防夫人封赞灵左侯加协威右侯加翊忠明洪武十年布政使叶茂祷雨获应疏闻诏下礼官议从神故封称汉闽越王之神参政瞿庄有记庙籍田郡人参政唐澞冇记其畧曰王当秦乱保鄣吾民帅师助汉灭项显受封爵及殁庙食兹土绰着灵迹庇民之功厯载祀典邦人每嵗六月为莲会以尽报祭之礼元至正十八年行省平章布哈特穆尔尝舍闽邑公田六十亩二分助香灯之费在还珠里者三十八亩七分二厘在灵岫里者二十一亩二分八厘有碑见存初庙前江心旋长沙洲属侯官县一都之地居民王方广扞治为田后亦舍于庙计田二百一十亩五分四厘虽江水冲击东倾西复人皆知为庙田也祠下居民郑广者求为守庙以田私入其户广子神又以田之所入购庙西陈氏园四亩果树三十三株并籍于户是后庙宇日敝见者莫不咨嗟成化癸巳耆民郑得等郑神匿田及防渎之状太守唐珣覈正田园皆庙故物始置神于法籍其田复归于庙又有闽越王祖庙在嘉崇里庙旁冇古冢按旧志王郢王余善各载冢所独未载无诸庙旁冢疑即无诸也自唐大中间立庙钓龙台官民祠祭悉移于彼于是祖庙田园为居民侵匿嵗乆圮废万厯间乡民募建隘陋非昔比矣】祠山庙【在九仙山法灵寺东神姓张名渤生西汉末游苕霅之间殁而为神显于广徳州之横山闽人祀之颇着灵迹嵗大比士子多谒梦于此今废】明徳赞福王庙【在郡治西旧号西湖庙汉闽越王郢开州西大路畚土成丘后人即其地庙祀之唐大厯以前闽城得通祀者钓龙台善溪城隍并此为四】广应庙【在闽县桑溪里东山大乘寺南山峡间有二潭下潭广六尺深不可测汉闽越王郢时潭有大鳝为民畜害王第三子有勇力号白马三郎挟弓矢射中大鳝于此人马俱毙土人因为立庙唐贞元十年观察使王翃祷雨辄应咸通六年观察使李瓒奏封龙骧侯五代时王审知奏封润王宋庆厯中郡守蔡襄祷雨于庙读祝未毕大雨如注襄令县令贾太冲新其庙文学范宗韩为记熙宁八年封冲济广应王绍兴十一年丞相张浚奏増封灵显十七年秋大雨中夜水暴出声闻数十里有巨石髙广二丈许峙庙后如堵人以为异绍定间加封孚祐王淳祐八年郡守陈垲祷雨有騐叹曰土俗传疑以鳝为灵不知神体天以福善沛利泽以苏焦槁其灵在王不在鳝也遂改名曰善溪又瑞圣里有宁显庙连江县有云溪庙云尊庙皆祀之】防应庙【在闽县左三坊旧曰灵泽庙神号五龙顺化王塑位五方配以方色伪闽时建宋皇祐中郡乆旱邑人祷于庙甘雨如注殿中北位黒龙鳞甲皆湿犹带池萍绍圣四年郡守温益新其庙乾道三年郡守王之望请于朝赐额灵泽闽县令丁长卿为记淳熙十四年安抚使贾选奏改今名】徐真君庙【在永福县西髙盖山祀东汉徐登登幼习神仙之术尝与东阳赵炳较仙术于此后人为立庙俗呼为花林庙】大小亭庙【在连江县二十七都江口晋时有黄助者汉黄香之孙也偕其弟泛舟自海南归遇风兄弟俱殁于江每夜画沙成字复见梦乡人曰为我南山作坟北山立庙吾能辟灾降福乡人祀之号兄庙为大亭弟庙为小亭伪闽时封大亭为孚济将军小亭为孚逺将军】阮太守祠【祀宋晋平郡太守阮弥之晋平郡今福州治元嘉间郡俗不知礼义弥之至兴学校正风俗平洞夷海防之乱殁而郡人思之祠祀乌石山之旁万厯七年祠毁后移于东关外归善里】灵着王庙【旧名威惠在福清县治西隅后王山祀唐陈元光永隆初元光以应扬卫将军随父政戍闽征蛮镇抚漳州以讨贼战殁封王立庙漳浦宋时邑人于漳浦请神香火祀于县前王巷英灵显赫自迁于后王山立庙】灵显庙【在连江县治省魁坊内神黄孟字叔达句容人唐初游闽殁于邑宋绍兴中海冦朱明为虐神见梦乡人以示黙祐未几冦平咸淳中封福惠侯又邑治钦平下里亦有庙明永乐十七年建】郭坑灵感庙【在长乐县东賔贤里祀唐汾阳王郭子仪咸通间光州人王想以从兄审知节度闽部假令长乐乃即山北郭坑为庙奉王像祀之又刻汾阳本庙碑铭于庑下想自为记宋元祐二年重新人水关门外亦有郭令公庙】显应庙【在长乐县南八都一名植柱庙唐开元中神降于察山之隂乗大木泝流而上渔者负之趋下流复泝而上如是者三心异之取置石室下逺近望之若植柱然里人立庙以祀里有洪氏女浣沙于江为蛟所吞诉于神忽雷雨暴作刳蛟水濵得女尸蛟腹中洪氏感涕虚某居刻所取木为像祀焉景祐中县尉王侯祷雨获应更立庙宇庆厯中潘奎为记绍兴间赐额显应】金吾祖庙【在长乐县东北大宏里唐开元中里人林通元多善行后卒人莫知为神也宋初有冦自梅江剽掠其乡乡人见神率兵御之冦退神降灵于人自生时事迹及其父母妻子姓名众大惊异立庙祀之后封金吾显通王】东平王庙【在福清县溪头祀唐张巡】刘侯庙【一名拓主庙在古田县云津坊西祀唐刘疆开元时邑犹未造疆与邑人林溢林希等开辟山林画疆亩请于朝立县元宗嘉其忠顺使掌县事风气日开始变峒豪之习未几纳职请吏束身退处诏加其封爵食禄于家及卒邑人徳之为立庙翊庇生人雨旸祈祷皆应宋崇宁二年赐额忠惠政和中封顺宁侯加封正应父母妻子同享庙食元时灵迹益显大徳八年诏修其庙张以宁有记至顺间县尹赵孟吁重修又有安邑庙祀昭烈侯林溢昭惠侯林希孚应庙祀疆之弟】顺懿庙【在古田县东三十里临水洞神邑人陈昌女母葛氏生于唐大厯二年嫁刘杞卒年二十四临水洞有巨蛇时吐气为疫疠忽有朱衣神人执剑索蛇斩之乡人诘其姓名曰我江南下渡陈昌女也忽不见众遂立庙于洞上凡祷雨旸驱疫疠求嗣续莫不响应宋淳祐中封崇福昭惠慈济夫人赐额顺懿又连江县亦有临水行祠】威显庙【在永福县东南二里许神陈姓名必胜汉丞相平之后也家于闽城乌石山兄弟九人皆着竒节殁而为神庙食于此唐永泰二年邑初置溪潦暴涨有枯木泝而上者数四乃洑口祠所立神像也邑人柯氏取之累石为屋祀焉民祷祠于此或樵牧过者辄于石屋中获钱宋开寳中号洑口通灵防境庙绍兴元年赐额威显九年封灵贶侯乡贡进士黄彛有记】厚屿庙【在闽县厚屿山神姓叶名忠官至泉州守既殁显其英灵乡人立庙祀之凡舟楫往来祷无不应】螺女庙【在螺女江濵庙神即螺女也详见山川志】刘鞠二公祠【在连江东湖埧上祀唐邑令刘逵宋邑令鞠仲谋二公前后兴复水利邑人祀之明天顺四年知县欧阳瀚重修】显应庙【在闽县饮井山西麓神为唐观察使陈巗之兄名礹兄弟同庙祀于里之芦川宋嘉祐七年春一夕雷雨大作神之香火迁于今所开禧嘉定间郡大旱蝗疫疠继作邑人祷之累着灵应寳庆元年赐额显应开庆元年封礹曰仁济侯巗曰惠济侯侍郎陈益为记】观察使司徒陈公墓祠【在郡城北关外祀唐观察使陈岩　国朝康熙中郡人林侗等修复岩墓雍正二年郡人李范于墓左剏祠署总督宜兆熊檄有司春秋致祭翰林编修陈治滋有记详见古迹宅墓部】昭利庙【在郡城越王山麓祀唐观察使陈岩长子延晦干符中黄巢陷闽神愤唐室衰防慨然谓人曰吾生不鼎食以济朝廷之急死当庙食以慰生人之望既殁祀于连江县之演屿宋宣和二年祀今所五年给事中路允迪使三韩涉海遇风涛赖神以济归上其状封协灵惠显侯赐庙额曰昭利建炎初建冦犯西闉吏民祷于神俄而雨雹大作盛暑如冬平地水深尺许贼遁去道出连江欲肆焚掠忽四山士马云集众骇而去四年封昭利王子侄九人皆赐列侯知西外宗正嗣濮王仲湜为记又连江永贵里亦有昭利庙】水西大王庙【在郡治内闽王审知建以祀其兄潮】琅琊忠懿王庙【在郡东庆城寺之侧本闽王审知故宅有唐侍郎于竞所书徳政碑竪庙门外晋天运三年闽地入吴越钱氏始命即王故第立庙祀之宋开寳七年刺史钱昱重新其庙立碑以纪并塑故都押衙建州刺史孟威等一十六人配飨歴代以来迎春日郡守遣祭取其碑下土为春牛政和元年郡守罗畸复修绍兴中郡守张守重修明万厯二十八年诏修帝王祠庙王裔孙生员王一腾等请有司清复旧址发公帑重建适转运副使临海王亮至亦王裔孙力襄厥成复春秋祀典四十年巡抚都御史丁继嗣重修　国朝康熙元年巡抚许世昌重修扁曰功肇人祖】刚显庙【在郡治乌石山上祀唐处士周朴山旧有三贤祠祀僧灵观薛长官逢及朴朴居于此与二人友善故合祀之又双峯寺亦冇三贤堂祀观察使李瓒大沩寺僧懒安及朴宋绍兴初张浚谪福州将游双峯梦一僧与一金紫人一白袍秀士来谒翼日登山堂见三人像如梦中所见心异之后浚帅闽游乌石至其祠叹曰朴死节三百年未冇庙何以风励当世乃疏于朝建庙赐号刚显郡人郑昻为记其畧曰东汉之衰陈蕃李固孔融之徒相与标榜以节义名世故虽以曹操之险贼终身睥睨不敢取汉室唐末名节扫地朱温以斗筲穿窬之才谈笑而攘神器士大夫亦欣然与之莫敢正议使公得志其肯以国与人乎后嵗乆祀废】灵显庙【在螺江之浒祀唐将淮甸人刘行全徳全待全干符间黄巢冦闽行全兄弟御冦有功未获封赏而卒闽人为之立庙宋淳祐十一年大旱乡人祷雨立应乡贡进士陈应角等以闻赐庙额曰灵显又旧遗爱门外亦冇庙曰北庙宋政和初懐安令吴与重新并为记今废】烈威祖庙【在使君桥之北神陈姓与二弟名讳俱失传生五季末兄弟以贞义自持殁而为神捍灾御患祷无不应宋时累封威烈照济侯二弟亦封侯爵】通济王庙【在郡东光俗里宋嘉定元年建祀唐末人林浦浦避地海濵凡斥卤之巅岛屿之涯皆凿井以给行人人谓之林公井及卒甚着显应里人祀之有司上其状赐封今号】务庙【在凤池坊东祀五代务使张睦睦务时有惠于民民庙祀之】昭应庙【在福清县苏田里渔溪祀闽王牙将虞雄雄战殁于渔溪民庙祀之绍兴中赐额昭应】都巡感应庙【在福清县治西隅神为许忠建安人唐末为威武军都巡检屯兵福清干符五年黄巢犯福州忠梦天使唐葛周三将军助己征讨明日决战大破之巢兵退明年忠卒民祠而祀之请于朝赐庙额曰感应】英显庙【在连江县南新安里兑峯山神萧姓名孔冲字仲谋建安人唐庄宗时举进士不乐仕进削髪为僧志行坚苦能伏虎豹殁而邑人祀之宋靖康初建冦叶侬逼县境神兵见于罗仑山上贼遁去绍兴间海冦掠荻芦寨神复现异九龙江后累封昭烈正顺公寳祐元年大旱乡人祷雨辄应元时赐今额明洪武十八年重建大学士吴沈为记】忠烈王庙【在罗源县治西神名陈霸先邑之霍口里人追贼马踣死县令程成祠祀之事详孝义宋时封武宁忠烈王】昭祐祠【在罗源县罗平里石塘神姓黄名岳宁徳人唐末黄巢入闽民避地无所闻岳名从之如归全活甚众王审知欲辟之不从赴水死邑人哀之立祠以祀元至正间乡人重建】梅川昭显庙【在闽清县治神陈姓名失事王审知有功于民民为立庙宋咸平初修建天圣四年大水溢民居庙在下乃独完绍兴元年赐额徳威淳祐元年封威应公元时加封保宁感应灵祐公明永乐间燬正统六年重建】灵济宫【在府城南积善里之梁山祀南唐江王徐知证饶王徐知谔王兄弟尝将兵至闽郡人徳之晋开运二年立祠于金鼇峯宋大中祥符初立庙于潢溪政和七年潢溪庙废遂建今所明永乐十四年有祷灵验诏拓其基而广之封为真人立碑以纪五嵗一遣官赐袍致祭】武胜王庙【在南台安闽﨑东神传为陈九郎名讳无考五代晋天福二年伪闽封宁应侯改昭义加封武胜王建庙立石宋熙宁宣和靖康中屡葺其庙明成化十年重建】七贤祠【在郡西门大街宋建炎初建祀王忠竭郑仲贤郑谨净郑守道郑诚王子元王子清七人皆钜野人五代唐天成中郡盗啸聚阖境赖神以安故祀之又有行祠在善化坊】闽山庙【在郡西南文儒坊祀宋卓祐之祐之宋景祐元年进士庙其故宅也建炎三年建冦猖獗端平中邵武山冦开庆中汀冦神皆显灵异现于云端贼惊怖遁去守臣朱良骥运判诸葛有声先后以事闻诏封广利威显侯赐庙额曰灵应明正统间有司重修万厯三十一年布政使王恩民檄郡守春秋致祭】显灵庙【在郡西南胜平里祀里人林僾事详孝义传水旱盗贼沴气流行祷无不应宋康定间转运使以状闻赐庙额曰显灵咸淳七年封僾福恩侯衎协惠侯】灵显庙【在郡治西神为林元事详孝义传水旱祷之多应元大徳中中书省以闻诏立庙赐额灵显】康王行祠【在褔清县东岳庙旁祀康保裔河南洛阳人宋咸平中为彭国军节度使与契丹战于河间援兵不至力战而死灵响甚着天下多立庙祀之】忠烈庙【在福清县城东明万厯二年建祀宋招抚使刘仝祖与妻林氏及林氏之兄林同有司春秋致祭大学士叶向髙有记】灵惠庙【在连江县新安里神黄姓名失仕宋为大夫与元兵战被杀持首就颈遇老妪问曰头可续乎曰不能遂仆而死邑人庙祀之又永福县西南二十八都有岭庙亦祀黄大夫】灵应庙【在古田县西北台山宋嘉定间建祀邑令李堪端平三年赐额灵应】武功庙【在闽清县仁夀里龙源宋绍圣中邑人朝请大夫萧磐在梧州值风涛之险遥见江浒有庙黙祷之俄见云雾中三人皆紫袍金带风遂息磐拜谒庙下神果三人曰感应将军灵应将军威应将军因録其封爵以归祀于所居主山之后】振逺安福行祠【在府治北相传北镇之神也宋嘉泰初建于北城楼上元季海冦攻城廉访书记曲时敬领兵击之祷于神不许战果不利次日又祷许之遂大胜乃大新祠宇明洪武初増筑城楼迁于时敬旧宅里民有祷辄应】严胜庙【在郡治东北隅由平山东折而南旧有城门曰严胜宋时有严氏者居迩城壕鬻米以给取赢极薄时太守方忧旱梦神告之曰必得淑行如严公者祷之必雨守乃遣祷甘雨如注后卒民异而祀之明洪武二十年左参政王纯以旱祷于神获雨乃新其庙郡人陈珪为记庙今废】薛丕庙【在闽清县防仁里庙即丕故居也丕有神异乡人立庙祀之水旱祈祷多应明正统八年重建】海濵周先生祠【在郡道山之麓祀宋儒周希孟康熙二十二年裔孙周宗鼒倡修】古灵祠【在郡西闗外象山祀宋学士陈襄有司春秋致祭旧在万寿巷　国朝康熙元年移建督学陆求可为记后庑集贤堂以司马光程颐张载苏轼曾巩等二十三贤配享雍正七年布政使赵国麟捐修八年奉防重建】罗豫章祠【宋儒罗从彦原祠十五世孙钦奋建在城隅之北以李侗朱熹配　国朝康熙十三年回禄雍正十年十七世孙沣重建在郡聨荣坊嵩山之巅仍以李侗朱熹配雍正十三年巡抚卢焯扁曰伊洛再】道南祠【在郡城光禄坊祀宋儒杨时宋寳祐六年建明成化元年督学使者游明重建并祀罗从彦李侗朱熹有司春秋致祭嘉靖中提学金贲亨增祀程颢为正飨后提学朱衡又以程颐同祀嵗乆祠圮提学金立敬重修万厯中废天下书院有司改额曰三山公馆十三年巡按御史杨四知题请修复祀典如故后祠宇多为人侵三十八年提学熊尚文查复旧址修葺一新复以罗从彦李侗朱熹列主配飨】道原祠【在贡院南祀宋儒林之竒黄干明正徳十七年建】李延平祠【祀李侗一在侯官县杨桥铺春秋有司致祭一在古田县治南门明嘉靖初建以朱熹门人林用中林允中林夔孙程若中余偶林好古林大春蒋康国配飨】曽公祠【在郡九仙山之麓祀宋郡守曾巩】李忠定祠【在郡西门外明正徳十五年建祠宋丞相李纲】林文昭祠【在郡三山驲之南创自前代宋儒林之竒与其徒吕祖谦讲学处也嵗乆倾圯明成化间裔孙培重建像文昭祀于中左配东莱右附文昭仲子子冲及子补之子耕万厯三十八年督学熊尚文修葺为记　国朝雍正八年裔孙诸生宸纶呈请总督髙其倬咨请奉　防重修】刘氏诸贤祠【在凤冈幽兰谷明永乐中建祀宋儒刘彛刘康夫刘藻刘砥刘砺万厯间增祀刘嘉誉刘世南刘子价国朝康熙十六年奉　防修葺雍正七年巡抚刘世明捐俸倡修裔孙圣振文涛重修】越山六贤祠【在郡治北祀宋儒周敦颐程颢程颐邵雍张载朱熹春秋有司致祭　国朝康熙五十七年巡抚陈璸重建】道山九贤祠【在乌石山般若台旁祀宋儒杨时游酢胡安国罗从彦李侗蔡元定蔡沈黄干真徳秀春秋有司致祭】朱子祠【一在郡南天皇岭上一在道山麓曰先贤石室一在冶山东曰文笔书院一在郡西关外曰西湖书院一在石井巷一在共学书院俱有祀典春秋有司致祭又一在于山麓一在闽县合北里明侍郎董应举建　国朝巡抚吕犹龙批给怡山院渡以为祀典一在福清县治曰明徳书院】陈北山祠【在郡学射圃内祀宋太师陈孔硕春秋有司致祭】黄勉斋祠【旧在乌石山西隅明嘉靖间移建郡学射圃祀宋儒黄干】五贤祠【在长乐县六平山下祀朱熹配以黄干陈析刘砥刘砺明正徳五年建】郑监门祠【在福清县青湖之旁祀宋监安上门郑侠春秋有司致祭】龙江祠【在福清海口龙山之南宋末建祀宋儒林光朝林亦之陈藻】刘巡检庙【在郡北门外元至正间勅建祀巡检刘濬有司春秋致祭今废为里社】陈忠毅侯庙【在郡谯楼右百步许元至正十四年建祀权福建道同知宣慰司事副都元帅陈君用明永乐十六年重建】董忠献祠【在三山驿左元至元二十五年建祀参知政事董文炳福州路总管刘文亨为记】栢郎中祠【在郡后街明洪武中侍郎夏原吉为采访使剏祠以祀元行省郎中拜特穆尔今废】报功祠【在古田南关外明万厯中建祀元巡检熊彦迪明知县王所徐建王冶】董公祠【在闽清县治西祀元县尹董祯】灵沟县【在郡南关外下郑洋元至正中溪水泛溢里老于水中得木像夜梦绯衣神告之曰吾当血食兹土乃立庙祀之疾疢疮痬祷之辄应】五显庙【在郡城通津门楼上楼与九仙鼇顶对峙庙初在河之南岸即懐逺驿故址旧名五通庙亦名龙官庙后废祀于此】两贤祠【在郡旧提学道左明万厯三十二年提学副使徐即登改建祀提举罗文毅伦舒文节芬副使甘雨重修有记今废】忠烈祠【在郡西善化坊明嘉靖初建祀参政孙燧万厯二年燧孙御史錝修葺三十九年巡按陆梦祖重修】懐悯祠【在郡西南明嘉靖中建祀左布政查约参议杨琚都指挥王翺经歴周焕】唐公祠【在郡城西明治间建祀郡守唐珣万厯十六年知府江铎重修】殷公祠【在唐公祠东明万厯中建祀巡抚殷从俭有司春秋致祭尚书林燫有记】厐商二公祠【在西关外贵安山明万厯八年建祀巡抚厐尚鹏巡按商为正天启二年重建】仰徳祠【在厐商二公祠右祀布政陈锡隆庆四年建锡广东人涖闽有惠政】尊道祠【在提学道射圃内明万厯三十九年督学冯烶改建祀巡按御史聂豹学宪刘玉吴仕刘丙熊汲胡铎潘潢游明金贲亨姚镆邵鋭江以达朱衡蔡国珍赵参鲁凡一十五人春秋有司致祭今废】宗公祠【在乌石山邻霄台西祀明督学副使宗臣嘉靖中公为闽藩参议倭逼会城诸门皆严扄公督守西门纵民入父老徳之万厯初按察使徐中行建祠祀之徐后转江藩右伯卒闽人并祀之】留爱祠【在郡南万安桥西明隆庆间建祀郡守龙泉叶溥泰和欧阳铎崇阳汪文盛山阳胡有恒】袁公祠【在提学道之南祀明巡抚袁一骥】南公祠【在九仙山上祀明巡抚南居益今废】崇徳祠【在古田县坊三保明嘉靖初建祀参议魏棨】功徳祠【在郡西门街北国朝顺治间建】世忠祠【在闽县治东明万厯十年建祀明太子太保尚书諡文安林瀚子少保尚书谥康懿庭□太子少保尚书谥文僖庭机孙太子少保尚书谥文恪燫太子少保尚书烃有司春秋致祭后原祠被圏住兵　国朝顺治十八年官给郡学射圃旁凖提坛故址另建】忠烈祠【在郡水部门外河口明正徳十五年建祀兵科给事姚铣后为营兵占住裔孙兆棨呈复】崇报祠【在九仙山南明正徳间三卫军变郡人都御史林廷玉副使髙文达出谕之三卫帖然嘉靖初有司上其事诏建祠春秋致祭】报功祠【在九仙山麓明万厯九年建祀户部尚书赠太子少保马恭敏森以定郭天养等军变也有司春秋致祭】一水先生祠【在道山麓祀明陈洙】董见龙先生祠【在郡学射圃祀明户部侍郎董应举】懐徳祠【旧在府学东明万厯三十九年建祀原懐安县儒学教谕冯光浙今移共学书院】彰义祠【在郡南关外吉祥墩明嘉靖四十年建祀御倭阵亡者初倭逼会城把总童子明等战死后戚继光平冦合前后水陆阵亡将士并祀于此为置祀田】报功祠【在福清县治祀明中丞汪道昆少保戚继光又县西门内及海口镇皆有祠】仰止祠【在福清县北凤凰山祀大学士叶向髙】颂徳祠【在福清县四都迳江祀明御史林汝翥】美报祠【在福清县南关外祀叶成学】林公祠【在福清县新安里祀明林正亨】熊公祠【在长乐县城隍庙东】范忠贞公祠【在郡城道山麓　国朝康熙十八年建祀殉难总督范承谟康熙三十四年御赐忠贞炳日扁额　御制碑文有司春秋致祭以同难幕客永仁王龙光沈天成弟承谱陪祀】姚总督祠【在郡西关外洪山桥上祀　国朝总督姚启圣启圣有平定台湾功功徳在闽民思而祀之】施靖海祠【在道山华严严右祀　国朝靖海将军靖海侯施琅】陈忠毅公祠【在郡城道山麓范公祠左祀　国朝殉难温处道陈丹赤有司春秋致祭】陈海道祠【在郡西关外荷亭祀　国朝殉难巡海道陈启泰有司春秋致祭】汪公祠【在道山天秀岩祀　国朝督学佥事新安汪薇】报功祠【在郡北越山麓祀　国朝巡抚雷阳陈璸春秋有司致祭】忠义孝悌祠　【国朝雍正元年各县奉　防俱建祀忠臣义士孝子悌弟有司春秋致祭】烈女节妇祠　【国朝雍正元年各县奉　防俱建祀烈女节妇有司春秋致祭】贤良祠【在郡城北门屏山地方　国朝雍正十年奉　防祀宣猷布化忠勇効命威爱宜民之封疆大臣】
