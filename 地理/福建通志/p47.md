<!-- { "loadSidebar": true } -->
　　清流县屛山【在县北坊郭里屹然屛立环拥县治后元陈有定屯兵于此名北寨又名纱防山上有七星石宋令刘叙建亭其上曰清高今废】莲花山【在县北峯峦耸翠中有莲池旁为莲叶山迤北十里为清溪岩】龙山【在县南坊郭里羣峰高耸起伏如龙县之左山也元陈有定屯兵于此名南寨山巅有莺嘴石旁为小横溪岭里许为百歩岭其高峯曰南极山俯视城治如在目睫顶上常有白云舒卷遥望之如匹练然又为后龙山为赤山顶平若砥左曰铜锣山右曰防塔山塔拱峙于邑其西曰拜龙山】东华山【在县东三里许防地凌空峭壁千寻前有斗台旷望无际邑胜景也其与东华连者曰髻山下通渔沧湾又东为崆峡岭临溪为观音岩有巨石对峙如门】笔山【在县东七里三峯高入云际中耸一峯如笔山坳有蒋公岩宋绍熙间蒋道人辟谷学道于此山麓为防涌岩岩初无水相传定光佛卓锡合竹引之始有泉一夕大雷雨瀑飞数丈至今莫寻其源岩前尝涌金莲花又名防涌金莲岩山峡为高风岭迤逦为国母崠宋文天祥侍杨太后过此因名其峡为清风峡下有清风桥过桥十里为分水岭】西灵山【在县西坊郭里县之右山也临溪岩洞玲珑古木苍翠山麓有泗洲岩岩前有狮子石溪西形如诰轴者曰方山】丰山【在县东南罗村里山势峭絶常有云覆秋霁方露全体人迹罕到宋淳熙间有刘道士诛棘扪萝而上六日乃至其项平坦如砥可坐数十人上有田地棋局丹灶犹存础石防乱地上若故居废址疑为神仙窟宅山半有七里林小桥横石上曰通仙桥古木如虬皆唐宋时物横斜涧壑间或化为石嵌空玲珑松盘其上皆合抱清晨眺望延汀郡境皆在目前有峰曰香炉曰下棋岩曰蔵子曰坐化皆竒胜也又渔沧山贵人山梦溪山马儿岩白云岩迤逦联络俱在其南】鐡石山【在县东南七十里山石坚墨如鐡有洞有矶皆名鐡石】枫隔山【在县西南四保里上多枫木秋老如丹故名】玊华岭【在县北永得里上有小玊华洞竒峰矗立洞石嵌空玲珑可容数百人有石窓石龛石观音莲花狮子诸胜宋乾道中始建佛庐西有石燕洞一名上洞幽逺莫测秉炬乃可入洞口通宁化界东有灵洞一名下洞前有巨石如搆庐石仓中竒凿天成幽窅无敢入者其峭然叠耸者为七峯岩又有象山高地岭向阳岭皆在永得里】
　　正溪【在县治西源宁化界潆洄五十里至县境澄清如练合众三折经渔沧潭度九龙滩趋沙县而东】李坊溪【在县西源出长汀界至白石溪入罗口合正溪】芹溪【在县东源自归上里至芹口入正溪】罗口溪【在县西北源出连城界过北团至罗口合正溪】青溪【在县北源自宁化界出高地青口合正溪】梦溪【在县东南源出本里各山涧合流至九滩口入正溪】半溪【在县东北源出高地至白石桥合流溪中白石错落望之如雪】三港溪【在县西南三小港源自宁化来防于正溪】杨梅溪【在县东南上有七里滩曲折多乱石】门溪【在县东南鐡石矶前清镜里许舟行如入剡溪水中有石门故名】九龙滩【在县东南鐡石矶下滩名见永安县山川上六滩属本县界险下三滩属永安界次之上下共二十余里旧传宋元时舟楫不通元末陈有定始凿以运汀粮按张籍送元汀州诗有为郡暂辞双鳯阙全家逺过九龙滩之句则是唐时已行舟矣又有十八滩明成化十八年县令凌宷冬时募工凿去恶石滩势少杀矶头有山径行人至此多遵径行空舟而下至滩尽再登舟上有九龙王庙亦名安济庙宋蔡防守泉州时有布衣投谒自称宁化九龙道士顷忽不见观其刺得诗一首明年防过谒庙亦答以诗宋时清流尚属宁化故谓宁化九龙邑人赖世隆有九龙行】
　　归化县龙西山【在县北竒峭挿天中有圣水岩泉出石中深尺许不盈不涸百十人饮之亦不尽涴之即雷鸣】蛾眉山【在县北圆秀翠丽宛若蛾眉其右有滴水岩亢旱不竭中有洞约濶数丈有石秤石灶又有石如钟鼓扣之有声曰虚鸣洞洞出嵌空玲珑约数十里下有洑流出为滚溪一名玉虚洞有天泉石仙桥虚鸣窍鹊岩佛头岩祥云洞跃鲤石狮子岩窠石申阳洞诸胜其左为三台山挂榜山笔架峯皆连缀而立】楼台鼓角山【在县南归上里邑主山也数峯联属中一峯耸突俨似楼台其余诸峯圆者似鼓峭者似角山半曰印诰山其下曰考岭又左为银瓶浪盏山四峯联属中峯尖锐如瓶三峯圆小如盏故名】象山【在县东归上里形如巨象有狮子岩夹峙其际旁有飞鳯山又东为文笔山为旗山顶有棋盘石旧传晏北海看奕遇仙处】云台山【在县东归上里高入云际旁有五马山五峯周遭其中土地平衍居民殷富俗谓之五马归槽】紫云台山【在县东归下里高归诸山日出岚雾空蒙望之如紫云其顶高平有溪田水碓居民约三百余戸上有三峯联络曰均山天气殊凉盛夏可衣絮】五顶嶂山【在县西二十里高峯挿云旁有五雷石下为响石山迤北为狮子洞玊岩洞十里为仁夀峰峰高云起即雨人以为候】黄牛山【在县西杨栁里山岭峻寛宋时曾寡妇晏氏结五砦于此以御贼】灵峰山【一名黄杨岩在县东南八十里界延平永安县上有三洞曰碧云曰灵峯曰船蓬山多怪石洞后左四里曰翠云岩旁山壁立下开石门有流泉从暗窦而出】天上冈【在县东三十里冈顶高峻人行其上如在半空夕岚晓烟咫尺莫辨右为莲花山其旁为圣岩平洋突起小阜宋杨时诞生于此旁有鳯凰岩即杨时读书处又折而东为鐡岭通将乐界】腾云嶂【在县西南归下里高大磅礴周可二十里山顶常带云气】
　　明溪【在县东象山下自腰带水流来经龙湖涧接珩溪岸有大小阜如明字故名】翰溪【在县东兴善里源出龙湖涧中有大石纹如又八小石绕之名八卦石流接雷霆溪】珩溪【在县东石珩村有石渚夹峙数里许如门槛名门槛石水从中流接明溪入沙溪】雷霆溪【在兴善磜头沿渚十里乱石巑岏吼激如雷霆接翰溪入沙溪】沙溪【在县东归下里接翰珩二溪至是水始大合众流出黄沙口达福州】布溪【在县东归下里源接吉溪沙溪之水流至岩前滙众水而来】
　　连城县蟠龙山【在县北旧名后龙山脉自清流丰山东南逶迤而来至县境为旗石峯为西寳山盘伏而南三军山复屹然防出高耸磅礴为县之主山旁有龙子冈】金鸡山【在县南南顺里旧传有人至山中见一庵有金鸡飞鸣因寄宿及觉失庵所在】银屛山【在县南南顺里屹立秀出为邑前案冬晴雪霁列嶂若银旁为笔架山七星冈有岩曰广灵洞壑玲珑中祀定光佛亦名童子岩】云山【在县南河源里峻干云霄又有高贵人山耸防端重秀出羣峰之上有岭曰垂珠旧传文天祥起兵过此北顾流涕后人表曰垂珠】白云山【在县南表席里峯高绕云其尖耸如笔曰文笔峯界于上杭为逺水岭】莲峰山【在县东北高峻险絶石壁巑岏盘亘数十里其上平旷可容万人宋彭孙尝居之有石梯石巷仅容一人官置三寨于此遇冦警则移民以避之又有定光道塲号曰白云洞天元马周卿标为十三景书岩壁间曰苍玉峡曰豸冠曰云栈曰天梯曰桃源曰清如许曰芙蓉波曰金字泉曰白云深处曰天光咫尺曰苍谷曰凌虚曰小崆峒又有香炉石九老亭亭之上有九十九堦又有迎春石立春日人皆诣石祷祝刘玊成诗序云汀郡诸胜紫金宏而敞朝斗窈而清滴水竒而秀语大观则不若莲峯也旁有金柜山巨石圆整横截一缝若柜山半峭壁间有彭孙芋叶大如盘冬夏不枯旧传彭孙所种一名如削曰峭石上镌壁立千仭四字近山二里许有石门岩两石峡峙中空如门宋绍兴间云峰僧倚石结庵名宿云前有总宜亭悠然阁又东数里为鹫峰岩旁有瀑布石仓迤北七里曰滴水岩泉自石窦流泻岩下深不盈尺不溢不竭】天马山【在县东北北安里怪石昻蔵形若天马旧传遇风雨则嘶嘶则乡里不靖元末雷击其首旁有狮子山三仙山迤逦秀列又有上峡山两峯峡立迤北为彭地岭分水岭有泉沿岭分流西入长汀】
　　文溪【旧名清溪在县治前一发源长汀磜一源金鸡山合流至县九折而东至清流界入于海曲折成文故名】莒溪【在县南河源里源出龙岩山下接杨家渡入长汀界】萧坊溪【在县南源出上杭芋圆下抵江头渡入上杭界】新泉溪【在县南源自上罗地下流抵汤泉溪合流通上杭界】里冈溪【在县南源出文笔山下流抵马坊渡合流至上杭界】隔口溪【在县南源出俞溪下抵马坊渡滙入上杭界】石门峡【在县北乌石岭下两石峡流如门中深莫测沿北出林公桥并入大溪】杨梅滩【在县北源出长汀界合虎忙岭接清泰里众溪而下滩流险急旧多杨梅树故名】石固潭【在县北北安里两岸峭石水深莫测众鱼聚焉捕鱼者云潭底有石岩岩下有大鱼渔者误犯之喷涎如胶几不得出】
　　上杭县紫金山【在县北平安里邑主山也山势巑岏丹碧如画宋康定间常产金故名上有三池名曰胆水上下二池有泉涌出中一池蓄上池之流宋时县治宻迩其地池水色赤味苦取浸生鐡可炼成铜山巅有龙井侧有百丈漈泉出石罅高百丈作黄金色旧名黄金坑有五子峰半岩仙榜石诸名迹明嘉靖间建神光宫麒麟殿归鹤楼桃源洞瓢洞天诸胜山之阳望之如笔挿空者曰南寳山昔有牧童尝得双璧于此其侧有宝兴岩迤数里许有岩曰石钟中有石乳巨石击之如钟又有岩曰管公旧传管道人修行于此有石鼓击之輙鸣又有灵蛇山上有巨蟒过者必祷焉有岭曰罗括曰松风上多古松龙鳞虬髯飞涛流翠使人防入忘出】七峯山【在县北十里为邑后镇七峯绵亘翠丽可爱形家谓上应北斗故名七星山迤东高耸端圆者曰覆萝山】挂袍山【在县南五里为邑之前镇相传未立县时有术者过之曰袍山苍苍朱紫盈坊后乃迁县于此迤左为美女峰四峰佳丽妩媚如美女三折水绕其下有岭曰三层与美女峯接明成化间居民李时英夹道植松五百株以便行人】双髻山【在县东五里为邑左镇双峰高挿入云其支转南为琴冈县前案也横亘溪前平衍如琴一名横琴山文峯塔在其巅背有井洗之可以愈疾名观音井里许有黎公岩旧传黎道人修真于此越十里笏立者为普陀峯而炉背岭在其下又迤前有山曰冷洋高出羣岫有泉迸石而出夏月极冷又东为仙女岩负冈瞰溪中广三丈有穴上透天光旧传有仙女居此其旁为香岭上产檀木或云山多乳木膏居人采而爇之东通龙岩界】屛旗山【在县西五里为邑右镇数峯联属形如展旗又十里三峯相缀者曰笔架山】石狮崠山【在县西来苏里山石巉岩状如狮子迤南为高唐山旧有高唐二姓老各年九十余入此山修道不还又为王夀山山势磅礴周廻百余里踞汀潮二州界危峰怪石千态万状形如楼阁有王者执圭象俗讹为羊厨山又旁为青峯岩】芒荡山【在县西胜运里上接漳潮界绵亘数百里宻崭絶人迹罕至有山曰銕障产鐡矿有岩曰东安曰石燕有岭曰大磜曰石牌曰灯笼曰蜈蚣曰棉岭】
