<!-- { "loadSidebar": true } -->
　　木兰陂二首【木兰山下陂水清南洋北洋风日晴惯乗舴艋中流稳颇爱棠梨两岸明石堑沙堤回海势防防鸂乱春声漫向云庄望莆口更従壶顶看沧瀛　木兰山下谁作陂将军滩头功巳亏沧海未销钱女恨路人惟诵李侯碑秋深极浦生寒水神至灵风满素旗江汉汤汤吾力薄祠前立马意偏迟】
　　寒食与傅子登鼓山【絶顶天风云乱飞海门髙浪拍春衣霸图王气东南尽尧韭秦花天汉稀此地赏心惟汝共万方愁目欲何依要知寒食山中意萍梗江湖几是非】
　　九日登髙盖山【此日经过髙盖下忽忆去年髙盖峰祗见黄花似往日那堪衰髩向秋风烟霞不断重阳路勲业犹疑三岛松旧国萧条嵗复晏布袍芒屦意何穷】
　　金粟台秋望【鼇峯乌石宛相对越王城中亦壮哉正堪乗此黄花节况得销忧金粟台斜日逺天寒鴈到绪风高树暮蝉哀芙蓉冷落秋江净故国惊心白髪催】
　　危进送某宪副之闽【七闽风景异江乡岭徼縁云去路长緑涨蛮溪榕叶暗红蒸海日茘枝香花间弹舌调鹦鹉月下吹箫引凤凰行乐未终淹壮志轺车行处起秋霜】
　　徐渭武夷道中忆吕尚宾天台之约【岩壑千重路转偏春隂漠漠带炊烟困投野店聊呼酒笑问名山数举鞭笼鸟对人喧曙色桃花临水弄新年多情忽忆天台约归去应寻剡曲船】
　　邓迁眺圆峯阁【昔年曽憩圆峯阁此日看山复过之流水落花春去后芳林啼鸟夏初时岩中采药将何适江上忘筌却是谁夕霭婆娑双树晚白云缥缈鹤归迟】
　　陈学麟登紫盖徐山第一峯【徐仙峯入白云间俯视尘寰秀郁盘瀑水花飞晴亦雨松涛声撼夏偏寒逍遥霄汉轻鳬舄指顾乾坤亦鹖冠心赏超然人世外羽人何事更骖鸾】越王北城【直北无诸万仞山手携红玉共跻攀楼台胜夺蓬壶境城郭雄蟠虎豹闗望眼逺穷青海外赏心闲付白云间莫言风雨催诗句更憩松涛待月还】
　　九仙观【羽客楼台昼掩扉回峯六六驻清晖风传花雨来元圃云护钟声出翠微金鼎丹成龙驭杳钧天觐罢凤箫稀我生元是长庚谪心想时来绛节飞】
　　林恕登九仙观【绛节乗云下碧岑春风踏破紫苔深天鸡声断虹桥晓丹灶烟沈玉洞阴珠树独栖辽海鹤山灵长防石函金星台几度箫笙沸赤鲤犹期跨月临】
　　崇信寺【巢云方丈鏁潺湲流水柴门镇日关万壑烟岚秋雨里一庭草色夕阳间香残石鼎僧初定帘卷岩扉鹤未还暂憩双林了真谛倚栏邀月独看山】
　　蔡天祐登鼓山【独立青霄望海东飘然万里御天风潮声乍涌春雷隠云气轻笼晓日红秦帝桥边蓬岛隔越王台上绮罗空乾坤览胜兼怀古归路林鸦度夕钟】
　　王守仁武夷【肩舆飞度万峯云回首沧波月下闻海上真为苍水使山中又遇武夷君溪流九曲粗谙路精舍十年始及门稍待还家慰垂白细探更拟在春分】
　　征漳冦经永定道中【将畧平生非所长也提戎马入汀漳数峯斜日旌旗逺一道春光鼓角扬莫倚贰师能出塞极知充国善平羌疮痍到处曽无补翻忆钟山旧草堂】
　　上杭喜雨三首【即看一雨洗兵戈便觉光风转石萝顺水飞樯来贾舶絶江喧浪集渔蓑片云东望怜梁国五月南征想伏波长拟归耕犹未得鹿门初伴渐无多　辕门春昼犹多事竹院空闲未得过特放小舟寻急浪始闻幽磬出层萝山田旱久俄逢雨野老欢腾且縦歌莫谓可塘终拟险地形原不胜人和　吹角峯头晓散军横空万骑下氤氲前旌已带洗兵雨飞鸟犹惊卷阵云南亩渐看农事动东山休说凯歌闻正思锋镝堪挥泪一战功成未足云】
　　上杭南泉庵【山城经月驻旌戈亦复幽寻到薜萝南国已看回甲马东山初喜出农蓑溪云晓渡千家雨江涨春深两岸波暮倚七星瞻北极絶怜苍翠晚来多】
　　罗伦五峯山【翠微深入兴优优身世飘然閧圃游天界青山云外断地分沧海日边浮仙家白昼应无夜玉树长春未觉秋归去客窓孤枕梦悠悠多在五峯头】
　　王世懋莆阳即事怀家兄元美【五马骖驔又复东剧怜行色有壶公江潮不雨常生白山叶无霜也自红野店风腥鱼市近官桥石老蛎房空亦知橘柚荣堪寄只是长天少片鸿】玉华洞二首【百叠丹梯万象悬灵踪巧斵是何年金波漏石常流月玉女支空别戴天圣火讵须多作灶仙粮那用尚留田云房春冷难成宿敢把尘心问偓佺　芙蓉片片滴琼浆十里楼台七宝妆玉节金车迎帝子青狮白象坐空王雕镂欲殚乾坤技岞崿长含日夜光闻说延津曽化剑莫将龙气此中藏】
　　大田道中【疎雨溟蒙海气饶双旌南去渡江遥山烟巧簇千林叶驿路骄侵十月潮啼鸟似呼泥滑滑行人厌听马萧萧何时一曲横塘里细浪轻隂引画桡】
　　杨叔京龙头庵【寺对清溪水绕关冷然钟鼔翠微间楼台无影日沈海松桧有声风满山猿啸石亭游客散龙归云洞定僧闲诗成一笑斜阳外独棹扁舟泛月还】
　　吴国伦西塔避暑【石门迥合郡城西岸帻重来路欲迷池浴九龙将雨过塔标双鴈倚天低酒杯无用逃河朔屐齿还如在会稽万壑松涛吹日夜炎蒸那得到禅栖】
　　徐中行玉女潭【仙台千尺玉为容寒照琼楼十二重石镜月华流桂树锦屏秋色散芙蓉碧箫缥缈春云度绛雪葳防白日逢更喜洗头盆尚在便应晞髪卧髙峯】
　　秋日同宗子相游朝斗岩【仙掌苍苍倚寂寥羣峯髙拥万灵朝泉飞南斗青天湿地拔中原紫气骄秋到白云留作赋客来明月坐吹箫相逢巳在崆峒上何用缑山问子乔】西湖翫月柬同游【千山雨后片云无一棹风前兴不孤入座词人髙北斗开尊明月满西湖光依玉树秋相媚寒照冰心病欲苏此地夜游经几度未知何客得骊珠】
　　游武夷四首【振衣秋色起嵯峨万壑千崖一棹过峯落镜中开洞府槎浮树杪出天河境遗五岳登封晚海接三山秘检多他日挂冠如此地扣舷处处好髙歌　扁舟载酒任逶迤路转峯回面面奇絶壑乍疑尘世隔澄潭更与暮秋宜风吹箫管千山应瀑带藤萝百尺垂十载武夷饶抚掌褰帷三过一题诗　槛外三峯列翠屏武夷絶顶此明庭溪通银汉星辰湿山碍髙天日月停尚有残霞垂碧落忽看孤隼破青防若非关尹占真气谁识东方是岁星陡壁双开涧道幽提携赋客泛清秋平移鼇顶千峯立倒防银河九折流玉女飞来霞作障仙人卧处石为楼共知超览天游尽更蹑虹梯到上头】方万有南台泛舟【青螺江上水连天乌府迎宾檥画船峡口潮声双棹外海门山色一尊前人依玉树波光迥地接蓬壶云气鲜处处啼莺春正好南州今已息风烟】
　　游九鲤湖【几年浪迹愧山灵此日登临梦已醒元鹤栖时孤月白闲云飞尽数峯青旌阳罢后称仙史方朔由来是嵗星拟向闗门瞻紫气且从羽士读黄庭】
　　龙遂朝天岭【咫尺星辰似可扪苍藤古木自朝昏飞泉喷壑蛟龙怒危石霾云虎豹蹲峭壁青天飞去鸟清秋白昼听啼猿山中老叟来相迓指防荒原几处村】
　　朱梧孤山塔【千寻碧玉削芙蓉碍石含风四五重海入扶桑惊浪涌山回葱岭翠微浓擎天八柱空驱石絶地三维见此峯薄暮蒙蒙秋雨急愁云何处挟飞龙】
　　谢肇淛九日登鼓山絶顶【絶顶空青气飒然溟蒙海色暗蛮烟天门咫尺云堪卧霸业东南秋可怜九日悲风吹短髪万方落日咽寒泉荒台寂寞黄花冷故国惊心白鴈前】鼓山禅院【上方寂寂锁苍藤门掩双峯最上层半岭松涛千嶂雨数行香一龛灯寒潮映月喧残寺独鹤眠云伴老僧尘梦欲醒钟磬动泠然心地证三乗】
　　石牌庵【小寮低对逺山佳犹忆先贤旧石牌五尺团瓢依緑防半林方竹俯丹崖木鱼夜动闻僧课蔬甲春肥供客斋漏转莲花心地寂一天霜月满苔阶】
　　林洋寺【丛林一片掩垂藤败铁生衣石阙崩夜雨孤村闻断磬春畦隔水见归僧山荒荆棘无邻近岭隔桃枝少客登寂寞茅茨余四壁霜风时打佛前灯】
　　芙蓉寺故址【峯回路转莽萧萧一片平田长緑苗薜茘村深秪树尽芙蓉峯在化城遥雨中草色侵苔础竹里泉声咽石桥野鸟啼春猿啸夜居民犹自说前朝】
　　文殊废寺【千年灵塔委金沙憔悴前朝古柏斜石础尚留青藓篆墓门空锁白杨花佛销宝相埋秋草僧散斋堂馁暮鸦石马玉鱼零落尽行人犹说梵王家】
　　登圆峯阁谒马仙祠【危峯俯控碧溪横绀殿髙标接太清树杪云沈千嶂色窓前风咽乱涛声道人礼斗书丹箓里妇祈灵乞化生鸾鹤不归春寂寂白沙如雪暮帆轻】
　　游元沙寺【断钟古瓦掩頽垣百亩檀林尽蔗园人向乱芦寻野径僧同病叶卧山门篆烟香烬金猊冻禾黍秋髙石虎蹲布地开坛消息断一溪霜月照啼猿】
　　栖云庵【小寮幽竹絶尘氛路入温泉野色分地僻不闻僧院磬山低时度女墙云隔江烟火孤村屿绕郭松楸十里坟王气鸡声俱寂寞曲池霜叶落纷纷】
　　南峯净室【路转南峰结草庵嵩邱兰若老瞿昙片云茆屋三更雨流水绳牀五尺龛问法有时过鹫岭潄流长日到龙潭禅心定后无人会处处香风度石楠】
　　登龙首絶顶【缥缈莲花第一峯空山丛棘絶行踪云生下界孤城雨人聴斜阳半岭钟海上晴涛奔万马天中积翠走羣龙金光玉蕊知何处欲驾鸾骖问赤松】
　　登松山【百尺危峯水上浮芙蓉片片俯沙洲归潮渔网晴初晒絶岛楼船戌未收石壁孤悬烽火夜银涛髙卷海门秋年来卧治无鼙鼓坐看沧波万里流】
　　宿九峯寺二首【厯遍崎岖翠万重夕阳巳挂寺门松窓前平楚诸天界云里青莲九叠峯宝地半区谁布席残僧数口尽为农开山尚有宗风在凄断斋堂五夜钟　千盘鸟道数重溪昏黒藤萝路欲迷门牓尚题前甲子山云犹护古招提松翻暝雨当空落瀑卷晴云绕寺低隔尽万峰谁得到平林一片鹧鸪啼】
　　游方广岩四首【鸟道千盘一径微竹林苍翠湿人衣风传絶壑初闻磬室倚悬岩不掩扉石底暝云排闼入空中晴雨作帘飞秋深燕子还相恋栖尽寒岩不肯归　峯如悬玉路如绳行到诸天几百层岩敞全吞松杪寺林幽时吐夜深灯泉滋洞里长生树雨溅牀头入定僧闲倚栏杆看下界半空烟雾锁苍藤　虚台髙枕北风凉返景时看过隙光云绕千峯迷怖鸽路危一线度灵羊壁间留影金身化檐际悬空石乳香半夜钟声千谷响山魈惊起礼空王　五丁开凿是何年岩作屏风石作天松坞犬迎黄叶吠竹窓僧共白云眠蜗涎半蚀前朝字龙首斜飞逺涧泉尘世慙无邱壑分此身聊结此山縁】天游观【玉蕊丹砂不可逢且慿双屐问仙踪悬萝絶磴无飞鸟乱竹空山有断钟壑底云阴奔似马洞前松树老如龙月明夜半吹笙罢人在蓬莱第一峯】
　　叶向髙过闽王坟二首【无诸城北古荒邱玉马曽传此地游异代衣冠看化鹤千年王气识眠牛山容长带胭脂冷江影遥连菡萏秋霸业销沈金盌出白杨衰飒使人愁　空山寂寂草芊芊弓剑藏来七百年无复雄图留海甸独余髙冢象祁连昏鸦乱噪荒茔月古木长寒故垒烟金凤骨消春燕去妆楼无主泣花钿】
　　雨中游武夷二首【宴罢仙灵杳莫攀不堪风雨妬名山桃花忽入穷源去春水重来小艇还玉简剥残秦汉后鸾笙吹入有无间他年更结寻真约乞得丹砂好驻顔　羣峯朶朶吐青莲曲曲溪流带晓烟每恨登临多对雨但逢山水即寻仙十年春草无游屐三月桃花有客船正是诸真髙会处行云玉女倍堪怜】
