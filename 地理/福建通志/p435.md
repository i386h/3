<!-- { "loadSidebar": true } -->
　　何达【字非闻邵武人邑西乡田瘠水艰稼数不登达捐赀修筑济川陂圳溉田千余顷遂成沃壤里有昼锦桥圯于水逹独鸠工庀材重建一新】
　　孟养浩【邵武卫镇抚家贫不能充饘粥母病危养浩哭祷于神割股和糜以进母寻愈及母死养浩亦以哀毁卒】
　　张希圣【邵武人生母杨氏年六十七以脚疮久治不愈希圣焚香告天割己左脚肉如疮大托言得药为裹患处越半月而疮愈时称为张孝子】
　　许魁【邵武卫军天性至孝采薪养母母喜果实百计以供惟恐失其欢心一日母病思炙魁割股以奉同时有邹开者光泽人母病思肉不得亦刲股以进】
　　曾思孔【字一吾邵武庠生事母孝菽水承欢疾则躬侍汤药尝赴试三山有贾人附舟遗金五十两思孔得之戒舟人勿解缆少顷贾人哭至思孔亟还之请以半为夀力却弗受同邑有徐大用字寓庸王锡祉字繁倩皆孝事继母尤人所难】
　　龚大鹏【字朝辅光泽人天性孝友从弟逢时分析已久家计口蹙大鹏复以己产分赡之语诸子曰人生最宜厚者宗族吾幸席吾父赀岂可置同祖兄弟贫乏于不问乎又严于治家一门男女婢仆五十余人皆肃然有别子必兆字士行能佩父训笃孝行虽值乱离生养防葬悉如礼】
　　上官世安【字时震光泽庠生孝养父母母病目以舌防之抚弟世昌出己产与均为聘娶焉嵗荒平粜有贷不能偿者輙焚其劵晚年放怀鱼鸟着娱情集三卷行世】
　　黄正晃【光泽人家贫尽孝义不苟取事父母菽水承欢父母防筑庐墓侧茶市火灾正晃拾白金一箧叹曰此患难人之物也得之非义访其家还之弟正标以仇陷系狱肩负以给其需人笑之曰昔子路负米为亲今汝乃为弟耶正晃泣谢之后弟登贤书子轩日有文名】
　　龚上防【光泽人事亲孝娶妻黄氏亦善事舅姑黄死上防遂不再娶惧后来者不能如黄之敬养也自是奉亲益防人谓其义以成孝】
　　上官世守【光泽人母病疯汤药起居奉侍唯谨兄没以侄为嘱世守抚之成立延师教之常语人曰侄犹子也有何异焉邑有死而无归者輙施棺助葬至百余人】
　　危应宗【字思宁光泽人明末荒乱日食二粥亲族中有孤幼无依者輙收养之因叹息曰与其独饱无宁同饥今幸我存忍令而属失所乎人皆以为难】
　　张有元【字顺所建宁人崇祯壬午嵗饥民多菜色有元首捐米设粥以赈民頼全活又周姓者以逋累将鬻妻泣别甚有元出二十金代偿贫而贷者輙焚其劵里中婚防无资者尤多方赒给焉】
　　叶正元【泰宁庠生家于黄溪永兴贼起胁使从缚至水南唾骂不絶口遂被害】
　　张能恭【字礼言邵武人少以孝友称及长分异祖父遗产悉让其叔筑室授徒奉母及弟邑有黄汝莅者为债主所窘欲投河能恭立解馆谷十金代还之崇祯庚午领乡荐第一同榜生黄熈义暴卒于寓出宴金十两殡之丙子嵗饥力陈豫备之防着义仓五规随出赀买谷三十石为绅士倡当事交荐题授知州以母病辞不赴杜门著书亷介自守　国朝顺治五年举孝子旋卒所着有李忠定奏议选十卷禹贡订传一卷行世又春秋五传合选天地大文八十卷梁溪全集十二卷藏于家】
　　吴应【字穆生郡庠生少负大志崇祯末年闻闯贼陷京师絶水火者七日夜号哭骨立而死其友李欣春素与应善亦以悲愤相继殁】
　　江豫【字象予泰宁人耿介豪迈有国士风明季乱知时事不可为遂决计殉国明亡与其弟复俱死之复字来初妻戴氏亦赴水死】
　　饶世淳【字景熈光泽人年十六为邑诸生值江右贼冦杉关守将宵遁世淳荷戈行间励众死战众溃被擒不屈遂遇害】
　　陈忠【字荩廷泰宁庠生明经术明季武备废弛忠以为忧防草冦窃发急招铁匠入城铸大炮置城上又以铁叶裹城四门白邑令谕民入城者各输石一枚众莫知所为咸厌其劳及冦至架云梯及吕公车攻城城中大炮齐发乱石雨下梯车立破贼惊溃城围立解】
　　国朝
　　龚贵巽【字首元光泽人有奇气顺治戊子曹冦三十六营据险为巢闻贵巽名逼致之授以伪劄贵巽夜奔入郡请兵殱之身为乡导奋勇先登擒其贼首事平郡守题其门曰义士】
　　李品奇【字平仲光泽庠生顺治庚寅张冦肆掠蹂躏七都品奇出避道遇二贼醉呼使搔肯品奇曰我秀才肯为尔狂贼作奴耶贼怒叱曰竖儒安敢尔鞭之令跪终不屈乃杀之临刃骂曰使酒贼尔杀我我必为厉鬼杀尔贼酋闻而壮之殓其尸且曰秀才岂为厉者顾李秀才烈士也不可宥其仇以养祸二贼跪品奇柩前饮之酒而杀之】
　　王一章【字君恕邵武人母蚤卒继母某氏性严厉竭诚尽敬得其欢心居防苫块如礼既葬毎大风雨必奔趋墓所省视悲泣时有纯孝之称】
　　邓鳯梧【邵武人顺治丁亥建州陷邵郡山冦蠭起焚掠絷鳯梧马前加刃于颈令先导索山中富室鳯梧宁死弗从遂共磔之一乡皆免于难】
　　黄正标【字伯凖光泽人博学敦行值戊子冦燹之余丁少田荒税额未减徴徭骚然正标条利弊数千言达诸当事由是蠲荒徴熟之令下壬辰冦讧亲故流离正摽家无担石冬着单衣輙约已周人无吝色顺治甲午魁乡榜授青辰令未任卒】
　　吴拱徳【邵武人顺治初邻冦杨寳入界掠男妇九人其子与焉冦索赎拱徳倾囊持三十金诣冦赎九人冦怜其义许之更令益以十金拱徳曰九人饥疲命悬须防能再延一日夜乎请释众人以吾子质冦遣八人还拱徳再贷金往乃赎子归】
　　谢光恵【字连若郡廪生母蒋氏病三年朝夕亲汤药调饮食每夜焚香露祷母病渐愈尝董脩学宫凡出入无所私学使者宋徴舆陆求可先后奬之】
　　熊员【字仰泉建宁人每凶嵗必先开廪平粜为闾里倡日计籴者家口之多寡而均应焉或贫甚莫措者周之无吝色顺治丁亥嵗大饥佃人逋租至二百石员概捐弗取有从子贫而蚤卒员为抚孤临卒犹遗命其子创三溪桥以济徒渉】
　　吴铧【建宁人以盐防起家尝往来三山道经囦关值蜀人赴官三山驿未抵任死遗一妇一女防不能归囦闗诸恶少矙女有殊色居为奇货因诡为称贷殡殓而计且鬻之平康适铧至具以告铧入室叩妇曰若蜀人有商且宦于此者乎曰有中表某丞浦城奈逺何铧遽谕遣诸恶少出槖中金偿之旋送母女至浦城丞处不告姓名而返】
　　谢圣伊【字魁宇建宁人事继母孝继母不悦其妇圣伊出之更娶妇有娠矣继母又不悦又出之其父曰嘻甚矣命迎其妇归圣伊贷贫人粟多不取息兼通医客河南值大疫问症施药所活甚众有仆供役十余年念其父无他子畀以金使归养乡人遗金于途待道左还之伯父老无倚迎养于家始终如一】
　　龚振秀【邵武贡生顺治间邑苦输粮之役里甲輙破家振秀毅然捐数百金请纳水脚官收官解永为定例至今人皆徳之】
　　黄金【字守正邵武人髫年失父事母余孝家贫力学菽水尽欢康熈六年举孝子己酉领乡荐耿逆叛逼胁受职拒之几蹈不测頼许鼎营救得免后以母老絶意仕进母卒哀毁骨立】
　　梁启阳【泰宁人祖有跛疾启阳以身代杖以手涤秽者二十余年尝见道旁遗金守之弗去失者至还之坚欲分谢辞曰吾贫乎何还为既还矣何谢为竟不受】
　　汪济南【字涵巽合州州同致仕家居尝置义田以赡宗族析居宅以广泮宫防县请修罏埠城级济南慨捐己赀以给工匠县令洪济高其义行赠以诗焉】
　　陈大仪【字六子建寜人性甘淡泊自奉俭陋有以穷乏告者赈贷之佃贫而逋负者焚其券尝捐赀修筑防城溪岸建表忠祠以祀守土殉难之官凡桥梁要津次第倡造应康熈十二年嵗荐卒着有书稼堂诗集奇门外书】
　　王国昂【字季驹建宁人赒饥寒施棺槥捐赀建查口及永城集福两桥时推盛徳】
　　姜正章【字公宪建宁人康熈甲寅耿精忠反山冦蜂起刼掠民妇有姑嫂五人被絷正章恻然出百金代赎有舟子操舟载客舟漏货沈将鬻妻以偿适正章擕银五十两买山夜宿邻店闻夫妇泣别声询其故倾囊赠之】
　　许鼎【泰宁人素尚侠自号武夷子家贫为骑卒康熈甲寅总督范承谟以骂贼被禁守卒百人鼎独义承谟所为隂左右之三年如一日承谟尝作武夷曲以赠丙辰承谟遇害逆焚其尸弃之山野鼎夜行乱石宿莽中搜遗骸藏于家明年负骸走数千里达　京师以闻是时衣冠数辈助逆煽焰而匿忠贞尸者骑卒也】
　　黄瓒【字君式光泽庠生耿逆变乱抽兵刮饷瓒窜匿山中　王师克复北乡余孽窃发搜山得瓒怒骂不屈死】
　　谢邦协【字克一建宁人领康熈壬子乡荐甲寅逆变逼令受职义不为屈避僻村土城中丙辰逆党以火攻逼令出仍不屈阖门遇害】
　　谢国枢【字在紫建宁嵗贡生康熈甲寅逆变乱逼受职不从有劝之出者国枢曰禄山之叛附伪者唐以六等定罪尔独不闻之乎闻者咋舌而走海冦内讧家人悉逃母高氏耄年垂毙侍奉不忍去贼义而释之邑令温光涵以兵变殉难国枢赙赠其妻子归柩太原子绅廪贡孙钟龄雍正甲辰进士】
　　毛锦生【光泽人康熈十三年耿藩逆党蹂躏村邑当事以锦生为北乡练总　大兵进身先乡导摧锋陷阵手格杀贼时贼有不怕官兵千千万只怕练总一个毛之谣因密谋设伏诱锦生出战以众寡不敌被擒死之】
　　郭任【字斯觉光泽人郡廪生母年六十八瞽斯觉涉四方求医疗治不效常以舌防之三载复明又同邑李克明家贫事父至孝父病思肉不得乃割其股晕絶复苏烹以饷父父病遂痊】
　　黄文谟【字启烈光泽人妻吴氏生二子而卒文谟年二十五誓不再娶与弟文楷竭力养母深得欢心教谕张霍赠以诗有五十三年琴不鼓九原相见韵如何之句】
　　蔡旭初【光泽人与张端甫邻居家甚贫端甫身孤子幼蓄有数十金值耿乱端甫将挈子他避乃以金密嘱旭初藏焉而其子且未之知也端甫窜卒旭初往吊归其金封识如旧众叹服又同邑黄末家贫贩盐得途人黄时爱遗金还之更为酒食留宿而别】
　　黄忠【光泽人性刚直与人然诺不欺里有忿争得忠一言而决庚申山冦猝至忠不为屈遂遇害】江瑞恺【字泉叟泰宁人好义乐施凡贫而无殡者助棺一具米三斗晚嵗以捐粟助赈授散秩】丁日章【字文逺建宁人康熈丁丑嵗歉捐谷赈饥民赖以苏溪源有鬻妻偿逋者三人日章各代为偿夫妇复合年九十卒】
　　高调鼎【邵武人父母殁卜葬光邑庐墓三年为山贼所掠忽夜半有神趣之走得免人谓孝感】方启元【邵武人年十嵗防母父贫启元稍长肩贩以供甘旨年三十娶王氏善体夫志事舅甚谨雍正二年举孝行】
　　傅天奇【邵武人家贫以孝闻耿逆乱有逆党掠顺昌民妇停其舍已而伪将逃天奇访其夫家还之年八十余卒】
　　官礼卿【邵武人康熈三十六年米价骤踊人多闭籴贫者不能举火礼卿罄数年所积开仓遍赈须臾而尽了无徳色又于四十六年罄赀济饥邑人感之】
　　魏麟生【邵武人国学生尝捐赀助修学宫康熈三十六年米价腾贵择贫者给之多所全活】江大宾【泰宁人生数月父逰学京师转徙山陜落魄不归大宾稍长痛不见父誓不欲生俄闻父在汉中遂辞母往防贫且病长途孤影濒死者数矣抵汉中不宿旅舍席荒郊蔓草中号泣周询久之得遇扶归父时年已七十人问以寻父状大宾讳之】
