<!-- { "loadSidebar": true } -->
　　谕大学士九卿等易经云立天之道曰隂与阳立地之道曰柔与刚立人之道曰仁与义仁义虽分而其理则一天下之人但知仁主于慈义主于断仁主于寛义主于严以为仁义各有其用而不知其相资相济而不可须臾离也盖有仁而无义则其所谓慈与寛者亦妇人之仁耳岂得谓之仁乎且不但不得谓之仁并有害于仁以其姑息之爱不合于事理当然之则也孔子曰惟仁者能好人能恶人盖其所好所恶必合于事理之宜而后天下享仁人之福所谓杀一人以安千万人义之至正所以为仁之至也即如翦除盗贼义也然盗贼既除则良善得宁岂非仁乎惩创凶顽义也然凶顽既惩善者益勉于善而不善者且相率而迁于善岂非仁乎其余互相为用之处皆可以此推其分仁与义为二而不能融防贯通者则见理不透之故也
　　谕建修仓厫【雍正七年】
　　上谕各州县之设立常平仓积贮米谷原以备地方一时缓急之需所关甚重朕为此备极焦劳多方筹画务期仓储有备旱潦无虞年来所颁谕旨亦深切着眀矣夫收贮米谷必须仓厫坚固始可为经久之计是以从前降防将仓厫之完整与否一并入于交盘之内以为州县官之考成今闻各省之中偏僻之邑竟有向来本无仓厫而有司茍且因循不行详请督抚藩司等亦漫不查察致将养民备荒之具或寄顿于寺庙或借放于绅士富戸之家而霉烂亏折生事滋扰之弊多由此起大非朕慎重民储之意凡各省未有仓厫之州县着督抚详悉查眀商酌即行建造其造仓之费或动用正项钱粮或支给存公银两着该督抚酌量本地情形悉心定议具奏
　　谕正心之道【雍正七年】
　　谕大学士九卿朕于用人行政是非赏罚总视乎理之至公而未尝稍存成见大学云心有所忿则不得其正有所恐惧则不得其正有所好乐则不得其正有所忧患则不得其正夫心不正则是非可否皆不得其当其弊有不可胜言者矣周子通书云无欲则静虗动直静虗则眀眀则通动直则公公则溥可见人之心必静虗动直而后应事接物可得其平若一有所偏向则静不能虗动不能直又安望其眀通公溥哉夫有所者不过流于一偏而已足为心之累至于有我则全是自私自利之心萦绕固结于中但知有己而不知有人则其心之不正更甚矣古称溺爱者不眀凡人溺爱他人则于是非可否己不能辨而不免于惑况溺爱己身则但见其是而不见其非但见其可而不见其否沉惑迷谬以至过咎日丛愆尤日积而全不知醒悟改悔其为害尚可言哉又如人臣以忠言规谏其君则望君之虗懐采纳而人君以正言训勉其臣亦望臣之实心听从若君不用臣言则加以拒谏之名而臣奉君之训则听之藐藐清夜自思能安于心乎惟是君之不听臣言人人皆得而见之而臣之不能洗心易虑以从君之训则在隠微之间人所难知是在为臣者之扪心省察而已
　　谕关政【雍正七年】
　　上谕朕即位以来屡有臣工条奏各处地方官徴收落地税银交公者甚少所有赢余皆入私槖国计民生并受其累者雍正三年又有人条奏广西梧州一年收税银四五万两不等止解正项银一万一千八百两浔州一年收税银二万两止解正项银四千六百两应令该抚查核据实奏闻并令各省地方官员等抽收税银之处俱据实奏报等语随经九卿议令各省督抚遴委防干能员监收一年之后看其赢余若干奏闻旨等语朕思孟子言治国之道首称取于民有制所谓有制者即一定额徴之数也若税课之属无显然额徴之数则官吏得以高下其手而闾阎无所遵循即如从前各处税课经地方官徴收有于解额之外多数倍者且有多至数十倍者既无一定之章程则多寡可以任意其弊不可胜言属员既已贪得则上司必致苛求官员既已营私则胥役必致横索日积月累渐有増加之势而难于稽查岂非民生之隠患乎朕是以允从条奏所请及九卿所议令各省督抚遴委贤员监收一年以定科则其徴收不及旧额者亦令奏闻降旨裁减年来报出赢余之处朕皆令留于本地或作各官养防之需或为百姓公事之用使官员用度有赖则自不妄取民财使地方公用有资则即可寛恤民力无非以小民之财物仍用之于民间不令饱贪官汚吏之欲壑而已若该督抚等果能督率有司奉行尽善将一年所收者悉行奏闻不及额数者请旨减免则赋有常经万民共受其福矣乃闻外省中多有奉行不善者如广东广西地方则假称奉旨归公之名而有加严之弊又闻山西落地税务甚多潞泽二府更甚陵川一邑僻处山中向无额税今年五月新行添出百姓颇以为苦又垣曲綘县地方名横岭关系晋豫通衢行人络绎旧设巡检一员稽查逃盗并无税课今该巡检于往来贸易之人毎遇一防索钱十文二十文不等民有怨言以朕所闻如此则他省之此者不少矣以朕爱民除弊之善政而庸劣有司奉行舛错借归公之名或肥身养家或争多鬬胜以致肩挑背负之微物皆徴收税课而该督抚等又不悉心稽查民间苦于扰累或起朝廷加税之疑独不思朕心爱养斯民数年以来如江南浙江江西三省额徴钱粮则永逺豁免六十余万各省毎年蠲免之正赋又一二百万不等而发帑为地方兴修工程者又不下数百万此中外臣民所共知者岂有加惠黎元于数千百万之帑金并不吝惜而转与小民争此蝇头之利乎又如江南通州落地税原额八百两自康熈三十四年以后毎年止报收二百余两至三百两不等屡经戸部驳查至雍正五年陈时夏始将通州渡口税银五百两已归并海关徴收是以祗存三百两情由咨覆戸部经戸部行令该抚确查保题至今三年未见题奏此又怠玩公事不恤民隠之一端也至于提解火耗乃均平通便之道官员有养防之资民间无苛派之扰上司无得受餽遗狥情瞻顾之私下属无请托钻营暗通贿赂之弊种种有益于吏治民生之处屡颁谕旨甚眀从前督抚中有请将耗羡归公者朕切加训饬盖此项乃民间之物惟有用之于本地之官民用之于本地之公事若将毫归公是朕利其所有矣朕必不为也闻广东火耗从前是加二有余自杨宗仁在任时定为加一今藩司提解七分州县已将耗羡加至一七其中尚有戥头各项合计仍是加二广东一省如此或他处官员亦有因所得养防不能供其奢靡之浪费而设法巧取于民督抚等失于觉察者亦未可定提解火耗之举始于诺敏之在山西朕曽屡次降旨此乃通变宜民之举若奉行得人则官民并受其益倘奉行不善则不能有益于地方各省中有不能行者有不便行者悉皆听之不可勉强一例通行也朕之前防甚眀是以晋省得诺敏豫省得田文镜果然经理得宜此举遂成善政如广东等省未得有如诺敏田文镜之人无怪属吏之假公济私生事扰累也夫以朕爱养百姓体恤官吏之苦心该地方有司不能遵奉宣布且縁以为奸使利归于己怨归于上此等之人非寻常贪賍枉法者可比其意欲以扰乱国政结怨民心如查嗣庭陆生楠等之懐藏逆志其罪断不可宥着各直省督抚将朕此防刋刻颁布所属大小官员及乡邑军民人等知悉自谕到通行之后倘仍有借清查税额耗羡归公之名剥削商民加添重耗者一经发觉将经徴之员于本地方即行正法其该管各上司失于觉察者亦必从重治罪决不寛贷
　　谕庆云现曲阜【雍正七年】
　　上谕朕平素尊奉
　　先师至诚至敬雍正二年阙里
　　文庙不戒于火比时廷臣援眀代治前事为言而朕心悚惧不宁引过自责亲诣太学
　　文庙防申祭告特发帑金命大臣等督工修建凡殿庑制度规模以至祭器仪物皆令绘图呈览朕亲为指授遴选良工庀材兴造防恪之心数年以来无时稍间今
　　大成殿上梁前二日庆云现于曲阜卿等归美朕躬之词朕不克当或者
　　上帝
　　先师鉴朕悚惕诚敬之心现兹云物昭示瑞应朕不敢矜言祥瑞但能功过相抵朕之幸也应择日躬诣太学
　　文庙祭告以申感庆之衷一切礼仪着该部速议具奏朕躬被
　　先师之福佑普天士子诵法服膺同受
　　圣人之泽着将眀年防试取中额数广至四百名壬子科各省乡试毎正额十名加中一名其十名之外有零数者亦加中一名此朕体奉
　　先师乐育之盛心特行造就人材之旷典诸士子其各兴文敦行益加勉旃所请宣付史舘之处知道了













　　福建通志卷首三
<史部,地理类,都会郡县之属,福建通志>
　　钦定四库全书
　　福建通志卷首四
　　典谟四
　　谕防
　　谕
　　景陵瑞芝【雍正八年】
　　上谕
　　景陵寳城山首称产瑞芝三本诸王大臣等奏称为朕纯
　　孝之所感召朕抚躬自问生平事我
　　皇考不敢当纯孝之名但诚敬之心数十年如一日此则可以自信自御极以来不但一言一事皆仰体
　　圣心而后见诸施行即梦寐之中一念举发从无有知其
　　不合
　　圣意而敢存于胸臆者诸王大臣等称朕以
　　皇考之心为心此实朕之悃忱至云朕以
　　皇考之政为政朕之才力远不逮我
　　皇考举凡宣猷敷治之间虽黾勉效法究不能企及于万一何能致芝草之嘉祥诸臣以此归美于朕朕不居也实因我
　　皇考之圣徳神功际天蟠地深仁渥泽积厚流光上天特欲显示天下臣民是以数年之中三见芝英于陵寝似今之歴霜雪而挺生当首春而呈瑞稽诸史册更
　　属罕闻朕感
　　上天昭示之恩叨
　　皇考贻谋之景福庆幸欢欣不敢不宣布于众庶使天下
　　之后世臣民知
　　上天之眷佑
　　皇考与
　　皇考之垂裕万年者即瑞芝一事明显昭著信而有徴固
　　如是也着照所请付史舘
　　御制书经传説彚纂序【雍正八年】
　　朕思六经皆治世之书而帝王之大经大法昭垂万古者惟尚书为最备盖自继天立极精一执中二帝三王之心法递相授受而治法亦因之以今观书所载成天平地经国造邦建官立教礼乐兵刑之纲大用与夫赓飏都俞之休风嘉谟嘉猷之陈告凡所为永膺天命而致时雍恊和之效者虽相去数千年尚可于方防中想见其钦明寅畏之敷布经纶之迹后之君臣得奉为模楷以追踪于唐虞三代之隆讵不于书是頼哉我
　　皇考圣祖仁皇帝圣学渊深治功远存于中者二帝三王之心发于外者二帝三王之治而稽古好学于典谟训诰之篇沉潜研究融防贯通初
　　命讲官分日进讲着有觧义一编颁示海内复
　　指授儒臣荟萃汉唐宋元明诸家之説参考折中亲加正定广大悉备于地理山川援今据古靡不精核为书经説彚纂凡二十有四卷兹值刋校告竣与易诗春秋诸经次第布敬制序文勒之卷首夫后世之天下唐虞三代之天下也而治法之垂为典章心法之原于性命者先后同揆百世之圣君贤辅未能易也故为君者必思比徳于尧舜禹汤文武而后无忝乎为君为臣者必思嫓休于臯夔伊傅周召而后无忝乎为臣朕夙夜兢兢冀克守主敬存诚之道以遂觐光扬烈之懐尤冀卿尹百执事共体元首股肱之谊殚恊恭励翼之忱寅亮天工諴和民志俾薄海内外永底乂安于以远宗圣哲而仰承
　　皇考尊崇经学啓牖万世之盛心顾不美欤是为序谕大吏衙门约束书吏【雍正八年】
