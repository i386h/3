<!-- { "loadSidebar": true } -->
　　时瑞【邵武人万厯间以贡判长沙大盗何震东肆刼掠累家巨万夤缘当道瑞廉得其实捕之当道授意令释去不听盗复隂以千金行贿瑞佯许诱其来谒擒之及诸贵书至则已毙杖下矣遂弃官归瑞清正果防不取一文人或嘲之尝云吾自有宝要钱何为家居不改寒素】
　　高崇谷【字栁营邵武人万厯壬子乡荐第一累官戸部主事督饷宣府兼理屯田马政防中贵用事遣使诣崇谷索铁千觔崇谷心知其求贿也弗与遂解组归】
　　米嘉穗【字秀实邵武人万厯戊午举人授郓城令立均役输役二法郓民便之值潦饥发粟赈济全活七千余人厯南城兵马司归有澹庵诗集】
　　陈之美【字防存邵武人万厯己未进士授戸部主事提督通仓迁知宁波府防海冦犯境之美指授方畧悉讨平之后厯广东防政有仕学窥斑集】
　　江振鹏【字翼云泰宁人天啓辛酉举人崇祯癸未授懐逺知县明亡不食死侧室张氏季子白龙幼子懐龙俱殉节】
　　李子章【光泽人崇祯间贡生厯雷州司马防冦猖獗子章亲冒矢石守御有方晋中宪大夫寻以劳卒于官】
　　李翔【字飚举邵武人性倜傥事母孝崇祯间以贡入京值下诏求言翔慷慨上书语侵权贵几蹈不测选新城令乡民以争斗作乱肆掠城市翔密设方畧平之为定斗式后死节】
　　徐中台【字伯朗建宁人崇祯间以贡授惠州判惠濵山海羣盗出没啸聚无常中台严清保甲绳以连坐隂加缉捕以次擒巨盗陈采陈敦赖亚三等盗风以息擢庐州同知乞养归】
　　元体中【字孩若邵武人少为郡诸生工制艺习韬钤能马上运双防左右刺无不中者崇祯末以破海冦功擢守备分汛杉关七台萑苻窃发率精鋭数百讨平之光泽李东球倡乱号百花英又有赛花英者众亦数千将揭竿起体中统五百人扼其吭而絶其援东球就擒防流氛告警巡抚张肯堂巡视杉关见体中所创垒木石棚数十处问所费曰八百金皆出自鬻产因具疏题荐明亡死之】
　　国朝
　　张仕缙【邵武人顺治八年以贡知徽州黟县时海氛猖獗逃兵乗机为乱仕缙集乡勇备器械发兵抵祁门斩渠魁刘养心等五人又生擒贼将李龙郡守嘉其忠勇特请题叙在任兴利除害育士爱民寿七十二卒于官】
　　聂芳【字桂侯建宁人顺治十一年以贡知巢县县界江湖之间地瘠民顽芳至与民休息征输以时追呼不扰刑罚未尝滥及一人尝招抚湖南流民复业上官课吏治以芳为江北诸令冠莅任七年卒于官】
　　冯可参【字位两邵武人顺治十八年由进士知郯城县有惠政解任寓郯士民供薪米者七载比归澹泊自甘足迹不履城市防甲寅耿变举家潜匿山谷可参日夜恸哭以忧愤死】
　　陈洪【字九邵武人康熙四十四年由举人知新化县嵗不登民采水菊为食洪至发仓赈贷罢供亿吏胥不得为奸湖南七郡食盐仰给于淮时盐价昂愚民多触禁获罪洪力请淮盐贮长沙听民转贩着为定例七郡均食其徳邑有三虎白昼噬人洪焚牒于社虎出境署湘潭篆亦有声寻以忧去士民立碑颂徳】
　　汀州府
　　唐
　　伍正已【宁化人初名愿字公谨大中十年进士调临川尉累迁御史中丞自甘露变后南北司互相攻讦大狱繁兴正已畧细故持大体尝从容谕台属曰有言责者非特摘发过失正当明扬善为朝廷扶元气耳一时士大夫为邪佞所挤者皆极力营救咸得从轻谴既而朋党渐盛名流被锢叹曰势不两立吾能以杯水救车薪之火哉遂告归卒年八十一子四泳演濬以廕补官洪隠居武陵原自号抱朴居士】
　　伍昌时【宁化人英武多谋屡征伐有功为偏将军王审知据汀州昌时遂居本县之麻仓里】
　　南唐
　　郑彦华【宁化人世为本省诸州刺史彦华以勇闻南唐与周师相拒淮南彦华大小百余战身被五十余鎗累迁至镇海军节度使同平章事继从后主归宋为右千牛衞将军】
　　宋
　　江礼【宁化人干徳初任潭州判官时慕容钊讨刘文表取周保权礼率乡兵二千人力战于湘隂死之汀人立祠以祀】
　　罗彧【字仲文长汀人太平兴国三年进士授大理评事雍熙后厯知惠筠成三州所至有惠爱筠喜刁讼彧曰非人好讼听者不明耳剖滞决奸狱讼衰息澶渊之役以太子赞善扈从命与冦准防议机务契丹乞和彧为报聘使还京乞归里朝廷嘉其劳特除诸路提防赐锦衣金带锦旗以示褒异仍知本州事道卒】
　　郑文宝【字伯玉彦华子初仕南唐为清源公书记太平兴国八年登进士淳化二年拜殿中丞奉使川陜均税奏蠲商人到岸钱行次渝涪闻夔州戍卒为乱乗舸顺流一夕数百里至悉擒斩之使还加赏劳寻迁陜西转运副使防嵗歉劝富民出粟三万斛活饥民八万六千余人累官至工部侍郎文宝长于诗欧阳修谓其不减少陵摩诘风味着有文集三十卷南唐近事二卷江表志三卷】
　　伍祐【字佑之正已曽孙大中祥符元年进士厯知宜城海昌二邑以廉能称寻差楚州团练推官州有盐自唐干符间废至百四十余年祐首议开复役不及民期年而就嵗入官缗钱数万公私便之称为伍公场天圣间以荐转承奉郎守秘书著作佐郎为人修饬寡与同列忌之出知海宁华阳二县加上骑都尉终太常博士子择之皇祐五年进士官秘书少监】
　　彭孙【字仲谋连城人皇祐间刘石鹘冦江南诏募枭壮格捕孙率豪侠应募及田元猛陷辰州以湖北察访使荐讨平之继讨岭南交趾皆有功廖恩冦闽朝防命孙捕盗詹遇等起巴陵又诏属孙悉讨平之泸南蛮乞第叛召对进策皆中机宜累官莱州防御使陇西郡开国侯食邑一千六百戸年七十九卒于颖川因家焉】
　　邓【字晦之连城人皇祐间以从彭孙勦冦功擢皇城使熙河久叛画策收复之遂命为熙河都统有文武才好读兵书性忠勇每战辄陷阵先登后竟死于王事赠武功大夫】
　　谢潜【字致虚长汀人绍圣四年进士调衢州理掾崇宁四年应博学宏词科中选调瀛州教授上封事讥切时政坐元祐党籍更赦厯知古田弋阳建宁三县有治声建炎初画迎取二圣策以献晋秩二等终奉议郎】
　　郑立中【字从之长汀人政和五年进士初调崇安尉时方腊余党冦闽立中督部民修分水寨坚壁以守贼恃众冲突立中出其不意击走之改知海门未赴金人南侵擢行军总管募福建民兵数千人转战收复光蔡等州寻死于难赠朝散郎官其子穆绍熙中又官其孙岫穆字应和政和间知泰兴县浚河溉田二十顷调定逺令枭逋冦葬枯骸仕终衢州通判】
　　雷观【宁化人靖康间在太学时金兵渡河上皇出幸帝亦将幸襄阳李纲谏留而止金兵抵城下朝廷罢白时中用张邦昌为相观愤然曰此何等时不拔擢豪杰而递迁贵臣耶遂上书极论白时中尫庸悖谬从公屏斥朝野快心不意宣麻乃用邦昌士民失望昔陈有言三辰不轨擢士为相四夷不共拔卒为将今金戈指阙铁骑饮汴岂但不共而已乃不闻宣犹攷相弭变迎祥而进尸位冒宠之伦以塞贤路岂不殆哉书入上虽不听而新政惩蔽塞与陈东等皆特赐出身】
　　罗烈【字子刚长汀人建炎二年进士调同安尉时冦杨勍自南剑趋泉烈勒兵捍捕邑恃无恐再调兴宁令防羣盗出没烈亲率千余人捣其巢皆溃走得所掠子女三百余人遣归家终宣教郎知庐陵县着有博文新説十卷古文证数万言注杜诗事千余条行于世】
　　赖绂【字冕仲清流人绍兴五年进士调程乡尉值盗起绂画策招捕境内悉平迁镇南军节度推官改京秩知南剑州防漕司増敷民盐绂知其抑配坚不奉命终佥书清逺军节度使判官】
　　伍全【长汀人状貌雄伟膂力过人号为黒龙绍兴间齐述据赣州全与陈敏等协攻披铁铠登城手执百觔铁防转战万夫披靡啓关纳诸军大破之擢广东推锋军第十七将赐金甲名马终武显大夫】
　　杨方【字子直长汀人隆兴元年进士调弋阳尉不赴谒朱熹于崇安面受所学广东廉宪姚孝资檄摄曲江以廉介刚直闻改武宁丞秩满当路交荐赵汝愚帅蜀辟制机宜寻荐于朝召对擢宗正寺簿淳熙末知建昌军召除编修官首乞朝重华宫辞甚恳切宁宗立除秘书郎出知吉州伪学禁起坐赵汝愚朱熹党罢居赣州闭门读书所居植竹自号淡轩老叟党禁解起知抚州嘉定中除直宝谟阁广西提刑至则巡厯属部发摘奸贪以疾卒于象州年七十八】
　　郑应龙【字少慈长汀人庆元二年进士调潭州理掾罹犴狴者以理开谕悉得其情所録罪囚虽编防他州皆涕泣辞谢而去有兵士盗帅金下狱诛累者皆坐流徙应龙力争之帅意未决应龙曰若使罪及无辜有去而已帅叹曰郑君弱不胜衣何执法乃尔秩满归】
　　邱鳞【字起潜连城人嘉定十三年特奏名尉赣县有廉声值永定冦发郡檄摄连城篆画计御冦率民登东田石以避贼锋全活甚众招抚使陈韡奏其功辟知建宁县终承直郎】
　　刘并【字清叔宁化人事继母以孝闻端平二年进士调防昌尉时鹾防告警并部勒弓手严申儆备冦无敢往来者嘉熙间漕帅王埜差临川和籴朝廷降现钱以充籴本他官皆易以楮并独用所降钱后易楮者皆被论坐黜并由此见知辟大庾令防剧贼谭如海啸聚檄并督捕如海就擒调辰州判官又辟知瑞金筑城建学有能声以平峒冦功改京秩终奉议郎】
　　元
　　许景辉【连城人元初冦攘未定景辉以防御功授北团寨巡检司至元间捐家赀以犒义士平诸路剧冦又攻破伪永兴巢穴授武畧将军终临江路治中】
　　李文庆【连城人至元间福建防起诏遣行省将兵二万伐之文庆统义兵千人同往收伏士罕必阇耶以归除授总管后因连城盗起赐金牌统千兵回县镇守】
　　罗良【长汀人至正间以平漳贼功授长汀尉累功授光禄大夫进封晋国公时陈有定有据闽之志良移书责之有定怒攻漳良迎战于马岐山死之其弟屯田万戸罗三亦不屈死妻陈氏自尽子安賔将兵救父亦自刎壮士从死者百余人】
　　陈有定【字永卿归化人初为明溪寨兵校至正间盗起宁化曹栁顺据曹坊寨拥众数万遣使至明溪取马有定绐斩之栁顺怒亲率步骑来攻有定入见汀判蔡公安缓颊谈军事蔡授以兵直抵栁顺营驰击之斩获大半擒栁顺以归授明溪寨巡检厯陞延平路总管己亥陈友谅遣将攻汀漳围建宁有定率精鋭间道赴援乗夜战于黄土坡尽复所陷郡县安抚使李国凤上其功授福建行省平章政事遂据有闽中地陈友谅方国珍等来攻有定悉力拒敌屡立战功时大都道絶嵗遣贡舶由海道取登莱以达元主嘉之戊申明将汤和兵逼延平以书谕降有定大防诸将杀使者取血置酒中慷慨饮之誓以死报明兵夹水而阵战不利乗城死守城破坐省堂按剑仰药天大雷雨复苏及送京师瞑目就铜马而死临殁有诗云失势非人事重围防似林乾坤今已老不死旧臣心子宗海闻父被执泣曰父为忠臣子岂不能为孝子耶遂自将药来同赴京师就死】
　　谢英辅【归化人至正间由荐辟厯任枢密副使以老归陈有定削平诸冦英辅赞画之力居多遂与有定同守闽地明兵入境有定饮药自尽英辅偕达噜噶齐白哈玛尔具朝服北向再拜亦自经死】
　　邹大观【字光伯清流人至正癸未进士官廷尉刚方正直不阿权贵谳狱多所平反及明将徐达入城被执不屈羁京八载后放归】
　　明
