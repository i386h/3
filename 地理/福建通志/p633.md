<!-- { "loadSidebar": true } -->
　　上巳游东禅寺【出城林径起苍烟白马遗踪俗尚传第一僧居兰若处几番身醉茘枝前百年骚客来闲寺三月游人作乐天更喜堂前迎太守路头先坠碧云鞭】
　　东山狮子峯【东山十里覆溪流逺客时时一望愁泉近榴花深洞口亭开狮子旧峯头八州旗色天边出三馆芸香海上流南国共歌公所憇独嗟无计共英游】
　　马益和程师孟寒食游九仙乌石山【属吏参陪宴二山金杯满沃酒肠寛公私不禁三朝火风雨都无一日寒花引游蜂香四座人穿萧寺景千般清明休暇欢心洽饱德咸知有上官】
　　陈襄宿猿洞【几年营此草堂栖旋饰名园百卉齐曽学子真耕谷口今容摩什老山西龙台日午千峰出雁塔云生一径迷知有岭猿犹在否使君髙卧莫教啼】
　　和程公辟越山亭【茘子园林海日边幽亭更在碧云巅江山旧是无诸国楼殿今为极乐天五马知公多暇少一尊惟我共游偏须知白首留连意巳有新诗寄北船】
　　和程师孟任公仙台【相逢正及茘枝期况值千岩雪洒时南国小棠偏去近北山逋客独来迟云中真有三清路尘外都如一局棋闻欲引泉添洗药未应夺我凤凰池】
　　凤凰池【白云深处一轩开凤去池空折野梅山折九龙争夭矫路盘千骑久徘徊烟岚翠入窓前滴水石清从涧底来谁与忘机此栖息笑看林鸟下生台】
　　寄题南华洞【梅岭峯前习隠亭拂衣聊此玩真经四时花木锦绣谷十里江山水墨屏猿鹤只愁空北岳鲲鹏终待化南溟知君不是荣轩冕未忍锵锵去帝庭】
　　游武夷山【万叠层峦接逺空瑞云晴霭气溶溶髙于泰华五千仞秀出巫山十二峯蕙帐晓寒孤鹤怨桃源春尽落花秾鸾笙一啸最深处仙客楼台有几重】
　　蔡襄寒食游西湖【山前雨气晓才收水际风光翠欲流绕渚旌旗停曲岸满潭钲鼓竞飞舟浮来烟岛纷相就引去沙禽好自由归骑不愁山月暝万枝灯烛度花楼】
　　登九仙山四彻亭【偶尔寻幽上翠微游人啼鸟似前期花间行印露沾纸山下放衙云满旗艶艳舞衣朝日处飘飘商橹落潮时传杯且与乗春醉身世悠然两自遗】
　　漳南西湖【湖上山光一笋青佛宫髙下裹嵓扃烟收水曲开尘匣春送人家入画屏竹气更清初霁雨梅英犹细欲残星吴船越棹知何处栁拂长堤月满汀】
　　白云亭【云擎翚槛翠岩巅石老松皴不计年举世觉来空白日几人游去上青天醉看絶壑都无地啸倚清风只恐仙花晚春残无限意他时回首定依然】
　　游兴化西门上溪【寻溪因过上溪游雨后溪浑水乱流因傍堤松却飞盖为闻山鸟辍鸣驺平田防防青云合满屋芭蕉碧五抽开济无功须早去故时陇有通侯】
　　游开元寺【紫阁青苔压翠岑春情秋思共登临雨岚供眼横千掌星汉垂檐直半寻忍别朱栏真俗吏独栖苍树祗仙禽当年人事多竒尚拟托岩扃息寸心】
　　龙溪亭【要看红日照龙台白玉堂髙锦幛开树色一番经雨净溪光几曲抱山来云归深洞天形瘦风落前村笛弄哀拟结青楼遍题咏思王何吝斗量才】
　　宿延平津【鸣籁萧森万木声浓岚环合乱峯青楼台矗处双溪会雷电交时一剑灵晓市人烟披霁旭夜潭渔火鬬寒星画屛曽指孤舟看今日孤舟宿画屏】
　　和王介夫游西禅兼呈黄承制【山城只有四围青海国都无一防尘荔子风标全占夏荷花顔色未饶春水边清吹传觞久路上残阳立马频不是闲来夸景物欲将謡俗寄王人】晁补之送曹子方福建转运判官【谈经草檄髩华生初拥闽山传节行江入桐庐青欲断溪从剑浦碧来迎茶虽戸种租宜薄盐不家煎价欲平要使祈招歌德意君恩不为逺人轻】
　　晁冲之送惠纯上人游闽【蚤聴闽人说土风此身尝欲到闽中春沟水动茶花白夏谷云生茘子红带九江山不断梯航百粤海相通北窓夜展图经看手自题诗寄逺公】李弥逊万象亭【断取方壶壮郡壕钩连野色上亭臯云移日转天容丽江静山明地轴髙下榻延賔供啸咏凝香罢寝动风骚使公八九吞云梦小展风烟遗我曹】
　　九日游支提【蛇径回环织女机足间欹石碍云飞西风短髪欺乌帽落日清尊走白衣病眼逢山寒水净妄心见树逺烟迷扫除磊块壮懐地为载千岩万壑归】
　　石狮岩【翠合峯峦万叶稠云擎佛宇出岩幽秋光不到庭隂树晓日先明竹外楼户牗髙低一世界川原逺近失汀洲汤休示我真消息更在灵山最上头】
　　次李纲游凤池【几日公来浴凤池蹇驴陪乘偶参差羇栖自笑卧盘谷健句争先诵渼陂世路吹虀无念到山游啗蔗不言知防书欲遂云根筑肯与酸寒郑老期】
　　徐经孙福州即景【一别居诸嵗月增遥闻此景画难能湖田种稻重收谷道路逢人半是僧城里三山千簇寺云间七塔万枝灯常年六月东山上地涌寒泉潄齿冰】
　　陈植浦坊【疑是分开混沌初奔竒走秀两相于等闲开圃多栽竹行到人家尽读书宴饮直尝千户酒盘餐惟雨潮鱼九华峯顶真仙宅浦坊中出辅车】
　　刘镇太姥山【滚滚千山入马蹄出游回首日平西人从杜宇鸣时别天向蒹葭静处低白鸟得鱼闲钓艇黄蜂抱蘂閙花枝好将太姥山前路付与孤猿自在啼】
　　李觏灵源洞【才出尘来尚未知渐攀藤竹渐临危伏流似是龙藏处古树应无春到时谁把石崖齐刬削直教云气当帷良工画得犹宜秘莫与凡夫肉眼窥】
　　野意亭【福唐城郭掌中窥旭日登临到落晖谁在画帘沽酒处几多鸣橹趁潮归晴来海色依稀辨醉后乡愁积渐微山鸟不知红粉好才闻歌板便惊飞】
　　林伯材枕流轩【谁在红莲影里行泠泠飞玉抱轩清几番人世兴亡梦千古云涯黯淡声春暖藓花随雨到夜深寒月落湍明倦怀一枕清凉梦抖擞尘埃羽翼生】
　　富直柔万象亭【堂后山川面面通向来奇观有蒿蓬元戎小试经纶手万象都归指顾中雨罢卷帘慿爽气酒酣极目送飞鸿明年凤阁鸾台上好寄新诗下北风】
　　王子献福州观灯【春灯絶胜百花芳元夕纷华盛福唐银烛烧空排丽景鼇山耸处现祥光管喧夜千秋嵗罗绮填街百和香欲识神君行乐意姑循前哲事祈禳】
　　郑侠仁王寺横山楼【案俯横山跨海来拂云髙阁为谁开荒溪古木闲猿洞明月白沙空钓台晓日东风龙夭矫秋风西峡凤徘徊居然静卧江南岸天堑波涛亦壮哉】
　　杨时玉华洞【苍藤緑树绕空庭叠石层峦拥画屏混沌凿开三洞邃巨灵分破两崖青雪藏野色春长在风入衣裾酒易醒采药遗踪何处问拟投簪绂学仙经】
　　武夷纪游【浓淡烟鬟半雨晴溪光初借晚霞明鼇头涌出三峯秀天汉融成一鉴清枌社有谁藏旧牒宾云无处问遗声幔亭寂寞仙何在勾漏丹砂早晚成】
　　李纲会宴湖亭【画栋翚飞瞰曲塘主人情重啓华觞月摇花影鳞鳞碧风入荷花冉冉香散防幸陪终日适开襟还喜十分凉天涯随分同清赏何必南园作醉乡】
　　游东山【衰病年来百事阑禅居环绕尽青山登髙选胜从君乐隠几忘言输我闲一枕清风消永日三杯浊酒发酡顔雀罗可设从来事东阁常开不是悭】
　　游榴花洞三首【一派寒流作小溪松篁深处有丛祠千年鲜骨专车在百丈灵湫瀑布垂稉稻丰穰欣嵗乐笳箫清咽报神私更将小雨为滂润正是农家播麦时　乞得明时多病身归来林下养天真芒鞋竹杖未全老药灶酒壶随分春山寺递传钟磬晚田家收拾稻粱新试穷溪上榴花洞恐有桃源避世人　布地金沙片片匀深沈院宇閟秖园清凉路畔前三语摩诘城中不二门千种光明瞻瑞相六根清净为还源狻猊坐上法王子稽首皈依众所尊】
　　贤沙寺【松堤髙拥碧崔嵬携客登临自此回寺比道林多掩抱峯如灵隠解飞来薜萝深处钟声杳杉桂香中殿阁开莫道钓鱼人已寂闻今说法尚如雷】
　　凤池寺【凤去空余旧浴池竹梧交防翠参差云随屐齿生松磴泉合琴心防石陂幽讨平生如此少清闲今日许谁知道人为筑防书室杖屦来游更卜期】
　　游武夷山【宴罢虹桥絶世氛曽孙谁见武夷君更无帟幕空中举时有笙竽静处闻猿鸟夜啼千嶂月松篁寒锁一溪云洞天杳杳知何处翠石苍崖日欲曛】
　　栟榈山【栟榈百里逺沙溪水石称为小武夷列岫笼烟红削玉澄潭浸月碧生漪猿猱饮水连脩臂樛木留云拥老枝天下幽奇多僻壤翻疑造化畏人知】
　　大乘寺访许子大【物外仙家长自春隠沦何必爲逃秦祗因榴洞赠花者便是桃源种树人丹茘枝头星灿烂白云峯顶玉嶙峋主人留客非无意端为出山多世尘】
　　林迥宿猿洞【几年形胜晦南州一旦声名蔼湛侯夜色并来三岛月水光分破五湖秋茘枝影里安吟榻红藕香中系钓舟金印解还天子后诏书徴起不回头】
　　许敦仁三山阁【蓬莱方丈与瀛洲东引长流欲尽头几处坛场浑得道万家楼阁半封侯名园茘子尝三熟负郭湖田插两收七百年来遗防事钓台沙合瑞烟浮】
　　曾巩虞公庵【虞寄庵前藓径通满山台殿出青云难逢堆案文书少偶见慿栏笑语同梅粉巧含溪上雪栁黄微破日边风従今凖拟频行乐日伴尊前白发翁】
　　游圣泉【笑问并儿一举鞭亦逢佳景暂留连清防日抱山腰阁碧野云含石眼泉蹑屐路通林北寺落帆门系海东船闽王旧事今何在惟有前村供佛田】
　　游大乘寺【行春门外是东山览胜宁辞数往还溪上尘随人去逺洞中花照水长闲楼台势出尘埃外钟磬声来缥缈间自笑守官偷暇日暂携妻子一开顔】
　　游升山【脩竹长松十里隂任敦烧药洞门深独窥金版惊人语能到青霞出世心鸡犬亦随云外去蓬瀛何必海中寻丹楼碧阁唐朝寺钟呗香花满旧林】
　　贤沙寺【升山南下一峯髙上尽层轩未厌劳际海烟云常惨淡入冬松竹更萧骚经台日永销香篆讲席风生落麈毛我亦有心从自得琉璃瓶水照秋毫】
　　凤池寺【经年闻说凤池山蜡屐方偷半日闲笑语客随朱閤上醉醒身在白云间溪桥野水清犹急海岸轻寒去却还为郡天涯亦潇洒莫嗟流落鬓毛斑】
　　石赓升山任公台【衰年手脚倦跻攀今日凭髙一解顔驱得江山来目下化将楼殿出云间真人炼药仙都近释子焚香佛界闲尘事数来宁易得笑歌须尽夕阳还】
　　陈铸任公仙台【任公何代此升仙万仞仙台倚翠巅石径层层封緑藓松萝步步袅青烟海中岛屿分诸国野外云霞散一川贤守乗私縦登赏不妨吟到夕阳天】
　　元绛元公亭【谁将吾姓掲亭顔栋宇飞腾气象完谷口秋风吹髩发海东朝日上栏干地髙顿觉羣山小天近须知六合寛三到岩扉殊不厌异时常向画图看】
　　凤池寺【州人未识凤池山朱毂时时此往还四座杯盘在天上满轩风雨落人间千围古树排旌盖百道飞泉响佩环谁为霜缣图画景翠微髙处一开顔】
　　韩世忠赤鉴湖【万顷琉璃到底清寒光不动海门平鉴开波面一天净虹吸潮头八极声吹断舶风渔笛逺载归秋月客帆轻芍陂会上孤舟看何似今朝双眼明】
　　蒋之竒松石峯【晚近津亭泊画船忽闻佳处在云烟松根化作千年石山寺蒸为一涧泉祖意共看亭下柏禅交同结社中莲明朝舆笋还跻岭聊借僧房一觉眠】
　　魏万榴花洞【江山巧秀入禅扃四望仙源画未真万叠好峯侵碧落一条流水隔红尘涧边鹿迹知何代洞口榴花镇似春自恨声名尚牵锁无因长对社中人】
