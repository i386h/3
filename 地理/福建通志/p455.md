<!-- { "loadSidebar": true } -->
　　吴氏【长乐许鉴妻嘉靖中倭冦县鉴夫妇俱见执贼挟刃睨鉴吴哭请代死贼遂杀之鉴得释】何玉眞【福清林珽妻也嘉靖间倭冦县珽父子被执珽罄一身资藏与贼求免父父还何见翁还而夫不在欲自杀以殉举家谕之曰且少待既而有自贼回者言珽死状何为夫招魂毕遂经死时同邑有林氏者张季临妻亦与姑被冦执林求以身代姑得免林乃绐贼曰我宅前池中有金寳贼信之林导往至则自投于水贼怒以长鎗刺杀之】
　　石采蒿【长乐参政石璧孙女嘉靖中倭入冦采蒿随母避之即系小刀衣带间既而遇贼赴水陷泥淖中贼欲援之采蒿遂自杀】
　　吴玉莲【长乐吴季备女归陈九叙嘉靖中倭变为冦所获驱之不行骂不絶口延颈受刃贼遍斫其肤而去扶归数日卒】
　　廉氏【福清人适长乐林师学嘉靖中倭乱夫妇被虏拥逼登舟廉谓夫曰汝可潜归吾死矣不汝辱也遂投海死】
　　谢八娘【长乐陈用和妻十九于归二十七而夫卒八娘即絶粒鬻奁具市棺衾拜别舅姑端坐而逝】郑氏【闽县郑宗集女长乐林恒妻嘉靖中倭掠各乡氏匿山中被执驱之不行逼而辱之胁以刃不从遇害】
　　黄氏【长乐人林一鹏妻嘉靖末倭变氏遇贼虑为所汚自缢而死】
　　施氏【福清陈一德妻嘉靖间倭变与夫妹细娘赴水死】
　　余氏【福清人林应科妻嘉靖中倭变姑被执氏挺身救姑义不受辱遂死之】
　　蔡氏【懐安陈文祎妻遇贼抱幼子跃入南台江死之】
　　廖氏【福清人适刘良弼嘉靖中倭变弼被杀子幼为贼俘氏痛愤骂贼夺子回贼怒拔刃断氏两腕死】林玉美【福清人魏亦永妻嘉靖间同姑遇倭倭杀其姑氏冒刃捍姑倭怒斫氏五刀骂声不絶而死事闻诏立碑志其冢】
　　陈瑞兰【福清人适方廷嘉靖末冦起廷扬被执氏脱簪珥躬往贼营赎夫途遇廷扬奔回抵家月余病卒氏痛哭祭奠毕遂自经】
　　吴氏【福清林世蓁妻嘉靖中倭冦里中氏被虏不屈遂遇害御史陈子贞奏旌】
　　张英宋【福清人年十六倭冦犯境被逼不屈骂不絶口而死】
　　庄敬娘【福清人许字陈邦哲嘉靖中倭起被逼赴塘水死】
　　无名氏女【长乐人嘉靖倭乱被迫去氏下裳裘衣氏死不受辱倭愤而刺之下体无完肤血迹溅地不灭】
　　叶从介【福清大学士向髙姑嘉靖间倭难作氏适薛用溥为贼所得恐其汚愤詈不已贼怒斫之糜其尸】
　　许松姐【连江许元实女年十七归陈愽善愽善罹重疾嘱氏曰汝未有子当择他适遂殁氏抚膺恸哭盖棺后即缢殉】
　　叶七娘【闽县翁文熺妻隆庆二年海冦刼其乡虏男女七十余人叶不行刃迫之呼曰吾死不从贼贼怒断其两臂死官为给葬】
　　叶黙【福清人赠光禄大夫叶朝荣女适林守定逾年守定故氏恸哭仆地欲以身殉家人伺之密其舅林质卿纳富人聘将迫以行氏取刃自刎死隆庆时诏旌】
　　陈宙姐【长乐人布政使陈崇德孙女适黄一卿一卿卒女窃衣带自经家人觉救之絶粒而逝】何氏【福清林楠妻楠死抱二孤还堂上刲喉死】
　　严谦娘【福清人适林日跻夫夭孀居三载服阕自经柩侧】
　　何氏【福清人适林尚振振殁投缳以殉】
　　林懋细【福清教谕资澜女适郑汝舟汝舟父天祐为惠州府同知携子与妇之任明年汝舟还应试卒林闻讣奔丧凭棺哭奠闭户自刎防絶家人救免药防之乗间以指爪决药断喉死万歴间诏旌之】
　　施氏【名珠福清人归翁应奎奎卒氏伏尸咬舌而死】
　　周馨娘【福清周世丰女适郑大鸾鸾卒氏絶而苏者三既殡柩于寝右氏命左之诘旦雉经于柩侧乃知其虚右以待也】
　　杨氏【福清人归林秉仁秉仁死氏哭七日防服礼成遂服毒以殉万歴间诏旌之】
　　薛月妹【福清人适林尚莞五载夫殁自经死】
　　庄董娘【福清人适郑存诲六载夫亡自经以殉】
　　张兰娘【福清张羽女归卓应岳应岳病卒至小祥脩奠毕整自经死】
　　林莱姐【防政舜道女许字长乐御史中丞陈省子长源将行长源卒莱蓬首削脂泽称疾卧床哭不声而神伤或谓不成妇何自苦莱曰余之名氏嵗月饰而椟之以归陈久矣忍自昧耶固请舜道得礼赴于陈执丧而死之舜道使其女兄慰解不能得遂不食积七日呕血死初舜道尝夜读书至死徙无出乡章莱旁听之曰此何书也舜道为训所以则曰彼犹踈也而戚今夫室家之内若姑妇娣弟妯娌戚而疎者何也舜道曰彼古人也莱曰何必古人而后能戚疎也舜道贤之其妹曰仁姐至友姊莱不荤亦不荤莱不寝亦不寝莱未死其妹先之人曰非特莱烈也其妹亦有至性焉】
　　马氏【懐安人王德渼妻婚逾月德渼亡欲死者屡念夫无子持丧丧毕私治棺衾请于父曰女今可以死矣遂絶食而卒马氏父恭敏公森而德渼防知王应钟子也】
　　孙引小【候官孙可任女年十七归连江林増庆才两月夫溺死妇哀恸不欲生以大带系竹椽死】林金妹【福清人适郭应璧六载应璧卒哀毁骨立十日勺水不入口缢死柩侧万歴间诏旌其门】陈氏【广东人福清林尚瑚妾也夫死殉烈】
　　余氏【福清人归林守岗岗性至孝居丧哀毁病笃氏先岗九日自缢死岗益痛伤亦卒子死父妻死夫人称节孝双光】
　　何氏【福清人林守谔妻夫卒闭户自经以从】
　　陈履端【福清人许字秦孟勤勤卒履端归秦不食死时年十七】
　　魏金妹【福清人许配何千石千石有姊适魏即金妹叔母往来母家为金妹言千石病状金妹刲股付叔母以此为何郎羮千石死金妹坚欲奔丧父母不许屡自经皆以救免逾日金妹故示无死意家人防稍懈遂投缳死】
　　陈氏【福清人适严瑞明夫死盖棺时氏辍不泣惟入室自治其衣髪帨栉诸具晚扄户缢殉】俞徽宋【福清人受聘于郑濬元夫死缟素奔丧披髪哭奠以刀自刎姑遽夺之而喉未断又以簪刺不死复自经将絶姑又解救之竟絶粒二十八日乃死事闻诏旌】
　　陈龙姑【福清人许配严涛未婚而涛卒龙姑不食自经死】
　　林细银【福清人许配王一法一法卒细银奔其丧死之万歴中巡按陆梦祖奏旌】
　　郑勤娘【福清人许配严仕擢仕擢卒勤娘恸哭入室自尽万歴中诏旌之】
　　魏聚金【福清人受聘于林一莲将婚一莲卒聚金归林望闾号泣立柩旁者旬日告于庙拜姑嫜而死万歴中诏旌】
　　陈氏【闽县陈士宗女年二十适林霖懋霖懋卒氏絶粒五日投缳死】
　　吴氏【闽县曹国辅妻国辅赴江右病卒氏闻讣急覔人舁棺归将小祥服毒死】
　　张氏【候官人许嫁林圭使圭使骤染恶疾张家觉欲退婚林固听之女闻泣曰此儿命也避之安往后竟适林嵗余夫疾果大发闾党以俗忌劝从火烧或土之以絶染其夫与妇皆诺遂营窀穸择某日就氏哀号设奠于茔前竟奔同穴夫妇活埋而死】
　　王敬姐【长乐人许字陈国耀未娶而耀殁闻讣哀号欲奔丧为众所沮乃请祖姑黄氏行孙妇礼越三日自经死以其柩归于陈合葬】
　　陈四小【长乐人许配闽县张子卿子卿卒四小自尽以殉】
　　何璘宋【福清人候官林际防妻也际防卒于浙父秘其讣不以闻璘宋梦际防至其家曰汝当归吾家守节璘宋惊异诘知其死即奔丧至林从容自尽死】
　　马氏【粤琼州人闽县林鳯仪客粤娶之年十六携旋闽家贫甚氏困约与共漠如也既而鳯仪支枕数月度不能起屡目氏涕涔涔下氏曰妾知君意矣倘欲妾先行但谋所以殓君者于是出簪珥为临丧费先一日哭拜夫前曰请先君行九原有知当以相俟遂自尽时年二十四鳯仪随于次日逝】
　　陈仲姐【长乐人适林长淮一年淮病以目睨妇龁之恐其事后人也妇揣知入室自缢为家人所觉既又以夫尚卧病不忍遽背越三日夫死旋自缢事闻诏旌之】
　　林【缺】姐【长乐人郑重妻夫病危吁天请代夫死投缳自尽诏旌其门】
　　【缺】氏【长乐人王良妻死掩户自刲诸姑夺之氏复乗间以衣带毕命柩侧】
　　申屠姑【名希光长乐人适候官儒士某贫甚姑作赋以励其学巨奸方六郎陷夫于死旋求娶焉姑绐以厚葬故夫即如命比葬佯许归方见六郎于房内即以刀刺之有进视者连毙五六人持六郎头奔墓所祭夫毕自刎】
　　周琚姑【古田人归刘希贤三载而希贤死氏即投水以殉家人救解以女伴守之后稍疎遂自经】黄氏【罗源赵行广妻夫死视夫殓讫沐浴自尽】
　　林氏【长乐人归王之化甫二载化疾不起氏欲自缢家人防之三踊而絶】
　　林尾姑【长乐林如登女归陈登登客死氏遽投缳以救而苏尽出珈钿易金托人运榇逾年榇不归氏大恸曰我尚何望哉地下求之耳即饮酖且死张目曰葬我必董峯岭令可髙望郎归也】
　　陈闰使【福清人适张一朝生男夫卒氏哭曰亡者在殡生者在抱奈何未防男又殇遂投缳而逝年二十有二】
　　吴氏【福清夏懐妻夫卒殉之有诗云百千投死急如煎直恐夫亡在妾先病骨不堪泉里路九原谁倩傍夫颠】
　　郑定姐【连江黄正旭妻旭病氏日夜不进一粒旭殁自缢以从】
　　陈贞宋【闽县人福清林钟相继室夫谒选卒于京氏闻讣不食经旬不死吞金缳服毒药乃卒】林氏【福清人适陈某天启间海冦登苏澚氏抱孩携婢被获登舟俱赴水死】
　　林清宋【福清人适张一仲一仲贾海上遇贼死氏缟素赴海殉之】
　　方恭宋【福清人受聘于黄士瓒未嫁而士瓒死年十四闻讣欲奔丧父母不可乃服缟素径自步行到夫灵前跪伏恸哭引所藏刀刲喉死天启间诏旌】
　　何玉宋【福清人许字林洪熥未婚洪熥卒女年十八闻讣即与母诀密制一朱鞵绣并蒂莲妹捜箧得之欷歔泣曰吾服此长寐耳又为母制鞵数十母曰何用许多曰恐儿不能长在侧也悲涕哀吟五阅月母防之密一日佯告母曰儿今不死母稍不疑因吉事外往遂将所制母鞵并絶命诗一首封贮遗母投缳而逝】
　　林采藻【福清林魁夫女受聘廉国烶未婚国烶卒女奔丧抵夫家闭目不启口絶粒三旬将革犹强起视手足嗄然而逝】
　　何癸宋【福清人许字王三长三长未婚卒女遂奔丧服终殉之】
　　尤伟小【罗源人适福寜林汝瞻生三男一女时广东流冦至一家被掳在船三子死鬬遭害载至鉴江港口氏叹曰吾一家受贼掠母女媳妇同舟今见吾故土生于此死于此足矣免罹辱遂抱女同投江中一时媳妇妯娌共三十四口皆投江死贼亦叹曰此一门贞烈也汝瞻在别舟遇赎得脱】
　　尤圭妹【罗源人户部郎中尤光被女也嫁宁洋陈冏卿男龙津以选荐判和州冦至圭妹被掳义不受辱抗声骂贼遂遇害】
　　林锦宋【福清人适郭鼎鼎卒吞金不死啗铅粉又不死絶粒二十五日乃亡】
　　吴尾宋【福清吴尚煟女归夏梦轸逾年夫病笃氏割肝和羮以进得稍延犹自取布束胸忍痛血水淋漓浃衣而出取水浣布意气慨然夫卒氏遂闭户更衣自经而死】
　　江新宋【福清人林云彤妻夫病割股为剂以进夫死治殓毕遂入卧内以钗刺喉阅三昼夜不死复出所藏刀刲喉寸许为姑夺防絶复苏遽引魂帛自经】
