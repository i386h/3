<!-- { "loadSidebar": true } -->
　　潘本愚【字克明博罗人天顺元年以给事中知郡事值荒旱为民请减税十之四复陈民情十二事并见施行郡中富室出息质人田乆之赋寄空籍官按征质田者代输而富室幸免本愚下令富室输税在任亷正公直兴学厚民后改漳郡亦以能称】
　　岳正【字季方漷县人成化戊辰进士第一为石亨曹钦所陷由文渊阁谪知兴化府尝建涵江书院及宣圣庙铸祭器又毁淫祠作小西湖开兼济河掾白故事例具文以报正曰此吾事何须烦使者代乃公画也所着有博稿】
　　潘琴【字舜景寜人成化八年知兴化府会阉珰下泉漳索海物气张甚琴不为屈初至首建社学废淫祠又尝汰学宫所祀乡贤之冒滥者每听讼端坐不言两造争直一言折之有神明之号后入觐力引疾去】
　　王弼【字存敬黄岩人治三年知兴化府时漳冦焚刦邻封廵海副使马垩檄调兴化卫丁壮讨之弼诣语曰卫多羸卒可守城撄堑而已如檄去万一贼鼓行而南是以城予敌也守知有城耳垩韪其语贼亦防平】
　　翁理【饶平人治三年兴化推官时有镇守太监入兴携二白鹤颈上悬牌为民间犬嗾毙遂属之理理判云鹤虽悬牌犬不识字禽兽相残于人何事人服其不挠】
　　吴逺【字惟明徽人治中以进士知莆田值岁祲多盗逺至课农桑固封守赈民之急盗悉为良暇日程试弟子员亲为授业凡学舍桥梁邮馆皆治以母忧去仕终黎平知府】
　　张嵿【萧山人正徳四年知兴化府有声以忤刘瑾勒致仕去后瑾伏诛嵿复起至工部尚书】张琦【字君玉鄞县人正徳十年知兴化府为治尚清静数与少保林俊徃来赓和所着有白斋集】冯驯【字行健岳池人正徳十一年知兴化府政尚威严时奸民树党挟睚眦中人驯以计钩致悉按之法草冦恫慑其威遂各散去后擢本省右布政】
　　雷应龙【字孟升上元人正徳中知莆田有鬻子输税者应龙出俸赎还且痛自引咎曰乃公独不能作阳城俾民至此哉旁县偶以使者符勾稽至辄咄咄受成去曰无持布鼓过雷门也防召入为御史】
　　蔡宗兖【字希渊山隂人正徳丁丑进士授府学教授会御史行部谒学庙故事教官率弟子贠长跽星门南宗兖令诸生列立而自稍磬折于道旁御史目摄之不为动已而登明伦堂宗兖复长揖请遵令甲得陪席聴讲御史叱之曰竖儒安省令甲宗兖退即辞庙去后为四川督学佥事】
　　萧鲁【字晋明庐陵人正徳十五年以举人知仙游留意庠序剏书院置学田再岁山冦猝至调画战守贼遁去奏请寺田给贫士膏火及民壮工食以固城圉民始得苏擢知儋州】
　　苏廖镕【字大器雷州人正徳十六年任仙游典史嘉靖癸未冦薄仙城廖镕率兵徃御冦不敢近后觐卒于京防归士民哀诔立碑道左仍塑像祀之】
　　朱衮【字朝章上虞人嘉靖三年知兴化府有诗才善书每冇牓谕辄据案书之一时传诵】
　　黄一道【字唯夫掲阳人嘉靖十三年知兴化府尝修宁海桥海堤为功最钜】
　　雷礼【字必进丰城人嘉靖十三年兴化推官博雅多文好奨引士尝署仙游篆平反疑狱老吏不如以艰去】
　　何鲤【广东化州人嘉靖中授平海教授先是师生俸粮取给军储疏请建仓于学学有仓自鲤始】周大礼【字子和昆山人嘉靖二十一年知兴化府时郭外盗牛甚伙而屠儿隂为根抵大礼集诸屠儿与约若等三入吾禁定引鸩自裁已而获犯者立毙之于是羣盗解散常发帑钱数千缗籴粟以济饥民全活无数又置公田于游洋至今人呼周公洋云】
　　叶巨卿【字弼甫舒城人平海衞后所副千户嘉靖二十二年持檄领水军守泥沪澚巡徼南日寨会倭舰数十至巨卿迎风鏖战生擒百余人次年贼颿风夜半入刦巨卿坚壁捍御迟明勒所部与贼力战身被数十创死又兴化衞千户鲁师亮壬戌倭冦陷城亦奋勇死阵中巡抚上其功诏各增秩立庙巨卿子焕然癸亥贼攻城亦战死】
　　白仁【字道显涿州人世袭兴化卫中所千户嘉靖二十三年海冦猝至仁奉檄领水军追至连盘四澚与指挥丁全并力奋击生擒十四人逾年冦屯福清海口仁率部兵犯贼锋列栅栁尾严阵以待他将皆顿兵依险自保仁刺血矢众夜出巡徼迟明复阵于东岳庙口方蓐食贼从间道至仁短兵接战兵寡无援被重创而死事闻赠明威将军命有司庙祀之子孙世袭指挥佥事】
　　沈鎜【字大新秀水人嘉靖二十四年以进士授兴化推官尝从巡按御史行部所至有疑狱御史授指鎜引援刑书不妄附会有诖误者辄释之后知府事以忧去士庶送之境外洒涕为别】
　　丘珍【字若寳祥符人世袭平海衞千户嘉靖三十四年倭冦数十艘循海岸焚刦珍率所部为游兵扼其要害使不得傅岸贼怒焚舟潜从白湖江登岸珍令数卒乗夜缒城从间道鸣金鼔大呼曰冦至冦至于是人始知窜匿平明珍以轻骑数百追至海口奋力死战坠马被槊死诏嘉其忠赠秩立庙】
　　陈大有【南海人嘉靖四十二年知仙游时倭冦乗破莆余熖围仙城民惊思遁大有谕曰吾誓与此城存亡若众敢缒垣者斩于是赈穷乏分部伍简精锐为游兵昼夜巡缉防御间缒死士乗贼怠而斫其营相持五十余日而防将戚继光援至城赖以全】
　　莫天赋【字子翼海康人嘉靖四十二年知莆田时倭难甫定民多窜食异地天赋抚字招徕复业幕官借捕盗波及无辜天赋白府禁之手自书牒责其墨状皆敛手相诫诸生当乱后苦无衣乃各予冠服金遍给农家牛种擢南京刑部主事继其任者姚江徐执防操励亦坚人为之谣曰难教明月莫去却喜清风徐来】
　　汝艮【嘉靖初莆田典史时山冦猝至艮督兵徃捕奋勇射贼中流矢死】
　　王翥【字九逵泰和人尝与邹守益罗洪先讲学嘉靖中授莆田教谕督学朱衡开讲堂于鳯山梅峯水南涵江令翥主之殁后及门私谥为贞穆先生】
　　易道谈【字进明巴陵人嘉靖四十二年知兴化府倭变后尝撤废刹材以缮城楼复剏筑罗城又条罢夫保馆夫二役自署牍尾曰后复以故事请者辄有天谴防擢本省副使以监军行县父老遮道曰此吾使君也吾属数苦游兵投宿今无患矣】
　　欧阳深【南安人唐欧阳四门之后为郡诸生慷慨好施士乐为用嘉靖丁巳以后闽数被倭患深结死士破走之以纳级除泉州卫指挥佥事屡平施思备苏光祚施大福等冦论功进行都司事倭破兴化城掠金帛子女军府檄深应援与贼战于东萧斩首百余级乗胜进捣贼援者众与部士薛天申周岳镇等血战皆死之事闻立祠岁祀録其子孙】
　　叶承遇【字思章永嘉人万厯五年知莆田先是田分官民赋有轻重承遇欲均田为一私念浮粮难摊会有履亩之命即以丈出余田折补其额于是一则法行闾里便之又编派里甲悉为更定即豪贵无所避至今谈均田均役者必首称承遇云】
　　祝致和【字逹卿龙游人万厯九年兴化推官风采屹然望若神明两署篆事皆大治秩满擢刑部主事】郑思道【永嘉人万厯十年为兴化衞经歴衞辖五所凡给支月粮例有用印钱思道概却不受或奉公檄检勘屯田第驱羸马纵辔而行一军伴里粮随之歴九载清苦一辙擢徳州同知】
　　范梅【丰城人万厯十五年知兴化府沈毅有特操爱民礼士每莅学进师生讲论经防而以率俗明伦培养气节为谆谆郡当泉漳孔道轮蹄络绎梅乃申驰传之禁得所节缩邮金千余故事解府备他费梅叱曰柰何令帑有羡金而更剥吾民耶辄上请以所羡当歳额之入得减是岁驿传如其数云】
　　董绫【琼州人万厯二十一年以选贡任郡判凡徴收仓粮必躬阅量概胥役无所容奸尝摄篆候官勾税皆以清慎着铨曹尝署其牍一尘不染三事足称】
　　李大钦【字惟敬浮梁人万厯二十六年知兴化府凡有钩捕惟令乡约长持牒至则立讯庭无留狱分守徐即登建明宗书院大钦捐俸成之月定课期亲校诸生文体为之一变】
　　孙养正【字圣功吴江人万厯三十四年推官尝署善恶二籍朔望令保甲条报备书其上故讯狱多得情】
　　徐观复【上虞人万厯四十一年以进士知仙游稔知仙邑食盐之苦以龙华寺废租抵输盐课民得食盐之利秩未满调去民立祠祀之】
　　林敦忠【字恕甫晋江人万厯间任兴化教授恬澹简和勤于课士郡中廪庠念师席独冷奉膳金之半为修脯敦忠不取士敬爱之杞于名宦】
　　吴麟征【字来皇海盐人天啓中以江西推官补任值诞日有以锦障贺者立取焚之自是莫敢干以私狱讼寃滞多所平反尝自题署中云幽兰含古意香荔见丹心未几擢吏科给事中晋太常甲申殉难】
　　祁彪佳【字幼文山隂人天啓末兴化推官遇事明敏谳狱多得情后擢南京御史莆濒海渔户有失风漂泊者汛弁以得贼报彪佳诘其音即谕曰吾莅莆久极知莆民之良释而遣之】
　　吴彦芳【字延祖钱塘人天啓末知莆田遇事守正士民徳之会巡抚熊文灿行部怒彦芳遣吏挟去通郡数千人驰至蒜岭列彦芳善政乞还任导以防旌鼓乐名闻京师擢四川道御史】
　　金濴【字瀔如崇徳人崇祯十四年进士知莆田甫下车极意作人多成名士催科设立条款不事追呼除大蚶山贼首陈露等民赖以安　国朝康熙间濚侄臯谢字应台以戊辰进士知莆田设便民单自缴籖劝民输课歳省金钱无算捐俸重建县堂整学庙修县志与濚实相后先云】
　　国朝
　　黎树声【字仲寳乌程人丁卯举人任福州司李署兴化府篆海冦破城树声不屈遂遇害事　闻赐祭葬　赠按察使廕一子】
　　陈有虞【字嗣韶陜西富平人顺治十年以进士知仙游十二年海冦迫城有虞严督守御夜遣乡壮缒城撃贼明年围益急援兵不至贼穿地入城遂陷有虞单骑巷战身被重创至城西广桥马蹶仆桥侧死】
　　张彦珩【字九如洛阳人丙戌进士顺治十一年知兴化甫下车会征南禁旅临郡岁且大饥彦珩绘流民圗进之发粟为糜以赈饥者民思之不衰】
　　苏祖【字光啓辽东人顺治十二年防政闽藩驻兴化御冦修城兴学养士设仓赈济莆人颂之擢副都御史巡抚南赣所着有经世名言诸书行世】
　　史允琦【字竒玉江宁人丁亥进士顺治十六年兴化推官性明决吏不敢以身扞文网鞫狱多平反】赵世安【字惟康镶红旗人康熙二十七年由仁和知县擢兴化同知严毅多干畧尤严赌博凡樗蒱之戏有侦得之虽纨袴子弟必重惩示儆又即罚锾之钱重修木兰陂后摄诏安篆卒于官】
　　曹泰曾【上海人康熙戊子以举人授莆田令邑有游洋周公田租及官地房税有徴无解者悉请当事以赡学田故事凡有田地抛荒人经故絶其赋责之圗甲或亲族名曰匀摊泰曾援江苏事例将报垦之田以次抵豁使　国课不亏民生无累又精狱讼有数年不决者辄为剖判去官之日行李萧然】泉州府
　　隋
　　欧阳祐【洛阳人为泉州守义宁二年任满西归至邵阳闻隋亡挈家自沈死土人殓葬之立祠以祀】
　　唐
　　许天正【固始人陈元光前锋将也博学能文长于训练元光借其力平惠潮防抚诸冦三年内岭海肃清陞中奉大夫兼岭南团练副使裴采访张燕公荐掌史馆天正力辞歴泉潮团练副使民庙祀之宋时追封顺应侯】
　　薛昱【天寳中为清源太守以清徳着郡人歌云郡号清源官有清徳】
　　苏妙【字观妙南海人大厯中刺泉州有惠政时有白鹊来巢行春门楼妙每出鹊飞集车葢上泉民歌颂之】
