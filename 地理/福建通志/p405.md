<!-- { "loadSidebar": true } -->
　　廖刚【字用中顺昌人少从陈瓘杨时学崇宁五年进士宣和初由漳州司録擢监察御史时蔡京当国刚论奏无所避以亲老乞补外出知兴化军绍兴元年盗起旁郡官吏悉逃去他盗入顺昌部使者檄刚抚定刚遣长子迟谕贼贼散去除本路提刑狱复拜给事中时朝廷推防章惇蔡卞之罪诏子孙毋得官中朝至是章杰自崇道观知厘州章仅自大府丞提举江东茶盐事刚封还诏书乃并与祠寻迁刑部侍郎求补外知漳州七年二月日食诏言事刚请正建国储君之号布告中外乃可以承天意示大公髙宗读之耸然即召刚至阙拜御史中丞疏言殿前司强刺民为兵及大将恃功希恩所请多废法状会边报至从官会都堂刚谓郑亿年曰公以百口保金人今已背约有何面目立朝廷乎因显疏其恶亿年奉祠去复乞起旧相之有徳望者处以近藩秦桧闻之曰是欲寘我何地耶改刚工部尚书而令王次翁何铸劾刚荐刘昉陈渊相为朋比以徽猷阁直学士提举亳州明道宫明年致仕绍兴十三年卒子四人迟过遂遽仕皆秉麾节邦人号为万石廖氏】
　　陈麟【字梦兆瓘从孙大观三年进士为闽县令有富人诬里人为盗麟辨其寃寻获真盗邑人神之势家欲徙人墓以属麟麟不可部使者杖县吏撼之终不为动部使者复令诸邑求翠羽竒花怪石麟不顾遣人谓曰汝何恃敢此应曰寒小官恃洁已耳绍兴初知韶州邻冦至率所部败之执其渠魁及余党数百人擢湖南转运判官孙光逺石城令】
　　罗荐可【字养蒙沙县人政和二年进士初调髙邮军司理金人防京师张邦昌伪诏至守率僚属欲拜之荐可坚持不可取赦书掷之髙宗即位知乐平县与守不协罢李刚制置江南西路辟为属入监登闻鼔院忤秦桧出知沣州招集流亡州称治移知筠州又知常州卒】
　　张致逺【字子猷沙县人宣和三年进士以宰相范宗尹荐召对擢枢宻院计议官建帅范汝为已降犹懐反侧招安官谢向陆棠受贼赂隂与通致逺谒告归知其情白执政锄其根枿于是捕向棠等属狱诏孟庾为福州宣抚使讨贼韩世忠副之辟致逺为随军机宜文字贼平改广东转运判官招抚剧盗曽衮等绍兴四年除殿中侍御史时金人与刘豫分道入冦宰相赵鼎劝髙宗亲征朝士以为疑致逺独賛其谋迁侍御史防有防修瓦屋权充太庙致逺言中原陵寝故在京师庙社仅存万一四方传播创建太庙兹焉定都人人解体失中兴大计时江西帅胡世将请増买绢折纳钱致逺疏言折纳绢钱本欲少寛民力而比且増半是乘民急而厚其敛也又请罢福建盐精择三司使副以常平茶盐合为一官诏戸部讲究五年授戸部侍郎言陛下欲大有为于天下愿力务省节明禁僣侈自宫禁朝廷始诸大臣额员可减者减之司属可并者并之使州县无妄用归其余于监司监司无妄用归其余于朝廷朝廷无横费日积月聚惟军需是虑中兴之业可致也除给事中母老乞外以显谟阁待制知台州朝廷以海冦郑广未平改知福州六年广降致逺选留四百人置营城外余遣还业仍遣广讨他郡盗数月悉平再召为给事中出知广州寻以显谟阁待制致仕卒】
　　邓肃【字志宏沙县人少警敏能文美风仪善谈论李纲见而竒之结忘年交居父防哀毁逾礼芝产其庐宣和间入太学东南贡花石纲肃作诗以献用事者见之屏出学钦宗嗣位召对便殿力诋权臣人以为狂钦宗复容之补承务郎授鸿胪寺簿金人犯阙被命入敌营留十五日还张邦昌受伪命肃义不食其粟忍饥奔行在擢左正言作自誓词以见志先见朝廷输金国帛一千万肃在其营宻觇均与将士之数大约不过八万人至是为髙宗言之且言金人不足畏但信赏必罚不假文字故人各用命今朝廷轻重上下但在吏手赏既不明谁肯自劝望专立功赏一司使立功者得以自陈从之时朝臣受伪命者众肃请分三等定罪耿南仲得祠归子延禧为郡守肃劾南仲父子同恶沮渡河之战遏勤王之兵今日割三镇明日截两河及陛下欲进援京城又为南仲父子所沮误国如此乞正典刑范讷留守东京肃言讷出师两河望风先遁偾军之将不宜柄用讷遂罢因入对言外国之巧在文书简简故速中国之患在文书烦烦故迟髙宗命建局讨论祖宗官制两月不见施行肃言今干戈未息岂可揖让进退尚循无事之时乞限以旬日期其奏报庶几法严事简赏罚不至濡滞计肃在谏垣抗十二疏言皆切至多见采纳会李纲罢肃奏言两河百姓无所适从纲措置不一月间民兵稍集伪楚之臣纷纷在朝纲先乞逐逆臣张邦昌然后叛党正罪今纲一去叛臣在朝政事矣两河无兵外敌骄矣执政怒罢归肃绍兴二年避冦福唐以疾卒有栟榈集二十卷】
　　邓柞【字成材沙县人建炎二年进士授建昌军佥判时洪州城破传檄至建昌守率属拟以城降柞毅然斥之不为屈李纲宣抚湖广辟为属复以陈康伯荐召对擢湖广转运判官迁知泉州除直秘阁广东经畧寻知隆兴府江西安抚以疾卒着有焦桐集从子宗仁江东安抚使】
　　冯安国【字彦修顺昌人时行王氏学安国晦迹于家聚徒讲经建炎中范汝为据尤溪籍民降附安国不屈死】
　　罗从彦【字仲素先世自豫章避地南剑因家沙县闻同郡杨时得河南程氏学徒歩至萧山往见三日惊汗浃背曰不至是虚过一生山亦喜其可与言道尝与论易至干九四爻曰伊川説甚善从彦即鬻田走洛见颐问之同邑陈渊伊川壻也毎诣从彦竟日乃还谓人曰自得仲素日闻所未闻奥学清节南州冠冕也既筑室山中絶意仕进终日端坐闲之溪上吟咏而归充然自得靖康中采祖宗故事为尊尧録拟献阁下不果朱熹谓山倡道东南士游其门甚众然深思力行任重诣极者仲素一人而已绍兴二年以特科授博罗主簿未几卒学者称为豫章先生其遗书有诗解春秋指归语孟师説中庸説台衡録议论要语二程山语録淳祐间赐谥文质】
　　李侗【字愿中剑浦人年二十四闻郡人罗从彦得河洛之学以书谒之从彦令静中看喜怒哀乐未发前气象而求所谓中者遂退居山中谢絶世故四十余年饮食不充怡然自适接引后学答问不倦尝曰学问之道不在多言但黙坐沈心体认天理虽一毫私欲之发亦自退聼矣尝以黄庭坚称周茂叔胸中防落如光风霁月为善形容有道者气象学者存此于胸中庶几遇事廓然义理少进侗虽闲居无意当世而伤时忧国论事感激动人时朱松与侗为同门友雅重侗遣子熹从学沙县邓廸尝谓松曰愿中如氷壶秋月莹彻无瑕卒年七十有二谥文靖遗书有延平问答及语録次子友谅字信甫与兄友直同登绍兴二十七年进士厯监察御史出知衢州擢广东亷宪以特立不容罢去】
　　陈渊【字知黙初名渐字几叟瓘从孙受学程门独先于瓘杨时以女妻之绍兴五年给事中廖刚等言渊有文学垂老流落负才未试诏充枢宻院编修官会李纲以前宰相为江南西路安抚制置大使辟为制置司机宜文字七年诏举直言极谏之士胡安国以渊应召对改官赐进士出身九年除监察御史寻迁右正言入对论比年以来恩惠太滥赏给太厚颁赉赐予之费太过所用既众所入实寡又论程颐王安石学术同异后因论和议渊愿以和为息战之权以战为守和之具章五上言益切秦桧恶之会郑亿年复资政殿学士奉朝请召见内殿渊言亿年故相居中子有从贼之丑乞寝其职名不报桧与亿年为亲党益怒之除秘书少监兼崇政殿説书改宗正少卿以何铸论罢主管台州崇道观十五年卒有黙堂集三十卷】
　　范旺【顺昌人廵司军校也顺昌盗俞胜等作乱官吏奔散土军陈望素与射士张衮谋举砦应之旺叱曰吾属父母妻子受活国家廪食今力不能讨贼反助为虐是无天地也凶党愤刳其目杀之一子曰佛胜年二十素骁勇贼诈以父命召至又杀之妻马氏闻夫与子俱死求尸贼中且行且哭贼胁汚不从支解之贼平邑人嗟叹以为士大夫所难及见旺死迹在地隐隐不没尤惊异为设像嵗时祭拜绍兴六年诏赠承信郎更立祠号忠节二十八年诏复立愍节庙祀之】
　　张维【字振纲南平人绍兴八年进士调汀州军事推官盗起属邑附从者众抄掠三郡维防廵尉兵会大军讨平之知闽县时积餐钱数十万不取民号曰张太清孝宗时除广南西路提刑狱召对言今日正宜汲汲自治不可狃于小安语甚切直俾察部内守令臧否以闻后除广西帅召为江东计度转运副使入对孝宗奨其治绩留为左司郎中改司农少卿初守桂州常言熙丰行义仓法独不及南方至是复以为言从之】
　　汤鸴【将乐人绍兴中武举状元授琼州路南安军时南洞王利学叛讨平之民立祠以祀】
　　范洁【字景圭南平人南渡初知新昌县披榛栎抚疮痍以创县治绍兴中守光化军后守鄂州仕终漕使】廖徳明【字子晦顺昌人少学释氏及读杨时书大悟遂从朱熹游登乾道五年进士初徳明为诸生乞梦大干庙见懐刺候谒题曰宣教郎既举进士以宣教郎知莆田县怃然不欲赴朱熹语之曰成毁有数凡物则尔人则趋向不同祸福随变克广徳性力行善事吾子事也又何疑焉徳明拜受教至县重风教毁滛祠邑有达官请邑旁闲地以益宅坚持不予守会僚属讽之正色曰请邑地即以地予今请郡地明府即以正堂让之耶达官闻而气沮累知浔州诸司交荐选广东提举刑狱弹劾不避权贵盗防桂阳廹韶州韶人震怖徳明燕笑自如遣将驰击而亲持小麾督战大败之徙知广州迁吏部左选郎官奉祠卒平居尝语人曰吾自始任以至为郡惟用三代直道而行一语伪学禁严确守师説不为时变有文公语録春秋会要槎溪集行世】
　　邓驿【字千里沙县人淳熙二年进士厯官左司谏庆元初拜中书舎人朱熹以忤韩侂胄罢讲筵面奏乞留不许李沐除正言驿寓词规戒沐啣之复上言留赵汝愚并论朱熹等不当逐语侵侂胄太学生杨宏中等以救汝愚坐编管封还録黄不草制未几以集英殿修撰知泉州进华文阁待制奉祠归】
　　罗博文【字宗礼沙县人嘉泰二年进士从李侗游歴静江府观察支使朝士坐忤秦桧斥逐南迁者捐廪俸鬻衣服以济之改知瑞金县转宣教郎嵗饥发粟赈赡又推其余及旁县全活甚众张浚都督江淮请以为干办侗闻之喜曰张公髙明宗礼以精宻详练佐之无过举矣汪应辰制置全蜀奏辟为叅议官博文推心啓告成都之政遂最天下东方士大夫游宦蜀土贫不能归或死不克者竭力资给之累迁承议郎主管台州崇道观卒朱熹叹其不获大用又伤吾道不幸而失此人为状其行】
　　黄复【字干叟南平人寳庆二年进士除山阳尉闻汀冦猖獗献庙堂三防境赖以安真徳秀陈韡交荐之通判滁州与守陈广协力拒冦广死摄州事城被围八十余日援不至前后数百战而没遗子书云父老矣食君之禄继之以死虽死犹生也总制上其事为立庙所著书凡三十卷子垕广皆为从事郎】
　　廖居仕【将乐人由卿举任曲江尉海冦执之骂不屈立刃数人遂遇害诏封韶阳郡守谥文忠】廖明哲【字元甫将乐人文天祥开府南剑授明哲督府架阁监军出江西收复万安寻复龙泉又躬入野坡连结诸寨拒元兵被执不屈而死文天祥集杜诗以哀之曰诸生旧短褐张目视冦雠髙义依然在白骨更何忧】
　　元
　　吴文让【字遯斋将乐人为龙溪县尹至正十年漳冦李至甫叛文让散储帑募义兵击之贼势方炽兵力不振力战而死赐谥毅愍】
