<!-- { "loadSidebar": true } -->
　　孙正通【归化人洪武初从李文忠征勦屡建奇功授河南汝宁衞指挥使奉命削平宁阳冦勅建都督府第镇守之边隅无警卒于官乡民立庙以祀】
　　谢柱【宁化人洪武初从大军渡江讨陈友谅继奉命取云南诸路累功授武畧将军除青州右防衞指挥佥事厯陞福建都指挥使赐名玉柱子赐受福宁衞中所副千戸希彦散骑舍人】
　　黄万里【字希鹏连城人洪武间以国子生授监察御史巡马有异政太祖褒嘉之巡按荆襄贞度肃僚权奸敛迹寻卒于官】
　　张显宗【字明逺宁化人洪武辛未进士及第第二人授翰林院编修奉勅撰述文字编録经史迁太常丞时国子祭酒宋讷卒继者多不称防显宗以年少署监事寻陞祭酒建文末年以工部侍郎奉命往江西招丁壮募民出粟以御靖难师事败谪戍兴州旋起交趾左布政使卒于官或云显宗因靖难募兵被召仰药发疽死】
　　刘隆【字守庸武平人永乐甲申进士任南昌推官陞河南道御史时太监王金肆虐青田民潘孟吉聚众杀之事闻欲尽屠其邑隆奏诛首恶宥其余民立碑颂徳居家置义仓以赡宗族】
　　张永隆【字世昌清流人永乐甲申进士任鲁府纪善杨士奇称其寅畏小心辅导以正正统末沙冦掠邑永隆在南极山为贼所获胁之不屈且谕以祸福戒其毋妄杀母焚掠贼加敬礼遣肩舆载之归】
　　官谦【长汀人永乐戊子举人知汝州恭慎慈爱政知缓急先是民多流亡谦四出招抚贷种免役民欢趋之归者日以千数庙学倾圮捐俸修治秩满去吏民思之】
　　余瑶【清流人永乐间由恩贡授知青田县以廉能清慎着兴庠序重农桑设桔橰以救荒旱罢场坑以苏民困卒于官民祠祀之】
　　张荣【清流人永乐间以监生任衞辉府通判廉能考最张秋河决承檄供事赖以成功擢工部郎中于谦尝称其果慤之才足当方面】
　　李纶【字仕弥上杭人永乐乙未进士厯任广东道御史负气英果遇事敢言凡所指陈皆详明剀切巡按河南疏劾藩府违法事坐忤权要出为江西按察司副使致政归】
　　周【字友毅上杭人永乐辛丑进士初知柘城县寛恕廉谨邑有治官如家爱民如子之颂防狱一以平恕为务每决囚数日后犹忽忽不乐饮食或因之废尝语人曰我岂不知犯者当死特此心恻然自不容遏耳寻擢广西道御史】
　　陈琏【字廷器连城人以贡授知湖口县筑城建学救灾御冦中贼矢而卒邑人祀之】
　　赖世隆【字徳受清流人宣徳庚戌进士授翰林院编修有才畧时沙冦邓茂七作乱世隆疏请征讨陈山川险易进兵方畧朝命宁阳侯懋统师征之因命世隆为导引官招抚延建世隆先领兵千人回汀遂擒贼首陈美九蔡田等招集延汀散亡十万余人后以事忤权要前功竟掩时论惜之】
　　马驯【字徳良长汀人正统乙丑进士授戸部主事迁郎中奉勅总督宣府刍粮悉心区画省逺输费三之一陞四川防政防蜀冦作乱驯覈已征未用粮得百万斛以供军士赐文绮嘉劳寻陞本省右布政使乙未播州用兵勦冦驯出库钱籴米供饷冦平勅书褒异陞本省左布政使松藩蛮叛边将复议用兵驯谓宜以徳懐抚力争不从后兵兴无功糜费不可胜计人服其逺识擢都察院右副都御史巡抚湖广值关中饥民流食荆襄间设策赈防全活甚众湖湘寻亦灾伤驯奏减嵗入民赋在湖湘七年务持大体不事小察未几谢归年七十六卒赐祭葬】
　　吴文旭【字景阳连城人以贡授安逺训导啓迪生徒教规丕振防冦作当道委其勦捕文旭直抵贼巢谕以大义贼皆感服事闻迁铜鼓衞学教授丁内艰归文旭少从吴与弼游生平以敬义自持家居二十余年絶迹公门年八十余卒】
　　丘【字寛叔上杭人天顺甲申进士授戸科给事中成化二年淮扬大饥奏赈防之复陈时政十二条曰畏天戒容直言精选法抑僭奢通钱法息纷争广储蓄悯穷民革弊政敦风俗公赏罚饬边备皆见嘉纳迁都给事中三年夏地震条上修徳弭灾七事四年因嬖幸求割庄田具奏禁絶之复劾奏张真人不法状寻奉命使琉球未出境卒】
　　周璇【字元吉长汀人成化丙戌进士授南兵科都给事中奉勅提督军务操江带管五军都督府掌兵部事忠鲠有声先是汀解南粮转输艰苦成化七年璇表上地图悉陈汀路隘险岭峻运解艰难状遂得免汀人至今赖之】
　　童玺【字信之连城人成化庚子举人授全州同知寻迁高州改广州力罢佛山铁课以计靖増城獗冦迁刑部郎请筑连邑城未报适以公事归省捐赀先筑寻迁澂江府建城筑隄迁学改治平徭弭冦澂人徳之立祠以祀题碑曰堕泪家居年七十余而九旬老母尚在焉】
　　叶元玉【字廷玺清流人成化辛丑进士授戸部郎能诗与李梦阳同舍相唱和出守潮州以道义示潮士潮有少卿吴一贯者元玉同年友也向元玉求澚田澚田为番倭船依栖之穴每开耕必有刼杀久为潮人害元玉执弗与移书责之曰澚田关系地方甚重智者不屑为仁者不忍为不屑为者以求利未得而害己随不忍为者以利于一己害于众人公今一子年尚幼穉何必以百年之人为千年之计又云公方当路于朝当思何以报君何以循分何以功施社稷泽被苍生以不负吾榜中得人之盛蝇头微利何足道哉少卿得书大怒元玉遂坐是罢官】
　　李元祥【连城人少敦孝友清苦自励时挂坑嶂贼犯境元祥首倡捍御民赖以全后任端州经厯平华林剧防弃官归端人思之从祀宋文天祥祠】
　　林华【字廷辉连城人成化丙午举人任临海教谕厯都察院大理寺二司务忤刘瑾降芜湖教谕科道交荐其节瑾诛除宿松知县在官廉惠有声寻陞刑部员外郎终襄府长史】
　　熊致谅【字克信长汀人成化间以贡补揭阳尉修学宫辟射圃摄篆程乡值蓬州冦发致谅驰鋭卒横击之三战皆捷贼遁去在任时完缮城郭抚绥士民程邑安堵寻以母老乞归】
　　赖先【字伯啓永定人治庚戌进士以亲老乞归养召拜戸部主事赍边饷督钞关收京仓粮清西蜀屯田悉着贤声迁员外郎引疾归起知常徳府时修建荣府中官诛求甚峻先痛加裁抑民赖以苏】
　　梁乔【字迁之上杭人治壬戌进士授刑部主事尝与同官疏劾刘瑾不法状章数上不报乔独面奏之武宗怒命下锦衣衞狱乔大呼曰臣得寝阉防逆谋死且不惜何况于狱乃命枷朝门外久之始释迁兵部郎中出守绍兴有善政寻以母老乞归养嵗丁丑王守仁以勦冦驻兵上杭题其堂曰爱日】
　　何濬【字通源上杭人正徳五年以贡判南康府鄱阳湖渔人九姓积嵗为盗以例馈官官受之纵不问濬至有以千金献者峻却之严行捕缉盗风遂絶归家仅余俸数金而已】
　　郝凤升【字瑞卿长汀人年十三补弟子员正徳辛未举进士授大理评事陞左寺副武宗幸榆林留驾切谏忤防下锦衣狱旋出之未几南巡又与周叙等三十六人极谏再下锦衣狱廷杖谪都察院照磨世宗嗣位擢严州知府甫五月多惠政入觐至州以疾归】
　　李元瑫【字世玉连城人正徳八年以贡授袁州训导郡守徐琏命往祝宁庶人寿礼毕登舟而宸濠叛勒诸教官传檄元瑫不屈裂冠袍跃入水中以救免归白郡守举兵应王守仁成讨贼功】
　　邱道隆【字懋之上杭人正徳甲戌进士知顺徳县值嵗饥立法赈济多所全活毁淫祠新学舍擢江西道御史首请逐佛郎机入广南停浙江织造二事及巡山西督河东盐课疏请开濬古永丰渠建盐仓处屯军补额课言皆硕画时分守太监黄玉怙势逞威道隆列罪状劾之嘉靖初再巡四川又劾分守少监阎良防有防举用人材凡所疏荐皆一时耆宿风裁严峻以鲠直触忌出知南雄府端方持大体僚属凛凛奉法常大书畏天悯人四字以自警以亲老告归】
　　杨昱【字子晦汀州衞人正徳己夘举人署龙南学事寻令朝城操履端严布袍蔬食澹如也补知都昌减偏累民粮嵗旱祈祷辄应致仕归学者称东溪先生】
　　钟鸿【字腾霄武平人以嵗贡任上饶丞时悬绳挂坑冦乱三省协攻贼平后良民多被诬累鸿挺身为辨全活甚众年八十卒】
　　陈仁【字体元归化人尝从湛若水学嘉靖元年由明经授广西府通判时粤地文教未辟仁至大为阐扬激励士莅民有惠政致仕归以讲究性命为事士林宗之】
　　李元泰【字汝严连城人嘉靖间以贡授太平训导值倭乱当道延之防谋遂致克捷寻告归防饶贼逼城元泰请推官刘宗彝镇邑偕其友谢魁竭力赞画捐赀助饷土冦罗三妺等与贼内通设计擒之随用火攻平贼又岭后贼罗袍拥众万余逼城二十里而营当道请元泰督勦昼夜登陴以劳致疾卒】
　　张僖【号鳯山永定人嘉靖戊戌进士授中书科舍人严嵩欲罗致之使人讽以美官僖不可上疏劾嵩遂拂袖归敝庐数椽风雨不蔽怡如也】
　　邓向荣【字元植自清流徙居长汀嘉靖甲辰进士授戸部主事监督淮运杜絶诸弊以直言忤时谪六安同知转嘉定州甫二日闻父病遂弃官归旧业腴者悉推与弟着有正学准则太极通书考惜隂考等书】
　　钟天爵【字良贵武平人由明经司理平乐时猺贼猖獗桂梧路梗天爵上平蛮八议当道采用之设昭平足滩广运三堡番军戍守又领兵破贼斩首级千余署富贺二县事猺目翟贵进梗化立屯堡八隘团练乡兵捣勦之昭州以宁】
　　沈玉璋【字九山永定人嘉靖间以贡授海宁簿宁无城郭人鲜知兵玉璋至以职司逻捕勤于训练后倭冦掠境亲率东仓兵捍御邑赖以全】
　　萧懋烈【归化人任鳯阳照磨流冦突至懋烈提兵奋击无援被执死之子舞鳯同日殉难】黄益纯【字健峯永定人嘉靖戊午举人教授温州擢睢阳令修理学宫均定田亩招流亡八百余戸给以牛种垦荒田五百余顷疏淘河剪除积冦立巡河墩堡节制七十二所屯衞厯任五载乞归终养】
　　熊缨【字于清长汀人嘉靖间以嵗贡授青田丞时倭冦猖獗环海以西剽掠无宁嵗缨倡议筑城为战守计期年城竣倭冦拥众万余突至围龙津舟山二门相持八昼夜缨募勇士宵渡纵火焚其栅以奇兵掩击之倭大溃走青民立祠以祀擢山东徳府纪善进阶二级】
　　伊天祐【字顺甫宁化人嘉靖间以嵗贡知桃源县俗尚鬼多淫祠有将军庙香田至百十顷天祐至毁其像火其宇变其田为修城费华轮寺朔朢男女喧杂禁之不止一日突舆至寺令僧各负一妇监送归家自是慙悔无有至者邑嵗积无碍官钱三千两留为郡守寿吏以例告天祐曰此何言也不雨自天不矿自地乌有积金三千两云无碍者竟申请裁之天祐能诗善楷书】
　　赖荣华【上杭人袭职百戸嘉靖甲寅倭冦浙江总戎征兵于闽荣华奉召守御嘉善县倭突至枵腹接战斩获数级别将皆观望自保荣华孤军冲突为伏炮所中坠水死事闻諡忠勇陞副千戸建祠城北祀之】
　　王溥【清流人以嵗贡授知澄迈县清简廉介决防如流澄故有地宜播种而民不知灌溉溥教百姓制小车运水灌田荒土转成沃壤田谷嵗入无算民徳之】
