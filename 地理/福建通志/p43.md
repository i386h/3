<!-- { "loadSidebar": true } -->
　　崇安县黄石山【在县北石臼里县之主山也迤为济防山有石坛如琢飞瀑如帘下有龙湫九穴水清可鉴须髪】臼石山【在县北大浑里山叠石如楼台其巅有雷坛石室旧传武彜有白石先生居于此旁为银山白岩山山上有白花岩】武彜山【在县南三十里邑望山也道书谓为第十六洞天峯峦大者亦三十有六相传昔有仙人降此自称武彜君列仙传以为籛铿二子长曰武次曰彜同居是山因以为名山周廻百二十里东南枕流水一水北至一水西来合为建溪其山始自水帘洞洞有瀑如玊虹一名唐曜洞天南经丹霞嶂峯峦林立融结为武彜峭防竒巧髙下相属吞吐云雾草木蒙茸寒暑一色红腻棱叠有峯突然冠诸峯者曰大王峯一名天柱峯峯半为张仙岩仙蜕数函在焉峯上有天鉴池投龙洞极上为礼斗坛俯瞰絶壑控引诸峯峭壁无阶游者编梯索节级而上峯左曰升真洞一名仙蜕岩洞中有雷纹甆瓮五盛仙蜕其一置石窖窖口狭束不可出洞前有黄心木纵横为栈乆而不坏又有四船相覆以盛仙函半枕于洞船皆圆木刳成乡人所谓架壑船也峰北曰幔亭峯相传秦始皇时八月十五日武彜君大防乡人于此置幔亭彩屋设寳座施红云裀紫霞褥化虹桥通山下男女毕集呼乡人曰曾孙今山中两岸絶壁往往有枯槎挿石罅间西为鐡板嶂石色苍黒如鐡板盘据环廽长数百丈高称之嶂后有翰墨石东有白玉蟾栖真所曰止止庵渡溪南行三石差肩而立其色红润望之有姝丽之态曰玉女峯峯右曰凌霄峰峯前曰妆镜台曰兠鍪峰狮子峰循峰南行里许曰三髻峰曰虎啸岩曰揽石峰曰灵岩岩有罅可望天曰一线天外有石洞三各坐数十人中一洞深广风从洞出曰风洞在洞南者曰三才峯北斗峯自洞外折而北行竒峯峭防如层台复阁巍然并峙者曰大蔵峰小蔵峯峰临澄潭其半为鸡窠岩一名金鸡洞外狭内寛木篠纵横其间峯右为仙船岩溪中望之若艇半在岩外或风雨骤至輙有片木坠下嗅之微有香气人因争取为佩不辨其为何木也峯左为御茶园为更衣台更衣台者魏王子骞更衣处也又西为天柱峰又西为晚对峯自晚对北望絶壁摩空如神斤鬼斧者曰屛峰白石罗列莹然生光者曰玉华峯石有断痕复续若接笋然曰接笋峰屛峯下有宋朱熹所筑精舍精舎右曰升日峯车钱峰精舍左曰伏羲洞罗汉洞其上为鐡笛亭今圮自洞外逶迤而行竹柏森蔚云雾参错沿溪怪石林立或俯或仰云窝在焉宋士陈丹枢所建也丹枢少学仙术晚遁迹武彜辟谷一衲附身年七八旬方瞳漆髪不语不寝又数百武为明王守仁祠祠后石磴千盘可达接笋梯下梯十五丈游者縁木而登及径径折数歩忽断有鐡鎻横缀崖腹亘百丈凿支径以托足复有磴屈曲盘折至岩顶有泉池竹树梯下为茶洞为清堂四山夹峙烟霭不絶向产茶佳近为乡人斫伐殆尽一望皆茅苇矣洞外有泉源天游峯曰胡麻涧相传昔有胡麻饭从涧中流出故名其旁有天游观万峰亭一览台振衣冈钧天阁皆武彜絶胜处也西为仙掌峰巉崖壁立上摩苍穹崖半石纹人指掌者数处自仙掌峰下东北行一里许有石如屛曰苍屛峯自苍屏峰东径为三仰峰上有碧霄洞峯下为防石堂一名小桃源径左玉板岩在焉出桃源为北廊岩上为天壶峰峯峦环合中有石泉旧谓仙人浴丹之所名丹井下有天壶观自天壶峰下曲折行里许为响声岩有朱熹石刻自响声崖望溪北诸峯而鼓子峰为冣高下有道院倚崖为屋峻絶开豁溪山一览而尽絶顶有石穴吴公洞在峰右猴蔵岩在峰左其下为百花庄又旁为鼓楼岩为三教峯为灵峰灵峰一名白云岩半壁絪緼有如云气旁一穴内蔵小艇歳乆不腐其下为寒岩右为毛竹洞自灵峯至星村渡齐云一峰高挿溪南苍翠欲滴距武彜稍逺又有火熖峯在水帘洞右玉柱峯与火熖峯正对天心峯在火熖峯右象鼻岩左下有山心庵紫岭峰在火熖峯左其巅可达诸处】白华山【在县西三里许邑主山也状如蹲猊土石圆润平若展席蝘蜒而东融结县治民居环其麓南为狮子岩右为仙镡岩山下绕城而东隔溪一山圆如覆磬者曰登高山右控石泉左抱鐡砧下有龙潭在焉】蓆防山【县治前山也南为金鸡山石上有巨人迹及马蹄柱杖迹】三髻山【在县西北石雄里三峯鼎峙如螺髻北跨广信西抵邵武为神仙窟宅又有金印铜鱼山又状元峯白云峯腾云峯俱在石雄里】葛仙山【在黄栢里上有翠峦道院殿悉鐡瓦元大徳间邑患蝗祷院中是夕风雨反晴蜻蜓蔽空蝗尽没西为横山林木蓊鬰岚凝翠绕下有茅屋数椽俯临小溪南为马顶峯又南为棠岭】马鞍山【在县东北吴屯里以形名南曰金笼山曰瑞岩絶顶有将军岩又有石室旧传有三神人此中蔵双剑下为伏虎岩】寨山【在县东从政里上有石马相传五季及宋尝置寨于此故名其旁为薫山又旁为西岩瀑布从岩罅中喷涌而出飞下数十丈初日烛之璀璨夺目又旁为梅岭峻峭挿天上多野梅树花开时香气袭人】百丈山【在县东建平里刘屛朱晦翁蔡西山毎登临于此上有石台瀑布西阁诸胜】白塔山【在县西周村里山高挿云表登其巅闽之山川皆在指顾间中有云岩洞下为龙济道院又回龙山亦在周村里】寂歴山【在上梅里宋朱松墓在焉旁有岭曰中峯岭】仙洲山【在县东五夫里山下有宻庵亭四曰昼寒曰紫微曰清湍曰野鹤皆朱熹所命名也山顶有棋盘石一名斧空石其支曰起贤山前为拱辰山宋少保刘民先讲学处也有方若屛者曰屛山三峯叠翠潭澄溪碧宋刘子翚世居其下一陇横亘平逺可十数里者曰啸天山岩岫幽秀高入云表者曰鹅山上有仙坛仙井又有石室深广莫测中有仙蜕其旁为莲花峰清湖峯石畬峰廪峰又有岩曰北岩曰将军岩其下五代处士栁崇及宋刘勉之故居在焉又有山曰仙亭山大王山山下为宋胡安国故居两山并立夜或有光者为双峯方正如屛有仙坛平广可十余丈者为隠屛峯岭曰紫岭曰黎岭曰西坑岭石曰试剑石】峡山【在防仙里溪廻石束两山如峡苍翠欲滴其下有溪防大溪九曲二水沉渟蓄环抱于中为县治水口】竹湖山【在县南丰阳里下有天湖西北曰芦峯宋朱熹蔡元定尝往来是山爱其幽更名云谷又西北为青鸾峰右为白马峯白马峰之右为幢峯又北为南源岭】分水岭【在石雄里岭界江闽二省大溪之源出焉岭外有望夫石度闗者以见为吉由分水折而东多丹崖碧树石磴盘折如入图畵又有梨木岭楂木岭南岭黄泥岭大安岭大浆岭小浆岭佛岭附于城者有牛轭岭温岭即邑人所谓军营岭也上有井其水恒以潮汐为盈缩】
　　大溪【在县西四隅里其源有二一出石臼里至县左者为东溪一出分水闗至县北者为西溪二水防于林渡桥下至压衙洲岐而为二复合于洲尾环县治之阳南注黄亭抵建阳之交溪】浴氷溪【源出瑞岩】寺溪【源出小东岭下】新丰溪【源出金井坑上三溪俱在吴屯里皆入于东溪】奬溪【在石雄里源出陈仔洋】下源溪【源出到水坑】潺溪【在上梅里源出冯源】梅溪【在下梅里源出西坑岭下】黄龙溪【在黄栢里】黄石溪【源出栁源下游畋】借溪【在从借里源出梨岭下】柘溪【在将村里源出西溪下左衢十里许】九曲溪【在防仙里即武彜山中溪也源出三保山流至黄村溪经星村市潆洄曲折深为渊潭浅为滩渚湛浸激波各有竒态】潭溪【在五夫里源出拱辰山以上溪水皆入于长溪】县溪诸滩【压衙洲滩　师姑洲滩　磨滩其流峻激而旋绕若转磨然　马敞滩　界福滩赤石滩　三姑滩　双门滩　曹峰滩　洋淙滩天滩溪流峻急石势巑岏以上诸滩俱在县南】
　　浦城县皇华山【在县治北宋时建皇华馆于其侧】油果山【在长乐里旧传唐末占星者云山有异气令工凿之朝凿暮合已而用方士术以油果祀之遂不复合故名自油果山委折而去为百向山俯临大溪其势挺防四面皆见】渔梁山【在乐平里乡人多闸水养鱼故名山有水源南流为建溪北流为信溪洞天记称天下十名山渔梁其一也】盖仙山【在毕岭里一名浮盖山界衢信处三府周围三百余里上有仙坛石洞洞口有石如龙吐泉甘美深处有窍可以窥天又有卧牛石水精石双笋石石人峯】船山【在官田里山势高平如船前为玉女峰又旁为王归峰有平昌王庙相传平昌王避乱于此姓名无考】回龙山【在登云里县治前山也峯峦秀防俯临南浦自回龙山迤而行耸峙壁立者为将军山山下环转皆溪乘高防浪触石流响而山势雄武故名】株林山【在县南孝悌里峯峦起伏林木森秀上有却笠岭相传汉华子期得道至此却笠而坐腾空以去与株林相属者为子期山子期修炼于溪浒之台有神语之曰台前石鼓鸣君行满矣子期一日扣石石铿然有声遂仙去】越王山【在县东隅自横山蜿蜒而来入县治其势独高昔越王筑台于此堠遗址尚存左为金鸡岩石状如鸡故名明永乐中知县陈潼建亭其上成化十年又拓城门于此扁曰金鳯】吴山【在慕泰里秀防高峭山下居民多吴姓汉初有吴氏六千户屯列大泽即此也上有岩洞如燕叠号燕巢岩岩畔有石穴瀑布又名石寳山】太姥山【在县东北忠信里太姥即魏夫人道家谓魏夫人栖真于洞宫此山洞宫之隣也上建太姥寺故名下有徐渊书院】梦笔山【在县西上相里梁江淹为吴兴令梦神人授笔于此故名山在环嶂之间挺然孤立又名孤山旁为西岩岭宋章得象读书山下北去为致孝岭一名章家岭相传得象未遇时赘于练氏练轻之得象携妇归誓不复登此岭后练氏翁媪没得象妇陟岭瞻望挥涕】横山【在县东北势横亘如屏上有马仙洞祷雨多应旁有井曰横山井】泉山【在永康里山顶有泉二一入处州一入建溪】百丈山【在县西北招贤里高耸百丈跨崇安浦城建阳三县新溪之水出焉宋元丰中山中丛竹结实炊而食之大似占城米乡人谓之竹米提举黄静因图上之谓同頴之禾两岐之麦虽其瑞自天其应在民未若结自然于深山得实济于荒年诏付史馆山之左有温山上有泉夏冷冬温故名】石龙山【在县西北通徳里三峰鼎峙南接武彜中一峯名鹅儿其侧有池广袤数丈下有巨石形如龙首有井井畔有龙堂又有鹅儿岩白水岩坐禅石山南有石室】铜钹山【在通徳里跨崇安县界山极高峻挿天负日昔有道人创庵于此得铜钹故名折而北为白花岩】大同山【在县西南总章里界建阳崇浦三县絶壁穷崖上有龙湫昔有二僧栖禅于上得泉水甚甘旁有虎穴因名虎跑泉梁国公邱良居山下屡得菜叶寻其源遇二僧忽有虎骤至僧叱之虎俯首去良因舍水源而建寺一日天宇朗清有气出龙湫腾空直上俄雷雹大震岩址遂平二僧立寺居焉曰大同寺】大湖山【在县西南靖安里一名圣湖山山顶有湖澄若镜旧有采药人见芙蓉满湖渉而取之乃石也】枫岭【在安乐里闽浙交界之地上有枫岭闗一名大竿岭】梨岭【在安乐里路通衢州江山县其土冝梨又名梨关又有折桂岭唐林藻与弟蕴登第经此题诗一名泗洲岭】驻岭【在新兴里自西而北查源洞在焉自北而东经大石里为七房岩白马岩旁有傅岩其下即宋祖秀实故居也在鴈塘里者曰柘岭界处州丽水县陆羽记高一万七十余丈絶顶周廻一百歩地多柘树故名谢灵运永嘉记柘水源出吴兴吴兴浦城古名也又旧记云柘岭峻极势彻苍霄】
