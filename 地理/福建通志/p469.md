<!-- { "loadSidebar": true } -->
　　朱氏【名季贞莆田刘贵文妻刘闵之母也夫亡闵方三嵗次子闻犹在乳三子訚则出于俞氏媵方二嵗朱坚确守志俞氏化之女稍长教女仪既嫁教以妇道男稍长遣就外傅始有知即教以人伦大义勤俭立家抚诸子均平如一】
　　崔氏【莆田康长源妻长源卒子太和仅七嵗翁防防衰老崔拮据辛勤奉翁课子缫车声闻丙夜后以太和贵累赠淑人】
　　林氏【莆田许克温妻姑殁事舅尽妇道舅年老左右扶持如防婴儿宋教谕叔明居隔一壁经年不闻其少有龃龉声常以语人莫不叹服】
　　林氏【莆田黄恭甫继室嫁时夫巳抱疴林供汤药不懈刲股和粥以进三年夫殁无子林自经家人救免杜门抚前室女孀守三十余年】
　　吴氏【莆田林端五妻年二十二夫死抚遗孤应俊应俊死妇朱氏复励志守节姑妇相依当事优给月米】谢氏【莆田诸生吴东周妻年二十三而寡双白在堂家无担石辛勤节俭养生送死各尽情礼宗族称之】林氏【莆田庠士陈致恭妻二十而寡事姑孝倭乱儿达墀方八嵗为所掳鬻产赎归备尝辛苦迄于成立】林氏【莆田人知县郑正规继室年十七父擕往合浦县成婚至则正规病笃不克合榇归父家曰未成妇也可重行不许孀守二十余载卒】
　　林氏【莆田杨镇妻年二十五而寡仅一女纺麻自给适有冦患流离迁播矢志益坚寻郁郁死】张氏【莆田洪肇曽妻年二十而寡遗孤才两月舅老姑其继也张奉养惟谨已而姑忽失明扶侍洗防二十年如一日两世之丧悉出经理】
　　陈氏【莆田人知州陈文熙女马全昌妻年二十而寡刻夫像朝夕哭奠持斋十四年病笃姑与母欲延医泣辞之命垂絶画家至欲图其面犹以两手蔽其面而卒】
　　陈氏【莆田吴概妻年十九寡抚孤明卿娶妇周氏亦年十九寡姑妇相依俱以节终】
　　方氏【莆田程庠妻倭乱庠婴夙疾方扶之缒城又伤足方追随壕莽中数日取衣裹水濡沫之庠自分必死劝方遁方垂泪不行庠毙乃寻故居同家众负尸归殡时年二十四事姑甚孝】
　　郑氏【莆田陈嗣楚妻年二十三而寡一子继殁孀居三十余载未尝瞰户外】
　　郑氏【莆田邱伯载妻年二十二寡无子舅早世与姑曾氏相依家贫纺绩茹素二十年营葬舅与夫毕即减食哀恸而絶】
　　顾氏【莆田郑开端妻年二十而寡有妾王氏年十八遗脤三月已举男俱矢志不二姑病刲股以进孀居者五十年】
　　郑氏二女【莆田人一为叶宗仁妻年二十四而寡孤甫四嵗一为宗仁侄时焕妻年二十五而寡孤甫五嵗二郑姑侄成叶叔侄志相依茹荼饮血四十余年各抚孤成立人称双节】
　　唐氏【莆田诸生黄芳栢妻年二十二夫亡遗孤僴甫四月矢志励节僴又早世与妇林氏防防相守拮据营二代丧葬晚节孤苦尤人所难】
　　陈氏【仙游诸生茅公辅妻早寡抚遗腹子矢志食贫每纺绩无灯则移月就光以继之孀居三十余年卒】林氏【仙游陈凤柱妻年二十二寡子未周嵗舅姑继亡夫弟在襁褓林同已子双乳之伶仃孤苦鞠育备至每对人泣云所以不死者为陈氏两脉在耳卒年四十二】
　　黄氏【徳化人仙游曾光圭妻年二十九夫卒母欲嫁之泣曰受托幼孤岂忍负之若复相逼有死而巳郡人林俊赠以诗曰白日湘娥泪红顔子建诗仙湫还本脉慈竹又新枝心事寒灯火年华旧布帷青鸾消冷影春去不曾知】
　　林氏【莆田戴宗泗妻宪副廷陛女也夫死矢志靡他积金创祠祀舅姑而夫祔焉父病刲股至再】李氏【仙游人年十五母病刲股愈之二十二归方懐珍三年而寡姑病复刲股愈之守节至七十有五卒】戴氏【名琇姐仙游解元戴震雷女年十四母郑氏病与庶母陈宫娘同刲股疗之】
　　李氏【莆田李六秀女性孝以无兄弟欲终养及嫁其夫又卒李朝夕垂涕不食舅姑怜其志许以归寜既归恒致甘防于舅姑不废妇职父病剧刲股减算及卒哀毁骨立罄家赀营塟终奉祭祀】
　　郭氏【莆田人名三庄父官海丰仓使母病羮左股以进病寻愈月余父又病割右股亦还愈士民上孝感状当道礼而旌之时年方十四郡人郑弼求为仲子东都妇不幸早卒】
　　张四娘【莆田张纯昭女母病焚香祝天刲股以疗母遂瘳】
　　林氏【莆田周道纯妻家贫事舅姑极孝舅病笃林刲股和粥以进舅絶饮食数日矣强吸一飱遂愈】罗氏【莆田黄思綗妻姑病诸药罔效氏刲股食之病遂愈】
　　吴氏【莆田张秉孚妻姑病焚香祝天请代因刲股和糜以进姑愈】
　　刘氏【莆田蔡继玑妻姑病刲股愈之又手腕焚香告天请以身代】
　　彭氏【莆田周希瑜妻性笃孝姑病右臂焚香吁天寻就愈】
　　曽氏【莆田林坚妻年十八寡遗腹一女誓志严洁事姑以孝闻】
　　方氏【莆田莫志喜妻家贫事舅姑孝舅赴省闱归得疾笃氏刲股和粥进舅立愈姑郭氏病剧刲股弗效乃割肝以疗姑病随瘳终身不令人知诫子妇曰吾为贫耳非为名也愿汝曹勿效之】
　　方氏【莆田莫铭琨继室年十七嫁数嵗不孕为夫买妾及夫卒即闭户自经以救解双目因之失明持斋素二十余年足不越户外】
　　洪氏【莆田林理妻嫁六阅月而寡矢志守节每逢佳节辄恸哭几絶孀居十年以哀毁卒】
　　祁氏【莆田人少聪明有志操授以孝经列女传辄通其义长适翁姓夫早卒祁年方二十仅一子在襁矢志靡他坐闺阁以纺绩为事一日洒扫室庭妯娌戏曰岂今日有客至耶祁叹曰虽无賔客至自有神知后其子成立年稍髙族中暨隣家女以傅母事之训诂孝经女训诸书严惮肃然】
　　陈氏【莆田诸生吴造妻年十七寡守节抚遗腹孤孝事舅姑备极劳苦父母怜其贫谕令再适陈引刀断喉以救苏事闻奉诏旌表】
　　黄氏【莆田太学生林朂妻年二十守节抚孤值冦乱百折不移力贫为舅姑与夫营葬夀至八十卒】严氏【仙游诸生苏际隆妻姑与夫俱殁遗腹子又殡家贫与舅相依舅目失明或劝之归父家严泣曰舅老目我去何忍备尝艰苦不出闺门者十六载卒】
　　严氏【名縀娘仙游人许配施子言子言有疯癃之疾其母恐悮严氏欲辞婚严父母方咨度未定女闻之不从既而子言父没女为之服一日告其父母竟归施家子言疯卧女拜其母执妇道终子言之世竟以处女贞其节　以上节孝】
　　宋
　　方氏【莆田人光禄卿方偕女薛琼妻年十九夫卒日夜仰天大哭数月自缢死】
　　李氏【莆田陈元伯妻元伯溺水死李寻其尸不见遂自投于水转运副使郑廷芳作诗祭之】张氏【莆田人适崔世徳三年而世徳卒遂自缢以殉】
　　章氏【莆田方大道妻家遭疫气死亡己半章谓大道曰天灾其免乎卒不免数日大道亦殁章抚棺大恸数月遂自经死邑令捐金瘗之】
　　伊氏【莆田进士伊枞女议配郑如理未嫁夫亡伊服丧三年毕自缢殉之】
　　朱氏【莆田人通判兴化军陈用虎妻元兵入闽用虎兄文龙知军事发兵固守元兵入执文龙去朱恐用虎不免遂自经死】
　　明
　　陈氏【莆田崔仪妻仪故贫陈勤女红佐之孝养舅姑庭无间言仪登治庚戌进士以病请假归未几卒陈视殓毕即入房自经而死事闻诏旌其门】
　　陈氏【莆田举人卢士行妻未几夫亡视殓毕以帛自经家人救解遂絶粒十余日呕血数升而逝】姚氏【莆田诸生李一复妻年二十夫卒不食自经死】
　　王氏【莆田张廷光妻廷光随父卒于官邸久之父亦卒王年方二十姑吴私与季子谋嫁之王誓不再醮后自经死郡人御史朱淛为之传】
　　陈氏【莆田朱云衢妻年十九夫殁矢志守节姑及父母欲夺其志陈遂自尽】
　　郑氏【莆田郑守典女幼议婚于陈七七弗祖希珍请悔婚郑絶食誓死及于归事希珍孝谨七果有稔恶郑乃以扇掩面自经而死】
　　陈冰娘【莆田许有容未婚妻年十八以烈殉万厯间旌表】
　　陈氏【名若瑛义门人许字舒郎未嫁舒殁陈不食死题诗云有女名若瑛义门陈氏子女红中馈余颇亦娴书史十九聘舒郎双璧灿盈贮百年偕老期竟为天所阻妾身虽未明妾心良己许岂无展转匹志夺妾所耻名既为君妇能不为君死我生尚气节赋终毛髪竪】
　　陈氏【莆田朱朝勲妻夫病刲股吁天请代及卒视殓毕闭户缢殉】
　　林氏【莆田廪生魏云章妻云章病林刲股而愈九年病复作竟不起林氏哭奠毕更衣自缢而卒】陈氏【仙游林咸妻年二十二夫死遗孤二嵗纺绩养舅姑母兄阴主其婚迫之嫁陈度不能免乃抱儿诀别从容缢死当事捐俸营葬】
　　黄氏【莆田詹秉直妻嘉靖倭冦猝至与姑同被获贼索姑金帛棰挞惨酷黄号哭愿以身代贼杀其姑黄厉声哭骂夺其刀自杀事闻旌表郑善夫作苦节行】
　　陈氏【莆田王原徳妻居王庄孀居二十八年贼至尽得王庄诸妇女惟陈抗死房闼中事闻旌表郑善夫为作伤哉行】
　　丘氏【莆田举人邱谦女髙安簿陈准妻年方艾流贼入其家邱时在楼二贼擒之遂投楼下死郡邑旌之葬于舅姑之墓侧夜时有火光后占坟有水启之别竁皆水满独邱竁有团火出穴人谓正气所感】
　　王二娘【莆田王待魁女方筓广至掠女行至屋后山山下有大潭绐以饮水解帛束衣投潭死顺流浮海数日后乘潮而迥肌体不露顔色如生有司以闻诏树坊表其墓今人称其潭为烈女潭】
　　柯氏【莆田诸生林观頥妻倭围城语妯娌曰城防死矣贼至被执至顾家池亭贼稍侵之遂赴水死事闻旌表】
　　陈氏【莆田人鱼台尹郑任妻倭入城即投井以救免同夫被执毅然必死既而夫释独留遂骂贼死归殡之顔色如生】
　　王氏【莆田林文妻早寡抚孤有孙矣城防遇贼贼欲刄之孙廷凖曰祖母守节愿杀吾贼杀凖王得释凖妻黄氏缒城遁入山闻夫死不食死凖弟廷溉以防幼弟出城为贼所杀妇郑氏适被系亦自投白马潭中】
　　邹氏【莆田诸生郑肇妻倭贼防城肇被贼执舅引姑及邹匿邻舍天明贼获之逼使前邹奋曰死即死耳不可前也贼怒刀刺洞胸血被地犹屹然坐姑惊号贼斫姑颊邹益愤骂激烈贼刺其喉死】
　　张氏【莆田王大勲妻年二十二夫亡自吃糠覈以米防姑遗腹生男抚教之贼入城与妇朱氏扄门燔死】陈氏【莆田黄河妻河防贼贼质以索镪陈遍贷宗人无所得乃诣贼围请代告贼曰必放夫出镪乃可得逾旬河不至贼以为绐己引出割其乳立毙】
　　黄三姐【莆田人参议黄大亷女陈复拱妻年十七遇贼垢面兾免汚贼逼之梳洗黄哭骂奋前夺刀贼大怒曳之出黄且指且骂贼刀劈之五指俱落仍刺杀之同俘者覆以青袍积薪焚其尸】
　　陈氏【莆田诸生林观文妻年二十四守志又四年贼陷城被执不屈贼生缚而投之火中】
　　陈氏【莆田吴应桓妻年二十七冦获之大号曰一死便休岂从汝耶仆地不起贼刄之】
　　陈氏【莆田黄士宠妻士宠荡子也陈俯拾仰取生有男女而士宠殁舅欲嫁之涕泣跪庭自明志义无何男女皆夭志节益坚冦且至城中屡惊语人曰吾闻死而无辱则魂魄不媿竟被虏赴水死】
　　陈氏【莆田人尚寳卿陈箎之女李涂妻涂婴疾陈事姑甚孝年十九倭执而逼之骂贼投水死】翁氏【莆田人布政使翁茂南孙女髙翰妻贼入城氏抱姑哭贼杀姑已复杀其幼子胁以刄曰不从刄及汝矣氏骂曰姑死子死吾独生乎伏姑尸大哭遂遇害】
