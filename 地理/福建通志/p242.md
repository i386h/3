<!-- { "loadSidebar": true } -->
　　姜公辅【日南人建中间为宰相论唐安公主造塔忤徳宗贬泉州别驾因筑室于南安九日山与秦系游】
　　赵昌【字洪祚天水人贞元间刺泉州凿塘水灌田三百余顷后入为尚书民追思其徳名曰尚书塘】席相【安定人贞元间刺泉州抜欧阳詹等八人将荐之关下为设防东湖亭修宾主礼款洽备至】马总【字元会扶风人贞元中谪泉州别驾元和初为泉州刺史凿北山下塘以灌民田笃学不妄交游虽吏事倥偬手不释□以儒术饰吏治歴官户部尚书谥曰懿】
　　赵棨【太和中自康州刺史移刺泉州即郡东南隅潴江水溉南洋田万余顷民食其利】
　　五代
　　詹敦仁【字君泽固始人后周显徳初隠于仙游植徳山下闽王防命参决军事强以笏不受以诗谢之有周粟纵荣寜忍食葛庐频顾谩劳思之句后南唐节度使留从効辟至复力辞乃求监小溪场请置县今安溪县即其地也政尚徳惠因举王直道自代□筑佛耳山顔其堂曰清隐人称为清隐先生】宋
　　乔维岳【字伯周太平兴国间以通判知军州事时盗起仙游众十余万攻郡城城中兵仅三千势危急监军何承矩欲屠其民焚府库以去维岳抗议坚守既而转运使杨克让率兵至围解事闻迁权知军州事】
　　韩国华【字光弼安阳人魏忠献公琦之父也太平兴国初进士景徳中以太常少卿出知泉州生琦于官舍后郡人石刻国华及琦像祀府中而命府治之堂曰忠献】
　　陈执中【字昭誉大中祥符间知惠安县清谨守法门无私谒尝有县斋咏梅诗一首云去年边上见梅花醉眼淹留未到家今日岭南攀折得忽惊身又在天涯后人因作见梅亭以记】
　　方慎言【字应之莆田人天圣初知泉州会歳饥大发官赈贷于鳏寡孤独尤加恤焉民间生子多有以方儿为名者】
　　李畋【蜀人天圣初以大理寺丞知惠安政务休息初张咏知益州选畋于诸生中授以文学后遂知名其母贤而知书且精相宅时在惠安谓白虎山高不利于人命筑城隍庙于治东以壮青龙之势至今利赖之】
　　沈周【字望之钱塘人康定中自润州移刺泉州亷静中和治尚简易民有讼者使退而思过皆自解去先是泉多盗前守令民蚤休市闭门周至除其令以便民盗亦自息】
　　蔡襄【字君谟仙游人至和嘉祐间两知泉州有惠政详兴化府人物】
　　晁宗恪【字世恭祥符人熙宁中以光禄卿出知泉州修弛废戢强横威信大行盗不敢发狱无系囚民习其政去而思之】
　　黄伸【邵武人嘉祐间进士知泉州建学校芝生于梁上】
　　陈枢【字慎之湖州人熙宁中以尚书屯田员外郎知州事敦朴平易慎刑减役有所徴发与民期会未尝取疾争先值岁凶枢分遣坊铺止穷民流散饥者给食病者给药全活无算元丰元年曽巩守福州充兵马钤辖疏枢治状特迁尚书都官员外郎诰曰吾宠枢也以戒奔竞】
　　危雍【邵武人皇祐五年进士熙宁间知晋江县尝筑烟浦埭以捍海潮蓄灌溉又筑清洋陂自南安九溪至髙溪凡三十六派合流而下灌田四千八百顷民至今食其徳】
　　黄琮【字子方莆田人进士元符间知同安县清操不渝有惠政及民时与陈麟翁谷称为三循吏】赵鼎【字元镇闻喜人崇宁五年进士绍兴间以防知政事出守绍兴秦桧徃饯鼎不为礼桧衔之徙治泉州安抚泉民民甚徳之后竟为桧所陷不食而死】
　　朱熹【绍兴中任同安簿莅民以教养为先时从学者众乃建经史阁作教思堂日与讲论正学详建宁人物】
　　游酢【字定夫建阳人判泉州以勤治事详建宁人物】
　　杨干【广信人绍兴间知安溪县为政以厚俗为本崇尚教化邑之文风至是始盛士民立祠祀之有心正而清月莹氷壶之颂】
　　傅知柔【仙游人绍兴中判泉州治有能声帅臣檄捕海冦贼望见知柔帜即降】
　　刘子羽【字彦修崇安人绍兴间知泉州多惠政民爱之如父母详建宁人物】
　　陈康伯【字长卿弋阳人绍兴间知泉州时海冦间作朝廷遣刘寳成闵逐捕康伯宣朝廷徳意招懐之盗多降籍为兵久之不逞者复隂倡乱为讯其实论杀之州以无事后歴尚书右仆射同中书门下平章事】
　　叶廷珪【字嗣忠瓯宁人绍兴间以兵部郎出知泉州为政清静简易时通淮河塞为疏引入城语州之人士曰通此巽水十年当出大魁至期梁克家应之尤工诗喜编纂有海録杂事碎事传于世】
　　赵令衿【宋宗室绍兴间知泉州博学能文莅郡留心教养尝建堂祀姜公辅秦系于九日山下民感其化】
　　辛次膺【莱州人绍兴间为吏部郎以劾秦桧妻兄王仲嶷等不法罢官桧死起知泉州为政清静务先徳化民安之】
　　范如圭【字伯逵建阳人绍兴间知泉州时南外宗正官寄治郡中挟势为暴占役禁兵以百数如圭裁之以法宗室沮恨遂宻谮之罢官详建宁人物】
　　彭元逹【长乐人大观三年进士绍兴间知惠安县值兵革后民俗凋敝为讲求利病军需百费调度有方邑不惊扰及去民为肖像于学之东庑以祀】
　　石【字子重临海人进士绍兴间以桂阳簿调同安县丞会岁旱民饥县白府蠲租太守怒檄杖其主吏移书太守曰杖一吏细事耳民皇皇无以为命纵不能救忍箝其口乎守遣人案验与争益力部使者闻之竟委使视焉归即谕民蠲者什九且亟召乡吏闭廨中列所蠲与当输之数使为一榜立授里胥走掲其所矫曰上官意也遂定初与朱熹友善殁为铭其墓】
　　陈俊卿【字应求莆田人隆兴初以宝文阁待制知泉州初俊卿为州观察推官服勤职业同僚宴集恒谢不徃秦桧恶其不附已贬教授详兴化人物】
　　赵子防【乾道初知泉州吏有掠民女为妾者其妻妬悍磔之贮以缶驰寄其兄兴化掾廨中妾父诣郡诉吏不能决子防亷知其事密令人徃兴化掩取之果得缶遂成狱】
　　王十朋【字龄乐清人由太学廷试第一乾道间知泉州尝割俸以创贡闱朔望见诸生学宫从容诲诱士之贤者踵门礼致之民输租俾自概量每聴讼温言而晓以义理多退聴者朱熹称其疎畅洞达如青天白日为磊落君子去之日老穉攀留州人为建梅溪祠以祀之】
　　汪大猷【字仲嘉鄞人乾道中以敷文阁待制知泉州海蛮毗舍邪掠近海大猷创巡铺二百区屯戍烽烟以息会真腊大贾入境戍兵以为毗舍邪复至执之大猷曰毗舍邪面日漆黑语言不通此岂是耶遂遣之三佛齐国请铸铜万觔守臣将督造付之大猷奏铜不下海中国方禁销铜柰何为外岛所役卒不与进敷文阁直学士留知泉州】
　　丁康臣【乾道间知惠安县有善政王十朋署其考曰狱讼详明民无寃抑催科不扰办居众先付以繁难必可倚仗】
　　赵必愿【淳熙间知泉州罢白土课及免差吏铁讽诸邑行义役秋旱力讲荒政乞发仓赈救全活甚多】
　　林枅【莆田人淳熙间知泉州讼狱盈庭剖决不滞立除诸色无名科敛豪强敛迹】
　　萧里【字元举龙溪人力学好古以周礼名家庆元间进士调同安尉一介不取当时有嗜学如饥赴义如渇之称】
　　谢谔【字昌国新喻人庆元中以焕章阁学士知泉州所着圣学渊源五卷孝史五十卷诏付秘书省】倪思【归安人嘉泰间知泉州尝浚河渠造桥梁葺馆立养济院百废具兴及卒民祠祀真徳秀为撰祠记以比蔡襄王十朋云】
　　邹应龙【字景初泰宁人嘉定间知泉州郡城故卑薄为请于朝而大修之城始固徳济门外笋江下流旧止舟渡应龙至始造石桥长一百五十余丈翼以扶栏居民行旅称便】
　　真徳秀【浦城人嘉定间知泉州民来输租令自概量聴讼止掲姓名示期人自诣聴治自卯至申敦谕未已或劝其安养精神徳秀谓无以惠民仅有政平讼理事当勉耳值海冦作乱官军败衂亲授士卒方略擒之绍定中再知州事迎者塞路深村百嵗老人亦扶杖以出欢声雷动详建寜人物】
　　方阜鸣【字子黙莆田人嘉定间任泉州签判时真徳秀为守阜鸣尝谓灭门刺史破家县令此衰世事古人惟曰岂弟君子民之父母而已徳秀深叹服焉】
　　宋钧【莆田人嘉定间知泉州先是州有银矿令以其银代台信邵建四州上供以四州所产绸绵绢帛折还支给官兵后矿闭废四州所折还皆纰恶且多积欠大为民病钧遂恳奏乞从初赋从之为蠲逋负讲荒政所全活万计徳秀后代守郡者钧人谓善继其政】
　　陈宓【字师复俊卿子嘉定间知安溪县先是县有税课钱名经总制钱为民病时府判监簿复欲解补登足宓以为酷政虐民持不肯应至各色钱不系上供者例归县吏以例进宓曰此一例字壊了多少贤士大夫命置官帑详兴化人物】
　　胡大正【字伯诚崇安人开禧间任泉州签判会剧贼过海龙罗动天者犯清漳泉城戒严近郊有持斧来者数十人兵捕以闻同幕欲搒杀城下大正不肯讯之皆采樵者亟释之郡为啇贾之冲每海舶至检视之得利不赀大正秋毫无所取】
　　徐鹿卿【字徳夫丰城人嘉定中进士绍定间知南安县首罢无名之赋明版籍革预借决壅滞达寃抑邑以大治真徳秀帅闽疏其政以劝列邑后累迁礼部侍郎所着有泉谷文集奏议讲议盐防议稿歴官对越集手编汉唐文文苑菁华卒谥清正】
　　郑鼎新【字仲实仙游人绍定间进士知晋江县建问政堂辑论语系于政事者二十四章书于壁间以时儆省又建县学辟尊道堂民为立祠于紫泽宫】
　　王大寿【晋江人绍定间为左翼队将防海冦犯围头寿领卒百人防遏毙贼十余人竟以无援死】
　　元
　　吕桂【字文桂祖谦曾孙其先金华人徙居武夷至元间以荐举任剑浦教谕迁知安溪县节财爱民胥吏无所售其奸人谓其不负家学】
　　唐光善【至元间辟知安溪县以清白着子似祖元贞中任惠汀等县都监使】
　　雷机【字子枢建安人至元间进士调知惠安县节浮冗抑豪强赋役均平人无嗟怨陞湖广提举详建宁人物】
　　玛哈穆特沙【字端甫鄂勒珲人至元间任同安达噜噶齐甫至闻安溪番冦破城立砌以石明年春冦复来攻遂分兵三屯以拒贼溃去泉冦伊宗礼啸聚攻贼沙枭其逆党力战走之櫂本州判官】
　　偰玉立【字世玉金吾人至正中监泉州时当兵乱玉立筑城浚河为捍御计兴学赈贫政迹尤多】龚名安【晋江人至正中为州塲司令防西域纳古纳等窃据泉州福建行中书省兴师讨之因檄名安募兵海滨与官军合兵并进遂执那兀纳名安之功居多】
　　陈防【至正中以学行为浔渼塲司丞时盐法废壊私贩盛行顽民相挺易于为乱防招捕之海滨以安】孔公俊【字师道　至圣五十三世孙至正间任同安达噜噶齐有政绩尝建大同书院于学宫之东以祀朱熹】
　　张夔【至正间南安县尹甫下车父老庭请谓邑水失道不时害稼遂捐俸倡修辟湮决窒旱潦无虞】刘益【晋江人至正间以军功授晋江尉防西域纳古纳等据泉炮烙郡民酷取财货益设法赎之所活甚众】
　　林广发【龙溪人至正中授安溪县教谕会寇作奉府檄招降以劳迁本县主簿仍防谋军府事每俘至委讯辄多伸雪自是井里被俘皆获免】
　　鼐玛台【字景春防古人至正末以延平路总管监南安邑当冦乱调度转输以给军饷劳徕绥辑以复流亡时称良吏】
　　雷灿【字景星建安人至正间领浙江乡荐任泉州路涂岭巡检冦起举义兵死之】
　　明
