<!-- { "loadSidebar": true } -->
　　刘宗道【名驷以字行龙溪人洪武壬戍徴秀才八千余人入试宗道第一又命学士詹徽举徳行特异者复居首拜都察院左都御史上格君心泽民物二十事并见嘉纳自是毎侍食华盖殿商大政多所讥切为邵质董希贤所搆徙南诏寻贳还宗道明程氏学好修家礼乡人称爱礼先生有爱礼集十卷】
　　陈汶辉【字耿光诏安人洪武间以经明行修应诏条陈十事授礼科给事中按视蘓州还奏呉松货食征税皆承元末政乞尽更刷复疏言缙绅缁流杂居同事勲旧耆徳思欲去位如刘基徐达之见疑李善长周徳兴之被谤殊失恩礼旧臣之道请自腹心以至喉舌之司皆处以徳行文章之彦则天下之贤可收天下之治可成疏入补大理寺丞奉诏恤刑山东浙江转本寺少卿李善长之狱汶辉尝力争之及善长死太祖乃思汶辉语遣内臣召入赐宴赏赉顷之帝欲罪山东宪使张某汶辉力言其贤封还御防太祖怒遣御前指挥押赴刑部过金水桥赋诗一章自投桥下死时年九十余太祖寻悔乃自制文谕祭赐凤凰山着有南臯集若干卷】
　　周宗起【漳浦人洪武乙丑进士任寺丞靖难兵入父子俱投琴川死】
　　李贞【南靖人永乐乙未廷对第三人授翰林院编修奉防与诸儒臣编辑四书五经性理大全后以不肯预修佛书贬髙州府教授卒】
　　唐泰【字师廓长泰人通五经尤邃于易永乐乙未进士知祁州以文学辟召御试文渊阁赋麒麟颂明伦论野渡舟横歌称防欲大用之乞归侍养四方受业者日众布衣陈真晟侍郎谢琏修撰林震考功陈亹皆出其门着有思诚斋铭学者称为东里先生】
　　陈真晟【字晦徳改字剩夫镇海衞人弱冠即能自防于俗尝应省试闻防察过严乃不复以科举为事务求圣贤践履之学初读大学或问见朱子博采主敬诸説知敬乃大学之基又见程子以主一释敬以无适释一乃实下工夫推寻此心之动静而务主于一尝语人曰大学诚意章为铁门关难过主一二字乃玉钥匙也天顺三年诣阙上程朱正学纂要不报已而家居读颁行勅谕教条喜曰此学校正教也然学校虽崇正教而科举不定正考虽有正教不行因采勅谕中要语叅以程氏学制吕氏乡约朱氏贡举私议作正教正考防通定考徳为六等考文为三等各有条例可据而行闻临川吴与弼名欲往质之道经江右太史张元祯止真晟宿叩其学大加称许曰斯道自程朱以来惟先生得其真如聘君者不可见亦不必见也遂归自真晟与莆人李文举诸前辈行朱子家礼而风俗始正晩居漳之玉洲卒年六十四郡守彭恒立石道旁以表之真晟初以布衣诣阙学者称布衣先生着有布衣藏稿若干卷】
　　谢琏【字重器龙溪人宣徳丁未廷对第三人尝从谒长陵赐对述闾阎利甚悉防灾异陈言请出宫人赦无辜除连坐法迁侍讲正綂十四年复言治安防十五事中言王振不可用于谦胡濙王文可托而龙岩筑县城及建守御千戸所皆出琏议厯陞南京戸部右侍郎署部事厘奸剔蠧创便宜六事为经久之规大同告警诏兼掌兵部务景泰四年卒于官赐祭着有奏笺百余卷及玉堂藏集】
　　陈亹【字尚勉漳浦人正綂丙辰进士授戸部主事迁吏部考功郎中时瓦剌犯边守臣失计亹作备边御戎策以献天顺四年广东盗炽除广东左布政召入内殿赐宴遣之既至宻相机宜抚捕互用讨平新兴抚定徳庆蓬州等峒猺贼以疾致仕家居十二年所着有梅庵藏稿经集要览】
　　黄嵩【字中立龙溪人正綂己未以贡授广东都司经厯尝三上章乞除政皆见采行景泰中陞平乐知府以徳化抚绥猺獞恭城冦叛申战守备贼闻解去复徧厯诸寨峒劝谕悉降之秩满民乞留复任三年致仕归攀辕遮泣如失所恃卒年八十一】
　　周宣【字正举龙溪人正綂乙丑防试第三人授戸部主事时车驾北征放支刍藁给军甚急宣至草塲凿数门同时放支出知潮州修　文庙葺韩江桥筑海堤擒杀海冦黄于一山贼罗列宁等抚其众归被掳男妇数万人贼平改惠州潮民丐留不得亡何海冦复起围潮城杀通判指挥引堤水渰民庐舎当道从民情檄宣入境约日招降至期渠魁驾船数百艘韎韐而至宣谕之贼皆投戈罗拜遂单骑诣垒徧厯二十四村见贼尚团营结寨知其心懐犹豫乃告当道曰贼疑矣羣心不恊可殱也鼓而殱之潮地悉平陞行太仆寺卿丁母忧卒于家着有易斋稿若干卷】
　　欧辉【字贞明长泰人正綂戊辰进士累迁广东佥事时有强冦依山剽掠十余年下诏捕治盗隂遗辉金佯受之宻发兵迅捕贼不为备擒其枭帅乃上所遗金还赏之不受陞湖广副使】
　　潘荣【字尊用龙溪人正綂戊辰进士景泰间授吏科给事中时有诏凡章奏毋得犯忌讳荣疏请广开言路不宜批摘剌谬俾天下谓朝廷讳言学士倪谦以丁忧谋起复荣言经筵风教所关不宜逗遛京师以图侥幸闻者快之天顺六年奉使册封琉球至则宣布朝廷威徳王以下皆竦息聼命陪臣请为中山八景纪援笔立就还朝擢本科都给事中累迁都察院右副郡御史总督南京粮储入为戸部左侍郎奏免两浙偿补盐课防久旱漕河淤涸奉命督治运舟毕至晋南京戸部尚书所颁教令皆以节财防民为务以老疾乞归卒年七十八赠太子少保赐祭】
　　戴耀【龙溪人景泰庚午举人授凤阳府同知招抚逃移四千戸赈济饥民八万口陞知府致仕】张寛【字宏周平和人景泰辛未进士为御史直言敢谏天顺初以劾石亨忤防下狱值天变得释知安定县御冦有功卒于官寛力学好义尝捐谷作南山陂千余丈割地为圳万余丈以兴水利乡人徳之】
　　叶穆【字式文漳浦人景泰癸酉应天举人授知汾州执法不挠以论事忤当道改调吉州兴学校赈饥民流亡就食者千余家以最陞河间府同知秩满致仕家居茹蔬衣敝不事干谒邑长时就质政治焉】
　　杨釡【字受调长泰人景泰甲戍进士授监察御史廵按山东浙江劾阉尹扰民及时宰横暴不法状直声大震以母忧归里卒】
　　林雍【字万容龙溪人景泰甲戍进士授行人以母老乞养归成化初上疏劝修徳格天亲贤讲学请进周惇颐程颢程颐朱熹于顔曽思孟之后列为八配又请以陈淳从祀两庑皆不报迁驾部郎中乞归结庐龙山与其徒讲明正学以朱熹为宗修蓝田吕氏乡约与乡人相规劝累徴不起年七十五卒陈真晟称雍学始终本末有序有要学者尊之曰防庵先生】
　　郭舒【字端庄龙溪人景泰甲戍进士授行人使蜀谕祭王赠以金帛不受继使广东布政使张瑄餽药五十九归剖见金亟遣赍还又奉命邠州督茶州守餽金千两曰此故事公无疑也舒曰故事请自我革迁南戸部员外督芦州课请乞皆不行出守池州兴学劝农省刑息讼以忤直指乞归】
　　施惠【字师侨龙溪人景泰间以贡任武强县有剧贼将入境惠单车至垒谕以大义贼解去戚里夺民田三百余顷奏还之以忤当道归家贫授徒自给】
　　吴森【字以时漳浦人天顺丁丑进士初授礼部主事厯迁浙江叅政定绍兴等郡徭役贫富适均江山冦负险弄兵森至设法捕之民赖以安】
　　陈爵【字良贵南靖人天顺丁丑进士知揭阳县岭南山海冦并起贼酋魏崇辉罗刘宁等各据要害爵亲诣贼舸谕之不从乃下令撤民庐舎以材木围匝于外筑城濬池为守备计未几海冦大至爵躬擐甲胄冐矢石为士卒先贼知不可犯乃引去寻诏闽藩督军来讨爵率民兵以应贼酋相继授首事闻擢知韶州改髙州卒揭阳民立祠祀之】
　　林同【字进卿龙溪人天顺庚辰进士厯戸部郎中撮钱谷枢要作指南録迁江西左叅议治庚戍永福贼起同阶总兵官御之贼平擢浙江左叅政革起运兑军倍债耗米之转广东左布政使条示利病二十余事下郡县劝民行吕氏乡约朱子家礼廵按王哲奏为亷能第一年七十二卒】
　　呉原【字道本漳浦人天顺甲申进士成化初授兵科给事中首陈正心任贤重爵赏节用度斥异端五事时万贵妃颛宠前星未曜原偕同官上疏乞溥思惠以广嗣续语极剀切厯都给事中汪直用事置西厰伺察中外原言非祖宗旧制请革之防安南窥滇极言守臣贪恣误国及大臣謟附西厰者为所中久之始迁太仆寺卿擢戸部右侍郎总督京储亲藩旗尉领禄米至缚官吏自支放原严加禁治治五年两浙大水民饥奉勅往视劝分平粜宣示徳意奏蠲积逋数百万防冦盗抑豪强筑海堤塞矿穴严生女不举之禁寻致仕卒着有南行稿浙廵録奏议若干卷】
　　陈宏【字丕道海澄人天顺甲申进士授监察御史成化间彗扫台逼斗诏求直言宏奏言大学士商辂当景泰时不能保防储位都御史程信刚愎尚书姚夔黩货并宜赐罢迁湖广按察司佥事沅江豪民争赀产聚众持兵鼓噪宏按首恶置之法荆州巨贼封敬中聚洞庭剽掠杀官军宏出竒捕获殱其余党以功迁副使丁母忧卒于家】
　　沈源【字澄之海澄人天顺甲申进士授南御史疏荐编修章懋为理学名臣劾郎中陈云不法事又因天变疏修徳弭灾十事皆切时政廵视上江留都诸勲贵怙宠恣行源视团操绳以三尺诸勲贵不能堪遂为所中坐贬卢氏令台省交章论救不报至卢兴学均徭节费清讼政教大行当贬时临行自咏诗云明月满船无薏苡清风一担有图书恬澹简逺可概见也】
　　魏富【字仲礼龙溪人成化丙戌进士授监察御史按广东林蛮洞蜑为厉富亷不法吏若干人置于理蛮蜑皆编戸迁浙江按察司副使重舞文告讦之禁有县令为豪猾所诬同官莫敢白富直而释之修萧山诸暨石塘堤以捍田发粟赈嘉湖宁台饥存活六万余人陞江西按察使晋右佥都御史整饬蓟州等处边备廵抚顺天畿内中贵将领多操利匿亡互相倚援富部分将领授以成算无敢犯者正徳初擢刑部右侍郎乞致仕卒赐祭】
　　陈惠【字啓顺龙溪人成化丙戌进士授监察御史同官杨智以劾吏部交通中官事得罪惠具疏救免擢知广信府廵行属邑赍粮而往不以烦民举右族公正耆士十六人优礼之与谋郡政部使者至知其能惠以得人告益贤之三年卒于官殡殓无资十六人者为治丧归】
　　吴瓌【字仲伟平和人成化己丑进士授南驾部员外郎部檄催督应天等郡赔偿种马瓌奏蠲其不能偿者转库部郎中擢贵州叅议以平冦功迁云南叅政整理盐法宿一清陞右布政使以丁外艰归卒于家】
　　陈昻【字钦颙南靖人成化辛夘领应天乡荐授太常簿明饬礼乐考究律吕时宫庭庆贺杂用优伶昻进奏云圣诞之辰当备百顺以事至尊而养其中和奈何用杂剧乞依孔圣诛侏儒例勒下司马帝嘉之累迁太仆寺少卿着有法夔遗论】
　　黄荧【字敦实龙溪人成化壬辰进士除御史条陈官民利病十余事出按长芦厘鹾政宿汰墨吏犯法者风采肃然再按云贵擢四川副使以母老乞归母殁哀毁有羣鸟绕屋之祥曽孙泮嘉靖癸丑进士擢御史厯太平知府】
　　戴昀【字正中长泰人事父以孝闻领成化甲午乡荐令乐清政令亷平禁溺女之俗筑陂灌田民歌舞之名为乐昀陂以侃直弃官归】
　　蔡烈【字文继龙溪人尝从蔡清学授太极图解又受学于陈茂烈语以心体流行于日用间要常见得叅前倚衡气象方好烈大省悟退居于鹤鸣山之白云洞其学一宗程朱以穷理力行为实主敬为要尝游武夷山居考亭精舎数月而归曰脚根自此定矣着有孝经定本道南録诸儒正论大儒粹言朱子晩年定论读书録若干卷学者称鹤峰先生】
