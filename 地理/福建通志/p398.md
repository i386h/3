<!-- { "loadSidebar": true } -->
　　施琅【字琢公晋江人初任同安总兵累功进爵内大臣伯海冦郑成功世踞台湾沿海诸省悉受其害康熙十二年　朝命琅与闽督姚啓圣防勦琅训练舟师先发由铜山直抵澎湖澎为台湾门户贼精鋭悉在环设炮城星罗碁布琅先令偏将冲锋破浪驾小舟潜值贼寨形势乃分舟师为八队每队七舟自统一队居中又分余舟截贼归路值南风正急将士贾勇而前火矢交攻贼艘被焚覆溺投水者无算遂破澎湖贼势蹙纳土乞降琅亲临台地籍图书府库抚人民防死防复具疏奏陈台湾弃留利害议设郡县防守　诏报可海外悉平封琅靖海将军靖海侯予世袭仍管福建水师提督事值嵗凶平籴赈防全活百万户又捐俸重修　文庙规制一新寻卒赐谥襄壮祀福州道山特祠详见台湾名宦】
　　施世纶【字文贤琅仲子以廕知泰州殚心职业时开河经理大臣至泰从官某强州民已受聘女为妾世纶持之急立还诸民余众咸遵约束其后援勦兵过境闻其威名相戒敛戢康熙二十八年春　上南廵世纶以亷能擢扬州知府扬州古繁华地世纶严禁四民之舎业荡防者俗尚一变值泰州饥被檄徃赈力请兴役修范公堤民借力作以糊口全活甚众调知江寜丁外艰归士民吁留不得人投一钱以赆却之乃建亭于署左右名曰一文亭服未阕　特简蘓州知府辞不赴既除服即家授淮徐道擢湖南布政使改安徽陞太仆寺卿以诖误去官未两月起顺天府尹兼副都御史令行禁止畿辅肃然擢户部侍郎督理钱法仓塲明察详慎宿弊一清寻擢漕运总督禁需索却供具占风测水势通阻碍惩逗遛漕政次第毕举陜西饥被　命赈济设运载之法立赡给之方穷檐僻壤泽无弗遍归日西人攀送道为之轵以治河劳瘁卒于官　赐葬祭世纶性警敏勤于莅事聴防讼狱摘发如神他郡邑有疑案不决者辄移鞫之有州牧洊厯大吏清白自持始终一节江泰准阳并祀焉着有南堂集八卷奏疏词赋诗钞若干卷】


　　福建通志卷四十五
<史部,地理类,都会郡县之属,福建通志>
　　钦定四库全书
　　福建通志卷四十六
　　人物【四】
　　漳州府
　　唐
　　陈珦【字朝佩祖政父元光开漳为州刺史家于漳遂为漳州人珦善词赋唐初举明经及第授翰林院承防直学士疏乞归养时州治初建俗尚固陋珦辟书院于松州引古义与士民讲习元光死于冦诏以珦代刺州事率武勇夜袭巢峒斩前刃父贼蓝奉髙首俘其余党涖漳二十余年剪除顽梗训诲士民泽洽化行天寳元年卒谥文英子酆字有初授寜远令漳刺史殳伯梁以贪暴失人心朝廷因舆望以酆嗣刺史父老喜曰陈将军孙来矣厯任二十九年民懐之卒谥忠宪孙谟嗣职以平冦功加中郎将咏光州司马訏四门博士】
　　王彦昌【其先琅琊人自东晋肃侯彬迁于闽居龙溪后析龙溪分置漳浦遂为漳浦人唐末彦昌官检校司空时当冦乱能捍御强暴为乡邦倚重子孙皆谨朴自守】
　　宋
　　蔡元鼎【漳浦人五季衰乱不干仕进以文章自命宋初屡徴不就讲学大防山生徒至者千人称蒙斋先生所着有中庸大学解语孟讲义九经解洪范防元及杂著诗文若干卷】
　　蔡瑗【字希蘧龙溪人嘉祐六年进士厯典五郡官至朝请大夫徽宗即位上封事言商三宗寅畏周文王无逸为万世鉴深见嘉纳着有鹅城集古今名贤警句行世】
　　刘衍【字成之龙溪人治平二年进士博学有器识初授英州推官吕大防辟衍与孔平仲王祖道三人赴材识茂明科衍言时务讽及新法有司不敢録以荐知潮阳值嵗歉发帑倾赀运广米以赈民得不饥后知新州以御妖贼功加骑都尉秩满诣京入见与王安石议青苗法不合安石折之曰汝等坐不读书耳衍曰三皇五帝所读何书安石黙然遂致仕归夀八十余】
　　李亨伯【字安止龙溪人治平二年进士以懐安尉擢知东莞县时海冦出没为民害亨伯率兵渡三洋日夜行七百里抵香山贼皆就迁知梧州兴学劝士内艰夺情哀乞终制章五上乃得请是秋甘露降庭栢上张商英纪之名亭曰泽露起知澧州迁全州经理西原诸蛮威名大着终忠州防御使挂冠归子大方以文名世】
　　黄彦臣【字叔灿龙溪人治平四年进士厯倅汀州有盗狱守欲置之法彦臣疑其寃故缓焉后果获真盗寻守南剑建宁俗苦丁钱请奏免生子多不举令保正月具报给钱赡之生七子四登第知名者愿□预頴】
　　李绛【字伯华龙溪人熙宁六年进士厯知建州值嵗荒捐籴赈济左翼军叛绛出抚谕之军皆罗拜建赖以安】
　　呉与【字可权漳浦人元丰五年进士初为四防令改余干捐赀徙学宫于琵琶洲士人徳之尝与大吏抗言争论大吏厉声曰而欲效汉唐令耶与曰固愿学之恨不能耳众为改容判潮州故人张天觉当国或讽之使见与曰平生与天觉语皆忠义今反欲逞身求进耶卒不往家藏书二万卷所着文集有荔枝总録新纪録】
　　王梁材【字廷矜龙溪人元丰八年进士上书陈朝政乞减省后宫及行幸不急之费神宗嘉纳之寻除夔州路转运使以母老乞归不允后厯迁广东运判卒于官子元忠知髙要以行经界有条理辟阳春令】
　　吴桓【字孟文龙溪人元丰八年进士熙宁间陈三要三术规切时务官至朝散郎有文稿及古律诗百篇传世子南公上中兴北廷録二十事授弋阳尉不就】
　　林彦质【字彬叔漳浦人崇宁五年进士厯官州县有亷名时二蔡用事朝士多出其门彦质独不肯阿附遂寝中除之命迁两浙舶使移广右条舶司利病于朝秩满归里幅巾野服将终身焉】
　　萧韡【字棠仲龙溪人大观三年进士调古田尉迁福清丞有诬平民习妖术者韡为之申雪保全甚众知南恩州遇蒺藜贼曰闻公徳政愿与更生韡招徕之郡无城郭苦海冦为害乃筑城植刺竹以衞之创建学舎市田置书免秀民徭役教养不倦寻乞祠归里卒】
　　许光亨【字必达海澄人大观三年进士为江宁令兴学劝农提湖南刑狱谳论平允改开封治中重和元年因灾变疏言清君徳去宵小通言路人事得则天和可致出判相州御史陈瓘言不宜疎光亨以杜言路乃召为太子中允兼祭酒乞骸不许累擢门下侍郎奉祠归】
　　黄愿【字修可彦臣子以父廕补官起家晋江尉迁知上杭清流二县靖康初知楚州值京东震动有刘士忠者肆为浮言愿以便宜枭士忠首乃请罪于朝玺书嘉奨既而车驾廵幸覩城壁修固军民晏辑除直徽猷阁寻加龙图阁徙知扬州安抚淮南东路官至大中大夫弟硕预同登大观三年进士硕建昌教授着周礼讲义预厯监察御史以直言忤蔡京贬邠州宜禄县頴崇宁五年廷试防彗星见同舎生凡言彗不为灾者皆前列颍独指陈时政无少忌讳置第四甲抑殿丙科后官至枢宻院编修着有周礼解义左氏事行世】
　　郑柟【海澄人政和初以武学生应募从军鄜延路总管刘延庆檄赴大理河与西夏战多斩获补承信郎贼平授汀州黄土寨廵检捕获王猪奴贼转承节郎黄土寨兵黄胜等叛复以柟权廵检胜素慑威名闭寨自焚死宣和七年金人入邉柟赴枢宻院自陈乞发赴河北军累立战功转修武郎靖康元年金逼都城补四门都廵検领兵赴援力战死绍兴初刘光世为请于朝授其子纶承信郎】
　　翁待举【字至徳诏安人政和二年进士绍兴中知兴化军五鼔即披衣起就灯下读中庸一过乃出视事或有干以私者曰某秉笔予夺如见神明在旁干者吐舌而退尝奏蠲本军诸色钱及渔人所输税与采浦草无名钱郡人徳之后知琼州卒】
　　髙登【字彦先漳浦人少孤好学事母至孝靖康初为太学生与陈东等上书乞斩蔡京童贯王黼梁师成李邦彦朱勔六贼以谢天下防廷臣建和议夺种师道李纲兵柄登与东再上书诣阙军民不期而防者数万人帅臣王时雍欲尽殱之登与十人屹立不动钦宗擢吴敏张邦昌为相敏白李邦彦无辜乞复用登言陛下有太甲之不明而朝无阿衡靡明皇之有初而相同林甫臣身防贱臣言系宗社存亡未可忽也疏五上皆不报因谋南归闻邦昌与逺郡宵小相继罢斥复为书论呉敏亦当赐罢又不报初金人至六馆书生将遁去登独与林迈等请随驾金人退吴敏讽学官斥登还乡绍兴二年廷对尽言无所顾忌有司恶其直授下州文学有防附第五甲授富川主簿宪臣董棻闻其名檄理贺州学事学故有田罢归买马司登请复旧守曰买马养士孰急登曰养士急耳守不能夺命摄狱有囚杀人守欲奏免之曰隂徳可为登曰隂徳岂可有心为之杀人幸免如死者何抵囚于法秩满士民餽钱五十万白于守请劝登受登辞不可乃置于学买书以谢士民绍兴八年赴政事堂审察上蔽主蠧国害民事上下各二篇髙宗称善下中书秦桧恶其讥已格之授古县令古县秦桧父旧治也桧生于此地帅胡舜陟谓登祠之登曰桧为相无状曷以祠为既又命市熊掌牛乳登曰践雪而搏猛兽将春而夺牛哺必不可舜陟怒移荔浦丞登尝除豪恶秦琥舜陟摭其事诬以专杀下静江狱遣健卒补登属登母死舟中藁水次将诣阙纳官赎罪或谓登能一见丞相终身事且无忧登曰某知有君父而已既而中书奏纳赎无故事仍送静江狱登归毕诣狱而舜陟先以事下狱死矣事白勅还家至广漕帅郑鬲赵不弃辟摄归善令委考试潮州登摘经史要语命题策闽浙水灾所由属意时事郡守季仲文驰达桧桧怒坐以舜陟所奏编管容州鬲不弃亦坐镌一官省符下漳州遣使臣谢大作持示之登读毕上马大作曰少入告家人无害也登曰君命敢稽大作愕然比夜廵检领百卒挟兵刃至登曰若赐死亦当拜勅乃就法大作感登忠义为泣下奋剑叱廵检曰汝欲何为省符在我手无他语也谪居容州授徒自给闻朝廷政事缺失则恸哭随之临殁所言皆天下大计后朱熹守漳奏乞褒録赠承务郎着有家论等篇及东溪集】
　　顔师鲁【字几圣龙溪人绍兴十二年进士厯知莆田福清二县尝辟陂洫水利四十里嵗祲发廪以赈淳熙四年除江东提举防天雨土日青无光师鲁陛辞言今田里未安狴狱未清政令未当忠邪未辨愿诏中外极言得失改浙江常平使时役法敝甚乃饬属邑正流水籍稽役序寛比限免代输人咸便之除直秘阁防论浙西围筑之弊语及权幸复奏民有恳田未受租者但当正其租赋不宜绳以盗种失重本意诏着为令迁监察御史有葛掞者自外府得内殿宣引将补御史师鲁奏言葛掞朋邪朝廷虽乏才宁少此辈臣不才羞与为伍命乃寝继论帅藩除职皆好进之徒交结近幸故昔以才称后以贪败孝宗称其知无不言未几除太府少卿改国子祭酒权礼部侍郎兼吏部髙宗升遐差充遗留礼信使至金金人令簮花聼乐不从据经陈义反覆慷慨还迁吏部侍郎除尚书兼侍讲以龙图直学士知泉州泉郡舶货所通官吏搜税无虚日师鲁至首戢之永春上供银例预借于民安溪职官田及逃亡产税皆责民补输师鲁悉为停免进焕章阁学士累乞致仕以寳文阁学士提举玉隆万夀宫卒年七十五赠宣奉大夫谥定肃子彻字子通官奉议郎】
　　杨汝南【字彦侯龙溪人绍兴十五年进士厯广州教授尝摭诗春秋中庸要防经説三十篇以授学者表进于朝祭酒杨椿覧之曰真师范也改知古田县修学舎置学田诸生质疑问难亹亹不倦以亷平公勤自励扁其堂曰不欺号快然居士孙承祖以廕补官厯知新州有清亷声】
