<!-- { "loadSidebar": true } -->
　　陈懿娘【懐安吴孟恭妻嫁二月孟恭病革谓曰吾大父与父皆蚤世赖大母梁及吾母陈持吾门户汝亦能乎懿娘曰诺孟恭卒产遗腹子襁抱而殇正统间奉姑避冦归室庐焚燬家计荡然蚕织资养积赢余搆屋以居人称吴氏三世一节】
　　王氏【福清陈和妻和蚤卒氏奉舅姑以孝闻舅姑卒家贫不能葬日夜号恸乡人怜之助举三丧】亷氏【福清人山门林榔妻榔兄林杨以布衣诣阙系狱榔万里往视卒于金坛氏抚二子泾渭氷蘖五十七年孙五人曾孙十有五人为林氏第二支祖百代不祧渭妻莫氏亦蚤寡孤铨方四嵗事节姑廉氏极孝抚孤成立孙域天顺巳卯乡荐任邑尹守节四十五年寿七十嵗】
　　郑氏【闽县余尚春妻尚春客死氏扶榇归祖姑及姑又相继亡家贫三丧未举或劝从俗火葬郑不从葬之以礼后子亮领景泰乡荐】
　　陈氏【闽县举人李烜妻天顺七年烜防试场屋火死焉氏年二十九舅姑老子宾四嵗家贫甚拮据营葬养老字孤诏书旌门】
　　钟氏【候官人林廷振妻夫殁年二十七二子俱幼姑心谓少妇安能自苦渐有疎心母家亦劝更适钟泣曰非惟口不可道抑亦耳不可闻孝养劬劳竟伸其志子深成化举人韶州训导】
　　李淑善【闽县曽理琼妻夫卒子幼茹荼励操将卒正襟端坐召子孙教戒之乃终】
　　郑氏【闽县举人林庭桂妻庭桂尚书瀚长子也庭桂病氏割股以疗年二十二守节至八十余卒知府叶溥奏旌焉】
　　周容娘【长乐诸生董琪妻年二十一琪死氏奉舅姑十六年无怠容舅姑殁家人罕见其而卒年七十二】
　　唐氏【闽县陈晖妻二十二嵗而寡以夫侄定为嗣定又卒抚其子良黙艰苦七十余年终】
　　胡氏【闽县陈瑶妻瑶死无子誓不重行其娣王氏夫住亦蚤卒或劝改适王曰独不愧夫嫂耶娣姒相依遂各立后以天年终人称双节】
　　黄氏【闽县林世融妻布政使黄泽女年二十六守节】
　　张氏【闽县陈贤妻贤溺死氏年二十五产遗腹子家贫舅姑老氏日则教授女徒夜则辛勤纺绩郷邦称贤焉】
　　罗氏【闽县杨珙妻二十而寡抚一子二女力贫教之子复卒杨嗣遂絶罗氏依女以居志操弥励】林氏【闽县叶惟节妻二十七嵗而寡养姑抚嗣不易其志】
　　石氏【长乐陈洪妻方娠洪卒三阅月生子植誓终奉陈祀植长娶林其家有百花壶古画权贵欲攘之因攟摭其罪竟死非命石诣京雪寃归与林双杼寒梭一灯夜织石年八十终林年六十五终】
　　李氏【闽县陈绍惠妻绍惠死氏年二十七子寛方周嵗昼夜勤生理以抚孤寛又卒抚诸孙寿七十余卒】林氏【闽县人嫁方山黄家年二十五夫殁子智在乳誓不再醮抚智成立为延平训导郡人髙廷礼为作方山节妇歌】
　　陈氏【长乐诸生谢廷最侧室陈幼知内则谨于笑嚬归廷最生子克四嵗而廷最卒誓不易志始终一节】王氏【闽县人刘璁妻夫亡无子抚二女嫁之以节终】
　　金氏【闽县人名善观千户汤泉妻子铭方七嵗而全卒纺织养姑姑卒鬻资营葬恸哭防失明事闻旌表】何淑姿【闽县人诸生林广妻年二十三寡子泽始生誓死守节后泽先母卒妻朱亦坚忍奉姑训】陈氏【长乐陈希闻女兄嫂沦没诸侄皆幼女年十六痛死者未葬生者无依遂不嫁躬纺织营葬四丧抚诸侄成立婚娶年六十八卒世以星井义姑称之】
　　邓氏【闽县人郑坦妻性聪慧能口诵列女传孝经年十六归坦坦卒父母怜其少微讽之邓引刀断两耳以坦弟子云镐为后年八十余卒诏旌其门云镐举隆庆乡荐】
　　曾氏【闽县人学正罗惟逺妻年二十七而寡惟逺前妻子一鸑抚之犹已子惟逺素慷慨好施曾咸将顺惟逺死有姻家负其金二百曾取券焚之曰吾夫志也嘉靖中以子贵封恭人】
　　薛氏【名德闽县倪隆妻德初许于隆年及笄防翁媪俱殁族人谋以归于隆德持不可终翁媪丧为诸弟婚娶乃合巹时年二十七勤俭惠和大有造于倪氏】
　　吴英【懐安人王惟善妻惟善卒二子在襁褓无兄弟代养又嵗凶氏乗月作女红以奉姑年九十无疾而卒】
　　倪氏【名善倪隆女也隆生三子四女善其季未笄父母云殁诸兄子众多善闺居不嫁纺织治生以抚诸侄以所羡增置祭田子姓义而服之卒年八十四倪氏葬之祖坟之侧奉祀不絶】
　　潘氏【闽县人谢妻夫殁舅姑老而贫未防舅死姑又盲朝夕扶持既卒奉柩合葬蚕织给孤其后子镛为霑化训导诏书旌门】
　　林氏【名秀卿闽县杨文正妻年二十七夫殁氏上奉舅姑下训二子守节六十八年寿九十四卒子叔玉廪生孙一谟嘉靖乙未进士官贵州参议雍正四年祀节烈祠】
　　黄氏【闽县陈时起妻举人陈尧若母夫殁誓志存孤奉翁姑甘防三十余年不衰】
　　徐家三妇【懐安人曰陈本善曰赵贞淑曰邱淑吕本善之夫徐明之贞淑之夫徐诚之俱蚤世本善四子贞淑无子各屏膏饰经营家业而淑吕之夫景华者徐明之元孙也居父忧以哀毁卒淑吕年十九一子未周嵗亦矢志不一乡人共称之】
　　吴氏【懐安人教谕吴琮女适长乐陈天与二十七而寡子洵仅三嵗姑以痛子卧疴吴侍汤药弥谨姑亡辛勤营葬抚督遗孤欵资师友】
　　陈氏【闽县人林焯妻焯客死陈二十九而寡携孤懋和归抚教之后懋和官至方伯得貤封年八十余卒】方惠女【福清人年十八适林愈甫一载而愈卒葬愈日营两竁为同穴计翁姑蚤亡家无期功之亲惠女遂依父母以居未防父母卒弟锳甫四嵗惠女抚之成立年六十三卒锳后奉其柩与愈合葬焉】
　　林氏【长乐王公任妻年二十七而寡长子文谦甫三嵗次子文诚以遗腹举林养祖姑黄姑赵昕夕弗懈抚二孤从师业儒取给组织而已谦诚先后以贡任学官林尚康健无恙戚里称慕之寿九十四】
　　陈兰姐【福清人许聘林招德招德溺死女矢节归林独处一楼织布以养尊嫜日夜杼声不絶邑人争市其布曰节女布】
　　王氏【闽县杨源继室源卒抚前室子澄如已出勤女红以养老姑后澄领乡荐典教诸暨旴俱迎养翰林修撰王钰扁其堂曰甘节年八十二卒】
　　陈镜女【福清人许聘施元衡将婚元衡卒女闻遽自经母救止之即归施纺织孝奉舅姑嘉靖中巡按聂豹奏旌之】
　　刘氏【福清人陈敏妻年二十四敏卒子绪犹在腹抚之长娶妇生孙选三嵗绪夫妇又夭抚选成立皆刘之功】
　　吴氏【名贤侯官赵总妻年二十七生二子总卒贤恶笄垢服荼苦奉姑日为乡邻女师夜归纺织以给子读后长子正领乡荐次子曾举明经同赴京师吴谕之曰明秋吾从汝父地下矣若得官江南可便道归二子奉母言各授官归扺家省视吴数日卒人异之】
　　林氏【福清人邵舜民妻年二十五而寡子德洪甫二嵗抚养成立德洪又卒妇陈氏年二十七亦寡遗二孙嫡曰绳庶曰矩陈亦守志抚嗣事姑歴三十年不衰】
　　许氏【侯官卢建妻年二十五而寡一子甫三月自誓守节以养舅姑子长为娶妇越二年子亦夭妇年十九许哭谓曰子不幸夭汝复无出吾将焉依妇仰天誓曰不奉姑者有如日后许氏年六十二而卒妇生事葬祭一本礼式】
　　方氏【莆田阮尚科妻嘉靖倭变徙三山阮卒氏年二十八子献瑞甫二周零丁抚育以节终】林氏【福清人适长乐何梦卜梦卜举嘉靖乡荐逾年而卒家贫遗一子起渤林年二十四茹荼抚育长补弟子员娶郑氏起渤又卒未有子妇姑纺织治生相依以终】
　　王能庄【侯官人许字陈士迪未娶而士迪卒能庄七日不食以刀自割母髙氏奔救复苏时髙亦孀居与同守后髙病死能庄一恸而絶年四十有五】
　　林氏【名宾侯官人黄材未婚妻年十八闻材讣号恸奔丧脱簪珥易棺葬之纺织自给以终其身事闻旌表】
　　林璵芳【闽县人尚书林燫孙女户部员外郎世吉女也幼许吴尔雅未婚尔雅卒女年十六即欲奔丧父母难之女重违父母意斋素自持不履阈外者十二年临死曰葬必归吴合掌念佛而瞑】
　　林氏【候官李徽妻徽从军殁于戍林年二十八子源甫一嵗家贫甚亲族劝之再醮答曰闻饿死极小失节极大源后登第】
　　薛氏【福清人许字林以聪聪染恶疾当婚期人劝勿行薛不听竟归林十年举一子朝夕为夫浣濯无难色夫卒薛年二十八抚孤成立以夀终万歴间诏旌之】
　　刘淑眞【连江黄缙妻缙死刘抚孤应龙聘陈聪小为室无何应龙未婚又卒陈奔其丧与姑寝处两防防姑亡妇亦随亡万歴间诏旌之】
　　李寄娘【侯官人其父鬻之黄氏媵黄氏女以归懐安林继诚年二十二而继诚卒寄娘生有男女矣黄氏令其自为衣食寄娘日扫松叶为爨夜则纺织后男女皆成人】
　　林珠小【福清人年二十适李彦祥三载彦祥卒子该甫二嵗珠小事太姑林及姑陈无违礼教训该不坠其世彦祥兄亦蚤卒珠小视其子犹已子焉】
　　廖璧【闽县人父元熙许字彭梦槐梦槐父死女去容饰不御若心丧然年十八归彭有期梦槐舟行溺死女闻讣即欲自经母防视弗获乃请于祖母及母往视殓抚尸恸哭尸出泪口鼻血迸流氏为防之遂守丧不去万歴间诏旌之】
　　郑友姐【长乐人年十八归陈志元生一女而志元夭家贫力女红以养姑四十年无异志女嵗哥年二十适吴日鼎五月而夫亦死守志不移时称母女双节】
　　沈妙孟【古田李拳妻年二十四拳殁子基甫周姑怜其少寡欲嫁之妙孟不从事姑益谨县令杜永济每断失节妇必令拜妙孟之家以愧励之】
　　林懋娘【福清人郑妻也二十而嫁逾年夫死力贫养舅姑以夀终】
　　陈氏【福清人翁务妻年二十九寡抚幼子坦坦妻林氏二十七亦寡林事姑尽孝抚三子鋭铣鉴俱成立】罗妙应【古田庠生汤琳妻琳以事将之京师时妙应年二十一未出也而有一子理琳妾所生琳语妙应曰汤氏只吾一身天涯万里宁能知乎即不讳将奈何妙应曰君何出此言理非子耶后琳果死妙应抚理不啻已出底于成立夀七十八】
　　何定卿【福清人甘心懐妻年二十四孀居孝事翁姑抚孤谨成立操女红以自给凡四十九年有司免其子徭役】
　　王德珪【候官人知州林锜妻姑朱氏病笃氏割股以进遂愈】
　　陈坤正【闽县人郡庠生王宾兴妻二十于归甫五载宾兴以弟蚤殀感悼成疾而殁子四嵗陈欲从夫于死以舅司铎粤东姑年老且悼二亡子不忍以孤雏重为姑累乃忍艰抚孤寻舅亦解官归孝养惟勤子国有补郡弟子员孙曽多登黉序人以为节孝之报】
　　陈臾姐【长乐行太仆寺卿文沛之女适闽县林镜镜蚤夭氏年十九哀恸不欲生姑解之曰妇有娠幸而生男可延一线之脉氏忍死以俟弥月举一男甫周而殇氏恸哭防絶姑又再三解之曰妇当事我余年氏遂屏荤茹素奉姑至耄不懈】
　　张仲玉【连江人许配陈舜位舜位夭奔夫丧庙见拜姑括髪去饰事姑惟谨隣家火作氏抱夫棺愿与俱烬风返火灭】
　　吴贞小【连江人郑时丰妻也翁贫而老病氏嫁仅一夕即以其被被翁终嵗与夫只卧牛衣一日翁病忽嗜猪肝氏割肝两片以奉】
　　赵大主【连江郑世绍妻年三十孀居有贿其兄使嫁者不从兄乃托母病笃令归宁居数日衣食顿异氏疑之求归益切兄诈送归氏见非故道诘之始知其由氏怒击碎其舆即携二子徒步以归】
