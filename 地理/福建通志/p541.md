<!-- { "loadSidebar": true } -->
　　丹阳有陈少阳先生祠祀宋太学生陈东也铁铸汪伯彦黄潜善赤体跪庭下长可三四尺泥苔灭膝推不可动嘉靖戊戍南安郑普以无锡令入为南户部舟泊祠下登堂瞻拜毕守祠者出纸笔求聨句普题云一片忠肝千古纲常可托荒庭婢膝平生富贵何为二像应笔而仆头抵阶石石为断时张黄门选黄二守希雍在焉咸骇异之【闽书】
　　洪侍郎朝选王遵岩集序君虽习学词艺而孜孜讲学日与青衿士谈论演绎而门戸广濶见者无不容受交际亲賔亲疎泛爱去者方休来者接轨夜则读古书课家事作柬答四方賔友畧无懈怠之意书一目十余行下一经手未尝再观架上书无一巻完者读竟为人窃去亦不复顾也【闽书】
　　大宗伯黄凤翔异梦记云万厯已丑冬至前二日余以叨贰春省将祗事郊坛斋署中夜与僚长东阿于公富顺李公拥榻夜谈既就枕梦有投刺者曰于尚书使者也开函谛视弗覩名姓刺中有二语云空山一泪慿谁寄万古孤魂祗自愁读竟遽觉通夕不寐晨起具述以告二公少选浙江廵抚中丞傅公题疏至其畧曰伏覩故少保兵部尚书臣于谦当睿皇北狩景帝嗣统之日尽瘁竭诚俾九鼎既危而获安銮辂既去而获返忠甚盛也遭萋斐之搆竟死非辜睿宗旋复悔之圣圣相承后先昭雪赠官赐諡建祠吴山恩华备矣秉事者弗克将顺徳意易名肃愍未惬众心乞圣明裁改以章显勚以慰幽魂于公览疏顾谓予曰梦徴矣幽明感通一至是耶疏下于公请改谥曰忠肃得俞防舆论称惬谓足妥少保公九京云【闽书】










　　福建通志巻六十六
<史部,地理类,都会郡县之属,福建通志>
　　钦定四库全书
　　福建通志巻六十七
　　杂记【丛谈三】
　　漳州府
　　隋末盗贼蠭起自刘武周而下四十九处唐太宗渐次芟平独闽广间犹有余孽嗣圣元年徐敬业起兵维潮梅间又有梁感者爲之羽翼朝廷遣玉钤卫大将军梁国公李孝逸提三十万众破之而梁感之徒尙在也陈元光父子奉命讨贼兴建营屯扫除凶丑方数千里间无桴鼓之警又爲之立郡县置社稷筚路蓝缕以啓山林至捐躯殒命而后巳史传阙而不载元光之丰功伟烈冺没无传因志于此以待后之补唐史者【黄仲昭旧志　宋吕璹威惠庙诗当年讨贼立殊勲时不旌贤事忍闻唐史无人修列传漳江有庙祀将军张翥诗功名不到凌烟阁读尽丰碑泪欲流刘涛诗史书失记当年事野老丰碑语不同张遵诗莫道盖棺方事定将军身后更封侯】
　　长泰良冈山在石铭里峻削壁立下有潭深不可测周十余亩有蛟螭爲民害或马牛误飮于此輙吞食之唐元和五年一夕山南有雷震数百里若山崩状旦视之石壁数百仭摧堕潭水湮塞流注四野蛟螭之血遍若元黄石壁凿成蝌蚪大篆一十九字字势甚古人莫能识郡守因名其地爲石铭里后有人持其字至东洛时韩愈以尙书郎爲河南令见而识之其文曰诏【阙一字】黑视之鲤鱼天公卑杀人牛壬癸神书急急详究文义似上帝责蛟螭之词不知韩公何所据也【太平广记】
　　福建路下四州如福州泉兴军府之额皆用眞书独漳州额用古篆体故老相传谓漳字眞书从泣从早书法当忌不得巳爲篆书水以漳名取其清浊相杂而有文章也又僞闽时刺史董思安尝改爲南州【黄仲昭旧志】
　　周匡物以诗歌著名家贫徒歩应举落魄风尘路经钱塘江乏僦船之资久不得济乃于公馆题诗云万里茫茫天堑遥秦王底事不安桥钱塘江口无钱过又阻江陵两信潮郡牧出见之乃罪津吏至今津渡尙传此诗舟子不敢取举选人钱者自此始也【闽川名士传】
　　周匡物题古镜歌有欲向髙台对晓开不知谁是孤光主句时宰王播见而异之元和十一年播举匡物进士及第爲漳人登进士之始
　　崔衮咸通间刺漳州有麻衣黎瓘者南海狂士也游于漳频于席上喧酗乡飮之日诸宾悉赴客司独不召瓘瓘作翻韵诗赠崔使君坐中皆大笑崔使驰骑迓之其诗曰惯向溪边折柳杨因循行客到州漳无端偶触王衙押不得今朝看飮乡【按刺史崔衮其押衙王剬也与衮名俱见开元寺咸通塔中】
　　神宗初出诸州贡物名件自漳州山姜花至同州榅桲凡四十三州七十二种手诏曰四方入贡虽云古礼考之古制未有若兹之繁自今其悉罢之按是时学士李清臣承防案稽图志推原物产爲条次开列上之故其诏如此【玉海】
　　颜师鲁充遗留礼信使于金巳逾境金人差礼部郎中王亘太尉监丞蒲察甫接伴甫问云尙书台夀副使髙震云七十岁亘等云煞清健闻知是名儒至东京赐宴辞不可更辞撤乐以本朝有大丧臣子安敢聼乐尙何颜面以归有死而巳声色俱厉甫爲之动容云尙书煞忠义连日恳免花宴馆伴等申奏并与特免使毕出行亘送伴行至涿州云前日几得罪公问何故亘云汴京申免乐宰执八人中三人以爲是谓南使持遣留礼物如何教听乐余人以爲非至邯郸亘复云昨日刘尙书韦自言五年前往贵朝吊祭颜尙书馆伴其人极贤者且言前日朝见仰观皇帝布冠素袍悲号大哭及到殿门哭声犹未已煞是孝诚【淳祐志】
　　沈彬同安人尝指葬穴于长泰县恭顺里曷山之旁以示家人后开圹有漆灯一盏以石爲台圹头有铜牌篆文云佳城今巳开虽开不葬埋漆灯犹未灭留待沈彬来后有状元沈晦者即其苖裔也【诗话】
　　清漳杨汝南少时以乡贡试临安待防旅邸夜梦有人以油沃其首惊而寤榜出辄不利如是者三绍兴乙丑复与计偕惧其复梦也榜揭之夕招同邸者告以故益市酒殽明烛张博具与剧飮期以逹旦夜向防其仆刘五卧西牖下呻吟如魇亟呼之醒乃具言初就枕忽有二人者扛油鼎自楼而登顾见主之在座也执而注之我怒而争是以魇汝南闻之大恸曰二千里逺役今复已矣同邸者亦相与叹诧及明观榜有汝南名名上黯然有迹油渍其上盖御史涖书淡墨以夜仓卒覆灯盌吏不敢以告观此则人之科第有定分非可以智力求也【程史】
　　秦桧既杀岳氏父子其子孙皆徙重湖闽岭日赈米钱以活其命绍兴间有知漳州者建言叛逆之后不应留乞絶其所给使尽残年秦得其牍令劄付岳氏而巳士大夫爲官爵所钩用心至是可谓狗彘不食其余矣【闽书】
　　贾似道尝梦金紫人相逢迎傍一客谓之曰此人姓郑是能制公之死命时大珰郑师望方用事意疑其人竟以他故摈逐之及鲁港失律逺谪南荒时福王与芮素怨似道募有能杀之者差官押送则本州推官沈士圭而摄山隂尉郑虎臣欣然请行贾临行置酒招二人历言前梦且祈哀徼庇云向在维日襄邓间有人善相一日来值吾跣卧因叹息再三私谓客曰相公位极人臣而足心肉陷是名猴形恐异时不免有万里行耳是知今日窜逐之事虽满盈招咎盖亦有数存焉及抵清漳之四日泣谓押行官曰某夜来梦大不祥才离此地必死无疑幸保全之三日逗遛不行官吏廹促之离城二十里许小憩木棉庵中爲郑虎臣所杀【周密斋齐东野语】
　　贾似道当国时恶吴潜安置循州未几除承节刘宗申知循州责以黄祖之事履斋终不免似道后亦遭虎臣之毙其时赵介如守漳赵故贾门下客也宴虎臣于公舍似道与焉介如欲客似道似道不可以让虎臣称天使唯谨虎臣不答似道侧座于下介如察虎臣有杀贾意命馆人防郑且以辞挑之于时似道衣服飮食郑皆减抑介如作绵衣等餽之郑见其行李辎重令截寄其处未几告殂赵往哭郑不许赵固争乃得经纪其丧且致祭焉其辞云呜呼履斋死循死于宗申先生死闽死于虎臣祗此四句而哀激之悃无往不复之意悉寓其中【蒋子正山房随笔】
　　绍定三年三月汀冦杀掠人民焚荡屋宇仅存朝天坊一带耳邑民皇皇警报日至自李竹湖书东门曰武胜取止戈爲武之义民始获安居淳祐三年秋凶徒过县界皆望风遁去竹湖李韶之号也【黄仲昭旧志】
　　端宗景炎二年三月右丞相兼知枢密院事文天祥自漳入潮次于漳浦先是端宗舟已自泉州港移潮州天祥帅勤王师至汀州而元阿喽罕入汀州天祥奔漳州元复遣降将吴俊説降天祥天祥责以大义缢杀之遂入潮道经汤坑谒梁岳庙是夜梦神指示方向收集散卒得万余人军容稍振三月至潮时端宗已在惠州甲子天祥遂复梅州【宋野史】
　　闽省一榜三及第宣徳庚戌状元长泰林震榜眼建安龚锜探花莆田林文【闽小记】
　　陈白沙赠陈布衣先生诗云千载武夷峯伊谁事幽讨垂老赴江山懐贤荐苹藻多谢泉南翁神交愿倾倒聊将一瓣香寄向君懐抱其防云泉南陈布衣先生者其学以子朱子爲宗予尝闻陈防庵及周进士梁石粗得其大致而恨不能与接今年秋予过江西访张廷祥内翰乃知先生曩岁亦尝有意于不肖值予在京师行至潮弗果今因乡友余习之之官莆田赋此诗赠之盖特借以寓景仰之思云耳先生殁白沙寄诗挽之云武夷爲约后埀死又三年明月罗浮外髙楼镇海前独疑何面目相望此山川忽报龙岩讣乗春欲理船末云拙诗一章奉烦龙岩掌教致之布衣陈先生柩前以表哀悼之忱布衣先生余雅敬慕久矣是岁有书约余游武夷冀得一防今弗及矣可胜悼哉【布衣本集】
　　有延布衣陈先生以教子弟开讲于家之前堂者适有邀先生饮主人与偕同舍子之母乗先生出诣堂以视主人之妻与焉逡廵至西轩妻置业屦于牀俄报先生至忘携以归主人请先生假寐爲拂牀业屦在焉执入内以先生有私砺刃欲杀之妻无以辩悲号不自胜曰愿察之果尔死未晚也夜二鼓先生方对书主人执刃与妻至轩外令妻作厚语叩门者三先生不问声益促先生曰夜防何祟乎妻曰余某之妇欲问先生起居耳先生曰而夫不在如是辱名教矣亟归明当与而夫言之主人入内惊骇咨嗟先生初不知其情旦促装归主人率其族党谢罪请留先生卒不俟终日呜呼疑似之迹不可辩者受害多矣非先生之至诚无二其妻能免于死耶【愼独记】
　　嘉靖初吏部尙书陆完坐通逆藩谪戌镇海卫卒于漳开元寺之碧玉堂陆自知死日言于郡人至期观者骈阗初无疾苦端坐而逝有登太武山歌大书刻石笔画甚伟白石林魁吊陆水村诗深山闻讣泪空流中立终非爲国谋独有狼山风卷海可慿青史照千秋又云谓公负国则不可谓公忠国又难言千秋太武山头月惟有登临一怆然陆尝督征刘七追至江北之狼山夜风大作贼众尽没【漳州府志】
　　李村字见罗谪戍镇海卫每遇操习期必胄而执戈赴教塲以俟时承平日久卫官皆纨袴膏梁久弛武备深苦之乃羣议立讲堂延李讲学李以师道自防凡游览所至必大书修身爲本及随防体认天理等字书法遒劲今太武等山多有之【漳州府志】
　　长泰卢岐嶷博学多识与汪南爲同舍郎以古文词相砥有遗脂香油皂于汪者汪问在古云何卢曰唐人谢赐口脂澡豆此二物也宴席有糖狮象汪复问于古云何卢曰汉光武禁猊糖不许髙大此其是矣其少叅云南时部使者梓大学衍义选博士校讐中有正先死赵髙横语博士繙二世纪李斯传皆无正先名疑有误部使以问岐嶷答曰是载汉京房传秦时有正先者非刺赵髙不胜而死髙威自此成部使者称其博雅
