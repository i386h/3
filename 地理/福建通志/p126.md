<!-- { "loadSidebar": true } -->
　　王审知【字信通状貌雄伟隆准方口出入常乘白马军中望之披靡号白马三郎初唐以王潮为福建观察使潮以审知为副使有过失犹加棰挞审知无怨愠色及潮寝疾舍其子命审知权节度事让于审邽不许诏审知检校刑部尚书节度观察使留后始潮未入闽闽人謡曰潮水来岩头没潮水去矢口出岩谓陈岩也矢口知也审知既为观察留后厚事朱全忠光化元年全忠荐审知为节度使同中书门下平章事昭宗在鳯翔赐审知朱诏自三品皆得承制除授天祐初进封琅琊郡王唐亡梁开平三年加中书令进封琅琊王寻封闽王升福州为大都督府是时杨行宻据有江淮审知嵗遣使泛海自登莱朝贡于梁审知虽起盗贼而居身俭约好礼下士常蹑麻屦府舍卑陋未尝营葺寛刑薄赋公私富实境内以安一时知名士如唐相王溥子淡杨渉从弟沂唐进士徐寅辈皆依审知仕宦建学四门以教闽士之秀者招来海中蛮夷商贾海上黄﨑波涛为阻一夕风雨雷电震击遂成为港闽人以为审知徳政所致号为甘棠港梁亡或劝其自建国审知曰宁为开门节度不作闭门天子后唐同光三年卒年六十四諡忠懿】
　　五代王延翰【字子逸审知长子审知卒后唐同光四年拜延翰节度使是嵗荘宗遇弑中国多故延翰取史记闽越王无诸传示其将吏曰闽自古王国也不王何待于是军府将吏上书劝进延翰遂自称大闽国王宫殿百官皆仿天子之制而犹禀唐正朔延翰为人壮伟美晳如玉妻崔氏而悍延翰不能制审知丧未期已彻几筵多选良家子为妾崔氏性妬良家子之美者辄幽之别室系以大械刻木为人手击其颊又以铁锥刺之一嵗死者八十余人崔氏病见祟而死初延翰立骄淫残暴蔑弃兄弟出其弟延钧为泉州刺史延翰选良家子时延钧上书极谏不悦由是有隙建州刺史延禀本姓周审知养子也自审知时与延翰不协因与谋作乱十二月合兵袭福州延禀先至梯城而入执延翰暴其罪恶斩于门外延钧至延禀纳之推为威武留后】
　　王延钧【审邽次子也既立更名鏻后唐天成二年拜鏻节度使累加检校太师中书令三年封闽王初延禀与鏻之谋袭福州也延禀先执延翰而杀之明日鏻兵始至延禀自以养子推鏻而立之延禀还建州鏻饯于郊临诀谓鏻曰善继先志无烦老兄复来鏻啣之长兴二年延禀为奉国节度使闻鏻有疾遂率兵攻其西门使其子继雄将水军袭南门鏻遣楼船指挥使王仁达拒之仁达伏甲舟中伪立白帜请降继雄喜登舟伏发刺杀继雄枭首西门延禀众溃见执鏻曰予不能继先志果烦老兄复来遂杀之延禀子继升守建州闻败奔钱塘鏻乃遣其弟都教练使延政如建州慰抚吏民后唐即拜延政为建州刺史长兴三年上书请授尚书令不报遂絶朝贡鏻好鬼神道家之説道士陈守元巫者徐彦林兴盛韬等以左道见信诱鏻建寳皇宫极土木之盛以居守元守元谓鏻曰寳皇命王少避其位后当为六十年天子鏻欣然逊位命其子继鹏权主府事既而复位遣守元问寳皇六十年后将安归也守元传寳皇语曰当为大罗仙人四年有言真封宅龙见者鏻更命其宅曰龙跃宫遂诣寳皇宫受册备仪卫入府即皇帝位国号闽改元龙启追諡审知为昭武孝皇帝庙号太祖立五庙置百官以福州为长乐府闽地狭小国用不足以中军使薛文杰为国计使文杰多察民间隂事致富人罪而籍没其资以佐用榜棰之外至用铜斗火熨又説鏻抑挫宗室犯者辄杀之闽人及宗室子皆重足而立从子继图不胜愤恚谋反坐诛连坐千余人文杰又言于鏻曰陛下左右多奸臣非质诸鬼神不能知也荐妖巫徐彦辈察之文杰与内枢宻使呉英有隙英病在告文杰省之曰主上以公乆疾欲罢公近宻适闻仆言公但小苦头痛行将愈矣上或遣使来问慎勿以他疾对也明日使巫视英疾巫言于鏻曰适见北庙崇顺王讯呉英曰汝何故谋反以金锤击其首鏻以语文杰文杰曰未可信也宜问其疾何如英果以头痛对即收下狱命文杰劾治英自诬服并其妻子杀之英尝典闽兵得军士心闻英死皆怒先是建州有呉光者文杰利其财将治之光率众万人叛入呉至是光请兵于呉呉信州刺史蒋延徽引兵攻建州鏻遣其将王延宗救之兵在道不肯进曰不得文杰不能讨贼鏻惜不与太后及福王继鹏请与之以纾难乃以槛车送文杰军中文杰善术数自占过三日可无患送者闻之故疾驰二日而至军士磔文杰于市闽人争投以瓦石脔食立尽明日鏻使赦之已不及初文杰为鏻造槛车谓古制疎濶乃更其制形如木柜攅以铁芒内向动辄触之既成而首被其毒云龙启三年改元永和王仁达有擒延禀之功典亲兵鏻心忌之尝问仁达曰赵髙指鹿为马以愚二世果有之耶仁达曰秦二世愚故髙指鹿为马非髙能愚二世也今陛下聪明朝廷官不满百起居动静陛下皆知敢有作威福者族灭之而已鏻慙赐以金帛退谓人曰仁达智畧在吾世犹可用不可遗后世患卒诬以罪而杀之鏻妻早卒继室金氏贤而不见答审知有婢金鳯姓陈氏鏻嬖之遂立为后作九龙帐以居之初鏻嬖吏归守明以色见幸号归郎鏻后得风疾金鳯与归郎通百工院使李可殷者又因归郎以进国人歌曰谁谓九龙帐惟贮一归郎鏻婢李春燕有色其子继鹏烝之鏻病继鹏因金凤以求春燕鏻怏怏与之次子继韬怒谋杀继鹏继鹏惧与皇城使李仿图之永和元年十月鏻飨军大酺殿坐中昏然言见延禀来仿以鏻病已甚乃令壮士先杀李可殷于家明晨鏻力疾视朝诘可殷死状仿出与继鹏率皇城卫士鼓噪而入鏻匿九龙帐中乱兵刺杀之未殊宫人不忍其苦为絶之遂杀继韬及金鳯归郎鏻在位十年见杀諡曰惠皇帝庙号太宗】
　　王继鹏【鏻长子既立更名昶改元通文以李仿判六军诸卫事仿自念有弑君之罪而专制朝政心常自疑隂养死士以为备昶患之因大飨军伏甲擒仿杀之枭首朝门诏暴仿罪告谕中外仿部曲千人烧启圣门夺仿首奔呉越钱氏晋天福二年昶遣使朝贡京师髙祖遣散骑常侍卢损册封昶为闽王拜其弟继恭临海郡王昶以已既袭为帝不受册称疾不见令弟继恭主之损还昶无所答继恭遣其佐郑元弼随损贡方物致书晋大臣述昶意求以敌国礼相往来髙祖怒下诏暴其罪归其贡物兵部员外郎李知损上书请籍没其物而禁锢其使者于是下元弼狱狱具引见元弼俯伏曰昶处荒徼不知礼义陛下方示大信以来逺人臣将命无状愿伏斧锧以赎昶罪髙祖乃赦元弼遣归昶亦好巫拜道士谭紫霄为正一先生又拜陈守元为天师信重之更易将相刑罚选举皆与之议受赂请托其门如市尝教昶作三清台三层于禁中以黄金数千斤铸寳皇及元始天尊太上老君像昼夜作乐焚香祷祝冀得大还丹妖人林兴以巫见幸事无大小兴辄以寳皇语命之而后行昶忌其叔延武延望三年夏虹见宫中兴托神语曰宗室将为乱乃命兴率壮士杀延武延望及其子五人后兴事败亦被杀昶愈惑乱立父婢春鷰为淑妃寻立为后百役繁兴用度不足有司除官皆令纳赂籍而献之以货多寡为差又遣毉人陈究以空名堂牒卖官于外民有隠年者杖背隠口者死迯亡者族果菜鸡豚皆重征之昶弟继严判六军诸卫事疑而罢之以季弟继镛代闽初以太祖元从为拱宸控鹤二都昶更募壮士为腹心号宸卫都赐予独厚于他军控鹤都将连重遇拱宸都将朱文进皆以此怒激其军昶好为长夜饮强羣臣酒醉则令左右伺其过失从弟继隆醉失礼斩之叔父延羲阳为狂愚以避祸昶衣以道服幽于私第数侮拱宸控鹤二军将天福四年北宫火昶疑重遇军士所为内学士陈郯素以便佞为昶所亲信昶语以火事郯以告重遇重遇惧夜率卫士纵火焚南宫昶挟爱姬子弟黄门卫士斩闗而出宿于野次重遇迎延羲立之延羲令其子继业率兵袭昶及之射杀数人昶知不免掷弓于地继业执而杀之并其妻子皆死无遗諡昶曰康宗】
　　王延羲【审知少子既立更名曦改元永隆遣使朝贡于晋铸大铁钱以一当十曦自昶世倔强难制昶相王倓每抑折之曦亦惮倓不敢有所发新罗遣使聘闽以寳剑昶举以示倓曰此将何为倓曰不忠不孝者斩之羲居旁色变曦既立新罗复献剑曦思倓前言而倓已死命发塜戮其尸倓面色如生血流被体是年秋曦自称大闽皇冬复称帝泉州刺史余廷英尝矫曦命掠取良家子曦怒下御史劾之廷英进买宴钱千万曦曰皇后贡物安在廷英又献皇后钱千万乃得不劾曦尝嫁女朝士有不贺者笞之御史中丞刘赞坐不纠举将加笞谏议大夫郑元弼切谏曦谓元弼曰卿何如魏郑公乃敢强谏元弼曰陛下似唐太宗臣为魏郑公可矣曦喜乃释赞曦弟延政为建州节度使封富沙王与曦不协数举兵相攻曦由此恶其宗室多以事诛之曦妻李氏捍而酗酒贤妃尚氏有色而宠李仁遇曦甥也以色嬖之用以为相国计使陈匡范増算商之法以献曦曰匡范人中寳也已而嵗入不豋其数乃借于民以足之匡范以忧死其后知其借于民也剖棺断尸弃之水中曦常为牛饮羣臣侍酒醉而不胜有诉其私弃酒者辄杀之诸子继柔弃酒杀其赞者一人他日又宴侍臣皆以醉去独翰林学士周维岳在曦曰维岳身甚小何饮之多左右曰酒有别肠曦欣然命剖视之左右曰杀维岳无人复能侍陛下剧饮者乃止谏议大夫黄峻舁榇诣朝堂极谏曦怒贬峻漳州司户叅军校书郎陈光逸上书疏曦过恶五十余事曦命卫士鞭之百不死以绳系颈挂于木乆乃絶连重遇弑昶惧为国人所讨与朱文进连姻以自固曦心疑之常以语诮重遇等重遇等流涕自辩李氏妬尚氏之宠欲图曦而立其子亚澄乃使人隂谓重遇等曰上心不平于二公柰何重遇等惧六年三月曦出游醉归重遇遣马步使钱达拉于马上杀之諡曰景宗】
