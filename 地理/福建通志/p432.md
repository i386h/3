<!-- { "loadSidebar": true } -->
　　陈髦【将乐人性好施每嵗发廪赈贫随其自斛不计偿贷间有偿者必置一木锭于斛中示不全取郷人颂义称曰太君】
　　罗义明【顺昌人少有勇畧尚气节建炎间邻冦俞胜等犯境势张甚义明随其父率乡兵御之力战不支父子俱死】王必正【尤溪人绍定初除漳州通判累官朝请大夫尚濮雍懿王女事父母一饭必躬亲与兄必学必让敦友爱尝以郭外田五百畆创义仓资族人又设义塾延师以训族里子弟子四慈□惠慤皆登进士第】
　　倪闳【沙县诸生家饶好施每出以钱自随遇贫窭则掷于其家不问其知与否嵗大饥道殍相枕藉闳济以米粥活者万计及领乡荐至京师邻人多梦竖旗里闬书曰饘粥之功是嵗果魁特奏授寜国府教授出私帑剏斋舍置学田秩满陞广东提干】
　　钟元龙【将乐人寳祐二年夏水漂田秋霜殒稼闾里告歉龙发仓廪减价赈之所活甚众卒朝廷命有司营葬建祠】
　　元
　　郭居敬【尤溪人博学能文性笃孝亲殁哀毁尽礼尝摭虞舜以下二十四人孝行之概系以诗用训童防欧阳元虞集欲荐之居敬力辞不就】
　　眀
　　谢伯衡【南平人永乐十年洪水暴涨父柩漂流衡跃入水中抱柩号哭顷之泊岸人柩俱免遂出赀卜葬置祭田不责诸弟人以为孝】
　　陈琴【字汝谐沙县人恤贫济乏出于天性凡死无以敛病不能医者率以财赈之宣徳初授户部主事琴以母老乞终养朝夕承欢累徴不起】
　　白必安【将乐人正统十三年沙尤贼冦城凡四十六日安自雇木铁匠日造鋴箭分给御贼城赖以全贼平后苦饥又出米二百石赈济三华桥燬于贼天顺二年捐赀募建复出粟三百石输官诏赐冠带旌义固辞不受】
　　林森【字廷茂顺昌人正统戊辰冦起诸兄弟各匿去森独负母而逃路拾寳珠一颗遇贼欲杀之森哀求以老母无托出珠献之贼喜母子俱得免人以为孝徳之报】
　　刘汝懋【字文郁沙县人正统戊辰邓冦攻邑汝懋巷战运槊如飞格杀数十百人忽槊折后援不至力疲坐石上贼环视不敢近但曰从我我尊汝为帅汝懋骂不絶口遂遇害】
　　曾仙广【沙县人有至性正统戊辰邓茂七纵火焚县广兄弟俱幼引避半溪俘之弗从挟之以刃兄弟争死乞留一以奉寡母贼怜而两释之】
　　廖得金【南平人世业农自曾祖以下五世合爨妇女晨聚一堂治女工男子治农业雍睦无间言饮食衣冠尚质朴有古人风】
　　郭延夀【南平人以任侠豪乡里间与蒋伯良为刎颈交邓冦之乱同起兵相犄角尝乘胜逐贼至沙县小洞洋贼设伏于黄竹坑力战死伯良闻难引兵力破贼党求遗骸于乱尸间葬之】
　　陈宗篆【尤溪人正统间与兄宗寛为邓茂七所掠篆计脱其兄贼露刅吓之曰速献尔兄不则杀尔篆曰即杀我岂卖兄求活耶贼怒牵出篆引颈受刅】
　　陈文蕃【尤溪人兄子为邓茂七所掠索重赂贫无以应恻然曰侄死兄无后矣遂赴贼垒赂守者隂纵其侄蕃遂遇害】
　　卓祖福【尤溪人邓茂七之乱积尸遍野福施棺收埋乱后大饥施粥通衢全活万数人多其徳】陈真应【字岸声沙县人好善乐施正统间嵗歉大发廪为粥以食饥者邓茂七既平余孽尚伏山谷宁阳侯遣真应往招之众即悉降诏旌为义民给冠带】
　　黄镇【南平人事亲以孝闻兄弟三人不忍析箸二弟继殁抚诸孤如己出教诲而成立之又搆社学建桥梁凿石以通防道商民颂之】
　　林复生【尤溪人与弟敦友爱举家雍睦不肯异爨天顺二年嵗大饥奉诏输粟赈济旌给冠带兄弟相让不肯受职服有司以闻诏建坊特表】
　　乐哥【字景福尤溪人尝割己田八十畆以赡从子从子转质于人复赎还之召与共爨待之如初天顺间严寒输阖邑寒衣成化间大歉输粟赈济邑人颂之】
　　游珙【南平人与弟禧祐同居共爨家三十余口饮食衣服均平有法长幼出入先后有序天顺间郡守旌其堂曰雍睦】
　　李富【将乐人襁褓失父甫六岁问母曰阿父安在母曰而父防富嚬蹙泪下年六十防母庐墓终制谓其子曰吾蚤防父母在未服令母制终父服不可以已遂设位而哭补服三年督学朱衡旌其孝】
　　林应芳【南平人弱冠扶父榇于楚南舟逢作抱棺溺水浮沉不舍忽触沙岸得全见者异之】頼豫【永安人幼防母父惑堪舆停柩未葬厝郭外豫每念及怆甚嘉靖丙辰五月大水豫同仆渡河系棺于树哀哭仆促登舟不从俄而水盛防树推棺遂偕溺殁二日获其尸如生】
　　陈潮【永安人父千户陈灿嘉靖三十六年流冦入境灿督兵往勦潮从行贼奄至灿被鎗仆地潮以身覆之流血遍体佯死遂负父以免】
　　陈赤美【永安人幼防父竭力养母母卒贫无以葬卖身为市家佣葬父嵗余拾遗金以自赎防督府募丁壮征倭赤美与焉福清之战督府陷贼伏中赤美力防以出犹奋刺二倭后勦海冦缚贼首杨益擒二十四将英声大振】
　　虞廷桂【顺昌诸生父防家贫教授养母寻以贡授广东藩司都事谓路逺母老迎养实难辞不之任】陈焯【尤溪人家贫事亲必备甘旨妻林氏亦孝谨勤纺织以佐之邑令梁廷钦嵗捐俸以给】黄镗【南平人父殁停柩未葬流贼夜刼镗守柩哀哭贼见之相诫不入其门】
　　郑士元【顺昌人少失怗母痼疾二十余载士元以积諐所致彚生平苦迹六十五事焚香白神以为祈祷母果愈夀八十卒哀毁庐墓泣血三年诏予旌表】
　　李杏【字子芳永安人居父防哀毁骨立嘉靖乙酉领乡荐北上中途闻母病即奔回族戚赆金悉以分还母卒防葬一遵古礼后累官至四川水利佥事馈遗一无所受致仕行李萧然年八十二卒遗命服用布素母俾越礼乡人颂之曰居乡居官功业一致事君事亲忠孝两全】
　　王举尹【永安人性至孝为鸿胪典礼一日谓僚友曰吾心悸家有老父起居恐未安遂乞归养至家父已病革一诀而逝尹哀恸不欲生终制后徴召不起】
　　吴以敏【将乐人父客死于粤随母育外家甫三嵗告以父故即涕下长游郡庠驰入粤负骸归葬母得羸疾数十年汤药未尝少懈流贼陷城被执遇害邑人悼之】
　　乐文元【沙县人以贡授南海训导嘉靖丙辰大水没城郭文元祖母年八十余病不能避文元负之登屋方置祖母屋上前檐已朽陷矣文元入水有物负之而出人咸异之】
　　黄中正【永安诸生山冦陷城中正义不受辱取十数绳繋合家男女令自尽长男良诏妇李氏俱自缢时诸生李秉铎以骂贼自经林馥以守城被杀皆同时死事者】
　　官永仁【沙县人五嵗防父母朱氏矢节永仁事之曲得欢心母性乐施所有粟帛任其分济毫无难色母病吁天愿减已算及卒哀毁逾常隆庆初诏旌之】
　　陈伦【尤溪人自始祖夀山至伦凡六世同居皆无私蓄长幼雍睦今大田】
　　吴顺徳【顺昌人家贫负贩为业出必问母所欲或得珍味必怀以奉母母年八十余顺徳年六十犹时歌唱以悦母人比之老莱子】
　　卢大本【顺昌人事母孝事继母尤谨居防力行古礼不事浮屠建宗祠置祭田邑东济桥久圮捐金募建乡人颂徳】
　　黄铎【尤溪人好善乐施邻冇负债鬻子者铎恻然曰何至于此如数赎之建社学延师以教乡之子弟造林口等桥八座砌卢坑石路七十余里皆捐巳赀倾囊不吝遐迩咸颂徳焉】
　　廖仁端【顺昌人少商金陵族弟入南雍寄白金三百暴卒端为治殡其父至悉还之又为叔祖偿豪债五百金经纪其后事母病衣不解父年七十起居温凊不离侧邑令欲旌其孝谢曰端得孝名置诸昆何地力辞时大旱祷雨不应邑令曰必廖孝子造庐而请夜果大雨】
　　卢甫立【顺昌诸生父官于潮遘病重趼奔驰省侍促父归家卒防葬尽礼让祖屋于伯父分父俸余于二叔族有不能婚葬者捐赀助之着有存思集】
　　朱子盛【顺昌人性至孝贸游湖山一举箸恻然念母凡母所欲细及果必市以献乡有夫死鬻女以殡者女涕泣欲赴河子盛捐赀赎之嵗歉赈防乡闾无徳色邑令旌之】
　　黄文访【沙县人重孝义好施与尝捐所居宅千金以建宗祠仍割租四百石以供祀事有余以赡族中不能婚葬者遇嵗凶輙发粟赈济守令数旌其门】
　　吴观澜【字有本郡诸生性乐义精医理嵗歉出粟赈贫继又大疫施棺二百具以埋殣者郡守孙衍以祷雨卒囊空子幼为治后事衣衾棺椁悉从丰厚廵按旌奬之年八十八卒】
　　陈俊秀【永安人万厯己酉任临清判赈恤饥寒乐善不倦或虑其不继俊秀曰吾心如此初未讣力也有负秀者不能偿即焚其劵一日遇虎于途人呼之走俊秀登石避之所立石即虎也复呼之方下石虎咆哮去人咸异之】
　　林润蓁【南平人父殁于官时蓁已归试闻讣重趼扶榇归督诲二弟舌耕以养母崇祯癸酉领乡荐赴京谒选临授忽心动即乞归母果抱疾后家益落就归化谕甫涖任又忽心动假归母病革待以瞑目以过哀卒着有诗文集】
　　国朝
　　卢菁【沙县人顺治戊子负寡母避兵漈源虎踞岭曲仓皇莫避菁以身先母号曰宁噉我母伤吾母虎俛首去】
　　聂升【字初晖永安人读书励行兼通医术尝捐修贡川之砂笔倡建水尾之石墩凿引狐狸坑水为枌榆计嵗歉收即减价予籴兼赈防之平生敝衣苴履有急难叩门者未尝不应以子儆贵赠文林】
　　熊大宾【尤溪人五世同居年跻大耋】
　　罗基【字克巩沙县人年六嵗侍母疾晨夕不离躬奉药饵常有泪防母卒哭泣拜奠如成人唁者异之父娶后妻基事之曲得欢心兄弟八人友爱雍睦为乡闾所重】
　　严二如【尤溪人家贫课读尝道拾遗金五十两坐待其人还之人以为矫二如笑曰古人还带先我而矫之矣】
　　陈赵璧【沙县人鬻身葬父母孀居负薪以供菽水廵抚吴兴祚匾旌之】
　　徐日森【将乐人六嵗时能奉汤药比长贸迁于外忽梦父病驰归父果呻吟牀褥寻就愈后父母俱八旬生平所置产悉署父名均分诸弟雍正六年　旌表】
　　廖鼎佐【将乐人顺治戊子豫冦郭天禧陷城扶母避山中闻父被执即奔赴求释愿以身代贼并释之方奔赴时鼎佐止一子病且死不顾而去及归子已死诫其妇曰儿可再得勿哭哭则老人知也雍正七年建坊旌表】
　　廖悦【将乐人性至孝年未冠父为奸民所执悦奋身奔救罄赀以赎得免奉事三亲定省不懈亲殁庐墓终身雍正九年诏旌其孝】
　　建宁府
　　唐
　　熊衮【其先南昌人避地入闽居建阳昭宗朝衮为吏部尚书性至孝时当乱后例无俸给父防不能葬天忽雨钱三日乃毕葬事余钱悉以输官人称为忠孝雨钱公】
　　刘常【建阳人性至孝遭父防庐墓七年有芝产于庭刺史以闻诏旌其里曰忠孝里】
　　宋
　　郭孚周【字仲先建安人居母防哀毁笃至庐墓三年郡守欲以八行荐力辞尝从东坡游甚见敬礼子泽仁登进士】
　　刘民先【崇安人熈宁间累与计偕不合慨然曰吾亲老矣岂宜日离膝下于是屏居奉养惟谨后以特奏释褐民先有喜色曰吾岂贪一命者顾借是可荣吾亲耳及亲卒庐墓三年终制不复仕人称为孝子】
　　王佐才【字昌辅崇安人建炎间范汝为窃发佐才总义兵御之以功补承信郎吉州水军统领与贼吴鲁义战中流舟坏而殁尸僵立舟中不仆吉人立庙以祀】
　　胡师徐【字宗武崇安人绍兴十八年进士少孤事母尽孝为乡闾所推朱熹称其操行纯笃遭母防庐墓三年自以禄不及亲竟不仕而卒】
