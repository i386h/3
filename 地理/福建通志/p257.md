<!-- { "loadSidebar": true } -->
　　萧寅【字克钦吉州人元末为邵武路同知时陈有定用法严峻寅佐之以仁恕全活甚众会行兵击贼入山谷间猝遇贼被围数重忽两人跃马持戈前来大呼曰吾父萧公也相与罗拜而去道经建寜光泽二邑有七人执兵而前跪曰公生我敢以百金献寅慰谕而却之】
　　明
　　周时中【江左人洪武初知邵武府时承元季兵革之余民多流离时中拊循安集百货蕃息】陈防【金谿人洪武初知泰寜县时值兵乱防披荆棘集流亡兴学劝农不朞年而百废以举】程熺【乐平人洪武初邵武府教授撤三皇庙材建大成殿请府前铺址建明伦堂购民地为先贤祠】定【姓无考字伯安高昌人洪武间知泰寜县尚行实敦风化作士气访民疾苦凡公署学校仓库多所营建循行阡陌亲为课农力去军屯之设迁广徳同知后致仕归过泰寜父老遮留因家焉】
　　夏祥凤【嘉兴人洪武中知邵武县尝曰廉为士之大节居官而不能廉大节亏矣虽有政事何足道哉及代去宦槖萧然】
　　张渊【华亭人永乐初知泰寜县邑自元季以来学宫废弛渊鋭意作兴多所成就有讼于庭者必从容开谕之使自悟焉】
　　林兴祖【字伯祯潮州人永乐间举人授邵武府常丰仓大使时郡中歳饥兴祖慨然诣巡抚夏原吉泣陈民命危急义形于色檄郡发廪全活数万众】
　　邹良【乐安人宣徳中知邵武县性鲠介不避权贵有惠政秩满邑人攀留之进秩仍署县事】杨衡【岢岚州人正统间知邵武府沙冦邓茂七倡乱奄至城南陔岭衡选民兵协武臣勒兵进讨逺近避贼来附者启钥纳之时大军道经邵武需索甚峻衡以正词拒之郡境晏然】
　　汪荣【歙县人正统间知建寜县时当沙冦残燬民有从贼者多方抚谕悉复其业】
　　傅恭【分宜人正统中建寜县主簿时沙冦邓茂七犯境民多胁从令丞皆遁恭独挺身率民保障又以大义反覆开谕民始无从乱者】
　　黄瑺【徽州人正统中泰寜主簿时沙冦为乱瑺率民据险立砦坚守劝富民出粟以赈民饥阖境始安】李春【凤阳人正统间邵武府检校时沙冦为乱突至城南春率民兵出战亲冐矢石为士卒先连射皆中贼惊却去累有提兵讨贼功】
　　王义【字大节临川人成化间泰寜县训导尝日正衣冠坐斋堂随诸生材质高下授学讲经反覆要义恳然欲其身体力行士皆幡然向学】
　　王拯【东莞人成化间知邵武县公廉爱民尝公事出郊民具鸡黍拯止茹蔬尤慎兴作时县防敝壊为节缩廪稍铢积三百余两分封寄两耆民家曰储此俟歳丰新之寻以忧归拯后作书白郡守召至封识如初叹曰有贤吏始有良民】
　　盛颙【字时望无锡人成化间以劾石亨改知邵武府厘奸剔先是郡有豪党朋害善良颙廉其尤者尸诸市又以徭役旧从里胥推举编充奸百出乃为通扣一县丁田编为十甲周廻以应至驿传旧聴本驿科粮户攴应胥吏并縁为奸颙因粮起科贮于官随事给直郡鲜科目延旁郡名儒以教诸生后遂有登科者】
　　冯孜【字师虞南充人天顺中进士成化间知邵武府民有搆讼者两造具备一讯而决尝自诵曰囹圄空虚心自安慎徴输平徭役専以恤民为务会建阳贼官称生啸聚为乱郡与贼隣恐贻患遂募近民为乡导发兵直抵其穴生擒贼帅平之】
　　刘元【字仁甫仁夀人天顺进士成化中知邵武府严正不烦赋役讼狱吏胥无敢售其奸时福州所白沙诸驿供需不给议割郡赋以益之元以郡山多田少民力不堪恳切力请遂寝其事每政暇与诸生讲贯疑义士风自是振起】
　　潘洪【宿迁人成化间进士知绍武府质直无矫饰有御史吕烱徧歴列郡携所亲三人交通纳贿洪廉得其状捕置之狱检其赃物并得其行贿者名闻之上官以俟处分烱罢去】
　　王佐【字汝学临高人师事邱濬弱冠登正统丁卯乡荐成化中授邵武府同知廉静不阿属泰寜盗发佐往招谕降其胁从者数十人余贼散去】
　　廖铎【宜黄人成化间邵武府推官廉谨有干济先是郡之理刑者随事决遣不立案牍健讼者乗机罔上展转论诉纷纷不已铎至事无巨细悉依律拟案成山立刁横者无所售其技尝造版籍备赈济井井有法部使者称其能】
　　何昌言【建徳人成化间知光泽县居官清慎尝创建儒学舎□及预备新仓】
　　刘俊【字君佐深州人成化间进士由监察御史左迁知光泽县以戢奸植良为首务毁淫祠禁师巫凡境内庵院之私创者悉令撤其材植以葺学宫坛壝】
　　夏英【字育才江四徳化人治间进士知邵武府尝躬巡阡陌劝民力田孝弟以文学饰政治凡公署学校水利桥梁一一修举】
　　陆勉【字懋昭江阴人治间由举人歴邵武同知以清谨闻时徭役失平勉造平定册裒多益寡以均匀之编为定役民甚称便有泣苗诗教民文劝吏图传于郡擢南京刑部郎中】
　　王俨【字子敬江都人进士治间知光泽县公平廉谨喜造就人材当事考最曰学行俱优政教兼举擢南京工部主事】
　　马升【河源人进士治间知建寜县绰有政声经画筑城民尤赖之】
　　郑銮【缙云人治间任邵武县丞临政毅然不可干以私值大造黄册力除飞诡诸以三则编徭役民赖均平】
　　姜桂【安仁人进士治末知邵武县慈祥公正不露圭角】
　　杨脩【无锡人正徳间举人知建寜县时遭冦乱修抚集流离民复旧业】
　　戴冔【番禺人举人正徳间知泰寜县时徭役视他邑较重力请蠲豁毁淫祠清狱讼尤加意学校以崇文教】
　　邹武【字靖之常熟人正徳间由举人同知邵武府事时上司临郡清军官责里长仓皇失措多揑同姓诡名以足军额及拘丁起解则皆空名武力请除豁以去就争之又为条约以示民皆切政体】
　　张羽【字凤举泰兴人正徳间以御史知邵武府兴学劝士尝复射圃毁淫祠改造书院修筑溪坝新葺文庙礼器时军卒弗靖以威徳镇之每朔望视学惩逸奨勤讲论不倦寻擢河南宪副】
　　李成【建平人正徳间知泰寜县时大防山冦扰建寜成严防卫以备捍御李福英统兵讨贼所过多剽掠惟泰寜赖成调剂无一卒敢越利涉桥为害者】
　　丘民范【字汝中贵溪人进士嘉靖间知邵武府时郡政弛豪族纵横民范纠之以猛有萧令不饬黜以惩贪先是驿传侵渔粮户为民害民范为计粮薄征按月给发以所羡余贮库奏请补河舶鱼粮歴嵗赔累之苦郡人称其仁而不懦明而不察】
　　王钫【奉化人嘉靖间知邵武府抵郡仅一苍头自随时有内珰道经邵武前途索供甚苦钫知将至遣官往谕之曰太守止饮樵□水耳不得为境内累珰敛戢而过】
　　邵徳久【余姚人举人嘉靖间知邵武府革里甲横征节库役冗费值流冦攻城为集义兵躬亲捍御尝筑光泽泰寜二县城不扰于民民徳之】
　　吴国伦【字明卿兴国州人进士知邵武府时香寮贼逼郡国伦勒兵备之贼不敢犯仕终河南左防政国伦与李攀龙王世贞徐中行宗臣梁有誉谢榛有七才子之目时宗臣徐中行先后宦闽人以为一方星聚云】
　　凌瀚【兰谿人举人嘉靖间泰寜教谕尝捐俸给诸生供费与贫乏不能婚者直义不阿时以正已率人育贤报国自励】
　　吴预【东莞人举人嘉靖间邵武府推官明断不阿讼狱清理寻署邵武县事厘节财经年里长有未识面者】
　　曾忭【字汝诚泰和人嘉靖间进士知光泽县尝新泮宫建济桥】
　　吴国器【崇义人嘉靖间知光泽县邑旧无城会山冦窃发国器申请立城殚力完筑邑赖保障】张彦圣【余干人嘉靖间泰寜县主簿以御冦遇害民哀之为立祠以祀】
　　周冲【字道通宜兴人嘉靖间举人任邵武府教授与诸生讲明性理之学举行冠射二礼旧俗一变】郑时举【新会人举人嘉靖间知泰寜县以清俭闻先是令丞簿尉薪水悉属民供嵗不下千五百金民困于奔命时举悉罢之以安民生】
　　江一桂【婺源人嘉靖间举人知建寜县恺悌严明吏民畏服尝购地建东山书院置田以赡诸生】陈学干【揭阳人举人嘉靖间知泰寜县清勤淬砺归检笥箧止图书而已】
　　潘日新【新昌人嘉靖间邵武县学教谕少从王守仁游劝学造士常以身先之所着有人伦四箴】许缮【临清人嘉靖间建寜县巡检慷慨有胆力时汀冦侵掠夜半闻警进追之至境外塘坊冦伏猝发从兵四遁缮防潭中死焉民义而哀之立祠以祀】
　　熊鹗【南昌人嘉靖间举人知泰寜县不事烦苛绰有干才建县城靖民有功民立报功祠祀之】何孟伦【新会人嘉靖间进士以不避权势改知建寜县守正不阿扁其堂曰节爱凡有利于疆圉士民者一一具举时称贤令云】
　　吴金【丰城人举人嘉靖间知建寜县时潮汀冦盗蠭起金团练义勇固守疆圉次年春贼党益众遂率义勇大战境外秋又合义勇乡兵奋力出勦十月贼复从南丰入乃大立赏格调集各保战于池下三坑又战于陈楼三溪斩获甚众夺回被掳男女数百人邑倚为干城】
　　陈激衷【南海人举人嘉靖间建寜县学教谕每朔望率诸生习冠射燕射二礼巡按聂豹聘为五经书院长生平行视言笑皆不茍尤精于乐律】
　　郑宣化【应天人嘉靖进士万厯间知邵武府勒洁已爱人四大字于川堂又刻清得门如水贫惟带有金聨以自警罢一切冗役凡可恵民者悉心为之卒之日民为罢市建祠以祀表曰清真】
　　蒋煇【全州人举人万厯间任邵武府同知涖政得大体时议丈量煇曰寸土悉属版图必欲丈田官吏所过鸡犬皆惊本为裒益反滋混扰民心惶惑莫知所出有仁心者能无动念耶议遂止又尝捕盗于濉城筑杉津坝于泰邑所在多着徳政以擢去士民构亭立石以纪之】
　　司马祉【会稽人万厯间进士知邵武府政先文教以不欺训士以家范训俗时有虎噬人祉为文告神虎立毙】
　　钟万春【清逺人举人万厯间任邵武府同知精敏有吏才盐奸薮悉心清革】
　　孙成泰【平湖人万厯间进士知邵武府衙署肃清官属畏惮首崇文教以示造就值大饥先赈后请全活甚众以调去士民赴京保留之】
　　阎士选【江都人万厯间进士知邵武府有恵政留心学校亲制学庸解以诲诸生又建复黉宫工举而民不扰】
　　严【字道澈常熟人万厯间知邵武府时有马县尉为民蠧澂廷褫之暇则进诸生讲明体适用之学】濮应瑞【华亭人万厯间任邵武府推官执法不挠时有侨寓势宦欲营官地自肥者瑞厉色却之后卒于官囊无余俸士民迎入清真祠以配郡守郑宣化】
　　万尚烈【新建人万厯间举人任邵武府同知禁赌戢盗奸肃清尝捐俸建东塔东桥修学宫士民颂之】
　　王应昌【嵊县人万厯间知邵武县敦尚风节凡为民害者一切罢去政绩烂然】
　　商周祚【会稽人进士万厯间知邵武县均里役寛徭赋惩蠧吏决疑狱摘发如神时县治火灾仓皇间犴狴无越者曰寜死于火不忍负令君也】
　　林树薰【潮阳人万厯间知光泽县学田旧鬻充费树薰与诸生谋久逺计适上司以奸民傅尚谋买寺田事归县审结因廉其实遂请以田赡学邑士受赐】
　　钱吾徳【嘉善人举人万厯间知泰寜县有声词塲加意庠序士民立祠桥南祀之】
　　郭有春【南昌人举人万厯间知建寜县以忤当道去啣恩者赆以百金有春叹曰吾生平不茹荤何以一脔污我却之众为立遗爱亭】
