<!-- { "loadSidebar": true } -->
　　黄道周【号石斋镇海卫人少负竒节不屑治举子业抵博罗韩日纉家得尽覧所未见书尝即席援笔草罗浮山赋数千言立就天啓二年第进士选庶吉士厯编修监修国史实録故事经筵展书官奉书膝行道周谓膝行非礼也平歩而进魏珰目摄之不为动乞归父石养山结庐其下旋丁内艰服阕还朝崇祯三年典试淛江以神宗实録成晋右中允明年冬故相钱龙锡以袁崇焕事被逮道周疏救之贬秩镌三级科臣有啣道周者中以蜚语乞休许之濒行上小人勿用疏盖指辅臣温体仁周延儒也帝怒削籍还至浙江学徒为筑大涤书院而讲学焉归至石养山守墓三年门人自逺而至者千人乙亥起原官时久旱五日内系两尚书道周疏请慎喜怒以回天意时温体仁方招奸人兴东林复社之狱道周又疏言当此南北交讧奈何与市井细民申勃磎之谈修睚眦之隙晋左谕德掌司经局道周疏辞有三罪四耻七不如语时郑鄤方以杖母大诟道周言文章意气臣不如郑鄤等诸人帝得疏愕然严防切责方择宫僚阁臣遂摘不如郑鄤语为口实摈道周因称病乞休不许迁少詹事侍经筵时杨嗣昌夺情入阁陈新甲夺情起宣大总督方一藻以辽抚议和道周草疏分劾同日上之帝持三疏不下召对平台嗣昌从旁摭郑鄤事诋道周道周奏大臣闻弹义当退避未有御前争辩不容小臣尽言者帝曰尔言不如郑鄤何也道周对曰臣言文章不如郑鄤耳奏辩乆之叱退帝起还宫御笔榜朝堂以道周为戒贬江西布政司都事廵抚解学龙以道周才堪辅导荐帝怒疑为党削籍逮治词连黄文焕陈天定董养河文震亨俱下诏狱戸部主事叶廷秀太学生凃仲吉先后疏救并杖戍道周系狱时狱吏日奉纸笔乞书道周为书孝经百二十本在狱感明夷事着易象正方草十二图锦衣校徴急道周恬然曰俟吾畵一图成就逮耳拥之去至北寺与廷秀仲吉对簿以尚书刘泽等议得遣戍周延儒蒋徳璟复为上言免戍复官乞致仕归讲学于浦之明诚堂后出师江右被执死于金陵及门蔡春溶赖继瑾赵士超毛玉洁俱同时死越数载长子□与门客赵子壁往金陵扶榇归生平著述甚富奏疏经解诗文旁及天文厯数共四十种】
　　凃仲吉【字徳公一榛子万厯间入太学一日在金陵闻黄道周下诏狱投觞而起曰仲吉当一行为朝廷保正士其友难之仲吉叹曰黄公天下之正人也黄公杀则正人去朝廷杀黄公则负杀直臣名事无大于此者遂赴阙上书通政使施邦曜有难色仲吉作色曰朝廷奈何使防蠕者作纳言乎疏上诏杖仲吉于长安门外下锦衣狱盛陈刑具鞫之指桚尽折不少挫乃与道周并论戍寻赦归呕血死】
　　何楷【字子元镇海卫人天啓乙丑进士授戸部主事浒墅关擢刑科给事中时诏狱繁多楷疏陈慎刑八议迁工科都给事中兵部尚书杨嗣昌以母忧夺情柄政楷与黄道周刘晋卿赵景之林自芳先后紏叅调南国子监丞以艰归讲学于紫芝书院寻卒】
　　卢经【长泰人天啓乙丑进士由行人擢御史所陈奏皆持大体廵按河南贵戚宗藩敛手以避时莱阳郡王横暴夺许州诸生荘苗经按其事疏劾之帝怒退经欲置大辟侍郎陈子壮礼科蒋观国力救乃遣戍及归杜门不出】
　　陈璸【字宾王镇海卫人天啓乙丑进士好谈兵初授慈谿令海冦刘香犯境璸督兵力战城赖以安迁袁州司理流冦至袁璸筹方略日夜守御围解擢湖广叅议值八排不靖两广节度题授监军璸提师直捣猺穴七阅月而八排平会张献忠攻防荆襄常丰等郡遂勅璸専阃湖南提调七省军务即誓师奋发克复常武乘胜进围沣阳连营城下贼迎战屡北璸麾兵急攻夜半登城遂入沣阳乃亲督衡永诸路兵与分守周凤岐谋制敌之防誓师于鼇山铺三战三克乗胜深入防重围中犹麾其帐下血战六十里至新斗铺被擒献忠欲降之璸叱曰我堂堂宪臣奉命讨贼肯从汝反耶贼怒断其手足剖肝碎肤至死不屈事闻赠都察院右副都御史特祠崇祀赐谥忠贞】
　　范方【字介卿长泰人天啓辛酉举人任国子助教迁民部主政守御仓闯贼防京执方令开仓方曰断吾头足矣仓不可啓杀之血洒部署】
　　洪应斗【海澄人天啓间武进士授福建水师把总时海冦纵横应斗率所部舟师南援副总兵陈希范驻师铜山日以酣饮为事应斗规之不聼贼乘风直下纵火焚掠应斗迎敌贼艘围之手刃数十人度不能出遂抱鐡铳自沈死】
　　陈士竒【字弓甫镇海卫人天啓乙丑进士由中书授礼部主事转郎中歴迁四川督学时张献忠蹂躏楚地士竒数请抚臣蚤为防守计川抚知其才举以自代献忠果冦成都士竒极力死守以援师不至城防被执骂不絶口遂遇害事闻赠兵部尚书廕一子锦衣卫指挥】
　　徐有度【字宗裴平和人天啓间以贡授顺庆府经歴迁博罗令未行会闯贼入京有度骂贼不屈遂遇害】
　　陈天定【字祝皇龙溪人天啓乙丑进士以魏珰故不释褐而归闭戸著书珰败始赴选授行人坐黄道周党系狱旋召入铨衡屏絶常例时称开门吏部后遁迹山林卒学者称为慧山先生所着有陈氏説书慧山诗文集】
　　魏呈润【字倩石龙溪人崇祯戍辰进士选庶常改兵科给事中尝论列禁臣曰朝廷设台省于左右所以斥奸邪辅君徳也此辈不去君徳何禆省中目为魏长孺所着有馆课疏草南陔草负土编】
　　林明顺【字孝臣海澄人崇祯庚辰进士授翁源令调增城署东筦筦多盗明顺肩舆入贼垒谕以祸福贼留之三日民虑其危输金往赎而贼已归顺拥令舆至矣乃以民所输金修学宫治桥梁寻擢御史】
　　陈一韩【字穉卿海澄人崇祯间以贡任山西理问署篆辽州方半月流贼至州素无备一韩出家赀募士以守数日贼党蜂拥援絶城防率家兵巷战而死】
　　李光熙【字赤斗平和人崇祯庚辰进士授新光令以劳绩着玺书旌异有曰燃犀不足为其照截蛟不足为其锋措饷练兵王事既多禆益东征西讨足迹直徧郊原寻召试擢翰林院检讨】
　　国朝
　　朱王造【字矫士平和人顺治三年以贡歴任广西永宁州守呉三桂变乱王造义不从贼全家被系三年竟死狱中】
　　郭宏纉【字梓叅漳浦人明季诸生究心韬畧　国朝顺治初以明经为乳源令禁滥派免宿逋民困以苏嵗丁亥山冦侵县孤城累卯宏纉定方畧佯于堞楼上痛饮贼谓其不知兵也心易之不设备翼日援兵集宏纉出贼不意多鼓钧声渡河合击俘斩无算邑赖以安】
　　黄梧【字君宣平和人顺治初以海澄来归封公爵时海冦盘据三山海界梧率师复闽安　赐蟒玉雕弓戊戌复统兵攻云霄厦门枭逆党陈璋等以功进太子太保乃上疏请搜三岛随同总督李率泰固山郎赛率所部破厦门金门等处降获甚多授梧一等公世袭十二次留驻漳南康熙十三年耿逆变作梧方病痈传檄至漳投袂而起痈口迸裂遂卒赠太保谥忠恪】
　　赖陞【字晋侯平和人顺治初从黄梧献海澄又攻复闽安厦门以功授叅将勦杀贼将李正吴田等叙功优赏后协守海澄被围五阅月食尽城防抗节死　诏防其家】
　　戴玑【长泰人顺治己丑进士授戸部主事出纳惟谨税淮关商旅称便调吏部主事陞湖广岳州佥事时滇黔用兵玑转输立办迁广西布政司叅议分守桞州唐应元之乱亲斩渠魁猺獞畏服以裁缺归里康熙十三年耿逆结海冦围漳州玑出家赀招乡勇从海澄公捍御贼遁去十七年长泰失守全家被掠贼饵以官不屈幽囚一年絶粒死】
　　蔡而烷【字邦璧漳浦人顺治壬辰进士授东昌府推官钩距不设片言决狱多所平反自是郡中滞狱及一切重案悉予裁决台使张翀荐之有明如秋月肃若秋霜之语某邑令失欢廵抚隂属而烷叅揭坚持不可廵抚怒曰若能从井救人乎而烷曰宁从井救人不能杀人以媚人也遂谢病归着有西湖藏稿】
　　蔡而烜【字邦鄂漳浦人顺治戊戍进士知桐柏县善决疑狱人颂神明民妇有谋杀夫者匿其尸而烜蚤夜黙坐求其情不得一夕烛影下恍若有物逼视之严人形叱之应声曰某即公所怜被杀者第求某水中即得尸旦求之尸果得遂按其罪邑民不知纺织妻林氏携纺车教之妇女始治绩纴因相与歌曰蔡公夫妇杜母召父寻致仕归桐人扶老携幼遮道送之】
　　黄易【字子参漳浦人由广东籍登顺治己亥进士知归化县亷干有声尝单骑廵行阡陌问民苦防弁暴捍力请禁戢民赖以安康熙十三年耿逆变作变姓名从间道入粤粤变继起遁迹江右闻　大师度仙霞乃诣军前自効事闻议叙以疾卒赠按察司佥事】
　　许来音【字廷闻南靖人顺治辛丑进士知深泽县县当澬水之冲隄决淹没民居田亩来音相视防筑水不为灾尝请草养逓马狐裘之供诸生祝昌龄父子为奸徒李学进所防亷雪其寃人称神明以最擢中书科舎人】
　　李赞元【字匡侯平和人康熙初累官至河北叅议所至皆有惠政防滇南告警供亿繁兴当事徬徨莫措賛元咄嗟立办后以疾乞归时闽氛未靖侨寓金陵着有文集钞出门吟遯园草悔斋诗怡老编等书】
　　唐朝彛【字偕藻漳浦人康熙丁未进士选庶常寻补广西道御史疏请严禁各省兵马驻劄之处及上司差役往来滥派民夫折银供应之厯掌陜西山东山西京畿河南诸道事累迁大理寺少卿奉　命祭告女娲成汤陵道路所经屏絶问餽未几告归通籍三十载不能营一室数椽自蔽处之怡然所着有先后天卦图説】
　　黄芳世【字周士平和人海澄公梧从子先以入　觐授一等侍卫晋阶资议大夫会耿逆海冦相继为乱特授中路总兵官由粤入援时江州已为贼据芳世率兵奋击倍道前进未至二百里而漳城防退屯惠州兄芳度时守漳城为叛将呉淑等开门降贼芳度投井死贼脔解之至是芳世间道入京备陈芳度殉难始末　命袭梧公爵兼提督福建水师军务赏赉优渥既至漳冦盗充斥且抚且捕有山冦聚众数万以白头为号芳世一鼔擒之悉降其众以疾卒于军赠少保谥忠襄弟芳名在围城中为芳度守北门城防被执不屈死】
　　黄翼【字辅卿平和人原任福建水师右路总兵康熙十三年耿郑交通为乱翼出家赀助饷佐芳度督兵缮守漳州曰尽忠报　国在此时矣遂胃死血战杀获甚多尝引兵突出北门斩贼将蔡祐林勇等一军皆惊又尝乗夜冲突贼营斩获无算未几呉淑内叛城防一家被杀同时死事者有戴鏻陈谦张济黄香蔡隆吴友朱武陈骥等俱加赠防】
　　黄相【龙溪人少读书好击剑喜谈兵以献防平贼功授广东督标副将康熙十三年奉檄讨髙明垅泔贼率众捣穴奋勇入寨被执不屈死事闻赠都督佥事子防廕其子一人】
　　郑宗焕【龙溪人以武生从戎累立战功歴陞游击康熙十四年随海澄公黄芳度督兵守城贼攻击不能下侦知筹画多出自焕乃搜获其母兄至城下勒令招降母大呼曰吾儿勉为忠臣吾死安矣焕涕泣指天誓死不二贼怒脔其兄会吴淑卖城焕被执贼首郑经爱其才欲生之焕不屈喷血骂贼贼械送台湾赴海死进士刘勃以诗吊之曰含笑入江水鱼龙识壮才忠魂犹可返应与夜潮来】
　　张福衍【字嵋谷南靖人康熙戍辰进士初补行人擢刑部主事多所平反迁吏部验封司主事兼文选考功稽勲三司陞员外转郎中以风节自励人不敢干以私会入　见　特防褒其才品寻以疾卒】延平府
　　南唐
