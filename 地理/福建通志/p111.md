<!-- { "loadSidebar": true } -->
　　兴化府
　　社稷坛【在郡城西门外一里许莆田附郭不别为坛仙游县坛在县西门外】风云雷雨山川坛【在郡城南门一里许莆田附郭不别为坛仙游县坛在县南门外】先农坛【在郡城南郊　国朝雍正四年建莆田附郭不别为坛仙游县有】里社坛【每里坛一所莆田仙游二邑俱有】郡厉坛【在郡城北门外一里许莆田附郭不别为坛仙游县有曰邑厉】
　　文庙【在郡学内崇祀配哲两庑俱同福州府莆田仙游二县俱有】崇圣祠【在　文庙左莆田仙游二县俱有】名宦祠【祀名宦莆田县附府祠仙游县有】乡贤祠【祀乡贤莆田县附府祠仙游县有】
　　城隍庙【在府东北橄榄巷今名城隍巷莆田附郭不别为庙仙游县庙在县西】旗纛庙【在卫署北】关帝庙【在郡东厢教塲仙游县在县治北】天妃庙【在湄洲屿又郡城内有文峰行祠】惠应庙【在太平社一名仙水行宫相传汉时有古庙名龙津其中井泉灵异胡道人修真于此何氏九人往谒之饮是水眼尽开梁太平初拓建因名太平宋熙宁中增修乾道初赐今额淳熙间封永利侯元明屡经重修】昭灵庙【在郡城南厢祀真人赵升升师事张道陵居鸣鹤山尝乘铁舸至莆田江口又尝游仙溪凿井以溉民田民受其利号圣泉宋熙宁初封保禧真人绍兴初赐今额累加妙应灵济封号】显应庙【在壶公山相传陈胡二仙此后羽化乡人祀之宋大观初郡人祷雨屡应绍兴初郡守张宗臣知县傅丑上其灵迹封为显应庙淳熙间旱知县张少英祷雨复应因建拜壶亭祀陈胡二仙像】吴长官庙【在郡城北五里长官名兴唐神龙中捐赀筑延寿陂溉田万余顷复筑长堤以障海开沟六十道为利甚溥时有蛟数溃堤兴持刀入水斩蛟与蛟俱毙乡人立祠祀之宋绍兴中封义勇侯明巡按李元阳檄修祠宇万厯甲申裔孙府尹吴献台重修春秋官祭】裴观察庙【祀唐观察使裴次元次元于莆界红泉潴水垦开荒地三百二十二顷嵗收数万斛以赡军储邑人徳之立庙以祀并祀知红泉屯御史蔡禧】长寿庙【在郡城南左厢祀唐陈寅事详孝义传宋初尝助仆射陈靖讨贼贼见旗帜绣书长寿字大败遁去靖疏于朝勅封长寿圣王　国朝康熙二十年庙圮郡人推官黄道晋重建】光济王庙【在郡大蚶山故老云宋初海中忽漂大木数百根尽刻罗字乡民获之斧其字愈斫愈现忽见一人峩冠黄袍谓众曰我罗仙子也卜居此地于是众为建庙商舟往来必祷焉南唐时封光济王】祥应庙【在郡城尊贤里白社五代时号火官庙宋大观元年部使者上其灵迹赐今额宣和四年封显恵侯初睦州妖贼据江浙数州地欲掠七闽莆民祷于神得吉卜贼果就擒叶侬冦福州莆人震恐忽见神兵四集旗上金书有显惠侯字始怖恐不敢南下杨勍叛入闽由漳泉趋莆忽空中有声呼显惠侯贼望风遁去郡中旱蝗疾疫商贾风涛之险祷皆灵应】灵惠袁侯庙【在仙游闻贤里侯甘陵人仕宋为武翼郎殿前司第四将绍兴十五年江广冦入境侯都统张渊麾下与贼战于磨石山死之邑人为立庙邑有丘祁者结忠义社以击贼恃勇深入殱其魁渠殁于阵知县陈致一嘉其忠勇亦附祀焉致一自为记】灵显庙【在莆田县涵江祀邑人陈应功宋淳祐间赐庙额歴元明累加封号事详孝义传盐塲官春秋致祭】通应庙【在郡乌石山之阳宋淳熙中赐额】朱医庙【在黄石不知何许人以医显宋理宗病眼翳召入禁中一拨了然赐带银币邑人府判戴钊携之入莆寓黄石锦园后卒异香七日不散里人即所居地之地忽产樟未乆成抱雕像以祀称朱医先生】忠孝祠【在郡城内仓后街左忠臣祠祀唐林蕴宋方喜阮骏林冲之宋旅陈淬明陈继之陈彦囘凡八人右孝子祠祀唐林攒宋郭义重元郭道卿郭廷炜明陈茂烈刘闵方重凡七人有司春秋致祭】二忠祠【在城隍庙左祀宋陈文龙陈瓒明正徳间大理评事徐元稔奏建有司春秋致祭】林孝子阙祠【在郡城中乌石山下唐贞元中为福唐尉林攒立攒母丧庐墓感白乌甘露之祥事具本传欧阳詹为作甘露述今双阙在祠前祠凡五修宋陈俊卿王十朋真徳秀各有记明永乐中赐御制诗有司春秋致祭】郭孝子阙祠【在郡城北魏塘宋绍兴间为进士郭义重立义重游太学奔母丧庐墓甘露降白鸟驯集诏于门前安棹楔左右建土台髙一丈二尺方正下广上狭饰以白而丹其旁角乾道初重新门闾侍讲林光朝为记元至大间四世孙廷炜与父道卿俱以孝旌今并祀扁曰三孝祠有司春秋致祭】钱妃祠【在郡城南木兰陂上妃宋长乐钱氏氏筑陂不就投水死邑人祀之景定初封惠烈协顺夫人庙后崇功祠祀十四家皆先后捐金修陂者陂下二里许有庙妃溺水时尸流至北香闻山下乡人祀焉号香山宫每风雨夕见双灯自山过木兰陂故老为四娘巡陂云明郑善夫诗沧海未销钱女恨路人惟诵李侯碑秋深极浦生寒水神至灵风满素旗盖谓此也】李长者庙【在木兰陂上先是莆城南有水自永春徳化仙游会涧壑之流六十有六东趋入海宋治平初长乐钱氏女筑陂成而辄壊钱女愤投水死县遣主簿黎轸往视波猝至亦随溺已而同邑进士林从世复携数万缗相下流定址于温泉口而水更湍悍复决去熙宁八年特诏募修陂于是侯官李长者宏应诏至宏家居时有异僧智日常从宏贳酒宏不责偿一日谓宏曰当与子会木兰山前既而宏来僧已先在乃相与涉水涯求地脉揷竹定基于钱林二遗址上下流间宏遂倾家赀七万缗叠石成陂布石柱三十三间于溪底犬牙相入互相钩锁陂立水中屹如冈阜深二丈五尺广三十五丈有竒上障诸溪下截海潮即陂之右疏渠导水障东流而南注者三十余里溉南洋田万有余顷邑人徳之卒后立庙祀焉宋淳祐间以林从世黎轸配景定初封惠济侯明知县刘玭以其弟金紫大夫李容配有司春秋致祭】冯太师庙【在木兰陂北即僧智日助李长者筑陂者今庙圯附祀于李长者祠内】太和庙【在郡兴教里吴塘祀宋知军刘谔谔筑太平陂溉田七百余顷里人立庙祀之】英惠庙【在郡前埭神失姓名宋大观间庙鼓自鸣是年神童黄泳赐五经及第绍兴间郡人王晞亮请于朝赐今额累封孚惠迪徳王】兴泰庙【在郡后塘神姓何名俨嘉州人宋时郡人方慎从守嘉州绘像归祀之后有郁攸之变神显灵扑救嘉定初封嘉惠侯】显济庙【在郡黄石琳井神姓朱名黙黄石人父强母张氏梦金甲神入堂中遂生黙黙眉宇疎秀赋性果烈年十七喟然叹曰丈夫当大立功名今两陲用兵得千人将之可鞭笞逺敌矣因造谷城古庙所立功庙下有泥塑神马人忽见黙乘以登山驺从甚都部兵往来至其家则黙方酣寝里人神之年三十二无疾卒宋建炎初髙宗渡江中流风涛大作忽见黙拥朱氏旗至风遂息诏封威灵嘉祐侯赐今额后人灭吴山火助收大奚山冦加封福顺彰烈侯弟谂及女弟六十娘皆生而神灵并附祀】龙宫显应庙【在郡连江里东亭神姓厐名琯相传莆中旱七月不雨神悯之为洒砚水时黒雨三日水浸半壁今庙中灰壁半黑其遗迹也宋度宗时又旱神反风降雨冦陷郡城疾疠大作神露形驱疠殄冦守土者以闻封祐文侯时咸淳七年月日也勅书织黒字于黄绢勅曰显应神厐琯朕轸恤民瘼览四方水旱盗贼之奏若已痼瘝神能大庇民敉和无害于爵命何靳焉莆民言比嵗殄冦驱疠反风降雨惟神其相之莆文献之邦也侯圭载锡俾祐斯民以钦于世世明正徳戊辰知县雷应龙燬折淫祠兹庙以咸淳勅书免】世忠祠【在郡梅峯寺西祀宋方信孺方适方轸方喜方廷实方大琮明方良永方献夫正徳庚辰按院沈灼特建有司春秋致祭】四贤祠【在郡城隍庙左明成化间按院尹仁檄建祀蔡襄陈俊卿龚茂良林光朝】忠勲祠【在郡城隍庙西祀宋陈仁璧及其子靖明万厯戊子巡按贾待问檄建有司春秋致祭】忠惠祠【在郡南门外蔡宅为宋端明殿学士蔡襄建】叶丞相祠【在旧郡治西宋乾道中郡守张允蹈以本郡犹剩米之害言于朝郡人叶颙在政府请悉蠲免莆人徳之淳祐中郡守林希逸为立祠瑞州郑偘记之】忠义祠【宋林冲之使金不屈死其子郁以兵变死从子霆力诋和议亦放废以死莆人称忠义林氏寳庆三年即其所居立祠祀之寳祐中给田百亩以备祭享】张都统祠【在仙游兴泰里宋绍兴中张渊讨平山防邑人徳之县令陈致一立祠以祀】朱文公祠【在仙游县北养正书院内邑人侍御史陈尧道记】方公祠【祀宋著作郎方仪后改合志祠并祀元林应槐明戴有功】陈公祠【在仙游县南桥祀宋邑人陈可大以造桥功有司春秋致祭】郑公祠【在仙游县城南祀宋枢宻院编修郑樵有司春秋致祭】彭公祠【在郡东门祀明尚书彭韶有司春秋致祭】忠勇祠【一在郡南门内祀兴化卫千户白仁一在驿前街祀兴化卫千户鲁师亮又二祠在平海卫祀本卫千戸丘珍叶巨卿事俱详名宦有司春秋致祭】二烈祠【在大有仓边明正徳丙子按院胡文静檄府建祀陈继之陈彦囘】奚公祠【在郡西门内公名亮湖广人明嘉靖壬戌摄郡篆会倭至与县丞叶时兰训导卢佐死之因并祀焉】厐商二公祠【在郡北门外祀明巡抚厐尚鹏巡按商为正】惠徳祠【在江口明隆庆中建祀巡抚谭纶参将戚继光知府易道谈知县莫天赋乡人御史林润】林公祠【祀明都御史林润】林公祠【在郡大有仓边祀明尚书林俊有司春秋致祭】陈公祠【在郡朝天街祀孝亷御史陈茂烈明正徳间巡按王应鹏就所居建祠有司春秋致祭】黄公祠【在郡延寿里祀大理寺丞赠少卿黄巩有司春秋致祭】黄公祠【在察院行台西祀明提学佥事黄仲昭有司春秋致祭】林公祠【在郡大有仓西祀明尚书林云同有司春秋致祭】郭公祠【在郡右厢龙门祀明尚书郭应聘有司春秋致祭】吴公祠【在郡南门外祀明常州府通判吴绅有司春秋致祭】王公祠【在郡学西祀明侍郎王家彦有司春秋致祭】崇勲祠【在仙游县南祀少保戚继光有司春秋致祭】壮烈祠【在仙游县东街祀明邑人魏升及其子瑞周有司春秋致祭少保林俊为记事详孝义传后遇邑有警人见具擐甲勒马精灵至今不泯云】恤劳祠【在仙游县城隍庙后祀明义民刘君芳嘉靖癸亥倭冦围城贼登堞君芳奋刀斫之贼稍郤为流矢所中死都御史涂泽民檄县建祠祀之】英烈祠【在仙游县折桂里资福院东祀明庠士柯一鲲有司春秋致祭工部主事李灿箕为记事详孝义传】报恩堂【在仙游县东门外祀戚继光阵亡兵士及邑诸生吴觉施大铨岳震等事俱详孝义传又祀　国朝知县陈有虞都司王嘉祯暨戊子阵亡乡壮春秋有司致祭】孙唐二公祠【在仙游县城隍庙后　国朝县令孙之屏与邑人封参政唐大章俱立义仓立祠祀之】忠义孝悌祠【国朝雍正元年各县奉　防建立有司春秋致祭】烈女节妇祠　【国朝雍正元年奉　防建立有司春秋致祭】
　　泉州府
　　社稷坛【在郡城西北六里晋江县附郭不别为坛各县俱有】风云雷雨山川坛【在郡城西南临漳门外晋江县附郭不别为坛各县俱有】先农坛【在郡东关外驿路铺　国朝雍正四年建晋江县附郭不别为坛各县俱有】郡厉坛【在城北七里晋江附郭不别为坛各县俱有曰邑厉】
