<!-- { "loadSidebar": true } -->
　　上谕台湾防汛兵丁例由内地派往更换而该营将弁往往不肯将勤慎诚实营伍中得力之人派往是以兵丁到彼不遵约束多放肆生事此乃歴来积弊朕知之甚悉嗣后台湾换班兵丁着该管官弁将勤慎可用之人挑选派往倘兵丁到彼有生事不法者或经发觉或被驻台官员叅出将派往之该管官一并议处如此则各营派拨兵丁不敢茍且塞责而海疆得防汛之益矣
　　谕乡试房考调取邻省举人进士【雍正五年】
　　上谕外省乡试房考旧例皆用现任知县入闱朕思知县身为民牧所司地方政务甚为殷繁每当乡试届期赴省入闱动经数月诸事必至躭延迟悮且一县之中岂可无正印官在署管辖况知县到任以后日理簿书钱谷之事于文艺未免荒疎倘令办事之时犹必温习举业以为房考持衡之地其势难以兼顾又本省本县应试举子皆即县令所管辖之子民于形迹亦渉嫌疑朕意欲将外省房考之例斟酌更定或于邻近省分举人进士之员在家候选者临期调取数十人以为房考之用交与监临之督抚秉公掣籖令其入闱分校如此则房考非现任之官既可于政事不致迟悮而伊等候选在家仍可不时温习举业以备衡文之任似为有益但必须筹画周详始可以杜弊端而收科塲之实效着九卿悉心详议具奏
　　谕外官告病仍许原缺补用【雍正五年】
　　上谕定例凡在京各部院官员因病告假回籍调理者病痊之日仍以原衙门补用至在外各官一经告病即令休致所以防不肖有司之托病规避也夫外官有地方之责果系患病不能办理事务自应呈请离任但病痊之日格于成例虽有才具优长之员不得起用殊为可惜从前有府县官员告病者朕降防调来引见见其才尚可用即命医调治痊可仍行补用诚以人才难得虽片长薄技不忍弃置也嗣后外官告病者着督抚查明确实具题令其回籍调治痊可有情愿起用者于本籍起文赴部引见仍以原缺补用如此则可以杜规避之端而人材亦不至沦弃矣
　　谕闽省须用熟练人员【雍正五年】
　　上谕据杨文干奏称闽省系边海重地风俗不甚醇朴难于治理大与内地不同今新补各官多系初任不能谙练恳将曽经出仕熟练民事者命往数员交与督抚于要县缺补用等语朕思督抚之敎导属员即如师长之敎导子弟也凡人之才力不齐当随材酌量而善为训诲成就之且鼓舞振兴必有其道举一人而使众人共劝劾一人而使众人共惩斯可以造就羣材而收吏治之实效常见督抚中有恃才任性者往往自立意见以督课属员同乎己者则以为是异乎己者则以为非此自用而不能敎人者也又有谨守自好者只知独善其身而于属员之贤否悠悠忽忽无所辨别或明知其庸劣而茍且姑容以沽长厚之誉则人材何由而奋兴乎闽省地方要数年以来朕时为厪念屡次拣选人员命往而无如地方积习已深该督抚又复因循寛纵漫无觉察贤否混淆以致属员无所观感劝惩而怠惰废弛者有之营私不法者有之经朕访闻确实特遣大臣前往清查今已一一显露通省叅革者十居八九似此要地方而吏治玩忽若此必得贤能练达之员始能整頺风而除陋习至于今年命往之员原属初任者于吏事尚未谙练是以杨文干有特简人员之请但在京候选知县之员多系初登仕籍即间有再任候补者亦未必即系贤员克胜闽省之任若照常例命往究属无益再四思维着各省督抚于所属知县内除川陜云贵广西外每省拣选一人务期于在任年久官员中择谨慎老成才猷敏练者一面具奏一面作速咨送闽省交与高其倬常赉酌量于要县缺补用原缺着该督抚题补总因高其倬不能敎导属员只得为此权宜之计令各省督抚等将素常敎导熟习之能员移调一人赴闽以助闽省督抚之用耳倘各省督抚等以膜外视之潦草塞责将来在闽不能称职或被叅处则大有闗于伊等之顔面慎之慎之从来吏治在乎得人而成就各省人才者专于督抚是赖如田文镜方直公明善于敎导故豫省之属员贤者益坚其为善之心中材皆奋其上进之志数年以来贤员辈出朕调用他省者甚多此督抚中之培养人才者也如高其倬性好姑容不能整理以致通省吏治怠玩成风是以拣选命往之员亦湔染地方之习弛其职守通省尽罹叅罚此督抚中之贻悮人才者也凡为封疆大臣者当以田文镜为法而以高其倬为戒又据杨文干奏称汀漳道刘灿操守虽好而糊涂麤卤才具平常不宜汀漳道之任等语着将刘灿调取来京以对品京官补用汀漳道员缺着将杭州府知府孙国玺补授即孙国玺亦系河南知县朕擢用者也杭州府知府员缺甚属要着李卫于浙江通省知府同知州县等官内拣选题补













　　福建通志卷首二
<史部,地理类,都会郡县之属,福建通志>
　　钦定四库全书
　　福建通志卷首三
　　典谟三
　　谕旨
　　谕人子毋毁伤肢体【雍正六年】
　　上谕览福建巡抚常赉奏称罗源孝子李盛山割肝救其母病母病愈后李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其廹切救母之心实属难得深可怜悯已加恩准其旌表矣尝读韩愈之文曰母疾则止于烹粉药石以为事未闻毁伤肢体以为养茍不伤于义则圣贤当先众而为之矣又读朱子书曰割股固自不是若诚心为之不求人知亦庻几今乃有以此要誉者是先儒论此者屡矣本朝顺治年间定例割股或致伤生卧氷或致冻死恐民仿效不准旌表伏思我
　　世祖章皇帝
　　圣祖仁皇帝临御万方立教眀伦与人为善而于此例愼予旌表者诚乃天地好生之盛心圣人觉世之至道视人命为至重不可以愚昧而误戕念孝道为至不可以毁伤为正理立法垂训实有深意存焉但向来地方有司未尝以圣贤经常之道与国家爱养之心眀白晓谕开导编氓是以愚夫愚妇救亲而捐躯殉夫而殒命者往往有之既有其事若不予以旌表恐无以彰其苦志而其幽魂所以数十年来虽定不予旌表之例而仍许其奏闻且有邀恩于常格之外者仰见
　　圣祖仁皇帝哀矜下民之
　　圣心固如是之周详而委曲也孝经曰身体发肤受之父母不敢毁伤孝之始也孟子曰事孰为大事亲为大守孰为大守身为大此皆言人子一身乃父母之遗体虽一发一指不可偶有亏损以伤父母之所贻也
　　孔子曰父母惟其疾之忧盖父母爱子之心无所不至偶有疾病尚以为忧设有不肖忤逆之子父母且恕而矜之若纯孝之子则父母之怜爱又当如何也若以己身患病之故致其子割肝肉以充饮馔和汤药纵其子无恙父母之心断无不惊忧惨惕不安之理也况因此而至于伤生又岂父母所忍闻者乎夫父母有疾固人子所当尽心竭力之时而孝道多端实不容効命捐躯于一节孔子曰生事之以礼死葬之以礼祭之以礼是人生孺慕之诚原通百年而无间者也人子一身承先启后负荷甚钜若舍生殒命于仓猝之间而忘宗祀继续之重恐非所以为孝也况人子于亲本乎天性倘能尽至诚纯孝之实则亲病虽笃呼吁请祷力省一身之过誓愿为一正人如此必能感天地动鬼神何须割肝刲股以为囘生之良剂乎家庭之行惟在至诚至敬善体亲心不必以惊世骇俗之为着竒于日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从于地下固为人所难能然烈妇难而节妇尤难盖从死者取决于一时而守贞者必历夫永久从死者致命而遂已守贞者备尝其艰难且烈妇之殉节捐躯其间情事亦有不同者或廹于贫窭而寡自全之计或出于愤激而不暇为日后之思不知夫亡之后妇职之当尽者更多上有翁姑则当奉养以代为子之道下有后嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相假若仿效者多则戕生者众为上者之所不忍也向来未曽通行晓谕朕今特颁谕防着地方有司广为宣布务期僻壤荒村家喻戸晓俾愚民咸知孝子节妇自有常经而保全生命实为正理则伦常之地皆合中庸不负国家教养矜全之徳矣倘训谕之后仍有不爱躯命蹈于危亡者朕亦不槩加旌表以成闾阎激烈之风长愚民轻生之习思之思之
　　特恩加増蠲免分数【雍正六年】
　　谕戸部君民上下之间休戚相同本属一体论语曰百姓足君孰与不足是民间之生计即国计也自古人君有不恤民之灾济民之困者无此情理而至于歉嵗蠲免之数往往多寡不同者则时势赢绌为之出于不得已也如眀洪武时凡水旱地方税粮即与蠲免成化时凡被灾之地以十分为率减免三分治时全荒者免七分九分者免六分以是递减至被荒四分免一分而止我朝顺治初年凡被荒之地或全免或免半或免十分之三以被灾之轻重定额数之多寡顺治十年议定被灾八九十分者免十分之三五六七分者免十分之二四分者免十分之一康熈十七年议定歉收地方除五分以下不成灾外六分者免十分之一七分八分者免十分之二九分十分者免十分之三此例现在遵行凡此多寡不同之数或旋减而旋増皆因其时势为之亦非先后互异意为増损也尝见地方有司每不愿蠲免太多者盖恐蠲赋则并减其耗羡不利于己耳此贪吏之见也朕尝谓若于蠲免之时有所吝惜而平日不能禁官吏之侵渔是将灾黎之脂膏饱奸贪之欲壑矣数十年来虽定三分之例然
　　圣祖仁皇帝仁厚泽爱养斯民或因偶有水旱而全蠲本地之租亦且并无荒歉而轮免天下之赋浩荡之恩不可胜举而特未曽更改旧例者盖恐国家经费或有不敷故仍存成法而加恩于常格之外耳朕即位以来命怡亲王等管理戸部事务清查亏项剔除弊端悉心经理数年之中库帑渐见充裕以是观之治赋若得其人则经费无不敷之事用沛特恩将蠲免之例加増分数以惠烝黎其被灾十分者着免七分九分者着免六分八分者着免四分七分者着免二分六分者着免一分将此通行各省知之朕视万民实为一体痌瘝念切懐保情殷因思自古无不爱民恤下之人君亦断无不急公亲上之黎庶祗以时势所值各有不同今就目前国用计之可以加惠吾民使霑渥泽是以斟酌分数定为规条倘将来国用益饶更可加増于此数之外假若经费或有不足凡尔百姓自然共知共谅踊跃输将则此例又可变通必不因朝廷格外之恩而遂忘奉公之本念也如此则君民一心上与下各尽其道太和洋溢感格
　　上苍将见灾沴全消雨旸时若丰亨有庆旱涝无闻岂不美欤并令各省督抚转饬有司遍谕乡村众庶咸使闻知
　　谕律例八议【雍正六年】
　　上谕朕览律例旧文于名例内载有八议之条其辞曰议亲议故议功议贤议能议勤议贵议賔此历代相
