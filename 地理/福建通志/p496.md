<!-- { "loadSidebar": true } -->
　　雷氏【名长寜化人杨世修妻年二十七而寡誓不再适姑嗜利怒之禁薪水絶饘粥以苦之卒不可夺而形日益毁忽一日诀曰欲待姑百年而后死者妇志也今则巳矣穉叔零丁奈老姑何然亦行矣絶粒而死】
　　唐氏【寜化诸生李世聘妻夫死氏年二十三夫弟世瞻亦夭妻官氏年二十一二氏既负年貌又无遗孤哀恸絶粒相继而死】
　　陈氏【寜化邱九苞妻年二十而苞死苞父以陈年少无子欲其改适陈父母遂有委禽者苞父巳纳其财陈闻之引刀截髪矢曰必如此命尽今日委禽者退卒絶粒而死】
　　丘氏【寜化人黄一璧妻年二十六而寡无子或讽之再适丘曰是欲掷粪汚我也讽者语塞顺治庚寅水暴至屋不没者仅栋男妇奔城阜以避丘闭户抱柩与为浮沉自朝至暮巳而水杀絶粒三日死】
　　钟氏【长汀夏汉章妻为海冦所掠欲汚之不屈与其女同死】
　　陈氏【长汀人名保秀许聘于刘夫殁闻讣自缢死】
　　阮大姑【长汀阮仲麟女许字郑氏子夜失火女见人猬集不肯出避死于烬】
　　黄氏【长汀张兆麒妻丙戌与夫姊同避兵闻笳角声惧为强暴所汚张投厠死氏遂自缢】
　　黄氏【长汀罗遵甫妻夫与姑相继亡氏典钗丧毕即入室自缢】
　　胡氏【长汀张瑞夀妻年二十三夫殁自缢以殉】
　　罗氏【长汀马茂魁妻夫卒饮药而死】
　　邹氏【长汀马观光妻年十八夫死于外榇归祭毕自缢】
　　陈氏【长汀范应诏妻年二十七夫丧痛哭悲哀自缢而死】
　　雷氏【名媚寜化人年十七归赖恩海赖死雷絶而苏者再既而告其兄骏鸣曰兄能哀请赖族择一嗣以续亡吾当死守久之赖家无立嗣意哭诉柩前自缢而死】
　　罗氏【连城周报子妻年十八于归一宿而夫死氏视殡毕即赴水为人所救舅姑劝之氏乃焚钗环斩衰月余自缢而死】
　　林氏【武平钟廷楷未防妻夫客死岳州讣至衰服哭奠如礼吞金而死康熙十九年　旌表】林氏【武平钟徳夀妻姑老无以为养欲嫁之饮药而死】
　　朱氏【武平童林文妻于归一年而夫死吞金以殉】
　　刘氏【武平钟登龙未婚妻夫亡闻讣奔丧抱尸痛哭吞金而死】
　　李氏【武平钟阳万妻夫卒誓不独生吞金以殉】
　　余氏【武平李玫林妻嫁年十八未期而寡絶粒不死吞金卒】
　　曾氏【武平王洪昌妻嫁两载夫亡不食而死】
　　钟氏【武平李福五妻归一载而寡投缳者再卒吞金而死】
　　何贞玉【武平钟竹有未防妻夫亡闻讣仆地死而复苏遂屏容去饰不食四十余日卒康熙五十八年
　　旌表】
　　熊氏【永定赖逢峻妻乙卯城陥赴河死越七日尸浮水面顔色如生祀节孝祠】
　　曾氏【武平杜芳岑妻夫卒絶粒以殉】
　　廖氏【武平池凤飞妻夫卒吞金死】
　　熊氏【长汀陈广发妻强暴欲汚之不从死雍正六年　旌表入节孝祠　以上贞烈】
　　福寜府
　　元
　　何妪【福寜军人妻至正间红巾冦境州尹王伯顔拒战于杨梅岭退至城西桥上妪以避冦遇之跪曰公我父母也进二橘伯顔啖之巳而闻冦入城流涕曰悮百姓者我也欲堕桥死妪挽其衣曰公天子命官来守是邦爱民备御职也今贼众我寡城陥公何尤焉当他图募义克复未晚也奈何死于此乎遂导伯顔沿坑而上避于风雷坛伯顔嘉其贤智慰谢之遂谋破贼】
　　张义妇【邹平人李午妻午同从子零戍福寜午客死张力作养舅姑凡四刲股疗其疾舅姑死喟然叹曰夫死千里外不能归骨舅姑在也舅姑殁矣犹不获归奚以生为卧氷自誓曰夫骨能归终不冻死月余不死乡人惊异相率赠行揭状书衣背且行且丐四阅月乃至见零问夫处则荒莽莫辨矣张哀号几絶午忽凭童子发狂言将死时状且曰西郊天人桥我处也张唘视得之持骨祝曰诚妾夫也入口当融如雪黏如胶巳果然有司上其事请给复使零防丧归至正间旌其门】
　　明
　　林淑娘【福安人陈文锡妻早寡姑瞽子幼艰苦持家常曰闻孟母择隣敎子某虽贫终不忍此子无敎负地下人男国敦补诸生甲子嵗凶捐粟赈饥人或异其事林曰积谷积徳均之遗子孙耳夀七十四终】
　　彭氏【寜徳人林胄妻年二十三胄亡理家敎子井井有法宗族窘乏倾囊相济有假贷不取息会大雨水里多漂溺生者赒之死者瘗之垣屋倾坏者助修之年七十余病革取贷劵尽燔焉】
　　丘美娘【福寜周墀妻年三十四墀死家无十金亲操井臼勤俭兼至课儿读书孟泽年八十二仲济年八十六叔授年八十二季聘任灊山丞年七十八五世同堂丘九十六卒衰杖之男皆厐眉鹤髪人称罕见　以上名媛】
　　唐
　　谢氏【寜徳人林廿五妻始自泽头徙居感徳塲所治之阳防伪闽陞塲为县廿五且死窆于所居之西有欲谋建垣门将没氏居而平其墓氏方新寡襁其幼子徒歩四千里赴汴京坐胏石三日得诉符下所部俾勿坏后氏殁即合焉】
　　宋
　　陈氏【福安人奉议郎王士竒妻士竒以孝闻陈克承夫志事姑孝敬兼至后封安人】
　　丘氏【寜徳人陈晏妻慈孝好义姑病笃丘刺血写经为姑求祐姑果感梦而愈初建冦叶侬以犯私盐系尉司日久尝闻丘之贤孝建炎间侬冦县境戒勿惊孝妇丘氏古田洋杉有避冦者奔入依丘赖以全活者无算其后孙言应元应俱登第】
　　宋氏女【寜徳人事父母以孝闻有司立坊表异】
　　叶氏【福寜人丘腴妻事姑孝诸妇有防叶者姑始疑之迨姑病诸妇无忧色叶朝夕不懈怛然以忧姑感其孝以子允贵赠郡夫人】
　　元
　　陈氏【福寜人林克威妻克威父天成赞袁天禄克复郡治后以事见猜夜拥兵屠其家陈扶姑抱子走匿山谷后潜往母家収克威家遗骨之时年二十四母怜其少防讽使改适泣曰禽兽之行不为也事姑抚子年八十三终】
　　胡淑娘【福安人黄汝大妻孝养舅姑夫卒年二十三育其三歳子应延誓志孀守搆孝思亭于舅及夫塜旁邑被冦且旱荒出粟百石以赈桥梁圯废捐赀营造县为立经济坊】
　　明
　　郑细妹【福寜人知县郑逊女适王选年二十四夫亡无子母令改醮郑叩首流血誓死抱夫兄子赞为嗣至父家抚养为娶妇遂有曾元诏旌其门】
　　连婉娘【福寜人黄坦妻年二十一而寡子铧生而瘖或讽之曰青年守节恃有子也子瘖奚恃曰当使不瘖于心遂延师敎之铧长竟延黄氏之脉正统十年建冦犯境连尽输储粟以饷师人曰丈夫哉】
　　陈氏【福寜人舒祥妻家贫无子依夫侄以居每不能举火忍饥无悔年六十余卒】
　　陈氏【名妙縁福寜人应惟进妻早寡仅一子舅姑亡分田业并白金四百及子死伯叔利其产欲嫁之陈悉出分田遗金以全其节】
　　吴煜娘【福寜人林瀴妻瀴疾革无子嘱他适吴泣曰妾恨不同死且二姑埀老谁为终养可有此禽兽行耶瀴殁年二十三取夫之从子梁为嗣事二姑极孝卒年七十六诏旌其门】
　　周坤娘【福寜人知府周璞女归庠生尹应节仅九月而尹亡周痛毁几不欲生以遗腹故忍死既而生男铨屏絶铅华虽至亲罕见其面】
　　周氏【名催小福寜人林源妻源早卒舅姑长子相继沦没留一幼子縢催小力营四丧延师敎縢后縢通书史善诗工古篆生子文盛文孟以士行称】
　　张氏【名妙珠福寜人髙纪妻纪卒贫苦立门户敎诸孙以书曰人不读书便是虚生一世年七十二卒】彭氏【寜徳人左守贵妻事姑孝万厯三十八年姑病笃割胸取肝以救之】
　　卓氏【福寜人彭焕妻焕死遗一子家贫伯叔欲夺其志絶其薪水屹不为动拾薪易米纺绩度日年七十卒】
　　杨氏【名静徳福寜人千户刘泉妻泉卒杨年二十九三乳生五男俱在襁褓日操井臼夜勤纺织敎诸孤俱成立年八十卒】
　　郑氏【福寜人李材妻年二十三而寡遗腹生子娶周氏孙娶杨氏子与孙相继死郑抚周杨二妇孀居不二人称李门三节】
　　张氏【福寜王淮妾临清人淮卒于官仅遗一女张年十九侍主母薛氏南还独处小楼不与人接服满父自临清来薛惜其少令讽更嫁矢志不从有郭都司托沈指挥求聘张诟詈之寻自缢得救而苏事薛如姑苦节五十年以夀终】
　　张婉娘【福寜人柳森妻森病笃割臂和药不効一子甫两月力苦自持中年子殁抚二孙成立孙媳张采娘孝事之】
　　张敬娘【福安人郭孔曽妻年二十一夫死抚二歳孤艰辛缫纫以度残喘时避冦水涨众妇皆从夫男背负以济张耻之自分必死冯渉中流几溺幸免父被冦伤左臂张含药吮其疮毒父遂愈】
　　陈氏【寜徳人林文辂妻早丧夫抚教四子勤女红奉养舅姑每食必致佳味人称贤孝】
　　阮铃娘【福安人郭良三妻年十八娠二月夫卒家窘庶姑王氏待之刻勒令改嫁族人哀怜劝从姑意荅曰妾打死饿死何害岂可以身鬻姑愤隂置药饭中以毒其子事觉逃之外家防防抚孤纺织自给族里咸嘉其节年八十六卒】
　　陈氏【寜徳人知县左承芳妻倭贼陥城舅姑老病陈氏以身先后之卒免于难】
　　倪氏【寜徳人陈鸾妻治戊辰县大疫继姑死诸妇虑染毋敢近倪亲为殡殓坐尸旁二昼夜方舁入棺隣里叹其贤以子朂贵赠安人】
　　王素娘【福寜人诸生张应宿妻生子建明方在襁褓而应宿亡遂谢絶铅华事舅姑极孝敎子必以义方孀守四十五年志节凛凛】
　　孙氏【吴叔泰妻生子士吉周歳而叔泰殁父母劝令改适孙齧一指哭誓不移纺织自给事舅姑以孝闻子孙严于训课孀居七十年】
　　黄氏【福安人缪季妻夫亡守节不二男颂娶妇陈氏亦早寡子二歳陈断指矢志与姑共抚遗孤终身无玷】
　　郑长娘【福安人黄大转妻年十七而寡齧指自誓奉七旬老姑生勤甘旨死备丧抚遗腹男防纑课读歴四十四载卒】
　　郑氏【寜徳人徐传妻方于归舅罹非祸郑罄妆奁无难色舅姑亡遗二小郎抚如巳出季郎幼病痢调药涤秽久不怠季妇亦多病病埀十年郑又防之妇临死泣谢曰妾夫妇受恩来生愿効犬马也】
　　卓雍娘林金娘【福安人黄钏侧室钏死卓年十九林年二十八嫡陈氏怜其无出试遣之卓林吁天泣誓励操愈坚毁容垢面三寡一心孀居四十余年俱以夀终】
　　汤氏【寜徳人陈珪妻年二十一珪死一子甫六月即鬻簪珥造坟穿圹其右以示同穴之意孝养舅姑敎成孤子以全节终】
　　黄氏【寜徳人陈大防妻事舅姑克循内则祖姑年老温凊备至大防死子甫一月百苦抚孤贫贫窘亦不请求外家女红妇道一家取法】
　　郑氏【寜徳人陈枢妻夫卒遗二子往父家勤苦抚育年七十终】
　　林氏【寜徳人周文普妻文普出继嗣叔父林年甫十九方怀娠文普死兄弟共议出林而分其业林号泣誓死既生男屏居一室虽至亲罕见其面】
　　彭氏【寜徳人庠生林示干妻夫死家无以殡百计成礼倭乱扶姑匿山中姑病笃减夀吁天舅病朝夕防侍未尝就寝】
　　黄氏【寜徳人林示约妻示约被倭杀于铜镜黄奔収尸朝夕哭奠舅姑父母怜其芳年无子讽之再醮不从屏饰絶荤闭门诵经舅姑殁秉家肃然诸侄敬事如其父母】
　　刘氏【名珠贵福安人诸生髙试妻年二十五夫亡大恸曰一死从亡人分也亲老孤幼奈何忍死守节事翁姑弥谨丧如礼歴倭变伶仃万状竟完其节训子成立】
