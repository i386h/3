<!-- { "loadSidebar": true } -->
　　鸣玉滩【鸣玉山头片月生波光掩映钓舟横何人隔岸吹长笛一曲凉州恰二更】
　　蒋文嘉蓝溪【万仞嶙峋翠色迷乳鸦啼散夕阳西短蓑黄犊溪头路欵乃声中緑树低】王国平雍熙寺【羣峯拥翠古禅闗夹道松篁五月寒欲识天寇真隠趣白云深锁紫金坛】郑樵东山采药【一掬金丹向晓风山前草木尽龙宫诗书便是神仙味更笑行冲问药笼】灵龟潭【泉心潄玉开心孔山色挼蓝熨眼花着手摩挲溪上石他年来访汝为家】
　　北山岩【西风泄泄白云间一片寒泉挂此山倚杖岩头秋独望稀疎烟陇是人间】
　　林彖九座院即事二首【沙路无泥屐齿轻薄云笼日雨初晴林间鸟弄歌千啭溪上花开绣一棚　短短桃花防绿荷轻轻白鸟下晴波宛然西塞江边路只欠能诗张志和】三会溪闲行二首【风摇陇麦东西浪春入郊原逺近花闲趂溪流到村曲断桥乔大两三家　溪上横江一道斜成行鸳鹭落平沙竹篱茅舍林中见髣髴孤山处士家】
　　需禅师寄陈易安【拂石跏跌树影寛定回霜月照人寒此时况味谁知得写与秋藤居士看】
　　陈易安答需禅师【年来多病爱栖禅宝鉴慵将照丑妍却忆南湖孤顶月定回金磬落岩前】
　　傅伯成泉城即景【昔日云鬟锁翠屏只今烟冢伴荒城香魂断絶无人问空有幽花独擅名】
　　陈机青牛庵【抖擞尘埃上翠微石泉佳处掩柴扉道人不识人间事吟鸟山中有落晖】陈轩苍玉洞【截断苍天百尺崖峥嵘相倚洞门开天生祗福红尘隔不碍浮云自往来】郭祥正题南楼【楼外青山似故人雨余山色净无尘青山依旧人还老一片离愁挂晚春】陈襄和程师孟宿猿洞【闻説山元是旧山衣冠家此百年间自嗟亦有同来祖两处松楸得往还】
　　杨时题吴仪咏归堂【山衔幽径碧如环一壑风烟自往还不似武陵流出水残红那得到人间】
　　即事四首【兽骇禽惊翳蔚中难将此意问鸿蒙萦回小径苍苔滑杖屦从今恐不通　山前咫尺市朝賖垣屋萧条似隠家过客不须携鼓吹野塘终日有鸣蛙　夹屋青松长数围午风摇影舞僛僛幽禽叶底鸣相应时引残声过别枝　竹间幽径草成围藜杖穿云翠满衣石上坐忘惊觉晚山前明月伴人归】
　　李纲题宁化县显应庙【不愁芒屦长南谪满愿灵旗助北征酹彻一杯捪泪眼烟云何处是三京】
　　咏朝阳峰【先得朝阳一段红何年鸣凤在梧桐行舟若到湾环处知是沙阳第一峯】大王峰【孤峯拔地与天通为问仙人羽化踪鸾鹤不知何去也玉楼金锁白云封】
　　虎啸岩【昔年老虎啸幽岩千里清风皱碧潭岩上于今无虎迹一林花雨落毵毵】
　　三姑石【风舞芳林脚垂朝云行湿仙衣不知当日缘何事化石峯头更不归】
　　入武夷山二首【清梦先曽到武夷玉峯积雪信幽竒小舟游罢寻归路恰似翛然梦觉时溪上清风溪外尘洞花幽草自生春玉箫吹彻凤飞去人在山中看白云】
　　黄裳瓯冶池【人随梦电几回见剑逐云雷何处寻惟有越山池尚在夜来明月古犹今】陆游寄题朱元晦武夷精舍五首【先生结屋緑岩边读易悬知屡絶编不用采芝惊世俗恐人谤道是神仙　蝉蜕岩间果是无世人妄想可怜渠有方为子换凡骨来读晦庵新著书　身闲剰觉溪山好心静尤知日月长天下苍生未苏息忧公遂与世相忘　齐民本自乐衡门水旱那知不自存圣主忧勤常旰食烦公一一报曽孙　山如嵩少三十六水似卬郲九折途我老正须间处着白云一半肯分无】
　　雨宿黄亭【未到名山梦已新千峯拔地玉嶙峋黄亭一夜风吹雨似与游人洗俗尘】汪藻题仙洞【仙人驾鹤上三清坛石空留万古名昨夜碧天星斗烂不闻朝礼步虚声】朱熹火鳯山【门前寒水青铜雀林外晴峯紫帽孤记得南垞通栁浪依稀全是辋川图】宿剧头岭【王事贤劳祗自一官今是五年期如何独宿荒山夜更拥寒衾听子规】天庆观【石楼云卧对江城城角吟霜永夜清料得南枝正愁絶不堪闻此断肠声】
　　寓西林寺示僧惟可二首【身世年来欲两忘一春随意住僧房行逢旧隠低徊久緑树莺啼清昼长　幽居四畔只空林啼鸟落花春意深独宿麀龛无梦寐五更山月照寒衾】用西林旧韵二首【一自蓝舆去不回故山空锁旧池台伤心触目经行处几度亲陪杖屦来　上疏归来空皁囊未妨随意宿僧房旧题嵗月那堪数慙愧平生一瓣香】
　　囦闗【昨夜扁舟雨一蓑满江风雨夜如何今朝试揭孤篷看依旧青山緑树多】
　　芹溪九曲九首【一曲溪舟入涧芹市声只隔一江云沙头唤渡人归晚回首芦峯月一轮二曲溪边万木林水环竹石四时清渔歌櫂入斜阳里隔岸时闻一两声　三曲舟行龙尾滩推篷把】
　　【酒见南山回头检防仙踪迹万顷白云时自闲　四曲烟云锁小楼寺临乔木古溪头僧归林下柴门静麋鹿衔花自在游　五曲峯峦别翠屏白云深处隠仙亭子期一去无消息惟有乔松万古青　六曲溪环处士家古楼岩下树槎枒龙去潭空名不朽时见平汀涌白沙　七曲灵祠瞰水濵聚鱼石上跃金鳞林回路入桃源近时有渔郎来问津　八曲砚峯倚碧虚泉流瀑布世间无凭谁染就丹青笔写出芹溪九曲图　九曲悠悠心最幽刬岩石峡束寒流源深自是舟难到更有龙池在上头】
　　武夷九曲櫂歌十首【武夷山上有仙灵山下环流曲曲清欲识个中竒絶处櫂歌闲听两三声　一曲溪边上钓船幔亭峯影蘸晴川虹桥一断无消息万壑千岩锁翠烟　二曲亭亭玉女峯插花临水若为容道人不作阳台梦兴入前山翠几重　三曲君看架壑船不知停棹几何年桑田海水今如许泡沫风灯敢自怜　四曲东西两石岩岩花垂露望金鸡呌罢无人见月满空山水满潭五曲山髙云气深长年风雨暗平林林间有客无人识欵乃声中万古心　六曲苍屏隠碧湾茅茨终】
　　【日掩柴闗却怜昨夜峯头雨添得飞泉几道寒　七曲移舟上碧滩隠屏仙掌更回看客来倚棹岩花落黄鸟不惊春意寒　八曲风烟势欲开鼓钟岩下水潆洄莫言此地无佳景自是游人不上来　九曲将穷眼豁然桑麻雨露见平川渔人更覔桃源路除是人间别有天】
　　蔡隽题苍玉洞【向来曽醉呼猿洞乱石穿云拥坐隅谁料七闽烟瘴底半岩风雨似西湖】黄干夀山广德院【石为文多招斧凿寺因野烧转荧煌世间荣辱何须论日暮天寒山路长】
　　许安仁题善山院【瓦炉柏子袅残烟午梦醒时一畅然不悟功名负终老荒山饥走又三年】
　　周必大送陆务观赴七闽提举常平茶事三首【暮年桑苎毁茶经应为征行不到闽今有云孙持使节好因贡焙祀茶人　鸾栖枳棘已多年父老犹传主簿贤扶杖喜迎新使者赤帷何惜与髙褰　疲驽久倦直明光风味尝思十八娘拟请一麾依故旧得无公道学苏章】
　　陈渊和善山院【挂頥长剑上凌烟自古功名亦偶然钟鼎山林俱不恶一瓢吾欲尽吾年】邹应龙游宝林寺【乳燕啼鸠三月暮淡云疎雨午时天金瞿花落无人管断送韶光又一年】
　　辛弃疾幔亭峯【山上风吹笙鹤声山前人望翠云屏蓬莱枉覔瑶池路不道人间有幔亭】陈梦庚幔亭峯【山中别是一桃源防屋虹桥影不存山下人痴犹自説排檐元是希夷孙】蔡沈题诗岩【四曲游人欵乃歌旧矶千古老渔蓑题诗岩下人来往春雨年年长緑莎】李弥逊宝林院中【唤起公田趂晓耕香云已带　檐声如何乞取摩空手为挽天河洗甲兵】
　　陈知柔廓然亭送梁克家【廓然亭上少迟留万壑风烟眼底收饮罢征车已催都人待看上瀛洲】
　　梁克家次韵【巳行更为玉泉留好景烦公杰句收紫帽峯前双鹭下几多清兴满沧洲】陈宓赋梅堂二首【浓霜轻雪妒清华暖日烘时祗见花天意似怜尘世界故将茅舍换仙家　老觉无情恋物华玉尘那复惜飞花春风祗在襟懐里试问蓝溪吏隠家】
　　题龙津桥【兼旬积雨截晴虹洗出溪山罨画中别浦渔歌来瞑色长桥人语半秋空】曹頴叔长乐台【蓝挼水谷与秋晖疑作危棱磴翠微向晚山僧苦留我层层寒牖乱云归】谢枋得武夷山中【十年无梦得还家独立青峯野水涯天地寂寥山雨歇几生修得到梅花】
　　元江逌五云楼【洞中烟锁五云楼洞口寒泉今古流见説秋髙风雨夜徐郎骑鹤更来游】朱淛福山寺【野鹤秋云共一乡劖岩伐竹结禅房昙花落尽无人见老桂深山自在香】萨都拉换骨岩【千丈丹梯万丈岩天开地辟神劖夜光玉气横溪过多是神仙换骨岩】过浦城【人家鸡犬隔痴岚城郭微茫见塔尖一片轻云笼马首熟梅时节雨纎纎】
　　特穆尔鼓山大顶峯【肩舆直上白云梯古刹林深路欲迷絶顶一声长啸罢海天空濶万山低】
　　陈纯阳妙香庵【一栋翚飞锁白云几看瑶月到黄昏龛灯未灭僧初定风挟潮声到寺门】灵泉寺【夜吸清江籁不哗大瓢贮月沁胡麻人间春色僧无分一任东风过落花】
　　陈阳极前题【白云深处寂无哗香积惟余一饭麻出定不知春几过净瓶花落防袈裟】贡师泰海歌五首【黒面小郎棹三板载取官人来大船日正中时先转柁一时举手拜神天　出得蛟门才是海虎蹲山下待平潮敲帆转舱齐着力不见前船正过礁　只屿山前放大洋雾气昏昏海上黄听得柁楼人笑道半天红日挂帆樯四山合处水门开雪浪掀天不尽来船过此间都贺喜明朝便可到南台　碇手在船功最多一人唱声百人和何事浅深偏得记惯曽海上看风波】
　　明刘基过闽闗二首【建溪激箭向南流石齿如锋鬬客舟篙子踏歌浑不畏行人遥望替生愁　漠漠轻云结晚隂依依斜日挂遥岑炊烟忽起桑榆上散作鲛绡抹半林】
　　林君岩岫岚光【万叠崚嶒山外山晴岚冉冉有无间谁知也有从龙意长与白云相往还】潮江晚归【潮满江边势渺茫沙鸥无事伴轻航客从何处归来晚数防寒鸦送夕阳】夏宝葛仙岩【闽中迁客老维摩福地何嫌日日过门外有僧迎杖屦五铢衣染白云多】丁镛月峯院【青山碧树一重重偶尔看云到月峯却愧尘縁消未尽不能长听上方钟】李逺美女峰【云作栊石作身蛾眉不扫几经春等闲试问巫山事黙黙无言对水濵】徐渭武夷山一线天三首【双峡凌虚一线通髙巅树果拂云红青天万里知何限也伴藤萝锁峡中　花落花开隔水津栈梯茅屋总堪邻扁舟若不寻归路便是武陵深处人　乞得琼浆一碗新沿溪行尽渴生尘云英只在桃花下不肯呼来见外人】
　　林世璧访溪源四首【溪源一派玉为流锦树红霞烂素秋两岸垂萝云嶂合数声啼鸟石林幽　幽源何处可栖真流水桃花此避秦日暮清溪看晒隔船时向打渔人　沙岸纡回碧浦通仙踪缥缈自难穷便应一苇临沧海直访蓬莱玉蕊宫　溪上横桥十四门烟霞香霭入溪源定知此夕游仙梦一枕清风白鹤骞】
　　乐邑还渡马江二首【横江渡头云水东波回白马撼秋风连山喷雪何如此好似钱塘八月中　一水横流沧海东千峯倒映玉芙蓉猿声两岸秋风起无数江花带雨浓】
