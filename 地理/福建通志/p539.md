<!-- { "loadSidebar": true } -->
　　莆田百丈山有神祠周显徳中居民见白衣长人入祠急迹之不见但见金书满壁可读者二句云瑞云山下出三元东西二里人皆传至宋乾道二年西里萧国梁五年东里郑侨八年西里黄定相继及第
　　黄公度秋夜独酌诗云溪山态足身无事天地功深岁有秋投老相从管城子平生得意醉乡侯卷清坐月排闼横笛人家风满楼可是离人更遗物何縁身世两无求方万里云公度字师宪莆田人绍兴八年大魁思陵在御丁未至壬午三十六年首甲科十有一人梁克家丞相陈诚之枢使三尚书曰汪应辰刘章王佐五从官曰李易张九成赵逵张孝祥王十朋独师宪以忤秦桧得正字即被论与祠后倅肇庆绍兴二十五年桧死得召为考功员外郎年不逮五十而卒【瀛奎律髓】
　　绍兴八年廷对初以黄公度为状元陈俊卿次之及谒御高宗问曰乡土何奇辄生二卿黄对曰子鱼紫菜荔枝蛎房俊卿对曰地瘦裁松栢家贫子读书高宗曰公度不如卿遂赐俊卿第一【闽书】
　　唐贞元太和间　先师四十一世孙孔仲良令莆田因家焉岁久子孙齿于编氓宋绍兴乙亥朱文公过莆视其家藏唐告身七通及家牒世谱与元丰校本袭封家谱皆合时为四十九世孙宜乃告守臣傅自得更其版籍为立戸淳祐中知军杨栋与涵江鎭官郑雄飞作书院并　夫子庙给田以供祀事【闽书】
　　郑樵家谱后序云吾祖出荥阳过江入闽皆有沿流孰为固始人哉闽人称祖皆曰自光州固始来实由王潮兄弟以固始之众从王绪入闽王审知因其众克定闽中以桑梓故独优固始人故闽人至今言氏族者皆曰固始其实滥谬【夹漈集】
　　陈忠肃文龙初在太学累试不入格一日梦太学祀神岳侯请交代自谓必死于学恒悒悒不乐既而廷对第一仕宦显达前梦不复记矣及守乡郡又梦神通诗首言交代后署至元年月日心甚骇愕未几宋亡被俘至杭拘于太学以前梦语故人赵有得因叹曰社稷人民一旦易主此天数也皇宋未亡之前神己奉其正朔矣吾今病且死而适囚太学得无为太学土神乎果卒墓在知果寺傍葬之日墓上生竹竹有刺人不能登世谓岳王为公前身岳坟松不北枝公墓竹尽生刺忠魂义魄结为卉木如出一节亶其然乎【莆田县志】
　　陈文龙守兴化日制生为宋臣死为宋两大旗植军门每廵城则持以前导计议官李珙首倡军民迎顺小校黄泰突至幕厅称太皇太后诏驱文龙出并其家尽俘以去见元帅索多索多以母老子幼动之文龙曰宋无失徳三宫北狩二邸深入瘴烟何必穷兵至此我家世受国恩万无降理母老且死先皇三子岐分南北我子何足动念索多愀然改容又复索多书曰生平读书但识孟子效死勿去句左传有殒无二句他非所知也公六馆盛名魁天下不八年起登政府时事且急以御赐马自随每揽辔辄于邑泣下及被执死马亦寻毙【闽书】
　　赵仲白岁除即事诗云连夜缝纫办今朝杵臼频买花簪穉女送米赠穷邻宦薄唯名在年华与岁新桃符新句好恐动往来人方万里云赵仲白寓居兴化军赵紫芝为晩唐诗仲白亚之末句太自矜【瀛奎律髓】
　　元季诸先軰相与结社以文字为乐号曰壶山文会初会九人曰宋贵诚方朴朱徳善邱伯安蔡景诚陈本初杨元吉刘晟陈观续防者十三人曰陈惟鼎李苾郭完陈必大吴元善方烱郑徳孚黄性初黄安陈熙方担叶原中其一人清源方外士也月必一会或赋诗琴奕清谈雅歌以为乐一时风流文雅有足尚者【莆田县志】
　　陈吉士实明永乐四年登林环榜进士负才不相下防言取状元不公成祖召诘之对曰臣百问百答遂命学士解缙撰百问防一道缙拟以圣门七十二贤贤贤何徳云台二十八将将将何功及记里鼓论成祖临轩命林环陈实对试环条答详悉而实词义更觉斐然竟以廷争违防发戍三边其军由曰廷争状元云实赴伍无何卒葢以奇才负奇气而得奇祸也又实为诸生日上司某谒　文庙属实赞礼时天大雨某官拟拜阶上实高声唱曰拜下礼也某官遂冐雨下阶拜己升明伦堂听讲命实讲大诰葢难之也实高声唱曰礼读诰律在坐者当立听众官俱起实展诰详缓读之复详为解説某官竟不得坐听毕黙然而行其奇杰多此类【闽书】
　　岳文肃正知兴化凿小西湖赋诗有林峦青似滴城郭隠如无句书生林照戒石工留似字勿刻工以照言告公公亲诣问故照遂谢徐曰似与如未免合掌更以欲字何如公抚掌大喜再拜谢之赠以束帛【曹石仓名胜志】
　　柯竹岩潜及第之年有观桥陈姓者于上元夜分就寝闻犬吠疑为盗也出见羣犬狺然于檐廊之下仰视之天门洞开灯烛辉煌有袍笏而骑者则潜也骇而入告其妻曰今年状元必柯潜也后公属纩之辰有匠遇于壶山南车骑甚盛叩之告曰我有钱若干偿汝直在某箧中可令舍人取之匠曰唯趋至其家闻哭声讶之乃述所遇并及钱事索之果然【拙庵管见】
　　柯潜官翰林学士敎习庶常承诏受业者李賔之诸公也院后有二柏为先生手植号学士柏造瀛洲亭以临之刘文安为院长渫井于其傍柯亭刘井至今以为美谈【莆田县志】
　　陈白沙以荐至京林见素日造之讲学时当道久未有处白沙者公上书尹太宰言山林遗逸之路不可自我而塞尹公遂为请试公又劝白沙勿试上疏乞归白沙服公有识【闽书】
　　林公见素性简俭居官尤防约不取金不费公廪居家自制角巾野服徜徉山水间一时人士翕然效之客至辄留殽核数品酒数行而己【闽书】
　　郑乐泉处士数往来燕赵舟中遇贼众避去处士独留贼至解槖中数金予之曰吾市入者尽以予若贼信而不问时乡人寄处士金以百数处士置坐下幸独完归还所寄金寄者闻处士以金予贼而完其金请以金分偿处士曰吾自失金君自完金必如是则君不失于贼而失于吾也却而不受【俟知堂集】
　　林中丞大辂至仕家居其父封君防集皆布衣老友也公侍立终日不倦老友请谢公休矣封君曰小子礼当如是【续志遗事】
　　正统间东乡王常字大经以御史言事左迁知莆田政务严明尝书聨署楹云牧民犹带旧风霜见者咸以为佳常妻黎通书史语常曰风霜御史职也君今出牧奈何专尚严乎请易犹带二字曰无事常忻然改焉【本志】
　　莆田黄干亨成化甲午解元乙未进士授行人奉命册封满剌加国便道归别其母谓其叔仲昭曰天涯万里不可无骨肉相依仲昭命其子干刚偕行舟坏干刚免且登岸顾干亨不忍独全遂同溺死干亨子如金解元进士官提学副使干刚子希英与如金同举进士人谓孝友之报【旧志】
　　王侍郎大用叅政江西时与江都左唐同僚相善左疾病王讯之以子幼家贫为托不胜于邑王许以女妻其子后为大同廵抚便道寻盟左氏恭人立屏间挥泪以非偶辞王喟然曰吾与大人姜桂相得生死交情言犹在耳其忍忘之竟治奁妆遣归【莆田县志】
　　柯希斋维骐自登第后即疏病归削迹公门二三同年若李太宰黙吴太宰鹏徐阁老阶并不通书丁卯闻科举交荐有诗云落落闲身多病余乞归实自肃皇初生来奈有云林癖交绝全无政府书著述何功叨荐剡行藏己老合悬车木兰孤艇烟波里免负驯鸥与狎鱼
　　林都宪茂达与方良永良节兄弟同学林弟视二方及二方并为藩长归林犹诸生也一日社祭二方盛服立左右而林以襴衫居中委蛇自若识者髙之【莆田县志】
　　郭孝子义重被旌后年过六十而后娶陈孝亷茂烈三十年不能办一蚊帐先軰苦节如此亦足以亷顽立懦【莆田县志】
　　陈太常音与李西涯同年举进士交好甚笃在京师酷贫所乘盲马售钱六百文西涯贻之以诗有斗酒杜陵堪再醉之句葢取子美三百青铜钱语也所居与顾侍郎清相比常于墙上作轮竿以便投诗名曰诗钩词林传为佳话【莆田县志】
　　南安傅行人凯出使海外国谒梦九鲤湖有孺子歌曰青草流沙六六湾凯心识之比至番王设宴请曰小邦有一对句愿天使属之曰黄河跃浪三三曲傅即举神语番王惊服久之葢中国黄河九曲而彼国有流沙三十六湾彼自谓知中华之胜而吾乃悉彼疆域之详用是悚詟【九鲤湖志】
　　林道楠廵按陜西陜故行边食皿器物皆用银道楠诘之从人曰例也兼防酖道楠命撤之曰吾以恩信待人何防之有【闽书】
　　宋三百年间莆人举进士者九百七十余人诸科特奏者六百四十余人其中魁天下者五人登宰辅者六人可谓盛矣明自洪武庚戍迄嘉靖戊子凡五十二举士由乡荐者千一百一十一人登甲科者三百二十四人状元及第二人探花四人会元一人会魁七人解元二十五人【莆阳科第録】
　　莆田黄氏自明开科来一姓解元十一人永乐六年戊子应天解元黄寿生正统九年甲子解元黄誉天顺六年壬午解元黄初成化四年戊子解元黄文琳十年甲午解元黄干亨治十七年甲子解元黄如金正徳五年庚午解元黄廷宣嘉靖二十二年癸卯解元黄继周二十八年己酉解元黄士观三十一年壬子解元黄星耀三十四年乙卯解元黄懋冲其余五魁之内厯科又不下二十人【闽小记】
　　莆田朱永崇黄石墙头人寿百岁子良仁八十六良徳八十八侄良善八十六良典八十五孙廷佐八十九廷凤八十五曾孙子翼八十六子源八十八侄孙宏谨八十七宏谨子宜献九十六宜清八十三邦光九十九邦光子时和时和子藩卿皆八十二藩卿子登云登云子子咸皆八十三曾侄孙子锡七十八锡子光腾七十九光远八十一应奎八十三应举八十周翰八十二应春士鎭俱几八十今地名寿乡云【闽书】
　　国朝康熙二十九年九月二十四日郡城西岩寺建山门刬地砉然有声防一洼长一丈四尺濶半之上鋭下方甃以巨砖砖上土花三面凸起旁篆太康八年八月日作又获古镜一古剑二银环数枚镜背有花纹珽驳陆离剑脊有字剥蚀不可识环径二寸许尚有一竁未啓寺僧畚土急掩之【莆田县志】
　　泉州府
　　紫极宫寿星殿前有古桧一株围一丈六尺高七尺余枝如虬龙防郁如幄晋时植傍有石刻晋朝桧三字许弥安有晋桧行【黄仲昭旧志】
　　泉郎即泉州之夷户亦曰游艇子乃卢循之余种晋末循为刘裕所灭其遗种散居山海唐武徳八年都督王义童招抚之得其首领周造麦细陵等并授骑都尉令相统摄乃不为盗贞观十年始输半课其居址常在船中或结庐海上随时移徙所居船头尾尖高中平濶冲波逆浪都无畏惧名曰了鸟船【闽书】
　　唐观察常衮有文章高名好诱后进一见欧阳詹比为芝英【闽书】
　　欧阳詹少与里人王式吴播薛寿郑简康暐王云卿相善诸公见詹性行文辞劝其赴举詹不应后詹为观察常衮州将薛播所知诸公佥以白詹父博罗丞令其赴举京师詹父特与诸公会于龙首山妙峯堂询议可否诸公益决其行父乃遣詹随计吏明年遂登第【闽书】
　　许稷挟策入闗遇舍人陈诩四门助教欧阳詹校书郎邵楚苌侍御林藻在京师闽川举子醵酒食会诸先达詹以稷乡人亲故特与俱藻酣戏稷曰今日之会子何人斯辄冐其间稷投杯愤悱曰男儿患不能立志霄汉岂有扃鐍王侯出处岂必常耶叨此一飱稷之过矣哕酒而出入终南山读书三年出就府荐遂擢第【闽川名士传】
