<!-- { "loadSidebar": true } -->
　　送蒋评事往福州【江上春常早闽中客去稀登山怨迢逓临水惜芳菲烟树何时尽风帆几日归还看复命处盛府有光辉】
　　包何送李使君赴泉州【傍海皆荒服分符重汉臣云山百越路市井十洲人执玉来朝逺还珠入贡频连年不见雪到处即行春】
　　张籍送闽僧【几夏京城住今朝独逺归修行四分律謢浄七条衣溪寺黄橙熟沙田紫芋肥九龙潭上路同去客应稀】
　　项斯送欧阳衮归闽中【秦城几年住犹着故乡衣失意时相识成名后独归海秋蛮树黒岭夜瘴禽飞为学心难满知君更掩扉】
　　秦系自若耶溪移居南安赠严维秘书【鸡犬渔舟里长谣任兴行那邀落日醉已被逺山迎书笈将非重荷衣着甚轻谢公无个事忽起为苍生】
　　九日山中闲居【一似桃源隠将令过客迷碍冠门栁长惊梦院莺啼浇药泉流细围碁日影低举头无外事共爱草萋萋】
　　山居晩秋答朱拾遗见访【不逐时人后终年独掩闗家中贫自乐石上卧尝闲坠栗添新味残花带老顔侍臣当献纳那得对空山】
　　欧阳衮神光寺【香刹悬青磴飞楼界碧空石门栖怖鸽慈塔绕归鸿有法将心镜无名属性通从来乐幽寂寻覔未能穷】
　　林寛送李员外频之建州【句践江头月客星台畔松为郎久不见出守暂相逢鸟泊牵滩索花空押号钟逺人思化切休上武夷峰】
　　送人宰浦城【东南犹阻冦梨岭更谁登作宰应无俸归船必有僧滩平眠獭石烧断饮猿藤嵗尽校殊最方当见异能】
　　李频之任建安渌溪亭二首【入境当春务农蚕事正殷逢溪难饮马度岭更劳人想取烝黎泰无过赋敛均不知成政后谁是得为邻　维舟渌溪岸绕郡白云峯将幕连山起人家向水重短才无独见长防未相逢所幸分尧理烝民悉可封】
　　许稷九鲤湖【道是烧丹地依然云水居山空人去后梦醒客来初溪雨飞沙霁岩门隠雾虚髙歌对明月松影落扶疎】
　　僧皎然送沈秀才【越客不成歌春风起緑波岭重寒不到海近瘴偏多野戍桄榔发人家翡翠过翻疑此中好君问定如何】
　　僧法振送客【不须行借问为尔话闽中海岛春冬雨江帆来去风道由元度宅身寄朗陵公縦别何伤逺于今闗塞通】
　　李洞送福州从事【岭前髙鸟飞雨过荔枝肥南斗看应近北人来甚稀湖浮廉使宴珠照岛僧归幕下闻迁拜何官着茜衣】
　　郑良士台山僧舍【到此溪亭上浮生始觉非野僧还惜别游客亦忘归月满千岩静风轻一磬微何时脱尘役杖履愿相依】
　　黄滔囊山【山有重囊势门开两径斜溪声寒走涧海色月留沙庵外曽游虎堂中旧雨花不知遗防地一一落谁家】
　　周朴东禅寺【瓯闽此郊外师院号东禅物得居来正人经论后贤爬槽栁塞马盖地月支綖鹳鹤髙巢顶惟堪举世传】
　　王霸坛【王君上升处信宿故居前皂荚即须朽白应亦全云间犹一日尘里巳千年碧色坛如黛时人谁可仙】
　　玉泉寺【野寺经残夏空房欲暮时夜猿聴不睡秋思客先知竹迥烟生薄山髙月上迟欲辞尘路去难与老僧期】
　　陈乘九鲤湖【汗漫乗春至林峦雾雨生洞莓黏屐重岩雪溅衣轻窟宅分三鸟烟霞接五城却怜饶药物欲辨不知名】
　　陈去疾送林刺史简言之漳州【江树欲含曛清歌一送君征骖辞荔浦别袂暗松云路狭横河渡山深坠叶闻明朝宿何处未忍醉中分】
　　陈翊登城楼【井邑白云间严城逺带山沙墟隂欲暮郊色淡方闲孤径回榕岸层峦破枳闗寥寥分逺望暂得一开顔】
　　王毂送友归闽【东南归思切把酒且留连再会知何处相看共黯然猨啼梨岭路月白建溪船莫恋家乡住酬身在少年】
　　宋钱昱升山【松杉满寺廊阑槛倚髙冈郡郭晓云淡禅斋春草长涧青连竹色山静带茶香更有名僧在茅庵住上方】
　　涵虚沼留题【景致逼神仙心幽道亦元僧闲来出世松老不知年放马眠岩草移杯酌涧泉浮名如脱得终老此云边】
　　杨亿武夷山【灵岳标真牒孤峯入紫氛藤萝暗仙穴黄鸟骇人羣磴道千年在悬流万壑分汉坛秋藓驳曽祀武夷君】
　　升山寺【层峦连近郭占胜有招提宿雾昏金像飞泉溅石梯钟声空谷答塔影乱云齐千骑时来此幽寻独杖藜】
　　王逵上巳游东禅【紫陌破清晨雕鞍映画轮因脩洛阳褉重忆永和春锦绣荀香度楼台梵宇新忙中得闲暇来见解空人】
　　闗希枕流轩【山出太虚外溪流千古髙入窓喧客枕洗鉢溅僧袍夜月气犹凛秋风声更豪二年游赏剧欲别首频搔】
　　蔡襄寒食日开州园二首【风物朝来好园林雨后清鱼游知水乐蝶戏见春晴草软迷行迹花深隠笑声观民聊自适不用管弦迎节后近清明游人巳踏青插花穿戏户酤酒似旗亭日向林光润风回海气腥未知何处乐归路已严扃】
　　龙龛山灵峯院【天柱攴南极蓬山压巨鼇云崩石道险潮落海门髙客馆闻鼍鼓秋风忆蟹螯平栏望乡树千里楚江臯】
　　郑伯玉濯缨亭【寒目一观眺四天云色稀水风迎棹起沙鹜背人飞玉缕鲈新脍金膏蟹正肥斜阳促归去那得恋渔矶】
　　许将积善院【为爱山居乐山居倍忆家菊黄来日蕋梅白旧时花水阔离情剧霜晴别路赊前林囘首望空指暮天霞】
　　积善院中秋玩月【爽气来天末清光满域中共怜今夕魄不与昨宵同漏永泠泠露庭虚瑟瑟风玉毫髙下影如在广寒宫】
　　苏舜元钓鼇石【未穷双佛刹先到一渔家山雨巳残叶溪风犹落花汲泉沙脉动敲火石痕斜应是任公子竹间曽煮茶】
　　林广发丹霞山【翘首城南上悠然见此山竹藏秋雨暗松度晚风寒佳气催黄菊晴光上翠峦倦飞何处鸟日暮不知还】
　　康鼎成鲤湖怀古【久学秦人避空闻汉主求丹罏无凤髓石室有龙湫谷挟千峯雨湖生六月秋尘踪应自息长啸下溪鸥】
　　刘宗顺题僧宗已居【院幽庵更小嘉遯称名存展榻殊无地看山别有门潮来供菜圃云过隔城村了毕如来藏任他风动幡】
　　陈正献题脩史堂【流水三间屋明公半席分帝尝招此老天未丧斯文人去留青竹山空锁白云升堂时想像金石恍然闻】
　　李公晦樵川江行【避人忘井邑躭静步郊原落叶风能扫寒花霜更繁山空樵响答滩浅楫声喧愿结山阳伴长年共灌园】
　　刘子翚金斗源瀑布【路穷岩瀑挂爽气净尘氛溜险时依壁源髙半隔云入池惊练尽触石聴雷分接胜多幽侣笻声破藓纹】
　　访胡籍溪宅【寂寂临湖屋湖风为掩门鸟声幽谷树山影夕阳村好事长留客虽贫亦置尊平生枯淡意去此与谁论】
　　思贤堂怀薛令【创始人何在空堂草棘侵冲门狐窜急空柱蠧藏深雨化王乔舄庭荒子贱琴独嗟民困甚谁继昔贤心】
　　黄裳榴花洞【莲社是非外洞天空色中一枝樵客梦两腋石门风鹿径踪何在榴花信可通此縁当邂逅来接紫元翁】
　　吴栻云际院苏老亭【苏老行诸郡多为洒落游静心山共止动意水俱流赴社呼陶令繙经约谢侯髙风谁复记明月上西楼】
　　朱松丹溪道中【日出露芒重凉生风叶翻秋秔已照眼社酒欲盈尊牛下草莱湿人归园屋昏个中人不识扰扰与谁论】
　　朱熹南安道中【晓涧淙流急秋山寒气深髙蝉多逺韵茂树有余隂烟火居民少荒村草露侵悠悠禾稼晚寥落嵗寒心】
　　和林择之凤凰山韵【木落髻鬟拥湖平妆镜空荒亡余旧事惨澹只悲风兴发千山里诗成一笑中诸君莫惆怅吾道固当穷】
　　小集梵天寺雨作复霁步至东桥玩月二首【杰阁翔林杪披襟此日间层云生薄晩凉雨遍空山地迥衣裳冷天髙澄霁还出门迷所适月色满林闗　空山看雨罢微歩喜新凉月出澄余景川明发素光星河方耿耿云树转苍苍晤语逢清夜兹怀殊未央】梵天寺聴雨【持身乏苦节寸禄久栖迟暂寄灵山寺空吟招隠诗读书清磬外看雨暮钟时渐喜凉秋近沧洲去有期】
　　挽延平李先生三首【河洛传心后毫厘复易差淫辞方俗夫子独名家本本初无二堂堂自不邪谁知经济业零落旧烟霞　闻道无余事穷居不计年箪瓢浑漫与风月自悠然洒落濂溪句从容洛社篇平生行乐地今日但新阡　岐路分南北师门数仞髙一言资善诱十载笑徒劳斩板今来此怀经痛所遭有疑无与析挥泪首频搔】
　　梅岭【去路霜威劲归程雪意深往还无几日景物变千林晓磴初移屐寒云欲满襟玉梅疎半落犹足慰幽寻】
　　傅文载酒襆被见过九日山泛舟弄月【扁舟转空阔烟水浩将平月色中流满秋声两岸生杯寛同醉极啸罢独魂惊归去空山黒西南河汉倾】
　　王十朋入长溪【老矣倦游宦入闽知山川三山疑隔海九岭钻天插稻到山顶栽松侵日边长溪水无限前更有清泉】
　　林亦之网山亭二首【风涛生长处土地属东隅树树悬渔网村村叫鹧鸪酒旗孤防见书巻一山无欲趁鸡豚社深慙身业儒　屋舍髙低住比邻活计同笭箵嫌月白螃蠏要霜红吠犬随村落卖鱼成老翁地咸耕种少海熟抵年丰】
　　上官愔小殊山二首【殊岫参差外孤亭晻霭间气深秋色早地迥夕阳闲画笔无真史妆眉只半湾佳名従此逺唤作小殊山　双岫西南耸东山小更殊形分闽岭秀名自隠公呼日映光浓淡云深色有无须慿恕先手画作逺峯图】
　　赵时焕九日山送客【频来因送客携酒访仙灵归去成何事重来愧此亭天寛野水白松润石岩青倚杖思今古寒鸦送逺汀】
　　赵宗皦九日山送客【苍松藏野寺山以隠君灵俛仰千年事孤髙九日亭抗尘头渐白吊古眼犹青有客躭幽讨吟诗愧鹤汀】
　　黄本仁七台山【登陟最髙顶四围山尽低星辰可手摘杉桧与天齐只觉风生腋恍如云作梯何当谢尘事来此共幽栖】
　　钱熙九日山偶成【渔家深处住鸥鹭泊柴扉雨过山迷径潮来风满衣岸幽分逺景波冷漾清晖却忆曽游赏严陵有旧矶】
　　杨志鼓楼怀古【兴废何年事无由问老成化为兠率地留得鼓楼名石塔添潮影铜壶断漏声我来空吊古恨不赋芜城】
　　石涧龙首山【残年仍置闰五日恰逢春携酒客独赏敲门僧不嗔双松如拱立万井若横陈精舍故盘礴元规尘上人】
　　刘克庄黄蘖山【出县半程遥松间认粉标峯排神女峡寺创德宗朝鹳老巢髙木僧寒晒堕樵早知人世淡来往退居寮】
　　游枕峯寺【石磴招提古松萝暝不分排云双树转隔水一钟闻林影疑残雨山光倚夕曛醉来归路逺秋思正纷纷】
　　文天祥长溪道中二首【潮风连地吼江雨带天流宫殿扃春仗衣冠锁月斿伤心今北府遗恨古东洲王气如川至龙兴海上州　夜静吴歌咽春深蜀血流向来苏武节今日子长游海角云为岸江心石作舟丈夫竟何事底用泣神州】
　　元卢赠长泰尹余良甫【令尹余良甫应劳抚字心野人争卖剑山县但闻琴夏半畬田熟秋深瘴雾沈傥怀镡水客千里寄知音】
　　宁化县【触热来宁化居人巳卖田园优五邑市井仅千家孤塔凌空耸青山对县斜萧条兵火后抚景重咨嗟】
　　王翰游鼓山灵源洞【旭日照髙岑天风振逺林不分沧海色那识白云心瑶树空香满珠林积翠深坐来明月上何处起潮音】
　　陈阳极西峯寺【寒山多适兴逺上白云层遇客每指寺闻钟不见僧摧巑横絶壑堕石抱寒藤几欲栖云去临岐又未能】
