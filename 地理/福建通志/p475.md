<!-- { "loadSidebar": true } -->
　　林三娘【同安人年十六适邑士王湍六月湍殁翁姑与母怜而欲嫁之不可翁姑逼之归林欲俟其母徐夺之三年母宻以许富室刘氏子三娘闻知乃故于忌日往王饮毒发呕鸡啄其沫毙姑觉令归母家三娘曰吾巳为王氏矣复焉归抚膺大恸姑令婢妪十余人拽之归而其母自是亦欲强夺之三娘谓母曰女今嫁矣膏沐笑语异于平日其母信之令媒告期于刘至日方设席待倩窃入卧内死事闻旌表】
　　孙氏【晋江人蔡任妻夫死矢志靡他时年二十二抚孤事姑孤殇姑继殁氏无依遂自缢死嘉靖间旌表】史氏【晋江人陈宗球妻宗球死史殉之有期矣尚攘袂为姑酿酒姑曰妇几日在人世尚为我酿耶曰政为日短故酿而奉姑将死告舅曰毋髹妇木事闻旌表】
　　李氏【名纯香晋江林泗妻年十九泗赘其家甫五旬归省病剧报至纯香傍徨终夜明日驰至夫家泗死矣伏尸哭不絶声水浆不纳者七日姑强之进少许卒哭昏梳沐缢死今子孙世祀忌前一日满室异香嘉靖中旌表】
　　陈氏【晋江人朱焯妻年二十六而寡忍死以抚遗孤未几孤又殇遂服毒而死嘉靖间旌表】吴氏【晋江人刑部员外郎何琚妻年二十二而寡无子卒哭之日为夫置嗣从容自缢嘉靖间旌表】吴二娘【同安人许字刘仲芝仲芝故讣至父往吊吴泣谓母曰儿从幼缔婚仲芝今其亲老矣一朝不淑往临其殡无乃义乎母遂与偕至殡所触地求死众抱持乃免服丧卒哭后有顔某者令媒求婚吴诳其母沐浴而自缢事闻旌表】
　　庄氏【同安人进士李一阳妻嘉靖间一阳待次铨部以疾归卒于途氏恸哭谓翁姑曰亡人游魂在外妇当死以寻之念翁姑年暮二孤幼赖有叔在悉以归之遂自经死】
　　李氏【晋江人吴天锦妻天锦出行贾家故海濵冦作家人要李偕姑出避李以姑老谢不从独閤户相依闻天锦死絶粒且殉俟其父母防稍懈入室雉经顔色如生】
　　吴氏【同安诸生王式妻嘉靖间避倭大嶝塞中被执骂不絶口见道旁有泉遂投而死后人名其泉曰义泉】
　　张氏【晋江人徐渡妻嫁而渡病虽成妇犹处女也渡卒大祥张不食数日死】
　　李氏【晋江人黄熙燿妻名子娘事舅姑孝熙燿客死矢必殉曰茍归燿骸得同穴大愿不则祔先姑焉临尽戚属哽咽李独宴如对天顶礼者四投缳而逝】
　　洪四娘【同安人蔡士训妻嘉靖间避倭大嶝寨中为所掳驱之不行顿坐于地以瓦石击贼厉声哭骂贼怒杀一婢以恐之不为动又杀其女及二稚子哭骂愈甚贼乃刺其胸膈而死贼退士训殓之顔色如生】
　　陈氏【南安诸生苏希益妻嘉靖间为倭冦所俘乘间投水倭剸之矛骂愈急遂与幼男俱死】黄爱玉【南安人林超南妻年二十三超南以赴省殁于途舆尸至氏奔哭哀恸亲为栉殓时值倭警举家夜遁氏对柩泣曰冦来吾死柩前矣号恸达旦及卒哭遂自经】
　　无名氏女【嘉靖间倭入安海大掠男女氏手牵一女背负一儿被获贼廹之不从恐以刅亦不动也贼怒将斩之引颈受刃骂不絶口】
　　林氏【晋江人许字余汝丽汝丽为商于外舅姑预迎以归夫死于商女自缢以殉嘉靖间旌表】康氏【同安人许字叶秀春秀春卒女告父母往临其殡归自经死嘉靖间旌表】
　　陈氏【同安诸生吕润妻年二十丧偶哀毁絶粒姑让之曰汝欲以二丧累我耶乃就食及三年食不过再面无开容母家有伺其意者曰室罄年少而又无子何所底耶氏拂衣起告姑曰生啓人伺不如死也夫死于嘉靖壬辰十月二十四亦以是日更衣饮毒告夫灵曰生同君年死同君日家人惊灌解之越三日乃死】
　　陈二娘【同安人周仕昻妻仕昻就婚十日归随卒氏年十八闻讣奔丧自矢必殉阴搆钩吻吞之隣妇救得不死遂为夫营葬时值冦警氏与二侍女守柩不去既襄事夜投河复以救免后竟自缢而死】
　　郑氏【晋江人南澚总兵欧阳寨妻时遭倭乱氏誓不受辱倭抄掠妇女氏统婢出救防贼中遂自毁面刺颈骂贼而死】
　　陈氏【晋江人王爵妻名妙姬年十七适爵爵殁不忍弃姑死也居一载姑为爵营圹陈请曰两之姑曰岂易言哉姬遂闭口不食翌日卒】
　　汪氏【晋江人郑聨桂妻聨桂客维阳溺于水讣至汪抚胸大恸投井死年二十二】
　　柯氏【晋江人名梅适伍煓煓殁一子始晬阅月儿又殇柯归宁与父母尽语返舍从容起居舅姑沐浴髪易服自缢时年二十三】
　　赵氏【同安人黄士观妻士观客死诏安氏年二十絶水浆者七日值士观诞辰氏从容自缢于房中】许氏【同安人林伯谦妻伯谦卒氏哭奠九旬毕遂投井死】
　　陈氏【同安人年十七归张鳯岐数月鳯岐疾笃氏泣谓夫曰倘不讳当俱逝及卒氏请夫兄立子为继越九日遂自尽】
　　蔡氏【晋江人李乔新妻夫卒蓬垢纺绩育二孤子嘉靖季年贼至焚其夫柩次孤为僇蔡痛愤大恸自刎于前和贼骇愕舍长孤去万厯中旌表】
　　黄氏【晋江人适徐詧六月而詧故氏哀毁欲絶匝月自缢以殉万厯时旌表】
　　许氏【晋江诸生林有栻妻有栻被陈可瀛毒死氏痛未能复仇不忍偷生屇卒哭日焚香自缢仇竟抵罪万厯间旌表】
　　孙氏【晋江人吴廷桂未婚妻幼解经史廷桂死孙欲奔丧母兄诸父止之不能也入夜徒歩携吴所纳采双金爵以见舅姑拜毕奠柩侧无离次而言其死期好事者助其舅资使庀美木孙闻之曰死而资夫人木耶家人曰舅所治也走视之曰木以美逾吾夫非礼矣郤之以槥椟来乃许之屇期缢死书衣带中云男毋附尸女毋啓衣】
　　彭氏【晋江漆匠妻夫卒朝夕哭奠贫不废礼闻孙氏死莭同日自缢】
　　陈氏【晋江人许配蔡遵课未娶而遵课旅殁氏闻讣匍跣迎防伏柩哀号遂絶粒而死万厯间旌表】姚氏【惠安诸生陈文绣妻少通孝经列女传文绣卒姚赋诗剪髪纳柩中屇五旬为文辞家庙奠文绣拜姑遍拜亲党遂自尽万厯中旌表】
　　叶氏【名坤随安溪穷山女也嫁许志超七月志超死坐卧柩侧不离次越三日焚香请告剪髪誓死絶饮食者五日姑强之歠米汤而巳或劝之曰妇诚自苦顾我等居深山中幽遐僻昧谁知而旌之者妇曰尽吾心耳永诀之晨诸娣姒悲泣不自胜妇顔色如常拜谢舅姑及夫之弟自缢死万厯二十一年也事闻旌表】
　　吕氏【晋江诸生蔡国襄妻夫殁氏年一十七歳矢志殉夫悉敛其簪扇笔研纳夫懐袖于三七之辰悬帛自缢万厯时旌表】
　　康氏【同安诸生吴泰妻嫁甫四月防郡试病亡氏恸不复息旬余自缢万厯间诏旌】
　　陈氏【晋江姚楷未婚妻也楷卒氏躃踊奔丧抚柩号恸遂不食死万厯间旌表】
　　陈氏【晋江人许配黄崇橚未婚夫死氏甫十六歳奔讣自缢万厯时旌表】
　　庄氏【名愿贞晋江人归吴炜未期炜卒炜临尽愿贞许之死矣既卒父母知之以其祖母与卧起庄辞祖母曰吾夫无以为三年服者吾何忍死祖母还报其家其母寻讽以他适愿贞愤而自缢】
　　萧氏【晋江举人苏忠妻忠游清溪卒于舟次报至氏恸哭殒地出殓殡于溪浒不飱者九日翌日奠几筵毕至柩所哭尽哀归沐浴盥栉悬帛自缢】
　　卢氏【同安人适黄应考甫逾年而应考殁以彻灵之日自缢时年十七歳】
　　祖氏【崇武所百户祖宗源女嫁黄舍人夫死守节不二其姑亦寡妇也不令相安遂悲愤自缢死】林氏【惠安林毓女许婚李氏子将及娶李氏子溺死报至废飱寝父母谋媒妁遂自缢后十余年邑罗继宗闻其事为改葬归骨于李氏子之邱】
　　黄四娘【晋江人江甲燿妻甲燿久病黄敬奉无厌惰侍寝而防其余甲燿卒屋小无可以厝柩既殓即欲出瘗之黄曰请待旦入房沐浴自经死】
　　黄氏【晋江人陈章宪妻章宪入海贾吕宋为吕宋人所杀讣至矢死姑劝止之强居三旬閤户自经】顔氏【晋江人柯日蕃妻亦入海贾而死于吕宋者顔号哭欲死其父谨防之拥归顔若为不死也者及小祥告父曰女虽不死可无归奠许之奠毕乘间自缢】
　　王氏【晋江诸生何九转妻九转蚤夭男复殇氏遂自经以殉】
　　谢氏【晋江人夫黄华南赘于谢甫三月入楚病亡丧至氏奔赴哭临奠毕自经】
　　王氏【晋江人归吴夀一年夀卒即自缢以殉】
　　吴氏【惠安人夫庄卒吴二十一无子昼夜号哭自缢以殉】
　　许氏【晋江人适诸生林应元五年夫殁宻藏殓余帛及小祥日自经死】
　　苏氏【南安诸生傅禧光妻司冦茂相女弟也归逾年禧光殁苏请姑立后拜父兄诀别闭户自缢】黄氏【南安诸生陈民安妻夫殁一子又殇遂哭辞夫灵以自缢】
　　李氏【同安人年十九归刘德昭再歳德昭殁氏誓以身殉德昭之叔义而许之巳拜姑又拜妯娌沐浴更衣悬梯自经而死】
　　陈氏【晋江人方其娠妻夫卒年二十三朝夕哀恸不离柩侧越数旬拜辞翁姑投缳而死是日风雨昼晦鸦声噪】
　　陈二娘【同安人年二十适龙溪王从彛逾月而孀翁姑父母虑其殉也强舁之归欲徐劝之二娘即以带自经而死万厯时旌其门】
　　陈氏【同安卢真赐妻真赐死氏有遗腹举一男不育氏恸哭曰所以未死者为夫一脉尔今孤既殇何以生为遂自经】
　　许九娘【同安王廷岳妻夫殁孤四歳氏痛哭欲死母与姑以抚孤劝之居小祥孤殇氏大恸曰吾鞠儿无功何面目谢吾夫耶日夜凭柩哭勉襄葬事至大祥日绐其母曰儿甚病去此里许有灵神请为儿往祷母去未半途而氏巳缢死矣】
　　赵三娘【同安人何公保未婚妻也公保卒赵年十六奔夫防哀毁骨立父母怜之强携至家雉经者再不得巳复归于何及卒哭之辰竟拜诀翁姑父母自经而逝】
　　戴氏【同安人诸生陈耀奎妻耀奎卒氏年二十六痛哭欲殉祖姑及姑防之宻乃勉终丧诸妯娌有探其意者氏谓祖姑曰吾得从夫地下无憾矣禫夕乃闭户自经死】
　　陈氏【晋江人谢应祚妻夫卒引帛自缢帛断泣曰得无有孕乎以筊祝之弗孕越七日遂殉】蔡氏【同安人适叶啓翼甫一月而啓翼卒氏自刎死挺立移时不仆人咸异之】
　　许氏【同安人夫张廷谐赘于许三月而殁氏即归敛哭奠如礼越数月自缢灵侧足不离地年甫十五歳】陈大娘【同安人许字吕重熙重熙卒大娘誓以身殉遂请于母奔丧入门哭奠毕取婚帖纳袖中手白练授二婢遂投缳而逝】
　　林氏【名端娘晋江人陈廷防未婚妻闻廷防讣曰无殓也往死之父曰而何往虽许未币也端娘曰币与许何择哉父谨防之氏曰女何往不得死顾死陈韪耳父曰壻家贫孰周身曰身也乎哉曰壻家贫死孰标名曰名也乎哉遂往言死期及期理帛自经三拱而絶陈故家青阳山下山下人言妇将赴烈山鸣三昼夜】
　　蔡氏【晋江人年二十归吴鳯来甫二月而鳯来旅殁蔡日夜悲号俟榇归遂缢以殉】
　　陈氏【南安人训导黄思诏妾思诏殁畀以田园为终老计陈誓以身殉时嫡子一良方成进士俟其归与诀遂自尽】
　　蓝明娘【夫诸生黄祥獬未婚而卒明娘闻讣即悲恸自经死时有司设主入贞烈祠祀之其家住南门桥因名为蓝桥】
　　沈氏【淮安人晋江御史吴从宪之妾也从宪病沈预矢不独生及卒遂殉焉】
　　刘氏【晋江人年十七适蔡之升甫八月而夫殁刘吞金不死遂絶粒自经】
