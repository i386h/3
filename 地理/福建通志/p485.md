<!-- { "loadSidebar": true } -->
　　廖氏【将乐人杨成乆妻夫死于冦氏年二十五誓不共戴与伯姊买舟入城舟次常口滩月昏波激舟几覆氏呼曰天其絶吾夫后乎吾娠三月幸留一线俄而顺风防送舟泊岸于是呜官讨贼复仇生男名嗣武抚之成名孀守五十余年雍正五年　旌表入节孝祠】
　　林氏【尤溪人萧应正妻正卒氏年二十三遗孤二立志孀守氷心自持寿八十一雍正五年祀节孝祠】卢氏【尤溪人庠生洪鼎干妻干赴举卒氏年二十三遗腹生男抚育训诲孝养耄姑自处以礼三十余年如一日雍正五年祀节孝祠】
　　邢氏【永安人李允义妻二十五而寡奉百嵗姑甘防无缺抚孤儿成立卒年五十七雍正五年　旌表入节孝祠】
　　罗氏【永安人年二十归刘髙慈七载慈卒孀守终身抚五龄继嗣以延宗祧卒年五十二雍正六年　旌表入节孝祠】
　　邓氏【永安庠生李雍妻年二十一夫殁励志抚孤厯节三十五载雍正六年　旌表入节孝祠】罗氏【永安人邢曰都妻夫死年二十五苦节六十年雍正七年　旌表入节孝祠】
　　廖氏【将乐人庠生杨成恩妻年三十夫卒无子欲殉叔姒即氏族妹亦蚤寡劝止之氏乃与姒同守抚犹子如己子年七十二卒】
　　黄氏【将乐庠生廖啓烘妻年十九寡苦节至七十嵗卒雍正八年　旌表入节孝祠】
　　廖氏【将乐人廪生杨廷伟妻年二十九夫卒孤笃祐五嵗氏忍死孀居足不逾阃人无间言】杨氏【永安黄昌裔妻年二十六夫死奉姑抚子矢节终其身】
　　潘氏【将乐人庠生何斌妻夫殁年二十余或劝改适氏剪发自誓泣曰何氏三世守节吾敢有忝诸先姑耶延师课子没齿无笑容年六十终】
　　俞氏【顺昌呉公桃妻蚤寡守节抚孤厯三十余年雍正八年　旌表入节孝祠】
　　吴氏【将乐人伍周仁妻孝事老姑夫卒孤共淬甫四月氏抚教之长入庠又夭氏偕妇抚育诸孙艰苦备尝年八十余】
　　杨氏【将乐人廖鸿度妻度没氏年二十七抚孤天任复夭氏同孀媳辛勤抚三孙孙傅龄列庠佑龄登丙午乡荐年六十五终】
　　黄氏【永安人举人邓宪文母年二十四归诸生邓颐夫死遗孤二长四龄次未周氏抽刄自刎者再翁姑力劝止迨长子麟生游于庠仲宪文渐成立一日指颈中刄防泣语诸孤曰吾偷活已十六年今得见汝父于九原矣翼日托疾不服药匝旬而逝时年四十有二】
　　邢氏【永安人诸生邓可大妻二十六夫亡抚三孤翁卒拮据襄事子锡祺名列于庠年七十二卒】赖氏【永安人诸生陈羽龙妻夫病吁天愿以身代夫卒氏年二十四遗孤在襁庀丧具啜泣成礼含痛鞠孤又经营兆域葬及三世以苦节持门户者四十余年】
　　戴氏【永安赖允治妻夫殁氏年二十八矢志事耄姑抚穉子苦节三十四载雍正十年　旌表入节孝祠】陈氏【永安诸生林崇妻夫殁氏年二十九卧夫柩旁尽哀三年勤女红以养舅姑抚三子成立孀居五十三载雍正十年旌表入节孝祠】
　　林氏【永安庠生黄衮妻年二十八而寡有百嵗老姑孝养备至抚孤锡祚成立复夭与媳张氏年二十三与姑林防防相依一门双节林年七十九张年六十五俱雍正十年　旌表入节孝祠】
　　赖氏【永安人罗世绶妻年二十八夫亡矢志孀居厯五十七年雍正十年　旌表入节孝祠】张氏【永安庠生陈绍祖妻年二十三夫卒纺绩抚孤孤复死矢志弗渝年七十八终】
　　邓氏【永安人归陈士哲年二十一而寡子螟蛉不类弗克终养氏饥守三十余年穷老无嗣邻里钦之】防氏【永安人陈鸿筹妻年十九归陈二十八而寡事舅姑孝抚三孤有成至六十二嵗殁】
　　张氏【永安人陈尚尧妻年二十六而寡奉耄姑孝鞠襁褓遗孤矢节五十余年】
　　陈氏【永安人范钰妻年三十寡遗孤三守节尽孝课子成名寿至八十】
　　曾氏【永安人许文表妻于归八载夫殁未几子复夭抚孙成立备厯艰辛节操弥劲】
　　陈氏【永安庠生谢瑄妻年二十四夫亡即欲死殉念孤儿无依苦守五十四载】
　　赖氏【永安庠生张昌任妻年十八归张七载夫丧守节抚子娶妇冯举一孙子又夭两孀相依抚孙成立卒年八十】
　　吴氏【永安邓文祥妻二十九而寡事垂老翁姑抚襁褓孤儿后儿孙咸登仕籍人以为节孝之报】潘氏【永安杨士崇妻蚤寡孝养翁姑育两孤子矢节不二】
　　聂氏【永安林鳯任妻年二十八而寡为夫择嗣氷操不渝卒年六十有六】
　　林氏【永安陈舜裔妻蚤丧夫遗孤甫周苦守抚育志同金石以节终】
　　范氏【永安庠生罗淑妻年十八归罗二十七而寡事姑以孝课子入庠苦节三十八年】
　　查氏【永安庠生游日妻年二十归游二十九而寡媳陈氏复孀氏与妇共抚孤孙长娶赖氏生儿周嵗复殇一门三寡并矢贞白寿七十】
　　饶氏【永安邓琳枢妻年二十九而寡鞠孤儿成立年七十四卒】
　　郭氏【永安许建昌妻年二十九而寡孝养翁姑育四孤子茹苦二十三年】
　　赖氏【永安李永芳妻年二十而寡抚孤成立孀居五十七年】
　　郑氏【永安王翔吉妻夫亡断髪矢志凛若氷霜】
　　陈氏【永安林燕魁妻蚤寡守节至年七十二】
　　余氏【永安陈策妻年二十六夫死事孀姑孝抚孤成立厯节三十七年雍正十一年　旌表入节孝祠】李氏【永安儒童陈君圣妻年二十二夫卒厯节三十三年雍正十二年　旌表入节孝祠】
　　林氏【将乐县祠生杨绳祖妻蚤嵗孀守抚三孤成立雍正十三年　旌表入节孝祠】
　　陆氏【沙县人张扩妻年十八于归越二载失偶孀居守志始终一节雍正十三年　旌表入节孝祠以上节孝】
　　孙氏【顺昌人诸生孙綦升女适陈一证年十九丁亥土防陷城氏被系贼营潜自缢死】
　　林女【遭贼掠投水死与孙氏称二烈云】
　　蔡徳音【顺昌范铸妻冦乱掳掠子女蔡随夫匿虎穴山贼势急逼谓夫曰尔逃命母顾我自缢而死】萧氏【将乐人伍其清妻嫁未弥月夫卒痛哭自缢死本邑有双烈亭祀余氏张氏并祀萧改名三烈设在学左】
　　陈氏【沙县人余顺老妻顺老外出陈氏独处忽有强入卧内欲犯之坚拒不从致扼喉死康熙六十一年旌表】
　　曾氏【尤溪廪生邵弼勳妻举人曾异撰女幼通经史随邵避乱入山邵为贼执捆辱不堪割其左耳氏于林莽中窥见出给贼曰幸释夫愿以身从贼释邵挟氏以行氏见夫去骂贼投崖下贼杀之雍正五年入节孝祠】
　　林氏【尤溪人庠生黄季儒妻为郭贼所执欲汚之氏骂不絶口贼杀其二子骂如故又杀其女及夫氏曰有死而已决不受汚遂遇害雍正五年入节孝祠】
　　吴氏【尤溪人徐开淑妻为山防李月髙所执欲汚之不屈投崖而死雍正五年入节孝祠】
　　陈氏【永安人生员邓麟生妻年十七适邓五年夫殁四日自缢死】
　　熊孝女【名烈姑将乐人贡生熊彭年女母死欲殉父谕之曰女从母死忍使我増恸耶女掩涙骨立父病笃侍汤药不少懈及殁女号曰前以老父故不得死今何以生为阖户自经年十四闻者哀之】
　　蔡顺娘【顺昌赵必珩妻防乱夫被贼杀氏与夫妹匿山中指古龙井相誓曰贼至吾二人死此俄而贼至姑嫂擕手投井死】
　　赖氏【永安人张可表妻年十八适张未几夫卒誓不改适壁间遍书烈女不事二夫六字服满闭户自缢死】
　　梅氏【南平人字丁绪未婚而卒女年方十六投缳以殉】
　　章氏【南平人适陈谟一载而谟亡氏矢志相从遂自经死】
　　黄氏【永安人夫林阶供学宫役性嗜酒家窭甚谋鬻妇黄不从艰折备至不为动乆之自度不免竟投缳死】
　　王氏【永安黄者定妻夫死有遗腹不即殉旣生女遂悲悼弗食死】
　　程氏【永安陈道远妻夫殁于外闻讣哀哭絶粒柩还丧葬尽礼从容以殉】
　　王氏【沙县人仲仁女年十六独处时强暴汚其手女羞忿赴水死有司获强暴置之于法雍正十三年旌表】
　　曾氏【永安曾守徳女许字邓元英未归而元英殁氏闻讣即自尽督学刘以青扁其门　以上贞烈】









　　福建通志卷五十七
<史部,地理类,都会郡县之属,福建通志>
　　钦定四库全书
　　福建通志巻五十八
　　列女【五】
　　建寜府
　　南唐
　　练夫人【名寯浦城人章仔钧妻生而肉髪深沉端毅终日不一言笑仔钧仕闽为行军招讨使王审知使屯兵县之西岩南唐卢将军以兵来侵仔钧遣二校请师于州失期将斩之夫人劝得免二校逸入南唐皆为大将即边镐王建封也南唐遣查文徽伐闽取建州镐为行营招讨建封为先锋克之时仔钧殁巳久独夫人存二校遣使送金帛遗以白旗曰吾欲屠城夫人宜植旗于门巳戒士卒勿犯矣夫人还其旗并金曰君幸念旧徳愿全此城必欲屠之吾家与俱死耳二校感其言遂止曰夫人之仁使为人后寯子十五人孙六十八人多跻贵显人以为全城之报寯二十世孙存道求遗像学士宋濓赞之】宋
　　曹氏【建安人曹脩古女明道中脩古知兴化军卒贫不能吏民赙钱五十万女哭曰先君以清节立朝不幸终于贬所今临财茍得尚何面目见先君耶旦夕哭泣帷中趣待归吏民慙罢】
　　张氏【浦城人章惇妻惇之入相也张病且死嘱之曰君作相幸勿报怨张殁惇语陈瓘曰悼亡不堪瓘曰与其为无益之悲孰若念临絶之言惇无以对】
　　沈氏【章甫妻浦城人治家有节度甫襟度简逺不问生事然以羁旅起家閤门千指有宅以居有田以食皆沈力也自政和以来仕进者多事攀附沈戒其子曰宜安素分逺迹权门盗贼且起无逺宦以贻吾忧诸子奉教卒以无患闻者服其逺识】
　　吕宜人【防酢妻建阳人有贤行事舅姑以孝闻酢素贫不治生产宜人攻苦茹淡能宜其家友娣姒睦姻族人无间言】
　　祝氏【建阳人朱松妻事舅姑孝谨松卒子熹年十四辛勤抚教俾知向学熹贫病困蹙人所不堪而祝处之怡然】
　　虞氏【名道永建阳人江锜妻本刘氏女虞恫爱而抚之少聪明识义理长归锜舅姑年甚髙礼法峻整道永左右无违凡调胹烹饪之事既躬服其劳薪火之节谨视敏给称防指既进馈退侧立踧踖以听唯恐少不中度隂储治馔备更索虽乱离乏絶必多方营致锜任宣敎郎殁时诸子皆幼道永以礼法持门户锜从官时先畴之入恣兄弟衣食无所问既殁命诸子悉推与之虞恫老且夫子道永归养益谨送其终哀戚甚不沐浴盐酪者三年性喜观书读易论语得其大意下至链养医药卜筮术数无不通晓平居处事详审缜宻与人言必依孝弟忠信晚学浮屠法屏簪珥郤酒肉布衣蔬食以终其身】
　　陈氏【建阳人周瑄妻父安世强学博文尝立义斋县南从学甚众陈少丧亲哀慕不懈及嫁亦不逮舅姑歳时烝享执事必亲讫事常呜咽流涕晚好浮圗法得其大指遂不复问家事恶衣菲食逾二十年忧人之忧赈其阨穷病苦极力不倦子明仲举进士知光泽县】
