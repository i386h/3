<!-- { "loadSidebar": true } -->
　　常衮【京兆人建中初以前宰相起为福建观察使初闽人自乐其土虽冇长材秀民通文学习吏事者相率不肯出仕衮设乡校课文章乡郡小民有能诵书作文者衮必具宾主之礼亲加讲导延名士欧阳詹軰教育劝勉闽俗一变每嵗贡士与内州等卒于官赠尚书左仆射】
　　呉凑【濮阳人贞元四年为福建观察使以亷敏着多所建白与宰相窦参不合召还】
　　栁冕【字敬叔河东人贞元中以好直不容于朝出为婺州刺史徙福建观察使累上表乞代入觐自安史乱后藩镇多专据不朝者冕独积思阙廷率先天下朝觐之礼废而复举时论贤之】
　　阎济美【贞元末由婺州刺史为福建观察使前观察奏置监收索部内马五千匹牛羊称是闽人大扰济美奏罢之】
　　殷尧藩【秀州人元和九年进士从李翺长沙幕府为长乐令有治绩擢侍御史后官江南风采甚着】沈亚之【字下贤呉兴人长庆初为福建团练副使为民兴利着有劳绩】
　　徐晦【寳厯初福建观察使性强直当官守正未第时欧阳詹数称之后举进士仕闽语及詹必流涕】李茸【太和中闽县令县东近海每嵗六月潮水咸卤骤至禾苗多死茸奉诏修筑海隄潴溪水其地三百余顷皆为良田乂筑长乐县东十里海隄及陡门以御海旱则潴水雨则泄之利周于民】
　　杨发【字至之冯翊人大中初以苏州刺史改福州兼观察使下车日首立社稷风雨坛于州之坤方用钱十万不扰于民以善缋闻迁岭南节度使】
　　刘逵【咸阳初连江县令邑有东湖溉田四万余亩嵗久壅塞豪家侵冐为田逵奏复之民感其徳】李景温【字徳己并州人咸通中厯谏议大夫福建观察使徙华州刺史以美政闻】
　　朱玑【字仲齐咸通进士闽帅郑镒荐为团练使黄巢冦福州玑招集义勇分屯要害冦莫敢犯后徙居莆田子孙因家焉】
　　陈岩【字梦臣邵武建宁人干符五年黄巢攻建宁焚之岩纠众数千保乡里号九龙军击败巢兵巢据福州僖宗遣观察使郑镒讨之不能下镒檄岩助师一鼓登西城门巢走东粤授都团练副使泉州刺史时左厢都虞侯李连有罪亡入溪峒合众攻福州岩讨平之境内以安郑镒表岩自代中和四年以岩为福建观察处置等使威恵日着吏民懐服王潮据泉州惮岩威名请降岩表潮泉州刺史大顺二年岩病召王潮欲授以军政未至而卒都将范晖发兵拒潮景福二年潮与弟审和入福州以女妻岩长子延晦葬岩于北郊敦业乡太平里潮素服临葬郡人校书郎黄璞铭其墓互见邵武人物】
　　罗让【字景宣唐末为福建观察使兼御史中丞以仁恵着有以女奴遗让者问所从曰姊兄九人皆为官所卖留者独老母耳让惨然焚劵召其母归之】
　　张睦【固始人唐昭宗时入闽王审知为节度使请于朝授三品官领货务当抢攘之际雍容下士招徕商贾敛不加暴用日以饶后睦卒薛文杰代之多发民间隂事致富人以罪籍没其赀闽人益思睦像祀之宋开宝中吴越钱氏请于朝立祠祀审知以建州刺史孟威及睦配享睦长子居仁孝友谦抑仕闽为殿中侍御史有风裁】
　　宋
　　杨克让【字庆孙冯翊人太平兴国初以两浙西南路转运使权知州事泉州民啸聚为盗克让率屯兵至泉与王明王文宝共讨平之厯官廉谨所至有声】
　　李葺【太平兴国中为长乐令尝言守令为民师帅脱有秕政和气未洽灾不销咎将谁诿其为政昼夜精勤兢业不懈邑滨海沙京屿头田常患卤葺教民筑堤防御遂成沃壤】
　　薛琪【宋初为古田令以清闻后二十余年李堪复令古田延问父老曰前令孰贤耆民苏绍对曰邑侯连引如线能自树立贿赂不可市者薛令君也】
　　牛冕【字君仪徐州彭城人端拱初为福建转运使建议废邵武军归化金坑土人便之】
　　鞠仲谋【端拱二年知连江大兴水利以东湖斗门用木易壊取石代之创小桥六小斗门七邑氏徳之】马亮【字叔明合肥人淳化间诸路转运司置纠察刑狱官以福建路命亮覆讯寃抑全活数十人迁知福州防苏易简荐亮才任繁剧召还后以太子少保致仕】
　　谢泌【字深渊歙人景徳初知福州有恩于民及代还卒民相率缟素祠而哭之泌尝修澚桥易木以石郎中元绩表以去思二大字陈烈为之记】
　　李堪【字仲任常州人景徳间令古田务本抑末爱民重士建学立社举乡饮禁淫祠黜异教以礼让化俗政暇则集诸生及邑父老与之讨论治理邑人重之以比薛琪又有许当陈昌期者先后为令民皆徳之古田称循吏必曰薛李许陈云】
　　王平【莆田人大中祥符初知州事转运使王贽言福州官田宜依漳泉例课租平曰是额外増税也民何以堪奏止之】
　　史温【大中祥符间为闽清令严辟彊一见知其才温自记作令时事云去宿弊兴滞利凡征口之耗登户输之损益金谷之逋负辞牒之稽留胥吏之侵渔兼并之骄僭冦攘之踪迹巫觋之淫祀缁流之伪滥契劵之欺诈封洫之交争称贷之倍息俾自陈改张责保伍以督察之列为簿领制以□防强者抑之弱者扶之顽恶者诲之孝弟游惰者劝之播种养生送死节用知方未逾朞月一嵗咸格既又为之建学立社设市井置射场表分闾巷界画村落陆则布石水则造舟招徕凋瘵给以旷土寛其税赋树以室庐因其嵗登诲以储蓄不急之用非礼之费毋敢滥溢秩满去官所冇唯琴书所得唯民謡而已】
　　郎简【字叔亷临安人大中祥符间知福清岂弟爱人常捐俸市药以济病者障石塘陂以溉田又障海卤而筑湖邑人号郎官湖简为令不求荐达真宗识之谓宰相吕夷简曰是必恬于进取者遂擢其秩】
　　王臻【字及之汝隂人天禧中知州事闽俗喜讼奸者噉野葛诬人至有抵死者臻亷其状奸不得行又民间利火作辄肆行抢掠臻捕首恶杖流海上凶徒惕息时服其严明】
　　陈维徳【字徽之莆田人天禧中为长乐尉时有被诬杀人者狱将具监司檄维徳覆鞫维徳亷得其实出之时年方十九吏民惊服】
　　胡则【字子正永康人天圣初知福州时张希顔奏请福州官庄田纳二税外仍输租米则奏官田多瘠且滨海常有风潮之患不宜増税诏从之】
　　郑载【天圣末知州事以循良称先是谢泌王臻章频皆有惠政民歌之曰前有谢王后有郑章】赵湘【字巨源华州人为福建路转运使亷问疾苦按不称职者罢之民頼以安】
　　厐籍【字淳之武城人景祐中以殿中侍御史徙福建转运使长于吏事治民有惠爱】
　　方峤【字次山莆田人景祐元年进士为福州司理叅军州民郑某以诬系狱守促令引服峤力辩其寃守不能夺迁秘书省著作佐郎厯通判淄潍二州权密州防遣使寛恤诸路民力厐籍孙沔荐峤可用乃以峤使福建峤询访利病条上者甚众多见施行】
　　陈铸【字师回兴化人康定初知南雄秩满求通判福州以便养母蔡襄序其行卷称铸之孝福州自景祐建学弦诵尚稀铸赞其守延师増廪以教之学者翕然向风】
　　蔡襄【仙游人庆厯间由右正言直史馆乞郡养亲出知福州未防改转运使复五塘以溉民田又奏减五代时丁口税之半值嵗旱祷于鳝溪大雨随至寻以外艰去嘉祐初再知福州复疏导附城湖浦延礼名士周希孟陈烈陈襄郑穆等诲诸生以经学作五戒浮屠巫觋蛊毒之害一切禁止闽俗丕变详兴化人物】
　　陈偁【沙县人庆厯中为罗源令开陂渠以溉民田作亭以来商贾号陈公亭新庙学劝子弚既去人思之闻其卒聚而哭焉详延平人物】
　　曹頴叔【字彦之亳州谯人皇祐中侬智髙冦岭南朝议忧闽中弛备擢頴叔知福州所至推恩行利刬烦去蠧治行不下古人】
　　吴仲举【皇祐间宰长乐赈贫乏杜私谒常以学道爱人自励】
　　闵希声【皇祐末为长乐令锄强植弱催科不扰】
　　燕度【字唐卿益都人嘉祐中知州事闽故多盗度请假事权治之遂加兵马钤辖度有心计所至治绩日闻】
　　元綘【字厚之吴县人嘉祐间知州事以文学为士民师奏罢闽中钱氏时无名之征所莅任皆有声】罗拯【字道济祥符人提福建刑狱泉州兴化军水壊庐舍拯请勿征海运竹木经年民居皆复迁转运使邵武之光泽向不酒而以课赋民号黄鞠钱拯均他邑人以为便】
　　吴评【字正词崇安人治平中知懐安县自云顶山开羊肠溪十余里入城通济民利之详建宁人物志】卢革【字仲辛徳清人神宗时为福建转运使请外神宗谓宰相曰革恬退如是宜与佳郡遂与宣州】蒋之竒【字颖叔宜兴人为福建转运判官时免役新法诸道推行失平之竒约僦庸费随算钱髙下均取之民以为便之竒为部使者及典防府俱以治办称尤孜孜人物在闽尝荐处士陈烈毎行部必造焉】
　　萧竑【熙宁中知长乐县百废俱举邑四面皆有湖竑复而濬之濒湖之田并受其利】
　　程师孟【字公辟吴人熙宁初以直昭文馆知州事先是郡守章岷奏修筑子城以费多役广不果师孟至谓转运使曰第得钱二千万缗可就矣乃拓旧城西南隅广之又以余力濬河隍治桥梁甫半载而毕师孟累领剧镇政简而严发隠擿伏如神所部肃然公事之暇游览山川多所题咏一时治行为东南最】
　　曾巩【字子固南丰人熙宁末以直龙图阁知州事兼兵马钤辖时将乐盗廖恩既降余众复合旁连数州巩以计致之自归者二百人又擒海盗数十人奏増濒海廵检官自是境内盗息官旧无职田岁鬻园蔬以供公费巩曰太守与民争利可乎罢之所至省文移令行禁止囹圄屡空民安其政】
　　孙觉【字莘老髙邮人元丰初知州事时小民欠市易钱系狱甚众有富人出钱五百万葺佛殿觉谕其代偿官逋富人即日输钱囹圄一空】
　　黄徳裕【字仲益邵武人元丰中知闽县方正有为】
　　方叔完【峤子元丰中知侯官民有与懐安民讼水利者叔完往按直之二邑称公时曽巩帅郡属吏少所与可独重叔完荐之于朝】
　　柯述【字仲常南安人元祐中以左朝散大夫知州事时社稷坛在乌石山隂述辟而新之州旧无贡院大比则试士于庙学释奠反移他所述择地创之搆室至百二十区详泉州人物】
　　伍择之【字元宾宁化人元祐初宰长乐时诸司暴酷辄兴大狱择之蹙然曰以残忍附上官非我志也弃官归】
　　袁正规【字道辅陵阳人元祐中知长乐约已裕民修弊举废尝濬港道溉民田三万亩民请名之曰袁公港正规曰此朝廷之徳也易名为元祐港】
　　韦骧【字子骏钱塘人元祐进士福建路转运判官值年饥请赈贷骧以闽去京师逺不及上书待报乃檄州县发廪而自疏专擅违法之罪诏释之闽盗多阻险为州县患吏畏怯争言招纳骧曰此稔恶不可赦悉擒捕之召为主客郎中】
　　陈之邵【侯官人操履方正博学好问尤长于诗绍圣中为长乐簿奉宪持亷端已惠下尝治水利有功于民终朝奉大夫】
　　吴及【字防道靖海人年十七以进士起家为侯官尉闽俗相仇多饮毒诬讼及前后雪寃狱五十三人提刑狱下其法于诸邑】
　　方伯骞【侯官尉冇盗杀人追捕无验伯骞集里民各询姓名至曽忍熟视之曰杀人者汝也一讯而服】余祖奭【主管福建转运司文字时建卒叶侬叛逼漕台官吏窜匿祖奭挺身往谕贼感其诚遂退】庄柔正【莆田人元符间知福清有方略尝筑天寳陂听讼时令投牒者于陂旁大树下人负一石理曲者以石为罚不数月陂成名之曰元符陂陂石皆镕铁锢之为百世利】
