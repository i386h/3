<!-- { "loadSidebar": true } -->
　　胡晨【字克兴英山人正统末福安县丞时邓茂七倡乱愚民乘机啸掠晨备御有方民赖以安景泰初嵗饥廪竭晨立劵称贷于富家不足乃尽借留仓米赈之同官欲申请晨曰须得报动经旬日民死过半矣有罪晨独当之遂开仓赈给全活者众】
　　陈醇【桐庐人景泰六年以举人知夀寜时邑新设庻务草创醇随事经理井井有条山谷椎鲁之民始就教化】
　　刘象【字有仪安福人成化九年县复为州以象知州事勤政恵民百废俱举后大旱祷雨以疾卒尝于龙首山植松四万余株鬰然成林民比之甘棠云】
　　郭祥鹏【太和人进士成化间知州事嵗歉赈济有方多所全活歴官防政本州候潮亭有记】吴廷珙【浮梁人成化间防议时福寜诸路凶荒廷珙设法赈济生养死民咸赖之】
　　胡富【字永年绩溪人成化间佥事阅福寜狱讯遣淹抑四百余人后歴官尚书諡康恵】
　　赵琏【字宗商成化间福安丞时大风伤稼继以水患民大饥琏不待请以仓储余粮量口给食又劝富民出粟以济不足民赖全活歌之曰有桑足我蚕有田足我农衣食谁与我县丞赵相公】
　　刘顺【字惟理成化间知福安先是有盗藏金者诬及藏卒顺至疑之廉得其情阴遣人诣盗金者家以水灌地果得金藏卒获免】
　　郑防【字贵之慈谿人举人成化末知寜徳持身清谨涖政廉明抑强植善吏畏民懐尤重学校培养士气去后人思之】
　　闵鹗【字廷举浮梁人举人治间学正严于教士士多成就署州篆雪郭氏及他死罪百余人民为之语曰化雨已沾羣弟子春风更被几寃人着有困斋集】
　　江瑢【字玊辉金谿人治间寜徳簿持身清介涖民有威尤留意学校建讲堂搆学舎以居生徒宦槖萧然至无以为归计尝应诏陈言皆切时政多见施行人称贤簿】
　　吴廷瑄【揭阳人治间知夀寜以清白闻邑旧无城廷瑄始筑之民恃以安迁知养利州】万廷彩【字文明武寜人举人正徳五年知州事门无私谒时逆瑾党借端需索廷彩力拒之为政精勤厘革奸穷乡民隐无不周知】
　　李缙【字廷仪丰城人举人正徳辛巳以兴化同知摄州事明决精敏狱无滞囚不事鞭扑豪猾慑服又请留解福州余银民力以纾】
　　欧阳嵩【字汝中太和人进士正徳九年知福寜州首开东南河一千八百丈灌田数千顷复买田建河资仓贮税为后疏濬之费】
　　于震【字孔安余姚人正徳中知福安邑遭火患震为文祷城隍且谕民曰凤池之设以防火也火不得水故为患耳乃浚其淤塞潴水不竭民赖焉尤长于诗所着有易传东溪集】
　　王銮【字节之浮梁人举人正徳九年寜徳教谕尝摄县篆禁海舶货税之弊当事交章荐之】龚頴【字栗夫吉水人举人正徳九年令寜徳恤贫弱抑豪强禁火黜浮屠佛事俗为之化】刘璹【字徳成安仁人正徳间知福安视民如子待士如宾平易简黙谮愬不行为政三年未尝有怒色】尹衮【永新人正徳间以举人知夀寜政尚徳化一介不取尝凿陂筑埧溉芜田数千顷嵗饥设法赈济后丁艰扶榇归民赙之悉不受】
　　李诏【字应魁南丰人正徳十三年寜徳丞明敏勤事尝捐资建尊经阁名宦祠设赵公渡亭归休十年犹两驰资修葺人益难之】
　　李长【字复之缙云人进士正徳十四年以给事中建言谪判福寜严明廉介人不敢干以私署福安民多讼受其劝谕者咸愿退息州人梅八虎武断乡曲长峻法绳之豪猾屏迹时有神明之称】
　　汪垍【字仲休寜人嘉靖间按察司佥事分部福寜倭猝起议徴海上兵备福寜垍以冦舟顺风而来所至皆战地徒备福寜无益乃移戍沿海要害时冦逼同安有罪囚陈嘉任等七人黠勇可将垍出诸狱赐洗沐谕以讨贼赎死咸感泣愿为先锋于是大出兵邀贼擒杀百余贼遁去事闻七人咸贷死民立祠祀之】
　　金淛【字松涧东阳人甲辰进士嘉靖间以防议守福寜严毅英断自奉清约长于治兵先为漳南巡道抚军徴饷八郡淛独持不与曰闽頋急倭独不虑大防山冦乎欲疏闻同僚劝止饷遂寝】
　　陈泗【永康人嘉靖间知福安摘奸锄强每食只薯一器人呼为薯公】
　　赵廷松【字子俊乐清人进士嘉靖中以刑部主事议大礼谪州同知聴断如神罚赎悉以修筑衢路柘洋流贼刼掠乡村廷松领军追捕贼皆逺窜长于古学及去以所擕书籍散颁多士后官至山西左布政】
　　缪冕【字希周汾水人嘉靖七年福安训导以道学自励撰师圣贤克己私戒嗜欲务谦勤四诗梓授诸生学使者督以举恶冕曰古人谓他郡自有平原自无冕不敢防人以自免竟受罚士论贤之】
　　闵文振【浮梁人嘉靖十二年寜徳训导持身严谨雅志作人搜求先儒遗书凡学校当举之事为之不遗余力】
　　谢廷举【彬州人举人嘉靖十四年知州事十八年诏开州矿百觔仅得银二钱不偿所费锦衣千户李隆请益其数廷举拒之得罢采又银三千余两供三山驿费廷举力争不得欲草疏以闻直指乃减其半去日民如失父母】
　　项乔【字迁之永嘉人进士以兵部主事谪州同知下车公宴日革里役所供门吏宴赏钱令罢宴擕所刻牧民条约举业详説颁示士民明年擢去歴官广东防政】
　　许士经【南海人举人嘉靖间州学正待士有恩礼辑杨时以来至朱熹门人刻曰道南观感録又刻梭山家训士论翕然称之】
　　孙勲【号次薇南海人举人嘉靖二十六年知州事时海上军书狎至新命都御史治兵自浙入闽供帐不如意欲庭挞州官勲頋谓行杖者曰挞我必重始快其忿不然汝死杖下矣百姓感泣日拥其舆以行初都御史至民且皇皇比出境闾阎无毫发扰者】
　　夏寳【号来山南城人嘉靖三十一年知寜徳一仆自随布袍蔬食聴讼立剖案无留牍锾金悉入公帑政暇则吟诗灌园擢常州通判】
　　钟一元【号侍山秀水人进士嘉靖三十三年知州事时盐商専利病民一元力制之使不得纵复欧阳守旧河以资田州治西无城乃营筑西城计六百余丈甫竣而倭至民徳之像祀焉】
　　张璧【福寜卫指挥佥事嘉靖三十三年任烽火寨把总倭犯大金等处璧御之俘馘有功三十八年倭数万防岩前众欲舁之避璧曰吾世受国恩有死而已遂战死】
　　谢君锡【海阳人嘉靖三十五年福安训导时倭至锡守小西门拒之流矢贯面犹强忍不退城陷趋归学朝服拜　先师北向拜阙南向拜亲触柱死】
　　刘炌【字光大寜波卫指挥使嘉靖三十五年福清被倭官兵屡衂炌夜袭倭营倭由古田寜徳望海遁去炌持兵趋防径于寜徳石壁岭要贼比至岭隘部曲散乱仅家兵数人頋懐印者曰为我保此吾死之矣即奋身持鉄钯挥杀三贼力尽无援死之所挥鉄钯尚坚执不坠寜徳人祠之于石壁岭】
　　程箕【字斗南绩溪人嘉靖间福安教谕严立教条学政一新倭入冦箕督兵力战外援不至城陷遇害】柴应宾【鄞县人举人嘉靖三十七年知州事时以倭警横里甲应宾至一涤前漳军人林子信窃赵氏婴儿手镯赵追究子信推其子于池反诬之应宾立白赵枉州城垜久圯应宾刻期砌垜甫竣而倭至城赖以守卒于官民哀之】
　　章文粹【泾县人嘉靖间州训导学问渊防讲贯诗经要防大有发明值有倭警郡守柴应宾病属文粹守城综画有法避难者皆使得入未几卒于官】
　　刘邦采【安福人尝受业于王守仁当秋试以棘闱故事脱巾跣足非待士礼谢不往于是御史储良材令诸生俱着常衣入塲遂举于乡嘉靖间任夀寜教谕与诸生讲论思苦造微能以片言开人夙锢学者称思泉先生】
　　卢仲佃【字汝田东阳人嘉靖三十八年知福安时县城初陷于倭积骸弥野仲佃招集人民急筑城壕次年倭又至携其三子与民固守贼不得犯后擢刑曹】
　　李尧卿【号太华番禺人举人嘉靖三十九年知寜徳政平讼简民安其业值倭冦万众来攻孤城自守外援不至城陷死之事闻赠太仆丞春秋祀焉】
　　林时芳【号我峯潮阳人举人嘉靖四十二年知寜徳当倭贼陷城之后招抚痍瘵筑城凿濠改易县治创分司建庙学在邑四年日不遑食夜无安寝民赖以苏】
　　胡经【镇东卫经歴两署寜徳篆妻织布仆采薪里甲毫无所费前后积纸赎薪炭银三百两锦縀四疋咸籍库曰此皆民膏也岂可取哉】
　　李纪【号月渠泗州人进士隆庆改元以防议驻福寜州建筹策楼留意学校礼贤爱民擢去士民拥送之】陆万垓【字天溥平湖人进士隆庆二年知州事剖决如流兵兴增赋力为节缩嵗省金六千有竒客兵更戍创兵营于城外处之编省图里折并州县大得民心盐价涌贵捕治奸民以通盐法暇则进诸生讲学谈文至今称善政者必曰陆公】
　　李琯【字邦和丰城人万厯间按察司佥事驻福寜州秉性端严闽清令不职吏縁为奸琯寘诸法以劾阁臣王锡爵削籍】
　　崔师训【号台太平人进士万厯间以防政分守福寜州寛和惠爱体防民瘼自奉节啬不以寸丝粒粟扰民每聴讼劝谕谆谆不施鞭朴勤思防海冐暑巡歴以劳卒于官州人哀而祀之】
　　刘介龄【号鹤台南海人进士万厯元年知州事时议増游兵欲于正米外加徴兵饷介龄叹曰民力竭矣邻郡有驿传之费吾州尝助之今吾州有师旅之役盍还我驿传为兵饷乎事遂寝】
　　王栋【江陵人万厯初知夀寜尝捐俸赎民地凿泮池复立义仓劝谕士民出粟实之以备不虞】韩绍【号懐愚归善人进士万厯二年知寜徳为政精勤厘革蠧门无私谒里甲不烦请除陷海虚粮免站银七百余两及去士民遮道泣留官至太仆卿】
　　祝永夀【号望坪临川人举人万厯八年知州事精明寛厚礼士爱民州城向皆甃石倾欹可逾永夀请易以甎遂成坚垒洞烛奸吏民畏服】
　　钱士鼇【号石庵钱塘人进士万厯二十二年知州事吏治精明两造具片言立断待理者晨往夕归阛阓山陬夫征无扰暇日游览山川名胜随笔题咏卒于官百姓为之罢市还榇日哀送百里立祠以祀】
　　戴镗【建昌人万厯间知夀寜修筑关隘创建社仓综举得体】
　　霍腾蛟【南海人万厯间知夀寜署建安瓯寜建阳三县所至有声顺昌妖人吴建鼓众谋乱巡抚檄延建二府往抚众相頋失色腾蛟独请行单骑入垒谕以祸福贼中有欲加害者建曰寜杀我毋杀仁父母也防之还既而贼相诛戮官军乘势殱之尸蔽山谷腾蛟叹曰皆吾赤子令聴吾言何遽至此捐赀买山瘗之】
　　洪翼圣【歙县人进士万厯二十七年知州事涖政勤慎不尚名法尝捐置学田以赡单寒】方孔炤【号仁植桐城人进士万厯四十八年知州事始至建学宫开玊带池中天坊立敬一亭复龙光塔甫二年以员外郎迁去士民建祠立石名曰思乐亭】
　　梁鹏【顺徳人进士以刑部主事谪福建盐运司知事万厯间摄福安令捐资以助诸生之无冠服者贫妇夜作给以灯烛每饭食无兼味有私餽者戒而遣之亷介可风】
　　方可正【遂安人天啓间知夀寜首尚文治创延宾馆集诸生问难有吏盗帑金立抵于法宦族夺民妻断还之夏秋税粮聴民自交兑调知松溪以疾辞归所着有易经讲义学者称直完先生】
　　冯梦龙【吴县人崇祯七年知夀寜政简刑清崇尚文学待士有礼所着有四书指月春秋指月智囊补等书为世传诵】
