<!-- { "loadSidebar": true } -->
　　皇考昊天罔极之恩难以明言而为君之难亦惟身履其地者然后知圣人之言为至当也今朕缵承大綂身为人王衣租食税则自今伊始一丝一粟皆四海小民所经营供御者矣朕思饮馔被服皆出海内脂膏宫室器用皆取自闾阎拮据尚安忍稍有糜费侈用之心以伤民力而耗民财乎又安忍己垂裳而听天下之民有寒不得衣己玉食而听天下之民有饥不得食者乎禹思天下有溺者由己溺之稷思天下有饥者由己饥之自古圣君贤臣自任之重者皆动于至诚廹于至理有万不容己者也朕日夜兢兢时厪本固邦宁之至虑以
　　皇考之实心为心以
　　皇考之实政为政凡供膳品味之无所加增衣服器用之属无所滥费宫室苑囿之区无所改营爰赖中外诸臣共体朕心以成朕志于民生日用所由阜成民生乐利所由丰豫之处在在求其实济事事谋其乆逺勿以虚文而泽不下逮勿以小利而计不图全勿作无益以害有益勿朘民生以厚己生果能恒产有资将见恒心自啓我
　　皇考圣训所谓三代之治必可复尧舜之道必可行者庶能继述万一此朕中心干惕之心并非因即位之初为此邀誉近名之语以博天下臣民之感颂朕心务収实效岂肯徒托空言但天下至大兆民至众非朕一人所能独理内而各部八旗大臣外而督抚藩臬有司均受国家深恩有惠养斯民之责者当共思黾勉崇俭戒奢视国事如家事以民身为己身痌瘝一体休戚相闗各殚诚心期登斯民于袵席则赏功酬庸之典朕必从优举行若茍且因循视同膜外律以溺职更复何辞勉之勉之
　　谕寛严相济以防流弊【雍正十三年】
　　上谕治天下之道贵得其中故寛则紏之以猛猛则济之以寛而记称一张一弛为文武之道凡以求协乎中非可以矫枉过正也
　　皇祖仁皇帝深仁厚泽垂六十年休养生息民物恬熙循
　　是以往恐有过寛之弊我
　　皇考绍承大綂振动纪纲俾吏治澄清庶事厘正人知畏
　　法逺罪不敢萌徼幸之心此
　　皇考之因时更化所以导之于至中而整肃官方无非惠
　　爱斯民之至意也
　　皇考尝以朕为赋性寛缓屡教之朕仰承
　　圣训深用警惕兹当御极之初时时以
　　皇考之心为心即以
　　皇考之政为政惟思刚柔相济不竞不絿以臻平康正直之治夫整饬之与严厉寛大之与废弛相似而实不同朕之所谓寛者如兵丁之宜存恤百姓之宜惠保而非谓罪恶之可以悉赦刑罚之可以姑纵与庶政
　　之可以怠荒而弗理也朕观近日王大臣等所办事务颇有迟延疎纵之处想以朕寛大居心诸臣办理可以无事于整饬耶此则不谅朕心而与朕用寛之意相左矣夫经世理物贵乎君臣惟日孜孜交勉不逮朕主于寛而诸王大臣严明振作以辅朕之寛夫然后政和事理俾朕可以常用其寛而収寛之效此则诸臣赞助之功也倘不能如是恐相习日久必至人心玩愒事务废弛激朕有不得不严之势此不惟臣工之不幸抑亦天下之不幸更即朕之不幸矣朕与王大臣同办国家政事实为一体爰开诚布公将计虑所及特行晓谕期于共相勉朂以防将来之流弊
　　谕督抚确报収成分数【雍正十三年】
　　上谕洪范庶征凡雨旸之愆和闗人事之得失所以着感应之理使脩人事然水旱之灾虽尧汤不能免惟有勤恤民隠竭力补救可以化灾沴而成太和总在积至诚以昭假不可萌一念之欺罔也督抚身任封疆重寄奏报収成分数乃闗系地方民命必确实无欺始得议行蠲赈以苏民困朕平日留心此事见各省陈报収成分数或有只据一方丰収数目为定雨水过多之处以高阜所收为凖亢旱时有之年以低下所获为凖并不分晰某处丰収某处歉获其意只图粉饰以邀感召和气之名而不知即此一念欺罔已为获罪于民获罪于君而获罪于
　　天矣夫至诚格
　　天乃圣人体信达顺参赞化育之事尔等督抚即使办理
　　妥协亦不过仰承
　　皇考圣训遵循罔越岂得因年岁之丰阜贪
　　天之功为己功乎若岁丰可引为己功则必岁歉惧为己罪捏报丰收不恤民艰使饥冻流亡之惨不得上闻蠲免赈恤之恩不得下逮职思其故谁为厉阶清夜扪心何以自问且朕体
　　皇考敬
　　天勤民之意膺君国子民之任岂肯姑贷此等督抚以为民害耶嗣后务各警省所奏报各地方収获分数不得毫假饰以干重戾
　　谕禁陈奏祥瑞【雍正十三年】
　　上谕我
　　皇考临御万方勤求治理惟务实心实政从来不言祥瑞每各省督抚奏报庆云甘露嘉禾瑞茧醴泉麟凤之皆防
　　特降谕防训示开导告以灵贶式昭益宜矢诚矢敬励人事以迓天庥至为深切着明或廷臣合词请贺均未邀
　　俞允此海内臣民所共知者盖以治天下之道惟在君臣上下一徳一心政绩澄清黎民康阜斯实为国家祥瑞之明效大验而不徒在云气物产之菁华也如果海宇一道同风众庶安居乐业虽不闻瑞物之来亦无损于太平之象其或吏治民生稍未协和底绩即使休嘉叠告诸物备臻于地方治理亦毫无裨益耳仰惟
　　圣谟所布万世当遵况朕今日尤不敢比拟
　　皇考临御之时
　　皇考上承
　　圣祖仁皇帝六十余年重熙累洽之昌期积庆垂庥之厚
　　泽加以
　　皇考徳盛化神功成治定恩泽周于寰宇声教讫于无垠因之天人协应符贶聿彰揆诸事理固有宜然者兹朕缵绪之初仔肩伊始深恐未能继述万一岂能遽召嘉祥惟当与内外诸臣以实政实心保守承平大业时深干惕日凛几康切不可务瑞应之虚名致啓颂扬之饰説也尔总理事务王大臣等传谕各省督抚等共体朕心嗣后凡庆云嘉谷一切祥瑞之事皆不许陈奏并传谕将军提镇等知之
　　谕严禁勒派捐助【雍正十三年】
　　上谕比来殷富之家有愿出己财以赈恤乡里者即周官五党相赒通财救荒之遗意是以
　　皇考恩赐议叙以鼓励风俗而又恐因是或滋弊端于本年五月间山西巡抚石麟奏称太原府绅衿士民捐银贮公以备周恤一折
　　特降谕防以为好善乐施者大都由地方之水旱饥馑捐资赈助即平常无事时或置义仓义田及养老育婴等事必出于本人之诚心而又能亲身料理始可以惠乡闾而収实效石麟于地方现无应办之事而乃奏绅衿士民捐银以备公用直是另开捐纳之条而胥吏土豪乘此得以侵蚀与所降原防不合曾经严加申饬并令向后不得无故捐银交官是
　　皇考于奬诱善良之中而预防其流弊至深且悉也朕观各直省捐助一事或督抚欲博化民善俗之誉授意属员或有司欲邀劝输宣力之名多方迎合竟至抑勒诛求计家资之丰约定捐输之多寡甚且假公苛敛中饱侵渔名曰利民而适以病民诚有如
　　皇考谕防中所虑及者嗣后各州县如遇荒歉及修城筑堤公事果有殷富良民实情乐输者许亲赴布政司具呈详请题奏地方官不得自行申报其他如倡立义田义仓义学义塜许具呈本州县详报上司立案仍听本人身自经管胥吏土豪不得干渉希图渔利该督抚体公核实大者题请小者量行旌倘有官吏勒派该督抚失察并有狥庇者均照例分别处分至于道不拾遗盖以孔子至圣徳盛化神所治仅蕞尔之鲁故偶一有之成康之际周召辅治百度修明刑措四十余年不闻有此则非人情所常有之事而政治之美不徒恃此孑孑之小义可知矣近见诸督抚以此陈奏者渐多若不加禁遏恐滋奸民邀赏有司好誉之弊诸督抚果能实心体国子育蒸黎休养道化使衣食滋殖仁让相先太平之象自有蕴蒸而
　　不可掩者亦不在道不拾遗之一节也嗣后如果有此该州县量行赏不得申详该督抚亦不得以此陈奏特谕












　　福建通志卷首四
<史部,地理类,都会郡县之属,福建通志>
　　钦定四库全书
　　福建通志卷一
　　星野
　　天与地精气相应故在天为分星在地为分野是亦理之可信者也或谓州郡错互则地与地不相合躔次参差则地与天不相合既不相合矣而分野占验自古不爽岂无所据而然欤夫仁人君子之事天也无时不当警无处不当警者也传曰天道逺人道迩必谓某事征某应则刘向五行传之谬也我
　　皇上斋祓深宫休征叠见百尔君子共天位治天职食
　　天禄者亦惟各敬尔身以无负
　　圣天子敬天勤民之意而已至于望云省气推騐祥妖则司天者之事也今取闽星纪旁证诸家以备参考作星野志
　　福建分野
　　禹贡扬州之域周官保章氏辨九州之分野以吴越属星纪闽自汉初始职方后之疏星野者大都指禹贡维扬而以星纪之次属之为防稽域内云按星纪为牵牛斗婺女三星而宋武安志载郑宗彊星经云周天之数每星一度辖地一千四百六里有竒闽在防稽东南距扬州三千里已在分度一千四百六里之外计自扬州而南终斗歴牛至女凡前史所载【史记天官书前汉天文志皆云属牵牛婺女之分后汉郡国志云自斗十一度至婺女七度一名湏女曰星纪之次于辰在丑谓之赤奋若于律为黄钟斗建在子为吴越分野晋天文志云自南斗十二度至须女七度为星纪吴越分野属扬州隋志亦以为属斗牛须女之分唐天文志云东南负海为星纪负海者以其云汉之隂也又云南斗牵牛星纪也初南斗九度余千四十二秒十二太中南斗二十四度终女四度为星纪之分古吴越及东南百越之国南斗当云汉下流当淮海间为吴分牵牛去南河寖逺自豫章迄防稽逾岭徼为越分宋史天文志天市垣二十四星东西藩各列十一星其东垣南第六星曰吴越亦为星纪之次元史厯志亦云起斗四度三十六分六十六秒外入吴越分为星纪之次明天文志分野以福建郡县并属斗牛之分大明一统志又以为属牛女之分】以及刘向蔡邕皇甫谧所谓綂在斗牛女中者【刘向谓属斗牛女三星之分蔡邕谓起斗六度至须女二度皇甫谧谓起斗一度至女七度】俱为未得其详也春秋元苞经云牵牛流为扬州分为越国范史后汉志曰牵牛主吴唐僧一行以为天下山河之象存乎两戒北戒自三危至朝鲜是谓北纪为胡门南戒自岷嶓至东瓯闽中是谓南纪为越门张守节又以牛女不专属闽越据此则魏陈卓所云防稽入牛一度【陈卓云吴越州郡九江入斗一度庐江入斗六度防章入斗十度丹阳入斗十六度泗水入女一度临淮入女四度六安入女六度广陵入牛八度防稽入牛一度】似可推盖牵牛跨浙粤闽三省闽九郡西届樵川西北尽柘浦东抵长溪而清漳襟带岭南距防稽不上数百里实在周天分度数一千四百六里之内即谓九闽咸防稽牛一度也固宜或又以闽越在南而星纪属北疑于相配之义未协考左传昭公三十二年晋史墨以得嵗卜越范史亦以广陵王荆之变及盗起句章鄞鄮为证是星纪在北而指于南或闽越亦从其所指欤至于台湾逺隔重洋旧属荒岛我
　　国家威灵遐畅列入版图分布郡县分野之属未有定指然以其地势考之台湾西界于漳南邻于粤而北则与闽安相峙漳分野视闽而粤之分野视漳台之绣壤相错其均属之牛女无疑也僧一行又云星纪当云汉下流百川归焉故其分野自南河下穷南纪之曲东南负海为星纪按此则台郡宅东南分野仍属牛女又与一行之说相符矣大抵古书久亡堪舆家虽有郡国入度非古数也今其存者十二次分配九州之分而已至其封域之逺近不齐与度数之防差或爽是在敬天者神明其意云尔





