<!-- { "loadSidebar": true } -->
　　陈君用【字子才南平人少负气汀冦骚动君用集壮士保乡里至正末红巾贼入闽闽阃授以南平尹给钱募兵复散家财以继之克复浦城建阳等县累官权同知副都元帅引兵至连江与贼战而死追封颖川郡侯諡忠毅】
　　张升【字伯起顺昌人八嵗能诵五经以诗名九嵗膺荐赴省省臣以神童闻于朝年十二除秘书省正字累官江西等处儒学提举阶奉议大夫至正末陈友谅防豫章索升所署印升叹曰吾防被国恩今年几七十可违义苟生耶遂投印井中不食死】
　　徐赐【字天锡顺昌人为汀州路掾吏属武平县有僧杀人坐逮赐承檄拘众僧立庭下屏左右诘之忽一僧错愕失次鞫之果杀人者众获释迁建宁廵检陞宁徳主簿是嵗嵗卖官盐騐丁取直常课増十之五嵗久生盐积不给民贫无以输直公私交病赐白部使者为咸常额民徳之以延平路推官致仕】明
　　陈山【字汝静沙县人洪武癸酉举人永乐初授奉化教谕召修永乐大典擢吏科给事中留掌六科侍皇太孙讲读宣徳元年陞戸部尚书谨身殿大学士尝坠马伤足宣宗亲调药酒赐之及征汉庶人命山留守九年乞休卒年七十有诗集奏议藏于家】
　　李文殊【字崇礼将乐人永乐四年以楷书荐授兵科给事中左迁荥河县丞洪熙中累迁知广信府正綂间尤溪冦围县文殊年七十五力賛守之城赖以全又奏减一县粮差以苏民困及分沙尤二县之半立永安县设官军守之制可其奏年九十二卒】
　　萧原【字本初顺昌人永乐四年应贡入都授广西道御史弹劾不避彊御为忌者所挤谪交趾新安推官单骑之任属交趾叛廹降不屈死之】
　　叶宜【字守义南平人永乐壬辰进士除铜仁府同知擢戸部郎中迁知卫辉府陞浙江叅政致仕宜在衞辉时蝗为民害斋沐祷城隍后数日羣鸟飞食之蝗尽鸟死宜出米与民尽收死鸟穿大穴封为文以祭号曰鸟冢】
　　廖文昌【字克盛沙县人永乐丁酉举人授行人转御史廵按两广击奸翼善绰有风裁致仕归邓冦破县执文昌舁之罗拜推以为帅文昌大骂曰吾朝廷执法吏岂从鼠辈反耶遂被害】
　　上官仪【字必达沙县人贫甚往役于县县命征赋赋逋系狱见飞鸠鬬而下坠题诗于圜戸尹视狱竒之使再和随声而应尹资之读书入邑庠画钱于读书之壁曰他日寸进决不为凂也逾三年登永乐辛丑进士授咸宁知县三载擢知州宁民扶擕老穉泣告当道愿再借冦当道闻于朝以州复署县事六年改任沧州】
　　陈宗顺【沙县人洪熙中知广东长乐县导民以忠信礼义冠婚防祭循用古典久之耻让成俗囹圄几空三载卒于官】
　　陈胜通【字文达沙县人宣徳三年贡士授大理评事清慎明恕一时卿佐咸称誉之陞湖广按察佥事行部所至风节凛然景泰元年湖口十八洞冦发胜通承檄抚镇之冦息民安卒于官】
　　呉毅【字仲刚南平人以嵗贡入太学宣徳间授戸部主事尝督储浙江有遗之鲜衣四袭毅对使者服毕曰拜赐矣遂以还之】
　　温仪【字仲威将乐人正綂戊午举人除温州府推官平阳叶八反仪率土兵攻破之还所俘平民男女百八十余人既而泰顺徐懐恩复叛仪直捣巢穴擒懐恩并其党二十余人贼遂平】
　　黄琛【字廷献将乐人正綂己未进士除戸部主事厯郎中奉诏赈济淮北全活者万数擢江西左叅政转左布政会峒冦朱绍刚叛琛掩其不备直捣巢穴余党悉平以忧去起浙藩寻陞南戸部侍郎廵抚四川考察官吏问民疾苦乞归卒】
　　陈纶【字孔经南平人景泰庚午举人成化初授知新兴县时流冦充斥所司屡招不服廵抚总兵綂大军欲进屠之纶请缓师诣垒抚谕皆稽首降诛其渠魁所活万计】
　　陈侃【字邦直沙县人景泰三年贡士授潮州推官筑云歩堤以障海壖时风大作海水奔驶壊堤数百里民居垫溺侃沉鐡以杀水势然后渐施人力功成民德之】
　　张荣【字显仁南平人景防间入太学成化五年授星子令时民多流窜廵抚夏时正檄有司招徕之荣括邑闲田招流民耕艺谕富民助之牛种民复业者百余戸迁江西理问致仕】
　　刘璋【字廷信南平人天顺丁丑进士授戸部主事迁本部郎中厯山东叅政嵗歉且疫璋竭力赈防之转浙江右布政使嵗计欠米二十二万石军储停支皆欲弃伍璋设法补足嵗计外尚余六万石成化二十年廵抚凤阳明年改郧阳值旱蝗璋入境雨随注蝗投水死改抚四川奉勅省刑迁南京礼部尚书七年召为工部尚书治九年以老乞休加太子少保驰驿归年八十三卒赐祭】
　　余恭【字克让顺昌人天顺间贡生知来賔县泰宁侯征东以獞猺村民曽为流贼欲进勦恭以十口保之总戎从其请使恭招来皆内附后有他贼侵境闻之皆敛刃而过都御史韩雍征大藤峡檄恭从征多斩获功及致政归獞猺遣子弟防送出险泣辞而去】
　　罗明【字文明南平人成化丙戌进士授河南道监察御史奉勅清理浙江盐法廵按两广适有内批命镇守少监黄泌贡珍禽异鸟明奏止之迁陜西按察司副使抚治汉中奏立白河县嵗旱条救荒十二事多见施行擢云南左布政使廵抚甘肃首奏罢贡献以息横敛禁以俗乐祭先圣命所司讲求制度乐舞器服一如古礼邉方始知有雅乐治己酉卒】
　　吴珙【字廷瑞南平人成化壬辰进士知临淮邑为黄河水渰民遭垫溺珙至请于廵方调军夫万六千余人开濬积水又増筑东西二坝以防之补龙泉县陞戸部主事以病归】
　　廖中【字用中顺昌人成化乙未进士授刑部主事转员外尝出赈荒临洮济南兖州各郡活者万数陞山东按察副使初尚书林俊以疏劾僧继晓系狱举朝无敢往来者中日往视且令其弟供事不絶中卒俊为志墓有山水人琴之叹】
　　余泰【将乐人成化庚子举人知兴宁县俗尚攻讦泰至立祠祀宋县令顔衮等率父老拜谒民始知义诸生薛绪王天与被诬乆系泰申释其寃寻乞休归卒年七十二着有春庵集】
　　曽侗【字良中沙县人成化癸卯举人为梧州推官法律严明狱讼不寃猺獞乱深入其穴招降之陞象州知州丁内艰复补绵州流贼入境设竒兵出击贼遁去寻致仕】
　　谢臻【字志道沙县人治壬子举人授武宁知县剧冦罗万阳乱臻隂结其党率死士夹攻之铲其穴复补武陵擢松江府通判】
　　萧昆【字叔冈将乐人正徳丁邜举人尝从蔡清受易授淳安教谕寻补绩溪己邜聘分粤闱途次为逆濠所执欲降之昆慷慨言曰殿下违祖训干天命复欲戮义士乎不屈死】
　　胡琼【字国华南平人正徳辛未进士知慈谿县三年入试御史以疾归寻起廵按贵州后以议大礼廷杖卒有九峰稿奏议若干卷】
　　黄焯【字子昭南平人正徳甲戌进士由南礼部主事厯迁永州知府禁永人亲殁破产饭僧之俗时用兵讨九溪蛮焯取郡盐引钱贮库供饷民赋渐纾遂为式又置舜冢祀田建濓溪祠辟东山书院聚文学子弟教之官终湖广左叅政】
　　郑庆云【字舜祥南平人正徳甲戌进士知灊山南昌二县入为礼科给事中世宗即位首劾中官杨琳及留守大臣不职者会议大礼与时宰不合引疾归】
　　陈绅【字文佩南平人正徳己邜举人知宁逺县地界西粤杂以苗民绅至以逆顺祸福晓譬诸长老酋魁民以安谧寻改广州府教授值母防哀恸卒】
　　游居敬【字行简南平人父伦为睢宁令有惠政居敬登嘉靖壬辰进士选庶吉士改授监察御史廵视芦沟按商人匿税语侵司农司农惮之廵按应天劾伪学捕奸党出防民之久滞疑狱者出为浙江按察司佥事厯湖广广东叅政浙江按察使左右布政使时倭人猖獗调主客兵数万计库无羡赢居敬咄嗟办之议者欲练土著汰客兵兵当关而噪督抚无防居敬前谕之皆解散丁外艰归起授都察院副都御史廵抚云南镇守沐朝弼故恣横居敬裁以分义而归其所侵腾越州荘田防东州蛮酋阿堂乱侵罗雄州逼会城居敬疏请聨川贵兵诛之防令廵抚勘明具奏居敬因屡招阿堂不服乃出不意督土汉兵进勦阿堂窘急自刎死三省遂定沐朝弼故啣居敬言于廵方王大任以不俟朝命防勘辄兴兵疏劾居敬坐逮杖论戍碣石穆宗即位赦归廷臣交章讼居敬召起南刑部右侍郎寻转左高拱再相欲甘心徐阶凡见弹劾者一网去之居敬语其所善同官曰相君必不忘华亭计所尝抵牾特斤斤耳孰与姑舎是一心谋宗社乎拱闻之嗾其门生以年老论居敬居敬方上三疏一言中贵擅权一言时宰作威福一言罗从彦李侗宜从祀拱以中防摘其奏词繁称罸俸三月遂乞归卒生平衣麤食粝一席十年漆枕栉匣尚青衿时物殁后诸子有不能举火者】
　　林腾蛟【字士才永安人嘉靖丁未进士知新防邑贼谢大用倚长潭盗何贰辈为声援肆刼里中腾蛟以计平之擢监察御史时三殿燬朝廷欲新之财用方绌命督南直江西湖广各逋负腾蛟疏曰是皆已焚之林已竭之泽田渔其间所获甚防伤生实大世宗可其奏出按广东劾奏部吏罢数人复被命按江西墨吏望风解绶去当路畏其言改河南按察佥事条奏伊王不法数十事世宗遣给事中按騐之与王置对同官大率持两端腾蛟大言诋数之狱未具而卒临终命其子曰必结竟伊罪而后殓之及王免为庶人其子乃以柩还人谓其以尸置对还柩之日河洛汝頴民送出境者千余人立祠庙或垒土作坛祀之】
　　揭鸿【字于渐将乐人嘉靖己酉应天举人知兵法短小精鋭舞槊如飞初判潮州署海阳两勦芦清神山沟及石防倭冦前后斩级夺男妇六百余人南洋贼王若鲁拥众万余焚刼逼城鸿单骑抚谕探虚实领兵力战生擒贼首并其余党五百人救被掳者三千人转连州守致仕年八十余卒】
　　杨大韶【字子舜将乐人嘉靖己酉举人初令唐山再补武縁八寨叛獞韦豹等分据为梗大诏单骑入寨谕以威徳遂降之监军霍与瑕曰杨君胆畧可当万夫】
　　吴思立【字叔礼南平人以贡授茂名县教谕以师道自任茂旧无　文庙思立请建之寻陞国子典籍出宰大埔有□坑看牛坪三贼巢世为潮害谕以恩信贼阳服阴叛亷知其状乃相机捣巢不烦甲兵贼党悉平潮民勒石颂徳】
　　陈源湛【字醴泉永安人领万厯癸酉南闱乡荐授和平令巨冦江月照叶英乱源湛计殱之及叙功有蔽之者授髙州判改浯州乞归手辟一洞顔曰桃源读书其中】
　　余化淳【字元卿将乐人万厯庚子举人授福清县教谕擢知儋州黎人出没纵刼化淳练兵扼险缉勾引者置之法民乃安堵陞惠州同知革常例千金清占田千畆海冦猖獗获其渠魁余党悉平补潮州同知乌镇私盐羣盗接应化淳多方严缉获沈三叶大等正法害始除以病归】
　　陈国祯【号调梅南平人万厯庚子举人厯长宁令值山冦陈万钟等据九连山朝命三省防勦不下国祯率乡勇计捣其穴斩级七百贼奔溃擢戸部主事榷税芜湖致仕归】
　　谢君惠【将乐人万厯庚子举人知懐集县常捐俸筑陂溉民田数千畆擢光禄署正转刑部郎魏珰擅柄君惠持正不阿劾田尔耕等罪尔耕以贿求免君惠坚絶之转知梧州府擢长芦运使】
