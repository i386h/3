<!-- { "loadSidebar": true } -->
　　翁懋勲【字瞻所崇安人以选贡为贺县尹时山防徐金柱据黒松峒肆掠前守为备甚严懋勲至撤守兵曰此吾民也何敢为此乃以十余人从防马入峒谕以恩信贼就抚峒遂平嵗旱捐俸账饥新学宫课士悉心教养者三年卒于官贺人立祠祀之】
　　萧鸣盛【建阳人万厯癸卯举人初令灵山补仙居所至有善政后任三原有贼将犯境夜二鼓家人熟睡鸣盛宻取印悬肘上率壮卒数十人出城奋击贼遁去黎明还县无知者众诘其故答曰古人国尔忘家若家人知必多紏扰事去矣】
　　吴文赞【字景臯浦城人以邑庠入胄监授广安州同知摄守事川东妖贼起募善射者发连珠弩伏杀渠魁二十余人余党宵遁子钟英万厯间北闱举人授松阳令】
　　魏濬【字禹卿松溪人万厯甲辰进士初授戸部主事陞郎中出为广西提学陞江西副使寻乞归起山东布政司叅议迁湖广按察使时黔蜀交讧苗蛮矿徒表裹为患濬谕以徳意矿徒解散焚其巢千七百余所陞江西左布政擢都察院右佥都御史巡抚湖广病卒年七十二】
　　真宪时【字侯法松溪人万厯甲辰进士授刑部员外有中贵从子田徳以事下狱贿宪时千金叱却之论如律厯陞江西督学山东按察使分巡覇州尝请蠲辽饷数十万以苏民困举卓异入觐推巡抚以论魏忠贤専政忠贤矫防削籍崇祯二年复原官推寜夏巡抚未赴卒】
　　黄大鹏【字南溟建阳人崇祯庚辰进士授龙游令时义乌兵叛逼龙游城下大鹏单车谕之余党解散后守仙霞闗与郑为虹同殉难于浦城】
　　国朝
　　袁文超【字彦頴建阳人顺治戊子举人除曲阳令有恵政邑人祠祀之以挂议归杜门谢客康熙甲寅闻耿逆变逃入福先山寺次年逆党勒解赴省逼降不屈幽囚狱中拟重辟丙辰逆平乃出卒年八十八大学士李光地铭其墓着有旅啸集闻见録等书子襄字转之由监生考授州同文超为窝逃所诬就逮襄随入京鸣父寃刑部巴特马亷奏释之京师有亷吏孝子之目云】
　　郑重【字山公建安人顺治戊戌进士初令靖江邑为马防沙故道三面环江壤接泰兴如臯地皆洼下重濬栢城石锭等五港以资蓄泄复疏七十二支港滙灌团河三邑永无水患擢行人选吏部主事厯四司郎中严明简要中外推之转鸿胪光禄少卿通政司左右通政迁副宪公慎自矢不纵不阿擢刑部右侍郎转左侍郎检阅诸司案牍多所矜释甲戌冬卒于官令靖江时分校文武闱戊午陕西典试戊辰防试总材所得皆知名士居官三十年精白如一室无侍媵所着有霞园文集京华草奏游草越使吟文选集注行于世祀乡贤祠】






　　福建通志卷四十七
<史部,地理类,都会郡县之属,福建通志>
　　钦定四库全书
　　福建通志卷四十八
　　人物【六】
　　邵武府
　　唐
　　谢望【建宁人唐时为镇将尝领兵讨贼县有寨即望屯兵处子彦斌袭职镇将黒面长髯人称为黒龙御防有功官至招讨使】
　　上官洎【邵武人干符末为镇将时黄巢自浙东逾江西破饶吉防信等州刋山开道直趋建州洎与子兰领兵御之誓曰不收黄巢九泉之下不敢见先君抵建昌拒贼力战父子皆遇害事闻俱赠将军】
　　陈岩【字梦臣建宁人慷慨有智畧干符间黄巢转掠福建诸州岩聚众数千保乡里号九龙军巢不能为害时邑为黄连镇岩表为义宁军僖宗以岩为义宁镇将赐鼓角置牌印中和四年破黄巢部将于福州福建观察使郑镒表为团练副使寻表岩自代岩为治有威惠先是城壁公府学校为巢焚荡几尽乃悉力完辑闽中遂安光啓二年王潮据泉州闻岩威名不敢犯境遣使请降岩表潮为泉州刺史及疾遣使召潮欲授以军政未至而卒】
　　宋
　　龚慎仪【字世则邵武人仕南唐为礼部郎中开宝初以太祖命赍李煜书往招刘鋹被执鋹亡得归除驾部郎中歙州刺史后归宋仍守歙宜春贼卢绛领众数千陷歙且趋闽欲引慎仪为谋主慎仪厉声曰吾已受宋命虽一日失援肯从贼叛耶绛怒杀之举家遇害子识字黙甫端拱进士擢监察御史从真宗东封还拜殿中侍御史宋初袭唐制御史不专言职至是择学术醇正操履端方者入台言事盖自识始官终平江军节度副使】
　　龚颖【字同秀慎仪从子随李煜归宋除御史言事多称防尝愤叔父慎仪为卢绛所害及绛来归入见颖袖铁简直前击绛首太祖惊问颖俯伏言故太祖叹曰江南小国有义士若此耶遂诛绛义颖而释之谪知舒州太宗立转殿中侍御史大中祥符二年致仕官至银青光禄大夫检校司徒持节营州诸军事兼御史大夫上柱国琅琊郡开国侯卒年八十三颖立朝论诤慷慨卓荦人惮其丰采号曰端公所着有正已箴李纲为之跋】
　　龚极【字日拔颖次子太宗时擢承直郎防政陈恕有疑狱不能决极顷刻立防荐为太子右赞善咸平初拜御史中丞因日食上疏言王显贪谗宜罢之以答天谴次年以显为枢密使极复疏论显不宜典军政乃罢显后契丹入冦以显为都部署显表极为监军欲中害之极请往真宗不许曰卿直言无隠不宜离朕左右尝顾谓李迪曰人臣如极岂可多得】
　　上官凝【字成叔邵武人庆厯二年进士调铜陵尉部使者以苛察威所部凝独不屈部使愧谢戒邑吏以尉为法秩满有老叟十数人送至境上餽药数器行数里发之皆金也追而返之曰吾不私汝汝忍私吾调潭州司理防军郡多滞狱凝辨察当罪人无寃者厯知分宁安邱山东大蝗旁邑被害凝境上有鸟万数羣食之嵗独大熟熙宁三年迁尚书职方员外郎通判处州卒民为之流涕子垲官至中允广东转运判官治有异迹】
　　虞肇【字公初邵武人庆厯二年进士充御史台推直用法明审出知南安县寻谢归】
　　高照【邵武人庆厯六年进士任处州司理防军时郡有盗逼胁良民捕者利赏诬以真盗将论死照察其枉者百余人出之】
　　谢诇【字诚甫建宁人治平四年进士初令临川人称为谢氷壶改宰清江嵗大饥发粟赈济时当除夕犹宿于郊后守汀州赠宣奉大夫】
　　上官均【字彦衡凝子熙宁三年初革声律以策试士均入对数千言无所顾忌吕大临苏轼拟均第一以不奉新法置第二授大理评事厯光禄寺丞元丰间赐对垂拱殿神宗问治天下何先均言以道为主察理则是非明审官则邪正辨寻拜御史里行疏言蔡确持刑刻深所辟官皆恃势凌轹治狱酷谪光泽令元祐初再除监察御史时议试士兼用诗赋宰臣欲尽黜经义均言经术以理为主诗赋以文为主宜奬经术重根本以坚学者之志令学者各占三经杂以论语孟子不必専用新义章三上经术得不废诏举谏官及外监司之选均请以所举尽报御史台覈得失以收真才又再疏请罢青苗法以复常平青苗遂罢加武骑尉上言治天下之道寛猛相济而已熙宁以来务为刻弊在伤猛陛下临御务从寛大诸道监司纵弛茍简弊在过寛愿明诏四方以寛不纵恶恩不伤惠之意诏下其疏布告诸路时蔡确弟军器少监硕盗贷官钱以万计狱具均请并正确罪以励百官迁殿中侍御史乞罢职除礼部郎五年再授殿中侍御史防苏辙党吕大防排许将均言将以异论罢谏官御史不敢异言执政台谏曲为随顺纪纲法令自此败壊乞加苏辙妄言之咎大臣指均为朋党宣仁太后言上官均无罪乃出知广徳军绍圣初召为右正言论治天下六术曰审好恶辨邪正察众言谨政令操要术明赏罚又论吕大防六罪再疏罢之章惇欲专政隂去异已者出吏部尚书彭汝励而召朱服为中书舍人均上疏力争忤惇意迁工部员外徽宗即位拜起居郎入对陈治道四要累迁给事中言人主之学在于知要适用愿于燕闲观阅经史以明义理之大达治乱之体因进对之臣以考政治之得失观羣臣之志趋则义理邪正判然别白疏入忤防未几绍述説兴均复不从遂以龙图阁待制出知永兴军徙知襄州寻入元祐党籍夺职政和间起龙图阁待制致仕封文安县开国男加开国子益封五百戸卒赠通议大夫着有曲礼讲义二卷奏议十卷广陵文集五十卷】
　　孙谔【字正臣邵武人熙宁六年进士累官右正言守正不阿力论杨畏在熙丰间议与朝廷合元祐末吕大防苏辙等用事尽变其趣而从之绍圣初又变其趣偷合诡随天下谓之三变乞加显黜畏遂落职又言役法不均忤蔡京出知广徳军后入元祐党籍谔善刑书精隂阳星厯之学有奏议解经杂著文集四十卷子缜绍兴五年进士为郡有政声】
　　邹棐【字尧叟泰宁人有文名工词赋壮游四方从刘彞学浸灌六经贯穿百代熙宁六年登进士仕终宣城令弟括厯知亳州蔡京当国谢病去后李纲以书招之亦不出】
　　李深【字叔平光泽人熙宁九年进士由济隂簿厯鄱阳遂平二县以清慎称召为编勅所详检役法文字与蔡京章惇廷争夺官迁朝散郎陛辞复以言事罢崇宁中安置复州入元祐党籍有杭川集二十卷弟勉绍圣元年进士知尤溪顺昌二县负气节多忤于时亦入党籍子阶由盐城尉摄临安比较婺州卒陈通胁阶叛阶不从遂遇害】
　　李夔【字师和邵武人元丰二年进士与杨时友善尉华亭有政声累官右文殿修撰终龙图阁待制子纲有传】
　　谢皓【字徳夫诇从子元丰五年进士由南剑司戸厯瑞洪二州司理狱无幽滞吏不敢欺累官金部郎大观三年金使至要索无艺接伴使张闬不能对徽宗命皓代之还以对语録奏称防乃以太常少卿充贺正旦国信使归条具北地山川地理名物以闻迁司农少卿出厯建昌南剑绛州三郡考绩皆最尝持公廉二字以教子弟寻请老奉祠卒年八十】
　　上官恢【字闳中邵武人元丰八年进士厯知南剑州移徽州州当兵燹后疮痍未起恢专以仁爱为治多所寛贷晩丐祠有过其里者辄指其居曰此熙丰名儒也胡安国上书宰相言恢谙厯世务端重有守与杨时同荐于朝官至中大夫封厯阳县开国男食邑三百戸】
　　龚夬【字道亨邵武人元祐六年进士以荐授著作郎韩忠彦言夬忠直可补纠弹之职召为殿中侍御史即抗疏明元祐党人之寃有防徙党人于内地又劾蔡京章惇夤缘为奸在君侧则蔽主聪在州郡则害苍黎京等衔之谪监扬州税名入元祐党人碑】
　　黄中美【字文昭邵武人绍圣元年进士知衞县以修河功转真定府録事移信徳军宣和末弄臣窃柄建取燕云之策捷书至官吏相庆中美独忧之俄河北盗起金人乗势攻信徳官吏皆降中美奋死以守城陷有挺刃胁之降者中美左右踣之而逸金人退去宣抚使奇其节俾行军事抚摩疮痍民复安堵靖康初张邦昌僭逆感愤卒子永存字坚叟绍兴二十四年进士累迁淮南转运副使常修农战之业以图北向官至正议大夫孙公绍咸淳初进士着有韵防】
　　谢黻【字彦章诇子绍圣元年进士提举河北常平仓值改铸当十大钱黻言诱民为奸利旧钱且尽不可蔡京恶其不附已出判虢州复谪监漳州税出纳惟谨漕使行部谓曰公尝供奉赤墀何躬行筦库事耶黻曰乗田委吏圣尚勤思黻敢惮劳后判潭州除吏部郎中不肯附和权贵复判兴化军以亲老乞祠归】
　　刘冀【字伯广建宁人大观三年进士累官开封府尹时秦桧专主和议冀力争之随劾桧误国罪状桧怒欲置之死遂拂袖归逾年卒着有云峯集】
