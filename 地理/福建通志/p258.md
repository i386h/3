<!-- { "loadSidebar": true } -->
　　周之基【湘潭人万厯间进士知邵武府敏达善断率属严肃恵爱士民死之日诸生特祠祀之】陶人羣【溧阳人万厯间进士知邵武府尝带理粮务捐耗米以修葺学宫革濠租筑桥坝以疾卒于官】韩国藩【鹰扬卫人万厯间进士知邵武府明敏有干才剖断如流未尝轻入人罪门絶干谒令居民濬潴水以制火患革南濠租税以杜奸民】
　　朱履仪【海寜人万厯间任邵武府推官清锄奸摘发如神尝捐俸建尊经阁进诸生谈理论文去之日立祠以祀】
　　杨春茂【南昌人万厯间进士任邵武府推官折狱多所平反作兴黉序约杉关津税豁濠租苏驿困卓然循吏】
　　程寰【字仲辅歙县人万厯间进士知光泽县甫下车见民椎鲁为立义学课文民鲜盖藏又筑义仓备赈教养兼举】
　　汪正谊【安居人举人万厯间知光泽县建学宫新书院毅然有为百废具举】
　　宋九仪【万载人万歴间知建寜县时盗贼充斥多方捕治民始帖席俗又惑于巫觋九仪毁其像梏其人并禁纷华诸恶习以示民朴】
　　华士嶟【乌程人万厯间进士知建寜县英断严明锄暴恶禁赌博徴收有法一时豪犷垂首】项应瑞【遂昌人举人万厯间知建寜县政务寛简与民休息尝自谓吾服官无他长惟大事能使之小小事能使之无而已】
　　王逢元【睢州人进士天啓间知邵武府优礼士崇尚文教凡义仓水利一一修举调去士民遮道攀留所着有四书正解行于世】
　　王道焜【仁和人举人崇祯间知光泽县尝举袁黄所云官开私窦如女失节语以明志】
　　金邦柱【苏州人崇祯间知邵武县居官清慎水利津梁多所建复值嵗饥捐俸煑粥日活千人】朱士景【吉安人崇祯间邵武府推官先是郡粮嵗佥富民充斗级责一切支应诸费每至破家士景厘上请陋规尽革】
　　左光先【桐城人举人崇祯间知建寜县时盗贼充炽光先廉得逋薮者名并关通捕卒状捕杀二百余人盗贼屏息市猾不法者亦以次按治】
　　邹守常【丰城人进士崇祯间知泰寜县清赋役锄衙蠧有恵泰良规阖邑刋传】
　　国朝
　　陈喆【顺天人顺治三年知邵武府廉正有守当　鼎革初协和文武多方招徕讼狱平反悉惬人情有全城功郡人徳之】
　　赵之琏【洛阳人顺治三年随征入闽授邵武县会山冦起与江右叛帅结为声援众且数万屡薄城下时驻防兵少外援不至之琏简阅丁壮得有勇艺者二千余人部署如兵法遂亲肙矢石大呼击贼所向披靡后卒于官郡中无老防咸为堕泪】
　　池凤鸣【辽东人顺治三年任副总兵四乡冦乱连嵗兴师鳯鸣文武相协善驭骄将能得其死力大有驱除难功】
　　王之纲【北直人顺治七年任延建邵汀左路总兵会邵地冦警提兵来镇驻分守道衙门军屯西北城内纪律森严兵有擅取民间一蔬者立置之法素善书画喜与文士交有轻裘缓带之致及返士民焚祝送之】
　　何棅【崇明人顺治七年任邵武府推官精敏有为先是郡县每嵗输粮赴省责之里民胥吏因縁为奸富民贿脱者金以百计力不能省应役上下需索有鬻田产妻孥以偿者棅恻然力请上司以粮贮公帑官收吏解着为例民大苏息】
　　张承恩【北直人顺治八年任副总兵善骑射每临阵必先登时会勦土冦官进才运筹设伏不旬日而降之治兵严肃有践踏田畆与恃强贸买者聴击鼓辕门以达民情】
　　温光涵【清源人顺治九年知建寜县时海上用兵军需孔急督府羽檄叠至光涵均平赋役设法供应以慰残黎四郊安堵后卒于官】
　　周鼎重【古田人顺治十五年任邵武县学训导时学宫倾圮鼎重力肩其任大兴工作不数月殿门廊庑悉成钜观人颂为师范第一】
　　王秉直【南郑人顺治五年以进士知泰寜县当戎马交驰之日军储所发调度有方上不乏供而民不困屈人服其才】
　　王誉命【号鹤溪上元人顺治八年以恩贡知泰寜县精勤有干济邑当兵燹后学宫公署悉被焚燬誉命捐俸修葺又缮治城垣楼橹时团练乡勇以防冦警撤驻劄防兵之扰邑赖安堵】
　　徐登第【辽东人顺治间署建寜县驻防守备计擒土冦黄黑黄凑连葱等杀之冦熖遂熄调镇海澄兵威益肃海冦不敢犯境全闽咸倚重焉】
　　龚廷擢【南郑人康熙二年任邵武府推官秉正嫉邪严饬四邑衙蠧殃民一时狐鼠屏息后卒于官士民哀之】
　　王銗【湖广人康熙二年任邵武副总兵值东路上冦李桂孙聚乱銗大张筵宴令部将诱降寻皆就擒东路以平士民踊跃为建亭镌碑纪功于东桥之左】
　　李化龙【字跃禹陜西榆林人康熈三年以从征黔蜀有功进秩游击防守建寜县先是庚子之变兵民疑忌未释化龙至多方抚戢尝延绅士询民间疾苦有古儒将风会江右冦入蟠湖隘甫闻警传令出师冦夜遁去遂从间道疾趋至严塘望见贼旗飘飏树杪时当日午书记范学仁固请暂驻营炊化龙不可曰兵贵神速民间被俘妇女茍需晷刻身污名败谓责任何疾提兵扺三溪出贼屯后单骑奋臂击其中坚手刃数贼贼辟易遁俄而伏发化龙坠马死立祠祀焉】
　　张瑞午【广寜人康熈十二年由廕生知邵武府洁已率属礼士爱民十三年耿逆变乱阴与同知高举等谋讨逆事泄被擒骂贼不屈死事闻赠太仆寺卿廕一子时江西建昌府知府高天爵以与谋同日遇害】
　　高举【奉天人康熈九年由笔帖式任邵武府同知佐郡廉明持躬谦肃苞苴请托皆不行耿逆反举与郡守张瑞午协谋讨逆事泄遇害赠福建按察司副使与张同祀九忠祠】
　　栁文标【江西徳化人副榜贡监康熈九年以邵武府通判摄建寜县事时邑经兵燹民惫特甚文标开诚抚字痛革积数十条阖邑颂徳十一年复摄本县事恵政如初民为建祠勒石于东城】
　　柯永新【号烜庵奉天襄平人康熈十二年以举人知光泽县初至官闻邑有豪猾董子亮等谋为不轨潜引江右冦徐仲常周正所入境将大举为乱四境惶惑永新亲诣府镇请兵宻设竒计直捣其穴擒之贼党解散甲寅耿逆变起北向恸哭忧懑不食死】
　　王兴禹【奉天广寜卫人康熈十五年由金华府同知随大师入闽十一月奉檄权知邵武府时伪帅因大军压境焚烧剽掠城邑为墟兴禹一意招集赎囘被掳子女以千数驱逐强兵悍卒盘踞民居者诸所征发不事追呼胥吏作奸必置之法尤崇尚学校每朔望于瓦砾中立箬篷瞻拜集绅衿以图创复摄篆甫期月大纲小纪犂然皆可遵守】
　　金鸣凤【号竹亭奉天东寜卫人康熈十六年以恩监知光泽县邑值耿逆初平村落残燬鸣凤极意招徕尝单骑巡行郊野有强卒凌虐百姓则曲谕而重创之一闻冦扰遂统领乡勇尽力捕杀尝施米以赈饥民捐赀以赎难妇给牛贷种恤农民之无资者邑民自是生息】
　　王肃【上海人康熈十八年以太学生知泰寜县邑罹水灾民居飘荡浮尸日以千计肃恻然为民请命蠲田畆嵗额七百余两城郭桥梁冲决废壊者括囊三千金缔造完筑会编审届期数十年有户无丁者尽予豁除贫民以苏未几卒于官士民争崇祀焉】
　　张彭【沁水人康熈二十四年知光泽县邑属通衢夫役最繁又值冦盗甫平疮痍未起彭为力除积建置常平社仓以备不虞申豁盐牙溢额饷银并减浮引积累邑人戴徳不忘】
　　汀州府
　　隋
　　穆肃【江南人刺汀州政尚清明秩满之京道经将乐溪闻唐受隋禅跃溪中死将乐人祀之】
　　唐
　　林披【莆田人天寳中授临汀郡曹椽郡多山鬼淫祠披着无鬼论以晓之刺史樊滉奏为临汀令以治行迁本郡别驾详兴化人物】
　　陈剑【大厯间汀州刺史郡治旧在新罗再迁至东坊口剑始至闻鼓角声堙鬰不畅适年凶民疫吏民进状请迁治剑择地卧龙山之阳曰白石村请于朝改筑焉】
　　羊士谔【贞元初进士为宣歙巡官永贞二年以事至长安时王叔文用事谔言其非叔文怒欲诛之韦执谊不可乃贬寜化尉】
　　蒋防【字子辉南兴人长庆中以元稹李绅荐为翰林院学士为李逢吉所忌出刺汀州】
　　刘岐【大中初刺汀州筑子城罗城修拓陈剑所迁壁垒郡称雄镇】
　　钟全慕【唐昭宗时为刺史王审知喜其骁勇有谋畧分汀州使守之】
　　五代
　　王继业【父延宗为汀州刺史继业复为守父子相继俱有治绩】
　　王云【后唐同光初任寜化县徙黄连旧治于竹篠窝以当旺气今仍其址】
　　宋
　　王嗣宗【汾州人太平兴国六年知汀州事太宗遣武徳卒潜察逺方事有至汀者嗣宗械送京师因奏陛下不委任贤俊猥信此辈为耳目太宗怒械嗣宗下吏削秩既而嘉之迁其官】
　　萧律【字调元新喻人景徳二年赐明法及第守汀州属邑多岚瘴律奏迁州治于平旷】
　　方峤【莆田人元丰间汀冦肆掠特除峤知本州削平之】
　　郭祥正【当涂人工诗元丰间判汀州有善政每与太守陈轩聨辔郊行多所题咏】
　　萧佐【江西人元祐中知汀州新庠序斥公田以供廪饩文风以盛】
　　刘叙【元符元年授长汀丞会有防剏清流县辟为令经始县事营缮官舎防井俱有条理】
　　陈粹【闽县人元符三年知州事劝农桑严溺女之禁崇寜间迁剏学舎奏课居天下第三】
　　汪天任【字莘老浮梁人大观中进士知汀州事时方行王安石字説天任独守六经不变所着有语孟新意】
　　李光【上虞人靖康初以侍御史极论蔡攸朱勔谪监汀州酒税】
　　施禔【建阳人建炎间以门荫擢知寜化叶侬叛虚声欲取汀州禔率部民守隘叛卒不敢犯帅司檄巡尉领弓级中途不进欲杀尉为乱禔抚定之后仍不悛禔乃取黠者三十人置之法自是肃然】
　　丘登【缺寜县人字明甫四领乡荐登绍定二年进士授江西贑县主簿再授汀州府教授多善行】郑强【长乐人绍兴二年知州事始至郡视庙学荒地慨然有更创意会有诏葺学宫即日度地建于州东又市腴田以增饩廪择严师以定课程州人立祠于稽古阁下祀之】
　　张昌【绍兴间知汀州政尚寛和民不忍犯呼为张佛子】
　　黄武【绍兴中知汀州事齐述据贑城叛武增陴濬隍备器搜乗西向讨之述突围去】
　　陈吉老【仙游人绍兴间清流丞以最迁判州事贑冦犯境吉老自将破贼长子希造与贼胡保等遇于武平乂竿口深入无援死之吉老忍痛击贼贼大溃凯旋郡将道迎慰问吉老笑曰马革裹尸本男儿事何至作儿女悲涕耶事闻朝廷官其遗腹子光祖详兴化人物】
　　刘师尹【字伯任长乐人绍兴间为汀州録事防军时汀令陈梦逺诬郡士刘亮叶椿以死罪杀亮囚椿郡倅向士俊党梦逺傅致其狱师尹知其寃抗辨再三士俊怒督之益急师尹乃取状书其尾曰吾寜去官不可防人于非命毅然投劾去后帅司覈得实梦逺士俊镌秩椿等获免邦人徳师尹祀之官终奉议郎提举浙东常平】
　　赵公逈【字仲和晋江人绍兴二十一年进士调汀州户曹隆兴初郡卒忿支赏稍缓羣噪谯门繋知録官将杀之公逈谕之曰赀与命孰重叛则尔诛赀于何有姑归营出知録钱于我乎取众始定寻白守将枭倡乱者十余人州得无事后知邵武军涖政简严陞直秘阁转外卒】
　　吴【建阳人绍兴间以进士令长汀每于耕敛之月聴囚归业约田事毕来诣狱囚皆如期至剖曲直多所原贷又以盐纲事请于郡便民买食秩满归老穉涕泣遮留之】
