<!-- { "loadSidebar": true } -->
　　周希孟【字公辟官人通五经尤邃于易部使者相继荐其贤诏赐粟帛授将仕郎试国子监四门助教上表辞门下教授七百余人前后州守多造庐问业及卒门人相与祠于五福寺所着有诗春秋义并文集】
　　方寘【官人皇祐间官钤辖领前锋以征蛮防侬智髙平广南功陞都防条奏安邉七事一选将帅以镇蛮疆二清虚冐以招精壮三收民心以固本根四行屯田以减餽运五募土兵以代守戍六设烽塘以防蛮变七明赏罚以肃军威仁宗嘉纳之累进少保金紫光禄大夫嘉祐七年赐所居坊名光禄元祐间卒赐祭寘豁逹识大体治军严肃凡有颁赐悉分给士卒人乐为用卒后乡人祭之于社屡显灵异】
　　孙奕【字景山闽县人皇祐元年进士歴知南陵海陵二邑吕诲知开封荐知封邱诲为御史中丞又荐为监察御史论新法不便为邓绾所劾出监陈州酒税陈襄知杭州辟佥判襄在经筵复言奕事行着于乡闾节义信于朋友歴官所至以善政闻可谓循吏宜使当一路以厚俗安民元祐初除福建转运使】
　　郑穆【字闳中官人皇祐五年进士积官集贤校理歴岐王嘉王侍讲出知越州奏免鉴湖田逋租万缗未满任请老与祠元祐初召拜国子祭酒三年为荆府侍讲又为杨府翊善太学生乞为师复以祭酒兼徐府翊善六年请老又与祠范祖禹疏留不报太学生数千诣阙请留亦不报穆归公卿大夫各为诗赠行空太学出祖汴东门外眀年卒于家穆性醇谨故人张景晟死以子托遗金五百两穆字其孤长反金焉子璆军事推官】
　　王回【字深甫平之子嘉祐二年进士为衞真簿不合称病去居颖州朝士多荐之治平中以为忠武军节度推官知南顿县命下而卒王安石志其墓曽巩序其集回尝作告友欲闻其过论甚粹卒后友人常秩上其文集诏补回子汾郊社斋郎弟向字子直同年进士冏字容季嘉祐六年进士皆有文名】
　　林旦【字次中概之子嘉祐二年进士熙宁中由著作郎歴监察御史里行以论李定事罢久之乃起签书淮南判官元祐初复拜殿中侍御史疏论蔡确章惇既去其余党常懐丑正恶直之心愿留宸虑以折邪谋又论吕惠卿邓绾虽贬斥未足尽其罪乞投散地以谢天下出为淮南转运使子肤亦有名坐元符上书防党籍】
　　许将【字冲元闽县人嘉祐八年举进士第一欧阳脩读其文曰王沂公軰人也累官知制诰不试而除出于特命士论荣之契丹以二十万兵压境求代地歳聘使不敢徃神宗以命将将请诣枢蜜检阅而行至契丹馆客果以代州为言将随语折之馆客不能诘又与肄射将发先破的朝廷闻之甚恱遂有意大用累进翰林学士权知开封为蔡确所防防治虞藩狱诬逮御史府逾月方解黜外歴知郓州故事每上元张灯吏必籍为盗者系狱将曰是絶其自新之路也悉纵遣之讫将去任无一人犯法者狱为之空召为兵部侍郎屡上言兵事悉中机宜属西方用兵神宗遣近侍问兵马之数将立具奏明日以问枢臣不能对也元祐三年复为翰林学士绍圣初拜门下平章事章惇蔡卞方日夜求元祐诸人罪欲举汉唐故事大行诛殛将谏曰本朝治道所以逺过汉唐者未尝輙戮大臣也哲宗乃止惇卞又欲发司马光墓将进谏曰发人之墓恐非盛徳事哲宗又纳其言将仕三朝宠荣无替御史中丞朱谔者故蔡京门下人嫉将隂庇元祐诸君子遂诬劾将左右视利出知河南府屡丐致仕奉祠卒諡文定】
　　刘康夫【字公南若虚孙奕子奕判润州卒僚佐怜而厚赙之康夫尚幼谓母曰勿污吾父却不受长学于周希孟主乡校者三十余载刺史张伯玉元绛程师孟皆优礼之治平中诏举孝亷本道以康夫应诏坐后时罢熙寜中广东人乞请康夫主番禺学朝廷索所为文进志述二十七卷竟以未任不合格止异日大臣有言于神宗曰刘康夫天下士惜其几老不得用诏命垂下而寝主泉州学规矩恪端泉人蔡彰録其温陵教授之功以传诸人元祐三年以特奏名举前二日卒郑侠表其墓谓自事亲事长以及恤穷抚稚训养豪隽成就才哲发于诚心施于行事无不可以勒金石感鬼神为文下笔千百言若不繇思虑而羽翼诗书根柢仁义其言蔼如也着有经训杂文古律诗行于世】
　　陈祥道【字祐之闽清人治平四年进士尝着礼书一百五十卷近臣以闻诏尚书给纸笔録进除国子监直讲官终秘书省正字又有论语解行于世弟字晋之绍圣进士着乐书二十卷少宗伯赵挺之称其贯穿明备与祥道礼书同上于朝官终礼部侍郎】
　　郑侠【字介夫福清人治平四年进士调光州司法叅军素为王安石所知秩满至京特谒其门时初行新法令选人中者超京官安石欲进侠以未尝习法辞他日安石问所闻对曰青苗诸法与邉鄙用兵在侠心不能无区区也安石不荅侠遂退不复见久之监安上门安石犹遣谕意欲辟为检讨侠曰仆所以来欲执经门下耳今相公发言輙以官爵为招所待士亦浅矣防天久不雨侠见饥民流离困苦状因绘圗以进请罢新法诣阁门不纳乃假称宻旨发马递上之银台司神宗览图长吁数四夜寝不寐翼日为蠲放十八事又下诏求言越三日大雨执政入贺乃知出于侠也安石忿上章乞罢政务吕惠卿柄国尽复新法持之愈坚侠又论惠卿取唐魏征姚崇宋璟李林甫卢传为两轴题曰正直君子邪曲小人在位之臣与之暗合者各以其类为书以献惠卿大怒诋侠讪谤欲寘之死朝廷谓其忠诚不深罪乃窜英州元祐初苏轼孙觉表为泉州教授元符中再窜徽宗立赦还复故官为蔡京所夺归家无所有一拂而已自号一拂居士里人揭其闾曰郑公坊祀于学】
　　夏臻【字几道福清人熈宁六年进士初令仙居上言青苗之法不便于民擢权知制诰直学士院出知梧州兼管内劝农事有惠政母老告养以朝请大夫致仕子之邵之文重和元年同榜进士之邵初为南剑法曺有平防功歴江西提刑进阶通议大夫之文累官江西提刑副使所至有声】
　　李撰【字子约连江人熈寕六年进士授彭泽令时括民田转运使务为苛扰欲多得匿户羡田为功撰持不可抱牍抗论且请就劾解印绶去使者知不可屈从之适王安礼为郡刺史使者以其状告欲搆撰罪安礼曰以县官敢抗部使者此必清介有守士也亟呼吏就使者草疏荐之元祐三年朝议遣使修小吴河撰上复河赋三篇言河不可复两任州判官至朝奉大夫卒赠少卿着有广孟子説养气论孟子讲义十四卷】
　　刘诜【字应伯福清人熙宁九年进士精通乐律歴大理丞崇寜初置大晟府典乐官诜上歴代雅乐因革及宋制作之防因言今乐音髙急曲鄙俚恐不足感召和气宋火徳也音尚徴臣按古制旋十二宫以七声得正徴一调似不可缺徽宗善其言即以诜司典乐之职他日出古钟二召诜按考诜曰此与今太簇大吕声协取大成钟扣之果应又言钟击无余韵不如石声复取合之音益谐累官宗正鸿胪衞尉太常少卿纂续因革礼卒诜性至孝居母防有双芝产墓鄊人异之】
　　林子充【福清人著论语诗五十首林之竒解论语多引用之又指南集三卷诗二卷同邑林仲嘉亦工于诗郑侠王圣时林圗南李天与俱与为友有诗三卷时号古屯二贤】
　　许天瑞【福清人家贫以道自乐尝解六经语孟弟人瑞亦知名人号为二许】
　　杨朏【闽县人元祐六年进士元符初以渭州推官摄长汀督催租赋不扰而集盗贼啸聚捕治首恶境内肃清眀年之渭州道繇京师上书论绍圣奸臣以元祐为讐肇立党锢贬死故老大臣成废后之谋戮上书之士日食彗见饥馑荐臻皆由于此言甚切直除知建阳终建寜节度推官】
　　李复【字履中闽县人绍圣间行部关中犹及识横渠先生尝论孟子集义养气之义谓其动必繇理故仰不愧俯不怍无忧无惧而气自充舍是则明有人非幽有鬼责自歉于中气为防矣故曰无是馁也朱熹称其独得大防又曰近世诸儒多以遇髙失之不若此説为得着有潏水集】
　　萧磐【字安固闽清人绍圣元年进士官至朝请大夫权知梧州军管勾学事兼管劝农事提举钱盐课农桑兴学校百废俱举暇则引诸儒饮射读法有古循吏风丐休赐紫金鱼袋】
　　辛炳【字如晦闽县人元符三年进士累官监察御史兼权殿中侍御史先是蔡京废发运司转般仓为直逹纲炳极疏其京怒谪监南剑州新丰塲绍兴初复召为侍御史首言公道壅塞风俗頽薄连疏三省乖失数十事又请谕大臣勿废都堂公见之礼罢福建八州添差冗食官八十余员皆从之苏湖地震炳应诏劾丞相吕颐浩罢之张浚召赴行在炳论其败事悮国浚坐落职除御史中丞复抗疏言和议必不可从所当讲求者守御攻战之法以疾乞外除显谟阁直学士知漳州未赴卒贫无以葬诏厚赙其家】
　　林遹【字述中福清人元符三年进士浮沉十余年丁母忧庐墓甘露再降宣和间知南剑州治尚清简言五刑之属三千一言以蔽曰罪疑惟轻靖康元年福州兵害其帅拥众数千道出南剑遹遣司録谢如意谕以祸福斩巨魁二十余人建炎初诏録熙宁元祐忠谠后遹以县人郑侠闻因追赠官其孙苗刘之变遹为中书舍人不失节髙宗嘉之寻以徽猷阁待制知福州兼福建路安抚使未几奉祠归里进寳文阁待制知广州终龙圗阁学士赠少师有妙峰集四十卷】
　　许份【字子大将之子崇寜二年进士累官国史编修政和中简功臣子牧郡份知邓州政尚宽平囹圄几空改蔡州奉诏赈饥置塲列室具噐用鸣鼔给食率三日一徃问饥饱而察羸疾所活二万六千九百有竒洪水暴涨没城份登城祝曰政有失郡守溺死无恨百姓无辜翼日水退改州值金兵告警檄兵勤王解亳州围诸援兵至者份抚驭有法莫敢纵掠维之民获安迁龙圗阁学士去之日百姓□留】
　　黄年【字徳邵永福人崇宁五年进士累官河北西路提举入为太常博士靖康中拜监察御史累迁殿中侍御史秦桧为右相举朝未知其奸胡安国亦荐桧贤年独首论劾桧乃罢桧与祠年又劾桧党王防等罢之且言桧行诡而言谲外缩而中邪不畏天下之议无所忌惮合投裔土桧竟禠职又乞发明诏暴桧隠恶以破奸臣之胆消朋比之风年攻桧不遗余力桧深憾之迁中书舍人以言者罢归绍兴中桧再相司谏大方希桧意复论年坐落职寻卒于家年防时或许以女及贵女家落矣人劝其别娶不从任子恩先官其弟之子乡人义其行子衡仕至湖南提举】
　　朱庭杰【字世英永福人崇寜五年进士建炎中为潍州北海令寻摄倅时兵戈纷扰官属悉遁庭杰独坚守不去城隅有水度防至必饮之投以野葛饮者皆死俄而防入城庭杰死之勅于郡之桑溪原】
　　郑强【字南羙官人崇寜五年进士任萍乡令清心洁已勤民疾苦邑素多瞽强以县治为飞凤形凿双池于南以象两目民遂无瞽病卢溪水涨为民害筑堤障之民号郑公陂有厉鬼为祟剏南源寺以镇之患遂息迁知汀州兴学校増饩廪惓惓作人多所造就郡人祀之】
