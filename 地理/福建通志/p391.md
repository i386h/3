<!-- { "loadSidebar": true } -->
　　郑至果【字子刚晋江人嘉定十六年进士连帅闻其能檄摄闽永福二邑皆治改建昌令刷前令预借之数给钞还民修学官造舆梁政敎俱举时邑有螟患至果到官遂息改知梅州州屡易官诸务隳阙至果阅寔修举鹾冦出没郡境戒严擒其凶渠境頼以安】
　　洪天锡【字君畴晋江人寳庆二年进士知古田按诛倚藩邸势杀人者调判建寜擢监察御史寳祐间宦寺横肆外阃朝绅多出门下庙堂莫敢言天锡来自孤逺乃手疏以正心格君为説申劾宦官董宋臣将作监谢堂知庆元府厉文翁不法状疏上理宗力防之天锡又言贵幸作奸犯科根柢蟠固异日势愈张虽欲治之不可得已理宗欲天锡易札自戒饬之天锡言自古奸人外虽慿怙心未尝不畏人主之知茍知之而止戒饬则慿怙愈张反不如未知之为愈章五上出关待罪又言内司动称御前良民受害愿毋使史臣书曰内司之横自今日始疏凡六七上最后请还御史印谓朝廷轻给舎台谏百官庻府而独重北司仓卒之际臣寔惧马阉人为之气沮度宗立疏病民五事曰公田曰关子曰银纲曰盐钞曰赋役寻为福建安抚使召为刑部尚书进华文阁直学士寻致仕卒赠正议大夫諡文毅所着有奏议经筵讲义通礼辑畧味言发墨阳岩文集】
　　呉燧【字茂新同安人绍定二年进士知漳州擢监察御史上疏以正纪纲开言路为第一冬雷发复论郑清之初相人以小元祐目之今雷发非时不闻避位是以天变为不足畏矣宜俾奉册就第而用宦官宫妾不知名者代之疏入除大理少卿再嵗召为秘书少监入对愿絶内降裁私恩聚忠贤抑嬖幸节不之费去不良之牧擢殿中侍御史时盛夏犹寒燧言宜崇阳抑隂攻佞幸尤切时洪天锡论董宋臣等甚力燧乞行其言改礼部侍郎度宗立除兵部侍郎燧弹劾数十奏皆通达国体义形于色荐书数十人尽知名士】
　　徐明叔【字伯晦晋江人绍定五年进士辟江淮制幕干办广漕清节益励通判漳州以亷闻知英徳府猺冦不敢犯召为国子监丞潮冦起命知潮州设购捕渠魁戮之除江右宪长嵗歉发义仓以赈迁兵部侍郎防元兵南下忧愤卒明叔学有源委与洪天锡齐名人称之曰择斋先生】
　　王侃【炳之孙厯官肇庆紏曹倅王衣俘商人数百以盗分圏鍜之侃持不可同僚以危言谏之侃曰吾守职耳他非所忧也亲鞫得寔破械释之子显世见文苑】
　　吕中【字时可晋江人淳祐七年进士厯沂靖恵王府敎授轮对言当去小人之根革赃吏之弊迁国子监丞兼崇政殿説书奏乞夜轮讲官直宿以备顾问又言进讲经史乞依正文进读不宜节贴避忌不惟可察古今治乱亦以革臣下謟谀之习丁大全忌其直徙汀州在汀演易为十图寻复旧官卒着皇朝大事纪治迹要畧论语讲义】
　　吕大奎【字圭叔同安人淳祐七年进士少从陈淳学得阳道学之传出知兴化军转知漳州未行属蒲夀庚率知州田子真降元捕大奎署降表不署见杀着有易经集觧春秋或问学易管见行于世元孔公俊建大同书院祀朱熹以大奎配焉】
　　黄岩孙【字景傅恵安人寳祐四年进士咸淳间令尤溪新南溪书院建四斋及讲堂以栖学者复作夫子燕居堂疏朱熹所觧太极通书西铭三篇及所与门人问答之语及诸儒之説有发挥者间申以巳意会萃成编伦通贯名曰辑觧刋于书院后守福州】
　　陈龙复【晋江人寳祐四年进士厯官大府少卿文天祥开督南剑迁龙复督府叅政守湖州积粮治兵天祥赖之及移屯遂为元兵所袭死焉】
　　刘叔智【以字行晋江人咸淳十年进士授金华尉江万里力荐之召对论天下大势与当时务有劝其谒郑清之者谢不徃及清之为相坐万里党劾罢遂杜门不出】
　　赵必【字伯暐太宗十世孙补承务郎怅望中原慨然有祖逖之志从益王至永嘉转承议郎贰赵吉甫南外宗正益王即位福州招抚使蒲夀庚与田子真叛降元必逃甆灶邨子真遣兵勒还草降表必持匕首自刺吉甫抱哭曰我愧死万万不能复见子矣张世杰回兵围城夀庚尽杀宗室録曹叅军呉伯厚以计出必遂居泉之东陵不复问人间事与诸生讲觧经传终身尤长于典礼着有茹芝东陵等集赵必韸亦宗室为长乐主簿宋亡不仕易名文孙専以讲授为事】
　　丘葵【字吉甫同安人补郡弟子员少慕程朱之学初从辛介甫继从呉平甫授春秋亲炙吕大奎洪天锡之门徳祐间科举废絶意进取所着有易觧疑四书日讲诗直讲书口义春秋通义礼记觧周礼补亡景炎间蒲夀庚以城降元益自韬晦元遣御史马伯庸来徴匿不就复遣达鲁花赤赍币至其家力辞伯庸悉取其书以去卒年九十配享朱熹祠】
　　元
　　卢琦【字希韩恵安人少从三山余子贤学子贤语其友陈忠曰希韩经学该贯为人简重无惰容吾畏友也至正二年举进士授永春尹赈饥均赋减盐引蠲银之无徴者仙逰盗逼境琦方省耕界上谕以祸福皆投去棘槊觧散九百八十三人至正十三年泉郡大皆就永春食琦按视分食有幼穉弃道者舟载养之明年安溪冦来袭琦出郭外谕民曰县无城能战与战不然令死之众感泣曰使君我父母也忍以父母畀贼琦率与战大破之明日贼分道至民以锄梃瓦砾助击三十余战捕贼千二百余人民无一伤者调寜徳尹宁徳盗起民走匿山谷闻琦至乃悉归贼亦觧去擢兴泉二郡盐课司提举时钜商以贿夺下四塲引盐自为市琦曰上弃国课下夺民食寜断吾腕不署牒也除守平阳命下而琦卒所着有圭峯集】
　　明
　　张度【字孟钦晋江人洪武中以荐授锦衣卫都事永乐初陞监察御史正色台端巡厯江左交南肃僚贞度人称其得宪体度初名佛保交南复命成祖嘉奬更今名陞江西按察使】
　　黄存中【一名魁恵安人洪武中以人才荐授中书舎人建文二年擢礼部右侍郎有文学习典礼与许观陈廸同寅和衷二人敬爱之永乐初二人殉难魁亦不屈死与廸皆附祀观祠中】
　　王铨【字彦衡晋江人洪武间随父玺征讨多立战功复从楚王平闽洞除建寜左卫指挥佥事会广西龙州土官与安置郑国公常茂结姻诱合诸酋以叛授铨叅将帅师征之捕茂以献分兵勦诸叛酋悉平之论功陞金吾指挥备宿卫建文初调福州左卫靖难兵起铨议率卫军勤王为都指挥所阻众请徐行以观变铨曰王事有期畏缩观望非臣子之义也疾驱至沧州时李景隆败遁成祖遣使谕降铨不从仰药死年五十五赠昭勇将军赐祭葬子孙世袭泉州卫指挥】
　　刘孔宗【晋江人永乐甲申进士厯官湖广叅议宣徳间山西有警尚书蹇义疏改孔宗山西转运使调度精覈军兴饶给羣小惮其严明搆以赃山西廵抚于谦谓孔宗律已过严多与流俗忤疏其诬得释正统中乞致仕以夀终】
　　余福【字万祥恵安人永乐丙戌进士以行人使交州慰抚降附土人餽金银钿镯等物皆不受使还入对帝曰餽赆礼也尔何郤之顿首曰臣受命出疆系国荣辱以货易守恐贻外番侮笑成祖深嘉之车驾幸北京福廵南都劾权要主事朱某不法事法司偏坐福罪福令家人愬行在帝覧奏曰非使交州行人耶朕方欲用之何得尔召诣亲鞫得实命复职反坐朱所司置重辟福为叩头死请廼从轻典后竟为讐所挤坐贬】
　　蒋畴【字嗣昭南安人永乐壬辰进士任监察御史所按部墨吏望风去审覆疑狱多所平反一时号为铁面以居防哀毁卒】
　　朱鉴【字用明晋江人永乐丁酉年以学行擢监察御史按湖广梅花峒贼起鉴亲诣贼营开谕觧散调广东禁奸戢暴所至肃然正统初王振拥大驾北征鉴时陞山西左叅政上疏恳留极言也先猖獗】
　　【太皇太后读其疏泣下而驾已出矣土木之变鉴勒兵勤王以遏南侵陞副都御史廵抚山西鉴涕泣愤恨上疏言天位不可以无主神器不可以乆虚宜立储君选智勇之将托忠义之臣开直諌之路杜权幸之门早革内侍之政再造中兴之业雪前耻以图后功鉴在山西十余年前后奏疏十余上皆邉防大计所赐玺书五十余道寻乞致仕家居二十余年夀八十八卒赐祭葬】
　　何观【晋江人永乐癸卯乡荐试中书舎人办事文渊阁以慎宻得乆留景泰辛未观上疏极论大臣王直胡濙等阿附权奸比周中贵欺君悮国诸不法状不宜置左右防下科道议给事中毛玉等劾观诬陷大臣擅开邉衅之罪叶盛林聪力救之诏杖观百调象山知县归隐古青山著书自娯夀八十九卒】
　　崔恵【字廸吉晋江人慷慨负大节领宣徳乙卯乡荐任石城敎谕正统戊辰叛冦陈椿防城执恵逼降恵骂不絶口防贼焚草营遂投火自焚死】
　　杨舆【字士载晋江人正统初以明经为郕王府伴读郕王监国藩邸旧臣咸蒙显用而舆仅为处州知事会山冦起廵抚委舆捕治连破沐溪芳竹贼巢九处事闻召见文华殿问民情苦乐对曰无苦民事则民不苦厯陞南京户部右侍郎天顺改元谪永州广西苗贼滋蔓舆发策备御冦不入境癸未入觐引老乞归着有松轩集】
　　张恵【晋江人正统间为龙防令景泰初处州冦逼境镇守者度力不能支争去以避之恵曰冦至而去冦退何面目还乎独不去既而冦竟他徃还者皆惭】
　　杨智【字思明晋江人天顺甲申进士擢南京监察御史成化四年客星变为彗星智上言妖彗示变灾异迭至非君臣恐惧改革弊政进君子而退小人不足以弭天变宫闱事臣不敢言望陛下深自省察裁处又言成国公朱仪兵部尚书李賔等妨国病民状遂贾众怨成国公仪尤恶之会郊祀赴内府光禄斋仪令人早钥禁门智为内侍邀宿仪奏其事以不谨谪广东布政司照磨转化州知州卒于官】
　　李汝嘉【字士美晋江人天顺甲申进士授户部主事时有贵幸侵民田者上命覈之得实夺以归民复湖湘商舟清两广财赋搜剔奸蠧无敢私干陞金华知府道闻母防归服除补衢州涖政寛平修建郡邑学均徭役赈贫乏葺武备雪寃滞建桥梁衢人颂之后陞浙江叅政致仕】
　　蔡清【字介夫号虚斋晋江人成化丁酉觧元甲辰进士讲学水陆寺士多从之逰宏治初以王恕荐为吏部稽勲主事清因上管见二劄言今朝廷之患在纲纪废弛以至士风日弊民力日屈当大振作之乃可销境内之忧静疆塲之警又荐引名士刘大夏等三十余人恕皆纳用庶吉士邹智论事下狱司冦何乔新方在告清诣乔新强之出乔新即疏救智得谪官岭南寻除南吏部文选司厯江西提学副使宸濠方图不轨每朔望藩臬皆先朝宸濠次谒　文庙清至力请先谒庙后朝王宸濠生辰令以朝服贺清独去韨而入曰以别于至尊也宸濠怒一日与藩臬官侍宴宸濠嘲清公乃不能作诗清对曰臣生平于人无私盖私与诗音相近宸濠益啣之遂引疾归时刘瑾方専权援引名士起清为南京国子祭酒朝命未至而清已卒清学初主于静后主于虚谓天下之理以虚而入亦以虚而应因以虚名斋尝曰学宜养正性持正行以虚心涵泳切已体察为要诀又曰宋儒之道至朱子始集大成朱子之学不明则孔孟之道不着所着四书蒙引易蒙引皆推原朱子之意至今学者宗之隆庆三年从祀庙庭万厯中赐諡文庄赠礼部侍郎】
　　田嵓【字景曕晋江人宏治癸丑进士授南京户部主事杭州北关以亷谨着寻陞寳庆知府岷藩校卒骄悍嵓驭之以法嵗大饥籴麦种千斛与民每麦秋至民相语曰生我者田父也以亲老乞归泉守王士俊以嵓与顾珀李源黄伟四人立善俗坊以表之】
