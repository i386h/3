<!-- { "loadSidebar": true } -->
　　何氏【松溪叶文祥妻年二十八祥殁何励志守节事姑黄祖姑谢孝养备至二姑年俱近百而何亦八十余】
　　吴氏【崇安黄季滋妻生子楫甫六月滋殁吴哀痛不絶口姑曰夫可痛也子亦可怀于是稍稍节顺执丧三年姑曰盍他往吴曰有子又何之正徳间有司给米绢表其宅】
　　毛氏【崇安人徐环妻环之母生环与□中歳寡毛年十九子宗成甫三月而环死□妻李氏生子宗茂甫一周而□死一门三孀家事萧索姑谓毛李曰二孤我抚二媳自裁无共苦也毛私语李曰吾为冡妇而子即我子汝可从姑于是李嫁而毛守姑恒语人曰吾妇夕横双臂以枕二孤食果必均制衣同布真贤妇也姑殁毛悲恸骨立宗成长生一女而又死毛痛伤成疾宗茂请医视之毛曰徐有后矣此吾从死之日药之是求生也不药而卒】
　　毛氏【崇安张钊妻年二十一夫亡子澜仅数月毛抱尸恸姑慰之曰母存子存夫去夫在毋自苦也毛抚踊断髪曰有如此髪矣姑年及九十敬养不替而子澜死独孙在时巡台檄采节义邑人举毛毛曰夫亡子亡虚名何事力求止之】
　　江氏【崇安诸生黄照中妻生子应兆未周歳夫死江年十九必以身殉姑泣曰吾老孤幼汝死曷依江忍死毁形竭力奉姑姑殁殡尽礼抚孤成立年七十三】
　　彭氏【崇安吴京焕妻生子谷三歳次象甫五月夫临终嘱曰亲老子幼守否在汝彭号泣自誓夫殁舅氏又丧与姑形影相吊歳饥多盗彭家独免人曰节妇孝养之需神为防矣】
　　暨氏【崇安人计部黄嘉賔妻宾卒于任暨奉姑扶榇归道经杨子江风涛暴作暨拊棺号哭曰寜氏死幸全姑及柩众船皆覆暨舟独存归家抚遗腹子应贡年九十见其孙登第生女年十六归虞黄中十七而寡事姑抚孤亦以节着】
　　孙氏【崇安郎庆云妻云兄弟析箸侵云产孙劝云让之后云死氏年十九抚孤舜宷成立年九十九卒】魏氏【政和王得闵妻年二十三而闵卒遗二孤俱幼氏与二妾同奉姑抚子以节终】
　　李氏【政和人适陆英为继室英死氏年二十六生一子三歳矢志抚育并抚前妻三子共底成立毁妆茹苦一节凛然】
　　黄氏【崇安邓文夑妻年二十八子仕濓方九月燮卒黄抱儿哭曰吾为此儿茍存黄弟以姊无依欲与同归黄曰夫灵在去将谁依自抚孤成立】
　　虞氏【崇安陈贵恒妻年三十恒殁守贞苦节七十一载敎子训孙复抚及四世孙年百有六歳】防氏【浦城苏公亮继妻年二十方娠而亮卒临危嘱曰生男当守生女嫁人既生女竟不嫁】张氏【浦城真大韶妻年十九而寡遗孤梧方襁褓引刀继指誓天抚鞠以纺织孝养舅姑卒后梧庐母墓亦以孝闻】
　　祖氏【名梅娘浦城吴澜妻澜死有身矣巳生男曰有依矣事舅姑尽孝应门一童防下一妪后其子娶妇稍治饰即命去之寡居六十二年如一日】
　　黄氏【名聪娘浦城人年十六归徐以鎜未五载鎜卒儿方在抱囊箧罄悬外戚欲夺嫁之黄叩天泣血引绳自缢会儿索乳啼号舅姑觉而拯之舅年巳耄孝养弥殷姑病目为防其翳课子承夫五十年卒】
　　徐氏【浦城人祖黯妻嫁四载夫亡仅生二女断髪明志姑择嗣以继祧姑殁痛哭仆地遇其讳日泣下沾襟】
　　黄氏【浦城人徐一濬妻三子俱襁褓其姑以孀节受旌濬逝黄哀痛几絶矢与姑同节事姑益笃姑疾刲股进药以苦节闻于乡闾】
　　周氏【政和魏谷实母也既丧夫谷实与其二子相继夭三妇并少周讽以从一之义三妇皆泣啮指誓闺门之内肃如也诸孙总角者则遣就外傅在襁褓者自抚哺之旦坐于庭诸孙环侍聚僮仆讽谕使治生业晚则稽勤惰赏罚焉如是者二十年夀七十五卒】
　　陈氏【政和张彦章继室彦章为县吏有罪嘱曰存亡未卜善抚我子时陈年十八彦章殁陈抚前妻子与巳子无异年八十九乃卒】
　　陈氏【松溪叶楷妻少娴女训善事舅姑夫亡无子立犹子继嗣后捐田二十二畆于学宫以助邑士之学】陈氏【松溪江铿妻年十八铿亡遗腹生子谓姑曰徼天幸得此愿强食无恙供甘旨抚防孤终身无倦】
　　卢氏【政和张子铭妻年二十四而寡或讽之曰年少子幼奈末路何卢曰岂不闻饥死事极小乎闻者叹服】
　　李氏【政和林昭得祖母年二十余夫辛一子甫两月有谋聘之者持刀自絶隣妪觉而止之获免】陈氏【政和人敎谕赵旻妻旻骂贼死陈以节终郡守龚道立称其君臣夫妇之间嘉耦无媿】黄氏【政和吴公宝妻年十六归吴越四年宝卒遗一女人曰可赘壻也即子矣黄曰如宗祀何育夫从子坦为后】
　　陈氏【政和王明妻年二十余生子窓未周明疾革嘱曰吾必不起子幼去留在尔陈泣曰有留尔明卒遂依明从母以居冦乱挈子以逃备尝艰苦知县王鉴有寸心昭白日信誓契苍天之句】
　　范氏【崇安叶宗仪妻年十七而寡舅姑欲夺其志抱木主归依母家饮恨不起临终求与木主同】范氏【政和倪澄妻澄殁氏年二十无子立族子为夫后事姑尽孝守节终其身】
　　张氏【浦城人年二十二适徐卒号哭饮血誓以身殉诸姒劝之乃强起育其子绍有富姓欲委禽焉氏闭户自缢姑毁户入救乃免万厯间旌表】
　　吴氏【政和张焴妻蚤寡矢无二志事舅姑以孝闻孀居四十余年卒】
　　陈氏【政和张凤池妻蚤寡食贫守志三十余年氷霜无玷】
　　赵氏【建阳张翼轸妻年二十而寡姑讽之嫁赵曰此事岂可闻耶事姑弥谨崇祯间诏旌其门】范氏【政和陈玮妻玮疾革范黙割股和剂服之玮卒或劝之嫁厉声叱曰犬彘我耶年七十余卒】林氏【瓯寜任巨妻与巨处相敬如賔其翁喜曰不意吾门有梁鸿孟光也巨殁林年二十五絶膏沐不出户者五十七年子可爱孙本信相继乡荐】
　　熊氏【建阳人适李世芳夫卒有子名正长矢志不渝抚其子娶袁氏甫一歳正长卒熊与媳共誓靡他崇祯间旌表】
　　马氏【名妙琯松溪叶濓妻年二十夫疾语之曰吾死无后汝将何归马曰死则同穴何患无归及卒以刀自刎家人救之伤颔寸余不死苦守五十余年卒全其节　以上节孝】
　　宋
　　刘氏【建安人曹觐妻皇祐五年觐守封州侬智髙陥郡刘闻觐亡曰不可汚于贼遂自经追封彭城县君觐有妹从觐官次觐遇害亦自刎】
　　何氏【名小鲁黄文伯妻瓯寜人端平间夫死泣曰夫妾之天也夫既死妾何生为明年夫毕遂吞金以殉】
　　吴淑人【建阳人兵部尚书吕祉妻祉为郦琼所害有得祉括髪之帛以归淑人持帛自缢死】余氏【名正顺昌人年十六许配瓯寜黄夀后将乐土豪伍马荣者强委禽焉女据礼告父父以女语辞之遂归于黄归之日豪遣百余人俟于道杀黄而夺正正绐之曰返致吾言吾未归黄势且适人毋寜归而待聘百余人皆去余扶黄柩归白于官土豪坐诛遂卜地夫自杀以殉】
　　元
　　毛氏【名清蚤适人冦乱毛大书壁云寜死义不生汚贼至毛持刀刺贼贼杀之事闻表旌其门复其家】李氏【名智贞郑全之妻浦城人左丞旼之女也七歳能读书九歳母病调防甚谨及卒哀恸欲絶奉父极甘旨父客邵武邵武土豪闻其慧强纳采焉李断髪拒之豪不能夺全病殁李悲泣不食死智贞能为诗有静方集陈旅为序】
　　郑氏【建安人雷景照妻红巾冦乱照被杀以郑有容色独生之郑知贼意遂自杀次日获苏抚二歳儿成立以夀终】
　　管氏【政和人张子方妻至正末磜冦入邑驱逼子女以去管年二十余自刎而死】
　　明
　　丘氏【建安魏宗钦妻钦父康为仓胥洪武初坐法当刑宗钦诣官请代丘曰勉哉行矣君能为子妾不能为妇耶宗钦就狱度当刑奉书诀父父焚之不忍观丘痛哭自缢后宗钦得赦归悲泣曰吾不意生而妇不意死也】
　　魏氏【瓯寜诸生雷灿章妻章殁魏年十九泪尽继血目为之枯不食七日死】
　　黄氏【瓯寜杨公范妻范死黄悲痛不忍独生遂引巾缢死年二十五】
　　黄氏【名妙莹松溪叶继生妻山冦剽掠至其家斩户入挥刄斫继生妙莹奔呼出即以身翼蔽受数十刄气絶不动冦愕然弃去得不死】
　　张氏【政和贡士防铨妻适铨奉匜沃盥有实案仪其二子长业儒次在襁女二其长巳嫁季方及笄嘉靖辛酉冦发建属邑多被围张氏虑且莫测诲其季女曰凡我妇职顺适其晏以一所天幸矣被变之窘惟溺与刄汝谨识之铨闻让曰妇言不祥无丧而惫者欤张曰妇闻士尚其节必崇于夙女爱其身必明于素君将砥节无恶不祥使妇与女能明不祥祥莫大焉居无何海航诸冦诱倭夷数千攻政和防之张度不能脱连呼女曰省前诲乎颔之即赴井死张随之阅数日贼窥井出骸带槖中簪珥得金可数十时铨与儿俱被执于郊外铨幸先脱后贼拘铨儿从其家令取赀视其母妹则既死矣泣莫禁贼亦相愕曰维母与子各挟其赀可以得生何弗为也烈哉烈哉覆之以衣而去万厯间旌】
　　余氏【建阳人朱熹十二世孙振妻余蚤丧父无兄弟振赘焉后其母不耐贫困转适他家振挈氏独居萧如也母嫌振贫谓如何不求去曰一与之齐奈何以贫弃之母言愈厉遂自缢死】
　　魏氏【瓯寜诸生雷松龄妻夫死絶饮食涕泣数日以殉】
　　陈氏【建阳蔡郎妻郎负债逼欲以陈偿陈自刎死】
　　江门二妇【松溪人叶氏者江华之妻陈应娘者华弟惠胜妻也二妇贞洁和顺守贫苦节嘉靖四十一年十二月同里人避倭冦匿长潭值里男覔刀剃头弗得叶氏乃出诸怀众妇问故叶曰设有急可自裁也献歳四日倭围长潭执叶与应娘共系一绳叶谓应娘曰我二人今日被掳纵生还洁亦名汚不如就毙应娘唯唯叶探刀怀中刀巳堕失于是各抱幼女连绳跳潭水中】
　　范氏【名惠女松溪林夀妻冦乱掠范及众妇范独抗节或劝其暂允明日来赎范曰身可赎羞亦可赎乎贼杀幼女以惧之范顔色自如曰并及汝矣曰固所求也贼杀之】
　　朱氏【建阳人适李汝梗梗病危谓朱曰我必不起汝若何朱呜咽不能对梗病转剧呼朱至则巳舌澁但瞪视朱大恸曰恐而室饭他家耶遂自尽】
　　郑氏【政和吴景文妻寇乱举邑惊走郑及女伴避难山谷冦逼弃其周歳儿自投崖下衣挂扵棘良久复堕不死而右足折一女同投衣无所絓虀粉矣冦退儿亦无恙人谓天相邑人称同投者曰投崖女子】
　　倪氏【政和陈受荣妻正统末古田冦剽县境倪与夫避山中被驱投溪而毙冦退求得其尸顔色如生】董氏【浦城李遇阳妻名线娘遇阳画史也荡逰江湖间二十载方归数月辄复去舅姑年皆逾六旬而夫兄不事生业所以养舅姑皆自线娘十指出自后画史之音信絶矣舅殁夫兄潜与姑诈为夫书嘱以改适线娘痛哭自缢姑怜而止之嗣是家日窭夫兄出亡线娘养姑不懈姑殁典衣襄事归家依其兄嫂居或日不防防亦不饱万厯二十九年乃知画史赘马湖府富人家挟赀至千金前一嵗物故线娘号泣曰死吾不媿矣遂不食死年五十一】
　　管氏【浦城范毛桃妻桃家贫管敬事不懈桃殁贫不能市棺隣人举尸焚之管恸哭跳入烈火中抱夫尸同烬里人以闻立坊旌表】
　　范氏【松溪陈光妻嘉靖末广贼临境范从夫匿山谷贼搜山得之悦其姿初不忍杀至东平渡范以石击头血流且泣且骂中流奋跳渡下贼怒杀之年二十二】
　　林氏【政和范灼妻年十八夫死孀居虽弟侄不得见壬戌倭陥城贼掠入营温语露刄诱逼相加终不从遂见杀万厯二十二年旌门】
