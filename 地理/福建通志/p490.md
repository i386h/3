<!-- { "loadSidebar": true } -->
　　黄氏【名圆娘邵武卫人郑玉妻年三十而寡抚子亨逰郡庠亨又卒守节五十余年】
　　李氏【名荣娘邵武县人傅长逺妻年二十而寡依父母以居始终一节】
　　黄氏【名妙端邵武卫指挥佥事李荣妻荣遘疾黄刲股和糜以进疾瘳乡人称之】
　　李氏【邵武县人尧一言妻年二十一言卒甘贫砥节抚子世美举于乡寻卒媳罗与姑同操】龚氏【名住娘郡诸生张楫妻年二十而寡奉继姑孝抚遗孤底于成立】
　　郑氏【邵武县人庠生王时雨妻年二十四时雨卒二子方幼郑矢志不二舅姑及祖舅姑继殁营尽礼抚孤及孙至于有成】
　　王氏【名秀娘光泽人官世慎妻世慎随父任卒台州氏哭不絶声兵部尚书谭某守台时知其贤及巡抚闽中以礼之】
　　王祥娘【光泽人黄应斗妻年二十而寡防纑易食以奉姑嫜严督孤子至于成立闾里钦之】上官氏【光泽人黄朝鋐妻年十八夫死矢志抚孤义不再适子甲长入于庠以孝称邑令王道焜上其事旌节立坊】
　　丘门三妾【邵武县人范氏熊氏林氏夫雄于赀有行谊卒时遗二孤宗戚无可依者熊抚孤范会计赋役林综家政郡人谓之三贞】
　　章氏【名秀娘邵武县人王椿妻椿十七患疯疾父章春欲离防椿父母将许之氏泣告其父曰儿命所致又谁怨且闻烈女不更二夫遂自缢以救苏后于归扶持三年而椿疾愈乃斥奁装勤纺织以资椿读为闻人生子焞任青阳训导乞归养氏年八十余卒】
　　虞氏【邵武县人王钧妻幼渉经传年二十余而寡尝书以见志云妇人四教无一可亏妇徳缺则行谊乖妇言轻则辞令慢妇功堕则织絍荒时有豪家谋娶虞以死自誓隣居失火将延及虞仰天号哭倐尔反风人以为贞节之应】
　　丘氏【邵武县人陈镐妻镐死于兵氏年二十二讣闻奔赴死所取尸函殖归遗腹生子抚敎成立孀居五十余年】
　　金氏【邵武县人郑东海妻年十九而寡遗腹七月东海将死与金诀曰生女可勿育生男待三年后付祖母抚之汝可改适金励志守节奉养舅姑敎子成立年九十九卒山西道御史陈一元以诗吊焉】
　　吴氏【邵武县人年十七归羊懋懋故前室遗一子震吴抚如巳出有利震家者逼吴改嫁吴抱震号天取刀截髪以死自誓震补弟子员氏年六十二】
　　谢氏【邵武县举人王锡继室锡殁谢年二十七矢志事姑杜门不出抚前室子如巳出敎子文洽由贡司谕大田始终一节】
　　王氏【邵武县人广西融县尉王熺女归羊国用八月而国用卒氏年十八遗腹生子有望孤苦伶仃矢志不二】
　　周氏【邵武县人杜钟英妻年十八子方晬英殁哀毁几絶誓不再适养姑敎子孀居四十余年】吴氏【邵武县人监生羊国器妻年二十一而寡奉姑孝抚庶子如巳出一节终身】
　　陈氏【邵武县人王价妻年十六价卒孤方在襁复殇晦处深闺竟全其节】
　　叶氏【邵武县人李宜雨妻年二十二宜雨卒氏誓死守节遗孤二抚养课督歴年八旬】
　　何氏【邵武县人监生王文冲妻年二十五而寡侍姑病不解带常患疟痢疾濒危不就医诊脉敎子以义方着】
　　朱氏【邵武县人张大绶妻年二十五夫卒几不欲生以子幼姑老遂忍死守志姑病叩天愿以身代抚孤严肃至于成立】
　　俞氏【建寜县人黄孟妻年十八而寡遗腹一子舅姑欲使再醮氏曰为妇而二其夫无耻孰甚苦守抚孤养舅姑以天年终】
　　吴氏【名凤姑建寜县人父祚铅山司训幼时敎以列女及长颇通书史年十八适宋存礼二十而存礼亡以节终】
　　何氏【名长娘建寜县人李竒梦妻年二十四夫亡无子氏旦夕号恸誓不再适抚侄希恺为嗣孀居四十余年始终无玷】
　　范氏【名鸾娘建寜县人杨彦八妻年十九夫亡抚子子夭宗戚欲夺其志不从竟以节终】
　　杨氏【建寜县人李竒雍妻嫁期年夫故无嗣舅姑怜其少使自图氏泣曰此足更可履他人门乎乃择夫兄子宏为后抚教之宏卒二孙幼杨与媳黄氏同心苦守人称双节】
　　谢氏【建寜县人李希周妻年十九夫亡抚伯氏子偲承祧孀居五十余年卒】
　　黄氏【建寜县人监主余秀妻秀死黄矢节抚孤孀居三十余年】
　　汪氏【建寜廪生廖杰妻杰故汪年二十三无子以侄濶后其夫孀居六十余年濶事汪亦以孝闻】罗氏【泰寜人江寛妻年十八而寡无子日悬夫像每食必奠五十余年未尝见齿】
　　髙氏【建寜县人黄渊妻渊殁髙年二十五男梗三歳誓死不嫁先是火延黄居渊外出父柩在家室人咸走髙抚柩恸哭烈焰自灭乡人异之】
　　朱氏【名俞娘建寜县人姜自泰妻年二十三而寡抚孤守节不移其志卒年八十七】
　　李氏【名容娘建寜县人诸生徐世学妻年二十五夫死欲殉其母曰舅姑垂白待汝养孤方齓待汝鞠汝可死乎乃止孀居四十余年临终嘱曰我生平守节不敢一露面幸全归诸子妇亲殓我无假乎他妇人】
　　何氏【名有娘建寜县人庠生谢国徴妻年十九夫亡悲泣损一目事瞽姑尽孝抚继子底于成立】余氏【名京娘建寜县人黄烛妻年十八而寡遗孤四十日氏矢志奉姑抚孤成立孀守五十余年】何氏【建寜县人王宠妻未归时病疯父母有他志氏固请归侍汤药宠死氏号泣欲殉家人防之得免家如悬罄日夜纺织以资饘粥毁容匿迹孀居三十余年】
　　余氏【名顺娘建寜县人庠生廖士伦妻年二十四而寡氏哀痛几絶忍死守志抚子用贤长入邑庠姑病叩天愿以身代年六十一】
　　廖氏【名足娘建寜县人王约妻约殁廖年二十孝事翁姑抚孤栋入庠督学旌表其门】
　　孔氏【名廷娘建寜县人丁贵鼎妻夫亡孔年二十八矢志孀居敬奉公姑抚二子士濓士濬五世不分居卒年九十七】
　　李氏【名未娘建寜县人张绅妻年十七夫殁纺织养姑抚子以节终祀风敎祠】
　　黄氏【名足娘建寜县人适光泽李子春春殁黄年二十誓无他志孝养舅姑抚子成立】
　　何氏【名金娘光泽人彭仲弼妻年十九而寡誓不再适藐孤伶仃孤苦纺织自给人无间言】徐氏【建寜县人黄燧妻年十九而寡以从子都承嗣贞静端淑孀居五十余年】
　　艾氏【建寜县人丁兆祥妻事姑至孝以巳乳乳姑抚犹子如巳子族党重之】
　　汤氏【名桂娘建寜县人余万祚妻年十八而寡为夫守节抚继子无异所生孀居三十五载始终无玷】黄氏【建寜县人谢朝铭妻年二十五而寡孀居苦守亲邻有助以薪米者力辞不受抚子成立卒年八十三】
　　甯氏【建寜县人范永选妻年三十夫死遗孤有用氏苦守抚诲见孙嘉猷逰庠年逾七十卒】聂氏【泰寜人适杜某夫殁年二十二遗腹二月生子华誓不再适事姑鞠子孝慈两尽卒年五十有八以上节孝】
　　宋
　　龚氏二女【邵武县人父慎仪开宝初守歙贼卢绛胁慎仪慎仪拒骂举家被害掳二女以行至邵武王堂香岩寺绛置酒恣饮二女遂缢于寺后之小墩后人名其死所曰烈女台去台百余歩有双塜焉】
　　叶氏二女【泰寜人绍定间冦乱二女与其嫂义不受辱结衣裾赴溪死邑人为立三洁祠】
　　元
　　黄氏【泰寜人元实之女至正十三年乡恶少为乱邑令延元实咨讨贼计贼奄至元实遇害黄氏被髪跣足奔父死所抱尸哭贼欲犯之氏骂曰恨不生啖汝肉尚敢为不道骂不絶口亦遇害】
　　危氏【光泽人邱朱温妻至正二十年盗陥杉闗氏被执骂不絶口夫妇俱遇害】
　　李氏【光泽人上官成一妻至正末江西冦陥光泽邑民保乌石山之玉龙宫隣冦乘机入山剽掠李被执驱廹以前行经龙床石崖壑深数百丈李力曵绳与贼俱投而死】
　　陈氏【光泽人危萱妻至正末冦陥杉关驱掠男女栅于里之金灵山既尽殱之遂及于萱陈骂曰强盗汝杀吾夫恨不杀汝亦被害子恺年七歳抱父母尸不起贼义之而去】
　　明
　　饶氏【名红姑邵武县饶礼生女许字同里黄黒未归而黒殁红姑闻讣持服如制既阕父欲嫁之坚不从父强受聘红姑不言潜缢死】
　　李氏【光泽人诸生上官亮妻时值冦乱偕夫避居西乡隣冦至家人覔筏渡河登筏而冦集氏恐为所执投水死】
　　聂氏【名攀姑光泽人李云汉妻年十八归李数月遇乱避居西乡冦至被执氏不肯行贼砍之氏厉声曰头可断身不可辱也连砍十一刀而死】
　　杜氏【名全泰寜人李祥妻正统间避冦狮子崖为冦所执欲犯之全曰请就崖穴隠僻处及崖抱幼子投崖而死】
　　徐家二妇【泰寜人一王氏夫曰存一江氏夫曰忠正统戊辰同避冦于里之扫帚寨预相谋曰万一危急有死而巳冦果至王抱幼女投崖江继之俱死江子福昭悬崖树间得活存徐氏之祧】
　　无名氏【泰寜人沙尤之乱举乡避防于里之登云寨为冦所袭贼悦氏色欲掳之去氏抱子投崖而死至隆庆间有里人营莵裘于其地取石崖下见其尸手仍抱子顔面如生顷乃随风而灰】
　　官氏【名异香建寜县人官祥女失其夫名氏姑遣恶少闯入妇室欲并乱之氏度难自完遂经而死】杨氏【名玉英建寜县人渉猎书史善吟咏年十八许配官时中既聘时中家中落父母遂悔前盟改受黄庐山聘玉英闻之嘱其婢曰吾箧有荷包布鞵诸物异日以遗官官人婢弗悟诺之窃入寝室自经死目不瞑时中闻讣具礼往祭以手摩之遂暝婢出所欲遗时中物付父母唘之有诗云昆山一片玉既售与卞和和足苦被刖玉坚不可磨若再付他人其如平生何】
　　姜氏【名辛姑适建寜县艾仲魁正徳庚午冦乱姜年十九被执贼悦其色欲汚之氏绐贼曰前水碓隠处也至水次遂投死尸三日不流冦退仲魁始収殓面色如生】
　　施氏【建寜县人朱建妻年二十四有殊色嘉靖间冦掠氏欲汚之触石破头骂声不絶更掷石中贼贼怒击死之横槊贯腹磔尸而去　以上贞烈】
　　国朝
　　王氏【邵武县人何天根妻天根蚤夭无子氏毁容去饰亲戚罕见其面以全节终】
　　廖氏【建寜县人范应寛妻二十而寡无子邑中大姓欲委禽焉或劝之泣曰誓为夫守此未亡身闭户苦守足不逾阈者五十余年】
　　余氏【邵武县人黄履香妻二十九而寡遗孤二长九歳次甫周翁姑年髦氏矢志孀守抚夫三歳孤侄恩勤如巳子翁姑卒丧尽礼长子金鋐登贤书氏年八十卒】
　　上官氏【邵武县人朱荣妻生子致三歳荣客死氏年二十五扶柩归誓死守节足不逾阃年八十六卒】
　　朱氏【邵武县人江鹏妻年二十八鹏死遗孤一家贫姑劝其他适氏哭曰妇道从一而终何忍再醮孀守抚孤四十年如一日】
　　龚氏【邵武县人何乔妻年二十四而寡矢志不二孝事舅姑鞠遗孤廷钟守节五十余载】
　　谢氏【邵武县人庠生冯至妻年十九夫殁孤甫周励志守节不出闺门食贫茹苦敎子成立年五十三卒】吴氏【邵武县人诸生王荐妻年三十而寡子璋弥月孀居苦守抚教有成子入成均年八十一卒】朱氏【邵武县人庠生王道永妻年二十六夫夭子复殇氏为夫立后奉姑孝谨与侄妇陈氏苦守年八十八卒】
　　符氏【邵武县人李士龙妻龙客死氏年十八家贫无子舅姑劝再醮氏不从事翁姑以节终】周氏【邵武县人李朝宣妻年二十二宣殁奉翁姑抚孤儿日夕纺织六十年如一日】
