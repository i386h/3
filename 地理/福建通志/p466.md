<!-- { "loadSidebar": true } -->
　　郑氏【闽县人林以寿妻夫亡氏年二十子兴琼方七月矢志孀守六十余载训子成立卒年八十二】李四妈【家本农也为山贼所获贼系诸妇于屋中欲徧汚之四妈詈骂且手击之遇杀】
　　林氏【福清人归郭有执夫死周嵗孤又殇乃告诀诸戚属以家产付伯叔从容投缳以死】
　　官氏【名瑶玉三山明经官懋功女归福清吴毓琮夫卒殡毕引刀自刎为亲者救夺不得死破磁器刲喉防断又不得死乃取金钗碎咽之复裂素以经手弱不胜又不得死后絶粒十八日乃絶年二十有四】
　　吴氏【名毓础福清杨日遇妻夫死属纩毕即扄户自经众排闼救之翁姑父母慰劝百端皆不答家人防之益密夜暴热与姑同宿扇其姑安寝遂起自缢姑急起覔火炉灶悉淋以水比举烛而气絶】
　　翁氏【名朝官福清人适张士升士升客姑苏病卒耗至翁哀奠毕乃沐浴更衣投缳以殉】
　　刘铣宋【福清人适郭带河带河病故刘呕血数升絶飱七日抚带河之棺大恸而絶年二十】曾金宋【福清人张可清妻年二十一夫死以刀刲喉殉于夫柩之旁】
　　林氏【福清人适何所献夫死未殡自经以从】
　　薛氏【福清人张士灿妻士灿由武生授守备赴敌死耗至薛哭告姑曰夫为君死妇为夫亡各伸其节絶粒八日不死复啗铅粉以殉】
　　髙氏【福清贡士髙拱女归陈鸣珂鸣珂死为子奎娶同里贡士庄重女仅三年而奎又死髙遂与妇庄氏谋同死庄请死期髙曰陈三世无后未了事皆吾与若事乃为其夫先世营葬葬毕置祭产于陈家祠使三世得永附血食乃择死日至期姑妇梳洗焚香各拜其夫灵毕妇请姑端坐四拜已复四拜姑诘之妇哭曰后四拜为亡夫谢寡母劬劳之恩也乃于堂东悬一绳焉鸣珂柩侧又悬一绳于西奎柩侧姑妇齐登妇绳断坠急呼姑曰幸少待结绳复登对缢而絶二烈顔色如生】
　　林定宋【福清武举翁大城妻初姑病刲左股和药姑得痊及大城病复刲右股不效哀痛不欲生遂谋为嗣已定投缳而死年二十有五】
　　郑氏【名细启福清人适何师稷师稷死郑年二十七絶粒十八日不死雉经以殉】
　　余敦宋【福清人年十七归方捷武五阅月而捷武病卒余即自缢于床以救苏次夕密懐小刀夜半以被防而刲喉濶二寸许祖姑与同寝觉而亟以药傅之复苏余乃卧床不食延七十二日形神就槁乃絶】
　　黄氏【福清人适林百驎驎溺死黄抚膺号哭为夫殓毕以刀割喉流血数升仆地气絶复苏即引喉伤向石堦尖角往来刮磨为家人救持至晚复就缢次夜悬梁者再绳断不得死复以败絮塞口不得死乃取鐡筯刺入喉伤处搅断喉根而絶距夫死三日年二十有三】
　　陈氏【福清人适李道先夫沈疴求速死陈许身殉夫妇提携而出至市中大井旁以绳共束其腰相抱投井而死二尸浮出面如生】
　　叶氏【名忠姑福清叶是桐女年二十适儒士何恒慤庙见后脱簪珥洁滫瀡以事舅姑姑死哀毁如礼恒慤卒止一子殇遂投缳自尽】
　　林氏【名瑞祯福清孝廉林时应女适候官严孟兰孟兰得疾林刳肘和药以进及卒哀恸防絶取碎金吞之不死姑以腹有遗孕泣谕之及娩一男又不育林大恸呕血数升而死年二十】
　　郑宜宋【福清翁长羲妻夫死以头触柱血溅数尺气絶复苏遂断饮食日夜搏胸恸哭至十三日扄户投缳死】
　　林氏【福清髙畅夫妻年三十无子顺治庚子冦焚髙族火延宗祊畅夫为贼所杀林抱夫首投缳死】林氏【名荆玉福清周子映妻顺治庚子海变林被虏舟中语同难者曰吾死吾魂魄犹当归里也遂自沉三阅月乃得其尸于海礁肤髪不壊衣履如故舁至家】
　　叶氏【广东番禺人十五归福清翁应玑为妾顺治初粤城告警夫及男女各自奔散氏计出户恐莫全即投缳死尸悬梁间三日顔色如生】
　　李□宋【福清人归髙彦宠顺治辛丑海冦突至李被系逼之登舟跃入波心死尸不随潮而去回流至本里家人获之尚抱幼女在懐顔色不改年二十四】
　　施氏【福清人许嫁髙姓顺治辛丑冦掠其鄊女闻之自缢于寝仆郑英之女从死于其侧俱年十四】吴氏【名敬珠福清人适髙耸顺治辛丑海冦至氏男匿山中遇害夫悲痛亦于是日死氏欲殉因念夫与男坏土未安防有迁海之令依弟省居阅三年丧毕归葬抚棺大号自经而死】
　　陈氏【福清人适郭绍唐夫卒抚子成立值内迁子病卒陈遂赴水死】
　　蔡鹏使【闽县人母病割股年十九归杨长枝姑病剖肝夫病复刲其右股夫卒妾子又殇蔡服金屑及投井不死为夫卜兆有期谓妾曰吾同穴也登楼自缢】
　　纪球姐【侯官陈岐妻事舅姑至孝又念父老孑立劝夫迎养于室嗣舅姑与父相继亡岐又卒氏饮毒不死乃视息五年致羡金悉搆冢四柩誓以墓成而死俄居屋为兵分驻氏遂沐浴自缢】
　　严振官【福清严伯珩女嵗疫父母兄相继亡与弟栖托祖祠中无所依倚乃嘱弟于伯母泣告而归投井死年十五】
　　王氏【闽县任宗瑞妻夫以市贩为业积赀二十镪俄卒无嗣又鲜戚族氏度无生理辄治棺为夫殡尽弃所积卜地为夫营以葬期告隣里隣里送至所氏忽自杀送者咸欷歔泣下】
　　陈槩宋【侯官孝廉陈须纯孙女适严仕乔仕乔病革曰予家贫尔何以守陈正色曰生男则茍活矣旋生男不育仕乔卒陈懐利刃示必死乃为夫殡葬毕自缢而死年二十】
　　王冬使【闽县人谢廷谟妻嫁逾两月夫卒冬使年二十夜半投缳而死】
　　郑琯宋【闽县人长乐陈三迁妻夫病刲股和糜以进竟不起郑辍哭襄丧葬无一言次日自经年十九】邵氏【闽县人许聘陶应科应科死女隂知之请归陶持丧母不许女遂入室解带自缢死年十六母以其尸归陶俾合葬焉】
　　陈玉姐【闽县人食贫与母相依赘郑伯绍为壻甫一载伯绍溺阳岐江死玉姐走哭江上覔夫尸夕仍织蓆给母如是者四旬尸弗获遂自缢年十九】
　　何氏【福清人归林景髙时以迁海寓防城寻景髙病笃还县氏侍药密治周身衣履景髙卒氏不哭殓毕告姑及兄与诀并为夫择嗣入内寝自缢死】
　　王氏【闽县人长乐陈舜亦妻舜亦病笃王刲臂三寸许作羮以进不愈氏告夫叔用炳以愿从死意用炳乃迎其父母来止之不可卒自经死年二十三】
　　何玉姐【侯官人许字闽县邓琨琨卒女请奔丧母不许又自经以救不得死兄以母老请缓之于是闭居小阁事母六年母卒乃归邓具礼以迎谒庙召嗣男于前涕泣慰勉顾妯娌曰善视孤遂入室不食七日死】
　　严夏妹【福清林家仆妇也夫死自缢又福清翁家仆妇林姓夫死饮毒死】
　　吴淑官【福清人受聘施延哲延哲卒既葬讣至女哀请奔丧素衣拜夫墓反自缢家人解之至夜防被复缢至鸡鸣不死家人惊人解之次夜复经于床绳断不死经于画梁中屋震如涛久之绳又断复不死众怜之听其速死吞碎金不死啖兰花根断肠草濒死又不死自是水浆不入口者十三日含笑而逝年二十顺治间　旌表】
　　王氏【名淑玉闽县儒士李大年妻大年被盗死于宁德讣至淑玉痛不自胜服丧百日絶粒不食投缳死年二十五】
　　陈兆官【长乐人御史陈书女许配儒士江兢兢卒讣至女哭踊絶食复投缳以救解父母欲缓其期而劝之许以服满殉烈乃孀守三年坐卧小楼至大祥行礼毕悬梁而死】
　　林氏【侯官贡生林敬女儒士王兆容未婚妻容卒林缟素归王誓不独生越四十余日投缳而逝】甘氏【镶黄旗下太学生周良贞妻夫殁越三日阖户自缢以殉】
　　林菊姐【连江人儒士陈濚未婚妻濚死女痛欲殉父母谕以归陈守节给田亩资养终身女曰夫死不忍独食虽食且不下咽遂絶粒三日竟归于陈拜天地家庙并夫灵毕抚嗣子而嘱之从容投缳死】
　　陈氏【名淑德闽县人适儒士方秀范二年秀范病卒氏絶粒不食誓以身殉治丧毕自缢死】方氏【名淑珪儒士王端成妻端成卒于外氏闻讣痛欲即殉姑为劝阻且防之氏求死益切阅两月夫柩回为夫立嗣治丧毕即于是夜裂帛自经死】
　　林氏【闽县监生黄廷魁妻归三载廷魁卒氏自缢以殉巡抚吕犹龙给扁奬之】
　　汤氏【名嫩姐儒士潘证妻证事母孝氏体夫志事姑尤谨证蚤夭无嗣氏扄户七日水米不入口而毙族隣以事闻当事给扁奬之】
　　陈氏【侯官萧秉衡妾衡疾笃氏日夜侍汤药月余不懈同嫡刘割股以进不效遂矢志殉烈吞金不死继自刎喉未断沐浴更衣至夜半投缳死年二十九闽人士投诗哀之】
　　林良姐【闽县儒士黄辉气妻年十八夫殁氏誓不独生乃尽鬻服饰为夫殡殓兼营葬舅姑毕投缳以殉】
　　郭益官【闽县儒士黄志彞妻年二十五夫死隣妇以其未育讽使改适郭曰如夫与翁姑三柩未葬何遂勤治女红十年稍有所积买地营四穴为夫立嗣择期送葬毕归家曰吾可以见夫于地下矣即于是日自经死】
　　林氏【闽县陈观妻夫病吁天求代不效投缳以殉】
　　周凯官【侯官周昌臣女邑诸生施魁未婚妻魁卒讣至周悲痛不已水浆不入口三日伺家人防防稍懈投缳而絶时年十八雍正十二年　旌表　以上贞烈】

　　福建通志卷五十四
<史部,地理类,都会郡县之属,福建通志>
　　钦定四库全书
　　福建通志卷五十五
　　列女【二】
　　兴化府
　　唐
　　江梅妃【莆田人年九嵗能诵二南诗父竒之名曰采苹开元中选为妃性喜梅明皇以其所好号为梅妃善属文有萧兰梅花鳯笛绮窻诸赋明皇尝与妃鬬茶顾诸王戏曰此梅精吹白玉笛作惊鸿舞一一光辉鬬茶今文胜我矣妃应声曰草木之娱戏胜陛下设使调和四海烹饪鼎鼐万乗自有宪法贱妾何能较胜负也明皇大悦防杨太真入侍忌之迁居上阳宫后明皇忆妃夜遣小黄门灭烛密以戏马召妃至翠华西阁叙旧爱继而太真至妃归宫作楼东赋以寓意太真闻之诉上以妃宣言怨望愿赐死明皇黙然他日尝封珍珠一斛宻令赐妃妃不受以诗付使者曰桂叶双眉久不描残妆和泪汚红绡长门自是无梳洗何必明珠慰寂寥明皇览诗恻然令乐府度为新声号一斛珠及安禄山犯阙妃守节不屈死裹尸于温泉池东梅株旁明皇归感梦命发视大恸自制文诔之以妃礼塟焉】
　　宋
　　卢氏【仙游蔡琇妻端明襄之母襄为讲官时仁宗遇之甚厚尝曰有子如此其母之贤可知赐冠帔以宠之万安桥之建出自母志而襄成之】
　　程氏【仙游进士蔡髙妻髙为太康主簿卒于官程年二十四一男一女皆幼民哀其贫以钱百二十千为赙程泣曰吾家世为亷吏不可以此汚吾夫却不受】
　　郑氏【仙游人适金华王介介以中书舍人忤时相徙右史知临安其子埜官浙漕时被论以郑年老托言改除郑曰我已知之昔汝父以忤时相去国今汝及如此我以为喜汝复何忧时人称为贤母】
　　林氏【莆田郑耕老母子四人耕老其季也父亡林谓诸子曰家事尽以累吾汝等一意向学无负先君之思无谓予妇人而欺予欺予易欺塲屋难后子侄举于乡者十人三人同中者再成名者二耕老与仲兄箕老也】
　　林氏【莆田人枢相陈文龙母宋亡文龙为元人械系送杭母系杭州尼寺中病甚无医药左右视之泣下母曰吾与儿同死又何恨哉亦死之众叹有斯母宜有斯儿为收塟之】
　　明
