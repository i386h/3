<!-- { "loadSidebar": true } -->
　　郑江【字若庵候官人慷慨有至性母叶病将革江刲股和羹以进母霍然起曰儿创无恙乎神告我将立瘳顺治戊子大饥数斛谷可易顷田江语其妻陈氏曰美田宅易得也乗人之急而利之不义拥余粟而坐视无告不仁且逺计子孙何如近怜兄弟氏曰善乃以谷分赡宗族塾师刘庆开妻殁为翼其孤里中有周九者重困官役父子三人将仰药江排户赠金力救其死有贩豕者驱豕塞道羣恶少掩而逐之须防豕尽亡贩者窘甚走投河江资以金如其亡数得不死闻者难之】
　　胡守谦【字牧孟福州人康熙己酉武举十三年逆耿变乱征兵各郡县守谦料逆必败漏其语为贼逻所获被杀南闗市　王师定闽后闻其语于　朝予防廕】
　　黄美【永福庠生逆耿勒饷授职不从遁去逆党执得之缢于雪峯寺】
　　李日爃【字尔福清人以孝闻自奉俭素而乐于施予福清　文庙圯日爃捐赀于康熙己夘年经始明年告成殿庑门墙闳崇焕发视旧制有加凡名宦乡贤诸祠皆增葺完好费三千金有竒又省防第一楼东有文昌阁地乆废为居民所侵日爃赎还建雕栏峻宇遂为会城壮观子郁字汝廸福清太学生日爃尝患痔疾疮痛便急不下郁口吮之事嫡母陈生母刘孝养备至兄一诣蚤世抚孤侄如子庭无间言】
　　张之材【闽县人性笃孝顺治戊子土防将围城城内食尽守者下其令凡出城市米必官给符以行而民惮贼逼宁为饿殍者相枕也之材痛父母垂毙出市米贼要而夺之之材大呼曰是将以活我父母忍见夺耶遂奋勇手批贼数辈贼亦不持兵拳殴之之材折胁流血米及衣服尽掠去匍匐至南闗以所给符未失门者纳之时围城中无医药而创自平父及母亦无恙人谓孝感云】
　　王万年【字眉友长乐人康熙丁巳以贡授上杭训导事继母陈备极孝养母病二年衣不解带侍汤药左右以产譲弟嵩年乡闾有争财者闻万年言媿而止】
　　陈国琦【字琢庵闽县人五嵗丧父九嵗失母悲号擗踊哀毁若成人康熙丙午补弟子员游学浙中值耿变道阻荡平后始归帅府稔其文行题授教谕歴任沙县大田瓯宁戊午海防林信防漳平移兵大田防将余虎素与令侯执纁不协乗势恣横夜半冦将乗垣执纁恐欲自经国琦慨然曰事急矣吾不出身济难祸且不测急檄诸生范文景田乃章等率练长乡兵分陴守城亲驰虎营中以大义责之虎为感愧出师退贼城赖以全】
　　林世发【字君奋闽县人父殁哀恸几不欲生母老病日夜侍汤药不倦母色少变即跪问故俟霁乃起抚三弱弟极友爱后相继殁鞠诸侄无异己子腴田大厦悉以譲之乡邻髙其行有争讼皆取决焉】
　　江子璜【字朝雄长乐人母卒值海界内迁不如礼子璜言及輙流涕后乃与父合葬躬负土成坟庐于侧性好施里有患难多方拯防贫不能自存及无力婚葬者悉周之】
　　何履旭【字君章福清人父其逹蚤世奉节母叶氏竭力色养母疾笃仓皇吁祷一夕梦神授药手按其股乃焚香告天刲股和药以进母病寻愈与弟龙光龙见相友爱同居共防至老无间言着有心鸣集年八十五卒】
　　林必逹【字河子候官人邑诸生弃就武登顺治丁酉武举任毕节守备捐俸建义学以教邑之子弟歴官秦晋皆着劳绩后从奋威将军王进寳讨平呉三桂功迁盂夀游击致仕归以诗文自娯着有食粟斋集康熙丙子北库火延及越山六贤祠必逹捐赀重建乡人即祀于越山祠】
　　郑起【闽县人顺治戊子兵荒父母及祖父母相继殁起年十七附身附棺艰难备矣抚二幼弟成立旋俱蚤世抚诸侄及侄孙如抚其弟百口共防庭无间言晚年复捐金收骸施棺乡人髙其义行】
　　林镳【字永范闽县人庶弟锜幼镳笃爱之及成立推产以譲生平赒人之急道路倾圯悉捐赀修庀之】庄以敬【字君翼福清诸生顺治丙申冦乱嵗大饥以敬有仓屋在鳯冈招乡人避乱者往依之亲为饘粥以食冦退乃已尝得秘方制药施舍晩年肆力于诗与南湖郑磊相倡和着有藤山草堂集年八十余无疾卒子文龙字干二精于易集有星学象纬蔵于家】
　　呉庭橒【字崇卿闽县人五世同居康熙四十六年夀跻百有二嵗奉　诏建坊旌表逾年卒子尚焜年七十事期颐老父昼则杖随夜则聨榻一宿三起寒暑不辍父卒时年八十余苫块必循礼年九十一卒】
　　谢宣【字尔旬闽县人刻苦力学尚气节事兄宏如严父一钱寸帛必禀命焉尝倾嚢为业师林启平葬及五世康熙庚午举副榜贡生出闽邑令溧阳呉琇之门嵗甲戌琇以那移缺额去官家累二十余口宣继粟肉三年无缺琇廹于对簿谋鬻养女闵氏以偿宣闻之叹曰官斯土而鬻其女凡为子民者宜不忍见况门下士乎归咨嗟逹旦宏诘之告以故宏曰是何有哉立措三百金遗琇止闵氏已而琇复如前谋举劵宣白兄曰事急矣非留吾家无以全此女复醵钱二万为琇纳锾舁女于家治觞告庙宏抚为己女盛装资择佳耦归之一时人士髙其义争投诗文为赠越乙亥琇寓失火焚死宣亦寻卒兄宏犹为买舟给赀粮遣孀妇王氏孙天保十余口还溧阳宏丙子武举】
　　王治观【字行省连江诸生饶于财而性好施顺治丙申冦防岱堡屠戮甚惨治观产已中落慨然以收暴骸自任造义冢十余处掩埋殆尽夜闻扣门声出视无有叹曰吾之过也遂徧搜岩谷遗骸罄产收不数年捉衿露肘轻薄子或笑侮之】
　　卢朝鼎【古田人穉年值嵗饥与弟天徳负米山中遭冦夺朝鼎告以双亲待哺情词恻冦感动乃舍之父献瑞以藩掾谒选耿变逼胁受职不屈朝鼎请代父囚备极拷掠以全父节母呉氏耄年婴笃疾朝鼎尝药尝粪吁祷以冀病痊逺近称其纯孝雍正三年　旌表】
　　杨必亨【闽县国学生年十三从父读书光徳里顺治丙申海冦掠福州父被执必亨哀告愿以身代贼感动父子得俱脱母沾疯疾起居饮食悉躬亲七阅月不少怠人称其孝雍正三年　旌表】
　　郭基【字仙根候官人父焕以孝友闻康熙甲寅逆藩逼胁绅士受职基遯迹马岚山遘瘴疟濒死不返顾逆平归授徒资养寸丝颗粟必上其父母不以私康熙戊子膺乡荐试礼部未第有欲荐四省先用者以母老辞母陈殁基亦老昼夜作孺子泣子孙以节哀跪而请怒逐之捐赀理族人某丧且为育孤女嫁焉人谓贞斋先生有子贞斋父焕字也辛丑任龙溪教谕龙溪故多文士士颇负气不俛就尺度基进而教之輙愧服出语人曰师器识端厚经史该治乃知吾向所为沾沾自喜耳因是风气日上独力修崇圣祠所入俸钱与弟侄均之雍正戊申引疾归着有一草亭四书彚解六卷墨楼诗集一卷】
　　余逹【字廷铨连江人蚤嵗以母病辍业奉事二十余年浣涤必躬亲母卒年四十始应试入郡庠父晩年病足逹每日背负如父意欲所之十余年率以为常】
　　刘尊殷【字思质候官人事祖母嫡母生母嗣母悉得欢心敬惮女兄事之如母弱冠拮据以立室家凡丧葬婚娶輙以自任尝曰吾不幸髫年失怙逮事父日少诸兄弟分形吾父絶甘分少以慰九原是吾志也无产可譲良独内愧忍遗之艰乎且独不闻姜被乎乡闾称其笃行垂老息机犹手不释卷裒集古人之雅量逺识与善处人家人父子间者彚其嘉言懿行为一编以教子孙】
　　刘士楷【字翼皇候官人父崇登笃疾便结不下呼号逹旦士楷以竹管贮香油吹入复吸而出之父疾寻愈人以为难年八十卒】
　　尤士魁【字文开罗源人行年七十孺慕弗衰葬父志禧庐墓三年母林氏年八十七士魁啣枣反哺四载如一日以孝行闻】
　　李盛山【罗源人母郑氏遘重疾盛山黙祷割肝作羹以进母殁盛山亦卒雍正六年有司以事闻奉防割肝疗疾事虽不经而其廹切救母之心实难得而可悯　特恩准其旌表】
　　彭士锦【永福人九嵗丧父号哭絶食妻张氏产男值母病笃士锦令妻乳其母而哺其男亲自涤器尝粪以验母病及卒负土为坟居庐以守号恸累月年八十犹孺慕弗衰雍正五年　旌表】
　　陈声逺【字又深官人亲殁哀毁逾节以苫块致足疾每忌辰哭泣不食素节俭周亲告急者倾嚢予之康熙庚寅以贡任同安训导每课士以先行后文相朂前后讽邑令振扬士气与修同安邑志寻以足疾乞休士叹曰无足疾师易得有足疾师难遇疾革诫其子遵家礼屏浮屠有父所善友　国初来闽父母死葬骸西郊外寻亦卒无子声逺体父志嵗为祭埽临终嘱其子踵行之盖至性过人非以为名也父友姓路氏沈阳人】
　　魏明昌【字兆大福清国学生康熙丁丑福清饥当事发廪以赈明昌倾家槖挽浙米数百石助之存活甚众邑江口尚阳桥当福兴二郡孔道上受溪流下纳水涨宋以来屡修屡圯明昌慨然独任费数百金告成雍正癸夘里人勒石纪功防于桥侧】
　　林祖植【字建伯闽县人康熙戊寅商人何某触怒鹾使波及祖植父防春祖植虑父获罪挺身代质父不忍欲自投狱祖植泣曰身父之身也以身代父子职也父有子而坐视父入狱生不如死论戍永平临行犹以父老不能养为念自闽抵上谷会李光地巡抚北直稔祖植孝力请减等释归都中名公卿咸赠以诗太史徳州孙勷为之传】
　　张焘【小字洪居连江人父震公从其祖避乱邑之岱堡顺治十三年海冦防堡张氏一门殱焉独震公以他获免洪居时七嵗贼掠往龙岩既鬻之厦门稍长佣于清漳震公方意其已死未之知也康熙十年洪居年二十余忘其乡邑及父名字因为佣时人谓其语音似连江而彷佛忆天贞者父名也遂奔连江越数朝暮无所向哭于途或问父名何曰忘之此间毋乃有张天贞耶愿见其人震公闻之曰天贞吾亡弟彼焉得识之亟走遇于南闗叩其详大喜携与归呼其母出曰吾儿洪居不死归矣洪居熟视母良乆曰非吾母也震公曰果非尔母母亦毙于贼矣此尔继母尔洪居抢地大哭自是事继母如所生念母死于贼贼仇不复每饮泣或至失声士大夫以为张洪居有至性焉雍正七年　旌表】
　　施元【字赓白闽县人顺治戊子郡饥元旸出已粟分赡族众丙申海冦围城居民分陴坚守冦寻退人以为元措饷之力也有茔地在北麓奸人盗鬻某姓临窆事觉元见其七棺半朽一孤始孩竟舍之又年十三时曾刲肱疗父疾云寿至九十有六同时有林靖字献卿侍母疾数月不解带事节嫂如母抚孤侄如子顺治戊子嵗饥分粟邻里里人赖之年九十卒施林俱以长者登上夀子孙咸列仕籍】
　　李士亮【福清人慷慨好义乐施不倦顺治丙申海防郑经攻刼磁窑里掠男女三百余人勒赎士亮变产千余金诣贼垒赎回四十三口贼义之尽释所掠乡闾徳之】
　　林长贵长广【福清人林宗正子也父子晒盐为业宗正以他事入城归至星桥海潮暴至溺死长贵闻之奔救不及泣投桥下弟长广继至绕岸痛哭亦自沈时雍正九年七月十七日也里老感其孝告乡人曰林氏兄弟所业防矣而天性激发有衣冠所不能为者众皆流涕相与收三尸殓焉闻于官总塲同知张良弼捐俸恤其家各大吏复赏给葬钱有差长贵年二十六长广年二十四俱雍正十年　旌表】兴化府
　　唐
　　林攅【字防道莆田人贞元初为福唐尉闻母卒弃官归号恸勺水弗进负土营葬庐墓不去有白乌甘露之异州上其事观察使李若初遣官验实会露晞里人失色攅哭曰天降露殆祸我耶俄而露复下乌亦回翔事闻诏立双阙表其闾并免其家徭役】
　　陈寅【观察使陈岩之侄移家于莆好善乐施年九十余卒未卒先一日厯言百纪事皆验莆人庙祀之】
