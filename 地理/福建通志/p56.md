<!-- { "loadSidebar": true } -->
　　永福县城【明嘉靖三年知县何谦创筑后令文惠陈克侯相继修葺城高一丈五尺厚丈许周六百九十二丈有竒为门楼四串楼一百二十敌台十万歴十七年山冦起士民以东北城垣环于山湾不便守御请移入山项周七百十丈城屋七百七十一间辟门四东曰永泰西曰平西南曰双清北曰瞻京又水门一　国朝康熙三年七年十九年三次被水知县于昌孕李景明董治国节次倡修雍正五年知县张宣张廷球冯绍立相继修葺雍正十年重修】
　　【附】塘头城【明嘉靖间里人董世道捐造万厯四十年拓而大之】中州炮城　罗星塔城　金牌寨城　圆山寨城　崇新寨城　登高寨城【六城俱　国朝康熙五十六年总督觉罗满保廵抚陈璸布政司石沙木哈捐葺】闽安镇城　【国朝顺治十五年造　以上闽县】梅花所城【明洪武二十年造周六百四十丈高一丈八尺濶六尺女墙一千一百二十有四战楼二十有四窝铺二十东西南三面各辟门一外环以壕】石梁蕉山司城【明嘉靖三十八年造】松下司城【明嘉靖三十九年造】小祉司城【明嘉靖四十一年造　以上长乐县】镇东卫城【明洪武二十年江夏侯周徳兴造周八百八十三丈有竒高二丈濶一丈女墙一千三百四十有九窝舗四十有三城四隅各辟一门建楼其上永乐十六年增建战楼三十有一并筑四门月城】海口镇城【明嘉靖三十四年倭冦犯镇民多死者御史吉澄请帑金七千七百余两赈之镇民愿以所赈筑城其后岛冦屡犯镇以有城可守】万安所城【明洪武二十年江夏侯周徳兴造周二百二十五丈八尺高一丈八尺濶一丈二尺女墙八百二十有七窝铺十有三战楼十有八东西南三面各为门皆建楼其上】化南城【明嘉靖间造】沙塘城【隆庆间造　以上福清县】定海所城【明洪武二十年江夏侯周徳兴造周八百丈高一丈五尺窝舗十有六西南各辟门一城外壕濶六尺深二尺】北茭司城　蛤沙司城【俱明初江夏侯周徳兴造】东岱寨城　【国朝康熙八年展界复造　以上连江县】
　　兴化府【莆田县附郭】
　　府城【宋太平兴国八年筑内为子城周二里许覆以屋环以通衢外筑土垣茅覆而已宣和三年始更筑甃以砖甓周七里有竒引北涧水为濠绕城而达于东南与西南沟堑合为门五东曰望海南曰望仙西曰肃清北曰望京东北曰宁真各建楼其上歳乆寖废绍定间盗起郡人学士陈宓创议修筑知军赵汝固疏于朝赐祠牒五千助役未至而汝固去知军曾用虎继成之崇袤稍加于旧表里石砌覆之以砖郡人尚书刘克庄为记元至正间兵乱城圯同知闗保因旧址重修明洪武初衞指挥李春缮治十二年指挥程升以增设军士城隘难容奏辟之乃越旧壕跨乌石山东下歴前埭后埭与旧城合延袤一十一里周二千八百三十丈基广一丈六尺墙高二丈四尺表里砌以石为女墙二千九百六十有二窝铺四十有九敌楼二十有七废寜真为门四东西仍旧名南改迎仙北改拱辰水闗二东通舟楫西低小栏以石盾仅容水入而已城外壕池左起东北隅折而南引夀溪水注之右起西南隅折而东引木兰溪水注之二水交合共长一千七百七十丈广二丈六尺深一丈西北负山凿为旱壕长五百九十三丈广二丈六尺深二丈成化七年廵抚张瑄檄知府潘琴重修嘉靖三十七年倭冦薄城下参政万衣增腰墙砌垜子稍濶之四十一年倭大集城防知府易道谈新至急城其东北南三面力不给郡人御史林润奏乞帑金三万佐之四十三年总兵戚继光请于廵抚谭纶令城外西北筑墙高七尺北门至西水闗筑土墙四百五十丈西水闗至西门筑石墙六百三十四丈五尺添设敌楼六隆庆元年知县徐执防设垜口副堦以便立守五年分守隂武卿重修东北二门改东曰镇海西曰永清南曰迎和北仍拱辰万歴九年知府陆通霄以城西北一隅跨山腰之半而遗其高者于外倭冦昔乘此越入乃申请院道重拓西北城垣将高冈围入城内长八十五丈五尺高二丈厚一丈建敌楼一窝铺二方门二垜子一百八十有二以新城为外险以旧城为内闗　国朝因之】
　　仙游县城【宋绍兴十五年县令陈致一创筑以御山冦寇退工遂止乾道中令赵公绸建四门东曰九仙西曰甘泽南曰流庆北曰横翔明正徳元年冦攘界中邑人尚书郑纪请于御史韩廉筑土城寻圮八年知县范珪砌以砖亡何亦坏嘉靖二年知县萧鲁更用石砌环以敌台居七年始成周一千九十五丈高一丈二尺六寸厚二丈六尺垜高五尺厚二尺改东门曰賔曦西曰爱晓南曰迎薫北曰拱极国朝顺治十二年防于冦守道苏祖倡输修复增高五尺】
　　【附】平海卫城【明洪武二十一年卫指挥佥事吕谦奉檄创造周八百六丈七尺高二丈四尺濶一丈四尺女墙一千三百有十窝铺三十门四东西各一南二各建楼其上城北地势高峻故不置门惟筑台以了海洋而已正统八年指挥同知王茂奉檄増筑敌台十】莆禧所城【明洪武二十一年造周五百九十丈高一丈九尺濶二尺女墙一千四十有九窝铺二十辟门四各建楼其上东南北三面濵海西则有壕长一百十丈濶二丈深八尺】迎仙司城　冲心司城　嵌头司城　青山司城　小防司城　吉了司城【俱明洪武二十年江夏侯周徳兴造各周一百五十丈南北门建楼其上　以上莆田县】枫亭寨城　【国朝康熙五十六年总督觉罗满保廵抚陈璸布政使石沙木哈捐修在仙游县】
　　泉州府【晋江县附郭】
　　府城【郡旧有子城有衙城有罗城有翼城子城唐天祐间王审知命筑周三里许高一丈门凡四东曰行春南曰崇阳西曰肃清北曰泉山衙城在子城内罗城在子城外俱留从効所筑罗城周二十余里高丈八尺门凡六东曰仁风南曰镇南西曰义成北曰朝天西南曰临潭曰通津别有水门曰通淮宋宣和二年郡守陆藻增筑外砖内石基横二丈髙过之翼城在罗城外东自浯浦西抵甘棠桥为石城四百三十八丈高一丈厚八尺则宋绍定三年守游九功所筑也歳乆诸城先后倾圮元至正十二年以淮西盗起命州郡修濬城池于是监郡偰玉立会僚属议东西北仍罗城南仍翼城旧址役僧道编氓分筑周三十里高二丈一尺城东西北基各广二丈四尺外甃以石南基广二丈内外皆石为门七废通淮门而于徳济仁风之间建门曰南薫门上各有楼外环以濠濶三丈七尺深一丈八尺潮汐通自西南至东北盘石而止明洪武初衞指挥同知李山增高旧城五尺基俱广二丈四尺内外皆甃以石建月城六战楼五窝铺百四十壕加濬治治十三年临漳门东半里许水齧城下路数丈且及城知府张濓筑二坝障之嘉靖末徳济门灾知府熊汝达重建改南薫门曰迎春万厯三十二年地大震城多圯副使姚尚徳知府姜志礼修治之　国朝顺治十五年照依闗东式改造筑砌为垜子二千三百有十月城垜子二百有五毎垜长七尺厚三尺寛一丈五尺垜口寛一尺八寸康熙三年六月被水垣塌四年重修城上窝舗一百四十改为高厰九十有四十一十二年复加修葺十七年海冦围攻自南门连东门一带垜子被炮坏八月大兵解围知府张仲举知县沈朝聘重修雍正九年奉　防修葺】
　　南安县城【旧无城明嘉靖三十七年被倭知县夏汝砺始甃石城为门四上各有楼有月城南月城覆以营房周七百七十四丈有竒堞二千二十有四敌楼七窝舗三十有六旋辟城壕二百余丈引万石陂水环城万歴间知县袁崇友增高三尺四隅添设湾角楼其后地震雉堞多圮知县周绍祚修之崇祯三年知县李九华重修十四年知县韦克济增高三尺　国朝顺治十一年堕于海寇十三年知县祖泽茂即旧基重建堞并二为一康熙四年知县刘翊汉八年知县刘佑相继缮治雍正九年邑诸生陈士鈵捐田十一亩零为修理城垣费】
　　惠安县城【旧无城明嘉靖末都御史王忬檄知县俞文进筑以防倭乡绅李恺佐役甚力周九百八十六丈五尺基广一丈二尺高一丈九尺堞一千七百有竒内外甃以石为门四设上下水闗通莲花山下水以入龙津陂寻倭冦来攻知县林咸固守城得全署令李时芳复筑月城建楼增高三尺设敌楼二敌台三其后知县符良佶陈玉成萧继美刘一阳署令潘璘各有増修　国朝顺治十一年被海冦刬平十二年知县杨鹤龄修筑康熙十七年防于寇寻　大兵克复知县胡云龙照旧址重修】
　　同安县城【宋绍兴十五年邑令王轼创筑令刘寛踵而成之绍定二年令韩木以山寇窃发加缮葺元至正十四年冦攻防十五年达噜噶齐玛哈玛迪沙修之内外皆砌以石明正统十四年复为沙尤冦防景泰元年泉州指挥使杨海同主簿蔡遴重建其后知县张伋徐宗奭洪世俊王世徳鲍际明各有增修国朝顺治五年四月防于冦八月　大兵恢复十一年冦又躏入十二年重修周八百四十六丈有竒】
　　【基濶一丈一尺九寸顶濶一丈高一丈九尺九寸门楼四垜子六百七十有五窝舗三十有三炮防四城外短墙八百六十九丈高七尺壕沟一千九十六丈康熙十七年署令齐宗孔增修】
　　安溪县城【旧无城明嘉靖末知县陈防蔡常毓先后兴筑周六百二十六丈高二丈一尺基广一丈八尺门四水门二万厯间知县廖同春辟子城于南门后令高金体任守翰相继修治　国朝顺治十二年堕于冦知县韩晓依旧址重造并盖串楼】
