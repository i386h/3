<!-- { "loadSidebar": true } -->
　　李青员【连城人孝友乐施有张姓鬻田于青员得价五十金醉卧失之号泣欲死青员曰无害金可得也复如数与之张匍匐感谢夜梦神人授榆一枝曰尔多隂功锡尔佳儿无何举一子遂以名之后榆以贡知灵山判处州有治声】
　　李干【连城人少随祖华令保定华卒父扶柩还里途遇盗窘祖母及父甚急干号哭哀告愿以身代贼为感动去】
　　沈长权【连城人毎嵗歉恒减籴出赈湖口溪当孔道行人病涉长权老以语子廷翰曰吾必桥此而后瞑目长权殁廷翰踵成之孙文沂有祖风尝捐屋地廓大黉宫值湖口桥燬文沂曰我祖系心于此出千金重建】
　　邱文岐【长汀人早孤家贫事孀母孝侍母病衣不解带疾剧尝粪割股既葬庐墓三年朝夕哭奠】钟孝【武平人天性笃孝事寡母甚谨母病濒危屏人焚香两臂以祷刲股肉进之母寻愈后以子吁隽贵赠黄梅知县】
　　熊正宗【号复斋永定人早失怙庐墓三年丧葬尽礼性好义乐施与敦友于上杭令黄希礼亲至其乡旌之时称孝子里】
　　李厚福【宁化人万历中大饥设粥食饥者一月又同邑隂明旦范雪伍忠节黄世明谢祥相伍典伍臣周钦僎伊商佐隂光祥皆于万历甲午乙未间各输谷二百石于官以助赈】
　　伍可缙【宁化人家贫卖浆为活曲顺父志得其欢心父喜博数负可缙肩贩取直以偿之父感化易行母尝患痈溃可缙叱之而愈直指行部表其门】
　　曾乔【宁化人父饶于赀好优伎徴歌度曲无虚日数年荡尽至絶食乔躬负薪资养取榾柮积床头备冬月为父母御寒具或雨雪连晨饮食不继母怨其父乔辄长跪请曰儿自命蹇于父何尤今幸壮健力足供饘粥父母和美何用多金为母疯废不能尸饔乔尝运米数十里外蕴火为午餐刻期必返或日短不时至父辄杖之跪受不敢怨有悯其劳苦私饭之者必舍肉懐归以奉父母四十年如一日辛苦积赀二十金贷人人负之乔亦不取竟不能娶食力终身】
　　童九棘【连城人父早逝事母及兄竭力尽诚万历甲午嵗大歉九棘破产市谷捐赈饥民】沈九祥【连城人早失怙事寡母克孝独力营葬二亲兄弟连丧待嫂如母抚侄若儿同居合食不忍分爨万历间嵗饥尝出粟以赈】
　　王道【连珹人父早丧道贾粤东归母适遘疾医药罔效号泣曰古有割股疗亲苟得母痊子身何恤遂秉刀刲股昏絶复苏调汤药以进母疾旋愈】
　　谢可贤【字改我归化人嵗大祲尝出谷千石以赈又焚所贷券二千余金后以子洗贵赠文林郎】梁一腾【武平人天启七年冬贼入田橑坊一腾率乡兵迎敌死之从祀忠烈祠】
　　李聨春【宁化人光禄署丞年弱冠以母巫氏病持素终身并修百里外津梁道路以延母年又自万历至崇祯年赈饥七次计捐谷五千余石一时贫民咸倚为命】
　　赖思养【上杭人崇祯元年广防薄城思养募精锐杀贼授把总四年贼复起思养率族人赖君选与战于高梧死之】
　　廖希顔【武平人崇祯元年三月冦围县希顔从守备徐必登拒战至蓝塘官兵溃与必登俱力战死巡道曾樱予优防从祀忠烈祠】
　　林大疆【武平人崇祯初贼往来江广间必经其地大疆率兄弟截击俘获颇多贼啣之围其居脔肉几尽而死同时刘嘉兴亦与贼力战死】
　　林大【武平人崇祯初以邀击贼众伤七刃匍匐而归得不死县给冠带旌之】
　　林大僐【武平人崇祯元年邑令巢之梁奉檄单骑诣贼垒招谕募壮士与俱大僐请以身从上下山阪凡两日夜经数十穴而归及贼围上杭当事下令捣穴搜捕大僐规画各穴情形了如指掌因是贼首穷蹙俘获百余皆其密谋之功】
　　陈元泰【武平人崇祯二年从征山冦奋勇先登论功受赏三年春九连山防发以灭贼自期屡奏竒绩贼恨之设伏遭擒不屈而死】
　　钟运捷【武平人团练把总时流冦犯境运捷捐赀招募义勇偕胞弟元捷云捷綂众追击至永平寨冲锋陷阵兄弟血战而亡邑令义之祀忠烈祠时有程可正者武平哨长亦以永平寨阵亡受旌】
　　黎有纲【长汀人有文名崇祯间流冦犯境有纲破产募兵郡恃无恐当事皆式庐延礼之】危台宿【武平诸生崇祯初冦围城急台宿与王士信缒城出陈说利害贼解去】
　　伍就汤【宁化诸生四嵗失恃事后母得懽心父卧疾就汤扶掖躬涤浣三载居丧哀毁逾礼兄病愿以身代抚兄子不啻所生故人子有贷未还疾革频以为念就汤闻而叹曰吾奈何以身外长物令佳士赍恨乎亟持劵造榻前焚之其人三叹而瞑里有贫而鬻子者既纳券就汤念其祖有隠德召至家畀以身算竟还其劵巡道郁之章高其行谊作彰善纪表之】
　　伍日望【宁化学生善事继母隂隂有心疾喜怒不常日望百计承顺务得其懽教异母弟如子早嵗丧妻不复娶虑不能事母致触其疾也同邑庠生吴永燿亦善事其继母先后学使者均以孝行旌之】
　　张荣诰【宁化庠生事母巫以孝闻人称之辄愧沮邑累举孝行御史旌之益惶恐不敢当郡守唐世涵勒其名于孝义坊荣诰见而慙赧曰乌有子事亲而可为名者乎及母卒呕血数升月余歠粥日不满合扶疾为母卜宅兆未葬而卒】
　　丘岳【宁化人父逺出得暴疾岳驰视埀死痛哭割股以进稍愈舁归而殁岳竟以哀卒】
　　钱文林【连城人慕义好施邑多虎岭路峻崄文林捐赀除治行人便之又改学建闸多所乐输年八十九卒子应魁庐墓三年】
　　李焜【连城人父卒祖母年九十有余焜偕妻周氏左右就养朝夕不懈崇祯己巳嵗饥倾囊赈济多所全活后以恩贡授程乡令将赴任遘疾卒邑人哀之】
　　罗脩【连城人事继母以孝称尝有贾人廖姓亡金七十于桥上脩拾之即招还贾人愿以半酬郤不受】吴天俊【连城诸生六世不分赀产天俊总家政少长有序衣食必均一门蔼如】
　　王钦诰【宁化人急病乐施邑令陈綂解组窘甚钦诰赠金百两綂得发装又捐数百金造起鳯桥石墩三座瓦屋十楹行者颂德】
　　黄志杰【宁化诸生年五十无子尝读书郊外道出厠屋见柱悬包袱迄暮无收者守以待旦果有长沙攸县人哀号求索志杰讯之自言千金行贾耗折埀尽仅存百余昨遗于此今当丐死长途矣志杰持还之其人惊喜出半相酬志杰曰吾年五十无子女已之家产不知遗谁况身外物乎其人叩头祝诵而去次年志杰生一子后即为攸县令人谓还金之报同时有连城人黄景睴者亦还江冲枢遗金数十不受其谢】
　　隂祖善【宁化人有偷儿入其室祖善曰子为贫耳可伤也解囊金赠之慰勉而去有邹氏子为债家所窘鬻子妇偿之将别哭甚哀祖善遽为代偿还其妇因是退而自焚其劵凡宿逋者尽捐之】
　　伍福合【宁化人三兄俱亡遗孤六人抚之如子值大疫诸侄病福合躬汤药一夕数起崇祯丙子邑饥福合首倡于本坊城西庙施粥贫民赖以更生族戚贫者皆周给之有族子穷而鬻其女福合赎回冶装嫁之邑令每称其善行以为民劝】
　　张兆鳯【长汀人伟躯干多勇力崇祯壬午中武科癸未成进士授游击未赴任闲闯贼陷京师呼天大恸明亡投井死】
　　李鲁【字得之上杭人少有志操天启甲子举人崇祯末山防蜂起鲁条战守议后隠福员山邑令强之出鲁椎心大哭血泪迸落久之声气不续絶吭而死】
　　丘梦彩【字熊生上杭庠生崇祯甲申闻闯冦之变时时失声哭一日携书数卷飘然出门不知所终其从兄诸生士麟与同邑诸生温梦良皆遯迹荒山抑郁发病死】
　　邹宗善【字本初上杭人郡庠生明亡走明伦堂痛哭归伺家人睡熟书衣裾云先王之教曰忠与孝圣贤之训曰仁与义杀身成仁舍生取义孝子忠臣含笑相视衣冠自经死】
　　吴懋中【字允睿永定庠生嫡母熊失明潄舐七夕重翳如扫父好义急施予仰承色笑晨夕必请所与知县周齐以孝义荐懋中曰此子职也曷足称子煌甲戌进士及明末冦变一门八妇同夕自经懋中慨然曰吾子死君吾妇死节天之玉我至矣遂遨游罗浮鼎湖诸胜而归隠焉所着有五宗文诀行世】
　　李茂芳【归化人明季盗起父窜山中为盗所掠茂芳甫十嵗入贼巢抱父哭愿以身代贼怜其幼而竒其孝并释父归】
　　国朝
　　黄中立【上杭人顺治丙戌山贼防县士民登陴守御一夕风雨暴作城上悬灯尽灭贼閧薄城中立急收斗笠千余蔽灯灯复熖贼遁去邑赖以全】
　　谢献恂【宁化人嫡母雷氏无出父客外再娶王氏生献恂父死献恂扶生母归里奉嫡母雷克尽子道雷卧病献恂刲股和药以进随愈顺治间邑令何鳯岐表其门】
　　伍飞翰【宁化诸生以孝闻有异母弟贫不自存赡之四十年无倦容戊子己丑间四乡盗起有脩怨于曹坊者诋为盗薮防将高守贵计勦之兵已发飞翰往止之曰将军误矣奈何以风闻飞语血肉良民某愿以百口保此坊无他高乃返斾一坊以全】
　　隂宜登【宁化人小字应寿生七日而孤三嵗失恃寄养外家少好弓马习技击外祖母常以为忧姊告之故宜登曰谓吾不能治生耶是何难遂经营诸村乡与时转移久之多得粟甲申闯变宜登谓家人曰大兵之后必有凶年忧其未艾乎乃出衣装鬻之尽以市谷筑廪贮之明年盗起城中乏食宜登诣县自言请以家粟分给惫民为邑中好义者倡时薛家坊最困乃籍戸口多寡毎给斗米折银二钱复出粟五十石就东郊龙门庵设粥厰男女各异所令子弟十余人董其事于族隣则日授二餐曰共此一片土彼啼饥我鼓腹忍乎于是合邑闻风效义民以无饥】
　　孔念厚【永定人顺治丙戌广防破城贼欲杀其父厚乞身代贼遂杀厚父得免】
　　李尔象【连城人顺治戊子土防掠邑尔象从积尸中负老母携幼弟以迯难父殁沙阳雪夜奔丧哀怆动人扶柩归葬负土成坟康熈甲寅耿变沙阳伪镇逼受职力拒遁去】
　　黄开鳯【连城人采薪易米甘防无缺顺治戊子土防告警父病支床背负窜青岩里中途遇虎号泣呼吁虎引去父随卒于青岩质身为殓负土成坟弟死江右母悲思不已开鳯奔往收骸以归亲殁毎诞辰忌日辄流涕不食人称其孝】
　　雷动化【宁化贡生事亲孝友爱异母弟推美田宅与之姊寡敬奉终身顺治二年山冦邹华等肆掠动化建议助饷守隘贼不敢犯六年叛贼郭天材率鐡骑数千将来攻守将急令闭关动化力争开门纳避贼男女无算明日贼果大集焚近郊民舍几尽城中乏食动化散家财数千金出米数百石□糜粥募丁壮以固人心贼不得逞十年草冦黄允防恃抚负嵎杀庠士赖朝防巫建勲动化义心激切请兵勦洗贼巢自是宁邑遂免防害子益孙常振列邑庠皆有门内行】
　　蒋正春【连城人母呉氏死于冦正春闻拊膺大恸追击贼于涯防岭殱其魁余党悉遁因获贼所俘男妇悉归之顺治间贼陷连城正春率众守防莫敢犯又捐赀除道自赖源至永安湖口及曲溪计一百二十里行人德之少年尝遭蛊毒因精其方以施人全活颇众年六十八无疾而逝】
　　吴阶泰【永定人母病刲股调以进友爱兄弟门内肃睦以平山冦功职都司祀忠义祠】吴祖馨【永定人力学敦行顺治丁酉领乡荐以亲老侍养膝下絶意仕进耿逆乱逼令受职祖馨叹曰吾为亲故未遑效命　天朝顾乃俯首于逆党耶去而逃之】
　　饶其彦【武平诸生雅负才名明末邑中冦盗充斥其彦团集乡勇捍御有功顺治三年冠侵上杭其彦率众与战乘胜长驱为贼所害巡橅张学圣怜其义烈旌之】
