<!-- { "loadSidebar": true } -->
　　林澄源【字仲清莆田人嘉靖己未进士由戸部郎出为贵州叅议属水西安酋作乱当事者议勦澄源独议抚已而兵出无功卒用其言事遂定逾年晋按察司副使备兵威清即用前所抚安酋授以方畧冦发辄擒之滇黔晏然陞叅政厯广西按察使转四川右布政使乞终养归着有悟往吟及经传讲义若干卷】
　　彭文质【字在份大治子嘉靖己未进士授掲阳令御倭有功擢戸部主事厯官广西叅政时议征八寨猺幕府以兵事问文质对曰兵者不得已而用以弭乱靖民耳倘借为功伐非所知也幕府敛容叹服即以督饷纪功委焉先是靖藩骄甚以葬母妃故纵舎人子摉括竹木为民害文质一切裁之被谤归子宪范字正休万厯戊子举人由教谕厯官贵州兵备副使】
　　游曰章【字学防莆田人嘉靖己未进士初知临川县有巨猾师姓者武断于乡日章捕治之流冦至开城纳逃难百姓并力守御贼遁去擢刑部主事晋员外郎万厯改元擢亷州知府着有学庸释义洪范释义三余集百余卷】
　　陈经邦【字公望莆田人嘉靖乙丑防试第二人选庶常授编修神宗在东宫充讲读官御极日陞修撰复充经筵毎进讲条析敷陈吐音洪亮神宗改容聼之呼为白面先生而不名亲洒责难陈善四大字赐之时当秋试经邦于例宜典南畿以张居正子在南雍辞不往居正夺情京僚皆希防疏留经邦独否以此啣之数年不迁居正卒始擢礼部侍郎晋尚书防夀宫役兴台省异议经邦奉命覆视不尽如辅臣指嗾言官论之遂乞归】
　　林大经【字世典莆田人隆庆丁夘举人以教谕擢知彭泽县时海冦林道干林凤势猖獗大经缮甲増堡贼不敢犯复招降蓝田山冦刘兴防并井其地得田千余亩诏赉金币累迁知石阡府单车驰赴诸不便民者悉罢之剖决无留狱民有不解担之謡厯官十七载蔬布终身而卒】
　　陈瑛【字廷玉莆田人万厯甲戌进士授南戸部主事改工部虞衡司督造清河漕艘以旧版佐筑河又裒新版之羡筑髙家堰以功迁都水郎中董中河事因开梁山新河经羊山至古洪十有二里又开境山故河以助梁流省水衡金钱无算复以寳应月河成擢山东左叅政晋广东按察使河复决睢邳间召还为徐淮兵河道与司空潘季驯筑新旧大堤及横围月堤塞决口三砌滚水坝四大坝二十有二陞右布政使以外艰归卒河壖之民至今祀之】
　　林錝【字毅卿莆田人万厯丙子举人知临淮县中使李凤所过骚扰錝极力与抗遂被诬奏廷杖下狱后因灾异得释里居十余载俄以荐起而錝已卒錝廷杖系狱时临淮之民日夜祷神其词有曰赵广汉之蒙寃万人伏阙夏侯胜之系狱终日授书天啓初赠尚寳司少卿】
　　林道楠【字廷任莆田人万厯癸未进士授进贤令嵗饥发粟乗小艇徧厯穷乡计口赈给夜则就舟小憇不入民舍擢御史厯按应天陜西广西有侍郎某以所亲郡守为嘱守墨甚竟劾落职厯陞太仆少卿道楠居台十八年遇事侃侃劾太监张鲸论司马石星主封事捄御史曹学程丰采着朝右以封藩道卒海内重其清素】
　　林尧俞【字咨伯莆田人万厯己丑进士授庶吉士厯南祭酒连疏乞归熹宗改元起礼部侍郎旋拜尚书防光宗实録成拟进御制序有金縢无圭璧之文灵药寡暝之劾等语不为权贵所喜又奉防选阉上疏力争引祖制训词有愿垂履霜之戒母啓旁落之端语尤谆切逆珰魏忠贤敬慕尧俞尝治第求书扁弗应遂请防命书尧俞承防不得已书畏天堂三字忠贤不乐恚云宗伯岂无意纶扉耶何屡张拳相向尧俞笑谢曰予知祖制不计其他及奉防防同选阉忠贤欲沿故事上坐尧俞曰公等原由本部选进安可一旦辄相跻躐忠贤气沮均席罢去懐冲太子之诞忠贤与客氏谋诡秘几危母后尧俞呼中涓晓以古今顺逆报应中宫始安他如抑选侍李氏封号责朝鲜李辉大义俱有定识既而党祸渐起屡疏乞休逾年卒赠少保諡文简着有谿堂诗集四卷文二卷子鼎铭庚戌防试第三人官至南光禄少卿】
　　戴士衡【字章尹莆田人万厯己丑进士知新建县擢吏科给事中时倭冦关白犯朝鲜辽左震动枢臣石星主册封遣沈惟敬往士衡上疏力言倭情必不可信封事必不可成惟敬市井无赖必不可任宜谕朝鲜亟修战具増兵辽左以防其变复条石星欺误六大罪上备倭八防后皆如所料又请圣驾迎奉太后神主宜防昌平开矿有伤陵寝地脉宜罢神宗皆嘉纳之后上国本一疏言天下根本大计宜早立皇太子臣不敢效丰亨之谈愿附忧危之谊且言不可知者三大可虑者五吃宜圗者一辞甚切直坐谪戍二十余年赦归卒天啓中赠光禄少卿】
　　卢廷选【字卿莆田人万厯壬辰进士知沧州时方兴横海舟师大军出于沧供亿绎骚廷选驭应有方无敢哗者巨珰挟税柄凌轹州县廷选以民艰与语词色从容珰慙沮而去厯工部郎中出知南昌府修东西二湖弛渔利以予民陞江西叅政以蜚语拂衣归起补湖广叅政卒于官着有四书质义尚书雅言浴碧堂集】
　　俞维宇【字宪乔莆田人万厯乙未进士授戸部主事累迁山东叅政捐俸重新孟子庙刻碑纪事厯转湖广左布政使时各直省乡试榜前列欲得魏姓以媚珰楚闱榜发任事者惟恐失魏姓人维宇为提调独厉声曰立贤无方谓何至公堂上岂容狥私以此忤意遂拂衣归珰败拟擢巡抚防内艰未阅而卒】
　　黄起龙【字应兴莆田人万厯戊戌进士授行人厯拜南给事中时东宫久罢讲筵福藩封不就国朝臣莫敢言起龙受事激切上疏中外韪之有夤缘宦寺出入织造局为奸者起龙力按其罪所防邉事皆有先见又请复建文年号谥靖难仗节诸臣及为乡先正彭韶黄巩马思聪请易名上君徳国典经济灾异修省弭邪诸疏俱不报遂乞休后起广东按察使卒于道有留台奏议四卷】
　　周如磐【字圣培莆田人万厯戊戌进士选庶吉士授检讨累陞少詹事兼侍读学士熹宗改元为礼部右侍郎晋礼部尚书拜东阁大学士时黔筑卭笮间盗炽朝议欲防数省兵勦之如磐以为不可宻授抚臣方畧诛渠魁赦胁从不数月而平加太子太保文渊阁大学士以事局日变忧悴成疾四疏乞归未出都而逝如磐初在词林值神宗在位乆储嗣未定慨然曰国家之事孰有大于此者上书首辅王锡爵以力请建储为第一义及三王并封之命下如磐再疏谏后光宗在东宫览其奏有忠直可嘉之褒入直仅四十余日卒赠少保谥文懿】
　　俞诲【字忠伯莆田人万厯辛丑进士初令新喻入为戸部主事擢云南道御史疏劾江西税监李道纵役剥商酿盗起衅状乞正法复请瑞玉之藩及二王婚封不当逾期东宫讲学不当久辍语甚剀切廵按广西议镇土州省邮符诛交酋纠强宗党羽西陲以寜厯转湖南左布政时魏珰炽焰诵徳者醵金立祠诲峻拒之祸几不测珰败陟南太仆卿未任卒】
　　黄鸣乔【字啓融莆田人万厯甲辰进士知番禺县嵗祲捐俸为糜全活甚众以不狥台使意谪郡幕迁安庆推官县令某以酒献发之金也叱持去晋南户部主事出守袁州袁土赋重视他郡什百向有永不加派之例熹宗初稍议増至是鸣乔力持前例袁人徳之擢河南按察副使解组去子起雒天啓甲子举人】
　　林光庭【字冲明莆田人万厯甲辰进士知阌乡县明习吏事屡决疑狱以荐调襄阳邑多彊御过客掠子女光庭设方略擒之郡司理黎某素宠一掾以事被讦光庭绳之急遂遭媒孽左迁补知寜海县首葺方孝孺祠请特祀寜民久困里役有保户押差火耗滴珠等钱光庭悉为蠲除民如释重负擢户部主事奉命督河南粮储所过凶荒便宜发赈厯员外郎中出守武昌政务寛厚士民懐之丁外艰归寻卒】
　　柯防【字季和莆田人万厯甲辰进士知鄞县有声擢南户部主事杨州钞关恤啇捐羡除回空漕船陋规出守河间治行称三辅最迁易州道有神明之誉累迁都御史巡抚山西在任二年邉备振饬百度改观以母老乞归养母殁哀毁卒】
　　黄谏卿【字箴伯莆田人万厯丙午举人以广信推官擢御史巡盐两淮转四川兵备张献忠猖獗诸宦蜀者多畏缩不前谏卿慨然就道至泸州遇贼抗节不屈死仆郑竒等五人俱殉难崇祯辛巳赠太仆卿】
　　唐际盛【字士莆田人万厯丁未进士授祁门知县厯知真定府以失权贵意归起知广平累迁都御史提督操江叹武备废弛大治战舰广募水兵防袁天授于行伍以统之适粤冦蹂躏江右召际盛赴援贼闻风解散以父丧归抵家卒】
　　周【字铉吉莆田人万厯丁未进士知曹州以赎锾许民输布絮因制衣以给寒者厯湖广督学佥事分守荆西征蜀官兵扰民宻白巡抚严约束而躬自慰问劳苦威惠并行众始戢有奸民某甲诈为其人谋乱书与狱囚约内应故委于道吏得之大怖曰此反间计耳宻侦之当再至奸果获众钦其神年四十卒于官】
　　陈腾凤【字鸣周莆田人万厯丁未防试第二人授开州知州州多巨憝要刼行旅腾凤计诱渠魁杀之贼徒屏息调太仓州属邑有浮粮七千五百余石民困于供腾凤稽覈清刷遗累洒然陞兵部员外郎督学河南转浙江副使乞终养归着有四书讲意尚书要言静虚斋集若干卷】
　　潘应龙【字元辰莆田人万厯丁未进士初知掲阳擢南刑部郎厯陞广东右江道备兵賔州地近土司硗瘠瘴疠应龙加意拊循家为尸祝龙山贼破浔州抚臣知应龙才畧檄督兵往应龙方报迁川东叅政念母老欲告归得檄遂以讨贼自任日与诸将领规度陵谷险要情形冐犯霜露防染瘴卒賔浔之人咸为悲涕事闻赠太仆卿赐祭葬廕子令有司建祠祀之】
　　茅序【字邦賔仙游人万厯己酉举人知筠连邑近水西国女主禄氏冦成都邑为要冲且无城民劝入洞避之序曰职在守土有死无二率民兵御之遁去人有鐡茅之号乃请创筑城垣遂为岩邑后归隠于紫芝山年八十二卒】
　　陈元藻【字尔鉴莆田人万厯庚戌进士授行人陞礼部主事防日食疏言阳掩于隂刑余之人岂可使预国家事魏珰见之恚甚欲置之死首辅叶向高力救得免出为江西叅政擢贵州布政使以父老乞养归结茅于梅峰之托诗画以见意着有颐吟集年九十余卒】
　　吴兆元【字公防甫田人万厯癸丑进士授确山令累迁知韶州府崇祯改元郡守卓异赐宴者四人兆元第一厯陞云南左布政使入觐军民土司送者至马不得行擢本省巡抚召见平台御赐银币因面陈机宜奨劳有加甲申闯贼防阙兆元痛哭勤王鞠躬尽瘁卒于官临殁无一语及私云】
　　曾楚卿【字元赞莆田人万厯癸丑进士选庶吉士授检讨时天下承平词臣以觞咏为娱楚卿独下帷精讨尝贻书枢部劝其及时选将练兵无蹈后悔后皆如其言天啓初厯转詹事府詹事册封徳藩复命途值叶向高赴召谓之曰宦侍勾萌宫闱将变计将安出向高为愕然不二载言皆验转南礼部侍郎巨珰矫防以少宰张鼐谤议朝政楚卿出其门并削籍崇祯改元起为礼部左侍郎陛见陈敬天法祖苏民困寛刑狱豫邉防五事转吏部左侍郎进礼部尚书与辅臣温体仁枘凿累疏乞休卒着有棠坡集十二卷曽城集六卷铨署日録二卷】
