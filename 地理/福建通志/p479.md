<!-- { "loadSidebar": true } -->
　　曾氏【海澄蘓鸿节妻年二十丧夫父母强之再适断髪垢靣坚守不移遂不复归宁请于舅姑立嗣为后年八十五以节终】
　　李氏【海澄江必鸾妻鸾殁李欲死殉所亲谕以存孤为重乃抚子周楫俾得成立以延如线比长娶于郭未几周楫又殁李恸弗自胜郭慰姑愿终身奉事以保余年姑妇相依后先一节】
　　叶氏【漳浦叶期逺女许配吴维翰维翰父天禄以诬防坐辟期逺耻与为婚还其聘改许于杨女誓死必归吴期逺与杨约婚有期矣女投水为家人所援使闻于翰翰母踵宅慰之女闻姑至遂拜堂下先正妇姑之礼与之偕归宗伯林士章致书期逺以贞女为贺期逺始释然女与维翰竟偕老焉】
　　胡氏【漳浦人郎中胡文耀女苏可教妻年二十可教应试溺死胡求得夫尸手沐以殓时遗孤民俊甫六月忍死抚教后民俊成进士授戸部主事疏陈母节奉防建坊旌表】
　　陈氏【漳浦徐循行妻年二十四夫殁遗腹生男潜抱归父家矢志坚守至六十二嵗】
　　刘氏【漳浦沈汝栋妻归沈佐夫力学事舅姑孝敬年二十二夫疾朝夕吁天祈以身代及亡恸絶数四欲殉舅姑强起之为夫立嗣家居不逾房闼虽至亲鲜覩其容年七十余终万歴时诏旌其门】
　　洪氏【龙溪蔡应魁妻三载而寡遗腹生男与姑相依姑殁哀毁尽礼自孀居后不至外家之门】柯氏【南靖陈宗妻年二十四夫亡遗五孤儿柯上事姑下抚儿后以子昻贵封太安人旌表】陈氏【龙溪郭士侗妻归二年士侗卒遗腹生男又殇妹适于谢其夫亦殁以栢舟相勉及病却药死年三十二】
　　陈氏【龙溪举人江汝松妻夫殁陈年二十三生子思孝甫三日母讽改志陈指孤泣曰江氏四世遗此而已断髪自誓事姑甚孝谨姑殁停柩值洪水暴涨终夜守柩立水中号天大恸水为退舎】
　　郑氏【龙溪诸生黄妻夫亡家徒四壁母欲改嫁之断髪自誓终身不归姑殁躬负土埋葬年五十六始终完节】
　　丘氏【龙溪顔光鲁妻年二十二而寡母讽之改嫁断髪自誓翁姑防葬拮据尽礼年六十九卒】戴氏【平和李廷仰妻夫卒遗孤思贤抚教之长入邑庠中嵗而殂妇张氏痛夫坚饿以死其子正心方七歳戴复为抚养之至于成人】
　　林氏【名灵金平和张志穆继妻生子六歳而志穆卒姑逼嫁之至加棰楚终不易志抚其前妻一女二子如已出后姑殁哀毁尽礼躬为营坟并葬前妻后二子俱成立】
　　潘氏【平和张鳯妻凤卒潘年二十二无子舅姑继殁潘矢死靡他立族子为嗣躬教督之终身无玷】王氏【平和林碧玉妻年二十三而寡遗腹生一子舅姑垂白遭凶年忍饥寒苦守终身人钦其节】李氏【平和张国材妻年二十五夫殁姑老病丧明无所依李矢与姑同存亡善事之秉节终身】陈氏【平和李宸妻年二十而夫卒无嗣陈矢节苦守丧葬毕立夫侄为后母子相依终成励志】谢八娘【海澄江光彩妻光彩家贫逺商万歴时吕宋酋变戕杀华人无数光彩与焉八娘闻讣欲絶姑及祖姑慰之曰有遗腹在万一生男祀可勿斩也阅三日果生男荼苦备尝育幼孤成立祖姑及姑防葬皆其襄事焉】
　　林氏【海澄周士逹妻士达以儒士赴省试溺死林痛哭求尸不得坐卧席地涙渍数砖久之皆成血迹子尚德领万厯辛卯乡荐】
　　李氏【海澄阮绍煌妻年二十二而寡断髪誓志年八十余】
　　陈氏【海澄郭琯妻夫死家贫罄赀殡殓寻值凶荒减餐养儿哀恸泣血至于丧明人义而哀之】李氏【海澄柯乔清妻乔清客死饶州李年二十六闻讣哀恸絶食七日翁勉慰之乃食时孤挺尚幼课之力学后举京闱第一成进士以挺贵封孺人年八十终】
　　钟氏【海澄吴廷舆妻年二十六夫殁事继姑尽孝姑殁舅老疾侍养尤谨抚夫弟二孤女恩同己出守节三十余年卒】
　　石氏【海澄人嫁李任禄夫死遗孤世奇方九嵗石抚且教小过必朴曰昔若母今若父矣若勿负我使我负九泉人迨世奇读书中秘欲以母苦节上闻母愀然曰妇事夫犹臣事君适际其难分所当为何节之有且汝幸通籍于朝天之报我不薄矣若复受旌人将谓以庶常之母故非旌庶人之妻也若其求庶人妻之苦节者以阐潜徳可耳年九十四终】
　　陈氏洪氏【俱海澄学正周一阳子妇也陈氏者长子学乐妇洪氏者次子学射妇二氏并孀奉事舅姑一阳清修学古二妇氷玉相映时论美之洪氏孤起元举万厯进士】
　　王氏【海澄魏统妻夫卒子呈铸甫三嵗叔有异志乃徙依外家赁草舍以居课儿学稍懈辄自刺其掌儿为惊比呈铸补邑诸生王乃归故居营夫葬事而终老焉所坐纺织处终嵗不离寸许人至起立比去还坐如初其贞静如此寿七十余】
　　陈氏【南靖吴应魁妻夫死遗腹生男拮据抚诲皓首氷清】
　　陈氏【南靖郑宗奇妻年十八夫亡屡絶食不死守节六十载所坐室前梅树白云时绕冬有菁蕚】杜氏【南靖李吼子妻家赤贫奉姑至腆尝与夫上山采笋虎攫夫杜追及防其尾斫其背虎为舍去负还复生乡里咸惊异】
　　张氏【诏安林彦佩妻彦佩死张年二十五以舅姑在守死自誓舅姑殁负土为坟苦节六十年终】黄氏【诏安杨敬妻年二十三而寡人语以他适则痛哭誓曰予有肠全副可不转杨有孤三周可垂后又幸有园二畆可疗饥安用适人为常废午炊篝灯纫织以教其子年七十有二卒孙观吉进士】
　　陈氏【南诏千戸郭泰妻夫亡遗腹生子继织纴抚育继长生子良弼未袭职而殁良弼子藩袭职未防又殁良弼妻马氏藩妻许氏与祖姑陈氏守志同氷洁人称异之】
　　陈氏【诏安髙尚贤妻年十六归髙善事姑与夫挽车提瓮孝养备至夫殁陈年二十五育女三遗腹生男苦节佣织养姑姑亡贫无措鬻女殓埋后男钦事陈亦以孝闻】
　　李氏【南靖许思谦妻嫁甫三月思谦卒李欲身殉闻姑涕泣无依乃忍死事姑三十余年以节终】程氏【漳浦副使程应龙孙女年十六许字大学士林釬之子淳未婚而卒女闻讣悲号遂缟素诣林立夫侄为嗣守节以终】
　　张氏【漳浦卢熉妻司徒卢维祯子妇也父一栋故姚安守张幼而慧从父之官拟断狱能得其情父大竒之十九归熉熉豪公子张以礼自持相对无防容逾年熉卒舅姑继殁有族子谋殄其家覆巢毁卵张独力支持终保其孤勤俭孝敬作止可法崇祯时奉诏旌表黄道周为作节孝序年九十三终】
　　程瑗姐【漳浦诸生程念梅女也念梅孝友无嗣瑗姐誓不适人以奉二亲及死瑗姐痛父弗血食刺血书父行白按军得祀乡贤瑗姐少知书家贫为女塾师自给名闺多礼之以夀终人比之婴儿女】
　　许氏【平和李曰俊妻年二十九而寡值粤冦张琏作乱许以一孀妇持门戸兼课督诸孤篝灯夜读纺声与书声相间后诸孤皆成立孙光熙成进士犹逮许氏之存年九十余黄道周爲之铭】
　　张氏【镇海卫应袭指挥桂蕃妻蕃爲父奏事于京途卒张年二十二孤方在乳哀毁守志坐卧一小房人罕见面以寿终】
　　何氏【镇海卫郑彦明继妻年二十适郑三载夫亡抚前子若已出舅姑怜其寡给银四十两爲资用何俟孤十六歳付之封识宛然孙尔以嵗荐仕祁阳知县　以上节孝】
　　唐
　　陈氏【名性温刺史陈酆女将军元光之曾孙女也适郑伯嘉伯嘉溺死性温自经以殉宋绍兴闻诏赠福绍夫人】
　　宋
　　岳氏【岳武穆女许配漳浦髙登第四子武穆被收女方幼遂抱银瓶赴井死世传银瓶小姐是也按察梁大用亭覆其井榜曰孝娥刘瑞铭之畧云天柱臲日为月祸忠烈父寃莫雪赴井抱瓶泉化血曹江之娥符尔节噫嘻井可竭泉名不可灭】
　　元
　　陈氏【名德金字怡清右丞晋国公罗良之继室也至正间陈友定据福建发兵攻漳良谓陈曰国破身亡理之正也吾闻忠臣不顾家汝当自爲计陈泣曰妇人之义有死而已夫旣与国同存亡我亦与夫同生死城防良决战死陈遂投后园池中有侍婢亦从死漳人葬之绿江号烈妇塜】
　　蔡氏【名三玉龙溪陈端才妻至元间盗据柳营江掠其里端才窜去三玉与夫妹匿神祠中盗入祠砍夫妹见三玉美驱而纳舟中欲汚之三玉绐曰吾衣湿愿得更衣而从汝盗往取衣三玉遂投江死越三日尸浮依其父蔡广瑞舟侧广瑞移舟上流尸亦逆流而上如是者三事闻诏旌其门】
　　阮二姐【漳浦高耿妻耿家贫读书年二十卒以贫故顿柩于北关外欲葬未能久之外姻窃用火化阮骇闻奔往拊心痛哭遂投烈焰死当事闻而哀之命合葬而树碑于道】
　　翁氏【名寿安福寕郡佐达观之女长泰县令朱文公六世孙填妻也到任三日郡冦起攻城不得归城防翁方盛年二女俱及笄有殊色度不能免因戒女曰女以贞洁爲守宁死义不可辱长女先赴井死次女继之翁引刀自刎而亡冦相顾骇叹因全其子镐焉】
　　明
　　戴氏【名祐姐龙溪丘孔文妻孔文卒戴年二十父母欲夺其志涕泣不从母密受人聘戴闻投水死】郑氏【名顺常龙溪吴可赞妻年十九适吴未逾年夫卒将营葬谓其姑曰乞爲防圹姑不从告其父母惧而防之圹成饮药死】
　　杨氏【漳浦人嫁李氏子夫亡义不再适正统冦乱被获至南马塲欲犯之骂不絶口死】
　　朱氏【龙溪黄里诚妻里诚之京卒于途朱年二十二闻讣哀毁絶粒越日死】
　　林氏【龙溪蔡子善妻夫死姑欲夺其志一夕自刎死】
　　陈氏【南靖王良佐妻正德八年流冦刼掠隣村陈潜身遁至深渡贼猝至度不免赴河死后以子命爵贵赠太安人】
　　黄四娘【龙溪人嫁夫李能方十余日嘉靖时流贼突至家人逃散四娘爲贼所获入神庙欲汚之四娘绐曰天将晚俟夜可乎贼然之行至河投桥下死】
　　蔡氏【龙溪人嫁郑伯谦爲倭所获守义不辱倭怒剖其腹死】
　　朱氏【漳浦张冠期妻嘉靖末倭冦攻埔尾城冠期登城御贼被伤死朱缢殉】
　　黄氏【镇海卫陈应科妻嘉靖末饶州贼防城黄适归宁父家父命与俱逃黄曰贼盈城逃将焉往旣而贼攻其门黄义不受辱遂投井死其母继之】
　　游氏【镇海卫林可贞妻饶贼掳系行至天尊堂投井死】
　　黄氏【镇海卫诸生陈基妻饶贼防城基持刀抗鬬贼格杀之黄投井死】
　　朱氏【镇海卫诸生黄师文妻饶冦之难与其夫妹黄氏凃文之妻被执俱投井死】
　　萧氏【镇海卫人朱簧妻饶贼防城萧同妯娌许氏蔡氏张氏连防共缢而死】
　　林氏【镇海卫人翁瑞夫妻被饶贼执不屈抱子投井死】
　　陈氏【镇海卫吴志豪妻闻冦防城先投井死】
　　王氏【镇海卫黄辉妻饶贼袭防卫城辉出觇贼贼猝至不及避贼入室王度不免见贼掠戴夫防痛詈之以手批贼头坠其防贼怒杀之】
　　戴氏【镇海卫诸生朱铎妻饶冦防卫城戴扶姑避贼贼欲系之骂曰吾颈可断不可系贼怒斫之并欲杀姑戴负重伤翼蔽姑曰宁杀我贼并释之出城复遇倭冦不屈如初遂见杀后五日家人收其尸顔色如生】
　　丘氏【镇海卫李春元妻饶冦防城丘与姑蔡被执贼索贿欲鞭其姑丘泣诉以身代贼怒拽杀之丘俯首就戮顔色不变贼感其孝遂释其姑】
　　苏氏【镇海卫苏攀之妹饶贼欲汚之骂不絶口贼支解其体】
　　王三姐【南靖李硕果妻年十七归于李倭冦至被掳投河死】
　　丁大娘【龙溪人丁椿之女年十八未嫁饶冦流刼与父偕逃遇贼驱之行不从贼爱其色温言慰之大娘投水死】
