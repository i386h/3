<!-- { "loadSidebar": true } -->
　　曾氏【仙游郑国翰妻顺治乙未冦防城曾携幼男避难山寨路被执曾厉声曰吾儒家妇岂肯受辱母子俱被杀】
　　林氏【仙游人教授陈龙光妻顺治乙未冦防城遂投井死】
　　郑氏【仙游李瑄妻顺治乙未城防自刎】
　　陈氏【仙游苏元逺妻夫死姑老孀居克尽妇道顺治乙未冦防城遂投井死】
　　张氏【仙游黄仲甫妻同夫避难邑中顺治乙未冦乱夫妇被获骂贼死】
　　陈氏【仙游林茂烈妻姑病笃刲股愈之顺治乙未冦乱被执不从刼之以刄神色不动遂受害】郑氏【莆田杨展妻顺治戊子冦变郑携幼女扶姑避难为贼所掠恐伤其姑强行数武抱女偕没于淖】赵氏【名闰使莆田吴诚未婚妻母病尝割股以疗顺治戊子冦至惧为所侵自经死】
　　汤氏【名庚使莆田汤乐春女年十八许配谢氏子未行顺治丁亥兵至海云庚使即率婢宫花投井死其嫂周氏继之】
　　程氏【莆田陈美妻幼事寡母以孝称长适陈事姑如母未举子为夫置妾生子壎抚若巳出顺治时海冦乱夫被俘程泣语家人曰与其贪生以受辱毋寜就死以解祸遂投缳贼惊叹释其夫归】
　　林氏【莆田御史林铭几女张衷灿妻顺治丁酉海冦掠妇女林骂贼不辱被杀长子垣奔救亦坠坑折足而亡】
　　张氏【莆田余伟妻顺治丁酉为海冦所掠不从被创赴井死姑吴氏与一女继之】
　　林氏【莆田王质妻顺治庚子海冦登岸掠妇女林骂贼不辱遂遇害】
　　陈氏【名彩玉莆田诸生昌言妻言死陈经理丧具毕从容辞姑及姨娣作絶命诗饮药死诗曰结髪为君妇十年琴瑟调秋风随蝶化誓与子同凋针刺易书卷兾君名业新君既中途殒何惜此一身絶粒求速死众口与我违姑姨苦相劝留我欲何为或言俟卜葬此事不须时同室宜同穴山移志不移俯仰惟长叹舍身死若生魂既与君俱心同兰水清】
　　张氏【莆田林翼生妻翼生病剧自度不起谓张曰汝年少无子能久留乎张噬一指示翼生誓与俱死翼生卒张遂吞金而亡时年方十八】
　　顾氏【莆田林振光妻年二十寡矢志不改父母怜其少命刺红绣鞋遣其嫂微示之意顾遂置鞋流泪絶粒十四日卒】
　　蔡氏【莆田黄彦彬妻彦彬患瘿年余臭秽达于户外蔡盥拭无厌倦及死遂自缢殉之】
　　李氏【莆田陈士钦妻夫病刲股焚臂祝天请代不效遂絶粒九日弗死吞金又弗死乃投缳而逝】林氏【名琼莆田陈琦未婚妻琦贫琼之祖欲改配琼不从琦忽病殒琼遂奔丧至琦家七日吞金死】曾氏【名道娘莆田人许配侯寜将婚宁死女欲奔丧父母弗许姑亦以贫故力辞女誓与俱死以明年宁亡之月日殉之自纺绩为殓具及期往寜家拜宗祊及夫与姑遂入室自经年十八】
　　张氏【莆田黄能喆妻年二十二寡矢志为夫终丧呕血而亡】
　　李氏【名防舍莆田人父俊为桐庐县丞与宋学飏指腹为姻学飏举男名冀上后因逺徙十载不相闻父拟他配女不从迨还成婚生子四歳而殇夫继亡泣欲死姑曰汝死吾谁望乃佯应曰当俟叔娶妇奉事是夕遂自经卒】
　　陈氏【莆田诸生萧杰妻夫病剖肝和药以进立愈明年又病复剖肝不效幼子继殇遂自缢】范氏【金华人年十四嫁莆田姚氏未几夫卒范不食七日姑劝之畧饮水延至十四日自缢而亡】郑氏【莆田诸生林振先妻蚤寡避贼松岭下遇贼欲汚之骂不絶口贼支解其体】
　　郑氏【莆田方塘妻康熙甲寅冦乱山民闭寨自守塘病死冦攻寨急郑恐受辱自经死年二十一】黄氏【名敬姐莆田王天麟未婚妻天麟客死敬姐屏簪珥服缟素欲以死殉家人防之宻后寖疎乃于夫亡日投缳而逝】
　　赵氏【莆田林文恢未婚妻文恢死赵闻讣奔丧次年父母议别配遂自缢】
　　郑氏【名惜使莆田曾申未婚妻申浮海舟没尸归遂奔丧从死】
　　徐氏【名阿美莆田林子容妻夫死越数月自缢以殉】
　　王氏【莆田姚兆符妻年二十夫亡哭至呕血既百日拜辞舅姑父母投缳而逝】
　　林氏【名涵姐莆田曾科未婚妻科殁于海涵姐奔丧夫家服阕请于父母从容乘舟投海死士女环岸而观】
　　吴氏【莆田潘仁师妻年十七归潘三月夫死服阕父母欲嫁之乃入寝室自尽】
　　孔氏【莆田何孟髙妻嫁未几夫卒遂自杀以从】
　　陈氏【莆田林元掞妻年二十寡女红自给为夫营葬后闭户自经死】
　　林氏【莆田李钟英妻钟英少病风痹父愿退婚林不可未几父母俱殁母之兄弟隂许他姓林觇知夜赴李门拜翁姑及夫夫病如前林扶以出入既而夫死林大恸数日亦亡】
　　陈氏【莆田黄士斐妻归寜涵江值海冦登岸被执不辱断五指胸伤数刄遂遇害时年二十六祀节孝祠】陈氏【莆田吴志用妻夫亡守节抚遗孤世琏成立未几世琏殁氏与媳同时投缳死乡人赋诗吊之祀节孝祠】
　　宋氏【莆田林普未婚妻普死氏闻讣奔丧哭泣逾期吞金不死复投缳以殉祀节孝祠】
　　吴氏【莆田潘舜光妻年十八归潘事太翁与翁姑曲尽孝道甫四载姑及夫病氏刲股以疗不效相继亡氏痛欲捐生家人防之宻及期年吞金死】
　　林氏【仙游屠玉妻嫁三载夫病刲股焚臂竟不效遂絶粒不食越十日投缳而逝　以上贞烈】












　　福建通志卷五十五
　　钦定四库全书
　　福建通志卷五十六
　　列女【三】
　　泉州府
　　宋
　　陈氏【晋江人封魏国太夫人龙图阁直学士从易之女内翰苏绅之妻而丞相颂母也从易守广州有清徳为仁宗所知元丰间神宗问颂母谁氏颂以从易女对神宗曰天圣间学士耶从易绅颂皆尝守杭夫人三至杭邸题邸柱云吾少从父至此中与吾夫偕来今同吾儿凢三阅江山之胜苏文忠挽词鸡鸣为善日日新八十三年如一晨岂惟家室宜夀母实为朝廷生异人】
　　谢希孟【晋江人伯景妹陈安国妻也伯景母通经子女皆自教希孟与兄并工诗赋所着诗百余篇欧阳文忠称其隠约深厚守礼不放有古幽闲淑女之风】
　　曾氏【晋江曾会女鲁公公亮妹也嫁侯官御史王平生子五人囘向固同冏皆有学行囘为有道儒宗向冏尤有文三人皆身在隠约而声震天下氏就其子禄养京师而鲁公方当国然处里舍弥约其后囘向固同皆早世人谓不堪氏能自广以理未尝乱其志教养其子孙至男有立女有归后封金华县君】
　　赵氏【晋江人徽猷阁待制傅察妻赵清献女也宣和七年察以吏部员外郎遣接伴金使为金所杀及察榇还携子自得自修避地于泉葬郡西之太平岭因家焉郡守王十朋挽词哀能变国俗贵不御铅华学佛穷三昧燃松教五车】
　　明
　　谢氏【名瑞姿晋江庄信妻年十九生子甫三月而信卒伯氏赂媪用针刺其孤幸救得活嗟泣曰伯氏刺孤利弟产耳何有是出舍于外尽以让之】
　　叶氏【同安人洪溱妻侍郎朝选母也始入门舅氏巳即世独姑在姑有二女皆未行叶出簪珥衣服上姑曰以此行长姑曰以此行次姑姑大喜朝选举进士受封时诸贵人母相与酒食欢宴车服华焕婢女靓丽叶独居乡课诸婢仆耕织而巳家事外语絶口娣姒间朝选榷税浙关三年满借贷归宜人曰善劝溱资助之后参政广西颇用刑威宜人闻不善也谓杖人至十足矣何用重之】
　　蔡氏【洪侍郎朝选妻其父大贾也朝选为诸生家庳狭淖泥满庭蛛丝虫茧网户粘壁宜人安之遇客至或饷田夫亲与灶妪厨婢均劳苦见洪家纺织心悦之昼夜从妯娌女侄学纺久之其纺缕可杂苎纱蚕丝织为衣布乃与坊郭中上家妇女衣布不二从官邸舍纺织啖菜食虀而巳嘉靖中避冦周氏妹之堡贼忽至堡下宜人指井与朝选诀曰堡若防索妇于此矣】
　　翁氏【晋江人御史庆女也庆奉勅廵钞四川不避权贵又奉勅武当山献真武眼珠赐一品服以行亡何坐累下狱庆无子女诣阙上书请代仁孝皇后召入宫留之三月为宫中女师人以比缇萦】
　　郭氏【晋江人诸生潘维城妻方伯洙母也父立彦为尚寳卿既归城事舅孝谨事庶姑如其姑事夫之兄弟无所不和敬佐城读书城未休不敢休城病氏巳老尚侍榻寝累月少受女史无所不彻下至本草通书亦经覧阅作诗示洙愿子为官亷以德殊胜斑衣舞老莱咏牡丹诗人生名利等秋叶惟取丹心天地栽虽漆室忧国彤管箴家未之譲也少从父京邸当日朝政成败一一能记忆老而为诸郎述之如歴覩焉】
　　林姆恩【南安郑阳时妻户部郎中林性之女也少随父官邸通小学诸书及古嘉言善行既归阳时生子维岳则数进妾媵于阳时维岳既就学时时佐之读曰读书非但欲晓其字句而巳当观古是何人能如此也当阳时兄弟析箸时不无相搆姆恩怂惥为辞让曰儿之佳恶岂在财哉至其生平不肯逋官府一税钱曰食土之毛而阙其税是皆有神明勾籍焉老而纺绩不衰时举敬姜之言为诸生诵之维岳仕曲靖府同知　以上名媛】
　　宋
　　吕氏【名良子晋江人父疾笃良子焚香祝天求代时夜中有羣鸦绕屋飞噪仰视室中大星灿烂如月者三翌日父瘳真德秀表其居曰防孝】
　　吕氏【南安人张彻妻光禄卿璹之女彻早卒誓志不二赈饥弃债为德于乡教子过登进士及卒端坐而逝柯述许公毂为作贤母传发运使胡师文状于朝】
　　杨氏【同安人父安国患血疾逾年不愈女取肝为粥以进父随瘳】
　　曾三娘【同安人年及笄流冦煽乱其父被虏三娘乘马操戈率众防陈欲救其父见势不敌遂自刎死每夜如闻马迹之声乡人感其孝烈筑宫祀之】
　　杨氏【晋江人亷州守杨友之女读书通大义适蔡若讷年二十二而寡守节不嫁书乞为寒氷玉愿作冷秋菰二句于壁以自励】
　　氏【南安人徐伯嵩妻伯嵩登进士仕终邑令家贫亲老三子皆防傅奉舅姑治丧祭训子成学国录黄以寜铭其墓曰妇也丈夫母也严父】
　　黄氏【晋江人留洙妻年二十三而寡抚育子女训以礼法子妇继天黄又教孙有成立夀八十四】
　　元
　　龚氏三女【晋江人上犹尉安之女也长曰益适柯允中次曰源适行中书省理问张仁季曰婉适刘允正俱早寡挈孤依父甘贫自力陈方山称其姊妹三人同气同心同节前世所希】
　　方氏【名义南安人杨真祐妻生子光泽而次子光俊妾陈所生氏二十而寡与陈守志持家均桑鸠之爱邑称贤母】
　　谢氏【晋江人陈思名妻夫殁氏矢不再适二男蚤夭惟一防女防防相依始终不渝寿七十有六】
　　明
　　朱氏【泉州卫指挥佥事张盛妻嫁一年而盛卒朱年十七遗腹六月既而生子昱家事益落乃抱子昱依外祖母以居矢志不改昱长袭祖官事闻旌表】
　　李氏【晋江人尤惠妻其姑虐甚李顺其意得姑欢心惠早殁男女俱防李经营家计矢志不二诸孤皆成立年九十八终事闻诏旌】
　　林氏【安溪人赠监察御史詹璡妻按察副使源之母夫殁时长子清在襁次子源在娠家贫子防勤织纴以抚藐孤事闻诏旌其门】
　　蔡氏【南安人黄逸妻逸赴京道殁蔡年二十有五一子存实在抱独处一室三十余年不逾阈非正礼未尝登堂昼夜纺织以抚遗孤事闻诏旌之】
　　李氏【名琬娘晋江人林梅妻年二十而寡仅一孤在抱或强其再适辄持刀欲自刎后无敢言者年五十八终】
