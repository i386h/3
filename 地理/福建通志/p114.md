<!-- { "loadSidebar": true } -->
　　城隍庙【在郡城内从化坊建安瓯宁二县俱在郡城隍庙左各县俱有】旗纛庙【在军衙内】关帝庙【六门俱建广徳通仙二门未设　国朝顺治五年各庙俱燬惟宁逺朝天二门独存后重建各县俱有】天妃庙【在郡城中】防真庙【在崇安武夷冲祐观之侧祀山之主神魏真君旧志云真君名子骞上升于武夷山上秦始皇二年八月十五日置酒幔亭峯上宴乡人男女二千余人乡人创祠山下扁曰同亭取同宴幔亭之义也祭用干鱼宋绍圣中京师两浙大旱遣使迎真君蜕骨于太乙宫甘雨十日封冲妙真君端平初京师复旱又迎之雨随至加封孚恵庙中从神潘遇颇着灵迹端平元年封协济侯】闽越王行祠【在郡城南紫芝山下又有行宫在瓯宁义禾里其将拏公者甚着灵应】东粤王庙【在浦城县清湖里祀东粤王余善王初拓江之浦筑城以居后为居股所杀民立庙祀之宋绍兴十二年赐额昭祐淳熙中封孚恵侯】冯中郎庙【在浦城县茗坑中郎汉时人尝提兵逐呉王濞殁于此人为立庙今废】济美庙【在松溪县东关里祀呉南部都尉陆宏唐建中二年神裔孙陆长源刺建州为葺庙宇旧名东平威灵王庙宋宣和绍兴中屡显灵异隆兴二年赐额济美后累封庄祐福恵王】江文宪庙【在浦城县上相里梦笔山之麓宋大观中县令王淮建以祀梁呉兴令江淹元时燬】三丈祠【在崇安县西偏祀唐殿监彭珰及宋侍郎张承杰县令翁谷按旧志珰祖彭迁仕唐为左千牛衞将军贞观初自丹阳徙家建州始翦草莱凿湖筑陂溉田二千余顷招集流民未几成聚遂名乡曰新丰迁子汉诣阙请以武夷乡为温岭镇复请改镇为崇安珰字仲武汉之子也防昌中又请改塲为县郡人以建县为彭氏三世之功因庙祀之承杰及谷皆有功县事者故得附配明洪武七年邑簿李澄重建】梨山泽民庙【在郡城东棃山之麓唐末建祀郡刺史李频频有功徳在民卒于官葬建安永洛洲有诗集行世郡人立庙棃山嵗时祀之雨疾疫有祷必应宋绍兴嘉泰淳熙中累加封号元至元中有助官军勦寇功加封福恵忠显孚顺王明洪武初有显应保全屠城功诏有司春秋致祭崇祯间燬今重建】南岳庙【在浦城县人和里又有东岳庙一在建阳县南祀陈通通屡显灵平贼宋嘉熙中加封显佑侯一在崇安西门外祀唐张巡】通灵侯庙【在郡治西神为童毅初献地立城郭创市防殁祀于庙封通灵侯建瓯二县俱祀之】广烈庙【在建安县将相里所祀一为土神其一即唐刺史李频也水旱祈祷其应如响宋崇宁中赐额广烈】灵通庙【在崇安里黄畬祀唐谢夷甫夷甫越州人为京畿令凤翔孟湜持兵过其境纵掠百姓夷甫捕诛之李辅国谮之于朝流建州卒葬于此代宗立见梦于上诏为立庙赐今额明洪武诰命有司春秋致祭题其主曰唐京畿令谢公之神】刘刺史庙【在浦城县胜果寺后刺史名守谦邑人也唐肃宗时讨安禄山有功授处州刺史】镇国王庙【在建阳县治南神姓名失传唐宋间累封镇国广武威王妻王氏封荆国顺应妃明嘉靖中庙燬忽产紫桐一株十载成围邑令王遂刻以为像复其庙祀】东平王庙【在建阳县兴贤中里祀唐中丞张巡水旱祷之辄应明正统中邓茂七党呉进保攻县治祷于神不许焚其庙大雨如注乡民陈善安王雅纠众击之贼闻空中金鼓声大败善安等尽歼之乡人募众重建又松溪县东亦有庙】富沙庙【在瓯宁县尚书坊祀郡刺史叶颢唐武徳初以御寇卒贞观初民为立庙旧在长庆馆旁有溪潭暴涨为患一夕大风雨潭已塞矣人谓神力所致移建今所宋时封昭定侯明洪武初命有司春秋致祭题其主曰唐建州刺史叶公之神】广威王庙【在郡城将相里神为李文昌唐天宝中仕闽后居城南精舍干符中显灵御冦封广威王先是庙燬神自北于乡民云有钱一仓可建庙果得钱因名钱仓庙】东坤都督庙【在郡城建宁里东坤旧名东宻祀唐观察使陈岩光啓初建祠宇时岩尚无恙意乡人为立生祠也未几岩卒肖像庙中乡人每夜多闻金鼓声景福元年加都督号明洪武初乡民大其祠】袁抚谕使庙【在瓯宁县禾义里神名元应邑之小湖人仕唐为吏部郎黄巢寇闽中出为本道抚谕使未几卒葬湖山龙溪乡民为立庙赐额灵应南唐时封昭显侯】感应庙【在建阳均亭里祀唐邑人栁宗彝宗彝以正直闻于时子三人仕唐皆为大夫兴元中即所居建庙伪闽时改今额崇安栁耆卿之族即神裔也】英烈王庙【在郡陞华坊内祀刺史王延禀延禀守建州喜文学与诸儒议论欲以善道化民民頼以安及卒立庙祀之】江河庙【在建阳县父溪神祀晏公即所称九江河神也先是邑多水患民因立庙庙前及东山麓各竪一石其患遂息】李太保庙【在建阳县东隅神李姓名失传伪闽时王从珂举兵侵州境寺率兵拒守授银青光禄大夫检校太保领嘉禾县崇乐镇以御贼战殁邑人庙祀之宋宣和中封灵贶侯后庙圯于水明宣徳三年知县张光啓重建】石矶灵佑庙【在瓯宁禾吉里中殿孚济侯蒋姓名失兄弟五人值黄巢乱仗劒一呼民无敢从乱者五代时乡民立庙卜基未定空中陨五石囚作庙曰石矶宋绍兴中赐额灵佑右殿广恵侯林必兴左殿昭衞侯张暹俱显灵异明永乐七年重建】余将军庙【在松溪县皈伏里祀唐松源镇将余汝程汝程邵武人咸通中屡与呉兵战争小梅关后卒民思之立庙以祀】仙阳尉庙【在浦城长乐里仙阳镇祀唐仙阳尉文昭详名宦】练夫人祠【在郡西敬客坊祀章仔钧妻练氏夫人有全城功乡人立庙以祀并祀仔钧明知县易应昌重修有记】安边庙【在浦城西南登云里祀黄宠范滔唐末闽中乱宠为制置镇节级滔为虞皆以边功殁后人立庙祀之旱潦疾疫有祷辄应】平昌王庙【在浦城县北太平里】雷押衙徐将军庙【在郡西北璜溪五代末寇掠其乡二公率众驱之遇害乡人为立庙】白玉蟾祠【在崇安县防仙里一曲止止庵】李指挥庙【在崇安丰阳里神兄弟三人曰材曰檝曰槐唐季以战功迁指挥使干符中兄弟率所部御黄巢败之追至建阳众寡不敌被执不屈死乡人立祠祀之宋寳庆初亡卒叶胜倡乱焚掠神降雷雨羣盗惊散　国朝康熙十三年叛卒王麻仔周太等纠党屠城屯三圣庙后将举火神降大雨贼就擒磔于南门市】池大夫庙【在崇安五夫里祀唐大夫池繁禧五季之乱繁禧不仕数出粟赈饥民徳之为立庙宋乾道五年赐额昭应】朱邦式庙【在建阳洛田里庙有古碑唐季神捍贼有功后战死乡人立庙元至正十九年重修】蒋大夫庙【在建阳建忠里一名章山庙神蒋仲贤兄弟五人仕伪闽俱为大夫因名居曰五夫里今属崇安县神弟季实有庙在石郭村曰石郭庙宋建炎中范汝为寇建阳邑人祷之寇至见山林草木皆人形乃大惊溃井里获安至今祈祷立应】昭福庙【在建阳北洛里神姓名无考宋绍兴中封忠应侯】倪王庙【在建阳崇政里祀唐邑人倪彦松宋时封忠灵孚泽感应王】吕相公庙【在建阳禾平里祀吕师诲唐末与海寇战殁于福州是夜乡民闻金鼓声旦起视见小舟泝流而上人以为异立庙祀之】张閤门使庙【在建安吉苑里神为张廷晖伪闽龙啓中仕为閤门使有园在北苑周三十余里尽输之官后为北苑茶焙里人祀之歳修茶贡祈祷多验宋绍兴中封美应侯累加效灵润物广祐侯妻范氏封协济夫人】陈録事祠【在建阳县兴贤里祀唐建阳録事陈□贞元中□以刚直为县吏十人所忌谮而杀之及其三子邑人哀之立祠以祀号陈府君庙后□墓上有竹二竿从树柯中出众以为异因名盖竹神祠建人方言盖与怪同音云怪竹也宋元丰中封威恵侯政和绍兴中屡显神异累封显济灵应冲祐威徳王子三人皆封侯爵】陈侍中庙【在建阳三桂里神为陈诲南唐保大中以检校侍中领建州既殁邑人祀之】呉武尉庙【在松溪县治南直街宋初武尉呉大辨殁于王事绍兴间知县事林敏元建庙祀之额曰显圣】湛卢山祠【祀山神宋元符中大旱邑令周才祷于山神甘雨立至立祠祀之】徐义卒祠【在建安县土地祠东隅义卒名斌建之十二指挥宋端平二年叛军黄勇等与宿衞约谋杀太守入郡治斌阖户拒之诱以利不动贼斩关而入斌遂遇害后守姚珤立祠祀之为文以祭】显祐庙【在建安县光禄坊神为林旺宋政和初封通灵尊胜太保嘉熙三年加封灵济侯咸淳五年郡城火神降大雨火灭有司以闻封显祐公妻唐氏封协灵翊恵夫人】神应庙【在建安县光禄坊祀二神俱袁姓一名赐一名申相传宋时郡寇窃发郡人梦神报云翼日寇至相率祷于神日中寇果至忽烈风扬砂石有人蜂数万飞螫羣寇乃大惊溃绍兴间赐今额水旱疾疫祷无不应】游御史祠【在郡学祀宋儒游酢朱熹为记又崇安县节和里亦有祠国朝康熙二十二年建】胡文定祠【在郡学祀宋儒胡安国】啓贤祠【在政和县防国】
