<!-- { "loadSidebar": true } -->
　　徐氏二女【莆田人同知徐廷龙女长名淑英次名徳英皆善属文淑英适林瓒未几寡誓死自守歌孤雁以见志徳英适俞氏子亦蚤寡守志女红之外未尝释卷所着有建文纪孟母仉氏等赞及悼志赋淑英亦有贞防堂集】
　　方氏【莆田诸生周闻妻幼能文及嫁闻有妹庚亦知书方教之常相酬答闻欲取其集合刻之方辞曰吾妇人文非其宜也后闻蚤殁方哀毁矢节尽取生平所作焚之以故庚所作羮绣集行于世而方之集终不传年六十六卒　以上名媛】
　　唐
　　王氏【莆田陈如寳妻如寳蚤卒无子王守志奉姑姑卒捐金建寺于萍湖东山之麓曰顺姑寺】方氏【莆田郑如贤妻嫁数月夫卒父母夺之使嫁方誓死不二竟全其节】
　　林氏【莆田吴器妻器游学光州卒林抚孤日夜号泣不已谓族人曰吾所以不死者以有孤在也课子成立以夀终】
　　吴氏【莆田罗士程妻士程殁子甫五嵗母年六十余临终谓吴氏曰亲老子幼汝有何防吴曰死守而巳后抚子奉姑两尽其道】
　　宋
　　王氏【赵子乙妻本睢阳人夫卒王守义事姑秀容县君惟谨靖康失守王以垩土自毁背负姑擕幼子避地而南越四年始达温陵徙居于莆终焉一时陈正献龚庄敏及诸名士皆以诗表之有云畴昔干戈百战塲衣冠隳节半仓黄如何婉娩闺房秀能丽精神日月光其子伯愚伯达皆登第仕进不絶】
　　李氏【莆田王孝曽妻嫁朞月夫死请姑为立后训子皆应礼法王始窭甚李累积铢寸遂成中产举三世之丧以塟年五十六卒刘文定克庄志其墓】
　　薛氏【莆田林坊妻坊死薛年十八父母议嫁之薛遂漆身为癞以自坚其志云】
　　黄氏【莆田方至道妻未逾年至道卒黄誓曰生为方家妇死为方家岂有二天乎遂终身不改】潘氏【莆田官曰海妻曰海死于虎潘守志四十年无玷节】
　　谢氏【莆田薜梦鲤妻梦鲤卒谢守志三十年邑令余善捐金赉之】
　　常氏【莆田陈所蕴妻归三年而所蕴死常谓姑曰妇今不幸惟日持冰心以报夫于地下且无贻姑羞孀守六十年终】
　　杜氏【莆田人适方纲逾年纲死杜终身斋戒年五十三殁】
　　髙氏【莆田人薛元第妻嫁未数月而元第卒于粤髙闻讣日夜号恸不己三年丧毕髙亦以哀毁死】薛氏【莆田人方大镛妻嫁九年而寡二孤俱幼抚之慈且严卒以有成时有方松妻林氏□居贞行亦亚于薛】
　　翁氏【莆田殿中丞允成女林昭度妻昭度随计卒于舒城翁年二十一守节不移事舅姑以孝闻课督二子嗣宗嗣先俱擢进士郡表其里门曰孝义】
　　黄氏【仙游人赠少保叶传妻传蚤死黄年二十四守节倾家赀创义斋延名师教族里之子弟治家最严子弟问起居非衣冠不接见后以曾孙颙为相赠卫国夫人】
　　元
　　黄氏【莆田林子顺妻夫卒居丧以礼事姑以孝丧葬毕自誓益固困穷不改子善同领乡荐以祖母老不赴礼闱行省贤之命主泉山书院山长】
　　林氏【名道外莆田陈髙妻林氏世有冠绅至道外父节为仙游尉蚤死余三孤傫然道外勤而抚之既归陈以孝敬闻久之三弟继死林氏且无后道外每值暮春辄往祭林先墓涕泗交流复告其族子书院山长履为主其田赋以供粢盛】
　　张氏【仙游进士茅元妻元卒张年二十八二孤俱幼矢志坚贞舅姑继殁丧葬尽礼二子亦先逝与妇黄氏同抚孙师鲁底于成立】
　　明
　　林氏【名淑圆莆田人副使林时女永乐间时第进士观政刑部縁门籍事诖误系狱发北京营建淑圆甫七嵗击登闻鼔诉父寃仁宗监国南京矜其幼赐以饭遂宥时罪后随任陜西母王氏病诸药弗效淑圆年十二潜割左臂肉和粥以进母得瘥长嫁西安左卫指挥使费铭夀七十卒】
　　方氏【名淑贞莆田林鲁儒妻父昌龄善绘事淑贞亦知书工父业永乐间父以画事召赴京师女兄淑仪亦以画女选入禁掖三弟俱幼淑贞独与母居乃登鲁儒于门而妻之未几鲁儒卒淑贞誓不二抚诸弟以厎于成年八十卒】
　　黄氏【莆田人御史黄建孙女适仙游诸生林龙永乐间龙以楷书应选与修大典再赴铨曹卒无子黄年二十七或讽以他适泣曰吾夫儒流何敢以失节玷吾夫清操益坚年七十卒】
　　徐氏【莆田郑永迪妻年二十八寡妾许氏年二十皆有子二人相依抚教如一时称郑门双节许先卒徐年八十犹见其孙师烈领乡荐】
　　胡氏【海盐人仙游柯文炯继室文炯为嘉兴府司训年六十三为丧子而娶之胡氏年甫二十居四年文炯乞休归胡氏母若兄诣文炯哀留文炯从其请胡氏于邑自矢以死相随竟与同归囊萧索复被盗家益罄而文炯抱不仁之疾胡抱持水火三年如一日文炯为五言古谢之炯卒哀毁终丧及除服蔬水粗粝坐卧一室子姓虽垂白不得见其面嗣孙有庸及孙妇林氏孝事惟谨间有疾有庸精岐黄业亦不许握手诊脉抚按闻之月给粮终身】
　　郑氏【莆田周则川妻年二十而寡无子抚侄为嗣守节六十余年诏旌之孙轸官按察使】
　　林氏【莆田黄子厚妻年二十六夫亡遗腹生子季兴守志教育年七十七终诏旌其门】
　　杨氏【名靖娥莆田人礼部员外瑛女顾文嘉妻年二十五夫亡无子抚二女孝养其姑】
　　余氏【名淑玉莆田人吴师舜妻年二十一夫亡罄妆奁以葬孝养舅姑比死丧葬复如礼有司奏旌其门】吴氏【莆田黄文广妻嫁阅月而寡断髪自誓事舅姑无违礼有遗腹子课督成立有司奏旌其门】林氏【名茂正莆田王崇贡妻年二十二丧夫矢志守节抚育子棱后为训导年八十余有司奏旌其门】郑氏【名懿徳莆田陈逊励妻年二十二生子衍甫四月而寡养舅姑抚其子后衍领乡荐有司奏旌其门】郑氏【名淑慎莆田庄季妻年二十五寡子幼姑老且病纺织以资汤药姑殁为营宅兆葬之】林氏【莆田宋寄伯妻年二十九而寄伯殁守志养庶姑陈氏以孝闻教子劝后为训导年九十三卒】林氏【莆田人年十八适江舜居生子瑫未逾月而舜居卒林养舅鞠子誓不易心有司奏旌其门】王氏【莆田柯防妻年二十八寡子宗璧甫三嵗誓不改节孀居几三十年有司奏旌其门】
　　陈氏【仙游诸生卢防妻防卒子幼防兄欲以先茔一穴附防陈泣告曰夫妇之道生同室死同穴愿以二竁相待寜死无他事姑委曲年七十五终与防合葬成化间礼部奏旌之】
　　吴氏【名贞善莆田彭宏着妻年二十八寡二子俱幼家贫守节孝养舅姑年七十余有司奏旌之】郑氏【莆田陈铨妻蚤寡矢心守节有司奏旌之】
　　林氏【莆田陈珍妻年二十一而珍卒无子守节终其身事闻旌表】
　　王氏曹氏【俱莆田状元柯潜妾潜卒王年二十八曹年二十七王子宗文尚幼曹无子并辛勤守志依正室俞氏终其身诏以双节旌之宗文后为中书舍人】
　　祁氏【名淑惠莆田翁志宏妻嫁数年无子买妾生子未几夫殁与妾力贫教子阃内肃然氏兄廷嘉之女嫁王伯善亦蚤寡励操弥坚抚其子有成年俱七十余卒】
　　陈氏【莆田林景靖妻生子棱方晬而景靖殁陈辛勤持家凡三十年以节终】
　　赵氏【莆田林祟妻生子真寳方六月而崇亡赵年二十孀守抚孤年五十四卒孙熊为监察御史】李氏【名淑洁莆田林克昭妻年二十三孀守至老闾里称之】
　　陈氏【莆田人尚书彭韶祖母年二十二而寡守志抚子以节终】
　　郑氏【名妙义莆田李汝能继室年二十六夫卒力贫养姑抚前子与己子同年七十殁】
　　林氏【莆田人诸生陈邦贡妻年二十二寡子方五月守节无玷至六十二殁】
　　林氏【名淑清莆田人翰林学士林文妹适陈经畴生子昕甫九月而经畴卒林年二十奉姑课子以孝节闻卒年六十二】
　　戴氏【莆田林道相妻年二十二夫亡守节辛勤纺绩贸土葬夫姑病刲股以进】
　　郑氏【莆田林伯量妻年二十八夫卒无子郑哀恸欲絶以叔氏子镳为后事姑尽孝终始无瑕】戴氏【名节英莆田方旭伯妻年二十五夫卒二子岳岱俱幼矢志抚育岳后登第成名】
　　朱氏【莆田人教谕方和叔妻盛年丧夫无子与姒戴节英同食贫励操始终不渝人称方氏双节】黄氏【名懿徳莆田贡士林时清妻夫殁时年二十四立夫兄之子为后晨夕课督守节四十余年】吴氏【名贞玉莆田黄徳茂妻年二十三而寡守节终其身】
　　栁家三节【林氏名孟贞莆田栁惟豫妻也陈氏名淑慧栁廷茂妻也林氏名玉清栁廷新妻也俱盛年丧夫守节无玷】
　　李氏【名淑清莆田太学生郑习乐妻年二十一寡抚子鹤鸣成人守节五十余年】
　　徐氏【名淑浄莆田朱智深妻蚤寡抚幼子奉舅姑坚持志操三十余年卒】
　　林氏【莆田洪则孝妻年二十丧夫养姑教子终身无玷】
　　吴氏【莆田诸生陈邦珍妻年二十二夫亡养姑抚遗腹子一节凛然】
　　林氏【莆田人景州判官林献女适李孟宜年二十八而寡奉舅姑抚二子誓不二天人钦其节】黄氏【莆田人长史黄师贡姊适林道渊年二十八而夫亡抚子文英成立夀八十余学士林文为着贞节传】
　　陈氏【莆田王徳滋妻年二十七生女方晬而寡家贫脱簪珥营葬其夫父母欲逼之再适誓死不从】戴氏【名清莆田蔡本澄妻嫁二年本澄戍辽东念妇少艰跋涉买妾与俱戴父与约曰辽左天末寜得遽返五年不归可聴女嫁许之立劵为信至期父语清曰可如约清泣不从独居凡十九年本澄归生一子未晬相继亡戴哀毁防絶父怜清无依潜受吴公瑞聘清闻曰吾平生事毕只欠一死使人呼为蔡家妇足矣即往父家与吴絶婚公瑞讼之官欲夺其志太守陈表嘉叹判令归蔡太守王弼扁曰寡妇清之门】
　　王氏【仙游张琳妻年十九而寡养姑鞠子坚节四十余年成化中旌门治已巳冦焚其居反风息火而门独存曽孙文镐登进士】
　　丘氏【莆田庠士林应述继室年十六适林甫半载夫亡翁亦继丧丘矢孀居抚前人子如巳出及子授室而殁又抚其孙勤苦拮据以存先业】
　　黄氏【仙游郑主一妾年二十五夫殁抚遗孙绍业与妇孀居人称双节】
　　李氏【仙游郭长吉妻吉病谓李曰若未有子寜无他志李曰妇人从一而终我独何人敢有异哉遂断髪示信吉卒守志不渝治中诏旌其门】
　　姜氏【莆田人仙游谢景行妻年二十而寡无子苦志孀居至六十终】
　　傅氏【仙游诸生茅永妻傅年二十九无子事姑尽孝抚嗣以义夀六十有五】
　　朱氏【莆田余舜民妻子淮甫三嵗而舜民卒父母讽使再嫁朱泣誓不从家贫勤纺绩以养舅姑年逾八十以节孝闻】
　　梁氏【莆田余待佐妻年二十七而寡子振光甫二嵗有妾陈氏年十九遗腹生男抚孤守节二人同心六十年如一日】
　　李氏【名源清莆田林从弼妻年二十五夫卒二子秀茂俱幼守志终身秀长娶谢氏生一子有年秀又卒谢亦誓死与姑共育有年后有年官至副使】
　　王氏【名秉洁莆田人云南知府伟女适林廷諌数年无孕为夫纳妾张氏生子大顺未晬而夫殁王年二十九张年二十二矢节守贞终身不改】
　　官氏【莆田朱洪妻蚤寡生一子兴宗甫六嵗抚育成人娶吴氏名淑婉生子定庆方晬而兴宗又殁吴年二十六与姑官氏共鞠定庆至八嵗而官以夀终及定庆长娶妇王氏名一静定庆又殁王年二十一遗腹生子文旺与姑吴纺织抚孤相依以终人称三世一节】
