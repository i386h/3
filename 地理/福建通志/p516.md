<!-- { "loadSidebar": true } -->
　　唐长孙冲墓【在县东垅塘冲长孙无忌子官秘书监流岭南卒葬于此】玉钤将军陈元光墓【在县南元光战没于绥安溪之大峙原遂葬焉以上漳浦县】诸卫将军陈政墓【在南靖县新安里政光州人元光父也领兵戍闽卒葬于此俗呼爲将军墓】
　　五代黄都防衣冠藏【在龙溪石美社西庵冯道志畧曰公号鉴湖固始人四世镇临漳五世卜葬篁坑云】
　　宋顔师鲁墓【在府城南都新村】顔颐仲墓【在府城东鹤鸣铺西】陈淳墓【在二十三都山北龙图陈宓题曰北溪陈先生之墓并爲志铭　宓寰字志作密非】状元萧国梁墓【在东厢新亭道左】进士王遇墓【在架鼓山之麓学者称东湖先生】黄彦臣墓【在二十六都彦臣厯守莆汀建剑四郡赠少师】黄元渊墓【在珠坑山宋儒黄干之后以上俱龙溪县】高登墓【在东门外学者称爲东溪先生朱熹作祠堂记】三勇士墓【在西门外绍兴间山冦焚县歩兵蔡青邹进熊保力战死邑人哀而合葬之以上俱漳浦县】进士苏竦墓【在海澄县木凟岭子进溥墓亦在焉】光禄大夫郑德可墓【在彰信里】殿中丞杨仕休墓【在陈塘洋浮山仕休蜀人子令问入漳葬仕休于此令问葬在石铭里以上俱长泰县】翁待举墓【在渐山之麓】陈景肃墓【在竹港知州山后】杨仕训墓【在官陂南以上俱诏安县】
　　元德哷黙色墓【在府东厢外表忠祠后明王祎爲撰墓表】总管罗良墓【在西渡头双路口良守漳州路与陈友定战殁以上俱龙溪县】阮烈妇墓【在漳浦县北门外】
　　明陈真晟墓【在赵塘山提学周孟中立石】谢琏墓【在三峯亭左景泰间有司营葬】潘荣墓【在南厢尚书岭治间赐葬】魏富墓【在县东鹤鸣铺】刘宗道墓【在府城南檺林铺宗道卒无子友人郭惠爲葬于此题曰爱礼先生刘宗道之墓以上龙溪县】尚书林士章墓【在东山】工部尚书朱天球墓【在西洋留庆山以上俱漳浦县】榜眼李贞墓【在南靖县林壁山】状元林震墓【在长泰县钦化里】沈彬墓【在长泰县蜈蚣山彬以诗名尝自指葬穴以示家人后开圹有漆灯以石爲台中有铜牌篆文云佳城今已开虽开不葬埋漆灯犹未灭留待沈彬来】陈圣王墓【在平和县大峯山】义士林时深墓【在平和县徐坑时深勒马仗剑杀贼死郡人并葬其马立石以表之】陈元震墓【在诏安县临江亭】陈香墓【在海澄县陈坑山疑即疏通水利陈太保也以上诸墓年代未详附列于此】
　　石刻【附】
　　石铭里雷篆【在长泰县治唐开元中漳泉争界未平忽一夕迅雷暴雨岩壁劈爲一径去地丈余有古篆六行字广数尺李协辨爲泉漳两州分地太平永安龙溪山髙水清千年不惑万古作程二十四字永安龙溪乃二州首乡名也】唐咸通塔佛顶尊胜陀罗尼经【在开元寺唐咸通四年漳州押衙兼南界游弈将王剬建塔宣义郎前建州司户参军刘镛书佛顶尊胜陀罗尼经于塔上后列朝议郎使持节漳州诸军事守漳州刺史柱国崔衮大德僧义中等姓名镛书结法遒劲有晋人风致漳南金石刻文此爲第一】鹤鸣山残刻【在龙溪仙亭岩上有题诗石一石覆之文漫灭不可识仅存保大与许碏寻偃月数字按许碏自称髙阳人由荆襄下江淮武彛霍童无不遍厯所至必于悬岩人不能及处题云许碏自峨嵋山寻偃月子到此此其一也】溪山第一石刻【在龙溪云洞石壁上宋朱熹书溪山第一四字又有一洞刻石室清隐四字亦熹所书】
　　延平府
　　南平县废镡州【五代时王延政以永平镇爲镡州寻废】旧州学【在校士馆张致逺有记其碑尚存】中军帐【在府城西北乃慿髙望逺之处宋绍兴中叶文叶武以万余人从间道入冦郡守张觷建此以爲斥堠招捕使陈韡重建】水云村【在衍山之下宋黄裳有记】双塔【一在水南虬龙岩之巅髙七丈一在水东化剑阁山巅髙九丈明万厯间建有记】平冦石【唐末李先锋系平冦于此郡人刻颂】盘陀石【方广丈余四山环峙清泉涌出佳木隂森境絶幽雅宋李侗朱熹尝游息其上有天趣园】瑚石【在李延平祠左色紫黑而润有纹理髙丈余状如人立】仙书石【在崇福里萧坑或以爲仙书】越王台【在府城北百丈山相传汉越王筑】钓台【在府城南迁乔里宋隐士吴仪尝渔钓于其上有石刻钓台二字】
　　顺昌县炼丹坛【在县南梅仙山汉梅福炼丹之所山多细石圆如药丸坛上叠石爲塔危若累棋风雨漂摇弗颠坠也人指以爲仙踪】石湖寨【在县西北地势寛袤可容千余家南唐保大中左散骑常侍张彦成领兵置寨于此故址犹存】鹢科镇【唐嗣圣四年分抚州南郷将水口爲镇即今县治】庄濠石【县南龙湖都水滨石上有庄濠二字大径数尺】仙字石【秋水渟渟则字形隐隐如篆世以爲仙书云又有浮玉石与仙字石对有浮玉二字秋水静渟则字见】龟石【县北仙源都初隐于沙中宋崇宁间有术士云石龟见朱紫满大观初洪水漂沙而石龟见自是邑人登科出仕者寖盛今沙壅石隐矣又县西有龟捍于水口首尾皆见】
　　将乐县废镛州【王延政以将乐爲镛州寻废】废绥城县【在县西郷晋隆安间置隋省唐初复置后并入邵武县】髙平苑【在县南六十里爲越王校猎之所大夫将军校猎谓之大校兵士谓之子校故将邑有大校子校二村相传越王乗象辂曲盖大夫将军执平盖今亦有平盖村】乐野宫【在县西乡东越王时建吴永安中始置县于将溪之阳故曰将乐齐兖州刺史桓崇祖受册封于此】校猎台【相传越王之子建此校猎】濑口关【在县东高摊都宋绍定三年汀冦邱文直合晏头陀数千人据此以拒王师招捕使陈韡帅诸军夺其关郡守王垺挺身入贼垒谕以祸福贼遂降】落星穴【在县北门晋义熙中有长星坠于此忽成一穴占者谓五百年后当生大贤邑人因以徳星坊名其地宋杨时实生于此】蛟窟【在县溪南相传昔有一小儿见溪傍一巨螺拾归穴地潴水畜之未竟日其地横溃水势汹汹民惧以经巻铁器投之方息今周廻寛亩许水清澈不涸】葛坡【在县南五里古塜垒垒相望故老指爲葛王塜相传西晋末有葛将军失其名因世乱拥兵自据僭称王号既殁多设疑塜后人发之圹中多金砖】
　　沙县旧县治【在县东十里古铜塲对岸今呼爲故县】崇安镇【在县东九都仙洲五代时置】咏归台【在学宫前南面七峯下临流水宋时建邓焕章有记】
　　尤溪县牢城关【在县后崇岭之巅宋建炎二年范汝爲入冦邑人自县西城内湆坑沿山崇岭北接高源岭南抵小村即岭巅置砦以爲衞】青印石【在宣化门前平水滩唐异僧黄湼槃过此留偈云塔前青印见家家亲笔砚水流保安前尤溪出状元先是尤溪未有登第自宋林积登庆厯进士第邑人始知学宣和中士风渐盛南渡后青石如印则比居诵矣石髙丈余】分枝岭【在县西南与德化接壤处岭上有大树枝分南北以此分二县境故名】
　　永安县黄杨寨【在县北旧名岩前寨宋嘉定十七年郡守赵汝迨以其地险逺而民悍恶懽宜置寨以备之绍定四年招捕使陈韡拨翼虎飞熊军充寨兵元至元中置巡检明洪武九年改名黄梅寨巡检司十四年省】莲花寨【在县东五里山形如莲花周围峭壁一小径至巅仅容一人乡人多避冦于此】登云塔【在县治南明万厯间知县王延綉建萧时中爲记】凌霄塔【在层岩之巅俯深潭百丈下爲文昌阁明泰昌间僧人募搆其潭爲放生潭澄澈可镜须眉有鱼亿万数鼓鬐冲波捕之莫可得疑爲神物旁有云半庵吸江楼】锦墩【在贡川水尾明知县张守让建】石屏【在县北水尾明知县李如鸿镌乾坤清气四大字于上】
　　宫室【附】
　　南平县双溪楼【在延平府城东】九峯楼【在府城西桥头上二楼俱宋时建元至正中废其址爲城垣】清逺楼【在府城南宋时建元至正二十年改爲灵官阁今废】市隐楼歩云阁【俱在府城外溪东宋吴仪建今废】垂虹阁【在府治内】闻猿阁【以其望闻猿洞故名或云阁初成尝有二猿啼于南岭因以名之】冷风阁【面仙山俯剑潭登者有出尘之想宋王以咏诗剑水落霞晴熨绿衍峯新月夜梳鬟上二阁俱在府城南】剑归阁【在府治北旧名化剑宋李纲书碑尚存】尊经阁【又名极高明宋郡守郑椿建】环演阁【在尊经阁旁又有衍山魁星二堂遥碧轩肃容亭俱宋时建元至顺二年郡守文富撤肃容亭建思诚堂明洪武二年知府唐铎改魁星堂爲文昌阁永乐十七年知府方暐改环演阁衍山堂遇碧轩爲教官廨舍】御书阁【在礼殿之后讲堂之前宋绍兴十一年郡守李文渊建嘉定十四年郡守陈宓重修元至大四年教授揭祐民重建改名宝章楼明正统九年知府王彪毁之以其址爲明伦堂前甬道上三阁俱在府学内】赋梅阁【在明伦堂后】凌虚阁【即百角楼祀唐李系】双溪阁【在府城外剑津上】妙峯阁【在府城东黯淡院前对髙峯旧有宋蔡襄题字及李孝彦草书贾青诗溪声滩外急草色雨中深】衍仙堂【在旧州治据山之阜溪山环绕有登览之胜】六桂堂【在凿滩宋仁宗时范廸简父子六人相继登第因以名堂】眉夀堂【在衍仙下里宋漳州守张宪武之母夀九十宣和间膺封诰因名其堂今废】咏归堂【在崇德里宋吴仪建】溪山伟观亭【在旧州治内延平据山爲州军事判官厅处山之半后枕崇阜前挹大溪溪南九峯雄峙天表防事之西有小亭对溪山最佳处因名伟观宋真德秀有记】南溪亭【在府城外水南】老圃亭【在咏归堂之前宋吴仪居此西北山麓剏暗香虚心二亭杨时有诗】画屏轩【宋蔡襄舟宿延平津诗画屏曽倚孤舟看今日孤舟宿画屏】
　　顺昌县歩云阁【在水南乡宋元祐中县令俞伟建建炎间燬绍兴十四年县令詹好礼重建乾道元年县令董居安重修元季燬】业秀阁【在歩云之西宋乾道九年县令董居安建】云岩阁【在县南石豆都宋绍兴中县令吴睿建】世防堂【在县西靖安都宋廖刚居此刚世享眉夀五代相见作堂扁曰世防士大夫赋诗美之绍兴六年诗经髙宗御览因名御览世防堂诗集】美事堂【宋广州倅廖迟建迟刚之子也初高宗览世防堂集面谕刚曰昨见卿家世防堂诗集可谓人间美事刚既殁迟乃于所居之东搆堂扁曰美事以识天语】钩玉亭【在县南石豆都旧有池如偃月宋绍圣中吴睿作亭其上名月池绍兴五年邑人余良弼葺而新之改今名】
　　将乐县钟楼【在县治左一名鸣逺楼原在旧学前东角明嘉靖间知县邓澜改学于县治左遂徙建于学东崇祯间燬推官程九万重建　国朝顺治戊子又燬】文昌阁【在东郊明崇祯间知县严师范建　国朝康熙壬戌知县袁良怡重新】钟翠亭【在县治后龙山明永乐十七年千户徐斌建】义茶亭【在县西隆安都明洪武十三年道人张子仪建】金谿亭【在县南石壁山岭明洪武十九年僧行济建一览可穷溪山之胜】
