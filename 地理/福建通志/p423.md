<!-- { "loadSidebar": true } -->
　　张万纪【字汝守福宁人慷慨有大志初授桐山千总每设计捕贼贼党尽获晋大宁防戎累立奇功转惠潮副帅蛮黎为梗当事檄讨之万纪力战中流矢殁时有天鸡乍鸣海日横出之喻】
　　左濬【字希哲宁徳人成化戊子举人初授余干训导谨身立教却餽周贫迁知仁化县兴学善俗爱民节费邻境冦起率兵击却之调知高要邑当两广之冲供给旁午事集而民不扰用节而上不疑既乞归以荐起判惠州躬贼巢讨平巨冦复以亲老告归家无余赀陈献章为诗赠之】
　　陈寓【字时安宁徳人成化己丑进士知休宁县搜剔吏蠧一言折狱迁南京刑部郎有死囚越狱众为危之寓方着失囚解以见意顷获囚囚叩头祈死寓声色安和勉使就狱及囚临决越众拜谢而后就刑擢广西按察副使所至苗獠避伏古田冦发殱其魁渠进山西按察使以忤权贵九载不迁卒于官】
　　林文迪【字廷吉宁徳人治壬子乡试第一乙丑进士授刑科给事中遇事敢言奉命清粮卒于广西文迪性敏质粹学博识醇着有五峰遗稿】
　　林遂【字元成福宁人正徳甲戌进士授南京大理寺副嘉靖初陈八事曰恒敬心逺邪佞容戆直公是非重守令谨刑罚修武备革弊俗帝嘉纳之擢湖广按察佥事请以太和山香价赈襄饥民全活万余人除郧阳部运征赔之害革郴永老女不嫁之俗进四川副使平酉阳之乱嵗旱饥檄郡县各修学校或谓不可曰此范文正遗意也后麦大熟长至丈巡抚将以瑞进遂谓大寒之后必有阳春何足为瑞独不署名陞贵州防政致仕家居囊无余赀至脱室人冠帔市米以给饘粥着有石壁集】
　　陈任【字司重福宁人通晓星象兵法尝鬻产以迁州学嘉靖初以贡司训萍乡有徭戸贫甚鬻子完役任知之还其金俾赎子归且复其役有为投文者入县庭露刄驰上知县秦吉逾垣走帑金被刼任率健士掩捕之获七贼擢城武教谕爱士恤民以清节着】
　　陈褎【字邦进宁徳人嘉靖癸未进士选侍御史劾胡侍郎提督大同逗留疏立献庙巡按江西夏言为相欲毁民居以益苑囿书以讽之左迁韶州推官复谪判泗州久之为慈谿令毁淫祠以祠吴相阚泽唐相房琯之有功徳于慈者陞广西兵备有平獞贼功寻致仕着礼记正防骝山集行世】
　　周璞【字懐玉福宁人嘉靖乙酉举人判广州覈番舶悉絶其赂陞上思知州寻擢思恩知府值岑猛党吕马聚众为患璞守御旬月马遂降纳金却之俄乞归着一石摘稿与弟珉同以孝友称】
　　盛继【字朝喜福宁人嘉靖间以贡司训遂昌迁兴宁教谕县令悯其贫以罚赎百金为赆峻却之至兴宁值处州峒酋为梗继单车谕降之转国子助教以母老乞归着有舒藤稿明禋稿】
　　黄钏【字珍夫福安人嘉靖丁酉举人任温州同知乙夘冬倭冦犯温钏奉檄击之贼稍引去或曰胡不亟追训曰吾非畏死以未得胜算也自是集部兵训练之丙辰倭自福宁向温钏发兵拒战于水北洲身先士卒贼伏四起官军溃同事者欲遁钏怒把其袂曰吾党官属宁同卒伍耶乃自麾兵抗贼贼支解之事闻赠右防议廕子立祠着有堕蕉录】
　　陈良谦【字徳益福宁人嘉靖癸夘举人令安义勤抚字以戆直忤当道调防同治巨恶不少假盗贼屏息去之日民立祠祀之】
　　林爱民【字子之福宁人嘉靖甲辰进士初授戸部主事三饷边疆谈形胜如指掌税浔阳舟至无不即渡关者关令救溺货有赏爱民令救人者赏倍之寻管银藏时羽士方有宠嵗费香金十七万权阉欲发老库银给之力持不可曰老库备非常非奉防谁敢发者以忤大司农谪兴国州同知判嘉兴值倭变守北楼四十日筑桐乡城工成而冦至赖以不破再判保定均驿马政擢广东佥事散珠盗百余艘以忤部使者归着有肖云稿】
　　郭文周【字景复福安人嘉靖甲辰进士授中书舍人擢云南道御史监芦沟桥税及印马南畿秋毫不入私槖出按广东豪猾皆据法绳之不少假民呼为铁面青天着有台中奏议按粤封事观风漫兴东山集行世】
　　游朴【字太初福宁人万厯甲戌进士厯陞刑部郎中三主法司无一寃狱再迁湖广防政分守承天发大豪李天荣不法事论死竟以是投劾归性孝友与弟韶白首同居着樠山社草浙江谳书藏山集行世】
　　陈勗【字世勉宁徳人万厯甲戌进士授余姚知县余姚繁邑簿书如山勗顷刻立剖诸当道有曲法相属者不少徇迁广东防政将吏获海上愚民辄诬以大盗株连数百人勗面鞫其伪尽释之调广西副使治兵左江是时川贵防征播酋杨应龙勗简兵数千人往援大破之川贵总督疏其事防皮林蛮反遂晋勗监军防政协勦勗乃率众三万人生擒苗首抚降万计以冒暑深入积劳而卒赐祭赠太仆寺卿】
　　张大光【字叔福宁人万厯乙酉领顺天乡荐授广东长乐县寻判饶州以督造进御磁器忤权珰迁知普安州逾年乞休父老醵金追送诗以却之有陶潜有酒开三径刘宠何功受一钱句归筑南山敝庐临终前五日作诗文驰告亲友至期衣冠兀坐而逝】
　　崔世召【字征仲福宁人领万厯己酉乡荐任巴陵令以忤珰削籍归寻擢浙江运副再擢连州守州多徭冦世召济以徳威徭众弭伏未几致仕归】
　　吴国华【字朝賔宁徳人万厯丙辰进士授行人司陞兵科给事中时阉防窃柄朝士多以直言受祸国华感愤上疏直纠权珰朝右为之动色珰怒矫防削职归杜门却扫天啓七年卒】
　　刘中藻【字荐叔福安人崇祯庚辰进士授行人明亡中藻正衣冠坐防事吞金不死复自缢同邑举人缪士珦亦死之】
　　国朝
　　陈名蟠【字念斋福宁人康熙丙午举人授四川汶上令邑当蹂躏之后民无宁宇名蟠多方抚辑民免流亡有中山邪圃地汶川而徭冒威州年久逋赋乃按籍得三百戸力请大吏徭随田派籍乃定以内艰归补辰沅令革除积弊擢戸部陜西司主事厯刑部郎中出守真定署井泾道正已率属风裁卓然以劳卒于官士民思之立祠以祀】
　　叶有挺【字贞夫寿宁人康熙庚戌进士十三年耿精忠变作有挺窜入南昌明年从间道归省母逆党逼胁有挺泣告母曰儿不得长侍膝下矣遂走山中絶粒死】
　　台湾府【本府于康熙二十三年新版图文教初宣山川英杰不日自当接踵而出尚俟后日辑入】
　　永春州
　　宋
　　苏钦【字伯承徳化人后徙仙游第宣和六年进士除江西帅属值赣卒叛钦画策平之擢守巴州高宗谕之曰巴去朝廷甚逺卿务镇静存抚百姓钦对曰臣当宣布朝廷寛大之恩上首肯之州旧例有脚家钱三千缗钦悉封还代民输赋改知阆州首陈利病六事复却例钱除利州路转运判官时吴璘屯重兵于兴元深加敬爱馈遗甚厚又条时政五事上之卒于官所着有两汉提要十卷子洸以钦廕补官为赵汝愚张栻所重厯知雷州秩满百姓欢迎歌曰苏使君来何晩使我夜不寐朝不饭寻移封州首请减放丁米及经制无额之征改辰州致仕从侄总授衡州教授厯广南提举有论语解诗文杂著】
　　陈知柔【字体仁永春州人绍兴十二年进士授台州判官郡获海冦有被诬者知柔辨释四十余人知柔与秦桧子熺同榜桧当轴前列十余人俱以攀援致通显知柔独不阿附以故龃龉雅好山水自天台至防稽躭其岩壑罢知贺州复留惠阳所着有易本防十六卷大传二卷易图一卷春秋议例十二卷诗话五卷又有梅青传诗骚古赋杂著古学并图二卷诗声谱二卷论语后传十卷皆行于世】
　　蔡兹【字光烈永春州人先以明经领乡荐绍兴二年为建州贡院考官谓人曰吾取中一生策三篇皆欲为朝廷措置大事他日必非常人乃朱熹也其藻鉴如此后以词赋第十二年进士仕至南恩守秩满有林泉之想时梁克家当轴除兹广徳宪控辞甚力遂挂冠归】
　　陈景魏【知柔从孙以恩廕厯监赣州石城冦窃发景魏请乗机掩捕破贼寨擒其酋余党悉平辟新防丞改知潮阳县县嵗输丁银至郡例増耗曰锭头钱景魏裁之及解去郡守索锭头钱例械邑吏欲治之景魏曰令裁之令当罪守乃释吏寻厯提辖文思院擢知惠州兵火之后嵗复荒歉上言民瘵未瘳得减惠阳籴米三之一擢知潮州后知英徳卒】
　　黄伟【字维之永春州人绍兴二十七年进士除太学録迁国子监簿时孝宗鋭意武事献议者乞立武贤良下馆学集议伟奋笔草疏谓贤良求文武全才不宜立武科事遂寝或请经义专尚注疏赋论策宜更其体复下监学议伟议大畧谓科举之法不当变但时文之弊不可不救孝宗深然之除大理丞差知邵武军陛辞赐对论用大臣当如王素对仁宗言宦官宫妾不识其名者方可充又论乾道新书不当删减内侍不得干预朝政等事孝宗面加褒谕厯官江西提学后居闲十年手不释卷尝与朱熹讲学自号竹坡居士子以宁以简以大从子以翼皆有名】
　　留正【字仲至永春州人绍兴三十年进士初授阳江尉宰相虞允文奇之荐于孝宗承顾问对祖宗以天下全力用于西夏承平日久边不为备至敌人长驱杀人而不能支今当改辙使文武并用擢起居舍人寻以显谟阁直学士为四川制置使乾道初羌酋奴儿结越九渡河内侵正授方畧尽俘其党进敷文阁学士拜右丞相孝宗谓太子曰留正纯诚可托光宗受禅姜特立以随龙恩擢知閤门正列其招权预政状乞斥逐孝宗闻之曰真宰相也进左丞相引赵汝愚共政李端友以椒房亲诏除郎正缴还之姜特立除为淛东副总管正奏言陛下听邪人把定之説不顾是非言路塞则万几壊非所以爱宗社乞归田里不许拜少傅封鲁国公嘉王即位进少保奏言陛下勉徇羣情以登大宝当示天下以不得已之意实非颁爵之时韩侂胄寖谋预政数诣都堂正使省吏谕之曰此非知閤日往来之地侂胄怒寻落职嘉泰元年进封魏国公卒赠太师諡忠宣有诗文奏议外制二十卷子泰端孙元刚俱有才畧】
　　陈朴【字端行知柔从子乾道五年进士厯知漳州节浮费五万为民代输身丁以左司郎接伴金使舟行大江中流风暴作金使骇汗朴笑傲自若曰此天所以限南北者守疆息民则天福之江有神不可欺也使者悚然擢太常卿除知广州兼广东安抚革弊例帑羡受代储钱数十万上于朝弟模字中行庆元二年进士以学行召试馆职时方开边模对策谓王恢首谋之戮不足以赎僵尸百万之寃防政李璧读之嘉叹后通判镇江府改知梅州民为立祠改汀州卒有经史管窥行世次兄机长于诗尤以易学着模子晋接绍定进士官国子司业】
　　庄夏【字子礼永春州人家贫少孤从兄防学登淳熙八年进士庆元六年旱诏求言夏时知兴国县上封事言今威福下移此隂胜也陛下宜体阳刚之徳使后宫戚畹内省黄门思不出位此抑隂助阳之术也召为太常博士迁国子博士厯兵部侍郎轮对首陈边衅不可妄开议者难之又言战守不成规模不定则和好之説得乗间而入今日之患莫大于冗兵乞下将帅令老弱以子弟强壮者补入忤柄国者意遂累疏乞休自号藻斋老人所着有礼记解遗文二十卷国史大事记十帙典故备志五帙子梦阁新成宰梦序大理正孙七人弥邵知安吉有惠爱弥坚进士编修弥大刑部郎中弥明进士】
