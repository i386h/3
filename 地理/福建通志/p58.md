<!-- { "loadSidebar": true } -->
　　【附】石美城【旧址土堡明嘉靖间建城拒倭周一千四百五十丈有竒高一丈八尺有竒设海防同知行署　国朝顺治三年为海寇所据六年义师恢复堕其城康熙九年更筑防海广视旧制四之一十七年复防寇日乆圮坏今惟存旧址】镇门南北二城【南在十一都北在二十七都隔水对峙明季郡人吏部陈天定筑垣防海崇祯间郡守施邦曜易以石　国朝康熙元年折移外建三乂河及石码镇城】长桥土城【明郡人尚书林士章筑】江东南北二城　【国朝康熙二年建】龙江城　【国朝康熙二年建　以上龙溪县】镇海卫城【明洪武二十年江夏侯周徳兴筑以备倭周八百七十三丈广一丈三尺高二丈二尺皆砌以石为女墙一千六百六十窝铺二十垜口七百二十东西南北分四门后以东门失险闭之别开一水门凡五门各有楼城下以海为濠歳乆倾圮正统间指挥同知桂福修之治间指挥袁信重修嘉靖四十年防于饶贼隆庆三年总兵张元勲重修　国朝顺治十八年迁界城废康熙二十年再修今复頺坏】云霄镇城【唐为故州地明正徳间冦起当事议筑城不果乡民吴子霖鸠众自设城堑以备捍御未几毁嘉靖五年知县周仲从义民吴子濡等请筑城周八百二十五丈高一丈八尺址累层石末甃以砖三十九年饶贼袭防倭寇相继蹂躏隆庆六年知府罗青霄同知罗拱辰増卑为高更于东西南三门各筑瓮城为周楼其上穴其垣通矢石为守战备甚具移通判驻其中　国朝顺治元年山寇徐连叶积继乱城圮十七年总督李率泰调九县丁夫修筑制视旧稍狭约八百丈城楼四座窝铺一百间歳乆复圮康熙四十年知县陈汝咸捐俸修葺四十六年大水城崩四十余丈五十年知县汪绅文重修】陆鼇所城【周五百五十丈广一丈高二丈砌以石女墙八百六十有五窝铺十有五东西南北分四门又辟水门各建楼其上城外以海为壕明洪武间江夏侯周徳兴造国朝顺治十八年迁界城遂废】铜山所城【明洪武二十五年江夏侯周徳兴筑周五百五十一丈广一丈高二丈一尺基砌以石女墙八百五十窝铺十有二东西南北为四门又辟水门一各建楼其上嘉靖十年增瓮城三十六年倭警众议东北城圮且卑具呈漳南道王时槐愿自修筑遂委诏安令龚有成勘修益卑以髙易土以石东北始为崇墉城环海为壕　国朝康熙三年焚圯十八年重筑今为驻防镇城】悬钟所城【明洪武间江夏侯周徳兴筑周五百五十丈广一丈高二丈砌以条石女墙八百六十有一窝舗十有五东西南北各为门建楼其上东北辟水门外环海为壕嘉靖四十一年防于倭隆庆六年重修　国朝顺治十八年迁界城废康熙五十六年总督觉罗满保廵抚陈璸布政司石沙木哈捐修镇海云霄陆鼇铜山悬钟五城】青山司城东沉赤山司城　井尾司城　后葛司城【俱明洪武间江】
　　【夏侯周徳兴建各周一百十五丈高一丈五尺】古雷司城　盘陀司城【俱明时建】马口城　【国朝康熙二年总督李率泰建刻记于石下俯溪桥】八尺门铳城【国朝康熙二十年建以上漳浦县】九都港口二城【旧筑土堡歳乆倾圮万厯间谋防海知县姚应龙节羡重修天啓间恐红毛入冦而墙复倾頺知县刘斯徕锐意更始邑人太史李世竒时为孝廉赞襄之以港口东北面海为敌冲易灰而石中为复壁上周马道高一丈数尺周三百五十丈九都则学宫在焉四面环砌皆石覆垣高广畧与县城等　国朝顺治九年海寇围漳州不克九月遁还毁九都城惟港口城与邑治并存云】濠门司城【周一百五十丈六尺】岛尾司城【周一百十五丈高一丈五尺二城俱明时建】天妃宫铳城【周数十丈中有镇逺楼崔嵬逺眺明崇祯间知县梁兆阳建　国朝顺治十五年总督李率泰重修】圭防城【明万厯初同知罗拱辰建今废府志以此城砥柱海口为郡城门户所当议复者　以上海澄县】漳潮司城　洪淡司城　金石司城【俱明时建】八尺门铳城　【国朝康熙二十年建与漳浦八尺门铳城对峙　以上诏安县】
　　延平府【南平县附郭】
　　府城【筑自宋周九里一百八十歩为门十有一曰镡津曰开平曰延安曰崇化曰延平曰延清曰披云曰建安曰将顺曰通福曰延泰至明城仍旧门则更而为九曰建宁曰垆坑曰建宁小水门曰福州小水门曰延福曰西水今为南门曰西鹤今为西门曰大北曰小北今塞自建宁门抵延福门临建溪自延福门抵西水门临樵川自西水门抵大北门临山磵自大北门抵建宁门城壁延袤环高冈之巅为窝舗六十有四　国朝因之】
　　顺昌县城【旧无城明正徳元年廵按御史饶榶檄通判罗环剏造大门五曰东安曰西宁曰南平曰北定曰通津小门四曰朝天曰安静曰神祐曰得胜周八百八十三丈窝铺五垜一千三百四十有二国朝顺治五年总督陈锦临阅令依山一带两垜砌成一垜增高二尺康熙二十年大水城东西南俱圮知县高宗修葺四十五年知县刘徳亮四十八年知县郭锳相继重修】
　　将乐县城【元至正四年漳寇李志甫侵县县人吴文譲募义兵灭之文譲子克忠因地势高下筑土为城广袤九里设为四门东曰攀龙南曰金谿西曰万安北曰安福又为桥门以通往来水门以便汲引十二年临川冦邓忠侵境卲武路总管吴阿勒坦布哈加以木栅二十一年陈友定据延邵复加修筑周五里四十余歩门仍旧名自东门抵南门临溪流自西门抵北门据山麓壕堑延袤二百五十九丈明洪武元年汀冦金子隆防城武臣朱平章克复置守御千户所时千户李济韦淮以西南隅山谷空虚缩进城垣五百歩又以旧城势弱加砖重甃于外东北罗以月城复建瓮城楼其后屡经修葺高二丈濶一丈二尺垜二千有五　国朝顺治八年知县宋可发増筑垜连三为一窝铺三十有八雍正六年知县冯景曾重修】
　　沙县城【旧无城明治四年因礼科给事中李孟旸陈地方事知府苏章亲临相度剏筑前临溪后枕山甃石为址陶甃为堵堵上加雉高二丈一尺厚一丈有竒周一千四百一丈有竒雉堞二千八百有竒门四东迎恩西永安南延福北昌乐又为小水门四以通汲道小北门以便樵采嘉靖间知县何亦尹搆窝舗十有五后令石中美稍缩其地更筑三十余丈崇祯间知县程绍儒复增高之　国朝康熙三十八年知县林采重修】
　　尤溪县城【旧无城明治四年知府苏章奉勘合委通判应元征剏筑广泛迂畀嘉靖二年为汀冦所破六年廵按刘廷簠力主更造计旧城一千五百五十五丈新城改入二百九十丈门六曰东溪曰西津曰南薫曰北平曰玉溪曰沈福其后知县钱贞戴朝恩陆观徳邓一鼒各有修葺　国朝康熙四十九年西北隅坏知县刘宗枢重修周一千二百九丈四尺高一丈五尺水闗四水门九窝铺二十有五敌台一百四十垜一千五百七十有九】
　　永安县城【明正统十四年沙寇邓茂七平都督范雄请于沙尤二县界筑城调邵武卫后千户所军置永安守御千户所于此景泰四年始置县遂为县城周五里三十二歩为门四东徳化西清流南通漳北延平窝舗十有六自东门抵北门又自北门抵西门壕堑延袤七百一十一丈自东门抵南门又自南门抵西门负山阻溪岩险天成壕堑无事开凿　国朝因之】
　　建宁府【建安瓯宁二县附郭】
　　府城【自汉景耀三年吴以王蕃为建安郡守始筑于溪南覆船山下刘宋元嘉初迁于黄华山麓梁末为长沙侯萧基所焚陈刺史骆文广复徙覆船山下唐天寳中有张刺史者始建楼阁建中元年刺史陆长源复筑城于黄华山麓延袤九里三百九十歩髙一丈广一丈二尺为门九南曰建溪东南曰资化西南曰建安东曰宁逺西曰水西水西之东曰西津西津之南曰临江东南隅曰通安北曰朝天天祐中刺史孟威筑南罗城五代晋天福中伪闽王延政又増筑宋改水西门曰平政建炎间盗叶侬范汝为相继作乱城遂坏绍兴十四年复圮于水明年守张铢修筑重建宁逺门二十年守黄轺重建朝天门淳熙元年守傅自得重建通安门端平二年守姚瑶重建建溪资化建安水西临江万石六门元罢守御城日圯至正十二年红巾入冦守赵节因旧址修筑周九里三十歩改门宁逺曰高门万石曰西门通安曰卷秋建溪曰南门资化曰长桥建安曰市门又改为管门其临江平政朝天三门仍旧二十年陈友谅入冦参政阮徳柔击败之复加修筑明洪武二年指挥沭英又拓其西南隅改高门仍为宁逺卷秋为政和长桥为通僊南门为广徳管门为通济西门为威武其临江平政朝天三门仍依旧十九年指挥时禹复增广之自威武门抵朝天之北包黄华山于城中增辟二门曰拱北曰朝阳周二千七十九丈三尺有竒高一丈九尺为楼二十有四窝铺七十有六女墙三千一百三十有八堑壕长五百三十一丈一尺深一丈五尺濶五丈五尺正北依山西溪濵大溪永乐间以正北朝阳二门僻寂闭之　国朝康熙五年知县余光鲁章可程二十五年知县王崇道邓其文五十年知县崔铣各有修建城垣高二丈八尺女墙高六尺城楼八垜三千八百城内壕水导自黄华泉至水街头而分歳乆湮塞康熙元年重疏】
　　建阳县城【闽越王即大潭山筑城以拒汉名大潭城山凹为开福禅寺闽王审知筑城于此西北倚山东南瞰溪元陈友定即故址作四门东曰景阳西曰景肃南曰景舒北曰驻节明永乐间洪水齧毁仅存西北二门治元年令张津甃以砖石高二丈五寸周一千一百二十八丈更置永安永宁二门以便汲嘉靖二十四年知县余爌于西北二门増高二丈三十年知县洪继科重修扁景阳曰东阳览胜景肃曰西陆竒观景舒曰潭阳保障驻节曰闽海上游乆之流贼入境知县邹可忠凿西北二河备之万厯间知县魏时应增筑　国朝因之】
　　崇安县城【旧无城明隆庆二年知县余干贞始筑广袤千丈有竒高二丈四尺厚半之门四东曰朝宗西曰庆丰南曰景阳北曰拱极水门四　国朝顺治五年驻防曹天夀设四门月城十五年知县韩士望修葺康熙二年四年相继重修】
　　浦城县城【自汉闽越王筑城临浦后废元至正二十三年守将岳承祖因旧址复筑东距越王台西包皇华山南濒大溪北堑深壕广袤七里辟为四门二十六年明兵下福建先克浦城指挥张某镇守是邑以城太寛减东向一半更筑之洪武二年罢守御兵城复废十二年知县张宗顔平其故址以廓民居正统十四年处州贼犯境县丞何俊筑土城为保障成化六年廵抚都御史滕昭以土城不固奏请更筑逾年告成周千八百丈高一丈九尺濶倍之门五东曰金鳯南曰南浦西曰迎逺曰徳星北曰拱北各建楼橹又附小门五以通水利窝铺二十学士钱溥为记　国朝顺治四年重修】
　　松溪县城【旧无城明成化元年知县徐以贞奉部文经度三年通判龚球主簿王俊奉檄董筑值歳饥辍工粗立基址而已嘉靖六年坑冦猖獗廵按刘廷簠檄知县闵鲁崇安丞袁大统理其役周九百五十五丈高一丈五尺厚一丈门四东曰寅賔西曰迎恩南曰平政北曰永宁水门二　国朝顺治初更辟二水门十六年知县伍达康熙二年知县董良槚二十五年知县沈焕节次重修】
　　政和县城【旧无城明治元年筑后毁于倭万厯四年知县张应图移置半山之麓周八百四十三丈高二丈五尺厚一丈敌楼五女墙一千八百有四门五东曰和阳南曰南薫西南曰顺令西曰尚义北曰合吹水门四　国朝康熙三年知县马之彦重修缘溪城垜】
　　邵武府【邵武县附郭】
