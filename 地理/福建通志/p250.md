<!-- { "loadSidebar": true } -->
　　江良贵【字汝思贵溪人治间进士知南平政务振作县治旧在西关外良贵内迁之以便守御召为监察御史民立祠祀之】
　　李熙【字师文上元人治间以进士知将乐建立义仓浮桥百废具举擢监察御史以疏忤逆瑾除籍瑾诛复官】
　　方溥【字惟博新城人治间知尤溪涖治不求赫赫声请托餽遗一无所受民有讼必谆谆省谕不轻置法终任未尝见厉色恶声人称长者】
　　朱导【山阴人治间以举人署将乐训导博学敦行以身帅人士有贫者勉为解推其女将字治装见兄女贫悉装与之人称贤师】
　　丁隆【字时雍南昌人成化戊戌进士授太平令民以丁若水颂之治初以御史出按湖藩得罪权贵谪判光州迁延平同知沙寇胡天秀作乱隆率兵分讨不旬月底平官终广西副使】
　　罗环【新淦人治中任延平通判有吏才事至立解剧贼犯会城环被檄部兵用计殄平不费一镞有所营建工速就而民不罢】
　　李震【字大亨来宾人治间举人知顺昌防沙寇胡天秀倡乱邑境骚动震率子侄李文李武统民兵追于大胜庵民頼以安】
　　廖纪【九江人字惟修正德中知延平府严明为治吏畏民服未几以忧去】
　　欧阳铎【字崇道防和人正德间知延平府首崇学校置田饩士每政暇集诸生讲解经义改淫祠为社学毁祠庙炉钟以铸簠簋罇爵禁治丧用浮屠与游惰不事生业者俗为一变】
　　邓尚义【字以正郴州人白晳有风仪正德间任延平推官守清性敏治狱明允当道才之后陞吏部郎转南京太仆少卿武宗欲见之曰白面郎中安在】
　　朱应登【宝应人年二十举进士时顾璘刘麟徐祯卿号江东三才应登与之并奋当事者抑恶之正德中由南户部主事歴知延平人意州郡应登所难廼剸棼断错优于其官所养亦愈渊仕终云南黎政】
　　马性鲁【溧阳人正德间以兵科给事中谪知顺昌更俗导民禁巫风开正学民用大利久之迁寻甸太守】
　　汪宪【字尚鉴黄岩人正德间以举人知将乐值邻寇犯境亲往捍御邑民德之制银甲以谢却不受】罗珊【南海人正德中知永安政先爱民不畏强御总镇移文欲开县忠雒乡鑛以贡逼胁甚急珊抗止之大忤使者徐俊俊诬珊杀人差官逮繋邑民汹汹曰使者贪利执我亷宰众盍死之奔愬当道珊声益着后擢去民为撰文勒石】
　　郑贵濓【字宗周归善人正德中举人知南平讲陈献章之学为县兴利革弊不务燿人称长者】夏辑【高淳人由举人知沙县以忤逆瑾免瑾诛起任曲江】
　　顾昺【字仲光吴江人正德中进士知将乐时县半杂戎伍称难治昺至申严约束有千户某鸷悍执而置之法众帖然尤加意学校政暇与诸生讲明杨时正学诸所建除一体民隐】
　　曽确【字子鲁博罗人正德间知尤溪邑俗佞鬼确至毁淫祠黜浮屠均平赋役建义仓一十七所以备凶歉邻寇犯境先登奋击擒其渠率境内以安】
　　李钺【字德成东莞人正德间尤溪敎谕嗜学无间寒暑念士习浮靡课士必就规矩馈遗一无所受日坐斋室敝衣粝食晏如也】
　　丘振【字腾霄南城人正德间尤溪敎谕事母药必躬亲遇盗以身翼蔽其母贼感而释之人称孝子】唐昭【字日章新城人袭百户职膂力有谋正德间征上杭挂坑墇黄心畬青云寨悬绳峯等贼有功陞本所副千户后又调征南靖等县象湖山五雷莲花石流恩山冈等寨斩获甚众复陞本所正千户】
　　戴冠【字仲鹖信阳州人受业何景明以诗名正德间任戸部主事言朝政三事谪五羊驿丞再起歴知延平府夙兴秉烛治事每朔望五鼓谒　文庙毕进诸生讲授不习者夏楚之讲毕陈课考验时谓政教兼举调知苏州官至广东提学副使】
　　张元珠【兴宁人正德中任沙县丞邑旧有银冶巨珰镇闽欲啓之元珠坚持不可乃止】
　　陈能【字大用华容人嘉靖间由进士知延平府敏达瑰竒惓惓造士以平尤溪巨寇功陞叅政坐浮谤未任归】
　　郭仁【长州人嘉靖间进士以监察御史建言出知永安检核粮册严杜飞诡汰里甲冗费擢刑部主事】屠侨【鄞县人嘉靖间知延平府励精吏治事上不阿不亢精白严正人无敢干以私】
　　徐阶【字子升华亭人初为翰林编修世宗欲厘正　孔庙祀典永嘉相张孚敬縁上意请抑黜王号毁其像设阶条上三不可五不必坐出为延平推官人谓阶自禁近外调优游养重耳阶曰非王臣耶盘根错节増益不浅既至连摄郡事拮据案牍清宿系三百人更输银法毋落猾胥手毁淫祠创社学取乡所敎授邓柝书燔之采宋儒格言谐叶韵语俾稍习诵俗翕然变时大盗窟尤溪险而四出剽郡邑分巡诸佥事欲属阶捕而难发言阶奋任之乃设方畧悬赏格以授三老旬日得酋首并余党百二十人迁黄州同知当发吏民毎十家具酒道旁洒泣称觞阶自为釂巵步行至舟贻书谢父老相率勒之石诸生追送境外后官至大学士谥文贞】
　　杨枢【华亭人嘉靖间举人任延平推官鞫狱平恕常自敕曰罪疑惟轻刑故无小执虚以应吾何与焉终临江府同知】
　　伍伟【汉阳人嘉靖间知南平乡民有避役逃匿者逮至不加鞭挞以温言慰谕之遂乐趋恐后表徐贞妇墓雪顺昌民寃政教大行】
　　王钤【字子才黄岩人嘉靖间以进士令宜兴改知将乐至则揭五事自盟约己节费不扰一民】李珉【缙云人嘉靖间举人任延平推官时有父讼子者孙曲防其父珉曰尔欲为子而不使父得子于父何也三人相泣下阶去】
　　海瑞【字汝贤琼州人嘉靖间举人署南平教谕清节名一时其敎士揭申枨刚者之辨乡原忠信亷洁之似古人不见诸侯之守以砥砺之叅谒上官二同僚皆跪瑞独长揖上官不悦曰安所得笔架教官耶后闻其清节加礼逾等防学使者按临诸生讲书中借美言以献媚加倍获赏瑞出斥之曰以讲圣人书媚学使者他日容悦之臣必若矣即夺其赏】
　　张焘【南昌人嘉靖间知南平诸务节省刑罚不苛当事责之焘曰吾宁去矣不以百姓膏脂承上防政暇吟咏自畅】
　　邓崇德【字子修高要人出陈献章之门亷介有气节嘉靖间以举人知沙县尝作十事谕民不斤斤俗吏所为请广弟子员额沙邑人才为盛未几卒士民私谥曰古亷先生】
　　方绍魁【字三迟番禺人嘉靖间举人知沙县慈明亮达教民以孝弟为务邑二狐作妖入虎为患绍魁祷神皆致殱灭人服异政】
　　沈阳【上海人嘉靖间进士知沙县初至官见前令以累免者数人疑为难治严以绳之逾数月遂一意抚字吏服民懐擢监察御史】
　　叶应春【将乐人嘉靖间以武试授将乐所镇抚瓯宁峒贼有斩获功移镇兴化后陞都指挥佥事】萧旸【字维寅万安人嘉靖间以举人任将乐敎谕方严好古谆谆饬士邑俗相沿火葬且有久停丧者白当道严禁之有同官丧子贫不克归衬焚其骸旸曰吾方欲易俗而使僚友不能归子乎遂捐俸助之徐文贞阶时方左迁延平司理称旸训士可冠当世久之擢零陵知县】
　　林元伦【台州人嘉靖间延平通判平尤溪盗有功析置大田县议实元伦发之】
　　杨载鸣【字虚卿庐陵人嘉靖间进士以吏部郎忤严嵩子世蕃左迁将乐典史有惠声】
　　汤恩【武进人嘉靖中沙县典史有干才久得民心以艰于息嗣叹曰吾无子也钱何为但令沙民后世知有汤典史耳去而民为立碑于双凤阙】
　　裴椿【承天人嘉靖间知延平府有治剧才洞烛利弊悉心兴革永安将乐素多讼牍至立剖众皆帖然病剧犹强起视事卒于官士民吊哭如失父母】
　　冯岳【慈谿人进士嘉靖中知延平府杜絶奸私御吏胥尤严有纳金鱼腹中宻以嘱吏猝令剖鱼而金见立却之】
　　沈鎜【字大新秀水人初以进士授兴化推官守吴逵质讼辄诎折巨室以申细民豪猾逆守指因妄生事以中巨室巨室苦之鎜时为调解尝署邑事直库吏日具盂茗而已至簿蹏跋烛诸凌一切为民惜费以忧去起知延平省坊里供应积其余以赡驿传散军粮亲给视之革舟梁税什五莆延两郡称为贤守】
　　周贤宣【万安人嘉靖间知延平府山寇苏传等窃发亲督民兵败之浙兵经延激变阖城惊扰贤宣慰抚之郡以无患】
　　史桂芳【鄱阳人进士嘉靖中知延平府清介有才除吏弊防民隐时倭寇猖獗客兵络绎民不堪扰桂芳下车禁戢晏然涖任旬日以艰归老幼填巷送之】
　　陆相儒【秀水人嘉靖间知延平府仅一苍头自随时兵燹后疮痍未起相儒至首省坊里供亿邑库役病民多至破产为条其事改征折银募人守库全闽着为令】
　　李文兖【南海人嘉靖间举人知尤溪县县地旷险盗贼易于啸聚文兖缮城郭严戍守闻警率兵奋撃直捣山阳雪山黄认团诸砦俘其渠率毁其巢穴民自是安堵】
　　戴朝恩【字东江南海人嘉靖中知尤溪初至官防山寇窃发朝恩严防守増城堞练士卒鍜戈矛贮矢石凡火炬药箭铳炮之无不毕备次年秋叛兵连结山贼七千有竒突至薄城而攻朝恩召乡兵猎户分布四门自督防守三十余日宼溃围去以母丧解官归】
　　李向阳【雅州人隆庆中以进士知延平府留心学校加意穷民讼至随时剖决徭赋均平七邑爱惠】林梓【钱塘人隆庆间以进士知延平府刚介镇静词讼立剖不事交接以严御属后家居清节着闻】刘兴学【海阳人隆庆中举人知将乐会十年籍赋之期覈登耗躬委琐振媮剔蠧节省甚多】管大勲【鄞县人万厯间进士以词林歴台諌出知延平府时丈田为害大勲令七邑均浮苗省费数万】
　　闻金和【余姚人举进士万厯中知延平府亷静不扰谳狱得情值岁大祲出帑金市外郡谷计口授粮延平故冲疲为节省驿站坐中忌调去】
　　陆深【上海人以国子祭酒为经筵讲官故事经筵直讲先送讲章内阁详定乃以讲读深直讲其章为内阁所改讲罢面奏讲义不洽非臣旧撰请后毋送内阁改定世宗怒调深外任为延平同知守屠侨谓深出自讲惟不敢烦以郡务深曰人臣事君随职効忠敢以崇卑异意较阅簿书钩稽奸蠧日有孜孜暇集典常论述二编名同异録居三月陞山西提学副使深磊落竒瑰嬉笑成文论著甚多式宪当世】
　　吴彦【山阴人嘉靖间以御史谪官稍迁延平同知至任进诸生讲学不倦有讼立判囹圄为虚】奚世亮【字明仲黄州人嘉靖丁未进士万厯间以南戸部郎转延平郡丞时倭宼闽或止其行世亮不可竟单车之任日事御宼移摄兴化府适倭至围兴化世亮与武帅分城守冒矢石拒之逾月城陷犹西南迎战身被数鎗死居二月寇平始得遗骸于员亭事闻赠右叅议廕子给葬】
　　赵公楷【无锡人万厯间任延平通判清介端方厘清仓弊积所羡余米以买官物省方里之费】林熙春【海阳人万厯中进士知将乐通才介节刻杨时全书捐俸新学舍置废寺田以给诸生文会之费】
　　文立绪【全州人举人知将乐有恶党号三十二天罡为地方害立绪亷得其人悉捕置法民頼以安】袁应文【字聚霞东莞人万厯间举人知沙县下车进父老于庭询所疾苦众条以上择而行之民有十颂尝以计擒台溪盗平之擢监察御史】
　　张阳春【字文复永嘉人万厯中进士知尤溪以清白着尝捐俸出赎锾改建学宫卒于官贫至无以为殓】
