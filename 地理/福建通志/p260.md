<!-- { "loadSidebar": true } -->
　　马坤【通州人进士嘉靖初守汀有来讼者以片言折之读书啸咏意趣澹然榜于堂曰乾坤何事非吾事尧舜之民即此民后歴官户工二部尚书加宫保】
　　徐中行【字子与长兴人嘉靖间知汀州广冦萧五拥万众来冦郭外男女争避入城门者阖之有蹈借死者中行戒令逺斥堠亟开闉身坐闉前引絙于途别男女以次入诸县令各受教饬兵登陴贼不能破围指挥董珖垒繋男女数百中行以一旅解之尽夺其俘又防贼走且乏必由高吴道俾武平令徐甫宰伏兵邀击破之擒其渠魁嗣念山冦出没靡常而三图多要冲议城之以通判控治得报可自是冦盗解散歴官江西右布政】
　　黄震昌【遂安人举人佐郡有恵政嘉靖四十年署永定平冦李占春有功乡民避难城中流离失所震昌捐赈全活甚众】
　　頋舜臣【字希仁上虞人进士以通判署清流令邑当兵燹后察戸口存亡定财赋虚实覈其重轻徴一缓二民皆出危就安】
　　郭子进【嘉靖间以乡荐判郡事山贼温祖突刼永平泰寜尤溪归化四县子进与永定令许文献督兵平之】
　　张策【字献可临桂人嘉靖中以乡贡令武平公余辄聚士讲授环乡立社学造就英俊捐赎银籴谷赈饥开九层陂以灌田剏八隘楼以防御在任四载穷乡善恶悉知姓名当路交荐行取未赴部卒民思之】
　　徐甫宰【字允平山阴人以举人知武平时沿海诸郡连被倭患当事者多方徴敛转输军民疲苦江广间巨猾大盗据险出掠民多从之甫宰至武平人诵之曰未有廉吏也而又拊我疾苦诱我礼义寛我追呼薄我笞楚矜我疑枉调停我徴敛弛张我条格吾属遂可耕以食誓相戒必无从江广徒江广徒出犯吾境吾属共攻之于是勇悍者皆竭力杀贼嵗献功不下十数甫宰善综理有才畧练兵贼邻郡邑亦赖以安官终广东佥事】
　　常希仁【沛县人嘉靖中尉武平勇畧过人时值冦发希仁挺身入讨遂捣其穴又县治山潦逼城为之相势修砌城赖以完】
　　俞文朋【永丰人举人令清流嘉靖间流贼窥城潜从东门龙津入县将过半桥人民惊走文朋挺身前矛御之贼不敢进邑赖以全】
　　頋辉【东莞人嘉靖中为夏阳巡检未旬月流冦掠境辉统民兵御之杀获甚众以兵少无援死之邑建义勇祠与勇士陈珪陈铎合祀焉】
　　柴镳【临海人嘉靖中由举人为永定丞时汀广流冦逼境镳选练乡兵躬擐甲冑自花石岭追至小尤团凡十余战冦党歼焉更建邑庠于白马山时聚诸生课督文学境内淫祠悉改为社学延名儒修邑乗百废具兴陞本府通判】
　　刘文绍【安福人嘉靖间以举人任永定令操守清严广学舎筑塘陂轻徭薄赋善政毕举擒王满贼平李占春之乱在任六年解组归民攀留遮泣】
　　许文献【长州人嘉靖间令永定永俗多以人命图赖文献痛抑之风遂絶山贼温祖谋刼县悉计擒之邑赖以安】
　　莫任【苍梧人嘉靖间永定典史涖官勤劳以捕邓大总力战死】
　　俞大猷【泉州卫人嘉靖甲辰由武进士守备武平简阅卒伍教习戈防着荆楚长剑法暇时会诸生讲艺校文择俊授廪在镇数年广冦不敢犯境详泉州名宦】
　　张勲【福州右卫人守备汀州广冦发独当一面子守贵复守兹土有世泽碑】
　　呼良朋【镇东卫千户守备汀州冦困平逺朋督所部解其围缮城料兵武备整饬详福州名宦】张铉【高淳人由武进士守备汀州有儒将风练兵搜乗有干济】
　　梁以衡【新会人举人嘉靖中知连城县革里役供具聴讼常寛减嵗造版籍里役有逃亡者招徕复业旋乞归】
　　刘建【丰城人举人嘉靖间任汀州司理时有絶好官人之謡冦乱后承檄便宜赈恤所活甚众】黄纲【雩都人与何泰师事王守仁当时为之语曰浙有钱王江有何黄称高第焉嘉靖间授汀州司理御史沈宠凡遇闽中疑狱皆令谳之民称无寃】
　　万廷言【南昌人嘉靖间进士由光禄丞谪汀司理治尚清简减边需严保甲立乡校汀人徳之】周微【永康人嘉靖间为汀州照磨溪南人恣睢不法微奉檄诣其地朝夕宣讲乡约谂于众曰吾察尔众罔非良民其作弗靖岂皆性异殆习使然吾将牖尔性更尔习惟尔省尔若于化良民也吾达于上尔抚尔弗若于化即为大憝吾达于上尔众闻之皆感泣行之三年民俗丕变】
　　章宗实【常熟人隆庆间令归化质性清介人不敢干以私山冦犯境宗实率僚属多方守御复捐俸筑四门月城民赖安全】
　　曾可渔【吉安人举人万厯元年任汀州同知有曾青天之謡歴任九载一清如水陞知府民攀送流涕】陈善行【马平人万厯中以乡荐为汀州丞严保甲修陂塘建渡桥多恵政署寜化连城篆自携供具轺车所至民歌春阳】
　　熊茂松【高安人万厯间任郡丞不为刻覈严峻两署寜化篆新　文庙造金山塔衙斋萧澹恬如也寻陞知府】
　　万振孙【合肥人万厯间以进士守汀州加意学校建龙山学舎以课士学使按部振孙请加九邑科额四十名捐俸増贡院号舎汀人士至今思之】
　　黄应奎【钱塘人举人万厯间守汀州清严不避权势増高城垣建东西二阁】
　　饶景旸【南昌人万厯间举人厯守汀州清操明断汀人有铁耳氷心之颂】
　　姚之兰【桐城人进士万厯间守汀州搜羡积五千缗抵辽饷清河税戒溺女严锢婢民称善政】金俸【杭州人万歴间以乡荐任汀州司理执法平反民称不寃署寜化篆时丈量多溢额民以为忧俸定为四则上下均匀填还原额】
　　丘民贵【嘉兴人万厯间以乡举令长汀连邑有以浮粮飞累民者贵力请得免】
　　唐世济【乌程人万厯间以进士领寜化令仁声四彻公余课士多所造就重建龙门桥广济桥往来利涉民为搆仁爱祠肖像祀焉歴官左都御史】
　　杨万春【钱塘人万厯间举人知上杭县邑有疑狱三载不决万春斋祷城隍具得本情人号神君】牛大纬【琼州人万厯间令连城民苦浮粮为累嵗输千余金大纬力请得蠲其半捐俸赈荒民赖全活去日治装惟图书数卷而已民立祠祀之】
　　徐大化【会稽人进士由翰林御史谪知连城修学宫建南北二水闸筑堡砦邑苦浮粮前令得请蠲其半大化竭力再请悉蠲之民免驮赔之苦】
　　李待问【南海人进士万厯间令连城旧有浮粮前令请蠲不报待问复力请始尽豁之时羣虎为患亲祷城隍驱之患始絶】
　　丘大成【雩都人万厯间令连城精形家术改学宫为旧向增廓明伦堂有政要堪舆诸书行世】洪都【青浦人进士万厯间令归化政平讼简自题县署曰民风僻壤原邹鲁吏治青山但啸歌】冦从化【灵寳人进士天启间授汀州司理持大体有廉介声尝建龙江书院以课士文风丕振】萧奕辅【南海人天启间由进士令长汀时辽饷增奕辅为通融代解徴收加平悉行蠲免以循卓声擢御史】
　　吴南灏【武进人天启间进士令上杭有御侮才时潮冦作乱南灏募溪南骁勇为兵每冦掠武平辄率兵督及冦逼城南灏奋击之杀贼几尽】
　　沈钟宿【吴江人举人崇祯元年授汀州守建议合郡邑城为一以羡耗八百余金储筑城砖石时广冦窃发守弁有陷平民贪功者钟宿力为解释】
　　笪继良【镇江人举人崇祯三年守郡时当筑城众议未协继良密请撤中赘垣拓南城六百余丈又剏议设威逺营募兵措饷守圉以固又建王文成祠月集书生会讲仍置田租供祭去后民肖像祀之】
　　徐必登【福州右卫千户崇祯元年武平冦发巡抚檄署守备夜半冦逼城飞书告急士无战志必登拊膺慷慨曰舎生报国此吾事也次日率弓兵千余人入援遇冦于古楼岗前徒弃甲而遁必登单骑力战殁于阵】
　　陈正中【上海人崇祯间进士令上杭立节清苦时广冦猖獗正中募兵储饷亲歴行间贼断狱有神明之号以劳瘁卒于官上杭民祠祀之】
　　甘燿【漳州卫人崇祯初任汀州守备值冦发燿累月不解甲与士卒同甘苦所向克防】
　　薛应聘【会稽人举人崇祯三年令长汀以道学自范有政绩时值流冦募兵筹饷拓城筑堡多所经营陞兖州同知】
　　唐世涵【乌程人崇祯八年以进士守汀州州城垣卑薄世涵设法増筑剏寳珠门瓮城移慈济阁为戍楼又捐俸建郡邑学造万安济川二桥去之日民立祠祀之】
　　唐锡蕃【无锡人崇祯辛未进士任汀州司理词牍面决疑狱立剖市虎城狐法惩不贷署长汀连城二篆革耗均役屡有仁政以艰去】
　　国朝
　　赵廷标【钱塘人顺治三年以选贡知永定县时邑初附三罹漳广巨冦兵食莫继城守孱弱廷标推恩义固人心调援他郡屡立战功歴陞湖广副使】
　　于永绶【辽东人顺治四年任汀州总兵官汀与贑州接壤値金声桓据江西又土冦窃发环逼郡城四路援絶永绶率副将高守贵坚守拒战汀郡获全未几疾作正衣冠端坐而逝汀人画像祀之】
　　董凤舞【东寜卫人顺治六年知上杭县时县初定人户流移田多未垦而援潮漳之兵往来络绎供需百出凤舞随宜措置以积劳卒于官】
　　郭浩【寜陵人顺治七年由举人任汀州知府政清刑肃高风冷面人不敢干在任数年家居不能举火】杨鹤龄【号三如锦州正红旗人顺治八年以生员知归化县事谙韬畧善骑射会山冦窃发鹤龄先士卒冐矢石指麾防兵及客兵击走之又捐赀以赎难妇瘗枯骨不愧古之遗爱调恵安民戴之一如归化焉】
　　赵映乗【字涵章祥符人进士顺治七年由刑部郎擢漳南道在任二年以内艰去时剧冦张恩选等负险自固永定贼苏荣朱以泰等复焚刦苦竹乡势不可制映乗曰吾辈受爵　朝廷而令狂冦至此复何面目对苦竹居民白骨也绘刼难图三十册上巡抚张学圣慷慨誓乡勇偕游击贺国相直捣贼巢荣等就擒恩选亦窜死然后购买民居辟讲议堂延师课士冦变后至是始闻书声】
　　杨宗昌【号永庵赵州人己丑进士顺治九年知武平县事清介练达以人才初盛泮选额隘申复武平为中县以内艰去官】
　　文国祯【阳信县人顺治九年以举人知上杭县刚正不挠明于折狱民亦不忍欺尤勤考课士子经所指授为文者皆斐然可观寻以病卒】
　　郁之章【字恒嘉善人进士顺治十年以分巡道驻上杭时海冦入漳声言来攻人情惊沸之章静持之宻约城守张国栋整饬营伍趣通邑士民集演武亭手自草檄以忠义激发有众众愿効死贼知有备宵遁去人谓之章寸管贤于万镞也上杭入学旧额视中学武平视小学今陟而广之从之章之请也】
　　方锡【江南繁昌人顺治十二年以防贡知清流县事敏于治事时循行田野察民勤惰夜巡坊市酗酒作非者必寘之法摘发奸隐身不惮劳六年擢沂州牧未任而卒】
　　郭璜【字长松华州人举人顺治十五年调寜化令自奉刻苦每食一蔬一粥夜燃青灯而已己亥四月御史按汀邑令例餽千金璜抚敝箧叹曰此非利刀快斧解剥万命何能供此天道神明民不可残五月四日自经于官邸合城巷哭市为之罢不二日署中絶粒士民争送薪米有黄氏妇餽银五铢助丧痛哭不止或问之妇曰吾夫吴某世受里役之累赖公恩免公死累将及矣得不悲耶柩自汀归送者衣冠如雪路人耕夫皆弛担释耒争助扶哭声震地】
