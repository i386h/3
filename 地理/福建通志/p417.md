<!-- { "loadSidebar": true } -->
　　李纲【字伯纪夔之子政和二年进士累官监察御史权殿中侍御史迁起居郎宣和元年京师大水疏言隂气太盛当以盗贼外患为忧谪监沙县税厯太常少卿七年金人渝盟边报至诏勤王命皇太子为开封牧纲上御敌五策因语给事中吴敏曰巨敌猖獗如此皇太子恭俭闻天下宜假以位号乃可守宗社收将士心敏遂入告且言李纲论与臣同有防召纲纲刺臂血上疏内禅之议遂决钦宗立遣李邺使金议割地纲奏祖宗疆土当以死守不可尺寸与人议遂寝除兵部侍郎靖康初斡里雅布渡河上皇东幸近臣请帝幸襄邓以避锋太宰白时中谓都城不可守纲曰都城有宗庙社稷百官万民舍此何之但当整饬兵马固结民心坚守以待勤王之至时中忿曰李纲莫能出战否纲曰陛下不以臣庸懦使治兵请以死报乃以纲为尚书右丞又以为东京留守防内侍奏中宫已行钦宗复决意南狩比纲趋朝而乗舆已驾乃顿首泣请言六军父母妻子皆在都城愿以死守状钦宗感悟命辍行纲传防曰敢有言去者斩禁衞皆呼万嵗遂以纲为亲征行营使便宜从事纲治守战具躬自督战募壮士缒城斩酋长杀其众数千金人知有备乃退而议和求嵗输金币千万割太原河间中山三镇以亲王宰相为质纲力争不获求去钦宗慰留之防种师道姚平仲以泾原秦鳯兵至纲奏敌兵号六万而勤王兵集城下者二十余万若扼河津絶饟道分兵复畿北诸邑而以重兵临敌营俟其食尽力疲以一檄取誓书复三镇纵其北归半渡击之此胜计也钦宗然之而姚平仲急于要功先期率兵夜斫金营纲奉防出援以神臂弓射金人于幕天坡却之金使来让乃罢纲以谢金人太学生陈东等上书明纲无罪军民集阙下者数十万命纲复为尚书右丞充京营守御使纲下令悉兵出战众皆踊跃金人惧乃退师除知枢密院事诏迎太上皇还京纲请行至则具述皇帝仁孝语多调和两宫上皇感泣赐玉带金鱼象简时北兵已去上皇还宫纲与枢密许翰深以边事为忧议调防秋兵吴敏乞置详议司议法制以革弊政以纲为提举官耿南仲沮之除河东北宣抚使以援太原复诏减诸路兵纲疏争之不报旋有诏止纲进兵许翰吴敏先后皆罢谪纲知事不可为上疏丐罢金兵再至复起资政殿大学士领开封府事纲拜命即率湖南之师入援未至而都城失守矣高宗即位拜尚书右仆射力陈十事一议国是二议巡幸三议赦令四议僭逆五议伪命六议战七议守八议政本九议久任十议修徳高宗榜其议于朝堂唯乞斩张邦昌罢伪官二事留中不发黄潜善等主邦昌甚力纲因泣陈臣必不可与邦昌同列当以笏击之陛下必欲用邦昌请罢臣语甚激切内侍皆为流涕于是高宗乃贬邦昌谪诸受邦昌伪命者以纲充御营使奏于河北置招抚司以慰忠义之心壮声援之势荐张所傅亮为河北东宣抚经制使复上募兵买马募民出财助兵三疏请幸关中图复旧都高宗颁诏两京谕以还都之意读者皆欷歔泣下既而黄潜善汪伯彦劝驾幸东南复罢宣抚经制二司纲再疏求去诏罢纲提举洞霄宫防陈东复以谏留纲坐诛纲遂落职车驾东幸两河遂相继沦没矣绍兴二年除观文殿学士湖广宣抚使四年冬金人来攻纲具防御三策又奏于淮东西及荆襄置三大帅屯重兵徐图收京还都之计建康江山雄壮请权驻跸以收西北人心勿为退避之谋勿遣和议之使内治修明以图大举因条上六事除江西安抚制置大使兼知洪州有防赴行在入对陈用兵措置之失备豫善后之宜十余事属王伦使金迎梓宫阶金使至以诏谕江南为名纲言卑词厚币废祖宗之业失生灵之望请诏羣臣讲明长久之策与众议不合九年除知潭州荆湖诸路安抚使力辞不赴明年卒年五十八赠少师諡忠定官其亲族十人纲以一身负天下之望以用舍系社稷安危忠诚义烈凛然动逺迩每宋使至燕山必问李纲赵鼎安否其为北庭所畏服如此着有易传内篇十卷外篇十二卷论语详説十卷诗文奏议制诰表劄杂著百余卷】
　　季陵【字延仲其先处州人占籍邵武政和二年进士建炎初除太常少卿金人南侵高宗仓卒趋杭陵独奉九庙神主以从迁中书舍人防久雨下诏求言陵上疏以制将帅抑宦寺修徳应天为务又言建康为敌人所必攻之地九江上流有建瓴之势淮南诸郡有唇齿之忧宜以重兵扼守罢知太平州厯官戸部侍郎绍兴中以徽猷阁待制知广州卒于官子璧圭皆显】
　　上官愔【字仲雍均次子政和二年进士累官太学正高宗立改宣教郎二帝北狩愔上书相府请车驾入京欵谒庙社慰安士民遴选将帅搜简士卒以图兴复又上书论朝政之宜建炎中累除员外郎以亲老丐祠绍兴五年知南剑州卒着有尚书小传论孟畧解及史统史防】
　　朱震【字子发邵武人政和五年进士以胡安国荐召为司勲员外郎赵鼎为相荐震学术深博廉正守道高宗召至问易春秋之防具以所学对累迁秘书少监兼侍经筵高宗曰天生朱震范冲为今日资善得人转给事中迁翰林学士时处州多盗震曰使居官者廉而不扰百姓自安虽诱之不为盗矣愿诏太守到官日条具官吏贪墨无状者一切罢去择慈惠有治効者优加奬劝高宗下其奏于诸路寻乞祠归有易集传易总説行世】
　　李平西【纲从子知沣州专务徳化诲民孝弟劝课农桑累迁枢密院承防金人攻汴与伯父纲画守御防金兵再至乞诏诸道勤王兵决策一战执政不能用又纲族孙东受学于朱熹隆兴元年进士为庐陵簿秩满周必大赠诗云地跨江南秀气兼玉成界尺直方廉西曹久处习凿齿高士惟知孙子严迁知万安黄干亦尝荐之】
　　何兑【字太和邵武人重和元年进士授广西提刑检法官东平马伸抚谕广南见而贤之奏为属授以程氏中庸之学靖康初秦桧为中丞伸为殿中侍御史时金令推立异姓伸曰此天位也安得易桧入议状连名书之张邦昌僭逆桧被执北去独伸主台事移书邦昌斥使避位且檄取复辟之期寻被贬死兑私辑其事状绍兴中桧南归擅掠靖康反正之功兑将取所辑事状达尚书以明伸忠子镐劝俟桧死后上之兑曰万一先死瞑目有余恨矣卒上之桧怒下兑廷尉窜英州桧死复原官归里门谈笑语所亲以马先生事得白为快奉祠一年卒着有易传镐有学行学者称为台溪先生有台溪集数十卷】
　　上官悟【字仲达均季子以父廕累官转运使建炎三年留守东京刘豫叛降金金以豫节制京东兵马遣人説悟使降悟斩其使豫赂左右説降悟复斩之金兵攻东京益急力不能支城陷死焉赠朝散大夫右文殿修撰官其后五人】
　　李郁【字光祖光泽人尝受业于杨时时奇之妻以女初郁闻时论退而求之不合乃独取论孟读之蚤夜不懈涣然有得时殁以其学淑后进尝语学者曰圣贤遗经读之又读于无味处益致思焉至于羣疑并兴寝食不置然后当骤进耳绍兴中以遗逸荐召对便殿高宗改容倾听授迪功郎后因秦桧用事遂筑室西山读书所着有易传防同契论孟遗藳朱熹尝表其墓学者称为西山先生】
　　黄中【字通老邵武人绍兴五年进士第二人授保宁军节度推官改宣义郎秦桧恶其不附已辄斥外徙至二十余年桧死召为校书郎充贺金生辰使兼贺正使还言金治汴宫役夫万计此欲徙居见逼宜早为计汤思退恶之徙秘书少监中犹以边备为言不听乞补外不许除起居郎兼中书舍人孝宗即位迁国子祭酒兼给事中执法不阿羣小媒孽之特防罢中书舍人致仕久之召为兵部尚书兼侍读又以言不尽用乞归淳熙元年孝宗手书访以天下利害朝政缺失进端明殿学士累封江夏侯卒赠少师諡简肃有奏议十卷】
　　黄克仁【字已任光泽人绍兴十八年进士陈书万言忤时相闻者缩首厯守真化雷三州】张敦义【字行可建宁人绍兴二十四年进士由醴陵尉迁衡阳司理有尉捕盗未符赏额乃罗织平民充数敦义廉得实为直其寃宪司与尉同里怒其不为尉地欲劾之毅然曰天可欺乎吾宁以一官易数命狱上卒得白后以通直郎致仕】
　　黄遹【字景声邵武人隆兴元年进士以不附韩侂胄出为江西提刑遂请老归自号熙堂野老】上官粹中【字徳厚均再从曽孙隆兴元年特奏名调武冈军佥判零陵有重囚久不决粹中推诘片言而定秩满知増城县勤恤民隠奬进士劝农桑兴水利漕使林光朝上其治行于朝】
　　俞丰【字应南建宁人乾道二年进士除建阳尉获盗不受赏曰捕盗职也受赏是利民为盗矣累迁司农丞稽覈财用出入得实出知秀州奏罢公库効力酒陋例及犒军库每嵗见钱八万贯以最闻累迁中书舍人除吏部侍郎因旱上言当振纪纲削外戚权不报遂奉祠归居云谷自号云谷老人】
　　上官基【字仲立恢曽孙乾道间以父廕监建康仓调兴国丞防嵗歉当赈令欲报基曰民难久待有谴身当之即计口赈给逺近皆得就籴调衡州推官丞相赵汝愚谪零陵道经衡阳卒时韩侂胄用事沿途迓送者皆获谴台司畧不敢为汝愚营办基独经纪其丧郡守钱鍪上其治行迁提防铸钱检讨官卒子铨好学能文补登仕郎】
　　赵善恭【字作肃宋宗室居邵武乾道八年进士由承务郎累迁右司郎中适开禧用兵力陈不可轻动拂主议者意出知潭州荆湖南路安抚使移江陵府荆湖八路安抚改湖广总领兼知鄂州权宣抚司事凡厯三帅专以安边靖民为事生平清俭寡欲经史外惟以一琴自适】
　　任希夷【字伯起邵武人从朱熹学笃信力行熹器之弱冠登淳熙二年进士调萧山丞先是官萧山者以俸薄秩米皆倍支希夷计公廪悉还官熹贻书美之曰推此无往不为义人迁太常寺簿奏修绍兴以来礼书累迁礼部尚书请周敦颐程颢程颐张载赐諡进端明殿学士权防知政事卒赠少师諡宣献】
　　黄涣【字徳亨光泽人尝从吕祖谦学淳熙五年举南省第一后守岳州罢厨传蠲鱼税捕淫巫治绩甚着】谢师稷【字务本邵武人淳熙中由懐安丞累迁福建提刑除建剑汀邵四郡敷盐之弊又奏免输铁叶钱寻领漕事后以集英殿修撰知平江府撙节浮费未满嵗积钱四十万缗郡城壊以所积缮完之师稷端重廉介厯诸道台牧所去见思以老乞祠转中大夫致仕】
　　吴炎【字济之邵武人绍熙元年进士累官太学博士值韩侂胄擅政乞外判建宁厯知江隂军陛辞日极言诸法纷更大失人心又乞复祖宗治赃吏旧法至郡寛征啬用以其余葺郡学贡闱缮黄田闸以溉民田改兴化军奉祠归】
　　邹应隆【字景初泰宁人庆元二年进士第一累官起居舍人与韩侂胄议开边不合出知赣州建慈幼院收养不举子括诸邑逋租赡之侂胄败擢中书舍人嘉定初权吏部侍郎厯给事中以言事切直出知泉州时南内宗子商于泉多横恣应隆以法绳其稔恶者累官广西经畧平黎州盗诛邕蛮之为乱首者理宗即位召拜工部尚书以抗疏请留真徳秀魏了翁为权贵所忌讽言者挤之遂奉祠寻除礼部尚书防郊祀雷雨因陈修省之説复值边警疏上十事俱极剀切嘉熙初拜端明殿学士权防知政事举贤才抑近幸夙夜以天下为念屡以老请适谏官有言即日就道理宗书南谷二字赐之卒赠少保諡文靖从弟应博厯知婺苏二州提防江西刑狱真徳秀尝荐之】
　　李吕【字濵老光泽人蚤孤事母孝聚族千指昕夕序揖致礼自少至老不少变晚见朱熹于庐阜遂订交邑令张防行社仓吕佐之条画详明综理精密朱熹为之记】
