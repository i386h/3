<!-- { "loadSidebar": true } -->
　　罗伦游武夷【紫云初曙彩云飞碧水丹山面面竒一一棹烟霞看不尽扁舟何用五湖归】戚继光瑞岩山【万里驰驱海色寒孤臣此日望乗銮繁江尽是心头血洒向千峯秋色丹】题万年宫壁【一剑横空星斗寒甫随平虏复征蛮他年覔取封侯印愿与君王换此山】周景辰天马山【风鬟雾鬛与云齐何日来从月窟西一自茂陵人去后至今风雨夜闻嘶】孙一元游武夷二首【武夷山髙秋气凉云隂半落松桂苍青璧无人沿月上踏船放歌溪水长　野鹤照水来清濆山树开花留白云他日移居溪水上道衣同拜武夷君】
　　苏伯厚游武夷【笑入松门鹤迎山灵好客更多情西风一路松花雨才上仙舟便放晴】岳正凤凰山登髙四首【又是登髙第二回功名心事已全灰此时偿却山灵债明日放歌归去来　南山幽阻剰宜秋飞葢时临最上头故国五云回首是不须重起望京楼　南来作牧近三秋碌碌何曽展一筹不是满篓禾稻熟敢因佳节出郊游　席间羣彦总金闺对酒何劳却日西抺月批风三百首醉来一任竹间题】
　　郑善夫武夷九曲次晦翁棹歌二首【幔亭彩幄会仙灵紫雾蒙蒙薄太清奏罢人间可哀曲凤笙龙管杳无声　藏里黄棺壑上船春风秋雨自年年觉来天地终归尽炼得丹成亦可怜】
　　徐中行和宗子伯石牛驿闻笛见怀之作【醉时明月满山城别后秋云万里生独夜髙楼自吹笛谁知泪湿楚臣缨】
　　秋日建溪怀明卿二首【九江秋色满渔舠江上芙蓉照客袍不分楚人能放逐青山白日着离骚　倚棹秋风问幔亭沧江落日万山青独看庐岳云千叠岂是狂生醉未醒】周冕苍玉洞【劈破贞珉阖两岩此中真境隔仙凡烟霞锁断红尘路一径秾隂入翠杉】
　　国朝夏之芳台湾纪廵诗【海天谘庋报皇华早卜升平遍水涯我得行旌才出郭暖烟晴竹已家家　节旄髙揷引晴岚人拥花骢弛辔衔拜罢耆童回道左纷来朱履又青衫　野田清晓碧天空地指扶桑东复东赤嵌城边云散彩拓开海日一轮红　负暄童叟爱冬温红稻成堆拥荜门桐竹周遭鸡犬静教人厯厯认花村　牢拴竹篾怕身肥带孔频频减旧围爱把细腰偕凤卜楚王宫里梦双飞牛车无日不当官没字邮符颠倒看踏水冲泥何限苦忍教横挞更无端　锄田捕鹿洽婚姻乐事相】
　　【寻满社春嚼得瓮头姑待酒木瓢椰椀竞竒麟　手制云箫别有腔吹来鼻息爱成双月明引得风前凤未许当门夜吠厖　不须挑逗费闲心竹片铅丝巧作琴逺韵低微传齿颊依稀私语夜来深　男拔髭须女绣頥乍逢鉴貌尽多疑雕题凿齿徒矜尚未解双蛾夜画眉　杵臼轻敲似逺砧小鬟三五夜深深可怜时办晨炊米云磬霜钟咽竹林　秋尽官催认饷忙一丝一粟尽输将最怜畨俗须重译谿壑终疑饱社商　虚滩水落涨沙泥南北中分虎尾溪一带草荒村舍少年来新集有蒸藜　南山中断北山连逗漏云间半线天道是孤城还少郭竹环防市起炊烟　献芹再拜语呢喃欵步芳堦舞绣衫具道殷勤猫女意粉餈亲制手掺掺　花冠银钏锦为衣妙舞清歌笑合围低唱一声金一扣独留太上古音希诸峯攅集黛螺青玉岭如银色独莹展拓晴云千万里插天一幅水晶屏　莽葛轻便破碧沙防潮如戏语諠哗依稀佛子乗杯渡彷佛仙翁泛海槎　倦来髙枕树为巢藤蔓连牵枝格交栩相梦回非是蝶一身幻化类蟏蛸　临溪问渡少艂艭石涧分流逺击撞腰上葫芦头上羽只身飞过水淙淙　抄隂尺布不堪缝无褐无衣可耐风北地乍寒偷射猎人人尽是鹿皮翁　北辙初回又指南迢迢原隰未停骖看山几遍还遵海阅尽边方烟与岚　成帷成幙逐飞尘统袴多纒舆身惯习滛奢无善俗少年思怕老来贫　二林迤接三林淡水潆洄咸水深极目沧波浮海市一拳真欲笑蹄涔　晚霞散彩覆隂厓海曲人家逐岸排烟水几湾帆几幅顿教风景忆江淮木冈东峙晓云凝咫尺陂陀未即登指防万山分脉处一峯独秀镇平陵　观音山径几湾环罗汉门边虎豹闗笑指当年空守戍但知深谷有乌蛮　陂卧晴沙号七鲲如环如抱复如蹲惊涛夜拍殷雷起逺势平吞鹿耳门　龟蛇对峙锁孤城形势空传綂领营不筑埤头筑海口为怜安土重纷更　打鼓山头石罅开悬崖例拍海潮回雷声鼎沸浮空翠万里风樯认影来　矫首南荒欲尽头影浮拳石小琉球天回地转无际万水朝宗亘古流　仙山缥缈闇斜曛石上棊枰旧印纹沙马矶头人罕到烂柯樵子话烟云　赤山葱翠漾春烟沙暖云晴别有天日午崖边人语沸村童队队浴汤泉　生成野性气如枭出没无端血染刀剥得头颅当户挂归来轰饮共称豪　内山遥夹外山髙复岭重冈叠翠涛一带阿猴林下路须防薮泽有逋逃　八社丁徭力渐纾畨娘饷税早捐除只今宵昼辛勤处谨防官家十万储生熟畨情百种余半生不熟亦山居当年户口可知数尽向鱼鳞册上书　问俗殊方竟未厌忽教放繂转丹防天南水起山穷处琅峤云从马首瞻　星轺回处转旌霓人海无声马不嘶敢道霜威堪镇俗长思涛静木城西】
　　诗余【附】
　　宋李纲去沙阳过分水岭【征骑逺千里别沙阳泛碧斋傍凝翠阁栖云寺里印心堂回首意茫茫　分水岭烟雨正凄凉南望瓯闽连海峤北归吴越过江乡极目暮云长　江】送林商叟海道还闽中【际天云海无涯经从一叶舟中渡天容海色浪平风穏何尝有鳞甲千山笙镛羣籁了无遮防笑读君佳阕追寻往事须信道忘来去　闻説钓鲸公子为才名鹗书交举髙懐澹泊栢台兰省留连莫住万里闽山不从海道寄声何处恨七年契濶无因握手与开懐语】
　　张元干延平双谿阁落成【飞观插雕梁凭虚起缥缈五云乡对山滴翠岚两眉浓黛水分双派满眼波光曲防外汀烟轻冉冉莎草细茫茫无数钓舟最宜烟雨有如图画浑似潇湘使君行乐处秦筝弄哀怨云分行心醉一缸春色满座凝香有天涯倦客尊前回首听彻伊州恼损柔肠不似碧潭双剑犹解相将】
　　曽觌和南剑薛倅【长乐富山水杖屦足追游故人千里西望双剑黯回眸多谢扁舟乗兴慰我天涯羁思何必羡封侯暮雨疎卷爽气飒如秋　送征鸿浮大白倚危楼参横月落耿耿河汉近人流堪叹人生离合后日征鞍西去别语却从头老矣江边路清兴漫悠悠】
　　辛弃疾三山雨中有懐赵丞相【翠浪吞平野挽天河谁来照影卧龙山下烟雨偏宜晴更好约畧西施未嫁待细把江山图画干顷光中堆滟滪似扁舟欲下瞿塘马中有句浩难写　诗人例入西湖社记风流重来手种緑成隂也陌上逰人夸故国十里水晶台榭更复道横空清夜粉黛中洲歌妙曲问当年鱼鸟无存者堂上燕又长夏】
　　【覔句如东野想钱塘风流处士水仙祠下更忆小烟浪里望断彭郎欲嫁是一色空蒙难画谁解胸中吞云梦试呼来草赋看司马须更把上林写　鸡豚旧日渔樵社问先生带湖春涨几时归也为爱瑠璨三万顷正卧水亭烟榭对玉塔澂澜深夜雁鹜如云休报事被诗逢敌手皆勍者春草梦也宜夏碧海成桑野笑人间江翻平陆水云髙下自是三山顔色好更看雨婚姻嫁料未必龙眠能画拟向诗人求幼妇倩诸君妙手皆谈马须进酒为陶写　回头鸥鹭瓢泉社莫吟诗莫抛尊酒是吾盟也千骑而今遮白髪忘却沧浪亭榭但记得防陵呵夜我辈从来文字饮怕壮懐激烈须歌者蝉噪也緑隂夏】三山与客泛西湖【緑涨连云翠拂空十分风月处着山翁垂杨影断岸西东君恩重教且种芙蓉　十里水晶宫有时骑马去笑儿童殷勤却谢打头风船儿住且醉浪花中】三山作【好雨当春要趁归耕况而今已是清明小窓坐地侧听檐声恨夜来风夜来月夜来云花絮飘零鸎燕丁宁怕妨侬湖上开行天心肯后费甚心情放霎时隂霎时雨霎时晴贪数明朝重九不知过了中秋人生有得许多愁只有黄花如旧　万象亭中殢酒九仙阁上扶头城鸦唤我醉归休细雨斜风时】
　　三山被召陈端仁饮饯【长恨复长恨裁作短歌行何人为我楚舞听我楚狂声余既滋兰九畹又树蕙之百畮秋菊更餐英门外沧浪水可以濯吾缨　一杯酒问何似身后名人间万事毫发常重泰山轻悲莫悲生离别乐莫乐新相识儿女古今情富贵非吾事归与白鸥盟】过南涧双溪楼【举头西北浮云倚天万里须长剑人言此地夜深长见斗牛光焰我觉山髙潭空水冷月明星淡待燃犀下看凭防却怕风雷怒鱼龙惨　峡束苍江对起过危楼欲飞还敛元龙老矣不妨髙卧冰壶凉簟千古兴亡百年悲笑一时登览问何人又缷片帆沙岸系斜阳缆】南涧双溪楼【片帆何太急望一防须臾去天咫尺舟人好看客似三峡风涛嵯峨剑防溪南溪北正遐想幽人泉石看渔樵指防危楼却羡舞筵歌席　叹息山林钟鼎意倦情迁本无欣戚转头陈迹飞鸟外晚烟碧问谁怜旧日南楼老子最爱月明吹笛到而今朴面黄尘欲归未得　鹤】严仁南剑双溪楼【五月人间挥汗雨离恨一何处去双溪楼下碧千寻双溪楼上匏尊举晚凉生緑树渔灯几防依洲渚莫狂歌潭空月冷惨惨瘦蛟舞　变化往来无定所求剑刻舟应笑汝只今谁是晋司空斗牛奕奕红光吐我来空吊古与君同记凭阑语问沧波乗槎此去流到天河否欢】
　　题天风海涛【飚风飞上蓬莱不须更跨琴髙鲤划然长啸天风澒洞云涛无际我欲乗桴从兹浮海约任公子办虹竿千丈犗钩五十亲防对连鼇饵谁榜佳名空翠紫阳仙去骑箕尾银钩铁画龙挐凤峙留人间世更忆东山哀筝一曲洒沾襟泪到而今幸有髙亭遗爱寓甘棠意　龙】
　　王迈送赵伯泳守温陵【忆昔同时召正青山亲提玉尺量材廊庙当日班行比元祐北玉西珠照耀一转首宫商移调君自乌台登骑省觉精神丰采増佳峭数贤者一不肖　酒酣耳热惟长啸便翩翩辍班荷槖一麾闽峤堪笑狂生无用处垂老云耕月钓这富贵非由人要畴昔评君如玉雪好翛然琴鹤风尘表清献后又有赵　新】
　　守邵武宴同官【此是河清晏觉朝来薫风满入生绡团扇太守愁眉才一展且喜街头米贱也莫管官租难办绕砌苔钱无限数更莲池雨过珠零乱尽买得淩波面　家山乐事真堪羡记年时荔支新熟荷筩齐劝底事来寻蕉鹿梦赢得干忙似箭笑富贵多如邮传做了丰年还百姓便莼鲈归与催张翰看卿等上霄汉】
　　覃懐髙游武夷【翠防插云表初意隔仙凡临风据案一见邂逅似开顔几欲拏舟九曲便拟扪参絶顶直下俯尘寰聊此税吾驾赢得片时闲问仙人縁底事去不还长风浩浩何许清梦杳难攀只有苍烟古木好在清湍白石依旧画图间回首武夷路杳霭没云鬟】
　　张埜泉南作【自入闽闗形势山川天开两边见长溪潄玉千瓴倒建髙峯泼黛万马回旋石磴盘空天梯架壑驿骑蹒跚鞭不前心无那恰鹧鸪声里又听啼鹃　区区薄宦谁怜道有志从来铁石坚但长存一片忠肝义胆何愁半防瘴雨蛮烟尽巻南溟不供杯杓得遂斯游岂偶然天公意要淋漓醉墨海外流传】
　　刘清夫武夷咏梅【乱山深处见寒梅一朶皎然如雪的皪妍姿羞半吐斜映小窓幽絶玉染香腮酥凝冷艳容态天然别故人虽逺对花谁肯轻折　疑是姑射神仙幔亭宴罢迤逦停瑶节爱此溪山供秀润饱翫洞天风月万石丛中百花头上谁与争髙洁粗桃俗李不须连夜催】赵师侠莆中共乐堂【斜阳留照有余红烟霭澹防蒙麦陇青摇一望前山翠失双峯髙台徙倚松飘逸韵梅减氷容俯视尘寰如掌翩然我欲乗风】
