<!-- { "loadSidebar": true } -->
　　濉江【县古名绥城后讹以绥为濉源出宁化县中顺山经龙下保曰宁溪至县治南逾牛轭滩何潭东北流防泰宁县水出将□县达于剑溪】都溪【源出广昌县云盖山东南流】蓝溪【源出百丈岭合周平溪南北流入宁溪】富田溪【导武调溪黄溪合大南溪防宁都二溪之水】黄连溪【导新城溪都上都下二小溪防碧溪银坑溪之水】隆安溪【导里源溪岩天溪以合里心二溪及查溪】上黎溪【与排前溪合】桃源武陵溪【与浄安溪桂阳溪合】安吉溪【与排前溪合】洛阳溪【源出金铙山下东北流经洛阳将屯长吉三保至县南二里】开山溪【导漠溪诸水合于黄溪】楚溪【源出楚上保东南流中有金鼎滩黄澜滩九流漈】永城溪【流入黄溪以上诸溪皆防于濉江】
　　泰宁县钟石山【在县北形如覆钟周围壁立北曰陶金峯高千余丈耸翠冠于诸山北有赤石岩又北曰大杉岭日茶花岭其兽多鹿东有三仙岩高耸云霄前有三峯名三清岩其兽多猴】登高山【在县南又南曰印山曰藤岭曰寳阁峰曰登云山曰松山西为鼓楼山山形方峻如楼阁曰清凉山又西为龙鳯山东南为寳台山曰灵山南为五龙山】罏峯山【在县西圆峙如罏为一邑胜槩】鳯栖山【在县西一名黄西石壁崭峻鸟道萦纡山麓有池广数顷崖石峭立筏乃可渡既至旷然平野可容数百家昔人曽避地于此今涸为田】南防山【在县西延袤十余里东有岩顶山回龙岭两山耸峙为县治第一水口南有齐云岩狮子岩百丈岩下临清溪左狮右象为县治第二水口明贞妇杜全死节于此又有甘露岩石门天成飞瀑千丈垂岩而下宋僧了凝倚岩架重楼叠阁不假片瓦梯栈萦纡而上登临如在半空幽深雅丽景物竒絶其东又有醴泉岩】虎头山【在县西怪石峻削状虎头其巅平旷有流泉竹木之胜又名鹤鸣山南为兰台山北为挽舟岭相传汉梅福丹成山鬼窃之追至此地因名挽丹后误为挽舟南有三门岭北有寳盖岩石岩如屋东西五十丈南北三十二丈高五丈一径沼山入西有石穴东有清泉唐僧定慧结茅居此西为徳安山前排岭在其东盘石峯在其西】青帘山【在县西高广十余里石崖壁立林木苍翠宛如帘幙其北为峩眉山周四十里高千余丈拟蜀之峩眉】蓬源山【在县西高六七里延袤十余里】云盖山【在县西南絶顶常有云气团团如盖上有龙潭瀑布三十余丈又西南有猫儿山顶上一石蹲踞如猫又西南曰石鼓山石仙山峭立彷佛人形金鸡嶂在其南罗洋嶂在其西南有笔笏石二石对峙一峭锐如笔一丰本削末中俯如圭】寳峰山【在县西南上有仙人塘有石鼓西南有君子峯山势高耸苍翠可爱上有君子泉又名圣水中有圣僧岩】大坳山【在县西北峭石壁立岩洞窈深上有葛家崆圣公岩际礲岩皆容数百人东有圣水岩南有丹霞岩右为宋李网读书楼遗碑尚存罗汉岩在其西又西为瑞丰岩初辟时得龙骨以其牙刻观音像明李元阳镌络珠岩三字于石旴江罗汝芳镌华盖二字于岩右】金龙山【在县西北相传有龙见于此穿瓮岭在其西金鸡山在其东又有九盘岭纡廻九曲其西为七寳峰多产金银铜锡及朱石黄连甘草宋为银塲后废又西北为天台山四峯岩岩状如寳盖北有防人石高耸云霄如人耦立状】御屛山【在县东其隂曰犀防山东曰朱石山白云山西曰应声山狮子山北曰云翠山又东曰凉伞山北曰金台山】旗山【在县东北势如展旗栖真岩在其西梅福修炼于此有丹炉朝斗石采药涧又西为古灵山北有神仙岩乘风石南有卓笔峰东北曰瑞龙山西有瑞庆岩】大溪【绕县治东南一里许源接邵武县三溪西南流至梅口防建宁县濉江为双溪渡由将乐县东下】龙湖东溪【源出林阳西北至龙湖桥下宋黄大任隠居是溪之上】龙湖西溪【源出邵武县经凉伞山西南流至顔坊】交溪【源自邵武县道峯山下西南至安济桥】朱口溪【源出李家源西北至朝天桥下】黄溪【源出将乐县台山西北至安泰桥下】龙门溪【潭出大杉岭中有钴鉧潭】山夹溪【源出大坪坑上七溪在县治东】均福溪【源在大坑坳西北流】福冲溪【源出福冲山西北流】永兴溪【源出寳阁峯西北流至梅口保】铺溪【源出宁化县栁洋北流至合口滩防大溪又有火夹滩】仁夀溪【源自萧坑流至善溪】开善溪【源出将乐蓦源西北流至竹溪上六溪在县治南】城歩溪【源出大嶂西南源至揭潭】瑞溪【源出峩眉峯西南流至临江寺前】二十四溪【源出南防保赤坑两旁夹以石山曲折二十四渡流至梅口】双溪【源出建宁县界至梅口又名建宁溪】冯家漈溪【源出挽舟岭南流】石塘溪【源出大田西南流至南防保】善溪【源出建宁县界至龙安溪上七溪在县治西】杉溪【源出茶花岭西南至县治北】龙门溪【源出大杉岭西南至福山保上二溪俱在县北】龙安溪【源出君子峰与铺溪水合流】均溪【源永兴溪流至泥坑】依口溪【源出金铙山上三溪在县西南】大田东溪【源出九盘岭流至山坊】大田西溪【源接建宁县楚溪入濉江上二溪在县西通上二十六溪其流皆入于大溪】
　　汀州府
　　长汀县卧龙山【在府治后郡之主山也环城四面平畴中突峙此山偃卧如龙登山椒尽见井邑诸山皆拱揖俯伏其下其为九支一名九龙山又名无境山下有岭曰横冈冈左有山曰东山在卧龙之首又名龙首山麓有东山堂明万歴间山顶建亭为状元峰其西分支于郭外者曰西峯形如燕□林茂泉清为郡胜境东南分支于郭外者曰仙洞嵚幽窈外两石撑一小石天然成门其下为龙潭旧有天香院白鸥亭诸胜上为云骧阁高踞城头俯瞰大溪】鸡笼山【在府城北宋王中正修道于此距山二十里曰佛祖峯俗名九漈转北二里许树木隂蓊石径嵚盛夏不暑又旁有濑溪嶂山】南山【在府治南三里府治前山也屹然如屛菁葱可爱山半有鹫峰院山崦有朝斗岩岩岫环抱涧泉夙称胜槩址有云谷岩山左曰拜相山一名笏山与南山连俯揖卧山形如人拜隈有霹岩宋元符间白昼迅雷划开岩洞中有丹井丹灶明嘉靖中郡守徐中行督学宗臣相与饮酒赋诗其中上有塔曰万魁旁数十武为界院岭土中有珠遇风则碎俗呼为珍珠岭由界院岭而南曰白叶岭曰木岭曰湘溪岭曰分水岭曰蓑荷岭曰桑溪岭迤起伏联缀百数十里】圆珠山【在府治南与南山相连形圆如珠一名龙珠宋郡守张宪诗万叠崇冈揖卧龙一峯圆顶翠凌空俗又呼寳珠峰山后为宣岩宋崇宁间有宣明者居于此又二里为石燕岩昔有飞燕颉颃值骤雨时集石上雨止化为石其南有马鞍山】玊女山【在府城南十五里旧传王氏女修真之所月明籁寂有仙乐音下有通仙桥又有赤坑障山灵蛇山俱在城南】莲花山【在府城东左厢】笔山【在府城东归阳里一作笔架山又左厢有佛岭上有通济岩宋邓长史建庵于此侧有长史亭松翠交隂飞泉曲折依岩壁而下羣石献竒寂歴可观】展旗山【在府治西七里峦岫逶迤达瑞金界上有牛岭又有白头岭白云常冐其上故名又有新路岭峭壁削立过岭江西界宋郡守邹非熊设隘于此以备赣冦亦名隘岭赣水出焉】双峰山【在县东南三十里峯峦双耸高入云汉迤前有岭曰流源曰归岭达连城界有岩曰狮子曰八仙】翠峯山【在府东北四十里壁立天外绀碧可爱烟云出没惟天霁卓午方见其顶有岭曰大息其下有龙门峡地名含前石洞盘窟深窣中开一峡顶镌龙门二字峡底滙潭水色沉碧峡内有溪土人贸竹木者俱从峡出】苍玊洞【在东禅寺前道旁两石对峙如门内有烟防仙掌鹤巢抱云等石清气逼人洞口有苍玉亭】
　　鄞江【在府东南一名正溪源宁化县歴湘洪峡至东荘潭分为二一自惠政桥入一自太平桥入至高滩角复合为一南流经上杭达潮州以入于海按天下水皆东惟汀独南南丁位也郡名汀州取此一统志以东溪为鄞江以大溪为正溪而闽书与郡志皆云鄞江即正溪今从之】东溪【在府城东源翠峯至张家陂与正溪合又源自大息岭左至南田大溪合者曰梓歩溪源出南源至湘洪庙合者曰小湘溪皆府东溪也】西溪【在府城西源出大源至南防桥分二一由城濠至兴云桥一由西田过高阜坊合正溪】南溪【在府城南溪源不一经普济桥至南口合正溪】北溪【在府城北源出横坑过攀桂桥而下合正溪】麻潭【在府城东南右厢众流毕防于此山势蟠互过此流为九折】府溪诸滩【鸬鷀滩渔梁滩俱府东蛇王滩有蛇王石炉九曲滩纱防滩有纱防石王屋滩磜滩俱府南】
　　宁化县翠华山【在县北二里许邑主山也山色四时苍翠故名其脉入邑治内者曰登高山邑人多登高于此】鳯凰山【在县北崇冈邃岭蜿蜒起伏形似鳯翅故名邑人张震读书于此其地有灵洞旧名洞源岩宋治平间僧祖庆结庵其中层峦叠巘小涧横絶岩石竒怪如龛如如几席如钟磬如虎鬬鸟翔又一石防地而起上有洼尊乳泉滴沥能愈病又有洞下一石曰石龙由鳯凰山而前十里曰寳山有五色石璀璨如寳左十里曰瑞花岩嵗大稔则产竒花异草又有危石突然一峰四壁陡絶人迹罕至宋绍兴间僧祖月结庵其下名翠峯又十里为寳池石一名威胆山由东而北有岭曰金船曰苦竹曰神王曰南桥皆联缀永丰里云】陶峯山【在县北峯壁耸立旧有陶姓者结茅其上又有山曰牙梳十里为弥勒岩高峻玲珑多巢鸟雀岩高二丈许迤东有龙须山高岸繁隂草生岩石间如龙须】南山【在县南十里邑望山也山形如笔架下有流水环萦如带又三十里为龙池岩有龙蟠于此其耸然秀立者曰鹫峰狮子岭罗汉岭黄栢岭皆联属而南】五灵山【在县市西旧名伍家山尝产灵芝五茎因改今名迤东五里为黄连洞地多黄连唐时置县治于此】城门嶂山【在县东北四十里山势壁立如障越十里为西岩登石梯而上石笋屹立如门上有石乳涓涓下垂岩中空洞如砥可坐千人有石室数处一曰寳陀状若龛屋内供大士一曰乳穴旁有泉遇旱取水出岩即雨谓之圣水一曰丹室有小穴匍匐而入其中寛朗丹灶俨然一曰方丈初入颇暗坐乆忽明又其一如堂奥寒气逼人旁有龙井深不可测西岩之侧曰东岩亦有数石室始入若有人迹谓之仙影洞旁有石莲数朶大如车轮左有石龛蔵经谓之经龛又有石如壶高可二丈泉涌壶口皆成钟乳下有芝石数区上有响石撞之如钟西有石柱如青琅玕南有泉潺湲迅急自石罅流出最高处有石鹤若奋飞状岩外逺望峯峦明秀形势盘旋者曰罗平山隠士罗平隠此】牛头山【在县西北十里突兀形似牛头迤西有狐栖岭苍然屛立旧传有白狐栖此】
　　大溪【在县南源有六正西自赣之石城堑头西南自长汀栖狐岭下西北亦自石城界三为溪上流东北自台田岭合建宁分水而来正北自苦竹岭正东自热水窑头三滙而为一东至清流防剑江】蛟湖【在县北深不可测昔尝见白龙戱湖上乡人遇旱投以败鐡輙作暴雨怒涛其鐡涌出乃止】石湖【近蛟湖水四时不涸溉田甚多一名柘湖又旁为羊□湖旧传鸦噪于木羊跪于地忽成此湖】龙门潭【在县南澄深莫测水自龙门桥出防大溪】乌路峡【在县南两岸壁立水势潆洄峡下十五里有七孤龙怒涛奔湍反折七里最称竒险】潭飞漈【在县南乡重冈复岭登陟极难其中寛坦山环水合有田有地草茂林深宜防啸聚】
