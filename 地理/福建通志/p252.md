<!-- { "loadSidebar": true } -->
　　陆长源【字泳之吴人建中初为建州刺史明法令均赋役课农桑修城郭设学校立市防兴亷举孝勤礼耆艾百姓歌之曰陆员外陆员外令我州郡防令我戸口裕令我活计大陆使君陆使君令我家不分令我马成羣令我稻满囷】
　　宋仕唐【字世卿遂安人元和中进士任建阳丞公亷有守遇事通解爱邑山水风俗病革嘱妻曰我有遗爱在民即不讳可立族于此子孙遂世居焉】
　　李频【字德新寿昌人博通经史尤长于诗由进士累迁都官员外郎干符中表乞建州刺史以礼法为治更布条教时政乱盗兴建州頼频以安卒于官父老为葬于永乐川立祠黎山祀之】
　　李彦坚【字成实建安人干符中为御史中丞黄巢寇闽僖宗以彦坚闽人知山川险要命守建州未至刺史李干祜弃城走彦坚募民兵与贼战于政和不克死之】
　　文昭【字克明衢州人干符中为仙阳尉时地旷人稀昭政敷惠洽民争来归遂成巨镇黄巢入寇昭力御之民頼以安仙阳今浦城县地】
　　张谨【闽县人累官建州招讨使会黄巢乱贼数万寇闽谨率师迎战多所摧陷后贼以竒兵絶饷道士卒疲困谨与偏将郭荣及诸校十八人突入贼阵斩首百余级贼知矢尽援絶复奋击自旦至晡荣及十八人皆死谨瞠目骂贼死互见福州人物】
　　蔡烜【弋阳人昭宗时以刺史谪建阳令遂家崇安为宋儒蔡元定八世祖】
　　南唐
　　章仔钧【浦城人天祐中以三防献王审知荐为西北行军招讨使审知语人曰吾观仔钧寛仁子孙必有厚福卒赠太傅】
　　陈诲【字巨训建安人事王审知多战功后归查文徽文徽礼之使领兵招懐散亡且数表其能累功拜建宁节度使委以南方之事周师伐淮甸诲遣其子德诚率师赴难寿春之役诸将逗留德诚独力战未尝少挫拜德诚建州刺史改其军名忠义以旌之十年以疾求罢乃以其弟剑州刺史谦为留后召诲还都疾甚后主亲往视之未几卒】
　　彭珰【字武仲崇安人祖迁官至千牛卫上将军父汉台州军事判官珰南唐时任建州兵马都监仕至殿中监尝上书请以温岭镇为崇安塲】
　　宋
　　陈纲【同安人淳化中为建宁观察推官奏免采茶役除诸弊政民甚德之详泉州人物】
　　李觉【字仲明益都人建宁通判秩满州人借留太宗诏褒之】
　　范雍【字伯淳河南人大中祥符初以殿中丞知崇安治尚平恕喜奬拔士累官至尚书左丞】方偕【莆田人初为汀州判官唐肃使福建时建安多讼日数百人肃檄偕署县事旬月而清】杜杞【字伟长无锡人天禧中知建阳强敏有才邑俗老而生子辄不举使保伍相察犯者加罪俗为之易】
　　蔡黄裳【字叔文晋江人大中祥符进士天禧中知建阳秩满迁去民遮使者乞再任从之】赵抃【字阅道衢州人康定初以著作郎知崇安为政本于孝悌不严而肃民莫敢犯日所为事夜必焚香告天尝出劝课见南郊土旷废耕询其故曰无水利也抃相地开渠濬陈湾陂引西郊水灌邑治又筑隄达于星洋溉田数千顷累官叅知政事卒谥清献至今民呼所凿陂曰清献渠尝手植县圃梅花邑人爱防为立碑铭之曰召有棠莱有栢清献梅碑以石】
　　许章【字潜通仙游人进士庆厯间屯田郎中知建州理繁治剧着有政绩朝论荐之】
　　王鼎【字鼎臣馆陶人皇祐间知建州郡俗生子多不举鼎为条敎禁止之时盗贩盐茶者众杖而遣之吏治最诸郡】
　　陈阐【字伯通仙逰人元祐间知建州岁饥境内有争籴者令疑为盗白于州阐曰日中聚至数百人为饿故争食尔非盗也验之果然杖释之】
　　陈中复【莆田人熙宁中进士为福州懐安尉监建州茶务植茶百万本国课立办】
　　陈襄【官人大观中为浦城主簿摄县事听断威明兴学劝士详福州人物】
　　陈逢寅【长乐人大观间为浦城主簿有文名真德秀为作簿防记】
　　朱松【字乔年婺源人熹之父也世称韦斋先生政和间同上舍出身授政和尉制治有方民頼以安尝建云根书院于黄熊山麓延师以训邑之子弟又建星溪书院于市桥南为藏修之所以闽俗多溺子为文戒之曰予闻吴道子画酆都之变都人不敢屠宰者累月夫屠宰且可罢况天性乎俗稍变他日邑人谓其所育子孙曰活汝者新安朱先生也父森迎养官舍卒贫不能归葬县之防国寺赁居以守服除改尉尤溪】
　　翁谷【字子静建安人政和二年进士宣和初署崇安县事亷介有干济才时浙寇攻闽境谷团练乡兵于分水岭置寨控扼寇不敢犯与黄端陈麟以善治邑号闽部三循吏】
　　李德昭【字子晋莆田人建炎初知建州时州卒三百人屯广州闻贼叶侬平径还州或疑其从叛请杀之德昭力言不可卒得全活后谢病归民为立祠于白鹤山】
　　辛次膺【莱州人建炎中范汝为陷建州宰相吕颐浩以次膺为浦城令比至贼已焚邑去于是披荆棘坐瓦砾中辑吏民纠丁壮治器械扼险阻号令不烦民皆称便】
　　章服【字德元其先浦城人宋初徙家永康绍兴中进士以朝请郎知建州军粮久不给羣情汹汹服至郡争拜马前时公帑缗钱不能三万服徐谓之曰苐归伍得一月次第给矣立案税籍得豪民奸胥要领及期军需沛然于是省教条寛科索吏民信服】
　　韩元吉【字无咎颍川人绍兴间知建安县用广而赋啬乃贸迁盐鹾以佐其费擢建宁守表率端庄加意学校创修郡志以军兴调发功转朝奉大夫】
　　朱藻【处州人绍兴间以进士知浦城延耆宿询民隐政事一决于己公暇则召属吏训以诗书法律三年戸税倍増陞江陵知府】
　　吴美中【绍兴间浦城令政洽人和即旧治鼎新公廨重建　文庙杨时为之记】
　　谢邦彦【绍兴间知浦城岁旱竭诚祈祷以诗投百丈山龙湫中甘雨立应】
　　方旬【莆田人绍兴间通判建宁渠魁范仙桂啸聚骚动境内旬讨平之】
　　陈俊卿【莆田人绍兴间判建宁与梁克家王淮皆名重于时详兴化人物】
　　汪应辰【字圣锡玉山人绍兴中为秘书省正字以言事忤秦桧出判建宁以亷洁称】
　　朱敏修【字大父闽县人绍兴间崇安尉时获盗二百坐死者七十余人敏修曰饥民剽食耳安可尽绳以法悉除其罪不以徼赏】
　　留元圭【字粹中永春人以承奉郎知建安狱有重辟久不决元圭一阅案即得其情又均徭省讼治绩为最】
　　陈良翰【字邦彦临海人隆兴中知建宁府良翰在台府时歴诋奸幸直言无隐士论重之乾道初徙福建转运副使】
　　诸葛廷瑞【字麟之南安人乾道初以左宣议郎知崇安县时朱熹方家食廷瑞登门请益以师礼尊之又重创县治修葺　文庙祀赵抃胡安国于学宫累官至侍郎详泉州人物】
　　萧之敏【字敏仲九江人乾道间知建阳亷静易直不务赫赫名以邑中先儒游酢陈洙陈师锡皆有学行可师为立三贤祠祀之以励后学】
　　洪迈【字景庐番禺人绍兴进士淳熙间知建宁府威惠并行富人有睚眦杀人乘间窜狱者久拒捕迈正其罪黥流岭外累官龙图阁端明殿学士】
　　张大经【字彦文南城人初为礼部尚书屡请祠孝宗曰卿公亷必能为朕牧民以徽猷阁学士知建宁府】
　　赵彦绳【福州人淳熙间以宣教郎知崇安学旧无田彦绳覈废寺田二顷有竒给之朱熹为之记又重修学宫后为江西宪使】
　　曽贺孙【字景卿晋江人淳熙中由懐安簿荐知崇安下车首蠲合戸钱岁二百万邑罹水灾募舟济溺为粥哺饥发义仓贷民自辍餐钱偿之会朝廷遣使巡行民遮道言状以劳卒于官】
　　陈震【字省仲晋江人进士淳熙间知瓯宁岁旱劝赈捐俸为倡民頼以生后迁大府丞】
　　袁采【字君载信安人淳熙间知政和持己亷谨惠泽及民县有小路通宁德罗源民利私贩而官盐弗售采为设法分鬻以给岁讣所着有政和杂志及县令小録又着睦亲处己治家之法曰袁氏世范行于世累官至学士】
　　傅子云【字季鲁金谿人游陆象山之门其学务明善知本言行动中规矩淳熙间为瓯宁簿决讼必傅经义人服其学】
　　郑侨【兴化人绍熙中知建宁府以公钱为下戸代夏输又力请蠲诸县版帐之太重者光宗为胡正臣曰使人人如侨民力其少纾乎防移知福州】
　　陈居仁【莆田人绍熙间知建宁府值歳饥出储粟平粜弛逋负巨万代输畸零茧税有因告籴杀人者防赦免居仁曰此乱民也释之恐复为恶遂诛之】
　　吕祖慤【莱州人防正八世孙祖谦从弟绍熙间知政和以亷正着】
　　姚耆寅【会稽人庆元间知建阳以圣贤之学兴士捐金购六经子史等书以充学宫而世儒所诵科举之业不与闻邑人称前令萧之敏贤耆寅叹曰向往旧矣吾洵忝居后尘也遂肖之敏像合祀于三贤祠朱熹为记】
　　储用【字行之晋江人进士庆元间知建阳有惠政朱熹亟称之累官值文华阁】
　　林沣【仙游人嘉定初以宣教郎知崇安芝生县圃双莲并开是岁大稔】
　　傅壅【字仲珍泉州人父伯成嘉定中知建宁府有治声后壅以宣教郎知崇安増学田筑旧堤创广惠仓父子继美人以为难】
　　李訦【嘉定间以敷文阁待制知建宁府建抵延津中流多石触人舟俱糜陆行则沿冈险峻訦捐俸伐石为涂万五千余丈又建造四桥民免涉水之患】
　　史弥坚【字固叔嘉定间知建宁府行义仓法真德秀为文记之以兄弥逺久相数劝归不听遂乞祠】朱况【字伯荀休宁人庆元进士嘉定问知瓯宁时财计窘乏况措置有方足国利民为八县最郡守史弥坚特荐之有朴忠许国之褒】
　　赵必愿【字立夫余干人丞相汝愚孙嘉定间以承奉郎知崇安剖决如流修学校立催科法革鬻盐弊建继贤桥濬星阳陂力主义役之法朝廷下其式于八郡秩满去民为刻石立祠祀之】
　　林士尹【温州人嘉定间以宣教郎出知崇安政平讼理禁暴戢奸迁知贺州】
　　赵崇萃【福州人嘉定间知崇安爱民礼士捐俸置学田又请佃西林兴福二废寺租折纳余羡以助养士】
　　田克悉【字安叔进士嘉定间松溪主簿决疑狱抑侥幸节浮费政绩甚着终知沔州】
　　赵善□【信州人宝庆初以宣教郎知崇安政尚严明人号赵铁面绍定二年汀州宼乱邑当孔道善□应给军需不扰而集】
　　叶时【字秀发括苍人宝庆中以显谟阁学士知建宁府清心饬躬以治以教修广学舍培养士】刘克庄【字潜夫莆田人宝庆中知建阳首辟朱熹祠化行政举时称循吏】
　　郑思忱【字景千安溪人绍定初以宣教郎知崇安喜读书虽听讼不释卷俗吏多迂之有谮于州者移浦城丞时真德秀方家食与语知其贤乃言于太守复其任】
　　陈韡【绍定中以福建招捕使兼知建宁府有平衢寇功详福州人物】
　　孙梦观【字守叔慈谿人绍定间知建宁府蠲租税省刑罚郡人徐清叟蔡杭以为有古循吏风】袁甫【端平间知建宁府郡屯左翼军本备峒寇招捕司移之江西甫檄使还营俄寇作即调讨之宼頼以平】
　　王埜【字子文金华人嘉熙间知建宁府陛辞理宗命之曰游胡朱真风流未冺表厥宅里以率其民则予汝怿至郡开馆迎致廖德明门人郑思尹蔡元定孙模使校朱真二先生遗书修游酢胡安国祠创建安书院祀朱熹而以真德秀配享复立斋舍以思尹与模典教事文教大兴】
　　陈洪【字禹范南安人嘉定进士嘉熙间通判建宁摄府事兵燹之后痛加撙节郡计以裕真德秀荐其可用】
