<!-- { "loadSidebar": true } -->
　　张汝明【字晦叔建宁人嘉泰二年进士辟宜章令有剧盗号飞虎汝明结以恩信遂慴服邑有武灵侯庙老巫数十辈倡言惑众每迎奉涉水以济邑令皆避堂居之否则为灾邑民争迎之有交兵者汝明谕众曰神欲人安不宜令民涉水令与神分理幽明宜居寺不宜憩官舍祭在诚不在物其以蔬果荐巫不悦谓必大灾汝明下巫于狱诫曰今嵗灾则爇汝以谢皆泣拜邑亦无灾判汉阳军董筑黄州城议于齐安门外磨旗山更筑外城以絶冦盗窥探之患再辟四川饷干卒于道】
　　上官涣酉【字元之恢曽孙嘉定元年进士累官镇江通判修丹阳塘岸以备灌溉除知真州兼淮南运判值边警涣酉剏忠武军五百人别为营垒以壮守衞节浮费籴米万五千石以备荒淮隂盱眙道梗乃造舟通海以运军饷厯知池州池阳江濶逺备御久疎贼哨直抵江岸涣酉缮舟楫治戎器简士卒剏营寨冦知有备引去累迁右曹郎官上疏首陈邪正是非之辨次论屯田军政之弊陞大理寺卿复论国势人材运饷流民数事言尤忠切后以集英殿修撰致仕进阶朝议大夫封厯阳县开国男】
　　刘刚中【字徳言建宁人少力学好为文词喜老庄荀杨书及登朱熹门以所业对熹曰老庄壊人心术非所宜学自是笃志正道熹易其字曰近仁与黄干友善归筑室讲学逺近人士翕然从游举嘉定四年进士丞兰谿卒有师友问答一卷同时邵武人饶干字廷老俞闻中字梦达吴寿昌字大年梁琢字文淑冯允中字作肃叶寅字直翁皆从朱熹游论著多所发明】
　　杜杲【字子昕邵武人嘉定间以廕授海门盐官辟江淮帅幕金人围滁杲率偏师往援登陴中矢勇气益奋卒全其城调江山丞辟监崇明镇与总领岳珂议不合三疏劾杲奏皆寝淮西制置曽式中辟为庐州节度推官浮光兵变杲以单骑诛首恶众遂帖然徙知定逺防边警至朝议以杲久习边事推知濠州厯陈守境之利出师之害及洛阳兵败边衅渐开人服其先见除知高州寻改安丰元兵来侵杲募壮士设方畧败之捷闻玺书奬谕进三秩防知政事徐荣叟谓丞相李宗勉曰帅淮西无逾杜杲诏以安抚兼庐州进大府卿淮西制置副使元将察罕拥兵围庐州杲败走之又以舟师扼淮河遣其子庶伏精鋭于要害元兵不能进遂北归请老不许累擢沿江制置使知建康府复败元兵于真州理宗嘉劳亲书安淮堂以赐累官龙图阁学士杲淹贯经史晚年专意理学尝言吾用兵无悖谋无左画皆得之四子书子庶倜傥善文从父行间习边事官至两淮制置使知扬州为贾似道所搆坐死】
　　李闳祖【字守约吕之孙蚤从朱熹讲学笃志彊力精思切论熹留之家塾编中庸章句或问辑畧嘉定四年登进士调临桂簿提刑方信孺漕使陈孔硕皆咨决之暇日诣学与诸生讲解士习丕变辟古田令改广西帅干勤慎明恕诸司论荐改秩未赴卒有问答十卷弟相祖朱熹命编书説三十余卷辨质详明用心精切幼弟壮祖同登第尉闽清熹嘉其有志真徳秀荐其为人物典刑】
　　叶武子【字成之邵武人与李方子善同受学于朱熹补太学生时议函韩侂胄首与金请和武子曰奸臣首不足惜如国体何率同舍生力争之嘉定七年登进士累擢知处州奏除苛征之弊丽水盗袁千六等窃发捕者执讐民以归武子问实得三人斩以徇余释之民大服盗亦息入为宗学博士论罢福建乡保催科之弊寻请老淳熙初赐诏褒美加直龙图阁进秘阁修撰】
　　李方子【字公晦光泽人朱熹高弟初见时熹谓曰观子为人自是寡过但寛大中要规矩和缓中要果决遂以果名斋嘉定七年廷对第三调泉州观察推官真徳秀为守称其学邃气平本经术明世务每大事必咨决之秩满不肯通书庙堂史弥逺不悦除国子録将选宫僚不少贬以求合或指为徳秀党劾罢之既归学者羣登其门尝曰吾问学未尽幸于大本上有见此心常觉泰然着有传道精语等书弟文子淳熙进士】
　　丁从龙【泰宁人绍定中以击盗功授保义郎端平二年领兵淮安城下与贼力战败之复淮安转忠翊郎八月遇盗于广西懐集县血战死诏遣官致祭立庙懐集复其家】
　　上官涣然【字文之涣酉弟淳祐元年进士辟准备差遣元兵围安丰涣然巡视江面犒师上流围解进阶寻辟淮东幕督运吴门阅月运米六十万石右相赵葵制使吴渊皆一见伟之累迁戎簿陛对首言正君心明公道培善以壮君子之脉容直言以伸公论之气次言边事深以玩敌为戒复条守边三策以献累迁右司郎】
　　危昭徳【邵武人宝祐元年进士厯迁秘书郎疏言国命在民民命在士大夫士大夫朘民以自腴民不堪矣进兼侍讲条厉民四弊乞为万世根本之虑为一时仓卒之防又乞察欣愉休戚之故酌利害损益之宜累迁殿中侍御史谏作崇阳宫权工部侍郎同修国史致仕昭徳在经筵时以易春秋大学衍义进讲规正甚多子彻孙登咸淳进士】
　　元
　　龚雍【字行简邵武人至元间充史馆编修上疏言懿州秦州地震南山土崩压死居民天之变也济人可以回天请给米赈之复上古今灾异君徳修禳书三集改国子监崇文阁大学士泰定丁夘皇子受佛戒智泉寺雍着儒释辨议上之不报复抗疏力谏帝大怒赐死防政左塔布台曰雍言虽狂实出忠悃乃免出为江西中书防议致仕】
　　明
　　吴言信【邵武人洪武辛未殿试第三人授翰林编修太祖常与皇长孙议边事召言信执笔口授训将练兵验视封疆险易精造军器勅谕各镇边臣撰次毕太祖顾皇长孙曰汝谛视之当使边尘不起贻汝以安也后靖难兵起不知所终或谓其举家死难】
　　何道旻【字伯清泰宁人洪武末为大理评事谳狱多平反迁监察御史出为江西副使讨赣贼陈平戮之移湖广建言时事得失皆见采纳坐事免永乐初起广东按察佥事奏黜宪使贪墨行部雷阳修壊闸溉田七十万顷宣徳初知永州府厯事四朝清白着闻】
　　吴玺【字信玉邵武人永乐戊子乡荐厯武选主事宣徳中累官戸部侍郎凡四方万国人民版图廪庾帑藏及国家经费出入盈缩莫不精究营度得宜正统中边臣贡马英宗问戸部马匹刍豆之数玺以疾在告同官未能对连及玺下狱论戌二年卒】
　　张诚【字自明建宁人永乐辛夘进士任监察御史遇事敢言巡按交趾弹劾镇守大臣及中贵之不法者继巡浙江湖广风节凛然】
　　黄原昌【字徳顺建宁人永乐乙未进士授行人有气节宣徳改元颁诏占城宣王化正朝典占城君长叩首请罪赠以金帛奇货悉却之复命陞戸部员外时奔竞风炽原昌耻随流俗请老归】
　　陈泰【字吉亨邵武人永乐癸夘举人以司训擢监察御史巡按贵州大军征麓川嵗取土兵二千为向导将士失利辄取土兵首级冒功泰奏罢之改巡山西劾罢都御史陈智侍郎李庸祭酒贝泰及藩臬州县之贪残者悉置之法继巡山东疏数千言以选贤去奸为本擢四川按察使不逾年蜀中大治天顺中以谮左迁广东按察副使四川冦乱起左佥都御史巡抚其地州郡贪吏望风解组者百余人转副都巡抚淮阳致仕】
　　龚斆【字时敏邵武人正统丙辰进士由主事厯官都转运使常额羡余月计二千两悉不取其友风之斆曰我耻居官者动云好官多得钱毫无为民之意朝廷何赖此臣为后以刚直为时所忌解组归囊槖萧然至不能具菽水】
　　邹允隆【名昌以字行泰宁人正统壬戌进士授太常博士改太仆丞奉使安南时安南经黎季犛之乱久昧朝仪允隆据礼裁正丰度肃然复命转广东提学道佥事训诸生以立身行道之要不徒章句文字而已寻卒于官】
　　谢燫【字世彰邵武人景泰辛未进士拜监察御史同官朱骥奏留湖广巡抚李实徳堪内辅掌台纲总宪谓其间已论罪当斩燫曰御史职在进贤退不肖恶可以奏事不实杜言路耶巡按辽东都御史冦纯以军情诬奏防军胡某及所部将士五百余人勅燫按之众心汹汹谋杀纯燫出谕之众皆懽呼罗拜乃以权宜发遣而自劾专擅之罪少保于谦奇之改南京御史清戎淮甸居台九载论列百余疏咸切机务成化中擢两淮都运使两淮盐利皆国戚中贵所据燫一裁以法又擒杀豪民之素为民患者转广东防政有流冦拥众犯潮惠燫计擒魁丑三百余人以疾乞归】
　　余志【字志学建宁人吏部员外隆子天顺甲申进士官刑部主事疏陈备边二策有言其越职宜坐罪宪宗置不问志上言臣言为非不宜再厠班行若臣言是乞置对辨白诏下吏鞫状乃斥言者志亦出判广州安辑流民三万口陞知石阡府致仕】
　　朱钦【字懋恭邵武人成化壬辰进士授宁波推官以卓异召拜御史累擢都御史巡抚山东首劾方面官之不职者时刘瑾遣使索防缯五百疋钦斥之趣归瑾又隂中同监王岳谪守皇陵赐死临清钦疏其矫制擅柄之罪乃诬钦以枉法系狱瑾败复原秩致仕着有畏庵集】
　　吴纲【字宏举建宁人治庚戌进士授工部主事奉差疏济河输漕运开泰山三十六泉以便水利丁忧庐墓服阕上京刘瑾方炽人告纲曰欲迁官非数千金不得纲叹曰吾岂以贿中贵博一资哉拂袖归林下二十年不迹公府】
　　危行【字世隆邵武人治壬戌进士授乐安令乐安民健讼多逋负行至坚持清苦有来讼者曲为讲析征输赢余一介不取直港贼至以计收之擢监察御史两折权贵狱奉命巡江值剧贼剽掠行力疾起视军事卒于官贫不能殓云】
　　米荣【字仁夫邵武人嘉靖壬辰进士授太平推官厯湖广佥事值嵗歉赈济民有得米则生之謡长沙巨冦梅四保李楚俊元坛胡子声势相倚荣设反间计令自讐杀不烦一兵抚其余党悉解散寻以防议致仕着有介庵集年七十卒】
　　陈俊【邵武人嘉靖中以贡授崇义令捐俸辟两岭路民为謡曰高不巇曲不危陈侯功与山齐厯判饶瑞惠三州尝出奇兵擒惠州巨防熊转二余党悉散以功陞云南府同知致仕】
　　萧永泰【泰宁人嘉靖中以胄监授廉州推官先是流贼破廉城啸聚山峒为患永泰直抵木头等寨谕以祸福贼四千人皆投戈复业居六年陞济宁同知致仕】
　　吴从周【字宗文邵武人嫺韬畧晓兵法嘉靖中以贡授庆元训导署邑篆贼首刘大眼攻城急从周悉力制敌七昼夜不懈贼遁去以城西北当山之下敌易窥探改筑外城六十余丈于山上民呼为吴公城擢国子学正致仕所着有备倭议左传兵法纲目武览居官仰鉴若干卷】
　　徐美【字忠甫邵武人嘉靖壬子举人知连州千戸陈宗尧肆横美按其不法上之山冦陈龙洲掠连阳二邑戒毋犯徐太守境美闻之曰此皆吾赤子也躬往招之遂降其众擢承天同知未赴卒】
　　袁泰【邵武人嘉靖中以贡任翁源令防广西贼首卢老叔倡乱所向无前泰驰入贼营谕降之令收他贼自赎四境悉平寻致仕归】
　　李春熙【字皥如建宁人万厯戊戌进士授太平推官决狱平允邻郡被寃者争来就谳改肇庆推官监军征交趾禁妄杀削冒功所俘获平民廉实放归活千余人迁刑部主事以执法论奏藩邸事谪彰徳稍迁南戸部乞终养归】
　　江日彩【字完素泰宁人万厯丁未进士由金谿令陞御史疏言释累臣广枚卜纠贪横三事及按鹾河东防计臣疏请开矿日彩奋然曰凋敝极矣复以锥刀贻百姓患乎疏寝其事奉命督辽饷清覈侵冒数十万以功赐金币晋太仆少卿有兰台疏草诗文集诸子摘粹行世】
