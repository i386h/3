<!-- { "loadSidebar": true } -->
　　林氏【龙岩陈元玉妻夫卒合殓毕自经从之】
　　刘氏【名闰姑漳平人陈少韩未防妻少韩卒闰姑闻讣欲奔丧父母不可遂絶粒缢死尸归于陈合焉雍正五年　旌表入节孝祠　以上贞烈】














　　福建通志巻五十九
<史部,地理类,都会郡县之属,福建通志>
　　钦定四库全书
　　福建通志卷六十
　　方外
　　饥者需粟以为食而太和山有辟谷之草寒者需布以为衣而李辅国有常春之木暗者需火以为烛而魏惠王有照乘之珠谓吾巳有食吾巳有衣吾巳有烛俱足于用不必资彼以为用可也而谓彼之无用不可也彼二氏之敎可以不用而不可谓之无用者何以异是今三乘筏邈浩劫轮徂窃其似而乱其真者有矣人其人而火其书可乎闽中山水竒奥仙人之所窟宅曹溪之宗黄蘗嗣焉载在往牒谅不诬也或谓化色五苍修习四禅秦汉以来方有三代之世罔闻是有説焉石韫玉而山辉水怀珠而川媚山不必借玉而髙水不必借殊而深也且玉与珠之出也有时方其未出则亦不见其为玉与珠也巳志方外
　　福州府
　　汉
　　徐登【永福人少时牧牛山椒遇异人得仙术时有东阳赵炳者相遇于髙葢山各试所能登能禁水不流炳喷酒着树辄成花今所居名花林村有徐赵二真君祠】
　　董奉【字君异侯官人少得道尝逰交州刺史杜燮死三日奉以三丸药纳之口中食顷更生奉治病不受人物但令种杏一株山居种杏至七万株虎为之守乡有白鼍能作祟驱符斩之遂絶其妖】
　　庄君平【夷坚志云福有老人常见老叟同室歳余告之曰吾乃庄君平也取一书授之天明叟出不归视其书皆修身度世之説今但记其语云事业与功名不直一杯水又云独立秋江水】
　　梁
　　王霸【自齐时渡江入闽居西郊之外少好黄老术尝于怡山凿井炼药能为黄金嵗饥则鬻炼金市未以济贫者至唐贞元中观察使即其宅建冲虚宫祀之并祀徐登董奉任放为四仙祠】
　　唐
　　任放【天宝中修炼于福州大鹏山后于此山上升因名升山今洗药池升仙台遗址犹存】
　　临水夫人【古田人陈昌女唐大厯二年生归刘夙慕修年二十四卒邑临水有白蛇洞巨蛇常吐气为疫疠一日有朱衣人执剑索蛇斩之乡人诘其姓名曰我江南下渡陈昌女也遂不见乃知其神立庙洞上凡祷雨驱疫求嗣无不灵应宋淳祐间封崇福昭惠慈济夫人赐额顺懿八闽多祀之】
　　僧铨【居连江独觉岩宣宗时与怡山大沩为友峯顶有巨石铨指叱之诘旦移山下俨成一室铨趺坐其中岩有猛虎为猎矢所中铨为防去后数日虎来谢出入相随至政和元年勅赐慈惠禅师】
　　章夀仙人【永福人幼牧羊于罏峰遇王谢二仙而得道尝斩蛇于延平后峰白日升天峰旁石壁刻有章仙峰三字】
　　黄太和【侯官人好导引术年三十余弃家入鼓山大顺初趺坐蹵鼇桥黄璞逰山见之问其家世则璞五世祖也璞悲泣请还家不听明日率家人往谒不复见】
　　李头陀【初从百丈禅师往洪州后还母庐墓三年题诗石上曰守坟三载念生縁种树为隂出世恩划石寄言相嘱咐一重孙付一重孙题毕石自开头陀遂端坐于中石复合后人因其题刻之石至今犹存】
　　义収【不知何许人后梁时居万歳寺时春不雨至五月义収积薪通衢自焚以祷烟举而雨降后客洪州将归会大旱民俗遮留乃截左臂与之曰去后不雨出以祷臂入境而雨作】
　　五代
　　神晏【姓李氏其先大梁人年十二出家梁开平初年闽主迎主鼓山尝诵经灵源洞水声喧轰叱之水逆流东涧】
　　僧行修【陈氏子生而异香满室七歳犹不能言或曰痖耶忽应声曰不遇作家徒撞破烟楼耳后叅雪峰义存梁开平间至四明山独栖松下説法天花纷雨又趺坐龙尾巗结茅为葢百鸟啣花飞绕后唐同光二年至杭之法相院依石为室禅定其中乏水给饮卓锡岩际清泉进出】
　　宋
　　张耜【字季益闽县人蚤有文誉师白玉蟾得太乙刀圭火符之术隐居鹤林与妻潘蕋珠烹炼九鼎厥后俱尸解诏封鹤林真人】
　　张圣【永福农家子貌絶丑采薪山中遇异人噉以苦桃又饮以瓢中水自此絶粒素不知书忽援笔能作字言人休咎多竒中卒而乡人祀之】
　　蔡道者【永福人乡人于水得樟木欲雕长睂老佛适道者至自言精于雕刻遂木登楼去梯寂然无声乡人登楼不见道者惟木像在遂送方广岩中至今犹存】
　　佛灯禅师【俗姓阮号晦庵为僧于建之登科院后住持闽之鼓山寺归本里造云居塔一座显迹现存作镜妖记圆寂后自能放光宣和四年闻诸朝勅赐佛灯晦室禅师】
　　妙心【本州西禅寺侍者母患疯疾不能歩履乃焚香告天曰妙心母老而苦疯疾闻世取肝割股以行孝今愿破脑出髓救母余年遂对空再拜以左手持斧置顖门右手执木椎击之应手头裂髓出如鸭卵大殊不痛楚急归煑粥和服粥成一室皆香母一啜而尽手足轻快宿疾顿瘳】
　　元
　　义髙【姓陈长乐人有道术世祖召赐金帛晋王北征命从行欲试其术时六月令髙祈雪髙执皂旗麾之须臾六花飞洒军中】
　　王与敬【少逰湖海叅访髙真留雷州遇亢旱析祷甚应城中妖兴夜闻人马声与敬治之顿灭朝廷宣赐至道贤应通妙法师至大二年奉防还山防冲祐观】
　　周颐真【字养元福清人至元中徙永嘉遇西蜀异人授以隐书及壬遁返闭之秘歳旱请祷每出雷电于袖中有讦其左道者捕之颐真立桥侧捕者不能见自号山雷子有洞浮老人集】
　　明
　　宗乘【福寜人洪武中以竹竿为筏逆风浮海三百余里至连江山中将火化乡人请曰师去何以为惠乃于火中跃出一杯一履以遗去后之思云】
　　善縁【长乐人姓许住连江山庵有诸生读书庵中会灯节生到庵曰花灯何寂寞缘曰热閙必须苏杭请同居士一玩生斥其诞缘令静对合眼顷刻间如梦遍阅西湖诸名胜从此敬信之嘉靖间自焚是日有乡人樵归至北岭遇善縁以锡杖挑僧鞋一只因曰烦将此鞋回敝庵交某手乡人回诣其庵僧众方火化大为诧异】
　　真升【福清人俗姓陈人称曰老四佛八歳茹素随祝髪闭关年五十不谙文字归省母寺在双金山初建时乡人虑无材木升曰无庸越数日水涨有大木数百根顺流而下直入港口遂建其寺曰东金居数年坐化先一日命徒剃髪剪爪嘱曰闭我四十八日髪长则龛以祀我至期开视顔如生髪渐长乃龛祀蜕不朽败】
　　陈铿韶【年二十余丧妻散家资学长生术时至鼓山絶顶黙坐竟日久能辟谷遂逺游大茅武当诸名山途遇乡人间有识之者辄不与言数年归以药囊遗母乡士大夫慕而迎致亦不与言后莫知所终母唘视囊悉干桑叶也】
　　国朝
　　释曹源【讳海溋江氏子年十七落髪为僧既而徧叅诸方乃倾心于博山无异和尚和尚贻以偈曰宝林香水人先办知是西方分来更问最初流出意祖庭深处不须猜源遂嗣之结庵于长基岭万松内后坐化于山中】
　　隆琦【福清人叅金粟费隠和尚继黄蘗法席住狮子巗下有侧石如舟逰者以不平为憾琦持咒黙祝曰此石若平禅道大行次蚤石果自平着有语录十卷灵涛集一册】
　　兴化府
　　汉
　　九何仙【汉武帝时何氏兄弟九人父任侠有竒气与淮南王安防娶张氏生九人目俱盲独长者一眼朗然如日为诸真人前行师大罗学辟谷法自九江入闽始即石竹鼓山居焉月余复逰莆谒胡道人饮龙津庙中井水眼尽开胡曰子名巳登金台玉堂不患不仙子其寻鸡子山往矣因留词以别九人乃西行六十里结枫为亭而处其上巳过九仙山经鸡子城遂逾岭入湖见重岗叠巘怪石交列湖底云水潺潺九人爱之结庐以居日炼药湖中丹成有九鲤鱼化为龙白日乘之升天】
　　陈仙【不知何许人其所居号陈巗山山有石面平如削字迹纵横若篆籀又有井深二尺泉甘而清旧传陈仙于此淘金号淘金井】
　　唐
　　正干【吴姓莆田人得法于六祖辞归至福州黄蘗山曰吾受记于师逢苦即住其在是乎遂即山建寺为黄蘗初祖】
　　无了【姓沈莆田人咸通中得法于江西马祖行经山院覩六眸巨自涧泉浮出足蹑小四囘首面师如出礼状者三因名其地曰洋结茅居焉咸通八年十月趺坐而化真身不坏赐号真寂大师】
　　令言【仙逰人住泉州开元寺习内典出逰燕赵传法华上生二经宣宗末年荼毘舁北山怪其龛轻开视无有】
　　文矩【一名湼槃黄姓唐末人降生于延夀国懽院生时火里开初隐囊山髙巗下趺坐不食行则两虎随之其居曰伏虎庵九座见之曰此古辟支佛也因号辟支岩又尝居西岩石室而乌石街画屏巷有虎亭传湼槃骑虎至此湼槃出言成防尝曰吾所居之地永不动干戈五季所在兵争莆赖以免又曰乌石山前官职绵绵自唐距今居山前登科第者无虚嵗宋时赐号妙应禅师塔曰慧薰】
　　宋
　　省澄【阮姓仙逰人禅行髙洁干徳中赐号真觉往泉州招庆尝夜至云堂有沙门方熟寐口吐异光澄潜为作礼翼日沙门谓澄曰夜来梦观音作礼此何祥也澄愕然】
　　天妃【林姓世居莆之湄洲屿宋都巡检林应第六女也始生时地变紫有祥光异香长能乘席渡海乗云逰岛屿间宋雍熙四年二月十九日升化自后常衣朱衣飞翻海上里人祠之宣和癸夘给事中路允廸使髙丽中流震风七舟俱溺独路所乘神降于樯安流以济使还奏闻特赐顺济庙号绍兴巳卯驾风扫海冦乾道二年又降于白湖掘泉饮疫者累封灵慧昭应崇福夫人淳熙十一年加封善利绍兴间特封灵惠妃庆元戊午以雾遮大溪冦开禧丙寅解淮甸围莆民艰食米船阻于朔风神反风即至景定辛酉海冦肆暴醉卧廊庑间神纵火焚之又令风沙昼晦跨浅而败累封助顺显卫英烈协正善庆等号元以海漕得神祐赐额灵济明永乐间累着灵迹命修祠宇加封号　国朝康熙十九年封为防国庇民妙灵昭应仁普济夭妃遣官致祭二十二年我师克澎湖恍有神兵导引及屯兵天妃澳靖海侯施琅谒庙见神衣半身犹湿始悟实邀神助又澳中水泉止可供数百口是日驻师万余忽涌甘泉浥之不竭施琅表上其异　勅建神祠于其原籍莆田县湄洲勒文以纪功徳随又加封天后五十九年翰林海寳册封琉球还奏言黙祐封舟奉　防春秋致祭编入祀典六十年台匪窃发天后显灵鹿耳门水骤长数尺舟师扬帆并进七日克复全台雍正四年巡台御史禅济布疏闻　御赐神昭海表之额悬于台湾厦门湄洲三处十一年又准总督郝玉麟巡抚赵国麟奏赐锡福安澜匾额于省城南台神祠并令有江海各省一体葺祠致祭天后即马祖海舟危难有祷必应洋中风雨晦冥夜黒如墨每于樯端见神灯示祐莆田林氏妇人将赴田者以其儿置庙中曰姑好防儿去终日儿不啼不饥不出阈暮归各携去神葢笃厚其宗人也】
　　卓弥真【仙逰人旧为锯匠一日入泗洲台山遇何仙授以二桃弥真食一留一仙人问故弥真曰留以遗母仙人许之自是不茹荤性自灵悟能行符咒水后结庵于鸣峰山白日坐化】
