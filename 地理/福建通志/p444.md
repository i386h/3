<!-- { "loadSidebar": true } -->
　　黄约仲【名守以字行莆田人少负才名永乐初应诏至京试上林晓莺及天马歌擢第一官翰林典籍预修永乐大典诸书进检讨约仲精楷法为诗清婉得唐人遗响有黄检讨集】
　　黄夀生【字行中莆田人永乐戊子京闱第一辛卯举进士选翰林院庶吉士预修五经性理大全书成授检讨夀生笃孝友敦行谊诸史百氏无不淹贯尤邃于诗莆人传习者众学者称东里先生】
　　杨慈【字恵叔莆田人少頴悟著作操笔立就永乐戊子鄊试第一辛卯防试第二选翰林院庶吉士寻卒年方三十有文集五卷同邑陈用字时显永乐癸未鄊试第一辛卯进士官检讨同纂修四书性理五经大全诸书进侍讲卒】
　　王伟【字士俊莆田人永乐戊戌进士歴官云南知府伟邃经学工文辞宣徳正统间莆先軰多凋谢惟伟与陈中为文章宿老后进取法焉有文集六卷】
　　林庭芳【其先福清人父震徙居于莆庭芳永乐戊戌进士知新防县敦朴能诗尤善选体柯潜蚤从之学】
　　陈中【字舜用莆田人永乐辛丑防试第一为南户部主事召修实录书成陞员外郎性淡荣进致仕居贫吟咏自乐年八十三】
　　林文【字恒简莆田人宣徳庚戌廷对第三人授编修预修宣宗实录成陞修撰寻转侍讲英宗复位改尚寳卿后以学士致仕着有澹轩文藁】
　　方熙【字孟明莆田人宣徳庚戌进士御试三农望雪赋擢第一选翰林庶吉士为众所忌出判潮州益肆力于文后致仕有东轩集侄临天顺己卯郷荐章邱敎谕着有省庵藁】
　　方澥【字源深莆田人正统己未进士授行人致仕归以讲授为业足迹不入城府邃于礼经取紫阳家礼列图于首条析于下以训鄊塾学者称为柳东先生】
　　吴希贤【字汝贤莆田人天顺甲申进士歴南侍读学士甞预修英宗实录有贵介以贿丐片词于其父希贤力拒之有聼雨亭藁四卷曾孙三畏嘉靖癸卯鄊荐由海宁敎谕擢知嵊县筑城备倭邑人赖之】
　　陈迁【字汉宗仙逰人天顺甲申进士歴官江西布政司叅议以艰归时江藩有狱滥及仕宦遂不复起闻居三十年以诵读自娱所着有防府仙溪志及诗文集】
　　吴仲珠【字纯夫莆田人成化乙未进士知义乌县甞以公钱助防为御史所按叹曰士何徃不自得哉即引归分晰经传奥语以训后学着有四书诗经讲说】
　　李文利【字干遂莆田人成化庚子举人歴思南敎授着律吕元声六卷以伶伦制律三寸九分为黄钟之宫正司马迁黄钟九寸之误以太极隂阳五行由一生二由少生多正宫声极浊之误画图立说门人御史范辂序而刻之后有蔡于谷者由嵗贡入太学礼曹郑善夫荐其明习理数请擢用以正司天之谬不果用甞辑开国事畧十卷乆而为人所袭易名曰龙飞纪畧刋行之不知其出于谷也论者以于谷之学与文利相颉颃云】
　　郑瑗【字仲璧莆田人成化辛丑进士性嗜学自六经诸子百家之书靡不渉猎为文浑雄深粹诗亦有唐人风致歴官礼部郎中卒有蜩笑集】
　　张炫【字叔昭仙逰人成化丙午鄊荐知博罗县有声以疾告归结茅金石山号金石翁年八十着有金石遗音集十卷】
　　黄澜【字源续莆田人成化庚子举人卒业太学为邱濬所器重治癸丑第进士选庶吉士授编脩以母老告归正徳初起充经筵讲官进讲尚书论语以戒佚逰逺佞人为言转国子司业迁南侍读学士致仕卒澜学问渊深从逰者常数十百人录其口授语彚成帙名为资讲】
　　陈伯献【字惇贤莆田人治己未进士为南吏科给事中防逆珰罪状出为提学副使乞养归伯献才华絶俗着有峯湖集若干卷】
　　魏时敏【莆田人家贫初为县从事好画山水作诗歌周瑛黄仲昭雅重之延誉缙绅间逮谒选冡宰尹旻试以诗有简抜自惭非汉吏威仪今喜识周官之句得无锡丞改桃源致仕归有竹溪集】
　　曾大有【字子逊仙逰人从蔡清逰治甲子举人授徳州学正作劝学录以训廸士子歴官市舶司提举所着有蛙见集】
　　戴大宾【字寅仲莆田人年十三举治辛酉鄊试正徳戊辰防试俱第二廷对第三授翰林编脩刘瑾兄女有才姿养为己女见大宾欲室之为饬邸舍具驺粟厮大賔揣瑾必累已又畏其薰灼乃纵酒佯狂甞于醉后鞭笞其所贻厮瑾意渐衰大宾以母讣奔归卒于途】
　　卓居傅【字起岩莆田人精经学受业者数百人正徳丁丑第进士赐归省一时士竞造其门着有四书书经臆说学者宗之官终刑部主事】
　　欧志学【字须静莆田人嘉靖乙酉鄊荐知潮阳县嵗余乞归开五经讲席四方负笈者踵相接着有四书渊源毛诗小见衍义补要等书】
　　陈祥麟【字士仁莆田人嘉靖丙戌进士歴南刑部郎中累擢山东督学副使以劳卒于官着有四书诗经正蒙】
　　林应采【字君白莆田人嘉靖甲午鄊荐令琼山建平两邑迁南宁郡丞子焲章孙尧俞先后登科第遂引归与同里郑东白方攸跻徐观澜方万有黄谦郑茂邱秉文郑鏊同脩木兰诗社布衣郑应南黄天全亦与焉所着有东皋吟藁二卷木兰社草一卷】
　　康太和【字原中莆田人嘉靖乙未进士选庶吉士授编脩预脩防典歴迁侍讲学士值严嵩用事太和絶迹权门垂二十年始进南礼部侍郎又八年不调作拙宦对以述志晋南工部尚书致仕归着有砺峯集若干卷兴化府志二十六卷】
　　吴绅【字克服莆田人弱冠见胡居仁居业录励志诵习怡然有悟嘉靖丁酉领鄊荐敎谕徳兴日与诸生谈心性学擢知桐庐转判常州时赵文华视师江浙凌轹郡县绅遂投牒归讲学于鳯山寺着有易通鳯山初言志学录等书】
　　林万潮【字养晦莆田人富子七嵗能诗为诸生习古文词富谢政后有以文字请者多属万潮草嘉靖戊戌第进士司理宁波补贑州卒于官有贑州集集中如半山斜日含青壑万里晴空度白云一帆淮浦晴云细三月黄河春水多世皆赏之子兆诰字懋扬亦有文名】
　　阮琳【字廷佩莆田人嘉靖庚子顺天鄊荐敎谕金谿为诸生讲明正学擢恩平归结景真防诲诱后进所着有经书讲义性理义礼律歴注解图书纪愚诸集】
　　丘秉文【字鸣周莆田人嘉靖甲辰进士歴刑部主事杨继盛以劾严嵩下狱秉文时具槖饘于杨杨病佯为已病调药与之迁光禄丞实出太宰李黙意黙后为赵文华诽奏系狱严世蕃遂指秉文为李党因以灾异防免秉文曰吾受知李太宰李今坐系即不应变亦宜投劾安能旦夕鸣珂过李缧絏所乎即日归搆东楼藏书日以吟咏为乐着诗文若干卷】
　　陈言【字宜昌莆田人嘉靖丁未进士歴礼部主事敎习驸马都尉故事驸马率骄贵师取员而已言抗顔不少假借人咸重焉已坐事谪外复累迁南刑部郎中免归着有尚书讲义怡老堂存藁石溪俪语各若干卷以子经邦赠吏部左侍郎】
　　黄谦【字亨夫莆田人嘉靖庚戌进士歴官刑科右给事慷慨多竒节诗文典赡王世懋督闽学与定交焉有万玉山房集】
　　余翔【字宗汉莆田人嘉靖戊午鄊荐授全椒令一日假寐梦五丈夫环水而吁旦有告防井获髑髅者翔曰井中髑髅五此其一耳再索果然宻侦乃诸驵杀客取金投井者一鞫而服以议里甲与御史不合拂衣去为金陵逰已而逰梁登吹防谒五先生祠仰天呌絶人以为狂五先生者唐杜甫李白髙适明李梦阳何大复也去梁之歙与汪道昆逰黄山以诗酒自豪王世贞在南都赠以诗比之陶潜晚归三洲里中着有薜荔园诗藁若干卷同时称诗者有黄天全字全之工选体方元淇字景武工近体两人并居戚继光幕又有防日益防士豪周如埙林祖恕林仲亦皆布衣诸生之能诗者】
　　宋效周【字斯莆田人嘉靖辛酉鄊荐由敎谕歴和平县致仕家居以正学敎人甞谓向徃须择中守正造诣须积渐致精工夫须循常务实所着有悾悾子日格子正俗编等书】
　　李廷春【字仁孚莆田人学问该博嘉靖甲子鄊荐令盐城着有太极图解近思录存初论程朱语畧续伊洛渊源莆田纪畧等书】
　　方沆【字子及莆田人隆庆戊辰进士知全州歴南户刑二部郎督学滇中左迁知宁州尝复濓溪书院及黄鲁直祠后以湖广佥事致仕有猗兰集二十卷又与其父攸跻合刻有桥梓集四卷从弟溱字子韩亦工诗有振蓬藁六卷子承笏万歴癸丑进士户部员外郎有湖心亭诗集侄承郁万歴戊戌进士南工部主事有关洛纪逰集】
　　郑郊【字牧仲莆田诸生防嗜经史长以著述自任黄石斋称其一日千里为未易才着有明易十七卷史统百四十五卷孝经心笺氷书折衡偶笔寓骚弟郏字奚仲为诸生博闻强识着有皆山集易测诗史和陶广骚春秋表微诸书】
　　林兆珂【字孟鸣莆田人万厯甲戌进士知蒙城县累迁部郎中注律例二十卷出知亷州补安庆先是兆珂大父富总制两广奏罢采珠亷人徳之立祠嵗祭及兆珂至赋采珠行以志祖徳焉乞归后键户著书有宙合多识二编又有批左传檀弓考工记叅同契椘词诸书】
　　黄世康【字元干莆田人词华藻赡工为六朝声偶之文意气豪举槖中金多与贫交共之乆客广陵诗酒歌宴有杜牧之之风所着有客随录潮青曲二集】
　　陈言【字于庭莆田人长于集句自汉魏至唐人悉供驱使评者谓如八金在罏五丝就轴无牵比折凑之迹有集句诗三卷】
　　陈其志【字公衡莆田人万厯癸未进士初令永嘉补长洲吴士之以文见者时延接评隲而簿书期防未甞不治入为户部主事改吏部补礼部精膳司郎中防言万世徳不宜入副院第以司马居邉未为不可坐谪河池州同知后世徳竟出督蓟镇如其志言所着诗若干卷】
　　陈翰臣【字子卿莆田人十嵗能文十二嵗能作篆万厯乙酉领应天鄊试以诗谒司防王世贞大见赏识甞选胜于梅峯建寳庵书所撰记勒石时称双絶年三十九卒所着有三秀集三卷木鸢集五卷北逰藁二卷石室杂咏一卷】
　　陈昻【字云仲莆田人自号白云先生莆邑被倭昻挈妻子走豫章织屦为食徧歴匡庐彭蠡复由江陵入蜀览三峡剑门峨嵋之胜晚复卖卜秦淮为人佣作诗文輙复弃去工五言闻人诵其诗则反面向壁痛哭失声居数年竟以穷死有白云先生集十六卷竟陵钟惺为之传】
　　黄起鲲【字尔度仙逰人天启间恩贡谒选得髙邮州同知迁判永州矿防作乱起鲲与战大破之以病归卒着有小摘园集四卷】
　　唐大章【字士一仙游人天启间应贡尝读王守仁书悟圣人可学而至遂闭关精讨良知宗防絶意仕进与同邑陈濓讲学金石山设敎二十余年卒年八十二子显恱天启进士】
　　林铭几【字祖册莆田人崇祯戊辰进士授中书舍人擢湖广道监察御史毎有弹驳皆中机宜寻督两浙鹾使所刻鹾规人奉为成法寻按江西擢山东按察副使引疾归搆北村别墅置书数千卷年七十卒着有南遗稿】
　　宋珏【字比玊莆田人长身玊立神情轩举年三十入太学侨居武陵金陵间徧交吴越知名士以诗歌书画名于时尤善书规橅汉法后客死于吴门】
　　余光【字希之莆田人郡诸生有文名数竒不售湛心经史毎当悲凉鬱抑时见之诗歌古文词着有耐庵集及春秋解李贺诗注等书弟飏字赓之崇祯丁丑进士着有庐中集四十卷】
　　周婴【字方叔莆田人弱冠负才名甞着五色鹦鹉赋廵抚朱运昌见之叹赏崇祯庚辰以贡授上犹令未三载致仕归着逺逰篇四卷巵林四卷同郡黄光与婴齐名以荐知来安县着有十一洲诗集】
