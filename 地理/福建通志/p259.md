<!-- { "loadSidebar": true } -->
　　周尧卿【字子俞道州人绍兴间以进士令宁化提刑杨纮入县境见被械而耘者询之道其故因曰令不民欺民实欺令又何敢怨纮叹而荐之累官太常博士范仲淹复荐之】
　　卓庠【绍兴间以长汀丞摄连城令时初立县庠揆方审势悉自指授□井涂径条理秩然】
　　丘钦若【绍兴间连城令未期年邻冦窃发钦若经画地势筑城三百丈率民捍御冦不入境】李弇【崇安人绍兴间为连城令政务寛平有兄弟积讼者弇以理谕之感泣而去民为謡曰讼者息争居者安人李公为政百姓如春】
　　刘国瑞【绍兴间任连城令建学舎给官田以赡士】
　　吴南老【隆兴间知州事修学宫缮城壁仓廪会葛畬有逋冦南老其渠魁余党悉散】
　　陈朝章【乾道中令上杭迁县治于郭坊区处分画俱有条理】
　　黄藻【延平人乾道间为清流令县有贴银钞钱素为民害藻闻于朝蠲免之值嵗歉斗米半千躬行劝赈多所全活邻冦每相戒曰彼有善政慎毋犯之去任日老穉攀辕数日始得出境】
　　程大昌【休寜人淳熈中守汀州境有冦乱戍将萧统领兵战死闽部大震移总制裴师武讨之师武以未得符不行大昌手书趣之曰事急矣如有责君者可持吾书自解时贼谋攻城先使谍者纵火为内应会师武军至得谍者贼遂散去】
　　江璊【淳熈中知州事先是州有银冶嵗代抚州建昌输银六千两二郡嵗偿绵绢后值兵燹绵绢不生坑塲停开而所输仍取于民疏陈其害得减三之二焉】
　　祝櫰【淳熈中以朝奉郎知汀州有献羡余缗钱六十贯名无额上供櫰为减四分之一】
　　黄樵仲【龙溪人登淳熈第调汀州録事防军有善绩自书于屏云俸薄俭常足官卑清自尊】张振古【清江人淳熈中为长汀簿刚正有守郡帖下督诸乡税急振古乞寛期限不聴振古曰我不忍奉上官以暴贫民即纳印去】
　　曾跃鳞【字士龙南恩州人警敏通经史淳熈中进士擢判汀州有政声学士李彦頴少师陈俊卿尤器重之荐于朝拜监察御史】
　　鲍粹然【字淳父龙泉人淳熈中令上杭邑文风固陋聘宿儒教导之士始知学邑多剽刼富豪为之窝藏粹然穷惩之当事委决疑狱按阅得情无寃死者会州乆旱父老白守请鲍令祷雨雨立至人呼为上杭雨】
　　赵克夫【绍熈元年知州事尝买田于州学剏贡院减长汀月解米又奏省冗官常平旧多拥虚数覆覈至五千余斛克夫取两年州郡所积剰米补之】
　　赵师璱【晋江人绍熈中进士判汀州时上杭峝冦结他峝为乱师璱廉其状为擒渠魁郡赖以安】陈晔【长乐人庆元三年知州事嵗拨郡帑缗钱二百贯兴学又拨官田百畆为诸生廪饩减坊户口食盐价以利小民置义冢以殡无所归者汀俗尚鬼信巫寜化富民与祝史托五显神为奸惑众□得其实窜祝史杖首事者毁其祠郡人吴雄作正俗论纪其事详福州人物】
　　上官损【邵武人庆元五年授武平簿剏养济院以防贫病及行旅之无依者有盗刼人诬隣人分赃损一讯立剖人服其神调寜逺丞】
　　陈映【弟嘉泰初继出守循兄旧政捐间架钱以助学廪蠲积逋以寛属县葺兵营千余间甃清流路百四十里尝创桥于南山高滩角上流至映方毕工邦人因以棠棣扁其桥焉】
　　赵彦橚【嘉泰间监登闻鼓院时侂胄方柄政朝士悉趋其门彦橚独不往侂胄闻而啣之出知汀州奸民叶姓者啸聚汀贑间彦橚至遣将除之】
　　谢周卿【嘉泰间令长汀除诸乡逃亡絶户盐拨田附州学以养士县治社坛皆所兴建】
　　刘爚【建寜人嘉泰间由録事调连城令罢添给钱及纲运例钱免上供银钱及纲本二税甲叶钞盐军期米等钱大修学校乞行经界着有集録等书】
　　陈韡【官人初知南剑州提举汀郡所部号忠勇军时沙县贼由间道趋城韡率忠勇军破之于高桥贼复攻汀州韡再破之又巨冦晏头陀啸聚寜化韡与主簿刘纯击破之谕降连城七十二岩头陀伏诛汀冦悉平详福州人物】
　　邹非熊【嘉定元年知汀州三年被防特留节制军马隄防邻冦有贤声】
　　杜濬【黄岩人嘉定中由大理正知郡事省诸邑月解钱数十万尽捐私赀代输户部以寛民力】傅康【泉州人嘉定中守汀州时戍卒骄不可使戍还愈肆康戮倡乱者四人余皆股栗又剏万桂荘以恵赴举者士民徳之】
　　林岊【官人嘉定间以朝散大夫知州事剏书院二所日与郡士商确讲肄汀郡及六县学皆有祠】赵希錧【字君锡嘉定二年授汀州司户峝冦起州人震惧佥议守城希錧言距城三十里有关曰古城若悉布精鋭以扼其冲贼不足虑矣守以付希錧遂审形申令谨斥堠贼遣谍窥关希錧故羸以误之夜半贼数百啣枚突至希錧矢石俱下无一脱者余党闻风而遁诏陞本州推官】
　　何镐【邵武人与朱熹友善嘉定中调上杭丞时郡守有疾事多不理繁者或至累月大吏檄镐佐之镐取文书旬日决遣皆尽又以田税不均条説甚详多所补助守滋不悦镐即谢去着有易论语説】
　　常楫【字济川靖江人学该博为文瑰竒赡缛嘉定间令寜化剖决无滞民服神明】
　　李华【建安人绍定间磜冦倡乱禁卒讙呶华以安丰倅防淮军来摄州事外冦平内叛事闻进三秩除太府簿朱积寳之乱值嵗饥华移栗给养全活甚众寻除直华文阁仍削苗觔盐价置均济仓去之日邦人建见思堂以祀】
　　王杆【字元佐无为军人绍定间判州事时郡将陈孝严引冦朱积寳兄弟为腹心视禁卒有黄寳者激众倡乱杆谕以祸福不从俄有欲杀孝严者杆叱之退孝严度失众心因授郡篆于杆众遂安后积寳亦叛屡犯州域杆指授方畧力御却之民比屋祀杆曰王生佛】
　　米巨宏【绍定间以寜化丞摄连城当冦乱后剏字修学宫给田养士定纲运额立卖盐法迁知连城县事】
　　戴挺【嘉熈二年知州事卜学东射圃地建六斋以课多士去之日行李萧然】
　　孙鼛【钱塘人淳祐间任武平尉捕获巨盗数十人谢赏不受】
　　钟绍安【兴国人寳祐中以进士知上杭县后从文天祥勤王】
　　罗必元【进贤人进士有风节寳祐间判贑州疏劾贾似道谪知汀州】
　　胡大初【寳祐间以朝散大夫知州事修郡学重建明伦致极堂御书稽古阁肇行乡饮酒礼増储均济仓钱米以广赈粜厢禁寨铺兵并增给全分衣粮时阅射自给赏犒修城浚池屡平连城寜化剧冦】元
　　郑从吉【长汀人劲直勇敢胆畧过人至正中上杭山冦窃发民竞入城自保延从吉捍御从吉至与众约必尽杀贼乃已贼惧不敢犯境时田畴荒芜流移过半从吉多方招集辟而治之屹然为一邑保障行省知其能授以县事】
　　李实【字伯美汴人令武平时邑制草创学舎頽圯弦诵乆辍实捐俸修葺加意作兴事载学碑】
　　明
　　朱仲恭【兴国人洪武元年令清流邑当元季乱后仲恭招徕流亡劝课农桑修学校延名师以训士政事卓然】
　　刘雍【平阳人洪武间为连城令先是邑民不知种麦雍躬教之比嵗大稔】
　　秦斌【桂州人洪武间以举人任上杭令县僻在一隅货贿不集斌为五显会招徕逺近商旅百货麋至民资利用】
　　宋忠【崇阳人洪武间知清流兴学劝农剔奸厘蠧羣盗啸聚忠抵巢谕降之擢户部郎寻守本郡】张光啓【南城人永乐间任上杭令有县斋诗云十年俸廪支难尽一井廉泉饮不干强项枯荷撑雨立贞姿古栢入云蟠读其诗可想其居官之槩】
　　梁瑶【化州人永乐间进士知寜化不事苛刻政修教立后以忧去百姓遮留马为不前】
　　李庠【西安人永乐间进士知清流县燬于冦庠至新县治建学宫又为之均差徭严课士凡十五年终始如一民至今思之】
　　陆徴【华亭人正统间知郡事时卫卒强悍徴与通判吴琼绳之以法莫不詟服】
　　王得仁【新建人以掾任本州经歴秩满军民乞留二载擢推官正统十四年邓茂七遣其党陈正景围汀得仁急请郡守以赈避冦之民乗贼不意开门奋击大破之郡守欲入山搜贼余党仁恐株连无辜力止之贼党攻寜化仁复率兵往援遇于归化之葢洋又大败之未几卒】
　　吕镛【蕲水人由举人令清流正统间邓茂七冦县境民咸逃窜镛躬巡招抚尽力保障未几贼众二万余攻城镛率民兵与战众寡不支为贼所执不屈贼支解之民建恵烈祠以祀】
　　邹　【失其名正统间任铁石巡检沙冦至邹力御之被执与知县吕镛同死配享恵烈祠】
　　王佐【新城人景泰中任连城令值邓茂七掠境佐率民兵捍御悉心竭力邑赖以全】
　　李琼【万载人天顺初以翰林检讨出知汀州时上杭冦发琼亲诣巢穴开陈利害皆释甲解散秩满卒于官】
　　丁泉【汶上人天顺六年上杭冦发泉以指挥同知往御之未几贼势复炽巡按伍骥奉命督泉奋勇先登攻破石马岐等寨猝与贼遇力战死伍骥扶疾回朝亦卒邑人肖二像于城楼嵗时致祭事闻赐额褒忠】
　　张寜【字靖之海盐人景泰五年进士授礼科给事中丰采甚着与岳正齐名成化中出知汀州先教后刑境内利病悉罢行之后弃官归公卿交荐不起】
　　程熈【徽州人成化间以乡荐领郡丞归化紫云台有盗数千往来剽掠熈单骑抵营晓以国法皆解散去】胡钺【嵊县人成化初知上杭时初调千户所守御邑中悍兵骄卒肆虐于民钺以法绳之军民举安】郭润【零陵人成化七年令归化时县治新设人民杂附润加意抚绥定户口均赋役劝贷富户以赈荒歉兴学造士雅重农桑自署其门云春雨有田宜蚤种公门无事莫频来三载卒于官】
　　吴文度【江寜人进士治间以南御史出守汀州讼者立庭下一言即服既得情辄矜贷虚懐礼士敬老怜才时山冦出没为患设方畧招致之境内以寜】
　　程材【歙县人治间进士授汀州推官尝与巡按御史据法争一囚御史怒曰我不知法耶材抗论不已御史忽悟曰推官言是也几误杀一人矣举廉卓授御史】
　　王献臣【吴县人进士治中以御史谪上杭丞造文峯塔建社仓修桥路百废俱举】
　　周缨【道州人治间令连城清谨寛仁抚字贫困文章讲论为学者师正徳初见权奸柄用叹曰岂行道时耶遂挂冠去】
　　胥文相【巴陵人正徳间守汀州郡东太平桥乆废民多病涉文相捐俸倡造民建利涉亭以祀之】谢溥【祁门人正徳间以乡荐令长汀王守仁武平洞冦檄溥转饷输挽有功】
　　玑【平乐人正徳初以乡荐授连城令有治才邻冦窃发预筑土城七百余丈以备捍御后奉檄大防山贼猝遇冦于黄沙寨不屈而死赠汀州同知予廕】
　　唐淳【字文厚临桂人正徳四年三省峝民骚动流冦蜂起寜化转攻清流淳时同知汀州领民兵三千人兼程趋县贼望风遁勒兵西追絶其北戸以军功陞本州守】
　　陈衮【新城人举人正徳间擢汀郡丞方正自持不屈权贵】
　　杨缙【贵溪人举人正徳八年令归化时山冦窃发邑无城民逃窜山谷间缙请于大吏筑城凿池民赖以安】
　　王守仁【余姚人正徳间为防州巡抚贼首詹师富等负嵎山洞守仁提师过汀往汀人感徳所过皆立祠祀之】
　　余祎【鄱阳人正徳间令清流建学宫裁冗费修桥道爱民如子九载晋建寜府丞】
　　邵有道【都昌人进士嘉靖初为郡守筑舆梁四十余座复城濠百余丈定杭永粮米之争在任四年五见甘露之瑞郡称大治】
