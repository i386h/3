<!-- { "loadSidebar": true } -->
　　陈睿谟【字鹿苹武进人进士万厯中知建安性仁厚不为峻法累迁至湖广廵抚】
　　曾士彦【泸州人进士万厯二年知瓯宁年少才高凡所剖决出人意表力行一条鞭之法瓯民尸祝之擢吏部】
　　顾允元【字凤山昆山人进士万厯间知瓯宁在官五载饮冰茹蘗郡城灾四门俱烬允元悉心救防民頼以全子锡畴以编修典试闽省有知人声】
　　骆骎曾【字象先武康人进士万厯中知瓯宁勤敏爱民又建读书林于光孝寺之左公余载酒馔课文其中与诸生讲论至夜分而罢一时名俊多出其门】
　　易应昌【字白楼临川人进士万厯间知瓯宁立催科开甲法民深便之郡大水漂溺无算应昌多方拯救饥者赈粥死者瘗埋擢御史去万家流涕立祠祀之后为都御史以言事忤防逮赴市曹会大风雷赦归】
　　项应祥【遂昌人进士万厯中知建阳邑民颂曰抱案吏立冰愬寃人向镜防以艰去仕终都御史】魏时应【字澹明南昌人进士万厯间知建阳寛严并济周悉民隐凡有利于民者无不为之又修建学校集诸生课文亲加评定以示鼓舞】
　　梁鹏【字冲字顺德人进士万厯间知崇安政简刑清爱士恤民堂署一联云库无耗头里无私铺无当行望乡耆访闻相告吏怕沈案差怕索钱民怕健讼期子姓敏德还淳擢戸部主事归饘粥无余垣屋不治编竹自蔽足迹未尝及户外】
　　林一焕【字仲莹台州人万厯间知崇安天才明敏簿书积案一览无余决狱精当逺近称神君焉】史弼【字企鱼金坛人进士万厯间知崇安耿介俭朴以课农桑勤教训为首务逋负一清顽民改辙】顾士琦【字惺涵太仓人进士万厯间知崇安治尚严肃豪猾不寒而栗尝捐俸成高程洪济诸桥调繁晋江旋擢谏垣】
　　储昌祚【宜兴人进士万厯中知浦城性髙亢不屑逢迎晨兴堂上一吏抱牍决剖无余】
　　刘一灿【字南奎南昌人万厯间由举人知松溪值大水城圯一灿出积谷佐以俸廪筑之民忘其劳又发谷赈饥请蠲租税士民谓万厯以来仁亷称首】
　　张应图【髙淳人万厯间知政和有改造邑城功】
　　丁可成【余姚人万厯中浦城丞邑多流寓植党武断或一家搆争则羣起煽乱甚有潜聚窰冶杀所仇投烈火中者莫可穷诘会可成摄县篆搜捕穷治其害始除】
　　施仁【龙溪人万厯三年任建安教谕以倡道学振人文为己任尝曰举业即是正学不必分讲学摛文为两事创青云楼开鳯泉井修学舍赈贫士大有功于学校以荐擢龙门令详漳州人物】
　　邓以诰【字汝钦新建举人万厯间建阳教谕以立命之学训诸生遵朱熹旧所卜地移学宫于妙髙峯下】
　　何乔迁【晋江人万厯丙子举人任建阳教谕与多士倡明理学邑人立二贤祠与邓以诰同祠】余承诏【字允恭南昌人万厯间建宁府训导精研理学身体力行与弟子讲解不倦防引疾归】孙朝让【字九芝常熟人进士崇祯间任建南道岁饥奸民聚众强贷朝让调度得宜奸党始戢大旱冒暑步祷梨山甘霖大降山宼吴崇等为乱受抚后复萌异志朝让檄行各县于除夕殱之民頼安堵】
　　许孟卿【常熟人进士崇祯间建宁推官清心寡欲介石自励署建安篆抚字勤劳卒于官啓其箧惟敝衣数事僚属为殡殓士民哀之】
　　柯元芳【字楚衡嘉善人进士崇祯间建宁推官仁恕明允多所平反九庠诸生一经品题皆为佳士所刻校士录海内称赏】
　　詹兆恒【字月如永丰人进士崇祯初知瓯宁民居失火延燬学宫兆恒躬率诸生趋烟焰中抱先师木主出以帑绌不能兴工捐俸倡复　圣庙两庑及櫺星门立月庵书院于明伦堂右黄道周为文记之防行取去】
　　柴世埏【字莲生仁和人崇祯间以举人知崇安为政明敏清惠时有逋赋者鬻妻以偿世埏恻然曰尔赋宜完尔情可悯赎归之】
　　闵及申【字园客乌程人冡宰鸿学之子举进士崇祯间知松溪清介明达不以门望自髙兢兢守职豪猾惮之又严禁邪敎妖人敛迹时有冰清之号】
　　钱嘉征【嘉兴人崇祯末知松溪在任二年政有条理闾井安之先是天啓间嘉征以明经赴铨部疏斥魏忠贤其畧云请清宫府之奸以肃圣明之治谨陈逆珰十恶堪拟四凶之诛其胆气如此】
　　丁辛【字又三武进人进士崇祯间知浦城甫下车周视城垣曰浦当七闽上游控带江浙城可勿计乎濬池甃石増髙三尺民至今頼之又立义仓正阡陌设由单法以均民税刋真德秀大学衍义以授后学】
　　刘明孝【字午云山阴人进士崇祯十四年知浦城会白莲敎作乱奸宄隐伏城中为内应明孝方以迎春会宴闻报即指挥将士登陴宻授乡勇方畧从间道出贼就擒每夜自行巡察奸宄以次伏诛】
　　郑为虹【字天玉江都人进士崇祯末知浦城年少而才能治剧明亡与建阳黄大鹏同死之为虹有女五六岁逃匿民间有欲买以为妾者女艴然曰安有县令女而为人侍妾者乎后嫁农家事翁姑以贤孝闻】
　　崔攀龙【临颍人明末建阳知县视民如子明亡死之】
　　蒋棻【常熟人进士崇祯间知建安直道不阿朴忠自许时山寇防张棻饬备军械绸缪未雨巨珰肆焰秉正峻拒不为少动擢赴容台佐理部务去后民思之】
　　国朝
　　杨兆鲁【字岩瞻武进人进士顺治间分巡建宁道有风裁值大兵绎络夫役繁扰兆鲁力为节省时山宼四起与营帅协之八邑至今诵德】
　　李绣【字文素仪徴人顺治初随征抵建州驻防浦城时山寇出掠建阳谋袭浦东昒爽薄城绣扬旍鏖击于万安桥畔斩获千计趁月迅驱复斩渠魁常甫等九人余党解去会妖僧王祁揭竿郡城属邑多陷乘鋭趋浦绣跃马周行境内谓尔曹无恐城以内不扄门自戢而哗于涂者视吾劒城以外不闻鼓直前而缩于陈者视吾劒挿羽先登以三百人破贼数万众军声大振孤城以完暇日创营房搆粤王台葺朱子祠梓杨大年文集以劳瘁卒于官民哀思之】
　　张朝国【金谿人顺治四年知松溪时兵燹后民多散处市井一空朝国招集流亡结以恩信咸归复业尝自署其防事云以名教为乐地登赤子于春台后郧西兵起遇害邑人皆为垂涕】
　　沈孚建【钱塘人顺治四年知政和县山寇陷城被执骂不絶口死之】
　　髙光国【宁晋人顺治丁亥进士五年任松溪知县治尚和缓以礼贤爱士为首务邑人建育才祠祀之】潘沂【乐陵人顺治六年任建宁府同知值寇盗纷扰人民流散学宫廨舍尽为灰烬沂多方招集予以安全葺治学宫以彰文教岁饥力倡捐赈匪白头贼等即时解散督收浦邑关税厘革积弊至今遵为定例详免里长买盐销引又购买城西山地设义冢敛葬遗骸十年擢知本府会海大兵入闽驻浦邑养焉沂亲往调度马蕃息而民不扰制府稔其才调赴省会监造战舰勦灭海逆沂之力为多云】
　　殷应寅【字一生滕县人顺治七年知崇安壬辰寇围城七昼夜设法固守城頼以全后擢银台犹为邑民请减盐引民至今德之】
　　高虎【字髙楼安塞人顺治八年由将材协防建阳有膂力善骑射剧贼陈德容聚众万余猝逼建城城外男妇数千襁负号呼当事将不纳虎曰此皆居民耳目素悉忍委之锋镝耶亲立城门招使尽入引兵百余开门迎战贼见其锋鋭莫敢对垒四面围之虎孤身挟弓且战且骂矢尽力穷遂被执贼亲解其长跪请为寨主虎厉声斥曰我　朝廷守将肯为寇耶骂不絶口而死贼感其忠义葬之后邑人数见其戎服登城巡视为立祠祀于嘉禾里有祷辄应】
　　郭玳之【字巨公舞阳人顺治十年知建安邑当兵燹之余哀鸿未集玳之加意劳来流亡渐复供应军需多方措办不以扰民暇则课士拔其尤者以劳卒于官士民哀之】
　　谢祖悌【字友公会稽人顺治十三年知建宁府镇卒张文龙等以缺饷为名拥众鼓噪祖悌正色谕之不敢动既而文龙等入踞南乡众惶骇祖悌密请巡道李元萃约署建协王之纲擒缚正法郡頼以安寻擢湖广岳州道士民塞道扳辕不忍其去】
　　韩士望【字有声淄川人进士顺治十三年知崇安时兵燹相仍四野弗治弦诵莫闻士望招抚复业又捐俸新　文庙建书院延塾师以教诲之催科听民自纳崇当孔道夫役繁多士望处置从容咄嗟可办一时士庶有神君之目】
　　孙开先【字箕麓高邮人顺治十四年任建宁推官谳狱多平反案无留牍礼士爱民循声茂着后以谳周亮工狱事逮系父老哭送之】
　　沈鱄【字木门嘉善人顺治辛丑进士康熙八年知建安县后迁应州知州性峭介自奉蔬食不御绮縠兵燹后土田荒芜蠧胥巧为影射民苦之鱄亷其实穷治不少贷先是藩厮焰灼以钱贷穷民勒息数倍私禁搒掠有鬻妻孥以偿者官目怒而莫能制鱄曰爱一官而胁于舆使民无告吾耻焉卒捕置之法民心大悦】
　　喻三畏【奉天人康熙八年任建宁同知十三年耿逆难作三畏在郡与福州知府王之仪候官知县刘嘉猷千总廖有功同遇害事闻赠按察司副使予防廕三十五年特祀九忠祠】










　　福建通志卷三十一
<史部,地理类,都会郡县之属,福建通志>
　　钦定四库全书
　　福建通志卷三十二
　　名宦【四】
　　邵武府
　　唐
　　廖懋【劒川人为昭武镇将卒于官宋乾道中见灵弭灾郡人祠祀之】
　　五代
　　邹勇夫【光州固始人王审知时为仆射出为归化镇将今泰宁县治也时榛芜亘野烟火仅百家勇夫招集流亡葺理宅舎民争襁负而至五代干戈相寻泰寜独不被兵人物蕃阜田野垦辟皆勇夫之力子相因家焉】
　　宋
　　张度【太平兴国中知邵武军首创军治有政绩】
　　陈从易【字简夫晋江人端拱间进士知邵武军政务徳化召修册府元龟详泉州人物】
　　石中立【字表臣洛阳人淳化间出知邵武军后拜防知政事卒諡文定】
　　张仕逊【字顺之光化军人淳化中进士知邵武县以慈爱得民尝于聴讼之所手植海棠因以名亭邑人封植之累迁同中书门下平章事卒諡文懿民立大干庙祀之】
　　苏为【大中祥符间知邵武军政尚清简在郡有诗为人传诵后守袁毂读其诗因题曰手掬樵溪尘可濯恨无雄笔继苏为】
　　曹修睦【建安人大中祥符进士天圣初知邵武军有善政始建郡学杜衍荐为侍御史】
　　滕宗谅【字子京河南人与范仲淹同举进士仲淹数称其才天圣间知邵武军官至天章阁待制所莅官辄建学校有谏疏二十余篇】
　　吴师服【字梦得瓯寜人天圣间进士知邵武军邵武产金品最下朝廷欲罪主藏者师复力争之坐调去后以职方郎中致仕】
　　蔡充【南城人进士天圣间邵武县尉临事以慎静为主人以廉节称之】
　　田京【字简之鹿邑人进士天圣间以庐州通判徙知邵武军会妖贼王则据恩州京缒城抚士卒督攻之贼系京妻子登城逼使呼曰毋急攻将屠我矣京益叱军前进注矢仰射其家四人贼知京无所顾乃去】
　　尹洙【河南人康定中知光泽县尝以古学励士文体一变为治尤有绩】
　　上官拯【邵武人进士至和间建寜县丞聴讼明敏奸黠无所肆其巧】
　　吕蕡【蓝田人大防父也嘉祐间知泰寜县治尚简静不事烦苛】
　　李山甫【南城人嘉祐中知建寜县迁建学校择士充弟子员督课之儒风以振】
　　袁毂【字容直鄞人元丰间知邵武军尝条盐法利奏减其课郡人祀之尝有诗云沧浪不须濯缨上本无尘其清介可想云】
