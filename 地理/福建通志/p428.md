<!-- { "loadSidebar": true } -->
　　宋
　　陈应功【字以忠莆田人弱冠时忠义自许太平兴国二年陈洪进据漳泉诸郡应功诣洪进备陈古今天下分合之势天命人心归属之意劝其纳土进遂束兵归命诏封应功平闽将军游洋防林居裔凭踞山谿啸聚为乱应功自诣军前请讨贼身任前锋越谿谷鏖战死之乡人怜其忠愤建祠涵江盐仓西祀之淳祐咸淳中叠显灵异累封孚善广利嘉泽侯景炎元年封忠祐侯】
　　方仪【莆田人秘书少监仁岳子初兴化军未有学咸平初始有诏立学庙仪捐居宅与陈翊等出赀兴建郡人输钱佐之已而仪与弟能及从子慎言举茂才至京复奏请修学制之未备者诏给帑钱三十万完庙工歴官大理寺丞迁著作佐郎】
　　方祐【莆田人好礼厚施髙价买产贱价粜廪每出游野叟村童争先迎曰长者来矣饥食寒衣病予药死予棺人人满意其孙万少读书至已所不欲勿施于人祐语之曰此吾平生受用处小子识之】
　　洪忠【庆厯初出家赀造枫亭沙溪诸桥凡七所邑人陈髙立石纪事蔡防持节本路以劳绩奏勅赐本军助教仍蠲其役子范孙处厚皆贵显】
　　李富【字子诚莆田人尝于郡境内造桥梁三十四所郭外建二亭以憇行者又助修郡庠筑海堤前后捐金钱累钜万以祈母夀母年九十八而终建炎初防警至富率义兵韩世忠麾下授承信郎宣抚使张渊闻富材畧辟充殿前统制司干】
　　郑振【仙游人建炎中盗杨勍起令檄振集民兵御之一夕盗遁去绍兴癸亥曾沙龙等为乱众数万振奉檄捕之盗素闻名不战自屈丙寅詹铁又犯其里振率众拒战杀数十人遂遇害乡人庙祀之同邑有孙知防者以朝请大夫通判舒州为贼刘忠所执不屈贼脔而食之】
　　林国钧【字公秉莆田人为人好施力行阴徳乡邻有贫乏者宻以金钱给令治生建红泉义学延族子光朝为师置义田赡四方从学之士绍兴初更造白湖石桥国钧倾赀成之又砌黄石抵城路二十余里年九十齿发复生】
　　郭义重【字处仁莆田人尝游太学绍兴初随驾至钱塘闻母丧徒跣奔归每一恸輙呕血既归聚土为坟庐于其侧甘露降墓树上乌鹊驯集后以特科奏名歴参军年六十始娶妻以夀终】
　　徐膺【字思文莆田人弱冠名动京师念母年髙不忍离因闭户读书晨夕定省母病躬侍汤药既没哀毁立卜葬于虎啸岩庐墓乆之时陟岩巅焚香号恸虎为遁去】
　　彭受【莆田太学生亲没庐于墓侧有白鹊之祥又有黄希闵者提举国镇子父殁庐墓人号孤庐黄家】黄廓【字大器兴化人事亲孝芝产于庐者三郑樵为文纪其事】
　　龚垍【莆田人初为泉州铜塲从事调福建提举司属官父疾不解衣带絶迹房闼迨殁庐墓六年妇病还舍延医自于阈外视之旋归墓次】
　　呉禀【字可中莆田人父世寜客游西蜀卒于渝川禀年未冠日夕悲悼沿峡扶榇归舟入盘涡几覆若有物负之者得免时称孝子】
　　刘洵直【字子浩莆田人父母殁篝灯几筵且恸且读一夕族人闻哭声甚哀问故曰读马周传至少失父母犬马之养无所施为之悲感不能自止众皆竒之绍兴间登第歴平江府通判】
　　林彖【字商卿仙游人幼孤随母鞠于外祖陈次升家读书熟典故后师事刘安世任伯雨陈瓘奉母尽孝隐于寳幢山下自号萍斋屡被荐三召不赴乾道初特赐进士兴化军教授未一考卒】
　　陈亨运【字俊民仙游人父母继殁庐墓三年尝倚墓木而哭木为之枯乾道间朝命举孝防县令陈景肃以其名应诏不起乃餽粟帛以旌其孝】
　　傅孝明【字起敬仙游人性笃孝母疾刲股以进疾遂瘳陈侍郎谠书孝感二字名其堂作诗纪之】郭济【仙游人家贫至孝父病刲股以进病遂瘳有司给钱米旌之】
　　李友文【字仁可仙游人举进士不第即谢去爱人乐施或捐负劵贡士贫无赀者为之治装筑精舍延名师以教乡之子弟草冦啸聚率民兵御之冦定招集流逋乡赖以寜】
　　郑钺【一名少伟莆田人咸淳十年特奏名与黄仲元郭堂俱负闽中之望宋亡不仕尝为陈文龙门客纪文龙遗事言甚痛愤所着有云我存稿】
　　元
　　郭道卿【莆田人事母徐以孝称景炎初羣盗起道卿日抱柩泣盗怜之遗一矢相戒勿犯其庐后与弟佐卿为贼所执将杀之兄弟争死贼两释之子廷炜为建宁路平准行用库使归尝扶道卿出避贼仓卒相失哭水浒一昼夜有禆校心哀廷炜为迹道卿舟归之及道卿卒廷炜号恸几絶每夜三鼓即炷香哀哭屋乌羣集哀鸣芝产园中事闻武宗勅旌之】
　　许天麟【字仁甫莆田人父卒苫块庐墓凡六年一日天大雷电独天麟墓庐五里前后天朗日明后母蔡卒庐墓一如其父年七十四召子姓与语沐浴更衣端坐而逝】
　　陈孔有【莆田人性至孝竭力奉亲天为雨钱】
　　黄已【莆田人事继母至孝庶弟为从父后从父爱其女尽以腴田嫁之已割私田予弟族人以田来鬻已不忍取予直而归之为里正出私财代里民输逋有负盐税争讼者来质成告以理法举酒饮之皆悔谢入佃人粟用小量逢凶嵗出大量减价以粜元末兵乱县檄已率兵扼险已画捕贼防上陈民借以安】
　　薛鸾【字君立莆田人甫晬而孤母郑携依外家至元中值乱失母所在鸾号泣裹粮出访果得母已为钞库使寻以母老辞母丧服阕遂不复仕】
　　郑观【字徳望仙游人少孤兄抚之成立观事兄如父兄殁事嫂如母或以其老也劝析箸观愀然曰我赖兄嫂有今日今兄亡嫂老诸侄尚幼若遽辞劳勚何以见吾兄于地下因指后庭小荔树示诸子曰待此树成林然后分之自是世遵遗训延至景泰时歴百余年荔已垂阴满庭犹同居共防时称浦江义门复见云】
　　明
　　丘添徳【字孔辅莆田人父病刲股疗之洪武初民户三丁抽一往城平海卫役讫行伍大父忧之添徳毅然请往后得代归族党称之】
　　李苾【字叔英莆田人元季隐居不仕父蚤卒事母尽孝母卒独居三年酒肉不入口司业呉源作述孝以美之洪武初举为仙游训导卒】
　　林善同【莆田人好学工词赋授泉山书院长元亡不仕明初召起以祖母年老辞复强起之至建州寄所作顾氏义妾诗有有妾犹知遵礼义此身那肯负纲常之句竟死于道】
　　呉永【仙游人与宋启友善永乐间同为国子生启暴病永昼夜扶持汤药或虑其相染永曰吾与启更相为命古人尝许友以死今同客他乡若委去不仁孰甚脱相染亦天命又何悔时称义友】
　　陈睿杰【莆田人母病刲股和粥以进母老患目旦夕防餂左右扶持汚秽必躬亲母殁蔬粥终丧忌日悲痛虽老不懈】
　　周志【莆田人尝以行方便为三字符每嵗穷夜行里巷间闻有嗟怨声旦召其人资给之自治棺蔵宻室遇死而不能殡者遂令舁去其他筑亭砌路不可胜数】
　　郑东【字汝升仙游人大父绣父光启世以孝友闻东事继母戴氏尤极承顺郷人謡曰朱氏为继母王门有休征戴氏为继母郑门有汝升子四明字钦视善继父志嵗饥捐赀市米量力赈饿者人称其祖孙父子世徳相承云】
　　茅孔【字师鲁兴化人年十六丧父与叔事祖母及母克孝搆爱萱堂植紫荆以示从弟无分异意里族称孝友马宣徳间御史尹髙行部延与语贤之同时邑诸生茅雍字邦尊博学稽古事父母亦以孝闻】
　　林书童【字淑文莆田人幼孤能自立称贷取薄息年嵗凶歉及贫不能偿者破劵予之景泰天顺间嵗灾沴前后施棺逾千数】
　　林淮【字长深莆田人蚤丧父成化间进士授刑部主事奉母入养母思乡遂引疾归既而部促赴官淮以京师苦寒非髙年所宜疏乞改南治初擢云南按察佥事请就近学职改常州教授未几母卒扶榇归亦卒】
　　魏升【字大临仙游人喜击剑通兵法成化治间流贼蠭起有司檄升率乡兵五百人往捕大小三十余战所向披靡时号为魏家军正徳十一年贼邝獬等犯仙游升乗夜据险扼之溃去次年獬众数千复来攻升与子瑞周率乡兵力战身被数十创兵寡援絶瑞周与乡壮林徳泰翁汝逹郭懐志雷法英等皆死之贼死伤多不支亦遁去城赖以完升创甚舆归越十日卒犹呼杀贼不絶口郡守冯驯为文以祭建壮烈祠祀之以子瑞周等祔莆人林俊有记】
　　方在渊【莆田人伯兄璐举乡荐卒父临痛甚在渊遂谢举子业一意奉亲跬步不舍父殁仲兄继亡嫡母陈病乆在渊事之十载如一日日置金钱枕侧以待陈需生母蚤亡春秋霜露悲号哀痛里人为之拟蓼莪子万有嘉靖癸丑进士以庶常授给谏疏上节财经国事谪休宁丞迁徽州司李擢仪曹着有颐庵诗文集】
　　方重【字思兴莆田人尚书良永子少侍父官粤中黎人符南蛇搆乱父在军三年母官舍病剧重割左臂肉愈之嗣有讹传父遭兵衂者母惊怖卒重杰年十五哀毁几絶扶榇还风雨露次未尝离侧父殁庐墓有朱蛇盘旋庐舍中旬日正徳己卯举于乡再上春官不第遂退居讲学着希明録以见志后婴羸疾子庠生梦升字君符防粪割臂肉愿以身代人称世孝】
　　黄讲【字彦通莆田人正徳间以贡任淳安训导生平孝友防约兄询发地得金曰此或先人所遗请分之讲曰先人素防安得有此金且在兄居室固辞不受乡人贤之】
　　宋正【字韩卿莆田人游乡校通春秋事父母孝谨治父母冢身自芟草掬土兄宣领正徳癸酉乡荐无子以子万叶后之所亲风之曰君雅竒是儿胡不以他儿后兄正曰正谓竒也以后吾兄卒年八十而万叶已成进士友人郑仲卿殁无后嘱诸子置田数亩供其伏腊】
　　庄贤【字子勤莆田人服父丧蔬食麻衣卧柩下三年嘉靖初广贼申大总至焚掠村舍贤负继母黄以逃追急匿母丛薄中出语贼曰宁杀我勿伤吾母旁有识之者曰此荘孝子也贼释之】
　　谢烱【字光宇莆田人事父母孝蚤夜必至寝所定省以为常领嘉靖壬子乡荐念二亲老就贵溪教谕以资禄养累迁至户部主事司扬州于国课外一丝不入疏乞终养归持父丧哀戚不胜奉八旬老母白首犹依子舍葬二兄嫂抚孤侄不异已子笃行至老不衰】
　　萧俨【莆田人父璇以笃行称俨体父志兄弟白首不析箸生平授徒所得束金积置田园曰后世以此合食也着家规三十余条每朔望开宗祠集内外子侄训饬之及殁子文麟文鸾体父志斥田园而公之一家合食者六十余人】
　　林本着【莆田人嘉靖癸未流防申大总突至本着率健卒数十人先尝贼兵时卫帅以下各按兵不援本着遂防阵死后有陈廷声者辛酉冬率乡兵应募与倭力战死之又有郡掾常白以孤身缒西门伏草中射贼贼斫其头去崇祯末诸生郑氏产誓众保广业里擒贼魁黄章力斩饶振郑明瑞等十余贼后防大至氏产率众战深谷中援絶被杀事闻诏就山中立祠以旌】
　　戴钦【莆田人嘉靖十四年嵗歉出所积谷麦减价市之二十四年复大歉率弟铿治粥赈饥逺近咸至及钦卒葬之日甘露降墓所子洪谟以乡荐歴守眉州有防能声】
　　陈宜泰【莆田人尝开家塾课宗党子姓建桥济行者割田资族人贫及助死者榇禭其妻难之曰天逺宜泰曰天逺吾髙其心以就之二子簧箎皆举进士】
　　李硕【莆田人家贫道拾金一槖候之逹旦有郑姓者哭言逼于徴逋鬻田得金三十余昨失之必无生矣硕征其实出槖与之郑请割半相酬硕不受郑仰天拜且祝曰愿以防报答叟也后子廷春孙宗着相继登科】
