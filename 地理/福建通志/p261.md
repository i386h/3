<!-- { "loadSidebar": true } -->
　　刘三章【字逸仙景州人顺治十六年以进士由户部郎擢漳南分巡道耿藩继茂初驻闽府檄上伉民夫千人至浦城聴候用三章方抵省廉知民困力请督抚得免而杭民未之知也迨驻节宫衙供亿一槩禁絶凡讼牒谳案详审覆阅多所平反所拟赎锾悉蠲之擢池太道副使去邑人立祠以祀】
　　翁需【常熟人顺治十六年以举人知上杭县性方行毅积悉除虚心谳决进两造于庭谕以情理讼者每释争而去】
　　朱之焜【字岱瞻高邮州人壬辰进士顺治十六年知武平寛待士庻严驭吏胥修城拓池皆捐俸为之嵗庚子广冦谢上逵等盘据五指石之焜措饷徴兵荡平之镌功平冦碑】
　　焦荣【号荆岩新野人顺治十七年以进士知清流县性刚断治事严明以锄奸除害为急尝曰治乱民如治斩之可也有勇畧能挽三百觔弓邑有小丑负嵎荣选胆勇书吏编为衙兵率而击之贼遁去督抚优奨歴任监察御史寻陞山西粮驿防政】
　　王章【号酉三莱阳人进士以言事谪按察司照磨顺治间署武平县事抚民课士治简刑清政事文学邑人传颂不朽】
　　侯七乘【号仲辂汾西人戊戌进士康熈二年知武平县廉静慈祥寛徭恤民又喜讲学课士周给贫生清丈量册修葺城池以忧去后擢广信郡丞】
　　黄易【海丰人顺治乙亥进士康熈六年知归化县以廉静称十三年耿逆变起易弃官削髪间道从江贑奔粤复遭粤变号哭与父母诀曰儿今为长往之人矣再奔江贑作行脚僧幽愤成疾会　王师定闽从江右请谒军前当事特疏其事奉　诏褒嘉未几以病卒于福州　诏赠按察司佥事遣官祭廕一子入监】
　　王之佐【号爕庵广寜人镶黄旗监生康熈十六年调寜化令时耿变初定海孽未殱徴求军需日三四至之佐酌剂权宜得减其半海之役漳师十万日饷千斛上游飞挽以次逓漳寜化运夫五百人月一践更之佐念民疲役重力以减役上请语特酸痛督府怜而许之时有内员检阅兵饷将入境之佐逺迎躬为导马以县署居之供具弥谨一宿即防引出境民间秋毫无扰会有黄机者　国初擒馘之余孽也乘甲寅逆变以伪吴劄阴束诸乡一乡不聴胁从遂围而屠之之佐请兵会值漳师逼海厚阵相持难以移师之佐情词激切督府许调三镇助之又值同安告急檄调二镇援同安之佐乃断靷繋轮按止三帅曰长令当以官争去留不忍示弱以骄贼致蕞尔糜烂飞书返檄声泪俱落督府鉴其诚聴其调度遂部率乡兵蹴贼垒而分攻之贼尽弃其众越贑石入江西投诚江抚其纳之发符防贼还寜使招集旧部以成一旅之佐坚不奉檄昌言于大吏曰溥天王土非列国分疆之比闽贼即江贼也若闽贼入江便当宥死江贼入浙又应偷生王法将谁加乎如谓法外宥过以招不庭则自江纳之即自江用之今名寄江籍而身返闽巢闽之文武何顔临之乎大吏韪其言遂潴其巢穴设防兵洞口断贼归路数十年逋诛犷族皆鸟兽散之佐戮力行间每领兵数千旦夕按行营垒聨客师为指臂市井肃若无人后以寒疾卒寜民震悼巷哭三日】
　　王国脉【字均公蒲州人康熈十八年知归化县事洞悉利病知无不为甫下车廉骩法奸胥置之法每聴讼虚公下询平反至再先是逆藩及海岛郑氏搆乱十室九空乡民聨甲保聚丙辰逆平多拥众逋课国脉严团练之禁申逋课之诛未几纳课者累累国脉曰吾固谓顽民皆良民也又念负险而抗课多由并徴长民者不责十排而专责现役所致于是申上宪分徴各甲民大称便尝捐赀重建　文庙购学田修城楼倡积谷修葺焚燬城隍赎回掠卖妇女所费动盈千百归化人至今讴思之】
　　鄢翼明【辽阳人顺治乙未进士康熈二十年以礼部郎出知汀州赋性仁慈聴断词讼片言立决囹圄为之空虚时　文庙倾圮翼明率僚属暨绅士捐俸鼎新之】
　　徐开逺【昆山人康熈二十年以举人授汀州推官居官廉洁扶弱锄强不为威怵时靖藩旗兵横行炙吓开逺执法不阿藩丁股栗汀人以寜】
　　王廷抡【泽州人康熈三十四年由户部郎中出知汀州时郡城遇荒廷抡开仓赈济复购米石于东西关设立粥厰民赖以活又兴东西两河水道濬郡河壅塞创建丰桥汀人利之】
　　张升【字明畴福安人其先世居福清之龙田康熈三十七年任永定训导督课士子崇实行黜浮华贤声大振迁罗源教谕兵燹后黉宫鞠为茂草升捐赀修葺　文庙两庑斋舎焕然一新后以艰去再补永春雍正元年擢湖广安陆知县】
　　福寜府
　　五代
　　许光大【周时为福寜沿海都巡检江冦至砚江光大持短兵与战谓乡人曰胜则江水清败则江水赤既殁于阵江水如血者三日尸随潮归州人庙祀焉】
　　宋
　　蔡高【字君山仙游人景祐进士尉长溪邑有媪二子渔于海而亡媪以讐家告令不为理高察媪色有寃乃出宿海上期以十日必得尸七日海水潮二尸至验之皆杀也遂捕讐家伏法有夫妇偕出而盗杀其守舎子者高亟召里人毕会熟视之指一人曰此杀人者讯之果服尝病宋时六科策士学者多以记问应对为务乃昼夜攻苦力学有遗藁十余万言后为太康主簿卒于官高端明殿学士襄之弟欧阳修铭其墓】
　　黄琮【字子方莆田人进士元符中尉长溪戢吏便民以忧去邑令鸠诸属钱以赙固辞不受徒步防丧归】曹辅【字载徳沙县人进士元符中尉寜德建憇亭于白鹤岭后歴秘书省正字谏徽宗微行遭贬详延平人物】
　　宋棐【字材成莆田人进士宣和元年令寜徳时政久弛凡输送率归吏手羣不逞持文书呌嚣里中至百辈真伪不辨棐力革诸后官至礼部侍郎敷文阁待制】
　　储惇叙【字彦伦晋江人进士宣和四年为寜徳令清慎自持政多惠爱后奉祠里居屋不增一椽田不遗一畆】
　　潘中【字民极浦城人崇寜五年进士靖康元年令长溪会建卒叶侬叛中团练民兵为备寜徳告急中持兵夜赴冐险以战被执遇害尸僵立不仆事闻赠朝请大夫官其二子】
　　赵诜之【字宗盛建炎初以奉议郎令寜徳焚膏聴断狱无寃抑吏不能欺歳饥劝赈民赖以济邑有羣不逞为民害者严禁戢之乃谋为乱诜之廉得其情设方畧捕诛首恶境内以安】
　　陆游【字务观山阴人以荫补登仕郎绍兴间为寜徳簿有善政后以寳章阁待制致仕着有诗文集百卷行世】
　　刘晔【乾道间寜徳教谕时庙学久废晔易民地袤其前而拓之执事抡材从吏课功门庑焕然改观】赵善悉【字夀卿宋宗室淳熈二年知寜徳建　文庙櫺星门又造金溪石桥免民徒涉人称赵公桥以治行擢嘉禾太守】
　　卢应时【字泰夫泉州人淳熈七年寜徳主簿裁决疑狱人服其神时有争牛者令不能决以属簿挟奸者知不能欺不谳而服政事文学俱卓卓有声】
　　姚东【字明仲尤溪人进士庆元中调长溪簿适大旱东祷即雨民呼为主簿雨令丞被灾独簿存人以为诚心所格】
　　赵时焕【字元晦晋江人宋宗室嘉定中以进士调长溪尉政声大着奸恶望风逺窜】
　　刘镇【字方叔乐清人嘉定中任长溪王十朋荐之疏云屡更州县皆有治绩明敏之政吏不能欺民立祠祀之】
　　鲍逊【字克顺平阳人淳祐进士初令长溪剖断狱讼邑无寃民帅幕欲増军期船额逊为民争之以此被谴士民挽留者千余人每夜设天灯为祷复刋其善政诉于朝后起为司农丞】
　　黄恪【字叔谨南剑人淳祐二年长溪令初赤岸营田陂屡筑屡壊督漕防政王伯大委恪督役恪捐俸截溪流骈木为基搆巨石砌为三级以壮陂势灌田千余畆至今利之】
　　郑黼【字文甫崇安人淳祐五年析长溪西北置福安县时黼为令经画里居设施政令井井有条民不知劳】
　　李泽民【淳祐八年为长溪令新庙学筑东湖士民徳之】
　　徐梦发【浦城人进士淳祐间令寜徳时学校废弛首加修葺增祀先贤以励后学居官平恕日以忠孝教其士民后官广东招捕使元兵南下死之】
　　元
　　胡琏【懐孟人至大间任福安簿持身廉谨以徳化民迁建庙学创薛补阙祠造溪口诸桥民懐之】防古台【回回人皇庆中福安尹以廉洁正大律身以孝弟忠信导民敬老爱士务农重谷善政歴歴可纪】
　　高琛【燕山人至顺间福安尹刚毅正直表孝弟兴学校锄强植善厚本抑末去后邑人思之】张巴延【字正卿吴门人至顺初知福寜州时州学养膳无田巴延为置田育士至今祀之】王巴延【字伯敬霑化人至正九年以朝列大夫守福寜有异政陞本省转运副使会红巾警报至州民环马首泣留巴延招募训练团结乡勇分兵垒四门自率中子相引兵击贼于杨梅岭败之已贼大集还保州治贼突入城巴延奋力与战马蹶被执贼曰公廉能素着吾屈公仍尹此州巴延曰吾奉命守州义当杀贼有死而已寜杀我勿杀吾民贼又强之跪巴延曰此膝可断不可屈也嚼舌血唾贼大骂遂遇害神色不变立而受刃颈涌白液如乳体僵不仆数日面色如生民无老稚昼夜聚哭忽有毒蜂数万集贼庭贼亦时时惊骇见巴延引兵入州境贼酋皆无疾自毙中子相亦被执死之相妻潘闭口絶粒与二防女皆死有僧林徳成者起兵讨贼忽空中四面皆青衣官军时贼方祀神以为贼酋来助战迎之无有也徳成望空呼曰王州尹率阴兵助我贼大败尽殱之福寜平事闻赠嘉议大夫济南路总管上轻车都尉追封太原郡侯行部御史余阙立庙祀之长子桢袭父爵除绍兴路总管张士诚防郡亦不屈而死】
　　张贤赞【至正中判官十三年三月红巾陷州治贤赞死之】
　　明
　　朱政【字文正望江人洪武初知寜徳有为有守凡署舎台司皆拓而新之徳恵深入民心久懐】龙存仁【字淑心湖广人洪武中知福寜县修废坠恤孤寡兴学校理寃狱民爱戴之】
　　关可诚【归善人洪武间由监察御史调寜徳令爱民礼士守己奉公修庙学奨劝生徒擢广东佥事】尹昌隆【字彦谦太和人举应天乡试第一会试第二进士及第由编修改御史直言忤执政出知福寜县清勤自励科差必验丁产而高下之吏无所售其奸公暇召诸生讲课寻复原官】
　　张铎【字振文清江人进士宣徳初以御史督寜徳银课在县数载崇学校礼师儒搆观澜亭建御书楼庙学祭器焕然一新】
　　张鹏【字腾宵西安人宣徳间以御史监寳丰塲先是每嵗四进塲课大为民病鹏奏减其二民得以苏】林约仲【名组以字行平阳人宣徳间寜徳教谕时学宫倾圮约仲白有司修葺搆斋筑室数百楹择子弟俊秀者俾就学明经义以正其术严条约以要其成士风大振】
　　蔡智【字尚鉴黄岩人宣徳间寜徳训导笃行勤学于书无所不究在官立教条严考课随才质而程督之多所成就教谕周汝嘉殁遗孤且穉智捐俸归其丧后以忧去】
　　焦玊【字温夫汶上人福寜卫右所副千户宣徳五年海贼冦境玉从都指挥刘海收捕分兵至小管洋山中与贼遇奋战力竭死之】
　　项智【字伯仁西安人正统初知福寜县性温而厉修学校均徭役百废具兴有争讼者每令退省发其天良狱讼以息】
　　竺渊【奉化人正统二年坑徒流刼乡村渊以防议守刘洋为坑徒李龙所害事闻封镇山防国侯祠祀之】顔清【字汝阳广东人正统中任寜徳丞时银塲杂办院司府属监课军戍往来文书络绎清应接如流会邓茂七叛焚掠村□清率民兵克其寨邑获安全后卒于银塲贫无以殡百姓哀助之】
