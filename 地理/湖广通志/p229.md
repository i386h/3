<!-- { "loadSidebar": true } -->
　　鲁铎分省人物考字振之天门人治壬戌防试第一入翰林少师李东阳雅重之预修孝宗实録武宗立使安南宣布威徳正其礼仪诸所馈遗悉却之迁国子司业累迁南北祭酒教士切实为学不事章句嘉靖初以刑部尚书林俊荐用孝宗朝谢铎故事起南祭酒逾年复请致仕屡征不起卒諡文恪
　　初杲分省人物考字启昭潜江人正徳辛已进士授御史防议大礼引经抗疏同百官赴东华门哭声彻内世宗震怒杖几毙复疏劾都御史席书不当骤转礼部尚书朝绅震慑巡视河东盐法濬河渠筑隄堰鹾政大举商民便之寻转河南佥事分巡睢陈擒灭流贼王长子洪辅等数千人转云南副使参政乞休归
　　鲁彭字夀卿祭酒铎之子正徳丙子举人任广东乐防令平易近民勤恤赈济全活甚众一日海上渔人以玳瑁献投之海滨因作海问赋去任民为生祠以祀【旧通志】
　　王桥字汝济京山人嘉靖丙戌进士除钱塘令三年晋御史巡视北城风纪肃然为权贵所嫉出淮上落职判邓州移淮安迁南户部郎中出守庆逺与栁州诸郡合兵讨黒隆诸溪峒蛮有功迁广西参政典粮储黄籍二事庭无稽务桂岭间甚称之未几进河南右布政使罢归
　　王格字汝化与兄桥同榜进士迁庶吉士出知永兴县寻擢南户部主事转员外补河南佥事分巡河北世宗南巡至卫辉行宫火火自内发防逮格及抚臣等杖之归田又十年金陵顾华玉巡抚聘格与随州顔维乔黄冈王稚钦同修兴都志书成赐金帛穆宗初朝臣请録叙耆旧特授太仆寺少卿致仕里居五十余年尝游峨嵋得吐纳服食之术晩年须髯如防腰带倍人奉诏存问者再卒年九十有四
　　刘勳字建伯潜江人嘉靖戊子乡荐授裕州学正陞国子学録日与四方名儒倡明正学擢刑部主事寻补工部员外修琉璃河桥迁河东运司所在留清白声归林之日饭粝衣垢好学不倦【以上旧通志】王宗茂字时育明一统志京山人嘉靖丁未成进士授行人擢南御史时严嵩父子威慑中外宗茂积不平甫拜官即上疏列其罪状八劾之疏至通政司赵文华宻示嵩得预为地遂以诬诋谪平阳丞恬然出都到官旋以母忧归隆庆初赠光禄少卿
　　髙岱分省人物考字伯宗京山人嘉靖庚戌成进士为刑部郎中防台谏吴时来等疏严嵩父子不法状诏逮系狱将寘重典岱请大司冦郑晓轻之狱上得戍边岱复为治装微服相送嵩父子闻而衔之防景王出封讽铨曹出为长史岱好读先秦古文为唐人诗多论著性戅好面折人过弟嘉靖丙辰进士壆乡荐皆有才学名
　　李淑字师孟京山人嘉靖庚戌进士累官广西右布政初佥宪浙中有破倭功严嵩私人赵文华攘而有之后以他事调归长子维桢次维标举进士维极维柱皆举于乡
　　胡钥字卫卿潜江人嘉靖癸丑进士授行人擢御史督河东鹾政奏复南阳为行盐地风裁赫然晋广东叅议持躬清正所至专务抚辑有善政以继母老乞归养
　　李维桢字本宁淑子隆庆戊辰进士选庶吉士授编修督学陜西天启初以布政司家居时修神宗实録佥以维桢善史才荐之召为礼部右侍郎晋尚书乞归卒年八十懐宗时赠太子太保维桢弱冠登朝博闻强记与同馆许国齐名其文章闳肆有才气海内请乞者无虚日碑版之文照耀四裔【以上旧通志】周嘉谟三楚文献録字明卿天门人隆庆辛未进士授戸部主事守韶州备兵泸州甫抵蜀单骑定建武兵变晋宪使丁内艰归复起入蜀税使丘乘云横税敛嘉谟檄所司一概抗絶之转左布政寻抚滇南土酋多安民背汉投缅请兵讨之获安民又疏减滇贡矿金二千有竒総督两粤大水捐赈修筑隄圩以捍其患转南司农北司空陟吏部尚书光宗召至御榻前受顾命与杨涟诸皇太子至文华殿见诸臣祈即日登极时李选侍犹据乾清宫谟率九卿科道力请选侍移哕鸾宫居焉巳而乞退逆珰借移宫案诬陷杨左诸忠良削谟官籍懐宗立诛羣奸起南冡宰甫就职即请老年八十四卒谕祭葬赠少保
　　刘垓字达可明一统志潜江人隆庆辛未进士授太平司理有声转祠部恳救吴赵二太史廷杖忤执政被谪再起督学云南得士心谢政归创同仁书院讲学置义田仓塜赈贫郷人戴徳
　　王颋字士直京山人万厯戊子举人令南溪邑征赋无法颋置忠孝廉节四匦令民署名投之官无竒羡里胥鲜侵隠者剧盗严正卿啸聚山谷颋缚之平其余党以外艰归服阕除防自令开水利灌田数千亩摄郡者修隙左迁华亭丞
　　郝敬字仲舆京山人防称神童万厯已丑成进士知缙云永嘉二县有能声歴礼户两科给事论山东税监陈増贪横十月之内谏疏十二上帝怒夺俸谪知江隂县未几归里中年即制一棺额曰一杯斋年八十二忽草数书别诸亲故乘輤车令亲故子媳防服送之及圹所无变色送者兾无恙敬从容下车题诗挥手而逝所着有九经解子洪范壬午举人
　　徐麟字仁卿天门人由明经署金华训迁天台谕遭倭乱士多贫恒待麟衣食之已而归养士涕泣不忍别即文庙右缮祠以祀尝还人遗金又遭横逆不校治袁学博之旅防拯吕道原之藐孤皆盛徳事以子成位贵封中宪大夫卒年七十八【以上旧通志】王林【详文苑志】
　　王应鼎【详孝子志】
　　王极字建之沔阳人天启壬戌进士授戸部主事迁郎中出守青州时珰祸方烈各郡建祠恐后极故缓之珰败毁各郡祠青州独无擢督学闗中寻解组归辟緑合园吟咏其中
　　刘若金字用汝潜江人天启乙丑进士初令福建古田调浦城摘奸弭盗两邑惮之迁南吏部主事转淮海兵备投劾归里已而优诏起用特擢副都御史督抚闽广晋兵部侍郎刑部尚书后以疾归
　　谭元方字正则天门人天启甲子举人授髙苑令以御贼功调汶上陞苏州海防同知复调邳宿分管盐运时海壅河决漕运不继开泇河杀水势又凿新渠四十里疏闻赐秩加金陞栁州知府复迁庐州陞安陆兵备道晋副使招抚流移解散白莲妖党以老乞归弟元礼字服膺明末辛未进士初授徳清令严请托罔敢干以私奏最陞户部主事赴京卒维扬道中【以上旧通志】
　　谭元春【详文苑志】
　　刘楚垣三楚文献録字师仲荆门人少失怙奉母至孝受业于伯兄事之如父中天启丁夘乡试课侄延禧成进士延祐领乡荐一门之中济济彬彬皆其力也甲戌以后流冦屡薄城倡义守御卒保无恙优防纪录其功未仕而卒
　　徳安府
　　周鬭谷于莵【详忠臣志】
　　季梁随贤臣左传桓公六年楚武王侵随使防章求成焉军于瑕以待之随人使少师董成王毁军而纳少师少师归请追楚师随侯将许之季梁止之曰天方授楚楚之羸其诱我也随侯惧而修政楚不敢伐鬬辛【详忠臣志】
　　汉黄香【详孝子志】
　　黄琼后汉书列传字世英香之子以父任为太子舍人辞病不就永建中公卿多荐之琼不得已应诏李固素慕琼以书逆遗之至即拜议郎稍迁尚书仆射初琼父在台阁习见故事及居职达练官曹争议朝堂莫能抗夺桓帝欲褒崇大将军梁冀使防议其礼胡广等咸称冀勳徳琼独谓不可冀以为憾防地震乃策免琼及冀诛胡广等皆坐阿附免废复拜琼为太尉
　　黄琬后汉书列传字子琰琼之孙建和日食诏问所食分数琬方七嵗曰日食之余如月之初琼闻以此应诏及琼为司徒拜琬为童子郎辞不就后迁五官中郎将陈蕃深相敬待同心显用志士权富子弟一切峻絶左右遂陷以朋党蕃坐免官琬亦禁锢几二十年光和末太尉杨赐荐之征拜议郎歴太仆补豫州牧值冦起琬讨平之封阳泉乡侯后同王允谋诛董卓卓将李傕郭汜破长安收琬下狱死
　　周章后汉书列传字次叔尚阳随人仕郡为功曹时冠军侯窦宪就国太守行春欲谒之章谏曰今日公行春岂可越仪私交且宪势倾王室而退就藩封祸福难量明府剖符大臣举止进退其可轻乎守不听升车章前拔佩刀絶马鞅乃止及宪诛公卿多以交闗得罪太守幸免重章举孝廉歴迁司空中常侍郑众等秉势预政章数直言后以谋立平原王事觉自杀家无余财诸子易衣而出并日而食
　　唐许圉师唐书许绍传圉师安陆人绍次子有器干擢进士第累迁黄门侍郎同中书门下三品久之刺史相州专以寛治州人刻石颂美部有受赇者不忍按苐赐清白箴其人自愧后修饰更为廉士晋戸部尚书卒赠幽州都督諡曰简
　　许钦寂【详忠臣志】
　　许钦明【详忠臣志】
　　郝处俊唐书列传安陆人父相贵滁州刺史封甑山县公处俊少孤故吏赗千缣不受贞观中第进士授著作佐郎累迁吏部侍郎髙丽叛诏副李勣征之师入境未阵贼遽至处俊餐不顾密遣精锐撃之贼却入拜东台侍郎时髙宗欲饵浮屠所治丹谏止之又谏雍王周王主东西朋以音技角胜帝叹其逺识帝多疾欲逊位武后处俊谏曰天下者髙祖太宗之天下应谨守宗庙传之子孙事遂沮寻拜侍中罢为太子少保卒赠开府仪同三司荆州大都督处俊临事敢言凡所规献得大臣体武后虽忌之操履无玷不能害子北叟跻膴仕孙象贤垂拱中为太子舍人后素衔处俊因事诛之临刑极骂乃死
　　宋王世则清源人徙居应山姓谱太平兴国八年登进士第一淳化初以右正言使交州还朝条事迹及山川形势上之进直史馆未几以言储贰事黜知象州
　　宋绶【详文苑志】
　　宋敏求【详文苑志】
　　宋庠宋史列传字公序初名郊安州安陆人登进士第一后参知政事与吕夷简论议不合出知州徙郓州庆厯中范仲淹去位复召参知政事帝尝召二府对咨政殿出手诏防以时事庠曰两汉对策本延岩穴草莱之士今备位政府而比诸生非所以尊朝廷请至中书合议条奏论者以为知体后封郑国公以司空致仕卒赠太尉諡元献尝曰逆诈恃明残人矜才终身弗为也以此人益称其长者子充国亦崇祀
　　宋祁宋史宋庠传祁字子京与兄庠同举进士礼部奏祁第一庠第三章献太后不欲以弟先兄擢庠第一寘祁第十授直史馆后修唐书迁右谏议大夫翰林学士景祐中诏求直言祁奏切中时病又言天下根本在河北河北根本在真定请择将练卒积饷以待战唐书成迁左丞进工部尚书以羸疾请便医拜翰林学士承防诏遇入直许一子主汤药寻卒遗奏立储嗣以定人心又自为志铭戒其子勿请諡勿受赠典学士张方平言法应得諡諡曰景文赠尚书连庶宋史列传字居锡应山人举进士为商水尉调夀春令兴学尊礼秀民以劝其俗开濒淮田千顷县大治以母老乞监陈州税欧阳修祖无择荐其学行宜在台阁起知昆山不行歴迁职方员外郎
　　连庠宋史连庶传庠字元礼庶之弟举进士为宜城令敏于政事号良吏官至都官郎中宋庠兄弟皆依之及二宋贵退居守道非其人不交非其义秋毫不汚
　　郑獬宋史列传字毅夫安州安陆人少负儁才试进士第一歴知制诰英宗即位疏言愿申诏中外许令尽言有可采録召对至近臣不时召见访求得失以禆益治道帝嘉纳之尝应召夕对内东门命草三制皆称防赐双烛送归舍人院拜翰林学士未几徙青州方散青苗钱獬言但见其害不忍民无罪而陷宪网引疾乞闲卒家贫子弱藳殡僧屋后滕甫守安州乃克葬
　　刘逵字公路明一统志随县人举进士髙第累官至中书侍郎蔡京以彗星见去相逵首劝徽宗碎元祐党碑寛上书邪籍之禁稍正京背理害民之政及京复相谪镇江节度副使安州居住后京再罢起知杭州加资政殿学士
