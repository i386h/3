<!-- { "loadSidebar": true } -->
　　农公刺潭三年因东泉为池环之九里丘陵林麓距其涯坻岛渚洲交其中其岸之突而出者水萦之若玦焉池之胜于是为最公曰是非离世乐道者不宜有此卒授宾客之选者谯国戴氏曰简为堂而居之堂成而胜益奇望之若连舻縻舰与波上下就之顚倒万物辽廓忽树之松柏杉槠被之菱芡芙蕖鬰然而阴粲然而荣凡观望浮游之美专于戴氏矣戴氏尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世欤好孔氏书旁及庄文莫不总统以至虚为极得受益之道其乐道欤贒者之举也必以当农公之选而専兹地之胜岂易而得哉地虽胜得人焉而居之则山若增而高水若辟而广堂不待饰而巳奂矣戴氏以泉池为宅居以云物为朋徒摅幽发粹日与之娱则行宜益高文宜益峻道宜益交相赞者也既硕其内又扬于时吾惧其离世之志不果矣君子谓农公刺潭得其政为东池得其胜授之得其人岂非动而时中者欤于戴氏堂也见公之徳不可以不记
　　钴鉧潭记　　　　　　　　　　柳宗元
　　钴鉧潭在西山西其始盖冉水自南奔注抵山石屈折东流其颠委势峻荡击益暴齧其涯故旁广而中深毕至石乃止流沫成轮然后徐行其清而平者且十亩有树环焉有泉悬焉其上有居者以余之亟游也旦款门来告曰不胜官租私劵之委积既芟山而更居愿以潭上田贸财以缓祸予乐而如其言则崇其台延其槛行其泉于高者坠之潭有声潨然尤与中秋观月为宜于以见天之高气之迥孰使予乐居夷而忘故土者非兹潭也欤
　　黄陵庙记　　　　　　　　　　韩　愈
　　湘旁有庙曰黄陵自前古立以祠尧之二女舜二妃者庭有古碑断裂分散在地其文剥缺考图经汉荆州牧刘表景升之立题曰湘夫人碑今騐其文乃晋太康九年又题其额曰虞舜二妃之碑非景升立者秦博士对始皇帝云湘君者尧之二女舜妃者也刘向郑元亦皆以二妃为湘君而离骚九歌既有湘君又有湘夫人王逸之解以为湘君者自其水神而谓湘夫人者乃二妃也从舜南征三苖不及道死沅湘之间山海经云洞庭之山帝之二女居之郭璞疑二女者帝舜之后不当降小君为夫人因以二女为天帝之女以予考之璞与王逸俱失也尧之长女娥皇舜之后故曰君其二女女英自宜降曰夫人也故九歌词谓娥皇为君谓女英为帝子各以其盛者推言之也礼有小君君母明其正自得称君也书曰舜陟方乃死传谓舜升道南方以死或又曰舜死葬苍梧二妃从之不及溺死沅湘之间余谓竹书纪年帝王之没皆曰陟陟升也谓升天也书曰殷礼陟配天言以道终其徳恊天也书纪舜之没云陟者与竹书周书同文也其下言方乃死者所以释陟为死也地之势东南下如言舜南巡而死宜言下方不得言陟方也以此谓舜死葬苍梧于时二妃从之不及而溺死者皆不可信二妃既曰以谋语舜脱舜之厄成舜之圣尧死而舜有天下为天子二妃之力宜当为神食民之祭今之渡湘江者莫敢不进礼庙下元和十四年春余以言事得罪黜为潮州刺史其地于汉南海之掲阳厉毒所聚惧不得脱死过庙而祷之其冬移袁州刺史明年九月拜国子祭酒使以私钱十万抵岳州愿易庙之圯桷腐瓦于刺史王堪长庆元年刺史张愉自京师徃余与愉故善谓曰丐我一碑石载二妃庙事且令后世知有子名愉曰诺既至州报曰碑谨具遂篆其事俾刻之
　　宜城驿记　　　　　　　　　　韩　愈
　　此驿置在古宜城驿东北有井传是昭王井有灵异至今人莫汲驿前水传是白起堰西山下涧灌此城城坏楚人多死流城东陂臭闻逺近因号其陂曰臭陂有蛟害人渔者避之井东北楼十步有楚昭王庙有旧时高木万株多不得其名歴代莫敢剪伐尤多古松大竹于太傅帅襄阳迁宜城县并改造南境数驿材木取足此株旧庙屋极宏盛今惟草屋一区然问左侧人尚云每岁十月民相率聚祭其前庙后小城盖王居也其内处偏高广圆方八九十亩号殿城当是王朝内之所也多甎可为书砚自小城内地今皆属甄氏甄氏以小城北立别墅以居甄氏有节行其子逢以学行为助教云
　　湖南都团练副使防壁记　　　　吕　温
　　湖中七郡罗压上游右振牂蛮左驰瓯越控交广之戸牖扼吴蜀之咽喉翼张四隅襟束万里天下之安危系焉圣唐理虽偃革制不去僃消息变化必惟其时由是部分荆衡复古南鎭轻其兵徒而重其统帅易其将校而难其参佐所以显仁藏用明道晦权成师于礼乐之中讲武于文会之内雍容易简四十余年名迹风流冠于当代始则裴谏议虬以逸材奇略傲视而静荒寇次则赵相公璟以高标雅望鬰起而为国桢其余冯郎中嶷之之硕重房容州孺复之英达郑评事洌张著作季文之秀美洎张和州惟俭卢侍御澥佐我先大夫宣慈明允实有成绩是皆卓乎朝论清在人谣者矣元和三年冬天子命御史中丞陇西李公以永嘉之清政京兆之懿则廷赐大斾俾绥衡湘威如秋霜无私凋惠如冬阳无私煦用人如止水无私鉴始下车表前副使殿中侍御史扶风窦君常字中行以本官复职于是监察御史河南穆君寂河内司马君纾范阳卢君璠太常寺恊律郎河东薛君存庆前咸阳县尉吴郡顾君师闵前太子正字陇西李君础前太常寺奉礼郎京兆杜君周士前延陵县尉同郡杜君赏羣材响附各以类至文雅之器岁余大备错金碧于晴壑綷孔翠于春林遐迩翕然称为盛府中行感会知巳竭其诚能黄钟音韵调于嶰谷之竹大阿锋铓拭以华山之土其吟鸾鳯断犀兕不足怪也窦氏伯孝同时七人一居方伯二列华省四在诸侯之馆名教之乐缙绅慕焉以温近守支郡且知故实得请连帅俾书公堂媿于不文安敢坚让元和五年七月五日
　　道州防壁后记　　　　　　　　吕　温
　　壁记非古也若冠绶命秩之差则有格令在山川风物之辨则有图牒在所以为之记者岂不欲述理道列贒不肖以训于后庶中人以上得化其心焉代之作者率异于是或夸举名数或务攻为文居官而自记者则巳不居其官而代人记者则人春秋之防尽委地矣贒二千石者河南元结字次山自作道州刺史防记既彰善而不党亦指恶而不诬直举胸臆申为鉴戒昭昭吏师长在屋壁后之贪虐放肆以生人为戏者独不愧于心乎予自幼时读汉书循吏传慕其为人以为士大夫立名于代无以高此前年冬由尚书刑部郎中出为道州虽履剧自课而未能逮其意也往刺史有许子良者辄移元次山记于北牖上而以其文代之后亦有号君子之清者涖此熟视焉而莫之改岂是非之际如是其难乎余也鲁安知乎他即命圬而书之俾复其旧且为后记以广次山之志云
　　郢州孟亭记　　　　　　　　　皮日休
　　明皇世章句之风大得建安体论者推李翰林杜工部为之尤介其间能不愧者惟吾乡之孟先生也先生之作遇思入咏不抱奇抉异龌龊束人口者涵涵然有干霄之兴若公输氏当巧而不巧者也北齐美萧慤有芙蓉露下落杨柳月中疎先生则有微云淡河汉疎雨滴梧桐乐府美王融日霁沙屿明风动甘泉浊先生则有气蒸云梦泽波撼岳阳城谢朓之诗句精者有露湿寒塘草月映清淮流先生则有荷风送香气竹露滴清声此与古人争胜于毫厘也称是者众不可悉数呜呼先生之道他复何言耶谓乎贫则天爵于身谓乎死则不朽于文为士之道亦巳至矣先生襄阳人也日休襄阳人也既慕其名亦覩其貌盖仲尼思文王则嗜昌歜七十子思仲尼则师有若吾于先生见之矣説者曰王右丞笔先生貌于郢之亭每有往观之志四年荥阳郑公诚刺是州余将抵江南舣舟而诣之果以文见责则先生之貌纵视矣先亭之名取先生之讳公曰焉有贒者之名趋厮走养朝夕言于刺史前耶命易之以先生姓日休时在宴因曰春秋书纪季公子友仲孙湫字者贵之也故书名曰贬书字曰贵况以贤者名署于亭乎君子是以知公乐善之深也百祀之弊一朝而去则民之弊也去之可知矣见善不书非圣人之志宴豆既撤立而为文咸通四年四月三日记
　　襄州孔子庙学记　　　　　　　皮日休
　　天地吾知其至广也以其无所不覆载日月吾知其至明也以其无所不照临江汉吾知其至大也以其无所不容纳料广以寸管测景以尺圭航大以一苇广不能逃其数明不能私其质大不能亡其险伟哉夫子后天地而生知天地之始先天地而没知天地之终非日非月光之所及者逺不江不海浸之所及者溥三代礼乐吾知其损益百王宪章吾知其消息君臣以位父子以亲家国以肥鬼神以享道未可诠其有物释未可证其无生一以贯之我先师夫子圣人也帝之圣者曰尧王之圣者曰禹师之圣者曰夫子尧之徳有时而息禹之功有时而穷夫子之道久而弥芳逺而弥光用之则昌舎之则亡昔否于周今泰于唐不然何被衮而裳垂旒而王者哉
　　枝江县南亭记　　　　　　　　皇甫湜
　　京兆韦庇为殿中侍御史河南府司録以直裁听羣细人譛搆之责掾南康移治枝江百为得宜一月遂清乃新南亭以适旷怀亭俯湖水枕大驿路池形高低四望空平青莎白沙控柞缘岸澁芰圆葭诞谩朱华接翠裁绿繁葩春烛决湖穿竹渠鸣郁郁潜鱼歴歴产镜嬉碧净鸟白赤洗趐窥吃缬霞縠旦夕新鲜泠泪喧啼怨柳情绵合君骋望逍遥湖上令君宴喜弦歌未巳其寮其民日致欣游成羣使缨叹恋停车止征实为官业而费家赀不妨适我而能惠众呜呼是乃仁术也岂直曰观而巳乎吾知韦君若是也多惜以尺刀效小割异日赋政千里总戎疆场吾知其辩终也亦若是而巳矣乃为作记刻于兹石以图永久











　　湖广通志巻一百四
　　钦定四库全书
　　湖广通志巻一百五
　　艺文志
　　记
　　宋
　　冦忠愍公祠记　　　　　　　　王十朋
　　诗言志非谓其必出于作者之手而后见其志也后之人有取于古诗一章一句而赋咏之亦足以见焉国朝太平兴国宼莱公为巴东令有野水无人渡孤舟尽日横之句识者知其必大用然世知诵公诗而不知是诗本出于韦应物公取其七字拆而增之应物虽能道是语而官止于郡刺史不见于设施殆不过为词人之诗而巳及公取而用之则果能舟楫巨川是岂后人因其巳试之效而为是傅会之説耶盖公雅存济世之心与舟横野渡之意合正犹郑七子之徒取风人之章而赋之言发诸口而肺腑之隐洞然可见志之善恶身之吉凶祸福皆不能逃赵孟之所料也公为是邑时年方逾冠有爱在民世呼为寇巴东其后致身宰相践其所言景徳澶渊之功尤为擕伟当时茍从建议之臣幸蜀以南则三光五岳之气必分公独毅然决亲征之防銮舆一动社稷安于泰山天下混一者二百年较其功烈与傅岩之人任舟楫之寄中兴有商未可得而轻重然性素刚直不与物浮沉晚节为奸邪所挤流落南荒以死天下至今哀之十朋顷过公安问枯竹再生处有祠在焉因赋诗吊之过巴东旧治访其祠则巳废矣惟秋风亭尚存则又赋诗有不似公安之叹县尉王寜孙者永嘉人也因命其建祠塑像寜孙即亭祠之既成以其图来有毛君恕者令是邑集公诗百余篇竝刻余诗以寄且请记之余平生欣慕公之为人每叹靖康间复有如公者出则南北岂至于分裂耶公之事固余所乐书尚奚俟乎再三之请然巴东古祠遗像废而复兴残编断稿散而复集江山增气如公更生虽发端于余而卒成之者令与尉也皆不可以不书
