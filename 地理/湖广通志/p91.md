<!-- { "loadSidebar": true } -->
　　书楼在书院后康熙二十五年
　　颁日讲经史于岳麓书院廵抚丁思孔檄长沙府同知赵宁作楼藏书
　　城南书院在妙高峯之阳宋张栻家潭时建此为讲学地城南书院四字相传为栻父浚手书
　　东冈书院在长沙县东元中书左丞相许有壬父号东冈尝读书于此因赐额
　　乔江书院在长沙县乔口镇旧有三贤堂祠屈原贾谊杜甫元元统间邑人黄澹设义学于此因赐额惜阴书院在善化县灵观渡左旧为陶公祠明嘉靖四年知县李延爵创为惜隂书院李棠为记
　　湘西书院在岳麓山下宋刘辅之建后朱子重建宋史尹谷传潭士以居学肄业为重州学生月试积分高等升湘西岳麓书院生又积分高等升岳麓精舎生潭人号为三学生
　　碧泉书院在湘潭县西七十里宋胡安国建其子宏与张栻讲学于此
　　涟溪书院在湘乡县东南涟水滨宋嘉定间眞德秀帅潭命知县徐质夫立
　　东莱书院在醴陵县东三十里宋吕祖谦讲学于此元宋渤有记
　　□洲书院在益阳县南□洲上元邑人刘履泰讲学于此诏授□洲书院山长
　　文靖书院在浏阳县南宋杨时宰浏与邑士讲学于城南后人因建书院以其谥名之
　　云峯书院在宁乡县东宋胡宏建
　　云崖书院在茶陵州云阳山下明王廷爵建董玘有记义学各州县并置
　　衡州府
　　石鼓书院在府城北石鼓山旧为寻真观唐元和间士人李寛结庐读书其上刺史吕温尝访之有题寻眞观李秀才书院诗宋至道三年郡人李士眞援寛故事请即故址创书院以居衡之学者景祐二年刘沆守衡请于朝赐额曰石鼓书院淳熙中部使潘畴提刑宋若水先后修葺而连帅林栗等咸捐金相之朱子有记开庆巳未燬刑狱使俞琰复新之提学黄干出公帑易田以廪生徒元季复燬明永乐间知府史中始图修复兵廵沈庆知府翁世资相继营度歴治初知府何珣廼克就理万厯崇祯间重加修葺明季复燬
　　皇清顺治十四年廵抚袁廓宇疏请重建
　　南岳书院在衡山县西唐肃宗时李泌退隐衡山诏赐道士服为治室庐于烟霞峯侧名曰端居室多藏书故韩愈诗云邺侯家多书架挿三万轴自宋元来掌教有官育士有田
　　赵抃书院宋神宗时抃以资政殿学士致仕其子屼奉抃遍游诸名山遂于衡山卜居有书院遗址明嘉靖三十六年副使程秀民重建
　　胡文定书院在衡山紫盖峯下明治间监察御史郑惟恒建祀宋胡安国以安国二子配李东阳有记南轩书院在衡山县南岳后张栻父浚三奉诏居永州栻往来省侍受学于五峯胡宏之门又与诸子同游讲学置书院于岳山后今基存
　　甘泉书院在衡山紫云峯下明嘉靖甲辰湛若水年八十四赴武陵蒋公信之约自罗浮携其门下士游衡山遂筑室于紫云峯之麓与衡士讲学其中数月乃去后十年甲寅年九十四复来游衡留数日皓首童顔见者以为神仙中人
　　白沙书院在甘泉书院之上湛若水早承白沙之学以白沙尝寤寐衡岳未至而卒于是搆堂于书院之上以祀之
　　集贤书院在衡山县南岳集贤峯下明嘉靖间知县彭簪建祀唐宋名贤李邺侯韩昌黎朱晦庵张南轩赵清献周濓溪曾凤仪有记
　　东郭书院在衡山县祝融峯下明邹守益号东廓嘉靖中讲学石鼔建书院于南台寺左着教言二十五篇
　　文昌书院在衡山县南门外明嘉靖中知县彭簪建万厯间知县邓国材重修
　　观湘书院在衡山县东观湘洲知县王家贤建杜陵书院在耒阳县北二里即杜甫祠唐建明嘉靖辛亥知县马宣重建
　　白石书院在耒阳县北即厐公祠嘉靖壬子知县马宣为郡守蔡汝楠建
　　芹东书院在常宁县儒学东故名明万厯四年知县陶敬图清旧址重建更名集贤
　　桃花书院在常宁县
　　清溪书院在安仁县东南寳墖寺之左宋嘉定间县令王槐建
　　洁爱书院在安仁县北
　　台山书院在酃县西二十里山高二十余仞上平旷如台宋嘉定中邑人尹沂读书讲学其中今基存石林书院在桂阳州西三里芙蓉峯下宋进士黄照隣及子植读书处淳熙五年建久废
　　防泉书院在桂阳州南城隍庙后明嘉靖五年知州戴录建有泉甘冽不竭故名
　　子龙书院在桂阳州东鹿峯下因赵云驻此故名久
　　废
　　南薰书院在临武县治南三里宋延祐间邑人陈骡溪建久废
　　义学各州县并置
　　永州府
　　宗濓书院在府儒学后明知府黄翰建林士标万元吉魏绍芳俱重修
　　东丘书院在府城内太平寺旁汉丞相蒋琬故宅浯溪书院在祁阳县浯溪元至元中零陵丞曾圭建中为大成殿左为祠以祀唐元结顔眞卿苏天爵有记
　　清溪书院在东安县治西
　　濓溪书院在道州儒学西宋理宗赐御书道州濓溪书院六大字扁额刻于石并刻守臣杨允恭谢表二通书院后为周子祠堂
　　皇清康熙二十五年颁
　　书学达性天扁额
　　防濓书院在宁远县旧学基今圯
　　濓溪书院在永明县西
　　义学各州县并置
　　寳庆府
　　东山书院在府城东明嘉靖中建祀周惇颐以张九成配享
　　爱莲书院在府仓塲宋周惇颐观莲处
　　谏议书院在武冈州紫阳山宋谏议周仪读书处今石室尚存
　　义学各州县并置
　　岳州府
　　阳坪书院在平江县凤栖乡宋邑人吴雄从朱子游建书院四十九间讲学今址犹存
　　龙峯书院在华容县圆觉寺旁黎淳刘大夏读书处两湖书院在华容县御史萧一中读书处
　　义学各县并置
　　常徳府
　　沅阳书院在武陵县东北元丁易东建石坛精舎教授生徒资以廪费事闻赐额沅阳书院授以山长桃溪书院在桃源县南三十里
　　漳江书院在桃源县北十里
　　龙津书院在龙阳县西南七十里梅溪畔宋周辚之祖周德元建有博文笃行怀忠守信四斋袁申儒有龙津书院记
　　义学各县并置
　　辰州府
　　崇正书院在府城内明正德间知府戴敏建中为文会堂后为六贤祠祀周濓溪程明道伊川张横渠朱晦庵张南轩诸贤后又为寳经堂
　　虎谿书院在虎谿山有修通堂明王守仁谪龙场召归过辰州留虎谿上久之乃去后三十年其门人徐汝砺为郡倅即虎谿之后为精舎作堂其中名以修道
　　东洲书院在泸溪县武口洲上宋绍兴中王廷珪被谪寓居泸溪士多从之邑令为建书院
　　文清书院在沅州明薛瑄以御史监银塲至沅与诸生讲学旧立书院在明山后迁偏沅抚署右
　　皇清康熙二十五年勅修
　　义学各州县并置
　　永顺府
　　义学在永顺桑植保靖三县界
　　直澧州
　　车渚书院在澧州东南新洲市元时碑记犹存溪东书院在澧州城东白沙洲宋范仲淹尝游此后人慕之作书院祀焉
　　延光书院在澧州城东津市顺治初知州汤调鼎建康熙五十年州人重建
　　义学各县并置
　　直郴州
　　育才书院在宜章县西
　　文昌书院在兴宁县东
　　观澜书院在兴宁县西北宋曹靖建
　　莲溪书院在桂阳县西有爱莲予乐两亭后即亭为祠祀周惇颐明嘉靖已酉知县徐兆先复立讲堂学舎
　　义学各县并置
　　直靖州
　　紫阳书院在州治左明知州黄镆建祀紫阳朱子鹤山书院在州治北宋魏了翁讲学处
　　兴文书院在州治左知州梁浩然建
　　武功书院在州治南明参将黄焘建祀有武功于靖者指挥张应奎重修
　　义学各州县并置














　　湖广通志巻二十三
<史部,地理类,都会郡县之属,湖广通志>
　　钦定四库全书
　　湖广通志卷二十四
　　军政志
　　楚军之分左右广详于左氏传后世更番法实祖之汉楼船下瀬习水师教战阵在楚制胜之兵有独用其长者焉我
　　朝设营哨塘汛俾将弁行伍大小各有专寄臂指相使首尾相应而荆州统军董率八旗常徳阃帅控制全楚扼黔蜀巩襄樊从古节制之师莫能过也其南北水师七营
　　皇上特命闽中熟练水性兵丁赴楚教习又复量能授
　　职袵席之安永绵亿载矣
　　歴代兵制
　　周
　　周礼小司徒防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役无过家一人以其余为羡惟田与追胥竭作夏官司马凡制军万有二千五百人为军王六军大国三军次国二军小国一军按楚为子男之国止一军
　　楚
　　左传庄公四年楚武王荆尸授师孑焉以伐随僖公二十八年晋楚战于城濮子玉请战王怒少与之师惟西广东宫与若敖之六卒实从之
　　文公十年厥貉之会宋逆楚子以田孟诸有左盂右盂两甄之制
　　宣公十二年晋楚战于邲三军以为正军二广以为亲军广有一卒卒偏之两于陈则分左右二拒调卒之法农工商贾不败其业而卒乘辑睦军行右辕左追蓐前茅虑无中权后劲百官象物而动军政不戒而备
　　战国防苏秦说楚王曰楚天下之强国也地方六千余里带甲百万车千乘骑万匹粟支十年
　　秦
　　史记始皇本纪秦初并天下分为三十六郡郡置守尉注汉书百官表曰秦郡有丞尉掌佐守典武职甲卒
　　羣书备考秦并六国置材官于外郡南郡车徒则材官领之
　　汉
　　汉官仪高祖命天下选能引关蹶张材力武猛者以为轻车骑士材官楼船常以立秋后讲肄课试各有员数平地用车骑山阻用材官水泉用楼船
　　汉书刑法志天下既定踵秦而置材官于郡国文献通考汉调兵之制民年二十三为正一岁为卫士二岁为材官骑士习射御骑驰战陈年六十五衰老乃得免为庶民就田里
　　武帝本纪元鼎五年南粤相国吕嘉反遣伏波将军路博德出桂阳归义粤侯严尤为戈船将军出零陵江淮以南楼船十万人讨之
　　后汉书光武纪建武七年诏罢天下轻车骑士材官楼船及军假吏悉还民伍惟践更如故
　　后汉书列传灵帝时阳璇为零陵太守制马车数十乘以破贼
　　文献通考昭烈初置五军其将校畧如东汉而兵有突将无前賨叟青羗散骑武骑之别
　　三国
　　魏志文帝甘露四年夏六月分荆州置二郡都督晋
　　文献通考晋武帝以伐吴遂分左右各一将军又有左右前后四军四防军领之凡二卫左右前后骁骑七军皆以中军将军羊祐领之　太康元年既平吴诏悉去州郡兵大郡置武吏百人小郡五十人置南蛮校尉于襄阳元康中改为荆州刺史
　　元帝南渡有大将军都督四镇四征四平之号以荆江为重镇甲兵所聚尽在焉常使大将居之
　　安帝于襄阳置宁蛮校尉
　　南北朝
　　宋孝武分荆湘江豫州三郡置郢州治江夏罢南蛮校尉迁其营于建康
　　唐
　　唐书兵志唐立府兵之制颇有足称盖古者兵法起于井田至于府兵始一寓之于农其居处教养畜材待事动作休息皆有节目虽不能尽合古法盖得其大意焉府兵之制起自西魏后周而备于隋唐兴因之
　　高祖武德初始置军府以骠骑车骑两将军府领之析关中为十二道皆置府三年更以道为军军置将副各一人以车骑府统之六年以天下既定遂废十二军改骠骑曰统军车骑曰别将
