<!-- { "loadSidebar": true } -->
　　陈腾龙妻李氏江夏人癸未流贼陷楚氏仓皇折足度不能免积薪自焚三子象竒年十六跃身烈焰中与母俱烬陈姓百余人贼尽驱之江溺焉惟防子志竒初育于娣白氏匿宁湖获免及左兵东下志竒被掳白号泣呼天曰此儿去宗絶矣乃与夫云龙随至九江为酒肆伺之一日志竒戏岸上负驰归宗姓复蕃【以上旧通志】
　　危宁埜妻刘氏江夏人年二十六值献贼屠城与夫散失抱子随母姑走恩武村贼追至执氏强之上马氏曰军中不能携幼子待吾以子付母姑乃从容哺其子拜辞母与姑故作欲上马状适路旁有塘急坠水死【郡志】
　　周琳妻何氏武昌县人永乐初琳代父从戎战死于鹞儿岭氏具衣冠招魂以誓死抚二子溥滋成立详孝子志【郡志】
　　主簿蔡洙妻冯氏明一统志武昌县人夫以明经任庐陵簿卒于官氏年二十九抱孤扶榇断发自誓苦节四十余年正统中旌
　　熊锳妻胡氏　熊棣妻严氏胡蕲州人绵州教授显之女侍父绵州配安县尹熊子锳生子甫月锳卒氏号恸几死后舅还武昌父母已家于绵难其少而寡也欲留之舅姑亦怜而听之氏曰儿熊氏妇留奚为遂扶榇归蓄刀床头自誓属有危疾锳弟善医将诊视氏曰嫂叔不通问礼也吾未亡人耳安用药年八十有二卒孙妇严氏二十守志人称双节【郡志】生员周子俭妻易氏明一统志武昌县人年十九夫亡守节正徳中旌
　　陈旺妻唐氏　女环儿旺汝阳优也正徳间携氏及女侄成儿游食至九峯遇贼史聪者与旺同业艳妇女色绐旺出夜及青山杀之还携其妇女并侄入武昌山中操刄脇唐氏不从杀之投尸荆棘明日徙蓑衣庙复脇环儿环骂曰贼杀吾父母恨不囓肉肯汝从乎又杀之血渍庙中土寸许瘗尸粪壤中成儿伺聪醉走告官乃毙聪于狱邑人张钟灵买地改之【旧通志】
　　郭文妻龚氏武昌县人年二十一夫死守节嵗荒贫甚不少变邑令为赈给之
　　张銮妻胡氏武昌县人年二十四夫卒遗腹三月生子楷家贫苦节翁姑欲嫁之隂纳郑氏子聘氏闻号泣将自尽翁姑乃以已女代焉氏矢节终身
　　生员邵柯妻唐氏武昌县人年少夫亡翁姑相继殁乃归依其兄弟苦节以死
　　黄琦妻黎氏武昌县人年二十夫殁誓不改适奉姑卓氏教子朝儒苦节六十六年
　　盛仕□妻舒氏武昌县人年二十一夫卒矢志甘贫奉母余氏及卒哀毁尽礼
　　曹通妻李氏武昌县人年十七通卒遗有二孤抚养守节【以上旧通志】
　　萧相妻陈氏武昌县人姑性竒严鞭挞苦楚氏奉顺备至无何夫与姑相继卒氏茹苦守节以终【郡志】吴维寰妻胡氏大冶人　妾丘氏黄冈人胡武昌贡生如揆生母丘其庶母也维寰殁如揆甫五龄二氏年俱少誓志抚孤备尝甘苦万厯间中丞徐旌其门曰双节如揆至老言及两母犹依依孺子泣谭元春为立传【旧通志】
　　孟绍勳继妻刘氏武昌县人勳卒于官氏年二十六截发毁容抚孤苦节歴四十余年【郡志】
　　生员宋景郊妻江氏武昌县人夫卒子之恺甫一嵗氏奉姑教子辟纑自给年三十余即形衰骨立齿落发白直指给衣帛旌之【旧通志】
　　生员陈敬王妻朱氏武昌县人十九归陈夫死抚遗孤为授室子又死依两弟以活年七十七卒
　　吴如恒妻童氏江夏人适武昌吴如恒年十八夫殁断发吞秽以自誓抚孤士贵既娶复夭媳改醮抚孙大昌成立年八十卒
　　生员田九嶷妻胡氏武昌县人适田六载夫卒子一麟方襁褓单弱无依夫兄茂禾拥厚赀不为赈恤且逼令他适氏甘心苦守教子入庠矢节五十余年张肖月妻杨氏武昌县人夫殁忍死抚子琦入庠连举四孙皆成立
　　生员曾某妻吴氏武昌县人夫卒卧床不食父寛之氏瞠视曰父何言遂侧身面壁饿五日死将合殡氏棺先举重不可前先其夫乃行
　　武进士吴时乔妻潘氏武昌县人夫从征杨应龙殁于军氏年二十扶榇归里守志六十六年
　　闵时举妻胡氏武昌县人夫殁一子甫二嵗氏哀恸几死誓志守节卒年六十九
　　谢某妻王氏武昌县人夫殁氏年十九遗孤一嵗复殇或将夺其志引刀矢死赤贫无依归依两兄足不逾户年七十七卒【以上旧通志】
　　生员孟世第妻周氏武昌县人年十八夫殁遗子谦吉苦节训养迄于成立
　　孟道凝妻金氏武昌县人年十七夫溺水死遗腹举子名辉祖守节四十年【以上郡志】
　　周实指妻黄氏武昌县人夫早世氏抚遗腹子至八嵗亦殇守志不变【旧通志】
　　熊晋妻杨氏武昌县人夫殁无子女可依誓死不嫁苦节三十余年【郡志】
　　熊正茂妻胡氏武昌县人夫卒一子甫二嵗氏甘贫茹淡抚子有成守节五十余年【旧通志】
　　徐轩妻栁氏武昌县人年十九夫亡守其子且得孙后俱夭絶苦节七十余年
　　生员吴自强妻髙氏武昌县人适吴克尽妇职得翁姑心举三子夫病氏割股进之卒不起值竒荒絶炊有邻人持百金向其父聘为继室氏闻自沉于河遇救免守志以殁
　　生员刘士竒妻胡氏武昌县人夫卒遗腹生一子翁姑俱八十余未几相继殁氏祭尽礼教子入庠节孝兼至
　　周庆年妻严氏武昌县人生子弱龄夫殁氏誓志守死抚孤成诸生年八十余卒【以上旧通志】
　　汤某妻卢氏武昌县人汤以逺行遇盗氏匍匐寻夫备歴艰苦归而抚子发黄齿落井里称为汤节妇【郡志】
　　潘南岳妻李氏黄州卫弁李荣楚女适武昌潘南岳年二十五嵗夫殁四子俱幼氏经营夫防泪尽继之以血苦节七十年四子皆列黉序
　　龚耀卿妻髙氏武昌县人年十九适龚逾嵗生一子夫卒氏薪水亲劳针绩营食奉公姑鞠孤子始终一节人无间言
　　易方起妻胡氏武昌县人生子学孔夫即见背氏矢志抚孤食淡茹苦百折不回年八十余卒【以上旧通志】
　　生员彭嵋妻胡氏武昌县人夫殁无子女并无立锥之业絶荤茹素缝絍自活不改苦节
　　吴大来妻傅氏武昌县人夫殁氏年二十一一女二嵗誓无二心女长适柯敬老敬老早卒年二十无出亦誓志不二母子贫苦相依称双节云
　　生员柯启正妻吴氏武昌县人年十六生子钺甫两月而夫殁誓死抚孤闺门严肃虽娣姒姑姊相聚笑语不形三十年如一日【以上郡志】
　　生员王思美妻严氏武昌县人夫卒遗孤仅两月父母公姑咸令改适氏立志不回纺绩抚孤阅五十余年如一日
　　生员万友吉妻严氏武昌县人夫以科试卒于旅次氏年方笄生子甫四月誓志守孤嵗时归宁必告夫墓始往【以上旧通志】
　　太仆卿孟鲁难妾黄氏维扬人献贼犯武昌县氏从其子避难浔阳遇流贼索金帛甚急氏夺贼刀刺喉而死【郡志】
　　生员曹大春妻汪氏武昌县人献贼之变氏指懐中儿谓夫曰妾与此子俱死矣贼入樊湖氏急赴水死越七日尸浮浅渚犹两手握婴儿不可解遂并纳诸棺焉闻者哀之
　　樊口女武昌人不知姓氏年及笄未嫁左兵东下掠置马上以手侵其乳女怒啮贼首不得脱贼众批其颊断其手而齿已入骨刳肉出齿贼亦死【以上旧通志】
　　邵云寰妻邵氏武昌县人年二十二夫殁遗三子俱防甘贫苦节流贼至挈三子走避被执骂贼而死后四月得尸貌如生
　　生员王家臣继母王氏武昌县人抚爱诸孤倍于前母夫殁茹苦守节为流贼所执骂贼死【以上郡志】光禄寺署正孟道翼妻胡氏武昌县人性至孝父病躬侍汤药疾革脱簮珥购棺葬未毕流贼突至执之骂贼死【旧通志】
　　李荩臣妻熊氏武昌县人献贼破城获氏欲汚之夺刀自刎邻媪见氏气未絶救苏扶窜山谷有胡姓者欲为子求娶氏曰吾颈可断前事汝不闻乎其夫因覔氏为贼所杀氏闻痛哭三昼夜自缢死
　　魏夔一妻谢氏武昌县人年二十二夫殁仅一女名杰儿家无儋石遭乱匿身石穴中虎伴其侧兵后饥荒或劝其自为计氏曰吾何计惟有死耳自是人不敢言竟饥寒而死
　　周翊明妻方氏武昌县人夫卒一子甫六月值兵乱备尝险阻死守不变
　　袁友正妻卢氏咸宁人夫卒哀毁骨立昼日往守塜塜无芿荏一日忽谓家人曰袁子至矣速为我治衣棺言竟而逝邑志又载萧氏
　　陈思忠妻王氏咸宁人解元王伦女年二十六夫殁仅遗二女苦节四十年正徳中旌
　　张纲妻刘氏咸宁人嫁七月而夫死于京家贫无子苦节不渝卒年七十五正徳中旌
　　生员赵麟妻余氏咸宁人夫卒氏年二十五无嗣孀居四十余年隆庆间表其门
　　生员郑銮妻余氏咸宁人夫卒氏年二十余守节四十年隆庆中旌
　　王子英妻傅氏咸宁人年二十余夫卒无嗣守节四十余年隆庆中旌
　　孟机妻余氏咸宁人早寡密处一室人罕见其面子养浩廷杖归拜且泣曰儿几无以见母氏曰儿今始可以见吾矣奉防旌表赠恭人【以上旧通志】
　　顾九阶妻周氏咸宁人少年矢志上官屡加旌奨年八十
　　训导余象贤母李氏咸宁人夫死氏年二十一象贤甫周嵗茹苦奉姑躬絍教子氷操四十余年【以上郡志】
　　生员郑邦遇妻周氏　知县郑邦相妻杨氏咸宁人明末流冦充斥望屋而噬周迫投塘死其娣杨氏翰林之谌母也义不受辱同日蹈刄一门双烈【旧通志】廪生唐之鼒妻胡氏咸寜人夫亡求殉不得每哭輙呕血数升设夫灵室中朝夕依之衰绖二十余年宛若初丧【郡志】
　　郭翊中妻黄氏咸宁人夫亡子民瞻始孩稚氏誓事翁姑避乱黄泥洞流贼执之詈骂不辱触石而死血渍石成碧【旧通志】
　　生员镇朝经妻樊氏咸宁人早寡事姑尽孝庐夫墓侧三十余年
　　生员张煜妻余氏咸宁人适煜数载未有嗣煜逝自缢死【以上郡志】
　　李仲富妻任氏明一统志嘉鱼人年二十生一子夫亡守节洪武巾旌
　　李孝女嘉鱼人名闺芳父为臣举于乡女稍习书史母周氏疾笃刲肉为汤以进疾遂愈【旧通志】
　　李儒妻段氏嘉鱼人夫卒氏年甚少一子襁褓或劝之改适氏曰李氏惟此一息可携入他人门哉卒不可夺
　　罗列女嘉鱼人值流贼乱匿芦苇中为贼所执骂不絶口贼支解之
　　崔琰妻杨氏嘉鱼人年十八防夫赤贫抚子至死不渝
　　方贞女嘉鱼人孟锳女笄而未嫁夫死誓不更字依父母终其身
　　李为邦妻周氏嘉鱼人随夫侍翁任保宁教授舟覆夫溺死氏投水觅骸以救得全守节抚二子一补于庠一举明经
　　方守妻杜氏嘉鱼人夫病割股以救果愈及夫殁励节抚孤【以上旧通志】
　　李寳韬妻石氏嘉鱼人年二十七韬卒抚两月孤冰霜自矢卒年七十有七孙宙着有节孝録【郡志】孔玉莹妻程氏　生员孔连塘妻蔡氏嘉鱼人莹早死程抚连塘娶妇蔡氏连塘复夭遗孤绍芳甫四月姑媳相依抚绍芳十五入泮尝雪中冻馁锄薪得金数两始度嵗歉闻者谓天相苦节也【旧通志】
　　生员李占熺妻饶氏嘉鱼人比部郎饶完白女适李末期而夫死誓死守节尽碎奁具着布素亲劳苦若窭人子闾里贤之
　　少保方逢时继妻余氏嘉鱼人随夫京邸荘皇后闻其贤召进内殿赐采桑服金剪桑筐各一氏拜命益恭因谓逢时曰上眷遇极矣古大臣知止足而戒盈满盍乘时引去保有完名乎逢时改容谢遂乞骸骨进士熊开元妾徐氏嘉鱼人熊避乱入粤舟次程乡县蒿口氏知不免谓曰当使公见妾死次晨贼掩至夹岸而陈氏急出自沈于水得其尸视衣履叠叠缝无少罅
