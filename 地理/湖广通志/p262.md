<!-- { "loadSidebar": true } -->
　　蜀汉廖立蜀志列传立字公渊武陵临沅人先主为汉中王立为侍中后主袭位徙长水校尉立自谓才名宜居诸葛亮之贰常懐怏怏亮表废为民立躬率妻子耕植自守闻亮卒垂泣【互详长沙府名宦】潘濬呉志列传濬字承眀武陵汉寿人弱冠从宋仲子受学刘表辟为部江夏从事时沙羡长赃秽不修濬按杀之一郡震竦后为湘乡令治甚有名孙权并荆土拜濬辅军中郎将迁奋威将军封常迁亭侯拜少府进封浏阳侯迁太常五谿蛮叛乱盘结权假濬节督诸军讨之信赏必行法不可干斩首获生盖以万数自是羣蛮衰弱一方宁静赤乌二年卒子翥嗣李衡水经注龙阳县泛洲长二十里呉丹阳太守李衡植柑于其上临死勅其子曰吾洲里有木奴千头不责衣食岁绢千疋太史公曰江陵千树橘可当封君此之谓矣
　　晋阎曾眀一统志武陵人避地凉州州牧张茂专伯陇右筑灵钧台人苦其役曽夜扣门諌之罢役凉人大悦
　　潘京晋书列传字世长武陵汉寿人弱冠郡辟主簿仍举秀才尚书令乐广共谈累日深叹其才厯巴邱邵陵泉陵三令眀于政术路不拾遗
　　唐韩约唐书列传朗州武陵人本名重华志勇决畧渉书有吏干太和九年为左金吾衞大将军又食货志元和中韩约为振武京西营田和籴水运使起代北垦田二百顷出赃罪吏给耒耜耕牛假种粮使偿所负粟二岁大因募人为十五屯每屯百三十人人耕百亩就高为堡东起振武西逾云州极于中受降城凡六百余里列栅二十垦田三千八百余顷岁收粟二十万石省度支钱二十余万緍
　　宋张颉宋史列传字仲举其先金陵人徙鼎州桃源第进士调江陵推官旱饥朝廷遣使安抚颉条献十事活数万人知益阳县县接梅山溪峒多蛮獠出没颉按禁地约束召猺人耕垦上其事不报熈宁中章惇取南江地克梅山颉移书朝贵言南江杀戮过甚惇欲分功啖之乃言梅山之议权舆于颉诏赐绢三百匹寻擢江淮制置副使复徙广西转运使时建广源为顺州将城之颉谓无益朝廷从其议罢知桂州入觐帝首言卿乡者论顺州不可守信然时有献言者谓海南黎人陈被盖强盛请出兵自効命颉处其事颉使一介往呼之出补以牙校喜而去诏问何赏之薄对曰荒徼蛮蜑无他觊得是足矣寻罢兵海外讫无事哲宗立为户部侍郎湖北溪猺畔朝廷托颉素望复徙知荆南卒
　　陈起眀一统志沅陵人景祐进士调宁乡令改秭归又厯湘乡萍乡令皆有声在秭归日疏凿新滩舟頼以安终永州倅
　　钟正甫眀一统志武陵人治平进士与米芾友善枢宻蒋之竒器之后为广东转运使有美政蔡京置正甫党碑中坐谪
　　栁平姓谱字子仪武陵人元祐中知江西之筠州政尚清简渐以无讼百姓悦之
　　元丁易东姓谱武陵人举进士为翰林编修元世祖征不起注周易传疏建石坛精舍教授生徒资以廪费事闻赐额沅阳书院
　　眀何頴眀一统志武陵人洪武庚辰进士授四川峩嵋令兴学惇化革弊振頽累官江西按察佥事胥必彰楚纪龙阳人洪武癸酉乡荐拜监察御史命守甘肃克振边防擢福建按察使晋左佥都御史巡视广东所至有声
　　张以澄眀一统志武陵人洪武巳卯举人厯职勤能官至河南布政司参议
　　余仕贤楚纪武陵人永乐中授顺天治中有治行陞苏州知府理烦治剧绰有政声
　　倪永寿楚纪桃源人永乐辛卯领乡荐授贵州镇宁知府性和易治郡清简教民务农力本民懐其德朱应祖眀一统志武陵人永乐间由监察御史迁四川按察使以才能著称
　　杨辅楚纪武陵人永乐丁酉乡荐授刑部主事转郎中谳狱平允擢云南按察佥事迁山东按察使陈文质楚纪武陵人永乐中贡生授云南安宁州同知持身亷谨和辑诸夷陞广东按察佥事
　　李光学楚纪武陵人永乐间贡入胄监授直兴化令政存仁厚防前有鹊巢二雏飞去其一折翅独畱光学取药哺之愈亦飞去光学病思鱼忽有鹊衔鱼置庭中烹食病愈人以为爱物之騐
　　史灿眀一统志龙阳人正统甲子经魁累迁南京太仆寺丞尽心马政一时多称其能
　　冯维楚纪武陵人正德乙丑进士授刑部主事厯员外郎中决狱勤慎陞广西布政司参议转参政政称寛平
　　刘璟楚纪武陵人成化丙戌进士知霑化县励志清苦邑中奸豪揽输刍饷多侵牟璟禁戢甚严请托无所受于是邑无逋赋民困亦苏擢监察御史出按山西宪度严眀贪吏望风解绶宗藩讼民夺其田璟判还民贵戚敛手代去士民号泣以送
　　杨维楚纪武陵人成化壬辰进士任行人转司正厯知防州府为政简易常驱虎患蜀人德之年六十致仕诏赐三品服捐田七十亩为府学田以备祭器李显眀一统志桃源人成化甲辰进士授户部主事监崇文门督储京仓并以清慎称性乐恬静乞改南部曹出守南康以惠爱为政修复白鹿洞书院作兴士年五十遂引疾归人甚髙之
　　陈防眀一统志武陵人成化丁未进士知宜兴县厚重有量政尚循良虽居剧邑卓有能声擢监察御史谨于持宪论事率循忠厚出按贵州广西持法有体曹司贤武陵人嘉靖庚戌进士厯官四川按察副使执法眀断在蜀摄官视学最称得士着有思古集贺延防桃源人以选贡廷试第一授防昌令有循良声尝裒辑郡志卒年九十
　　曽寿贵龙阳人以乡荐授南阳教谕聘试粤闱兼阅两房试巻得士十二人成进士者八人后官比部活寃狱二十余人【以上旧通志】
　　夏尚忠三楚文献録常德衞指挥使初为诸生有文誉喜作诗及拜世官始习弓弩称絶技洞庭盗发屡有擒获功贵竹安宣慰杀其族弟举兵相攻朝廷议勦督臣檄尚忠徃谕至则诸蛮慑服防黄金数斗相遗不受为和解其事而返迁雷连参将归白首注书如诸生时
　　王佐武陵人万厯丙戌进士厯官吏科给事神宗时抗疏请建储光宗即位叙功为太常卿以老告归呉宗教常德衞人万厯戊子举于乡任广西容县县多毒草民以小隙辄服毒殒命宗教申饬反坐令民纳毒草有根者计轻重赏有差朔朢焚之岁旱籴米于隣郡劝富户出粟赈贷民不知饥
　　朱大綂武陵人温恭纯笃以孝着闻万厯甲午举人任代州知州致仕予四品服子国昌以选贡为浮梁县令先是大统为州守时值岁饥捐资赈粥委一老吏督之多所全活至是国昌举子见老吏入其家而生故小名曰代弱冠举于乡人以为活人之报杨伯髙字龙起禠之曾孙万厯庚子举于乡授崇庆知州居官洁清不乐进取致仕里居喜与后辈论文博闻洽记盖其世传云
　　曹元龙武陵人万厯癸卯乡举授遂宁知县时蔺逆之变破蜀四十余城遂宁逼处贼界元龙亲督兵民乘城守御贼累攻不下以功陞刑部员外即出为云南知府秩满告归
　　杨鹤字脩龄武陵人万厯甲辰进士授雒南知县擢御史极諌京营虚耗人才摧折公私匮乏东方羣盗数事且曰陛下宣令东宫知劳知危知忧知惧安可与宦官宫妾处而不见士大夫乎疏奏不省熊廷弼被议鹤疏理之巡按贵州乌撒近贵州去川南千里土官甚鹤请割乌撒贵州以便节制还朝乞停皇税释累臣登遗逸纳諌诤发内帑收人心不报乃引疾去懐宗嗣立拜左佥都御史鹤言陛下图治要在培元气一切民生国计宜取祖宗成法委任责成严为之程寛为之地图之以渐镇之以静何虑不臻太平哉拜兵部右侍郎总督陜西三边军务卒赠太子少傅
　　杨嗣昌字文弱鹤之子万厯庚戌进士累官户部郎中河南右参政父鹤被逮三疏请代罪鹤得减死拜嗣昌兵部右侍郎总督宣大山西军务上疏陈边事帝异其才寻晋东阁大学士嗣昌乃议大举平贼请以陜西河南湖广西北为四正四巡抚分勦而专防延绥山西山东江南江西四川为六隅六巡抚分防而协勦而总督总理二臣随贼所向专力征讨总督熊文灿嗣昌所荐专主抚张献忠变闻特防令督师嗣昌抵襄阳大誓三军率京军逾山五十里及其巢斩杀过当献忠求抚不许走据码瑙山左良玉等夹击大破之献忠遁兴安平利山中势复张嗣昌赴夷陵扼其要害既而决计入川贼攻当阳复至夷陵屡征良玉兵不至贼以轻骑夜驰三百里抵襄阳诱启城门城遂陷嗣昌初涖襄阳凿三濠设机桥列横枑慎启闭每门置一副将移文出入讥诃騐问法甚严贼乃出不意破之嗣昌在夷陵惊悸上疏请死至荆州之沙市不食而卒帝曰嗣昌功虽未成尽瘁可悯其赐祭有司防柩还籍进太子太傅【以上旧通志】
　　杨山松嗣昌之子袭锦衣衞指挥才畧明敏从嗣昌督师筹画军务每至达曙时流贼蠭起山松赞设方畧辄殱羣贼张献忠只身窜码瑙山防嗣昌捐馆哀毁过伤水浆不进几不得生而廷臣摭嗣昌病国事章疏相继孤儿吁天録刋行状字字血泪山松祖父文集乱后散轶从四方购求裒録如干卷杨氏始有传集【县志】史赞舜龙阳人万厯庚戌进士官户曹郎当安蔺交讧疲于奔命抗疏减辰常沅靖加饷四万二千有奇运夫三万余名守夔州陞川东副使治兵松潘拓疆三百四十余里献捷晋三阶以布政使监军累晋太常正卿赠少司马
　　唐绍尧武陵人天启壬戌进士任髙阳令下车首禁魏忠贤生祠奏乐尚食又珰族冉世魁叔侄争产相屠绍尧籍其家赀充饷忠贤怒被逮下狱坐三万考掠惨酷懐宗立出绍尧狱中陞兵部武选郎守开封厯嘉湖参政调府江兼防使值粤西靖江叛绍尧监军擒其渠以功晋户部右侍郎
　　杨鸿武陵人九岁善属文天启壬戌成进士厯官惠州海防副使主四川乡试称得士晋秩少宗伯卒罗其鼎桃源人进士官行人孝友婣睦以古人自励才性敏捷所著述甚富【以上旧通志】
　　皇清彭之鳯龙阳人顺治戊戌进士选庶吉士迁监察御史厯户礼刑科给事丰采端凝练达时务请修实録议靖西山筹积储奏缓征禁刑狱中尘羮土饭及狱卒考掠诸疏俱奉
　　俞防晋光禄少卿卒于官【旧通志】
　　文志鲸鹄之子字石涛康熈辛未进士官检讨督学浙江典广西顺天乡试俱称得人累官顺天府丞晋奉天府尹志鲸能文章立节概防方重用以疾卒士论惜之
　　辰州府
　　宋秦再雄【详辰州府名宦】
　　张翘姓谱沅陵人神宗时章惇经畧湖北上书言南北江利害惇衘之或以告翘翘曰茍利于人死不恶也按宋史溪峒诸蛮传辰州布衣张翘上书言南北江利害遂以章惇经制蛮事又请招富峡二州俾纳土并彭师晏之孱弱皆可郡县复遣章惇察访据史则姓谱不足信特存而辨之
　　明夏铭善楚纪字复初溆浦人洪武戊辰进士拜监察御史善论事守正不阿太祖有大政辄谓左右曰召夏御史来议后坐同官事见法太祖追悔曰失吾直臣命有司经理归葬
　　荆政芳楚纪溆浦人永乐丙戌进士厯官交阯按察佥事改山东廉慎自持致仕家居饘粥常不给米万钟三楚文献録辰溪人简重恬默为学务自得理解万厯甲午乡举仕靖州学正陞瓮安令酋种部落夺人田地相仇杀院司符下勾摄牵引千百人万钟论首从若干人余悉原之迁守弥勒州疏寃剔滥比户歌咏改靖安王府长史归以教家式俗为已任乡人称有道
　　永顺府
　　唐彭瑊楚纪上溪州人仕唐为检校司徒辰州刺史开平四年呉敖骈围赤石瑊调所部征之被执不屈阖门遇害
　　宋彭儒猛楚纪纳欵于宋锡以锦袍玉带
　　直澧州
　　周白善姓谱春秋时白公胜之族为楚将家澧阳白公欲乱国召之善曰从子而乱其国则不义于君背子而发其私则不仁于族遂弃其禄筑圃灌园以终其身
