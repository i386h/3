<!-- { "loadSidebar": true } -->
　　王化不许仍前伏草捉人枷肘在巢勒银赎取如敢不遵请照强盗之律不分首从拟斩沿边土哨奸民勾通附和取利者即照强盗窝户之律治罪庶民苗知法自畏犯也
　　一土官之责成宜专也镇筸既设同知通判专管苖务其五寨司土官土民应听该防统辖遇有逃盗等事将官员一并处分俾土官无岐视抗延之虞矣
　　一添设防员之闗防宜给也查府城同知通判无请给闗防之例因其无钱粮盗案之专责今红苖归诚其该防分驻干州鳯凰营要地非同城可比且经征钱粮升合亦闗考成凡有盗窃人命抢夺杀伤之事承审招详皆有定限应请颁给闗防以速邮递而昭信守至于奉文于楚省现任廵检吏目等各拨一员交与同知通判令其廵查但各州县吏目廵检皆有廵捕之责难以缺员查湖南现有奉裁未经离任廵检可以拨往今议以长沙县乔口镇廵检李光祖调赴干州同知员下善化县暮云市廵检宋纯儒调赴鳯凰营通判员下并请铸给干州鳯凰营各廵检印信俟准铸新印到日将旧印缴销俾得各专责成
　　一新设移驻各员应照边俸以示鼓励也查楚省民苖杂处之州县官员经前任督臣郭琇条奏部覆准其调补并照四川贵州边俸之例陞迁在案今镇筸一隅环偪苖巢移驻之道员添设之同知通判廵检俱该驻劄苖地又与川黔接壤自应照边俸陞迁遗缺一例调补
　　一新设移驻各官之廨舍宜置也辰沅道移驻筸城所需廨舍应将五寨司土官衙门腾出以作道员衙署竝动支各官捐建银两量加派修给该道驻劄其同知通判廵检各廨舍将本衙门从前发下捐银暨各官公捐银两酌量分给建造以定规模
　　一土司之士子宜训苖民子弟宜设义学教育也查五寨司洞民哨民俱应统归文职管理至于五寨司生贡虽旧属辰州府儒学兼辖但五寨司距府三百余里生员遇有过犯司铎之官逺难饬惩今议以附近之麻阳县儒学训导移驻五寨司就近训迪士子戒饬顽劣竝请铸给麻阳县训导学记以便生童应考一切册结可以钤盖照例赍报庶事件不致迟延而子衿得司铎之训迪亦可免佻达之风再苖民子弟不使学习诗书终必野性难驯义礼不明应于干州五寨司等处设立义学数区苖人子弟有志就学者听赴肄业毎年师儒馆谷议于通省文武公捐俟学习既久敎化有成准附五寨司学应试将见愚顽之习化为礼义之民矣
　　一接壤之边衅宜息也楚黔接壤之区苖寨相连向有寃家仇敌动辄操戈杀抢彼此拿人搆衅不止今既各省设立防员嗣后黔楚相接之苖再有越境操戈彼此拏人搆衅者两防移明防审发落即以白昼抢夺律治罪被拏之人勒令退还如杀伤人命依人命论如百户寨长知情不行禁止以通同治罪
　　请将仓谷多借疏　　　　　　　赵申乔为小民粒食维艰泣请早借仓谷事看得湖南各属积贮食谷例于毎年青黄不接之时将一半借给穷民一半存仓备赈遵行巳久兹据布政使施世纶详据桂阳等州县详称去岁秋获不登米价腾贵今东作方兴穷民之食恳将仓谷早为借给并恳于借给之外酌量多借缘由该司以多借之处不便允行请照往例借给一半余存一半加谨收贮等因具详请示前来随经批令通饬各属一体照例借给以纾艰食如有蠧棍冒领及该州县亏空借端开销者查出定行叅究等因批饬遵照在案【臣】查湖南之民全赖耕种为业上年自夏徂秋旱魃为灾业将安仁等六县先后具疏
　　题报已沐
　　皇恩蠲赈其余各州县虽未成灾而秋收甚歉民鲜盖藏以致今岁谷价髙腾在在遏籴不惟贫穷者日食无措即有银者亦无谷可买但各县捐积谷石原蒙
　　皇上轸恤民依积贮以备荒歉今湖南仓谷照例借给一半外其存仓之谷亦系备赈之项【臣】请各属存仓一半谷石行藩司转饬该州县确查实在饥民量为多借务使乏食小民皆沾恩惠仍严饬不许豪强富户假揑多领候秋收时着令一并照数还仓俾穷民不致失所而农事得免废弛则湖南数百万穷民均沐
　　皇上再造之恩于无既矣谨防题请
　　防
　　三叩
　　圣恩预拨兵米疏　　　　　　　　　赵申乔
　　为三叩
　　圣恩事该【臣】看得湖南各营兵丁月米例于七月开征请将上年解存米石预拨次年春秋二季兵米一案【臣】两经防疏具题两准部覆毋庸议在案【臣】何敢再为凟请惟是兵丁月米系计日待哺之需而小民输将适当青黄不接之际【臣】毎见各营兵米于正月即赴州县支领彼时地丁尚未开征南秋从何输纳兵既苦于守不无枵馁之虞民又无可拮据不免敲朴之惨兵不能待民不能完则州县官那移应垫反亏应解之项者情亦有之【臣】查上年解存充饷南秋米石存贮该道俟本年奏销后于九月内准部文折银解部该道于十一二月间才委员起解则春夏之时前项米石乃贮道候解之项也贮道解之项何不可为拨给兵米之需【臣】故请以上年解存充饷南秋米石预拨春夏军糈其秋冬二季就于七月新征内支给嗣后毎年征收南秋除现给本年秋冬二季及畱充下年春夏二季兵米外余存仍照例折征充饷今准部覆内称若预为拨给其中恐有该管官员将上年存剩米石致有亏空希图掩饰情弊则应在贮道一年之内而不应在预拨春秋二季之时况兵丁需米刻不容缓照数领米毫不容少谁许掩饰亏空而肻以无为有以少为多此又情理之易见者如或有空亏掩饰情弊一经发觉【臣】愿与该管官一体从重处分为扶同欺凟之戒又部覆内称历年兵米俱于本年南秋米内支给遵行已久不便遽行更张【臣】查康熈四十六年九月二十三日准户部咨为奏销康熈四十五年钱粮等事内开一存剩米一千二百一十七石合谷二十四石五斗零应令候拨兵粮夫四十五年存剩南米既令候拨兵粮则四十七年存剩米石似可一例预拨【臣】又伏读康熈四十二年三月十八日
　　恩诏一直省地方有现行事例不便于民者各该督抚详查开列具题该部确议酌量更正一督抚系封疆大吏地方闻见必眞凡闗系筹饷节用裨益兵民事宜如有确见据实条奏钦此【臣】以一介庸材荷蒙
　　皇上高厚隆恩谬任封疆既见事例不便于民而以不便更张之部覆因循中止是【臣】不能奉行
　　恩诏以重负
　　皇上也且【臣】伏见
　　皇上仁覆苍生恩覃薄海蠲租发粟动以数百万计今动支存解之南秋拨给春夏二季之兵米既无损于
　　国课甚有益于兵民而以毋庸议之部覆不再据实上请是【臣】不能仰体
　　皇上之心而重负
　　皇上也【臣】故不辞冒凟之谴再敢沥陈伏乞
　　皇上电察【臣】前具二疏准将存贮解之南秋预拨春夏二季之兵米则兵获饱腾之乐民免追呼之苦永戴
　　皇恩于亿万年矣
　　条陈四欵疏　　　　　　　　　刘殿衡
　　奏为谨陈地方利弊四条仰祈
　　睿鉴允行以益额赋以便民生事窃惟
　　国计莫重于民生而兴利必先于除弊我
　　皇上仁慈覆育宵旰忧勤无刻不以地方小民为念凡可为闾阎计安全谋乐利者靡所不至故薄海内外仰戴
　　皇上深仁厚泽莫不沦肌浃髓矣而楚属地方同在沐
　　浴之中咏歌
　　圣德久遍于江永汉广间也【臣】以谫劣庸才谬荷皇上洪恩俾使楚抚重任凡有闗于地方利弊无论钜
　　细务皆悉心察理以仰副
　　圣主爱养黎元至意谨就【臣】耳目之所及敢効蒭荛之献者有推广垦荒之例捐给牛种一条是也必得钦奉
　　兪防始可实力奉行以收成效有【臣】现在举行民颇称便如零星钱粮收纳碎银修筑隄塍按照垸粮与穵压田亩公议均补三条是也必得
　　天语申饬始可行诸永久而底无弊【臣】不揣冒昧谨胪
　　列为我
　　皇上陈之
　　一招垦荒地请再捐给牛种也楚中向称沃壌明季兵燹而后荆襄郧阳等属田多荒芜赋额大亏
　　本朝定鼎以来招徕抚恤流移复业更蒙我
　　皇上湛恩汪濊劝民开垦节年垦辟荒地俱经
　　题报増课在案【臣】涖任后谘询利弊据荆襄郧阳等府各称荒地尚多有力之家毎年开垦无几而穷民之欲自行开垦者又以牛种无资是以因循至今赋额未能复旧【臣】思开垦一项最为益课利民盖天地之生财惟资地力而国家之经费多出田间今楚中有此荒地若不设法开垦是弃利于地也【臣】再四酌议莫若令本府州县官将该州县所有荒地尽行察勘清出不论本地及外来之民有愿领垦若干顷亩者地方官即查明入册给以印票令其开垦有力者自备牛种开垦仍照现行例于六年后陞科其无力者地方官捐给牛种之费毎领垦荒地一顷给银十两其所垦之地既系领有官捐银两陞科年分不便照劝垦之例应即于次年按额起科至督垦之官既系自出银两捐给与民其加级纪录亦不便照劝垦之例自应酌计银数议叙如十顷则捐银一百两应纪录一次四十顷则蠲银四百两应加随带一级有比此多蠲者计算増加第本郡本邑之官劝垦有限请以楚属通省文武官员俱令一体蠲给开垦照数议叙如此变通则穷民垦种有资官员蠲输至便而荒地无不开垦额赋从此日増矣
　　一零星钱粮准以碎银输纳也地丁钱粮维正之供内以解交部库外以拨支兵饷自应足色足平无容青微短少乃近来州县官征收钱粮不论银数多寡即至一二钱者亦必令倾镕成锭凿一印记始行兑收入柜其零星散碎纹银一概不收以致柜书银匠表里为奸加増折耗多勒火工往往一二钱以及分数之钱粮完纳毎至加倍且钱粮少至数分入平愈难弹兑胥役更易作奸【臣】涖任楚省访知此弊是以入境之始首先刋发告示徧行晓谕凡民间上纳钱粮二三钱以下者许以碎银交纳其或止一二分以及六七分者许以制钱折银各属遵行民间称便盖缘解部钱粮竝发解外省协饷原须倾成元宝其碎银与成小锭者同一倾销徒多转辗折耗不若碎银镕化之径防至所收制钱一项存留欵内尽可支给竝不窒碍难行其于省烦费而便民生似不无小补者也
　　一修筑隄塍应照垸内田粮均派公修也楚属地方大半滨江原称泽国一遇水发动多弥漫田禾庐舍往往淹溢故沿江田地隄垸鳞次相接大小不一总之各修各垸保防田庐靡有争也自豪强隐免小民偏累而蠧胥奸棍包折栽害乘之而起因此修筑不坚隄多冲溃积为民患矣前督臣郭秀稔悉其弊以修隄照粮役夫
　　题请奉
　　防允行在案第原其照粮役夫之议系照隄垸内之田粮役夫非谓照阖邑之田粮役夫也乃百姓体认不确地方官奉行不善误执照粮役夫之説无论水乡山乡低垸高冈之田地以及近隄与不近隄凡有田粮者一概派役其夫是不惟不在隄垸内之人不甘应役使本属隄垸内之人反生推诿矣【臣】涖任以来见各属之以隄塍控告者屡屡不絶究询其故尽由于此夫利害切肤则羣情争趋是即同井守望相助之意若其利害原属无闗岂能强之使赴【臣】是以出示晓谕除通郡通邑利害均闗之大隄仍应通郡通邑公行修筑外其余各垸隄塍俱照依垸内所有之田粮均匀按数出夫不得以阖邑通派竝概及不在垸内之人羣情称便但照粮役夫系前督臣郭
　　题明有案止因词未分晰以致日生异议【臣】是以复
　　行
