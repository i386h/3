<!-- { "loadSidebar": true } -->
　　徐一鸣廷用子正徳丁丑进士初授礼部主事迁吏部騐封司郎中有怙势逾请者一鸣坚执不阿补江西督学以毁滛祠抑阉室左迁乞休擢南京刑部郎高卧不起有渌江集行世【以上旧通志】
　　张治明列朝诗传字文邦茶陵人正徳庚辰防元选庶吉士授编修以赞善使交南以吏部左侍郎掌院以南京吏部尚书入为文渊阁大学士加太子太保世宗在西内召辅臣入直撰科书治忽忽不乐遂发病卒諡文隠隆庆初改諡文毅有龙湖诗集行世皮东山攸县人正徳癸酉乡荐授永川令亷能着声直指行县闻其名径造入室其俭陋殆非人所堪者荐拜御史按大同宣府威行徼外改四川恤刑至永川先是士民生为立祠东山至则请留宿祠中是夕竟端坐而逝【旧通志】
　　尹尚宾姓谱茶陵人嘉靖丙戌进士授户部主事进郎中理盐厰有商挟赂求私不聴商复赂他人事觉尚宾皭然无所汚冡宰许赞每亟称之
　　魏焕明一统志长沙卫人嘉靖已丑进士授嘉兴府司理厯兵部员外郎擢四川佥事戢苗民之顽犷平土司之狱讼着有九边图蜀东抚夷録皇明拱卫録杨守谦志学子字允亨嘉靖已丑进士授屯田主事改职方郎中出为陜西副使擢佥都御史廵抚山西上言偏头老营堡二所余地千九百余顷请兴举营田荐副使张镐为提调牛种取给本土报可俄移抚延绥请乆任镐终其事二年营田大兴计秋获可当帑银十万边闗谷价减十五进副都御史廵抚保定兼督紫荆诸闗去镇之日倾城号泣有追送数百里外者守谦驭下多恩意守官亷位至开府萧然若寒士【明史稿】
　　廖希顔茶陵人嘉靖壬辰进士授高安令设常平仓筑隄铸铁犀镇之陞工部主事经理剔弊悉中机宜扈驾幸承天寻进郎中疏请撤行宫示不复用有摭拾其罪者上曰廖希顔才识精敏合加俸擢山西提学讲业河汾书院有河汾夫子之目防海贼炽御史檄勦捕殱厥渠魁晋浙江亷使
　　萧禹臣长沙人嘉靖丁未进士初令遂宁作息讼辨民俗还醇陞营缮员外郎预修三殿殚心经理世宗屡撤膳以赐
　　王学顔湘潭人嘉靖癸丑进士选翰林院庶吉士进编修入国史舘以强项忤时相出为广东督学殚力校课人文丕振
　　唐九徳湘潭人嘉靖丙辰进士任新喻令亷断有威擢户部郎督临清厰税除漳州副使值闽贼猖獗九徳勒兵勦戢威惠大行备兵金衢参藩粤东运筹督战多收竒绩
　　刘应峯茶陵人嘉靖丙辰进士授南昌令有治剧才以卓异擢吏部主事厯江西参议疏乞终养畱心理学建旌忠书院学者景従着有衡云山集
　　龙光长沙卫人嘉靖壬戌进士任蘓州府节推以治行高等晋吏科给事中厯掌科事有所建白悉见举行转山东布政使
　　蔡承植攸县人万厯庚辰进士累官南太仆少卿性恬澹持身省约晏客外举家蔬食而已守嘉兴俗尚侈靡闻太守高洁不肃而戢时南方郡守有四君子之称承植其一也【以上旧通志】
　　黄洽中三楚文献録善化人万厯癸未进士宰归安乐平并称亷敏擢守晋阳减地亩税二万余两改南安请蠲木价五万有存留库锾二千两洽中命以抵饷修学宫建贤祠耑务以教化为治岭表士民翕然向服
　　胡应台字征吉浏阳人万歴戊戌进士授中书舍人擢兵科给事中转吏科以直忤时相出为江西按察副使旋除督学称得人厯陞太仆卿廵抚应天振肃风纪晋两广总督威名益着召为南司冦忤珰夺职懐宗朝起南兵部尚书转北时上综核尚严应台持法平允多全国体以亲老归养
　　罗其纶茶陵人万厯乙邜乡荐初为太康教谕征修熹宗实録陞琼州府推官时黎人叛乱蔓延二十年其纶单骑宣谕解散其众遂入其地为水防所玺书嘉劳尝被檄理岭东北狱释寃系八十三人擢户部主事晋郎中以母老归养有遗编曰海上吟北归録【以上旧通志】
　　石万程三楚文献録湘潭人天启壬戌进士仕户部郎浔闗寒俭自持闗政肃清出为徽州守值黄山议起不忍贻害无辜与当事力争弗克遂挂冠归台省交荐补知常州府念毘陵才薮务简树名隽甚得士心辛未入觐考功课天下卓异第一以足疾归复起知杭州值廷鞫海宁吴中彦父子事执法甚坚中彦窘急入贿万程峻却吴竟抵法陞温处兵备副使核饷饬军具有次第海冦犯三闗万程至皆请抚海氛以平
　　郭都贤益阳人天启壬戌进士授行人陞江西提学号称得士累迁都御史廵抚江西黜贪墨奬循良氷霜凛凛人不敢干以私凡闗国计民生章疏反覆必待奏可乃已晋兵部侍郎归
　　李可埴善化人天启壬戌进士授溧水令调封邱分校乡闱取士半捷南宫擢南京户部主事除凤阳知府为政方严不阿人多敬惮之【以上府志】
　　周堪赓宁乡人天启乙丑进士授永春令调福清治行为闽吏冠擢御史廵按正顺等处持法平允决疑狱多所全活晋掌河南道筦庚辰大计以端谨称擢顺天府时河决屡告特加工部侍郎命徃视河省费数万隄工用成
　　廖国遴长沙人以进士任扬州司理时内臣杨显名奉使怙势逞威国遴亷得其不法事列上按臣杨稍敛手已夘分校南闱得人最盛调保定修城赈饥克着劳绩擢户科给事中疏劾权辅荐起名臣刘宗周郑三俊举朝惮之【以上旧通志】
　　皇清刘友光攸县举人补沙河令居官亷能厘剔陋规
　　陞行人司未上卒
　　阳始亨攸县人副榜贡生大学士李霨疏荐随征陜西大将军图海复荐补宜川令招抚流移编审丁饷有仁明之称卒于官
　　黄学和善化人好学力行由明经授浏阳教谕课士以行谊为先二子昉鈊昉顺治甲午举人知四川华阳县抚绥凋瘵躬耕自给以县裁并还里鈊壬辰进士累官吏部騐封郎中典试河南号称得人
　　尹惟日茶陵州人顺治壬辰进士知广东和平县才识敏练时九连山冦猖獗贼踞岑冈四省防勦不克惟日单骑深入招抚贼感泣来归复条陈固守机宜请设官驻守岑冈修葺营房兵民安堵卒于官士民置祭田陪祀王守仁祠
　　王岱湘潭举人授随州学正陞京学教授造就人材多所甄拔陞澄海令人诵清明工书画诗有唐郑广文之目
　　黄中理湘潭人善化学生中康熙癸酉经魁甲戌成进士授庶常以亲老告终养杜门视膳足迹不履城市昆弟四人酾酒笾豆极既翕之谊子侄皆读书能文父母没中理年已八十余哀毁尽礼裴正时善化人康熙庚辰进士任信宜令私派尽革催科不扰均盐漆之利置膳士之田士民树碣颂之值粤中告饥总宪赵申乔奉
　　防赈救以在湖南旧识特委任焉正时请先覆校斗斛
　　然后开设粥厰饥民多所全活
　　陈鹏年字北溟湘潭人少负才名康熙辛未进士初令浙之西安时兵燹后流逋转徙豪右并兼民田鹏年履亩丈勘并请豁除宿负自是流民复业烈妇徐氏十载沉寃鹏年按诛首恶营墓立祠为文刻碣以表显之改山阳首革耗羡重惩闗蠧劝士民以务本力农尤谆谆于重亷耻戒奢靡止争鬭恻然与淮人更始风俗为之一变陞知海州奉
　　防赈饥山左立法振廪无勺龠不逮民者擢守江宁抵上江两令廨中出不意悉得其重耗奸弊乃令民输钱者自封投柜中断亲防奔赴之陋俗立士女冶游之厉禁寻以争事遭吏议旋奉来京修书之
　　防复出守蘓州值饥疫相仍请上防发米平粜躬制方药驾小舟徧厯村墅计口授之且量给钱米所全活无算捐赀濬城河民称利便鹏年所涖两郡地大事繁案牍填委勤敏决遣竟无滞狱至旁郡徙狱委勘无不得其情实雪枉鉏凶到蘓之日大书署其门曰求通民情愿闻已过鹏年清操律巳而寛恕爱人故所至有声兼摄藩篆善政尤多再被劾得释
　　命武英殿修书总裁出署霸昌道篆旋奉
　　防同张鹏翮办理河工河决武陟马营口漫溢至张秋鹏年躬亲相度具得地形高下区画条理奏请于决口对岸上流开引河使溜南趋稍东开引河引溜东行仍归正河使水势旁泄方可次第堵筑并请发帑估修长桩大埽以资捍御奏入奉
　　俞防未防
　　命署理总督河道印务荐谙练之贤员以收实用察虚松之隄工以责后效属僚遂氷兢董事马营再决复请于王家沟挖引河一道使一律深通适西北风大起大溜直贯引河河流渐徙而南老黄河内水随沁水入决口者仅十分之一二遂尽力堵塞复奉
　　防回办南工时漕渠浅涩鹏年遣干吏直溯淮源疏其上流清水得以畅达三至武陟又请开官庄峪引河南坝尾既合北坝尾合而复开者四鹏年奋欲捐躯官弁民夫悉力加帮亦告成功
　　皇上嗣登大寳睠念忠勤
　　特防授总督河道兵部侍郎兼副都御史鹏年感泣拜命风餐露处积劳病肿比疾笃
　　恩赉稠叠存慰备至鹏年口占谢疏竟卒于武陟愍纶优异
　　赐赙金二千两諡恪勤封其母一品太夫人廕子一品官生鹏年貎魁硕须髯若神性介特然喜甄拔后进上下古今胷次卓荦亦跌宕自抒冩有诗文集共六十二巻厯仕政畧河工条约各一巻子树芝令揭阳以卓异荐树萱官工部侍郎
　　朱竒珍长沙人康熙丙子举人令福建同安清白自矢革陋规除刁横催科分户派额民免赔累缮治囹圄男女犯科者狱各有别宿系可开释者立为申豁捐俸修朱子祠建高士轩士民徳之以告养去官
　　衡州府
　　东汉蔡伦后汉书列传桂阳人以永平末始给事宫掖和帝即位转中常侍与参帷幄伦有才学尽心敦慎数犯顔匡弼得失自古书契多编以竹简其用缣帛者谓之为纸缣贵而简重并不便于人伦乃造意用树肤麻头及敝布鱼网以为纸元兴元年奏上之帝善其能自是莫不従用焉故天下咸称蔡侯纸元初元年封为龙亭侯
　　谷朗姓谱耒阳人事继母以孝闻厯官九真太守胡腾后汉书窦武传武府掾桂阳胡腾字子升桓帝廵狩南阳以腾为防驾従事公卿贵戚车乗万计征求费役不可胜极腾上言天子无外乗舆所幸即为京师臣请以荆州刺史比司校尉臣自同都官従事従之自是肃然莫敢妄有干欲腾以此显名官至尚书
　　晋罗含晋书列传含字君章耒阳人少有志尚尝昼卧梦一鸟文彩异常飞入口中自此藻思日新含父尝宰新淦新淦人杨羡后为含州将引为主簿辞不获而就焉羡去职含送之到县新淦人以旧宰之子咸致赂遗含受之及归悉封置而去后为郡功曹刺史庾亮以为江夏従事太守谢尚称曰罗君章可谓湘中之琳琅累迁廷尉长沙相年老致仕初含在官舍有一白雀栖集堂宇及还家阶庭忽兰菊丛生以为徳行之感焉
　　南北朝邓正直楚纪衡阳人以行义闻陈永定初欧阳頠刺衡州雅知其贤辟为卢阳令罢征弭盗修城濬河兴学崇教人多称之
　　唐赵知微楚纪衡山人穆宗时上言时政词气激切帝召宰相慰谕之宰相因贺天子能纳谏然终不能用
　　五代廖凝姓谱字熙绩衡阳人仕南唐宰都昌县以亷自守秩满题诗修江寺云五斗徒劳更折腰三年两鬓为民焦今朝解印吟归去还挈来时旧酒瓢宋曹裕姓谱耒阳人举进士为潭州司録参军能辨枉狱后宰溧水值嵗蝗漕使以嵗计不足讽诸邑裕曰吾宁忍视其死而不救之卒以实闻
　　曹洪明一统志裕子举进士为永兴令邑小民贫上供匮乏洪叹曰吾入厯县未尝横敛岂以暮年倒行逆施乎遂弃官归
　　胡晏明一统志衡阳人资性孝友乡里慕之有争讼不到公庭多徃质焉大开馆舍延礼四方贤士以廸诸子及卒孔武仲表之曰处士胡君之墓
