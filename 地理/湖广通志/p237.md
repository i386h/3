<!-- { "loadSidebar": true } -->
　　唐刘瞻唐书列传瞻字几之其先出彭城徙桂阳举进士博学宏词皆中累迁翰林学士进承防咸通中以中书侍郎同中书门下平章事同昌公主薨懿宗捕太医韩绍宗等送诏狱瞻上疏固争即日赐罢俄斥亷州刺史贬驩州司户参军僖宗立复拜中书侍郎平章事瞻为人亷约所得俸以其余济亲旧之窭困者家不留储无第舍四方馈献不及门行已终始完洁弟助字元徳性仁孝防时与诸兄游至食饮取最下者及长能文辞喜黄老言年二十卒
　　孟琯【详文苑志】
　　宋曹靖楚纪郴人性孝友嘉祐中为益阳令有善政去后民思累官尚书比部郎知宾州黄庭坚为作善政颂称为御吏严而不残使民寛而不弛
　　杜唐卿姓谱字兴宗宜章人元丰间进士调浮梁主簿兴学校芝生于学从之游者三百余人有善政百姓思之后累官司农
　　朱辂明一统志郴人绍圣间登第通判邵阳累折疑狱人以不寃后知郴狱无一死罪甘露降于州署前松树逾月松下地犹润人谓其善政所感
　　雷应春楚纪字春伯郴人嘉定丙子魁荐又魁礼闻以诗擅名累官监察御史首疏劾时相忤权贵出知全州不赴隠北湖后知临江军安静不扰尝欲城新淦以备不虞当路沮之及巳未之乱临江仓卒无备始服其先见所着有洞庭玉虹日边盟鸥清江诸集陈纯夫【详文苑志】
　　姚宋佐【详文苑志】
　　曹肃【详文苑志】
　　黄观象【详文苑志】
　　明邝子辅姓谱宜章人洪武初以明经任本县训导陞安福令不受改句容教谕所在咸立师范谢职教子埜成进士歴官陜西按察使尝以俸钱易绒褐归奉子辅大怒封还以书责之埜欲相见与僚友谋请为乡试考官子辅知之复怒责之曰岂有子亷访而父典文衡者乎其义方之训耿耿如是故世称埜贤必归美子辅云
　　黄茂楚纪桂东人洪武中贡入胄监才识通敏拜应天府尹修明政事振立纪纲
　　曹嗣宗楚纪郴州人少有志操建文庚辰进士初授四川达县令达故宕渠地嗣宗开创官府修六相楼祀唐李峤刘晏元微之李适之韩滉宋张商英太守严峻徳以亷能荐擢陜西按察佥事
　　朱光才明一统志郴州人永乐甲申进士歴官户部郎中绰有休声陞陜西布政司叅议
　　曹琏楚纪永兴人宣徳已酉举于乡初任嘉定州学正仪矩峻整文学缜畅擢河南提学佥事以身为教士习丕变时于谦巡抚中州荐之迁陜西按察副使総理宁夏边储陟大理少卿叅賛延绥军务谢事归卒着有裕斋集子佺字存之成化辛丑进士授南京大理评事补南京按察佥事大学士李东阳序其集欧阳复楚纪桂阳人景泰辛未进士授兵部主事歴员外郎出补泉州知府政平刑简释囚致雨卒于官百姓立欧公祠祀之至今有祷輙应大学士彭时记云
　　王庭桂【详忠臣志】
　　何俊明一统志郴州人成化已丑进士任南京户部主事擢云南按察司佥事兼督云贵学政随俗化导济之以严凡所陶铸皆中器使着有讷斋稿子说成化庚子乡试第一辛丑成进士歴刑部员外郎録囚南畿多所平反擢河南督学佥事学政修举
　　邓庠楚纪宜章人成化壬辰进士初授行人拜监察御史疏陈八事上皆嘉纳巡按陜西録囚系多所减宥有编戍海者道出宜章见闾表有庠名曰此活我御史公也泣拜而去都匀苖叛所司请勦庠承命往视得苗争地讐杀状诣贼巢谕降之迁河南副使歴陞右副都御史巡抚河南劾镇守太监廖堂弟鹏倚势害民诏即逮捕陞户部侍郎晋南尚书卒年七十七
　　朱守恕楚纪桂阳人父海正统乙丑进士江西按察佥事守恕登成化壬辰进士授涉县令改修武亷能刚毅所至有声擢南御史陞云南佥事
　　崔岩明一统志郴州人成化辛丑进士歴户部郎中山东江西河南布政使擢左都御史转南京工部左侍郎卒岩生平棱峻不茍合居官三十余年田园如旧云
　　曾全姓谱永兴人成化丁未进士授户部主事值星变抗疏陈四事归号碧潭居士筑室授徒以诗文自娱
　　髙防先姓谱宜章人成化丁未进士授行人奉使朝鲜管伴来迎防先曰朝鲜称王受命天朝王不来迎是与王人抗矣王谢罪来迎后遂为常陞御史发奸摘伏修举废坠歴四川叅议卒防先燕居如对宾客闺门若官府交友言必信见人患难必使亟拯之何孟春明列朝诗传字子元郴州人治癸丑进士李东阳异其才拟入史馆以父忧罢授兵部职方主事歴郎中补河南参政入为太仆卿以佥都御史巡抚云南召为吏部右侍郎世庙即位诏议尊亲礼大臣相继去位孟春率部院台谏力争泣谏于左顺门上疏上抚慰再四跪泣不起左迁南京工部右侍郎居无何尽斥诸咈议者削籍锢不复用屏居著述有余冬叙録行世穆庙初追赠礼部尚书赐諡文简范辂明一统志桂阳人正徳辛未进士授行人拜监察御史清军江西忤宁庶人宸濠谪四川宣抚司经歴起擢福建佥事江西副使宸濠谋反辂首挞其乐工杀之诬系狱除名事白复起山东副使陜西叅政辂有气节歴官有能声
　　直靖州
　　明夏必铭绥宁人洪武初以贡任湖州通判在官六年清操如一催科不扰屡膺奨荐致仕归以耕读教子弟以和敬劝乡族周恤贫困化导横逆卒年七十六【见州志】
　　宋以方【详忠臣志】
　　张儒靖州人嘉靖戊子乡荐官至两淮盐运副使孝友着闻在官清慎
　　陈宗武靖州人嘉靖甲午乡荐为任丘令擢守通州时边警告急宗武励精竭力料理刍粮以固根本通融买办以苏民困严缉盗贼以靖地方修建新城以遏外冲清查卒伍以肃军政一膺钦赏八举贤能易鳌防同人名山知县歴任九年清操特着卒于官民立祠祀焉【以上旧通志】
　　杨正恒【详文苑志】
　　马应干【详文苑志】





　　湖广通志巻五十
　　钦定四库全书
　　湖广通志巻五十一
　　人物志
　　国家教育之泽长矣人文蔚起后先辉映岂不伟哉惟楚有材自鬻熊始观射父左史倚相楚之宝系焉如声子之吿子木者虽不为楚用然楚产也若乃濂溪生营道而二程实产黄陂考亭南轩过化荆湖皆濂溪为之倡此盖理学之宗衣被九州典型百代其他或学正而德未全孚或功着而学趋异尚似续先儒诚未逮焉以言乎行业则皆卓荦可观矣至于词章慧业训诂耑门及一言一行可采者次之故文苑附焉幽兰碧涧萧然自适者又次之故隠逸附焉
　　总部
　　人物【理学】
　　宋周惇颐朱子濂溪先生传先生名惇实字茂叔避名改惇颐世居营道父辅成祥符八年进士赠谏议大夫先生少孤养外家舅氏龙图阁学士郑向奏试授分宁簿为政精宻严恕务尽道理有狱久不决一讯立辨为南安军司理狱有囚法不当死转运使王逵欲深治之先生与之辨不听取吿身委之而去曰杀人以媚人吾不为也逵感悟囚得不死知南昌县改太子中书舍人签书合州判官事转殿中丞一郡之事不经先生手吏不敢决民不肯从为广南东路转运判官转虞部郎中提防刑狱务以洗寃泽物为已任设施措置未及尽其所为而卒年五十有七所着太极图易通数十篇诗十巻先生在南安时年甚少程公珦知其为学知道也使其子颢颐受学焉程公二子倡明道学以继孔孟不传之绪其源自先生发之信古好义以名节自砥砺奉己甚约俸禄尽以周宗族庐山之下有溪焉筑室其上名之曰濂溪语其友潘延之曰异时与子相从于其上咏歌先王之道足矣豫章黄庭坚称之曰茂叔人品甚髙胸中洒落如光风霁月短于取名而乐于求志薄于徼福而厚于得民菲于奉身而燕及惸嫠陋于希世而尚友千古宋史嘉定十三年赐諡曰元公淳祐元年封汝南伯从祀孔子庙庭二子夀焘焘官至宝文阁待制谨按朱子黄陂二程祠记云天圣中洛人大中大夫程珦初仕为黄陂尉秩满不能去遂家焉实以明道元年壬申生子颢字伯淳又明年癸酉生子颐字正叔其后十有余年当庆厯丙戌丁亥间摄贰南安乃得狱掾舂陵周公与之游于是二子因受学焉既乃得孔孟不传之绪于遗经遂以所学为诸儒倡今所谓明道先生伊川先生是也河南府志云程氏中山博野人有讳羽者宋太平兴国间以官贵赐第京师遂家河南羽生希振希振生遹遹生珦遹为黄陂县令清谨卒于官珦不能还遂家于陂生颢颐二子未几録用功臣后就注珦为黄陂尉孝感县志云遹令黄陂时娶于孝感张氏生珦故二程常游孝感读书董湖西北隅今程子巷即其地又二程遗事明道先生未能言时叔祖母任氏抱之行不觉坠先生以手指示随所指得之然则二程诞降之由其生长渊源于楚地者奚翅数十年且其宗族姻娅咸在匪但流寓而已世称河南二夫子前不系中山后不入荆楚原夫大儒挺出天下宗之非一圉所能私然实未尝非楚人也因附识于濂溪之后后之君子庶有考焉又按周程之学集成于朱子宋元间有赵复者黙识于兵燹之余始传及许鲁斋诸人复盖德安郡人也道学之传于楚固有厚幸云
　　总部
　　人物志【行业】
　　周鬻熊鬻子名熊楚人年九十余见文王王曰老矣鬻子曰使臣捕兽逐麋已老矣使臣坐策国事尚少也文王师之著书二十二篇名曰鬻子周封为楚祖按鬻子夀最髙成王时犹存其书今传十四篇贾谊新书止述七篇
　　鬬防字射师楚大夫左传桓公九年楚子使道朔将巴客以聘于邓邓南鄙鄾人攻而夺之币楚使鬬防帅师及巴师围鄾邓养甥聃甥帅师救鄾鬭防衡陈其师于巴师之中以战而北邓人逐之背巴师而夹攻之邓师大败鄾人宵溃十一年楚屈瑕将盟贰轸郧人军于蒲骚将与随绞州蓼伐楚师莫敖患之防曰君次于郊郢以御四邑我以鋭师宵加于郧若败郧师四邑必离莫敖曰卜之对曰卜以决疑不疑何卜遂败郧师于蒲骚
　　鬬伯比楚大夫能料敌知人左传桓公六年楚武王侵随鬬伯比言于楚子曰汉东之国随为大随张必弃小国小国离楚之利也少师侈请羸师以张之八年楚子伐随随师败绩获少师伯比曰天去其疾矣乃盟而还十年屈瑕伐罗伯比送之还谓其御曰莫敖必败举趾髙心不固矣及罗罗与卢戎两军之大败之
　　虞丘子刘向说苑楚令尹虞丘子尝荐孙叔敖之贤庄王以为令尹少焉虞丘子家人干法孙叔敖执而戮之虞丘子喜入见于王曰臣言孙叔敖可使持国政奉国法而不党施刑戮而不骩可谓公平庄王曰夫子之赐也已
　　屈重楚莫敖左传庄公四年楚武王伐随卒于樠术之下屈重与令尹鬬祁乃除道梁溠营军临随随人惧行成莫敖以王命入盟随侯且请为防于汉汭而还济汉而后发丧
　　鬻拳楚大夫左传鬻拳强谏楚子楚子弗从临之以兵惧而从之鬻拳曰吾惧君以兵罪莫大焉遂自刖也君子曰鬻拳可谓爱君矣谏以自纳于刑刑犹不忘纳君于善楚子伐黄还及湫有疾卒鬻拳葬诸夕室亦自杀也而葬于绖皇
　　蒍贾叔敖之父为楚工正秉心渊沈而有谋临事果敢而能断遇敌整暇而不迫左传僖公二十七年子文用子玉为令尹国老皆贺贾尚幼后至不贺曰子玉刚而无礼不可以治民后果败于城濮文公十六年楚大饥戎及庸人麋人皆将伐楚楚人谋徙于阪髙贾曰不如伐庸彼谓我饥不能师故伐我也若我出师必惧而归乃出师灭庸宣公元年晋伐郑使贾救之遇于北林囚晋解
　　屈完楚大夫左传僖公四年齐侯以诸侯之师伐楚师进次于陉楚子使屈完如师师退次于召陵齐侯陈诸侯之师与屈完乘而观之完曰君若以力楚国方城以为城汉水以为池虽众无所用之遂及诸侯盟
