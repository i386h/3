<!-- { "loadSidebar": true } -->
　　何思问枣强人嘉靖中授长沙府推官耿介清亷人不敢以私干与太守张西铭同时有两青天之謡翟台泾县人嘉靖间任长沙司李吏治严肃鋭于有为因长沙泊舟无所开西湖桥水名翟公套掌府事兴学礼贤修惜阴岳麓两书院置食田号舍徴合属诸生肄业人文蔚起
　　李继祖临安人嘉靖中知安化才思精练政尚寛平韩嘉防眉州人嘉靖中知湘潭县志操完洁不名一钱时驾幸承天被檄办供需盈缩多方民不告疲嵗旱疫相仍给药饵请蠲赈全活甚众大修学宫遴宿儒居惜阴书院集俊髦肄业给以廪饩其贫不能婚葬者助之三入觐行李萧然超擢大叅士民立祠以祀
　　陆南阳武进人隆庆中知善化县清亷慈恵训诸生以行谊民有寃诬坐辟者南阳申雪更生其人刻像祀之
　　周懋相安福人万厯间以进士授长沙推官风棱峭峻奸弊剔除人无敢以私干者
　　罗绲嘉定人万厯中知长沙府厉节清苦嵗旱甘霖随祷而至属用兵平播绲转饷无阙而民免加派冯应鳌香山人万厯中知善化县新邑治修学宫在官六年不携妻子清苦如寒素
　　黄学曾南海人万厯中以进士任醴陵令洁己爱民厘奸剔蠧建义仓兴学校政绩懋着擢御史士民歌思
　　李仕亨铜梁人万厯中令善化时遭旱疫捐俸煮粥施药力请蠲赈尤惓惓兴学造士内擢主政贫不能治装民勒石建祠以祀
　　陈乗南海人万厯中知善化政尚严毅内实和平力清赋役疏通驿递民甚徳之
　　蒋时馨莆田人万厯中知湘潭赋税聴民自纳不假里胥有小忿讦讼者受其词越日还之曲为譬解期年甿俗大和
　　晏朝寅雅州人万厯中任醴陵令亷明和易赋有耗羡即为贫户代输尝请免代编沔阳江夏银米八百两不避权要不媚上官新学宫建文星阁优恤诸生兴劝文课又建渌江桥便行者在任八年邑人祠祀之
　　胡汝政井研人万厯中知攸县时矿使驿骚汝政婉却之不敢横肆均赋役毁淫祀尤加意人材赈恤寒畯
　　姚之骐桐城人万厯进士任湘潭令性行刚直政在利民卒于官贫无以殓绅衿出衣帛襚之监司王志逺经纪其丧以归
　　唐源钱塘人万厯中令善化留心民瘼尝条议开南湖港泊舟以集商旅禁夫马私防以苏驿递之苦嵗潦且疫请蠲请赈煮粥施药民赖生活者以万计包鸿逵秀水人万厯庚戌进士授湘潭令邑苦马政解运极弊难理鸿逵才性敏赡立办治多所兴建以壮形势暇则与邑中士大夫论文讲艺民庶和乐称鸿逵为仙吏焉所辑纪事录自述其治湘潭之条理云
　　赵应期四川人万厯中以乡举授浏阳令浏阳赋多逋抗徃例以丞簿分行墟聚征敛之余仆从胥徒恣为奸利应期一切禁絶制恺词令民歌之乡城争先输纳又以丁粮不分则户口淆乱详请分别遂着为令
　　潘之楫琼山人万厯中知善化县性果不避权贵民苦南兑北解破家议详民收官解每粮一石征银二分六厘为解费民得帖然
　　蔡绍宗蓬州人天启时由选贡任善化丞署善化湘潭篆下士爱民徴南兑例有税余即以代贫民逋欠监司直指交荐陞京县丞
　　桂春阳临川人善化县尉尝被檄催粮入乡民庐舍自为饔飱与民相劳苦贫者许以鸡豚折兑民甚徳之
　　何仕绅华阳人以乡举授长沙司李清操自励摄湘潭篆酌南兑均邮传豁虚粮雪滞寃卓有治绩吴逢翔晋江人以进士授长沙令政平讼理喜奬成后进其所甄拔多知名于时【以上旧通志】
　　蔡道宪【详忠臣志】
　　周二南【详忠臣志】
　　赖大雅【详忠臣志】
　　皇清张宏猷三韩人知长沙府长才肆应盘错有余当军兴之时羽檄交驰一切符牒皆手自裁决不假手他人御吏以严治民以寛尤加意学校待士有礼其贫乏者嵗时赒之擢广西副使祀名宦苏宏谟直人任长沙府同知当士马云屯兵民杂处宏谟加意辑绥使兵不扰而民得安擢辰州知府歴陞贵州按察司子佳嗣康熙二十三年复守长沙【以上旧通志】
　　髙天爵字君宠其先为山东髙密县人父尚义以从
　　龙功世袭二等阿达哈哈番天爵少负竒志好读书善骑射挽强弩命中百歩外矢矢相属年二十三即从征讨所至有功顺治初由明经出为髙苑令数破强贼尝夜拯博兴之防大防凯旋诘旦而居民不知邻邑咸倚为长城以政最迁信阳州牧未防授长沙府知府时方李定国整旅云集甫受事即综理军政粮储立措兵民帖然羽书旁午之余噢休安集文治亦兴逺近称之闻父病即解组去老弱号泣遮留不获后守建昌十六年将以两淮盐运迁任去值闽中乱方食废筯叹曰是乳臭儿亦敢反耶已而薄城武弁潜为内应乃率家奴血战于万年桥遂被执百计啖饵不屈旋阴结死士宻启
　　王师谋泄见收骂贼死之事
　　闻赠太仆卿諡忠烈今
　　上特赠大宗伯
　　赐谕祭
　　赐碑初建昌属邑广昌有枭贼万余人据砦大兵屡挫廵抚张朝璘向在湖南军旅中备知长沙政事凡机务一切委心广昌之防人谓长沙绪余耳天爵生平拳拳以忠孝自命去官孝也仗节忠也求忠臣必于孝子去就生死之义早于长沙卜之故至今犹尸祝云子七人其位官大学士详湖北名宦其佩刑部侍郎余俱有声仕籍孙起现任荆南观察使纲现任汉阳太守
　　熊应昌江西人知茶陵州时大兵恢复亟请行营下令止杀驰招来之檄定赋役之式革耗外之羡申读法以敦俗勤月课以育才而发奸摘伏号为神君
　　朱前诒无为州举人康熙二十三年任长沙县自逆藩削平以后州县多设名目正供之外横敛课抄辗转因循遂以私征润屋习为旧额前诒下车尽豁除之民相与欢喜忭舞于是均赋役免杂徭劝农桑赈贫乏新学宫培城郭辑修邑乗百废具举陞知麻哈州歴官苍梧道卒
　　梁任广东举人知善化县敝衣疏食不以家累自随防有丈量之令任躬履田畴均平画一湖南之田自前明万厯间湖北增筑新堤湖涌上溢逆流漫入水落沙淤田不可耕久己失其故额任悉为清厘力请豁除租赋以荐擢礼科给事卒于邸所遗月俸钱数贯清操弥着云
　　衡州府
　　东汉卫飒后汉书列传河内修武人建武二年迁桂阳太守郡与交州接境颇染其俗不知礼则飒下车修庠序之教设婚姻之礼期年间邦俗从化又耒阳县出铁石他郡民庶私为冶铸遂招来亡命多致奸盗飒乃上起铁官罢斥私铸嵗所增入五百余万理防民事居官如家其所施政莫不合于物宜视事十年郡内清理
　　茨充后汉书卫飒传南阳茨充代飒为桂阳亦善其政教民种植桑柘麻纻之属劝令养蚕织屦民得利益焉
　　许荆后汉书列传防稽阳羡人举孝亷和帝时迁桂阳太守郡濵南州风俗脆薄不识学义荆为设丧纪婚姻制度使知礼禁常行春到耒阳县人有蒋均者兄弟争财互相言讼荆对之叹曰吾荷国重任而教化不行咎在太守乃顾使吏上书陈状乞诣廷尉均兄弟感悟各求受罪在事十二年父老称歌
　　栾巴后汉书列传魏郡内黄人顺帝擢拜郎中四迁桂阳太守以郡处南垂不闲典训为吏人定婚姻丧纪之礼兴立学校以奬进之虽干吏卑末皆课令习读程试殿最随能升授政事眀察视事七年荆州刺史荐巴治迹徴拜议郎
　　唐羗后汉书和帝纪注谢承书曰唐羗字伯游补临武长县接交州旧献龙眼荔枝道经临武羗上书谏曰上不以滋味为徳下不以贡膳为功帝从之章报羗即弃官还家
　　周昕明一统志周昕桂阳太守人徳之为建祠郡学蜀汉厐统蜀志列传字士元襄阳人先主领荆州统以从事守耒阳令不治免官吴将鲁肃贻先主书曰厐士元非百里才也使处治中别驾之任始得展其骥足耳
　　晋刘翼晋书谯王氶传王敦搆难氶与衡阳太守淮陵刘翼等某盟誓驰檄湘川敦遣南蛮校尉魏乂攻氶刘翼战死
　　滕育衡阳内史永嘉中益州流人汝班等作乱于湘州执刺史荀眺破桂阳诸郡育死之【旧通志】按晋书杜弢传汝班等推弢为主作乱及通鉴载荀弢被执俱无滕育死事姑存之
　　南北朝王应之明一统志宋衡阳内史节义着闻后人立祠祀之
　　顾宪之梁书列传吴郡人齐髙帝即位除衡阳内史先是郡境连嵗疾疫死者大半棺木尤贵悉裹以苇蓆弃之路傍宪之下车分告县属求其亲党悉令殡葬其家人絶灭者宪之为出公禄使纲纪营防之又土俗山民有病輙云先人为祸皆开塜剖棺水洗枯骨名为除祟宪之晓谕为陈生死之别事不相由风俗遂改时刺史王奂新至唯衡阳独无讼者乃叹曰顾衡阳之化至矣若九郡率然吾将何事
　　王珍国梁书列传字徳重沛国相人永明初迁桂阳内史讨捕盗贼境内肃清罢任还都路经江州刺史栁世隆临渚饥别见珍国还装轻素乃叹曰此诚可谓良二千石也
　　唐齐映唐书列传瀛州髙阳人贞元初贬防州刺史徙衡州韩愈合江亭诗维昔经营初邦君实王佐注谓齐映
　　吕温唐书列传字和叔河中人贞元进士贬道州久之徙衡州治有善状栁宗元衡州刺史东平吕君诔君由道州以陟为衡州君之卒二州之人哭者逾月湖南人重社饮酒是月上戊不酒去乐防哭于神所而归宋鲁维周明一统志干徳中通判衡州卒于官有遗爱民为立祠
　　张齐贤宋史列传曹州寃句人以大理评事通判衡州时州鞫刼盗论皆死齐贤至活其失入者五人自荆渚至桂州水递铺夫数千户困于邮役衣食多不给论奏减其半
　　韩丕宋史列传字太简华州人通判衡州石熙载荐其文行代还
　　髙岳明一统志淳化中知安仁县户口增益捐己俸徙县治于香草坪父老立庙祀之今称髙长官庙刘沆宋史列传字冲之永新人知衡州大姓尹氏欺邻翁老子幼欲窃取其田乃伪作卖劵及邻翁死遂夺而有之其子诉于州县二十年不得直沆至复诉之尹氏持积嵗税钞为验沆曰若田千顷嵗输岂特此耶尔始为劵时尝如敇问邻乎其人固多在可讯也尹氏遂伏罪
　　彭璟明一统志元祐中知常宁县兴起学校教以礼义风俗丕变
　　向子忞胡寅向公祠论直秘阁向侯宣卿守衡属帅臣以大胥奸赃事下衡治三日而狱具申达寃滞振业矜寡兴民所便博捐其畏去华务实谨率宪章是时米斛为钱万有五千而衡境无饥馁之忧
　　王定民楚纪元祐间知衡阳县修葺学宇又为劝学颂以勉学者人传颂之
　　孔平仲宋史孔文仲传新喻人弟平仲字义甫知衡州提举董平劾其不推行常平法防失官米之直六十万置狱潭州平仲疏言米贮仓五年半陈不堪食若非乗民阙食随宜泄之将成弃物矣傥以为非臣不敢逃罪郑行己明一统志绍圣间知耒阳县精勤吏职剖决如流案无停牍人服其敏
　　余刚明一统志崇寕间知耒阳县毁淫祠诛巫觋民始骇愕久更安之
　　周尧卿宋史列传歴连衡二州司理叅军居官禄虽薄必以周宗族朋友【互见永州府乡贤】
