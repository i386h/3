<!-- { "loadSidebar": true } -->
　　李尧言眀一统志江陵人熙宁中除侍御史未七十上印绶其兄立言亦自澶州纳政时又有李竦引疾里居郡人语曰元丰济济称三李一瓢乐在其中矣唐恕宋史唐介传江陵人孙恕崇寕初为华阳令以不能奉行茶法忤使者谢病免归其弟意方为南陵令亦以病自免兄弟杜门躬耕靖康元年御史中丞许翰言其高行诏起为监察御史意亦宰相呉敏荐召对而贫不能行竟饿死江陵山中
　　文范荆南人家邑西高沙湖不乐仕进黄庭坚赠诗曰不趋吏部朝中板且脍高沙湖里渔【旧通志】何参夷陵人居笃学坊性孝友博学多闻不求仕进人称曰处士
　　元陈伯通峡州人少有筹干为中大夫伊徳呼公所器重勉之仕遯深山中至正间尽以家世所余给族党之贫者隐居教授乡里化之【以上旧通志】
　　明刘世英洪武初以文学名于世潜德弗耀不干仕进【旧通志】
　　范希良松滋人举嘉靖癸卯乡试一上春官不第遂絶意仕进足不至公庭所居敝陋弹琴读书自乐世号为水南先生
　　刘魁【详乡贤志】
　　靳相居江陵之草市家贫未娶课童防数十日晡即下帘读书友人为卜室不数年妻卒遂不复娶躬防以养亲亲殁因潜于家不与俗往来时人每劝之仕不应年七十余卒
　　孙譝字九别号长啸道人棕笠蒲团往来山水间尝制邵康节像自随又云安乐子
　　【阙】　槟号鹤池沙市人萧然高寄不务生产有古隐君子风年八十一卒子养心领乡荐成进士为名御史
　　曹仪庭号高尚江陵人诸生遯迹田圃间闭户不见贵介俗人究心河洛康节之学读书彻夜不辍每语人曰荆州空陈执中人未有喻之者及壬午闯贼陷荆时知府乃陈执中也事孀母王氏曲尽孝养训孤侄如子乡人有为不义者咸畏其知【以上旧通志】
　　皇清陈丈人居夷陵之沙地坡有隐德顺治初年百有四岁目眀耳聪歩履甚健逺安令周会隆安车延之询其所得曰知事迟回头早耳予之钱弗受闻其尚田于县界因免其一家之徭【旧通志】
　　襄阳府
　　汉厐德公后汉书列传南郡襄阳人居岘山之南未尝入城府夫妻相敬如宾荆州刺史刘表数延请不能屈乃就候之因释耕垄上妻子耘于前表指而问之曰先生苦居亩而不肯官禄何以遗子孙公曰世人皆遗之以危今独遗之以安虽所遗不同未为无所遗也表叹息而去后擕妻子登鹿门山采药不反襄阳记诸葛亮每至其家独拜床下公初不令止司马徽与徐庶亦尝诣之值公渡沔上先人墓呼公妻子使速作黍公还直入相就不知何者是客也子山民亦有令名为魏黄门吏部郎早卒孙涣晋太康中牂牁太守从子綂
　　杨虑楚国先贤传虑仪兄也字威方襄阳人少有德行为江南冠冕州郡礼召诸公辟请皆不能屈年十七夭乡人号曰德行杨君
　　唐朱放字长通襄阳人隐于越之剡溪曹王臯镇江西辟为节度叅谋贞元初召为拾遗不就有诗一巻行世【旧通志】
　　郧阳府
　　眀杨春郧县举人筑室山中读书力行不履城市性厚重寡言笑尝以琴一张酒一樽自随欣然会意有弄月吟风之概
　　刘俊初郧阳人初不肯就试父兄强之遂领乡荐一赴公车归遂终身逸居四时吟啸性情常发于诗歌中着有山居集蔵于家【以上旧通志】
　　直归州
　　宋郭雍宋史列传字子和其先洛阳人传其父忠孝学通世务隐居峡州放浪长阳山谷间号白云先生乾道中旌召不起赐号冲晦处士命州郡岁时致礼存问后更封頥正先生令部使者遣官就问雍所欲言备录缴进熈淳初学者裒集程颢程頥张载游酢杨时及忠孝雍凡七家为大易粹言行于世
　　眀陈德芳施州人少聚生徒教授洪武四年明师伐蜀德芳讽施南覃州隆降附以兵助攻瞿塘欲酬其功固辞不受蜀献王以卓行荐使者及门芳逾垣遯去【旧通志】
　　长沙府
　　唐戴简栁宗元集谯国戴氏曰简尝以文行累为连率所宾礼贡之泽宫而志不愿仕与人交取其退让受诸侯之宠不以自大其离世与好孔氏书旁具庄文莫不总綂以至虚为极得受益之道其乐道与宋王南美楚纪字乙道安化人隐伊溪桂嵓尝置义庄以给孤贫博通子史尤长于易逺近学者裹粮景景从所着有钓月楼耕云堂等诗赋
　　董南美楚纪湘乡人少以文名不乐仕进东坡山谷尝与之游号碧庐居士
　　谢英姓谱字楚华宁乡人读书于石桂山博学好古闻岳武穆被害乃隐居山林教授子弟孝宗累辟之不就所着有志伊录白云稿循吏龟鉴
　　彭宗孟字尚英湘潭人隐居好学不求闻达尤深于易作易解呉猎呉旂序其书置之学宫漕使邓汝谠闻而礼聘之【见县志】
　　易元吉楚寳字庆之长沙人工畵花鸟及见赵昌畵乃曰世不乏人遂游荆湖搜竒访古几与狖鹿豕同游故口传目击之妙一写于毫端又于舎后开圃凿池以乱石樷篁梅菊葭苇驯养水禽山兽伺其动静以资畵思尤善畵獐狷米芾畵学云元吉徐熈后一人而巳善畵草木叶心翎毛但以猿獐称可叹眀李祁眀列朝诗传字一初茶陵人元綂元年进士应奉翰林文字母老就养江南授婺源同知迁江淛儒学提举司副提举母忧解职归隐居永新山中入国朝力辞征辟年七十余卒遗文为云阳先生集十巻少师东阳祁五世诸孙也治中归茶陵刻石表其墓
　　洪伦攸县人以诸生贡太学性刚直不乐仕进授御史弃官归隐其家四世同爨讫无间言【见旧通志】廖本祥眀张治茶陵志成化中为社学师教诲有方而作人之心恳恳有声州庠者多出其门崇家礼辟佛老洵儒家者流
　　瞿继祖长沙卫人少负才名潜心经史中嘉靖甲午乡魁屡试礼闱不偶选永川尹不赴杜门谢客手不释巻箪食豆羮一介不茍扁其室曰心迹双清寿七十九自为志铭竝逸民传
　　杨廷相长沙人世居青山号青山攻苦力学博通经史精天文地理性命元秘之防中嘉靖壬子乡试歴上春官不第结庐晦迹足不履市防所着有青山集不传于世万厯中郡守呉道行修郡志廷相为作补遗
　　酆之馨湘隂人早负才名懐宗癸酉举于乡朴茂端谨时称古处焉
　　陶汝鼐宁乡人懐宗癸酉以贡举乡试考选知州高尚不仕诗宗汉魏书法晋人一时名隽咸乐交游所着有荣木堂集年八十三卒【以上旧通志】
　　衡州府
　　东汉罗训耒阳人隐居邑之樟楻岭【见旧通志】唐凌倚冯贽云山杂録隐衡山往来自负书剑削竹为担裹以乌氊倚既没山僧取以供事
　　廖融楚寳字元素衡阳人隐衡山与任鹄凌蟾王正已相友善正已赠诗有云罏中药熟分僧饭枕上琴闲借客弹又左司諌某赠诗有云积雨小舟横别浦隔花幽犬吠深云融不乐进取不茍势利乃独躭山水其所自为诗清刻有致及卒刺史何丞矩葬之进士郑铉志其墓
　　王居仁常宁人与袭盖卿同时尝执经张南轩之门深有造诣登进士晩号习隐【见旧通志】
　　侯宣姓谱衡山人少游四方还家筑室道旁俾游学之士往来馆焉行之二十年曽无倦意逺近号曰侯家书院
　　元侯应雷字春卿安仁人不就辟隐居山中以诗文自娱所着有春山居士集年九十卒【见旧通志】眀金良字玉相衡山人性雅淡不慕荣利年十八领乡荐再上春官不第遂不复出徜徉山水间以诗文自适尝有诗云樵钓亦堪娱耕凿聊自足百年驹隙间何必计荣辱【见旧通志】
　　李存眀列朝诗传字名逺更字仲公安仁人颖悟该博与贵溪祝蕃逺游上饶陈眀逺之门三以高蹈邱园举李秘书举以自代皆不起洪武中年卒有竢庵集
　　杨时荣字仁甫衡山人以戎籍中贵州乡试作墅于巾紫峯下名其山曰止山养晦自高不入公府事亲笃孝行谊修饬未尝防服见客山有白龙潭可溉田躬耕其中旷如也
　　郑祖明耒阳人补国子生司成湛甘泉雅相器重归与邑人讲论道学遂厌仕进遨游山水吟咏为乐时廵抚顾璘廵按姚虞副使李凤翔相与唱和所着有梅花百咏【以上旧通志】
　　陈廷策三楚文献録衡阳人少孤且贫力读书补诸生文章有声生平自检甚严额其所居斋曰敬畏手书偶云十目所视十手所指若此其严如见大宾如承大祭只是个敬子宗契拜御史廷策与家约毋预外事宗契尝函一文縠为夀卒封识不啓食粝衣麄泊如也万厯丁未卒宗契方按两浙闻父病驰归犹张目熟视徐咏曰儿归事已毕老至死何辞遂举手逝李国相衡阳人领懐宗壬午乡荐癸未献贼陷衡徧索荐绅强以伪职下令不赴者死国相引刀劈靣示不可用伪吏方覊縻聼献忠令会献忠入川得免徙山谷筑小室植桃数株临池水人称为桃坞先生郭凤跹字季陵衡阳人懐宗壬午乡荐隐石仙岭下竹坞药栏日吟啸其中以自娱【以上旧通志】
　　永州府
　　唐李季芳姓谱道州人代宗时处士刺史元结请于朝曰季芳介直自全退守亷逊文学为业不求人知乞令州县造舎给田免其户役从之季芳卒结又表其墓
　　宋王绘　邓璋楚纪俱零人有才名胡安国提举湖南学诏举遗逸二人老不肯行安国疏命之官以劝学者零陵簿称二人乃范纯仁客邹浩党也蔡京闻而恶之抵以罪
　　蒋复姓谱字汝行零陵人受学于张南轩隐居东山着澹岩文集
　　唐如晦姓谱字幼光零陵人博学无所不通山斋先生易袚题其书堂曰善斋
　　眀陈三绩字玉几零陵人志行恬淡年十五游于庠以岁例得贡弃去献贼陷永闻其名招致之遁匿以免后栖云庄山隐居终老【见旧通志】
　　寳庆府
　　眀张继志武冈人笃学励行善诗文万厯改元诏征天下山林隐逸之士有司敦廹固辞不赴
　　刘春莱字芝侣武冈人少为诸生嗜学好古以性疎放遂弃制举业敏于词翰操觚立就文不加防僻懒箕跣不乐见贵介有逼就之者春莱举身跃出窻外竟折其足云【以上旧通志】
　　岳州府
　　宋李黻字元眀桃源主簿李冲虚曽孙幼而嗜学淹贯经籍熈宁间朝廷始以经术取士黻深索理致究圣贤指归郡试遘疾慨然有山林之志葺所居为养浩园性好吟咏慕元白体所着有兑斋编当时名流如李康年辈皆与之酬唱乡里就学者几百人宣和三年卒邑令雷抗为铭其墓【见旧通志】
　　毛友诚姓谱字伯明平江人闻谢良佐高弟康叔临得程门学至巴陵从之游谢弃科举阖户读书尤邃于易诱掖后进不倦时龚安国高其行谊延至领泮宫几十年李蟠教岳阳尤加敬礼有集曰玩易手抄既没岳阳祠之泮宫
　　方暹姓谱字眀甫平江人初师李斋黄勉斋与饶伯舆张元简赵思恕皆同门友元简九江人尝遗书曰伯舆眀理而逺于事眀甫见事而中于理吾尝以斯道望伯舆而以斯世望眀甫也淳祐间朝廷诏诸帅臣举节行才识之士时孟珙帅荆湖董槐帅湖南皆以暹应诏眀年特防免文解一次暹辞不受珙复奏赐以处士名以示国家优礼贤才之意疏入未报而暹卒学者称为连云先生
　　元胡天游楚纪名乗龙以字行平江人博学高志遭元季乱遂抗志不仕养晦岩谷所着有傲轩集顔耕道楚纪平江人读书博古以诗赋鸣于世尤善草书不乐仕进筑室黄山号林泉野老卒年八十六眀周阶平江人通春秋永乐初荐经眀行修以母老辞不就所着有井蛙遗响
　　方宗秩巴陵人通春秋一试不第遂归隐淹贯诸史尤善诗耕桑樵采自食其力析疑问字者多于陇畔求之天顺间知县袁纲以经眀行修举不就
