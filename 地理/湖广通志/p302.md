<!-- { "loadSidebar": true } -->
　　饶燮中妻张氏　饶起臣妻黄氏广济人左兵东下张与媳黄氏俱为所执张詈贼以所佩小刀自杀黄赴水死其子起臣被系逃归寻母故处亦悲号而死田广生妻张氏广济人避流贼入棘中贼牵之不出遂倒拽之头面被裂复被支解
　　刘仲霖妻胡氏广济人夫殁守节抚遗孤被流贼执不从贼夺懐中儿拉杀之氏愈愤詈贼怒撞以巨梃脑裂而死
　　周士龙妻费氏广济人从夫避流贼于山砦为贼所执屡促夫去宻言曰女子死则死矣丈夫独不见几乎士龙去贼杀之
　　吕彰羙妻胡氏广济人年十九夫丧抚孤为左兵所执涕泣谓邻妇曰吾死矣幸为我保此孤儿语讫赴塘死邻妇亦感激同死
　　冯如集妻龚氏广济人尝割股愈继姑病后被贼执诡曰珍寳埋林中汝取之释我可也指其处贼徃即将所佩小刀自刺死
　　张氏二烈女广济人一名福媛举人张伯瑜女随父避兵见执鞭之流血骂不絶声遂被害有同族科甫女亦被执贼趣使乘女遂乘马畧不为介介者及至门首投塘水死初两女闻警即共誓不辱果践其言张烈女广济人父顺早死女许聘未嫁流冦至解带自缢贼见而解苏之女怒詈不从被杀至惨
　　许惟高妻江氏广济人遇叛卒百计不屈贼先割其耳刃其背刳食其心乃死
　　向日启妻施氏广济人小字蓉姑适向三年值流防乱氏同夫逃避骑牛行至蕲水界泣语夫曰贼嗜杀书生携少妇能两全乎君善自保勿顾我诘旦经大池边跃入死之向仓卒挥泪而去入蜀成都子孙繁衍子廷赓丙子举人任巴陵知县
　　查文生妻王氏广济人姑病足不离牀褥氏扶持无倦色流防至被执不从遂遇害
　　张成见妻刘氏广济人遇流贼骂不絶口贼怒杀之黄伯常妻鲁氏广济人被流贼执欲汚之怒骂不屈乱刀裂尸死
　　朱邦朴妻曹氏广济人性淳笃事舅姑孝年三十无子纳妾于夫生一子值乱遇流贼不屈被杀
　　刘孟秩妻邓氏广济人流防初至偕女昭避于县北事急投塘中贼廹之不起
　　张简熈妻程氏广济人性极烈然事夫却婉顺时舅姑俱陷贼每涕泣怅望以不及奉事为憾及流贼至同夫避深涧中贼搜得之乘间自溺死
　　王凝鼎妻张氏广济人避流防于殷冲寨寨破不为贼屈投波丝洞岩下死月余子秉钺収敛面色如生钺后任贵州卫守备顺治中赠恭人
　　钟恒甫妻陈氏　饶全中妻梅氏　胡是恭妻饶氏俱广济人遇流贼不辱骂詈被杀
　　饶牧夫妻刘氏　张明育妻徐氏　吴敏功妻王氏杨齐圣妻刘氏　饶帝臣妻徐氏　吴敏师妻刘氏俱广济人遇流贼投水死【以上旧通志】
　　张鳯妻刘氏广济人鳯死氏年二十无嗣齧指恸誓始终一节歴年八十
　　饶某妻吴氏广济人石苍女幼慧适饶逾歳夫死抗志守节舅姑不能夺长斋事佛明末随母避贼山中常怀利刃防不测迨遘疾自知不起嘱叔睿从茶毘法一日晨起盥沐更衣登舆正坐积薪中火起合掌念佛而逝【以上郡志】
　　冯永妻陈氏黄梅人永以纲运赴京溺死氏年二十二闻讣水浆不入口者七日苦节至七十余卒【旧通志】严高妻邢氏名圣贞黄梅人年二十五夫死守节以终
　　陈氏黄梅人年十六夫与弟俱亡仅遗孤侄氏同娣抚之一日盗至执孤将杀氏叩头告曰一家之命悬于此子幸以某代盗怒刺之血迸流不止乃舍去年七十余卒
　　胡鷞妻陈氏黄梅人年十七夫卒毁容誓守抚从子为嗣苦节四十余年
　　刘瑄妻周氏黄梅人年二十四夫故遗腹生子复夭苦节以终
　　石元岱妻王氏黄梅人年二十二夫卒奉翁姑抚弱子年至七十有盗入室举家惊走氏独危坐不去盗执之问故曰先夫弃世嘱毋逾此门今敢偷生以背遗言乎盗义而释之
　　李文明妻胡氏黄梅人年二十七夫死子殇仅一女防誓夫墓门结庐于侧植双栢逾年为牧竪断其左二尺许氏跽而泣曰左夫道也奈何见折浃月左复长与右齐人以为诚节所感
　　胡世松妻章氏黄梅人性纯谨事舅姑极孝夫病侍汤药累年夫死守节年至一百有一歳
　　熊华夏妻汪氏黄梅人夫病危氏夜半吁天引刀割左臂三寸许烹而进之逹旦家人见血痕满地问氏氏不言昏然痛絶逾月夫卒勉鞠弱子阅六载一日忽大痛触地呕血数升而死
　　王作雨妻黎氏黄梅人年十八适雨生一子三歳雨卒制满人令去服氏曰吾服宁有尽期齐衰不改者四十余年
　　陈廷荣继妻王氏黄梅人夫殁氏年二十抚前妻子颐年慈爱无异己出卒年八十有六
　　黄若坤妻胡氏黄梅人年二十三夫殁养姑尽孝年七十一卒
　　沈文泽妻潘氏黄梅人成婚十日夫亡毁容断髪独处终身
　　石文显妻周氏黄梅人年二十余夫逝朝夕泣血未及三年两目俱盲厯四十余年卒
　　梅亮中妻胡氏黄梅人年二十二夫死苦节事孀姑向氏孝敬弥笃姑病焚香祝天割股饲之寻愈石维错妻黄氏黄梅人错乃天阉氏相敬如宾错亡财产悉让伯叔闭门矢节以尽余年
　　王廷宾继妻刘氏黄梅人年二十夫殁抚五歳孤儿完节以终
　　瞿平妻李氏黄梅人年十八夫卒每日置夫衣冠书籍于庭抚而哭之苦节六十余年怀宗时建贞节坊王圣臣妻洪氏黄梅人年十九夫卒扄阁自守阅二十余年流贼至氏随父走触城而死
　　曾伟妻石氏黄梅人献贼陷城夫妇俱为所掳氏私语夫曰我惟有死君其潜逃勿依我少顷贼逼上马氏投井贼复援之遂以头触石血流满面骂不絶口贼怒杀之
　　石一音妻梅氏黄梅人音为流防所执不屈被刃氏闻痛哭投湖死
　　冯公甫妻商氏黄梅人氏及姑与夫竝为流贼所执强氏从氏诈许焉迨脱姑与夫乃奔投烈火中死严之恒妻陈氏黄梅人年十七夫卒仅一女苦节四十八年左兵之乱携其女投井死
　　洪烈女黄梅人诸生世宠女粗渉书史年甫及筓为流贼所执道经烈焰投火死【以上旧通志】
　　程太仲妻江氏黄梅人青年守节苦志不回卒年九十九
　　程梦斗妻周氏黄梅人夫遭里中恶少窘辱以死氏痛夫死非命白于有司又不忍暴夫尸雠党止于坐戍氏以寃未尽雪抱棺毁裂而殒
　　石研妻邢氏黄梅人年二十六夫死无子尽出私蓄赀产还石诸昆独处一室设夫主朝夕泣奠以月以年如初礼誓死不渝【以上郡志】
　　皇清陈天球妻陶氏黄冈人年二十夫卒无子依孀姑
　　张氏姒刘氏守节数十年
　　金烈女黄冈李家渡渔人女许聘李氏次子病尩且矬李欲移长男配之金父母许诺女曰此何如事而可移易乎乃先婚期密缝周身衣为自尽计或曰若将投缳乎女曰女生不可见人死可令人举其尸耶夜分启户出追者尾之女疾奔大江投焉求尸三昼夜竟不可得
　　吴之璜妻杜氏黄安人年二十四夫殁茹荼守志抚子应庚成庚戌进士【以上旧通志】
　　刘三重妻魏氏黄冈人年二十二夫亡无嗣刺一目自誓依兄子纺绩为活厯四十余年顺治间廵按张疏请　旌表
　　陶光先妻刘氏黄冈人年二十夫殁勤绩奉姑茹荼抚子守节五十年顺治九年　旌
　　生员李春流妻梅氏麻城人年二十六夫殁遗二子辛勤敎育稍不循法即责之治家严肃内外无间言二子亦孝养备至长中黄名诸生次中素台湾知县康熈十年　旌
　　卢尧臣妻匡氏黄安人夫殁守节教子尔慥举丙午乡试康熈十一年　旌
　　周方旦妻蔡氏麻城人结褵一载夫病疽淹浥床蓆者四年属纩日值氏生辰登楼雉经手挥其女曰汝可依外祖母勿恋我也先其夫刻许死遂同穴葬之康熈十九年　旌
　　李本蓁妻何氏蕲州人年二十五夫亡抚孤坦及泽厚成名坦任赵州牧迎养氏服御素朴无异贫苦时卒年八十二封宜人康熈三十七年　旌生员罗铨妻李氏黄安人年二十八夫殁遗孤五歳舅姑衰且病氏力贫奉养教子勤学苦节三十四年康熈四十四年　旌
　　陶宗澍妻彭氏黄安彭喆女幼许聘陶宗澍澍病癫不可治陶父请改盟氏引刀以拒家人劝之氏曰缘夫病而再字非人也容予生誓为陶氏妇耳父知不可夺仍归于陶扶持夫病寝处不宁者二载夫亡氏年十八誓死如初舅姑语以待养从之苦节三十三年康熈四十四年　旌
　　张棠妻萧氏黄安人年十六归张五载夫殁遗孤孑然抚之奉舅姑以孝称子炳彪登壬午贤书康熈四十七年　旌
　　生员吴暐妻程氏黄安人夫染病性躁急人不敢近氏多方承顺怒骂弗避夫卒抚孤成立有叔程某贫老无子氏典钗珥与纳妾生二子苦节三十七载康熈五十三年　旌
　　生员程翥妻郭氏黄安人年十九适程七载无所出劝夫纳妾生子甫一歳夫卒姑老氏朝夕服侍不少离值夏逆变以子寄舅氏家依姑守夫柩教子殿邦入庠守令赠匾奬之康熈五十三年　旌监生彭菜妻程氏　生员彭启籛妻卢氏黄安人菜病危以母老子幼为虑程引锥刺血滴其身曰君倘不讳妾血与君同葬留此身为生者计菜卒翦髪毁容竭力奉姑抚二子启籛嗣籛为诸生启籛娶卢氏未二载而亡卢感姑节操亦矢志守节立从子伟业为嗣程以康熈五十三年　旌何烈妇黄冈人为强暴所犯不从而死康熈五十四年　旌
　　熊烈女黄梅人诸生兆吕女幼许字洪世训子楠楠夭女年十五父母将别议婚女引刀自割其鼻父母知不可夺乃送归洪与孀姑同居厯七十载如一日通判宋荦深嘉之赠以匾曰高行在室康熈五十四年　旌
　　曹惕妻吴氏麻城人年十八夫卒无子立嗣子退一承夫祀苦节五十八年康熈五十六年　旌范贞女兴国州同范恺女年十八许字蕲州国学生张士滪未娶而张卒女徃哭恸絶以救苏遂守志张宅事舅姑极孝谨抚嗣子梿入国学年五十三卒康熈五十六年　旌
　　欧烈女黄冈人府胥彞臣女性端厚其兄教以孝经女史每诵贞烈事輙三复不厌许字广济诸生徐在子基盘闻盘病笃私忧不食及盘殁女遂自缢时年二十父母舁而合葬之康熈五十九年
　　旌
　　生员徐时可妻江氏　徐梁年妻姚氏蕲水人江年二十一适徐生子梁年五歳夫卒抚梁年未弱冠为诸生复殀偕媳姚氏抚育诸孙倍尝险阻卒全其志今子孙乡防试成名者共四五人而遗腹子本现任云龙州牧咸以为累世苦节之报邓显竒妻刘氏黄冈人夫早丧二子俱幼遗腹举第三子或欲夺其志氏截髪示之敬事公姑教育三子成立雍正元年　旌
　　李又白妻徐氏黄冈人年十四归李越四年夫亡矢志四十余年训遗孤孔瑞如严父遇娣姒和而有礼内外皆称其贤雍正元年　旌
　　张登翼妻龙氏蕲水人年十九夫卒舅姑俱老一子在襁褓家贫勤操作忧戚不形于色课子永绥为诸生年八十卒雍正元年　旌
　　周有继妻郭氏蕲水人夫早丧孝事舅姑教子廷徳有成苦节五十余年雍正元年　旌
　　高元哲继妻张氏蕲水人年十九而寡未生子抚前室二子如己出年五十卒雍正元年　旌生员王嶅妻张氏黄安人夫早丧无子含敛后即闭戸自经家人排闼救苏自是移榻姑室姑病五载晨昏服事不知劳瘁抚从子为嗣夏逆乱母子数日未得食山水溢仓皇不及避所居室壁已仆忽立有神佑雍正元年　旌
　　生员朱懋干妻王氏广济人夫病笃割左臂和药夫卒奉舅姑益谨姑病割右臂以进抚八月遗孤翼治由歳贡官兵部员外孙本绩丙午举人雍正元年　旌
