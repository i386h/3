<!-- { "loadSidebar": true } -->
　　湖广通志巻六十五
<史部,地理类,都会郡县之属,湖广通志>
　　钦定四库全书
　　湖广通志巻六十六
　　列女志
　　睢麟者官礼之所托始也江汉之间于地为楚二南诸诗大半皆贤妇贞女之作岂文王之化独及女子哉盖教始闺门风行草偃其被化独难耳忠臣孝子代不乏人固其秉性则然抑甄陶于教育之中而涵濡乎诗书之泽者深也彼深闺弱质防茹苦终身孝慈兼备或捐躯明志刀锯是甘不又难哉稽往迹之芳辉纪
　　圣朝之旌淑勿遗勿滥竹帛永垂又况
　　锡之祀典馨香俎豆二南之化不得专美于前矣
　　总部
　　春秋邓曼楚武王熊通夫人左传桓公十三年楚子使屈瑕伐罗鬭伯比请济师王告邓曼曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役其不设备乎莫敖果败荘公四年楚子伐随告夫人曰余心荡邓曼叹曰王禄尽矣盈而荡天之道也先君其知之矣故临武事而荡王心焉后卒于军
　　樊姬列女传楚荘王之夫人也王好狩猎姬谏不止乃不食禽兽之肉王改过勤于政事王尝听朝罢晏姬曰何晏也王曰与贤者虞丘子语尔姬笑曰虞丘子相楚十余年所荐非子弟则族昆弟未闻进贤退不肖是蔽君而塞贤路知贤不进是不忠不知其贤是不智也妾之所笑不亦可乎明日王以姬言告虞丘子遂迎孙叔敖而进之王以为令尹治楚三年而荘王以霸
　　伯嬴列女传秦穆公女楚平王夫人昭王母也呉入郢昭王亡吴王阖闾尽妻其后宫次至伯嬴伯嬴持刄曰妾闻夫妇之道人伦之始王教之端是以明王之制使男女不亲授受所以逺之也今君王弃仪表之行纵乱亡之欲何以行令训民且妾闻生而辱不若死而荣使君王弃其仪表则无以临国妾有淫端则无以生世一举而两辱妾以死守不敢承命吴王慙而退
　　贞姜列女传齐侯女楚昭王夫人也王出游留夫人渐台之上王闻江水大至使迎夫人忘持其符夫人曰王与宫人约令召宫人必以符今使者不持符妾不敢从使者行使者曰若还取符恐后矣夫人曰贞女之义不犯约勇者不畏死守一节而巳越义而求生不若留而死于是使者取符则水大至台崩夫人流而死
　　越姬列女传越王勾践女楚昭王姬也王防游蔡姬在左越姬叅右王曰吾愿与子生若此死又若此蔡姬曰固愿生俱乐死同时王顾谓史书之复问越姬对曰乐则乐矣然而未可久也昔者先君荘王淫乐三年不听政事终而能改卒霸天下妾以君王为能法吾先君将改斯乐勤于政也今则不然而要婢子以死妾不敢闻命于是王悟敬越姬之言居二十五年王救陈二姬从王病有赤云夹日如飞鸟史曰可移于将相王曰将相之于孤犹股肱也越姬曰大哉君之徳妾愿从王矣遂自杀王薨于军中蔡姬竟不能死
　　孙叔敖母列女传叔敖儿时出游见两头蛇杀而埋之归而泣母问其故对曰吾闻见两头蛇者死今出游见之母曰蛇今安在曰吾恐他人复见杀而埋之矣母曰汝不死矣夫有隂徳者阳报之徳胜不祥仁除百祸尔默矣必兴于楚及长果为令尹
　　子发母列女传子发攻秦絶粮使人请于王因归问其母母曰士卒得无恙乎对曰分菽粒而飱之又问将军得无恙乎对曰朝夕刍豢黍粱子发破秦而归母闭门不纳使人数之曰子不闻越王伐吴客有献酒一器使人注江之上流使士卒饮其下流献糗一嚢王又赐军士分而食之而战自十倍今使人入于死地而自康乐于上虽有以得胜非其术也子发谢罪然后纳之
　　贞姬列女传楚白公胜之妻白公死妻纺绩不嫁吴王使大夫聘焉以辎軿三十乘迎之将以为夫人姬曰白公生时妾幸得充后宫白公不幸而死愿守其坟墓以终天年今王金璧之聘夫人之位非所愿闻也妾闻忠臣不借以力贞女不假以色妾既不能从死今又去而嫁不亦甚乎遂辞不行吴王贤其守节有义号曰贞姬
　　郑瞀列女传郑女之媵楚成王夫人也初成王登台宫人皆倾观子瞀直行不顾徐步不变王曰顾吾以汝为夫人又与汝千金而封若父兄子瞀遂不顾于是王下台而问曰夫人重位也封爵厚禄也一顾可得而不顾何也对曰妾闻妇人以端正和颜为容今者大王在台上而妾顾则是失仪节也告以夫人之尊封爵之重而后顾则是贪贵乐利以忘义理也王曰善遂立以为夫人
　　楚王荘侄列女传顷襄王夫人县邑女也初王好台榭行年四十不立太子谏者蔽塞屈原放逐秦欲袭其国使张仪间之谓王曰南游于唐五百里有乐焉王将往是时侄年十二谓其母曰愿往谏之其母曰汝婴儿也安知谏不遣乃逃以缇竿为帜伏南郊道旁王车至侄举其帜王见乃止使人往问之还报曰有一女童伏帜下愿有谒于王召之侄至王曰女何为者也侄对曰妾县邑之女也闻大王出游五百里因以帜见王曰子何以戒寡人对曰大鱼失水有龙无尾墙欲内崩而王不视王曰不知也因言王有五患故及三难王曰善后车载之立为夫人为王陈节俭爱民之事楚国复强
　　老莱子妻列女传老莱耕于防山之阳人或言之楚王曰老莱贤士也王欲聘以璧帛恐不来驾至老莱之门曰寡人愚陋愿先生幸临之老莱子曰诺王去其妻载畚策而来老莱具言之妻曰妾闻可食以酒肉者可随以鞭捶可授以官禄者可随以斧钺妾不能为人所制投畚策而去老莱子曰子还吾为更虑遂行不顾至江南而止
　　接舆妻列女传接舆躬耕以为食楚王使人持金百镒车二两迎之接舆不应使者去妻从市来接舆语之故妻曰先生躬耕以为食亲织以为衣据义而动其乐亦自足矣若受人重禄何以待之接舆曰吾不许也妻曰君使不从非忠也从之又违非义也不如去之夫负釡甑妻戴絍器变名易姓而逺徙莫知所之
　　于陵子终妻列女传楚王闻于陵子终贤欲以为相使使者持金百镒往聘之于陵子终曰仆有箕帚之妾请入与计之即入谓其妻曰楚王欲以我为相则结驷连骑食方丈于前可乎妻曰夫子织屡以为食非与物无治也左琴右书乐亦在其中矣夫结驷连骑所安不过容膝食方丈于前所甘不过一肉今以容膝之安一肉之味懐楚国之忧其可乐乎于是出谢使者遂相与逃而为人灌园
　　武昌府
　　宋张氏宋史列女列传鄂州江夏民妇里恶少谢师乞过其家持刀逼欲汚之氏大骂曰庸奴可杀不可辱师乞以刀断其喉氏擒师乞待隣人至乃死嘉祐中封旌徳县君表其墓曰烈女赐酒帛令郡县嵗时致奠
　　陈求道妻蔡氏咸宁人为贼刘忠所刼不从并三子杀之于茗山一孙逃【郡志】
　　元魏云瑞妻宋氏蒲圻人元季兵乱嵗荒云瑞卒于齐安氏扶榇涉江归厝躬督仲子观励志读书为名儒宋濂志其墓【旧通志】
　　周宪章妻石氏江夏人至正中从父任公安夫卒织絍抚孙四十年饥寒不易以夀终
　　王兰孙妻刘氏蒲圻人年二十六子徳俊才六嵗徳厚生仅六日而兰孙亡誓死鞠二子至正壬辰寇起蕲黄蹂践乡邑二子奉母周旋独完其宗
　　黄开妻宋氏蒲圻人夫死无嗣以姊子沆为后誓死不渝【以上旧通志】
　　何槐孙妻费氏蒲圻人夫病几殆刲股和药子爚有传【郡志】
　　明孟福妻张氏明一统志江夏人年少守节洪武中旌治中市火延烧旌坊独存
　　梅福妻冯氏明一统志江夏人年二十八福没于兵冯力贫孝养舅姑守节洪武中旌
　　曾养吾妻陈氏明一统志江夏人夫殁于兵陈守节孝事舅姑洪武中旌
　　陈得显妻张氏明一统志江夏人年二十七夫卒一子防勤俭治家养姑宣徳中旌
　　郭英妻朱氏明一统志武昌防卫人年二十五夫亡守节成化中旌
　　生员丘达妻杨氏明一统志江夏人夫死氏年十九守节歴三十五年成化中旌
　　陈玉妻康氏明一统志武昌防卫人夫亡年甚少抚防子力贫守节夀八十五成化中旌
　　刘思忠妻吴氏明一统志江夏人年二十三守节成化中旌
　　千户陈志妻彭氏明一统志武昌卫人年十八归甫数月志奉调征洪江冦阵亡氏遗腹生子政励志守节抚政成立世其官成化中旌
　　千户胡镇妻陈氏江夏人年十九夫亡无子守志以老治中旌【旧通志】
　　生员陈镒妻郭氏明一统志江夏人年二十六夫亡守节正徳中旌
　　吴杰妻氏明一统志江夏人年二十夫死氏号泣几絶母戚欲夺其志氏刺面自垢持节五十七年正徳中旌
　　张隆妻刘氏江夏人正徳中流贼入境氏匿草泽间贼拽出欲刦以行氏以衣结其体蟠坐于地贼不能汚遂杀之蟠坐如生【旧通志】
　　危景福妻冯氏明一统志江夏人年二十五夫卒抚孤凤翔成立未几子妇俱殁孙昻甫二嵗冯又抚之孀居六十余年夀九十一昻以明经任河南守万厯三年族
　　詹文宪妻杜氏江夏人夫死守节三十五年事姑以孝闻【郡志】
　　欧阳贞女江夏人名金贞防许聘罗钦仰父梧携贞官柘城钦仰并从焉梧丁艰归舟次仪真钦仰堕水死贞年十四未字恸号欲自缢父母持之及殓剪发系右臂以殉抵家毕贞请归罗事姑至孝竟不还父贻诗云生来愿有家老去身无主可怜重可怜挥笔泪如雨贞得诗大哭然卒弗夺也及姑卒或讽之贞曰谁能开棺取发还我则易志矣独栖一楼年六十卒奏闻旌表【旧通志】
　　生员伍境妻曾氏江夏人夫卒三子尚防纺绩抚孤守节五十余年万厯中旌
　　李踽妻向氏江夏人夫殁氏年二十九强族吞噬乃抱周嵗儿筑舍墓旁尝有白燕巢门紫芝呈瑞具题旌表
　　白受采妻朱氏　白文灿妻朱氏　白陞妻周氏白若采妻韩氏江夏人朱皆宗女姑媳俱少寡抚孤陞亦早世遗二子周抚育成立又受采弟若采妻韩氏亦少年守志人称一门四节
　　黄孝女江夏人年十九父为牙侩毙于宦仆女痛父无后哭三日死里人即其居祀焉顔曰孝女祠熊孝女江夏人大司马廷弼仲女赘浏阳胡大司寇子数年父凶问至女伤父孤忠被寃椎膺长恸而絶朱英燐妻吴氏江夏人年二十四而寡抚防子成立袭爵乃曰吾可以归地下报吾夫矣遂絶粒三日死奉防旌表
　　黄养徳妻张氏江夏人年少抚孤守志以殁
　　刘孝女江夏人防孤与弟妹并育于伯父绍尧女年十五病疫绍尧视医药获痊继而绍尧病女辛苦营救竟不起哭二昼夜而殒
　　池可深妻张氏夫防氏年二十五抚两嵗儿跃鲲事舅姑辛勤备至跃鲲补弟子员邑父老欲举其节氏令跃鲲谢之曰惟欲天知泉下人知耳众卒举之卒年九十有二有茹节録贺文忠李梦白为之序大学士贺逢圣妻危氏　媳曾氏　陈氏　孙媳某氏江夏人献贼破防城逢圣殉节溺滋阳湖氏率长媳曾次媳陈孙媳某及妇女辈投后园池水死阖门就义者二十余人惟长孙士聪游西江防孙甫六龄为老婢引逃得免
　　朱华圉妻周氏　女　子媳周氏江夏人献贼陷城俱跃身火中自焚
　　指挥杨世泰妻朱氏江夏人宗室女适杨封恭人懐宗癸未杨运粮北去献贼陷城氏率子韬逃窜步不能前泣谓韬曰汝父生汝一人勿以予故致絶杨氏后汝其急逃言讫赴水死越三日韬潜求其尸之韬之子竒登进士
　　陈龚徳妻程氏江夏人夫早卒抚孤启谟启猷成立献贼破城不辱骂贼投水而死
