<!-- { "loadSidebar": true } -->
　　刘绩本省人物考字用熙江夏人治庚戍进士厯知镇江府贯穿羣籍凢所撰述根极理要着有礼记正训芦泉诗文集
　　冯世雍分省人物考字子和江夏人博极羣书才华赡丽工书及诗古文词成嘉靖癸未进士累官吏部郎中出守杭州调徽州有惠政致仕归家居二十年足迹不出公府着有三石文集吕梁志行世祀乡贤吴国伦字明卿兴国人嘉靖巳酉解元庚戌防南宫授中书迁兵科给事与李攀龙等并称七才子时严嵩柄政稔其才欲致之无从也防杨继盛疏劾嵩下诏狱临刑时伦与王世贞往哭嵩恶之谪江西按察使知事厯任髙州府御岛寇有功迁贵州提学转河南左参政罢归国伦才气横放好客轻财归田后声名借甚所着有甔甀洞正续稿数十巻行世祀乡贤【明史稿】
　　周炳灵字公含江夏人博极羣书常着洪山赋有石刻存选贡第一天启辛酉入北闱传良选得其巻拟元座司以文竒置副车任光化训导直指荐牍有学富五车才倾八斗之语陞兴县令卒于官【邑志】刘敷仁字濬甫江夏人与谭元春以文行相砥砺所交皆呉楚名士壬午魁京闱南归筑室于荷塘晩而学易逍遥以终【旧通志】
　　金声字正希号赤【阙】嘉鱼人由选贡中顺天甲子乡举懐宗戊辰进士初授庶常上封事数千言执政以词臣不当言兵欲出之外上特嘉其鲠擢山东道御史磊落不阿转山东佥事拂衣归有燕诒阁尚志堂归金合稿诸文集行世【邑志】
　　皇清吴元俊字千人江夏人读书讲学卓然自立曽预修通志又为江夏书院长负笈从游者甚众后司铎辰溪士多所成就卒于官
　　胡梦发字十子大冶人弱龄入庠以黄鹤楼赋见知当事屡试冠军文名借甚甲子聘修楚志乙酉以五经举于乡时年七十余新安江少司农为磨勘官言于朝曰天下五经胡梦发一人而巳年八十四卒
　　方文启字梅岩江夏人汉阳诸生为给諌文瑞从兄端凝和易无崖防之行好古法帖名畵藏书数千巻多竒文秘籍工吟咏未尝留草曰诗以适性情宁求后世知耶卒年八十
　　汉阳府
　　明方一凤字丹山世居黄陂之道明山弟与时少遇异人授秘诀静久发慧罗文恭过访独心器凤凰乃受学建水洲别馆集四方同志商订切劘徧游金陵豫章闽中共质所学归以树人善俗为巳任邑人士就正教以切巳自反迁善改过寻李见罗抚郧为筑室于二程祠右顔曰丹山止所祀乡贤【旧通志】严璡字别碔孝感人年十六补诸生为文宏肆倚马立就曽以秋闱报罢驾扁舟归値使者趣之税问所载何物曰一船愁耳者悮以为锄也仍趣之璡走笔呈诗曰献璞归来泛上防忽闻吏鎻孤舟囊中惟有悲秋赋闻道君王不税愁时钟谭极推奬之【邑志】
　　刘南吕字师尚孝感人弱冠有声黉序古作直拟汉唐间明季乱生野叹诗三十首谢去举子业以山水自放年四十三卒【郡志】
　　杨兆仪字窦长孝感人懐宗丁丑进士为诗文滂濞奔放雄竒典丽荆南胡在恪亟称之【以上邑志】
　　皇清卢乾元字万资汉阳人顺治乙亥进士授庻常迁刑部主事工诗律精顔柳书着有世清堂集【旧通志】
　　李必果字仁熟汉阳人幼敏慧十岁入庠博学有智畧曽预修省郡二志性孝友事父母抚弟睦族乡里亟称之子咸有巳丑防贡安化教谕
　　沈宜字大悟孝感人由明经仕至鎭江推官读书自经史子外旁及内典叩之娓娓不穷诗宗大白兼长于尺牍弟完邑诸生学行为乡里所重屠体中字心衡孝感人幼为名诸生邑英儁多出其门性至孝每自馆归省必与父同寝所得舘谷悉以赡族党贫乏者每言居家孝友居官清白即此是学人不从事躬行徒托空言无裨也年八十二卒
　　王戬字孟谷汉阳人中康熙戊子副榜举山林隐逸未赴其学最为该博工诗古文词力追盛唐风格新城王阮亭亟称之着有突星阁集数十巻髙骞字处厚孝感人顺治戊子明经诗文推重一时书法宗钟王士林重之
　　彭焱字然石孝感眀经通经史工书法司训黄安时大旱焱力请赈济且鬻产佐之尝与某学博江行舟覆扳舟联吟明日始达岸人咸异之程正隆字子升孝感人十余岁补弟子员嗜学敦行所着诗文甚富尤工廻文体
　　李殿邦字左厘孝感人幼至孝嗜学好古康熙乙丑进士选翰林戊辰防试充同考官分修一綂志以疾归未一年卒
　　夏嘉瑞字人淑孝感人邑诸生为诗文雄健奥衍陈百史序其全集曰大白仙才居易人才长吉才人淑殆兼之有松云草诗督学彭禹峰弁其首梓行世弟章夏字人千邑诸生其才尤过之早卒夏光沅字兰谷孝感人邑廪生人淑侄也楚文风自熊刘后督学蒋永修振防之功为最按防时首拔光沅厯试湖南北一时著作及遴选事皆委光沅手定寻以病卒
　　丁光伟字雄宙孝感人淹贯经史为文雄气逼人康熙癸酉举于乡寻卒
　　程正萃字除只孝感人邑明经嗜学喜藏书莫不淹洽子大戴大疏俱明经能以诗古文词世其家夏熙臣字无易孝感人参政时亨之孙少孤七岁能文有神童号长益嗜学尝游白云山中値雨寓舍无书仅字彚一部取阅之终身不问难字其他记览此为文不属草尤躭诗尝限以百韵咄嗟立就家故饶手一编外不识权衡数遂以贫困由明经授通城谕累补安陆府教授卒于官著作等身所刻有慕岩诗畧
　　张典字南塘孝感人诸生督学蒋永修深器之风神岳岳以气节为士先姻娅有贵显者折简招十不一赴为文力追先正尤喜诱掖孤寒贫且夭又无子士大夫深悼惜之
　　陈陛谟字渟洋孝感人郡廪生读书目数行下阅甘一史凡六过道箓佛经无不洞晓为制艺几万余首诗称是所着有擒思录督学潘宗洛董思凝极赏之乡试作五经竟日巳毕年三十五卒夏立中字映川孝感人少勤学每夜课鸡鸣方就寝以五经冠童子军楚地经学自此盛士争负笈后主湖南集贤书院二年从游益众辛丑成进士引
　　见时
　　圣祖赐问家世甚悉授庻常誓以读书报
　　国染疾不起雍正元年卒于京蒙
　　恩例乘传归葬生平孝友婣睦与人交不立城府至诚感人人自爱之柩还乡里道路迎哭者无筭子扶雝丙午举人
　　程大纯字汉舒孝感人由明经司训麻城迁黄冈谕奨士振孤寒善气迎人无秀顽皆诵之尤敦行谊与兄大绪友爱最笃视兄子犹巳子手一编
　　至老不辍皆洛闽遗音也子光钜官检讨
　　王大纶字慕卢孝感人四岁失怙哀毁如成人弟大绩蚤卒纶抚幼侄如巳出为诸生时邑令延主西湖讲席巳丑成进士宰新郑十年有惠政五摄邻篆调考城授中翰擢御史一年卒子廷鸿官庻吉士
　　黄州府
　　宋潘大临字邠老眀一统志黄冈人同弟大观皆有诗名与苏轼黄庭坚张耒游冷斋夜话黄州潘邠老工诗有佳句然贫甚东坡山谷尤善之祀乡贤眀华峦分省人物考字伯瞻蕲州人父仲贤任布政使峦早负儁才弱冠发解登成化丁未进士厯翰林编修性凝重文词清丽馆局推重之寻卒李文正志其墓祀乡贤
　　潘子安黄州人由保举任四川防州府同知工于诗赋有海天青啸诗集【旧通志】
　　韩万钟字天爵蕲州人岁荐嗜书史持守方正分教休宁擢頴州学正皆以身范物不失尺寸防心天人之理着有象纬彚编等书
　　秦继宗字西汀黄冈人万厯甲午解元庚戌进士着礼记疏意纲鉴要畧诸书
　　詹驭字三畏同文裔孙少负竒姿十岁为名诸生从学于罗念庵轮贡让后人者三卒年三十九
　　刘承烈字拙斋麻城人操履清介学以格物为宗生平阅易百四十家晩着易学就正凡国家典故讲究精博岁时防论闻者皆悦服
　　刘侗字同人麻城人懐宗甲戌进士客都门着帝京景物畧行世后之呉县任卒于维舟次侗以千秋自命不茍同于世未竟其用而没【以上旧通志】
　　皇清刘醇骥字千里广济贡生生而有文在手曰厯及长性简静方直勤学不倦工为古文词尝叹宋元以来文体日卑因奉左国史汉为矩矱同里顾景星张仁熙每亟称之
　　髙思忠字孝移黄冈诸生少颖异每试冠军督学高世泰修三楚文献忠与其事顺治辛卯中副榜后领乡荐授远安谕以疾未赴任
　　陈芳烈字中纪黄冈人好古勤学博极羣书尤潜心易理为文雄博浩衍年三十卒【以上俱旧通志】朱日濬字菊庐黄冈岁贡均州训导博洽有文行阐正学士人奉为典型着有五经门卒于官靖乃勷字敬庵黄冈诸生好读书博闻强记受知于学使蒋永修性慷慨有经济才甲寅山寇蠢动太守于成龙讨平勷赞画之功居多县有蠧胥飞洒无征粮石于其族族人莫辨勷取册一览即烛其弊其才智多此子道谟辛丑进士选馆出知姚安州
　　顾景星字赤方蕲州贡生八龄赋鳌山灯称神童比长博极羣书诗文为海内所宗慎交逰与龚鼎孳王士正诸人齐名楚中谈风雅者必以星为最康熙戊午以博学词荐着有白茅堂集黄公说字数十巻
　　钦士佃字文思黄冈人康熙癸酉乡试第一庚辰成进士官翰林士佃生时父方为北城兵马副指挥年十二孤家贫力弱汲瓶拾薪养母以孝闻性恬淡临事不茍磊落无城府遇人机辩寂如也工诗歌古文疎爽幽隽掌院韩慕庐极推重之谓其文为尹师鲁梅圣俞之亚有瀛洲集行世
　　舒逢吉字康伯广济人岁贡生天资敏防文不加防兼娴韬畧王甫臣之役参军幕有筹画功后任浏阳训导上官知其才令摄县事判决加流狱多平反弟峻极遂吉文行皆卓絶峻极书法似米襄阳时有河东之誉
　　徐琮字侣苍蕲州人九龄时入塾得遗金俟道旁还其人补诸生腹笥甚富尤工诗画六书之学着有古文篆韵五卷夏逆叛土贼乗乱窃发琮率壮士火其寨贼遂奔窜乡人德之负气节好游览足迹所及醴雁初征即纳履去视非义之财蔑如也长贫断炊赋诗自乐以老
　　安陆府
　　宋张徽眀一统志天门人以诗名著有沧浪集司马光范纯仁皆与之友祀乡贤
　　眀陈文烛字玉叔沔阳人嘉靖乙丑进士授大理评事时七子有时名意不可一世文烛鴈行其间不少让出为淮安守以治行迁四川学使转参漕事迁大理卿致仕归建五岳山房日率亲故饮酒赋诗其中着有五岳山人集归有光序之谓其善学龙门【旧通志】
　　栁向阳荆门人从贺沚讲学于象山书院精通洪范太极之学为人方正严厉待后学不假顔色人有败行惟恐阳知之以岁贡任桐城谕多所成就
　　钟惺字伯敬天门人万厯庚戌进士授行人乙卯典贵州乡试改工部主事转南礼部陞郎中以佥事提学福建寻丁外艰去惺体貎清羸为人严冷不喜接俗客万厯间取厯代诗与同邑谭元春选订名曰诗归爱名山水所至必极游览卒年五十二祀乡贤谭元春字友夏天门人天启丁卯乡试第一父早逝有弟五人皆严督之事孀母魏氏最孝弱冠与同邑钟惺缔交谭久未遇丁卯太史李明睿典楚试素知春闱中手其牍曰此必友夏也巳而果然皆贺得人春好游足迹徧东南喜扬人善士頼以成名者甚众卒年五十二祀乡贤【以上旧通志】
　　皇清陈应正天门人少颖敏积学善属文补邑弟子员孝友端方言笑不茍乡里奉为楷模家故贫事亲养志亲殁庐墓邑令鲁可辨扁其门曰圣世笃孝【旧通志】
　　胡承诺字君信天门人丙子乡举未仕积学多才专以著述为事年七十五卒【旧通志】
　　朱载震字悔人潜江贡生授石泉令卓有循声师事王又旦殁后梓其遗集其笃于古谊如此着有东浦诗集王司寇士正序之叹为骚人之苖裔力追古作为世推重焉
