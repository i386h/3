<!-- { "loadSidebar": true } -->
　　附安陆县水利考畧涢河绕城西东流入梦泽防汉水入江山水突发害田稼旱则可以溉田
　　云梦县
　　史河隄在县西北三十里安陆境涢水故道沿河隄在县西南明正徳间知县余权筑
　　漏灌隄在县西南五里每夏涨北河水由此冲入石羊湖民田被没明嘉靖间知县郭贵徳筑此捍之复决知县王廷佐重修后又决至康熈三年知府高翔知县邵嘉应修筑雍正七年知县叶居仁清丈沿江隄自上升防起至南保防止共一十四防隄四千六百九十九弓各照防内田地多寡修筑其余协修甲夫各载弓口不在照田分隄之内勒石永垂
　　县东北陂一　县东陂一　县南陂一　县西北陂一　石羊乡陂一　感化乡陂一
　　官塘在县东南
　　石堰在县东
　　应城县
　　长江埠隄　喻家河隄　隔蒲潭隄每嵗业民筑修兴工告竣例有成限
　　县西陂二　县北陂一　县西北陂二
　　附应城县水利考畧西河在县西东滙石羊湖出涢口入汉江县北又有杨家河濒河者咸资灌溉
　　随州
　　平港里陂一　紫溪村陂一　铜钵村陂一　府君村陂一　防盘村陂三　牛心村陂四
　　附随州水利考畧涢水绕州前南流入汉江又有扶恭河浮缨河鲁城河圣水河石鱼河忤河皆绕州境民利之
　　应山县
　　县东陂一　县西南陂一　县西陂一　县东南陂一
　　附应山县水利考畧汶水河在县前又有黄沙河方家河白沙河汉东河大洪河舟楫不通滨河者多资灌溉
　　荆州府
　　附荆州府隄防考畧江水之患全在荆州一郡夹防南北凡六县北防则江陵监利隄凡四万九千余丈南防则枝江松滋公安石首隄凡五万四千余丈明嘉靖庚申嵗洪水决隄无虑数十处而极为要害者枝江之百里洲松滋之朝英口江陵之虎渡黄潭镇公安之瑶头铺艾家堰石首之藕池诸隄冲塌深广最难为力每嵗有司随筑随决迄无成功至四十五年十月知府赵贤估议请筑务期坚厚自丙寅歴戊辰凡三冬六县隄稍就绪始立隄甲法每千丈隄老一人五百丈隄长一人百丈隄甲一人夫十人江陵北防总共隄长六十六人松滋公安石首南防总共隄长七十七人监利东西防总共隄长八十人夏秋守御冬春修补嵗以为常然荆州郡治濵江郡西上六十里有万城隄在当阳江陵嘉靖十一年一决直冲郡西城不浸者三版十二年有司挽筑更筑李家埠重隄防之二十九年又决此隄乃郡治之大要害也后江陵县専为修理始得无虞
　　江陵县
　　新开隄在县东一百二十里明成化间修后圯正徳间布政司周季鳯筑长四百五十丈
　　寸金隄在龙山门外五代时蜀孟昶将伐高氏欲作战舰巨筏冲荆南城梁将军倪福可筑是隄激水以捍之宋吴猎尝分高沙东浆之流由此隄外歴南纪楚望诸门东滙沙市为南海
　　黄潭隄在县东南二十里上当江流二百余里之冲一决则江陵潜江监利民为鱼鳖诚要害也明成化初知府李文仪沿隄甃石正徳十一年知府姚隆重修月隄三处约千余丈后渐倾頽
　　李家埠隄在县西三十里自万城隄至镇流砥六十里当水势之冲明治十三年隄决渰溺甚众知府吴彦华修筑坚厚至今赖焉谚云水来打破李家隄荆州便是飬鱼池闗系至重
　　文村隄在黄潭隄东三十里明治十四年水决知府吴彦华修筑四百余丈正徳十一年水决知府姚隆重修雍正六年奉
　　防发帑疏濬小栁口洪鱼口柘林港林家沟等处并黄
　　潭祁家潭子湖龙二渊等隄
　　镇流砥在县东十五里突出大江数十丈捍激江水声如迅雷葢江势东下镇砥于此则水势延缓如黄潭之冲少杀沙市之地可保　按杜预传预都督荆州旧水道惟沔汉达江陵千数百里他无通路预乃开杨口起夏水逹巴陵千余里内防长江之险外通零桂之漕
　　附江陵县隄防考畧按县沙市正古江陵地陵阜自荆门西北来二百里临江正扼水冲南有虎渡穴口分流洞庭北有章卜郝穴二口杀流出汉口而潭子湖洪水渊三湖等处俱为湖潴蓄水地故汉宋以前无大水患迄元以来沙市高陵半圮入江章穴口复湮逮明嘉靖十一年决万城隄水绕城西决沙市之上隄而南二十一年后又以浮议筑塞郝穴口诸湖潴又多浅淤三十九年一遭巨浸各隄防荡洗殆尽四十五年后有司稍稍修复然不如古隄之坚矣
　　公安县
　　赵公隄在旧县东三里
　　斗湖隄在旧县南半里
　　油河隄在旧县西三里
　　仓隄在旧县东北二里
　　横隄在布政分司以上五隄俱宋端平三年孟珙筑
　　沙隄在旧县东南八十里
　　大江隄在旧县东北上接江陵下抵石首长一百里雍正六年奉
　　防发帑修筑邓家湾陈家湾东龙桥三隄又疏濬独口
　　沱孔二处
　　附公安县隄防考畧按县东西广一百三十里南北袤一百一十里地皆平旷县治旧在柴林街因避三穴桥水患移至江臯势若原陇宋端平三年孟珙筑隄防以御水有赵公隄在县东斗湖隄在县南油湖隄在县西北仓隄在县东北横隄在布政分司后世传为五隄云至元大徳七年竹林港隄大溃自是隄不时决迨明修筑沿江一带隄塍西北接江陵上灌洋东南接石首新开隄隄凡万有二千五百余丈其间雷胜旻湾窑头铺艾家堰竹林寺二圣寺江池湖狭隄渊沙隄铺新渊隄郭家渊施家渊诸隄更为要害成化五年决施家渊治年间决狭隄渊正徳十一年决郭家渊嘉靖十一年决江池湖三十五年决新渊隄三十九年决沙隄铺四十年决深渊隄四十四年决大湖渊及雷胜旻湾四十五年倾洗竹林寺隆庆元年倾洗二圣寺二年决艾家堰水患殆无虚嵗县境内有军湖贵湖纪湖重湖大金洋溪诸湖惟大金一湖通虎渡枝河河涨湖溢毛穗诸里军民常苦之
　　石首县
　　黄金隄在县东五里
　　万石隄在县西五里
　　新兴隄在县西南七十里防竹林港水患
　　杨林隄在杨林口长百丈有奇
　　风火隄在县南二十里
　　百家隄在县北四十里其地为水所圯百家合筑此隄雍正六年奉
　　防发帑修筑浪砍石牌二处又濬黄金桥剅口
　　郑家垸在县南三十里元里民郑渊率众筑此以防洞庭水患
　　附石首县隄防考畧按县东西广三百八十里南北袤一百里俱夹江南北而县治一面濵江势复下隰自元大徳七年决陈瓮港隄萨徳弥实挽筑再筑黄金白杨二隄防之不一嵗瓮再决赵通议开杨林宋穴调小岳四穴水势以杀迨明初四穴故道俱湮隄防渐颓嘉靖元年决双剅垸三十四年冲洗戴家垸三十五年决车公脑四十五年决藕池顷年始修南岸自公安沙隄至调口隄凡四千一百余丈北岸自江陵洪水渊至监利金果寺隄凡千有余丈其间杨林瓦子湾藕池袁家长剅尤为要害
　　监利县
　　黄师隄在县西四十里濵大江嵗久湮頽明正徳十一年修筑
　　新冲隄在县西南五十里濵大江极为险要朱家埠隄在县东三十里
　　龙潭口隄在县北长百丈
　　把火隄在县北五里雍正五年奉
　　防发帑修筑杨马头隄等处六年复发银修筑杨林垸永乐庵大山坡下张家峯等处隄工加修施茅埠低塌等隄四处
　　鲁洑江南通荆江北入沔汉水涨为患独甚新冲河通江陵漕河民居辐辏赖以溉田
　　盛洪堰在县北八十里
　　黄金堰在县北
　　附监利县隄防考畧按县东至沔阳西至江陵南至华容北至潜江周遭四百五十里正江湖滙注之地势甚汚下乡民皆各自筑垸以居而县治临江有一枝河流贯城中嵗苦水患元大徳间赵通议开赤剥穴江流以杀迨明初此穴已湮乃筑大兴赤射新兴等二十余垸成化间又修筑黄师庙龙潭鼍渊等一带诸隄嘉靖十八年筑塞十八湾河又塞祝家垱其垱随决至四十四年水决黄师庙李家埠何家垱文家垸金家湖诸隄而大兴垸亦大溃尝一修筑自龙窝岭至白螺矶凡二百六十余里近年江势南囓而水患渐消矣
　　松滋县
　　大隄自隄尾桥直抵虎渡延袤八十余里雍正六年奉
　　防发帑疏濬太平太来两垸剅口新筑孟堰坑月堤
　　鸦雀垱　方便垱俱在县境
　　县东堰一　县南堰二　县东南堰一
　　附松滋县隄防考畧按县地势平衍三峡之水迸流至此始得展荡势若马脱缰随性奔逸最难防御而本县又当公安石首诸县之上流江隄一决正冲诸县胸腹而下其形势尤为要害县东五里有古隄自隄首桥抵江陵之古墙铺长亘八十余里且旧有采穴一口可泄水势宋元时故道湮塞迨明洪武二十八年决后时或间决自嘉靖三十九年以后决无虚嵗下流诸县甚苦之较隄要害惟余家潭之七里庙何家洲之朝英口古墙之曹口为大其余五通庙胡思堰清水坑马黄冈等隄凡十有九处中多獾窝蚁穴水易浸隄
　　枝江县
　　沈水县南四里有堆乌滩水涨湍急如雷舟经此最险濵河者危之
　　老鸦湖在县西一里后为田
　　附枝江县隄防考畧按志江流至此地分派如木之有枝故以名县县东至江陵南至松滋西北至宜都周围广三百八里县治颇依高阜向无隄防惟县东南有百里洲延袤百里南有芦洲澌洲洋洲澕洲皆夹生大江之内者自百里洲杨林洲赛砖滩蒋斗湾窑子口至流店驿复转北自董滩口土台古成脑而下至礶嘴滩流店湖又自礶嘴滩而南转至渐洋洲观音寺直抵松滋米家埠对岸皆有隄举其最要害者莫过于古成脑蒋斗湾二处系通洲上流一决则势若建瓴莫能捍御又洲内军民杂处互相规避故隄工视他县尤难
　　夷陵州
　　二公隄在州东门外三里当荆防巴蜀之冲旁有民田明成化二十二年知州周肃筑行旅便之浣纱河与赤溪东合水泛则濒河者受害
　　宜都县
　　苍茫溪在县东五十里灌田可千余顷
　　富金溪在县西三十里
　　白岩溪在县西三十里
　　逺安县
　　洪岩洞洞泉流出油溪可溉田千余顷
　　笕水湖源出鸡头山石孔中土人为笕引水灌田
　　襄阳府
　　附襄阳府隄防考畧考防阳古有大隄曲是隄防之设自商周已然矣汉寿亭侯决水灌樊城是汉水为防樊患最切要害明初水流故道不复为灾故大隄渐塌民多侵为已业而有司并无筑隄虑嘉靖四十五年洪水四溢郡治及各州县城俱溃民漂流以数万计郡西老龙隄一决直冲城南而东故郡治之患为尤甚副使金世龙秦淦徐学谟先后条议估修逾二年工成
　　襄阳县
　　老龙隄在县西三里即大隄也
　　救生隄在县西南五里
　　汉江出大安军下入汉江水涨不免啮城旧有大隄东临汉江西抵万山袤十余里防防之今逐年加俢恃以无恐
　　县西北陂一　县西陂一　县南陂一　县北陂一
　　附襄阳县隄防考畧按县隄防全在防樊二城间葢二城并峙汉水中流如峡口且唐白河从北来横截汉流以故波涛射城隄为患按古大隄西自万川经檀溪土门白龙池东津渡绕城北老龙隄复至万山之麓周遭四十余里年久隄溃而龙池东津一带又多浮沙明初修截隄一道自长门至土门大半頽塌至嘉靖四十五年老龙隄一决余皆洗尽顷年并力修筑北自老龙隄至长门皆沿城甃石高凡三丈许南自万山麓至土门则仍古大隄东南自土门至长门则仍旧截隄高凡二丈许厚凡五丈许樊城北旧有土隄皆决面江一带砖城尽溃然樊城溃则襄城无恙其利害之轻重又不可不审也
　　宜城县
　　杨家垱一　金家垱一俱在咸宁社
