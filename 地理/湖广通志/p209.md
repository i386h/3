<!-- { "loadSidebar": true } -->
　　王佐山西翼城人顺治丙戌令石首时境内初平人自为兵相沿刼杀佐下车立法捜戮顿尽日行荆棘中劝农人烟渐集商旅亦通
　　孙锡蕃字棐臣黄冈人顺治十四年训公安勤讲课举优劣修学宫为学根极理要一宗紫阳课士十则皆以躬行实践为先士风丕变【以上旧通志】邱天英渭南人康熙间守荆州革绢税禁折色买民地置义塜荆蜀相通之道甚险捐金修之祀名宦
　　金云凤镶黄旗人任荆州通判时兵兴旁午详请发银雇夫不派民户丁役冐暑运挽尽瘁以济军供弥盗厘奸尤为明决祀名宦
　　襄阳府
　　三国胡烈明一统志襄阳太守筑石隄捍水民歌之曰譬春之阳如冬之日耕者让畔百姓丰溢惟我胡公恩恵难及
　　晋邓遐晋书邓岳传陈郡人子遐字应逺勇力絶人歴数郡太守号为名将襄阳城北沔水中有蛟常为人害遐遂拔剑入水蛟绕其足挥剑截蛟数叚而出南北朝刘道产宋书列传彭城吕人雍州刺史领寕蛮校尉加都督兼襄阳太守政绩甚着蛮夷不受化者皆顺服百姓乐业襄阳之有乐歌自道产始也卒于官諡曰襄侯道产泽被西土及丧还诸蛮皆服缞绖号哭送至沔口
　　刘秀之宋书列传字道寳东莞莒人世祖镇襄阳以为抚军录事参军襄阳令襄阳有六门堰溉良田数千顷堰久壊公私废业世祖遣秀之修复雍部由是大丰
　　李迁哲周书列传字孝彦安康人天和四年镇襄阳陈将章昭达攻江陵梁主萧岿告急于襄州迁哲徃救率所部守外城与陈将程文季战亲自陷阵陈人乃退陈人又坏寕朔隄引水灌城城中惊扰迁哲塞隄止水募骁勇出击频有斩获众心稍定俄敌入郭焚烧民家乃率骑分兵出南北门首尾邀之陈人复败是夜大风遂乗闇进击杀伤甚众陈人始遁杨休之北齐书列传字子烈北平无终人大昌中贺拔胜出为荆州刺史启补休之为骁骑长史后胜经畧樊沔又请为南道军司有恵政为民所懐
　　隋房彦谦隋书列传字孝冲清河东武城人开皇时为襄州刺史与侍郎张衡相善时帝营东都穷极侈丽天下失望彦谦见衡当途不能救以书谕之衡得书叹息不敢奏闻彦谦知王纲不振遂去官隐居不仕
　　唐李大亮唐书列传京兆泾阳人髙祖朝王烈据襄阳诏大亮安抚樊邓因图之击下十余城迁安州刺史贞观初徙襄州封武阳县男
　　韩思复唐书列传字绍出京兆长安人初徙襄州后复为襄州刺史治行名天下
　　五代刘玘五代史列传雍丘人梁太祖镇宣武玘以战功迁牙将为襄州都指挥使时乱军杀王班推玘为留后伪许之明日飨士于庭伏甲幕中酒半擒为乱者杀之襄州平以功拜复州刺史徙安州
　　刘审交五代史列传字求益文安人晋髙祖时安重进平徙知襄州有善政
　　宋赵延进宋史列传顿邱人宋初伐蜀以襄州当川津要命为钤鎋同知州务蜀平专领郡事汉水嵗壊隄害民田延进累石为岸遂絶其患
　　边光范宋史列传字子仪阳曲人太祖初襄州节度慕容延钊征湖南以光范权知襄州事饷馈无阙后复知襄州王师讨蜀出汉上备具供亿人不知劳以举判官李檝事左迁后仍知襄州兼桥道使时朝廷遣使督治道常六七辈一使所调发民皆数百人吏缘为奸多私取民课所发不充数而道益不修光范计其工以州卒代民官给器用役不淹久人以无扰诏书褒美
　　曹翰宋史列传大名人太祖亲征西蜀移刺均州涧谷深险翰令凿石通道师旋以济诏兼西南诸州转运使自石门径趋归州饷运不乏成都以平
　　魏丕宋史列传字齐物相州人太宗时出为黄州刺史还朝复改知襄州境内大旱丕以诚祷雨泽霑足李仲芳字秀之清河人明一统志祥符间知光化军汉水东至干徳滙而南民居其冲水悍暴岸善崩仲芳作石隄障之民赖以安
　　张唐英宋史张商英传唐英字次功新津人为谷城令县圃嵗畦姜贷种与民还其陈复配卖取息铨曹指为富县唐英至空其圃植千株栁作栁亭于其中闻者咨羡
　　丰稷宋史列传字相之鄞县人登第知谷城以亷明称与光化令叶康直齐名人歌之曰叶光化丰谷城清如水平如衡
　　叶康直宋史列传字景温建州人擢进士知光化县县多竹民皆编为屋康直教用陶瓦以宁火患凡政皆务以利民
　　曽巩宋史列传建昌人神宗时知宜城文章政事竝着襄有大狱久不决巩立决之民称其明
　　刘元瑜宋史列传字君玉河南人由进士歴知郢随襄三州襄有富人子张鋭少孤弱同里车氏规取其财乃取鋭父弃妾他姓子养之比长使自诉阴求吏为助州断使归张氏鋭莫辨既同居逾年车即导令求析居元瑜察知穷治得奸状黥车窜之人服其明夏竦宋史列传字子乔江州徳安人仁宗初知黄州后徙防州属嵗饥大发公廪不足竦又劝率州大姓使出粟得二万斛用全活者四十余万人
　　史炤字中煇熙宁间知襄州上言开修古淳河一百六十里溉田六千六百余顷修治陂堰民以获利虑州县遽欲增税乞诏三司一应兴修水利垦开荒梗无增税【旧通志】
　　李垂宋史列传字舜工聊城人元祐间进士第丁谓执政李康伯谓曰舜工文章议论称于天下但宰相未尝相识垂曰我若昔谒丁崖州干兴初己为翰林学士矣今己老大臣不公常欲面折之焉能趋炎附热看人眉以冀推挽乎执政知之出知均州刘攽字贡父与兄敞同登科哲宗初知襄州博学能文章政事侔古循吏身兼数器守道不囘【旧通志】韩维宋史列传字持国陜州进士绍圣中坐元祐党降左朝议大夫再谪崇信军节度副使均州安置诸子乞纳官爵聴父里居哲宗恻然许之
　　王洙宋史列传字原叔宋城人徽宗时知襄州防贝卒叛州郡皆汹汹襄佐吏请罢教阅士不聴又请毋给库兵洙曰此正使人不安也命给库兵教阅如常日人无敢哗者
　　孙永宋史列传字曼叔赵人令宜城县旧有白起渠久坏永至率民修理决去浅隘又与民为约束以时蓄泄止其争竞【参郡志】
　　陈桷宋史列传字季壬温州平阳人绍兴中守襄阳襄汉兵火之余民物凋瘵桷以赋额尚多乞重行蠲减金房兵叛遣将平之而后以闻汉水决溢漂荡庐舎躬率兵民捍筑隄岸赖以无虞
　　王焕【详忠臣志】
　　宗泽宋史列传字汝霖义乌人髙宗初除知襄阳府时金人有割地之议泽上疏谏愿冒矢石为诸将先捐躯报国上览其言壮之
　　张杓宋史列传字定叟浚子孝宗时守襄阳宁宗嗣位归正人陈应祥等谋袭均州副都綂冯湛疾驰以闻杓不为动徐部分掩捕斩为首者二人尽释党与反侧以安
　　陈天麟字季陵宜城人光宗时出知襄阳修古洋河募忠义军濬城濠卓有纬绩【旧通志】
　　柴中行宋史列传字与之余千人绍熙元年进士京西转运兼提防刑狱中行谓襄阳自古必争之地备御尤宜周密时令边寄者政令烦苛日夜与民争利中行讽之不聴天方旱尽捐酒税斥征官黥务吏甘澍随至官取盐钞过重揭示通衢一钱不增商贾大集改知秘阁知襄阳兼京西帅仍领漕事江陵戎司移屯襄州兵政久弛中行白于朝考覈军实招补虚籍自是朝廷以节制之权归帅司重劾李珙不法以惩贪守明扈再兴有功以励宿将上关朝廷下闗制阃旋改湖南提防刑狱
　　史嵩之宋史列传字子由鄞人嘉定进士通判襄阳防出师与淮阃协谋犄角嵩之力陈非计诏令筹画粮饷奏言荆襄连年饥馑极力赈救尚不聊生征调既繁夫岂堪命力求去乞祠归养田里
　　赵方宋史列传宁宗时守襄阳谍知金人必犯境乃下防夏之令金人犯陈光化随枣阳等处方遂抗疏主战亲徃襄阳金围枣阳急方遣孟宗政扈再兴等援之后屡败金人
　　赵葵宋史列传字南仲衡山人方之子方为京湖制置使在襄阳命葵専督饮食之事与兄范俱有志事功方器之嘉定十年金人犯襄阳围枣阳方帅范葵徃战败走之十三年方遣葵及都綂扈再兴攻金人至髙头金出劲兵拒战葵奋击殱之翌日进次邓州金人阻沘河以拒葵挥军进击俘斩逐北直薄城下而还十四年金人犯蕲州葵与战连败之抜所掠子女万余得锱重器械山积补承务郎知枣阳军牛富
　　张顺张贵【以上旧通志】
　　元李贞元史列传字干臣其先西夏国族子从皇子阔出伐金表言襄阳乃吴蜀之要冲宋之襟喉得之则可为他日取宋之基本定宗嘉其言赐虎符授襄阳军马万户
　　姚枢元史列传字公茂洛阳人太宗南伐诏枢从杨惟中即军中求儒释道医卜者防破枣阳主将欲尽坑之枢力辨非诏书意乃蹙数人逃入篁竹中脱死拔徳安得名儒赵复归北后襄阳下议取宋枢奏安圗巴延为大将请降不杀之诏以安人心卒以成功张庭珍元史列传字国寳全州人至元中授襄阳行省郎中与阿尔哈雅谕降宋将吕文焕俄授金虎符襄阳总管兼府尹改郢复二州达噜噶齐丞相巴延尝语人曰诸将渡江无不荒贪唯我与国寳始终自守闻者以为知言
　　富珠哩逺【详忠臣志】
　　温都尔元史列传字瑞芝至顺元年迁襄阳达噜噶齐山西大饥河南行省恐流民入境为变檄守武闗温都尔验其良民輙聴其度闗吏恐违上命温都尔曰吾防奸耳非仇良民也可不开其生路乎既又煮粥以食之所活数万人城临汉水嵗有水患为筑隄城外遂以无虞
　　塔布台【详忠臣志】
　　安奈曼岱益都人任襄阳路总管尊崇庙学大振文教又修筑大隄以防水患襄汉永赖
　　冯士义正定人至正间知南漳兴学劝农百废俱举在任之日麦有三穂七穂之祥【以上旧通志】
　　博啰特穆尔【详忠臣志】
　　明陈贞字景贞华亭人洪武初出守襄阳蝗不入境士民徳之
　　俞友仁钱塘人洪武辛亥进士教谕襄阳博通经史善草书尤工于楷歴司文衡与修防典教育人材多所造就
　　李仲训南昌人洪武间教授襄阳善诗词通五经歴司文衡掇巍科者多出其门有诗文行世至今江南犹以十才子称之【以上旧通志】
　　袁孟正丰城人明一统志永乐初由人材令襄阳莅政有方善于抚字革奸弊均赋役时值营造省徭役之烦民赖以不扰九载考绩致仕归
　　张泰临颍人明一统志宣徳初知宜城存心慈恵立政严明革弊举坠其规制条画举可为法
　　河源字本清泾州人明一统志正统中举人守襄阳修学宫筑大隄更汉江驿于城西叛逆于郧漳山中全活人民甚众立岘汉同清碑卒葬襄之百丈山子孙因家焉
　　李裕楚纪字咨徳丰城人景泰甲戌进士授监察御史疏劾权贵谪知襄阳纯直清正兴学校体民情擢山东按察司
　　李人仪字士杰荣昌人明一统志景泰壬戌进士授监察御史天顺初以劾石享等谪知襄阳执法锄强不避权要干济优长百废具举
　　胡宗道字守正扶风人成化中守襄阳亷介自持令家人不得食俸米丁外艰归惟乗匹马马毙即徒跣而行【旧通志】
　　胡昻字文谦定兴人明一统志成化中守襄阳时仓防苗崔索为盗昻选骁劲夜倾其巢明年刘六等刼杀中原哨至昻预为规画得不扰
　　徐翀字凤文丰城人治初知枣阳邑无储积翀乃运筹积粟万石以备赈每遇凶荒民有所赖【旧通志】范嵩字邦秀建宁人明一统志治中任监察御史因论逆瑾谪襄阳府推官行法严明立心仁恕断狱多所平反政暇进诸生讲説徳义不倦
　　安邦字维藩确山人正徳中知枣阳流贼攻城邦率众甃之以砖摧斩元恶保障甚力【旧通志】
