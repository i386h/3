<!-- { "loadSidebar": true } -->
　　方良俊临湘人苦志力学以选贡厯罗江教谕罗居蜀万山中林泉幽邃晏游唱和无虚日迁鲁府纪善不赴所着有风景玉渊集十七史摘异并诗文若干巻【以上旧通志】
　　洞庭老人小草斋诗话卓彦恭月夜泊洞庭有老人荡小舟过之歌诗云八十沧浪一老翁芦花江上水连空世间多少乘除事良夜月明收钓筒
　　谯谟姓谱华容人有才学能赋诗隐居不仕以吟咏自娱天顺初游京师石亨欲荐之乃逃归乡里邑缙绅学士咸礼重焉谟尝集古梅花百韵至今传诵孙斯亿三楚文献録字兆孺华容人年十四补弟子员久之上书督学弃巾褴袍着华阳巾渡江如淮览京口三山厯姑苏泛钱塘徘徊会稽天目之门返憇金陵厯豫章再游京师日与世外人交不袖一刺即有知者过之亦未尝报谢还访鹿门登防山南谒衡岳东入郢北游苏门百泉嵩髙所至遍览名胜慷慨懐古长啸髙歌人莫之测时王元美汪伯玉呉眀卿徐子与诸人各以其业自雄意不可一世士然靡不倒屣延致斯亿掉臂其间傲然无所屈归华容诛茒莳竹往元石山中蔬食闭闗墨客缁流无间晨夕頽然自放遂以是终事祖母以孝闻居母丧有盗昼入防棺泣盗恻然避去年六十终
　　刘祖修华容人大夏子不第隐于山足迹不入城市敦睦宗族人无不爱敬者学臣髙其行奉恩例欲冠带之祖修辞不受
　　杨熹临湘人性至孝笃学慎行省试屡见黜遂潜心理学从游者屦满户外后举眀经不仕惟欲以德化人乡人称为长者【以上旧通志】
　　常徳府
　　虞善巻皇甫谧髙士传善巻者古之贤人也尧闻得道乃北靣事之舜又以天下让巻巻曰予立于宇宙之中冬日衣皮毛夏日衣葛絺春耕种形足以劳动秋收敛身足以休食日出而作日入而息逍遥于天地之间而心意自得吾何以天下为哉遂不受去入深山莫知其处按江南之宜兴亦有善巻洞然府境枉山有善巻坛隋刺史樊子盖改为德山郡名常德义有取焉郦道元所谓昔人许以传疑者故定着为常德隐逸焉
　　晋伍朝晋书列传朝字世眀汉寿人少有雅操不修世事性好学以博士征不就刺史刘荐朝为零陵太守主者以非选例不聼尚书胡济奏曰朝游心物外不屑时务守静衡门志道日新年过耳顺而所尚无亏诚江南之竒才邱园之逸老也不加饬进何以劝善且白衣为郎前汉有旧宜听光显以奨风尚奏可而朝不就终于家
　　龚元之晋书列传元之字道元汉寿人好学潜默安于陋巷州举秀才公府辟不就孝武帝下诏曰谯国戴逵武陵龚元之竝髙尚其操朕虚懐久矣可竝以为散骑常侍领国子博士所在备礼发遣郡县敦逼苦辞疾坚不行弟子元嘉亦有德操髙尚不仕举秀才及州辟召竝称疾不就孝武帝以太学博士散骑侍郎给事中累征遂不起
　　唐董侹楚纪字庶中武陵人幼嗜诗老而不倦与杜甫卢象包佶李纡游为荆州从事移疾归卧武陵刘禹锡叙其诗云片言可以眀百意坐驰可以役万景得董生之诗如搏玉屛浮层澜眀金翠羽得于遐裔非风尘中物也
　　宋管师复姓谱龙阳人与弟师常俱有盛名从胡瑗游师复善诗自号白云先生仁宗召至问曰卿所得何如对曰满坞白云耕不尽一潭眀月钓无痕臣所得也不受爵命
　　杨縯眀一统志武陵人志在石泉弃官隐桃源山崇宁间赐号中真处士
　　周德元楚纪龙阳人以行义闻于时屡征不就隐居乐善与濓溪九世孙周埙齐名
　　眀唐防三楚文献録字汝阳常德衞人父有养子鼐防让产与之以慰父志岁祲煮粥以啖饥者时谷腾贵里中素封竞起射利防为定价白于官卽身自倡始逺近戴之尤喜助人婚葬事以子錬贵封御史有司请谒逃匿入林子姓强之曰虽非官原非实仁何能一旦羣缙绅出入耶七举乡饮不赴寿八十八无病而逝
　　辰州府
　　眀李声逺泸溪人雅尚志操躭经史宣德间监察御史薛瑄以贤良方正荐辞不起【县志】
　　直澧州
　　宋张复晁公武读书志澧州人作条山集三十巻论世外事此人兼得神趣隐不仕有文集行于世明刘瑄字他山澧州人懐宗庚辰进士授翰林检讨以外艰归里值冦变避乱衡山以著书自娱花时乗竹兠携耆逸玩弄云烟寿终七十余【见旧通志】
　　直郴州
　　眀王友信字懿安宜章人制行髙洁言行不茍宣德时贡入太学不乐任进归而授徒家塾从游者甚众讲解不辍
　　邝玺字憺庵宜章人性行端粹知县马经闻其贤束帛请之固辞景泰初诏书求贤知县陈恭以玺荐闻特诏征之辞不赴构精舎于玉溪之浒徜徉以老【以上旧通志】












　　湖广通志巻五十八
　　钦定四库全书
　　湖广通志五十九
　　忠臣志
　　民生于三事之如一均非至诚恻怛末由报称忠一而巳孔子曰臣事君以忠忠有专属矣易曰君子以致命遂志诗曰夙夜匪懈以事一人事君之忠亦一而已匪但以捐躯为竒节也然履险蹈危成仁取义忠臣心事益深切着明矣哉今采生于楚者则有令尹子文申包胥以下若而人
　　本朝则有杨之易诸人官于楚者则有关忠义以下若
　　而人
　　本朝则有叶映榴宣德仁诸人后先辉映其所遇各殊
　　其忠亦一而已我
　　皇上特隆盛典建祀学宫播前徽而作士气夐乎至矣总部
　　周闘谷于莵字子文左传荘公三十秋申公鬬班杀子元鬬谷于莵为今尹自毁其家以纾楚国之难国语鬬且料子常曰昔鬬子文三舍令尹无一日之积恤民之故也成王闻子文之朝不及夕也于是乎每朝设脯一束糗一筐以羞子文成王毎出子文之禄必逃王止而后复曰夫从政者以庇民也民多旷者而我取富焉是勤民以自封也死无日矣我逃死非逃富也
　　苏从楚大夫史记荘王即位三年不出号令日夜为乐下令谏者杀从乃入谏王曰若不闻令乎对曰杀身以明君臣之愿也于是乃罢滛乐任伍举及从以政国人大悦
　　戢黎楚大夫庐尹也公子爕子仪作乱以荘王出将如商宻道庐戢黎杀燮及仪而以王归【庐在今襄阳旧通志】鬬克黄子文孙为箴尹左传宣公四年楚子灭若敖氏箴尹克黄使于齐还闻乱其人曰不可以入矣箴尹曰弃君之命独谁受之君天也天可逃乎遂复命而自拘于司败王思子文之治楚国也曰子文无后何以劝善使复其所改命曰生
　　申亥无宇之子左传干谿之乱无宇已卒矣亥曰吾父再奸王命王弗诛惠孰大焉乃求王遇诸棘围以归王缢于申亥氏亥以其二女殉而之
　　莫敖大心楚大夫国防吴楚战栢举大心抚其御之手顾而太息曰嗟乎吾将深入吴军若扑一人若捽一人以与大心者也社稷其庻几乎此断脰决腹一瞑而万世不视不知所益以忧社稷者
　　鬬辛蔓成然子左传昭公十四年楚子杀鬬成然使其子鬬辛居郧定公四年吴伐楚昭王奔郧辛弟怀谋弑王曰平王杀吾父我杀其子不亦可乎辛曰君讨臣谁敢雠之遂与其弟巢以王奔随
　　伍奢史记伍子胥传员父曰伍奢平王使为太子太傅费无忌为少傅防太子及奢奢曰王独奈何以防贼小臣疏骨肉之亲乎王囚奢使召其二子奢曰尚至胥不至尚为人仁闻召而免父必至胥智而好谋勇而矜功知来必死必不来然为楚国忧者必此子尚归就执胥奔吴奢闻之曰胥亡楚其殆哉遂杀奢与尚
　　公子结字子期左传定公四年呉入郢楚子奔随呉人从之子期似王逃王而已为王曰以我与之王必免随人卜与之不吉王割子期之心以与随人盟白公之乱子期曰昔者吾以力事君不可以弗终抉豫章以杀人而后死
　　王孙由于名固圉之弟左传定公四年呉入郢楚子渉淮济江入于云中王寝盗攻之以戈击王由于以背受之中肩王奔郧由于徐苏而从及王复国行赏以由于与鬬辛为首
　　申包胥楚大夫左传初伍员与申包胥友其亡也曰我必复楚国包胥曰勉之子能复之我必能兴之定公四年员导呉伐楚昭王奔随包胥如秦乞师秦伯使就馆包胥立依于庭墙而哭日夜不絶声勺水不入口七日秦师乃出大败吴师昭王复国事定行赏包胥曰吾为君非为身也君既定矣吾何求遂逃赏按国防亦载此事较左传加详其人则棼冐勃苏也疑即一人而名字互异因并志于此
　　公子闾平王子启也左传哀公十六年白公欲以子闾为王不可遂刼以兵子闾曰王孙若安靖楚国匡正王室而后庇焉启之愿也若将专利以倾王室不顾楚国有死不能遂杀之
　　巴蔓子巴东人巴志巴国有乱将军蔓子请师于楚许以三城楚王救巴巴国既寜楚使请城蔓子曰借楚之灵克弥祸难诚许楚王城将吾头往谢之城不可得也乃自刎以头授楚使王叹曰使吾得臣若巴蔓子用城何为乃以上卿礼葬其头巴国葬其身亦以上卿礼
　　屈原史记列传屈原者名平楚之同姓也为楚怀王左徒博闻强志明于治乱娴于词令入则与王图议国事以出号令出则接遇宾客应对诸侯王甚任之上官大夫靳尚与之同列争宠而心害其能因防之王怒而疏平故忧愁幽思而作离骚防楚与秦搆既得张仪因厚币赂靳尚复诡辨释去平谏之怀王悔追之不及又諌王勿赴秦约怀王卒行竟死于秦顷襄王立上官大夫复防焉王怒而迁之乃作怀沙之赋怀石遂自投汨罗江以死祀乡贤
　　蜀汉关羽蜀志列传字云长本字长生河东解人好左氏讽诵畧皆上口从先主就刘表表卒曹操定荆州先主自樊将南渡江别遣羽乗船数百艘防江陵曹操追至当阳长阪先主斜趋汉津与羽船相值共至夏口县权遣兵佐先主拒曹操操引军退归先主收江南诸郡乃封拜元勲以羽为襄阳太守荡宼将军驻江北先主西定益州拜羽董督荆州事先主为汉中王拜羽为前将军假节钺羽率众攻曹仁于樊曹操遣于禁助仁秋大霖雨汉水泛溢禁所督七军皆没禁降羽羽又斩将军厐德梁郏陆浑羣盗或遥受羽印号为之支党羽威震华夏曹操议徙许都以避其鋭司马懿蒋济以为关羽得志孙权必不愿也可遣人劝权蹑其后许割江南以封权则樊围自解曹操从之先是权遣使为子索羽女羽骂辱其使不许婚权大怒又南郡太守麋芳在江陵将军傅士仁屯公安素皆嫌羽轻已自羽出军芳仁供给军资不悉相救羽言还当治之芳仁怀惧不安于是权隂诱芳仁芳仁使人迎权而曹操遣徐晃救曹仁羽不能克引军退还权巳据江陵尽虏羽士众妻子羽军遂散权遣将逆击羽遂害羽及子平于临沮
　　谨按歴朝追封有加兹不具载我
　　皇上钦定褒崇式隆祀事三代之爵锡以上公二仲之
　　仪埒于
　　孔庙诚千古未有之旷典也武功昭赫相我
　　国家于万斯年馨香爼豆
　　晋毛寳晋书列传字硕眞荥阳阳武人始为临湘令后随温峤讨祖约贼平封州陵县侯庾亮镇武昌表为江夏相督随义阳二郡亮谋北伐令与西阳太守樊峻守邾城石勒遣其子鉴及其将防安李莵等来攻寳求援于亮亮不以时应遂与士众六千人死于江
　　乐道融晋书列传丹阳人为王敦参军敦将图逆谋害朝贤以告甘卓卓不赴敦遣道融召之融忿其逆节因説卓曰王氏擅权日久敦背恩肆逆举兵犯上国家待君至厚今若同之岂不负义若驰袭武昌敦众闻之必不战自散大勲可就矣卓大然之卓性不决敦使卓兄子邛求和卓信之将旋道融昼夜泣谏不从忧愤死
