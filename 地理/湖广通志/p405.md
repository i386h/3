<!-- { "loadSidebar": true } -->
　　大唐中兴颂【有序】　　　　　　　　元　结天寳十四载安禄山陷洛阳明年陷长安天子幸蜀太子即位于灵武明年皇帝移军鳯翔其年复两京上皇还京师于戏前代帝王有盛德大业者必见于歌颂若今歌颂大业刻之金石非老于文学者谁宜为颂曰
　　噫嘻前朝孽臣奸骄为惛为妖边将逞兵毒乱国经羣生失宁大驾南廵百僚窜身奉贼称臣天将昌唐繄睨我皇匹马北方独力一呼千麾万旟戒卒前驱我师其东储皇抚戎荡攘羣凶尅复指期曾不逾时有国无之事有至难宗庙再安二圣重懽地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛德之兴山髙日升万福是膺能令大君声容沄沄不在斯文湘江东西中直浯溪石厓天齐可磨可防刋此颂焉何千万年
　　蕲州新城门颂【并序】　　　　　符　载
　　城于防春秋书之重时也城于蕲舆人诵之美功也何可谓之功曰余得言之矣大唐庚辰嵗秋九月岳鄂观察使御史中丞郑公前牧于蕲春始佩铜虎符是年冬十一月蔡人不防天子诏诸侯之师诛破之我有疆塲与人腹背虑祸甚剧为虞落然民大愁恐若宼暴至是邦也夙昔无事人傲慢垂百余祀城隍不张頽墉坏堞仅为平野公乃度旧址量客土备畚锸肃丁壮勃焉而兴于是谨刀布以索力考鼛鼓以荡气严进退以设令立师伍以程课烝徒雷呼万锤星飞诛惰耸劳间无留时凡甲子五癸即崪然城成矣墉高三雉门容两辙周廻一千八百四十歩门台睥睨霞赩云截如崇山断岸邈不可向议金汤者我居首焉日者嗣曹王臯讨希烈之叛于此尝具板干作为坯筑役徒巨亿经费称是树而复溃卒无能名风俗耉老以为蛟螭灵恠蟠窟固防使人不见其绩也公躬自省视循理辨物心祷且计辅之至诚遂用坚致于戏蕲城楚旧封也疆淮蔡迩申息地当隘束实生攻夺若向时敌者躯铁衣出穆陵袭我无备摇胫而至即江淮之南吾见其波动矣然俾夫大藩倚其固属郡抱其势千里士庶髙枕而卧宼不敢萌弯弓捻矢之意者新城之谓也繇是大君听民间威声闻望以公有文武上才秉心塞渊可以防方隅可以握贵权故拔自倅牧雄居盛府山川憧葢皆旧物也寄任之重夐无其邻夫贤为世重绩因时达微新城吾见公之力才事业其堙郁不扬乎鲰生作颂颂以示后词曰
　　庚辰之嵗鹑首有彗人用五兵维彼蕲下疆及风马实启戎情在昔无虞蔑其闉阇埤堞頽倾我公作守恢拓荒旧乃新其城百堵言言四阿孱顔矗如云平扼衡据防寇不敢过生人休宁纲维盛烈遭时而发鸿振芳名我有贞石不追不琢孰闻风声是用作颂冀兹不朽与日月永明
　　元
　　平寇碑颂　　　　　　　　　　黄顺翁
　　巍巍大邦四海八荒共臣我皇迷民迭尔危机为其不为敚攘相挻谁为祸先致此蔓延元老奉辞肃将天威蕴崇芟除成百世勲来宣来旬满空皆春郡邑承流民瘼其瘳卖劒买牛绿野花村抱子弄孙以畜鸡豚粟米丝麻出奉公家社鼓諠哗请问丁宁民曰既平时当告成是以衮衣以我公归公功宜碑此碑如何匪如其他可琢可磨北面南征随风流声凛凛威名乔木阴阴忠烈传心振古如今心协道同迄成丰功基开无穷资源东西淇水之湄立石于斯有笔如椽勒之削坚惟以永年
　　明
　　平江汉颂　　　　　　　　　　宋　濂
　　天命皇上为亿兆生民主旌麾所向悉臣悉庭初以军旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皥皥熙熙如承平时于时陈友谅据有江汉僭居大号贼杀其主饬修艨艟虐驱烝黎如蹈水火不自度力又蜂蚁之众直窥豫章三月不解皇赫斯怒乃谕羣臣曰陈为不道敢屡予侮昔者荡摇我边方侵轶我姑孰伺侦我金陵赖尔一二臣邻之力攻而败之予亦亲覆其巢穴中宵窜走假息武昌予不忍追殱之冀其悔祸以自逭于天刑癸夘之夏乃复围我豫章是其凶徳无厌自取殄灭此天亡之时天之明威予不敢不顺惟尔熊罴之臣不二心之士尚弼予以成厥功羣臣曰都于是右丞臣达叅知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟七月癸酉上躬擐甲胄祃纛龙江帅楼船数百蔽江而上陈因大詟解围遁丁亥与我师遇鄱阳湖之康郎山戊子上分舟师为十二屯命达遇春永忠突入敌阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动一二万流尸如蚁满望无际巳丑焚伪平章舟刈戮二千余辛卯复酣战贼将张定边素号枭猛上亲御之将士皆死战歴一二时遇春等左右夹击杀士卒无算张中矢百余而退潜保鞋山不敢吐气我师亦据湖口扼彼喉衿列栅南北江岸置火筏中流水陆戒严以其发八月敌将又遣舟五百艘掠粮都昌又为我大将所获壬戌贼计穷冒死突出将上趋九江上命诸将一时俱合共大战如戊子自辰达酉督战益急友谅中飞矢毙于舟中癸亥防其众五万上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若干永忠田若干其余将士赉金缯有差臣稽在昔曹操治水军八十万来攻孙权而周瑜黄葢败之于赤壁苻坚发长安戎卒六十余万骑二十七万以侵晋而谢谢石败之于淝水然赤壁不过一焚而走淝水亦不过兵乱而奔未始大战也而史臣且书之以为美谈矧今湖口之捷血战累日天地晦防日月无光山湖震荡其神功骏烈炳燿铿鍧与天无极较之二国无足多让而歌咏不作非阙典与臣谨备着其事撰为词颂一通以流鸿绩于无穷以俟太史氏之采録云其词曰天眷有徳实为哲王肆其神畧以靖寇攘义旄东指防敢弗恭风烈虎啸云游龙骧长淮既归江左攸属浙之东西树侯置牧乃建国家以奠南服以怀中原以控西蜀蠢尔小丑敢讐大邦集其凶顽锋猬斧螗轻陟我疆以跳以踉亦既剪刈僵骸覆江洊济六军直倾其穴释而勿诛俾自惩刷盍胡不然复啄而咥翘其虫臂当吾车辙皇明震怒歴告在廷是决不悛命将往征尔选舟师尔整甲兵漕尔糗粮各罄尔诚瑶光在中夷则之月祃于江滨皇秉巨钺以誓以戒以速以发纪律精明颷天奋激旟旐扬扬艂艭将将戈矛洸洸铠胄明明载怒载厉载飞载飏雄威所吞巳无荆湘既与贼逢大呼冲击药腾藜驳星流火防虐焰电奔巨轰雷劈杀气防防不辨咫尺矢锋所贯什伍相聨纵横交纽命陨弗颠攅桅凑颿笋束猬编流尸塞川舟行弗前彼魄旣禠扶创而逸聚于湖澳仅存喘息我方植栅江之南北火筏在流掩蔽如翼越歴四旬飞走途穷将冐万死以絶其冲我师见之千艣如龙如兎之走如鹰之从酣战六时由辰达酉仆姑一发殪死贼徒贯睛交颅仆若枯柳大憝既除余不能丑逓相告言我诚不振我革我顽归我至仁谁谓培塿可髙嶙峋再拜稽首来防来臣皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹郁摇形于乐歌节以镯铙饮至于庙颂赏于朝帛堆其家肉登其庖都人聚观举手加额或歌或謡有声啧啧干戈相寻匪一朝夕自今升平可坐而防惟皇神武动则克之羣防尽屈四方式之惟皇寛慈防则释之义声动荡畴能敌之惟皇明断遇事即决洞见千里不隔一髪所以四征成此骏烈大小毕朝孰敢肆孽在昔赤壁洎乎合淝事可无让可无咏诗臣虽微贱文字是职对扬皇休并献臣臆三代以还用仁兴国皇宜遵行永作民极
　　箴
　　汉
　　荆州牧箴　　　　　　　　　　扬　雄
　　杳杳巫山在荆之阳江汉朝宗其流汤汤夏君遭鸿荆衡是调云梦涂泥包匦菁茅金玉砥砺象齿元龟贡篚百物世世以饶战战栗栗至桀荒溢曰我在帝位若天有日不顺庶国孰敢余夺亦有成汤果秉其钺放之南巢号之以桀南巢茫茫包楚与荆风栗以悍气鋭以刚有道后服无道先强世虽安平无敢逸豫牧臣司荆敢告执御
　　晋
　　学箴　　　　　　　　　　　　李　克
　　夫极灵智之妙总防通之和者莫大乎圣人是以物必有宗事必有主见形者众及道者尠逐迹愈笃离本逾逺遂使异端与薄俗俱兴妙绪与淳风并絶将越礼弃学而希无为之风矣作学箴词曰茫茫太古悠悠鸿荒万类与道兼忘圣迹未显贤名不彰迨此鼓腹率我猖狂资生既广羣涂思通闇实思明匪予求防遗巳济物而天下为公大庭倡基羲农赞六位时成离晖大观泽洽雨濡化流风散比屋同尘而人防僭乱爰及中古哲王胥承质文代作礼统迭兴事借用以繁化因阻而凝动非性扰静岂神澄名之攸彰道之攸废乃损所隆乃崇所替刑作由于徳衰三辟兴乎叔世既敦既诱乃矫乃厉敦亦既备矫亦既深雕琢生文抑扬成音羣能骋技众巧竭心野无陆马山无散林风靡不动化防不移人之失徳反正作竒乃纵欲以越礼不知希竞之为病违彼夷途而遵此险径狡兔凌冈防鱼遁川至颐深妙大象幽弃饵收罝而责功蹄筌失统丧归而寄防忘言考异征词拔本塞源遁迹永日寻响穷年刻意离性而失其常然世有险夷运有通圯损益适时升防惟理道不可以一日废亦不可以一朝拟礼不可为千载制亦不可以当年止非仁无以长物非义无以齐耻仁义固不可逺去其害仁义者而巳力行犹惧不逮希企以逺矣室有善言应在千里况乎制行复礼克巳风人司箴敬贻君子
　　明
　　程门立雪箴　　　　　　　　　廖道南
　　于皇孔圣梦见周公仰思坐旦道行志同肆若孟氏隐几而卧达则兼善才髙王佐迨于有宋水落星奎二程崛起伯仲名齐明道学孔中和纯粹定性知命俯仰无愧伊川希孟严毅刚正直躬弗屈天牖其性海内羣彦鼓箧及门传心讲学浩气恒存防氏定夫睟然徳宇从事扶沟师门见与杨公中立天资夷旷载道而南殊可嘉尚防司令积雪盈庭二君列侍月弄风吟睠兹画圗宛然心目若孔铸顔仰鑚瞻忽寥寥千载吾谁与归惟警庵公为南楚师教以躬行道由心契月岩讲学岳麓防艺秉铎黄陂追踪二程梦寐见之景怀仪刑惟予小子夙钦髙蹈至人神交启我精奥顾圗思义嵗寒雪零希贤希圣为座右箴












　　湖广通志巻九十五
　　钦定四库全书
　　湖广通志巻九十六
　　艺文志
　　书
　　晋
　　与桓温弟秘书　　　　　　　　习凿齿
　　西望隆中想卧龙之吟东眺白沙思鳯雏之声北临樊墟存邓老之髙南眷城邑怀羊公之风纵目檀溪念崔徐之友肆睇鱼梁追二德之逺未尝不徘徊移日惆怅极多遗事犹存星列满目
　　南北朝
　　答湘东王书　　　　　　　　　谢几卿
