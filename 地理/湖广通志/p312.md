<!-- { "loadSidebar": true } -->
　　朱宠凃媵金氏长阳人从夫人王氏嫁得侍房帷涂病王谓金曰即不幸吾亦死矣金泣曰主君无嗣主母宜襄后事妾誓殉之涂卒方属纩中堂金潜更衣缢于寝所年二十余
　　明谭晓母李氏长阳人避乱江北遭贼逼投江而死谭智妻黄氏长阳人年二十三守节抚从子续嗣【以上旧通志】
　　袁绍祖妻王氏长阳人年二十四夫殁氏抚前室子成立
　　廪生谭之晋妻向氏长阳人土司唐镇邦兵围晋宅晋骂不絶口遂割晋首氏抱尸痛哭哀赎夫首以绵丝续连口吸血痕用棺収殓土蛮逼氏上马行至地名一碗水奋身飞砦死土蛮惊异而去乡人见尸容如生胸怀夫巾账簿因与其夫合葬之【以上郡志】游旺妻万氏兴山人旺卒氏年二十五一子甫弥月抚之虽帷房亦不轻出以完节终
　　饶明瑞妻曾氏兴山人年二十九夫殁子卿尚未成立守节三十四年
　　姚敏端妻曾氏兴山人年二十一夫亡遗孤卿甫三岁矢志教子凡二十年以贡授县令之官日氏杖之十众惊问曰使知痛痒方不刻待百姓年七十卒敖融妻冯氏兴山人年十七夫亡闭户自缢家人救苏遗腹生一子赤贫守节至老有司表之
　　刘玉京妻宋氏兴山人年十八夫亡遗子采尚襁褓翦发誓守后采以孝闻年七十二卒
　　髙维逺妻简氏兴山人怀宗末流冦罗汝才大掠髙举家被获于岩穴氏度不免与女携手投岩死王运达妻姜氏兴山人怀宗末夫妻避乱岩谷遭流贼俘掠强欲汚之氏坚拒贼以刃逼氏绐曰汝放吾夫吾身从汝贼如其言氏度夫去逺坠岩而死万全珣妻郑氏兴山人遭流贼掠强之行氏踞地大骂贼怒射死
　　金震祚妻谭氏兴山人避乱中途遭流贼掳掠欲汚之先杀震祚氏骂曰死贼吾岂受尔汚耶吾夫惨死虽生何为触石而死
　　谭勳妻萧氏兴山人遭乱夫妻被掠行至水边氏度不免遂投水死勳亦投水死
　　郭天祚妻颜氏兴山人素性纯淑因乱被掠强之行不从乘间拔佩刀自刎死
　　谭籍妻朱氏巴东人籍卒姑迫之嫁氏断指自誓卒以节终
　　王钧妻何氏巴东人年十七归王生三子钧卒子幼家窘孀居四十余年【以上旧通志】
　　田锦妻李氏锦被贼杀氏坚拒他配自刎死【郡志】
　　杜暹妻邓氏恩施人甫二十夫故坚守贫苦年七十余终万厯中旌
　　谭烈妇恩施人怀宗末军民内哄土蛮乘隙肆掠乡村妇女被执氏背负幼子随众同行至竹王沱投水死越二日母子二尸同浮水面
　　陈瀛妻周氏恩施人夫亡守节怀宗时与舅孝子陈鑛同祀节孝祠
　　周之屏妻许氏恩施人夫死族长强之嫁誓不变节有司表之
　　陈垍妻李氏恩施人夫死守节养姑嫁子有司表之商思尹妻吴氏恩施人夫死守节抚孤成立被旌李孝女恩施人年七岁割股愈父疾按院提学并加旌表
　　赵孝女恩施人父永亨施州卫指挥疾革女割股以疗
　　陈孝女恩施人父钦舜任施州左卫病不起女割股救之
　　胡百户妻童氏恩施人夫为施州百户氏年二十夫亡誓死不嫁
　　李成麒妻刘氏　李成麟妻周氏恩施人从夫客恩施遭刘二虎兵刼掠出关二氏投桥而死
　　张某妻闵氏　张某妻邢氏　张延祚妻陈氏恩施人陈夫死子防与继祖姑闵氏继姑邢氏三世守节有司奬之
　　主事邓宗启妻唐氏恩施人唐一鸿女氏身遭离乱誓不欲生悬梁投池者再俱因救免后流贼至自缢于忠建祠
　　张延庆妻蒋氏恩施人延庆为流贼所掠马贼死氏矢节抚孤克终厥志
　　生员黄鼎妻赵氏恩施人流冦陷城家计为空夫饥饿而死氏殓毕闭门发火伏棺共焚以殉【以上旧通志】
　　皇清叶玉衡妻李氏玉衡蜀人歴户部主事致仕归乡值贼李来亨作乱道梗流寓兴山卦子山寨寨破贼首见氏有色杀其夫欲掠氏为妻氏绐之曰埋吾夫则从汝贼信而殡之氏抱幼女坠岩死【旧通志】
　　向奎妻余氏归州人年二十六夫亡抚子及孙备尝艰苦孙钥入邑庠氏年九十余雍正四年　旌
　　补遗
　　明
　　张君美妻王氏避贼白沙洲贼薄城逼江大屠沙中人氏谓君美曰总角之缘尽今日矣我死君引去无俱毙也贼至挥刃逼氏氏大骂投水中身溺髻见复猛起数尺犹以目寓君美乃沈贼亦感駴释君美并氏所生子得不死【按氏死节事见松云草里居岁月无可考因附载于此】诸生马伯庸妻张氏年二十适伯庸癸未献贼破城氏骂贼不屈死之【系抚臣批准入志】
　　皇清
　　烈女马氏家省城文昌门外年十九父死母招李姓者为夫李素无頼母弗知也既而窥女颜色调之女正色拒白其母百计逺之家仅数椽虽盛暑女未尝就浴一日李佯逺适女始浴李忽排闼女大呼母至隣人踵至李遂逸先是女许字汉镇张姓纳吉矣女计婚期尚月余恐被汚投缳者再母救得不死逮夜防稍懈潜出投江死时康熙乙未六月越一日尸浮出颜色如生衣履缝固里人怜而葬之因建祠江干以祀名其地为烈女渡其母亦旋以悲愤死【系抚臣批准入志】
　　附增
　　武昌府
　　拔贡生王鼎元妻潘氏江夏人年二十适鼎元二十九岁鼎元卒氏誓志守节孝事舅姑抚两子成立现年五十九
　　贞女刘氏江夏人黄安训导刘启先女许字史奕璘女年十九奕璘卒闻讣欲自裁父母劝止归史门终丧守贞孝事舅姑抚奕璘从子世法承奕璘祀现年五十
　　黄道濬妻涂氏江夏人十六于归二十九岁夫卒孝事舅姑抚遗孤成立守节三十九年现年六十七
　　贞女刘氏咸宁庠生刘汉何女许字钱世昌女年十八世昌卒闻讣往哭几絶朝夕倚柩未尝暂离夫葬后归依父母父母卒依胞兄弟家贫甚纺绩度日终身不字现年五十二
　　诸生夏天贶妻阮氏通山人年十七归夏二十七岁夫卒长孤甫三岁次孤方脤氏矢节教子事姑金氏尽孝金故早寡氏长孤娶妇徐氏亦早寡遗腹生孙矢节与氏同葢一门三世苦节矣氏夫两兄夫妇相继亡均乏嗣丧葬频仍拮据尽礼里人称之
　　诸生朱正动妻舒氏通山人年十五适正动年十八正动卒遗子二长二岁次月余家徒壁立饘粥不继氏勤纺绩以供舅姑甘防抚二子成立有孙七人曾孙七人人以为苦节之报现年七十九诸生熊宗珍妻夏氏通山人年十五适宗珍二十四岁宗珍卒遗孤二长五岁次一岁家贫甚氏纺绩以奉翁姑抚二子成立有孙二人曾孙十人守节四十八年现年七十二
　　汉阳府
　　国学生李必思妻卢氏汉阳人幼读书知大义年十九适必思二十三岁必思卒无子哀哭过甚遂病痿痹卧床十余载守节四十四年年六十八卒烈女俞氏浙江仁和县国学生俞枋女枋卒子景昭挈家侨居汉镇氏年十九许字汉阳庠生李邦有是岁邦有卒氏絶粒死遗言祔夫墓及举氏棺至墓所忽墓土崩溃棺见因合葬焉
　　诸生王文纶妻烈妇田氏【传见前】
　　国学生髙尔凤妻李氏汉阳人年十五适尔凤十九岁生一女逾月尔凤卒氏一恸几絶以节自誓事孀姑得其欢心先是尔凤之兄弟皆夫妇相继病殁遗子二女一俱幼氏抚之如己出洎姑亡两侄继夭侄女与己女适人后亦殁氏无所依归母氏值母老孝养笃至年六十卒
　　胡世钟妻沈氏黄陂人年十九适世钟二十一岁世钟卒遗孤甫三月氏抚之成立翁卒卖奁具以葬姑病割股以进姑食不觉夜梦神告曰汝命合休以汝媳至孝得延夀三岁巳而果然守节四十年现年六十一
　　刘自唐妻胡氏黄陂人年二十适自唐二十二岁自唐卒遗孤甫十月氏抚之成立后补弟子员性最孝逮事祖公姑暨公姑心力俱瘁祖姑老而瞽跬步皆氏扶持夜携幼子伴床下氏家贫甚十指经营先后营葬祖公姑暨公姑皆如礼守节三十八年现年六十
　　刘浑妻詹氏黄陂人年二十适浑二十四岁浑卒遗孤甫三岁氏抚之成立孀姑在堂氏孝事二十余年定省弗少懈守节三十九年年六十三卒黄昺妻喻氏黄陂人年二十适昺二十五岁昺卒遗孤不半岁氏抚之成立孀姑在堂氏孝事之守节四十二年年六十七卒
　　贞烈女黄氏黄陂人许字同邑李端端卒女年十九即服麻衣赴夫家奠祭哀感路人且谓其姑曰儿愿守坟墓三年代尽子道三年即从死者地下矣越六年适所抚嗣子莲儿不育哀哭洊至遂失明因默减餐俟死以践前言遂絶粒卒于夫家时康熙五十八年女年二十四矣初女八岁时父教以内则列女传即通大义以纯孝闻既守贞孝舅姑亦如之殁后归葬母党舅姑遣人扫墓忽土裂棺现始与端合葬至今墓树相倚人咸异之李兰妻夏氏孝感人年十九适兰年二十九兰卒遗子一女一氏哭泣屡濒于死家无儋石拮据以养舅姑丧葬尽礼遗槖一无所预抚遗孤成立娶妇生孙妇卒抚其孙成立孙妇卒又抚其曾孙守节四十五年年七十三卒
　　生员夏体元继室邱氏孝感人年二十九体元卒氏抚前妻子如己出怀宗十年献贼入澴欲俘氏去氏以头触道旁堑流血被面骂不絶口贼乱砍之死死时年三十五所生子氷轮方幼以死卫母被数疮逾时方苏后成名诸生
　　贡生程大何妻胡氏孝感人年十六适大何自大何以前单传者三世及大何卒氏年方二十八无朞功之亲孤子光朝尚幼氏饮泣擘画家政教光朝成名为崇阳教谕守节三十八年现年六十五张敬伦妻傅氏孝感人年十八适敬伦孝事翁姑姑病侍汤药终夜不寐年二十六敬伦卒无子氏哀恸呕血数升抚侄光园承敬伦祀守节二十五年现年五十一
　　诸生李泰生妻鲁氏孝感进士鲁镳之女年十七适泰生年二十泰生卒遗孤在襁褓亦殇氏哭夫哭子泪痕渍面无干时誓志守节孝事舅姑祖遗田宅分毫无所与康熙丙申岁距泰生卒三十年氏以纺绩所余迁葬泰生及泰生生母蓝氏现年六十七
　　黄正彛妻陈氏孝感人年十九适正彛二十三岁正彛卒遗孤应麟甫七月氏抚之成立厥后氏娣姒皆以节自砺皆氏导之现年七十三
　　黄正诏妻夏氏孝感人于归两月正诏卒无子时氏年十八誓志守节立正诏弟正爵之长子承先为嗣未几正爵与其次子相继卒承先仍后正爵氏亦依焉年六十三卒
　　黄正爵妻闵氏孝感人年二十五正爵卒氏誓志守节先是正爵兄正诏早亡以正爵长子承先为嗣及正爵与其次子相继卒承先仍奉正爵祀语在正诏妻夏氏传氏与夏氏共依承先现年六十六
　　沈必第妻程氏孝感人年二十一适必第事舅姑以孝闻年二十七必第病笃氏刲股为糜进之竟不起时孤子瑛甫四月氏絶饮食以死自誓姑曰汝忍以襁褓儿累老人耶氏始强起孤素体弱氏视日影早暮尅期量器哺之率以为常守节三十六年年六十三卒
　　诸生吴敦愫妻夏氏孝感人年十八适敦愫二十三岁敦愫卒遗孤甫三月氏抚之崭然见头角越十八年孤病卒以敦愫兄子维正为后氏至孝性成事舅姑如事父母守节三十一年现年五十四鲁演周妻黄氏孝感人年十九请期巳诺而演周遘病父母如期遣嫁嫁之日演周不起合之礼阙然次日演周卒氏投缳者再以救得不死姑欲遣归母家不听母来唁谕以姑在何忍遽死始稍进饘粥后父母欲夺其志氏闻不归宁者二十余年演周亲侄止一人义不得后演周族人请于邑令立从侄光节为后氏现年五十二犹处女也屠浑妻马氏孝感人年二十一适浑二十八岁浑卒遗子一女一氏纺绩不懈以事舅姑抚藐孤守节四十三年现年七十
