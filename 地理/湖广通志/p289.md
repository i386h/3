<!-- { "loadSidebar": true } -->
　　彭修翮　彭大翮　彭龙跃俱天门庠生懐宗壬午流贼破郢城大翮着平贼权畧五十二策上执政不果委任愤归青山约诸生刘振孙等倡义起兵贼袭擒之大翮与兄脩翮侄龙跃辈击杀数贼不胜同赴河死京山御史郑友为作义烈传
　　刘振孙字似麟天门庠生生平磊落慷慨闯贼陷郢城与青山义士彭大翮等潜图恢复谋泄为贼所获临刄犹连呼死贼不絶声
　　黄兊金荆门诸生流贼犯州城命妻女投井中与二子挺身杀贼力屈死之
　　胡宗珂荆门人流贼陷州城珂以死守杀贼城陷骂贼死
　　王维藩字现南荆门庠生壬午冦乱藩与妻朱氏并二女皆被掠妻投水死藩手刄二女因自刎【以上旧通志】
　　皇清张连璧字仲维潜江人庠生孝友端方亲防未葬适水涨以身伴棺月余泣血不辍喜施予年荒捐谷赈饥活人无算邑令题额曰枌榆仰泽卒年九十三子承宠嵗贡笃行工文著作甚富尝捐金助婚尤为克体先志
　　徳安府
　　晋王伛晋书张昌传伛江夏旧姓江安令值义阳蛮贼张昌横炽江夏士庶莫不从之惟伛与秀才吕蕤不从昌以三公位征之伛蕤密将宗室北奔汝南投豫州刺史刘乔乡人期思令李权常安令呉凤孝防呉畅纠合善士得五百余家追随伛等不豫妖逆按晋江夏郡在今徳安府安陆县地
　　明陈才杰应山人性孝友正徳七年刘六等冦应山杰领民兵赴战死之【旧通志】
　　万鹏字子仲明一统志安陆县人性孝友介直工文词隠居授徒从游者众居防一遵家礼善医每制方药济人所着有史说藏于家
　　雷鼓英字四维安陆县人懐宗庚午举人癸未流贼据郡城欲官之英从间道走武昌又值献贼之变阖家赴水死
　　袁启观字君白云梦人流冦据郡城观纠族众相保聚恒以短剑自随贼檄至县署试以文观叱曰谁与谈文吾将加尔兵贼怒曰书生敢称乱观曰乱臣贼子人人得而诛之贼大怒磔杀之
　　栁宗旦字鼎极云梦庠生教授里塾以俸资赡诸季嵗饥设粥赈流移闯冦陷城诱以官宗旦大骂贼怒斧其首而死妻刘氏亦以节终
　　朱善昌字禧之云梦庠生懐宗未被流贼获骂不絶声遂遇害
　　李聫元云梦人居曲水湖离城三里许流贼夜袭城道经其地元恐城中不知率族众大呼声闻城内贼憾甚擒杀之
　　左璞字克修云梦人流贼陷城执之使荷所掠鸡豚璞怒唾贼面伤以刄步至树下趺坐而卒越数日往殓尚端坐如生
　　施尔竒字简之云梦诸生意气豪爽流冦犯其里仗梃拒之被害其妻刘氏与女同往救俱死三尸骈集里人哀之
　　栁列奎字文仲云梦诸生素有胆气流贼至仗槊前鬭力竭而死
　　张用晦云梦诸生流贼陷城白云砦义兵恢复晦起兵应之战败不屈死【以上旧通志】
　　荆州府
　　南北朝王元绍楚纪江陵人弟孝英子敏咸相友爱凡有珍味必阖族聚尝未尝有异侯景乱元绍被执二弟争抱持皆遇害
　　宋张荣贵逺安人家团山九世同居常积谷数千余石以赡族人及乡里之贤而贫者终身不求闻达号团山居士【旧通志】
　　元向逊明一统志江陵人自宋末及元九世同居无间言人称义门至元十九年佥宪魏奉训奏闻旌表明向致和字道达宜都人端洁鲠直不求仕进尝捐赀修桥周贫景泰间嵗饥贷乡民谷三百余石尽焚其劵夀九十有五【旧通志】
　　苏昭明一统志宜都人为南平令致仕一日江滨遇一孤子守骸而泣昭问其由曰父将往巴东殁于此死无所依昭遂出赀殓之助还成化间有杜姓者五人饥甚逼食于人执于官诬以盗罪昭上书当道得伸
　　赵思纲宜都人自髙祖徳隆五世同居至纲不替先训治七年知州陈宣复奏请旌之【旧通志】
　　王宗义明一统志石首庠生自祖槐至宗义五世同居长幼二百余口蔼然雍睦巡按戴缙以闻诏表其门旌后合食又二世焉
　　易世凤监利人嘉靖三十九年荆州大饥输谷赈济又出银二百两修文庙有司请于朝诏给七品散官里中士有贫窘者为置廪供膳【旧通志】
　　杨讷字敏夫江陵诸生慷慨激烈有富娼子刘钦若补邑庠讷力攻之反被诬阖郡诸生白寃状得廪给如故后以例贡司江浦训有清节
　　陈大可江陵恩贡性孝友精易学从游者甚众父卒尽以其产让诸弟敝袍疏食终身不厌
　　王圗南字北溟江陵人懐宗壬午流贼至圗南避乱晁湖为贼所获不屈死
　　朱九臯　朱九嶷臯字似鹤江陵庠生癸未春随父避流贼羊角洲贼至驱妻女婢妇等三十七人同赴水死臯与弟九嶷亡走公安谋攻贼贼怒急攻城臯嶷悉被执支解之
　　谢防安字公嗣江陵人癸未秋流贼至龙湾市防安贫不能具舟楫遂为所获大骂不屈截其舌含血噀贼面妻与子俱遇害
　　杨一登枝江人家百里洲为团练长明末流贼艘数百至流店焚戮最惨登奋勇率众大破之斩获甚众洲民得全后闯贼兵数万至登率众御之连战三胜及贼益至鏖战父子俱没于阵【以上旧通志】
　　袁乔年字天目公安人闯贼破荆州邑西村土贼勾闯过江乔年与诸生王韶之萧煜都牟光世等督乡兵袭破之闯谋遂沮防澧州陷血战被杀族子贻则等俱死华容孙公谷为诗吊之
　　田朝储字蓝田公安人拒闯贼于马长港挺身奋击殱贼数人力屈为贼所杀
　　王梦龄字子修石首廪生其先七世同居梦龄遵祖训和以睦族明末献贼掠荆胁诸名士授伪职梦龄以死抗不为屈嵗疫施棺掩骼以千数好引诱后进乡人称之【以上邑志】
　　皇清熊必奎字五聚石首人五世祖亮自江右任荆州学博遂卜筑石坛居焉奎防颖异研心濓洛闗闽之学有声诸生间慷慨负气谊值嵗饥尽售其田庐籴米散给穷乏全活甚众家坐是困教授生徒自给余则公之族党通邑贤之子开楚已未进士【旧通志】
　　曾曰唯字康生明探花可前孙性孝友两居亲防皆庐墓中康熙已酉乡试吴逆犯境强迫之愤骂而死妻罗氏亦以身殉子也鲁廪生绩学工文孙宪椿邑庠生以优行闻
　　刘鸿庆字子遵石首人顺治丁酉举人母邹氏明末卒于乱离庆昕夕号恸因着哀哀篇以自伤甲寅吴逆犯顺知其居乡望重诱以官庆拒不从强迫之遂弃家遁去子宗亢宗诜徧求不得怏怏以卒
　　严守正字国治江陵人性伉直言动不茍尝捐廪赈饥施棺掩骨乡里徳之孙克炽雍正甲辰举人克明庚戌武进士
　　曾昱儒字东莱石首人少孤事母以孝闻姊适刘姓家贫蚤寡而无子昱儒迎养以成其节性刚直不畏强御而赒贫防困常如不及孤客落魄其乡者輙捐赀遣归人多义之
　　侯谏臣字资若公安人少失恃育于祖母李李病亲尝汤药衣不解带者累月及卒哀毁逾礼父钟爱异母弟谏臣曲体其志悉以遗产授之族子某少孤有利其产者力庇之且为完娶令复业嵗疫比闾姻戚阖室传染至亲皆避去谏臣躬饘粥调药饵以保全之遇后进谆谆勉以孝友子孙遵其训至今三世同居不忍析箸云
　　襄阳府
　　唐张巨源襄阳人五世同居太宗诏旌其闾巨源尝习刑名书赐明经及第科
　　刘潭芳　常元治襄阳人芳五世同居治九世同居俱旌表
　　明常存畏谷城人天启辛酉举人公车遇贼骂不絶口而死【以上旧通志】
　　皇清李藻枣阳人以守城死难【见列女志】
　　郧阳府
　　明郭可久保康嵗贡生四世同居家长授事卑防听命深得古人大宗之法孝友恭逊庭无间言乡里称为义门云
　　寇士元上津庠生倜傥有异才懐宗时流贼蠭起元散家产募战士屡出竒破贼贼不敢逼城知县蒋宗缙详加守备管营将事后以血战死贼义而殓之刘泗源郧县庠生明末路冯二贼围郧城中食尽将溃泗源缒城入贼营为谍以间之贼两营互相猜疑天明遁去
　　皇清谢廷宾保康诸生有知畧郝贼盘踞房竹间往往以轻骑掠野宾纠合乡里保守山寨间出竒兵袭贼贼不敢纵人赖以安【以上旧通志】
　　直归州
　　元田韦臯巴东人仕至金紫光禄大夫累世同居诏旌为义门今其所居曰义门村【旧通志】
　　明髙维逺兴山庠生明末闯贼之乱县设伪官杀戮无忌维逺倡义执伪官戮之邑赖以安
　　谭正宾巴东人慷慨好义为里中所重懐宗末容美土司每为邑患正宾集里人共相防御防土蛮为浮桥于清江渡将半正宾率众奋击土蛮败走忽水涨桥没溺死千余人容美衔憾宻使人刺杀之土蛮遂横【以上邑志】
　　皇清何学礼长阳贡生避贼厚浪沱顺治四年率先归诚为土司所伺执之骂不絶口而死【旧通志】义民【附】
　　武昌府
　　元冯三元史绰罗传三为湖广省公使素不知书冦陷湖广皂辈悉起为盗拉三以从三辞曰贼名恶我等岂可为众怒将杀之三遂唾骂贼乃缚诸十字木舁之行而刲其肉三益骂不止抵江上贼断其喉去妻亦投江死
　　明周瓛　方良　罗诏谦　饶世禄俱武昌县人正统间各输米一千石赈饥赐谕嘉奨建尚义坊旌之【旧通志】
　　张伯还大冶人正统五年饥出谷千二百石奨赉羊酒立坊
　　胡大谅　卢钦　罗敬宗　李原俱通城人正统七年输米二千石备赈勅赐冠带旌为义民
　　徐贵美兴国人出谷千三百石赈饥
　　卢万顷　卢万纪　胡琥　葛云昶　李实俱通城人成化三年各输五百石备赈给冠带
　　郑守梅通城人万厯二十二年因平倭输谷一千石奉防建坊
　　杜渐通城人万厯二十八年输谷五百石备赈给冠带
　　李徳智字太痴江夏人生平薄名利一日有类丏者言自铜鼓卫解官银六十金来将纳诸都司舟覆文移堕水今归请之闻公厚徳愿暂置公所俟四十日复来其人去死于路卫勘官钱逮其家并株连告防者智闻持原银诣都司纳焉移文往勘县令大惊立释诸囚夀八十九嵗卒
　　郭仪江夏人生两月而母李氏卒父再娶李氏生六子独钟爱仪仪奉母以孝闻尝捕鱼湖中拾遗金一釡以足掩其坎私祝曰如为仪财勿以不义至当从生理中得之平居蓄一木梃里人有鬭輙扑其不义者人敬畏之【以上旧通志】
　　汉阳府
　　明严友谅孝感人输谷二千石赈饥正统六年旌戴绍葵　黄刚　刘仲能俱孝感人各输谷千石赈饥景泰二年旌【以上旧通志】
　　李聪　彭思明　汤云雷　黎伯让　刘仲刚　周永镇　杨本澄　刘思恭　陈聪　严经　汤盘唐瓛　冯芮　王琳　向浩　戴瑄　戴瑚　戴珪游必华孝感人俱输谷赈饥成化时给冠带【邑志】
　　林罗材字征卿黄陂人尝至湖口遇金珠客暴疾授以笥而死殓毕访其家还之后两遇大盗觉前商于梦中呼醒预避得免学宪王尔禄録其事入隂隲编中【旧通志】
　　万禄　刘经孝感人俱孝友万厯间嵗饥活济穷民有司表异之【邑志】
　　余文字懐峯孝感人慷慨好施每嵗祲輙出粟活饥民有郷人溺其妇而逃渔人网得之弃诸道文恻然施棺殓之妇父母知其女也疑文殓有故诉于官邑令王讯得状髙其义礼为乡宾旌以棹楔【旧通志】
　　黄州府
　　宋董助教黄冈人性仁慈笃于信义见贫乏輙捐赀赈恤大观间嵗大旱尝为饭饲饥又设餈食给小儿多所全活以夀终
　　明刘文辉　刘文焕广济人洪武初兄弟同解南粮愆期法当死辉以长请坐焕曰兄子防伏斧锧则子孤无托某宜死顿首流血当事以其词上皆赦之则焕巳死矣太祖特书义民以旌
　　蓝懋忠广济人正统四年出粟一千五百石赈饥勅旌其门宠以冠带羊酒
