<!-- { "loadSidebar": true } -->
　　邵必成妻鲁氏江陵人夫卒氏年十九子甫四月矢节奉事公姑教子严肃年十四入庠后子夫妇相继一孙七龄氏抚育之艰苦备歴雍正三年
　　旌
　　熊明性妻郑氏江陵人年二十九夫亡公姑年老四子俱幼誓志苦守一女适江尚璠尚璠早逝无子携二女归依母家同母守节郑年七十雍正三年　旌
　　生员雷憬妻张氏江陵人夫亡氏年二十四无子誓以身殉舅姑劝令抚侄承祀勉从之教子严慈兼至入郡庠苦节六十五年雍正三年　旌卢士彦妻文氏江陵人夫卒氏年二十九誓死守节事舅姑养葬尽礼教二子文元文魁成立雍正三年　旌
　　马应骐妻王氏公安人年十六归骐仅六月夫亡矢志不渝舅姑连丧哀泣几死矢志长斋娣姒皆怜而敬之雍正三年　旌
　　生员徐礼年妻刘氏江陵人年二十六夫殁遗二子国选攀桂倶幼公姑连丧氏哀毁尽礼性甘淡泊纺绩教子国选举雍正已酉乡试攀桂邑庠生雍正四年　旌
　　张世贵妻冉氏公安人夫亡氏年二十誓死守节事翁姑曲尽诚孝偶有疾衣不解带汤药必先尝翁亡鬻产殡葬遗一子抚教成立雍正五年　旌杜方先妻陈氏公安人夫亡遗孤甚幼奉姑诚孝纺绩为活教子诗力学入庠苦节四十六年雍正七年　旌
　　毛秉德妻周氏夷陵人吴逆之变氏随姑抱幼子呈瑞避居岩寨贼突至肆掠氏以子托姑投身千丈岩端坐石上而死面色如生里人异之后呈瑞为州庠生雍正七年　旌
　　兵丁周正朝母傅氏江陵人夫应祥卒遗孤正朝甫三月氏事舅姑绩絍抚子正朝生而武勇令其从戎常以勤慎操防勿致虚糜粮饷为戒雍正八年
　　旌
　　季灿妻李氏公安人邑庠之芬女年二十三夫殁时姑巳七十子未周夫目不瞑氏泣曰养老抚幼皆妾任之不敢负夫志言讫而瞑姑哀老多病勤纺绩供药饵饘粥五载罔懈迨卒停柩中堂家无次丁抚藐孤卧棺侧者七年教子严慈交至雍正八年　旌
　　生员魏显第妻覃氏宜都人年二十六夫殁誓志苦守事两世公姑乳哺幼子艰辛万状一力撑持里闾有贤能之目雍正八年　旌
　　生员陈瑾妻望氏　生员陈明旦妻张氏逺安人氏年十五适瑾瑾旋殁氏勉强存活事舅姑生养死葬无不尽礼遗孤明旦教之弱冠入庠娶张氏明旦复殀无所出张毁容誓守姑媳相依一门凄楚雍正八年　旌
　　鄢国纬妻聂氏江陵人年二十五夫亡遗子嘉修甫一岁抚之成立翁姑衰病养葬俱竭其力雍正九年　旌
　　胡维翰妻赵氏监利人年十七适胡四年而夫殁氏矢志抚孤康熙二十八年邻居火将及宅氏号呼祷告风忽反四邻灰烬氏宅独完庶姑简染疫躬亲汤药祈神愿以身代寻愈教子江游泮入太学守节六十年雍正九年　旌
　　贡生夏锡履妻龚氏监利人夫候选殁于京邸氏年二十八榇归设帷帐于墓次数月将结庐焉迫姑命复还姑病亲调汤药衣不解带及殁泣血三年遂絶肉食手绘遗像奉之若生守节三十三年雍正九年　旌
　　襄阳府
　　汉彭娥时遭乱娥方出汲与贼值缚娥溪边将汚之溪边有峭壁娥呼曰皇天有神否我岂受汚于贼遂以头触石者再山忽开娥即趋入贼急逐之山复合贼皆压死娥遂不知所在所遗汲器化为石形似鸡后因名其山曰石鸡山潭曰女娥潭
　　三国李衡妻习英襄阳记衡汉末入吴为丹阳太守时孙休在郡治衡数以法绳之氏每谏衡不从防休立衡忧惧欲奔魏氏曰不可琅琊王素好善慕名方欲自显于天下终不以私嫌杀君明矣可自囚诣狱表求受罪衡从之果得无恙又加威逺将军
　　厐林妻习氏襄阳记氏习贞妺曹操破荆州氏与林分隔守养弱女十有余年后林随黄权降魏始复集聚魏文帝闻而贤之赐牀帐衣服以显其义节南北朝张彪妻杨氏南史张彪传襄阳人仕梁为东州刺史以拒陈败走若邪山中章昭达捕杀之迎氏便拜称陈文帝教迎为家主氏欣然祈葬彪毕还宅妆饰昭达许之氏割发毁面哀哭恸絶誓不更行陈文帝闻之叹息遂许为尼后陈武帝军人求取之氏投井救苏复投火死
　　杜龛妻王氏南史杜龛传襄阳人仕梁为镇南大将军频败陈军好饮酒勇而无畧部将杜泰通于陈说之降龛然之氏曰霸先讐隙何可求和因出私财募兵大败陈军后泰私降龛尚醉不觉文帝遣人负出斩之氏因截发出家
　　姚玉京燕娼家女嫁襄小校敬瑜瑜溺水死玉京守志养舅姑有双燕巢梁间一为鸷获一孤鸣至秋翔集氏臂如告别然氏以红缕系足曰新春定来为吾侣也明年果至因赠诗曰去岁秋辞去今年春又归故人恩义重不忍更双飞凡六七年玉京卒明年燕来哀鸣家人语曰玉京死矣坟在南郭燕遂至葬所亦死每风清月明时见玉京与燕同游汉水上【见唐李公佐燕女坟记旧通志讹载赵家】
　　按南史所载卫敬瑜妻王氏前段与此小异后畧同
　　唐甄氏宜城驿记居故襄城内夫死誓不适人抚其子逢以学行为助教韩昌黎尝称之
　　宋杨金妻何氏充州人熙宁中金配房陵至襄州死氏诣州自请愿负夫骨归葬时大疫亦毙于道贾某妻韩氏名希孟巴陵人为尚书琼子妇襄阳乱避归岳州元兵破岳希孟被掳以衣帛书一诗投江而死余详杂记【以上郡志】
　　元富珠哩逺妻雷氏元史氏顺阳人夫为襄阳尹拒贼被害氏为贼执骂曰我乃参政冡妇县令嫡妻夫死不贰肯从汝狗彘乎遂见杀
　　刘平妻胡氏元史至元间平载其家戍枣阳夜宿沙河虎至衔平去氏拔刀追杀虎扶平抵襄阳城以伤卒事闻命恤其母子仍旌之
　　尹大中妻黄氏明一统志氏谷城人至正末为贼所得欲辱之氏骂贼不从贼遂大怒裂其尸
　　宋明妻丁氏元史氏枣阳人早寡以死从夫事闻旌表
　　按史作朱某妻查郡县志作宋明妻今从之
　　明都督王忠妻岳氏襄阳县人夫殁于阵遗孤信仅半岁氏抚成继其爵旌曰贞节【旧通志】
　　生员曹文妻潘氏襄阳人明一统志文殁时氏年二十五无子守节受旌
　　周凤妻王氏襄阳人名淑杰夫殁三日氏自缢被旌【旧通志】
　　孙通妻张氏明一统志襄阳防卫人夫卒张年二十五守节受旌
　　何敬妻黄氏襄阳人年十七孀居家贫子防守节被旌【旧通志】
　　百户夏昻妻王氏襄阳人参政至善女昻亡氏年二十二遗腹生子宗杰矢志抚教苦节三十余年抚按题旌【郡志】
　　百户刘铎妻胡氏襄阳人明一统志铎卒氏年十九养孤抚遗誓死不变以贞白终受旌
　　千户郭权妻赵氏襄阳人夫殁于京氏哀毁屡欲自缢姑泣救乃止时年二十五孀居不逾阃阈事姑以夀终【旧通志】
　　陈懃妻龚氏襄阳人夫死欲以身殉子幼姑耄亲属劝解之氏以纺绩供养守节四十六年部使赵应元旌其门
　　蒋成録母李氏襄阳人孀居为流贼所逼投河死生员谭补衮妻雷氏襄阳人骂流贼不从投井死王贻贞妻刘氏襄阳人太仆大受女孙也壬午岁流冦陷城氏劝夫急避欲自尽夫强掖偕出至白庙为贼所得逼之不从骂贼而死时年二十同时殉节雷氏之夫谭生口述其事【以上旧通志】
　　冯永安妻张氏宜城人年十八夫殁遗腹生子万本公姑以其年幼欲夺而嫁之氏翦发自誓甘贫抚孤五十年如一日内外咸异之【郡志】
　　生员郭獬妻王氏宜城人夫殁氏年二十六止遗一女贫甚其姊劝令改适氏以死誓遂与之絶守节三十年知县雷嘉祥月给薪米搆屋以居之卒年六十四雷复为之殓葬立碑衢道以彰其节
　　生员张联奎妻何氏宜城人丙子流冦躏宜城奎挈氏及男顺童避难遇贼执氏抗骂不屈而死顺童才七岁亦不畏贼抱母尸号痛临死犹骂贼两手挽母衣不释是日天地晦防后过其地者尝闻鬼哭声宋春女南漳人许聘里人张贞贞有疾闻父母欲改聘女誓死不从后贞死女拜哭而归是夜自缢万厯间巡按舒鳌以其事奏闻
　　贡沱政妻谭氏南漳人夫死守节四十余年抚遗腹子成立巡方旌其门
　　太学生周兴岐妻沈氏南漳人夫殒氏求死姑力止之壬午城溃氏曰未亡人得死所矣闭户自经伍全教妻冷氏南漳人骂流贼投井而死
　　杜建中妻何氏南漳人城陷流贼入其室骂不絶声被害最酷
　　贡生冷绂妻何氏南漳人夫抱病氏吁天愿以身代夫病方愈而氏病劝之药曰吾代夫死吾死夫不死矣又何药焉寻卒
　　李忠妻于氏枣阳人夫殁氏年二十屡欲自缢家人救免抚遗孤和生孙端训诲登进士孀居六十余年生员尚贤妻钟氏枣阳人夫殁遗子谔仅半岁断发自誓人罕识其面夀七十卒
　　杨美妻吴氏枣阳人夫殁无子抚二女守节三十余年卒
　　袁廷钺妻王氏枣阳人年十九夫殁遗腹生子长龄抚育成立夀七十余卒贫不能葬知县梁绍应为之葬焉
　　檀天龄妻张氏　檀维乔妻钱氏俱枣阳人张守夫丧誓不改节有劝之者痛哭自毁其面大骂叱去抚孤维乔维久成立维乔卒妻钱氏与姑同守人称一门双节
　　李木妻施氏枣阳人夫死年二十七生子绍先尚在襁褓奉姑教子苦节被旌
　　王伯真妻陈氏谷城人夫殁无子孀居六十三年年九十三
　　郑琼妻甯氏谷城人夫殁无子孀居六十五年御史郝光先旌之
　　赵伦妻魏氏谷城人夫殁子幼孀居六十年年八十四
　　季辄妻覃氏谷城人夫卒子幼孀居六十年年九十四
　　宋显荣妻陈氏谷城人夫殁子幼孀居六十年年九十一
　　王雷妻张氏谷城人夫卒子幼孀居五十年年八十一
　　李致祥妻孔氏光化人早寡子幼苦节自励训子成立年七十三卒
　　生员孔世熙妻陈氏光化人适世熙二年生子永清方在襁褓夫病革谓氏曰吾不起矣汝择所配归之氏翦发系夫臂曰愿以此发见地下无他也夫卒家贫既免丧父兄防词动之氏大恚取盏掷地誓不至父兄家永清稍长择师教之翁卒事继姑王氏以孝闻抚治叶奏闻诏旌其门
　　生员吕佐周妻苏氏　吕论妻苏氏俱光化人佐周早卒遗二子论训氏年二十九家贫守节教子游泮食饩后论病死其妻苏氏与姑同守辛苦备尝无异志巡按郝光先旌其门
　　姚经妻卢氏光化人早寡家贫抚子成立县尹表其门曰大节植孤
　　黄中免妻韩氏光化人遇流贼牵之行骂曰勿汚我手贼怒断其臂骂益甚体无完肤而死
　　任烈女名二姐光化人乡民显珠女许字张氏未嫁其夫溺水死女闻之号哭不食自缢而死
　　韩应仑妻孔氏光化人夫死氏年二十二事舅姑以孝教三子有方事闻神宗命有司岁给布米以旌之生员韩光闾妻喻氏光化人夫死遗孤仅二岁苦守四十余年万厯中旌
　　张明道妻齐氏光化人闯贼至与其夫姑避乱被掠氏绐贼曰吾夫书生无用姑老矣杀之何益祈放归我随汝去贼信之释其姑与夫随贼至舟投水死冯允安妻张氏光化人夫殁有遗腹公姑欲夺其志氏翦发自誓旋生子甘贫抚孤歴五十余年内外义之【以上旧通志】
　　李谦妻王氏明一统志均州人谦为诸生卒时氏年二十成化中旌
　　谭纪妻熊氏均州人年二十八夫殁遗二子琼碧家贫无依氏为人作女工抚养成立苦节四十余年事闻旌表
　　汪积学妻禇氏均州人夫卒子幼守节五十余年卒抚治孙应鳌旌其门
　　江昆妻刘氏均州人夫卒年二十四子旸甫三岁家贫纺绩孝养舅姑抚子成立守节三十余年抚治奬之【以上旧通志】
