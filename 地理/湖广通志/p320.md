<!-- { "loadSidebar": true } -->
　　刘廷妻曾氏龙阳人年十九而寡无子女田产欲以身殉念姑在不忍也孝养备至及姑卒曾亦死彭国仪妻邓氏龙阳人年十七归国仪逾年而国仪病语氏曰我死汝宜去氏曰夫死我亦死耳国仪曰汝即死吾不及见何自苦氏痛夫之言是夕遂自经彭逾月而卒【以上郡邑志】
　　诸生刘体寅继妻熊氏武陵人体寅故氏年二十四矢志守节抚教前妻王氏子应箕其子应采应奎俱为邑诸生康熙五十三年　旌
　　嵗贡生欧阳淑母石氏武陵人年二十一而寡姑李氏病剧割股以进姑觉大惊病遂愈康熙五十八年　旌
　　徐昌盛妻潘氏武陵人年二十九夫卒无子誓以身殉舅姑日夜守视潘遂请立为夫后者抚之吴逆之变潘度舅姑老病不能走避不忍舍舅姑求活即懐刄自随贼至操刄而前曰免我舅姑吾请死贼叹为孝妇去之康熙五十八年　旌
　　陈之鸾妻谭氏武陵人年十八而寡誓守志舅姑以家贫恐不克终婉谕之氏泣曰妇所以不死者徒以舅姑在今言若此何以生为舅姑乃不忍复言抚孤大彦成立雍正三年　旌
　　杨系妻常氏武陵人年二十八而寡孝事孀姑治家严肃教子仔曾为邑名诸生雍正三年　旌
　　辰州府
　　明王泰妻张氏明一綂志泰为辰州衞指挥舍人卒氏年十九生子英始逾嵗氏剪髪誓志事舅姑弥谨诏旌其门后子英以军功累官至都指挥使张封太夫人
　　张道妻陈氏明一綂志沅州人无子坚志守节洪武中旌
　　王之文妻鲍氏名赛赛辰州衞人父之良斫畬赛与俱遇虎攫之良去赛举畬刀追及虎虎伤遂与相持久之刀折亦死于虎【见旧通志按府志鲍氏未载夫名旧通志或另有据今仍之至以为晋人则晋时无辰州衞名】
　　马祥妻陈氏明一綂志沅州人祥卒氏年十九子在襁褓有武臣以媒通欲娶之氏痛哭诟媒誓死无他志抚子成立嘉靖中旌
　　李太麒妻张氏沅陵人张新寡而其姊之夫文思源初丧妇其父母将以妹改适之氏曰世未有以姊夫为夫者也遂缢【按旧志皆作晋人】
　　贺一策妻陆氏溆浦诸生邦尧女许字一策未嫁而一策殇女往号恸誓死守志及归毁容断髪遂以处女终有司旌之【按府志陆氏防许贺一策旧通志贺作贾】周成聘妻张氏黔阳人许字成聘未嫁成聘卒氏闻夜自缢因与成聘同穴葬焉【以上旧通志】
　　向氏田氏两姓四节俱黔阳人向晚女年十六未字向焦女为张明儒妻田氏一为张廷表妻一为张廷相妻嘉靖中苗冦掠村落同避匿瓮泡滩岩苗冦渐逼遂俱投水死越四日家人获其尸时盛暑顔色皆如生抚臣建四节祠祀焉【县志】
　　向春妻张氏黔阳人春卒后七日缢于柩旁氏时年十七适春甫数月【见旧通志按旧志作元人】
　　王允明妻蒋氏辰谿人年十八值土贼乱抢掠入门氏执刀连杀三贼遂自刎【见旧通志按旧志作元人】诸生潘耀卿妻贾氏明一綂志沅陵人耀卿挈氏省父棠于南京至湖口耀卿卒氏即赴水女奴持之既见舅姑入室自缢以救免自是减食凡四十余日絶食者累日竟自刎遗诗云抛弃残生思不禁可怜死别倍伤心双魂杳杳今何在化作啼防返故林应天尹以闻诏旌之
　　张文举妻陈氏麻阳人年少矢节至年六十终有司表其闾【旧通志】
　　贞女丁美音溆浦人丁正明女防受夏学程聘年十八将嫁而学程死美音哭之恸未几邑人有求婚者父母许之美音执不可父母曰未嫁守节非礼也何自苦如此美音齧指滴血吁天自矢当道交奬之赉以银币资约百金美音以所得构室独居鬻田自赡勤事翁姑孝养父母乡人名其田为贞女田【明史稿】武玉瑾妻贺氏沅陵人玉瑾卒氏年十八兄公受金欲令氏改嫁氏自缢有守者不得死讼于官得以节终【按府志贺氏武玉瑾妻旧志作王珪】
　　李妻陈氏沅陵人许字未嫁讣至陈遂饿死梁岳妻曲氏　梁凌霄妻吴氏沅陵人岳卒曲年十八子凌云三嵗凌霄未期曲苦守凌霄娶吴氏而夭遗孤甫数月吴与姑同心坚操曲年六十九吴年七十余卒时称一门双节
　　邵鋭妻雷氏沅陵人年二十归鋭生子文臣鋭卒氏哀过几殒其父母劝之乃曰吾当待藐孤成立异日或可见夫子于地下文臣领万厯戊子乡荐雷年八十
　　向达妻文氏溆浦人达卒氏年二十有富人媒娶氏割鼻自毁完节至年八十终有司奬之【以上旧通志】宪副李栋妾张氏三楚文献録泸溪人年二十余李卒无子毁容守节誓死不嫁年逾七十御史疏闻旌表
　　皇清杨愈森妻向氏黔阳人年二十一嫁愈森生一子甫一嵗时黔冦进据辰州夫妻逃山谷中氏被执贼欲汚之不从贼遂焚愈森氏悲啼抱子投烈熖中夫妇同时死贼感其烈合葬氏夫妻而去【按旧通志误编元人】
　　胡嗣先妻田氏沅陵人黔冦肆掠将逼沅陵氏振衣投水中其父以篙援之氏曰生而辱不如死而洁遂自沉也
　　龙顔近妻陈氏辰州人夫妇为黔防所掠冦欲汚之遂引所佩剪刀自刺死冦义之厝火焚尸葬于明溪竝释顔近【以上旧通志】
　　烈女吴氏沅陵人许字顔三台父母俱殁其祖母送女至顔氏未婚而三台被掠舅姑将改室其少子不从康熙二十九年女年十九舅姑强之女哀号自投溪中死
　　黄璧妻郑氏黔阳人流冦余孽肆掠沅辰间黄阖家遇害氏抱乳婴匿山中得脱归依母家时年十九茹苦守节教子振新为诸生年九十八终唐有望妻李氏黔阳人为流冦所执义不受污赴水死十余日顔色如生有望伤之终身不再娶王士龙妻舒氏沅陵人夫卒舒敛毕自投江死米华鹏妻姚氏沅陵人华鹏病革谓曰我死汝何从答曰从君及华鹏卒姚遂缢
　　李长青妻杨氏泸溪人少寡为人逼娶父母诎于势劝之遂投水死
　　熊佐文妻万氏沅陵人邻某伺佐文出强汚之不从某既逸矣氏终以为耻自缢死
　　贺国正妻刘氏沅州人年十九而寡无子孝事舅姑及卒亲荷畚垒土以塟闻者哀之年八十二卒诸生胡世仁母张氏沅州人少寡矢节不渝年至七十六卒
　　诸生向天谏妻李氏黔阳人天谏早卒氏年二十抚教其子孙皆成立年七十五卒
　　危如鹏妻杨氏黔阳人年二十二孀居遗孤懋甫数月誓不再嫁后懋食饩于庠为名诸生氏励苦节六十五年
　　贞女廖氏黔阳廖必瑞女许字向安未嫁安客死廖孑居终身年七十八卒【以上郡邑志】
　　廖缙妻尹氏沅陵人年二十三而寡孝事舅姑霜操始终康熙四十七年　旌
　　李门五节妇泸溪嵗贡生李象珍生子五人长枝奂庠生娶张氏次枝英娶张氏三枝衍庠生娶龚氏四枝永庠生娶杨氏五枝晟娶刘氏枝奂兄弟俱早世张等妯娌五人同心守节其子孙多贤而有文康熙五十六年　旌
　　龚锡球妻麋氏泸溪人年二十四而寡甘贫励节教子成立雍正三年　旌
　　石祚焕妻张氏　石祚煜妻文氏泸溪人张年二十文年十八姒娣同失所天砥节抚孤闺范肃然雍正四年　旌
　　贞女余氏辰溪诸生余嵩重女许聘沅陵舒愗未嫁愗卒氏往抚柩恸哭誓死以殉舅姑为立嗣乃终身称未亡人雍正四年　旌
　　满世声妻张氏麻阳人年二十九而寡舅姑病笃必焚香黙祷愿以身代既卒哀礼兼尽督课三子竝列胶庠雍正四年　旌
　　徐云清妻陶氏沅州人守节事舅姑以孝谨闻雍正五年　旌
　　邓钟乔妻陈氏沅州人钟乔仕经厯卒氏氷檗自持孝慈兼尽雍正六年　旌
　　潘浚妻李氏浚为黔阳诸生有文誉早卒氏年二十七矢志靡他教子士极成立雍正六年　旌祁文明妻刘氏沅州人年二十二而寡苦节终身雍正七年　旌
　　永顺府
　　皇清李某妻吕氏保靖人归李生一子年十九而寡子
　　寻卒孀居励节四十五年【郡志】
　　直澧州
　　元贾氏澧州人善属文年二十归于谢九年而寡纺绩自给教子拱辰举明经垂老闺门肃然朝防旌焉于氏慈利人早寡抚孤成立大德间事闻旌其门曰节孝【以上旧通志】
　　明王谷树妻程氏明一綂志澧州人谷树寝疾刲臂为粥以进且殆以家贫子防命其改适氏剪髪誓无他终身足不逾阈洪武中旌
　　左志广妻谢氏澧州人年二十守节抚遗腹子嵗荒采菱蕨自活纺绩养舅姑年八十卒事闻旌表任璋妻高氏澧州人年二十六夫亡氏守节无子父母强之嫁辄欲自刎乃止都御史林大畧提学蔡湖表其门
　　任越妻周氏澧州人年二十四守节抚二嵗孤至成立都御史林大畧奬之
　　戴昻妻廖氏澧州人昻溺死氏抚四嵗子姑讽之嫁因截其髪御史表其门
　　梁枢妻王氏澧州人刲股以疗姑疾创甚遂死御史陈豪题其门曰孝妇
　　邓守忠妻伍氏慈利人年十九守节抚子奉舅姑终其身
　　刘瑄妻韩氏慈利人年二十守节抚孤成立至年七十余卒
　　刘秉仁妻丁氏慈利人嫁十月而寡年十七守节至年九十四终当道奬之
　　史锭妻孟氏　王聚妻孟氏慈利人女兄弟也俱早寡相与守节终身时目为双璧云
　　李维征妻赵氏安乡人年二十守节抚三月子教之成立县令额其堂曰硕节【以上旧通志】
　　宋世将妻琴氏永定衞人有世职世将未袭而殁氏年三十余励操氷霜抚孤子至长袭职年五十遭乱惧辱遂缢
　　杨显德妻彭氏永定衞人避乱山谷为流冦搜获杀其幼女鞭驱之不行请加刃死之【以上郡志】
　　皇清方士甲妻王氏澧州人年二十九而寡誓死守节
　　教子有光食饩于庠雍正二年　旌
　　杨期远妻孙氏澧州人年二十而寡无子苦节三十九年雍正七年　旌
　　尹天寿妻鲁氏澧州人寿卒鲁年二十九苦节四十一年
　　王人聸妻罗氏澧州人年二十孀居辟纑自给砥节三十五年【以上郡邑志】
　　直郴州
　　汉欧端迁妻蔡氏永兴人端迁早卒氏清苦守节事舅姑以孝称舅姑殁哀戚尽礼未葬邻家失火氏绕棺长号有返风之异人谓孝感焉今永兴孝妇塜立祠祀之【旧通志】
　　明朱守良妻邓氏明一綂志桂阳人治间贼邱子第等陷桂阳执邓欲辱之氏呼天骂贼遂遇害何冲孚妻李氏明一綂志兴宁人嘉靖间猺贼廹之骂贼见杀
　　曹文璋妻朱氏　曹悦妻黄氏明一綂志郴州人朱为通判芾之女年十八归文璋生子悦甫三嵗文璋卒朱守节抚孤悦长为娶知县黄安女未几悦卒黄氏亦誓不他适姑妇称双节云
　　诸生黄爵妻戴氏郴州人爵卒戴年二十一守志不贰有求婚者引刀自刺其面苦节教子皆有文誉年八十余终
　　诸生高天霖妻谷氏郴州人年十八夫死尝置利刄于床莫敢有夺其志者
　　王贵妻黄氏兴宁人年十六矢节至年八十终诸生谭文载妻谢氏永兴人年十八而寡无子或劝之他适氏泣曰岂可再为他人妇纺绩奉姑兼以孝闻
　　黄泗妻曹氏永兴人年十七守节终身
　　黄灏妻李氏宜章人李易之女灏卒投井中以殉李祦继妻洪氏永兴人年十九而寡毁容截髪抚腹子成立
　　彭万忠妻楚氏桂东人夫殁誓不二志有贡士求为继室断臂以谢苦节至老
　　举人袁从谔妻陈氏郴州人从谔以甲申赴难死氏年十九痛絶复苏矢志育孤扃户萧然至不能举火厯三十年励操始终乡人义之【以上旧通志】
　　顔景春妻田氏郴州人年二十一而寡守节事舅姑抚孤子舅姑卒子亦夭终无二志
