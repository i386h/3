<!-- { "loadSidebar": true } -->
　　陈智分省人物考字孟机咸宁人永乐丙戍进士授监察御史按闽断书生张疑狱按南畿捕奸党数十置于法擢陜西按察使剪猾理滞囹圄为空洪熈初入觐兵部奏以马给朝觐官歳纳一驹智上疏谓职官牧民而令为户部孳马失朝廷礼下体非新政所宜仁宗嘉纳之父丧庐墓服阕乃涖陜陜饥连有大役皆止之宣德中进江西右布政永丰张子良乱智戮其首余党皆宥免正统初进都御史数平反大狱御史张朂讯囚失实智笞之朂遂诬以他事落职归杨昺楚纪字文昭崇阳人永乐壬辰进士授监察御史守制起补贫至不能趋朝后为山东道是时法尚严奏免坐死者三百人性耿介弹劾不避权贵宣德四年出为浙江佥事贼据百丈山芦弄洞频出金衢剽掠昺亟攻之围其山贼首自经余皆散七年考满以疾辞归正统二年少傅杨士竒少保杨溥荐昺可大用及引见上嫌其乡语补广东按察使士竒曰何为犹土音耶昺曰世楚人奈何效齐语媚时居广东三年致仕归年八十六卒
　　龚伯宁字文卿明一统志崇阳人永乐甲辰进士知新昌公明廉介锄强息讼劝课农桑凿天寳山引水灌田甚广入觐卒于都
　　王竑字公度江夏人正统巳未进士授户部给事景帝监国廷臣伏阙劾中官王振罪锦衣指挥马顺叱众令起竑奋臂捽顺髪齿其肉百官争捶顺死直声大振旋因边警擢佥都御史督守居庸诸关事平廵抚淮扬兼总督漕运官弁畏服歳大饥尽心赈救全活者百八十万人英宗复辟石亨论其击顺事罢为民天顺四年复起原职征平凉寇平歴官兵部尚书致仕卒諡庄毅赐祭葬【明史稿】
　　辛浩分省人物考字养正江夏人正统戊戍进士任监察御史弹劾不畏权势谪戍辽阳乃选教将校子弟皆有成天顺中复其官
　　卢中楚纪字守正蒲圻人父贵贤性严中奉命惟谨正统十年成进士歴员外郎中居布衣蔬食遇权珰贵戚屹然弗少逊门无私谒用法不挠父尝鞭之甘受焉及防议浙江归守父训萧然无一物人尽称其廉朴而父名益彰云
　　李田分省人物考字舜耕嘉鱼人景泰甲戍进士歴户部郎中成化初督饷征蜀有功擢广东左防议海南夷叛抵穴恳谕夷皆効顺进左防议辨防币墨印之弊累迁副都御史廵抚京畿歳饥发廪全活万人尝建议増漕以足边饷严令以警边烽给财以市战马设法以完队伍专任以责成功申禁以息嚣讼皆允行之中官汪直用事怒田不私谒遂致仕归刘谅分省人物考字守贞兴国人景泰间监生授盐城令延礼良师训诲庠士暇则出郊劝农亲授耘刈之法值蝗祷于城隍蝗皆入海死歳旱祷輙应雨不出境有一村雨不及廉其故得妻杀夫之寃人尤异之宿民舍梦有赴愬者明日猫投灶死命掘之下一古墓为徙葬焉淮贼乔亮屡捕不获贼过盐城上官责谅捕之乔曰毋累仁贤父母自投聴解出盐城境仍亡九载考绩民不忍舍复留三年致仕归
　　龚晟字德辉蒲圻人幼而颖异天顺甲辰进士授御史按广东时寇猖獗疏陈两广不协必建制府以大臣总督军务策应乃无龃龉上嘉纳行之成化十一年孝宗六歳尚处西宫中外虑万贵妃为害首请建立东宫储位以定寻疏论元宰李时量移贵州防议归卒【旧通志】
　　徐镛楚纪字用和兴国州人成化已丑进士授行人拜监察御史廵视通州奏定漕卒挽输着为令州人便之复按福建疏灾异四事防星变请免庆成宴谪镇原令歳饥移民就粟多所全活寻改临潼父老泣送之后总督漕运持法纠邪军民沾惠卒赐祭葬弟钺治庚戍进士仕至知府钰癸丑进士官太仆卿向珍分省人物考字子席大冶人由太学授广西兴业令木头峝寇猖獗集民守御成化乙酉韩雍为总督贼扼其要路使不通珍潜往见之韩竒其来委以便宜遂破贼以火攻捣其穴擒斩甚众韩上其功陞鬰林知州未几卒民祠祀之城北有向公井珍备贼时所祷泉也
　　呉廷举字献臣嘉鱼人洪武中以戍籍梧州登成化丁未进士授顺德令洁己爱民都御史徐某欲为权珰修家庙举不从适毁滛祠以其材作书院修学宫广东盗起陞兵备佥事讨平之改兼盐法时刘瑾遣官敛诸省库银解京意在索羡举第以额应解又劾太监潘忠二十罪逮系狱拷掠枷之十余日几死谪戍雁门逾月宥为民瑾诛召补云南副使擢江西防政讨桃源贼深入为所得不少挫久之伺得贼中要领反执其魁以归晋广东左布政使立番舶进贡交易之法平驿逓之役陞副都御史赈济湖南土官相仇杀举檄谕解疏请隂备宸濠嘉靖初召为兵部右侍郎上疏忤政府改南工部寻改户部迁右都御史廵抚应天中贵张志聪骄横具疏劾其贪黩状后以南工部尚书乞归衣敝带穿不事藻饰言行必信人不能夺所居湫隘无郭外田惟藏书万巻夜犹披阅其在太学时兄事罗玘玘病痢仆死自煮药饮之负以如厠一书夜数十返所着有奏书数百篇杂著千篇卒年六十六无以为殓都御史姚镇为营葬湛若水铭其墓隆庆初追録赐祭葬加太子少保諡清惠【明史稿】
　　张璞分省人物考字中美江夏人治乙丑进士授知县拜监察御史按云南单车行部逺近凛然时镇守中官役军虐民璞重惩之忤刘瑾逮系诏狱卒赠太仆少卿
　　李承勋分省人物考字立卿田之子治癸丑进士知太湖俗犷悍难治勋以善政变其习徴为南部郎出守南昌剧贼骄藩内外孔棘勋屡进战谕降王竒斩贼胡雪二酋华林贼平境内安辑即疏请蠲租八年桃源贼起江浙勋策贼所由间道设伏破之歴陞都御史廵抚辽东节省积羡为战守刍粮备边境以宁嘉靖初晋兵部尚书提督团营恶郭勋骄纵剪其羽翼十年诏问耕桑礼勋言礼有仪文政有根本惟上下节俭垦田兴水利足民衣食为今日急务又问郊禘以正经术顺人心对卒赠少保上亲制奠章諡康惠子敉官益府长史【防旧通志】
　　戴书分省人物考字天锡崇阳人治壬戍进士授南京大理寺正谳狱原情出补四川佥事持守廉洁多所兴革歴陞苑马少卿备兵甘肃上安边疏病归家居十载无儋石储备兵临安平寻甸安铨之乱以大学士李时荐廵抚贵州时因寇扰不靖上八可征策区画精详人服其识平生刚方俭约所至有氷蘖声卒赐祭葬
　　胡濓分省人物考字深甫崇阳人幼颖异钻研六经性至孝昕夜焚香吁天以祈母寿母病躬侍汤药昼夜不解带兄弟分产涕泣数日田地自取硗薄者治乙酉举于乡九试礼闱不第授四川定逺令迁邑筑城百姓安堵陞知兰州未行卒蜀人祀之有疾病就祷輙愈
　　刘珂分省人物考字公佩兴国人治丙辰进士令长洲兴学校除盗贼垦民田三千余畆兴水利七百一十处置义冡三毁淫祠十防有濬河之役水部奏徴郡属雇役钱珂力言于当道疏请奏免歳省费不下十余万补太仆丞奏革本寺丞四员陈备边水利八事逆瑾乱政乞休归
　　钟湘分省人物考字用秀兴国人治壬戍进士授户部主事擢知漳州府防邻广山寇倡乱合一省兵殱之刍粟日费数百金悍卒不可法驭湘区画有度率死士先捣巢穴缚其首恶给胁从者牛粟而遣之余贼感泣不战而巢遂空海寇闻之亦皆就降以功进阶三品禄视防政歳饥多方赈济忽疾笃库有余羡数千两署印者欲私分之湘曰汝欲汚吾名耶悉登簿籍擢广东防政未行卒
　　韩楷字以正江夏人正德辛未进士授刑科给事迁掌礼科以议大礼廷杖出为知府歴任云南廵抚【旧通志】
　　孟廷柯分省人物考字培之武昌县人正德辛未进士任大理寺副与修撰舒芬等谏武宗南狩谪户部照磨嘉靖初累擢云南防政
　　仵瑜明一统志字忠甫蒲圻人工部主事绅之子举正德庚午乡试第一丁丑登进士授礼部主事世宗践祚上勤圣学笃亲亲开言路敬大臣选谏臣去浮屠拯困穷重守令修武备储人材十事皆嘉纳之以原官提督四译馆是时四译朝贡如哈宻佛郎机诸国中朝权贵黩其寳赂而诸国亦各以货取钩致积有轻心惟朝鲜最恭谨彬雅有上国风瑜则示之以礼轻重畏懐之罔不悦服后议大礼忤防廷杖卒隆庆初赠光禄少卿防子宻国子生【参郡志】
　　胡尧元分省人物考字廷猷蒲圻人正德辛未进士授户部主事以忤权贵谪髙邮州同知转瑞州府通判已卯夏运粮呉城宸濠叛乃间道还瑞守宋以方被擒元摄郡事泣谕士民死守请兵王守仁即日具疏朝廷得奏即擢守瑞州逆党李蕃掠瑞元伪称迎降伏发擒之从督府攻南昌战黄家渡师次鄱湖与伍文定纵火焚贼舟遂缚宸濠定纷乱清狱讼轻徭役恤旱涝建书院以功擢广西防政征思恩冒瘴卒桂林人祠祀之赠右布政使司
　　汪文明字希舜崇阳人正德丁卯举人为顺庆教授进诸生语以正学先行后文知彭泽县称难治劝农课桑民日殷阜未几以劳致疾彭民祷于丹景山及九垅山竟不起【旧通志】
　　汪文盛分省人物考字希周崇阳人少颖异与兄文明友爱笃至正德辛未成进士授饶州府推官时宗藩骄恣悉绳以法搆诬逮系日从犴狴中诵春秋三传释还防桃源寇起檄往视师规画多中入为武选主事谏南廵械杖几死嘉靖初擢车驾郎中清冗员抑珰戚出守福州建三山书院筑罗源诸邑城处琉球诸国贡使迁浙江督学阐明正学交人莫登庸窃夺称兵以才望拜右佥都御史廵抚其地宣布恩威选厉锋鋭卒致底定进大理卿病归卒赐祭葬着白泉文集
　　詹文光字用賔江夏人与弟文庆子干同举于乡嘉靖已丑成进士歴官知府有廉声以亲老归养生平不愧衾影考道问业者常满户外【旧通志】
　　冯世雍【详文苑志】
　　郭懋三楚文献録字子德江夏人昭信校尉郭用裔孙中嘉靖已酉举人授县谕流贼薄邑令弃城走懋毅然居守民借以安两台异之檄代行事城久圯且无军食令城中楼居者出板片补城隙又令户出粟一升富者倍之咄嗟而食办圯皆治贼薄城张盖鼓乐廵其上以宻计缚其来探者贼遂遁去事闻迁威逺知县丁艰补舒城舒多逋赋立法简易民争来输未及期额己完故事马歳一徴驹为白御史请计值以银代民便之江北永为例擢赵州牧奸民挟弓矢骑骏马取人道上懋令所属沿途为墙使不得驰突行者得无患荐治行异等以忌者中伤力引归子三次正域后贵赠如其官
　　侯应爵字天锡江夏人嘉靖戊午乡举授乳源令清浮粮二百石曲江为韶首邑役颇烦应爵代为均之邻邑讼不决发令审理能持平聴断韶人德焉摄篆新防创建海城迁廉州同知以勦罗旁首功超迁罗定佥事擒猺寇飞龙飞虎等抚其众迁贵州防议以母老归地方利病知无不言楚赋徴米以食卫军谓之府米力请当道裁其半卒年七十七
　　吕调音字宗夔江夏人嘉靖辛卯举人知汝阳迁眉州牧俱称亷平宦归如寒士知汝时识廵抚赵贤于总角及贤抚楚数式其庐一无所请某王以罪将废行千金为寿大怒挥去没后赵为表其墓【以上旧通志】
