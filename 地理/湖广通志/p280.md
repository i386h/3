<!-- { "loadSidebar": true } -->
　　杨秀嘉鱼人天性纯孝值邑多虎患一日天垂暮其母出门外收所晾衣爲虎攫秀奋不顾身急持斧竭力砍中虎脑虎负痛咆哮去母得全时秀年方十二李九龄嘉鱼人侍父爲义任彭泽令父有疾医祷皆不效时九龄年十三忧之泣曰吾尝见辍耕録有割腹剜心以愈亲疾者吾当效之引刀自割母夺其刃复潜入僻室割臂肉爲汤以进父得愈【以上旧通志】李玑字伯玉嘉鱼人性至孝居丧不入寝爲亲求葬地夜梦神人指示次日登山遇一老翁云尔地在鹊巢树下忽不见孝所感如此【嘉鱼志】
　　戴思明楚纪蒲圻人洪武中其父详行野遇虎思明奔救之直抗虎吭虎竟死详复生
　　刘庆字善余蒲圻人母叶氏病剧庆刲股以进母痊学士魏观赠以诗有刲股刀前血舍身膝下情之句【旧通志】
　　魏浤字文渊蒲圻人母病祷于睢阳神祠朝夕裸膝下拜凢三月弗愈哀毁逾礼后举成化丙午乡试不赴鹿鸣人问之曰方忆吾母不忍耳事继母益孝敬値大疫家人皆徙居浤独以母病不去选乐安令任事八月刘瑾以传奉索钱卽日弃官归行李萧然尝题柱有愿留膏血还黎庶祗有心田付子孙之句黄宗荣蒲圻人御史玹之孙性至孝母目盲朝夕防之目复明卒年九十五
　　饶承教　饶若骥　饶若□蒲圻人承教母病笃刲股疗之母寻愈后其子若骥若□亦皆刲股以救母郡丞叶文懋有孝萃一门之旌【以上旧通志】
　　彭楚书三楚文献録蒲圻人生五月而孤仅其母存贫窭爲人佣凢闻之人人所不能爲而可以事母者楚书必爲之闻人言血盆斋可救母輙斋闻人言从事佛法可救母輙从事佛法一日母病笃闻人言乳肉可疗人病輙自割其左乳肉以进母果愈身且无恙事闻邑令林任先驰至騐其实拜之馈以米粟药物征诸名士爲孝子诗歌以表之
　　李蕋珠蒲圻人李甲之子甲讨流贼死越二十二年蕋珠重趼由汴秦达益州至新都访问遗民莫有知者仓皇走名山而西忽遇僧粲寰于道次询之得遗骸庵余中哭曰吾父万里孤忠今相见于枯崖断壑间谁知之者遂谒监军道程凤翔请防祀雅州名宦移柩而归【旧通志】
　　杨遇春咸宁人父早丧事母孝养备至母卒未葬家忽火猝廹不能移乃伏棺痛哭期与俱烬众力挟之出春曰母柩不全何以身爲复投河众又挽之须臾宅燬无遗而母柩与题旌独存
　　刘从凤咸宁人遗腹子母周氏梦凤止其舍因名焉补邑庠生母卒旣葬偕妻饶氏徙居墓侧朝夕哀慕一日母忽来舍曰吾生矣凤与妻不惊其幻也奉甘防如平时积十年有索肉値者凤无以偿母乃曰前肉犹存耳凤诘之母曰我死魄也感儿媳至孝魂得慿依于此今旣十年可长聚乎遂不见凤号呼不巳母空语曰儿无过哀其以忠孝训子孙可也嘉靖中命与杨遇春同勒石
　　方逄时咸宁人母病疫垂絶刲左股肉以进恍惚见神人敎之食母遂愈
　　陈撰咸宁庠生母熊氏病剧割股救之及母卒庐墓五年忽学道有得栖止常轮山中朝夕登高望母墓鸣咽哀鸣乡人爲筑望亲台
　　胡濓【详乡贤志】
　　杨孟凯字廷相崇阳人天顺中知简县洁清平易立社学刻家礼岁饥赈贫乏民頼以安谢任归囊无余资事母孝母卒庐墓三载塜生芝草年巳七旬矣刘绍箕崇阳人父病噎累医不效或云啖黒猿肉可疗祷三日走山中索猿不获则刲股肉进越三日忽得猿于南谷更作羮啖之父疾果愈又尝爲父谒医遇雨河涨大木从上流来卒用济河济南李攀龙表其墓
　　汪孝子失其名崇阳人万历间麻衣草履庐墓终身事闻旌其闾
　　王仲才大冶人业农性至孝父璋病笃才吁天割左股烹以进父曰予何能食肉才讳曰比得竒方内有药物调煑第食之即愈父乃强食病痊邑令闻而召之才曰吾救吾父耳乌知所谓割股孝子哉卒不赴叶相通山人父任山东盐运经历卒于官相时犹童子间关扶榇还葬庐墓三年更好学从游李大厓之门御史翁仰韩观风至县单骑诣其家赋诗以赠熊祜通山人父进士伯通卒祜负土石爲坟庐墓三年有芝草练鹊之祥
　　陈昌言通山庠生祖与父相继早丧奉祖母吴氏母焦氏竭力尽孝家故贫昌言与妻子常并日减飱而二母甘防不缺
　　陈怀瑾　陈怀珽通山人俱庠生兄弟同产一割股愈父一割股愈母父母死皆庐墓六年岁时庆祝行家人奉养之礼于塜上【以上旧通志】
　　皇清艾自馨字德维江夏人丁酉乡举善事继母人称
　　纯孝【旧通志】
　　黄如云大冶人甫十龄失怙更四年遭明季兵燹奉母而逃遇流贼将刃其母云冒死救防贼义之得不死康熈四十四年　旌
　　李之昱兴国人节妇王氏子年三岁丧父哀慕如成人比长事母极孝家故贫竭力购甘防无缺母染沉疴祈北斗愿以身代邻舍灾将及其庐忽风反火灭人以爲诚孝所感雍正二年　旌
　　刘定逺字万侯江夏人节妇胡氏所抚侄也胡遘危疾医药罔效定远祝天割股胡食之疾瘳且推爱舅氏爲婚娶延后膳养终身雍正三年　旌
　　汉阳府
　　汉董永天中记孝子传青州千乘人早丧母灵帝中平中黄巾起渤海骚动永奉父来徙家贫佣耕以养父殁不能葬贷钱里富人裴氏约身爲奴偿之旣葬如裴氏道逢一妇人求爲妻永曰吾有父而不能养父殁而又不能有其身吾应愧死奈何屈辱妇爲恳欵谕之永谢不可得乃与俱徃裴诧曰许一人鬻而益以二乎妇何能吾实不能荒饱若永曰妇解织裴难之曰能爲我织绢三百缗免若仆妇遂索丝才弥月事竣裴大惊异放永归妇中途谓永曰我天孙也无阅人问世之理天帝感君纯孝而以防然一身埤益裴富人富人实勤操作子何以偿故不爱予一人经纬取而代之以明冲汉之无所负子也吾不能久稽报命言讫腾空去南宋以故名其地曰孝昌永殁葬父墓侧相传董家湖旧有裴港即其处祀乡贤永子仲见逸事编
　　明王化字廷宣汉阳人以贡官孝丰教谕正德初汉阳火化以亲柩在堂哭祷于神遂止【旧通志】
　　陈访模汉阳人敦孝友重然诺事病父及庻母皆得其懽心
　　唐賔汉阳人母病割左臂及胸肉爲救愈知县董谷旌之
　　朱襄汉阳人字子臯御史衣之弟年十九爲府学生母黄氏病背痛襄割股肉爲汤饮之而愈
　　高应元汉阳人万厯初割股以愈母疾
　　刘树范　刘树骎汉阳人母李氏死节二子殉焉见列女志
　　屠奏圣汉阳人母卢氏病笃割股以救
　　瞿成龙汉阳人割股愈亲
　　熊开泰汉川诸生父兆卧疾防割腕肉啖之而起邓澄高黄陂人性至孝父琼卒庐墓三年有鸠巢墓木产芝一本九茎邑令吕调阳式其庐捐赀置产五十畆以供
　　李誉黄陂庠生父母合葬邑城薛家湖岸庐墓三年正德间贼刘六刘七过县士民尽逃誉独蓬首墓侧贼欲兵之誉泣曰伤哉庐墓不终贼感动赠一剑去后其女适郑携挂榻前子患痘剑夜半出鞘有声逐邪飞去次早获于园林
　　陈禹道黄陂人早孤事母甚谨每念家贫不能供甘防辄泣数行下母殁哀毁庐墓
　　刘春年　刘修文黄陂人春年事母孝母病且死割股进之获苏及母卒庐墓三年子修文性亦至孝水饮清斋日采藜藿以供父
　　萧芳黄陂人母吴氏苦节値病芳刲胸以进厥后居丧三载深墨如一日详列女志
　　戴君钦黄陂人母病吁天请代终丧哀毁父病笃割股得愈后殁合葬结庐墓所虎狼过之狎而不害闵啓元　闵善保黄陂人啓元偶逺出母汪氏病几死妻李氏告神割股得苏寻复病啓元割股救之又苏后李氏病笃子善保割股以进李亦顿愈
　　孙自成黄陂人素以孝称亲殁每当母难日必斋戒诣墓侧露处三昼夜哭声动行道屡被旌赏
　　凃逺还黄陂人方九龄父病尝粪味甘乃割股以糜进梦神语曰特延尔父一年逾年果卒母病危难以置棺及卒结草庐墓于鲁山之阳有灵鸡黄犬依墓三年不去乡人异之
　　汪颉黄陂人早孤事母孝母卒庐墓晨昏泣奠悲号不巳有白兎黄花巨蛇时近其侧群鸟绕室相依治间旌祀乡贤
　　孙燕贻黄陂人母病笃割股和丸以进数年又病妻潘氏亦割股啖姑寻愈
　　张鹏逺字图南黄陂人廪贡事嫡母尽孝母病有所嗜必顷刻致之恐逾时则弗思也凡厠牏之属人不肯举逺伺其寐而更之母殁友爱异母弟终其身刘一荣黄陂富家佃也父死无棺泣谋诸妇鬻身以适有侯信卿者爲之卖田赎还
　　张朝选黄陂人再割股以疗其亲族党欲闻之官选曰吾忍以亲病爲名高乎力辞之
　　詹庭凤字来仪黄陂人同文后裔年十三入庠食饩后应贡诣督学曰生有母当躬亲菽水一爲朝廷博士大小必有职虽欲负米得乎竟谢去
　　闵懋选字宗业黄陂人先贤裔母病依榻侧药饵必亲尝七年不出戸嫂寡侄孤丰约与共尝岁祲被盗不以闻逾年盗发自供檄选质之令讯故曰民饥爲盗今旣败天也天既覆之矣人可复爲虐耶令叹曰非大贤后不闻此长者之言
　　王命瓉字玉爲黄陂人躬耕养亲暇即读书父病不解带者累月后举于乡或劝之仕曰亲老而出忍乎子弟小有过輙跪家庙中引咎自责年七十卒黄清字明恒黄陂人两岁失怙母病八载晨夕未尝离及殁居丧一循古礼睦族好施杨琏造庐请见出语人曰明恒不愧爲仁人孝子矣
　　高荣楚字问南黄陂人年五十见父色不怡輙跪请昆弟四人举遗产悉与之尝诲子弟云爲学不能力行虽擢巍科膺显秩无益也有讼者鬻其妻解囊救免又于县西凿井以济行人
　　张天爵黄陂人性至孝母病割股得苏由是感激学医常投剂活人建生洲寺于武湖以救危险施棺瘗骨造德爲多云祀乡贤
　　王立份黄陂人父病焚指求代及居丧庐墓泣血三年防氛负老母昼夜行八十里得免于患
　　陈寿字伯龙黄陂贡生明末流防奄至寿守父丧不去贼斧其棺寿泣曰宁杀我贼义之获免旋与邑令李周筹兵饷制火药爲战守具又捐赀买谷千八百石安辑流亡邑頼以安祀乡贤
　　吴伯璋字重噐孝感人本姓万九岁补郡庠时令甲诸生讲习学宫旦夕不得出伯璋思亲不置一日心悸汗出请假不许径归归则母张病甚稽颡北斗愿以身代颡尽瘇母卒伯璋擗踊几灭性既葬结庐墓手植松千余株攀援号泣乡人哀之名曰孝松后以贡歴官江西德化知县子渊成化庚子举人
　　鲁思顔字亚夫孝感人事母以孝称友爱昆弟里人有诡于名义者畏其知课子伯淑伯溶俱登贤书年八十卒
　　万以忠字大孚孝感人御史言扬子父病服食坐起必身其劳及父卒哀毁骨立庐墓三年懐宗十年献贼至城下忠鸠义击贼躬发数十矢筈鐍所贯应手而毙贼气沮拔营去癸未闯贼猖獗忠复仗义山寨设竒制胜恢复邑城楚抚题授申阳知州未仕卒李惠孝感人早丧母与父同起处冬抱父足眠终身不懈家贫僦舍贸迁以供朝夕尝鬻豕偿廛値未纳父亡失戚形于色惠曰是儿将去居某货未请也因贷他货如数以释父意父病疽惠吮之得愈事闻获旌
　　陈霄孝感人继母悍妒霄克尽诚孝母卒感悟及母殁哀毁庐墓乡里称之邑今薛继茂清劲不折节邑绅独以柬致霄霄辞谢令益嘉叹厚遇之
