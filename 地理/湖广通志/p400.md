<!-- { "loadSidebar": true } -->
　　皇上洞悉中矣然其所最赔累者莫若运草一事夫草为大兵所需而又准作正项在官民可以不言【臣】亦何得代为言苦而无如大兵之所用者一百姓之所费者不啻千百正饷之扣除有数而额外之包赔无算【臣】查荆州需草大约八百八十二万余束澧州需草六百三十八万余束总派之各州县多者五六十万少亦二三十万近者相去二三百里逺者至一千七百余里当其买之时或发经承或付里甲其中钻营规避那移轻重之弊所费常属不赀其苦一也至称兑银两总计其数尚不足脚价等用官吏不敢任派费之名只得于其中先为扣作仍照粮单收取草束虽为官买实属另征其苦二也军需所闗在上不得不飞票催提立刻完解官吏一时手足莫措未免百计哀求冀缓旦夕然其所费又过半矣其苦三也及至买完起运则乡村人夫挑担背负一人不过十束一县约须数万夫其工价盘费将于何出其苦四也既抵水次覔船装载多不过五六百束少止二三百束价値仅四五两而一船水脚约得五七两其苦五也且水泛则有风波之险水涸则有盘拨之劳倾家丧命之事往往见告其苦六也即晏然无事得到军前而各处所解一时云集在放者不能一时尽放则收者自不肯全收惟恐朽烂将问之何人赔补不得不留原解等收放能干者犹然在先愚懦者终属在后坐批廻动经数月其苦七也南方地多凹下水湿所浸鲜不朽壊一经驳囘则从前所费另是一番毎毎返转数次不能结局其苦八也诸如此费万不可少官既不能神输运而一派之民间则额外苛索之控告纷纷而来欲不勉强办解而迟悮军需之叅处又复踵至势处两难百计无由其苦九也况由下而上不知几经追呼几经敲朴始得入藩司之库由上而下又不知几经剥削几经侵没始得到百姓之手然所得亦无防矣其苦十也种种赔累难以悉举当此军兴旁午
　　国用浩繁之际若不急为通变万一物力告匮兵民不交受其困乎然求变通之法计莫若解折色一项犹可少舒其万一前抚臣张长庚亦尝具疏上
　　请部覆于邻近州县协办其本折未经明示各州县无所适从【臣】因督催军需目击其困不得不再为详陈于我
　　皇上之前【臣】愚以为大兵驻防荆澧原与往来经过者不同其所需用自可从容置办今总计其数先为派定凡在二百里内者令尽解本色五百里内者本折居半外则尽解折色再为酌定限期某月则某州县应解若干某季则某府应总解若干随到随收随收随放诸役虽欲勒索将何所执以为名是一州县所解不过数千金既轻赍而易行运解之苦可蘓复简便而易放守之累亦免若将解到一半折色令其本地采买用自有余而可省千里外之劳扰至其间有奸吏之所苛索贪官之所侵渔【臣】则不时采访力为参处则百姓省一分即为大兵留一分休养元气培固根本在于是矣如果【臣】言不谬伏祈
　　勅部议覆施行
　　请荆安各属堤塍彼此协修疏　　李赞元题为恭报微【臣】廵歴安陆目击堤塍利害仰祈
　　天语严饬以垂永乆以固民命事【臣】监临文塲事竣首廵安陆府属遍访民间疾苦地方利病随据该府清军水利同知马逢臯详为堤塍利害最重事称楚以湖广名言泽之多也安陆强半湖田盖缘襄水来自嶓两山夹激历襄至安地多平衍毎遇春夏水涨輙流四溢全赖堤塍为保障有隄然后有田有田然后有耕获有耕获然后上完
　　国赋下养民生自府城铁牛闗起至汉口止两岸长堤廻环千里一处不筑则处处受害此处不筑则彼处受害如附郭之钟祥京山二县在河之东势居上流遇有冲决则潜江竟陵汉川皆被淹没其荆门州在河之西自沙洋以至荆州府之江陵监利安陆之潜江沔阳环绕共五州县谚云冲倒沙洋堤荆州城作养鱼池盖水面高于湖地水涨有失倾防莫遏前代嘉靖丁未岁堤决淹没一十八年荆安两郡人民死徙相半张居正合全省之物力竝动帑金于隆庆元年兴工至次年戊辰堤始获成历今九十余载水势直冲止存堤身之半且兵燹之余继以军兴地方官精力未暇及此以至频年告决凡湖内万姓田产室庐尽被淹没卑职自顺治十一年三月补郢先后奉督宪抚按宪檄筑决口十三处加防十九处复防沙洋闗堤又筑潜江多口又防钟京荆门旧堤幸上流穏固连年丰收自其职分应尽无奈地方官狃于劣衿奸棍纷争抗横如芦伏头往下皆邉江之堤再往下竟陵又有牛蹄口支河竟之官民恃此两支河边江堤塍不肯加筑卑职令其修补不啻頴秃舌敝抗藐如故其间执法锄奸为乆逺计则全慿宪防申饬得施胼胝拮据之力也等因呈详到【臣】该【臣】看得安陆一属负山带河钟京荆门乃居上流潜沔竟陵以及荆州府之江陵监利汉阳府之汉川等县地势洼下奔流千里率以堤为命者也向来频罹水患损赋病民害莫大焉顺治十一年内督抚诸臣防商酌议具疏
　　题报行防本府清军水利同知马逢臯专督董理本官公勤自矢极力经营虑恐州县人工不齐彼此推诿溃决之患有所不免从来治水之法疏濬宜先在下堤塞宜始于上盖上面既固则顺流而下修筑俱易为力故建新不如补旧若旧堤一壊虽驱数百万之人力无济也乃公议以监利所属瓦子湾监利主修六分沔阳协修三分岳属之巴陵协修一分沙洋闗庙堤曽家湾水庙湾荆属江陵监利安属荆门潜沔五州县公同协修潜江自高垴拖市埠计丈四十二里沔防修二十四里潜筑上十八里芦伏头至髙垴二十七里潜竟沔利害共之潜江主分四分竟沔各协修三分至竟陵县属五显庙堤堤决口上接毛家嘴以及沤麻院等处计四百余丈工费甚钜查此地在竟河之南若即以南民修之物力有限势难速成议以竟民凡遇冲决大患南北两河同病相怜彼此协修庶用力少而成功易至于单薄可虞之地南北各至加防再往下又有仙桃鎭分流虽襄江水势少杀而汉川两岸诸堤不可不预为申饬令其补旧加大所在州县即以此永为定例【臣】于是揽辔环视其上目击各属提塍绵亘数百里愈知斯土也大有闗于
　　国计民生除饬行各州县于兹农隙之时上加防补筑随委德安府理刑推官傅感丁亲诣各堤挨查时【臣】鳃鳃然过计者诚虑此方之民刁玩成风安于小利昧于大害往往豪强阻挠奸民猾避胥役人等包折饱腹减夫短工势必此筑而彼决朝修而夕冲未免以数年有限之金钱一旦填无穷之巨壑也夫至既决之后不特工用浩繁骤难修补而告灾告蠲在所不免其害可胜道哉【臣】思
　　国赋之盈缩所系民生之休戚相闗仰祈
　　皇上片语叮咛俾各州县印官各照分派汛地遇有单薄危险之处岁岁极力督修处处预为隄防勒立盾碑永为遵守如有豪滑劣衿阻挠抗横短夫包折等弊即拏到官治以重法倘州县官催督不力狥情踈忽致有冲决之患者定以溺职叅革夫如是上有急公之官下有畏法之民逐年加防则髙者益高厚者愈厚奚虑长堤不坚固湖田不有秋也将见野乐桑麻岁歌大有裕
　　国赋而足民生万世永赖之矣
　　以上按臣疏








　　湖广通志巻九十三
<史部,地理类,都会郡县之属,湖广通志>
　　钦定四库全书
　　湖广通志巻九十四
　　艺文志
　　疏
　　皇清
　　进奏议疏　　　　　　　　　　刘子壮为恳请力行以光
　　亲政事【臣】草茅书生荷防
　　圣恩拔置词垣三年以来日夜思维矢竭颛愚光赞髙厚及至今春我
　　皇上亲政
　　恩诏上传频颁德意及内外诸臣先后奏疏见我皇上所以进贤爱民布德除弊为开代致治亿万年久逺者悉且备矣率是行之虽唐虞三代可以渐臻而望治之心犹有待者岂言之者巳详而行之尚未能敏而奋也【臣】观数日以来所降
　　德音诸臣所条便宜自临朝讲学执经侍班台谏立仗以及用人理财省刑寛敛诸大典者皆巳具备无俟【臣】言【臣】所请者惟祈
　　皇上勤御便殿日召院部大臣将向来颁行及题奏者勅以力行其巳施行者务在持久其未尽行者宜加敏速务求至当则内外咸精心实事而天下咸被德泽故不自揆冒昩谨録
　　亲政以来
　　恩诏
　　上谕及内外大小诸臣奏疏为二巻进呈倘防赐翻译得登御览将诸事件毎朝临问责以成效【臣】不胜幸甚遵
　　谕陈言疏　　　　　　　　　　　　　熊赐履
　　为遵
　　谕陈言仰祈
　　睿鉴事【臣】荆楚鄙儒谫劣无似猥防
　　先帝简拔授以清班继荷
　　皇上殊恩累迁今职十载　禁林
　　两朝知遇
　　圣恩髙厚踵顶莫捐中夜扪衷汗流浃背伏念【臣】虽至愚自幼读书辨志窃以圣贤为师数年以来恭遇
　　皇上髙拱深居
　　经筵未举区区献纳之微忱无由上达于
　　黼座且以出位陈词典制有禁因循噤嘿尸素到今【臣】
　　之罪也亦臣之分也兹者伏遇
　　皇上恪谨天戒轸念民依
　　虚巳下询采及葑菲此正微贱小臣图报涓埃之日也【臣】备员侍从职司劝讲不敢摭拾浮谈毛举细故以溷
　　宸听谨仰遵
　　明诏殚竭愚衷蒭荛之言庶几
　　髙深之一助也惟
　　皇上留神省览则天下幸甚伏读
　　诏书有曰今闻直各省人民多有失所疾苦穷困深可轸念或因官吏贪酷朘削民生或因法制未便致民失业
　　皇上此心乃二帝三王之心
　　皇上此言乃二帝三王之言也夫民生至今日其困苦亦孔亟矣国家日言生聚而凋敝愈甚日言轸恤而疮痍不起日言招集言蠲免而流亡满目逋欠浸多近而　畿甸逺而直省流离琐尾之状所在皆然未忍备述遡厥由来惟是官吏之脧剥徭赋之苛徴有以致之诚有如
　　圣谕之所云者盖小民水耕火耨终嵗勤劳仅足以赡给其俯仰而夏税秋粮朝催暮督卖丝粜谷十室九空私倍于官徴杂项浮于正额况乎分外之诛求无名之赔补种种朘刻剥肤及髓一有不应而老弱疾病俱巳颠顿呼号于捶挞敲扑之下而无复能安其室家井庐之乐闾阎之膏液有尽而猾胥之贪囊无底愚氓之皮骨仅存而有司之欲壑难厌哀此小民百孔千疮无从疗治正使年熟嵗稔尚难保须臾不絶之命一旦水旱频仍饥馑见告其不转徙流亡填沟渠而委道路者几何哉蠲徴则吏收其实而民受其名赈济则官增其肥而民重其瘠强者斩木掲竿弱者析骸易子此理势之所必至者呜呼此固民情之大可悯而国计之重可忧者也虽然此亦不独守令之过也守令固吏之亲乎民者也然上之有监司又上之有督抚
　　朝廷方责之以廉而上官实敎之以贪
　　皇上固授之以养民之职而上官日课以厉民之行今日之守令诚有难焉者虽然督抚为要巳督抚廉则监司廉守令亦不得不廉督抚贪则监司贪守令亦不敢不贪表直影端源汚流浊此又理势之所必然者也今之为督抚者求所为精白一心为国家安辑地方爱养黎庶者【臣】亦不敢谓遂无其人独是国家以全省命脉举而付托于其身以察吏安民之权属以兴利除害之任其待之不为不隆而任之不为不重矣乃日望其察吏而吏治日坏日望其安民而民生日蹙日望其兴利除害而一利未之兴一害未之去也不可不谓之上负
