<!-- { "loadSidebar": true } -->
　　薛向宋史列传字师正万泉人元丰元年召向同枢宻院事舒亶论向反覆无大臣体斥知颍州又改随州卒
　　陈规宋史列传字元则宻州安丘人中明法科靖康末令安陆防祝进攻徳安府守弃城遁父老请摄守事连战败贼贼惧引去建炎初除知徳安府李孝义等军数万薄城阳称受诏招规规识其诈大败之又却羣盗杨进董平等陞秘阁修撰寻除徳安复州汉阳军等处镇抚使李横围城造天桥填濠规率军民守御炮伤足神色不变围急粮尽出家财劳军士气益振防濠桥陷规以火鎗火牛焚桥须臾皆尽横拔砦去后又知徳安府乾道中诏刻规徳安守城录颁天下为法立庙赐额贤守加封智敏侯
　　胡铨宋史列传字澹庵庐陵人建安十二年除名编管新州十八年新州守臣张棣讦铨与客唱酬谤讪怨望谪吉阳军
　　赵方宋史列传字彦直衡山人淳熙中进士京湖帅李大性辟知随州时旱蝗相仍方亲走四郊以祷一夕大雨蝗尽死嵗大熟
　　吴柔胜宋史列传字胜之宣州人举进士嘉定初知随州时再议和好戒开边隙旁塞之民事与北界相渉不问法轻重皆杀之北人盗郡民梁臯马追之急北人以矢拒臯臯与其徒亦发二矢北界以为言郡下七人狱胜至立纵之具始末报北界而己又收土豪孟宗政扈再兴帐下后皆为名将筑随州及枣阳城立军曰忠勇营栅器械悉备除京西提刑领州如故
　　元特尔格齐元史列传髙昌人约尔珠子沉鸷有才迁徳安府达噜噶齐土人蔡知府以众叛特尔格齐率众先登讨平之主将怒将屠其城特尔格齐请曰叛者蔡知府数人而己城中之人何与焉盍诛其党与而止毋令滥及非辜主将嘉其诚恳城得全
　　魏从恕字伯贤燕山人明一统志至正间为应山县尹束吏以法待士以礼省耕布恵修常平广积贮凶嵗民赖之善政闻京师使宣抚河南江北道后廵歴徳安属邑按释寃民周子荣重囚民有讼武弁以民田为军田者狱十年不决恕至片言折服
　　明汪瓘休宁人明一统志洪武初由御史令应山创置学校劝课农桑初任县止一里三年增至三里邑人懐之
　　诸葛平阳朔人明一统志洪武间知应城亷能爱民均徭简赋吏畏其威民安其恵任满迁湖广叅议魏朴正定人洪武中知应山值许成乱后招集流亡修学校士百废俱举【旧通志】
　　杜智字仲才芜湖人洪武中由贡擢知随州以不忍峻征例当谪戌廷臣奏其治状诏乗传复任
　　张寛福建人洪武初守徳安当兵燹后招垦田畴修理学校子弟可教者督以诵习在任七年去
　　李蕃鱼台人洪武末由太学生同知徳安亷静寡欲九年秩满当陞民乞畱复任九年吏畏民懐【以上旧通志】
　　夏子谦楚纪浙江人永乐间大理评事改推徳安平情守法郡无滞狱一介不染人咸歌颂
　　陈嘉庆颍上人永乐间由举人知安陆精敏有才干缩里甲供役省旧例十之五六书其籍曰便民政略徧谕四邻俾不为吏胥所欺虽遇年饥民不转徙【旧通志】
　　许鉴南海人永乐时由举人谕安陆寡言笑慎取予教诲诸生不专辞艺有所劝惩诚意恳至诸生感动信从后迁知潜江
　　饶政望江人永乐间进士以贤劳拟授佥事因自陈愿授教职歴寿张罗山复教授徳安造就人才如张瓒辈六七人咸登甲榜【以上旧通志】
　　陈莘楚纪横州人永乐间知随州咨访利病期于必行公余防服与野老谈旧政得失咸出至诚辟田四百余顷民受其利修学作士始终不倦
　　孙士良明一统志永乐初令应山居官未三考流民自占三千余户开辟荒田五十余顷政事简恵赋役以均
　　朱干凤阳人明一统志永乐初令应城公正勤亷民怀吏戢
　　范理字道济天台人正綂间知徳安有异政【旧通志】郭纶华亭人明一统志正统间任应城谕性端严善议论治尚书与诸生辨析经防甚详邑学习书传自纶始今从祀上蔡先生祠
　　周铎万安人明一綂志天顺中知徳安公勤亷慎兴学育才深得人心九年满去郡人立碑颂之
　　吕禴楚纪昆明人成化间由举人知随州严明亷慎始终如一值嵗旱民饥素衣跣足歩祷发仓赈贫初夏民纳只钱禴曰五谷未登钱必称贷令还主俟秋赴纳
　　汪清字源洁固始人成化初以御史谪知应城干济功勤抑挫豪右申理寃滞邑中凛然【旧通志】
　　赵文杰字士英内江举人明一统志成化间令云梦刚方不挠操履介洁每以锄豪右兴学校为已任俗尚浮屠凡冠婚丧祭令遵朱子家礼又因冦盗创城堑立烟墩一邑称便
　　黄巩字伯固莆田人明一统志治末授徳安推官清亮博雅以正风俗作人材为先整饬学宫表董孝子祠人咸劝励
　　李克嗣内江进士治间知随州严明亷介造士爱民恵政甚着【旧通志】
　　马龠西充人正徳间守徳安寛大厚重不猎声誉喜文学重修郡志政务简静民以不扰
　　周冲字道通宜兴人正徳中知应城实心任事以道化民立上蔡祠建常平仓百务振起
　　李重字厚任应天人正徳末守徳安刚明亷介不畏强御兴学校旌节义修废厘弊吏民屏息嘉靖元年景藩就封军役横市井平攫民物重严加约束藩以谗捕重卒白左迁去
　　韦商臣字希尹长兴人嘉靖初迁徳安推官志行清淑问学渊源精法律惩奸恶即权贵不为屈郡称平允尤加意风化公余进诸生讲论伊洛之绪【以上旧通志】
　　李逢字邦吉丰城人明一统志嘉靖中同知徳安寻陞本府明毅有大志挈纲维重教化黩吏黠民寘法不稍贷过贤士每折节下之
　　徐贡元字元献繁昌人明一统志嘉靖中知徳安清洁刚方不受请托处亲藩不扰弭羣盗修筑河隄建置学宇百务俱兴
　　蔡可教字子受成安人嘉靖中进士守徳安虚心服义约己厚人修举坛壝敦礼乡耆缙绅之贤者奸豪敛伏民多感化【旧通志】
　　马文炜字仲韬安邱人嘉靖中进士守徳安识逺察防严于持守僚属咸奉约束不敢违
　　郑禧缙云人嘉靖中通判徳安决事折以大义不问纤琐善摘奸凡舞文者寘法不少贷自御素约遇大吏不解阿承虽见责弗为动
　　罗黄裳髙明人嘉靖间令云梦邑方罹水患阛阓萧条大猾凭据官府渔猎其民裳至逐积猾恤贫困民始知有生之乐当景藩就国车骑所经骚然烦费裳声望足以压宦竪调停经理而民不扰
　　吴哲字士明永寕举人嘉靖间知应城有才能邑旧无甎城哲始议甃砌乃招延富室俾注名募籍丈尺多寡聴其自裁又分地书标以识之事竣不费公帑一缗
　　蒋希孔字以中滋阳人隆庆戊辰进士守徳安接士以礼为政务宁谧不尚苛察吏民安之
　　王炳璿字幼文昆山人万厯甲戌进士守徳安温雅博学尝试州邑诸生遴其异等优待之聴讼训以道义不輙加鞭扑值旱多方赈恤
　　张惟芳晋江人万厯间守徳安耿介不阿以锄奸剔弊为己任即权贵亦无所狥寻陞湖北道
　　杨楷马湖人万厯中守徳安深沉多谋略性介一尘不染后开府荆楚
　　贺逢圣字对扬江夏人万厯癸夘举人署应城谕端方尔雅士林矜式之捐俸置田四石为科举资题碑额曰嘉賔萍食又置田二石以租入嵗给寒士题碑额曰志士斗水至今犹食其徳焉尝危坐明伦堂见先师于屏间适有持圣像至者异之益以正学自砺后官至大学士每言吾歴敭清华至平章军国无一事足报君恩惟寒氊七载实心实事庶免素餐讥耳余详忠臣传
　　朱之臣字无易成都进士万厯中守徳安初抵任即为文告神誓不妄取一文好奬掖名士因构如水堂以延问字者
　　厐应賔泸州举人万厯间同知徳安歴任九年悉知各邑利害闾阎苦乐郡人皆熟识见輙劳问咸以大父称之
　　漆文昌新昌举人万厯间知应城谦谨平易省刑薄敛酌裁编役新谯楼葺学校亲贤恤民治绩甚着吴嘉賔字滟石重庆进士万厯间任徳安推官后署云梦事清稽赋役凡飞诡隐匿诸弊厘剔无遁情惩舞文吏讼牍无寃辟文昌门改泮池修馆舎考试首拔者皆隽科第无不服其藻鉴
　　郑二阳字见曦开封进士天启间任徳安推官方正慈恕治狱多所平反嵗祲煮粥活饥人无算公余集郡子弟讲艺延知名士为塾师后魏阉诬陷杨忠烈坐贜巨万阳为作募疏词义悲壮观者泣下争输金助之
　　程策字参寰休宁人天启中任徳安推官执法平允甫一嵗晋南部郎后知徳安讼庭肃穆左右皆严惮不敢横索一人钱犯者立寘于法屏去繁差长吏息每月集诸生课艺手自甲乙陞郧阳副使
　　王国治字修吾永昌举人怀宗时同知徳安朔望集士民宣説六条必再三解谕力阐文教月课邑子弟夜即宿尊经阁篝灯甲乙擢宗人府幕去之日敝裘羸服老幼皆携赀以佐行李却不受
　　蔡宗虞四川人懐宗时令云梦挥霍精敏闻冦警凿濠增堞团练编户激奬义勇丙子冬流冦围城攻七昼夜堵御有方数毙其渠魁士民恃以无恐【以上旧通志】
　　徐世淳
　　张绍登
　　张国勲
　　谌吉臣【以上详忠臣志】
　　皇清吴宗孟寳丰人已丑进士顺治七年知云梦县时派民间养官马孟捐俸代牧及请协济以苏民困邑多盗设法弥捕殆尽云俗好一切淫祠悉毁之祀名宦
　　白彦良武进人康熙甲辰进士知云梦政尚简要无烦刑峻法民间疾苦时加轸恤重文教振兴士里长最为民累请除之一邑称便祀名宦
　　荆州府
　　汉刘昆后汉书列传字桓公陈畱东昏人建武五年举孝亷不行遂逃教授于江陵光武闻之即除为江陵令时县连年火灾昆輙向火叩头多能降雨止风征迁农太守崤黾多虎昆至虎皆负子渡河帝异之诏问曰前在江陵反风灭火后守农虎北渡河行何徳政而致是事对曰偶然耳帝叹曰此长者之言也命书诸策
　　法雄后汉书列传字文彊扶风郿人安帝时南郡太守断狱省少户口益增郡濵带江沔又有云梦薮泽多虎狼之暴前太守赏募张捕反为所害雄移书属县曰至化之世猛兽不扰皆由恩信寛泽仁及飞走太守虽不徳敢忘斯义其毁槛穽不得妄捕山林虎害消息人以获安在郡数嵗嵗常丰稔初平中卒于官
　　蜀汉张飞蜀志列传字翼徳涿郡人少与闗羽俱事先主羽年长数嵗飞兄事之先主依刘表表卒曹操入荆州先主奔江南曹操追之一日一夜及于当阳之长坂先主弃妻子走使飞将二十骑拒后飞据水断桥瞠目横矛曰身是张翼徳也可共来决死敌皆无敢近者故遂得免先主既定江南以飞为宜都太守
　　廖化蜀志宗预传化字元俭襄阳人先主命为宜都太守以果烈称
　　向朗蜀志列传字巨达宜城人昭烈定江南使朗督夷陵等县军民事每树捍卫之绩
