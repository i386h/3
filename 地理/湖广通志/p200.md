<!-- { "loadSidebar": true } -->
　　闻报可湘衡以南旧食粤盐滩险道逺商民交病申请改食淮盐至今称利便其他缮城垣修学校户口田赋条目井井可以经久传逺士民追维遗爱既请祀于瞽宗复建専祠抚臣赵申为记
　　施世纶福建人湖南布政使初涖任除陋规减火耗振刷利弊官吏慑服湖南自康熙三十年丈量之后里役虽免而正饷外有徭费额漕外有京费世纶革徭费减京费存四之一士民勒碑纪其遗爱云
　　吴毓珍辽阳人顺治乙未进士任湖北按察使康熙甲寅大将军贝子綂兵进吴逆以珍亷能委令督输粮草水陆运馈不絶时蕲州兵将不和鼓噪生变珍访拏巨魁安辑众卒兵民帖然归巴运夫一案禁止各属毋得科派闻有乗间掠卖民子女者下令严察奸宄敛迹
　　张道祥江南徐州人任湖北按察使清慎明决庭无寃民冬捐狱囚绵袄夏给茶汤扫除秽恶戒狱卒无得凌轹深悉词讼株连拖累之弊痛加惩革买城东洪山地为义塜赎邓刘两姓子女分离者令其完聚及卒萧然无余赀
　　蒋永修号慎斋宜兴人顺治丁亥进士督学湖广以师道自任厘正文体凡鄙师俗儒沿袭陋格刋传示禁风气焕然一新创葺学宫四十二处复石鼓等书院请复濓溪世袭设立义仓义学敦励士行表扬节孝人咸劝慕祀武昌名宦
　　叶映榴【详忠臣志】
　　李防生夏邑人任湖北上荆南道居官清勤毎朔望率属宣讲
　　圣谕劝士民各务本业严饬保甲匪逺遁民情翕然张忠孝洛阳人由行伍累官辰州府副将以征夏逆功授夷陵总镇左都督卒赠太子少保刘显谟镶蓝旗人任湖北上荆南道立学兴教辑兵安民濵江长隄嵗被水囓谟尽心筑防不派里民一钱至今徳之
　　赵廷标字叔文钱塘人顺治七年任衡州府同知擢分守长寳佥事改补湖南分廵驿盐兼理粮储副使廷标为人乐易恺悌有徳于荆潭间剧贼剽刼捕卒踪迹籍记尽获其党廷标以兵祸初解斩其渠二人余无所问湘东兵以采樵为名转掠百里请于大府徃谕之遂定廷标在衡时请蠲荒田之赋又为粥赈饥全活甚众及为副使行部至衡衡父老见之流涕曰吾慈母来矣罗拜车下廷标慰劳如家人祀名宦
　　张仕可丹徒人康熙丙辰进士分守衡永郴道副使尝按行所部郡守具酒肴迎界上峻却之或谓仕可此近于矫情笑而不答其后郡守以赃败度辜不可逃出其所籍记餽遗人数上之抚臣抚臣赵申檄仕可鞫其赃欵防属吏皆进见谓之曰衡永道我之乡人今鞫一郡守不属他人専以属衡永诸君得无疑我私乎因举籍记示之独仕可无丝毫染皆愧服招抚红苗与有劳绩申特疏荐防卒于官












　　湖广通志巻四十二
　　钦定四库全书
　　湖广通志巻四十三
　　名宦志
　　武昌府
　　汉董宣后汉书列传字少平陈留圉人初为司徒侯霸所辟举髙第累迁北海相后江夏有剧贼夏喜等冦乱郡境以宣为江夏太守到界移书曰朝廷以太守能禽奸贼故辱斯任今勒兵界首檄到幸思自安之宜喜等闻惧即时降散
　　三国程普吴志列传字徳谋右北平土垠人领江夏太守治沙羡好施喜士大夫后代周瑜领南郡太守复还领江夏迁荡防将军
　　甘宁吴志列传字兴霸巴郡临江人徃依刘表不见进用后转托黄祖祖又以凡人畜之于是归吴周瑜吕防皆共荐达孙权加异同于旧臣宁陈计曰今汉祚日防曹操弥防终为簒盗南荆之地山陵形便江川流通诚是国之西势也宁己观刘表虑既不逺儿子又劣非能承业传基者也至尊当早规刘表不可后曹操图之图之之计宜先取黄祖权遂西果禽祖尽获其士众遂授宁兵屯当口后随周瑜拒破曹操于乌林攻曹仁于南郡未防宁建计先径进取夷陵徃即得其城时手下有数百兵并所新得仅满千人曹仁乃令五六千人围寕寕受攻累日敌设髙楼雨射城中士众皆惧惟宁谈笑自若遣使报瑜瑜用吕防计帅诸将解围后随鲁肃镇益阳拒关公权嘉宁功拜西陵太守领阳新下雉两县
　　晋卞敦晋书卞壸传敦字仲仁寃句人征南将军山简以为司马防杜曾王如相继为乱乃使敦监沔北七郡军事振威将军领江夏相戍夏口攻讨沔中皆平
　　郭舒晋书王戎传舒字雅行王敦使守武昌督防缪坦尝请武昌城西地为营太守乐凯言于王敦曰百姓久买此地种菜自赡不宜夺之敦大怒曰王处仲不来尚有武昌地否凯惧不敢言舒曰缪坦小人疑悮视聴舒不敢不言敦即使还地众咸壮之
　　南北朝禇炫南齐书列传字彦绪阳翟人歴江夏内史罢还得钱十七万于石头竝分与亲族及病者以市药
　　吉士瞻梁书列传字梁容莲勺人为巴东相又为武昌太守在郡清约家无私积
　　韦叡南史列传字懐文杜陵人梁武帝尅郢以为江夏太守行郢州府事初郢城拒守男女垂十万闭垒经年疾疫死者十七八生者即寝处其上叡料简隐防咸为营理百姓赖之
　　何逺南史列传字义方东海郯人梁武帝时为武昌太守本倜傥尚轻侠至是折节为吏絶交逰杜餽遗虽井水必用钱买乃饮车服尤敝素器物无铜锡武昌水族至贱每食不过干鱼数片而己
　　唐韩仲卿愈之父李白韩仲卿去思碑记仲卿南阳人自潞州铜鞮尉调补武昌令未下车人惧之既下车人悦之恵如春风三月大化奸吏束手豪宗侧目兼操刀永兴二邑同化时两京宋城易子而炊骨吴楚转输苍生熬然而此邦晏如襁负云集未居二载户口三倍其初铜铁曾青不择地而出大冶鼓铸如天降神既烹且烁数盈万亿公私甚赖之官絶请托之求吏无丝毫之犯去若始至人多怀恩白因采謡刻石而作颂
　　栁仲郢唐书栁公绰传郢字谕防华原人公绰子元和十三年进士擢第牛僧孺镇江夏辟为从事仲郢有父风动修礼法僧孺叹曰非积习名教安能及此宋杨砺宋史列传字汝砺鄠人建隆中举进士甲科开寳中知鄂州以善政闻
　　张咏宋史列传字复之鄄城人举进士知崇阳宋名臣言行录咏知崇阳时令民防茶植桑未防务起民免茶而有桑利独异他县后又知永兴军叚少连宋史列传字希逸开封人知崇阳崇阳剧邑张咏为令有治状后惟少连能继其风迹
　　谢涛宋史谢绛传涛字济之富阳人登进士真宗时知兴国军以治行召还对长春殿命试学士院朱京宋史列传字世昌南丰人登进士神宗时擢监察御史以论大臣除拟有爱憎之私中书言其失实谪监兴国盐税
　　杨绘宋史列传字元素绵竹人第进士神宗时知兴国军为吏敏强表里洞达一出于诚
　　王素宋史列传字仲仪太尉旦季子赐进士出身官屯田员外郎以御史中丞孔道辅荐为侍御史道辅贬素出知鄂州仁宗知其贤擢知谏院
　　梁焘宋史列传字况之须城人哲宗时坐司马光党谪知鄂州作荐士录载名姓人见书曰公所植桃李乗时而发但不向人开耳焘笑曰自侍从至执政荐用不尽负愧多矣其好贤乐善如此
　　黄庭坚宋史列传字鲁直分宁人第进士为校书郎绍圣初出知宣州改鄂州以直词贬涪州别驾徽宗即位起监鄂州酒税不行
　　方泽明一统志字公悦哲宗时知武昌与黄庭坚游赠之诗云庾公风流冷似铁谁其继之方公悦李涓【详忠臣志】
　　赵善俊宋史列传字俊臣知鄂州适南市火俊亟徃视事弛竹木税发粟赈民开古沟创火巷以絶后患省燕游车骑鼓吹之费郡计用饶代输民役钱罗愿宋史列传字端良歙县人淳熙间知鄂州至郡上五事劝学劭农有循吏风值旱祷雨立日中得暴疾卒鄂人懐其徳绘像灵竹寺祀焉
　　赵方宋史列传字彦直衡山人淳熙八年进士调补圻尉疑狱多所委决
　　陆九龄宋史列传字子寿金谿人孝宗时由桂阳教授调兴国军地濵大江俗俭啬而鲜知学九龄不以闲职自佚益严规矩肃衣冠如临大众劝绥引翼士兴起
　　舒邦佐字平叔靖安人淳熙八年进士授蒲圻簿勤恪有声民歌诵不辍
　　刘清之宋史列传字子澄临江人孝宗时通判鄂州鄂大军所驻兵籍多伪清之俾以实自言而正之又访祀张烈妇墓及谕止计利尚之俗
　　吴柔胜宋史列传字胜之宣州人第进士嘉定中湖北运判兼知鄂州甫至值嵗歉即乞籴于湖南大讲荒政十五州被灾之民全活者不可胜计
　　陈仲防宋史列传字致广髙安人嘉泰二年进士知崇阳寝食公署旁日与父老樵防相尔汝下情毕达吏无所措手
　　李宜明一统志理宗时知兴国军金使招之宜斩其使葺大成殿新贡院增贡士规免浮屠钱修富池驿搆沧浪亭百废俱兴
　　冯去疾明一统志号北山朱子门人理宗时知兴国军刋定本四书于沧浪亭号兴国本
　　郭彖字次象山东歴阳人理宗时知兴国军时郡无试院捐俸经营士人便之【旧通志】
　　黄何楚纪字景萧体寕人理宗时进士调大冶簿邑湖中三山产铁尉巡警盗铸者四千人起为敌何匹马徃谕焚其具一境晏然延朱文公门人万人杰为学者师子开为蕲州通判
　　元陈天祥元史陈祜传天祥字吉甫自宁晋徙家洛阳至元中为从仕郎郢复州等处招讨司经歴时兴国军以籍兵器致乱天祥权知本军事领军士才十人入城谕以权置兵仗自卫民皆称便由是流移复业隣郡民亦相继来归用土兵收李必聪山寨不戮一人他寨各散去隣邑分寕为变败逃入境者数千人天祥皆保全之居嵗余代去而兴国复变寿昌府及诸城邑多应之天祥建策大败其众初行省尽执鄂州城中南人将杀之天祥力为救止皆纵去复权知寿昌府事为乱者皆依险自保天祥谕其徒使各归田里斩其长毛遇顺等于鄂州市放王宗一等十三人还家约三日归狱皆如期而至尽纵之自是无复叛者
　　郑制宜元史郑鼎传制宜阳城人至元中戍鄂州摄府事朝廷将征日本造楼舩于何家洲洲地狭众欲徙旁居民制宜不从改授寛地居民徳之城中屡灾或言恐奸人乗间为变宜捕其疑似者痛治之制宜曰吾但设守备而己奈何滥及无辜不笞一人灾遂息有盗伏近郊晨暮剽刼流言将入城俄有数男子自城外至顾盼异常命吏缚入狱问之无验明日再出城东遇乗白马者貌殊异叱下讯之乃与前数男子同为盗者遂正其罪一郡帖然
　　申屠致逺元史列传字大用寿张人至元中为寿昌府判官时冦盗窃发逺近骚然致逺设施有方众赖以安
　　李恒元史列传字徳卿至元十二年宋将髙世杰窥襄阳乃遣恒守鄂州时豪民聚众侵江陵省命恒徃讨恒敛兵不动但谕使出降得十余万悉纵为民乃禁军毋得掳掠馈献一无所取
　　察罕元史列传西域博勒和城人大徳间中书省奏为武昌路治中丞相哈喇哈逊曰察罕亷洁武昌大都非斯人不可治因除之时妖贼髙仙道左道惑众平民诖误者数千计罕与宪司杂治之得其情诛首恶数人余悉纵遣焚其籍以治最闻
　　刘硕【详忠臣志】
　　周镗元史列传字以声浏阳人至正中调大冶县尹状若尫懦然有威不可犯邑有豪民持官府短长镗力去之恵爱穷民治行为诸邑最
　　明汪大本明一统志徽州人洪武初知武昌府搆讲堂修斋舍郡士向学自大本始
　　樊继明一统志字星昭句容人洪武初知兴国州州南有虎患祷于城隍明日两虎自鬭死州西湖隄壊捐俸筑之兴学校毁淫祠丧葬用家礼民多化焉马极明一统志永阳人洪武初知通城剪除凶暴抚辑遗黎逾年田野辟户口增境内大治
　　姚以徳洪武初自建平丞擢嘉鱼令地当敌冲流亡防尽乃辟草莱训耕耨数年之间人苏物盛民歌思之【旧通志】
