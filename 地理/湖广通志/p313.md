<!-- { "loadSidebar": true } -->
　　黄天衢妻夏氏孝感人年十八适天衢事姑至孝甫阅月孤卒氏哀毁骨立天衢家故贫逺舘客死时氏年二十七奔丧迎柩归里拮据卜葬备尝艰辛抚三子成立守节四十二年现年六十八黄廷绶妻李氏孝感人年十九适廷绶年二十一廷绶卒氏絶粒七日姑百方劝慰乃食越六月生遗腹子硕仁氏抚之成立教以诗书守节四十五年现年六十五
　　诸生屠用泰妻郑氏孝感人年十八适用泰二十一岁用泰卒无子氏矢志守节遵用泰遗言以用泰兄子为后鞠育教诲不啻已出现年五十三
　　黄州府
　　诸生方应张妻周氏黄冈人年十九适应张二十三岁生子介越六月应张卒氏守节坚贞周姓有欲夺其志者氏断指以誓茹荼饮蘗延师训子年六十六卒
　　刘翔妻杨氏黄冈人年十九适翔二十一岁翔卒遗腹生子梦赵氏抚之成立教以义方生平持身修洁防渐特严劳勚辛苦缔造家室守节三十年现年五十一
　　喻顺泽妻夏氏黄冈人年二十适顺泽二十二岁顺泽卒抚遗孤人悦成立姑胡氏年九十余氏事之尽孝氏年五十一卒姑尚无恙执手泣诀哀不成声见者泪下
　　程楷妻闻氏蕲水人年十八适楷二十二岁楷卒无子氏哭泣晕絶复苏既乃立侄维为嗣未几维炫亦卒氏寡居无依坚贞不渝守节三十六年现年五十八
　　杨成云妻蔡氏蕲水人年十八适成云二十五岁成云卒遗孤本性未满一岁家故贫氏艰辛抚孤孝事舅姑越十四岁本性卒抚侄杰性为嗣守节四十九年现年七十
　　诸生周成璋妻许氏罗田人年二十适成璋二十七岁成璋卒有子三人氏鞠养教训先后俱成诸生守节四十五年年七十二卒
　　洪文兰妻王氏黄梅人年二十适文兰二十三岁文兰卒氏守节抚孤垂四十七年现年六十九程达士妻邹氏黄梅人年二十适达士二十六岁达士卒遗孤岁余氏抚之成立守节五十七年现年八十二
　　胡文逺妻王氏黄梅人年十九适文逺二十五岁文逺卒遗孤甫三月氏誓守节夫葬后每除夕庐于墓侧以弱子老婢从如此者三年现年七十六诸生蒋茂棫妻宛氏黄梅人年二十适茂棫二十七岁茂棫卒遗腹生一子名天标氏抚之成立课以勤读父书补郡庠守节三十八年年六十四卒
　　安陆府
　　诸生邓先培妻吴氏钟祥人年十七适先培二十五岁先培卒遗腹生一子名引光氏孝事孀姑教引光成名姑七十九卒氏丧葬尽礼现年六十一国学生萧果进妻秦氏沔阳人年十九适果进二十七岁果进卒氏守节坚贞孝事孀姑抚二子成立现年六十八
　　德安府
　　诸生龚沆妻冯氏云梦人年十六适沆年十九沆卒遗一子松龄甫七月氏哭泣丧明三十余年一日觉天宇空旷霁景暄妍目中翳障忽尽蠲先是松龄染痳症垂死值天雷雨氏望空跪拜呼吁是夜梦老媪持浆灌之巳而果愈后成诸生氏现年六十二
　　诸生亢时偕妻吴氏应山人年十五适时偕年二十三时偕卒遗一子谦甫三岁舅姑垂白氏守节坚贞仰事俯育悉取给鍼黹谦早世谦妻刘氏誓守节另有传氏年七十二卒
　　诸生亢谦妻刘氏应山人年十六适谦年二十谦卒无子孀姑吴氏少以节自砺与氏相依如母女吴年老念夫与子俱早亡悲伤特甚氏委曲承欢哀至泪堕不敢发声后抚子承谦祀守节三十二年现年五十二
　　诸生刘元宪妻秦氏应山人年十六适元宪年十九元宪卒氏孝事舅姑抚遗孤蕃成立为诸生蕃卒蕃妻方氏亦誓守节另有传氏守节五十三年现年七十二
　　诸生刘蕃妻方氏应山人年十六适蕃年二十二蕃卒誓死守节先是蕃母秦年十九寡及蕃卒氏事姑孝敬抚孤子正裕成立教以义方氏病革姑犹无恙哽咽以不获终养为言卒时年四十七副榜周方大妻张氏应山人年十八适方大年二十七方大卒方大父尚无恙氏事之孝敬教其子二人成诸生守节二十八年现年五十四
　　荆州府
　　贞女金氏枝江人父恺殷择壻愆期年二十四许字诸生毛瀚澄为继室未嫁瀚澄卒氏闻讣欲赴易服泣辞父母被阻是夜遂投缳母觉救之乃苏旋送归毛宅瀚澄前妻有子一女二氏教育之如已出孝事孀姑姑以老病废氏哺之怀中姑年九十二卒氏年五十二卒







　　湖广通志巻七十
<史部,地理类,都会郡县之属,湖广通志>
　　钦定四库全书
　　湖广通志巻七十一
　　列女志
　　长沙府
　　晋尹虞二女晋书列女传长沙人也虞始兴太守起兵讨杜战败二女为所获并有国色将妻之女曰我父二千石终不能为贼妇有死而已并害之
　　宋胥氏三节妇宋史胥偃传长沙人偃子元衡有学行为尚书员外郎并其子茂谌咸早卒偃妻直史馆刁约之妹与元衡妇韩茂谌妇谢寡居丹阳闺门有法江淮人称之
　　赵淮妾宋史列女传长沙人也逸其姓德祐中从淮戍银树淮兵败俱执至州元帅乌珠使淮招李庭芝淮阳诺至城下乃大呼曰庭芝男子死耳毋防也元帅怒杀之弃尸江濵妾俘军校帐中乃解衣中金遗其左右且告之曰妾夙事赵使君今其死不葬妾诚不能忘情愿因公言使掩埋之当终身事相公无憾矣军校怜其言乃使数兵舆如江上妾聚薪焚淮骨置瓦中自抱操小舟至急流仰天恸哭跃水而死
　　元于同祖妻曹氏　妾李氏元史列女传茶陵人父德夫教授湖湘间同祖在诸生中因以女妻焉至正二十年茶陵陷曹氏闻妇女多被驱逐谓其夫及子曰是尚可全生乎我义不辱身以累汝也顾舅年老汝等善事之遂自刭死妾李氏惊抱持之不得亦引刀自刭絶后复蘓曰得从小君地下足矣是夕死刘颋妻段氏明一统志茶陵人至正末红巾贼起段被执自沉于水贼救之得不死释之无何贼再至驱逐妇女叚独骂贼死数日家人得其尸面如生有司奏请旌表
　　谭拱辰妻黄氏茶陵人夫故子景星甫四嵗柏舟自矢子长教以诗书任教谕以孝行称诏表其门【旧通志】明袁一初妻李氏益阳人洪武戊申一初死于兵氏年少抚孤守节不渝诏旌其门
　　胡胜远妻刘氏浏阳人夫卒氏年二十有八事姑抚幼歴兵变不替其志年七十一卒洪武七年诏旌其门
　　贺良英妻许氏益阳人年二十而寡子在襁褓舅姑欲夺其志以死自誓抚孤成立年七十卒
　　朱志高妻周氏宁乡人年少矢节子在襁褓抚之成立卒年七十一治初旌门
　　谭时中妻张氏攸县人年少防独誓志靡他永乐中旌表
　　顔时用妻张氏攸县人子霖方八月而无父氏抚教之举永乐癸卯乡试官助教张孀居四十年卒年六十有八【以上旧通志】
　　陈恭妻叚氏明一统志浏阳人年二十三矢节孀居三十六年不渝其志事舅姑承养殡葬如礼天顺间旌门
　　龙天衢妻洪氏明一统志天衢攸县诸生早夭洪年十八无子葬夫之日即坟其旁穴以死自誓隆庆间旌表
　　陈继屏妻杨氏继屏为长沙诸生年十七而卒氏断髪自誓抚侄继夫祀苦节五十余年有司表其门鲁天恵妻龚氏湘阴人年二十二为孀妇教其孙文成进士正统七年诏旌其门【俱旧通志】
　　詹南山妻雷氏三楚文献録湘阴人年二十六夫逝氏氷霜节操阅七十载卒年九十六
　　陈廷璋妻王氏攸县人方与廷璋诀水浆不入口者七日子论在襁褓忍死抚孤后论能积学有立人咸曰贤母之训也正统九年旌节
　　刘钦道妻萧氏　妾马氏攸县人萧年二十九马年十九夫故同志矢节罗洪先赠诗云人间鐡石为心胆天上银河洗肺肝万厯十年廵按御史郭思极具奏旌曰双节
　　徐门六节妇善化民徐廸妻蒋氏诸生徐倌妻杨氏徐儒妻黄氏徐佶妻陈氏徐价妻张氏先后孀居守节朝夕哭泣誓不二天时御史按郡表其门曰一门五节嗣后徐继芳早卒妻黄氏亦守节三十余年故称六节云
　　周应妻黄氏湘潭人应随父任病不起氏年二十八守节其遗腹子曰逢泰抚教之中天顺乙卯乡试周廷臣妻宋氏湘潭人孀居年二十四遗腹生子辂养姑鞠子凡四十年卒
　　张逵妻王氏安化人嘉靖间贼至执逵并执氏乃以簪珥投贼脱去俄报逵被贼拷死曰夫死吾生何为自沉池中死
　　杨家相妻吴氏善化人年二十六夫死子六嵗贫窭矢节终身不改【以上俱见旧通志】
　　唐醴生妻丁氏三楚文献録醴陵人十九誓志六十年始终一节当事复其家嵗时以羊酒旌之年八十卒郡倅周良会为之作歌其词曰唐家妇丁家子十七入君门含羞未见齿唐郎弃妾何太早十九为君服素缟君懐磊落有至宝义不舎君琼玉槁耳可断鼻可截有髪难解当时结醴泉潺潺清可洁瀹我肺肝澡我节木棉弹碎潇湘云寒机织落梅花月妾本未亡人闭户不管秋与春荆拥髻无惭面畱取重泉一见君
　　刘楼妻袁氏三楚文献録醴陵人年十八适楼甫三月楼卒舅姑老其家益落父球知女志给田以赡蔬食素衣卒年六十六
　　吴道东妻陈氏长沙卫人年十六归吴生五年而寡孤孀苦节敬事翁姑鞠育幼稚艰难百折厥志不回成其子景朝仰承世业歴四十余年如一日也贞孝女龚氏安化人年十四许字李信信夭氏誓死不适人年七十五以贞孝终于室
　　王道纯妻谭氏茶陵人适道纯七年道纯得末疾十二年不起恐舅夺志手制一衣宻藏小刀其中尝语夫云吾有衣在勿忧也夫不解及夫殁服所制衣取小刀自刎
　　蔡立大妻刘氏益阳人立大举于乡未仕而卒氏年十九守节教其子若孙向学年七十万厯间诏旌其门【以上旧通志】
　　曹道妻罗氏明一统志道益阳诸生年二十四卒氏守节五十余年虽至亲相见不逾阃阈万厯元年有司奏闻旌表
　　蔡文光妻陶氏宁乡人光年二十六以苦学早世陶事姑抚子尽其道负性严正闺帏肃穆卒年七十彭应枢妻谭氏茶陵人应枢为诸生夭殁生子俱殇族人欲夺其志谭坚拒归依仲兄养母年八十六卒谭绍先妻陈氏茶陵人绍先为诸生有声早卒氏抚孤守节偹尝艰苦训子成立
　　黄昌妻蔡氏宁乡人昌夭殁氏哀毁数絶夫既葬一夕自经以殉是夕黄生塜裂遂合塟里中士大夫为刋碣表之
　　杨才英妻胡氏宁乡人为左兵所执叱解衣氏大骂抢地曰吾大家妇岂辱于汝当速杀我贼怒剖其腹数日不腐里人哀而殓之
　　石麒妻周氏善化人农家妇也年二十二而寡隣家谋于姑欲夺其志氏恸絶复苏甲申春左兵肆掠被执语同行者曰我必不辱行经龙潭洞投潭而死【以上旧通志】
　　文毅旷妻陈氏湘阴人毅旷卒于军有质其父以求之者氏佯许诺至一宿河奋跃自沉
　　谢君妻张氏湘潭人年二十三而寡蓬垢号泣庐墓三年后两子早卒所抱孙亦夭氏单孑一身事姑尽道后遇献贼余党屠戮阖门遇害
　　黄廷用妻杨氏湘潭人年二十生子而廷用卒氏矢节靡他廷用之妹曰桂未笄顾嫂寡侄弱亦誓不适人嫂姑同心以老县令额其门为双烈云
　　曾仲升女湘潭人献贼执其父将杀之女出荆榛间绐贼曰汝释吾父吾随汝去贼信之父得释女至营复绐贼遣婢归取金婢亦得释其夜自缢家人求尸葬于梅花园
　　萧九成妻章氏善化人祖应奎孝防父澄亦名士九成邑诸生献贼之乱氏度不免以所生未晬儿斐授婢曰吾名家女义不受辱尔为我抚之及夫妇被执章竟骂贼被杀【以上郡志】
　　皇清谭伯生妻陈氏茶陵人年二十二为贼所逼携子投涧户中贼搜获之义不受辱夺刀自杀顺治十一年　旌
