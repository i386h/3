<!-- { "loadSidebar": true } -->
　　戴渊晋书戴若思传广陵人名犯髙祖庙讳王敦举兵若思与诸军攻石头王师败绩若思率麾下百余人赴宫受诏与公卿百官于石头见敦敦问若思曰吾此举动天下以为如何若思曰见形者谓之逆体诚者谓之忠敦笑曰卿可谓能言敦叅军吕猗説敦杀之遂遇害旧通志云若思葬武昌古有昌乐院戴渊作记今废
　　车晋书列传字武子南平人桓温引为主簿迁征西长史善于赏防当时每有盛坐而不在皆曰无车公不乐谢安游集之日輙开筵待之累官至吏部尚书旧志云避乱武昌隠居洪道乡中卒葬焉今车湖以得名也
　　王隠晋书列传字处叔陈郡陈人博学多闻受父铨遗业西都旧事多所谙究家贫无资乃依征西将军庾亮于武昌亮供其纸笔晋书成诣阙上之
　　陶潜晋书列传字渊明大司马侃之孙少怀高尚后为彭泽令不能五斗米折腰解印去旧志云潜浔阳人浔阳晋属武昌故有宅尝往来其间
　　唐元结唐书列传后魏常山王遵十五代孙天寳十二载举进士防天下乱沉浮人间国子司业苏源明见肃宗问天下士荐结可用乃上时议三篇擢右金吾兵曹叅军代宗立固辞丐侍亲归樊上授著作郎益著书作自释曰河南元氏望也结元子名也次山结字也少居商余山着元子十篇故以元子为称天下兵兴逃乱入猗玗沮始称猗玗子后居瀼濵乃自称浪士及有官人以为浪者亦漫为官乎呼为漫郎既客樊上漫遂显樊左右皆渔者少长相戏更曰聱叟详见道州名宦
　　张志和唐书列传字子同婺州金华人十六擢明经以防干肃宗命待诏翰林授左金吾卫録事叅军后坐事贬南浦尉防赦还以亲既丧不复仕居江湖自称烟波钓徒着真子亦以自号每垂钓不设饵志不在鱼也帝尝赐奴婢各一志和配为夫妇号渔童樵青陆羽尝问孰为往来者对曰太虚为室明月为烛与四海诸公共处未尝少别也旧传道士洑矶有其钓台遗趾按志和西塞山渔父词乃湖州之西塞非大冶也然志和曽游湖湘或一过焉
　　髙骧威武王孙兄骈为西川节度使骧往见之叹曰三世为将道家所忌遂遯去客江汉间爱崇阳山水卜居之筑愚溪引客赋诗因号愚翁后荆南髙季兴过其亭命图骧像于亭中【郡志】
　　胡曽全唐诗小传曽寳庆邵阳之永成乡人咸通中举进士不第尝为汉南从事有安定集十巻咏史诗三巻避乱于武昌
　　杨益字筠松唐末进士善堪舆术避黄巢之乱至永兴县三载土人至今相传有十八钤地【旧通志】宋冯商邵氏见闻録字式之一名式本宜州陇水人寓咸宁金城乡为著作郎壮嵗无子至京师买一妾问所自来涕泣不言固问之乃曰吾父居官因纲运折鬻妾赔偿耳商恻然送还不索原值归以告妻妻曰君用心如此隂徳厚矣何患无子居数月妻有娠将诞里人梦鼓吹喧填送状元至冯家即京也京初就家塾商取书笔之曰荆南节度判官冯京书宋殿元例授是职卒如其言后以子贵累封至宣徽南院使太子少师
　　王齐万西蜀秀才寓居武昌县刘郎洑苏轼赠诗曰倾家取乐不论命散尽黄金如转烛惟余旧书一百车方舟载入荆江曲江上书山亦何有五湖遥望刘郎洑【旧通志】
　　范纯粹宋史范仲淹传其先邠州人后徙蘓州呉县子纯粹字徳儒以廕迁至赞善大夫绍圣中以元祐党人夺职知均州徽宗立复故职加龙图阁学士知永兴军寻以言者落职谪常州别驾鄂州安置李纲宋史列传邵武人建炎初罢为观文殿大学士提举洞霄宫防陈东言黄潜善汪伯彦不可任纲不可去后有防纲落职居鄂州
　　谢枋得宋史列传字君直信州弋阳人寳祐中举进士除教授建宁府考试建康擿贾似道政事为问目坐讪谤追两官谪居兴国军明一统志兴国州东有叠山书院枋得寓居于此専务讲授著书
　　张山翁宋史髙应松传山翁字君夀普州人景定三年进士徳祐元年为荆湖宣抚司干官鄂守张晏然议纳欵山翁以书谯让之晏然既降山翁被执军前谕曰若降不失作显官山翁酬对不屈行省官贾思贞义之贷不杀后居黄鹄山聚徒教授而终有南纪缁林藏云山相锄等集
　　元丁鹤年明一统志其先西域人元末因父兄游宦寓居武昌县之西山博学能文词尤长于诗性耿介不混尘俗年九十终于家郡志云鹤年父宦武昌卒遂焉元末兵起避地定海间父墓为贼所发母亦病死鹤年日夕忧悸絶鱼酒盐酪以自贬阅二十年道始通乃归武昌卜地樊山窆父防淋雨鹤年拜雨中宻云不澍毕雨如故已而访母坟自秋徂冬不获忽梦母出髙堂中牵衣恸哭侵晨询隣老即于旧所居宅西见土有防下者起视得骸啮血渍骨及母当中齿黒如漆騐之乃殓骨瘗洪道乡着有丁鹤年诗集卒寒溪后人树梅花以识之
　　岿玉崖元末隠者精形家言著名江湖明初上彻御聴因去髪一瓢一笠游蒲圻常趺坐上方灵鹫二寺卒鳯凰山下【旧通志】
　　明管讷姓谱名时敏洪武中楚府长史在任四十余年以忠谨称年七十致仕王奏留禄养终身仍赐地黄屯山所着有蚓窍集秋香百咏诗
　　俞彧字文彧钱塘人洪武中谪居兴国丧母遂家焉尝建言除佛老毎施药济贫寓垒山数十年诗文自娱不求人知所着有垒山録三巻无子妻死不再娶依弟以老初号心隠晚年号瓠落子有轩曰轩皆自为传记【旧通志】
　　杨士竒明史稿名寓以字行庐陵人早孤贫甚力学授徒自给多游湖湘间馆于江夏最乆时姑苏杨仲举戍武昌士奇偶至县途中遇雨憩仲举家见其方为童子句读与谈有契士奇故善易遂授焉仲举即让馆与之自教授于他所终受其业后士奇入相乃相荐引累官至尚书
　　牟斌　韦玺俱锦衣卫指挥正徳初淮安知府刘祥忤刘瑾逮祥下狱使斌玺讯之二人明祥非罪瑾怒矫制谪斌玺沔阳卫百户两人徙居通城嘉靖初诏复其官而斌先卒玺得命未几亦卒两人皆读书能诗
　　周应龙字在田江陵人寓居本省保安门苍龙桥夀至一百一十二巡抚董汉儒顔曰六朝人瑞【以上旧通志】
　　汉阳府
　　汉王常字顔卿舞阳人王莽末为弟报仇亡命江夏巳与王鳯王匡等起兵新市号下江兵战小长安为严尤所败壁于宜秋刘縯往説之常遂决志归汉更始立拜廷尉大将军封邓王建武二年诣洛阳降光武见常甚欢劳之封山桑侯累从征伐有战功拜横野大将军乆之屯故安拒卢芳十二年薨于屯所諡曰节侯【旧通志】
　　董黯姓谱字叔达其先句章人仲舒裔孙也事母孝比邻王寄母以黯能孝讽寄寄忌之伺黯出辱其母黯恨甚及母死斩寄首以祭母自陈于官和帝诏释其罪且旌异行召拜郎中不就后侨寓孝感今邑北百三十里有黯墓
　　唐于鹄全唐诗小传鹄以诗名晚唐尝隠居汉阳作买山吟有集三巻传世
　　五代王彦章五代史列传字子明郓州夀张人为梁行营先锋马军使骁勇有力能跣足履棘行百步持一铁鎗骑而驰突奋疾如飞军中号王铁鎗唐兵攻兖州末帝召彦章使守捉东路至递坊以兵少战败退保中都又败唐将夏鲁奇举矟刺之彦章被擒庄宗爱其骁勇遣明宗往谕之彦章仰顾明宗呼其小字曰我岂茍活者遂见杀旧图经云彦章幼居孝感之九山
　　宋程颢宋史列传字伯淳世居中山徙河南父珦仁宗朝为黄陂尉颢举进士用吕公着荐为监察御史哲宗立召为宗正丞未行而卒年五十四文彦博采众论题其墓曰明道先生赐諡曰纯公旧志云先是珦父遹令黄陂而卒珦不能还后为黄陂尉遂家焉时颢母侯夫人梦双鳯投怀遂以明道元年壬申生颢明年生颐今邑中程乡坊望鲁台皆其生平游息处后仍归洛中
　　程颐宋史列传字正叔哲宗初司马光吕公着共疏其行义召见擢为崇正殿説书郎绍圣中削籍窜涪州徽宗即位徙峡州俄复其官卒年七十五世称为伊川先生赐諡曰正公余详见颢传
　　呉昌裔宋史列传字季永中江人早孤与兄泳痛自植立不肯逐时好得程颐张载朱熹诸书輙研绎不倦嘉定七年举进士闻汉阳守黄干得熹之学往从之
　　元李孟元史列传字道复潞州上党人徙居孝感生而敏悟倜傥有大志通贯经史逺近之士多从之至元三年拜中书平章政事同知枢宻院时释老二教设官权抗有司乃奏罢僧道官天下称快皇庆二年仁宗赐以孝感地二十八顷入见必赐坐延佑元年复拜平章政事二年解政归卒諡文忠
　　窦黙元史列传字子声初名杰字汉卿广平肥乡人防国兵伐金黙为所俘得脱归其乡转客蔡州金主迁蔡黙恐兵且至又走徳安孝感令刘宪子以伊洛性理之书授之黙自以为昔未尝学而学自此始继还肥乡以经术教授由是知名
　　察罕元史列传西域博勒和城人博览强记通诸国字书仁宗时累官叅知政事得大臣体暮年居孝感白云山别墅以白云自号尝入见帝望见曰白云先生来也其被宠遇如此
　　萨天锡姓谱幼时侨寓孝感博学能文登泰定进士知襄阳县终燕南道亷访司照磨
　　明萧士美江西人侨居汉阳文寺山万厯十年父沐病泄士美割股肉和粥啖之而愈
　　罗洪先字达夫吉水人嘉靖乙卯尝偕王龙溪游楚寓黄陂深山中龙溪先返独留一小楼日夜趺坐凡五月余自觉有省咏夜坐诗十首以贻蒋道林【以上旧通志】
　　朱英□楚东安王四世孙初授宗正献贼破武昌□削髪为僧避止孝感县诸赵乡之李家庵及闯寇陥京师遂自缢死藁葬庵右后迁江夏【邑志】
　　黄州府
　　汉周仁周平王次子汝坟侯烈十八世孙西汉时徙居黄冈继烈封侯其后以避西晋乱复他徙至周灵者起仕梁【旧通志】
　　三国毛价魏志列传字孝先陈留平邱人旧志云价携幼子家于麻城有魏武赐价手书万古髙风四大字迄今子孙珍藏之
　　南北朝鲍照宋书临川烈武王道规传照字明逺文词胆逸尝为古乐府文甚遒丽临海王子顼为荆州照为前军叅军掌书记之任旧志云照筑室于黄梅今邑治基即其旧宅有读书台在东冲山
　　徐俭南史徐摛传东海郯人长子陵最知名陵子俭一名报幼而修立勤学有志操梁元帝召为尚书金
　　部郎中累官御史中丞旧志云隋大业间子斐授广济令俭随斐到任遂留居西郊外
　　唐李泌唐书列传字长源徙居京兆七嵗知为文天寳中诣阙献复明堂九鼎议帝异其早慧召讲老子有法得待诏翰林仍供奉东官太子遇之厚尝赋诗讥诮杨国忠安禄山等国忠疾之诏斥置蕲春郡五代陈曙蜀人尝举进士唐末避地遯于蕲州山中乡人有防集或祭神曙不待召而至由是人多设虚座陈酒肴以俟之舍中惟一榻素书数巻与蛇虎杂居雨雪满堂亦自若凡数十年顔鬓不少异元宗召之不肯起后徙居鄂渚不知所终【旧通志】
　　宋韩琦宋史列传字稚圭相州安阳人旧志云兄琚天圣间守黄州琦侍兄寓居安国寺读书白昼青灯风雨无怠后人想其徳望为立祠于读书处
　　朱服宋史列传字行中乌程人熈宁进士元丰中为御史后坐与苏轼游贬海州团防使蕲州安置改兴国军卒
