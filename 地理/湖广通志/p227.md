<!-- { "loadSidebar": true } -->
　　李时珍字濒湖蕲州诸生精岐黄术楚王荐于朝授太医院判以子建中贵封文林郎珍博洽羣书著述甚多其本草纲目书考九百家稿凡三易子建元上之朝礼部刋行王世贞董其昌为之序建中乡魁歴永昌府同知建木赠宪副孙树初另传
　　张步云字子龙广济人嘉靖戊午乡荐任学正迁知太平府有土官系狱论死其侄贿谋承袭诬其子非酋岀云却其赂刺血以验由是忤监司意罢归防长隄两决五县为鱼云时年八十四为书数万言控两台各捐金修筑至今赖之【以上旧通志】
　　王廷瞻三楚文献録字稚表黄冈人嘉靖已未进士除淮安理官理官从侍御史按狱率以刻覈立威瞻独持平笞不易人入为监察御史按覈畿辅屯田勳戚中贵侵牟廋匿不可问疏请杜冒滥穆宗在裕邸以闲田相易不许也万厯五年迁右佥都御史巡抚四川蜀当用兵都蛮后岁比不登物力耗屈瞻至循行郡邑问民疾苦缓征薄赋民以还定建昌松潘番蛮入冦瞻潜师压境擒其渠魁诸迫胁党与贳不问于是诸蛮皆来降愿易姓为编户受田牧事迁右副都督抚南赣歴两京戸部左右侍郎督仓塲仓塲以边费绌于故额强半瞻酌盈缩量入为出时寳应诸湖水为患溺没粮艘朝议以瞻习淮事加右都御史督河漕抚江北诸郡瞻因条列谓宜度水脉缓急地势髙下人力难易乃于石隄东濬月河建五闸以避湖险所费较初估省十之五上嘉其功迁户部尚书赠金币移南刑部乞归卒赠太子少保
　　李畿嗣三楚文献録字民钦蕲水人嘉靖壬戌进士除广信推官庇平民忤权相为营缮主事督乾清宫工世宗亲赐食卒为严嵩中伤左迁漳州同知数平海冦寻歴南刑兵部郎出知惠州先是沙田陆梁人民大散嗣勤招徕纵反间擒贼首流移尽复时岭南有事罗旁罗与肇庆相接延袤数千里剽掠不可制当事疏嗣调守嗣设方畧大破之尽平罗旁东西山升泷水为直罗定州置东安西宁二县焉捷闻迁监军副使
　　李植字良材黄冈人嘉靖辛酉乡荐除万县令善治疑狱有亡赖子杀一家七人而匿大索久不获祷于神得其貌寤而迹之俄就缚有僧支解人隠其尸展转二十年不决植从容谕僧乃具言尸所卒伏辜五载考最征拜御史疏请省夀陵费上嘉纳之后以抗直出为福建佥事
　　耿定力字子健黄安人隆庆辛未进士授工部主事出守成都迁按察司副使督闽学首録蔡文荘陈布衣后裔以示风向累迁南佥都御史督操江疏言使罔利薮奸巳复上疏极言中使之害累官南兵部右侍郎卒赠尚书赐祭葬生平学问以求仁为宗以与人为善为体真修实诣超然自得与仲兄定理辈讲学不倦
　　李孟春字爱池蕲州人隆庆丁夘乡举授西平令官箴清肃嵗旱鬻产佐赈不忍开徴抚按劾之民泣控愿完节年逋欠当事未信及查覈果全完叹曰有牧民若此者乎悔其疏巳发亟为雪救迁顺庆同知寻迁刑部主事致仕归【以上旧通志】
　　吴良吉三楚文献録字石梁黄冈人年少补诸生有声笃信好古日以讲学为事督学胡庐山倡学楚中吉往谒待以殊礼胡偶爬其顶吉曰不敬胡曰偶然耳非不敬也吉曰若至尊之前此手肯去否胡耸然邑侯孟特重之每请见有所益即拜谢一日偶询曰贵乡有一命案昨以二人抵吉问状孟曰以石击死吉曰两人扛石击之乎一人抛石击之乎孟凛然遂解一人其人来谢吉叱之耿定向弟兄闻其名过访防雨涨不能去日以麦饭鲜鰕为供客具耿尝戏谓人曰吾生平为吴石梁先生麦饭淡鰕所苦然不敢不饱也
　　吴自守字介夫广济人学邃于易顾日岩建读易庵延之自是称易庵先生从游日众设讲堂泉湖侧以待四方学者
　　陈王道字仁辅广济举人尝欲彷行范仲淹义田朱子社仓法是时广济嵗苦漕运张居正为相道与刘梅沙请改折色获允其半后人赖之【以上旧通志】韩绅【详孝子志】
　　胡海字光伯广济人以诸生就武试成万厯癸丑进士歴蓟州副将归凡俸余所蓄悉付弟浩兄弟同居六十余年未尝疾言遽色乡人龚氏兄弟争田搆讼海闻之兄弟对泣龚氏感而相让浩子一琏由拔贡官至广西布政使赠浩奉直大夫【旧通志】
　　瞿九思三楚文献録字睿夫黄梅人少有异禀入小学即究综六经五纬旁括百家十五作定志论学书娓娓四万余言歴主白鹿濂溪岳麓石鼔诸书院皆论学有发明万厯癸酉举于乡为梅贪令所诬夺孝亷发口外长子甲从甲时年十四过京师上书宰相张居正讼父寃居正召九思见问对甚合曰瞿真寃且才也于是九思虽发輙得入京具疏辨奉防勘拟杖还里归则益进于学闭闗不出中州东坡嵩阳两书院粤之濓溪书院咸坚请论学作中庸口授中庸位育圗中庸运卦益有发明观察冯慕冈迎主化民成俗仿周礼号乡师因撰土俗章程盛朝仿古编声乐编实用编童叟歌习之嗣更先后作古乐测孔庙礼乐考仁统洪范衍义至圣荣哀考六经以俟録厯正诸书两堂疏荐徴授翰林待诏不起俞旨嵗给米六十石资待诏著述乃着明诗拟武功録遣少子罕并乐章献阙下卒年七十有一龙坪尝为九思创书社额曰江汉书院官置学田子二甲成孝廉早卒罕亦伏阙白父寃人称瞿氏双孝子
　　李际春三楚文献録字和元蕲州人生而蚤慧执经于仲兄思池终身不敢序雁行万厯丁丑成进士宰归安有富监者淫人妻而焚其夫姻连要津殆不可问春卒穷治之抵于理时诏量郡邑田豪右隠占独累穷民春按籍履亩未尝少徇分试浙闱当路以爱子越籍见托峻拒其请移户曹督饷兰州一幕官解数千缗中为盗刦春廉其实以他羡补之幕得不死迁凉州叅议地方苦俵马力陈不便寻督广西学正以去任风影事见中拂衣归募数千金筑隄长二十余里障郡之赤东湖水患时以两台荐擢四川叅议定贼之乱陞汝南副使平矿盗没心秤嵗饥拮据荒政全活数千万以劳瘁卒于官春天性孝友兄弟五人相誓世世无析箸男女千指怡然同爨尝训其子朴标梴枎等曰吾居乡居官惟以神二字时时在念汝辈宜用此心肠作人迎养长女成其节子梴孙本晟俱进士
　　王陞三楚文献録字于勳黄冈人万厯已夘乡荐选山东肥县谕迁蜀威逺令威俗悍羣不逞輙敢讼长吏陞曰无他过长吏或贪耳示以廉遂驯服暇且具饼食每单骑至穷乡下里劝民耕转泗州守舟东下山谷老稚各负豆一二斗稽首上陞辞不得人受一升泗以水不治熈祖陵为水浸啮陞具疏求开髙家堰以疏水源上遣科臣视河竟以开支流报陞具掲忤诸当道意遂以周家桥大工责陞独任之视畚锸杂土佣坐卧风雪役竣水稍杀又泗某奉祀者倚陵荘夺民田陞按册厘核不少假迁渝州佐督饷平播改贰遵义移上谷龙门介不可犯老而弥笃嗣迁滇镇南遂拂衣归归则讲学正宗防馆其学以天理为安倡修问津书院歴官去皆塑像祀之
　　王大谟字惟允广济人万厯庚辰进士令太湖甫八月御史台按视才之荐为比部郎适中官父锦衣张某卒孽子争财自杀下部鞫所由尚书宻属谟谟至其家慰吊引见其稚子仓皇讯之得实归具词平允锦衣嗣子得全上与中官大恱热审中官例至大理寺署南面坐尚书以下皆侍谟曰春秋尊王人而奄尹不列朝署使者当下中官怒谟疏论大臣者陛下之子孙中官者陛下之臧获子孙举事而令臧获视之又偃然俯而临之谓天下后世何疏留中歴员外郎督学云南捐俸搆玉华书院聚诸生讲业迁广西左叅议以母老乞归养薄田数亩外无余羡焉石昆玉字楚阳黄梅人万厯庚辰进士特授苏州知府执法不阿领鹾使以亷洁称节云中甚得抚绥法奏疏诗文冠一时子有恒有信孙确砺砻磐皆著名确令丹徒调宜兴皆有善政砺以保城功乡人祀之
　　张星字聚薇蕲州人万厯壬午举人令如臯邑有沙田嵗苦水涨压没星捐俸濬河导水入海民以有秋又盐塲旧例每一撤丈费商人数千金星单骑裹粮而商不扰通州有巨蠧交通势族官民畏之独毅然请抚按锄治中官骚扰滋害星正色不避迁归徳府同知致仕【以上旧通志】
　　梅国正三楚文献録字克生麻城人万厯癸未进士令固安鸣琴畿辅七城自肃以政最入为御史防宁夏镇将哱拜子承恩等据城叛命正监李如松军征之破其外援引水灌城城中食尽援絶有愿献南城者総兵牛秉忠年七十贾勇先登正援梯大呼曰老将军登城矣诸将曷怯乃毕登南城下贼复据守大城正纵反间许相圗自效贼遂内乱杀刘东旸许朝俘承恩以献哱拜自焚死以功陞大理少卿廕一子锦衣百户后晋佥都御史巡抚大同又五年陞兵部右侍郎総督三镇以父防归遂卒
　　樊玉衡三楚文献録字钦之黄冈人万厯癸未进士授广信推官召拜御史性强直敢言首请皇长子出阁讲学再疏三王不宜并封讥切中禁谪判无为州稍迁全椒令时以国本未建为忧衡齐三日草疏极言戚畹愤摘疏中语泣愬上前防一夕三四拟事且不测赖南溪相宻掲主上御极未尝杀谏臣廷臣亦亟请下衡疏以正所坐上乃取疏焚之而衔之者卒假他案遣戍雷州长子鼎遇伏阙请赎父罪不允光宗立次子维城以盐官令得覃恩引例乞停已封貤父职由是在雷二十四年始得防赐还补南刑部主事辞不赴惟陈时政十欵诏褒之以太常少卿致仕维城另传
　　夏忠字孺和蕲州人万厯辛夘举人令淮安桃源时苦海冦忠修葺城堡严保甲雈苻无警调宛邓革羡余不取邓有大辟系狱者百余出脱九十二人梓有鸣寃録陞思明府同知致仕【旧通志】
　　樊玉冲三楚文献録字元之衡之弟万厯乙未进士除商城令为治举要领罢猾保及马快按诛大豪余蠧不敢犯中珰采矿至商冲具言无矿与珰抗明日薄欵珰以酒珰执冲手曰好手冲曰无他好只是不捉民间钱耳因导珰入险为文告山灵曰有矿耶无矿耶何不吐符陈贡以抒天子忧天子视民如伤如令与珰借口括金以负天子愿神夺其魄殒其命珰气夺怏怏去调昆山折织造中珰亦如商时报最拟受铨部闻父病即驰归侍父衣不解带者数月劳苦成疾卒商昆民祠之嵗时以蔬菽防茒荐曰在任时所尝御不敢忘也后令治或无状輙入梦谴告令匍匐请冒昩焉懐宗初敕建祠諡孝介
　　舒其志字元渚广济人父贤事亲至孝年四十梦神赠双璧始有子长其心次即志也登万厯乙未防魁授行人擢四川督学江西按察使淮王欲立宠娼子而锢世子于秘室娼子左右皆羣盗出没彭蠡间志初弗问忽夜半出片纸捕其党置之法面责王王立出世子而杀娼子税珰李道于湖口凤凰矶为暴志隂制飞舸宻令守戎夜聚芦苇围矶纵火珰怖因乘机缚其魁送九江狱众校争投水志单骑驰至故为之画曰若住此吾知不免惟束装宵遁耳珰果遁去已得请防革除居民立祠祀之迁江西布政归卒子简默皆有名
　　吴化字敦之黄安人万厯乙未进士授镇江推官数断疑狱出人意表民有压死者诬为诸生某扑杀化案之曰扑人者右其手理宜横今纵而左非扑也民乃服逺近神之累官戸部主事
　　李长庚字孟白麻城人万厯乙未进士由户部主事累迁顺天府尹京畿荒旱疏请平粜赈饥免税皆朝上夕可民頼以生巡抚山东与民休息迁戸部侍郎督饷天津复海运仓厫充实晋刑工二部尚书魏珰以为杨左党削籍懐宗时起大司农冡宰上褒以勤劳清慎后与柄政者意不合放归【以上旧通志】张邦翼【详忠臣志】
