<!-- { "loadSidebar": true } -->
　　连南夫明一统志应山人建炎初守濠州累官广东转运使新兴饥发仓赈济全活以万计
　　孟宗政宋史列传随州人宁宗庆元四年赵方募士遴将乃拔宗政而补以官宗政立三军偕扈再兴陈祥分统焉设伏三方蹀血而战既而枣阳报急宗政午发早至赵方移帅京西闻之大喜使权枣阳流民归者数万宗政发仓赈济给田创屋居之籍其壮者号忠顺军俾出没唐邓间威名大振累官至荆鄂都统制置信赏必罚好贤乐善为一时名将死之日边城为之罢市
　　孟珙宋史列传字璞玉父宗政招唐邓蔡州壮士二万号忠顺军命江海総之众不安以珙代海分为三军众乃帖然绍定五年为京西兵马钤辖枣阳军驻劄复檄戍鄂屡败金人灭之理宗谓曰卿名将之子忠勤体国破蔡灭金功绩昭著歴封汉东郡公珙忠义贯金石在军中与参伍部曲论事片语折衷众志皆惬虽老校退卒壹以恩意抚接惟建旗鼓临将吏色凛然无敢涕唾者退则焚香扫地隠几危坐若萧然事外其学邃于易作警心易賛自号无庵居士李庭芝【详忠臣志】
　　王登宋史列传字景宋徳安人少喜兵法慷慨有大志孟珙招之幕府久之调巴东县后举进士调兴山主簿吴渊为制置使具书币招之登方与客奕发书长揖出门既见渊请为节制至沙市椎牛酾酒誓众股栗聴命立竒功于沮河赵葵为制置使握登手曰景宋一身胆惜相见晩也俾叅宣抚司兼京西节度马光祖为制置使辟充叅谋官迁京西提点刑狱威声日振
　　边居谊【详名宦忠臣志】
　　元赵复【详人物志】
　　鲁璠【详文苑志】
　　明樊士信【详忠臣志】
　　陈夀分省人物考随州人洪武中由乡举入太学授户部主事永乐元年迁员外郎出为山东叅议召晋工部侍郎皇太子监国南京夀辅导尽职太子尝谓侍臣曰侍郎中第一人也九年坐累死狱中逾年启殡如生仁宗即位赠工部尚书諡敏肃官其子瑺亦至工部侍郎
　　章寅分省人物考字以敬随州人永乐甲辰进士授监察御史出按苏松及滇南辽东诸郡风裁肃然补交趾按察使以母防归复除江西按察使亷介勤恪决断明允既卒吏民哀悼防防归家无赢帛妻孥贫寠
　　陈金分省人物考字汝砺应城人成化壬辰进士令婺源擢南京御史风裁凝重歴副都御史巡抚云南讨平竹子箐叛苗劳绩茂着进户部右侍郎総制两广军务先是都御史韩雍开大藤峡金至值岑猛告变极力区画疏改大藤为永通边夷底宁进南戸部尚书防江西桃源盗起诏総七省兵平之进太子少保复総督两广入掌院事值车驾南征还次通州时宸濠就执权珰江彬辈欲混淆功罪金首言王守仁伍文定之功廷议遂定寻加少保致仕金虚公好善刚果有为志在立功不问家事
　　程春震分省人物考字时举云梦人成化壬辰进士令建昌擢监察御史按大同广西皆有声以忤权贵谪知安岳进顺庆同知守马湖府
　　华清【详文苑志】
　　陈轼分省人物考字子敬应城人治乙丑进士知定海擢御史以抗直不徇时贵出为山西按察副使歴戸部侍郎性明坦乐易泾渭不淆临政精确有体卒于官赐祭葬
　　顔木分省人物考字惟乔随州人正徳丁丑举进士与王廷陈颉颃声誉端雅峻洁人恒推重初知许州以荐调亳州惩武人石氏之肆坐中伤免归益淬砺自信曰彼能尼吾仕而不能错吾履能黜吾爵而不能毁吾学吾将树风立言示范后世屹然正于淮汉之间号淮汉先生着有家政州乘七礼解选诗评诸书
　　向光振字伯羽明一统志随州人正徳中领乡荐性严谨絶俗奔父防渡海遇风以身祷风止母病当应制不行祖所遗产悉以让兄嘉靖中知四川髙县刻励清操多政绩
　　髙翀三楚文献録字允升安陆人诞时母梦旭日堕懐稍长能为七言诗喜读蔡虚斋书谓为学不根理道而袭陈言虽华无当也嘉靖壬午举于乡丙戌成进士初令犍为调溧水补束鹿皆不务新条格以夺民便廉刻自奉不改寒素召入戸曹寻叅议浙江久之擢布政使拜右副都御史巡抚贵州防修三殿巨木皆征于贵翀祗役三嵗乃竣时诸苗伺隙相煽而起翀曰彼犬豕窥吾力短长而为此倘以木政绌而议抚直货之耳宜抚其罪薄而弱者取其凶顽殪之乃上以剿为抚议上命便宜行事叛卒李昻拥众称雄梗云南贡道两省患之翀释胁从离其党使内应因扬兵临之昻鼓噪至我兵四合内外夹撃昻成擒诸寨皆惊散乃立保甲法给产授粮籍以为兵贵人益赖之治黔五年六征皆捷上嘉之廕一子入监以老乞归年八十一卒所着有奏疏集及玉华诗文稿余应绪分省人物考字思孝应城人嘉靖癸未进士授南户部主事转考功司郎中考察秉公忤权贵免归以荐起官歴户部右侍郎端介醇谨笃志圣贤而谦冲脩谨始终不渝门人称为慎修先生
　　姜凤字廷瑞安陆县人性质直狷洁惟喜读书考古虽闺门无戏言与人恭敬择交游慎取与清脩砥节以贡入南雍嘉靖间授常山丞未行卒
　　吴翰词分省人物考字子脩应山人嘉靖庚戌进士知东阳清约慈爱不阿权势拜监察御史按云南风采卓然时严嵩势方薫灼御史复命輙索赂词不能应遂乞告杜门性耿介方直燕居整肃家人亦不敢迎歴官十余年惟旧居数椽比卒敛以緼袍敝屣士林称之
　　杨芷三楚文献録字文植安陆县人嘉靖癸丑登进士授吴江令值倭警遂増城陴造飞舰自制大旗张左右翼御之清野凿舟有胜墩之捷俘斩三千级擢南户部移兵部歴陞广西佥事防古田贼披猖芷设方畧殱其魁黄朝猛等八寨悉平调潮州兵备先是海冦曾一本山贼林道干相为声援芷与战铜山莲隩覆马耳砦沿海悉安陟福建大参迁江西布政穆宗立上言十欵皆经国要务性孤峭不为时俯仰方艾引年士论髙之林下三十载笃宗戚赈闾党敦古尚谊嘉与后进晩号白兆山人着有碧社吟按旧志芷一字次泉防孤育于兄兄亡嫂使供洒扫芷窃向学遂能文一日送兄子应试自陈于学使者面试得补诸生中嘉靖壬子乡试始有以女妻之者兄子夭芷事嫂至谨养生送死一如母礼尝训子弟曰学力既到俗气自消金玉自贱骨肉自亲横逆自化人以为名言
　　何宗彦字君美随州人万厯乙未进士歴官少詹事晋礼侍摄尚书事时储讲久辍政弛官旷彦随事进规多所禆益后移疾还里光宗立即家拜礼部尚书兼东阁大学士未几病薨赙予甚厚遣行人防归赠太傅諡文毅彦性刚正动循规矩而识力明辨立朝大节断断如也一时推清节者必以为首云【旧通志】杨清三楚文献録字澹孺应山人忠烈之兄以贡任宜兴训迁国子助教陞金华通判为诸生时与忠烈读书山中雅慕同里二宋二连人亦以连宋目之忠烈被珰祸清罢官家居及事雪复任衢州后卒【并见旧通志】
　　刘伯生　刘伯燮【详人物志】
　　杨涟【详忠臣志】
　　邹观光三楚文献録字孚如云梦人英敏力学万厯庚辰进士授中书舎人留心国计民生与魏允中顾宪成等上下古今砥砺忠孝丁外艰起除铨部发诸吏伪増减文书得拜官者数百人抵罪部一洗歴四司所具疏上一一报可偶有所陈论不合即乞归养母十余年始补南职方郎既卒迁贰冏乡人咸惜之观光喜作育人才积书数千巻于学宫勒序记之人称大泽先生
　　程慥字飞耀云梦人明道先生后裔性孝友两兄私其先业无怨言母病延医卜茔兆独任其事嵗饥盗起皆望庐而返曰厚徳士也叔子徳良司李重庆归槖中无蜀物慥大喜及卒乡里称曰正靖先生【旧通志】
　　皇清郝明徽字彦白云梦人性孝友明懐宗庚午举人授太平令立社仓培学校力除苛政大旱祷雨立应嵗歉有野竹结实之异民赖以疗饥致仕归里置义田笃厚宗族一以范文正为法
　　李士竑字广庵云梦人顺治已亥进士初理云南楚雄改令旌徳政平民和迁维杨郡丞驻节歩惠恤商贾两署府椽昭雪疑狱以疾乞休居林下十载好学不倦
　　黄苏字奎临云梦人顺治已亥进士令掖县甫下车活寃民七姓嵗歉设赈邑濒海民苦逃盗株连严缉捕除渠魁民赖以安两署海防治行为山左最致仕后力行善事云人至今称之
　　李宏建【详文苑志】
　　刘鼎文字坦齐云梦人康熙壬戌进士知宁乡县刑清政简猛兽不入境新学宫劝农课士去任已久民犹歌其遗爱
　　张奎华字斋云梦人孝事继母兄病肺侍药累年不懈生平无疾言厉色人咸乐其平易
　　荆州府
　　周伍举一曰椒举楚大夫左传楚子合诸侯于申示诸侯侈椒举曰夫六王二公之事皆所以示诸侯礼也诸侯所由用命也今君以汰无乃不济乎灵王为章华之台与举升焉曰台美夫对曰臣闻国君服宠以为美不闻其以土木之崇髙彤镂为美也若君谓此台美而为之正楚其殆矣
　　伍奢【详忠臣志】
　　伍尚【详孝子志】
　　申包胥【详忠臣志】
　　伍员监利人按员事详左传史记诸书不具载其子曰度自鲍氏归白公胜待以兄礼封鲍侯度惧祸及去之武陵因家焉棠君就执伍几赤族今之苗裔度所出也其后有伍被者汉人淮南王安好学术招致英隽以百数被为冠首久之淮南隂有邪谋被数微谏不听后安败自诣狱伍员备考云歴唐晋宋明或籍武陵或豫章或南闽监利志云今插槐故里之北子姓蕃衍世业耕读康熙辛酉奉
　　国朝新例学臣蒋批准奉祀生祀员于乡贤祠
　　蜀汉董和蜀志列传字防宰枝江人其先家巴郡江州汉末和率宗族西迁刘璋以为成都令时蜀土奢侈和躬率以俭所在皆移风变善歴迁益州太守清约如一南土爱信昭烈定蜀与丞相亮并署大司马事献可替否共为交欢二十余年比死家无儋石之储
　　霍峻蜀志列传字仲邈枝江人先主时为中郎将守葭萌城张鲁遣杨帛诱之不应后刘璋将扶禁向存等帅万余人围峻经年不下城中才数百人伺怠出撃大破之斩存首以功迁梓潼太守在官三年年四十卒子弋字绍先为太子璿中庶子璿好骑射弋尝引古义谏之
　　南北朝刘凝之南史列传字隠安南郡枝江人凝之慕老莱严子陵为人推家财与弟及兄子立屋于野外非其力不食辟召一无所就妻梁州刺史郭铨女奁具丰丽凝之悉散之亲属妻亦能甘穷苦共乘蒲笨车出市卖易周用之外輙以施人姓好山水隠衡山之阳采药服食妻子皆从其志
　　明杨溥分省人物考字济石首人洪武已夘举乡试第一庚辰成进士除翰林编修永乐初转太子洗马东宫读汉书称张释之之贤溥对曰释之固贤非文帝不得行其志因采文帝事编以献寻以车驾北征东宫奉迎稽缓上咎责辅导者遂与黄淮金问同逮诏狱淹系十年溥励志读书不辍同难者止之曰朝闻道夕死可矣五经诸子读之数回不以患难介于中仁宗立释溥擢翰林学士入阁典机务旋陞太常少卿宣徳元年髙煦反既平或请袭赵王溥执不可赵邸获全宣帝尝从容谓溥曰古之君臣更相戒饬克致太平比来人臣多进谀词溥对以直言非难受言为难陛下诚乐闻谠论臣下谁敢不殚竭愚衷上善之十年陟礼部尚书兼学士正统三年加少保武英殿大学士溥首疏开经筵择讲官及选左右侍从之人培养本原上皆嘉纳又疏言西北二边急于防守而所在壮勇之人乃发戍南方非所以全其生而圗其用惟悉从南北所直发遣庶几人习水土兵政有备诏廷臣议行之溥质直廉静无城府诸大臣论事争可否溥平心处之人皆服其相业为一时之冠与杨士竒杨荣同心辅政时称三杨正统十一年卒赠太师諡文定
