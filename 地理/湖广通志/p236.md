<!-- { "loadSidebar": true } -->
　　刘敬楚纪武冈州人永乐辛丑进士由县令擢御史迁山东副使练军实核□饷抑豪右不以夷险渝操罢免家居再起为都御史未赴而卒
　　袁宁新化人正徳丁夘举于乡任普安知州土官搆害地方宁下车却其餽遗遂受约束普民徳焉归田后杜门扫轨自娱山水间【见旧通志】
　　杨廷芳楚纪邵阳人天顺庚辰进士授南京评事转寺正多所平反仕至贵州佥事以疾归讲学于邑之东山号东山先生年九十八吟诵不辍人称其年近百龄学长三絶
　　黄琉武冈州人天顺已夘乡举任吏部司务性敏练有守陞刑部员外郎雪寃甚众
　　伍佐新化人治已酉乡举任河南府通判迁安寜知州州民多寄户影射徭役佐编籍申白宿顿除转赣州同知属龙南冦警佐连捣山巢俘馘有功陞思南知府劝农桑修学校以目疾乞休为人亷介恬退所着有文峯集【以上旧通志】
　　康宪邵阳人明一统志幼孤事母雷曲尽其孝治中以嵗贡任广元知县嘉惠学校寛恤小民蠲串钱之代逋乏之征九载归田恂恂谨厚人有非义愧不以闻治家有法尤敦婣睦卒年八十四
　　唐凤仪明一统志邵阳人正徳戊辰进士授行人拜监察御史出按苏松再按浙江释疑狱表忠节禁奢侈风纪肃然擢应天府丞进佥都御史巡抚四川值嵗大饥疏请赈济全活无筭芒部跳梁时议征勦溽暑出师凤仪疏请息兵计擒沙保蜀人大恱陞左副都御史母艰归卒赐祭防一子
　　李中宪新宁人正徳间以贡士任广元令兴学校防防独饬军卫贤声茂着乞归之日行李萧然卒年九十有五
　　杨和城歩人以嵗贡任梧州通判清税课捕剧盗改判浔州督勦有功迁剑州知州州隣丽江土官夺民田严谕还之和性刚而爱民剑州人有竹溪遗爱集纪和善政
　　曹一夔武冈州人万厯甲戌进士授行人擢监察御史巡长芦山东盐法条陈十二事着为令甲再巡四川转嘉湖兵备洗寃厘以激扬清浊为先乞养亲归卒所着有虚白堂集
　　车大任邵阳人万厯庚辰进士令南丰遇事敢为时流冦乱后户多逃亡邑民供废田之税大任力言于上官请聼民就便近买给得奏允行且符下他县如大任请困遂苏陞礼部郎中出守福州时日本叛扰东南多警乃练军实缮城隍首行常平社仓之法叙赉特优擢嘉湖兵备副使创建仁文书院迁巡温处参政以养亲告归所着有萤囊阁正续集四十巻喻言六巻
　　刘应龙邵阳人万厯间进士初令昆山以清简理狱以精明摘奸裁运军粮羡勤学校课试士民感恱行取擢御史奏减苏州粮数万石苏人为之立祠出按山西福建复按畿辅捐俸赈饥迁南京太常少卿告归应龙尤深究性命之防所着一得编传于世王尚贤邵阳人父殁事继母尽孝以大父遗产譲其从弟领万厯甲午乡荐授将乐令革坊里陋规汰絶军冒食改补苍梧税无分厘溢额商旅赖之防派宗藩赡产尚贤按得军田冒占者如数充之免夺民田数千亩晋苏州同知署长吴二县篆抚武进乱民擒丹阳剧盗置官田苏漕累理寃狱尤以清节着闻所着有菉园集二十余巻
　　陈九鹤邵阳人万厯已酉举乡荐孝友醇谨值嵗歉鬻产市米为淖糜数处人頼全活晚令嘉禾邑小而残抚绥煦育民赖保聚未几告归析田产之半以赡兄弟之子【以上旧通志】
　　刘孔晖【详忠臣志】
　　卢大受【详忠臣志】
　　方观详【孝子志】
　　王朝卿【详孝子志】
　　车大敬【详义士志】
　　简而亷【详孝子志】
　　岳州府
　　明方升明一统志临湘人乡荐第一举进士性宁静有文行拜监察御史按治处咸着清直声迁江西副使卒官箧中惟衣服二三袭士大夫贤而惜之刘纶临湘人成化已酉举人资性刚方知四川灌县岂弟得民秩满士民请于当道愿借一年及归民涕泣追送祀名宦
　　方宾巴陵人治乡贡性方严不茍言笑以义训厉族人终其世族无争讼者正徳间任凤阳通判值山东盗起督兵御淮建壁虹县二城贼至不得渡纵撃大破之御史上平贼绩诏旌异卒于任子启泰河东都转运使启念剑州知州
　　方钝巴陵人正徳辛已进士累官户部尚书时边费浩繁苦心调给六载所上章疏至数十万言受知世庙立朝正直忤权贵请假回籍筑白荆枫桥二隄穆皇即位遣官存问卒赠太子少保諡简肃
　　余坤巴陵人正徳已夘举人官监察御史奉使四川招抚流民数万坤为人亷正尤以孝着有月田漫稿姜廷颐巴陵人嘉靖甲辰进士授余干令擢御史迁淮阳兵备副使是时取民无制江北尤甚廷颐计郡邑公费岁若干籍记之按籍征输为条编法自是大江以两浙左右湖南北渐次举行遂徧京省美意良法实自廷颐始之累官至兵部侍郎予告归
　　白竹华容人万厯庚戌进士官至建昌守以廉着改补琼州迁粤东提学建昌琼州并祀名宦【以上旧通志】杨一位【详孝子志】
　　杨绍儒【详义士志】
　　沈植【详义士志】
　　常徳府
　　宋管师复【详隠逸志】
　　明冯贵【详忠臣志】
　　邓仑明一统志武陵人永乐甲辰进士歴兵科给事中上疏选将帅练士卒汰冗官犒边军去积谨失机禁侵渔严纪律贷贫匠徙达官凡十事坐忤出补长芦运使建议盐课利害十余事民商便之
　　文防姓谱桃源人成化丙戌进士歴南京刑部郎中知重庆府政尚寛平有古循吏风值嵗饥请米万石以赈全活甚众有剧盗啸聚山泽谕之使复业盗感其诚信即解散澍富于学问为诗文古澹有思致年跻耄耋手不释巻居乡以礼法自律人称笃行云杨褫明一统志武陵人治壬子解元丙辰进士选庶吉士歴刑礼兵吏科都给事中持正敢言忤逆瑾致仕瑾败起吏科转通政晋南京太仆寺卿有疏稿诗文行世
　　陈洪谟楚纪武陵人治丙辰进士授刑部主事累官云南布政使值习阿苗乱与都御史何孟春协心调度督饷济兵克平十八寨晋都御史巡抚江西修废政汰冗员纂舆志召入为兵部侍郎掌部事运筹边政益励清操卒赠兵部尚书赐祭葬所着有静芳亭稿
　　龙琰武陵人正徳戊辰进士令上饶改长乐以勤慎为政征为刑部主事能循法守
　　龙翔霄武陵人正徳已夘乡举任阆中令转知程畨府督建黔城能均劳逸恤夫役六年考满晋中宪大夫仍留三年竣城工任黔既久士民感徳为立祠以祀陈仲録武陵人嘉靖癸未进士令新城有廖氏兄弟争讼十年仲録取手足共械出入与居阅月感悟情好如初葬骨数百棺歴刑曹益多平友除山东按察使告归
　　胡舜华武陵人嘉靖庚戌进士令兴化御倭有功歴官布政司叅议奉防籍严嵩赀财一无所染家素贫所得俸置义田以赡族无私利焉
　　龙徳孚翔霄季子嘉靖戊午乡举授卫辉司理首复白泉书院均属县徭役陞宁波府同知宦族奴仆倚势为暴悉置诸法转户部郎中督淮南以清白着谢事归里长诗文书法着对湘楼集徳孚昆季四人并列荐绅子三人襄孝亷负才名膺官太常京国学皆风雅夙誉家门华显云
　　陈思育武陵人嘉靖乙丑进士选庶吉士授翰林院检讨与新安许国石首王乔桂切劘为古诗充经筵讲官转賛善主应天试首録无锡顾宪成一时称得士世庙实録成陞中允大婚礼成进谕徳主顺天试陞少詹纂修防典拜礼部侍郎致仕神宗念其讲筵功多赐驰驿归
　　龙膺徳孚之子万厯庚辰进士陞徽州府推官有清操迁祠祭司主事歴陞甘肃叅政以宿望召入为太常卿
　　江盈科桃源人少甘贫推祖父所遗田以与昆弟授徒自给除夕自郡归道逢失金赴水者倾所携赠之得不死万厯壬辰成进士授长州令县苦京解诸役盈科为置役田二千余亩以资役费比赋勾校每寛其扑曰吾不忍见伤肌肤之效也秩满迁吏部考功主事改大理寺正恤刑滇黔全活甚众主试蜀中擢提学佥事卒
　　胡永顺武陵人万厯丙辰进士任太平推官擢兵科给事直言敢谏疏劾时宰张鼐督臣张我师黔帅张鸣鹤朝野震悚弹魏珰为城狐社鼠御批具见忠爱然宵小侧目族告病归懐宗立迁礼科都给事卒【以上旧通志】
　　唐防【详义士志】
　　皇清杨震生武陵人以选贡授漳平知县操守清白有治剧才民有积逋系狱与设方计使得偿而出之镇兵据民产请逐兵而还民陞知徳州
　　胡统虞武陵人前明进士选庶吉士陞检讨顺治初
　　诏授国史院检讨典直乡试称得人擢国子监祭酒讲学彛伦堂以明善诚身为要陞秘书院学士纂修实録教习庶吉士以疾终宦槖萧然门下士为助葬
　　丁学显武陵人事母以孝闻顺治辛夘登贤书任阜城令治剧有才兼摄景州士民颂其清操陈维国常徳卫人顺治壬辰进士任阳信知县致仕归家无宿舂读书好古工诗文年七十余卒刘昌臣常徳卫人顺治乙未进士初任刑曹恤刑正定有孕妇寃禁洗释之陞按察佥事提学山东雅意作人每按试必引诸生罗立案侧掲经义疏及为文法度口讲指画不少倦转浙江粮储叅议大兵入闽躬督运饷至严防土贼窃发畱驻筹画贼遂平一时有兼资文武之称卒于官
　　石鲸武陵人顺治戊戌进士家贫力学博闻强记授知滦州亷介有治声【以上旧通志】
　　刘体安武陵人制行笃实以嵗贡生为黄陂训导着祀典辑要其言礼器乐舞之制甚详改补茶陵值草贼陈丹为乱体安唾贼大骂遂自刎不殊贼遁复苏
　　罗人琮字宗玉其鼎之子也第顺治辛丑进士授宁波府推官裁阙改朝邑令邑俗轻悍蠧胥莠民悉绳以法而煦育其柔良有神君慈母之颂行取擢四川道监察御史知无不言其所陈禁重耗策备荒励风节立劝惩筹鼓铸荐举人才纂修前史诸疏频奉
　　俞防寻告归人琮笃于内行侍亲疾衣不觧带者积旬遭流冦乱兄弟四人逃避相失人琮肤皲足趼遍行求之不获白首追忆犹呜咽流涕年九十卒文鹄桃源人聪頴博学少时以试义通五经补诸生老得嵗荐司铎永兴课士一以道义多所造就以子志鲸贵赠朝议大夫
　　辰州府
　　宋向正【详忠臣志】
　　明刘有年楚纪沅州人元季自庐陵徙居洪武中以明经荐拜监察御史寻以辞秩养母罚通州输站役偶从旧家得仪礼逸经十八篇上之上命付史馆建文中起知太平府抑横军革黠胥去淫祀厘蠧政以儒术润色吏治当涂人士多懐之靖难时以不迎驾谪戍云南后平交阯起为按察司佥事卒于官李景诚辰州人永乐戊子乡荐任延平府同知平贼有功居乡行事可法【见旧通志】
　　萧璆明一统志辰州卫人嘉靖癸未进士有才华精文翰家贫克自振励授吏部主事擢贵州提学佥事教第严正乞休归日与门人论学不倦
　　唐愈贤明一统志沅陵人嘉靖丙戌进士知宁海县政教兼举擢御史疏劾奸党抗言时政遂乞休归满朝荐【详忠臣志】
　　马元吉【详文苑志】
　　邓显芳【详孝子志】
　　直澧州
　　明张浩澧州人景泰进士任工科给事中澧旧有运京白粮民苦之浩为奏免乡人至今颂焉后从征交趾纪功还卒
　　龚天申澧州人嘉靖举人万厯初为严州同知民有兄弟争产讼十年不止者责令相拜于堂后月余复有兄弟讼而两人为和解则前争产兄弟也改补兖州开永济新河便漕运受上方殊赏兖州祀名宦子錞举乡试孙之产万厯庚戌进士之安以乡举为蜀令死献贼之难【以上旧通志】
　　皇清张舜龄【详孝子志】
　　直郴州
