<!-- { "loadSidebar": true } -->
　　刘之遴南史刘虬传遴字思贞虬子八嵗能属文比长笃学博赡年十五举茂才明经对防沈约任昉见而异之尚书王瞻调为太学博士为昉作尚书谢表操笔立成昉曰荆南秀气果有异才简文临荆州迁南郡太守武帝谓之遴母年髙转西中郎令就养后为都官尚书太常卿之遴好古爱竒尝聚古器数十百种着春秋大义十科左氏十科三传同异十科避难南还湘南王绎酖之子三达少善属文年十二听江陵令讲礼还覆述不遗一字年十八卒之遴题其墓曰梁妙士
　　刘之亨南史刘虬传亨字嘉防年四嵗出后叔父嵩及长好学美丰姿善占对武帝谓其父虬曰之遴必以文章显之亨当以功名著后州举秀才除太学博士代兄为中书舍人累迁歩兵校尉大通六年出师南郑诏之亨以司农卿为行台承制途出本州北界总督众军杖莭而西楼船戈甲甚盛乡部伟之是行也大致克复因为兰钦所讼未被封赏止复本位后帝读陈汤传感悟封临江子不拜以与朱异不协出为南郡太守着有异绩吏人称之荆土之人不复称名号大南郡小南郡
　　宗元饶南史列传江陵人少好学以孝敬闻仕梁为外兵防军高祖受禅累官至尚书左丞军国事无巨细一以咨之迁御史中丞时合州刺史陈裒赃私狼藉元饶劾之可其奏官南康内史以秩米三千余斛助民租课存问高年拯救乏絶百姓甚赖焉以课最入朝歴迁吏部尚书
　　庾曼倩明一统志南郡人早有令誉仕梁为中録事元帝嘉之谓刘之遴曰荆南信多君子
　　宗懔北史列传字元懔江陵人少聪敏读书昼夜不倦语輙引古事乡里号为小儿学士梁元帝镇荆州令兼记室尝夕被召宿省使制龙川庙碑一夜便就元帝叹美之后歴临汝建城广晋三县令母忧去职哭则呕血每旦有羣乌数千集舍哭而来哭止而去时以为孝感所致梁封信安县侯累迁吏部尚书后拜车骑大将军仪同三司有集二十巻
　　徐世谱南史列传字兴宗鱼复人世居荆州勇敢有膂力善水战讨侯景擒其将任约攻郢州降其将宋子仙以功除信州刺史封鱼复县侯侯景平复以功除衡州刺史资镇河东太守高祖拒王琳水战之具悉以委之性机巧谙解旧法所造器械随机损益妙思出人世祖嗣位厯官光禄大夫卒諡桓侯弟世休随征讨亦有战功封枳县侯卒諡曰壮
　　唐刘洎唐书列传字思道江陵人贞观七年擢给事中转治书侍御史时尚书省诏敕稽壅洎言贞观初左丞戴胄右丞魏征应事弹举无所回挠百司震肃不敢懈惰宜精选左右丞两司郎中非惟救旷滞固当矫趋竞也未防拜尚书右丞尚书复治如征时累迁散骑常侍黄门侍郎太宗好持论与公卿言必徃复诘究洎谏当降慈防假柔顔虚心聴纳帝优诏荅之皇太子初立上书宜授以良书娱以佳宾使聴所未闻覩所未见帝即敕洎与岑文本马周逾日直东宫稍迁侍中及征辽诏兼左庶子检校民部尚书辅太子监国后帝惑禇遂良之言赐死文明初诏复官爵
　　岑文本唐书列传字景仁其先棘阳人祖善方后梁吏部尚书更家江陵年十四诣司理父寃作莲花赋遂得直河间王孝防平荆州本説止侵掠署别驾歴侍郎専典机务封江陵县子时魏王泰有宠文本上疏劝崇节俭陈嫡庶之分宜有抑损帝善之为中书令以非勲旧责重位高有忧色或劝营产业叹曰吾汉南一布衣无汗马劳以文墨位宰相俸己重尚何殖产业耶后従帝伐辽东至幽州以劳瘁暴病卒年五十一赠侍中广州都督諡曰宪
　　刘孝孙唐书禇亮传孝孙荆州人祖贞周石台太守孝孙少知名大业末为王世充弟王辩行台郎中辩降众引去独孝孙攀援号恸送于郊贞观六年迁著作佐郎屡迁太子洗马未拜卒
　　俞文俊旧唐书列传江陵人则天初年新丰因风雷山移乃改县名为庆山四方毕贺文俊上书言以女主涖政刚柔交错故地气隔塞山出为灾宜侧身修徳以荅天谴则天怒流之岭外后为六道使所杀岑羲唐书岑文本传羲字伯华文本孙累迁太常博士坐伯父长倩贬复以荐为中书舍人时武三思用事敬晖欲表削诸武封王者众不敢草独羲为之左迁秘书少监后进吏部侍郎官至侍中初节愍太子之难冉祖雍诬中宗连谋羲保防得免后帝见实録褒赏之兄献为国子司业仲翔陜州刺史仲休商州刺史
　　岑参全唐诗小传参文本之后少孤贫笃学登天寳三载进士第由率府参军累官右补阙论斥权佞改起居郎寻出为虢州长史复入为太子中允代宗总戎陕服委以书奏之任由库部郎出刺嘉州杜鸿渐镇西川表为従事以职方郎兼侍御史领幕职使罢流寓不还遂终于蜀参诗辞意清切回拔孤秀多出佳境每一篇出人竞传冩比之吴均何逊焉
　　段文昌唐书叚志传文昌字墨卿世居荆州疎爽任义节节度使裴胄礼之胄采古今礼要数従文昌质判所疑后依韦臯表为校书郎迁翰林学士中书舍人穆宗即位召入思政殿顾问率至夕乃出俄拜中书侍郎同平章事后授西川节度使素谙蜀利病寛静威断羣蛮震服太和四年徙帅荆南民有旱不苦祷而雨雨不愁公出防之謡南诏袭南安诏使下檄慰让即日解去复节度西川卒于官赠太尉宋唐介宋书列传字子方江陵人父拱卒漳州人知其贫合钱以赙介尚防谢不取擢第调平江令辨民李氏诬狱再知任丘沿边苦塘水嵗溢中人杨懐敏欲割邑西十一村地潴涨潦介筑隄阑之民以为利后入为殿中侍御史与包拯呉奎争张尧佐骤除宣徽等四使事并劾宰相文彦博夤縁谏官吴奎表里观望贬英州由是直声动天下复召为御史言事益无所顾英宗时知太原夏人数扰边多筑堡境上介悉撤之谕以利害遂不敢动熙宁元年拜参知政事帝欲用王安石介言其难大任且言安石好学而泥古议论迂濶若使为政必多所变更自是数与争论帝主其说介不胜愤疽发背卒年六十当疾急时帝临问流涕以画像不命取禁中旧藏者赐其家赠礼部尚书諡质肃子淑问义问孙恕意并仕有名高怿宋史列传字文恱荆南高季兴四世孙十三能文通经史百家従种放隠终南受业放竒之不敢处以弟子行与张荛许勃号南山三友防诏举沉沦草泽寇准荐之辞不起景祐中録侯王后怿推其弟忻得官及范雍建京兆府学召怿讲授诸生席间常数十百人仁宗命为大理评事怿固辞赐号安素处士给良田五百亩文彦博表其经术该通有高世之行可以励风俗诏赐第一区嘉祐中除光禄寺丞复固辞梦道士持素书聘为白鹿洞主遂卒
　　项安世宋史列传字平甫其先括苍人徙居江陵淳熈二年进士除秘书正字光宗以疾不过重华宫安世上书请往定省言甚廹切宁宗时朱熹召至阙未防予祠安世上书防之俱不报与吴猎善坐学禁废后为湖广转运判官未上夺职嘉定元年卒着易玩词等书行于世
　　元张之才峡州人学宗闗洛不屑屑章句辨朱陆同异甚悉以眀经举屡典州郡【旧通志】
　　明傅瓛分省人物考松滋人吴元年授江西行省陈友谅既平歴官防知政事与李善长定律令务从简当洪武元年上郊庙议时京师火四方水旱相仍帝谕修省瓛以天心仁爱为对因以调爕有乖引罪自居于是诏中书省及台部集耆儒讲求弭灾事宜唐本忠分省人物考监利人洪武初举经眀行修授京山教谕建学育士甚有创始之绩孙素景泰癸夘举人知昆山有恵政拜南监察御史羸马敝衣为时称尚
　　王贤字希昭明一统志江陵人洪武初入太学与友王让同居让干办往江南以银十两衣一箧托贤収之未几贤除盐城令让回除泌阳令防卒后十余年贤致仕还家以所寄物与让子不受曰吾父彼时安有此物贤固与之其子启封见父故衣乃泣而受张武逺安人洪武甲子举人授凤阳府同知有氷檗操卒于官宦槖萧条不能归事闻诏诸道奠送还里【旧通志】
　　谢恭宜都人洪武中由贡累官浙江道御史清亷明肃考绩称最以亲老告归行李萧然侍郎髙启赠以诗
　　邓之和字以行监利人姿仪瓌伟补国子生髙皇见而竒之授福建右布政使赐以袭衣重衾宝钞士荣焉和益感奋典藩政达经要君子以为知体坐奏事受逮乆之事白复官未仕卒
　　艾良字楚善监利人沉静寡言于物无忤时诏廷臣各举所知御史裴汝器荐良遂拜监察御史擢詹事府丞寻转大理寺丞以详慎称
　　赵纬字大经监利人性明敏尝为大兴教谕靖难初防守北平厯陞按察司副使以言事调浙江先是仁宗在东宫纬忤防及仁宗立入觐谪嘉兴典史没后怜其忠赐祭【以上旧通志】
　　刘杰分省人物考江陵人永乐十二年举经明行修擢吏科给事中弹劾无所避寻补云南布政司防政兴利剔弊民夷翕服谢政归家甚贫时论贤之李志楚纪松滋人永乐中举人拜监察御史刚毅执法宣徳间属国朝贡不至命志击之志奏曰古者驭夷来不拒去不追今朝贡虽缺遽加以兵非懐逺之道遂罢兵
　　裴纶字景宜监利人琏次子永乐十九年进士廷试一甲第三人与刘球最善尝忤王振振以他事中球罪并厄纶不得朝谒英宗一日顾问曰白靣翰林裴纶安在振始不敢加害景泰初补山东左藩劾罢镇守太监覃广后赠礼部尚书諡曰文僖【旧通志】刘升字成之监利人令巫山旧有茶税升不欲自染乃输税于府邑为峡口要道民苦逺送升出金募人应役而民力少纾邑人祀之
　　徐贞逺安人永乐间由嵗贡授渭南令调翼城随上亲征有功陞云南霑益州同知时母总管与土知州搆隙地方骚动贞亲诣贵州水西宣慰安民二年方解释
　　陈钥字孔贞夷陵人少读易至迁善改过句遂慨然为善过二格昼所为夜焚香记之好施与周人之急屡焚其劵后仕荣藩四子五孙登仕版者六人【以上旧通志】
　　张纯分省人物考字志忠江陵人永乐辛丑进士宣徳初授监察御史值嵗大旱乃捐银带脱簮珥易粟为粥活民正统中擢监察御史上言十三事悉从之廵抚畿内风纪大振入掌南京都察院擢兵部尚书李恺分省人物考江陵人景防癸酉举人知永新县有梅花峒顽民梗化不供赋役恺至单车诣峒谕以利害人皆感化擢吉安同知
　　戴賔楚纪字彦邦荆州人天顺甲申进士任南京刑部主事狱无寃滞歴四川按察佥事豪右侵地悉正版圗征白草寨克之陞备副使以忧归
　　刘懋分省人物考字勉之江陵人成化壬辰进士授刑科给事中值汪直用事懋首劾之寻谕昭徳贵妃専宠廷杖诏狱出为浙江佥事丁忧归不起家居数十年足迹不入城市
　　赵銮分省人物考字廷振江陵人成化辛丑进士授大理评事防恕详审陞云南佥事土官及掣肘难治者皆寘于法勦平箐寨建昌与南诏相仇杀銮躬徃处分士论伟之
　　刘涣明一统志江陵人成化辛丑进士令鄱阳眀毅有为筑隄捍水长数千丈防田数千亩鄱民頼之以督役疾卒民立祠祀
　　汪瑄分省人物考字徳卿江陵人成化甲辰进士初令华亭擢监察御史时阉李广败太宰屠滽以为不必深究瑄疏劾之数其党防及壊选法数事后廵松江贪墨者屏息
　　蔡暹楚纪字文辉江陵人成化辛丑进士知泰兴有谋杀叔母事无左騐屡诘不屈时方霁忽雷大声侍者股栗给之曰后跪者为谁其人惊顾即所谋杀者遂伏罪人皆神之召补太防寺丞
