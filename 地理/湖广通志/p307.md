<!-- { "loadSidebar": true } -->
　　生员熊肇勳妻黄氏安陆人生一子周岁值流冦起夫堵贼于青龙潭遇害凶问至氏触石流血泣曰夫既死国我当死夫遂阖户自经姑急救之谓曰媳死义也但孤儿失母必死令熊氏不血食忠义絶矣氏悟乃忍死教子歴三十余年
　　生员黄一中妻杨氏安陆人年二十四夫亡抚遗孤采补诸生苦节六十年年八十一卒怀宗时旌冉希文妻张氏安陆人年二十一夫卒子问行仅三岁氏饮氷抚孤凡四十年子与孙皆为诸生人称贤母
　　千户梅徴和妻殷氏安陆人夫殁氏年方少哀毁骨立冰操凛然年六十卒子敬选贡生次壮中生员杨国祺妻张氏安陆人年二十二夫卒子其俊四岁其雄甫月余氏触棺几死舅姑力谕之乃撤簪珥躬机杼以供甘防冰洁自矢歴四十五载
　　李文弼妻程氏安陆人年二十七夫亡苦节四十载【以上旧通志】
　　生员王鸾妻彭氏明一统志云梦人夫故抚孤矢志不渝正德中旌
　　生员左忠言妻徐氏云梦人夫殁氏年十九守节终身嘉靖中旌
　　徐尧封妻吴氏云梦人年十八归徐事舅姑孝谨癸未流贼至被执命成衣氏碎其帛随夺贼刀自刺贼怒磔之吭未絶犹骂不辍
　　关坤妻安氏云梦人年十九夫病革与之诀氏以死自誓夫殁水浆不入口者数日姑嘱诸妇强食之越月其母以疾召归氏奉主同载母所母防讽之氏抚膺大号少间遂投缳于楼端
　　邹鹏妻张氏云梦人姑卧病失明饮食皆氏哺之凡姑起居氏为肩负三十年无惰容家贫自食野蔬奉姑必谋甘防姑殁殡殓如礼岁时扫墓躬自负土孙观光官至太仆少卿
　　生员关陈谏妻吕氏云梦人癸未流冦陷诸郡邑云人望风溃窜氏慨然谓其夫曰冦焰方张不如早为之所无贻君羞乃取网索宻结遍体俄而冦至执之俾缝衣氏投剪破贼面骂曰吾手可断衣不可缝贼怒磔之投于水
　　韩玉冈妻徐氏云梦人夫被流贼迫溺水妇骂贼跃身中流以殉次日两尸相偶浮出
　　杨熙逺妻何氏云梦人被流贼执掠骂不辍口贼磔之
　　生员万长祚侧室左氏云梦人值流贼俘之马上奋投地者数次贼怒挽其发于马上曳之氏抱马足不前贼磔之
　　左维新母周氏云梦人孀居三十年励操冰蘗抚子维新成贡士癸未避乱鄂城城破谓其子曰儿宜逃吾老矣不可令血染贼刀遂自尽于神祠中贼平始殓归葬
　　生员左防妻熊氏云梦人闻流冦警随夫潜行至水次谓夫曰贼至我则投此夫固止之突见贼骑即挥手奋身投潭死
　　彭文运妻张氏云梦人二十早寡年六十余闻流贼警携两孙避难遇贼欲夺孙去氏坚不与身受三矢恬不为动贼骇异而去以创痛死
　　田玺妻徐氏　汤某妻徐氏云梦人癸未流冦摽掠村落氏与汤百合子妇徐俱被执行至水次两氏纵身投河贼惊异并所掳妇女皆得释去
　　李烈女云梦人名服姑幼孤年十六随母兄避难湖滨流冦至语其兄曰母老兄善事之我将从父九原即赴湖水死
　　廖孝妇云梦人姑病剖左脇割肝疗之
　　栁升妻毛氏云梦人年十九而寡剪发断指以死自誓守节四十年
　　生员龚某妻景氏云梦人夫殁殡闺中置床于侧毎日供盥水侑食物俨若生时数十年不辍值水涨入室柩浮氏伏其上哀声彻天及水退柩仍复故处事闻旌表
　　吴极魁妻黄氏云梦人子观光庶潘出氏抚之如亲生夫殁观光甫五岁流贼陷城氏负观光从间道出值贼愿以身代子死存吴氏血食贼怜而释之氏卒之日室中若有鼓吹声光中癸夘乡举以孝着李倬妻徐氏云梦人夫殁氏年二十六抚前妻二子严慈兼济平居无惰容防态燕处密室俨若大庭孀守四十八年
　　生员左献臣妻张氏　媳曹氏云梦人张孀居四十余年安贫茹苦抚孤成名媳曹被流贼执不屈死时人谓姑甘节媳苦节云
　　乐某妻李氏云梦人怀宗末避乱乌泥河潜水中流贼寻获之骂不屈贼杖之骂益厉竟死杖下
　　王凤升妻萧氏云梦人夫从征殁于官氏茹苦训子孀居三十余年清操如一
　　生员彭德亮妻许氏云梦人亮卒氏年二十七无子誓死不他田园悉分夫侄迎养继祖姑张殓葬如礼居室毁容治家严肃卒年七十余【以上旧通志】赵孝妇应城人早寡事姑孝家贫佣织以奉菽水念姑老为鬻次子置棺值南邻火风烈甚孝妇掖姑出棺不可移乃抚棺大哭不去忽反风灭火人以为孝感云【郡志】
　　陈沂妻朱氏应城人夫死无子惟一女相守以贞洁终正德中旌【旧通志】
　　杨琬妻周氏明一统志应城人无子苦节嘉靖中旌生员李世和妻朱氏应城人夫死氏年二十八奉姑训子守节三十余年
　　举人聂镇妻余氏应城人夫亡氏年三十无子女恶衣毁面歴三十余年以贞节闻
　　宋孝女应城人母刘氏以产女得废疾女十岁知之曰母为儿致疾耶将笄剪发誓不适人养母四十余年志操无玷母死不越月亦卒
　　杨溥妻王氏应城人年二十五而寡抚遗腹子纺绩以奉舅姑白首一节
　　知府饶可久妻程氏　举人何志崇妻饶氏应城人怀宗末流贼围城可久丁艰在籍率众坚守及城陷可久被害程氏自经饶谓其夫曰父母死忠女合死孝夫子前程逺大当速行乃缢父母尸侧
　　张烈女应城人名廉姑幼许聘于徐年十七徐死父母欲改聘女登楼自刎端坐不僵有司以闻建奇节坊于墓左
　　张初妻周氏应城人张烈女之嫂年二十九夫卒氏自刎有司表其门曰一门节烈
　　州判饶孚哲妻曹氏妾刘氏应城人献贼陷城曹闻其姑程氏就缢遂率其妾刘赴水死越三日尸始浮出颜色如生
　　生员黄应泰妻余氏应城人夫早丧家贫事姑尽孝族中有欲夺其志者火其邻居延及氏庐氏呼天拜祷风反骤雨人惊其异教子师宪中乡试氏闻捷泣曰我歴苦三十余年可以见汝父地下矣遂絶粒而卒年六十五
　　生员陈艺妻彭氏应城人年十九而寡苦节自矢歴三十余年监司旌其门【以上旧通志】
　　朱昱妻刘氏明一统志随州人夫早卒遗腹生一子氏坚贞守志抚孤成立成化中旌
　　生员卢暹妻黄氏随州人夫卒氏年二十二抚遗腹子苦贫守节不二正德中奏闻岁给月米
　　叶贞明妻陈氏随州人正德时贼刘六等作乱氏挈二子以避遇贼于途欲汚之不得杀其子挟之卒不从乃刳其孕而死【以上旧通志】
　　生员朱璵妻章氏明一统志随州人夫死氏年甚少守节不二嘉靖中旌
　　黄铣妻都氏随州人年二十七孀居抚二孤励节以终
　　监生熊云斐妻吕氏随州人夫随父任江南卒氏年十九欲自尽姑劝之曰汝翁薄宦能携两柩归乎氏遂扶柩归葬尽防其所有闭户不食死
　　生员梁凝禧妻冯氏随州人怀宗末夫妇避难舟至西河流贼追急遂登岸欲与同死氏诀夫曰同死固所甘心但君有老母又无子可速自为计明早于此地寻我尸可也夫遂逃翌日果得氏尸于分手处生员谢继尊妻冯氏随州人梁凝禧妻妹也避难南庄流贼追逼后园胁氏上马氏骂不絶口贼剖其腹死
　　侍郎何宗圣妻徐氏随州人城陷被掠骂贼剐之而死
　　生员熊本厚妻梁氏随州人被流贼俘掠欲汚之骂不絶口贼剖其腹而死
　　生员帅以正妻贺氏随州人被掳不汚以头击石死贡生靳龙颜妻王氏随州人挈幼子同父避流贼榛莽中贼罗得氏呼之不起掷杀其子挟之氏仍如故父奋起曰儿今得死所矣贼并杀之
　　生员陈序庵妻龚氏随州人年十九夫卒誓不再醮抚遗腹子成名事闻旌表
　　杨熙逺妻向氏侍郎八柱之女被流贼获毒骂不辍贼碎磔之
　　生员梁时煌妻张氏随州人年二十五夫卒抚子中极登岁荐年既耄犹操作不辍以上夀终
　　监生张楚妻梁氏随州人夫卒氏年二十三屡经荒乱万死一生孝事公姑抚叔教子有司旌表【以上旧通志】
　　华贞妻陈氏应山人正德中流冦获氏欲汚之氏以死拒杀其二子挟之终不屈贼刳氏腹而死
　　王某妻戴氏应山人年十八夫死家贫无子守节以终
　　吴金妻周氏应山人流冦入境欲汚之不从缚几上剖腹死
　　刘本根妻席氏应山人不受流冦汚死之
　　都御史杨涟妻詹氏应山人事继姑王氏以孝闻姑病危氏吁天告祖请代不应祷于神割左股一脔进之姑神气顿爽如是者三病大痊后八年姑卒忠烈罹珰祸庶子之环甫周氏抚之倍于已子分析产业尽以美者与环诸子感其义亦不与校其三子之言妻余氏读书知礼妾生二子抚之无异已出皆教之成名
　　生员彭蒙妻陈氏应山人年十五适蒙家贫脱簪珥佐姑膳夫病剧吁天请代及夫死引刀截指翦发为三一付姑一付母一裹断指结夫顶上絶粒而卒县令姬文叶捐俸殡之墓在县北
　　黄烈女应山人受王国俊聘未嫁而王卒女请父命往吊将以死殉姑泣止之既殡遂畱养姑后父病归侍汤药及卒寝苫如孝子礼越明年壻忌日往营葬毕拜姑及母与诀水浆不入口九日卒
　　生员王芳妻杨氏应山人遇霖雨夫坠塘中氏迫赴水救之夫溺益深氏亦不起遂偕死
　　贡生闵则哲妻程氏应山人年二十流冦破青堆山骂贼不屈惨死
　　瞿楚文妻李氏应山人流贼擒其夫将杀氏自城坠下伏夫身贼并杀之
　　知县杨之赋妻傅氏　沈岐英妻杨氏应山人怀宗末大乱相偕避居武昌城破母子仰天遥呼父母遂与夫俱沈于渊从婢得脱者述其事
　　曹柄妻夏氏应山人归三载夫卒氏沐浴伏柩侧水浆不入口家人劝释勉起治防及葬怀利刃期自刺圹中以殉诸戚救之得免养孤抚子甘贫操作以全节终
　　谌恩继妻吴氏应山人年三十夫卒前妻子尽据家业氏不与争纺绩自给足不出户庭苦节四十年始终如一
　　生员魏霞妻吴氏应山人年二十六夫卒无子抚侄如已出教诲成名事闻旌表
　　卢廷瑞妻刘氏应山人年二十二夫亡哭絶复苏三日不食亲属勉之强起视事备歴诸艰清操益励内外肃然以夀终
　　李友兰妻管氏应山人年二十一夫卒氏坚贞自矢孝事舅姑抚孤成立有司表其门
　　生员方扬妻雷氏应山人夫卒氏年二十余止一女贫甚苦节自守乱离中伶仃颠沛能以节终
　　戴节妇应山人十八而寡无子家赤贫誓不再适年七十六事闻旌表
　　刘逵妻游氏应山人夫卒遗孤养和方在襁褓矢志苦守有讽之改节者即破面毁容以示无他拮据教子歴六十余岁有司表其门
　　于芬妻刘氏应山人年二十三夫亡子甫五龄苦节四十余年训子及孙俱为邑庠生诏旌其闾【以上旧通志】
　　刘士雅妻黄氏应山人适刘未一岁而嫠无子苦节三十余年【郡志】
　　生员朱锦妻王氏应山人三十而寡纺绩自给抚二子方旦孔照俱成名时人比之敬姜云
　　生员和溶妻谢氏应山人年三十溶卒无子苦节自誓歴乱离不渝
　　生员韩国鼎妻周氏应山人夫逝乏嗣备歴乱苦誓不再适愤郁而卒
　　生员潘龙妻彭氏应山人年二十夫亡事姑抚子姑偶他出邻居火势将延众呼氏出欲夺门而救氏不可拜堦下吁天火为之灭一时异之后二子俱夭矢志益坚
　　程世存母黄氏应山人年十九而寡孝事公姑抚子游泮苦节四十余年
　　李应辰妻夏氏应山人夫殁年二十守节终身陈氏应山人年二十九而寡当乱离之际苦节自守教子良聚成名时人以节称之【以上郡志】
　　皇清程文星妻杨氏随州人夫早丧与妾共守一子后子被流贼惨杀氏志益坚苦节数十年如一日【旧通志】
