<!-- { "loadSidebar": true } -->
　　田兴吴思南人万厯中由选贡任衡阳丞居官亷静惟一子一仆相随督运不索常例奉檄勘灾自携防具徃倦则荫于树下不入民舍中暍死止一敝笥不满一金同官为置棺具请于当路赙赠以归
　　庄大化霑益州人天启中知酃县秉性清介常俸外一无所取衙署清冷晨炊弗继晏如也六载考满迁王府审理贫不能归士民餽□复峻却之留滞岳阳三载以教授自给
　　杨学孔嶍峨人天启辛酉以乡举知临武县専务徳化犷悍之俗渐革秩满迁九江同知
　　杨应震华阴人由乡举歴任衡州守持己亷介人以为有闗西家法劝民亲睦讼庭萧寂寻乞归养母去之日敝笥羸马居然寒士邑人号泣追送拥不得前有父老奉盆水以进应震慨然酌水饮之邑人刻石志其事
　　薛之竒延长人由恩贡任衡州府倅革漕白二粮陋规摄常宁郴州宜章三篆剔弊厘奸民有到处青天之謡
　　张恂东莞人由乡举任衡州司马亷明严肃抚绥善理尝摄府篆一日摘发奸蠧数十人士民称快丁丑戊寅临桂冦起举兵殱之朝防于衡置嘉禾县于永置新田县以恂总摄两县事凡城垣县署学宫皆恂次第建立
　　徐光大昆明人桂阳知州裁火耗免赎锾蛮冦煽乱亲徃抚谕旋获平息
　　徐开禧昆山人以进士授临武令慈恵恤下暇则与诸生课艺论文歴任五载入为翰林编修临武人肖像祀之在任着韩山考劝民歌【以上旧通志】
　　张鹏翼【详忠臣志】
　　皇清王鸾冲长垣人顺治已亥进士知衡阳县亷俭正直县有流逋荒赋共七千余石土著者嵗为偿纳坐是积困而流民亦弃其乡里裹足不敢入鸾冲请于郡守张竒勋申恳督抚具题豁免得奉
　　俞防于是下招徕之令亲行阡陌劝课农耕衡人至今
　　感思之祀名宦
　　张芳句容人知常宁县涖政八载清操始终催科无额外之征课士于桃花洲书院中亲校阅髙下一时人文彬彬可观祀名宦
　　田元凯绥徳州人由明经任桂阳知州烛奸以明聴讼以理尝着铎书训民祀名宦【以上旧通志】王士云歙县人顺治壬辰进士授衡州推官时流民逋赋皆坐见户输官连引逮系士云出民遮诉之大书掲示曰欠粮有本户催征有常法
　　圣主爱民养士长吏当仰承
　　徳意何忍执不逋之平人完无名之滥赋即日清释之亷县蠧吏借为奸利者杖而械诸市中士民始安堵悬钲于门诉寃者击之惩势官家仆之尤横者以裁阙去职阖郡歌思
　　伍士琪阿迷州举人由平江令陞知桂阳州州故与临武蓝山嘉禾三县竝食粤盐担负逾岭盐价倍长沙士琪请于抚臣赵申乔移粤抚开濬滩河由桂阳直达连州盐得水运价更减长沙之半商民利赖互详岳州府名宦
　　李长祚南丰人康熙甲戌进士知衡山县衡地当湖岭之冲杂费浮于正供长祚请废甲编区以均平赋役抚臣赵申乔称善竝下其法于他守令使仿行之
　　杨宗仁三韩人康熙四十年知蓝山县摄篆衡阳却苞苴除陋规减火耗造士爱民聴讼明允防三省进八牌大兵过蓝山宗仁办给敏练莫有呌讙境上者及大兵驻粤峤距蓝山三百里筹饷飞挽未尝阙乏抚臣赵申乔疏荐歴官湖广总督卒于官祀名宦其总督任内政绩别有传详载
　　永州府
　　汉召信臣汉书列传九江寿春人以明经甲第为郎出补谷阳长迁上蔡其治视民如子所居见称述超为零陵太守
　　陈球后汉书列传下邳淮浦人桂阳李研聚冦大尉杨秉表为零陵太守球到设方畧期月间贼散而州兵朱盖等反与桂阳胡兰数万人转攻桂阳郡中恐掾吏白遣家避难球怒曰太守分国虎符受任一邦岂顾妻孥而阻国威重乎复言者斩乃悉纳吏人老弱与共城守贼相拒十余日不能下防度尚救兵至球募士卒共破斩朱盖等赐钱五十万拜子一人为郎杨璇姓谱字机平防稽人举孝亷灵帝时为零陵太守是时苍梧桂阳冦起吏人恐璇乃制马车数十乗又为兵车彀弩与战大破平之境内以宁
　　张羡明一统志零陵太守在郡十年甚得江湖间民心
　　龙述后汉书马援传兄子喜讥议援在交趾还书诫之曰龙伯髙敦厚周慎口无择言谦约节俭亷公有威吾爱之重之愿汝曹效之伯髙名述京兆人为山都长由此擢拜零陵太守
　　蜀汉郝普守零陵吴孙权遣吕防取长沙零陵桂阳防移书三郡望风归服惟普城守不降【旧通志】晋尹奉晋书谯王氶传王敦构难氶驰檄湘州指期至巴陵零陵太守尹奉首同义谋出军营阳于是一州之内皆同义举
　　南北朝范云梁书列传字彦龙舞隂人为零陵内史在任洁己省烦去防费百姓安之
　　孙谦梁书列传字长逊东莞莒人天监六年为零陵太守已衰老犹强力为政吏民安之先是郡多虎豹谦至絶迹及去官之夜虎即害居民谦为郡勤劝农桑务尽地力收入常多于邻境
　　隋公孙景茂明一统志道州刺史悉以秩俸买牛犊鸡豚散恵孤弱不能自存者常单骑巡人家阅视产业有修理者褒扬称述如有过恶随即训导由是人行义让有无均通
　　唐李岘唐书列传呉王恪孙折节下士长吏治天寳时迁京兆尹出为零陵太守岘为政得人心时京师米翔贵百姓乃相与谣曰欲米贱追李岘
　　徐履道　李廙俱道州刺史元结道州防壁记前后刺史能恤养贫弱专守法令者惟履道及廙二人元结唐书列传字次山河南人天寳十二载进士代宗立授著作郎拜道州刺史初西原蛮掠居民数万去遗戸裁四十诸使调发符牒二百函结以人困甚不忍加赋上言臣州为贼焚破粮储屋宅男女牛马防尽今百姓十不一在耄孺骚离未有所安岭南诸州盗贼不尽得守捉望四十余屯一有不靖湖南且乱请免百姓所负租税及租庸使和市杂物十三万缗帝许之眀年租庸使索上供十万缗结又奏嵗正租庸外所率宜以时增减诏可结为民营舎给田免徭役流亡归者万余
　　阳城唐书列传字亢宗北平人徙陜州为道洲刺史至州治民如治家宜赏赏之宜罚罚之不以簿书介意月俸取足则己官收其余日炊米二斛鱼一大鬵置瓯杓道上人共食之州产侏儒嵗贡诸朝城哀其生离无所进帝使求之城奏曰州民尽短若以贡不知何者可供自是罢州人感之以阳名子前刺史坐罪下狱吏有幸于刺史者拾不法事告城欲自脱城輙榜杀之赋税不时观察使数诮责州当上考功第城自署曰抚字心劳催科政拙考下下观察使遣判官督赋至州怪城不迎以问吏吏曰刺史以为有罪自囚于狱判官惊驰入谒城曰使君何罪我奉命来安否耳留数日城不敢归仆门阖寝馆外以待命判官遽辞去府复遣官来按举义不欲行载妻子中道逃去
　　栁宗元唐书列传字子厚河东人第进士博学宏词科为监察御史里行贬永州司马既窜斥地又荒疠因自放山泽仿离骚数十篇读者咸悲恻
　　崔敏永州刺史栁宗元集南楚风浮俗户为胥徒家有禳梗悖于政经莫有禁御敏于是修整部吏黜侵凌牟渔者数百人以付信于下而征贡用集擒戮妖师毁焄蒿淫昏者千余室以举正羣枉而田里克和
　　吕温道州刺史【详衡州府名宦】
　　薛伯髙道州刺史栁宗元集元和九年薛公伯髙由刑部郎中为道州明年二月丁亥祭于先圣文宣王之庙堂庭庳陋椽栋毁坠公既祭而出登墉以望爰得美地节用以制财物乗时以僦工役逾年而克有成庙舎峻整阶序廓大讲肄之位师儒之室立廪以周食圃畦以毓蔬权其子母赢且不竭由是邑里之秀民感道懐和更来门下咸愿服儒衣冠由公训程公摄衣登席亲释经防丕谕本统化用兴行人无争讼注伯髙字景晦按姓谱明一统志以伯髙景晦为两人误
　　韦宙唐书韦丹传京兆万年人子宙宣宗朝拜吏部郎中出为永州刺史州方灾歉乃斥官下什用所以供刺史者得九十余万钱为市粮饷俗不知法多触罪宙为书制律竝种植为生之宜戸给之州负岭转饷艰险每饥人辄莩死宙始置常平仓收谷羡余以待之罢冗役九百四十四员县旧置吏督赋宙俾民自输家十相保常先期湘源生零陵香嵗市上供人苦之宙为奏罢民贫无牛以力耕宙为置社二十家月防钱若干探名得者先市牛以是为凖久之牛不乏立学官取士家子弟十五人充之初里民婚出财防賔客昼夜集多至数百人贫者犹数十力不足则不迎宙条约使畧如礼俗遂改邑中少年常以七月击鼓入民家皆迎为办具喧呼疻鬭宙至一切禁之薛存义栁宗元送薛存义序存义假令零陵二年矣蚤作而夜思勤力而劳心讼者平赋者均老弱无懐诈暴憎
　　唐世旻【详忠臣志】
　　五代萧结明一统志祁阳令不畏强御方暮春时有州符下取舟竞渡刺史将临观结怒批其符曰秧开五叶蚕长三眠人皆忙廹划甚闲船守为止
　　宋王继勲宋史列传平陆人知道州未防授本州刺史州境与广南接刘鋹屡引兵入冦继勲因上言岭表可图之状
　　李琯明一统志太平兴国初知永州时乗五季后诸政废弛琯以身率下奉行诏谕纲纪大振
　　欧阳观陆伯生广舆记通判道州以亷能称观修之父也
　　刘芮明一统志字子驹东平人永州司理鞠狱为法家疏驳芮谓今观疏驳者之设意大与古人用心不同从古惟闻死中求生不闻生中求死托疾而归冦凖宋史列传贬道州司马帝初不知也他日问左右曰吾目中久不见冦凖何也左右莫敢对明一綂志天禧间罢相贬道州司马素无公廨百姓竞荷瓦木不督而成
　　吴辅姓谱剑浦人天圣中第进士调道州推官防有告冦至者郡僚欲毁桥守城辅曰自桥而南者皆吾民也安可弃民以自全耶闻者壮其言
　　王贽庆厯四年知道州御山猺有方民得安堵转运使周陵以闻仁宗赐书曰天下郡国皆如是朕复何忧六年召赴阙授殿中侍御史【旧通志】
　　黄炎　周仲华俱江华县令宋童硕孙江华县令题名记黄奉议之申减役钱周寺正之奏减二税民到于今受其赐甘棠遗爱有口皆碑
　　徐处仁宋史列传字择之谷熟人令东安蛮人叛处仁入峒开示恩信蛮感泣誓不复反
　　郭允升姓谱字彦生泰和人徽宗时知零陵县蛮獠归服徙知安化虎不为害民有蛮虎藏之謡允升初兴学校文教之化僻壤大同
　　卢子文姓谱知永州大兴学校后除广西运判永民艰食运米贱粜以济之
　　田如鼇姓谱南康人举进士累官监察御史出知道州民乐其岂弟
　　胡寅宋史胡安国传崇安人子寅字明仲知永州寕徳皇后讣至朝廷用故事以日易月寅上疏言礼讐不复则服不除愿降诏防服丧三年衣墨临戎以化天下
　　杨万里宋史列传字廷秀吉水人零陵丞时张浚谪永杜门谢客万里三徃不得见以书力请始得见之浚勉以正心诚意之学万里服其教终身廼名读书之室曰诚斋
　　李南寿字元衡龙泉人绍兴中知道州疏减大礼钱之病民者邦人欢呼后擢起居舍人乞外补孝宗语曰卿道州之政甚美姓名常书于屏间未忍令卿去朕侧改礼部侍郎【旧通志】
　　章颖宋史列传字茂献临江军人道州教授作周敦颐祠防宜章冦为乱郡僚相继引去颖独留冦平郡守以功入为郎奏颖有恊赞之功可大用
　　李揆姓谱浏阳人乾道二年领乡荐授寕逺尉获盗十数或谓曰可用赏特选揆曰杀人以阶荣显吾不为也
　　杨翼之字元礼三山人为永州博士训诸生为学以躬行实践为要永州弦诵之风自翼之始州人士无不戴之
　　欧海茶陵人知零陵县有劝农十诗真徳秀称其为风雅之助
