<!-- { "loadSidebar": true } -->
　　太岳张公集数十巻即公之相业也当时主上以冲龄践祚举天下大政一一委公公亦感上恩遇直以身任之思欲一切修明祖宗之法而综覈名实信赏必罚嫌怨不避毁誉利害不恤中外用是凛凛盖无不奉法之吏而朝廷亦无格焉而不行之法十余年间海宇宴清蛮裔宾服不可谓非公之功也惟是人情惮检束而乐因循积玩既久一旦以法绳之若见以为苛而公持之益坚争之益力以是遂与世龃龉而又一二非常之事有众人未易测识者其迹不无似愎似少容似专权似纯任霸术似与金革变礼终未尽合上一时虽优容实已不能无疑比公既谢世言者益诪张其词上眷宠始移而公家之祸于是不可解矣至今观场者犹多烦言顾其先法后情先国事后身家任劳任怨以襄成万厯十年太平之理我明相业指固未易多屈也借令后人循其已定之规模而但稍济以寛缓亦自可以收拾人心保固元气顾乃不深惟其终而但畏多口遂尽反其所为以取悦一时卒使纪纲陵夷浸淫以至今日几无法矣世道人心识者有隠忧焉谁阶之厉岂非公之罪人哉公生平不屑为文人然其制作实亦非文人所能为濡毫伸腕悉经世大猷自奏对代言在天子左右兰台石室外遭祸后藁多散逸无存即存亦秘密无传者迨今二十余年而厥嗣殿元君始搜求遗藁仅得什一于旧书刻之嗟乎斯亦禁鼎一脔尝者可以知其味矣余往守翰林公与新郑时同在政府其初谋断相资豪杰自命即丙魏房杜固未肯多让也无奈宵人搆之遂尔隙末以致人言纷纷而上之恩遇亦因以不终焉世遂两诟之其实两公者皆社稷重臣未可轻訾也近新郑公论大明业已防恩追恤而海内亦渐多思公功有形之章奏者可见直道在人心不容冺是非未有久而不定者况皇上无私如天地踣碑立碑断非有成心昭雪表章是在主持世教之君子余旦夕林泉之人固不足为公重要之公功业在天壤间亦非待人重者特因殿元君逺来谒序书此以归之
　　赠杨使君序　　　　　　　　　吴国伦
　　杨君盖楚人云学于燕南弱冠起家成进士推择为留都大司马郎其在留都亡论守秩修故事与诸曹郎蒸蒸异也大者万卒穷叛至甘心少司徒氏三山震撼卿相以下皆自度计亡出矣杨君慷慨跃马出提白毛扇示之曰吾活汝汝其左袒即万卒人人响应无不左袒杨君者夫当是时抚劒无所用威缓颊无所用辩杨君一跃马而大难遂解谈者至于今髪上指冠岂非以其神气足以弹压之耶已朝廷録定难功迁杨君为建州太守守建州盖三年年才三十比予入佐建州俨然视杨君长吏也乃杨君则不自谓长吏也予退而窃叹曰如予者岂足为杨君执鞭哉夫海内荐绅先生闻杨君定留都之难以为其人必长老多所歴世故盘错为能不动声色而使反侧子自安岂知杨君今犹白面黒髪逡巡曳金紫若章缝耶已予从旁覩杨君所为治郡事又率用长厚之道法不贬而民亲令不苛而事核属八闽苦兵建州居其上游羽檄交驰使车击轸而至所征诸路将士日不下数万道建州而东也杨君顾数从杯酒谈笑间授有司者以筹其供亿曰计如是如是足矣又亡命之徒啸聚山泽为变乡邑诸父老扶携趋杨君请兵戢之杨君则又从杯酒谈笑间谕诸父老曰若第归无虑吾已为若灭此属矣已将士德色市人莫知有兵亡命之徒就擒而父老无恙兹信乎昔人所称折冲樽俎者非其神气足以弹压之哉予既心知杨君学不假年而足气不加助而完才无所资于阅歴而用之不竭乃独不能究其微也稍复私叩之曰大夫仓卒定难于彼从容解纷于此有道乎杨君笑而答曰偶然耳嗟乎嗟乎如予者岂足为杨君执鞭哉予与杨君居未一月以有邵武之命别杨君即邵武僻且少警易治于建州数倍至欲以杨君之治治之神气固有所不逮矣方日夜思得继见杨君以论治遂书此遗之
　　楚纪序　　　　　　　　　　　廖道南
　　维皇履极二十有四载秋八月望道南撰楚纪成先是中丞车公纯柱史伊公敏生巡视衡潭咨诹蒲里若曰昔者司马子长留滞周南乃撰史记君实屏居洓水乃撰通鉴子旧太史氏也藏修山泽近十年矣所着维何道南瞿然曰夫何知夫何言仆夙侍讲筵载笔史局庄诵奎藻纵观秘书窥厥奥矣夫皇祖开天率虎旅于鄂渚江汉底平时则祖训有垂帝典有述先天而天不违也皇上统天御极龙飞于郢邸翼轸扬辉时则大典有书大狩有録后天而奉天时也仁人事天如事亲孝子事亲如事天是故纪皇运钦天道也尊其所尊也纪国基本天潢也亲其所亲也太上立德其次立功有德必征诸献有功必懋诸庸是故纪征献承天宠也彰有徳也纪懋庸隆天施也奏乃功也修德斯可以凝道修词而后能成章是故纪崇道率天性也宗正学也纪昭文焕天纬也贲文明也观诸天以察变观诸人以化成察时必要于审几审几必资于慎虑是故纪孚谏勅天命也谨时几也纪稽谋体天心也协幽明也处变知节变极乃通随时视履履正斯顺是故纪树节循天理也不失厥常也纪经变偕天行也不紊厥序也履坦者尚贞于幽人守贞者登明于哲后是故纪考履植天粹也厥行惟醇也纪阐幽绍天明也厥类惟彰也履粹斯名显矣幽阐斯风动矣是故纪登绩代天工也厥绩用熈也纪穆风鸣天籁也厥声用宏也惟天有象圣人则之以通神明之德惟圣有则学者凖之以造圣贤之域是故圣人以天自处而天道成君子以圣为则而人道尽故终之以景则焉易曰乾元用九乃见天则此之谓也业又闻之人臣为利禄而効忠则其忠必不尽君子为名誉而为善则其善必不成是故有心于为文未必因文以见道无心而悟道容或积久而成章盖尝奉勅管校列圣宝训实録有以见皇祖丕显之谟奉谕编葺御书文劄有以见皇上丕承之烈暨脩祀仪成典及大明会典有以见圣祖神孙天人合一之文矧兴都肇基通九域为一家圣神启祚通万象为一体先圣后圣其揆一也窃不自揣竭精殚思九年于兹夙兴摛管夜分抽笈丘壑在望汗牛匪劳畎亩不忘测蠡为慰往不可追来或续焉愚者千虑或一得焉观诸杜祐通典郑樵通志率皆矢忠乃克就绪所以仰焕干精上徽帝藻幽賛神理明融物化通天人为一机精斯会矣通古今为一息神斯契矣通物我为一致化斯溥矣是故肇于通纪之成也赘兹俚言以识嵗月云尔
　　吊忠録序　　　　　　　　　　谭元春
　　中丞杨公大洪以击魏珰二十四罪逮系诏狱榜笞刺剟一身无余而死当是时也天下之人腹悲胆寒而不敢言其后二年今上深褒其忠裭奸人以慰贞魂郡伯胡公于毁巢卵翼之又从而建祠祠之海内知与不知歌咏嘉乐甚至稗官之家编为小説传奇之部镌成图像其于常山之血侍中之髪若已成金铁星斗不可朽坏男子在世此为大快而国人哀之犹为赋黄鸟予以为百身之赎不如一言之知中丞所不惜府怨梯祸奋身一击头与玉俱碎者只是顾命二字盘梗于衷死不择音耳光宗遗命辅皇太子要紧熹宗临朝亦问胡子官安在唐人有云布衣一言相为死何况圣主恩如天变负之臣肥义以为死不容诛死不容诛者死不得所也杨公劲气一往为风为霆而不知痛痒之人必坐之以沽名且谓逆珰后来之祸公激成之真所谓好议论而不乐成人之美者也子尝言士君子胸中不可无愚拙人事如石工刻子瞻诸公为党人不愿镌安民二字石孝忠感李愬之恩伤其功不见于天下推倒平淮西碑一以好德之良一以不平之气然两人俱目不知书无祸福生死计较安危乱其胸中故与圣贤豪杰无异而世之党逆珰以下石杨公者其视此何如哉不愚不拙遂至于此杨公必尸视而悯笑之矣吊忠録刻成因为书此以报辛程二君焉
　　湖广总志序　　　　　　　　　徐学谟
