<!-- { "loadSidebar": true } -->
　　槎陂在县东北三十五里唐崔嗣业韦夏卿修放鹤陂在县东北八十里唐崔嗣业复修又名崔陂津石陂在县北一百九十里唐崔嗣业修李翺温造复修
　　永泰渠在万金村唐光宅中刺史胡处立开
　　右史渠在万金村本名后鄕渠一名石英渠温造开考功堰在县东北八十九里一名樊陂唐李翺开以上诸陂堰俱可漑田千余顷惜岁久多淤
　　附唐书地理志武陵县北有永泰渠光宅中刺史胡处立开以通漕且为火备西北三十七里有北塔堰开元二十七年刺史李璡增修接古莼陂由黄土堰注白马湖分入城隍及故永泰渠漑田千余顷东北八十九里有考功堰长庆元年刺史李翺因故汉樊陂开溉田千一百顷又有右史堰刺史温造增修开后鄕渠总九十七里漑田二千顷又北百一十九里有津石陂本圣厯初令崔嗣业开翺造亦从而增之漑田九百顷翺以尚书考功员外造以起居舎人出为刺史故以官名东北八十里有崔陂东北三十五里有槎陂亦嗣业所修以漑田后废大厯五年刺史韦夏卿复治槎陂漑田千余顷十三年堰坏遂废
　　龙阳县萧公大隄在县东十五里
　　南城隄在县东南半里
　　河洪隄在县西一里
　　陡门隄在县西三里
　　杉木隄在县东一里
　　殷隄在县东南五里
　　小泛洲隄在县西二十五里内有塘涽二座
　　大泛洲隄在县西四十里周围一千八百六十余丈内有涽四座
　　李公隄在县北二十五里周围二千八百余丈新隄在县南一里安涽一座
　　古隄在县东南十五里
　　夹隄在县南十五里
　　曲隄在县南十里
　　大围隄在县北周廻三万五千八百余丈计一百二十里上接沅辰诸溪洞水下滨洞庭大湖旧有水涽七座以泄积聚之流
　　南赶障在大围之北计二十二里
　　保安障计一十八里
　　黄花障计一十四里龙阳县四分之一
　　丝茅障计四里
　　彭家障计一里
　　廖家障计四里　以上隄障俱在县北系补旧连三障在县北计五里系新增
　　辰阳障计一十一里
　　车横障计一十五里
　　连五障计十五里六分所统诸隄为粟公为承春为枫桥为中隄为大隄春夏水溢一隄不坚五障皆溃三汊障计六里五分
　　灰歩障计一十五里四分
　　七荆障计二十一里五分
　　铜盆障计一十三里
　　双家障计九里五分
　　茶塘障计一十五里
　　南隄障计十里七分　以上诸障俱在县东系补旧油坡障长二里二分
　　青歩障长一十五里
　　干坡障长七里　三障俱在县东系新筑
　　北益障在县南长一十五里六分系补旧
　　菖蒲障长一十五里
　　横隄障长五里二障在县南系新筑
　　冷水障在县西长一十一里四分
　　大有障长十里旧名陡门
　　白子障长二十三里
　　马家障长七里二分
　　张家障长二十二里
　　庄浦障长三十里
　　永恒障长五里
　　丰收障长七里　以上俱在县西系补旧
　　金石障长四十七里
　　复兴障　二障在县西系新筑　以上龙阳境内诸隄障明嘉靖十三年修二十九年溃四十四年修大围隄决口三十处长四千五百余丈
　　皇清康熈七八两年大修雍正六年奉
　　防发帑修筑每隄障加高三尺加寛五尺坚厚倍前沅江县西湖隄在县南半里
　　沔湖圫隄在县东二十里
　　长山圫隄在县东四十五里
　　太平圫隄在县东七十里
　　永宁圫隄在县东九十里
　　新兴圫隄在县东十里　以上沅江境内诸隄雍正六年奉
　　防发帑修筑
　　附常德府隄防考畧按郡治与龙阳沅江二县地皆滨江歴来岁遭水害南齐永明十六年沅江诸水暴至常德没城五尺宋淳熈十六年没城一丈五尺漂民庐舎后唐沈如常砌二石柜以杀水势得保城垣元延祐六年郡监哈尚于府学前又砌石柜一座高二丈余益加保固明嘉靖元年大水决隄十二年江涨几欲冲城隆庆五年万厯三十六年皆大水频遭渰没顷年修筑民始有宁居
　　辰州府
　　麻阳县一都堰二十有五
　　二都堰十有五
　　三都堰十有二
　　四旗都堰十
　　石惹都堰二十
　　石渠都堰二十四
　　市都堰二十有七
　　附麻阳县陂堰考畧按邑多瘠田水源絶少唯仰望于雨泽少旱则岁难有秋水利自杨家古堰外皆万厯间知县蔡心一开筑心一多善政水利乃其最著者
　　直澧州
　　澧州阳由坪隄　孟姜隄　黄丝隄　上夕阳隄下夕阳隄　魏家隄　窖口隄　李文隄　张毛隄大围垸隄　以上澧州境内各隄雍正六年奉
　　防发帑修筑高厚倍前
　　安鄕县围城垸隄　文明垸隄　罗阳垸隄　中和垸隄　黄隄垸隄　刘孟垸隄　张壤垸隄俱在县南
　　板桥垸隄在县西
　　惠明垸隄在县北接围城垸　以上为上十垸兴家垸隄　实惠垸隄　新家垸隄　太和垸隄合家垸隄　以上为下五垸　以上安鄕境内各垸隄雍正六年奉
　　防发帑修筑高厚倍前
　　附九江隄防考畧按禹贡九江孔殷谓沅渐元辰叙酉澧澬湘九水会合滙为洞庭一湖是也今以郡县志考之辰常衡永枝河会流于洞庭者无虑数十水而其会众流而注之湖则有三焉曰沅湘澧而巳沅发自牂牁经辰溪合麻阳诸溪洞水过常武出湖之北湘发自广西与安海阳山至分水岭分为二一为漓水一为湘水至永州潇水会焉至衡州烝水会焉过长沙出湖之南澧发自武陵古克县东流过武水口合焦溪如溪诸水经慈利石门至澧州出湖之西而渐元辰叙酉澬共合流而滙为洞庭以为之壑故衡寳永辰沅得免水患惟常武当沅江之下流岳澧值江湖之会合长沙之益阳湘隂上接澬湘下滨洞庭故岁遭浸溺隄防之设最宜急图者也
　　附修筑隄防总考畧近年深山穷谷石陵沙阜莫不芟辟耕耨然地脉既疏则沙砾易圮故每雨则山谷泥沙尽入江流而江身之浅澁诸湖之湮平职此故也欲尽心力以捍民患惟修筑隄防一事耳故备考古今可经久而通行者葢有十焉一曰审水势东洗者必西淤下澁者必上涌筑隄者审其势而为之址最难御者莫如直冲之势议者退为曲防故荆州虎渡穴口之隄先年愈退愈决而后直逼江口以遏水冲乃得无恙他如顺注之倾涯则隄势宜迂急湍之廻沙则隄势宜峻二曰察土宜一遇决口必掘浮泥见根土乃筑隄基其所加挽者必用黄白壤三曰挽月隄洗在东涯则沙廻而西淤在南塍则波漩而北故往往古隄反抱江流者为水所齧即临倾涯之上势甚孤悬必先勘要害之地而预筑重防之隄四曰塞穴隙獾属蝼蚁窠穴秋冬水涸徧察孔端极探其原而为之防五曰坚杵筑木杵不如石防石防不如牛轹六曰卷土埽塞决口为上防成隄次之法埽以雈苇为衣以杨柳枝为筋以黄壤为心以谷草为绋纚因决口之浅深水势之缓急而为长短大小者也若隄防初成土尚未实必以杨柳枝为埽横栖于隄外则可以御波涛而隄无恙七曰植杨柳八曰培草鳞九曰用石甃当冲决之要处若非石隄必不能回水怒而障狂澜十曰立排桩将大木长丈余密排植于隄之左右联以绋纚结以竹苇则风浪先及排桩而隄可恃以不伤也
　　防守隄防总考畧决隄之故三有隄甚坚厚而立势稍低漫水一寸即流开水道而决者有隄形颇峻而横势稍薄涌水撼激即冲开水门而决者有隄虽髙厚而中势不坚浸水渐透即平穿水隙而决者要皆修筑既疏而防守复怠故坐致此患耳故防范防守之计条议有四一曰立隄甲每千丈佥一隄老每五百丈佥一隄长每百丈佥一隄甲凡隄夫十人一应隄防事宜官守之而有垸处所亦设有垸长垸夫其法与隄甲同仍不论军屯官庄凡受利者各自分隄若干丈二曰豁重役凡隄老隄长隄甲及垸长垸甲人役各复其身每遇编审即与豁除别差则彼得一意于隄防三曰置铺舍查照漕河事例于隄上创置铺舍三间令隄长人役守之则往来栖止不患无所而防防事务亦庶几不致妨悮矣四曰严禁令凡有奸徒盗决故决江汉隄防者即照依河南山东事例发遣揭示通衢以警偸俗













　　湖广通志巻二十一
　　钦定四库全书
　　湖广通志巻二十二
　　学校志【贡院书院附】
　　古者党庠序塾皆有学以次升于司徒论诸司马秦汉而下沿革代殊至宋庆厯始命郡县立学然无定制无专官元始置儒学常员明乃与城池并设典綦重矣我
　　朝庠序之制师儒之官徧于海内矧值
　　阙里肇修卿云献瑞九有欢腾凡天下学宫莫不渐次增新其在楚省即蛮陬猺峝皆有弟子员执简操觚经术修明文章蔚起沅湘江汉间人材軰出南金竹箭岂直芹藻流辉已哉其旧建书院亦附着焉
　　圣祖御书大成殿万世师表题额【康熙二十三年】
　　圣祖御制训饬士子文【康熙四十一年建碑明伦堂】
　　上谕加封孔氏五代改启圣祠为崇圣祠【雍正元年】御制
　　圣谕广训【雍正二年】
　　御制朋党论【雍正二年】
　　钦定乐器图【雍正二年】
　　御书生民未有题额【雍正三年】
　　奉
　　防广额湖北一十九州县文童岁科大学加五名中学
　　加三名小学加四名
　　湖南二十二州县文童岁科大学加五名中学加三名小学加四名【雍正三年】
　　上谕避孔子圣讳【雍正四年】
　　上谕居家孝友行止端方才可办事而文亦可观者一
　　学各举一人【雍正五年】
　　上谕六年选防一次【雍正五年】
　　奉
　　防颁发平定青海告成太学碑文勒石学宫【雍正六年】奉
　　防颁发大义觉迷录四巻刋布学宫【雍正八年】
　　以上一十三条各府州县俱同
　　武昌府
　　武昌府儒学旧在黄鹄山前宋康定间建后废为营垒绍兴间仍更为学宋末兵燬元延祐重建明洪武初修歴天顺治正德间廵抚白圭布政使张敷华知府沈栋相继增修嘉靖中按察使万虞恺以学门由西不利即驿传道故址辟门从东大学士杨溥彭时商辂李东阳侍郎朱廷立俱有记明季兵燬
　　皇清康熙十七年廵抚张朝珍布政使徐惺倡捐修葺雍正十年廵抚王士俊以学宫倾圯旧制未善发项更新即明伦堂旧址改建
　　崇圣祠拓学西地建明伦堂迁名宦祠于　大成门左乡贤祠于　大成门右置文武官舎于左右之下又于櫺星门左右添设防门制度允称有记刻石江夏县儒学在凤凰山下宋元学附鄂州别为务本斋明洪武建于黄鹄山北后迁平湖门内治间廵抚御史王恩改建今所嘉靖间御史吴百朋提学张天复继修
　　皇清康熙间廵抚王新命布政使徐惺提学蒋永修粮道章钦文知县刘朝英重修康熙五十八年知县潘宷鼎增修
　　武昌县儒学在县治南旧在县西宋淳熙中迁县东嘉定中陞寿昌郡学大德中仍为县学明洪武初知县孟吉改建今所后知县谢廷举聂贤相继拓修
　　皇清康熙间知县熊登重葺
　　嘉鱼县儒学在龙潭山麓宋淳熙中建明因之知县吴启文莫震孙伦马炳然提学陈凤梧先后增修
　　皇清雍正七年知县王邦鼐重修
　　蒲圻县儒学在县治南旧在金叠山下唐郑伭瑾建宋绍圣间知县朱寿昌移建今所明柯日新吴俊吴中郭凤仪焦贵吴本固前后增修
　　皇清康熙二十六年署县张玘重修雍正七年知县吴珽教谕邹受祉重修
