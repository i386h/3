<!-- { "loadSidebar": true } -->
　　沈道光化诸生母早丧父待之甚严道事继母尽孝继母亦爱之如巳出
　　蔡玉光化诸生母死庐墓御史舒题旌之
　　吴珙均州人景泰丙子举人任敎谕闻父殁兼程奔丧値母复病剧珙守父墓视母汤药昼夜无宁瞬母卒哀毁几不欲生庐墓三年后迁国子学生祀乡贤李友竹字清节均州人防贡事继母以孝闻闯贼防州众皆逃去友竹独以死殉【以上旧通志】
　　郧阳府
　　周尹伯竒吉甫子明一綂志世传吉甫为房陵人晋孔衍琴操吉甫听后妻之言疑其孝子伯竒遂逐之伯竒编衣采楟花而食之晨朝履霜自伤无罪乃援琴而鼓之作履霜操其词曰朝履霜兮采晨寒考不明其心兮信才言孤恩离别兮摧肺肝何辜皇天兮遭斯愆痛殁不同兮恩有偏谁流顾兮知此寃张子西铭勇于从而顺令者伯竒也
　　明范玉楚纪郧县人居父丧哀毁骨立既葬庐墓三年每至忌日辄不食泣悼如初丧应洪武初贡仕为光禄丞
　　叚懋官郧县庠生父丧庐墓三年事继母尤极敬飬邑旧有均州贡役累及族人至鬻妻子以偿懋官悉蠲家赀置公产收其租以给岁差【旧通志】
　　喻元杰郧县庠生怀宗丁丑流贼夜袭城母陈氏方卧病家人悉逃独杰侍母侧母促之去杰曰舍母偷生何以生爲贼至母子俱被害
　　张世臣郧县人袭郧阳卫廕家贫业剞劂为生事母纯孝晨夕向榻前定省每食则躬自操器以进人有议婚者世臣曰有妻则必疎母也母卒遂为道士伍寳郧县人幼丧父家贫佣工养母每得果实辄怀归隆冬无完衣主者或遗之衣则解以温母母卒水浆不入口者三日贷棺以葬日出佣夜必反哭墓旁一夕尽哀去莫知所向
　　雷乾纲郧西廪生生三月而父殁母段抚之成立夜则读书母侧母卧方就寝晨起爇罏煮茗供母毕然后整衣就舘率以为常母卒哀毁骨立庐墓三年【以上旧通志】
　　直归州
　　明张显相长阳人年六十母八十余老且瞆一夕母不愉命相跪至天明母曰显相犹跪此乎令起相乃起【旧通志】
　　刘采兴山人母病思食山药采于岩磵寻觅遇虎咆哮将噬泣曰吾死何足惜惟吾母疾危无救耳虎俛首去获山药奉母疾遂愈
　　文焕然兴山人安贫力学母病笃割股以疗其仲子纶亦割股愈母时称孝子世家
　　张贤兴山人父早丧继母抚之成立贤克尽孝道愈于所生
　　冯天祜兴山人割股救母【以上旧通志】
　　陈鑛楚纪恩施人父隆乐善好施将卒取大簏焚于庭皆负劵也鑛性纯孝母疾虑不起乃陈刀凡上早夜拜祷割左脇取肝方寸和粥进母以桑皮线纫其创母疾遂愈及母殁哀毁骨立逾年而卒
　　张森楚纪恩施人母目盲森以舌餂之二十余年母目忽明
　　周诰　张一竒　柳时逢　王家臣　杨鹏翼　黄鼎　张楚　李思俱恩施人割股庐墓被旌【旧通志】
　　皇清龚大惠兴山人母冯氏病殁刻木肖像朝夕供奉一豆一羮肃容致敬终身蔬食念父独居事之尤曲至【旧通志】
　　补遗
　　廖士宏荆州府逺安县诸生事亲色飬备至常以不愧屋漏爲孝教人亦如之父卒哀毁逾礼庐墓蔬食三年染疾不瘳以未终母养悲痛卒年三十四岁雍正九年
　　旌







　　湖广通志巻六十二
　　钦定四库全书
　　湖广通志巻六十三
　　孝子志
　　长沙府
　　东汉古初后汉书郅恽传长沙有孝子古初遭父丧未隣人失火初匍匐柩上以身捍火火爲之灭恽甄异之以爲首举
　　南北朝孙普济楚纪长沙人南齐时居丧未塟隣火将及舍普济号恸伏棺上以身蔽火焚炙将絶累日乃蘓
　　宋陈道周楚纪湘潭人少孤家贫奉母至孝母殁庐墓自陶甄墓侧歴四年甃墓高近三丈墓成而道周亦殒因袝母旁穴乡人树碣曰孝子墓
　　孙景修苏辙集太常少卿长沙孙景修少孤而教于母母能就其业既老而念母之心不防爲贤母録以致其思既又集古今家诫得四十九人以示辙曰古有爲是书者而其文不完吾病焉是以爲此合众父母之心以遗天下之人庻有益乎辙读之而叹曰慈孝之心人皆有之特患无以发之耳今是书也要将以发之欤虽广之天下可也
　　贺德英姓谱湘乡人七岁能文淳熈间父以讼系狱乃诣县自乞庭试以赎父罪令问所习对以通毛诗春秋语孟策与诗赋令各出一题援笔立就遂荐于朝与金起岩等同试德英第一
　　元许頴湘隂人母彭氏卒水浆不入口三日哀毁骨立塟逾月芝草生墓侧人以爲孝感云祀乡贤【以上旧通志】
　　明邵敏姓谱湘阴人进士事母孝母殁庐墓三年一夕有虎来墓所忽见数鹿逐之去墓傍产芝数本诏旌其门
　　黎维浏阳人性孝谨父病祝以身代及殁哀毁几絶庐墓三年家隔在水南五里偶以事归虽夜必往一夕无舟有人舣舟以渡有顷不见人以爲孝感云陈嘉谟湘潭人事父母以孝闻母邬病喘每鸡鸣大剧谟必起以身翼之其妻防汤立侍寒暑不间者四十年母塟雪拥柩不得前谟跪雪中哀号及兆大霁【见旧通志】
　　刘端明一统志宁乡人性纯孝领天顺巳卯乡荐授潮州府同知以艰归庐墓三年补同知西安府开泾阳广恵渠引泾水溉五邑田七千顷致仕归囊无余蓄岁享必丰有司以端孝行闻诏旌表其闾祀乡贤蘓纯湘阴人治间乡举无子置妾值母病竟不就室母殁哀毁骨立庐墓三年不见齿不面妻妾当事欲以闻纯固止之竟以哀过病卒【见府志】
　　唐斯盛湘潭人天性纯粹事母孝谨母尝以细过怒其下斯盛负杖膝行以进母意便解家人事之者皆云自幼至老未尝见其有怒也登万厯中进士任蘓州司理以除恶忤当路改敎衢州捐俸置学田以飬寒士累官至南京户部郎【见旧通志】
　　曽汝京益阳人少孤授徒飬母母殁哀毁庐墓敦尚廉隅顔所居堂曰日省子贤聘值流宼剽掠爲邑令陈斗翔画守御策邑頼以全【见县志】
　　李先登善化人明经善属文性孝友献贼防长沙负母逃匿几不免母殁哀毁垂老孺慕愈笃教其异母弟以身爲师其弟与子后先皆领乡荐【见旧通志】
　　皇清龙德漙茶陵举人性笃孝友读书别馆中与弟同卧起者十余年病剧命家人以素衣敛曰吾不克终子道服此以志憾也【见旧通志】
　　刘象贤湘乡人领乡荐事寡母孝谨婚嫁其兄之子不异已子
　　易正言湘乡诸生天性纯孝庐墓除服又七年然后归事母尽色飬终身不懈着周易讲义易氏家训康熈五十一年奉
　　防旌门
　　张愫湘阴人献贼之乱愫甫十龄扶其祖存义奔出城北贼执之将杀存义愫以身翼蔽连受数刄伏哭求诉词转婉切贼亦感动遂得俱生颈臂刄防至老如旧早失母事继母尽孝父殁庐墓三年哀毁几灭性见者爲之流涕
　　张元凯湘潭人天性孝友方居母丧而乱作家人惊窜元凯傫然丧次朝夕奠食有劝其避匿者曰弃亲偷生吾弗忍也流宼闻而感叹戒勿犯张孝子与弟元龙自少相切劘为学康熈癸卯同举于乡元凯令盩厔以恵爱为政甫半载卒于官黄玉湘潭岁贡生居父母之丧虽遭乱离葬祭无失礼父性喜施予每岁祲出廪粟以振乏絶父殁后恒举贷曰此吾父志也
　　曾登遴湘潭人诸生贡太学天性至孝生事尽力愼终尽礼父母所爱之人终身敬之父母老好施隣曲登遴承亲善意恵周里闬迄今有感思之者李有藻善化诸生甫八岁母病笃焚香告天愿以身代母殁哀毁数日不食遭乱播迁能孝飬其父有谷百余石庄户失火延烧欲鬻其妻以偿亟止之曰使汝生离吾宁饿死
　　温世儒益阳人康熈壬子举人父昆来死献贼难世儒甫六岁号泣不巳人异之兄病侍汤药七十日不倦吴逆搆乱徴世儒逃避不辱
　　龙化鳞攸县诸生父病祷天减算以代事母出告反面视膳问安自少至老如一日大兵勦捕吴逆余孽化鳞请于大帅榜谕招安株连者悉免夏之凤攸县人癸己举于乡家贫嗜学父路险肩引折肱敎养孤侄曲有恩意
　　文人合长沙人甫四岁祖母失明防之复愈父病躬涤溲器衣不解带兄早逝视侄如子分畀田百亩少渉猎百家旁通方伎晩乃专精举业七十始中癸已副榜年八十卒
　　衡州府
　　五代谭进颇酃人马殷据潭州遣使徴四方丁壮授进颇左殿直大将军家书至报父丧母疾澘然流涕上书乞治丧不许退语其下曰吾不终飬吾母将何以见先君于地下浩然而归有司言进颇擅离军次王自将兵讨之进颇闻之曰死以孝吾何恨焉乃血指冩书自陈无叛意书毕自刎【见旧通志】
　　元李孝子临武人逸其名以孝友箸至正间诏旌其闾【见旧通志】
　　明欧阳志安仁人亲丧泣血三年不入私室凡丧率族人行古礼焉
　　谢海安仁人童时猺贼宼抄父庸被掠去其大父爲言之輙涕泣不自胜既长遂诣猺界赎之不可得乃存想刻木爲父像针取指血滴沥注之营茔域以礼之庐墓三年后领成化癸卯乡荐授惠州通判値苗贼叛痛愤勦平卒于官
　　王世忠衡阳人事继母笃孝继母病躬侍药饵至爲尝粪以騐疾浅深年七十卒郡守蔡汝楠表其墓寗允伯衡阳人以乡贡任临川教谕母王疾亟允伯刲臂肉和药以进母疾寻愈【以上见旧通志】
　　廖楚纪衡阳人博学工文词治辛酉乡试第一正德戊辰进士授行人转司副以忧归事亲孝父性严峻怒则长跪终日命之起则起以诗礼教授里中从游者多发闻于世直指毛伯温首荐而不及待用
　　谢思本耒阳人父谊尝为豪彊诬禁思本甫髫龄捐躯质辩乃解由乡举知龙岩县清操自持贤声甚箸寗惟成衡阳人母廖遘疾濒危割左臂肉和膳以进母病获痊郡守刘春兵宪吴中伟共表其闾后以乡贡授长沙教谕年九十终
　　艾朝伟临武人嘉靖间猺獞为宼朝伟父母年并七十贼猝至朝伟于妻子无所顾先负其父往匿山中再还负其母母巳被执朝伟曰赀货俱在幸释老母贼刄其母伟连呼吾死者三遂遇害
　　曾朝简临武人领隆庆丁卯乡荐事亲孝谨出入必告万厯甲戍就礼部试闻父讣自伤不及视含殓归而拊棺大恸哀毁过甚卒于苫块间事闻诏旌孝子复特赐进士以慰泉下
　　江朝翰衡阳人其迁衡之始祖曰元秀书百忍字于堂壁后人感其行谊七世未尝祈防朝翰与弟朝林弥笃孝友母黄病剧朝翰刲股昏仆家人奔告朝林亦巳扃户刲股矣廼合烹以进母遂愈后母复病兄弟再刲左股烹以进母病亦再愈母年至八十七乃终朝林之子文龙早孤衣食于朝翰事世父如父朝翰病文龙刲股烹以进朝翰之子见龙泣曰奈何以苦吾兄复刲股烹以进朝翰霍然起郡守刘春顔其堂曰一门四孝
　　朱景斐桂阳人居贫笃行父母殁皆庐墓三年哀毁骨立
　　毕应逹衡阳人母感心疾应逹甞粪觉味苦黙祷愿以身代因割股煑糜进之母病顿起怀宗时举孝子予冠带复旌其门应逹舟过洞庭遇风他舟多覆溺应逹望樯上有光如烛得抵岸去
　　阮以颐常宁人献贼之乱母胡年已七十六卧疾不能起以颐侍侧愿以死卫母以颐伤于兵而得全潘体酃县人母病求肉遂刲股以进病良已后遇虎不咥人咸叹爲孝感云
　　谭楚日酃县人生一岁而孤母疾笃焚香告天刲股以进母旋愈知县陈我飬旌之爲免其户役
　　曾宗巻临武人家贫竭力供子职父病足扶掖起居出入十余年不懈居丧尽礼当事旌之
　　杜能嘉临武人少失母事继母尽孝父老鳏居不离侧者二十年父寝疾衣不解带者两阅月廵按温臯谟疏请旌门
