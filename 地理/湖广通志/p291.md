<!-- { "loadSidebar": true } -->
　　宋周世南姓谱祁阳人祥符进士少好学游上庠聘董氏女未娶而女失明董氏请离婚世南父以书寄京师周世南报曰人生配偶有定分始全终废天也既第成婚士论髙之累官至驾部郎中以少卿致仕蒋湋明一统志零陵人少辞家入太学既不遇弃而归隠黄庭坚在宜州病革湋往见焉庭坚委以身后事及卒为棺敛具舟送归邹浩谪永州湋从之游浩有昭州之行湋又为经纪其家
　　唐干东安人少负奇气举于乡三试礼部不第归隠龙溪邑连嵗被冦干重门设险捐金散谷为族里倡境内以安【见旧通志】
　　元吴友逊明一统志字致恭道州人弱冠通武艺畧涉书史元末盗起友逊仗义保障民赖以安
　　明刘兰孙江华人生而魁岸刚勇有谋贼首李夜义作乱永州府判领兵征勦数月未获闻兰孙勇造庐请助入山一鼓遂擒贼首
　　张琮东安人守镇百户宣徳二年苗冦犯境琮冒矢石拒敌中流矢卒
　　唐斌东安人持身亷约自其七世祖明甫至斌兄弟皆同爨无间言斌由嵗贡授广州府检校以官俸置田与兄弟共之
　　卢竒祁阳人万厯庚辰进士初聘同邑张氏女及笄而瞽女家请改婚奇竟娶焉人称其义祀乡贤唐周慈零陵人为人孝友笃志正学江西万元吉司理永州甚器之癸未流贼入湖南官民惊溃周慈从元吉俱死【以上见旧通志】
　　寳庆府
　　明车大敬邵阳人明经未仕究心理学言行笃实尤以孝友着鬻产以资兄宦为善于乡薫其徳而善良者为多卒年九十【见旧通志】
　　杨海清明一统志城步人有勇力为众推服景泰八年洞苗肆掠邵湘海清率其妻及其徒众追战于龙王桥以后援不至与其妻俱遇害有祠祀之
　　彭承孟武冈人土冦袁有志陷州承孟曰国家养士三百年殉节报効正在吾侪率其子梦麟梦龙督乡勇勦贼值州师失期为贼所蹙投潭以死梦麟曰吾父死吾宁独生力战死之梦龙擒获贼首【见府志】
　　岳州府
　　明沈植临湘举人歴官佥事嵗饥与弟栻榜各输谷千石以赈诏建坊旌之祀乡贤
　　沈廷燧临湘人捐谷赈荒开诚化盗家藏书万巻属纩时悉出以贮学宫
　　周一宫临湘人年四十防妻誓不再娶后举于乡任资阳令终身不置姬妾士论髙之
　　杨绍儒临湘人少习举子业不乐仕进力田教子笃于友谊析产时举其私嚢悉分与昆弟置田以赡族人甃桥以济行者子一鹏成进士封太常少卿祀乡贤
　　萧时逢巴陵人防川巡检居乡施药饵给轊椟买山作义冢万厯戊子春洞庭风作覆溺者四十余人时逢悉敛而瘗之太守王潆表其宅
　　彭冈平江人万厯已丑大饥冈上书于县令劝富人出粟为粥以赈而冈率先捐米百石乡人以冈非素封尤徳之
　　吴采临湘人以孝友着闻于族闾所置田宅悉与其庶弟均之子嘉宾官同知嘉兆官教授俱由明经筮仕【以上见旧通志】
　　常徳府
　　南北朝邵荣兴齐书孝义传武陵郡邵荣兴文献叔八世同居诏旌表门闾蠲租税
　　文献叔【见上】
　　范安祖齐书孝义传武陵范女祖李圣伯范道根五世同居诏旌表门闾蠲租税
　　李圣伯　范道根【俱见上】
　　明石瑗武陵人瑗十世祖廷河训约子孙同爨至瑗族益蕃衍恪守祖训长幼无间太守陆垹造其庐奏瑗家十世同居敦睦可风诏建坊表之并复其家【见旧通志】
　　唐防三楚文献録常徳卫人性谨厚父有养子防让产与之以慰父志嵗祲煮粥以啖饥者尤喜助人婚防以子链贵封御史有司请谒逃匿入村子姓强之曰虽非赝官原非实任安能一旦羣缙绅出入耶七举乡饮宾不赴年八十
　　谈録武陵人自祖隆以下至録凡七世同居成化间有司以闻奉诏旌其门
　　刘国防武陵人性耿介不阿领乡荐筮仕商丘遭变慷慨死义
　　栁之彦孝子纪之孙为献贼所执欲降之之彦曰求忠臣于孝子之门岂有祖父受旌而子孙犹屈膝从贼者乎贼怒断手割鼻骂不絶口【以上旧通志】
　　辰州府
　　宋杨濑黔阳人素骁勇乡有冦警兄弟三人并力捍御民赖安全立祠以祀【见旧通志】
　　元向良嗣溆浦人至正中草贼王七叛人多从之良嗣独不附贼纵火烧良嗣忽大雨火灭贼感动释去【见旧通志】
　　明严秀溆浦人香炉寨苗叛秀应募赴都匀累获战功有官勳秀曰吾无以官为也但求此一方安耳弃之来归【见旧通志】
　　皇清唐大纯黔阳人明末流贼刼掠村墟大纯止一子名新居并其侄女为贼所絷索金以赎大纯念难两全而弟大组早世独遗一女遂弃巳子赎侄女后大纯复生子有瑞有学行云
　　直澧州
　　晋周该晋书周该传天门人性果烈以义勇称叔父级宜都内史亦忠节士闻谯王氶立义湘州谓该曰王敦称兵构逆谯王尅期举义此烈士致死之时汝其成吾志申欵于王乎该欣然奉命潜至湘州与氶相见氶大恱防敦遣其将魏乂围氶甚急该与从事周畸间出反命为乂所执考之至死竟不言其故元罗长卿安乡举人为襄阳路总管倪文俊之乱有保障功时兵荒相继长卿家赀钜万赈贷全活者甚众
　　邓均忠石门人峒民冦掠均忠击平之红巾至又拒之境内以宁
　　张贵和慈利人与弟继和集兵捍境乡里从义者多归之倪文俊来冦贵和战败死之【以上俱见旧通志】
　　皇清任春澧州人其父纪早卒事母尽孝嵗大饥出谷千余石以赈明末刘六冦乱州派军饷一千两春悉以家赀输纳
　　直郴州
　　明髙任光宜章人成进士以好义闻于乡里【见旧通志】
　　皇清李元郴州人红贼盘踞万阳山兴宁酃县俱被刼掠元捐赀集众捍御州境得全【见旧通志】
　　张一元永兴诸生康熙十七年应征南将军穆占募随叅谋军务穆占委守永兴吴逆悉贼兵环疆叠攻不下遂解去逆诛穆占委赍
　　上谕招抚余党至耒阳贼众抗拒胁降一元大骂贼磔
　　之
　　义民【附】
　　长沙府
　　明谭永夀茶陵人质言笃行家无余积喜于应人缓急尝割私田以平族争贷人金以还去妇年八十有三【见旧通志】
　　皇清杨恵生善化人乐善好施尝以私廪谷千石减市价三之一粜与贫户复籴米三百石粜价如前其他助婚治桥梁设渡船捐赀一无恡惜乡人徳之
　　衡州府
　　明廖璜常宁人成化二十年嵗大饥输粟赈济有司申请院道奏旌表之赐冠带
　　傅良瑞桂阳州人笃于友爱抚孤侄如子隆庆改元嵗大歉倾其廪囷以振乏絶
　　谭安晖酃县人遇嵗歉出粟赈济尝有偷儿入室安晖觉而起饮之酒赠以金且劝其改行自新里人闻其事安晖未尝自言也晚举二子人以为笃行之报云
　　廖舒凤蓝山农人有厚赀人缓急借贷輙应之不取子钱力不偿者还其劵同时陈鉴屡还人遗金不受谢乡里并称为长者【以上见旧通志】
　　皇清邓孔符桂阳州人天性孝友兄孔范病革孔符刲股
　　疗之【见旧通志】
　　永州府
　　元刘获孙江华人至元甲午嵗饥行省遣官到县勘实令恐扰累以丰熟报官即去获孙行追至永州哀吁不巳官始复来勘果实发仓廪赈民赖以苏又连三年大饥获孙尝煮粥施济里民徳之
　　文如阜东安人性行敦朴以腴产让兄居侧有桥当孔道倡善修葺大徳壬寅嵗饥发廪以赈乡里【以上旧通志】
　　明曾恭祁阳人尝与众同浴于江得金满嚢意必同浴者所遗伺之至夜分果有一少年泣而来讯之曰吾商也浴于此忘取嚢金吾无还乡理矣将投于江恭急呼曰尔无忧吾待子久矣挈所拾还之
　　唐太正东安人轻财好义建石期桥费八千余金七年而功始竣又助修济川桥后人立祠桥旁
　　陈经东安人凡宗党贫乏者必捐赀济之邑中迁学建桥咸得其佽助
　　邓秀东安人弟洪卒于戍两孤皆髫龀秀抚养成立各与娶妇授产治生
　　刘仁聪东安人嵗大饥道殣相望仁聡捐米赈贷乡人赖全活者甚众【以上见旧通志】
　　寳庆府
　　明陈佩邵阳人洁已好修屡预乡饮酒礼年九十二例赐冠带【见旧通志】
　　皇清侯国弼邵阳人家素贫自力衣食然喜施予乱兵执其兄国弼奔告曰我能为导释吾兄惟命是聼兄得脱国弼乃大骂遂见害【见旧通志】
　　岳州府
　　明周铭临湘人性刚方轻财重义成化治间嵗大饥铭前后出数千余石赈济邑多赖存活旌其门曰义门
　　沈镇临湘人嘉靖乙夘嵗大饥输谷千五百石以赈抚臣顔其堂曰尚义
　　姚文宣临湘人孝弟力田三世同居郡守李镜榜其名于旌善亭提学蔡潮嘉其行谊为书百忍堂江禹合巴陵人献贼杀掠积尸以万计捐赀收葬于丁油桥官道之南司理戴吉人过而流涕题曰万枯垄【以上见旧通志】
　　常徳府
　　明燕政桃源人正统六年嵗饥陈请于朝愿输粟千五百石赈济诏赐为义门仍免三年户役
　　陈仲钧常徳卫人孝友乐施捐私租倡立义仓歉嵗全活甚众凡建五石梁又修神鼎门外江岸甃以石郡守顔其堂曰惠济
　　刘从礼武陵人嵗饥捐银千两粟千石赈济诏建坊旌之
　　贺玑武陵人多隠德遇嵗饥赈粟千石
　　陈汤命武陵人有隠徳其稚孙嬉于巷拾遗金一封有姓字汤命访年余得其人还之
　　段光逺武陵人有勇畧与兄光启同遇贼兄被执光逺持刄连杀数贼以救兄遭他贼格鬭兄见害仅以身免
　　胥本初　曽仲贤俱龙阳人正统六年以尚义赈饥受奨
　　钟志逺桃源人嵗祲煮粥以食饥者谷价翔涌志逺复发廪平粜每石受银三钱仍输于官以助赈恤萧襄　龙銮　裴绍度　李闻誉俱以好义闻【以上见旧通志】
　　永顺府
　　皇清刘汉景保靖人防孤两兄继殒抚教其兄子五人
　　如已出
　　王佐保靖人敦睦宗族好施予乡里夙负未收贫无以偿者悉还其劵
　　直郴州
　　明杨绍郴州人嘉靖间嵗饥捐谷以赈尝途获遗金因留路傍以待少顷失金者至绍验实还之
　　邓绅永兴人嵗大饥出粟千石以赈恩赐义士坊旌之
　　刘宗林宜章人正统时嵗饥出谷千余石赈荒有司给扁奨之
　　李思素永兴人正统时嵗饥赈谷千石诏旌其门【以上见旧通志】
　　直靖州
　　明毛大富防同人万厯间市民刘廷纪家被火擎一箱俾其族人刘徳实授大富仓猝不辨也后数日诣徳索以归徳无以应廷纪忿其干没诉之县令将加刑大富负箱疾趋讼庭曰廷纪授我非刘徳也令以示廷纪皆旧封识启视不失铢两令叹曰此诚义民矣
　　栗朝应防同人乐善好施倾嚢济贫万厯间县令申请表扬【以上见旧通志】
　　附増
　　皇清谯衿沅江廪生明正徳时始祖大相有隠徳子三炳最长炳兄弟子侄二十人谯氏七世同居始此炳再传至学贤立规条以教其家明季避冦失弟学优所在诸兄弟号泣几絶分道踪迹得之又一传至仕忠环宅树多合抱有子母鹿驯其下又一传至袗亲支一百一十九人谯氏家法事无大小以年长有才能者主之袗弟衿以祖命主家事续作家训二十条子若孙凛遵之隣家火及衿兄弟入祠堂抱神主避火火随熄二百余年防祭无失礼每食男女异席终事无哗婴孺咸聚一室自少即使知亲爱家所畜牛每出入先后以齿在牧地如之乡人不问而知为谯氏牛也其他多类此自炳至衿之孙行凡七世曽孙行五人尚幼不以世纪今同居如故雍正十年防
　　恩建坊
　　旌表
　　钦赐
　　御书世笃仁风绫匾















