<!-- { "loadSidebar": true } -->
　　秋晚自洞庭湖别业寄穆秀才　　皮日休
　　破村寥落过重阳独自撄宁葺草房风撦红蕉仍换叶雨霖黄菊不成香野猿偷栗重窥户落雁疑人更绕塘他日若修耆旧传为予添取此书堂
　　湘中送友人　　　　　　　　　李　频
　　中流欲暮见湘烟苇岸无穷接楚天去雁逺冲云梦雪离人独上洞庭船风波尽日依山转星汉通宵向水连零落梅花过残腊故园归去及新年
　　黄陵庙　　　　　　　　　　　李羣玉
　　小孤洲北浦云边二女啼妆共俨然野庙向江春寂寂古碑无字草芊芊东风日暮吹香芷落日山深哭杜鹃犹似含颦望巡狩九疑如黛隔湘川
　　重经巴丘追感开成初陪故员外从翁诗酒游泛
　　作　　　　　　　　　　　　李羣玉
　　昔年髙接李膺欢日泛仙舟醉碧澜诗句乱随青草发酒肠俱逐洞庭寛浮生聚散云相似往事防茫梦一般今日片帆城下过秋风囘首泪阑干
　　湘阴江亭寄友人　　　　　　　李羣玉
　　湘岸初晴淑景迟风光正是客愁时幽花暮落骚人水芳草春深帝子祠往事隔年如过梦旧游囘首谩劳思烟波自此扁舟去酌酒联文杳未期
　　洞庭言怀　　　　　　　　　　谭用之
　　江上阴云锁梦魂江边深夜舞刘琨秋风万里芙蓉国暮雨千家薜荔村乡思不堪悲橘柚旅途谁肯念王孙渔人相见不相问长笛一声归岛门
　　蕚绿华将归九疑畱别许真人　　曹　唐
　　九防秋烟黛色空绿华归思颇无穷每悲驭鹤身难住长恨临霞语未终河影暗吹云梦月花声闲落洞庭风蓝丝重勒金条脱畱与人间许侍中
　　长安春舍叙邵陵旧宴怀永门萧使君
　　曹　唐
　　木鱼金钥锁重城夜上红楼纵酒情竹箭水繁更漏促桐花风软管清百分散打银船溢十指寛催玉筯轻星斗渐稀宾客散碧云犹恋艳歌声
　　又
　　三年身逐楚诸侯宾榻容居最上头饱听笙歌陪夜饮熟寻云水纵闲游朱门锁闭烟霞暮铃阁清泠水木秋月满前山圆不动更邀诗客上髙楼
　　又
　　粉雉丹轩画障西水云红树窣璇题鹧鸪欲絶歌声定鸲鹆初惊舞袖齐坐对玉山谁绘防细听金石怕低迷东风夜月三年饮不省归时不似泥
　　自岭下泛鹢到青逺峡　　　　　胡　曾
　　乘船浮鹢下韶川絶境方知到岭南萝薜雨余山似黛蒹葭烟尽岛如蓝旦游萧帝新松寺夜宿嫦娥旧桂潭不为箧中书未报便来此地结茅庵
　　宿荆州江陵驿　　　　　　　　罗　隠
　　西游象阙愧知音东下荆溪称越吟风动芰荷香四散月髙楼阁影相侵闲欹别枕千般梦醉送征帆万里心薜荔衣裳木兰檝异时烟雨好追寻
　　湘中见进士乔诩　　　　　　　罗　隠
　　吴王台下别经秋破鲁城边暂驻畱一笑有时堪解梦数年无处不同游云牵楚思横鱼艇栁送乡心入酒楼且酌松醪依旧醉谁能相见向春愁
　　岳麓寺　　　　　　　　　　　罗　隠
　　蟾宫虎穴两皆休来凭危栏送逺愁多事林莺还漫语薄情边雁不囘头春融疑是乾坤醉水濶应知世界浮欲共髙僧话心迹野花荒草奈相尤
　　送李秀才归湘中　　　　　　　僧齐已
　　词客携文访病夫因吟送别忆湘湖寒消浦溆催鸿雁暖入溪山叫鹧鸪僧向月中寻岳麓云从城上去苍梧君归为问峯前寺旧住松房锁在无
　　和友人忆洞庭旧居　　　　　　刘　沧
　　客舍经时益苦吟洞庭犹忆在前林青山残月有归梦碧落片云生逺心溪路烟开江月出草堂门掩海涛深因君话旧起愁思隔水数声何处碪
　　春晚岳阳楼言怀　　　　　　　崔　鲁
　　烟花零落过清明异国光阴老客情云梦夕阳愁里色洞庭春浪坐来声天涯一与旧山别江上几看芳草生独倚阑干意难写暮笳呜咽到孤城
　　赤壁山　　　　　　　　　　　崔　涂
　　汉室山河鼎势分勤王谁肻顾元勲不知征伐由天子惟许英雄共使君江上战余陵是谷渡头春在草连云分明胜败无寻处空听渔歌到夕曛
　　西塞山廻舟作　　　　　　　　陶　岘
　　匡庐旧业是谁主吴越新居安此生白发数茎归未得青山一望计还成鸦翻枫叶夕阳动鹭立芦花秋水明从此舍舟何所诣酒旗歌扇正相迎
　　宋
　　三游洞　　　　　　　　　　　赵　抃
　　峡江初过三游洞天气清调二月风樵户人家随处见仙源云路有时通峯峦压岸东西碧桃李临波上下红险碛恶滩知几许晚来停棹问渔翁
　　下牢津　　　　　　　　　　　赵　抃
　　拖舟百丈苦攀跻一过牢津恍似迷花放乱红迎彩斾谷传深响荅鸣鼙避人幽鸟凌云噪抱子惊猿走险啼春岫重重春水绿却疑春在武陵溪
　　春晓书事　　　　　　　　　　寇　凖
　　春尽江天景寂寥思乡还共楚云遥林花经雨香犹在隄栁无风絮自飘水国独惭临县邑烟郊争合负渔樵青梅时节迟归计且逐余芳殢酒瓢
　　香林别赵侍御阅道　　　　　　周敦頥
　　公暇频陪尘外游朝天仍得送行舟轩车更共入山脚旌斾且从畱渡头精舍泉声清防防髙林云色淡悠悠谈终道奥愁言去明日瞻思上郡楼
　　宿南台寺　　　　　　　　　　张　栻
　　香阁珠林倚半天两人相对岳峯眠羌林秉烛翻疑梦缑岭乘鸾似学仙云伴瘦笻过絶壁风传清啸隔苍烟攸江亦有山阴兴莫使虚廻半夜船
　　雨后同周允升登雪观　　　　　张　栻
　　一雨端能解百忧肩舆径上最髙楼山容净洗无穷碧江水新添自在流已觉春深花片老不应山似贾胡畱烟蓑风笠南山下正好归与看麦秋
　　清风峡　　　　　　　　　　　张　栻
　　扶疎古木矗危梯开始于今几摄提还有石桥容客坐仰看兰若与云齐风生阴壑方鸣籁日烈尘寰正望霓从此上山君努力瘦藤今日得同携
　　和石通判酌白鹤亭　　　　　　张　栻
　　谈天终日口澜翻来乞清甘醒舌根满座松声闻节奏防澜鹤影漾瑶琨淡中知味谁三咽妙处相期岂一樽有本自应来不竭滥觞端可验龙门
　　桂阳劝农　　　　　　　　　　陈傅良
　　雨耨风耕病汝多谁将一一手摩挲幸因奉令来循垅恨不分劳去荷蓑凉德未知年熟否防官其奈月春何殷勤父老曾无补待放腰镰与醉歌
　　邵陵道中　　　　　　　　　　释觉范
　　邵陵山水丽风光游徧归来夜话长秋翠等闲开雉堞惊湍哀怨韵笙簧随鞍此景凭书写他日尘纷一笑忘上阁与谁同小立坠金拄笏说三湘
　　题清富堂　　　　　　　　　　释觉范
　　此堂冠絶湘西胜枯木名多道不穷用谷量云当衣鉢以江盛月展家风买山归隠真寒乞借竹为轩落笑中緑锦涨连青玉浦剪裁磨作费诗工
　　元
　　邵陵青龙桥　　　　　　　　　鞠志元
　　百尺青龙跨碧湍铁犀光映玉阑干马蹄踏月三湘晓人影沉波六月寒城古不知辽鹤逺潭深惟有老龙蟠归期若问巴陵道驿路梅花带雪看
　　和杨参政　　　　　　　　　　杨维桢
　　皇元正朔承千祀天下车书共一家一柱东南擎白日五城西北防丹霞寳刀雷焕苍精杰天马郭家狮子花收拾全吴还圣主将军须用李轻车
　　过杨忠愍公完者军府畱题　　　张　昱
　　总是田家门下客谁于军府若为情林花满树莺都撇雨水平原草自生街上相逢惊故吏马前迎拜泣残兵能言楼上题诗处犹有将军旧姓名
　　樊口隠居为李均玉作　　　　　丁鹤年
　　万里云霄敛翼囘挂冠髙卧大江隈春深门巷先生栁雪后园林处士梅翠拥樊山邀杖履緑浮汉水映尊罍谁能领取坡仙鹤月下吹箫共往来
　　明
　　辰阳端午遣怀　　　　　　　　薛　瑄
　　五溪五月当五日时俗犹存旧楚风角黍堆盘人送玉龙舟叠鼓水摇空入帘山色隔江翠照眼橊花向日红赐扇逺怀鹓鹭侣去年同谒大明宫
　　游桃源洞　　　　　　　　　　马文升
　　桃源溪接武陵溪咫尺仙家路欲迷翠柏凌霄山鸟下碧云栖树野猿啼烂船洲上江风细白马山头水月低指点秦人旧踪迹萧萧方竹断桥西
　　桃源　　　　　　　　　　　　林　俊
　　百里人家断复连烟岚一簇俯晴川江干渔父坐来见洞口桃花望里妍鬬雨泉声双槛外凌秋松色夕阳边药炉丹灶今如许可得重论晋魏年
　　岳阳楼中闻笛　　　　　　　　何景明
　　何处笛声三四弄坐听疑隔楚江濆落梅折柳怨清夜激羽流商哀白云月上山楼人独倚风高秋院客先闻洞庭空濶潇湘冷缥缈余音送雁羣
　　桃源　　　　　　　　　　　　何景明
　　桃川道士来相送指点仙踪玉观西云锁洞门何处觅花开溪路几人迷石桥自发新秋草丹灶长封旧日泥落日山中不胜思松隂竹色冷凄凄
　　岳阳楼　　　　　　　　　　　何景明
　　楚水滇池万里游使车重喜过巴邱千家树色浮山郭七月涛声入郡楼寺里池亭多旧主城中冠盖半同游明朝又下章华路江月湖烟绾别愁
　　湘江怀古　　　　　　　　　　罗洪先
　　秋风江上易生悲寂寞寒流去欲迟汉室几人忧贾傅楚狂今日吊湘累长沙地近家谁识渔父歌残舟自移总为天涯多往事至今斑竹尚低垂
　　洞庭春兴　　　　　　　　　　罗洪先
　　帝里朝辞供奉班客程宵济洞庭湾湘君鼓瑟清泠外鲛女鸣机缥缈间青草波光连梦泽苍梧云物隔疑山故园亦有岷江水垂老生涯钓艇闲
　　蕲州江中怪石　　　　　　　　李东阳
　　崒兀山城抱此州江间怪石拥戈矛随波草树愁生隙骇浪蛟龙却避流岂有岧嶤能砥柱只多冲突向行舟凭谁一试君山手月落江平万里秋
　　和秦武昌赤壁怀古　　　　　　李东阳
　　楚云荆树拥嵯峨一棹曾冲万里波时代不同嗟我晚江山如此奈人何地从割据终全盛天遣文章为不磨闻説宦游兼吊古鹤楼东下水声多
　　登岳阳新楼　　　　　　　　　李东阳
　　突兀髙楼正倚城洞庭春水坐来生三江到海风涛壮万水浮空岛屿轻呉楚乾坤天下句江湖廊庙古人情中流或有蛟龙窟卧听君山笛里声
　　游岳麓寺　　　　　　　　　　李东阳
　　危峯髙瞰楚江干路在羊肠第几盘万树松杉双径合四山风雨一僧寒平沙浅草连天在落日孤城隔水看蓟北湘南俱在眼鹧鸪声里独凴栏
　　与钱太守诸公游岳麓寺席上作　李东阳
　　衡岳地蟠三百里羣峯将断复崔嵬嵓间古刹依山转谷口晴云满树来北海书存谁问价少陵诗罢独怜才扁舟已谢长江险又是匆匆一度回
　　江上奕棋与谢寳庆　　　　　　李东阳
　　江上陈兵二垒同都将一笑定雌雄乌林得计周郎便淝水乘桥谢傅功蕉底梦回风雨散橘中人老歳年空一枰欲尽斜阳色独立青山在眼中
　　流河驿懐谢宝庆先生兼懐鸣治侍讲　李东阳
　　林下清风迥絶尘天涯旧路独伤神长船载酒官河夜芳草怀人楚水春应学杜陵寻北郭兼逢小阮作南隣嗟予忝出皇华使犹向河边咏伐轮
　　汉江　　　　　　　　　　　　李梦阳
　　汉江江上鶗鴂鸣汉江游客无限情青山日落一帆影芳草月明闻棹声黄鹤矶头暮云尽鹦鹉洲边春水生莫倚仲宣能作赋洞庭南接桂阳城
　　楚望望襄中形势　　　　　　　李梦阳
