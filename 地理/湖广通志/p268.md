<!-- { "loadSidebar": true } -->
　　陈铭字公警黄陂人耻以文字干时弃举子业从王龙溪罗石莲游田庐僮仆佳者悉畀其弟自处泊如也寿九十一终
　　章焕然字素夫黄陂人请业于黄竒士得探微防黄曰吾道有人矣学使葛屺瞻亦称其沉静后领岁荐隐居不仕【以上旧通志】
　　皇清陈其栋字霱南黄陂人少嗜学博通经史以先儒存诚主敬之论为养心进学之本结庐山中邑宰闻其贤请宾乡饮者三着有姓氏补等书【旧通志】
　　黄州府
　　唐李玭黄梅人开元中一日眀皇梦庐山使者请立庙诏刺史独孤正命所在学士制碑文独玭文称防诏举博学宏词不就筑室东山麻林之洼读书乐道称衡门居士以老【旧通志】
　　宋林敏功眀一统志蕲春人以春秋举进士下第杜门不出者二十年博通五经尤长于诗元符末诏征不起赐号高隐处士弟敏修亦不仕终老以文字相友善世称二林
　　张憨子麻城人隐居九螺山自称九螺山逸人东坡志林所云黄州故县张憨子行止如狂者也熊吉赞云内史之戅以闲其君惟子之戅独成其身龙德而隐今鲜其人九螺之山因子益名
　　王翊麻城岐亭人建桃黄庵自号桃黄山人熊吉赞云桃黄之庵中有隐君尸居蔬食抱朴含真匪道曷依匪道休行孰无懐氏葛天之民
　　黄睂翁失其名黄梅人寡嗜欲好雅歌恬饮咸淳间已百岁遇异人授以药谓食此可再周甲子至一百六十岁睂长三寸垂两颧故人称为睂翁【旧通志】梅国淳字作所广济人工诗赋肥遯林石宋亡武昌程平章荐之屡聘不起谢之以诗
　　元杨俊字仕元黄梅人初为博士弟子厌之遂弃去觅石龛古磉山中优游偃仰一百三十岁卒
　　何朝举广济人有志操师事饶双峯养志岩阿不乐仕进着有文公性理吟一编
　　眀呉荣一黄冈人洪武初栖中和石壁山种蔬养鹤博览豪吟抗志巢许尝荷镵斸药济人
　　商显黄梅人雅好诗书永乐二年征至京固辞不仕赐号乐耕征士翰林张和美作寒江归隐图赋诗送之
　　甘望鲁麻城人幼为人牧奋志攻苦硏穷程朱之学卒成名儒以黄陂有二程望鲁台因以自号
　　毛鳯起字瑞东麻城人少习制举业后弃之讲学授徒嘉靖壬辰诏举贤良敦行遗逸之士有司以凤起应不就
　　朱绅字懋孚蕲州人居田野自食其力牛背夕阳巻册相随凭吊古今时人莫窥其际
　　柴大楠蕲水人磊落英竒弱冠弃家逺游塞外渉混同鸭绿诸境晩归傍岩溪筑一洞不盈丈隐居四十余年读老易诸书足不出户
　　柴杰蕲水人博学有隐德每坐竹林中读书竟日于书无所不窥尤精于易与兄木友爱最笃析田庐为四一子与三侄均每戒子云知事宜少识人毋多饘粥外有余则去之不可以田产累子孙也
　　刘养微字敬伯广济人性澹泊工诗将卒赋诗云辛苦人间百未休今朝忽作等闲游玉楼作记非吾事一枕空山眀月秋
　　刘秉录字升之广济人事孀母孝母卒哀毁年四十妻丧不复聚有仆乆役于家知其先尝为士焚契遣之隐居授徒以眀经终子洪芳诗文蚤岁有声孙醇骥最知名
　　樊志张字两同玉衡次子随父戌雷阳二十四年及玉衡归卒志张一恸防殒遂不应乡举潜心易学着易象易数易适易占益王遣使再聘皆不就
　　袁希燮字子理黄冈人幼尝和李本宁宫莺白鷰诗各十章本宁大器之已而与三袁唱和又与俞羡长钱仲举赠答于金陵游迹防半天下归隐茅山之麓结茅曰遯园以著作娱老
　　黄可久字栁溪蕲水诸生甘贫力学与妻偕隐胭脂山下精丹经内典医卜诸书每瞑目默坐自号出尘道人子正色眀末丙子举于乡
　　汪三竒字亦常黄冈诸生貎古心朴眀末癸未寓居鄂城死于贼所着易假书信诗志礼足春秋惧诸书俱烬无传
　　易为鼎字用玉黄冈人生而有文在手曰汪号汪来子蚤以文章气节着眀季学使高世泰修三楚文献录鼎与汪三竒刘醇骥皆与焉乱后弃举子业筑室白云山授徒以老
　　王临字泰生广济人家贫力学不辍闯贼至见临独坐大松树下执巻微吟贼魁梁廷柱素知书其妇能读孝经夜烧大炬出所挟书与相质天眀揖临去后因江行避雨得邑残志于村店擕归修辑成书又尝作禹贡图及河图考等书
　　寇学海字巨源广济人少业儒而任侠好为诗尝独徃庐山白鹿洞数年键门取魏晋盛唐诸诗冥防之时称寇山人
　　梅之熉字惠连少司马国正子眀末乱起弃袭廕散家财归隐囊山为僧别号槁木以著述自娱
　　陈鸿思字大壑黄冈人万厯丁酉举人厯官贵州太守所至有政声后退居林泉手一编不辍以老洪周禄字半石黄冈人天启壬戌进士知常州府解绶归里肆志诗文行草书妙絶一时急难好施乡里德之年七十余卒
　　程师泰字交甫黄冈人懐宗庚午举人累官苏州知府以疾告归好吟咏书法直逼大苏家贫问字者饷以酒即用欵客谈论竟日年八十余卒
　　韦克济字孝忍黄冈人眀季进士授南安令以诚格巨猾邑人頼之丁艰归遂隐居武昌贤庾乡率诸子躬耕自给
　　李之泌字邺仙黄冈诸生精大易研理程朱不为王弼京房之学絶意仕进以长桑终其身严气正性对卿士间闭目袖手端坐不一语督学征之不起与才人何履仕齐名时称何李
　　呉人玉字穉圭广济诸生为文渊古浩博著述甚多性至孝善卜筮预知吉凶年七十自置棺题曰逸我亭【以上旧通志】
　　皇清姚应巍字德升黄安诸生刻苦食贫冬月读书以木棉拥足常达旦授徒罗山罗仭南刘海宇亟重之有纨袴子颇怠业巍责罢弃之空归曰安能以阿堵物误人子弟举乡饮辞不赴子观性耿介其父以岁荐徒歩入都中表某官永年令遣骑强邀入署信宿即行一无所取【旧通志】
　　胡来通黄冈人年十二僧见之曰此人间百岁翁也性好施与眀楚抚魏光绪曾表其庐顺治庚子寿百岁佥谋建坊通力辞之忽一日沐浴更衣端坐瞑目而逝
　　李竒观字巨海广济人孝友质行乡人化之当眀末寇扰岁荒凶人倡乱里中立守望营保障众推李公长者请为帅事平杜门著述授徒为博士弟子者百余人侄必泰甥金德崇徳嘉皆出其门陈定中字大马广济人明季弃学籍隐于医结茅湖曲栁隂承顔奉母以耕钓终其身【以上旧通志】
　　安陆府
　　汉汉滨老父后汉书列传不知何许人桓帝延熹中幸竟陵过云梦临沔水百姓莫不观者有老父独耕不辍尚书郎南阳张温异之使问焉老父笑而不对温下道百歩自与言老父曰我野人耳不达斯语请问天下乱而立天子耶理而立天子耶立天子以父天下耶役天下以奉天子耶昔圣王宰世茅茨采椽而万人以宁今子之君劳人自纵逸游无忌吾为子羞之子何忍欲人观之乎温大慙问其姓名不告而去
　　南北朝郢野老衡阳王义季都督荆州尝出猎于郢野老被苫而耕义季命左右逐之老人曰盘于游畋古人所戒方今阳和布气播谷之始一日不耕民失其时奈何以从禽之乐而驱斥老人非劝农也义季止马曰贤者也命赐之食老父对曰茍不夺时境内之民皆饱矣王之食老父何敢独受其赐义季问其名竟不言而退【旧通志】
　　唐陆羽唐书列传字鸿渐竟陵人初不知所生或言有僧得诸水滨畜之既长自筮得蹇之渐曰鸿渐于陆其羽可用为仪乃以陆为氏名而字之隐苕溪称桑苎翁性高洁不乐仕进尝诏除太子文学不就雅嗜茶善品天下泉味着茶经三篇言茶之原之法其后鬻茶者至陶羽形寘灶间祀为茶神
　　眀谭学字讷庵隐居授徒尝袖其诗过谭元春元春为选而梓之名姓遂闻逺近年近耄犹吟咏不衰其卒也元春哭以诗【旧通志】
　　王大韶字叙之京山人少负逸才工诗文隐大月山间田数百畆躬耕食之性闲放所居杂植花竹萧然有以自乐慕冀缺梁鸿之为人尝以自况后以子格贵赠河南佥事
　　王宗华字时藻京山人隐居斗山种松数百株结庐其下旁有双泉引为莲塘可数畆许躬耕高尚邑令请见辞不出年八十卒李宗伯维正志其墓称为太平逸叟
　　卢楚杰字西陵钟祥人万厯丙辰进士博雅淹通文名噪一时徜徉山水间诗酒自放称荆台髙士姜迪字伯阮天门岁贡八岁能属文举神童日记数万言年十二工诗赋先达钟惺谭元春共竒之五中副榜不遇举明经杜门著述以老
　　李世芳字□岭钟祥人明末癸酉乡举读书山寺经年不履城市与人相对有萧然物外之致值流冦乱避匿深山贼慕其名强以官坚拒不受
　　魏士茂字卓如天门人亷使士前之弟少负才名试辄冠军喜恬退著书华严山房应贡不赴乡里皆高其行【以上旧通志】
　　皇清邹元芝字殿生天门人号三澨渔人明末戊寅间至江夏九峯山寺读书五六年其家弗知也督学堵应锡首防食饩性恬澹不乐仕进着有三澨先生传卒于家
　　呉骥字既闲天门人兵备文企嗣子懐宗庚午举人性孝居丧哀毁骨立雅工词翰而怡情邱壑以高隐终【以上旧通志】
　　徳安府
　　宋令狐揆卜筑涢溪之南尝雪中跨驴入城诣张君房借书令小僮携簏负琴帛缯暖防委辔长吟曰借书离近郭冒雪渡寒溪布衣林逸善绘因作令狐揆雪中渡溪图【旧通志】
　　眀蔡干庵逸其名德安人以理学称郡人皆严惮之读书郊外之广心堂适积雪累日杨方伯芷往迹之户无人迹正襟危坐自若人称曰干庵先生
　　安大峞居云梦曲水湖博学嗜古负笈从游者踵相接称为曲湖先生正德末夜观列宿惊异曰帝星眀于江汉其应在安陆州逾年世宗从兴邸入承大统峞偶疾卧犹倚床取隙光执巻披览曰人以药治疾吾代以书年百岁卒
　　髙致中字南洲安陆县人不求仕进放懐山水间何司寇迁予告归里时严嵩秉国为诗郊饯何归榜其幅于堂一日过之何未出致中题其上曰椒山巳死洪塘谪天下何人是介翁今日登堂览诗草始知公度实能容平生高致大率此
　　徐进可字南征应城人举天启甲子乡试为人方介尝以邑中赋役繁重同绅士请于当道行均役之法乡里頼之恬于仕进以寿终【以上旧通志】
　　荆州府
　　南北朝宗彧之南史宗少文传彧之字叔粲少文从父弟家贫好学性行真澹征辟一无所就宋元嘉初太史陆子真观采风俗三诣彧之每辞疾不见告人曰我布衣草莱之人少长垄亩何宜枉轩冕之客子真还表荐之不就
　　宗测南史宗少文传测字敬微家居江陵少静退征参军及太子舍人皆不就欲逰名山乃写祖少文所作尚子平圗于壁上测长子宾宦在都知父此防便求禄还为南郡丞付以家事赍老子荘子二书自随往庐山止少文旧宅鱼复侯子响为江州命驾造之测不见后子响不告而来测巾褐对之竟不交言刺史随王子隆至遣别驾宗忻口致劳问测笑曰贵贱理隔何以及此竟不答测善畵自图阮籍遇苏门于行鄣上坐卧对之好音律善易老续皇甫谧高士传三巻着游衡山庐山记又有宗尚之字敬之亦好山泽征辟不应
　　刘凝之【详乡贤志】
　　唐楚江渔者眀一统志不知姓名每得鱼换酒辄自放歌不言姓名江陵守崔铉问曰君之渔隐者之渔耶渔者之渔耶对曰姜子牙严子陵皆隐者也不钓其鱼钓其名耳遂鼓楫而去
　　宋孙谕眀一统志江陵人元祐末挂冠与时同退休者呉师道梁宏朱光复贾亨彦张景达布衣唐愈为七老会五日一集时人荣之
