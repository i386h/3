<!-- { "loadSidebar": true } -->
　　题请也【臣】向任河南府灵寳知县时深知受累情由夫一府如此则他府可知一省如此则他省可知以【臣】愚见莫若取州县受累之引张加之引张不累之州县量行増减其不累民者不得妄议更张仍以各府原定之引额归之各府属在他府者得妄行越派如此则弊窦清而官民均无苦累矣往者行盐州县目击民艰据实详请而盐臣以差期无几往返驳查遂至因循今河东盐臣新受
　　简命合无
　　勅令查访精详秉公均派数月之内酌夺
　　题请永为定额无负
　　皇上简任至意则一转移通变间而下无累于商民上
　　有禆于
　　国赋即有司亦可告无罪于考成矣推之而盐差诸臣州县有受偏苦之累者皆得据实入
　　告如州县有指称増减引张科累小民者许盐臣即指名
　　题叅否则竝治盐臣以失察之罪则敷天共戴
　　皇仁矣縁系条陈字稍逾格如果【臣】言可采伏祈睿鉴勅部议覆施行
　　请通行常平仓法疏　　　　　　郑　昱
　　题为积贮之成效既以藏富于民北直之变通亟宜广诸各省仰祈
　　睿断迅赐施行事窃惟国以民为本民以食为天民安而国运昌隆食足而民生乐利此古今不易之定理也【臣】办事垣中见户部覆直抚臣郭世隆为
　　圣心之爱民甚切米谷之久积宜商亟请变通以济实用事一疏内称应如该抚题请各州县所存米石加谨收贮以备赈济其余米谷平价粜卖秋收照数籴买还仓仍将卖买过银米价值数目造具清册报部查核等因具
　　题奉有
　　俞旨钦遵在案将见直隶之积贮即足直隶之民食谷贵不致伤民谷贱不致伤农年凶则有备无患年丰则出陈易新此真常平仓之善制也【臣】请得而推广之窃思直隶而外各省俱报有积谷之数俱开有捐输之例存贮米谷无邑无之但未奉部文不敢擅动耳查各省昨年丰熟者固多而饥荒者间有如河南山陜江淮等处内有
　　奏报发赈者有请停漕粮者是目下青黄不接之状与直隶同然也至于湖广江西素号米谷之乡【臣】楚人也三年前读礼家居每至五六月传闻谷价不昻而民多乏食丰年犹然况薄收乎是目下青黄不接之状亦与直隶同然也他如闽越川广云贵等省虽丰歉不齐要之五六月间新禾在亩旧谷巳罄皆青黄不接之时又与直隶有同然也夫积谷原以为民也谷积而无济于民食其谓之何仰祈
　　皇上迅饬部议凢各省积贮捐输米谷行令各抚臣酌量州县之大小详查存积之多寡应留若干米谷以备饥荒其余剰者俱于每年五六月照市价减粜所粜银两仍于本年九十月籴买新谷还仓稍有羡余存为修仓之用夫夏则旧谷必贵秋则新谷必贱谷贵则量减而粜以利民谷贱则量增而籴以利农丰嵗则出所存之银买谷以补仓而常使其有余防嵗则发原留之谷给赈以救荒而无使其不足更将卖买价值动用银米数目造册报部查核买谷则覈实在给赈则予开除民得通其缓急谷不至于红朽如此则常平仓之良法美意行之北直而效行之各省而罔不效虽有水旱而天不能使之灾斯诚万世之计所谓议变通以济实用足民食以安民生者莫亟乎此也缘系推广部议起见条陈字多逾格如果【臣】言可采伏乞
　　睿鉴施行
　　请罢湖口关复九江关疏　　　　王泽洪
　　题为湖口之设关甚险九江之旧关宜复请照成规收税以裕
　　国课以全商命事窃惟
　　国家之本计惟财与赋财赋之充足在盐与闗我
　　皇上频颁蠲租之
　　诏屡减额外之徴数十年来农工商贾无不仰戴皇恩固巳沦肌浃髓矣乃有不费
　　内府之金钱不损
　　朝廷之额课
　　纶音一下各省欢呼则莫如湖口之仍归九江关之为
　　善也请为我
　　皇上陈之夫昔日之设闗九江者因上有龙开河官牌夹下有老鹳塘白水港俱可停泊多船冬夏不涸无波涛汹涌之危输将甚便此诚利
　　国利民经久不易之善地也后以江西东下亦应纳税暂移湖口此一时权宜之计耳初未计及湖口一县地处下流乃江湖两水交防之冲又有上下钟山巉岩峭璧挿入江中既巳设关遂成商船纳税必泊之地止有虹桥一港水涨之时大船仅容数号小船仅容数十只倘水涸船多不得巳尽泊江外大风暴起巨浪滔天欲求入口而不得欲求渡关而不能故其患不可胜言此湖口断断不宜设关之明效也或谓自江西出湖以下江南自江南入湖以上江西恐有漏税之弊不知九江一关征船而不征货丈尺巳定税无可匿【臣】查大姑塘去九江四十里在湖口之内旧系泊船之地应听部司委员在彼收税彚缴关库以给票为慿至各省出湖船只大姑塘收税者九江騐票放行各省进湖船只在九江纳税者在大姑塘騐票放行则两处自无漏税之虑矣年来风涛时起沉溺叠见商情以积久而不得伸差员以时暂而不敢请此【臣】所以不得不代为请命也倘荷
　　允行则往来舟楫无倾覆之虞东西商贾无漂没之苦
　　既于额设
　　国课一无所亏又于贸易民生皆得其便乃经久无弊之良圗也【臣】本楚人九江湖口皆【臣】久居故于情形甚悉伏乞
　　勅部详加酌复务审税课之盈虚查风涛之险易考人心之向背一经改正庶船多税足商悦民安无不仰颂
　　覆载之恩同于天地矣缘系条陈事宜字多逾格贴黄难尽未敢另缮如果【臣】言可采伏乞
　　皇上俯赐施行
　　征勦叛苖报防疏　　　　　　　蘓大有为奏
　　闻事窃照黔省都黎镇三府生苖为邉境肆恶之凶顽
　　为从来未开之土地荷蒙
　　皇上仁威逺播以布置机宜
　　训示督臣鄂尔防而督臣仰体
　　天心恩威竝用勦抚兼施调度极为周宻先机能为豫料故古州清水江丹江八寨九股等处无不畏威怀徳业经奉
　　防设镇安营现在建造衙署营房巳无不化之顽梗矣
　　【奴才】毫无寸报防
　　皇恩畀以封疆重寄惟有竭尽驽骀于诚服者极力抚绥稍有反覆者即为扑灭务期永逺宁谧以报
　　皇恩于万一耳查得上年公鹅既勦之后因其投顺恳切余党未尽除督臣鄂尔泰早以为必有后患于雍正七年六月十二日檄调【奴才】前赴清水江弹压时以宻劄切嘱【奴才】抵营后仰体
　　圣恩多方抚谕冀其革心孰意鸡呼党寨逆苖计包辛往包章养九金噶打计安干州包长商麻九我转腮姑辛等怙恶不悛煽胁各寨紏约苖众敢于十一月初六之三更窥伺大营时先有不愿党恶头人金交古等宻首早经隄防无隙可乘初七日辰刻【奴才】率领将备开壁一击立即披靡逆苖死伤甚众是日即欲统兵前进捣巢诛灭据协赞军务镇逺府知府今陞贵东道臣方显以我军单薄老营要为虞随飞报督抚提督竝请督臣鄂尔泰指授方畧去后续于十二月十三十五等日准贵州提督臣杨天纵檄调各协营换班弁兵到营又准抚臣张广泗檄委木标左营逰击髙岱带兵三百名赴营听调十七日奉督臣鄂尔防为开通都江以惩定且来牛等寨自广西调遣官兵前进古州竝为清水江声援【奴才】遵依宻示以逆寨僻逺且居众寨之中若大兵径进顽良不分且逆势不支必将窜匿山箐即捣其巢穴戮其余孽而凶首漏脱终不足以防病根而絶祸源乃用计诱擒而逆首计包辛往包章等八犯与余孽包九商牛陇包等二十二犯于十二月二十一日就擒应解省城听抚臣审拟正法因虑离府窎逺且在苖穴之中恐有刼夺之虞即在军前用以祭旗旋令抚标中军游击髙岱率领弁兵防守两岸营盘令镇逺左营游击刘成龙黄施营游击章竒相新调古州左营游击任龙带领铜仁左营守备韩生耀天柱营守备皮衮竝弁兵二千二百余员名各带四日口粮分中左右三路聨络声援以防沿途各寨仓猝之变适天雨雪逆苖犹敢据险抗拒将备弁兵无不同愤敌忾仰伏
　　天威往返四日即行殱灭逆苖死亡过半余皆滚山逃箐随檄令撤兵囘营而从逆各寨无不悚惕纷纷赴营泥首告抚咸云被脇情实即逆寨余孽亦皆匍匐哀号【奴才】仰体
　　皇上如天之仁准予招安责其献凶缴械俱各遵依今据附近各寨缴到鎗刀标弩盔甲等项二千余件所献凶首新毛等巳请督臣鄂尔泰批示分别发落安插其余寨分尚在责令呈缴若凶械缴尽无所凭恃庶可渐至驯良一切善后事宜昨因督臣鄂尔泰廵粤回镇经由镇逺【奴才】于军营驰出面请指示一一遵行再都江之定旦生苖业经黔副将赵文英粤副将潘绍周等先后夺其土城焚其巢穴斩其首恶现驻兵该寨搜缉余凶其来牛生苖亦经粤副将董芳同都匀协副将卜万年等率领汉土官兵奋勇勦除斩首及炮伤赴水投箐者不可胜数其余都江南北两岸未抚之苖无不畏威争先投顺情愿疏通河道竝搭桥修路观此情形谅分界设汛诸事可以不日告竣矣所有【奴才】奉檄征勦叛苖情由竝都江情形理合缮折奏
　　闻伏乞
　　皇上睿鉴施行


　　湖广通志巻九十四
<史部,地理类,都会郡县之属,湖广通志>
　　钦定四库全书
　　湖广通志巻九十五
　　艺文志
　　啓
　　唐
　　贺髙相公除荆南啓　　　　　　胡　曾
　　伏以相公承家业峻开国勋髙术妙六竒圗精八阵生民皎日圣主迅雷才成破赵之功旋告下齐之捷故得威宣破竹力号拔山弛张七德之间舒巻五车之内东周士庶咸居沸鼎之中西蜀蒸民悉在春台之上葢由人事岂属天时昔汉得韩信而兴楚失陈平遂灭今者江腾海沸山动岳摇荆门告累卵之危淮楚陈剖胎之难赤睂巻地黄巾滔天公侯无匡合之才藩镇乏纵擒之术若不预咨贤哲早托英雄则何异鱼游宋池燕巢衞幕昆冈火发玉石俱焚歴阳水来知愚同防虽思尝胆何补噬脐且擘断华山宜假巨灵之力决平洪水须凭大禹之才是以上自一人下同百辟佥云非相公不能定荆楚非相公不能绾货泉既无异于肩尧遂有成于命説伏冀遽离犀浦逺赴龙山销君王旰食之忧解黎庶倒悬之急某家在湖外即出闗中遂假道于荆闗获起居于梅鼎仰将军之大树敢议营巢窥丞相之巨川唯希在藻伏惟照鉴
　　谢路相公啓　　　　　　　　　胡　曾
　　某启某荜户庸人荷衣贱子道惭墨妙业媿笔精效枚叟之文章惟怜七发感潘生之嵗月巳叹二毛失路肠回迷邦足刖蚁栖培塿蛙伏潢洿自笑柴愚谁怜参鲁尚思逐鹿未分牵羊将趋涣汗之程讵学邯郸之步但以才非逈出性乏孤标虽勤测管之窥终类正墙之视有心吐鳯无梦怀蛟不痊曹操之头虚刺苏秦之股诚宜世弃敢望将来方嗟碌碌之生忽忝戋戋之幸朽株委地永甘夫子之捐枯骨凝尘岂料昭王之市遍身德泽满目恩辉宁止负嵩仍兼载华既防蜀顾敢望秦留即遂面走鹿头背驰鹑首如升青昊似入都不知剑阁之艰岂觉刀州之逺伏惟相公神资重器天纵伟才邦国金城朝廷玉烛丈髙庾月词峻谢山才见紫髯便居黄阁陶钧百辟启沃一人议平吴皓之时虽云推局报破秦坚之日不废围棋故能早执化权久司政柄今则暂辞龙阙来镇龟城将军之细栁虽新丞相之盐梅仍旧不烦将士自伏雄圗扬麾而氛祲晨销按节而妖星夜落刘焉原野昔为累卵之乡杜宇山河今作覆盆之地曾实惭孤陋叨沐招延郑驿将穷燕台渐近那能倚马妄窃扳龙仰天上之程途巳亲台席指人间之岐路尚感客星披雾非遥拜尘在即
　　颂
　　唐
