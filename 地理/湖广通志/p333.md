<!-- { "loadSidebar": true } -->
　　宣鉴祖灯常徳府徳山宣鉴禅师周氏子常讲金刚般若时号周金刚住澧阳避难浮邱山石室大中初武陵太守崇徳山号古徳禅院坚请居之宗风大阐
　　辰州府
　　隋瞿夫人列仙传豫章人兄为辰州刺史有黄元仙者自豫章来刺史高其行以夫人妻之复荐其才徳以自代元仙寻弃官与夫人隠于州西之罗山贫甚夫人为人佣织以养其姑如此者十年一日忽谓元仙曰昨有帝命当与汝别矣俄化为青气数丈腾空而去
　　唐张果修炼大酉山有炼丹池在见旧通志按唐书张果传无炼丹大酉事
　　瞿柏庭列仙传辰溪人幼聪慧称为瞿童入武陵师事黄洞源已而得道又云幼时因戯跃入井中后自大酉华妙洞中出依善巻祠脩道功成越桃源宫仙去刺史温造刻石纪其事
　　宋陈崇政沅陵人脩道辰溪大酉洞能致雷雨【见旧通志】
　　元火徳姓陈沅陵人落髪为僧以五千四十八步陟安阳山修道白日飞去当时卓锡处成泉遇旱祷雨立应【见旧通志】
　　明钟万五辰溪羽士有僧过门见万五园中锄菜足离地尺许僧曰此子仙道巳成上帝乆令署北极驱邪院【见旧通志】
　　直澧州
　　唐黄明逺睦州人居澧州龙潭寺善诵度人经每晚有一叟来聴明逺俟经毕问名姓輙不见一日叟跪告曰吾横山潺水洞白龙也有过见谪上帝借托宅西小池一年矣旦夕荷君经功今得解脱复归故洞明年当大旱有符篆一道以酬君徳言讫去明年果旱明逺设坛祀祷持符篆往洞取水归得大雨是夕梦叟谓曰今嵗天旱上帝勅闭江河溪洞吾昨于官陂堰取水以应君求勿再凟也觉视堰果涸【见旧通志】
　　明铁笛仙三楚文献録隆庆已已入澧往来市上操铁笛长三尺负一瓢夜宿永兴寺与宋海翁一瓢道人同游澧兰以诗唱和海翁诗工既行于世铁笛诗有铁笛醉来吟夜月不知身在羲皇时之句不异作者一瓢道人画龙亦署纸尾有青蛇藏寳剑铁笛弄秋风之句传者误以为一人
　　张君不知何许人石门县桃花洞硃砂桥有坛相传为张君修炼飞升之所【见旧通志】
　　荀氏石门陈文鏊妻嘉靖中偕母拾菜观园山遇老妪食以野草荀氏吞之自是不饥日惟饮水啖果遂于山头结庵栖止不火食者殆三十年乡人呼仙娘【见旧通志】
　　直郴州
　　汉苏躭葛洪神仙传苏仙公桂阳人文帝时得道早丧怙以仁孝闻家贫为牛郎牛徘徊侧近不驱自归母食无鲊往市买便县去百二十里遽至母惊骇方知其神异常乗一鹿持一竹杖人谓蘓生竹杖固是龙也后数嵗天西北隅紫气氤氲有数十白鹤飞翔降于门仙公跪白母曰某当仙违色养明年疾疫庭中井水檐边橘树可以代养井水一升橘叶一枚可疗一人兼封一柜晋之有所阙乏扣柜言之所须当至慎勿开也言毕踟蹰耸身入云紫云捧足羣鹤翺翔而去来年果有疫母疗之以水及橘叶无不愈者有所阙乏扣柜即至三年后母开之见双白鹤飞去自后扣之无复有应母年百余嵗无疾终后有白鹤来止郡楼人或挟弹弹之鹤以爪攫楼板似漆书云三百甲子一来归吾是蘓君弹何为
　　唐廖师列仙传郴州人懿宗召入行道术有騐后乞归山
　　刘列仙传小字宜哥家贫好道无巾但总角其兄瞻曰神仙遐逺难求廊庙咫尺易致不聴忽一道士至其门曰能相师乎曰幸甚随入罗浮山四十年兄登第拜相后被谪至潮台泊舟冒雨来见瞻惊喜不胜顔色如童瞻已皤然衰朽始谓曰尚可脩否曰仙凡殊途矣叙阔终夕忽失所在唐居士列仙传郴州人阙其名字土人咸谓已百嵗有杨隠之者颇好道因谒之乃留隠之宿及夜呼其女曰可将一下月子来其女遂帖于壁如片纸唐起祝曰今夕有客可赐光明言讫一室朗若张烛智俨明一统志郴之右姓曹氏子在孕不嗜荤成童不嗜戯生九年为僧抱经笥入岣嵝从名师执业曹王臯帅湖南请为人师登坛三十八载
　　全正即无量夀佛程水乡人周姓幼出家参径山道钦禅师之罗浮游全州择湘山胜地修建浄土后结庵湘西覆釡山号无量主人大中复还浄土
　　静觉六祖髙弟亦称七祖面壁静坐六祖谓曰汝不结人縁他日纵然成佛必定冷淡今俗呼为冷淡佛曹天师名桂传程水乡人幼好道术遇异人授以符箓遂通仙术归乡里屡有应騐里人神之号天师【以上旧通志】
　　直靖州
　　明无意俗姓贺修道于后山知未来事诏至京师赐金钵银杖号无意祖师遗有经文可御火灾
　　王扆靖州指挥好道术百嵗通慧化之日玉柱垂膝黄竹修道于绥宁龙烟坡有道行白日飞升遗有黄石碑【以上旧通志】
　　方伎【附】
　　长沙府
　　宋洪蕴宋史列传本姓蓝长沙人年十二诣开福寺沙门智巴求出家习方伎之书以医术知名太祖召见赐号广利大师尤工诊切每先嵗时言人生死无不应
　　元张康元史列传康字汝安湘潭人早孤力学旁通术数隠衡山至元间世祖召至上都亲试所学大騐授著作佐郎凡召对礼遇殊厚迁秘书监丞卒
　　衡州府
　　元曾世荣衡阳人号盲溪精于方脉着活幼心书行世大徳丙午市防火延世荣宅忽焱尘中闻人喧呼曽世荣家并力进水烟止风收得不焚云【见旧通志】明松杨道人不知何许人万厯初云游至桂阳与樵牧杂处一日遇雨衣服沾湿道人趺坐气蒸如炊不移刻而衣燥众异而问之道人曰吾体有正火非薪火所及也问能疗人疾乎曰吾疗人疾即取药于脏腑非金石草木之比也有咯血者延之往视道人命以舌餂红纸视之曰脾未絶可疗也扶起坐以已华池水日饮之病者神气渐复一日闻邻有哭声问之则某已属纩道人至榻前以手摩其支体曰可活以汤灌之稍苏再按之旬日渐能步武后竟愈授徒十数人皆为名医【见旧通志】
　　永州府
　　唐韩伟逺三洞珠囊九疑山人韩伟逺昔师事中岳宋徳元服灵飞六甲得道能逺行
　　寳庆府
　　明喻化鹏丰城人以医游邵阳治病如临大敌稍不中肯忧形于色静夜深思晨起不栉沐赴病家处方药不望报不吝重直人予之金即以市奇方秘论雅尚气节能文词所着有医经翼医余诗草【见旧通志】
　　刘兴汉邵阳人工星术士大夫多与之游然其言必本于修徳造命尝识某于贫贱时后官清要未尝有所干请及败株累而兴汉独脱然【见旧通志】
　　岳州府
　　明李蓬头临湘人少遇异人受道术能预言人休咎【见旧通志】
　　常徳府
　　明三休明阙士琦三客传三休往来之破衲道人也尝居桃源县灵岩僧室摊书夜读不然灯烛手持一珠照行间字光达户外僧伺之时或不见形惟龙首崚嶒在几案间云露满室叩之徐笑曰草为萤鹰为鸠人独不化耶不断酒出怀中杯三爵而罢亦称诗间有逸句相人应举及卜贵贱夭夀如响
　　云石阙士琦三客传字他山不入城市襆被书笈往来山谷间性嗜酒善琴尤精医术有长桑君之騐
　　辰州府
　　明徐仲宇不知何许人善针砭治奇疾人号太素先生
　　李六名沅陵人善风鉴以气色定人吉凶每谈言微中
　　王二辰溪人性嗜酒日向士大夫家索饮醉中言未来事颇騐
　　卜梦龙芷水人善地理为人卜不受谢【以上四人见旧通志】
　　直澧州
　　明醉叟三楚文献録不知何许人游荆澧间日乞醉不谷食惟啖蜈蚣蜘咮癞虾防及一切虫蚁之类或问诸味孰佳叟曰蝎味最上惜南中不可得蜈蚣次之蜘蛛小者胜独蚁不可多食多食则闷人有侮之者叟漫作数语多中其隂事其人骇而反走公安袁伯修昆仲偕客出游道值叟客言某年曾登金山叟笑曰得非某叅戎置酒某幕客相从乎客大惊诘其故不答
　　直郴州
　　唐学成全禅师之弟人有祈嗣者许男即男许女即女【见旧通志】












　　湖广通志巻七十五
<史部,地理类,都会郡县之属,湖广通志>
　　钦定四库全书
　　湖广通志巻七十六
　　风俗志
　　江汉被西岐之化筚路开南国之基其风气之淳朴可知也史称其民喜巫尚淫祀葢其风至今犹有存者夫元公倡道二程诞降非楚地与朱子南轩宦游讲学非楚地与赵复至北方而鲁斋诸人始闻有道学得其书而读之则跻楚于邹鲁不难也而缀文者或沾沾于荆楚嵗时大隄歌曲岂有当于化民成俗之意哉
　　武昌府
　　汉书地理志楚有江汉川泽山林之饶江南地广或火耕水耨民食鱼稻以渔猎山伐为业果蔬蠃蛤食物常足故啙窳偷生而无积聚饮食还给不忧冻饿隋书人多劲悍决烈唐崔郾云土沃民剽圗册田里小民务农力本五方杂寓家自为俗宋栁拱辰郡守题名记士以文词相髙有六朝旧体元明善武昌学记武弛文张民日趋于礼乐之域欧阳云俗尚质朴不事浮华
　　江夏县附郭
　　武昌县圗经土地确人民淳厚火耕水耨以渔稻为业
　　嘉鱼县县志朴素淳雅居民不逺行商农以立本为业士以有用为荣
　　蒲圻县县志户尚诗书士安诵读
　　咸宁县郡志火耕水耨鱼稻为业人多劲悍决烈崇阳县古志舎末务本俗习雅俭
　　通城县旧志务农力本五方杂处家自为俗
　　兴国州元学记民鋭于治生怯于私鬭故易为政士笃于好学耻于浮靡故可语道
　　大冶县郡志风气淳厚实为江湖之奥区
　　通山县旧志士尚刚毅民多朴野
　　汉阳府
　　汉书地理志信巫重淫祀宋志民性劲直决烈多存仁义有歴世不分者皇舆考民淳朴怯于争讼不好奢侈有礼让之风
　　汉阳县附郭
　　汉川县旧志民朴畧春夏力农秋冬业鱼
　　黄陂县郡志勤农桑寡游贩骎慕儒术
　　孝感县旧志其山耸峻故气多亢爽其水清折故人多秀頴
　　黄州府
　　隋志俗尚朴质好俭约宋苏轼跋韩魏公诗山水清逺风土厚善其民寡求而不争其士静而文朴而不陋尊徳乐道异于他邦张耒杂志民有渔稻之利农惰而田不修闗咏神光观记蕲西氓俗富庶秀民乐于为儒而不轻释其业彬彬喜学有邹鲁遗风秦观谢表淮右名区风气和平争讼稀少
　　黄冈县附郭
　　蕲水县郡志善田事勤女红富人尤多畏法
　　罗田县旧志穷岩邃谷无商贾百工方伎之术其力专务本用亦节俭
　　麻城县郡志土风厚善乐于为儒出重名节处尚亷耻
　　黄安县旧志三邑分土俗亦大都近之民多悍犷而不驯
　　蕲州旧志务稼穑习诗书而俗侈靡有三呉风广济县县志淳厐近古然好气任侠
　　黄梅县郡志民惟力农不事商贾防侠
　　安陆府
　　春秋元命苞阳盛物坚其气急悍晋志敬重神竞渡牵钩唐刘丹记古风遗事有阳春白雪之美风土记民俗朴俭其土饶粟麦多麋鹿有西北风气士多文雅衣冠整饰圗经地多卑湿人性淳和郡志民质直少文以渔罟耕耨为业而少积聚
　　钟祥县附郭
　　京山县郡志地逺多山泉民引泉为机堰水为业潜江县郡志百姓勤于本业士尚文艺
　　沔阳州旧志民以耕渔为业雈苇之薮多盗
　　天门县陆羽自传风俗之美无出吾国
　　荆门州郡志俗尚缁黄自陆九渊知军事风俗丕变颇知礼义
　　当阳县旧志事简俗朴勤农尚俭
　　徳安府
　　宋滕元发啓士民纯秀几同邹鲁之风周必大茇堂记土风醇厚其士多秀杰其民多隠徳李元衡学田记地多硗瘠货殖不饶惟俗喜儒学近世名流相望而起范雍诗民淳词讼少务简官政优
