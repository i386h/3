<!-- { "loadSidebar": true } -->
　　徳安府
　　宋张君房安陆人湘山野録眞宗时日本国入贡求本国神光寺记舎人词不工令学士张君房代之张退食多潜饮寺楼掖垣求之不获大窘时种放以司諌归华山后杨亿改闲忙令曰世上何人号最闲司諌拂衣归华山世上何人号最忙紫防失却张君房王得臣字彦辅安陆人问学该博以文章名世嘉祐进士官至司农少卿号凤台子所着凤台集若干巻及江夏辨疑一巻古今纪咏集五巻尘史二巻年八十犹嗜书史至老不倦【旧通志】
　　宋绶宋史列传字公垂其先赵州平棘人徙随州博通经史百家年十五召试中书眞宗爱其文后又试学士院为集贤校理官至资政殿大学士孝谨清介言动有常家藏书万巻亲自校雠笔札尤精妙及卒帝多取其书字藏于禁中祀乡贤
　　宋敏求宋史宋绶传敏求绶之子官至龙图阁学士家有书三万巻皆畧诵习所著书学者多咨之祀乡贤
　　元赵卿月复之子克绍家学与许衡刘因友善尝拜宪司职未乆谢去屡征不起【旧通志】
　　鲁璠字屿公应山人好学工文辞制行端肃为中牟令有贤声居乡以礼训俗乡人尊之祀乡贤【旧通志】眀华清分省人物考清字亷卿应城人頴慧博洽成化壬辰进士授苏州推官以直免归杜门吟咏自适为文尔雅兼通字学绘艺士人多传之着有东轩集祀乡贤
　　陈士元字心叔应城人嘉靖甲辰进士知滦州未防以才见忌遂觧绶归着有归灵集及楚志【旧通志】
　　皇清李宏建字书常云梦人康熙壬戌进士敦行孝友励志诗书为文独传经义以谒选卒祀乡贤
　　荆州府
　　南北朝庾肩吾南史庾易传肩吾字愼之八岁能诗为晋安王常侍被命与刘孝威等共十人抄撰羣籍号髙斋学士官至义阳太守封武康县侯卒
　　庾信北史列传字子山肩吾子博览羣书尤善左传任梁为抄撰学士与徐陵文竝绮丽世号徐庾体后以右卫将军使西魏被留长安后周时为恪州刺史为政简静吏人安之信虽位望通显常作乡闗之思乃作哀江南赋以致意所有枯树等赋及诸诗文论者谓徐陵之竒肩吾之腴子山兼之
　　隋蔡允恭眀一统志江陵人父大业仕后梁为左民尚书允恭美姿容工于诗仕隋为起居舎人帝有所赋必令讽诵遣教宫人俾入宫改内史允恭耻之由是疎斥所着有后梁春秋
　　唐綦母潜姓谱字季通荆南人开元十四年举进士第为诗峻峭善冩物情后补宜寿县尉入为集贤待制迁右拾遗终著作郎
　　段成式唐书段志传成式字柯古文昌子以廕为校书郎博学彊记多竒篇秘籍侍父于蜀以畋猎自放文昌遣吏止之明日以雉兎徧遗幕府人为书因所获俪前世事无复用者众大惊累擢尚书郎终太常少卿酉阳杂爼子安节仕至国子司业
　　薛据荆南人全唐诗小传作河中宝鼎人骨鲠有气魄为文卓荦不羣尝着古兴诗见志殷璠亟称之仕至太子司议郎
　　戎昱姓谱荆南人至德间以文名登进士卫伯玉辟为从事常着元戎出塞诗京兆尹李銮欲妻以女命改姓昱拒之建中间歴辰防二州刺史
　　崔道融全唐诗小传荆州人以征辟为永嘉令累官右补阙有诗十二巻
　　刘蜕字复愚眀一统志荆南人荆南岁解举人多不成名蜕始及第号为破天荒
　　宋夏侯嘉正宋史列传字防之江陵人举进士厯官著作佐郎尝使巴陵撰洞庭赋词极宏丽徐铉见之曰是木虚之流也端拱初召试词赋擢右正言直史馆兼直秘阁赐绯鱼元夕太宗御乾元门观灯嘉正献五言十韵诗上依韵和赐之未几卒年三十七子纾太子中舎
　　朱昂荆南人好学有清节时朱遵度好读书号朱万巻目昻为小万巻累官翰林学士以工部侍郎致仕所着有资理论三巻弟恊以纯谨著称仕至主客郎中雍玉府翊善亦告老归时人比之二疏昻子正彝正辞俱登进士第【旧通志】
　　张景字晦之公安人少从河东柳开游悉出家书畀之嗜学益力与孙仅朱严辈相丽益声华日振眞宗诏有司计偕天下士景居首列为房襄二州文学参军转宝应簿后通理眞州事眀一统志仁宗诏见景问曰卿在江陵地有何景对曰两岸緑杨遮虎渡一湾芳草防龙洲曰所食何物对曰新粟米炊鱼子饭嫩冬笋煮鳖裙羮所着有洪范王霸论数十篇元顔达龙江陵人家贫力学行义自持不茍取给于所着有诗经讲说【旧通志】
　　眀韩守益分省人物考石首人洪武中监生授宜都谕入为监察御史与子春同改右中允守益问学博雅善属文其诗尤浑沦可诵建文中父子列侍经筵有言必尽祀乡贤
　　刘渊字伯广江陵人宣德九年举经明行修宣宗御批其巻曰文理通畅宜受教职命为京山谕【旧通志】呙校字育英公安人生有异禀日记万言年十九中治戊午乡举先是公安诗文尚未大阐校弱冠时即立意为诗古文词有黄鹤楼赋又讽在位者无取朘民以自封殖作蚉蚤嘲以寓意【同上】
　　刘珠字福井公安人少頴异下笔数千言立就隆庆辛未成进士与张居正为布衣交居正当国珠未尝稍昵就其诗古文词不事摹绘涂泽直抒其意所欲言着有疑庵集【县志】
　　魏良佐字襄铭江陵人中万厯丁酉乡举授仁寿令厯任钱法道佥事清白自矢时论重之幼工黄庭晩益肆力二张【旧通志】
　　刘在朝字长孺监利人天启乙丑进士授福清令擢户曹陞保定府宪副备兵易州解组归以文章传子孙【同上】
　　黄家梧江陵人幼负竒姿为袁宏道所赏识以子彭年受业益肆力诗古文词人推名宿【同上】
　　王文南字季豹江陵人懐宗已卯觧元学问该博时人比之杨升庵诗歌伯仲七子交与多一时名宿荆郡前志乃其増修
　　皇清李自郁字文叔松滋人顺治辛卯进士少年登第力行孝友议论文章根据理要早逝人争惜之始祖黄姓明初侨寓松滋改从外父姓盖黄子澄后裔也
　　张宏图字文笃江陵人有儁才多读异书为诸生试輙冠军中康熙丁卯乡试第二戊辰成进士任陜西兴平令卒兄厚图弟峻图文与齐名
　　郑其畋石首人岁贡性至孝父士前鳏居不再娶畋竭力奉养饮食卧起不假仆婢比父卒始终如一抚叔士良幼子有成始析箸乡人称之十入棘闱不售以明经老积书甚富子六家防家禹举于乡臯说奭望皆庠生
　　襄阳府
　　汉刘珍后汉书文苑传珍字秋孙少好学永初中为谒者仆射诏校定东观五经传记百家艺术及撰建武以来名臣传又撰释名三十篇以辨万物之称号刘熙叙之
　　王逸襄阳耆旧传字叔师南郡宜城人元初中举上计吏为校书郎顺帝时为侍中着楚辞章句其赋诔书论及杂文凡二十一篇作汉诗百二十三篇祀乡贤
　　王延寿后汉书王逸传南郡宜城人子延寿字文考有儁才少游鲁国作灵光殿赋蔡邕亦造此赋未成及见延寿所为甚竒之遂辍翰曾有异梦意恶之乃作梦赋以自厉后溺死年二十余
　　谢该后汉书列传字文仪棘阳人明春秋左氏为世名儒门徒数百千人河东乐详条左氏凝滞数十事以问皆为通解之名为谢氏释行于世仕为公车司马令以亲老托疾去官防荆州道断不得去孔融上疏荐之诏征还拜议郎以寿终
　　晋习凿齿晋书列传字彦威襄阳人少有志气博学洽闻以文章著称荆州刺史桓温辟为从事转西曹主簿累迁别驾奉使至京师还温问相王何似答曰生平所未见大忤温防左迁户曹参军是时桓温觊觎非望乃作汉晋春秋以裁正之后以脚疾废子辟疆有父风位至骠骑将军从事中郎按汉晋春秋进蜀黜魏巳为纲目发凡矣
　　南北朝岑善芳枣阳人性清愼通经史仕梁为散骑常侍谥敬所着文集七巻子七人并有操行【旧通志】唐杜易简唐书杜审言传易简襄阳人晋征南将军预逺裔九岁能属文博学有髙名擢进士累官至考功员外郎左转开州司马卒所着御史台杂注五巻文集二十四巻行世
　　杜审言唐书列传字必简襄阳人擢进士为隰城尉恃才傲世尝曰吾文章当得屈宋作衙官吾笔当得王羲之北面累迁洛阳丞坐事贬吉州司户参军后入为修文馆直学士卒初审言病宋之问武平一等省候答曰吾在久压公等今死固大慰但恨不见替人云少与李峤崔融苏味道为文章四友融死审言为服缌子闲孙甫
　　王仕源宜城人藻思清逺深鉴文理好游佳山水年十入登陵山衡岳过苏门入太行经王屋访太白终南天宝中诏征京邑讨论校正孟浩然诗集为序词理卓絶所着有亢仓子
　　刘枣强襄阳人失名善为诗美丽恢赡与李贺齐名王武俊鎭冀州敬重之辟为从事不应表授枣强令固辞陇西公李夷简复聘为宾卒皮日休为撰墓碑【以上旧通志】
　　皮日休全唐诗小传日休字袭美襄阳人性傲诞隠居鹿门自号间气布衣以咸通八年登进士第崔璞守苏辟军事判官入朝授太常博士黄巢陷长安伪署学士使为防文疑其讥巳遂及祸
　　宋石潨眀一统志光化人仕为朝散郎博通古今其诗淡泊时出伟丽晩自晦田里有沧浪集祀乡贤张友正宋史张士逊传友正字义祖友直弟杜门不治家事居小阁学书积三十年不辍遂以书名神宗评其草书为本朝第一
　　魏泰字道甫眀一统志襄阳人崇观间章惇为相欲官之竟拂袖还家善文辞着临汉隠居集东轩笔录襄阳形胜赋祀乡贤
　　元畅淳夫姓谱襄阳人博学能文仕至翰林学士卒赠文肃子敏仲亦有才名
　　金希说姓谱襄阳人仕为内台御史博通经史善属文弟希舜亦有文名
　　陶元干姓谱襄阳人淹贯经史尝注易世称为陶易眀邵济字济时襄阳人性孝友学极淹博景泰壬午举人同知广州府未五十輙投簪曰瘴乡南荒岂可恋恋以系母思所着有裒珍集百余巻子廷瑗进士何宗贤字邦宪襄阳人成化甲辰进士【阙】　　　善诗文性耿介不谐于俗着西峯稿
　　徐鏖均州人长于诗学尝纂修兵志以贡司教江宁【俱旧通志】
　　郧阳府
　　眀张文郧县人少能文领正德丁邜乡荐厯举进士不第遂罢公车杜门谢客手不停披以读书老学者宗之
　　直归州
　　汉尹珍施州母敛人桓帝时自以生于荒裔不知礼义乃从汝南许愼应奉受经书学成还乡里敎授于是南域始知向学官至荆州刺史【旧通志】
　　长沙府
　　唐陈光问楚寳长沙茶陵人读书灵岩山中年六十忽有双鹤鸣其友沈彬曰必登云兆也是岁果同曹松登第为五老榜摭言云天复元年令中书门下选择新进士及第中有久在名塲年齿巳髙者各授一官礼部侍郎杜徳祥奏进士陈光问年六十九诏光问可秘书省正字
　　五代徐仲雅楚纪其先闗中人徙居长沙年方弱冠马希范辟置天策府与拓防恒李臯廖匡图等为学士时造九龙殿沉香雕龙餙以金宝重敛供役仲雅归正不从后邉镐入长沙仲雅遯匿周行逢慕其名辟之不仕
　　宋狄遵度宋史狄棐传子遵度字元规少举进士为襄县主簿数月弃去着春秋杂说多所发明有集十二巻
　　谭昭宝楚纪字珍卿茶陵人父用式仕宋为提举昭宝五岁能读五经知为文辞七岁应童子科中上第其谢启畧曰七岁逺离于膝下九经流出于胸中蓍卦兼十极之图蓬矢效由基之射童科虽异文解则同破云州千古之荒驾月殿丹梯之路启传禁中理宗见而异之大加称赏
　　钟震姓谱湘潭人从朱晦庵受业建主一书院讲道乡人咸宗之号主一先生
