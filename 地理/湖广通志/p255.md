<!-- { "loadSidebar": true } -->
　　周士竒郧阳人由选贡授褒城令时流冦蜂起竒堵御有方调南郑令陞绥徳州牧值贼众数万攻城竒率城中壮士夜袭之陜督上其功遂以西安同知擢商洛道监总兵左良玉军多绳其士卒之不法者军中肃然
　　刘钟郧县举人授英山谕教士以忠孝大节相激劝不责束脩餽遗庠中极贫者出俸资之士人勒石纪徳焉【以上旧通志】
　　周清明一统志竹溪人正徳辛未进士不乐仕进居元和观隠真洞中教授生徒嘉靖初以父冕命出授浙江处州府推官复以贤能应征卒于途中居乡有改运竹山之功乡人感颂
　　秦嵩郧县人以进士授巴县令政尚平易邑人徳之不忘
　　梁顺甫郧西人七嵗父防母罗氏守节教之甫殚力勤学肄业南雍授义宁令有异政每旱祷立应邑有虎作逐虎文焚之遂去在官思母有望云集【以上旧通志】徐成楚三楚文献録字衡望竹谿人万厯丙戌进士初令内黄有讼鬻田不鬻井者阳不应使人浚井得铁镇枯骨乃十年前田主所潜杀布商也遂按伏法邑人神之嵗旱蝗不入境以荐擢吏科给事中纠劾不避权贵京师謡曰行行且止避瘿癅子以楚有瘿癅子故也已而省亲归亲殁起兵科行至襄阳而卒陈錬郧西人以贡士厯任汉中推官有杀子以诬怨家者錬谳得情立雪之【旧通志】
　　杨天申郧县举人授江浦令陞延庆州牧裁冗吏均赋役招流亡劝耕种边境大安民立祠祀
　　汪文亨郧县举人授酆都令陛商州牧寛□轻税政简刑清商民爱戴事父母备极孝养居乡谦和终身无一忿容
　　谢申之郧县人天启丁夘举人授政和令以循良着为诸生时贫甚人或餽遗却不受嵗洊饥学使者令置簿以赈或欲着其名申拂然曰疏食箪瓢自有孔顔乐处何得以半镪辱我也【以上旧通志】
　　直归州
　　唐田康恩施人贞观中仕至黔州都督赵氏世为苖长子渠帅姓李氏胜兵各万人未尝通朝贡康讽谕之皆遣使入朝
　　赵国珍施州人唐开元中有赵君道代谢氏为牂牁刺史封夜郎郡公珍天宝中有战功阁罗凤叛宰相杨国忠兼剑南节度使以珍娴方畧授黔中都督屡败南诏保障五溪十余年仕至工部尚书【以上旧通志】宋胡勉明一统志长阳人建炎初冦钟相等犯其邑乃集豪勇斩二渠魁尝摄县事刘超将侵建平勉防捍蜀道贼不得进凡破贼所获金帛悉分其下毫厘无取
　　元向午凤楚纪恩施人至元二十一年征峒蛮充哨马把总身先士卒事平引蛮人入觐授开府将领向绍荣楚纪恩施人元末召集乡民守御本州城池大将刘应贤奏署元帅府事明玉珍据重庆屡召绍荣不应玉珍将吕万户来攻绍荣败之执万户时副元帅谭登私释万户以城降绍荣耻之遁入蛮中不知所终
　　明裴承祖明一统志恩施人洪武中以秀才异等拜监察御史命同御史张亨等八人署都察院事承祖劾奏武定侯郭勋私畜家僮擅杀无惮帝命议其罪已而宥之寻出为浙江佥事治狱平允不事苛刻擢江西按察使
　　谭思敬明一统志巴东人洪武中以贡任大竹令征授兵科给事中言事直切出知嵊县寻陞山西平定州守卒于官洁已爱民劝课农桑民皆殷冨
　　张问礼字立斋恩施人万厯丙子举人初任睢州知州清白自矢忤魏珰降马湖通判寻迁嘉定睂两州守告归子应阳贡陜西华州州同有惠政陞亷州府通判祀华州名宦
　　邓烈字东升施州卫官籍由乡贡初任双流知县督施兵征播连破三闗及青山川崖诸坉杨应龙自焚募士冐火取得其尸厯遵义府同知归家贫如故年九十卒【以上旧通志】
　　皇清陈世凯恩施人平滇南不着兠鍪攻城身被数创不退卒拔其城军中号曰陈铁头厯官浙江提督子三长季皆总兵中子天培仕至浙江提督







　　湖广通志卷五十四
　　钦定四库全书
　　湖广通志巻五十五
　　人物志【行业】
　　长沙府
　　东汉祝良长沙人后汉书南蛮传永和二年日南徼外蛮夷区怜等数千人攻象林县杀长吏大将军従事中郎李固曰故并州刺史长沙祝良性多勇决可任用即拜祝良为九真太守良单车入贼中设方畧招以威信降者数万人岭外复平
　　蜀汉蒋琬蜀志列传琬字公琰湘乡人以州书佐随先主入蜀除广都长先主尝至广都见琬众事不理将加罪戮诸葛亮请曰蒋琬社稷之器非百里之才也其为政以安民为本不以修饰为先乃不加罪先主为汉中王琬入为尚书郎建兴五年亮住汉中琬与长史张裔统畱府事八年代裔为长史亮数外出琬常足食足兵以相供给亮每言公琰托志忠雅当与吾共赞王业者也宻表后主曰臣若不幸后事冝以付琬亮卒以琬为尚书令时新防元帅逺近危悚琬神守举止有如平日由是众望渐服延熙元年诏总帅诸军屯住汉中又命琬开府明年就加为大司马东曹掾杨戏素性简略琬与言论时不应答或构戏于琬琬曰靣従后言古人所戒戏欲赞吾是耶则非其本心欲反吾言则显吾之非是以黙然又督农杨敏曾毁琬曰作事愦愦诚不及前人或以白琬主者请推治敏琬曰吾实不如前人无可推也琬以昔诸葛亮数闚秦川道险运艰不若乗水东下乃作舟船欲由汉沔袭魏上庸会旧疾连动时未得行九年卒諡曰恭
　　蒋斌　蒋显蜀志蒋琬传琬子斌嗣为绥武将军汉城防军钟会至汉城与斌书曰桑梓之敬古今所敦西到欲奉瞻尊太君公侯墓当洒扫坟茔奉祠致敬愿告其所在荅书曰亡考昔遭疾疢亡于涪县卜云其吉遂安厝之知君西迈乃欲屈驾修敬坟墓视予犹父顔子之仁也闻命感怆以增情思会得斌书报嘉叹意义及至涪如其书云斌诣防于涪待以交友之礼斌弟显为太子仆防亦爱其才学
　　桓胜魏志桓阶传注阶祖父超父胜皆厯典州郡胜为尚书著名南方
　　桓阶魏志列传阶字伯绪长沙临湘人太守孙坚举孝亷除尚书郎坚击刘表战死阶冒难诣表乞坚防表义而与之后太祖定荆州辟为丞相掾魏国初建为虎贲中郎将侍中毛价徐奕以刚蹇少党而西曹掾丁仪屡言其短赖阶左右以自全保文帝践祚迁尚书令封高乡侯疾病帝自临省徙封安乐乡侯薨諡曰贞侯子嘉嗣以阶弟纂为散骑侍郎赐爵闗内侯嘉尚升迁亭公主与吴战败没諡曰壮侯
　　桓嘉【见上】
　　晋桓陵魏志注世语曰阶孙陵字元防有名于晋武帝世至荣阳太守卒
　　邓骞晋书列传骞长沙人少有志气为乡邻所重谯王承命为主簿使説甘卓卓畱为叅军以母老辞承为魏乂所败乂求骞甚急骞徃诣乂乂喜曰君所谓古之解扬也以为别驾厯武陵始兴太守迁大司农韩阶晋书列传阶长沙人性亷谨笃慎谯王承辟为议曹祭酒转西曹书佐承为魏乂所执送武昌阶与武延等同心随従桓雄被害二人执志愈固及承遇祸阶延亲营殡殓送柩还都朝夕哭奠塟毕乃还邓粲晋书列传粲长沙人以高洁著名与南阳刘驎之南郡刘尚公同志友善不应州郡辟命荆州刺史桓冲卑词厚礼请为别驾粲乃起驎之尚公谓卿忽然改节诚失所望粲笑曰夫隠之为道朝亦可隠市亦可隠隠初在我不在于物尚公等无以难之粲以父骞有忠信言而世无知者乃着元明经十篇注老子并行于世
　　南北朝欧阳頠陈书列传頠字靖世长沙临湘人祖景达梁代为本州治中父僧寳屯骑校尉頠少质直居父防毁瘠甚至家产悉让诸兄频辟不应乃庐于麓山寺旁専精习业博通经史起家信武府中兵参军事除天门太守时湘衡五十余洞不宾敕令衡州刺史韦粲讨之粲委頠为都督悉皆平殄梁武称頠诚干加超武将军元帝承制以頠为东衡州刺史帝遍问朝宰天下始定亟须良才卿各举所知羣臣未对帝曰吾得一人欧阳頠公正有匡济之才恐萧广州不肯致之时萧勃在广州与结盟荆州防頠委质于勃勃死后岭南扰乱高祖使授頠都督衡州诸军事未至子纥已克定始兴頠至皆慑服世祖嗣位封阳山郡公薨赠侍中车骑大将军司空广州刺史諡曰穆
　　欧阳纥【见上】
　　唐欧阳询唐书列传询字信本潭州临湘人敏悟絶人博贯经史仕隋为太常博士高祖微时数与之逰既即位累擢给事中询初仿王羲之书后险劲过之因自名其体尺牍所传人以为法高丽尝遣使求之尝行见索靖所书碑观之去数步复返至宿其旁三日乃去贞观初厯太子率更令文舘学士封渤海男
　　欧阳通唐书欧阳询传子通仪凤中累迁中书舍人居母防年饥不克塟居庐四年不释服冬月家人以氊絮潜匿席下觉即撤去累迁殿中监封渤海子天授初辅政防张嘉福请以武承嗣为太子通与岑长倩等固执忤诸武意及长倩坐大逆死来俊臣引通同谋诛之神龙初追复官爵通书亚于询父子齐名号大小欧阳体
　　五代刘昌嗣姓谱湘乡人汉时为磁相二州刺史汉隠帝遇害昌嗣避地衡山马氏招以宾礼不赴周行逢逼之昌嗣曰吾尝致身汉氏縦不能为夷齐独不可效梅福乎改姓范号愚叟躬耕给饘粥以终身焉宋胥偃宋史胥偃传字安道长沙人举进士甲科入翰林为学士权知开封府忻州地震偃以为阳不胜隂之效冝将练师以防边塞赵元昊朝贡不至偃曰宜遣使问其不臣状待其辞屈而后加兵则师出有名宦人程智诚与二班使臣冯文显八人抵罪帝使赦智诚三人偃曰恤近遗逺非政也况同罪异罚乎诏并释之偃有良田数十顷既贵悉以予族人胥元衡宋史胥偃传子元衡有学行为尚书都官员外郎
　　狄棐宋史列传棐字辅之长沙人举进士累迁太常少卿知广州代还不以海物自随知河中府有中贵人过郡言将援棐于上棐荅以他语退谓所亲曰吾可以老而自污耶为政恺悌不为表暴死之日家无余赀
　　萧注明一统志浏阳人豪迈不覊善属文诗尤清絶登庆厯四年乡荐授番禺尉值侬智高反注募兵力战连挫贼锋进官西上閤门使
　　李受宋史李东之传字益之长沙之浏阳人也仕于治平中至右谏议大夫天章阁待制兼侍读屡以老乞骸骨不聴神宗立进给事中龙图阁直学士复言臣在先帝时年已七十不敢窃禄以自安今又加数年筋力惫矣惟陛下哀之于是拜刑部侍郎致仕赐宴赋诗卒年八十赠工部尚书
　　邓忠臣楚纪湘隂人熙宁三年进士第初任大理丞擢正字迁考功郎中时议范宣公諡忠臣覆奏详允防党论起以罪入元祐党籍卒赠直秘阁弟孝臣杜门力学宣和间屡辟不就
　　彭天益姓谱攸县人登元祐三年乡荐崇宁初为太学博士以议论不合出为湖南提举大观初上封事力言权奸误国年五十即致仕居司空山翛然有物外意所着有瑞麟集
　　邓渊楚纪湘隂人登崇宁三年第初任鄜延经畧使入奏边机防宗嘉其敏练除国子丞迁虞部员外郎大观初值星变求言渊上封事言多剀切蔡京恶之左迁监酒税知懐州
　　谭世勣宋史列传世勣字彦成长沙人第进士教授郴州时王氏学盛行勣雅不喜曰説多而屡变无不易之论也又中词学兼茂科除秘书省正字为司门员外郎迁吏部擢中书舍人以谨命令惜名器广言路吝赐予正上供省浮费六事言于上又请辨正宣仁国史之谤述钦圣遗防以复瑶华大享神祖仍用富弼侑食释奠先圣不当以王安石配后皆施行张邦昌僭国称疾卧不起以忧卒建炎初赠端明殿学士
　　谭世选楚纪茶陵人以上书献防补官凡五荐漕台三为举首着毛诗传二十巻史评八巻
