<!-- { "loadSidebar": true } -->
　　皇清邓陵衡妻刘氏　胡宗奇妻邓氏襄阳人邓为府吏蚤卒一女适胡胡亦死母女孀居苦守倶三十余年一门双节事闻　旌表
　　左史相妻朱氏襄阳人夫殁守节四十余年备歴艰险教三子为龙弼龙翼龙俱成诸生事闻　旌表
　　汪尚德妻方氏襄阳人年二十九夫卒遗孤世贞世祥皆幼守节四十年值流冦乱为贼老回回所掠氏劝其弃邪归正贼怒杀之
　　教授赵稽古枣阳人夫任绍兴府教授姑年八十余氏同家居辛勤侍养姑殁殓葬成礼携穉儿之夫任夫又殁值路阻八年于外至顺治五年亲负夫骸行乞归瘗舅姑墓侧因结蓬居之苦守二十年年七十卒
　　李树声妻王氏枣阳人年三十夫殁哀毁骨立抚孤子菶举于乡顺治初授凤阳同知氏封宜人李藻妻赵氏枣阳人夫以守城死难无子氏守节三十年如一日有司表其门【以上旧通志】
　　生员周禧妻白氏均州人营兵胡士学持刀入室强逼汚之氏力拒得免明日至士学家自刎死康熙三十三年　旌
　　朱卯妻薛氏光化人有强暴欲汚之氏不从被杀康熙五十六年　旌
　　梁京良妻黄氏宜城人年十九夫亡仅一女矢志苦守事鍼黹奉舅姑立嗣为后未几嗣子复故女年十七赘庠生张恬性阅三载壻又殁母女孀居备尝荼苦氏五十六岁卒雍正五年　旌
　　郧阳府
　　明监生邓仁妻王氏郧人明一统志仁卒氏年二十八矢志守节孀居五十余年隆庆初旌
　　生员于一鸣妻张氏郧人夫应省试溺死氏年二十五闻讣号泣几絶既而感疾不肯服汤药未期月而殁
　　千户袁金妻廖氏郧人夫亡氏年十八遗腹三月生子彬守节抚孤比长袭千户职
　　生员树聪妻萧氏郧人年二十二夫亡遗孤廷凤甫一岁矢志抚之奉事孀姑养葬以礼孀居五十余年生员赵和妻路氏郧人夫卒氏年二十八遗腹生子琥事姑以孝闻抚孤守节五十余年
　　千户李仁妻邓氏郧人夫卒氏年十九矢志抚遗腹子震成立年八十二卒
　　古道隆妻李氏郧人年二十二夫卒哀毁尽礼舅姑欲嫁之氏矢志弗渝抚二孤成立事舅姑尽孝及卒殡葬如礼乡党称焉
　　同知欧阳元妻黄氏郧人夫任无为州途遇岛贼举家被害黄氏抱前妻子继琳被箭未死得脱扶榇归时年二十四辟纑度日苦节四十余年有司表之同知冦伟妻李氏郧人夫任南雍助教迁叙州同知未赴任卒氏年二十六扶榇归矢志终身无子无养都御史月给米赡之
　　生员张应龙妻冯氏郧人夫弱冠食廪饩未几卒无子殡之日氏窃入卧室服私服外着缟衰抚柩恸哭夜半自经柩前
　　曾贞女郧人许字熊养性未嫁病卒女闻之自经死两家父母怜而合葬建祠墓侧祀之知府杨俊彦为诗表之曰未亲夫面继夫亡不比寻常烈女行白发尚难坚晩节红颜谁肯弃春光魂归天上精神爽骨葬人间兰蕙香吾泪从来不轻堕为伊万古振纲常墓在城南相公岭
　　生员王焻妻王氏郧人秉性幽闲不茍笑语李茂春叛被掠氏大骂且拾梃撃贼贼怒杀之
　　生员段云锦妻徐氏　段云章妻赵氏郧人二氏初闻李茂春变宻以死相誓各宻缝其衣襦贼至掠之行至武阳观音洞悬岩数十仞下临大江皆奋身投水死越三日尸浮水面手犹相携
　　通判杨应明妻侯氏郧人李茂春叛随众奔窜至城西贼掠之氏大骂曰我朝廷命妇岂与贼同行贼怒杀之喉间犹啧啧作骂贼声
　　生员陈丹余妻宋氏郧人贼李茂贞掠氏并其女望见一室将挟之入适屋前有古槐树母与女抱树骂贼曰吾母女死白日下岂肯受汚暗室哉贼以手拽之复大骂抱树不行以刃断其手骂益厉贼怒杀之生员陈然妻吴氏郧人生子朞月夫卒氏孝养公姑抚防子成立年八十有四按院督学交旌之
　　生员谢廷策妻靳氏郧人夫卒氏年二十余三子俱幼守节教之倶成名年九十一岁无病而逝按院旌之曰鹤算松操
　　傅旭妻梁氏郧人夫卒于江南氏扶榇归里遗二孤家贫织絍教子成立守节五十五年卒
　　生员甄祜妻徐氏郧人夫卒氏守节以殁
　　廪生周祜妻徐氏祜卒氏年二十六苦节守孤四十余年壸范如一御史章焕旌之
　　贡生李绍贤妻曾氏怀宗壬午兵变贤携以逃为贼冲散氏投邻厠而死一月得之颜色未变
　　检校张通妻赵氏房县人夫亡年二十二两子俱幼相继殀亡氏守节卒年九十有四
　　州判赵鼐妻韩氏房人韩伸女夫亡氏年二十一遗孤时霖甫两月贫苦自守年逾六十卒
　　赵萱妻叶氏房人夫亡氏年十八矢志守节以孝闻年五十余卒【以上旧通志】
　　杨仁妻尤氏　杨顺髙妻邹氏竹山人明一统志尤氏年二十夫亡甘贫矢志抚男顺髙成立娶邹氏生孙琼顺髙复故邹氏随姑守节万厯初旌
　　杨思聪妻袁氏竹山人年二十四夫亡抚孤子三十余年而殁旌表
　　盛思贤妻栁氏竹山人年二十夫疾指氏曰天若佑吾得生男幸矣言讫卒七阅月果生一子父母欲夺嫁之氏誓死不他适终身守节
　　生员龙芹妻尹氏竹山人名金贞年二十无子生女四岁夫溺死氏抱尸恸哭欲与倶亡众劝不解县官指其女慰之曰汝死女何所依乃强延抚女家素贫鍼纫纺绩苦节四十余年年七十卒
　　监生欧颜卿妻梁氏竹山人名泰玉年二十夫亡抚妾子守节五十年
　　监生顾阳卿妻梁氏竹山人年二十四夫亡抚幼子孀居三十年卒
　　生员周仪凤妻汪氏竹山人年二十六夫卒守节孝姑育子抚治给粟帛旌之
　　生员杨鼎妻张氏鼎卒氏苦志孀居疏水素布四十余年邻人不识其面抚院匾其门曰贞节【以上旧通志】
　　俞庆妻罗氏　俞腾妻李氏竹谿人夫卒罗年二十六抚孤腾补邑庠生娶媳李氏未几腾亦卒李依姑誓不他适姑死殡殓如礼官给赙助隆庆二年旌郭大美妻景氏竹谿人事姑王尽孝姑一日婴风疾仆地值美他出氏口度汤药以活姑后夫死乃移榻就姑相依为命姑卒痛哭死于柩旁邑令陈希欧亲奠书恸哭殒命篇以悼之
　　生员田大济妻张氏竹谿人年二十七夫卒卖衣以葬独守破屋一间勤女工垂泣教子教谕田秋月给以俸米
　　贾如桂妻熊氏竹谿人随母刘居宦邸刘病笃氏吁天割股作糜以进母疾顿愈夔州知府以淑孝匾之【以上旧通志】
　　黎仕温妻段氏郧西人明一统志年二十八夫卒以死守节孀居四十余年成化中旌
　　梁瑾妻罗氏郧西人夫亡氏年二十六守节至老旌表
　　段云霓妻杜氏郧西人夫死守节以终事闻旌表生员孙得春妻丁氏郧西人夫死氏年二十八遗孤显抚教成立守节四十余年
　　秦经妻王氏郧西人年二十一夫亡遗二子顺才二岁闰才甫三月余姑令改嫁誓死不从家贫纺绩奉姑育子苦节三十四年
　　监生赵颙继妻陈氏郧西人夫死氏年二十五前妻子奎尚幼氏所生子璧未离襁褓誓不再嫁甘贫养姑每减己食恤前妻子过于己子守节三十一年卒生员杨华山妻钟氏郧西人夫卒氏年二十六生子二家极贫苦几不能自存矢志守节躬勤纺绩抚孤成立子顺卿庠生
　　生员郭以亲妻冦氏郧西人癸未流贼突至夫妇携二岁儿藏匿山谷间值势迫夫弃其子氏曰纵急奈何弃儿置婴于抱而行逻贼获之举刃将杀其夫氏绐之曰此吾兄此抱者吾侄乞无戕若吾从汝矣举儿授夫得逃去氏度夫去逺乃大骂举石掷贼正中其面血出淋漓贼怒杀之头殒于地身犹不僵强行百步伏林间者闻其隠隠有声
　　生员刘宗德妻陆氏郧西人通书明大义夫卒氏年二十一遗子戴甫朞月翦发自誓遭大乱扶姑携子走匿山中后归为人佣鍼工得升合以奉姑姑卒葬祭如礼其子成岁贡生直指李廷松旌曰节孝维风尤宜拔妻左氏郧西人夫卒氏絶粒不食诸母以幼子投怀中曰汝死置儿何地氏强起抚子成立年九十余卒犹以不从夫死为恨
　　雷有恒妻段氏郧西人夫亡氏年二十二生子干子甫三月舅姑年老氏上侍二人下抚一子卒至成立知县王师臣毛芬旌其门作传以表之
　　钟炫妻胡氏郧西人夫卒遗子甫一月或劝其他适氏断发拒之后子鼐为邑庠生【以上旧通志】
　　刘显清妻许氏保康人明一统志氏年十九夫溺水死氏寻尸不获奔夫溺处死之后浮于谷城河两尸偕处成化中旌
　　萧烈女峡州人明一统志女父母以贫流寓上津成化七年官军逐流民流民见女姿色诈称官军执而系之五显庙女于神案下自缢死时年十九都御史王信奏闻旌表
　　生员鞠养睿妻黄氏保康人怀宗七年遇贼不屈触石而死时年二十四岁【旧通志】
　　皇清副将胡廷聘妻许氏郧县人顺治四年九月王光泰叛羣贼执氏氏不从剔目断发投水而死后
　　旌
　　马士秀妻李氏郧县人冦叛被掳渡江氏跃入江死之
　　生员马之骧妻段氏　生员李绍先妻李氏俱郧人被贼执不从投江中死
　　典史张廷芝妻章氏绍兴人顺治二年随夫赴任竹谿宿于马鞍寨夫前行川冦突至居民欲逃氏脱簪珥犒众以守后见力不支解佩刀先刺防子既乃自刎众贼见之咸咋舌而去【以上旧通志】徐秉哲妻谢氏郧县人夫殁氏年二十四姑老子宗舜甫五岁值洪逆乱氏扶姑携子逃窜日夜佩利刃以防强暴姑殁营葬抚子有成苦节五十年康熙五十九年　旌
　　生员周宗适妻段氏郧县人夫得狂病时持刀秉火氏服侍不避夫亡遗孤三岁翁姑俱老疾氏仰事俯育艰苦万状未几子死翁欲夺其志氏曰妇守节守其夫也非守其子子死而易志谓守夫何翁乃以长男之次子书为嗣氏爱同己出抚书入县庠康熙五十九年　旌
　　程子民妻杨氏郧县人夫卒氏年二十八姑老子幼家赤贫忍死守节姑年九十卧病年余氏侍药食皆亲尝餧之及终殡葬如礼节缩衣食抚子读书成岁贡康熙五十九年　旌
　　徐贞女郧县人父秉哲早亡母谢氏苦节以女许聘庠生周诗诗未婚而卒女闻即痛哭往吊誓死不归愿代夫奉姑终身姑卒女哭几死孝事继姑诗有弟三人鼎鼐鼒俱幼日用皆取给于女后相继列庠序康熙五十九年　旌
　　欧阳师鼎妻张氏竹山人夫卒氏年二十七家贫守节纺绩事公姑以孝闻生养死葬无憾抚子芳绪成立孙士誉入邑庠年至八十八雍正元年
　　旌
　　杨正坤妻蔡氏竹山人夫卒氏年十九遗孤恒泰甫二岁家寒以纺织为生孝养孀姑姑病调食进药身心俱瘁及殁哀毁如丧夫时竭力殡葬抚子成立雍正元年　旌
　　向斗垣妻杨氏郧西人夫卒氏年二十六守节奉公姑尽孝昼夜纺绩教子成名尝被大水浮于树巅若有物载之以免雍正元年　旌
　　梁应赐妻江氏夫卒氏年二十四忍苦守节葬夫葬翁葬宗亲遗骨皆独力营办尝携幼女孤儿以御暴贼里人咸壮其事雍正元年　旌
　　吴藩妻刘氏郧西人夫亡氏年十九守节后翁家玺任安乡训导祖翁老不能逺就禄养翁知氏素孝遂畱以奉祖翁氏曲尽孝养抚数月遗孤教育成立食饩邑庠雍正元年　旌
　　白天麟妻李氏郧县人年十九夫亡无子抚侄皇为嗣事继姑温氏曲尽孝养教子入庠雍正六年
　　旌
　　王烈女郧县人名金大年十六母鲍氏探亲外出父自寅复往山樵采有余耀周者乗间入室强欲汚之女峻拒呼救适其父归格鬭撃耀周死女因有玷己名随取小刀自刎乡里称之雍正九年
　　题请　旌表
　　直归州
　　宋向氏长阳人明一统志建炎中保山栅以避冦皮仲破栅向义不受辱被杀其后氏子诱贼醉而杀之以复母讐
