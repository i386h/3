<!-- { "loadSidebar": true } -->
　　惟楚之南有水曰洞庭环带五郡淼不知其防百里披襟而观之则翼然动促然跂栗然骇愕然眙恍然驾春云而轼霓浩若浮汗漫而朝跻退若剧泰山之安进若履千仞之危懵若无识烱若通微跛若不倚跄若将驰耳不及掩目不暇移情悸心嬉二三日而后神始宅气始正若此不敢以赋为事者二年然眷眷不已一日登荣丘望大泽有云崪兮兴歘兮止兴止未霁忽若有遇由是渍阳辉沐芳泽覩一异人于岩之际霞为裙云为袂冰肤雪肌金环玉佩浮丘羡门斯实其对因言曰若非好词者耶曰然然则若智有所不通识有所不穷而循乎无端之纪若无殆乎又曰然然志极则物应思精则道通嘉若之勤无哗无谈吾为若称云太极之生曰地曰天中含五精五精之用而水居一焉水之疏迩则为江兮逺则为河积则为潴兮总则为湖若今所谓洞庭者杰立而孤廓然如无区其大无徒含阳字隂元神之都暧暧昧昧百川不敢逾有若神者有若賔者有若仆者有若子者有若附庸者有若娣姒者若禹会涂山武巡牧野千同百会纷处麾下六合澄静中流回睨莽莽苍苍纎霭不翳太阳望舒出没其间万顷咸沸强而名之为巨泽为长川为水府为大渊纵之不逾局之不卑乍若贤人以重自持诱之不前犯之愈坚又若良将以谋守边澎澎濞濞浩尔一致又若太始未有名义冲冲漠漠二气交错又若混沌凝然未凿此乃方舆之心胸涢海之郛廓也三代之前其气濩落浩浩滔天与物回薄灭木襄陵无际无廓二帝降鉴巨人斯作乃命元夷授禹之机隧山湮谷涤源畅微然后若金在镕若木在工流精成器夫何不通是泽之设允执厥中既巽其性遂得其正有升有降有动有静曰升降动静可得闻乎曰水之性非圆非方非柔非刚非直非曲非元非黄划象为坎本乎羲皇外婉而固内健而彰降而复垢升而复张其静处隂其动随阳六府之甲万化之纲式观是泽乃知天常乃若四序之变九夏攸处烘然而炎沸然而煮羣物鸿洞烁为隆暑泽之作欣然其容若去若住若茹若吐灵趋怪觐杳不可覩蒸之为云散之为雨儵忽万象如还太古真可嘉也若乃秋之为神素气清泚肃肃翛翛羣籁四起泽之动黝然其姿若挺若倚若行若止巽宫离离为之腾风苍梧崇崇为之供云四顾一色黯然氤氲其声弥弥若商非商若征非征东凑海门一浪五千里又足畏也言其状则石然而骨岸然而革蒸然而荣浲然而脉有山而心有洞而腹有玉而体有朱而目穷鼻孤岛呀口万谷臂带三吴足跬荆巫或跂然而望或翼然而趋彭蠡震泽讵可云乎曰泽之态已闻命矣水之族将何如曰大道变易或文或质沈潜自遂其非一或被甲而邅或曳裙而圆或秃而跋或角而蜿或吞而呀或呿而牙或心以之蟹或目以之虾或修臂而攘或横骛而疾或髪于首或髯于肘或俨而庄或毅而黝彪彪玢玢若太虚之含万彚各循其生而合于羣者也曰若神之资其品何如神曰清矣静矣丽矣至矣邈难知矣肇于古有所未达形于今有所未察非希非夷合其心于自然然后上天入地三根六况水居陆处夫何不烛彼鞚鲤之贤辔龙之仙乃吾之肩也其余海若天吴阳侯神胥龊龊而游曾不我俦臣又问曰易称王公设险是泽之险可以为固而歴代兴衰其义安取曰天道以顺不以逆地道以谦不以盈故治理之世建仁为旌聚心为城而弧不假矛不假锋四海以之而大同何必恃险阻据要冲若秦得百二为帝齐得十二为王其山为金其水为汤守之不义歘然而忘水不在大恃之者败水不在防怙之者危若汉疲于昆明桀困于酒池亦其也故黄帝张乐而兴三苗弃义而倾则知洞庭之波以仁不以乱以道不以贼惟贤者观之而后得也于是盘桓徙倚凝精流视罄以辞对儵然而晦
　　风雩亭赋　　　　　　　　　　张　栻
　　眷岳山之囘隩有弦诵之一宫郁青林兮对起皆绝壁之穹窿独樵牧之往来委榛莽其防茸试芟夷而下视翕众景之来宗擢连娟之修竹森偃蹇之乔松山靡靡以旁围谷窈窈而潜通翩两翼兮前张拥千麾兮后从带游江之浮绿矗逺岫兮横空何地灵之久閟昉经始乎令公况栋宇之开列防楯之周重抚胜槩以独出信兹山之有逢予揆名而诹义爰逺取于舞雩之风昔洙泗之诸子侍函丈以从容因圣师之有问各跽陈其所衷独防也之操志与二三子兮不同方舍瑟而铿然谅其乐之素充味所陈之纡余夫何有于事功盖不忘而不助亦何始而何终于鸢飞而鱼跃实天理之中庸觉唐虞之遗烈俨洋洋乎日中为夫子之所与岂虚言之是崇嗟学子兮念此遡千载以希踪希踪兮奈何盍务勉乎敬恭审操舍兮斯须凛戒惧兮防蒙防物变之外诱遏气习之内讧浸私意之脱落自本心之昭融斯昔人之妙旨可实得于予躬循防也之所造极顔氏之深工登斯亭而有感期用力于无穷
　　浯溪赋　　　　　　　　　　　杨万里
　　予自二妃祠之下故人亭之傍招招渔舟薄游三湘风与水兮俱顺未一瞬而百里歘两岸之际天俨离立而不倚其一怪怪奇奇萧然若仙客之鉴清漪也其一蹇蹇谔谔毅然若忠臣之蹈鼎镬也怪而问乃浯溪也盖唐亭在南峿台在北上则危石对立欲落下则清潭无底而正黑飞鸟过之不敢立迹余初勇于好奇乃疾趋而登之挽寒藤之垂足照衰容而下窥余忽心动毛髪森竖乃迹故步还至水浒削苔读碑忼慨吊古已而舟人告行秋日已晏太息登舟水驶于箭囘瞻两岸江苍茫而不见
　　明
　　岳麓赋　　　　　　　　　　　吴　愉
　　厐洪启维络序隂阳根顶趾灏漭六虚端表四极丹宅暑门铨徳钧物□和望灊霍副纳广莫宕海日七十二以纬旋三百余纪而经度匹轸宿之中央枕湘流而南顾三峯天外艳碧落之青莲巻石岩巅嵌瑶穹之茵褥牛金雾以胠胰马赤雯而跮防修圭秀谷元虎拥麾朝霞暮云朱禽翔伏苞符何代明徳苍文灵杰有因辟丞名宿若夫彼岸俶登夷庚示履烟茗艼而络逵花介绍而入室游竜唐英飞螭汉儗阶恍天升榱县日绮河海漾瞻斗辰乔矖竜炙凛光鳯明式仪雨香一山风春四几洞洞属属嘕嘕碧翁奎肇素臣岑起再月求嘤歴霜袭芷叟支离以撼空孙林于而被戺仙少礴石廪之云山诧赤文之纪位尸六以时陈经垂五而波弥渠兰汛兮九鬟井华滋而百蘂吾师乎吾师乎静一以造兮峻极而道兮平而﨑显而奥阁珠吐寺屋金流杲参横天尺壮于素王之居月范丰华贲于杏坛之老松门寂而花雨寞黄烟冷而仙巢杳鹤隂逸响的三绝于葱林鸿陆衍亨榜九河之绀薻山髙水长风挹道乡妖靖丑假志壹声颃仪综旅整文皓武堂莫待谁緌莫歬谁昌踏蔚蓝兮阊阖排凌瑶碧兮河山推新新日与习习时偕可诵可弦可枕可潄可咏可触可独可聚昴枢房毂易以无方虹渴日晲涉焉成趣防绚林华匀敷赤幖黛霏野秀软舞轻绡潭影烟光而素寂鸟更谷漏以萧骚或中丽而景匿亦深暝而旭昭四时之朝暮也晴曛自醉冶淡微嫣流歌更度簇绣递然清风故人緑雨酣眠翠空飞湿竿晓亭烟防癯诞旷峦穉靓娟涛颷萧壑鉴冷川云气生衣石籁亹弦瀑丝幻雪粟肌翻炎朝暮之四时也闲流洞口苍狗素衣细缕绛腰婴茀白蜺响落自天钟磬木鱼幽越姿生入座香光野马妍翍泉发林梢树荠平楚【此处文义疑有阙譌】阁支仙掌火连霞域熊馆封蜃虎门游鹿瑟瑟红红琅琅汨汨翻银倒景翕丝亮竹苍缀山巾纹披水縠岚帚开青风梭织绿松鬛梵冷泉乳香勃萝女团防云卿敞幕不月澄明无风肃穆友石丈乐禽鱼賔游姝侣樵牧长啸山灵寤歌思服节彼南山尾兹大麓首出克承始功有卒振宗风于名胜微斯人其谁属
　　后东山草堂赋　　　　　　　　李东阳
　　东山居士再自京师而归也乾清坤宁风恬日熈山将水迎鹤忻猿嬉感万之成遂嗟行乐之及时卸惊颿于陆海解故絷于天羇尔其雨过湖平凉生秋杪心送池波眦决飞鸟税驾乎九达之衢振衣乎千仞之表儵雪开而雾散豁尘梦之初晓览宇宙之无穷逮吾生之未老非遯迹以遗世聊闭闗而却扫客有剥啄之声彻于户内者居士曰子其谁哉客曰曩昔之岁过君之门而闻绣服荷衣之歌而去者也乃与之坐而语曰子之不相闻者九年于是矣兹者恵然过我其有谓也耶客曰昔子之来也韦裳布裘以木石为羣与渔樵者游尔往我还尔歌我酧自君之出矣衣锦食肉驷马髙盖朱丹其毂奔走属吏控制藩服绝我迹于云泥贵尔音于金玉幸逸足之可攀庶前盟之有续云尔居士曰噫嘘嚱是诚何心哉当夫事剧岭海志移山林触炎埃之勃郁歴逺道之﨑身有所不敢洁口有所不得瘖诏使沓至天威载临奋疲庸于鞭防起废疾于呻吟固欲趣严装以赴召向国门而挂簪及乎预运帷之宻命承侧席之虚襟责负山重恩同海深思赵宣之假寐惜陶侃之分隂已而抱号弓之往恨听击壤之新音阅寒暄之代谢怀止足之规箴惧血气之既衰为富贵之所淫谅今之不能为昔犹夫昔之不能为今也客怃然久之曰吾侪细人朝饔夕餐观山而不穷其巅望水而不极其源以皦皦为能以孑孑为难宁独知大羮不调大玉不琢招之而莫致其来挠之而不见其浊此贤者之不可测也信斯言之则然遂为之歌曰楚之水兮荆山望美人兮不还翩然兮归来蹑岧嶤兮弄潺湲彼世间兮何物吾之乐兮吾天又歌曰桂栋兮兰房君归来兮此堂山可屐兮水可航彼胡为兮天一方归来归来兮乐不可极愿从子兮倘佯居士莞尔而笑曰今日何日故吾今吾出我处我天乎人乎呼我者应以为马爱人者必及其乌疑我何深见我何粗独斯堂之在山终不改于厥初不俛仰与世而推迁不趋诺随时而毁誉匪是物之有恒吾何恃而归欤于是举酒属客客亦大噱岳云渐开江月将落逍遥外象俯仰磅礴居士达观静慧盖将后天下而乐也
　　吊鹦鹉洲赋　　　　　　　　　李梦阳
　　承帝皇之嘉恵兮荷在陋而明扬信枯杨而再华兮惧身微而命彰岁协洽以南骛兮触炎日之盛阳浮江汉以长迈兮过夏口之故城洲蹇产以隑隑兮划冲江而絶流覩佳名而中惕兮吊斯人之不修我既佩明月与寳璐何不遂凌世而髙步舍玉驷而不驾兮又奚暇与豺狼而争路惟圣人之贵时兮神龙岂人得而縻彼鸾凤之谓瑞兮固亦以其髙举而见希何先生之灵嫮兮独不深藏而逺游也偭取方以损员兮吾恐睿者之所尤也繄炎鼎之既沦兮世淆浊而崩改操枭视而虎噬兮祖又贪夫厥土荃纵不甘心于厥俦兮独不可色斯举也峣峣者将必缺兮余固知讐之不与也矫吾櫂以淹留兮情览望而憎伤灵恍怳而如见兮聆湍濑之浪浪山垒垒以来合兮孤坟郁而嵣嵭诵英篇以沈顾兮痛翠禽之蚤戕物有以舌羇防兮人有以才陨身譬用机各攸当兮恨见机之不先心屈咈以悒悒兮翳营营之不可留沛扬檝以东进兮顺武昌而下舟遡岩岸以却视兮投哀些于斯洲
　　岳太和山赋【有序】　　　　　　王世贞太和山者盖中州之脊而上帝之灵腑也其始不甚显一曰武当山又曰防上山又曰仙室山晋咸和中歴阳谢允弃罗令遁兹山遂名之曰谢罗山见郦氏水经注及荆州图副记盖是时絶顶峻不治不得上诸所栖息者山之阯以故靡甲称云至宋而谓武神实主之又避其讳改武曰眞武而宫室繇创矣元始加帝号至明太宗文皇帝尊之曰太岳世宗朝复尊之曰岳而五岳左次矣岁旃防之大渊献春二月吴人王世贞塡绥之间一登谒焉感其峯岭宫阙之盛与其事而为之赋
