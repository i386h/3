<!-- { "loadSidebar": true } -->
　　李昻明一统志江陵人少有才名初知长宁尚书周洪谟称之曰长宁得贤令四汤行以善政胡谅克恵民朱思眀贤能昻则兼而有之考最陞潼川知州刘悦江陵人懋子治癸丑进士由郎署歴苏州知府居官亷慎解组归优防林泉与物无竞后裔俱能世其家学【旧通志】
　　朱志荣夷陵人正徳戊辰进士官御史直声震一时以忤防坐贬虽数罹忧危而风槩凛然不为稍屈李梦祥字防徴监利人嘉靖乙未进士为温州司理执法有声时宰欲于城中凿河环其府第祥持不可遂诬以他事五年始转工部主事寻出知思南时苗攻思南急祥竭力捍御思州石阡皆防思南独存曹忭字子诚江陵人嘉靖辛丑进士选庶吉士累官云南廵抚至性孝友内外无间
　　刘良寀字寅之监利人嘉靖癸夘举人具经济才令遂平转成都府同知值龙州上司薛兆干慿险干纪防兵进剿奉檄督饷诇得要领遣信使入巢获渠以献境内底定录功陞守龙安解组归家法严整足为矜式【以上旧通志】
　　萧大賔分省人物考字敬夫先姓陈江陵人嘉靖甲辰进士以直莭自负初授上虞令治行卓越选御史纠弹不避权贵擒巨猾邓玉塘歴官藩臬所至民徳之以副都御史廵抚云南赈荒歉正嫁娶民俗丕变发总镇沐朝弻不法事羣党悉治以罪陞工部侍郎张居正三楚文献録字叔大江陵人防称神童嘉靖丁未登进士髙第选庶吉士已酉授编修时少师徐阶在政府见居正沉毅渊重深相期许首辅严嵩忌阶诸善阶者皆避匿居正行意自如甲寅请告归卜筑小湖山中益博极载籍通当世之务庚申以右春坊中允管国子司业寻进谕徳侍讲裕邸引经执义广譬曲喻词极剀切庄宗立累进礼部尙书兼武英殿大学士首陈省议论振纲纪重诏令覈名实固邦本饬武备六事上嘉纳之防俺荅请入贡通互市众议借借居正力赞成之自是西北邉无烽火警水陆屯田皆垦治乃以建极殿大学士加少师兼太子太保神宗嗣位居正为首辅疏言培养君徳开导圣学为第一要务因请行日讲采古帝王善可为法者八十一事恶可为戒者三十六事绘为帝鉴圗説上之六载考绩进中极殿太学士时嵗比不登上屡诏赐民田租而郡国奉行不力居正请责有司加意牧养凡逋久赋重度不能输者悉除之又言京通储粟足支八年独大帑无羡金而民复苦输将请将眀年漕粮改折十之三足国裕民一举两得上善之有诏修慈庆慈宁宫居正言两宫规制甚备不宜时绌举赢亡何居正父卒累乞守制不允再疏乞归襄事讫即敦廹还朝时上渐备六宫太仓金帛多所宣进居正言财赋有限使积贮空虚一旦有四方水旱之灾疆场意外之虞可为寒心因进户部钱粮数目请置座隅又请罢铸内库大钱停苏松织造及修武英殿工上多曲从又请令翰林官分番入直质问经义陈説理道又奏属儒臣纂辑累朝宝训实录分成书以经筵之暇进讲一日上御文华殿讲训录毕以南京给事中傅作舟疏进覧因言大江南北大饥或相聚为盗即如训录中所载元末之乱亦始于此乞尽蠲积逋责各官发赎锾仓糓以恵穷民又请量入为出宫中费用及服御可减者减之赏赉可裁者裁之若滥施僧道不如予吾赤子上为感动旋加太师上柱国未几居正病四阅月不愈讣闻上怆悼辍朝諡文忠遣官营后以言官追论于是夺居正封诰諡削诸子官籍其家敬修自缢死嗣修懋修俱谪戍天启二年追论其辅防主功复原官予祭仍行议諡房屋未变直者给子孙奉祠居住懐宗初复二廕给诰如初
　　龚大噐字容卿公安人为诸生拓落有大度嘉靖丙辰成进士授刑部主事歴官河南布政使平易近民不为矫激所至多去后思性俭朴俸余常分给族之贫乏者年七十致仕归子仲庆官监察御史【邑志】雷以仁夷陵人嘉靖已未进士歴陕西布政秉正不阿以清介冠天下居官布衣如寒士致仕归囊无余物子五人衣食粗给而已【旧通志】
　　郑重威字子修监利人嘉靖壬戌进士授遂宁令值嵗大祲盗起发粟赈贷擢户部郎陞临安知府条陈五邦宁逺等州事宜如其议恢复故土防十里累陞云南右防政
　　王篆字绍芳夷陵人嘉靖壬戌进士歴官总宪吏部左侍郎有经世之略张居正以天下才推之京师号为铁御史
　　潘彦富字龙渊监利人亢直不阿初任上元丞以清操着陞潞安府判
　　张汝济字泽民江陵人隆庆戊辰进士累官都御史每入署必焚香告天杜絶私交及抚闽朝鲜告警徃平之佐大司马泛海征倭皆有战功旋告归筑万玉山房终老孙中柄懐宗庚午举人曾孙之增领康熙已酉鄊荐
　　张楚城字厘卿江陵人隆庆戊辰进士初令吉水厯兵刑吏三科因劾张四维邪僻上嘉其忠直分廵临巩按察山西皆有惠政厯迁云南布政使晋太仆卿楚城长于诗赋其教民纺织诗有自今七夕秋风起吹落孤城织女多之句人传诵之
　　易文简夷陵人隆庆庚午举人官评事好学深思性极友爱而起居有体子弟非衣冠不敢防见
　　姜竒方号守冲监利人隆庆辛未进士嗜学力行不逐时趋初令宣城转倅杭郡迁都匀守终转运皆以治声着
　　陈忭字衡冈江陵人万厯癸酉举人授南川令举卓异擢监察御史有目击时艰条陈铨政请立东宫诸疏入侍经筵召对切直以终养归
　　陈彦字晋所监利人中万厯癸酉举人性旷达善谈论防掖后进人乐亲其教益令金堂值嵗旱助民灌溉是嵗仍稔知广安州所在称治
　　李槩字斗池逺安人博学善属文膺里选入北监为高拱所器重令四川开县决滞狱多所平反致仕归贫不能具田宅
　　翟言字养黙逺安人登里选令富顺迁琼州别驾时海冦窃发言身自招抚郡赖以安
　　黄家桂江陵人万歴丙子举人令潭厯二郡司理刑清讼简两地祠祀之
　　邓炳字其文监利人万厯庚辰进士授上海令剖决如流邑濒海隅飓风作水溢民居炳全活甚众性尤怜才礼士多所识拔歴补常熟长兴擢户部郎有鹾商以千金请峻拒之【以上旧通志】
　　张敬修三楚文献録字炎州文忠长子万厯庚辰进士授礼部仪制司主事籍没命下刑部侍郎丘□等至荆于酷暑烈日中掠治惨烈因讽以诬所不快且旁摭荆大姓敬修狱中报□书有先人在国数十年赏赉之外无私入赐第之外无别椽刚介之节海内共知等语□得书考掠愈急敬修乃咋血为书报诸鄊人决计一死以快怨者之心怨者谓时相张四维也张为居正荐居政府至是倾挤无遗力敬修投缳死事闻诏防田千亩室一区赡其祖母并下诏切责当事失罪人不孥之义自是事少解懐宗即位复敬修官以旌其孝还居正二廕孙同敞廕中书舍人后殉节
　　张懋修三楚文献録字斗枢居正第四子庚辰进士殿试第一人授修撰积书好古清约如寒素中遘家难寃愤投井不死不食者累日又不死遂脱屣一切日抱其父手迹每有感触则呜咽哭不成声懐宗时公论昭雪年八十卒仲兄嗣修丁丑榜眼齐名一时李元实字士贞监利人万厯丙戌进士厯户部郎陞守凤阳迁福建备兵防海当日本彭屿之冲殚思筹画无间昼夜竟以劳瘁殁官子孝亷逢时徃扶榇归惟图书数箧而已【旧通志】
　　袁宗道三楚文献録字伯修公安人万厯丙戌防元选庶吉士授编修厯官至右庶子时国本初定尽心启沃年四十有二卒以光宗东宫旧学赠礼部侍郎宗道在翰苑当词章盛行之日力排俗学于唐好香山集于宋好睂山诗文尝名其斋曰白蘓年虽不逮而公安诗文一派实自宗道发之
　　雷叔闻字实先江陵人防负隽才为诸生淹通经史登万厯戊子贤书学益博令蜀县治尚风力豪右屏迹改江南司李陞景东府丞后归惟读书城东别墅【旧通志】
　　陆师贽字岷源江陵人万厯戊子举人兄怀贽弟宗贽先后登贤书师贽负经济才监司都邑大事常就谘之令江安入为监察御史时逆珰擅政师贽与杨左诸人切齿珰党胡芳桂疏劾之有东林羽翼杨涟宻友之语即日落职归尤防心江陵隄防流冦防荆师贽举家渡江避难愤鬰死
　　尤大冶字恕甫江陵人万厯戊子举人知光州救荒活数万人迁懐庆同知防福藩之国河南北造栅厰八处需用十六万金大冶督其事每厰费银才四千民不苦役厯官庆逺守着有江陵水害说
　　李华国字含章江陵人少颖秀强学力行为士林师表万歴戊子举于乡子世恪端方博洽顺治丙戌乡举任凤阳司李治声丕着孙震孙顺治乙未进士授吏部主事丰采凝峻卒于官
　　杨逢时号春宇江陵人潜心理学制举艺力追先正中万厯丙子解元壬辰成进士歴官清亷仕至提学副使有氷镜之誉仕宦二十年殁之日家不能具含敛清望第一【以上旧通志】
　　袁宏道三楚文献録字中郎公安人万厯壬辰进士令呉县聴断明决以亷静致理逾年投劾去后再补验封司主事摄选事防猾吏私一姻戚已罢官仍防之宏道亷得其奸大愤曰如此则铨柄尽归此軰矣白冡宰先置之法而后疏上竟以欺罔坐重辟铨曹设刑具自宏道始主试秦中通塲文皆自搜阅所取半得于落巻中及榜出皆知名士试録为天下第一居吏曹二年给假归卒年四十有三
　　朱光祚字上愚江陵人万厯乙未进士初令钱塘改授邯郸擢吏部主事检拔精明一时推重晋太常卿都御史总河道卒于官【旧通志】
　　刘芳莭字元防宜都人万厯丁酉乡举癸丑礼闱已见收因防中议讽时政被黜与石首曾可前夷陵雷思霈鼎峙两人起家为史官芳莭志气不少挫赍志以没有诗文若干巻行世
　　袁致道字雪里公安人万厯庚子举人选荆门教转登封令政尚和雅不严而理卒于官贫无以归士民及上官敛金助之邑民有送防至家涕泣不忍去者张斗枢字天都逺安人有美才读书不辍寒暑万厯丁未成进士筮仕鲁山地多奥草枢买犊给垦调永城尤勤课士擢天下亷干第一迁南铨部
　　谢文锦字元中江陵人万厯癸丑进士授行人陟御史廵按江西有声厯官兵部侍郎疏载名臣奏议天启时魏珰熖炽锦无所依附三王分封锦抗疏忧及本国
　　徐鑛字大冶江陵人生而聪慧父训甚严万厯癸丑成进士后厯任铨曹有清通之誉建阳春书院于乡后进多所造就厯官右佥都御史【以上旧通志】曹大咸三楚文献録字元和江陵人万厯丙辰进士令盐城山阳两县入为礼科时因倭封贡事败言官疏论辅臣赵志皋及张位沈一贯语多切直位以宿怨疑咸又疏请东宫亟行大礼防中不报遂因赵南星事去而名益重咸居家孝友筑防捍水邑人徳之王曰善字天衢江陵人少孤力学万厯丙辰成进士令邯郸编里赈荒课士有法行取礼部分校乡防两闱一时称为得人后陞宝尚寺正卿【旧通志】
　　袁中道分省人物考字小修宏道弟十嵗作黄山雪二赋五千余言长益豪迈遍防燕赵齐鲁吴越之地万厯丙辰举进士授徽州府教授歴迁南吏部郎中旋乞休后寓金陵以疾卒年五十有四子祈年字未央举人少有隽才嗣宗道后
　　谢琏字君实监利人与弟道同举于乡万厯丙辰进士授南兵部主事歴迁广东右辖擢都御史巡抚登莱赠兵部侍郎赐祭塟廕一子【旧通志】
　　金秉干江陵人字元甫万厯巳未防魁选庶吉士魏珰擅政力请终养里居七年絶口不道时政懐宗初以清望擢用歴经筵讲读晋宫詹卒官赠礼部尚书廕一子子震出另传
　　傅公朝逺安人博学谦谨由嵗贡授万年丞居官清亷惟一仆自随卒于任囊无余积防具萧然百姓哀之
