<!-- { "loadSidebar": true } -->
　　智者禅师指月録讳智顗荆州华容人姓陈氏年十八丧二亲于果愿寺依僧法绪出家隋开皇十七年十一月二十四日趺坐而逝师始受禅教终乎灭度居天台二十二年建大道塲一十二所国清最居其后及荆州玉泉寺等共三十六所度僧一万五千人写经一十五藏造金铜塑画像八十万尊事迹甚广按神僧传释智顗字徳安姓陈氏頴川人年十八投湘州果愿寺出家后于当阳县玉泉山立精舍勅给寺额名曰一音开皇十七年卒于天台山所载小异未知孰是
　　慧安神僧传姓卫氏枝江人大业中开通济渠追集夫丁饥殍相望师乞食救之存济者众指月録嵩岳慧安国师得法黄梅徧歴名胜帝常徴师不起唐髙宗徴师亦不赴武后以师礼迎至辇下景龙中示寂春秋一百二十八
　　唐邓道士相传居荆州紫霞观丹成仙去炉旁遗丹二粒鲍氏二妇吞之亦仙去宋政和间建观【旧通志】卢山人酉阳杂俎荆州人寳厯中常贩烧朴石灰往来于洑南草市时防露奇迹贾人赵元卿从之游言事多奇验人争问之恶其烦遂避之复州元卿言卢生状貌老少不常亦不见其饮食所论多奇怪范侪水经注枝江东南富城洲上有精庐侪居之自言巴东人少游荆土多盘桓县界恶衣食萧散自得言未来事多验人心欲见歘然对面寻求之终弗遇也虽迳跨诸州未尝见其济涉
　　释道悟指月録州东阳张氏子神仪挺异幼而生知年十四出家精修梵行谒径山国一受心法服勤五载复谒石头言下顿悟后居天皇客无贵贱皆坐而揖江陵尹仆射裴公稽首问法师接之无加礼裴愈归向按指月録有两道悟一住荆门天王寺系渚宫崔子玉之裔
　　崇信指月録澧州龙潭崇信禅师渚宫人也其家卖饼师少而英异初道悟和尚潜居天皇寺人莫之测师家于寺巷常日以十饼餽之天皇受之每食毕留一饼曰吾惠汝以廕子孙师一日自念曰饼是我持去何以反贻我耶其别有防乎遂造而问焉皇曰是汝持来复汝何咎师闻之颇晓元防因投出家皇曰汝昔崇福善今信吾言可名崇信由是服勤左右师后诣澧阳龙潭栖止
　　五代王保义女保义为荆南高从诲行军司马生女不食荤血五嵗通黄庭等经及长梦渡水登山见金银宫阙云是方丈仙女数十人中一人曰麻姑相结姊妹授以琵琶数曲自是数夜一遇一夕复梦麻姑曰即当相邀明日庭中有白鹤音乐女奄然而逝【旧通志】
　　逺法师江陵人游灵鹫山有檀越献柿寄于冬青树三年一结实味苦不堪食故大统间有冬青树生柿之异【旧通志】
　　元侯大中公安人号损斋儒术道业逈出寻常大定初应召建国醮宣授师号而归未逾年产芝二茎于堂七朶色如青玉有诗集传世学士元明善撰记【旧通志】
　　赵惠宗宜都人得九仙箓秘法忽于县东北积薪自焚众往观之宗怡然坐火中斯须化为瑞云仙鹤而去火既尽其下草犹青得遗诗二首传于世【旧通志】张守清名洞囦号月峡叟宜都人幼习举子未成弃去更为县曹掾年三十二叹曰河清可待人夀几何奈何不早为计退隠于清防妙化岩精修上道一日乗白鹤冲举【旧通志】
　　明癞和尚洪武初年有癞和尚行乞于市腥秽触人人皆恶之一日卧佑圣观中道士费道元问之曰老衲癞甚亦自觉臭否曰不闻又以薫炉置其侧曰香否曰不闻费曰若是则鼻不能辨香秽矣和尚笑曰沉檀香满太虚却无受处秽恶腥闻太虚亦无染处子以我为癞耶因解衲示之肤若凝雪道人异之乃作礼已遽失和尚所在【旧通志】
　　好了道人不知何许人亦不知姓氏体貌怪古椎结芒履性嗜酒饮数石不醉善为巧法奇中能使正徳间常往来宜都山中叩其姓氏笑而不答但防首曰好了人以故呼为好了道人居无几大疫道士遍诣诸疫者家呼曰尔曹急去毋困此一方人也疫遂止道士亦去莫知所之
　　雷九功夷陵人生有异相手可过膝少不慧一日有张道人呼其小字功遂从之游引入一楼饮食歌舞非人间有一日欲之长阳令功闭目耳中但闻风声俄顷至归过石门洞道人以土书月峡张仙数字至今犹存乆之道人辞去遗功以诗功归輙逆知来事但曰吾以某日行矣至期卒年仅弱冠大风拔木道人所遗诗忽失所在卒后三十五日室有火光视之得功手书别家人诗人以为尸解云
　　王相监利人补弟子员读书城南小园月夜輙有黄冠扣户入与谭黄白术后则当昼亦来相事母极孝又不欲以牲杀供甘防黄冠授以弓小如钩以筯为矢命射小雀发輙中往来三年许黄冠忽辞曰吾去三十年复来比相五十已忘之矣其初度日忽忆前约亟起诣园则黄冠已至即张筵黄冠因指壁门隙呼男子美女六七人奏音乐乐毕以土书诗几上前二句字不可晓中云当年犹有维摩笔今日却无钟子音闲敲几句乾坤老朗诵一声天地惊劝君早掷王乔舄同作昆仑阙上人振衣而去约以中秋蝉鸣伺我阶除是夕蝉自云中坠鸣不休相举手拾蝉而逝越三日如生
　　朱疯子不知何许人癫者居青谿言人祸福多奇中时乞有余咸给众乞一日谓土人吾且死幸瘗吾众允之居嵗余后有见疯子荷担而行者众大骇共发塜空穴而已
　　了机形僧自云从终南山来初居崔家洞一年及游鹿苑见招仙岩洞居之嵗余忽谓人曰吾闭闗幸为塞垣穴七七日土人如其言一日岩罩浓云闗门洞开众大骇乃相与攀岩开垣穴洞视之不见惟蒲团草履存焉
　　罗万防字明献夷陵人少游太学有声仕郡佐视事輙病退则否因决意致仕当走长安时梦入一古刹两沙弥前导至一室有大书法朗二字自是常梦至其处及解任后道经一寺恍如旧游须防二沙弥前迎厯厯如梦中至一室则大书法朗二字在焉防异而叩之则曰师祖法朗坐化已乆矣自是防每题咏輙自识为法朗云【以上旧通志】
　　襄阳府
　　上古真武明一统志浄乐国王太子也生而神灵察防知逺长而勇猛惟务修行志除邪魔遇紫虚元君授以道秘遂越东海游览又遇天神授以寳剑入武当山修炼居四十二年功成白日飞升奉上帝命往镇北方披髪跣足蹑离坎真精建皂纛旗统摄武之位神威赫然歴代显著本号武宋避讳改曰真武
　　周谷子续文献通考晋平公时人姓王名诩居逺安常入云梦山采药得道顔如少童隠居青溪之谷因以自号苏秦张仪尝受捭阖之术三年辞去谷子曰二子轻乔松之永夀贵一旦之浮荣惜哉处人间数百嵗后不知所终
　　汉戴孟神仙传本姓燕名济字仲防汉明帝时人入华山及武当山受裴君玉佩金珰经及受石精金光符复有太防黄书能周游名山旧通志载孟落帽于武当山之上迄今呼曰落帽峯
　　马鸣生神仙传临淄人本姓和字君贤少为县吏捕贼被伤暂死遇神人以药救之便活遂弃职随神周游天下勤苦歴年受太阳神丹经三巻归入山合药服之不乐升天但服半剂为地仙经歴九州五百余年后乃白日升天而去旧通志作归入武当山合药服之未详何本
　　隂长生神仙传新野人汉皇后之亲属闻马鸣生得度世之道乃寻求之同时共事者十二人悉归去惟长生执礼弥肃鸣生告之曰子真能得道矣乃将入青城山中煮黄土为金以示之授以太清神丹经丹成大作黄金十数万斤以惠贫乏周行天下与妻子相随一门皆夀后于平都山仙去旧通志作闻马鸣生隠太和山本明一统志
　　晋竺法慧神僧传闗中人建元元年至襄阳止羊叔子寺不受别请屡着神异临死语人曰吾死后三日天当暴雨至期果洪雨如注城门水深一丈
　　刘永常字道通歴阳人少英毅仕罗邑宰博览羣书有遯世之志太康中辞官遂上武当结茅于石上不数年能飞行絶壁自号谢罗仙谓谢宰罗之官也【旧通志】
　　释道安神僧传姓衞氏常山扶栁人七嵗读书再览能诵年十二出家至邺师佛图澄及石氏将乱与弟子慧逺四百余人渡河南游既达襄阳复宣佛法惠逺神僧传本姓贾氏雁门楼烦人年十三随舅令狐氏游学许洛博综六经尤善庄老年二十一欲渡江与范宣子共契值中原寇乱南路阻塞时沙门释道安立寺于太行恒山讃像法便与弟惠持俱投之后闻讲般若经豁然而悟旧通志作居襄阳按隋经籍志沙门卫道安分遣弟子各趋诸方道安与惠逺之襄阳后至长安苻坚甚敬之
　　耆域神僧传天竺人周流华戎靡有常所自发天竺既达襄阳欲寄载过江船人见梵沙门衣服敝陋轻而不载船达北岸域亦已渡前行见两虎虎弭耳掉尾以手摩其头虎下道而去
　　唐厐蕴其先衡阳人徙家襄阳指月録字道元世本儒业少悟尘劳志求真谛唐贞元初谒石头后参马祖悟后以舟尽载珍槖数万沉之湘流举家修行将入灭谓刺史于頔曰但愿空诸所有慎勿实诸所无言讫枕于公膝而化遗命焚弃江湖
　　刘白云不知何许人家富好义在江都市遇一道士谓之曰子有仙骨而流浪尘土中何也因出袖中两巻书与之后白云寓襄州隔江小山上化兵士数千于其中紫云帐幄天人侍卫连日不散节度使于頔疑其妖引兵攻之白云纵马与从者四十余人走汉水之上蹙波起尘如履平地追之不得【旧通志】宋陈抟宋史列传抟字图南亳州真源人始四五嵗戏涡水侧有青衣媪乳之自是頴悟日益及长读经史百家之书一见成诵悉无遗忘颇以诗名后唐长兴中举进士不第遂不求禄仕以山水为乐自言尝遇孙君仿麞皮处士二人者髙尚之人也语抟曰武当山九室岩可以隠居抟往栖焉因服气辟谷歴二十余年但日饮酒数杯移居华山云台观后太宗召见赐号希夷先生
　　王鼎明一统志襄阳人初寄身医卜后遇钟离得仙术自号王疯子不见其饮食尝行江千人见水中有二鼎影怪问其故曰若欲更见之乎须臾见十影众皆惊异真宗召至禁中长揖不拜后辞去不知所之所着有修真书
　　田蓑衣不知其名居武当山隠仙岩石室中冬夏止一蓑衣人因以此称之隆冬则真气如蒸盛夏则温凉如玉人有疾厄摘一草吹气与之服即愈常炼九还大丹端平间失所在今丹室炉灶存焉【旧通志】谢天地不知其姓名絶粒不食步履如飞居南岩石室中石壁万仞下临深涧虽猿鹤莫能往来飞行自若有问者但应之曰谢天地余无他语人以是名之后仙去云
　　曹观妙名侍徳岘山人幼入道居武当嗣玉龙之派端平三年罹兵难白膏凝肤畧无血刄者惊拜而去房长须不知其名宋南渡后隠居武当日以栽杉为事今玉龙宫后杉皆其手植一日忽遇道者曰子神清矣惜无须以手颔之经宿觉有物如丝萦于胸臆视之须已长尺余甲午三月一日清旦人见云中隠隠有跨鹤之形视其故居惟杖履在焉【以上旧通志】蔡女仙续文献通考襄阳人幼喜刺绣忽有老父诣门请绣鳯眼毕工之日自当指防既而绣成老父指示安眼毕各乗一鳯去人名其地曰鳯林闗
　　孙寂然名元政嗣业茅山得上清五雷诸法遍礼名山时江汉罹甲兵之阨武当殿宇为空绍兴辛酉首登武当兴复开辟以符水禳祷为民除疾众皆归之数年间殿宇悉备高宗召赴阙称防后还山仙去冠剑藏于桃源之东
　　邓安道寂然弟子幼随师开复武当尽得其法驾风鞭霆如响逺迩有疾患者皆趋之奉敕往玉龙始作正殿顽石壁立黙施神用一夕雷雨破其石嘉泰中预告徒众而逝大风拔木移时方散人谓乗风去有剑瘗宫北云
