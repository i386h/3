<!-- { "loadSidebar": true } -->
　　六月十五日尚书祠部员外郎天章阁待制知岳州军州事滕宗谅谨驰介致书恭投邠府四路经畧安抚资政谏议节下窃以为天下郡国非有山水瓌异者不为胜山水非有楼观登览者不为显楼观非有文字称记者不为久文字非出于雄才钜卿者不成著今古东南郡邑当山水间者比比而名与天壤同者则有豫章之滕阁九江之庾楼吴兴之消暑宣城之叠嶂此外无过二三所而巳虽寝歴于嵗月挠剥于风雨潜消于兵火圯毁于难患必须崇复而不使随圯者葢由韩吏部白宫傅以下当时名贤辈各有纪述而取重于千古者也巴陵西跨城闉揭飞观署之曰岳阳楼不知俶落于何人自有唐以来文士编集中无不载其声诗赋咏与洞庭君山率相表里宗谅初诵其言而疑且未信谓作者夸説过矣去秋以罪得兹郡入境而疑与信俱释及登楼而恨向之作者所得仅毫末尔惟有吕衡州诗云襟带三千里尽在岳阳楼此粗标其大致自是日思以宏大隆显之亦欲使久而不可废则莫如文字乃分命僚属于韩栁刘白二张二杜逮诸大人集中摘出登临寄咏或古或律歌咏并赋七十八首暨本朝大笔如太师吕公侍郎丁公尚书夏公之作榜于梁栋间又明年春鸠材僝工稍増其旧制古今诸公于篇咏外率无文字称纪所谓岳阳楼者徒见夫屹然而踞岈然而负轩然而竦伛然而顾曽不若人具肢体而精神未见也宁堪久焉恭惟执事文章器业凛凛然为天下之时望又雅意在山水之好每观送行还逺之什未尝不神游物外而心与景接矧兹君山洞庭杰然为天下之最胜切度风旨岂不摅遐想于素尚寄大名于清赏者哉冀戎务尠退经畧暇日少吐金石之论发挥此景之美庶潄芳润于异时知我朝髙位辅臣有能淡味而逺托思于湖山数千里外不其胜与谨以洞庭秋晩图一本随书贽献渉毫之际或有所助干冒清严伏惟惶灼
　　复周茂叔书　　　　　　　　　傅伯成
　　蒙寄贶同人説徐展熟读较以旧本改易数字皆人意所不到处宜乎人宗师仰慕之不暇也
　　与江陵项安世书　　　　　　　朱　子
　　示喻此心于未发时常常识得巳发时常常记得此固持守之要但圣人指示为学之力周遍详宻故曰敬义立而德不孤若如今説则只持一个敬字更不做集义工夫其德亦孤立而易穷矣须是精粗本末随处照管不令工夫少有空阙乃为善学也此心固是圣贤本领然学未讲理未明亦有错认人欲作天理处不可不察识大抵要得此心常自惺惺即未发时不昏昧巳发时不放纵耳愚见如此不知比子静相报如何子思以来论学者惟以尊德性道问学两事为用力之要今子静所説専是尊德性事而某平日所论却是问学上多了所以彼学者多持守可观而看得义理全不仔细吾人为学别无巧妙不过平心克巳为要耳
　　与王枢使谦仲　　　　　　　　朱　子
　　某麋鹿之性久放山林老入修门尤以为苦虽荷闵劳之意职务幽闲而其实则有甚难副者日夕悚思未知所以逃责伏惟髙明有以教之则千里之幸也长沙版筑不容中辍军屯未得専制皆不得不言者比巳僭冒陈乞皆得旨施行想今巳有所处矣湘西精舎漕台想巳禀闻得一言俾遂其役千万之望昨欲庙祀一二忠贤以励凡百巳委官相视矣不知亦可并垂念否二事皆关名教计所乐闻故敢輙以为请并兾垂察
　　与曽节夫抚干书　　　　　　　张　栻
　　左右天质之美闲处正宜进歩工夫不可悠悠且须察自家偏处自声气容色上细细检察向在长沙见或者多疑左右以为简畧此虽是爱憎不同要之致得人如此看亦是自家未尽涵养变化异日愿有观焉某日接事物恐惧之不暇甚思城南从容之味也
　　答朱元晦书　　　　　　　　　张　栻
　　某幸如昨但自家弟赴官极觉离索之思耳日夕不敢废学第觉向来语言多且只欲自作工夫读所寄来伊川学生简语尤用悚然不知尊兄意如何每玩来书未尝无警益愈恨相去逺未得聚首耳中庸义迩来细看诚者天之道以下尤觉所觧有工前面于鄙意尚多疑处今复旋具呈子重编集解必经商量刻成愿早得之此书极有益也心阁録序语诚赘删之甚佳尤溪学记此本胜前本大抵意不甚逺耳某近为邵州作复旧学记其间论小学大学意亦相类録呈今犹未刻有可见教尚兾速示也岳麓书院迩来欲渐成次第向来邵怀英作事不着实大抵背向倾壤幸得其父再来今下手整葺也书院相对案山颇有形胜屡为有力者睥睨作隂宅昨披棘往来四方环绕大江横前景趣在道乡碧虚之间方建亭其上以风雩名之安得杖履来共登临也他几以道义自重
　　答朱元晦秘书　　　　　　　　张　栻
　　某饮食起居皆幸巳复旧向来且欲完养此数日方出报客城南亦五十余日不到昨一往焉緑隂巳满湖水平漫亦复不恶方于竹间结小茒斋为夏日计雨潦稍定即杖防其间也尝令畵圗俗工竟未能可人意俟胜日往自平章之方得寄往尔伯恭近耑人来讲论详悉如此朋友真不易得但论兄出处引周之可受之义郤似未然又向聚处颇众今嵗巳谢遣然渠犹谓前日欲因而引之以善道其谓来者既为举业之故先怀利心恐难纳之于义大抵渠凡事似于果断有所未足耳诚之资质确实有志于是心实爱之但正宜为学不然恐未免为才使今归必首去求见某以乍出入事颇多姑遣此纸早晩枢帅又自有人行也孟子解渠郤録未必毕枢帅处却将写了当仍封呈余几为道自重
　　又答元晦书　　　　　　　　　张　栻
　　畵僧只是一到城南经营即刘枢闭在湘春作圗障到今未出两纸只是想像摹冩得其大都其间有欠缺及未似处今且送往他时别作得重寄也书楼山斋方治材未立南阜未有屋须他年屋成即谓之苍然观耳书楼欲藏数百巻书及列诸先生像此二字亦求兄写当不惜也
　　明
　　与两院议开泗港书　　　　　欧阳东凤
　　尝谓水无全利无全害通之则利壅之则害分受则利独冲则害去而有所泄则利来而不能出则害故神禹先疏瀹而覇主禁曲防此利害得失之大较也敝邑泗港离县治才二十余里有古河一道分泄上流以达于江葢水必由地中行而后势无横逆民免昏垫所来旧矣曩者濳景之议尝出于一故赵大中丞题请疏濬亦据景人邓伸等之条陈原任兵科给事中刘之疏议非専为潜江而开也其后附港市豪有利于筑口以停商船而私垄断者夤縁大府持议闭塞无何而曹尹开之巳复塞而潘令再开其塞也实借大府司牧为崇其开也亦由敝县官民主持未闻天门出一言阻之也三四年间豪民见大府虐焰稍衰遂改而倚天门为重复借汉川为援该县士民堕其术中而潜景之议始岐而为二矣然亦自知病邻其言俛求未尝显然诋潜江之为非也至今日而是非愈淆嚣竞益甚潜江以塞为病潜而天门亦以开为病景夫使水而果由潜以入景也则潜江何敢损人以自利然而水之经行自有故道也由承天而下一支从泗港通天门一支从夜汊口通县西由县西而通监利一支从芦洑径通潜江河道现存邑乘具载今潜江既巳自受芦洑夜汊之水也而应通天门之水必欲障之以注于潜不知潜以景为壑乎抑景以潜为壑乎不知疏导者为病邻乎抑曲防者为病邻乎何其不自反也夫使果有利于景无损于潜也潜江亦何苦过分畛域浪费唇舌然而今之潜江非昔之潜江也十年以前宣泄有路犹可代景受水今监利沔阳潴水诸湖俱巳淤塞一入于潜永无消除之期致令杨林中洲黄汉等数十垸田悉成沼闾殚为河夫假道天门以达大江天门犹不肯受乃驱其来而有所泄之水以注于入而不能出之潜岂天门田土有税粮而潜江独无税粮乎天门士绅有庐舎坟墓而潜江独无庐舎坟墓乎何其不恕也泗港宻迩县治一隄横亘水流迅直每逢夏秋水涨由芦洑直冲北地迤东一带逐年坍塌廹近城脚相去才十余丈耳年复一年何所底止天门逺在百余里借口冲城何其不情也昔曹尹潘令目击潜民困苦两次疏开河身如故而曰淤塞年久何其诞而无稽也顷者按台谒陵道经敝邑连名控诉批县查勘王令亲撡舴艋详察水势复稽考旧牍询访舆论从实申文批道覆勘正待议定通详而天门士民遽尔张皇阻挠葢景人言景潜人言潜令景者为景令潜者为潜此人情所必至无足为若景人既越境以防川又先人以防口居巳于利而嫁害于人则义之所不出也况潜景同为台宪赐履之地如天之无不覆如地之无不载有何轩轾虽以天门肤愬致烦宪牌然止禁居民之盗决不禁通国之公议则其一视之公痌瘝之念亦可覩矣鳯自忘葑菲粗陈梗概伏乞台台委官查勘同一泽国也水自承天而来天门何以不当分泄而潜江何以独当并注同一赤子也天门何以防水病邻而潜江何以代邻受病同一水也两县俱有定港田土涓滴入天门既曰莫大之害而潜江何以独有淤田之利相去百余里之天门既恐冲城而二十余里之潜江何以独无牖户之忧如一语无騐鳯当与父老子弟同受斧钺之诛临启不胜激切不胜惶恐
　　上徐存斋相公书　　　　　　　张居正
