<!-- { "loadSidebar": true } -->
　　生员杨琦妻李氏荆门人幼知大义适杨劝夫力学事继姑克尽孝谨夫殁子夭纺绩所余即以给族党之孤寡岁俭煮米豆汁置门外令丐者自取饱而去由是匪窃相戒不过其村年七十携婢往依夫墓庐焉苦节四十一年雍正四年　旌许承瑍妻刘氏荆门人夫亡守节二十七年孝事舅姑养葬尽礼抚孤成立雍正四年　旌
　　兵丁姚士勳母雷氏荆门人夫亡守节四十三年屏絶荤腥日事纺绩抚孤成立雍正四年　旌监生吴懋修妻李氏荆门人年二十三夫殁茹苦自甘事翁姑曲尽诚敬教子正甫弱冠入庠雍正六年旌
　　生员吴宗正妻王氏荆门人年二十七夫殁子幼姑衰翁未厝氏同孀姒李氏竭力奉姑脱簪珥以窆翁柩课诸子力学有声雍正六年　旌
　　生员谭经防妻王氏京山人夫能文早世氏不食引绳自缢婶母袁急趋解以翁姑年老叔方五岁侍奉无人力为劝谕始收泪治夫丧事翁姑年皆近八十姑病得疯痰氏抱持卧起年至九十二始终不懈二亲次第殁氏鬻产卜地营葬尽礼叔之琮由生员列荐先娶瞿氏无出继娶王氏性淑慎事姒氏尤谨琮年三十又亡两氏同心守节琮二子长日毅次日氏以日为嗣苦节五十载雍正七年　旌
　　生员祝简妻余氏京山人年二十四夫亡子幼养姑孝谨姑殁遗少子九龄氏抚之既婚而殁以已子承其祀次子日亲庠生入监苦节三十三年雍正七年　旌
　　生员孙方先妻刘氏荆门人夫病氏祷神愿以身代夫殁百日产一男氏曰吾所以不即从良人于地下者冀天不絶孙氏后也姑早世其翁爱孙甚氏训之有方翁殁丧葬拮据成礼未几子又夭辛苦备尝守节二十九载雍正七年旌
　　生员李如林妻唐氏京山人年二十夫卒母哀其少寡防讽之氏剪发以誓不二昼夜纺绩课子成名苦节四十年雍正八年　旌
　　罗绂妻曾氏天门人夫亡以头触棺滨死者再及殡后复自缢母郑氏惊救得苏奉舅姑饮食必亲供养姑病焚香黙祷愿以身代姑病获痊事父母已嫁而孝不衰有疾归侍汤药家贫无子苦节三十三年雍正八年　旌
　　生员戴汝听妻黄氏天门人年二十六夫亡遗孤衍绰苦节六十年孝慈勤俭型于家庭儿媳侄媳一门三节闾里怜之氏事姑孝养备至姑病三载侍汤药不倦夫兄汝为秉铎郴州无子卒于官氏变家产令族侄戴亮畴千里扶榇归葬御外侮训仆婢保全家业备极辛勤雍正八年　旌
　　生员戴衍绰妻沈氏天门人年二十七夫亡苦节五十年典钗延师教子元入泮事继姑黄氏如亲姑一味之甘不先食妯娌雍睦逺近称之雍正八年　旌
　　徳安府
　　元赵孝妇元史孝妇应城人早寡事姑孝家贫佣织得美食必奉姑鬻次子为姑置棺值邻火风甚烈妇急扶姑出棺不能移抚棺大哭不去风忽反人以为孝感云
　　明翟恕妻赵氏安陆人德安所千户赵威女夫卒氏年二十一无子依母居性纯静足不出户亲属罕见其面年逾六十病家人劝之诊脉曰吾手平生未尝近人不药卒嘉靖中旌
　　龚天保妻牛氏安陆人夫丧氏长跪柩前不食七日濒死歙人程明着赠以费乃起营葬事后乡人争以赀至皆辞之先是夫因贫甚欲嫁之不从后以节终嘉靖末有司治墓立祠
　　张烈女明一统志安陆人市民张佩之女年十六许聘朱鹗子鹗子病卒母欲改聘女曰父母既许朱门岂得复有二言是夜自经死中丞汪道昆奏表其墓生员刘自义妻李氏安陆人年十九适刘夫病革与氏诀曰吾已矣吾父母暨三子惟汝在氏泣曰君所念者幸君之兄若嫂在倘见背即相从地下不敢后夫卒氏视殓毕即不食歴十有八日死事闻旌表指挥何昌应侧室刘氏安陆人土贼白旺据郡城应携家匿白兆山庄徒步间道走鄂谒抚军请兵勦贼旺因执刘以招之氏曰吾夫受朝廷爵禄岂为尔屈不日领大兵至若辈且虀粉骂讫马巳次濠侧因腾跃入水死
　　生员万士杰妻郑氏安陆人避流贼于山砦砦陷氏被执欲汚之氏预裂帛缚周身宻为缝纫贼坚力以解乘其不意夺刀向贼被杀死
　　生员余孚尹妻李氏安陆人明末避流赋武昌夫逃匿氏被执置之燬余残室中值同难乡人随走江干氏以死自誓乡人慰之曰倘得生还未可知氏曰即幸归有何面目见婣娅遂投江死
　　万之益妻沈氏安陆人沈长玺姊年二十四生三女为流贼所执欲汚之氏出辞厉甚有邻妇并掳者掩其口氏骂曰尔自从贼我宦族清白后岂肯受辱贼杀其三女以慑之终不屈延颈受戮死贼亦感服罗拜
　　生员戴枢妻万氏安陆人适枢甫四月偕避流贼走山谷贼骑将及氏曰事急矣俱死无益请舍之夫坚执不释啮夫手出血而脱跃水死
　　黄都妻何氏安陆人流贼乱被执先加刃于黄而畱何曳之前往氏坚抱夫尸溅血满面骂曰死便俱死肯独生乎贼怒而劓之碎尸以死
　　文景隆妻宣氏安陆人夫卒氏甫十九止一女自搆斗室于宅后扄户礼佛凡三十余年值流贼乱义不受辱赴水死
　　沈之选妻荣氏安陆人事公姑以孝闻值流贼警家人俱避匿祖姑年九十艰步履氏独依破堡中不忍去为贼所执坚抱屋柱以死拒贼怒而刃之
　　陈天佑妻周氏安陆人年二十四夫丧家贫父母欲夺之矢志不改居城南鲤鱼滩一夕山涨骤至伏夫柩誓与俱汨河水为退丈许比里漂没陈室如故事闻旌表
　　生员喻当然妻程氏安陆人夫蚤世氏苦志孀居纺绩事姑里中称为孝节有司奬之
　　生员刘宥妻余氏安陆人宥前妻遗子尚幼临终以翁与子托氏氏剪发誓死事翁愈谨教子为诸生孀居三十七年
　　生员柯奕妻田氏安陆人年二十六夫卒无子女矢志苦守居宅后一小楼亲戚罕见其面终身不复归宁歴三十六年
　　知府胡添文妻徐氏江西南昌人添文官德安有清操卒于任贫不能归里氏鬻衣珥治丧事躬执爨抚子承露成立延及后裔为涢望族
　　胡隽妻徐氏安陆人夫故氏年少无子夫弟宁幼而孤家复贫苦氏曰我不难以一死殉地下顾我死谁为哺宁而活之者因结茅墓左以女红供朝夕苦节四十余年后宁以明经选训导请建坊旌表
　　生员严一敬妻姜氏安陆人年二十二夫卒氏饥卧柩旁以死自誓子尚襁褓索乳声不絶氏悟曰家系单传何可死乃截发齧指抚子比就外傅以机杼供修贽及子补诸生氏泣曰吾以尔故是以不早殉地下未尽之事尔自勉之遂不食死天启间旌
　　万世重妻郑氏安陆人年二十四夫卒奉姑训子中翘中翸为诸生苦节五十余年天启中旌
　　秦应碧妻邓氏安陆人年二十三夫卒屏絶膏沐杜门孀守天启间旌
　　生员严大宾妻魏氏安陆人夫卒子甫一岁氏不食七日姑曰我奄奄待木矣汝死藐孤谁属氏强起乃作柩室日持孤儿泣室中防夏雨水溢氏以子属姑徙避自伏柩哭须防雨止水退又比邻火家人怖走氏曰夫在吾何往忽闻空中扑火声火寻灭时叹节妇之报云【以上旧通志】
　　生员吕水霞母某氏安陆人逸其姓年二十余以苦节着闻子若孙倶补邑诸生今后人流亡父老犹传曰吕节母云【郡志】
　　生员董以教妻黄氏安陆人年二十七夫卒氏阖户自经家人排户守之得不死于是毁容矢志教两子成名卒年七十八
　　游之文妻卢氏安陆人年十七于归夫多病脱簪珥供医药几十年不倦夫卒子应龙甫四岁抚之成名为溧水令
　　生员胡象先妻沈氏安陆人贡生沈翀羽次女夫随父任卒于万年县氏年二十七子未周岁罄产往扶其榇以归教子成名苦节歴四十年
　　熊应祺妻彭氏安陆人夫卒翁姑俱卧病翁士故荔浦令宦囊如洗氏悉典衣饰办药珥后两丧相继事事尽礼子徴骥徴麟俱襁褓氏躬自操作乳哺教诲以迄于成有司表其闾
　　陈正义妻邬氏　陈琦妻徐氏安陆人邬早寡抚子琦成诸生琦亦夭亡妇徐氏泣曰陈氏之祀自我而斩从夫地下分也奈堂上斑白无与供菽水因与姑誓同苦节虽盛暑严寒相依膝下晨夕惟闻两嫠哭泣声苦节而终
　　邓之琚母张氏安陆人年二十四而寡子之琚尚属乳穉氏苦志孀居躬机杼课诵读之琚成诸生氏犹操家政渐至丰腴年七十卒
　　郭厚庵妻黄氏安陆人夫卒子幼誓励氷操值流贼乱子皆遇害氏抱孙巍同邻妇匿河干邻妇恐儿啼为累逼投之水中氏泣祷曰郭氏仅此一线倘复作声为贼得郭氏絶矣祝毕啼止氏夜拾麦穗以饲巍卒免于难抚巍成诸生年八十卒
　　生员熊徴望妻仰氏安陆人年十九夫卒越六月生子良遇家贫以女红孝养公姑课子诵读三十余年时仰之从姑彭氏亦以苦节着人称熊氏双节云周治岐妻王氏安陆人年十四归岐六年姑与夫相继逝止一女葬之日委身圹中誓与同穴父母掖之起氏曰女命不宜子致馁人祀不孝夫死不能殉不义不孝不义何以生为父母时左右之得不死未几有挟之再醮者氏引斧欲自断其臂强暴屏息太守髙翺赞之曰无子守节可媿夫有子而不能守者慷慨折臂昔闻其语今见其人
　　举人董以修妻刘氏应山经歴刘□之女年十四适修随任浙江龙泉县夫卒氏年十八扶柩旋里遗腹生一女兄弟劝其改适氏啼泣不絶声毁容衣布纺绩孤帏阅三十余年
　　生员万士望妻沈氏安陆人生二子夫卒年二十六哀痛几絶殡夫柩于室日泣哭奠值贼起仓卒扶榇出遇贼氏凭棺痛哭以首抢棺血满衣袖贼义之为搜乡人掩以抔土而去氏携两子避乱武昌又被陷复携两子缒城出及夏口遇老婢从芦苇中得一舟以渡乃免说者谓天佑苦节云【以上旧通志】
　　生员张缙母杨氏安陆人年二十六夫故氏矢栢舟躬丝枲以肩家政篝灯画荻午夜不倦励节三十六年【郡志】
　　吴洪妻李氏安陆人夫殁氏年方少畱夫柩不忍封日夕对泣每机杼声与啼声相间过者恻然歴四十余年夀七十四
　　杨自若妻李氏安陆人年二十二夫卒子宪甫数月舅姑老家徒壁立因强之改适氏以死自誓姑病痈势且不起氏为吮之寻愈
　　徐都妻熊氏安陆人年十七归徐四阅月而夫亡无子女纺绩自给誓不改适时流贼搜杀无遗氏伏都墓左竟未与贼值人称为苦节之报云
　　李占先妻王氏安陆人年二十三夫亡长子甫二岁次方两月公姑俱未殡家计萧然朝则汲水运薪夜则纺绩手龟裂不惜积数年始得厝诸骨于地下蔡正伦妻熊氏安陆人夫殁氏年二十五子启明尚在襁褓家素贫公姑俱耄氏竭女红以供菽水生事死葬悉如礼年七十四行不逾阈比闾罕见其面【以上俱郡志】
　　生员甘策妻徐氏安陆人夫卒氏年二十七事孀姑极孝姑病调药饵忘寝食者累月怀宗末流贼据郡城闻仲子和森名欲官之氏曰儿自匿去毋以我为念和森遂以计遁时仓卒转徙犹携遗经课子黄希宇妻刘氏安陆人年二十四夫卒子甫四岁家徒壁立时严冬尽解衣为夫治棺防岁祲自餐木皮纺绩市米以哺其子有司表之
　　生员陈亮妻沈氏安陆人亮少有文名中副榜卒氏年二十六家无儋石储子锦甫周岁抚之成立为诸生
　　生员徐中矩妻孙氏安陆人年二十四夫卒家贫舅姑双老子仅周岁勉尽孝养抚子成诸生乡人称之髙思勉妻萧氏安陆人年二十三夫病脱簪珥供医药无效誓与俱死子甫七月夫指曰汝死如此子何即相从地下勿相见也氏始以抚子为已任未几值流贼变被执曳之弗肯前延颈受刃佯死得脱以全节终
