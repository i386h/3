<!-- { "loadSidebar": true } -->
　　周廷征分省人物考字公贤麻城人治已酉举人以教谕擢御史按陜西时安化王寘鐇反廷征调榆林副总兵游时源等分布要害令杨英为书宻达仇钺擒寘鐇并首恶何锦等械送京师朝廷遣都御史杨一清太监张永总兵始至永以功不由已乃追还寘鐇别自报捷又尽夺宁夏将士功与诸贵幸纪功给事中郄防惧而自尽宁夏几至再变赖廷征威信素孚又为抚定而白其功于朝寻陞九江兵备副使防流贼刘六等欲浮江南窥廷征昼夜筹画号令严明贼觇知有备遂遁去以劳瘁卒于官
　　曾大有分省人物考字世亨麻城人治癸丑进士授知县征拜监察御史直声震台端以忤逆瑾除名瑾败起擢知府累陟江西布政使
　　张易宗字祖义广济人治乙夘乡举任聊城谕训士多所成就擢判瑞州有解饷四人私拆印封府欲致之死易宗争之不能得因闭阁谢事适两台奨易宗廉使者至府乃释焉随陞云南盐井提举致仕子二颂有孝行价年十九举于乡任国子学正
　　王麟字体仁黄冈人治已未进士授封丘令劝农桑锄强梗一境大治尝途中见百余人举大木为邪许歌有苍头乘马鞭之问知为太宰马公治宅麟执苍头挞之因切责太宰子比入觐天下计吏庭谒太宰太宰忽起席曰谁为封丘令贤哉爱其民因下揖时两贤之
　　张思齐字希贤蕲州人治乙丑进士令四防水患洊臻民聚为盗齐设法筑隄遂成膏壤民阜盗息迁知亳州除白莲教陞四川佥事疏治麻衣河民便之寻迁副使备兵建昌勦雅州獥苖为乱者镇守中贵人欲攘其功诬奏齐混杀良民逮至京事白改霸州有民诉中官夺产齐议归产于民没入中官家产上其状部使者不报遂投劾归复起琼州兵备累官布政使
　　陈大中字时甫蕲州人正徳戊辰进士任南户部主事积羡金还公帑司徒胡某曰此足以愧既往风将来矣擢庆逺知府故事土官以金银器物为贽中拒不受削平蓝贼以通商旅擢转运使寻致仕【以上旧通志】
　　刘天和分省人物考字养和麻城人正徳戊辰进士授主事改监察御史出按陜西忤中贵廖堂被逮民哭送者万人谪金坛县丞后起湖州知府多惠政屡擢都御史督甘肃屯政访求赵充国金城旧迹奏当兴革者十事田利大兴改巡陜西请撤镇守中官及为民患三十余事又平大盗并汉中妖贼丁忧归值黄河南徙以故官总理河道先是都御史盛应期开创昭阳湖糜费罔功和躬负畚锸疏汴河自朱僊镇至沛县飞云桥杀其下流又疏泰山七十二泉自鳬尼诸山达南旺湖濬其上流不三月讫工加工部侍郎改兵部侍郎総督三边屡破吉囊召为兵部尚书加少保卒諡荘襄廕孙守有官至大金吾孙守蒙以恩例当廕让其季父溧又以军功当廕复让其弟守孚后以病夭卒
　　邢寰分省人物考字伯宇黄梅人正徳戊辰进士上弭盗议称防超擢刑科给事中寻转礼科都给事以犯顔谏诤为已任上颔之呼曰酸子禁中有所为輙问近侍曰邢酸子得无知乎时车驾将逺狩寰拜伏阙下遮阻乃从厚载门出以忤中贵谪广徳州判官调太平郡贰陞南昌知府恤殣兴贤剔蠧振滞卒于官
　　贾启分省人物考字启之黄冈人正徳辛未进士授泾县知县拜监察御史擢光禄少卿寻谪徽州推官累迁都御史巡抚延绥启多才艺慷慨谈边事甚覈所至有治声及致政家居恬约不殊布素乡人称为笃行君子
　　曹珪字廷献黄冈人正徳辛未进士授桐庐知县以才调海宁召拜御史按广西平猺獞有功按狭西时武宗遣中官迎指挥韶凤妻过陜珪遮留疏论之竟得巳歴官有余俸不置私产悉与异母弟共之着有南坡奏议【旧通志】
　　石金分省人物考字南仲黄梅人正徳辛未进士拜监察御史按广西值土官岑猛乱与尚书王守仁同心勦平营立县治张桂用事台中诸御史争附之金独立不阿与汉阳戴金俱风采凝峻时人目之曰楚有二金台中铮铮江西副使胡世宁坐发宸濠奸状逮狱金力辩之世宗用方士邵元节祷祈前星金疏言当节劳葆和以兆麟趾不宜要诸鬼神因与喻希礼上言时政俱谪戍久之宥免卒赠光禄少卿董士毅字惟逺明一统志麻城人正徳庚午举于乡授四川南充令一介不取有青菜布衣破繖羸马之谣陞守蓬川清操益励归时囊无长物正徳戊辰大旱捐谷倩人埋瘗饥殍不下数千
　　李宗元字东臯蕲水人正徳庚午乡举除知沈丘县时邑初建百事草创元廉以律已严以御下葺学宫蠲逋税弭盗革奸钜细毕举台檄有不便民者輙封还之凡六年遂为壮邑治行居河南第一【旧通志】王澄分省人物考字克清罗田人正徳甲戌进士令番禺有政绩歴户部郎中奏复太监王某所夺民产嵗省租役银一万三千有竒奉命督淮饷值嵗饥捐俸以赈所至有贤声卒于官
　　王廷陈分省人物考字稚钦黄冈人年甫丱目诵数千言能文章弱冠魁乡试登正徳丁丑进士选翰林庶吉士补吏科给事中武宗南狩上疏谏阻上怒杖之谪知裕州以忤监司免归林居三十余年日以诗文自娱着有梦泽集嘉靖中巡抚顾璘疏荐起用不果而卒
　　周琅字光载蕲水人正徳庚辰进士补省垣歴都谏论列抗直出守庐州以清白为僚属倡迁广东督学甄别士请托一无所徇卒于官着有颛侗集【旧通志】
　　沙瑞【详忠臣志】
　　邢缨字文甫黄梅进士初令常熟防邑大水发藏赈之活数万人入为御史弹劾不避权贵刘瑾惮之迁云南副使卒于官
　　曽烶字日宣麻城人嘉靖癸未进十知献县擢给事中世宗南狩抗疏止辇廷杖下狱谪灵州幕直声动一时累陞福建少叅拜命未就而归【以上旧通志】刘采分省人物考字汝质麻城人嘉靖已丑进士时永康当国缙绅附之以采为防试所拔髙等特向意采不肯往谒补宿州守至则益自节约一蔬不以厉民而发奸摘伏人称神明属嵗饥上吏督课急采请移帑羡转籴为民代输至秋民争偿无逋者迁户部郎转四川防议督理黄册蜀王遗以厚币一无所受晋广西副使入觐陞广东右布政秩满晋副都御史巡抚山东维时由藩司进巡抚者率致数千金为政府谢采独无一缣之遗达空亟问起居而巳抚山东时民苦采矿命下严急采疏请缓词极婉剀获允御史某请开胶莱河通海运采调其不便者五御史不能难事遂寝先是诏近畿抚臣屯兵临清备入卫后嵗以为常士卒疲苦采疏罢之累迁户部侍郎疏请裁诸费不经者南京镇武营卒乱杀黄侍郎廷议代者采语家众曰必我也趣治装果以采往比至条画度支便宜凡运舰至计道里逺迩分定便庾以省诸僦费戒主计者剔除一切収支由是所在转输称便反侧乃安以灾异自劾免穆宗立起南京工部尚书改兵部尚书凡四载乞休归采歴官四十余年清介如一卒年七十四谕祭葬赠太子少保諡端简
　　黄巻分省人物考字景文麻城人嘉靖已丑进士初官比部出补山西佥宪晋陜西少防已晋副宪年逾强仕即解组归服犊鼻裈躬督田事与奴仆同甘苦尝从邻舍借耒耜邻人负送巻曰但借足矣岂可复荒汝工遂自肩还之又尝以只鸡尊酒邑侯曰瓦尊可见还侯笑与之其清朴如此
　　张明道分省人物考字希程罗田人少有大志不屑世利发明朱子纲目启廸后人年五十成嘉靖巳丑进士授都察院都事累任江西按察副使剔厘中外政绩着闻为一时循良之冠
　　胡明睿罗田人兄弟孝友庭无间言教授生徒不取其贽尤轻财好施太守顔其堂曰一门友恭【旧通志】胡明庶三楚文献録字功甫罗田人嘉靖壬辰进士孝友力学尤精理数尝取蔡邵皇极律吕二书章分句解或衍为圗其所自叙又掲中与几希尽葢二书之防书成名曰蔡氏性理二书圗解行于世【叅分省人物考】
　　顾问三楚文献録字子承蕲州人少即有志圣贤年十六偶疾父母以为忧问曰疾易愈耳政恐以此废学不至圣贤为大罪大惧也嘉靖壬戌成进士除夀昌令昌俗好溺女下令严禁之全活数万征为侍御史转浙江按察佥事蔬食清谨越人呼为茹菜顾公丁内外艰偕弟阙庐墓数年隆庆中起徐州兵备擢八闽叅政九疏乞骸得报归归则讲学养道罗洪先尝曰子承真圣人之徒也年八十有一卒
　　顾阙三楚文献録字子良问之弟方六嵗颒焚祝天愿为道徳性命之学以报劬劳恩弱冠举于乡赴礼闱试事竣即归省道中阅邸报成进士除刑部闻母讣匍匐归与兄问同庐墓所未几父卒复与兄庐墓于钴鉧之滨蕲有一乡距城百里而遥旧俗犷悍格捕逋赋中丞直指建议屠灭之阙力言于当道愿以礼化自请偕门下数辈往申以孝弟一乡咸若于训服除补仪部郎移南铨部勳司时年仅三十九决防不仕稍迁至闽中宪副予吿归里垂四十七年一日忽召子孙语曰昨夜梦聨云津吏报増三尺水山人归卧几重云是嵗当大水吾将逝矣巳而果然阙治六经尤精诗易学者私諡为宣靖先生
　　方民懐字懋元黄安人嘉靖庚子乡荐凡二十年絶迹公府尝寓旅舍有女来奔叱之女跪曰父为债窘故尔急取囊金赒之遣去令林县五载多惠政监司临以非礼遂拂衣去囊无一钱【旧通志】
　　李同春【详孝子志】
　　史玉明【详孝子志】
　　范芝分省人物考字徳和黄冈人性至孝有儁才好学洽闻兄及姊子贫不自立推产赡给之嘉靖间除知定逺甄善除恶招抚流亡捐俸备赈邑称大治以母老弃官百姓遮留不得进乃防服遁归
　　杜鸣阳字子凤黄冈人嘉靖癸夘举人令遂寜江川俱有惠政故人朱廷相女许聘豪石迨贫且死豪右背约阳聘为仲子杰妇夜梦朱峩冠绛衣顿首谢曰感君厚徳必有以报其秋杰举于乡授长宁令弟坤四川按察使【旧通志】
　　奚世亮【详忠臣志】
　　丘岳字南正黄冈人嘉靖丁未进士歴官礼部右侍郎正直不阿每诫其家不得与公事致仕后两奉恩诏存问鸿文渊学典册多出其手
　　彭台字公甫黄安人生四嵗而孤颖异不羣读书务根极理要反躬省证籍记日履上题曰天监在兹梦寐少离于道輙竟日不怿嘉靖已酉领乡荐益孜孜以明道善俗为巳任卒年仅二十有九
　　周思久字栁塘麻城人嘉靖癸丑进士任琼州守致仕抗志希古品谊卓荦尝谓门人杨起元曰学必求至圣贤非但欲为好人也建辅仁书院防讲工诗律书法着有石潭集
　　瞿晟字景明黄梅人嘉靖癸丑进士授户部山西司郎中计画军储六十昼夜须发尽白得数十条以对因上覈边储疏当事忌之左迁广平知府凿长渠三百里引水为四闸得田数十万亩广平自是丰饶卒于官【以上旧通志】
　　耿定向三楚文献録字天台黄安人三嵗时有公卿到门者大父抱定向于膝向问曰有上者否大父曰独有圣贤耳向曰儿当为圣贤矣由是潜心理学登嘉靖丙辰进士授行人迁御史疏列太宰吴鹏六事语侵严嵩嵩遣人侦向甚急向畧不动出按甘肃寻改南中督学开崇正书院以明道彰教为巳任晋大理丞与髙棋忤谪判横州髙败晋都察院协理院事以内艰归起抚八闽防诏下方田法向摹广舆圗式列区掲之后屏山砠水涯之间咸若目覩又手条八法布之不数月报竣广冦林道干讧海上向计糜东埔约暹罗等讨擒之丁外艰起复为都御史晋户部尚书縂督仓塲九疏请罢予告归尝谓学以悟入以修证居家凡七年一日整衣冠危坐中寝与门下士论学顷入如假寐者而逝年七十有三诏予祭赠太子少保諡恭简
