<!-- { "loadSidebar": true } -->
　　行一顺治间行脚至耒阳灶头市有妖假司命为崇常附人语吉凶事书精灵二字于突人争神之行一以杖击灶碎之喝曰精从何来灵从何去妖遂息后筑室于桂阳治南地多虎乃为虎説戒虎曳尾去【以上旧通志】
　　増长庵字异目南昌人灵隠和尚法孙巡抚周召南请居上封寺高洁变幻工于词翰侍郎王泽给事车万育暨诸名流俱乐与之酬唱所着有语録上封寺志诗文若干巻
　　永州府
　　唐虞何侯列仙传尧时隠苍梧山慕长生舜南巡狩止何侯家夏禹时五帝以药一器与何侯使投酒中一家三百余口饮不竭以余酒洒屋宇拔宅上升位为太极僊人
　　汉屈处静列仙传祁阳人楚白公之后幼而悟道絶迹人表凡十二年一旦驾鹤而去
　　张正礼陶隠居真诰正礼以汉末在九疑山中服黄精顔色壮丽如少年时
　　晋蕚緑华列仙传罗郁号蕚緑华九疑山得道女也梁简文帝时降黄门郎羊权家赠权诗及火浣布金玉縧脱各一时已九百嵗
　　何僊姑明一统志零陵人幼遇异人与桃食之遂不饥能逆知人祸福宋类苑云潭州夏钧过永州问何曰世多言吕先生今安在何笑曰今日在潭州兴化寺设斋钧到潭日取寺中斋厯视之其日有华州回客设供
　　鲁妙典列仙传九疑山女冠也遇麓林道士授大洞黄庭经入九疑山十年白日升天
　　宋蒋晖祁阳乌符观道士好修炼绍定已丑中秋有黄服异人过访题壁而去后书无上宫主访蒋晖晖见壁上墨迹淋漓知吕仙也追寻之亦飘然长往莫知所之吕仙笔迹今刻石上
　　何大士道州人幼读书及冠欲往九疑山学道中途忽闻人呼回顾无人但见所踏石上有如观音像顿悟持戒益坚淳祐中趺坐而化
　　坐化佛道州人姓何阙名初于圣母岭修炼得道归辞妻子坐化今肉身尚存
　　蒋大士江华人性孝友持斋诵经豁然顿悟遂弃家説法后升姹岩趺坐而化
　　明秀峯零陵人生正徳间筑庵于黄溪之阳明山脩行数十年得曹溪正传【以上旧通志】
　　火化僧三楚文献録不知何许人尝持瓢携杖游衡永九疑间躭艳冶爱丝竹饮啖兼人每行吟市上两腋如风举寓寺荒頽甚老衲数辈茹藿不饱而僧即随例就食若澹素性成者手持金刚经一巻诵日夜不休絶不与人语虽问弗对忽有僧深目大鼻面黒繁须迹踉跄衣蓝缕自穪从西方来接引去
　　寳庆府
　　秦卢生侯生列仙传秦始皇遣卢生入海求神仙药不得卢与侯生谋隠入邵陵云山今山有侯仙迹卢仙影秦人古道炼丹井飞升台扫坛竹皆其遗迹晋文斤列仙传南昌人号超然子咸安中为邵州髙平令遇异人授以丹诀遂弃官康宁二年仙去唐李震号洞明先生修炼髙霞山白昼冲举【见旧通志】
　　隠山指月録潭州龙山和尚洞山宻师伯行脚见溪流菜叶洞曰深山无人莫有道人居否乃拨草溪行忽见师羸形异貌洞曰和尚得何道理便住此山师曰我见两个泥牛鬬入海直至于今絶消息洞山礼拜问如何是主中賔曰青山覆白云如何是賔中主曰长年不出户曰賔主相去几何曰长江水上波曰賔主相见有何言説曰清风拂白月洞山辞退乃述偈曰三间茅屋从来住一道神光万境开莫把是非来辩我浮生穿凿不相闗又曰一池荷叶衣无尽满地松花食有余刚被世人知住处又移茅屋入深居因烧庵不知所如故穪隠山和尚
　　崇哲祖灯开福崇哲禅师邵州刘氏子上堂拈偈云体堂堂触处彰快须回首便承当今朝对众全分
　　付莫道侬家有覆藏
　　卢慧修炼望云山肉身犹存石洞中生气凛然【见旧通志】
　　昙清祖灯寳庆府光孝昙清禅师上堂有解脱法语洪觉指月録瑞州清凉洪觉范禅师一日顿脱所疑述偈曰灵云一见不再见红白枝枝不着花尀耐钓鱼船上客却来平地摝鱼虾按旧志师过邵州歴武冈新化故载此
　　应悦祖灯寳庆府丞熙禅师上堂法语有云现成公案已多端那堪更涉他门户
　　元杨道圆杨氏女夙佩道法三谒太和山夜礼斗于北辰观时郡守有子两手拳合医不能疗道圆以果与之其手即开后仙去
　　明冷谦嘉兴人晓音律多幻术洪武初为协律郎后游湖湘常寓居郡北开元观因名冷道观
　　颛愚名观霸州赵氏子初依清凉山空印澄法席遍参诸方得心印于曹溪憨山清万厯间仗锡游邵建五台庵居之阐法二十余年所着有紫竹林集金刚四依解【以上旧通志】
　　皇清慧山名智海为天童五峯禅师法孙由沩山至邵即龙山古功徳寺创建禅林扬法其中皈依者众【见旧通志】
　　古梅名定邵阳人初为诸生出家得法于慧山法语诗文皆有妙谛住沩山数十年后演法紫竹林参学者云集
　　岳州府
　　南北朝陆法和北史陆法和传不知何许人侯景遣将任约击梁湘东王法和乃诣湘东乞征约召诸蛮弟子八百人在江津二日便发湘东遣胡僧祐千余人与同行法和登舰大笑曰无量兵马江陵多神祠人俗恒所祈祷自法和军出无复一騐人以为神皆从行故也至赤沙湖与约相对法和乘轻船不介胄防流而下去约军一里乃还谓将士曰明日当破贼遂纵火船而逆风不便法和执白羽扇麾风风即反约众皆见梁军步于水上于是大溃皆投水约逃窜不知所之法和曰明日午时当得及期而未得人问之法和曰吾前于此洲水干时建一刹语檀越等此虽为刹实是贼标今何不向标下求贼也如其言果于水中见约抱刹仰头才出鼻禽之
　　唐吕岩列仙传字洞賔蒲州人得云房之道隠显变化尝游湘潭岳鄂明一统志嵓留题岳阳楼诗云朝游北海暮苍梧袖有青蛇胆气麤三醉岳阳人不识朗吟飞过洞庭湖宋时尝来谒滕宗谅自称华州回道士宗谅密令画工传其像口占以赠之曰华州回道士来到岳阳城别我游何处秋空一剑横回怃然大笑而别
　　杜兰香墉城仙録岳州有渔父于湘江洞庭之岸闻儿啼声四顾无人惟三嵗女子在侧渔父怜而举之十余嵗天姿奇伟容貌姝莹殆天人也忽有青童自空而下集其家携女去女谓渔父曰我仙女杜兰香也有过谪人间防期有限今去矣其后降于包山张硕家授以举形飞仙之术硕仙去渔父亦学道不食后不知所之
　　樊夫人上虞令刘纲妻纲素有道术樊亦潜修密证皆白日仙去唐贞元中湘潭有一媪防杖曳履可数百里一日语人曰吾欲往洞庭救百余人湘潭人张珙具舟檝送之将至洞庭前一日有大风涛撼一巨舟触君山岛舟既破百余人并出岛上无舟来救明日有物如城白如雪将过岛岛上人惶怖呌号岳阳人亦遥覩骇愕莫能晓也媪舟至岛遂飞剑刺之有声如霹雳城遂坏乃一白鼍长千余尺蜿蜒而毙剑立其胸俄有道士来见媪甚相慰悦珙诣问媪何人道士曰刘纲仙公之妻樊夫人也【见旧通志】
　　湘中老人博异志贾客吕筠卿春夜泊舟君山命酒吹笛忽见一老人挐舟来于怀袖间出笛三管筠卿请吹之老父曰其大者诸天之乐不可发其次对洞庭诸仙合乐而吹其小者试为子吹之不知可终一曲否言毕抽笛吹三声湖上风动波涛滉瀁鱼跳喷五声六声君山鸟兽呌噪月色昏昧舟人大恐老父遂止乃歌曰湘中老人读黄老手援紫藟坐碧草春至不知湘水深日暮忘却巴陵道遂棹舟去隠隠渐没于波间
　　江叟列仙传善吹笛槐上有神教往荆山求鲍仙叟如其言得遇鲍仙赠以玉笛吹之龙来迎去成水仙周生逸其名庐于君山时以道术济呉楚后将抵洛途次广陵舍佛寺有三四客来方中秋霁月澄莹有説开元时游月宫事周生笑曰某能挈月致之怀袖因命虚一堂翳四垣不使有纎隙且告客曰我将梯取月去闻呼可来观乃闭户乆之忽见天地曛晦俄闻生呼曰某至矣客因开其室生曰月在某衣中耳举其衣出月寸许一堂尽明寒入肌骨客拜谢曰愿收其光因开户其外尚昏晦食顷方如初【见旧通志】湘中蛟宫姊湘水记垂拱中太学郑生晓行渡洛桥见一女防袖曰我孤养于兄嫂恶常苦今欲赴水留哀于此生遂同载与居号曰汜人数嵗生游长安一夕谓生曰我湘中蛟宫姊也谪而从君兹满无以乆留欲为诀耳相持泣别去越十年生之兄为岳州刺史上已日生从兄登岳阳楼张晏乐酣生愁思吟之曰情无限兮汤汤怀佳期兮属三湘声未终有画舻浮漾而来中防楼高百尺其上施帷帐栏栊有一人起舞含颦凄怨形类汜人歌曰泝清风兮江之隅拖湘波兮袅緑裾荷拳拳兮情未舒匪同归兮将焉如舞毕敛袖翔然凝望须防风波遂迷所在
　　任自信嘉州人曽往湖南常持金刚经洁白无防尝泛舟洞庭湖中有异物如云冐舟上俄顷而散舟中失自信不知所在乆之凌波而出云至龙宫谒龙王四五人升殿念经与珠寳数十事二僧相送出宫一僧曰凴付小信至衡州观音台绍正师付之云是汝和尚送来令传金刚经至南岳访僧果见云和尚示寂几五六年矣【见旧通志】
　　明岩元元华容人为文昌宫道士与邑人王某从张三丰游数载无所获拟辞去三丰饯之痛饮醉卧呕吐满地二人不及辞明早入揖三丰曰汝果弃吾耶餂吾唾道在是矣王某不肯餂元元餂之遂悟三丰术能运掌心雷尝以雷神随后客至亦呼雷行茶其书存石首民家嘉靖中诏取数册去
　　寳方住临湘至源寺有夙慧博通经典神宗召入禁中赐衣鉢幡幢大藏经晚与袁宏道游甚敬礼之【以上旧通志】
　　普实明一统志防府人幼不茹荤九嵗遇僧话即如宿契遂出俗从通禅师居天宁寺携钖遍歴禅席叹曰不超三界非丈夫也自此节食毁形谒石钟贤禅师隠杨板山习定一纪出游衡岳憇圆通寺升座説法天花飞坠白鹤翔空长沙大旱迎师祈之説偈而往大雨随至一日告门人曰辛未嵗正月朔日吾当去及期端坐而化
　　常徳府
　　汉黄敬葛洪神仙传字伯严武陵人少读诵经书仕州为部从事后弃世学道于霍山八十余年复入中岳専行服气断谷为吞吐之事胎息内视召六甲玉女吞隂阳符又思赤星在洞房前转大如火周身至二百嵗转还少壮道士王紫阳数往见之求要言敬告紫阳曰吾不脩服药之道但守自然盖地僊耳何足诘问闻新野隂君神丹升天之法此正大道之极也子可从之紫阳固请不止敬告紫阳曰大闗之中有辅星想而见之翕习成赤童在焉指朱庭指而摇之炼身形审能守之可长生紫阳受之得长生之道也
　　唐黄洞源列僊传武陵人大厯中学道于桃源宫瞿柏庭至武陵师事之寻遇一老僧遂辞洞源曰归仙洞去洞源留之不可期十八年再见后洞源之茅山柏庭忽至计之正十八年洞源曰吾亦将蹈沧海次日果羽化
　　药山指月録药山惟俨禅师綘州韩氏子年十七出家纳戒衡岳博通经论严持戒律住药山海众四集乆不升座一日院主白云大众乆思示诲日打钟着才集定便下座归方丈院主随问为甚麽一言不措曰经有经师律有律师争怪得老僧朗州刺史李翺躬谒问如何是道师以手指上下曰防麽曰不防师曰云在青天水在瓶李述偈曰炼得身形似鹤形千株松下两函经我来问道无余话云在青天水在瓶师夜登山经行忽云开见月大啸一声应澧阳东九十里许李赠诗曰选得幽居惬野情终年无送亦无迎有时直上孤峯顶月下披云啸一声
　　宋张虚白广舆记举进士不第辟谷游武陵崔婆尝饮以醇酒后虚白仙去郡人余安遇于扬州因寄崔婆诗曰武陵溪畔崔婆酒天上应无地下有南来道士饮一斗醉卧白云深洞口
