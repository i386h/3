<!-- { "loadSidebar": true } -->
　　禁旅南驻予往来郢鄂遥指太和山在封内相去千里无縁登谒兹均州王守以山志请序于予予惟寰宇名山五岳最着望秩之典纪于虞书而禹贡载髙山大川敷奠具详迨郭景纯山海经搜采亦悉乃兹山之名独不概见直至唐宋元明之代因　真武帝君而山始名何蕴之久而显之迟欤説者谓非　真武不足以当斯山故山以武名夫以　真武之神灵何不显于秦皇汉武封禅之朝应黄龙宝鼎之符瑞跻七十二家之盛必迟之又乆而赫奕立峙者何也予观道家书所言先天始炁太极别体则　帝君之神早已降真运化于皇黄之间而兹山自开辟以来亦早已卓峙于宇宙太和传道之语适　帝君与兹山作合耳况　真武位居乎坎正北方之卦也兹山在翼轸角亢之下盘旋干兊之位而神则负坎抱离凭依于此殆居天地之中宣水火既济之用以契太和以祐民物视五岳之各镇一方者其功尤普积之厚而被之逺太岳之名固不爽也讵如黄龙宝鼎之侈符瑞于一时者哉然则乌容无志杨防议王州守一以闗西名宿一以临川才笔力任斯举苦心纂辑山灵面目星躔度数殿宇人物了如指掌即无縁登谒者展阅一过恍如覩七十二峯三十六岩之胜矣当
　　今文徳覃敷之时搜罗天下遗书金匮石渠炳炳烺烺在
　　廷诸臣纂修
　　国朝会典檄取各省通志楚为郡一十有五为州一十有六为县一百有七南北协修通志一书三长未备一时未易猝成均州僻处一隅而兹山之志裒然成集且成于军供鞅掌之余夫非山灵有以感召之耶而予更有进者楚民疲敝之后水旱频仍人事固当修举尤借太岳之灵发太和之气驱疵疠而召贞祥俾民和年丰太史叠书大有更所祷祀而求者也因序志而并及之
　　全楚文献序　　　　　　　　　陈肇昌
　　昔宋无征圣人惜焉文献不綦重哉吾楚春秋以前其事不多见即楚书梼杌先贤尝述之其书不传或传非其故矣祖龙而下遐逖千祀自正史外有耆旧先贤诸传暨有楚纪楚史楚宝诸书古今人物烂然称大备矣而考献则详征文则畧夫古人单言剰句茍其闗于治忽当于理道皆可揭日月而夀江河令其散佚无纪与冷风荒烟同归于尽岂不悲哉楚国山川雄灏人多光明磊落之槩尚气节而耻唯阿纲常名义断然各行其是即至触忌忤时有不惜而其为文亦如其人落落成一家言絶不傍人篱壁当其意匠独造非特不茍同于世而已即楚人求与楚人同弗屑也故往往不骤为世所称许而不能使其书之不传自古迄今习性若一矣以献论之循蜚以下祝融云阳烈山皆起于南服自风后重黎下逮尹吉仲山甫浸寻而春秋战国秦汉魏晋隋唐宋明其间攀鳞翼蹑风云声施史册代有名人即不幸而遭杌放废幽忧攀槛抗声囓齿靖节如屈平唐介李庭芝张镗杨涟诸君子可不为烈烈者乎孔孟既没道统中絶千有余年濓溪出而火薪复续伊洛闗闽皆奉祧焉学者推为再生仲尼自是真儒踵出虽统系少分纯驳不一要以明理衞道殊途同归而已以文言之著作家谓荆降而楚即不与王国会盟然自沙邱肇都赫然称神明之胄鬻子以匹夫为王者师典坟丘索之书独其国人能识之鸡次之典铎氏之微虽仳劻勷间闗负戴保守勿失若天球河图然左氏以传辅经史家宗之湘累以骚变雅言词赋者祖之无极泄千圣之秘蕴后此理学家即万绪千言莫能轶其环内天地之大文又宁有逾是者乎其他稽史志采遗闻裒然以文章命世大校大家数十名家数百虽未获执鞭弭与海内相雄长就楚论楚亦班班可述者也第刼火灰飞九成埋瓮征献犹易征文实难昔之作者详此而畧彼或亦其势为之也昌也寡昧而滥竽所至往往与文事相周旋前在岭南既己搜刻彼都文献念楚为桑梓之邦尤不可任其放失无征不揣绵力博采旁诹上自邃古爰暨我
　　朝名卿硕彦潜徳隠流莫不详其素履掇其英华人以代序集各单行题曰全楚文献録考政事述人民记土地志也　国有令宪当事者所务详也不敢滥也别善恶示褒讥备法戒史也
　　朝廷正厥赏罚于上馆阁诸公载笔所宜慎不敢僭也编次甲乙采萃遗书核品严文落华取实在楚言楚此天下所共谅而有志者所务明也于以备輶轩而献
　　当宁且以俟诸博雅之君子其于张楚或不无微裨云
　　益阳汪大宗过庭録序　　　　　金德嘉
　　澬水汪孝亷逺湄偕余庚子乡举尝执手长安邸舍言呐呐如不能出口余知其君子人也余八上公车始举于礼部鸡声茅店人迹板桥中间与汪子或遇或否而汪子竟以公车老矣孝亷之名实相副古今良难其人汪子内行醇笃宗族乡党称焉余知汪子之为人窃叹汪子之学为不可及呜呼士有质而弗学而第以区区铅椠雁行士大夫之林岂可得乎道州周先生绍鲁邹微言太极易通与圣经相表里汪子之学其有所本矣夫经术明彛伦叙燕居深念笔之于书迨身殁而言传即陵谷变迁而其言之可传者自在天壤此其人又岂以生平之显晦论哉汪子往矣有诲子庸言诸子彚而梓之曰过庭録余于是又叹汪子之家学为不可及也湖南北年家子每三年省试一防于鄂渚殷勤道故以学问相劝勉犹有古风余序兹録惘然于存亡聚散之际然犹幸汪子不与骨而俱朽也绍衣缵绪审言诸子尚勉旃哉
　　赵恭毅公自治官书序　　　　　习　寯
　　至治之世师师济济必有忠清直亮之臣出则兴剔利泽润生民入则黼黻庙廊赞襄国事盖其人品卓荦学问宏深才与识俱超越寻常因而措之事业发为文章凡章奏文告皆其精诚之所贯注可以感动一时遗法后世炳炳烺烺卓然不朽于天壤间也恭毅公赵夫子清操介节受
　　两朝之知遇歴官内外懋绩丕着
　　圣祖仁皇帝御极之四十二年公移节湖南湖南介黔广之交苗猺杂处号称难治公至之日正已率属宣扬
　　圣德凡事之有益于民者举之不便于民者去之发奸摘伏吏畏其威民怀其德教化大行楚南之俗蒸蒸丕变寯时方弱冠为诸生闻公之名慕公之徳惟以不获一见公为恨戊戌春始受知为门下士因得望见顔色其气象则泰山岩岩也其徳量则浑金璞玉也其言论丰采则纯如蔼如悉本天理人情之至当丙午冬寯奉
　　命视学湖南过洞庭沂潇湘歴枫门铜柱之险山陬水澨庸夫孺子无不思慕讴吟万口如一夫非公政教之善感人切而入人深何以得此于民也楚人荟萃公抚楚时奏疏文移谳牍共二十卷间及涖浙与内
　　擢时所建白另为四巻凡公宣猷布化之绩察吏安民之方无不具举且顔之曰自治官书见公之精彊明敏无一不出自心裁而非假手于幕客之为也然则读是书者岂惟覩公之政治文章云尔哉人品之卓荦学问之宏深与夫清操介节才情识见逈然异人之处亦庶几恍乎遇之矣









　　湖广通志卷一百三
　　钦定四库全书
　　湖广通志巻一百四
　　艺文志
　　记
　　汉
　　黄陵庙记　　　　　　　　　　诸葛亮
　　仆躬耕南阳之亩遂防刘氏顾草庐势不可却计事善之于是情好日密相拉总师趋蜀道履黄牛因覩江山之胜乱石排空惊涛拍岸敛巨石于江中崔嵬巑岏列作三峯平治浲水顺遵其道呜呼非神扶助于禹人力奚能致此耶仆纵步环览乃见江左大山壁立林麓峰峦如画熟视于大江重复石壁间有神像影现焉鬓髪须睂冠裳宛然如彩画者前一旌旗右驻一黄犊犹有董工开导之势古传所载黄龙助禹开江治水九载而功成信不诬也惜乎庙貌废去使人太息神有功助禹开江不事凿斧顺济舟航当庙食兹土仆复而兴之再建其庙貌目之曰黄陵庙以显神功
　　荆州文学记　　　　　　　　　王　粲
　　有汉荆州牧刘君稽古若时将绍厥绩乃曰先王之为世也则象天地轨仪宪极设教导化叙经志业用建雍泮焉立师保焉作为礼乐以复其性表陈载籍以持其徳上知所以临下下知所以事上官不失守民听无悖然后太阶平焉夫文学也者人伦之守大教之本也乃命伍叶从事宋衷所建文学延朋徒焉宣徳音以赞之降嘉礼以劝之五载之间道化大行耆徳故老綦毋阖等负书荷器自逺而至者三百有余人于是童防猛进武人革面总角佩觹委介免胄比肩继踵川逝泉涌亹亹如也遂训六经讲礼物谐八音恊律吕修纪厯理刑法六路咸秩百氏备矣天降纯嘏有所底授臻于我君受命既茂南牧是建荆衡作守时迈淳德宣其丕繇厥繇伊何四国交阻乃赫斯威爰整其旅虔苖不若屡□宼侮诞啓洪轨敦崇圣绪典坟既章礼乐咸举济济缙绅盛兹阶宇祁祁髦俊亦集爰处和化普畅休征时叙品物宣育百谷蘩芜勲格皇穹声被四宇
　　晋
　　桃花源记　　　　　　　　　　陶　潜
　　晋太元中武陵人捕鱼为业缘溪行忘路之逺近忽逢桃花林夹岸数百步中无杂树芳草鲜美落英缤纷渔人甚异之复前行欲穷其林林尽水源复得一山山有小口髣髴若有光便舍船从口入初极狭才通人复行数步豁然开朗土地平旷屋舎俨然有良田美池桑竹之属阡陌交通鸡犬相闻其中徃来种作男女衣着悉如外人黄髪垂髫竝怡然自乐见渔人乃大惊问所从来具答之便要还家设酒杀鸡作食村中闻有此人咸来问讯自云先世避秦时乱率妻子邑人来此絶境不复出焉遂与外人间隔问今是何世乃曰不知有汉无论魏晋此人一一为具言所闻皆叹惋余人各复延至其家皆出酒食停数日辞去此中人语云不足为外人道也旣出得其船便扶向路处处志之及郡下诣太守説如此太守即遣人随其往寻向所志遂迷不复得路南阳刘子骥高尚士也闻之欣然欲往未果寻病终后遂无复问津者
　　南北朝
　　西陵峡记　　　　　　　　　　袁　崧
　　崧尝闻峡中水疾书记及古传悉以临惧相戒曾无称有山水之美也及余来践跻此意既成始信耳闻不如目见矣其叠蕚秀峰奇搆异形固难以辞槩林木萧森离离蔚蔚乃在霞气之表仰瞩俯察弥习弥佳流连信宿不觉忘返身所履歴未尝有也既自欣得奇观山水有灵亦称知己谨记之于石
　　唐
　　沔州秋兴亭记　　　　　　　　贾　至
　　在阳而舒在阴而惨性之常也履险而栗涉夷而泰情之变也观揖让而退覩交战而竞目之感也闻韶濩而和聆郑衞而靡耳之动也夫其舒则怡惨则悴栗则止泰则通退则元咎竞则有悔和则安乐靡则忧危情性耳目优劣若此故君子愼居处谨视听焉沔州刺史贾载吾家之良也理沔州未期月而政和于听讼堂之西因高构宇不出庭戸在云霄矣却负大别之固俯视沧浪之浸阅吴蜀楼船之殷览荆衡薮泽之大亦有防哉性得情适耳虚目开且处动则倦理倦莫若静处静则明惟明以理动穷则变变则通通则久今沔州灵府恬而神用爽政是以和观其前戸后牖顺开阖之易简也上栋下宇无雕斲之饰俭也简近于智俭近于仁仁智居之何陋之有况乎当发生之辰则攒秀木于髙砌见莺其鸣矣处台榭之月则纳清风于洞戸见暑之徂矣洎摇落之时则俯颢气于轩槛见火之流矣値严凝之序则目素彩于檐楹见雪之纷矣政成讼清体安心逸而诗人之兴常在当时之兴秋兴最高因以命亭焉余自巴山征赴宣室歇鞍棠树之侧解带竹林之下嘉其俛仰羙其动息乃命进牍拈毫以记之
　　九疑山图记　　　　　　　　　元　结
