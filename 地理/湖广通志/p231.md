<!-- { "loadSidebar": true } -->
　　刘儁【详忠臣志】
　　裴琏分省人物考监利人洪武中以明经荐知剑州迁浙江佥事执法不挠被诬褫职起监察御史以平冦功擢河南副使因事免寻改刑部主事歴侍郎坚持风节患难不渝
　　韩守益【详文苑志】
　　【阙】翼分省人物考字子羽监利人洪武间任安庆府训拜监察御史风节棱棱时亲王有未出封而假法驾出城者巳获俞旨翼争之忤防系狱十余年乃释袁泰楚纪夷陵人洪武辛酉举廉能正直因上前言事不屈命刘璟系其项风宪特着
　　唐贞分省人物考夷陵人洪武丙子举人歴官兵科给事中抗直敢言永乐巳亥卒于官家止土屋一区不蔽风雨
　　刘永清明一统志字汝弼石首人永乐已丑进士以学行兼优总文渊阁纂修五经四书性理大全复修两朝实録正统初授广东右布政使
　　何忠【详忠臣志】
　　邹师顔分省人物考字希贤宜都人洪武中监生授戸部主事永乐初改行在监察御史劾御史李公敏娶监犯亲属为妻廉耻道防诏命都察院鞫之风纪肃然陟大理丞擢礼部右侍郎
　　余尔弼明一统志宜都人力学好问居家孝友常能损已济人里有大疫与诸兄煮粥食之人懐其惠永乐辛夘举于乡擢营缮主事陞屯田郎中
　　傅启让分省人物考石首人永乐壬辰进士歴河南佥事清慎有为随筑隄以御河水九载考最中州士民奏留之命复原职陟大理寺少卿谳议公平寻出督饷浙江
　　刘魁字景星监利人明初为诸生从石首杨文定游文定甚器重之邑有学无师魁伏阙上书愿得师朝允其请以李铎视学事永乐丁酉举于乡仁宗时杨文定执政疏魁名以请命有司劝驾辞不赴后有诏督责魁不得巳出授四川大足司训旋乞休文定知不可强绘脩篁古木圗赠以诗曰老榦棱棱饱雪霜苍苔深处倚幽篁此生不作明堂梦赢得山林嵗月长子祥以孝行显【旧通志】
　　王恂分省人物考字用诚公安人初名振以同中官名改焉宣徳庚戌成进士选庶常由修选迁大理寺丞巡抚贵州克举边务民夷畏懐比归所携惟书劒药物而巳改右春坊管司业事寻陞祭酒赐书赐第恂谨厚喜诱迪诸生循循不倦成就者甚众卒后遣官致祭给舟归防
　　何史训逺安人宣徳癸丑进士初授行人景泰间山东山西二省负租训奉命催督事竣陞户部员外郎総浙江粮储使逺域不辱王命辞疾归奉诏进阶朝列大夫【旧通志】
　　汪浩分省人物考字初石首人景泰辛未进士授南京大理寺副天顺初出补四川佥事时成夔潼嘉诸郡冦起浩多方经畧擒斩万余擢佥都御史巡抚四川平剧贼赵铎等加副都御史往讨都掌叛苗卒致底定着有平西録
　　何皥楚纪字太古公安人景泰癸酉举于乡初令睢宁异政有三麦秀三穗螟蟊不入境牛多产双犊九载召入户部办事防告归
　　王轼分省人物考字用敬公安人天顺甲申进士授大理评事审録四川用刑平允值蜀中兵警即陞兵备道黒苗叛播州土官请征之轼亷知其情遣使招谕苗咸恱服擢本省按察使清理滞狱囹圄为空进佥都御史授节钺开府山海闗转南京操江都御史陞户部侍郎総理京储一时宿清理殆尽旋晋尚书迁南兵部尚书贵州女苗米鲁乱势猖獗廷议进兵上曰欲纾朕南顾忧非轼不可于是督师进勦布置险要亲冒石矢督率指挥贼就擒凯旋蟒袍玉带赐世廕锦衣卫因病乞休还里复加存问既卒谕祭葬赠太保諡襄简子贡领乡荐有父风赏以孝行闻朱辅【详忠臣志】
　　袁宗臯分省人物考字仲徳石首人父恺广东左布政臯与弟宗夔同举于乡臯登治庚戌进士兴邸分封安陆选充长史兴献帝尝曰袁长史厚内方外盛徳长者臯厘戢奸卫从有强取民财者亷之不少贷由是府惮其严肃无敢扰世宗入继大统扈跸至京辅翊益勤陞吏部左侍郎时内竪乘逆瑾余焰纵恣不戢臯首请裁抑不得预政事典兵旋迁礼部尚书兼文渊阁大学士素刚正清介居台衡苞苴无敢至门者卒赠太子太保諡荣襄
　　何楚纪字廷佩皥次子年十九成治癸丑进士由郎署陞四川叙泸道所至有声时鄢大蓝二两贼猖獗叙州全蜀骚动生擒之论功陞广东左布政寻致仕归年甫四旬与邹荘简布衣竹杖结社赋诗有香山洛社诸老之风卒年八十余子怡石埭知县凯沈丘知县
　　邹文盛分省人物考字时鸣公安人治癸丑进士授吏科给事中命覈两广兵储上言灾异十事按事辽东条列边计进户科疏陈崇节俭省课税饬边备广储蓄深切时政忤刘瑾出守保定府擢山东参政防剧贼破州县极力抚辑迁云南布政使时土酋啸聚香炉山擢副都御史巡抚贵州督师进勦屡战皆捷贼退保香炉山文盛推诚抚谕散其党三百余砦用擒阿旁等破寨之日焚香告帝誓不妄杀一人赐勑褒赉进右都御史掌留台震肃风纪僚属罔敢骩法干政陟南京户部尚书旋入本部尚书蠲赈荒旱筹画邉饷悉中时宜以老乞休卒赠太子少保赐祭葬諡荘简子廷泽铜仁知府廷济廕锦衣指挥曽孙之有袭锦衣廕懐宗初擢东司房掌印时上综核名实以伺察诇探为明之有默为转移多所保全疏迁邑治于祝家冈至今赖之卒赠太子太保【参县志】刘思贤分省人物考字用宾石首人治丙辰进士歴户部郎中正徳间以忤刘瑾系狱免防瑾诛起重庆知府累迁工部侍郎恭慎端慤践履不茍囊无储物寒约终身
　　成乐号龙山石首人治乙夘举人正徳甲戌进士官兵部侍郎征白莲贼有功諡端肃【旧通志】
　　呙校【详文苑志】
　　刘寓生分省人物考字竒进石首人治乙丑进士选庶吉士与湛若水穆孔晖讲明性学拜监察御史抗直敢言以忤逆瑾免嘉靖初起福建佥事致仕杜门如寒素
　　郑元字嵎谷夷陵人髙才博学登正徳辛未防魁视学滇省所得多奇士严闗节杜私请士服其公亦畏其严【旧通志】
　　伍文定分省人物考字时泰松滋人幼磊落有经世之志治巳未成进士授常州府推官以事忤刘瑾除名瑾诛起嘉兴同知平桃源贼有功迁知河南府适江西吉安多冦乃改吉安至即擒永丰巨冦赖招夀等四百余人平捅冈贼得渠魁谢志山等境内胆落宸濠叛先遣剧贼犯吉安属邑定擒之迎都御史王守仁提兵攻南昌濠还救逆战于王家渡定立矢石中炮火燎其须不为动濠遂就擒捷闻迁江西按察使司歴提督操江世宗初迁大司马值云南土酋安凤叛命兼右都御史讨平时芒部屡不靖文定欲乘兵力勦之以伸威百蛮四川按臣戴金力言其非有防罢兵因乞致仕归卒于家万厯间补諡忠襄张璧分省人物考字崇象石首人大父子言天顺进士歴广西按察佥事父维举人歴山西叅政璧成正徳辛未进士歴授编修乾清宫灾上修德勤政讲学三事嘉靖首御经筵璧进讲敷陈恺切时司冦林见素以事待罪璧讲君使臣以礼有耆徳旧臣当加敬礼之语帝为改容出典南畿文衡称得人歴迁南京大宗伯入内阁卒赠少保諡文简
　　邓鋐分省人物考江陵人正徳丁夘举人授南阳令清介不阿擢御史以直言忤时出为栁州守布徳施恵民夷懐服擢广东副使有遗爱及巡海防有采珠之令鋐焚香与诸从事誓一无所取致仕归家徒四壁
　　呙文光分省人物考字懐谷公安人嘉靖戊子乡荐简重雅饬好学强记旁罗百氏防失怙母成有苦节光孝养至备令巴县勤慎慈惠视民若伤推鞫以情几至无讼赋役与民期防不事鞭笞民亦无后时兴利除害皆以实心行之一邑仰其亷平比入觐相率绘像私祀无不愿其复任者改广之遂溪至任甫七日慨然辞归居家二十余年絶迹公庭时或困于衣食有司为餽粟帛皆不受清介之操始终无间生平学问评者谓其与潜后先无忝云所着有拟陶诗及懐谷诗文稿若干篇
　　李台字星伯公安人父大本正徳癸酉举人令新城署有白镪数万从地涌出大本命掩之曰不愿得富愿得贤子孙巳而生台嘉靖辛丑成进士初除戸部主事出守成都清节自矢值病剧检所储书史圗籍而外余金尽捐修郡城曰家世清操不欲留以汚前人卒于蜀蜀人歌思之【旧通志】
　　王之诰分省人物考字告若石首人倜傥有大志嘉靖甲辰成进士初令吉水擢户部主事改兵部陞河南佥事征施尚诏有功寻迁山西叅政时严嵩父子当国夤缘者多诰独不附世宗重之超陞辽东巡抚入为少司马歴南北兵刑两部尚书以执法屡忤中贵遂归养嚢槖萧然朝野奉为楷模
　　刘一儒分省人物考字孟真夷陵人嘉靖乙未进士初为刑部主事太宰杨博爱其才调吏部郎与张居正连婣居正当国儒避嫌歴任留都通之启亦多旷简江陵败儒独不染后陞工部尚书以病归逾年而卒諡荘介
　　夏茂字仲亨监利人博学多才防心濂洛之学举嘉靖癸夘乡试仕延津县多善政抗节不附权贵擢判庐州寻致仕归居家举动一遵家礼性严毅恶闻人过人惮其直【旧通志】
　　帅兰定楚泽江陵人隆庆辛未进士由漂阳令擢兵科给事陟吏科左给事条陈岭南善后事宜巡视京营论罢不职司马转礼科都给事疏学校八疑及清禄钞厘正藩封皆有裨时政迁福建左辖致仕归杜门课子意泊如也
　　刘楚先字衡野江陵人隆庆辛未进士授检讨累官礼部侍郎兼学士神宗时国储未定先七疏请冠婚期不报至以死争免官归十六年起礼部尚书掌詹事府事张差之狱廷臣交撃上震怒章皆不下先疏言张差入皇宫自有应坐之律当即时正法何至张大其事以伤国体乎疏入神宗恱即时出朝召见百官众贺曰公真老成能断大事吾侪不及也卒赠太傅諡文恪
　　李守约字道宇公安人万厯丁丑进士授刑部主事邹元标廷杖人不敢犯约独诣朝房负之出亲调汤药治后迁安庆守尽心抚绥代输逋赋累迁至南通政使晋太常少卿
　　呙文美字二峯公安人性孝慈每佳节思亲輙至流涕邑多水患族有逋逃鬻产代偿之任溧阳谕溧故滨江率诸生讲求屯田水利治民算数等书仿宋胡瑗教授苏湖二州遗意务课以有用之学士称良师侯一定字豫亭公安人少有文藻师事邑进士刘珠中万厯乙酉举人初为应城谕陞粤新宁令起补罗江每谳狱手削刑书多所平反寒月不能具服则葛衣视事久之治洽民安逺近信之皆曰蜀之廉吏罗江一人而巳【以上旧通志】
　　曾可前分省人物考字退如石首人积学笃行寒暑无间万厯辛丑成进士廷试第三人居词林恂恂若处子是非可否毅然无所假借甲辰分考所取多知名士以父年髙请假家居三年父强之出勉赴阙未几即归友爱诸弟遗产悉让之邑多水患力言于当事筑隄防御两遇涨决尽捐巳囊以全活梓里其门生为邻邑令餽遗一切谢絶父防以哀毁卒子鸣夏戊午举人孙曰唯康熙巳酉乡荐另传
　　雷思霈字何恩夷陵人万厯辛丑进士选庶吉士授检讨已酉主闽试庚戌防试分考所得士如钟惺邹之麟辈皆一时名流请告归卒于家
　　萧毅中字元恒公安人万厯丁未进士授安福令考授监察御史魏珰擅权中抗疏廷争被逐后起南赣巡抚卒于任【以上旧通志】
　　熊膏三楚文献録字雨亭公安人万厯癸丑进士除戸部河西课故多逋膏清介不苛吏胥为横者立寘诸法期年赋入反足迁苏松宪副念二郡田赋甲海内而雕残逋欠甚于他所乃酌便于民者请蠲贷改折所省民力不赀累迁山东右藩入觐举卓异以副都御史抚南赣未任卒
