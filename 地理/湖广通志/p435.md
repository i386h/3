<!-- { "loadSidebar": true } -->
　　得西山后八日寻山口西北道二百步又得钴鉧潭西二十五步常湍而浚者为鱼梁梁之上有丘焉生竹树其石之突怒偃蹇负土而出争为奇状者殆不可数其嵚然相累而下者若牛马之饮于溪其冲然角列而上者若熊罴之登于山丘之小不能一亩可以笼而有之问其主曰唐氏之弃地货而不售问其价曰止四百余怜而售之李深源元克巳时同游皆大喜出自意外即更取器用铲刈秽草伐去恶木烈火而焚之嘉木立美竹露奇石显由其中以望则山之髙云之浮溪之流鸟兽之遨游举熈熈然回巧献技以效兹丘之下枕席而卧则清泠之状与目谋瀯瀯之声与耳谋悠然而虚者与神谋渊然而静者与心谋不匝旬而得异地者二虽古好事之士或未能至焉噫以兹邱之胜致之沣镐鄠杜则贵游之士争买者日增千金而愈不可得今弃是州也农夫渔父过而陋之贾四百连岁不能售而我与深源克已独喜得之是其果有遭乎书于石所以贺兹丘之遭也
　　石渠记　　　　　　　　　　　柳宗元
　　自渴西南行不能百步得石渠民桥其上有泉幽幽然其鸣乍大乍细渠之广或咫尺或倍尺其长可十许步其流抵大石伏出其下逾石而往有石菖蒲被之青鲜环周又折西行旁陷岩石下北堕小潭潭幅员减百尺清深多鯈鱼又北曲行纡余睨若无穷然卒入于渴其侧皆诡石怪木奇卉美箭可列坐而休焉风摇其巅韵动崖谷视之既静其听始逺余从州牧得之揽去翳朽决疏土石既崇而焚既酾而盈惜其未始有传焉者故累记其所属遗之其人书之其阳俾后好事者求之得以易元和七年正月八日蠲渠至大石十月十九日逾石得石小潭渠之美于是始穷也
　　石涧记　　　　　　　　　　　柳宗元
　　石渠之事既穷上由桥西北下土山之阴民又桥焉其水之大倍石渠三之一亘石为底达于两涯若牀若堂若陈筵席若限阃奥水平布其上波若织文响若操琴揭跣而往折竹扫陈叶排腐木可罗匡牀十八九居之交络之流触激之音皆在牀下翠羽之木龙鳞之石均荫其上古之人其有乐乎此耶后之来者有能追余之践履耶得意之日与石渠同由渴而来者先石渠后石涧由百家濑上而来者先石涧后石渠涧之可穷者皆出石城村东南其间可乐者数焉其上深山幽林逾峭险道狭不可穷也
　　息壤记　　　　　　　　　　　柳宗元
　　永州龙兴寺东北陬有堂堂之地隆然负塼甓而起者广四步高一尺五寸始之为堂也夷之而又高凡持锸者尽死永州居楚越间其人鬼且禨由是寺之人皆神之人莫敢夷史记天官书及汉志有地长之占而亡其説甘茂盟息壤盖其地有是类也昔之异书有记洪水滔天鲧窃帝之息壤以湮洪水帝乃令祝融杀鲧于羽郊其言不经见今是土也夷之者不幸而死岂帝之所爱耶南方多疫劳者先死则彼持锸者其死于劳且疫也土乌能神余恐学者之至于斯征是言而惟异书之信故记于堂上
　　斥鼻亭神记　　　　　　　　　柳宗元
　　鼻亭神象祠也不知何自始立因而勿除完而恒新相传且千岁元和九年河东薛公由刑部郎中刺道州除秽革邪敷和于下州之罢人去乱即治变呻为谣若痿而起若蒙而了腾踊相视驩爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祀殆非化吾人之意哉乃命亟去之于是撤其屋墟其地沈其主于江公又惧楚俗之尚鬼而难谕也乃徧告于人曰吾闻鬼神不歆非类又曰淫祀无福凡天子命刺史于下非以专土疆督货贿而巳也盖将敎孝悌去奇邪俾斯人惇忠睦友祗肃信让以顺于道吾之斥是祠也以明敎也茍离于正虽千载之逺吾得而更之况今兹乎茍为不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚公实智之鳏孤孔艰公实遂之孰尊恶徳逺矣自古孰羡淫昬俾我斯瞽千载之防公辟其戸我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行于鬼神恺悌达于蛮裔不惟止淫祀黜非类而巳愿为记以刻石俾知敎之首
　　游黄溪记　　　　　　　　　　柳宗元
　　北之晋西适豳东极吴南至楚越之交其间名山水而州者以百数永最善环永之治百里北至于浯溪西至于湘之源南至于泷泉东至于黄溪东屯其间名山水而村者以百数黄溪最善黄溪距州治七十里由东屯南行六百步至黄神祠祠之上两山墙立丹碧之华叶骈植与山升降其缺者为崖峭岩窟水之中皆小石平布黄神之上掲水八十步至初潭最奇丽殆不可状其畧若剖大瓮侧立千尺溪水积焉黛蓄膏渟来若白虹沈沈无声有鱼数尾方来会石下南去又行百步至第二潭石皆巍然临峻流若颏颔龂腭其下大石离列可坐饮食有鸟赤首乌翼大如鹄方东响立自是又南数里地皆一状树益壮石益瘦水鸣皆锵然又南一里至大防之川山舒水缓有土田始黄神为人时居其地传者曰黄神王姓莽之世也莽既死神更号黄氏逃来择其深峭者潜焉始莽尝曰余黄虞之后也故号其女曰黄皇室主黄与王声相迩而又有本其所以传言益騐神既居是民咸安焉以为有道死乃俎豆之为立祠后稍徙近乎民今祠在山阴溪水上元和八年五月十六日既归为记以啓后之好游者
　　零陵三亭记　　　　　　　　　柳宗元
　　邑之有游观或者以为非政是大不然夫气烦则虑乱视壅则志滞君子必有游息之物高明之具使之清宁平旷恒若有余然后理达而事成零陵县东有山麓泉出石中沮洳污涂羣畜食焉墙籓以蔽之为县者积十数人莫知发视河东薛存义以吏能闻荆楚间潭部举之假湘源令会零陵政尨赋扰民讼于牧推能济弊来涖兹邑逃遁复还愁痛笑歌逋租匿役朞月辨理宿蠧藏奸披露首服民既卒税相与讙归道涂迎贺里闾门不施胥吏之席耳不闻鼛鼓之音鸡豚糗醑得及宗族州牧尚焉旁邑仿焉然而未尝以剧自挠山水鸟鱼之乐澹然自若也乃发墙籓驱羣畜决疎沮洳搜剔山麓万石如林积为池爰有嘉木美卉垂水丛峯玲珑萧条清风自生翠烟自畱不植而遂鱼乐广闲鸟慕静深别孕巢穴浮沈啸萃不蓄而富伐木坠江流于邑门陶土以埴亦在署侧人无劳力工得以利乃作三亭陟防晦明高者冠山巅下者俯清池更衣膳饔列置僃具宾以燕好旅以馆舍高明游息之道具于是邑由薛为首在昔禆谌谋野而获宓子弹琴而理乱虑滞志无所容入则夫游观者果为政之具欤薛之志其果出于是欤及其弊也则以玩替政以荒去理使继是者咸有薛之志则邑民之福其可既乎余爱其始而欲久其道乃撰其事以书于石薛拜手曰吾志也遂刻之
　　永州崔中丞万石亭记　　　　　柳宗元
　　御史中丞清河男崔公来莅永州闲日登城北墉临于荒野丛翳之隙见怪石特出度其下必有殊胜步自西门以求其墟伐木披奥欹侧以入緜谷跨谿皆大石林立涣若奔云错若置碁怒者虎鬭企者鸟厉抉其穴则鼻口相呀摉其根则蹄股交峙环行愕目疑若搏噬于是刳辟朽壤剪焚榛薉决浍沟导伏流散为疎林洄为清池寥廓渟若造物者始判清浊效奇于兹地非人力也乃立游亭以宅厥中直亭之西石若掖分可以眺望其上青壁斗絶沉于渊源莫究其极自下而望则合乎攒峦与山无穷明日州邑耋老杂然而至曰吾侪生是州艺是野睂尨齿鲵未尝知此岂天坠地出设兹神物以彰我公之徳欤既贺而请名公曰是石之数不可知也以其多而命之曰万石亭耋老又言之曰懿夫公之名亭也岂専状物而巳哉公尝六为二千石既盈其数然而有道之士咸恨公之嘉绩未洽于人敢颂休声祝于明神汉之三公秩号万石我公之徳宜受兹锡汉有礼臣惟万石君我公之化始于闺门道合千载佑之自天野夫献辞公夀万年宗元尝以牋奏尚书得专笔削以附零陵故事时元和十年正月初五日记
　　永州韦使君新堂记　　　　　　柳宗元
　　将为穹谷嵁岩渊池于郊邑之中则必辇山石沟涧壑凌絶险阻疲极人力乃可以有为也然而求天作地生之状咸无得焉逸其人因其地全其天昔之所难今于是乎在永州实惟九疑之麓其始度土者环山为城有石焉翳于奥草有泉焉伏于土涂蛇虺之所蟠狸防之所游茂树恶木嘉葩毒卉乱杂而争植号为秽墟韦公之来既逾月理甚无事望其地且异之始命芟其芜行其涂积之丘如蠲之浏如既焚既酾奇势迭出清浊辨质美恶异位视其植则清秀敷舒视其蓄则溶漾纡余怪石森然周于四隅或列或跪或立或仆窍穴逶邃堆阜突怒乃作栋宇以为游观凡其物类无不合形辅势效伎于堂庑之下外之连山高原林麓之崖间厠隐显迩延野绿逺混天碧咸会于谯门之内巳乃延客入观继以宴娱或賛且贺曰见公之作知公之志公之因土以得胜岂不欲因俗以成化公之择恶而取美岂不欲除残而佑仁公之蠲浊而流清岂不欲废贪而立廉公之居高以望逺岂不欲家抚而户晓夫然则是堂也岂独草木土石水泉之适欤山原林麓之观欤将使继公之理者视其细知其大也宗元请志诸石措诸壁编以为二千石楷法
　　法华寺新作西亭记　　　　　　柳宗元
　　法华寺居永州地最高有僧曰觉照照居寺西庑下庑之外有大竹数万又其外山形下絶然而薪蒸篠簜蒙杂拥蔽吾意伐而除之必将有见焉照谓余曰是其下有陂池芙渠申以湘水之流众山之会果去是其见逺矣遂命仆人持刀斧羣而剪焉丛莽下頺万类皆出旷焉茫焉天为之益高地为之加辟丘陵山谷之峻江湖地泽之大咸若有增广之者夫其地之奇必以遗乎后不可旷也余时谪为州司马官外常员而心得无事乃取官之禄秩以为亭其亭且广盖方丈者一焉或异照之居于斯而不早为是也余谓昔之上人者晨起晏坐足以观于空色之实而游乎物之终始其照也逾寂其觉也逾有然则向之碍之者为果碍耶今之辟之者为果辟耶彼所谓觉而照者吾讵知其不由是道也岂若吾族之挈挈于通塞有无之方以自狭耶或曰然则宜书之乃书于石
　　始得西山宴游记　　　　　　　柳宗元
　　自余为僇人居是州恒惴栗其隟也则施施而行漫漫而游日与其徒上高山入深林穷回溪幽泉怪石无逺不到到则披草而坐倾壶而醉醉则更相枕以卧卧而梦意有所极梦亦同趣觉而起起而归以为凡是州之山水有异态者皆我有也而未始知西山之怪特今年九月二十八日因坐法华西亭望西山始指异之遂命仆人过湘江縁染溪斫榛莽焚茅茷穷山之高而止攀援而登箕踞而遨则凡数州之土壤皆在袵席之下其高下之势岈然洼然若垤若穴尺寸千里攒蹙累积莫得遯隐萦清缭白外与天际四望如一然后知是山之特出不与培塿为类悠悠乎与灏气俱而莫得其涯洋洋乎与造物者游而不知其所穷引觞满酌頽然就醉不知日之入苍然暮色自逺而至至无所见而犹不欲归心凝形释与万化防合然后知吾向之未始游游于是乎始故为之文以志是岁元和四年也
　　潭州杨中丞作东池戴氏堂记　　柳宗元
