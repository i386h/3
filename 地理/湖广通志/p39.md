<!-- { "loadSidebar": true } -->
　　鵞羊山在县北二十里杜光庭福地记鵞羊山许逊斩蛟处宋史食货志长沙一郡乌山铜鑪之所六十有四麻潭鵞羊山铜户数百余家
　　书堂山在县北五十里唐欧阳询读书处
　　智度山在县北五十里
　　云母山本名铜官山在县西北九十里水经注湘水又北迳铜官山西临湘水山土紫色内含云母故亦谓之云母山也列仙传长沙云母服之长生
　　定王冈在县东寰宇记定王庙连冈一丈俗谓之定王冈
　　湘江在城外水经湘水出零陵始安县阳海山又东北过隂山县西又北过澧陵县西又北过临湘县西注湘水又迳船官西湘州商舟之所次也又右迳临湘故城西县治湘水濵临川侧故即名焉
　　浏渭水在城北五里经浏阳县前名浏水西名渭水水经浏水出临湘县东南浏阳县西北过其县东北与涝溪水合西入于湘
　　沩水在城北水经注沩水出益阳县马头山东入临湘县歴沩口戍东南注湘水
　　穿水在城内
　　靖港在县西北五十里明一统志李靖讨萧铣驻兵于此
　　铜官浦在城北六十里水经注湘水右岸铜官浦出焉荆州记程普闗公分界于此铸铜棺为誓相侵者以铜棺贮之方舆胜览铜官浦在宁乡县界三十里旧志楚铸钱处唐杜甫铜官渚守风诗水耕先浸草春火更烧山
　　鸳鸯洲在城西北
　　明月池在城内明一统志世传在长沙星下故不涸宋政和中取醴陵明月石置池上故名
　　流杯池在城北五里明一统志五代马希范凿为上已祓禊宴集之地
　　龙门泉在县北智度山下
　　善化县
　　闗山在县东四十里
　　伏龙山在县东五十里
　　昭山在县东五十里下有潭曰昭潭水经注湘水又北迳昭山西九域志长沙县有昭山
　　岳麓山在县西五里隔湘江旧名麓山水经注湘水又北迳麓山东其山东临湘川西傍原隰息心之士多所萃焉盛之荆州记长沙西岸有麓山其下有精舎左右林岭环囘泉涧旁有矾石每至严冬其水不停霜雪元和郡国志岳麓山在长沙县西隔湘江水六里盖衡山之足徐灵期南岳记南岳周围八百里回鴈为首岳麓为足方舆胜览岳麓山又名灵岳峯乃岳山七十二峯之一自湘西古渡登岸夹径乔松泉涧盘绕诸峯叠秀下瞰湘江岳麓寺在山上百余级乃至今名惠光寺下有李邕麓山寺碑
　　尖山一名圭峯在县西二十里
　　云葢山在县西二十里峯峦秀丽望之如盖上有虎溪蛇井
　　华林山在县西六十里
　　锡山在县南三里隋书地理志长沙县有锡山骞旗山在县南三里
　　妙高峯在县南高耸云表江流环带宋张栻建城南书院于此
　　仙女岭在县西七十里
　　金牛冈在县西湘中记汉武时有田父牵一赤牛告渔人求渡渔人曰舟小岂能胜牛田父曰但相容不重君船于是登舟及半牛粪于船田父曰以此相赠既渡渔人怒其汚以桡拨弃水欲尽方觉是金讶其异蹑之见人牛俱入岭遂掘之不可得
　　抱黄洞在岳麓山
　　靳江即瓦官水在县西二十里其水自湘乡万载塘经宁乡之麻山过楚靳尚墓前入湘江水经注湘水又北左会瓦官水口湘浦也九域志长沙有靳江漏水在县西
　　昭潭在县东水经注湘水又北迳昭山西山下有旋泉深不可测故言昭潭无底也亦或谓之曰湘州潭元和郡国志隋改湘州曰潭州取昭潭为名
　　橘州在县西四里水经注湘水又北迳南津城西西对橘洲或作吉字为南津洲尾水西有橘子洲戍故郭尚存寰宇记橘洲在江中时有大水洲渚皆没此洲独存故湘中谚云昭潭无底橘洲浮
　　国朝雍正七年
　　勅建江神庙于洲上
　　禁蛙池在岳麓山下明一统志相传宋张栻读书于此厌蛙声聒耳禁之蛙遂无声
　　湘潭县
　　壶山在县东三十里上有巨石如壶
　　五顶山在县西七十里
　　石鳍山在县西九十里
　　隠山在县西一百一十里
　　银山在县西一百四十里
　　陶公山在县西一百四十里明一统志晋陶侃卜筑于此
　　石马山在县南五十里
　　晓霞山在县南七十里
　　歴山在县南二百里
　　昌山在县西南一百四十里夷坚志昌山周四十里多篠簜花结实每石得米五斗宋庆元间米翔贵民頼以饲上有雷祖庙祷之始获有米
　　金紫山在县西南一百四十里
　　石龙峯在县西百里
　　琵琶峯在县南百里南岳七十二峯之一
　　玉几峯在县南一百三十里
　　草衣岩在县西百里明一统志五代周时蜀僧奉初结草为衣居岩中
　　落星石在县北
　　云湖在县南六十里受乌石四十八泉灌田千畆防水在县西南十五里发源南岳北合数溪迳县之龙口东流入湘江
　　凿石浦在县西百里唐杜甫有宿凿石浦诗
　　晩洲在县南一百一十里唐杜甫诗晚洲适知名秀色故异状
　　锦湾在县西
　　洗砚池在县南
　　空泠峡在县西北六十里水经注县北有空泠峡惊浪雷奔迅同三峡又作空舲十道四畨志湘水空泠滩荆州记空舲峡甚高峻又作空灵唐杜甫诗空灵霞石峻枫栝隠奔峭
　　稠青泉在县北三十里
　　碧泉文献通考湘潭有碧泉方舆胜览碧泉在湘潭县西南七十里沉碧如染溉田五十余畆
　　湘隂县
　　白鹤山在县东五十里
　　玉池山在县东六十里
　　神鼎山在县东六十里
　　垒石山在县西一百二十里水经注湘水自汨口西北迳垒石山西而北对青草湖亦或谓之青草山也青山在县南三十里
　　白霞山在县南五十里
　　黄陵山在县北四十五里大江之濆上有舜二妃庙水经注黄水西流入于湘谓之黄陵口
　　汨罗山在县北七十里汨罗江畔上有屈原墓玉笥山一名石防山在县北七十里屈潭之左隋于此置玉州水经注罗水西迳玉笥山罗含湘中记云道士遗言此福地也一曰地脚山甄列湘中记屈潭之左玉笥山屈平之放栖于此山而作九歌焉太平广记汉武好仙于玉笥山顶上置防真坛大设丹灶道士昼夜祈祷天感其诚乃防白玉笥置坛上武帝遣使取之至其坛侧飘风大震巻玉笥而去因名玉笥山焉
　　汨罗江在县北七十里汉书地里志罗县注盛之荆州记云县北带汨水沿汨西北去县三十里名为屈潭屈原自沉处隋书地理志屈原以五月望日赴汨罗土人追至洞庭不见因鼓櫂争归习以相传为竞渡之戱水经注汨水东出豫章艾县桓山西迳罗山北谓之罗水又西为屈潭即罗渊也屈原怀沙自沉于此故渊潭以屈为名昔贾谊史迁皆甞迳此弭檝江波投吊于渊汨水又西迳汨罗戍南西流注于湘世谓汨罗口异苑长沙罗县有屈原自投之川山水明净异于常处民为立祠在汨潭之西岸盘石马迹犹在相传云原投川之日乘白骥而来
　　青草湖在县北百里详岳州府
　　三十六湾水在县南湘水也北流至县门泾江口析东流为三十六折唐许浑诗夜深吹笛移船去三十六湾秋月明
　　黄水在县北四十里水经注湘水又北迳黄陵亭西又合黄陵水口黄水又西流入于湘
　　文洲武洲在县南三十里明一统志水中二洲左右相对
　　湘乡县
　　东台山在县东十里
　　蟹山在县西一百二十里
　　龙山在县西一百八十里九域志湘乡有龙山珍涟山在县西一百八十里
　　葛仙山在县北一百八十里明一统志上有丹灶洗药池世传葛仙翁炼丹处
　　石鱼山在县西南十里水经注涟水东入湘乡县歴石鱼山下多石山高八十余丈广十里石色黒而理若云母开发一重輙有鱼形鳞鳍首尾宛若刻画长数寸鱼形备足烧之作鱼膏腥因以名之酉阳杂爼湘乡有石鱼山石黒色理若生雄黄有鱼形岳山在县西南三十里
　　龙梅山在县西南百里
　　韶山在县西北四十里明一统志世传韶氏三女于此升仙
　　望岳峯在县东九十里与南岳祝融峯相望
　　文笔峯在县南九十里
　　金紫峯在县南百里
　　芭蕉岭在县南二十五里
　　龙岩在县西三十里
　　鸣水洞在县南
　　八仙石在县南九十里有钜石八相对而峙
　　涟水在县儒学前水经注涟水出连道县西澬水之别水出邵陵县界控引众流合成一谿东入湘乡县湑水在县东出安化县龙安山
　　洗笔池在县北明一统志唐禇遂艮贬潭州行部至邑洗笔池上后人为立祠宋邑令榜曰唐大都督褚公洗笔池咸淳间邑令赵必槐于池上得断碑刻禇公湘潭偶题诗逺山崒翠凝烟烂熳桐花二月天游遍九衢灯火夜归来月挂海棠前
　　铜坑龙井在县东明一统志凡旱祷雨投以楮币受则沉否则浮洪武七年封为铜坑龙井之神
　　仙人井在县东
　　芗水井在县南水芬馥如兰
　　醴陵县
　　玉仙山一名王乔山在县东十里周王子乔炼丹于此上有三空洞登真观宋太宗御书阁后汉书郡国志醴陵县注荆州记曰县东西四十里有大山山有三石室室中有石牀石臼父老相传昔有道士学仙此室即合金沙之臼唐书地理志醴陵县有王乔山小沩山在县东三十里
　　东山在县东
　　西山在县西二里明一统志唐李靖驻兵于此石壁上有靖遗像
　　鳯凰山在县西五里
　　吉仙山在县西二十里明一统志昔有吉仙修炼于此
　　丁仙山在县南七里明一统志上有石坛世传丁令威得道处
　　五鳯山在县南六十里
　　章仙山在县北七十里明一统志世传臧真人得道于此后讹臧为章
　　姜岭在县北二里
　　水洞在县西南七里
　　渌水在县儒学前水经漉水出醴陵县东漉山西过其县南注渌漉相近后人借便以渌为称通典醴陵有漉水又名渌水
　　金鱼洲在县南
　　状元洲在县南
　　角鲤池在县东
　　醴泉在县北五里
　　醍醐泉在县西鳯凰山
　　梅花泉在县南续搜神记长沙醴陵县有小水一处名梅花泉有二人乘船取樵见岸下土穴中水流出有新斫木片逐水流上有深山人迹樵人异之相谓曰可试入水中看何由尔一人便以笠自障入穴才容人行数十歩便开明朗然不异人世
　　攸县
　　鹤岭山在县东四十里
　　司空山在县东四十里南齐司空张岊得道于此唐天寳七年勅建朱阳观宋致和二年改阳升观唐苏师道司空山记畧司空山者乃梁朝张司空轻举之地当南岳之东隅连云阳之福地振潇湘之胜境作郡邑之崇丘下有温水源故名温泉山亦名紫麟山及司空隠此得道遂名司空山焉有古坛三级方广数文故老相传云司空朝斗之坛也旁有杉松松皆偃盖每新秋皓月居人过客静夜之间往往犹闻步虚杵臼之声东南隅有秀峯十二耸翠卓立又司空宅在山之西坛井宛然在焉
　　鸾山在县东九十里名山记宋彭天益入对徽宗问攸州风景对曰鸾山配鳯岭金水对银坑邑人谭渊创鸾山书院卢思道神仙篇寥廓南山右超越鳯州西
　　明月山在县北九十里
　　甘棠山在县北百二十里
　　紫云山在县东北百二十里
　　朝天峯在县北一里
　　鳯岭在县东一百二十里
　　显圣岩在县东南寳相寺后
　　攸水在县东十五里水经注攸水出东南安城郡复县封侯山北带攸谿盖即谿以名县也
　　蔡公潭在县东三里
　　洗药池在司空山唐苏师道记池水冬温夏冷异香袭人掬饮可以愈病
　　温水泉在县东六十里
　　洗药井在县东南
　　益阳县
