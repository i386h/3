<!-- { "loadSidebar": true } -->
　　董伦字安常真宛平人洪武中为河南参议尽心民事名其退食之堂曰后乐方孝孺为之记尝草封事数千言悉俞允百姓徳之累官礼部侍郎陈贞字景祺江南华亭人洪武中为河南右参政时黄河决贞劳来有方民不失业盗发汝宁将窥汴贞以计离其党困其首张子诚等于均山遂率千人降兵不血刃而乱平事闻上嘉其功特降玺书褒劳之
　　张士彬江南山阳人洪武中为河南按察使风纪振扬政化大行
　　史曅山东章邱人洪武中为河南副使亷明刚介为时所称
　　王平四川新繁人洪武中为河南佥事亷介明敏尝行部至孟津宜阳有属吏以赂通者平械其人以闻上嘉之劳以玺书绮钞陞左佥都御史裴琏湖广监利人洪武中为河南副使执法不挠操守清慎吏民惮之官至刑部侍郎
　　刘真江南庐州人洪武中为河南都指挥佥事训练兵马稽覈屯种居三年诰授世袭指挥使初从大将军定中原克汴梁陜洛等处其功尤多郭敦字仲厚山东棠邑人洪武中为河南右参政亷明勤约才识超迈时京师营建敦率民赴役民闻敦督行皆乐趋无后期者
　　于贞四川营山县人由贡入监洪武十七年幸学拣拔二十四人贞居其一遂授河南府知府后随永乐从征有功特陞河南巡抚惠威茂着朝野有声
　　韩克忠字守信山东城武人洪武末为河南佥事学行纯实为一时硕望
　　薛正言浙江山隂人永乐初以应天府尹出镇河南绥又逋亡民頼以安随召还
　　贾正仪山西曲沃人优于文学永乐时举秀才授河南道御史有直声歴河南参政谢政夫妻徙步归家居纺绩朝廷闻而旌之
　　孟骥江南萧县人永乐初为河南左参政躬率夫役疏濬黄河故道自中牟抵山东功成民不言病迁四川左布政使
　　程新山东新城人永乐初为河南右参议临事不急不徐讼者集庭一言而决人服其明政暇辄观书不辍或问之新曰古人为政之方尽在是胡可一日舍耶
　　邵玘字以先浙江兰谿人进士永乐中以监察御史巡按河南遇事善断吏胥无所容其奸所至削妄费除贪庸克举其职官至副都御史
　　周文褒浙江永嘉人进士永乐中为河南左布政使励志勤政察官民利病即陈奏而兴革之属吏有过执法不少贷声望赫然
　　吴赐江南贵池人永乐中为河南佥事有盗杀武陟知县周正捕获之以赂怀庆衞官得免赐托为术士宻行境内知贼为姚祥保等三十余人及衞官之纳赂纵贼者即令有司捕之一讯伏罪民皆畏服
　　陈祚字永锡江南吴县人贡士永乐中为河南参议时屯戍厉民请罪其魁民获安寜祚为政持大体及去百姓挽留不忍释
　　傅启让字仲礼湖广石首人进士永乐中为河南佥事时贼杀长葛教谕吴晋及家属刼其财事久不白训导俞珂等系狱死者七人启让微行得生员胡昭者拘鞫之初未服宻令人绐其家获故血衣以示昭遂服并同谋者五人悉置于法人称其明又尝奏筑堤以御河水地方頼之官至大理少卿
　　崔聚江南怀逺人永乐中为河南都指挥佥事勇敢有谋善抚恤军士未几陞左军都督佥事奉命讨交趾力战而死
　　萧省身江西泰和人进士永乐中为河南右布政使有惠政为人温雅涵容而端洁之操始终一致士大夫爱重之
　　刘咸字士皆江西泰和人进士永乐中为河南佥事道律已清严用法平恕行部得忠孝节义可以振励风俗者必表扬之曰此治化之先务也文章政事为时首称有河南咏古集行于世
　　李昌祺名贞以字行江西庐陵人进士宣徳初为河南左布政使先是境内连嵗旱蝗民多死徙宣庙怒有司不以闻置于法思得人以抚之遂命昌祺昌祺至则宣布徳意疏滞振敝救患弭灾绳豪黜残质明视事日入方息居数月政化大行声绩茂着丁内艰去河南又饥宣庙命起昌祺夺情赴职旣至为治如初而勤劳倍之寻以引年乞归于谦字廷益浙江钱塘人进士宣徳中以兵部侍郎巡抚河南悉心经画徧歴其地劝民粜粟俾官收籴以备荒饥嵗恐浥败即减价而粜旁省皆获其济建议者欲移山东及大名牧马于河南谦奏止之每入京议事不持土物赂当路汴人尝诵其诗曰手帕蘑菇与线香本资民用反为殃清风两袖朝天去免得闾阎话短长其律己之介如此又因河决侵啮汴堤甚急谦躬至其地解衣塞决口吁天愿以身代已而水果退民为立庇民祠祀之正统间求解任举叅政孙原贞王来自代时太监王振用事尝以他事衔谦乃嗾言者劾谦擅举自代非诏防降大理少卿罢巡抚河南吏民赴阙请留者千人乃命以少卿巡抚前后在任凡十八年后召为兵部右侍郎进尚书加少保英宗北狩谦有再造功及复辟为石亨徐有贞诬死籍其家无余赀萧然仅书籍耳后赠太傅諡肃愍
　　魏源字文渊江南建昌人进士宣徳中以刑部右侍郎出为河南左布政使时河南亢旱洊饥百姓转徙源至即发仓赈给奏蠲逋赋省汰徭役及诸不急之务民稍归雨亦时降是年遂大熟召还复其京秩
　　刘昱山东武城人宣徳中为河南左叅政勇于有为吏民怀畏后改交趾防有逆叛昱奉命征被围死之
　　韩伟字仲英浙江瑞安人监生宣徳中以监察御史巡按河南以清慎着声转河东盐运使
　　王佐山东海丰人贡士宣徳中以戸部侍郎巡抚河南佐仪表凝重器宇宏深虽政务纷沓未尝废学士林爱慕之寻陞本部尚书卒于土木之难赠光禄大夫少保諡忠简
　　黄泽福建闽县人进士宣徳中为河南左叅政时南阳多流民泽招谕之赈而遣还又率丁夫执役于京师躬视疾病抚恤劳苦民无失所官至浙江左布政使
　　赵伦陜西邠州人贡士宣徳末为河南右布政使持身亷洁莅事严明吏胥畏之卒于官民咸悼惜孙原贞江西徳兴人进士宣徳末为河南右叅政体恤民隐纠察吏弊巡抚于谦尝荐以自代孙需治末以右副都御史巡抚河南亦以治称欧阳哲字广哲江西泰和人进士正统初为河南佥事提督学校表率风化得士心陞副使尝上疏极言漕河利害上嘉之赐以文绮歴官四十年以清介称
　　虞信字尚忱湖广沔阳人贡士正统初为河南右布政使性亢直人不敢干以私
　　饶礼字景节江西南城人正统中为河南左布政使政尚寛恕惠泽及人黎庶咸爱戴之
　　李奎字文明江西弋阳人贡士正统初以大理寺丞巡抚河南慈惠易直惩戢奸宄时两河流民多啸聚剽刼闻奎至皆散去民頼以安
　　王来字源之浙江慈谿人贡士正统末为河南左布政使时流民数万屯聚境内将作乱来抚育安辑仍奏编入戸籍已巳河溢筑汴堤植栁防之民頼以安是年进左副都御史巡抚河南凡军民利病官吏臧否屡陈于朝上嘉之有清勤公正茂着才猷之褒累官至工部尚书
　　陈鉴字贞明江西高安人正统末为河南右叅议亷介敦谨不通请谒尝以事忤中官王振振中伤之枷于国门后事释直声益着
　　年富字大有江南怀逺人贡士正统末为河南左布政使时流民十余万聚南阳陈州间剽掠为盗富抚定之悉籍为民陞左布政使额森入边道阻饷絶防富督粮八万石饷边寻拜副都御史巡抚大同旣去民肖其像于庇民祠中祀之官至户部尚书卒諡恭定
　　王暹浙江山隂人进士景泰初以右副都御史巡抚河南筑堤置堡以捍河溢又泄沁水为漕渠之助再逾年境内稍寜乃致仕
　　王亮字希明直大城人进士景泰初为河南右布政使先是河决荥阳田庐禾稼渰没甚众亮至始塞决口复开渠引水入漕百姓获免垫溺之患汴人建祠祀之
　　王槩字同节江西庐陵人进士景泰中为河南按察使狱无留滞时有囹圄空虚之謡天顺初被诬下诏狱时襄王入觐上问官吏贤否王首称槩上即宥之官至刑部尚书卒諡恭毅所着有驳藁若干巻为法家所宗
　　马谨直新乐人进士景泰中以左副都御史巡抚河南至即察属吏之贪墨蠧民者若干人悉奏罢之百姓称快寻以老乞去
　　高明字上达江西贵溪人进士景泰末以监察御史巡按河南宣滞理枉罢不职吏六十余人以忠直敢言见知于上官至佥都御史
　　刘昌字钦谟江南吴县人进士天顺中为河南副使提督学校昌博闻强记丰于文词性与人寡合范士之暇尝裒集河南名贤遗文作中州文表着岳台集共若干巻行于时官至广东左叅政王恕字宗贯陜西三原人进士成化初以左副都御史巡抚河南值旱蝗恕祷于济渎应期大雨复命有司设法捕蝗因上疏自劾乞上崇俭去奢以回天意是嵗蝗不为灾累官吏部尚书刚正亷直公忠体国为名臣第一卒赠太师諡端毅
　　陈选字士贤浙江临海人进士成化初为河南副使提督学校尝立社学刋小学书令诸生诵习歴郡县止宿学宫以身为教诸生翕然感化陞按察使持宪公亷不畏强御时中官汪直管西厰事能立中人祸以事至河南藩司以下诸官皆竦息郊迎选不为礼俟其至盛服自公署中道入直不能堪诘责之选宻疏其专擅之罪疏留中直还上问河南官孰贤直以选对上出其疏示之直惶惧谢罪后选以母忧去行李萧然有车一辆而已士民遮道送之为立生祠官至广东右布政使卒諡恭愍
　　原杰字子英山西阳城人成化初以戸部左侍郎巡抚河南考覈文武诸官时以精明公正称又六年复涖河南兼治郧阳荆襄抚慰雕残流移日附奏置淅川桐栢南召宝丰伊阳诸县事竣陞兵部尚书未至卒今南阳诸县皆立祠祀焉
　　何乔新字廷秀江西南城人进士成化中为河南按察使博学能文刚介寡合钧州人赵姓者饮陈氏酒肆夜归溺于河赵之子讼陈殴死诬服乔新曰肆栉比民居殴必有闻去河且逺负尸徃投岂不虑有见者验其尸脑间有沙遂释陈又值开封嵗饥乔新发麦赈之所全活者甚多官至刑部尚书卒諡文肃
　　蓝忠广西马平人成化中以都知监太监镇守河南资性俭朴政尚简静涖汴甚久无费财劳民之事随侍人役亦知自敛去后汴民思之
　　吴道宏字文博四川宜宾人成化中以监察御史巡按河南严明清慎风纪振扬未几原杰荐抚南阳襄荆流民民皆安辑累迁南京大理寺少卿张瑄字廷玺江南江浦人进士成化中以右副都御史巡抚河南时按察使何乔新副使陈选并有亷能声瑄至首荐之人服其明河南军粮二十七万石先在元城交兑瑄以元城非河南辖地不便钤制乃改置仓于彰徳水次军民称便明年瑄以例入京议事因奏时宜凡十有八事俱允行比还值大饥瑄发廪赈济仍于城四门设粥以给饥者出官库衣布以给寒者无居止者查闗厢空屋以处之全活不啻数万官至南京刑部尚书
　　吴伯通四川广安人进士成化中为河南佥事提督学校伯通博通六经躬为讲解一时生徒造就居多擢浙江副使
　　冯昱字景阳山东濮州人监生成化中为河南副使时藩府承奉有卞姓者频出督租至缚民妻孥而祼辱之民积怨将作乱昱乃单骑率健卒数人缚卞数其罪仍疏于朝诏置之法民乃安先是塞河之费嵗常数万昱建顺导防河患不作民尤徳之
　　秦纮山东单县人进士成化中以副都御史巡抚河南防阉直以事经汴窃弄威福声势烜赫诸官率屈礼以见纮独与抗礼略不为屈直亦知重纮不为较己而纮宻疏奏直多带旗校骚扰地方后直回京上以纮疏示之直免冠谢罪纮之声望益隆改抚宣府去之日士民遮道攀留官至戸部尚书卒諡襄毅
　　张晓字光曙陜西三原人进士治初为河南副使时河决黄陵冈浸汴城晓奉命治之导河几千里俾复故道工竣上劳以币镪进按察使决寃狱人称神明寻以忧去
