<!-- { "loadSidebar": true } -->
　　山涛字巨源河内人少有器量介然不羣举孝亷武帝朝累官吏部尚书甄防人物各为题目时称山公启事进尚书仆射加侍中初议伐吴涛曰自非圣人外宁必有内忧释吴以为外惧不亦善乎人服其识远卒赠司徒諡曰康
　　向雄字茂先山阳人父韶官至彭城太守雄初仕魏为秦州刺史入晋累官御史中丞迁侍中太康初为河南尹有大志在朝多所諌正
　　山简字季伦山阳人涛子性温雅有父风为征南将军镇襄阳每出游习家池上置酒輙醉而归名之曰高阳池子遐仕至东阳太守
　　南北朝向靖字奉仁山阳人与宋武帝有旧尝从征叅建武军事进平建业以功封山阳县五等侯又从征广固讨卢循及西伐司马休之平关中竝见任使永初间以佐命功封曲江县侯位太子左衞率加散骑常侍卒于官靖立身俭约不营室宇无田园商货之业时人称之
　　向柳字元季山阳人靖子有学义才能立身方雅太尉袁淑司空徐湛之扬州刺史顔峻皆与友善及峻贵柳犹以素情自许不推先之顺阳范璩诫曰名位不同礼有异数卿何得作曩时意邪柳曰我与士逊心期乆矣岂可一旦以势利处之及柳为南康郡以事系建康狱屡密请峻求相申救孝武尝与峻言及柳事竟不助之柳遂伏法
　　司马楚之字徳秀温人晋宗室少有英气能折节待士刘裕篡晋深惮之遣刺客沐谦图害楚之楚之待谦甚厚谦夜诈疾知楚之必来欲因杀之楚之闻谦病果自赍汤药徃省之谦感其意出七首于床下以状告楚之遂归北魏授荆州刺史寻拜安南大将军封琅琊王后出为镇西大将军在边二十余年以清俭着闻卒諡贞王子悦豫州刺史司马子如字遵素温人东魏丞相高欢入洛以为大行台尚书朝夕左右叅知军国天平初除尚书左仆射与高岳孙腾高隆之等共知朝政北齐受禅以翼赞功封须昌县公卒諡文明
　　张安祖河阳人袭世爵山北侯时有元承贵曾为河阳令家贫赴尚书求选天寒甚冻死路侧一子年幼停尸门巷棺殓无托安祖悲哭尽礼买木为棺手自营作殓殡周给朝野嘉叹尚书闻奏标其门闾
　　司马裔字遵防温人楚之曾孙少有志操仕魏为司徒府叅军事入周累迁骠骑大将军开府仪同三司封琅琊县伯寻进爵为公仕至西宁州刺史卒諡曰定裔性清约不事生产所得俸禄散之亲戚死之日家无余财宅宇卑陋治丧无所诏为起祠
　　士燮河内人吏部侍郎高构举为刑部郎燮执法平允有吏干为当时所称
　　唐王琚河内人性敏悟有才畧明天文象纬年甫冠驸马都尉王同皎器之会谋诛武三思琚与周璟等共计事泄同皎被害琚亡命佣于杨富商家商识其非庸人以女妻之睿宗立始还补诸暨主簿太平公主谋逆琚与太子谋诛之谓天子之孝异于匹夫当以安宗庙社稷为事为天下者岂顾小节太子悦奏为詹事府司直以诛奸党功累迁谏议大夫进戸部尚书开元中屡建边功封赵国公卒赠太子太保
　　穆宁河内人性刚正以气节自任初以明经调盐山尉安禄山反署刘道元为景城守宁募兵斩之檄隣州县并力捍贼史思明掠境郡守召宁摄东光令御之贼遣使诱宁宁斩以徇且遗书顔真卿同拒禄山真卿署宁为河北采访使后歴肃代二朝累官太子谕徳以秘书监致仕尝撰家令教诸子长赞御史中丞次质右补阙次员侍御史次赏监察御史昆弟皆以守道行义显世以珍味目之赞为酪质为酥员为醍酤赏为乳时韩休亦训子侄至严贞元间言家法者推韩穆二门云
　　娄师徳字宗仁原武人高宗时第进士授监察御史尝使吐蕃得其畏悦累迁检校丰州都督进同鳯阁鸾台平章事封谯县子卒諡曰贞师徳深沉有度量善知人有忤己輙逊以自免为将相者三十年恭勤朴忠以功名终与郝处俊相亚世之言长者称娄郝云
　　张廷珪济源人慷慨有志尚举进士累迁监察御史时张易之被诛议穷治党与廷珪言宜一切洗贷中宗从之迁黄门侍郎开元初诏王琚持节行塞下议者皆谓将袭回纥廷珪陈五不可又请复十道按察司廵视州县帝纳之出为州刺史徙蘓宋魏三州入为少府监封范阳县男卒赠工部尚书諡贞穆
　　韩愈字退之修武人父仲卿为武昌令有善政兄会第进士官中书舍人名甚高时号四防之一愈生三歳而孤随兄会贬官岭表会卒嫂郑鞠之自知读书日记数千百言及冠尽通六经百家学举进士徳宗朝由四门博士迁监察御史以论宫市贬山阳令有爱在民民生子多以其姓字之改江陵法曹叅军元和初拜河南令迁职方员外郎坐事复为博士既才高数黜官又下迁作进学解以自谕执政览之竒其才改比部郎中史馆修撰转考功知制诰进中书舍人改太子右庻子裴度以宰相节度彰义军宣慰淮西奏愈为行军司马愈请乘遽先入汴说韩使协力淮西平迁刑部侍郎寻贬潮州刺史潮有鳄鱼为患愈为文以祝患遂除改袁州刺史召拜国子祭酒转兵部侍郎成徳军乱杀节度使田正而立王廷凑围牛元翼于深州诏愈宣慰元翼得溃围出愈归奏转吏部侍郎卒赠礼部尚书諡曰文所着有原道原性师说等数十篇皆奥衍宏深左右六经学者仰之如泰山北斗宋元丰十年诏从祀　孔子庙庭子昶长庆中登第官礼部郎中昶子绾绲皆咸通中登第
　　王智兴字匡谏温人少骁鋭累立战功迁侍御史元和中伐李师道俘斩万计贼平进御史中丞后加尚书左仆射又以功封鴈门郡王进兼侍中卒赠太尉子晏平为散骑常侍迁朔方灵盐节度使裴休字公美济源人父肃浙东观察使休儿时偕兄弟入家塾讲习著述终年不出户举贤良方正为监察御史操守严正文宗朝拜相后罢为宣武军节度使不为皦察之行所治畏信卒赠太尉休为人醖借能文章书甚有法宣宗称为真儒者王晏宰温人智兴子神策军甘露之变以功迁御史大夫出为光州刺史有美政观察使叚文昌荐之朝累擢邠宁庆节度使回鹘平徙忠武军宣宗初以疾罢
　　五代段希尧河内人晋高祖为河东节度使以希尧为判官高祖军屯忻州军中有夜呼万歳者希尧劝斩其乱首乃止及高祖立稍迁諌议大夫使于吴越是时江淮不通凡使吴越者泛海多风波之患希尧过海遭大风左右皆恐惧希尧曰吾平生不欺汝等恃吾可无恐也已而风止歴莱懐棣三州刺史累迁礼部尚书卒赠太子少保
　　宋卢亿字子元河内人少笃学以孝弟闻歴晋汉周累官文舘直学士宋初迁河南少尹以清介自持亿恬退闻其子多逊知制诰即上章求解以少府监致仕
　　向拱字星民河内人少倜傥负气仕周初为皇城使累立战功迁检校太师宁武军节度使入宋封秦国公卒赠中书令子徳明官至洛苑使昱进士出身孙怿国子助教悦虞部郎中
　　卢多逊河内人亿子周显徳初举进士积官集贤校书宋初累迁翰林学士叅知政事太宗时拜中书侍郎平章事从平太原进兵部尚书多逊博涉经史文辞敏给好任数有谋畧坐事流崖州端拱初録其子雍为公安主簿孙又元为襄州司士张防字仲防河内人初为保定军司法叅军上书转运使钟离瑾愿捕剧贼以自效瑾壮其请奏徙安平尉前后捕盗三百余人尝与贼鬬流矢中臂不顾犹手杀数十人擢试秘书省校书郎明道中淮南饥自诣宰相陈救荒之策命知安丰募富民输粟以给饥者既而浚渒河三十里疏泄支流溉田数万顷外筑堤以备水患徙判忻州元昊反防筑城设竒贼死伤者甚众以功迁都官员外郎歴知莱邢二州范仲淹欧阳修皆荐其才累官至光禄卿
　　冯拯字道济父俊周太子賔客徙居河阳拯举进士累迁工部尚书以疾请罢拜刑部尚书知河南府聼以府事委官属乆之迁右仆射同平章事集贤殿大学士干兴二年进封魏国公既而五上表愿罢相拜武胜军节度使兼侍中判河南府仁宗遣人抚问还奏其家俭陋被服甚质太后赐以衾裯及锦绮屏卒赠太师諡文慤
　　穆衍字昌叔河内人举进士调华池令有民牛为仇家断舌而不知何人讼于县衍命杀之明日仇以私杀告衍曰断牛舌者乃汝邪讯之具服徙知淳化从韩绛宣抚陜西遇庆卒溃乱衍念母在耀亟谒归卒知衍名不敢近元祐初大臣议弃熈兰衍以为不可议遂止累迁陜西转运使加直龙图阁知庆州卒后追録不弃兰州议官其一子李伯宗字会之河阳人举进士歴官大理卿入对言今情重法轻者许奏请而情轻法重者不得焉恐非仁圣忠恕之意徽宗纳之迁刑部侍郎以显谟阁待制卒赠光禄大夫諡曰荣
　　傅伯成济源人字景初察孙少从朱熹学隆兴初举进士累官集英殿修撰知建宁镇江府皆有善政理宗时以寳谟阁学士致仕伯成纯实无妄每称人善不啻如已出语及奸邪则词色俱厉不少假借年八十四卒諡忠简
　　李曾伯字长孺覃怀人初通判濠州歴官寳章阁直学士进权兵部尚书淳祐中累以直言受赏曾伯初与贾似道俱为阃帅边境之事知无不言似道嫉之使不竟其用
　　元甯玉孟州人幼聪慧稍长才气超迈歴授百夫长中綂初从水军张万户建大都城及开邓州七里河引水注新野以通饷道劳绩为多累官镇国上将军浙西道行军都元帅
　　萧让字仲谦武陟人资禀纯笃才徳优赡累官山南湖北道提刑按察使卒赠司徒孟国公諡忠肃子珝见孝义志
　　吴恭祖字景庄孟州人沉毅有才识至元末为福建行省理问有能声累迁建兴汀福田路总管所至以重厚称卒赠兵部尚书追封渤海郡侯諡正肃
　　逯鲁曾字善止修武人性刚介通经术天歴初举进士授翰林国史院编修寻改监察御史劾中丞史显夫简傲又劾达实哈雅阿济拉太尉等八人皆巴延党朝廷肃然至正间丞相托克托讨徐州贼以官军不习水土募濒海盐丁为军乃超迁鲁曾淮南宣尉使领征讨事徐州平继使领所部军讨淮东卒于军
　　明元本武陟人父子英仕元为河阳尹本至正间举进士除邠州判官摄褒城安塞二县尹俱有治迹洪武初有司以明经举授懐庆府学教授迁察言司令史官至吏部郎中致仕
　　冯冕孟县人洪武初以儒士举授栾城县丞有亷能声寻用荐陞春坊賛善大夫九年迁刑部尚书以疾归老于家
　　郎敏济源人洪武初以国子生授监察御史擢饶州府知府敏为治亷而惠乐平民有诣阙愬邑大姓千余家谋逆者诏指挥潘某率兵徃捕之兵至饶敏惊乃先徃察之至乐平民皆耕牧如常时敏亷得愬者乃邑子以假贷不得怨诸大姓故重诬之敏还白潘不之信自徃察视果如敏言于是各以其家长逮至京辨其诬诏释之诛妄愬者葢霖孟县人有竒才洪武中由太学生任礼部主事二十六年被防掌部事规画建置多所裨益歴户工二部员外郎坐事谪居兴济用荐起授交趾府同知未抵任卒
　　王懋字希昭修武人永乐甲辰进士授海丰知县尝入觐以治行卓异赐锦衣一袭楮币五百缗仍宴礼部以褒显之累迁西安知府
　　刘干字孟贞修武人洪武癸酉举人仕为长州县丞清修苦节公平仁恕民信爱之比卒邑人如失父母贫不能归民买舟资送留衣冠塟于虎邱立石表曰刘公墩歳时致祭焉
　　王黻字文绣河内人永乐癸卯举人授峄县知县莅政亷勤练逹治体秩满峄民诣阙乞留上从之仍赐勅褒异任十八载归民道挽留不忍释李端澄字学溥武陟人由成化丁未进士歴任南台御史劾宦官蒋宗外迁甘肃兵备道时西防入犯端澄同威宁伯王越追至贺兰俘斩甚众朝廷赐以文绮银牌陞云南按察司以忤刘瑾致仕归足不履公庭人亦不敢干以私殁后何瑭表其墓祀乡贤
