<!-- { "loadSidebar": true } -->
　　李仲和河隂人性纯笃以文吏从事阃幕元兵攻襄阳下重庆定西蜀多其賛画以功累迁建徳路总管子廷瑞延祐中任浙江等处行中书省宣抚使
　　明任昻字仲升河隂人博览羣书早有才誉元末举进士授晋宁县尹不拜隠居日以经史自娱明洪武初以儒士训襄垣县学累官礼部尚书
　　王彰字文昭郑州人博学有才望洪武中领乡荐入太学初授吏科给事中陞山西左参政入为礼部右侍郎寻调户部陞右都御史巡抚乡邦时河南水灾民多流亡而长吏不恤遂奏黜贪尅者百余人罢不急之征十余事招复流民发廪赈贷多所济活彰为人谦恭庄重人莫敢干以私时刘观为左都御史用法之公人以彰为优云
　　李春荥阳人洪武中授兴化知府政尚仁恕拓筑郡城而民不扰又修建陂堰及西湖等十斗门凡有利于民者无不为之后卒官民欲留葬于蒲其妻不许因请衣冠窆之
　　楚荆瑞荥阳人明成化甲辰进士天性至孝事亲晨昏定省无间初任山东长清令改任浙江长兴刑清政简卒祀乡贤
　　禹好善字存诚汜水人天启壬戌进士授监察御史章奏屡上悉防嘉纳后差巡漕转运有方再按山东墨吏望风解绶去致仕后讲学以濓洛闗闽为宗祀乡贤
　　皇清孟学孔字习鲁郑州人顺治丙戌进士授建宁推官幼失怙事孀母至孝嵗饥出粟五十石煮粥济人复输义田五十亩给亲族之不能婚葬者任东昌土寇作乱逼城下学孔设法擒其渠魁枭首示众贼势瓦解福清贾人为刁民讦讼学孔立断其狱衷白金来谢叱去之康熙十八年祀乡贤赵耀奎郑州人明崇祯中防贡生
　　本朝歴官襄阳通判幼失恃三年不饮酒茹荤明末流宼猖獗耀奎输资助郡守甓城及贼薄城下耀奎亲抚垜夫逻卒劳以酒食众感奋无不以一当百城获全州东北正当贾鲁河下流民数被水患耀奎捐筑堤埂延袤十里至今便之初任山东范县兵燹之余凋敝殊甚力劝耕凿渐至富庶后迁泉州同知以疾卒康熙元年祀乡贤
　　李永芳荥阳人由拔贡任蓟州州判幼丧母事继母至孝葬祭悉遵丈公家礼任蓟州日屏絶一切餽遗旧例养马银三百金出自里民永芳悉除之荥阳旧有索河古渡嵗久桥圯行者病涉永芳捐赀修葺以便往来康熙元年祀乡贤
　　陜州
　　晋王濬字士治湖县人家世二千石濬博涉坟典尝从事征南将军羊祜祜深知待之累迁益州刺史太康初以平吴功拜辅国将军寻封襄阳县侯加特进散骑常侍卒諡曰武
　　隋杨尚希农人祖贞魏天水太守父承宾商直淅三州刺史尚希龆龀而孤年十一辞母请受业长安卢辩见而竒之令入太学专精不倦仕周为国子博士赐爵髙都县侯隋初以尚希宗室之望授度支尚书进爵为公开皇中出拜蒲州刺史在州甚有惠政卒于官諡曰平子旻嗣
　　唐常达陜州人髙祖时从征薛举时举方强达败其子仁杲斩首千级举遣将仵士政绐降伺隙刦之并其众二千归贼达不屈及仁杲平帝见达曰卿忠节古人不过为执士政杀之赐布帛三百段以达事授之史官终陇西刺史
　　姚懿崇父先世吴兴人以祖仕陜遂家焉隋乱授硖石县令辑宁部曲以义应髙祖官至巂州都督赐吏部尚书諡文献
　　姚崇字元之陜州人父懿贞观中为巂州都督諡文献崇少尚气节长乃好学举下笔成章科授濮州司仓参军累迁鳯阁侍郎以张易之譛出为灵武道大总管张柬之等诛二张崇与谋以功封梁县侯睿宗立拜兵部尚书同中书门下三品进中书令宗立崇先以十事启宗而后受命封梁国公迁紫防令时帝方躬万几朝夕询逮它宰相畏威谦惮唯崇奏决如流独佐裁断尤长吏道三为宰相常兼兵部屯戍斥堠士马储械无不谙记承权戚干政之后常先有司罢冗职修制度择百官各当其材与宋璟同心辅政史称璟善守文以持天下之正崇善应变以成天下之务开元盛治实本二人卒赠扬州大都督諡文献子奕少修谨累官尚书右丞
　　杨元琰字温卿阌乡人性孝居父丧七日不食初补梓州司仓参军平棘令课第一玺书褒厉五迁州刺史咸有风绩悲涕慷慨志在王室张柬之执政引为右羽林将军与李多祚等谋诛二张进云麾将军封农郡公赐铁劵恕十死时敬晖为武三思所搆元琰知祸未巳乃诡计请祝髪事浮屠悉还官封中宗不许未几敬晖等果为三思所害元琰独免四迁刑部尚书封魏国公以太子宾客致仕諡曰忠
　　张守珪陜州人慷慨尚节义善骑射开元中为州刺史敌奄至众失色守珪置酒城上防诸将作乐敌疑有备不敢攻引去守珪因纵兵击败之累迁幽州长史河北节度副大使时契丹连年梗边不能制守珪至每战辄胜后以计尽灭其党帝赋诗宠之加拜辅国大将军右羽林大将军子献诚以军功累迁检校户部尚书
　　张献甫陜州人献诚从弟以军功试光禄卿殿中监从贾耽讨梁崇义又从浑瑊讨朱泚以功累迁至金吾将军检校工部尚书贞元四年领邠宁节度使献甫断山浚堑选岩要地筑烽堡请复盐州及洪门洛源镇屯兵诏可献甫遣兵马使魏茪逐吐蕃筑盐夏二城敌众畏不敢入寇加检校尚书左仆射卒赠司空
　　张彖陜州人举进士不肯谒杨国忠或劝之曰见之富贵可立图彖曰君辈倚杨右相如泰山吾以为氷山耳皎日一出君辈得无失所恃乎遂隠居不仕
　　杨虞卿字师臯农人父宁为国子祭酒有髙操虞卿第进士举博学宏词科监察御史穆宗初立虞卿上疏论谏帝皆纳之累迁文馆学士出为州刺史改京兆尹后坐事贬处州司户参军卒子三知迁知权汉公皆擢进士汉公最显
　　姚朂字斯勤陜州人崇孙长庆初擢进士第数为使府表辟进监察御史佐盐铁使务累迁谏议大夫更湖常二州为宰相李徳裕厚善及徳裕为令狐绹等譛逐摘索支党无敢通劳问既居海上家无资储病无汤剂勗数馈饷候问不随时为厚薄人以是称之
　　五代髙季兴字始孙硖石人梁初拜荆南节度使始至江陵一城而已季兴招辑绥抚末帝封为渤海王唐初封南平王子从诲封渤海王孙保融周封南平王
　　宋韩川字元伯陜州人举进士元祐初为监察御史极言市易之害迁殿中侍御史仕终吏礼二部侍郎
　　明范敏阌乡人性聪慧博综文史名重乡闾洪武中以秀才举累官户部尚书
　　李渊字本静灵寳人为诸生时皇太子道经桃林驿渊以时事进谏深见采纳因命説经数章皇太子悦赐寳镪二贯以旌之洪武中贡于朝授龙阳县丞稍迁至孟县令有惠政嘉禾屡出百姓安乐既去孟人建祠祀之
　　任祐灵寳人性资颖悟笃学慎行洪武中以太学生授山东诸城知县政声着闻陞永平府同知累擢四川右布政使
　　石璞陜州人好读书不事华靡以吟咏自娱乐洪武中以儒士荐累官户部侍郎
　　曹庭训灵寳人性资聪敏处事果决乡里曲直悉求判正洪武中以人材举授应天府尹
　　何濬字秉哲灵寳人正徳辛酉举人擢知象州值洞蛮黄甫荣叛濬亲往宣示徳意遂致欵服既而入觐甫荣率所部防送出境感泣不忍别后改知赵州有宦官侵民田二千余顷濬以状闻卒归其地于民秩满陞南康知府修白鹿洞书院广构斋舍聚属邑子弟延知名士胡居仁等六人以教之一时成者甚众以致仕归南康及象赵人皆立祠祀之子钧字仲衡成化乙未进士授监察御史擢大理寺右寺丞官至户部侍郎钧明习法律所至有声
　　许进字季升灵寳人成化丙戌进士授监察御史出按甘肃及山东辽东风裁凛然累迁佥都御史巡抚甘凉初吐鲁番头目伊兰老而机警率众杀哈密都督擒其王善巴占据城池进曰以此攻彼古之良防乃遣辩士説罕都齐勤宣布朝廷威徳加之犒赏罕都齐勤皆愿效死进乃白兵部尚书马文升令总兵彭清率所部及诸番兵攻哈密故城破之伊兰夜遁西域遂宁晋副都御史寻召为户部右侍郎外戚渔夺民田进皆厘正之贵幸者不乐乃造飞语中之俄奉防致仕公卿台臣奏荐者凡四十八疏武庙即位召拜兵部侍郎晋尚书改吏部进直节愈着时逆瑾用事以进不附已矫防削职是年八月感疾卒九月瑾诛诏复职遣官营葬赠太子太保諡襄毅所着有宪台奏议行于世子八人皆贵显
　　许赞字廷美灵寳人进子治已未进士授大名府推官时有夜杀人者取其首以去晓起负薪者途拾血刃售诸市逻者执以告拷掠诬服赞独疑之久果得杀人者一讯即服未几征授监察御史改翰林院编修正徳初逆瑾以赞父不附已矫防调临淄知县瑾诛陞浙江按察司佥事改山西提学首上疏进薛瑄从祀士论韪之世宗即位累迁吏部尚书文渊阁大学士进少傅后致仕归卒諡文简所着有松皋集
　　许论字廷义灵寳人进第八子嘉靖丙戌进士累官兵部尚书总督蓟辽常进九边图以不附严嵩为赵文华鄢卿等所排嘉靖三十四年乞休归彭应震灵寳人崇祯元年由拔贡任浙江处州府通判擢宁武闗同知祀乡贤
　　皇清陈主防字世持灵寳人顺治甲午举人任江南宁国令邑旧例里长输值办粮当役者往往至破产防请易条编民得保其业俗嫁女过奢以至生女多溺死防出示严禁并立奁赠之规嫁女不得过侈俗始改革歴陞工部员外郎康熙五十二年祀乡贤
　　光州
　　周黄歇汝南人游学博闻事楚顷襄王顷襄王以歇为辩使于秦上书秦昭王止白起韩魏之兵反覆数千言辞甚辩秦王乃止白起而谢韩魏发使赂楚约为与国歇受约归楚楚使歇与太子完入质于秦秦留之数年楚襄王病太子不得归歇忧之甚乃令太子变衣服为楚使者御以出闗而歇守舍度太子去已逺秦不能追歇乃言于秦昭王曰楚太子已归出逺矣歇当死愿赐死昭王大怒欲杀之范睢曰歇为人臣出身以徇其主太子立必用歇不如归之以亲楚秦因遣黄歇歇至楚三月顷襄王卒太子完立是为考烈王元年以歇为相封春申君相楚四年将兵往救赵解长平之围为楚北伐灭鲁以荀卿为兰陵令当是时楚复强赵平原使人于春申君为瑇瑁簪刀剑室以珠玉饰之以夸客春申君客三千余人其上客皆蹑珠履以见赵使赵使大慙初楚王赐歇淮北地十二县歇遂家于州今州治其遗宅后复请封于江东因城故吴墟故吴地亦有歇封国
　　唐陈酆字有芑旧为光州人因祖元光戍闽有功世守漳州遂为闽人父珦举明经及第授翰林承防珦生酆幼耽经史天寳六年举秀才旋任辰州宁逺令在都见李林甫杨国忠柄国无意仕进回访光州旧第川原壮丽再新而居之数年安禄山乱漳州民诣福建观察使乞遵旧制命陈酆领州事以拯民生朝是其请酆至漳建学延师锄强救灾一如祖父之政
　　方涑字仲成弋阳人景云初进士累官鸾台侍郎开元中封禅为礼仪使涑搜举典礼容止闲雅宗叹其知礼封云亭侯
　　王潮字信臣固始人以材知名僖宗时举兵畧定闽地昭宗假潮福建观察使乃作四门义学还流亡定赋敛遣吏劝农人皆安之后为威武军节度使卒赠司空
　　王审邽字次都固始人潮弟为泉州刺史检校司徒喜儒术通书春秋善吏治流民还者假牛犁与完庐舍中原乱公卿多来依之赈赡以财如杨承休郑璘韩偓归傅懿杨賛图郑戬等赖以免祸审邽遣子延彬作招贤院以礼之
　　五代詹君泽光州人避乱迁闽隠植徳山下常诣闽王上书闽王昶欲留之君泽以诗谢之曰周粟纵容宁忍食葛庐频顾漫劳思
