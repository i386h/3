<!-- { "loadSidebar": true } -->
　　唐韩愈张中丞传后【元和二年四月十三日夜愈与吴郡张籍阅家中旧书得李翰所为张巡传翰以文章自名为此传颇详宻然尚恨有阙者不为许远立传又不载雷万春事首尾远虽材若不及巡者开门纳巡位本在巡上授之柄而处其下无所疑忌竟与巡俱守死成功名城陷而虏与巡死先后异耳两家子弟材智下不能通知二父志以为巡死而远就虏疑畏死而辞服于贼远诚畏死何苦守尺寸之土食其所爱之肉以与贼抗而不降乎当其围守时外无蚍蜉蚁子之援所欲忠者国与主耳而贼语以国亡主灭远见救援不至而贼来益众必以其言为信外无待而犹死守人相食且尽虽愚人亦能数日而知死处矣远之不畏死亦明矣乌有城坏其徒俱死独防愧耻求活虽至愚者不忍为呜呼而谓远之贤而为之耶说者又谓远与巡分城而守城之陷自远所分始以此诟远此又与儿童之见无异人之将死其脏腑必有先受其病者引绳而絶之其絶必有处观者见其然从而尤之其亦不达于理矣小人之好议论不乐成人之美如是哉如巡远之所成就如此卓卓犹不得免其他则又何说当二公之初守也宁能知人之卒不救弃城而逆遁茍此不能守虽避之他处何益及其无救而且穷也将其创残饿羸之余虽欲去必不达二公之贤其讲之精矣守一城捍天下以千百就尽之卒战百万日滋之师蔽遮江淮沮遏其势天下之不亡其谁之功也当是时弃城而图存者不可一二数擅强兵坐而观者相环也不追议此而责二公以死守亦见其自比于逆乱设淫辞而助之攻也愈尝从事汴徐二府屡道于两府间亲祭于其所谓双庙者其老人往往说巡远时事云南霁云之乞救于贺兰也贺兰嫉巡远之声威功绩出已上不肯出师救爱霁云之勇且壮不听其语强留之具食与乐延霁云坐霁云慷慨语曰云来时睢阳之人不粒食月余日矣云虽欲独食义不忍虽食且不下咽因拔所佩刀断一指血淋漓以示贺兰一座大惊皆感激为云泣下云知贺兰终无为云出师意即驰去将出城抽矢射佛寺浮屠矢着其上甎半箭曰吾归破贼必灭贺兰此矢所以志也愈贞元中过泗州船上人犹指以相语城陷贼以刃胁降巡巡不屈即牵去将斩之又降霁云云未应巡呼云曰南八男儿死耳不可为不义屈云笑曰欲将以有为也公有言云敢不死即不屈张籍曰有于嵩者少依于巡及巡起事嵩尝在围中籍大歴中于和州乌江县见嵩嵩时年六十余矣以巡初尝得临涣县尉好学无所不读籍时尚小粗问巡远事不能细也云巡长七尺余须髯若神尝见嵩读汉书谓嵩曰何为久读此嵩曰未熟也巡曰吾于书读不过三遍终身不忘也因诵嵩所读书尽巻不错一字嵩惊以为巡偶熟此巻因乱抽他帙以试无不尽然嵩又取架上诸书试以问巡巡应口诵无疑嵩从巡久亦不见巡常读书也为文章操纸笔立书未尝起草初守睢阳时士卒仅万人城中居人戸亦且数万巡因一见问姓名其后无不识者巡怒须髯辄张及城陷贼缚巡等数十人坐且将戮巡起旋其众见巡起或起或泣巡曰汝勿怖死命也众泣不能仰视巡就戮时颜色不变阳阳如平常远寛厚长者貌如其心与巡同年生日月后于巡呼巡为兄死时年四十九嵩贞元初死于亳宋间或传嵩有田在亳宋间武人夺而有之嵩将诣州讼理为所杀嵩无子张籍云】
　　宋王安石河圗洛书义【孔子曰河出图洛出书圣人则之图必出于河而洛不谓之图书必出于洛而河不谓之书者我知之矣图以示天道书以示人道故也葢通于天者河而图者以象言也成象之谓天故使龙负之而其出在于河龙善变而尚变者天道也中于地者洛而书者以法言也效法之谓人故使龟负之而其出在于洛龟善占而尚占者人道也此天地自然之理而圣人于易所以则之也】吕祖谦书伊川易传后【伊川先生遗言见于世者独易传为成书传摹寖舛失其本真学者病之某旧所藏本出尹和靖先生家标注皆和靖亲笔近复得新安朱熹元晦所订讐校精甚遂合尹氏朱氏书与一二同志手自参订其同异两存之以待知者既又从小学家更正其文字虽未敢谓无遗恨视诸本亦或庶防焉防稽周汝能尧夫鄮山楼锷景山方职教东阳乃取刋诸学宫】欧阳修跋张中丞传后【唐张中丞传李翰撰呜呼张巡许远之事壮矣秉笔之士皆喜为之称述也然以翰所记攷唐书列传及韩退之所书皆互有得失而列传最为疏畧虽曰史家当记大节然其大小数百战屡败贼兵其智谋材力亦有过人可以示后者史家皆灭而不着甚可惜也翰之所书诚为太繁然广记备言所以备史官之采也】
　　元王恽跋夷门市防图后【孙樵读开元杂报至生恨不为太平人岂声名文物矫首拭目闻可喜而观可乐乎近阅夷门市防图其风物气习备见政和间流宕浮靡之俗然非盛极无以臻此此予生长汴梁及见百年遗老往往尚能谈当时风物令人不觉有孙氏之叹但二帝播迁己兆朕于此所谓治乱之迹接踵相寻也画品则秾纎巧丽出内供奉手无疑正可与梦华録互为之览耳至元丙子二月观于平阳寓舍夏六月重见于汴京试院中明年夏六月立秋后一日连雨中静坐偶书于燕东开杨坊李黄门之故堂】吴澄题河南程氏世系后【大程先生仕金陵宋淳熙间祀于学既而有専祠既而有书院犹以为未也乃立五世孙奉祠事再期而殇又以名幼学者承五世孙后先生为往圣继絶学而诸君子为先生继絶世亦云厚矣呜呼曾是足以报罔极之恩哉二百年来家藏程子之书人诵程子之言口说沸溢咸谓洛学盛行呜呼果有一人能明斯道者乎然则世之已絶而复续也若可幸道之已续而又絶也宁不重可叹矣夫】
　　明苏伯衡跋汴京留守兼开封尹宗泽诰后【右故宋宗忠简公复官诰谨按公元祐六年年三十六进士及第调馆陶尉歴龙游胶水赵城令政和二年改官知掖县差通判登州道士髙严昭恃势犯法公穷治之不少假严昭至京师因林灵素诉公改建神霄宫不当公既乞祠而归犹坐削夺羁置镇江实宣和元年以四年郊恩叙复就差监镇江酒官此则当时所被诰也六年除通判巴州事靖康二年御史中丞赵过庭等荐公可台职召赴阙假宗正少卿充和议使公奏名不正改计议使议者以公刚方难合必不屈徒死无益乃不遣行会选易河朔帅守擢公直秘阁知磁州加河北义兵都总管就迁秘阁修撰髙宗以亲王奉使过磁公力止之朝廷即授以天下兵马大元帅公为副元帅暨髙宗即位南京命公以龙图阁直学士知襄阳府俄徙知青州又用尚书左仆射李纲荐知开封府遂以延康殿学士为京城留守兼开封尹陞资政殿学士建炎二年秋薨于汴有旨除公门下侍郎御营副使依旧留守而遽以讣闻诏赠观文殿学士諡忠简先是公上休致之请而授朝散大夫后恤典行累进其阶由通议大夫至开府仪同三司诗不云乎无竞维人若公者非所谓命世之大材欤方公盛年置之散地且逾三纪一忤权幸坐废四年及河北事势危急始举磁以授之公年巳六十八矣其受任居守也二帝北狩髙宗南巡于斯之时岌岌乎如以一缕之线引千钧之石而临万仞之渊尚赖公虽老奋然自以身任恢复之事夫何规模甫定功业垂成而时宰见忌遇事辄从中沮之公不胜忧愤疽发于背而死兹非有志之士所为太息流涕者耶公既薨而宋竟失中原矣岂人之无禄而天不憗遗耶将未欲混一而遽夺之耶于戏丧乱之来必生弭乱之材以济其后公材略不世出天固生之徽宗固不用之髙宗虽用之又不免以小人间之是则公之吞志以没宋之偏安于一隅者岂天运哉抑亦有人事焉览是诰者未可直以为足见一代故事也此诰行于宣和四年壬寅后二百八十二年为人洪武六年癸丑公七世孙经重加装潢且请其表兄苏伯衡识公削夺之由并官代之槩以便观者而伯衡辄以所素慨者系之实是嵗之十月二十日也】杨循吉题缓庵西巡录后【侍御嵩南李公早居内台以风力称既而引疾家居者累年多读书多究理备谙世故有志经纶登朝以忠鲠为己任诀别妻子不复留意家事及奉命巡关中大肃宪纪锄强芟梗所至奸慝屏迹政迹之美近所未有不幸为匪人所搆系狱滨死大冢宰三原王公西人也为之昭雪頼皇上圣明采纳从谪岭表而公之为御史其名由是益震凡世之秉赋刚直思嫉恶而不能者莫不慕之古所谓伟男子者公非其人耶公常言人无不死官无不休其存心葢如此卒之求仁得仁以无负其志一何壮也西巡录若干巻皆陜台所撰奏议多见施行不但忠肝义胆皎如天日而条陈明畅抑非儒吏之兼长者不能是则国脉元气于是乎在岂直文字云乎哉公初谪过苏词色雍容险易不惊今恩赐还可以为君子贺敬书末简用达景慕之私焉】王恕跋耿氏家乘【右户由乃卢氏县耿汝明先生初受防时所给公据是其领乡荐时所受墓志是其子清恵公为黄门时志先生之墓者其文则丰城黄冢宰公之所撰也墓表是清惠公为都运时表先生之墓者其文则南郡杨文定公之所撰也先生恕不及见矣景泰癸酉恕以大理寺副请假西归得拜清惠公于陜西行台时公以少司寇节镇其地明年甲戌回京始识先生之孙大宗伯好问时好问初登进士为庶吉士也计今已三十七八年矣兹又幸得与好问同朝颇相知以故稔闻先生出处德善之详今由此卷观之奚啻亲见先生之面非惟起恕景仰之私且有以騐向之所闻者为不诬于乎人固有家世清白而子孙无闻望显融者或有之求其父子相继并着勲贤俱至尚卿者则鲜矣惟先生克承累世诗书之业出际明时发身科第拜师儒之官遂教育之乐厥后子为大司寇孙为大宗伯累膺褒赠有光前烈世岂多得哉孰谓非先生德善之积乎矧大司寇大宗伯相继登庸复有功德及人未可以涯涘测吾知耿氏之子孙嗣是而益昌大也】彭泽与李巡抚书略【鲁斋践履笃实出处分明薛文清以为善学孔子至于经济之略见诸实用殊非浅学所能拟议又云当责之守令学职捜集先生所着鲁斋大学竝性理大全所取语录及家谱鲁斋遗书并集奉台下副提学宪使编校为全书亦盛举也又云渑也月川曹先生少负奇质知读书即慕圣贤之学修已教人治家事亲率自躬行推之为霍蒲二庠学正四方学者从之甚众各有成就薛文清公最推尊之两典霍庠霍人事如父母既而卒于霍遂留葬翰林编修卓庵黄先生过渑池拜其祠询其墓所佥曰在霍叹曰老先生一代名儒独不思故乡乎遂捐赀属县尹竝其子琇等移葬渑池又云渑池门祚衰薄遗书亦恐久而散亡矣录其所遗刋行之斯文之幸也】李梦阳题明远楼诗后【夫握枢居要则意飘江湖处幽履闲则心悬魏阙所谓情以地殊音由感发者也矧登髙作赋古称大夫之才而采诗观风今有监国之任者乎纪元之岁时菊载华兹筵是开四子邂逅于一楼俯乔岳览长河眷焉有感于斯逰爰各赋诗一首嘉靖元年秋七月也】
