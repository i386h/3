<!-- { "loadSidebar": true } -->
　　呉伯昻归德人问学该博元末隐居不仕明洪武初以儒士征至京师仪度老成特拜国子监祭酒造就人才有法居数歳卒于官
　　杨睿柘城人洪武初举进士累迁平阳知府处事以公化民有法不数月政敎兴行刑清讼简民称其贤尝歳旱睿祷之甘雨随注后致仕归吏民遮道泣留殁祀乡贤
　　樊镇考城人赋性刚直博通经史洪武中登进士第授监察御史振扬风纪有能声特陞山西副使转浙江左叅政复陞山西右布政使所至防干勤敏时人称之
　　李从义字守信归德人洪武中进士上疏言黄河泛溢为患有可塞之法朝廷从之水患遂除民得安居既而试事有能擢监察御史执法不挠久之出知晋州为政颇得民心寻乞致仕
　　张麒永城人性严重乐善好义洪武末仕至指挥使卒于官以外戚累赠彭城侯諡恭靖歴事四帝小心恭恪缙绅重之子升任府军衞指挥佥事正统初封惠安伯为人淳谨朴俭守法循理不以贵戚自居
　　冀凯鹿邑人以文才贡入太学授广西禄州判官防干有为正直不挠荐陞兵科给事中寻陞工部左侍郎清誉益振
　　徐永达字志道归德人少负气节洪武丙子举于乡授宝鸡敎谕科条甚严士类化之将奏绩宝鸡士诣阙乞留上可其奏俾之复任永乐间召至京师拜翰林院编修歴迁左春坊中允鸿胪寺卿宣庙时三使交趾卒致帖息终山西按察使
　　陈亨归德人为人勇敢有膂力累从征伐有功永乐初授金吾右衞指挥使歴陞后军都督府佥事同知官至前军都督府左都督
　　轩輗字惟行鹿邑人永乐末举进士擢监察御史出按福建擿发如神正统中陞浙江按察使尝行郡至仪门会寮属检阅衣槖归亦如之所至豪猾屏息居九年着一青布袍无间寒暑破则补缀所茹不过蔬食或日啖胡饼一枚与僚属约三日各出俸米市肉一斤家口众者皆不能堪故旧会晤止一饭或烹一鸡则人骇之以为盛馔闻亲丧即日就道服阕陞副都御史总理南京粮储清声益励天顺改元进刑部尚书告归起拜左都御史歴六年所上三百余疏皆关军国大计致仕卒赐祭諡介肃
　　朱谦夏邑人以廕补指挥累陞都督佥事充总兵官镇守宣府会北边急谦斩俘甚众景泰初论功封抚宁伯卒諡武襄子永屡平剧冦进爵为保国公治间卒追封宣平王諡武毅
　　潘礼字嘉会归德人天顺庚辰进士授户科给事中刚直敢言累迁工部左侍郎奉勅理易州厰厰故有园圃果蔬之利为守者所侵渔歳时馈遗中贵人礼取其直需国用絶馈遗中贵疾之礼累疏乞休及归箧惟敝衣图籍数事而已巡抚韩邦问以礼清节纯行疏于朝武庙命有司月给米三石特加慰问年八十四卒
　　李孟字时雍睢州人成化初举进士授给事中歴官南京工部尚书宪庙时尝奉使占城逺方向化朝廷有清慎老成之褒及卒赐祭葬着睢州志蔡天祐字成之睢州人治进士改庶吉士累迁山西按察使时大同五堡军叛杀抚军事闻天祐以荐擢右佥都御史巡抚其地既至集乱军谕以朝廷威德众志稍定会侍郎胡瓒帅兵讨叛众疑惧以总兵桂勇卖已围其宅天祐冐白刃往救之复示以逆顺祸福众悟号泣请罪天祐疏请戮其首恶胁从弗治进兵部侍郎民为立生祠
　　乔恕字希仁宁陵人治庚戌进士知平陆县调婺源授御史寿宁侯家奴犯罪恕讯之抵于法疏劾刘瑾谪邳州判官瑾败起补湖广防议歴太仆卿卒于家
　　沈瀚字东之商邱人成化甲辰进士知建宁府养士爱民以忤瑾致仕
　　宋纁号栗庵商邱人嘉靖丙辰进士山东道御史出按陜西值中贵吕用等以传奉监十二团营挠法抗疏弹之按应天劝人筑圩田以障水按山西擒大盗李九经擢右佥都御史巡抚保定歳荒矫诏发仓廪赈之晋戸部侍郎总督仓清漕运其运于京者改至通州而止擢户部尚书或议开矿纁曰是利薮亦祸薮也或议鬻爵纁曰是利府亦弊府也格不行开封归德洪永以来行盐原附长芦成化间改山西盐味苦恶民买而弃之私鬻公行聚众拒官兵纁复疏请改食长芦归德衞洪永以来原随京操成化间以徐泗二衞逃亡令代漕运七十二船又疏令仍归徐泗擢吏部尚书神宗在御日久有直言激切指斥乘舆者全不谴呵曰此不过欲沽名耳于慎行尝称圣明寛度纁独愀然曰宁可责及言官或者还有儆省若一概置之是全无痛痒无药可医矣后凡有奏请一切留中人咸服其先见卒赠太子太保諡庄敏纁天性寡欲不置妾御宦游二十年止防老仆数人自幼至老虽近侍婢仆不栉沐不之见着有四礼初稿古今药石商丘县志从子沾万厯辛卯举人山东福山令以循良闻
　　沈鲤字仲化号龙江归德人嘉靖乙丑进士授庶吉士会权珰黄锦縁同乡故以币交鲤峻拒不纳累陞礼部尚书入阁办事请复建文年号修景皇帝实録晋太子太保与江夏郭正域同心辅政首劝上听言图治以荐贤为第一义列谨天戒恤民穷等十事书于碑每入朝必向之黙祷冀牖宸衷同列谗为诅咒神宗立命取视释然曰此岂诅咒耶时矿税为害力请除之以方鲠去位归自题一小园曰优老赐间所著书有南宫草纶扉草等集卒年八十五赠太师諡文端
　　王尧日字明特鹿邑人嘉靖戊戌进士刑科给事中劾兵部右侍郎总督蓟辽胡守中擅伐边木自撤藩篱守中竟死西市甲辰辅臣翟銮子汝孝汝俭俱登第尧日劾试官少詹江汝璧彭鳯欧阳暎髙节等明通贿赂大坏制科内阁翟銮二子汝俭汝孝连中乡会若持劵取物而业师崔奇勲姻亲焦清试既同号座主皆出彭鳯编修欧阳瑛以汝俭旧师故阅书经阳引嫌而隂筹画及沈坤之取陆炜髙节之取彭谦汪一中皆以贿进并述一銮当道双鳯齐鸣之谣以闻帝大怒削翟銮籍为民汝璧等黜名抵罪有差
　　杜齐芳柘城人嘉靖己未进士刑科都给事中以直名修砖城御流寇忧瘁卒
　　杨东明字啓昧虞城人万厯庚辰进士礼科给事中时因储位未定请立东宫又请豫敎疏凡数十上转刑科给事中歳值河决泛滥齐梁淮徐间东明绘流民图上之神宗恻然示西宫圣母中宫皇后省览遂出帑银三十万往赈复因抗疏谪陜西布政司照磨光庙御极诏还晋大理光禄卿始建首善书院与邹元标冯从吾羽翼圣学后转南京通政使卒赠刑部尚书
　　李汝华号桂亭睢州人万厯庚辰进士任吏科给事中疏救议立储被谴者朱维京王如坚等巡抚南赣选健卒援朝鲜时矿使至赣汝华疏论撤回转戸部侍郎兼总仓疏陈皆经国大计请赈二东三辅全活亿万陞尚书卒年七十六赠少保諡恭敏
　　袁可立字节寰睢阳衞人万厯已丑进士除苏州府推官听决平恕擢监察御史以法惩阉宦又疏辨言事诸臣陞左佥都御史巡抚登莱平贼有功晋兵部左侍郎加尚书少保卒予葬祭
　　侯执蒲字以康商邱人防孤鞠于伯父瑀万厯戊戌进士初筮宁津令入为御史抗疏论李廷机朱赓方从哲不副平章望论僧达观假佛法搆煽禁掖论邉事方棘需济变才孙鑛非无文学不可手执书巻坐大司马堂出司楚臬擢太仆寺卿迁太常寺卿防当祀南郊逆阉魏忠贤谋代上行礼执蒲知之先期上言曰天坛寅清之所宫奴结队射弹走马宜下所司论治忠贤见之大怒遂罢归年七十余卒执蒲既贵事伯父母如其所生家故军籍子恂佐司马欲脱之执蒲书止之曰若人以为苦如国家何若吾以为辱如祖宗何卒不易侯恪字若木商邱人执蒲次子万歴已未进士选庶吉士有诗名天启初为编修命修神宗光宗行録据事直书不少回避与杨涟善涟劾魏忠贤二十四大罪忠贤傅致杀之寻有言其疏属恪起草者忠贤衔之欲置以死其党锦衣田尔耕力为恪觧且曲説恪往谢忠贤恪面斥之尔耕慙而去会时相魏广防亦忠贤党以恪防试分校争宋玫郑友元故嫉恪遂嗾御史智挺劾罢恪崇祯改元起为庶子请颁钦定逆案更三朝要典陞南京祭酒恪考祖制监规疏陈六事上嘉纳之以病告归有遂园诗二十巻行世子四方镇方岳方岩方闻皆能继其家学以诗名
　　王杼字云襄商邱人万歴已未进士天性孝友事继母如母初授寿光令摘发奸宄有神君之称擢吏部主事迁员外郎乞归里后补文选司典铨政清执不阿权势忤时宰薛国观谪应天府简校卒
　　国朝顺治十六年祀乡贤
　　许世荩字荩臣商邱人天启壬戌进士授真定府推官为政精明吏不敢欺时逆阉魏忠贤煽虐假汪文言狱词诬杀杨左复罗织冡宰赵南星下抚按提问寘于郡狱啖世荩以美官必欲寘南星于死世荩曰杀人媚人茍有人心不为况赵公当代名贤我忍贼害忠良以媚奸党乎南星得出狱遣戍世荩因谪官归逆阉诛起户科给事中
　　国朝顺治六年卒于京十六年祀乡贤
　　曹心明字五宿商邱人崇祯辛未进士授户部主事出知西安府理烦治剧以防能着陞陜西兵备道勦张献忠亲冐矢石率将贺人龙等生擒贼党小关锁斩级三千五百余又勦贼入蜀至绵州卒
　　国朝顺治十六年祀乡贤
　　叶廷桂号青来商邱人天啓壬戌进士初任户曹累迁陜西右叅议以忧归崇祯三年秦中流冦充斥中外方亟边才秦抚练国事疏荐调关内道廷桂躬冐矢石擒贼首李老柴一条龙等献俘会督臣杨鹤主招抚廷桂叹曰所谓治疾而必遗其种者也既而受抚者果悉叛调靖逺道平逆弁刘瘤子之乱进叅政分守河西禽斩贼渠红狼等延庆以平筑鄜州城以安残黎次年以盗聚蒲绛复调河东道甫抵任而寇突至廷桂力御之斩获数百人贼败走迁本省按察使两月清积牍三百余事擢大同巡抚适边警告急廷桂出助马堡邀击于丰州滩斩馘千余捷闻诏赐金币廕一子袭千户寻以病乞归十三年召对平台改兵部侍郎兼督关蓟军政清出干没银米百余万诏移镇宁逺与朝贵龃龉所请机宜辄不报告病归里卒
　　国朝顺治十五年祀乡贤
　　李支字公逺永城人万厯丁未进士授曹县令修学宫课髦士设社学严胥吏值歳大旱煮粥赈活数万人曹离濮陶五营密迩盗贼窃发支遣卒捣其巢邑濵河每歳签夫输柳支扬言于上官夫则官募柳则招商民不与焉擢武选司郎中洁己奉公絶勲戚请托丁父艰归至济宁呕血而卒
　　国朝顺治十七年祀乡贤
　　侯防贞商邱人事母以孝闻母殁哀痛失明后数年忽有神人谓曰君孝子也吾当医之授以药饵目寻愈万歴丁酉举于乡任卢龙令政简民安彭端吾字元庄夏邑人万厯辛丑进士累陞山西道御史按鹾两淮剪单有禁续掣有禁复上疏请裁兑部之冗按蜀时值南方用兵乃请于朝以巡抚呉用先大将军刘綎二人姓名上俱称得人以直忤时外补光宗即位擢纳言卒子尧俞南康府通判以诗名尧泰中书舍人不附逆珰有父风泰子舜龄登巳丑进士
　　田珍字子聘商邱人万厯庚戌进士知冠县时大饥盗贼乘间刦掠珍竭力赈恤邑无警扰擢御史巡按江西正身率属积谷备赈筑长隄二百余里濵江之民获安堵焉改巡两浙鹾政疏通有法歴南京通政使卒于官赐祭葬赠工部侍郎祀乡贤范志懋字伯元虞城人万厯壬子举于乡继文正家法劝输义田以祀先赡族任郃阳令削平冦乱时秦中连歳灾旱志懋刺血祷天霖雨滂沱累陞冀北道以劳瘁卒于官志懋性嗜书籍数万巻祀乡贤
