<!-- { "loadSidebar": true } -->
　　小甲太庚子在位十八年
　　雍己小甲弟在位十三年
　　太戊雍己弟旣立用伊陟为相亳有祥桑谷共生于朝一暮大拱太戊惧问伊陟对曰臣闻妖不胜徳帝之政其有阙乎帝其修徳太戊从之而祥桑枯死殷道复兴诸侯归之故称中宗在位七十六年　墓在今内黄县西南
　　仲丁太戊子旣立亳都有河决之害乃自亳迁于嚻在位十有三年　按括地志郑州荥泽县西南十七里即嚻地也
　　外壬仲丁弟在位五年
　　河亶甲外壬弟时嚻都又河决乃迁于相在位十年相今内黄地有亳城
　　盘庚帝阳甲弟旣立而耿都复有河决之害乃自耿渡河南迁都于亳复居成汤故都因殷民之重迁作书告谕而百姓始寜修汤之政殷道复兴在位二十二年
　　小辛盘庚弟在位二十二年
　　小乙小辛弟在位二十八年
　　武丁小乙子即位恭黙思道梦上帝赉以良弼乃使人以形旁求于天下得説于傅岩中举以为相殷国大治在位五十九年
　　祖庚武丁子在位十七年
　　祖甲祖庚弟在位十七年
　　廪辛祖甲子在位六年
　　庚丁廪辛弟在位二十一年
　　武乙庚丁子旣立复去亳徙河北在位四年　按河北即相州州有故殷城属彰徳府疑即亳城太丁武乙子在位四年
　　帝乙太丁子在位三十八年
　　受辛帝乙子即纣暴戾荒淫百姓怨讟于是周武王率诸侯伐纣陈师牧野纣兵倒戈入鹿台衣其宝玉赴火而死周武王旣有天下封其子武庚禄父以续殷祀而殷遂亡　按牧野衞地今衞辉府
　　周成王名诵后稷之后文王孙武王子初武王都镐欲营洛而未果至是成王乃命周公成武王之意卜涧水东水西为王城而定鼎于郏鄏是为成周以朝防诸侯在位三十七年　按一统志郏鄏即今河南府洛阳县
　　平王名宜臼幽王子武王十二世孙自镐京东迁雒邑是为东周在位五十一年
　　桓王名林平王孙父泄未立而卒桓王嗣在位二十三年
　　庄王名佗桓王子在位十五年
　　厘王名胡齐庄王子在位五年
　　惠王名阆厘王子初庄王嬖姬姚生子頽有宠及惠王即位夺其大臣园以为囿故大夫边伯等五人作乱谋召燕衞之师以伐惠王惠王犇温立頽为王乐及徧舞郑虢君怒伐杀頽复入惠王在位二十五年　按地理志温河内温县
　　襄王名郑惠王子母早死后母曰惠后生子叔带有宠于惠王欲立而不克带与戎狄谋伐襄王襄王知之欲诛带带奔齐后狄人奉带入周伐襄王襄王出奔郑郑居王于汜狄人因立带为王襄王告急于晋晋文公纳襄王而诛叔带奉襄王归周襄王乃赐晋文公珪鬯弓矢为伯以河内地与晋晋复召襄王会于河阳践土在位三十三年　按地里志泛郑州河阳践土俱属怀庆府
　　顷王名壬臣襄王子在位六年
　　匡王名班顷王子在位六年
　　定王名瑜匡王弟元年楚子伐陆浑观兵于周郊问九鼎轻重王使王孙满劳之楚兵乃去在位二十一年　按地理志陆浑即今嵩县
　　简王名夷定王子在位十四年
　　灵王名泄简王子在位二十七年
　　景王名贵灵王子在位二十五年
　　悼王名猛景王子在位七月为王子朝所弑敬王名匄景王子猛之母弟晋人逐子朝立之在位四十四年　按括地志故王城本郏鄏周公所筑在洛州河南县西九里自平王以下十二王皆都此城敬王迁都成周至赧王又居王城
　　元王名仁敬王子在位八年
　　贞定王名介元王子在位二十八年
　　哀王名去疾定王子在位三月为弟叔袭所弑思王即叔袭在位五月为弟嵬攻所弑
　　考王即嵬攻在位十五年
　　威烈王名午考王子二十三年九鼎震命韩魏赵为诸侯在位二十四年
　　安王名骄威烈王子在位二十六年
　　烈王名熹安王子在位十年
　　显王名扁烈王弟在位四十八年
　　慎靓王名定显王子在位六年
　　赧王名延慎靓王子在位五十九年为秦所攻王奔秦尽献其邑三十六秦受之归其君于周是嵗王崩周遂亡
　　东汉世祖光武皇帝姓刘名秀南阳蔡阳人高祖九世孙南顿令钦之子初钦为济阳令以建平元年十二月甲子夜生帝于县舍有赤光照室卜者王长占之曰此兆吉不可言是嵗县界有嘉禾生一茎九穗因名曰秀及长会王莽簒位天鳯末帝避吏新野因卖谷于宛宛人李通以图防説之初不敢当然念天下方乱王莽败亡巳兆遂与定谋市兵弩与通从弟轶等起于宛于时海内之士翕然响应乃徇昆阳定陵郾皆下之是嵗九月三辅豪杰共诛王莽传首诣宛时又有邯郸卜者王郎穪成帝子百姓多信之遂立为天子帝复率诸将邓禹等进攻邯郸破之大难旣平诸将固请即皇帝位于鄗南定都洛阳帝恢廓大度才明勇略崇儒术表行义兴学校东汉之俗于斯为美焉在位三十三年寿六十一　按一统志南顿属汝南郡今省入项城县新野属南阳宛即南阳县也
　　明帝名庄光武太子母隂后帝旣即位作辟雍创明堂兴礼乐尊贤养老建武永平之政为东京称首在位十八年寿四十八
　　章帝名炟明帝太子母贾贵人帝旣即位每事务存寛厚除惨狱之科深元元之爱着胎养之令奉承明徳太后尽心孝道平徭减赋人頼其庆又数诏有司课农桑慎选举理寃狱故藩辅克谐羣后徳让在位十三年寿三十三
　　和帝名肇章帝太子即位方十嵗时窦宪専权帝恶而诛之剪除大憝躬亲万几尊信儒术克纳谠言以袁安为三公贤相相继擢用是以民增土辟四夷宾服在位十七年寿二十七
　　殇帝名隆和帝子生始百日即帝位邓太后临朝在位一年
　　安帝名祜清河孝王庆之子章帝之孙殇帝崩邓太后立之是时太后临朝委政阉宦帝拥虚位而巳在位十九年寿三十三
　　顺帝名保安帝太子即位后黄琼李固之徒相继登用东京之士于兹为盛然宦戚预政虽有贤人君子不能救汉祚之衰在位十九年寿三十一冲帝名炳顺帝太子年二嵗立在位一年
　　质帝名缵章帝孙渤海孝王之子梁太后立之在位二年为梁冀所弑
　　桓帝名志章帝曾孙蠡吾侯翼之子质帝崩无嗣太后与梁冀立之在位二十一年寿三十六灵帝名宏章帝孙解凟亭侯苌之子桓帝无嗣窦太后立之是时宦寺流孽忠义就戮而汉业衰在位二十二年寿三十四
　　献帝名协灵帝中子董卓废皇子辩为农王遂立之及诛董卓曹操窃柄乃迁都于许帝身播国屯在位三十一年后操子丕簒位奉帝为山阳公按汉书山阳县名在今怀庆修武县西北
　　魏文帝姓曹氏名丕沛郡谯人曹操之子汉中常侍曹腾养子嵩之孙操因乱乗时而兴遂移汉祚及卒丕始簒位都于邺在位七年寿四十六　按一统志邺在临漳县西二十里
　　明帝名叡文帝太子嗣位以来褒礼大臣料简功能屏絶浮伪容受直言吏民上书一日之间至数百封虽文辞鄙陋亦省览究竟无厌倦焉在位十三年寿三十六
　　齐王名芳明帝养子不亲机务躭于女谒为司马师所废在位十四年
　　高贵乡公名髦文帝孙东海定王霖之子初封剡县高贵乡公因齐王废而迎立为帝后见威权日替不胜其忿曰司马昭之心路人所知也吾不能坐受废辱今日当自出讨之遂拔劒升辇率殿中宿衞苍头官僮鼓噪而出中防军贾充自外迎战于南阙下太子舍人成济抽戈刺之髦殒于车下在位七年寿二十一
　　陈留王名奂武帝孙燕王宇之子初封常道乡公及高贵乡公被弑公卿迎立之在位五年禅于晋因奉为陈留王魏遂亡
　　晋世祖武帝姓司马氏名炎河内温县人懿之孙昭之子仕魏袭封晋王遂取魏而代之是为晋武帝在位二十五年寿五十五　按河内今为县属怀庆治温县亦属怀庆府
　　惠帝名武帝太子性戅騃而贾后凶悍多权略每欲干预朝政为太傅杨骏所抑遂搆骏以谋反杀之废太后毒杀太子赵王伦率兵讨之王戎等奉帝北征至安阳败绩乃幸邺刘元海复遣人攻之帝单车还洛从齐王冏等复讨伦杀之乘舆反正明年帝食饼中毒而崩在位十七年寿四十八怀帝名炽武帝第二十五子惠帝无子遂嗣立时刘曜石勒屡攻洛阳帝欲诣河隂为迁都之计乃出西掖门至铜驼街为盗所追而还及曜等入京师焚烧宫庙帝遂防尘于平阳刘聪以帝为会稽公在位六年寿三十
　　愍帝名邺武帝孙吴孝王晏之子及怀帝被害大臣立以为帝时洛阳倾覆避难于荥阳未几荀藩等奉帝至长安及长安陷帝出降遂遇害在位四年年十八　按荥阳今属郑州
　　后魏孝文帝本姓拓跋氏改姓元氏名宏献文帝之子始生于平城宫中及嗣位迁都洛阳仁孝恭俭制礼作乐为魏贤主江左五朝皆莫及也在位二十九年寿三十三
　　宣武帝名洛孝文帝长子弱冠即位不能亲决万几委任小人浊乱国政魏氏基业衰于此矣在位十六年寿三十三
　　孝明帝名诩宣武帝子即位年六嵗母胡太后临朝嬖幸用事封疆日蹙太后欲久専政乃鸩杀帝立其幼主在位十三年寿二十九
　　孝庄帝名子攸鼓王勰之次子初孝明帝崩胡后立幼子钊尔朱荣举兵弑之乃迎帝旣即位荣以讨贼为名实蓄不臣之志帝因刺杀之后尔朱世隆与尔朱兆复弑帝立长广王奕在位一年寿二十四
　　节闵帝名恭广陵惠王羽之子尔朱世隆旣弑庄帝迎立之时冀州刺史高欢起兵讨尔朱氏入洛阳以节闵帝英毅难制遂废之在位二年寿三十五
　　孝武帝名修广平武穆王懐之子高欢旣废节闵乃迎帝即位欢専恣帝宻谋讨之欢觉遂自晋阳拥兵至洛帝奔长安依宇文泰未几为泰所弑在位三年寿二十五
　　东魏孝静帝名善见清河王亶之世子孝武旣入闗高欢至洛阳奉孝静即帝位因北迁于邺是为东魏魏于此分为二矣在位十七年禅于齐未几遇害寿二十八
　　北齐文宣帝姓高氏名洋欢之子渤海人初受东魏之禅都于邺国号北齐在位十年寿三十一废帝名殷文宣太子立一年常山王演废之寿十七
　　孝昭帝名演即常山王文宣母弟在位二年寿二十七
　　武成帝名湛孝昭介弟初孝昭幸晋阳帝守邺孝昭崩遂即位亲狎庸竖朝政尽隳在位四年寿三十三
　　后主名纬武成子即位后日事游晏委政匪人以边警告急授禅太子在位十三年寿二十三
　　隋炀帝名广文帝次子初封晋王开皇二十年立为皇太子仁寿四年弑父自立是年十一月迁都洛阳留晋王昭守长安以洛阳为东京大业十三年巡幸江都明年三月为宇文化及所弑在位十三年寿五十
　　恭帝名侗炀帝孙元徳太子昭第三子大业二年立为越王帝每巡幸侗尝留守东都十三年帝幸江都复令侗总留台事宇文化及弑逆元文都等共尊立为帝改元皇泰是时唐公李渊已立代王侑为帝于长安称义宁二年矣是年六月唐废帝侑为酅国公明年崩諡曰恭皇帝侗在东都立二年禅位于王世充寻被弑世充亦伪諡曰恭皇帝
