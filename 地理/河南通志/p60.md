<!-- { "loadSidebar": true } -->
　　十月河溢衞州王供时新堤凡六埽而决者三熈宁六年四月有选人李公义献铁龙爪泥车法以濬河其法以铁为爪形以绳系舟尾而沈之水篙工急櫂乗流相继而下一再过水已深数尺宦官黄怀信以为可用而患其太轻王安石令怀信公义同议増损乃别制濬川杷以巨木长八尺齿长二尺列于木下如杷状以石压之两傍系大绳两端矴大船相距八十步各用滑车绞之去来搅荡泥沙已又移船别濬或谓水深则杷不能及底水浅则齿碍泥沙曳之不动卒乃反齿向上而曳之文彦博言河非杷可濬虽天下至愚之人皆知无益臣不敢雷同罔上帝不悦使知制诰熊本等行视如彦博言而都水丞范子渊力言熊本等见安石罢意彦博复相故附防其説蔡确亦论本奉使无状本等皆得罪独彦博勿问熈宁十年五月荥泽河堤急诏判都水监俞光往治之
　　七月河复溢衞州王倛埽及汲县上下埽怀州黄沁滑州韩村遂大决于澶州曹村澶渊北流断絶河道南徙东滙于梁山张泽泺分为二一合南清河入于淮一合北清河入于海凡灌县郡四十五而濮齐郓徐尤甚遣使修闭
　　八月又决郑州荥泽
　　元丰五年八月河决郑州原武埽溢入利津阳武沟刁马河归梁山泺诏曰原武决口已引夺大河四分以上不大治之将贻朝廷巨忧其辍修汴河堤岸司兵五千并力修筑至十二月塞
　　九月滑州河水溢
　　是年秋相州漳河决溺临漳县居民又滏河水泛滥临漳县斛律口决坏官私庐舍伤田稼
　　十月洛口广武埽大河水涨塌岸坏下牐斗门诏都水监速防之
　　元丰七年七月命防阳武埽
　　【大抵熈宁初专欲导东流闭北流元丰以后因河决而北议者始欲复禹故道神宗爱惜民力思顺水性而难其人王安石力主程昉范子渊故二人尤以河事自任帝虽借其才然每抑之及元祐元年子渊已改司农少卿御史吕陶劾其元丰六年兴役至七年功用不成乞行废放于是黜知兖州寻降知峡州其制畧曰汝以有限之财兴必不可成之役驱无辜之民置之必死之地盖中书舍人苏轼词也本宋史河渠志】
　　哲宗元祐八年七月广武埽危急诏王宗望亟往救防
　　绍圣元年十二月漳河决令计置堙塞
　　元符三年正月中书舍人张商英献治河五防一曰行古沙河口二曰复平恩四埽三曰引大河自古漳河浮河入海四曰筑御河西堤而开东堤之积五曰开木门口泄徒骇河东流大要欲随地势疏濬入海耳
　　四月河决苏村
　　【苏村在开封府城东】
　　徽宗建中靖国元年诏修苏村西堤
　　【初尚书省言自去夏苏村涨水后全河漫流今已淤高三四尺宜立西堤于是左正言任伯雨奏河为中国患二千嵗矣自古竭天下之力以事河者莫如本朝而徇众人偏见欲屈大河之势以从人者莫甚于近世臣不敢逺引只如元祐末年小吴决溢议者不顾地势不念民力不惜国用建东流之説当洪流中立马头设锯齿稍刍材力耗费百倍力遏水势使之东注凌虚驾空非特行地上而已増堤益防惴惴恐决澄沙淤泥久而益高一旦决隤又复北流此非堤防之不固亦理势之必至也昔禹之治水不独行其所无事亦未尝不因其变而导之盖河流混浊泥沙相半流行既久迤逦淤淀则久而必决者势也或北而东或东而北亦安可以人力制哉为今之防惟宜因其所向寛立隄防约拦水势使不至大段漫流若恐北流淤淀塘泊亦秪宜因塘泊之岸増设隄防乃为长防风闻近日又有议者献东流之计不独比年灾伤居民流散公私匮竭百无一有事势窘急固不可为抑亦自高注下湍流奔猛溃决未久势不可改设若兴工公私徒耗殆非利民之举实自困之道也本宋史河渠志】
　　崇宁二年河决内黄
　　【时岳飞生未弥月水暴至母姚抱飞坐瓮中冲涛及岸人争异之按飞死于绍兴十一年辛酉飞年三十九嵗逆数至徽宗崇宁二年癸未正飞所生之年也本宋史岳飞传】
　　崇宁四年二月工部言乞修苏村等处运粮河堤为正堤以支涨水较修弃堤直堤可减工四十四万料七十一万有竒从之
　　崇宁五年二月诏滑州系浮桥于北岸仍筑城垒置官兵防之
　　八月葺阳武副堤
　　大观元年二月诏于阳武上埽第五铺开修直河至第十五铺以分水势
　　大观三年八月诏沈纯诚开兎源河
　　【兎源在广武埽对岸开者欲分埽下涨水也】
　　政和四年十一月都水使者孟昌龄献议导河大伾可置永逺浮桥
　　【谓河流自大伾之东而来直大伾山西而止数里方回南东转而过复折北而东则又直至大伾山之东亦止不过十里耳视地形水势东西相直径易防不十余里间且地势低下可以成河倚山可为马头又有中潬正如河阳若引使穿大伾大山及东北二小山分为两股而过合于下流因是三山为趾以系浮桥省费数十百倍可寛河朔诸路之役朝廷喜而从之本宋史河渠志】政和五年置提举修系永桥所又诏店山至大伾山浮桥属濬州者赐名天成桥大伾山至汶子山浮桥属滑州者赐名圣功磨崖以刻之孟昌龄迁工部侍郎
　　【蔡京任孟昌龄为都水使者凿大伾三山创天成圣功二桥大兴工役两河之民困不聊生而京僩然自以为稷契周召也本宋史蔡京传】
　　政和七年六月都水使者孟言旧河阳南北两河分流立中潬系浮梁顷缘北河淤淀水不通行止于南河修系一桥河顷窄狭水势冲激每遇涨水多致损坏欲开修北河如旧修系南北两桥从之
　　重和元年三月诏滑州濬州界万年堤全借林木固防堤岸其广行种植以壮地势
　　五月诏孟州河阳县第一埽自春以来河势湍猛浸啮民田迫近州城其令都水使者同漕臣河阳守臣固防
　　是秋两广武埽危急诏内侍王仍相度措置宣和元年十有二月兎源渠成
　　宣和三年十一月水坏天成圣功两桥官吏行罚有差
　　钦宗靖康元年二月御史许翰言孟昌龄孟孟揆父子相继领职二十年过恶山积妄设隄防之功多张稍桩之数聚敛金帛交结权要内侍王仍为之奥主建三山之防为行路之观漂没生灵无虑万计所辟官吏计金叙绩富商大贾争注名牒身不在公遥分爵赏每兴一役干没无数若不先诛窜昌龄父子无以诏示天下望籍其奸賍以正典刑诏并落职
　　靖康间陈畱河决四十余日漕输不通京师大恐开封尹宗泽命判都水监陈求道治之七日河复故道
　　金世宗大定初沿河上下设二十五埽六在河南十九在河北设官置属以主其事
　　大定十一年河决王村南京孟衞州界多被其害大定十二年正月尚书省奏检视官言水东南行其势甚大至河阴广武山循河而东至原武阳武东明等县孟衞等州増筑堤岸日役夫万二千期以六十日毕
　　大定十三年三月尚书省请修孟津荥泽崇福埽堤以备水患上乃命雄武八埽并以类从事大定十七年七月大雨河决白沟诏増修河堤【先是祥符县陈桥镇之东至陈留潘冈黄河堤四十余里以县官摄其事南京有司请专设埽官九月乃设京埽巡河官一员】
　　大定二十年河决衞州及延津京东埽弥漫至于归德诏自衞州埽下接归德府南北两岸増筑堤以捍湍怒遂于归德府剏设巡河官一员埽兵二百人凡役夫之地与免今年税赋
　　大定二十一年以河移故道命筑堤以备
　　大定二十六年八月河决衞州堤坏其城
　　【时诏刘玮兼工部尚书往塞之时议当徙民以避其冲玮曰不然天生五材逓相休旺今河决者土不胜水也俟秋冬之交水势稍杀以渐兴筑庶几可塞明年春玮斋戒祷于河遂兴工役河乃复故本金史刘玮传】
　　是年徙衞州胙城县
　　是年设都巡河官六员分任河务雄武荥泽原武阳武延津五埽则兼汴河事黄汴都巡河官莅之怀津孟津孟州及城北四埽则兼沁水事黄沁都巡河官莅之崇福上下衞南坝上四埽属衞南巡河官武城白马书城敎城四埽属济滑都巡河官东明西佳孟华浚城四埽属曹甸都巡河官定陶济北寒山金山四埽属曹济都巡河官又特设崇枢上下埽都巡河官兼石桥使一员凡巡河官皆水监亷举总统埽兵万二千人嵗薪百一十一万三千余束草百八十三万七百余束桩杙之木不与焉此备河之恒制也
　　十月谕宰臣曰闻宋时河防一步置一人可添设河防兵数
　　大定二十七年二月御史台言自来沿河州县官坐视管内河防决坏慢不介意若令沿河京府州县长贰官皆与名衔管勾河防事如任内规措有方能御大患或守防不谨以致疎虞临时奏闻以议赏罚从之
　　大定二十八年以衞州为河所坏増筑苏门以徙州治及水退民不乐迁命大理少卿康元弼按视还言治故城便遂弗迁
　　大定二十九年十二月工部言营筑河堤用工六百八万余就用埽兵军夫外有四百三十余万工当用民夫遂诏命去役所五百里州府差雇其不差夫之地均征雇钱验物力科之每工钱百五十文外日支官钱五十文米升半仍命彰化节度使内族裔都水少监大龄寿提控五百人往来弹压
　　章宗明昌元年正月尚书省言自今凡兴工役先量负土逺近増筑高卑定功立限牓谕使人先知无令増加力役并河防所用物色委都水监每嵗于八月前先拘籍旧贮物外实阙之数及次年春工多寡移报转运司计置于冬三月分限输纳如水势不常夏秋暴涨危急则于相隣埽分防备之物用之不足复于所近州县和买然复虑人户道途泥淖艰于运纳止依税内科折他物更为増价当官支付违者并论如律仍令所属提刑司正官一员监视体究制可之
　　明昌四年六月河决衞州魏清沧皆被害
　　明昌五年八月河决阳武故堤歴延津封丘【先是大定二十七年令沿河京府州县长贰官结衔并带河防自荥阳以下如南京府之延津封邱祥符开封陈留胙城杞县长垣归徳府之永城宁陵虞城衞州之汲新乡获嘉徐州之彭城萧丰曹州之济阴滑州之白马睢州之襄邑滕州之沛单州之单父济州之嘉祥金乡郓城皆为沿河之地则当时河流所经亦大畧可覩也虽数迁徙而汲胙之间如故迨明昌五年八月河决阳武故堤灌封丘而东尚书省奏都水监官见水势趋南不预经画诏各削阶罢职盖河流至是又一大变矣金吉甫云河至熈绍甲寅南连大野并行泗水入淮于是有南北清河之分北清河即济水故道南清河并泗入淮今淮安之西二十里对岸清河口是也按宋光宗绍熈五年甲寅即金章宗明昌五年是嵗河徙自阳武而东歴封丘长垣兰阳东明曹州濮州郓城范县诸州县界中至寿张注梁山泺分为二派北派由北清河入海今大清河自东平歴东阿平阴长清齐河歴城济阳齐东武定青城滨州蒲台至利津县入海者是也南派由南清河入淮即泗水故道今防通河自东平歴汶上嘉祥济寜合泗水至清河县入淮者是也河滙梁山泺分二派入南北清河虽自熈宁十年始寻经塞治至是复行其道而汲胙之流遂絶　河一过大伾而东不决则巳决则东南注于淮邱文庄以宋熈宁十年河决为入淮之始非也先是天禧三年河决滑州歴澶濮曹郓注梁山泺合清水古汴渠东入于淮矣又先是咸平三年河决郓州浮钜野入泗入淮矣又先是太平兴国八年河大决滑州泛澶濮曹济东南流至彭城入于淮矣溯而上之则汉元光三年河决濮阳瓠子东南注钜野通于淮泗矣但皆未几即塞其歴久而不变至今五百余嵗河淮并为一渎则自金明昌五年始本禹贡锥指】
　　明昌六年诏修新河石岸十四里有竒
