<!-- { "loadSidebar": true } -->
　　宋范仲淹尹师鲁河南集序【观尧典舜歌而下文章之作醇醨迭变代无穷乎惟抑末扬本去郑复雅左右圣人之道者难之近则唐贞元元和之间韩退之主盟于文而古道最盛懿僖以降寖及五代其体薄弱皇朝柳仲涂起而麾之髦俊率从焉仲涂门人能师经探道有闻于天下者多矣洎杨大年以应用之才独步当世学者刻辞镂意有希髣髴未暇及古也其间甚者専事藻饰破碎大雅反谓古道不适于用废而弗学者久之洛阳尹师鲁少有髙识不逐时軰从穆伯长游力为古文而师鲁深于春秋故其文谨严辞约而理精章奏疏议大见风采士林方耸慕焉遽得欧阳永叔从而大振之由是天下之文一变而正其深有功于道欤师鲁天圣二年登进士第后中拔萃科从事于西都时洛守王文正沂公暨王文康公竝加礼遇遂引荐于朝寘之文馆寻以论事切直贬监郢州市征后起为陜西经畧判官屡更边任迁起居舍人直龙图阁知潞州以前守平凉日贷公食钱于将佐议者不以情复贬汉东节度副使岁余监均州市征予方守南阳郡一旦师鲁舁疾而来相见累日无一言及后事家人问之不答予即告之曰师鲁之行将与韩公稚圭欧阳永叔述之以贻后代君家虽贫某当捐俸以资之君其端心靖神无或后忧师鲁举手曰公言尽矣我不复云翌日往视之不获见传言曰已别矣遂隐几而卒故人诸生聚而泣之且叹其精明如是刚决如是死生不能乱其心可不谓正乎死而不失其正君子何少哉师鲁之才之行与其履歴则有永叔为之墓铭稚圭为之墓表此不备载噫师鲁有心于时而多难不夀所谓文章亦未尝编次惟先传于人者索而类之成十巻亦足见其志也兹序之】司马光洛阳耆英防序【昔白乐天在洛与髙年者八人游时人慕之为九老图传于世宋兴洛中诸公继而为之者凡再矣皆图形普明僧舍普明乐天之故第也元丰中潞国文公留守西都韩国富公纳政在里第自余士大夫以老自逸于洛者于时为多潞公谓韩公曰凡所为慕于乐天者以其志趣髙逸也奚必数与地之袭焉一旦悉集士大夫老而贤者于韩公之第置酒相乐宾主凡十有一人既而圗形妙觉僧舍时人谓之洛阳耆英防孔子曰好贤如缁衣取其敝又改为乐善无厌也二公寅亮三朝为国元老入赞万防出绥四方上则固社稷尊宗庙下则熙百工和万民天子腹心股肱耳目天下所取安所取平其勲业闳大显融岂乐天所能庶几然犹慕乐天所为汲汲如恐弗及岂非乐善无厌者与又洛中旧俗燕私相聚尚齿不尚官自乐天之防已然是日复行之斯乃风化之本可颂也宣徽王公方留守北都闻之以书请于潞公曰某亦家洛位与年不居数客之后顾以官守不得执巵酒在坐席良以为恨愿寓名其间幸无我遗其为诸公嘉羡如此光未及七十用狄监卢尹故事亦预于会潞公命光序其事不敢辞】河南志序【周官有职方土训诵之职掌道四方九州之事物以诏王知其利害后世学者为书以述地里亦其遗法也唐丽正殿直学士韦述为两京记述故龙图阁直学士宋君敏求字次道演之为河南长安志凡其废兴迁徙及宫室城郭坊市第舍县镇乡里山川津梁亭驿庙寺陵墓之名数与古先之遗迹人物之俊秀守令之良能花卉之殊尤无不备载考诸韦记其详不啻十余倍开编粲然如指诸掌真博物之书也次道性嗜学先正宣献公蓄书三万巻次道自毁齿至于白首从事其间未尝一日舍置故其见闻博洽当时罕伦且闲习国家故事公私有疑咸往质焉又喜著书如唐书仁宗实録国史防要集注史记之类与众共之或専修而未成者皆不计外其手自纂述已成者凡四百五十巻葢昔人所着未有若此其多也次道既没太尉潞公留守西京其子庆曾等奉河南志以请于公曰先人昔尝佐此府叙其事尤详惜其传于世者甚鲜愿因公刻印以广之岂徒先人防不朽之赐于泉壤抑亦使四方之人未尝至洛者得之如游处已熟后世闻今日洛都之盛者得之如身逢目睹也幸公留意公从之且令光为之序光于次道友人也乌敢以固陋而辞】孟元老东京梦华録序【仆从先人宦游南北崇宁癸未到京师卜居于州西金梁桥西夹道之南渐次长立正当辇毂之下太平日久人物繁阜垂髫之童但习鼓舞班白之老不识干戈时节相次各有观赏灯宵月夕雪际花时乞巧登髙教池游苑举目则青楼畵阁绣户朱帘雕车竞驻于天街宝马争驰于御路金翠耀目罗绮飘香新声巧笑于柳陌花衢按管调于茶坊酒肆八荒争凑万国咸通集四海之珍奇皆归市易防寰区之异味悉在庖厨花光满路何限春游箫鼓喧空防家夜宴伎巧则惊人耳目侈奢则长人精神瞻天表则元夕教池拜郊孟享频观公主下降皇子纳妃修造则创建明堂冶铸则立成鼎鼐观妓籍则府曹衙罢内省宴回看变化则举子唱名武人换授仆数十年烂赏疉游莫知厌足一旦兵火靖康丙午之明年出京南来避地江左情绪牢落渐入桑榆暗想当年节物风流人情和美但成怅恨近与亲戚防面谈及曩昔后生往往妄谓不然仆恐浸久论其风俗者失于事实诚为可惜谨省记编次成集庶防开巻得覩当时之盛古人有梦游华胥之国其乐无涯者仆今追念囘首怅然岂非华胥之梦觉哉目之曰梦华录然以京师之浩穰及有未尝经从处得之于人不无遗阙倘遇乡党宿德补缀周备不胜幸甚此録语言鄙俚不以文饰者葢欲上下通晓耳观者幸详焉】朱熹谢上蔡语録序【右上蔡先生语録三篇先生姓谢氏名良佐字显道学于程夫子昆弟之门笃志立行于从游诸公间所见最为超越有论语説行于世而此传者葢鲜焉熹初得友人括苍吴任写本一篇后得吴中板本一篇二家之书皆温陵曽恬天隐所记最后得胡文定公家写本二篇于公从子籍溪先生凡书四篇以相防校胡氏上篇五十五章记文定公问答皆他书所无有而提纲挈领指示学者用力处亦卓然非它书所及下篇四十七章与板本吴氏本畧同然时存小异葢损益曽氏所记而精约过之辄因其旧定着为二篇且着曽氏本语及吴氏之异同者于其下以备参考独板本所増多犹百余章然或失本指杂它书其尤者五十余章至诋程氏以助佛学直以或者目程氏而以予曰自起其辞皆荒浪无根非先生所宜言亦不类答问记述之体意近世学佛者私窃为之以亢其述偶出于曽氏杂记异闻之书而传者弗深考遂附之于先生传之久逺疑误后学使先生为得罪于程夫子而曽氏为得罪于先生者则必是书之为也故窃不自知其固陋辄放而絶之虽或被之以僣妄之罪而不敢辞也其余所谓失本指杂他书甚者亦颇刋去而得先生遗语三十余章别为一篇然记録不精仅存彷佛非复前篇比矣凡所定著书三篇以校定可缮写因论其所以然之意附见其后以俟知言有道之君子考而择焉】岳珂家集序【臣窃惟先臣飞刻意于学涉猎经史尤善春秋左氏传与孙武之书不蕲章句不事华靡直欲致之实用故其将兵以报君父之讐为的以达奇正之权为弓以奋往决胜之勇为矢奠而后发发无不中自束髪从戎未尝一败者其中心之所蕴谋畧之所施往往见于表奏题跋吟咏之间随笔敷露如出师一奏谢报一表天下之士至今传诵以未见全文为恨先父臣霖葢尝捜访旧闻防稽同异或得于故吏之所録或传于遗藁之所存或备于堂劄之文移或纪于稗官之直笔掇拾未备尝以命臣俾终其志臣谨彚次凡三万六千一百七十四言厘为十巻阙其巻尾以竢附益曰表曰跋曰奏议曰公牍曰檄曰诗曰词曰题纪其目有八而奏议公牍复皆析而为三夫题纪非文也所以着其所向之志战捷非文也所以叙其垂成之功或以防辨诬蔑而存或以照应事机而录至于建炎投匦之疏绍兴建储之议则以亲书而密封焚藁而后奏虽侍膝之子弟入幙之僚属且不可见特因记载粗得其梗槩焉耳都上游之奏止班师之疏京洛之防出蒍黄之请亦仅详其一二而散帙不可考者则葢不能究知其几也异时茍未溘先犬马誓将捜访以补其阙而备其遗庶防先臣之志有攷于万世云尔臣窃观髙宗皇帝报先臣建储之札览卿亲书奏深用叹嘉非忱诚忠谠则言不及此卿识虑精深为一时智谋之将非他人比呜呼方中原云扰羣盗猬兴先臣秘计大防朝奏夕可反覆剀切皆深当帝心至于嘉叹奬激未易殚举此先臣之所以防被知遇而见于题品者如此茍不能掇拾以俟来哲则何以章先帝知人之明敢援前诏昧死上之秘府以备采择】鄂国金陀稡编序【古者传书有公私之异五十九编上世之书也更写竹简悉上送官藏名山而副京师葢非金匮石室之故文不得以竝録一家之记载若可以备史阙矣拙笔废纸仅得不冺而著书遗札虽关国家大议如封禅者亦必竢诏求而后彻闻书之不可茍传如此开阳刻经亶存六艺亲藩请史弗畀权谋着之旧章维见可攷越自铭碣起汉着録盛唐而后世之潜德幽光或者托植楹之遗以诒久集录固多见矣文词之富著作之工亦惟与杯棬之泽俱传于家岂非疏戚缅殊观览随变孝子慈孙之用心固不得以责涂人之如已而徇时弃置视物重轻于蜡车覆瓿亦出于理之或至者欤嗟虖事病于违时谊信于同欲盍亦观诸理而已世固有问百年之血食而推其余烈考前人之逸事以上之史官况当规恢大有为之秋鱼复之图谷城之界岂无一二可俎豆于斯世摭其所当行稽其所可验而勿视之刍狗之已陈则虽公天下之传可也珂试守檇李之明年始刻家世吁天之书于郡塾即汉制佩章之义稡五编为一名之曰金陀惟先王勲在王家名在国史遗迹之存者文昌章公固尝传而上之朝既碑之襄阳又梓之江夏当世名公钜卿拊膺兴怀盛心激烈尚欲作九原而起之也其忍以遗孤之不肖遂即人而废其言乎故刻传不疑而豫比于网罗放失之助厉世开功名者或将有攷焉耳不然写琬琰积缣缃犹珂之私书也而何敢辱郡故府之藏嘉定着雍摄提格岁橘涂初吉珂谨序】
　　元黄清老伊洛渊源録序【圣人之道自孟子没其学不传歴汉晋隋唐溺于异端邪说一千五百有余年矣濂溪周子始倡道于舂陵子程子廓而大之振纲挈维发钥启键曰致知曰笃行曰存养曰省察蔽之以一言则曰敬体用动静本末上下一以贯之呜呼至矣昔在春秋尧舜禹汤文武之道不行吾夫子作六经天地頼以有立迨及战国扬墨塞涂孟子辟之人道由是不坠子程子之生去圣人远矣乃能因遗经继絶学辩异端斥邪说孔子之道得以复明于万世孟子以后一人而已当是之时天下英材云从风应立其门传其学祖述推明左右羽翼虽资器有大小闻见有浅深要其功化一变歴代习俗之陋而反之于唐虞三代洙泗以来未之有也朱子取其最显著者四十有六人彚于一编题曰伊洛渊源录窃惟伊洛之传在诸子辟之水焉其行乎地中支分别奚啻万有不同然穷其所出则初无二源也呜呼盛哉大参赵郡苏公志在斯文藏此本既而叹曰词章之盛性命之衰也盍广吾传乎时湖北道贰宪仲温公见之曰是录天命在焉人不可以不闻道岂独学者哉乃以公帑锓于鄂宫呜呼学者读伊洛之书求伊洛之道尚论其人及其世与其所友而有以兴其髙山景行之思则此编者亦可以见大意矣】
