<!-- { "loadSidebar": true } -->
　　金王庭筠五松亭记【林虑西山横絶百里隠然犹卧龙谼峪为首天平为脊黄华为脇鲁班门为尾迤逦而北去退而望之半天壁峙疑若无路盖穷探其肺腑益深而益竒黄华之佛祠天平之道宫今为墟矣惟谼峪寳岩寺为独完寺创于髙齐天保初至本朝大定中寳公革为禅居钟鼔清新林泉改色始为天下闻寺李辅之丞此邑也初入寺爱之不能归乆之叹曰寺固美矣然树林密屋宇蔽亏而逰日骋懐者有所未尽必当得其全遂絶溪而南陟南山而东下临防壑有平地数寻若坛址然乔松五章挺立其侧山僧曰此地名五松亭旧矣而实未尝有亭焉岂前人欲有为而未遑者欤其或者有所待欤辅之笑曰此留以遗我也于是经之营之未几防手檐桷翼然出于苍髯之间亭则维新名则仍旧戊申之春庭筠尝一到亭上其东则山门岈如川阜逶迤乍明又晦灭没无际其北则巍堂修庑隆楼杰阁骈列层见涧竹岩花诸山缭然窈然崭然崒然旁立向背俯仰吞吐连绵络绎呈巧献恠大畧皆退之南山诗中所谓或如云云者而诗尚未尽也乃知辅之之善发其秘此亭之得全而有功于此山也吾歴山多矣求其竒秀与此比者才一二数即山中求之其华玅隠巧与人意防者亦无如此亭焉加我数年婚嫁事毕归作亭之主人看夕月之龙蛇聴夜风之琴韵便当不减陶隠居溪水在此吾不食言辅之乞文于吾以为记吾于是山已结是縁虽不吾乞尚为之辅之燕人名弼辅之其字也清慎有礼敏于政事】
　　元杨奂汴故宫记【己亥春三月按部至汴汴长吏宴于废宫之长生殿惧后世无以考为纂其大概云皇城南外门曰南薫南薫之北新城门曰丰宜桥曰龙津桥北曰丹鳯而其门三丹鳯北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉福楼西庑曰嘉瑞楼大庆之后曰徳仪殿徳仪之东曰左升龙门西曰右升龙门正门曰隆徳曰萧墙曰丹墀曰龙徳殿龙徳之左曰东上阁门右曰西上閤门皆南向东西二楼钟鼓之所在鼓在东钟在西龙徳之次曰仁安门仁安殿东则内侍局内侍之东曰近侍局近侍之东曰严只门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿右二大石左曰敷锡神运万嵗峯右曰玉京独秀太平岩殿曰山庄庄之西南曰翠微阁苑门东曰僊韶院院北曰涌翠峯峯之洞曰大涤涌翠东连长生殿殿东曰涌金殿涌金之东曰蓬莱殿长生西曰浮玉殿浮玉之西曰瀛洲殿长生之南曰阅武殿阅武南曰内藏库由严只门东曰尚食局尚食东曰宣徽院宣徽北曰御药院御药北曰右藏库右藏之东曰左藏宣徽东曰防检司防检北曰秘书监秘书北曰学士院学士之北曰谏院谏院之北曰武器署防检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣南曰繁禧门繁禧南曰安泰门安泰西与左升龙门直东则夀圣宫两宫太后位本明俊殿试进士之所宫北曰徽音殿徽音之北曰燕夀殿燕夀垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰只肃门只肃门少南曰将军司徽音夀圣之东曰太后苑苑之殿曰庆春庆春与燕夀并小东华与正东华对东华门内正北尚廏局尚廏局西北曰临武殿左掖门正北尚食局局南曰宫苑司宫苑司西北曰尚醖局汤药局侍仪司少西曰符寳局器物局西则撒合门嘉瑞楼西曰三庙正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安正二大石外凡花石台榭池亭之细并不録观其制度简素比土堦茅茨则过矣视汉之所谓千门万戸珠璧华丽之饰则无有也后之人因其制度而损益之以求其称斯可矣】萨天锡龙门记【洛阳南去二十五里许有两山对峙崖石壁立曰龙门伊水中出北入洛河又曰伊闗禹排伊阙即此两山下石罅迸出数泉极清冷惟东稍北三泉冬月温曰温泉西稍北岸河下一潭极深相传有灵物居之曰黒龙潭两岸间昔人凿为大洞为小龛不啻千数琢石像诸佛相菩萨相大士相阿罗汉相金刚相天王防法神相有全身者有就崖石露半身者极巨者丈六极细者寸余趺坐者立者侍卫者又不啻万数然诸石像旧有裂衅及为人所击或碎首或损躯其鼻耳其手足或缺焉或半缺全缺金碧装饰悉剥落鲜有完者旧有八寺无一存但东崖岭有垒石址两区余不可辨有数石碑多仆其立者仅一二所刻皆佛语字剥落不可读未暇详其所始今观其创作似非出于一时其工力财费不知费几千万计盖其大者必作自国君次者必王公贵戚又其次必富人而后能有成也然予虽不知佛书抑闻释迦乃西方圣人生自王公为国元子弃尊荣而就卑辱舍壮观而安僻陋斥华丽而服朴素厌浓鲜而甘淡薄苦身修行以证佛果其言曰无人我相曰色即是空曰寂灭为乐其心若浑然无欲又奚欲费人之财殚人之力镌凿山骨斵防元气而假像于顽然之石饰金施采以惊世骇俗为哉是盖学佛者习妄迷真先已自惑谓必极其庄严始可耸人瞻敬报佛功徳又操之以轮回果报之説谓人之富贵贫贱夀天贤愚一皆前世所自为故今世受报如此今世若何修行若何布施可以免祸于地狱徼福扵天堂获报于来世前不可见后不可知谜人于恍惚茫昧之涂而好佛者溺于其説不觉信之深而甘受其惑至有舍身燃臂施财至为此穷极之功设使佛果夸耀扵世其成之者必获善报毁之者必获恶报则入寺巍然诸相整然朝钟暮鼔缁流庆讃灯灯相续于无穷又岂至于芜没其宫残毁其容而苍凉落莫如此哉殊不知佛称仁王以慈悲为心利益众生必不徇私于已而加祸福于人亦无意于色相以欺人也子故记其畧复为之説以袪好佛者之惑又以戒学佛者毋背其师説以求佛于外而不求佛于内明心见性则庶乎其佛之徒也】呉炳河南行省増修堂庑碑记【圣元以幅员之广建行省十一惟河南密迩京都为腹心地乃者皇舆再经奉迎无失相臣僚属益不轻授省署则因胜国之故闬闳阶序延广峻折足以治事展礼观示逺近歴年滋多随敝随葺然未有能拓其故者至元三年嵗在丁丑春月彻尔特穆尔公来为平章政事左丞齐哩克公叅知政事囊嘉特公左右司郎中员外郎达实等咸得其人上则同寅协恭下则总齐禆賛一嵗之内百废其举乃饰中堂庑周其外承尘板壁以髹以绘作屋三楹于堂西北度储用器设吏典守髙其前门以容车□复买隙地以广西垣徙架阁东库扵居椽之庑凡七楹补塞罅陋迄于完整雇工买材民竞趋赴不数月而告毕徃来之賔受事之吏道出于汴皆改观焉落成之日防燕用乐僚属咸在酒半合辞言曰是功就绪不可无记而难其人以炳前承特召忝职史馆文诸金石似无不可乃俾賔掾就授简焉炳惟平章公以下世徳重望敦大博硕奉上以忠恵下以防谋不専成动必问法是省之大越数千里民司军政宣闻路府州县百职罔不聼命兰丝保障于是兼在消暴抑强扶植良善奉宣皇猷惟布恩纪庆罚所及阳舒隂闭若是其重也复能不遗细务以饰省署内以容众外以示民不腆之词弗称为记异时继登政府周视栋宇因思前功无替扵后以葺其敝是记之作不为无助董是役阿尔斯兰哈雅韩元英云】
