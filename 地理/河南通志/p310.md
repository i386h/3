<!-- { "loadSidebar": true } -->
　　小韩城【在州城西北三十里战国韩哀侯所筑】康城【在禹州西北三十里韩哀侯自大韩城徙居于此】上棘城【在州城东左传襄十八年楚师伐郑城上棘即此明薛瑄诗观风揽辔过中州阳翟名邦得纵游彩凤台空芳草合黒龙潭静暮烟收马经颍水清无迹路绕黄山翠欲流歴揽防回情未已远天云影自悠悠】雍氏城【在州城东北左传襄十八年楚蒍子冯公子格率鋭师侵雍梁即此】司马故城【在禹州司马里与瓮城东西相望】瓮城【在州城东北二十五里以陶瓦之损者垒砌如城】古宻城【在宻县城东七十里汉卓茂令于此光武称为名光天下当受天下重赏云】越王城【在宻县城东大騩镇东门外俗传黄帝访大騩时筑又云越王行兵过此所筑】郑故城【在新郑县城北城垣及门址迹尚存旧有门曰时曰鄟曰纯左传庄二十八年楚令尹子元伐郑入自纯门至逵市又襄十八年子庚门于纯门者是也】宛陵城【在新郑县城东北三十八里盖郑旧邑明何景明诗客路临新郑云沙望转平夕烟生防堑野水入荒城下马看碑志逢人问地名千秋陵谷在懐古益多情】仓城【在新郑县城东南一里俗传为郑积贮所或云公宫未详】华城【在新郑县秦昭王三十三年白起攻魏防华阳即此地】函陵【在新郑县左传僖三年晋侯秦伯围郑晋军函陵在新郑县北十三里】博文楼【在州治西南明徽藩建】应凤楼【在州城西含春门外颍亭傍明天启元年有凤集于北山巡按丘兆麟建楼于此】凤凰楼【在州治南汉黄霸守颍川时凤凰集其境郡人建以志其瑞】钧台【在州治北门外史夏启即钧台以享诸侯即此】凤凰台【有二一在州治西南汉黄霸守颍川时凤凰数集颍地诸邑皆有台此为最着一在新郑县洧水阳今遗址在凤台寺前明刘咸诗高台峩峩凤来栖乃在古颍城之西凤去不知今防载空遗百鸟哑哑啼传昔汉家全盛世黄霸为政多竒异凤应览徳降丹山五彩翻翻一朝至其音哕哕遍颍川听者一似闻钧天汉家天子表祥瑞直以神爵名其年千金筑台高万尺为爱灵物数来集至今闻花野草中尚有当年旧形迹自从霸死归山丘鳯亦岂曽来上头独留遗爱在史册令人想慕思悠悠我来吊古频登访临高纵目空惆怅明良相逢正此时会见尔复来其上明薛瑄诗吾闻凤鸟不与凡禽栖隆周之时防集丰镐西锵然一鸣向人世喧啾百鸟不敢争与啼昔有名臣黄霸生汉世治民之才逈与时流异颍川出守曽防何休征数感灵禽至灵禽文彩明山川和鸣哕哕闻中天遂筑高台表神瑞台空凤去余千年至今壊埒才数尺野鸟纷纷竞来集简册空存纪瑞年荆榛不复快覩迹我来骢马登高丘荒台已远犹回头为忆循良心耿耿缅怀瑞物情悠悠凤台凤台重搜访往事何须空惆怅方今圣朝治理登俊良防见一朝飞入青云上】看花台【在州西北去城五十里俗传韩侯所筑唐天后尝游于此】聂台【在州城西门外一名西台即聂政冢后人建元帝庙于其上殿宇巍然高出云表为游览胜地台半有望嵩洞亦幽爽可以眺远】黄台【在州城东北黄台里上有黄霸祠唐建中元年改祠于西闗今入遗爱祠魏置黄台县寻省】麝香台【在州城西五十里平地突出如台】许由台　巢父台【在州城东一十五里颍水上二台相去一里】卧龙台【在宻县城西方山保相传黄帝访广成子问道处】力牧台【在宻县城东四十里土人呼为黄台冈地近云岩大騩镇台址颇广又曰拜将台】宣徳台【在新郑县城东古城门外即孔圣至郑东门防讥处县令陈大忠立石后废】驻节台【在新郑县北三十里抱獐山上宋陈尧佐驻节于此有诗云抱獐山下人多少尽看平津拥节旄】梳洗台【在新郑县城北三里旧传郑女嫁齐梳妆于此又云郑伯筑台处女其上未详】亦畅轩【在州城东訾岩上】颍亭【在州城西闗唐阳翟令陈寛建宋范镇重修镇有颍溪玉亭记元潘洙诗探寻遗迹翦荒榛复搆高轩枕水濆幕夜开干嶂月琴尊时伴一溪云临流洗耳今何在访道鸣銮杳不闻凴望秋天雨初霁风烟闲澹夕阳曛】高氏亭【在州城西南左传成公十七年卫侵郑至高氏亭杜预云在阳翟县西南】桧树亭【在宻县城东二十里】志古堂【在新郑县治中宋刘伯寿建】锦堂【在新郑县子产听政处后人改为驿舘】东里【在新郑县城东二十里】南里【在新郑县城南五里古郑城桔柣门外荀瑶伐郑入南门即此】岘口里【在州城西三十八里】轩辕丘【在新郑县境古冇熊氏国轩辕黄帝居此故名】颍谷【在州城西颍水阳考叔为颍谷封人即其地】御花园【在新郑县西南四十里大隗山畔相传黄帝种花处】桃园【在州城西南十五里】石牛庄【在州城西南一十五里桃园西宋崔鷃读书处今名石牛村宋崔鷃诗不识春风面知从底处来红深桃靥艳緑静水开物外心常挂人间事不谐从今江海去无复世推排】张良洞【在州城东门外一里颍水之濵一名存真洞顺治十六年大梁道沈荃葺】巢父洞【在州犊水沟相传巢父饮牛处】罗汉洞【在州城西北五十里万山之中】云岩洞【在宻县城东四十里风后讲武处洞中有黄帝风后像唐人独孤及八阵图碑】灵羊洞【在宻县城西南五里超化寺前相传冇灵羊出入】织锦洞【在宻县城北五十里中有倒井水常溢出入洞百歩仰观有孔如梭土人以青女织锦掷梭所致】避暑洞【在新郑县城西南四十里大隗山畔世传黄帝避暑于此旧有祠后废】棘泽【在州西路史阳翟县有棘泽左传楚子伐郑次于棘泽即此】竹溪【在新郑县城西二十五里自然山下翠竹篱溪玉梅映月湛然清胜如入画图】凤凰池【旧志在州治东南隅】龙池【在宻县城东南三十里徐家沟水从上泻飞瀑喧豗不辨人语惊涛喷沫溅人衣襟】禁沟【在州西闗外一里许泉水味甘如醴相传在韩侯禁城中故名】龙池沟【在宻县大隗镇西南五里古龙池在焉池畔古木四五株皆数百年物】滴沥泉【在宻县城东五里天仙庙白松前石棚下棚容数席厚二尺许皆碎石黏聚所成泉脉下滴如雨味甘洌流数武伏而不见详见水经注】南泉【在宻县大鸿山后丛石为迳水皆夹岸伏流】暖泉【在新郑县城北三十里抱獐山下冬夏皆温】八里营【在州城北八里俗谓牛平章屯兵于此其墓在焉今其地有城址延袤颇广相传阳翟县即此】阳闗聚【在州城西北水经注颍水南经阳闗聚聚夹颍水相对在今阳翟县西北汉时有长人巨无霸长一丈大十围王邑以为垒尉驱虎豹犀象以助威武汉光武邀之于此】白松【在宻县城东五里世传黄帝三女处塜上生松一株三干干色如粉肤理莹泽明李攀龙诗轩辕宫里试新妆缥缈连枝入帝乡玉骨不縁能化石氷肌那得更生香只愁明月消为水便恐清隂凝作霜巫峡瑶姬元素质却令云雨汚衣裳陈维崧诗轩辕膺瑶箓功徳配羲农贵主埋兰玉仙根孕老松三株凌絶壁万古蜕神踪银鬛和烟接霜皮带雨封后来缑氏鹤同日鼎湖龙秀欲参天阙光能乱夕烽月中寻有路雪后辨何从抚此成三叹人生讵再逢仙棋消歴刼石廪积崇墉北望虫牢邑西临女儿峯风标偏谡谡战伐任重重誓扫铅华尽羞矜粉黛浓桃源须问渡橘叟定携笻我到扪松干移时展蕙容璚扉晨启闭玉佩晚琤琮日落残崖寺风沉防涧钟珠衣飘碧瓦想像夜深逢】文峯塔【在宻县城北八里青屏山上】
　　郑州
