<!-- { "loadSidebar": true } -->
　　周长沮　桀溺　荷蓧丈人俱叶人事见论语汉宋胜之南阳安众人年五嵗失父母遂家于谷城聚中孝慕甚笃聚中人化之少长皆有礼胜之常至长安受易通明以信义见称从兄褒为东平内史遣使召之胜之曰众人所乐者非胜之愿也乃去逰太原从郇越牧羊以琴书自娱丞相孔光闻而辟之不至元始三年病卒于太原
　　严光本姓庄字子陵新野人其妻梅福季女也光少与光武同学长安光武即位光变姓名隠于齐帝思其贤以物色访其所在安车纁遣使聘之三反而后至帝即日幸其馆光卧不起帝抚其腹曰咄咄子陵不可相助为理耶光张目熟视曰昔唐虞着徳巢由洗耳士固有志何忍相迫乎帝叹息而去复引光入论道故旧因共偃卧光以足加帝腹明日太史奏客星犯帝座甚急帝笑曰朕故人严子陵共卧耳除为諌议不屈乃耕于富春山按范史载光为余姚人而见于古碣为新野人姓氏谱广舆记皆仍之则豫志不宜遗而南阳郡志载入流寓更未为当也详见辩疑中
　　髙鳯字文通叶人少为书生家以农亩为业而颛精诵读昼夜不息妻常之田曝麦于庭令鳯防鸡时天暴雨鳯持竿诵经不觉潦水流麦妻还怪问鳯方悟后为名儒教授西唐山中不应征辟隠身渔钓而终
　　樊融新野人天水太守奕子少有俊才好黄老之学终身隠居不仕
　　孔乔字子松宛人学古文尚书春秋左氏传常幽居修志锐意典籍歴年身不出门乡里莫得瞻见安帝时公车征不行卒于家
　　娄夀字元考南阳人幼而岐嶷有志行好学不厌郡县屡辟皆不应布衣藿食乐天知命年七十八卒国人相与论徳私諡曰元儒先生
　　孔嵩字仲山南阳人家贫亲老乃变姓名为新野佣友人范式行部见而识之把嵩臂曰子非孔仲山耶对之叹息语及平生曰昔与防集帝学吾防国恩致位牧伯而子懐道隠身处于卒伍不亦惜乎嵩曰昔侯嬴常守于贱业晨门肆志于抱闗子居九夷不患其陋贫者士之常岂足为鄙哉佣如故卒不为式移其志焉
　　晋刘驎之字子骥南阳人少尚质素虚退寡欲不事修饰人莫之知好防山泽志存遯逸时车骑将军桓冲闻其名请为长史固辞不受居于阳岐在官道之侧人物来往莫不投之驎之躬自供给士君子颇以劳累更惮过焉凡人致赠一无所受里有孤姥病将死驎之先闻其有患故往之值其命终乃身为营棺殡送之其仁爱隠恻若此卒以夀终
　　南北朝宗炳字少文南阳人刘宋时屡征不起妙善琴书精于言理每防山川往辄忘归常西陟荆巫南登衡岳因而结宇衡山欲懐向平之志防疾归叹曰老疾俱至名山恐难遍睹惟当澄懐观道卧以防之凡所游履皆图之于室谓人曰抚琴动操欲令众山皆响古有金弄为诸桓所重桓氏亡声遂絶惟炳传焉
　　宗彧之字叔粲南阳人炳从弟蚤孤事兄恭谨家贫好学州辟主簿举秀才不就公私饩遗一无所受宋元嘉初帝使陆子真观采风俗三诣彧之辞疾不见告人曰我布衣草莱之人生长垄亩何枉轩冕之客子真还表荐之征拜贠外散骑侍郎亦不就
　　刘虬字灵预湼阳人徙居江陵抗节好学仕为当阳令罢官归齐建元初辟为荆州别驾建武初复徴为国子博士俱不就卒諡文范先生时刘昭与虬同宗辟祭酒従事亦不就隠居山中
　　宗测字敬微湼阳人炳孙幼尚静退不乐人间常叹曰家贫亲老不择官而仕先哲以为美谈余窃有惑诚不能感地金防致江鲤但当用天道分地利孰能食人厚禄忧人重事乎州举秀才主簿不就齐永明三年诏征太子舎人亦不应测善老易续皇甫谧髙士传三巻
　　庾易字幼简新野人性恬静不交外物以文章自娱齐临川王表荐之饷麦百斛辞不受安西长史袁承钦其风赠以鹿角书格蚌盘蚌研并赠诗曰白日清明青云辽亮昔闻巢许今睹台尚易遂以连理几竹翘书格报之建武三年诏征为司空主簿不就
　　庾诜字彦寳新野人幼聪警笃学经史百氏靡不该综而性托夷简特爱林泉十亩之宅山池居半蔬食布衣不修产业梁普通中诏为黄门侍郎不起卒諡贞节处士
　　冯亮字灵通南阳人博览诸书隠居嵩山宣武召以为羽林监领中书舎人固辞不拜性爱山水又兼巧思结架岩林甚得栖逰之适延昌二年卒汝宁府
　　汉戴良字叔鸾慎阳人曽祖父遵平帝朝为侍御史王莽时称病归乡里良才髙而论议尚竒多骇流俗常举孝防不就再辟司空府弥年不至州郡迫之乃行已而复归入江夏山中优游不仕以夀终魏桓汝南人以清节数被征辟乡人劝之行桓弗从遂隠居终身不出
　　周燮字彦相汝南人十嵗就学能通诗论及长専精周易有先人草庐结于冈畔下有陂田肆力自给非所耕钓则不食也乡党宗族希得见者举孝防贤良方正特征皆以疾辞延光二年安帝以纁羔币聘燮曰吾既不能隠处巢穴追绮季之迹而犹显然不逺父母之国斯固以搰泥扬波同其流矣因自载之頴川阳城竟以疾辞
　　袁闳字夏甫汝南人僻居力学以耕为业延禧末遂散发絶世筑土室四周于庭不为户自牖纳饮食而已公车累征不起范滂称之曰隠不违亲贞不絶俗可谓至贤矣
　　王隽字文少汝南人少为范滂许章所识与南阳岑晊善隽为人外静而内明不应州郡三府之命公车征亦不至隠居武陵躬自耕钓献帝都许复征为尚书又不就年六十四以夀终
　　周勰字巨胜汝南人少尚虚以父任为郎自免归家父故吏河南召防为郡将卑身隆礼致敬于勰勰耻交报因杜门自絶后太守举孝防复以疾去时梁冀贵盛被其征命者莫敢不应惟勰前后三辟竟不能屈常隠处窜身慕老聃清静杜絶人事巷每生荆棘焉
　　许劭字子将平舆人少峻名节多所赏识初与从兄靖好覈论乡党人物每月旦辄更其品题故汝南俗有月旦评司空杨彪辟举方正敦朴皆不就后避地豫章兄防亦知名时人称曰平舆渊有二龙焉
　　晋孟陋字少孤鄳人呉司空孟宗后少而希古布衣蔬食栖迟蓬荜征辟不至兄万年防宦有盛名当世少孤未尝出京邑人士思欲见之乃遗信云兄病笃陋狼狈至都时贤见之者莫不嗟异因相谓曰少孤如此万年可死
　　南北朝州韶汝南人宋太始中隠居求志筑室渑池之方山征员外散骑常侍征北行叅军不起
　　明毕琳字长孺汝阳人举贤书非公事不至有司门家甚贫或劝以禄仕为髙堂计琳冁然笑曰捧檄色喜何如藜藿色养之为愈也卒不仕事亲教子而外泉石诗酒终其身
　　汝州
　　汉樊英字季齐鲁阳人少受业三辅习京氏易兼明五经隠于壶山之阳州郡前后礼请不应公卿举贤良方正有道皆不行永建二年顺帝防书备礼纁征之复固辞诏责郡县驾载上道英不得已到京称病不起至四年天子为英设坛席令公车令导尚书牵引赐几杖待以师傅之礼延问得失英不敢辞居数月英称疾笃诏以为光禄大夫赐告归令所在送谷千斛常以八月致牛酒年七十余卒于家
　　陈州
　　汉应曜陈人汉髙帝定天下羣才辐辏曜隠遁不出尝与四皓俱征曜终不至天下为之语曰商山四皓不如淮阳一老
　　宋万适字纵之宛丘人自号遣元子六七嵗即能诗稍长喜学问精老子书与韩伾相友善不求仕进専以著述为务淳化中伾任翰林学士因召对访询遗逸伾荐适帝召至阙下特授慎县主簿数日卒
　　许州
　　汉李昙颍川人少孤事继母至孝陈蕃等荐之曰昙徳行纯备擢登三事必能赞宣盛美増光日月桓帝以安车纁徴之不起
　　荀靖字叔慈颍川人父淑见人物志靖少有儁才以孝著名兄弟八人号曰八龙阖门悌睦隠身修学动止合礼弟爽字慈明亦以才显或问汝南许章曰爽与靖孰贤章曰昆玉也慈明外朗叔慈内润太尉辟不就及卒颍隂令丘贞追号靖曰元行先生
　　司马徽字徳操颍川人气质清雅有知人之鉴与诸葛亮厐统徐庶等相交汉末隠居不仕时人号为水镜
　　三国胡昭字孔明颍川人始避地冀州不应袁绍之命曹操亦辟昭昭自陈本志操曰人各有志出处不同卒髙其义不相屈昭乃隠陆浑山中躬耕乐道以经籍自娱嘉平初年八十九乃卒
　　宋杜生颍昌人莫知其名所居去邑三十里不出门者三十年黎阳尉孙轸往访之问所以为生对曰昔有阪田与兄同耕迨兄子娶妇度不足赡乃尽以与兄而携妻子至此僦屋居之与人择日医药聊供飦粥耳轸叹息而去
　　金张鼓字伯玉郾城人骨格清竒美髯过腹工诗能文章睥睨一世不事王侯元好问为翰林行春过郾欲纳交于鼓鼓无宾主意好问偃蹇而去鼔殁好问为防水诗以哭之
　　禹州
　　宋杨璞字契元新郑人善吟咏士大夫多传诵之每乗牛往来郭店自称东里遗民尝杖防入嵩止穷絶处搆思为歌诗凡数年得百余篇既被召还作归耕赋以见志真宗朝诸陵道出郑州遣使以茶帛赐之
　　明髙务滋新郑人孝友嗜学崇祯中三征不就以明经终
　　郑州
　　周壶丘子林郑人道徳甚优列御寇师事之初御寇好游壶丘子曰游何所好列子曰防之乐所玩无故人之防也观其所见吾之防也观其所变壶丘子曰御寇之防固与人同而曰固与人异凡所见亦恒见其变玩彼物之无物不知我亦无故务外防不知务内观外防者求备于物内观者取足于身取足于身游之至也求备于物防之不至也于是列子自以为不知防将终身不出居郑国四十年无人识者
　　唐郑损荥阳人隠居不仕乡里号曰云居先生陜州
　　宋魏野字仲先陜州人性嗜吟咏不求闻达居州之东郊手植竹树清泉环绕旁对云山景趣幽絶时好事者多载酒肴从之真宗祀汾隂嵗与李渎并被荐遣陜令王希招之野上书辞其略曰陛下告成天地延聘岩薮臣实愚戅资性慵拙幸逢圣世获安故里岂意天慈曲垂捜引但麋鹿之性顿缨则狂岂可瞻对殿墀仰奉清燕望回过听许令愚守则亩之间永荷帝力诏州县长吏常加存抚又遣使圗其所居观之五年四月复遣内侍存问天禧三年十二月卒诏赠野秘书省著作郎魏闲字云夫陜州人野子少喜为诗学鼔琴遵父志不求仕进皇祐二年仁宗祀明堂诏求遗逸草莱年耆徳茂者知府直史馆李昭遘荐闲再世有髙节上嘉之赐号清逸处士年八十四终于家司马光铭其墓
　　光州
　　汉郑敬字次都汝南人与同郡郅恽隠于弋阳山中恽在隠居心常慕从政喟然叹曰天生俊士以为人也子从我为伊吕乎将为巢由而已耶敬曰吾年耄矣安得从子恽于是告辞而去敬蓬庐荜门琴书自娱光武车征不行



　　河南通志巻六十六
<史部,地理类,都会郡县之属,河南通志>
　　钦定四库全书
　　河南通志巻六十七
　　列女上
　　诗曰无非无仪惟酒食是议言妇人无外事止于奉酒缝衣裳而已而刘向作列女传极于妇道母仪胎教端本之大范史仿此例述为篇则遭忧遇变者居多焉夫妇人以柔脆之质处闱闼之中然或遇人之不淑或盛年丧所天或遭乱遇强暴而能立意较然不欺其志此与丈夫之致命遂志者曷异乎更有穷檐白屋无环佩礼义之教而遭变愈烈冠绂者或媿焉岂非秉彛自天植独守闺襜无世俗利害渐染使然哉豫自诗传所载如衞共姜宋伯姬之流史不絶书迄明季流防之难殉节者相望至
　　圣朝而风教益修
　　皇上扶植人纪令有司广搜穷乡僻壤自明以迄昭代节妇烈女所在以名闻崇之棹楔用以砺世磨钝埀光万祀志列女
　　开封府
