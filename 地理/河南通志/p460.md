<!-- { "loadSidebar": true } -->
　　唐刘庭琦铜雀台【铜台宫观委灰尘魏主园陵漳水滨即今西望犹堪思况复当时歌舞人】李义府忆伊川有赋【龙门南岳尽伊源草树人烟目所存正是北州梨枣熟梦魂秋日到郊园】沈佺期邙山【北邙山上列坟茔万古千秋对洛城城中日夕歌钟起山上唯闻松栢声】岑参虢州西山亭子送范端公【百尺红亭对万峯平明相送到斋钟骢马劝君皆卸却使君家醖旧来浓】虢州后亭送李判官使赴晋绛【西原驿路卧城头客散江亭雨未收君去试看汾水上白云犹似汉时秋】沈颂卫中【卫风愉艳宜春色淇水清泠增暮愁纵使榴花能一醉终须萱草暂忘忧】蔡希寂洛阳客舍逢祖咏留宴【绵绵钟漏洛阳城客舍贫居絶送迎逢君贳酒因成醉醉后焉知世上情】王维寄河上段十八【与君相见即相亲闻道君家住孟津为见行舟试借问客中时有洛阳人】元德秀归陆浑【缓步巾车出鲁山陆浑佳处恣安闲家无仆妾饥忘爨自有琴书兴不阑】李白春夜洛城闻笛【谁家玉笛暗飞声散入春风满洛城此夜曲中闻折栁何人不起故园情】独孤及海上忆洛中旧游【凉风台上三峯月不夜城边万里沙离别莫言关塞逺梦魂长在子陵家】钱起过故洛城【故城门前春日斜故城门里无人家市朝欲认不知处漠漠野田空草花】皇甫冉少室山韦链师升仙歌【红霞紫气甚氤氲绛节青幢迎少君忽从林下升天去空使时人礼白云】卢纶赴虢州留别故人【世故相逢各未闲百年多在别离间昨夜秋风今夜雨不知何处入空山】李益上汝州郡楼【黄昏鼔角似边州三十年前上此楼今日山川对埀泪伤心不独为悲秋】窦巩洛中即事【髙梧叶尽鸟巢空洛水潺潺夕照中寂寂天桥车马絶寒鸦飞入上阳宫】陈羽洛下赠彻公【天竺沙门洛下逢请为同社笑相容支颐忽望碧云里心爱嵩山第几峯】李约病中宿宜阳馆闻雨【难眠夏夜抵秋賖帘慢深埀窻烛斜风吹梧竹更闻雨白髪病人心到家】武元衡春兴【杨栁阴阴细雨晴残花落尽见流莺春风一夜吹郷梦梦逐春风到洛城】防岭四望【汉家仙仗在咸阳洛水东流出建章野老至今犹望幸离宫秋树独苍苍】郑仲贤缑山庙【秋风寂寞秋云轻缑氏山头月正明帝子西飞仙驭逺不知何处夜吹笙】刘禹锡洛中逢韩七中丞【昔年意气结羣英几度朝回一字行海北天南零落尽两人相见洛阳城】望嵩楼【九陌逢君又别离行云别鹤本无期望嵩楼上忽相见看过花开花落时】张籍洛阳秋思【洛阳城里见秋风欲作家书意万重复恐匆匆説不尽行人临发又开封】韩愈次潼关寄张十二使君【荆山已去华山来日照潼关四扇开刺史莫辞迎逺相公新破蔡州回】白居易洛阳春【洛阳陌上春长在昔别今来二十年惟覔少年心不得其余万事尽依然】平泉【狂歌箕踞酒樽前眼不看人面向天洛客最闲惟有我一年四度到平泉】徐凝洛城秋砧【三川水上秋砧发五凤楼前明月新谁谓秋砧明月夜洛阳城里更愁人】汴河览古【炀帝龙舟向北行三千宫女防桡轻渡河不似如今唱为是谁家怨别声】鼎原【黄帝旌旗去不回空遗片石碧崔巍有时风卷鼎湖水散作晴天雨防来】李德裕伊山晩望【桑叶初黄梨叶红伊川落日尽无风汉家何假终南客甪里先生在谷中】杜牧汴水舟行答张祐【万里长河共使船听君诗句倍凄然春风野岸名花发一道帆樯尽御烟】洛阳秋夕【泠泠寒水带霜风更在天桥夜景中清禁漏闲烟树寂月轮移在上阳宫】雍陶天津桥春望【津头春水防红霞烟栁风丝拂岸斜翠辇不来金殿闭宫鸳衔出上阳花】薛能铜雀台【魏帝当时铜雀台黄花深映棘丛开人生富贵须回首此地岂无歌舞来】孟迟还淮却寄睢阳【梁王池苑已苍然满树斜阳极浦烟尽日回头看不见两行秋泪上南船】张乔宿洛都门【山川马上渡边禽一宿都门氷夜吟客路不归秋又晩西风吹下洛阳砧】司空图洛中【秋风团扇未惊心笑看妆台落叶侵绣凤不教金缕暗青楼何处有寒砧】李商隐次陜州先寄源从事【离思覊愁日欲晡东周西雍此分涂回銮佛寺髙多少望尽黄河一曲无】费冠卿题中峯【中峯髙住泬寥天上有茅庵与石泉晴景猎人曾望见青蓝色里一僧禅】
　　宋韩琦渑池道中【渡涧登坡直几重岭头初日上曈眬野花红紫连官道露浥清香散晓风】铜雀砚【邺城宫殿已荒凉依旧山川半夕阳故瓦凿成今日砚待教人世写兴亡】文彦博双泉【长剑并弹霜气豪白虹半折秋云髙濯缨洗耳更何处势利回首轻鸿毛】拔剑泉【拔剑隆平近北堧一溪独涌胜羣涓仍思昔日天工巧演出淮源灌玉川】平阳洞【平阳石洞本天然上有幽林下有泉野客迟堪养道蓬莱无处不成仙】邵雍伊川【向晩驱车出上阳初程便宿水云郷更闻数弄神仙曲始信壶中日月长】游黄涧【堪嗟五伯争周烬可笑三分拾汉余得似不才闲处坐平时云水绕衣裾】王安石铜雀砚【吹尽西陵歌舞尘当时屋瓦始称珍甄陶往往成今手尚托虚名动世人】程颢送吕晦叔赴河阳【晓日都门飐斾旌晓风铙吹入三城知公再为苍生起不是防常刺史行】程颐嵩山【鞭嬴百里逺来游数日阴云暝不收遮断好山教不去如何天意异人谋】刘子翚汴堤【叅差歌吹动离舟宫女张帆信浪流转尽栁堤三百曲夜桥灯火看扬州】张天觉题天平山扑猪岭【玉呈不禁上天梯半筑临崖与斗齐昨日我因防药到几回惊起日中鸡】范致能宜春苑【狐冢貛蹊满路隅行人犹作御围呼连昌尚有花临砌肠断宜春寸草无】
　　金元好问重阳后过超化寺【西风袅袅度僧房尽得诸山草木香却恨汴梁三日醉不来此处过重阳】禹州道中【野阴苍莽日将夕岁律峥嵘风有声从昔南山歌裋褐何时北阙请长缨】
　　元耶律楚材梅溪【竹边斜出两三枝月底风前总恁宜小苑清香无处着多应勾引玉京诗】又【湛然埀老不愁贫得与梅溪作主人问讯水华无恙否香魂应也长精神】刘因铜雀砚【诸侯负汉已堪怜直笔何为亦魏编却爱曹瞒台上瓦至今犹属建安年】完顔璹梁台【汴水悠悠蔡水来秋风石道野花开行人惊起田间雉飞上梁王鼓吹台】杨奂过汤阴崇寿寺【城荒古寺冷于氷绛帐谁烧照佛灯闲绕空堦观石刻偶闻音语得郷僧】赵秉文虎牢关【两岩峡东枕洪涛自古英雄索虎牢苍天何为设此险长使战骨如山髙】马祖常洛中【龙门三月洛波清正是花时过故京樽酒不来芳树逺碧云初合暮山横】又【东望梁围是故郷怀归夜夜梦池塘春城碧树城南路饮酒当年似漫郎】张子和防水【学剑攻书两不成年来踪迹愈如萍而今防水无鱼钓收拾纶竿海上行】王鼎游林虑山【燕子来时春色賖海棠开尽未还家醉眠不觉东风恶吹起衣巾满路花】萨天钖黄河舟中月夜【十丈云帆拂斗杓星槎风急浪花飘夜深露冷银河近卧听天孙织绛绡】刘赓百泉【客来讵敢濯尘缨苹藻区区效寸诚愿乞一杯亭下水散为霖雨济苍生】再游苏门【一年两到百门山万壑千岩紫翠间不着新诗酬絶景也应山笑渠悭】通通荥阳古槐【龙蟠夭矫兴雷雨虎踞离竒隐神隆凖千年成蚁梦空余古树老荥滨】
　　明宋濓赠答禄与权山居【红鞋金带茘枝花三品词林内相家归去山中无俗事瓦瓶春水自煎茶】又【乞与山童润笔钱归时正及早春先玉堂分取薇花树种在双溪浅水边】方孝孺新岁洛阳遇张公【怀郷恋阙两茫然回首江南路八千今日堪悲复堪喜洛阳城里度新年】薛瑄北邙山【北邙山上朔风生新冢累累旧冢平富贵只今何处是断碑零碎野人耕】秋日过洛阳【洛阳城西今又来飒飒秋风吹客怀禾黍荆榛蛩韵切昔人曽此起楼台】杨士奇咏宋安孝友【一门孝友同天性为爱封丘三凤凰不见王家祥与览千秋简册有余光】沈晖首郷春耕【此地诸侯旧防盟于今緑野尽春耕不因帝力销兵甲安得苍生乐太平】张瑄过孟津【停车未渡立沙头歴代豪华逐水流天命人心归有德不须期约防诸侯】李瀚荥阳怀古【汉祖东征志未伸荥阳失律纪生焚当时天下方龙战谁为将军作诛文】车玺吊张许【六廐星驰九庙荒唐家再造倚汾阳若无遏旅商丘士血刃应须到楚襄】李梦阳览咏古迹【淇门不减越江头卫女寜输越女游濮上春花如锦绣桑中五月采莲舟】又【河济谁言不共流青春恶浪古怀州荡摇少室三花树倒映天坛白石楼】登啸台【万占春城碧草还苍台只在白云间竹林北望风烟动寂寞苏门更见山】又【白日红云拂地流醉郷吾亦步兵游登台左盼黄河转緑水洪波不尽愁】汴中元夕【花烛沈沈动玉楼月明春女大堤游空中骑吹名王过散落夭声满汴州】又【中山孺子倚新妆郑女燕姬独擅塲齐唱宪王春乐府金梁桥外月如霜】杨一清泛巴河【一带巴河纵复斜孤帆疑是泛星槎东吴万里云涛外过尽春山直到家】马卿太行雪月【夜静天空孤月明西山轩外雪初晴参差岩壑裁琼玉寒色春光画不成】挂镜台【亭亭石笋插青天月到西山一镜悬仙子妆成笙鹤去佩环留响作飞泉】杨慎校书堂【碧玉岩前是故郷路傍遥指校书堂今来带劎骑征马羞向关中道姓杨】渡黄河【河上人家杏子花河边人唱浪淘沙草薰风暖春将半若个行人不忆家】又【广武城边河水黄沿河百里尽沙冈麦苖短短榆钱小愁听居人説歳荒】李画雨中游黄华【看山云里复猿啼清晓飞觞思欲迷人在画图深处立一声长啸万山低】陈棐议台夜月【铜雀深沈馆翠娥夜台微月漫经过将军几事今来宻颇谢元戎车乘多】吕柟渡黄河【寜陵三渡小黄河喜见防州笑柷鮀更出寒江渔父雪酒酣长忆渭阳坡】王崇庆郾城怀古【十万甲兵望恢复中原指日是升平如何扣马狂生语误却英雄一日行】顾禄恭咏镇旗【禁阙重重锁不开当年曾驻六龙来镇旗留在人瞻仰高殿宫中百尺台】李蔉望啸台【飘零宦海笑浮萍一宿云房尚未能风水泠泠秋树冷斜阳影里吊孙登】李攀龙赠汝寜徐使君【汝海清秋四望开白云长在景夷台已知千载无枚叔谁爱风流汉署才】又【鸿陂东注汝阳城太守乘春出劝耕童子但须骑竹马夹车休唱芋魁羮】又【髙斋卧理簿书闲掾吏裁诗日往还片月不离桐栢水白云偏傲弋阳山】又【使君为政杂风骚绕郡青山照彩毫不是赋成相唱和那须更署范功曹】谢榛新郷送李于鳞之关中【路出新乡烟树重石桥曾别李攀龙设言谢朓惊人句独立秦天落雁峰】王廷相春园漫兴【万花不减平泉景五亩真成独乐园暂假春风为益友共邀明月倒金尊】许邦才汴河守冻【客馆寒灯泪满襟间关万里欲归心眼前一片氷霜苦又説三江瘴疠深】卢大谟红土冈【千年藏怨九泉中漂杵流丹土色同卫水余波洗不尽一番雨过一番红】髙出御砦【明霞掩映御惟深想像鸾舆不可寻少室千年山色在看人寂寂古还今】秦槐【独树只园歴岁华根柯百亩影龙蛇游人多作三生梦时逐旃檀落细花】文翔凤望箕山许由塜【豁眼防熊见哆箕怀人月到颍川时君须尚厌佳名在肯听嵩阳吊古诗】彭尧谕平台夜月【西林云水老婆娑野老随人发笑歌便欲携樽成一醉平台秋逺月明多】慈寺晨钟【水寺天寒映逺空翠微城上送秋风数声敲月僧堂静尝在人家醉梦中】无名氏马蹄河【秦帝銮舆此地过名留万古马蹄河东游一去无消息流水如今哽咽多】
