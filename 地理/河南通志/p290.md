<!-- { "loadSidebar": true } -->
　　详　　　　　　皇清顺治十三年重修】崇福寺【在商城县北门内西小街始建未详旧名龙泉寺明成化中改今名置僧防司于其内】石佛寺【在商城县城北二十五里上有石棋盘遗迹下有金鸡凤凰二山】崇国寺【在商城县城外东南八里冈】春溪寺【在商城县城北五十里】华岩寺【在商城县城东四十里唐时勅建】浄梵寺【在商城县城南汤池上始建未详明万厯三十五年重修】迎水寺【在商城县西门外河西岸】伏山寺【在商城县城东南五十里唐时勅建】元真宫【在州治北城北闗明时郡绅刘黄裳创建】五龙宫【在州城东二里】三清宫【在光山县东门外】玉清观【在州治南城明正统间创建】水月观【在州治南城玉清观右侧明万厯年间郡绅黄衮创建】白云观【在光山县城南九十里石盘山唐时创建唐王曽焚修其中有唐王洞】武观【在光山县有二一在孙鐡铺一在泊陂河】回龙观【在光山县城南五里】飞龙观【在光山县城南一十五里】九龙观【在光山县城南八十里】茯苓观【在光山县城西六十里】玉皇观【在光山县城北二十里】元妙观【在固始县城东南明洪武十六年创建置道会司于其内】碧霞观【在息县南闗外始建未详明天啓五年重修】玉虚观【在息县北闗明天顺二年创建成化嘉靖万厯间重修】
　　【皇清顺治十二年知县邵光防修】东岳观【在息县东闗明成化十九年创建万厯三十年知县
　　钱承撰四十七年知县张大受天啓四年知县胡栋相继修葺】
　　【皇清顺治十二年知县邵光防重修】延真观【在商城县城南六十里上天山世传呉真人修道之
　　处今石洞内炼丹炉尚存有呉真人诗详载山川志】





　　河南通志巻五十
<史部,地理类,都会郡县之属,河南通志>
　　钦定四库全书
　　河南通志巻五十一
　　古迹上
　　古之君子德泽加于民名声流于时匪独垂竹帛炳丹青而已也其生平所经歴与钓游处往往使人凴吊流连而不能去岂非以其人哉诗曰高山仰止景行行止豫居中土游歴于斯者寻成皐河阳之迹慨然想战守之余烈至于吹台梁苑平泉緑野之遗又以思贤士大夫于政事之暇风流儒雅啸咏登临令人慨慕于无穷百世而下犹追思若此况其时亲炙而爱乐之者乎夫彰往事厉来者亦纪志者之所有事也志古迹
　　开封府
　　汴故城【旧城周围四十八里二百二十三步周显德间所筑宋艺祖初大其城址曲而宛如蚓诎耆老相传赵中令鸠工奏图初取方直四面皆有门坊市经纬其间井井绳列艺祖览而怒取笔涂之命以幅纸作大□纡曲緃斜旁注云依此修筑故城即当时遗迹熙宁时神宗屡欲改作卒不敢更第増陴而已政和间蔡京擅国亟奏广其规以便宫室苑囿之奉命官侍董其役周环数十里一撤而方之如矩墉堞楼橹虽甚藻饰而荡然无复曩时坚朴之规靖康末北马南牧尼玛哈干里雅布扬鞭城下有徳色曰是易攻下令植炮四隅随方击之城既引直一炮所击一壁皆溃艺祖沉防远睹至是始騐计南阳诗大梁城外草萋萋八月行人散马蹄汴水波涛流未稳宋宫花草径还迷千年废井银牀冷百尺层台石兽低试问夷门何处是秋风残日鹧鸪啼】梁王城【在府城西北二里即梁惠王故城唐高适诗古城苍莽饶荆棘驻马荒城愁杀人魏王宫观尽禾黍信陵賔客随灰尘忆昨雄都旧朝市轩车照耀歌钟起军容带甲三十万国歩连营五千里全盛须臾那可论高台曲池无复存遗墟但见狐狸迹古地空余草木根暮天摇落伤懐抱抚剑悲歌对秋草侠客犹传朱亥名行人尚识夷门道白璧黄金万户侯寳刀骏马填山丘年代凄凉不可问往来唯见水东流】仓王城【在府城北时和保世传仓颉所筑】小黄城【在府城东北汉置县属陈留郡北齐废】新里城【在府城西南隋置县后省入陈留】博浪城【在府城北三十里一名博浪沙亭即张良令力士击秦始皇处一云在阳武县东南三里唐胡曽诗嬴政鲸吞六合秋削平天下灭诸侯山东不是无公子何事张良独报讐明李梦阳诗博浪沙中挈椎走鸿门帐前撞玉斗谁谓张良貌如妇赤帝子起鞭赤龙臣也请归从赤松赤松子在何许君不见朝烹狗暮缚虎】青城【在府城南门外宋之斋宫城殿皆以青布为之政和间始易以甎故名】康王城【在府城北宋高宗为康王时筑】陈留故城【在陈留县北二十里相传内有汉光武行宫】斗城【在陈留县南二十五里相传子产葬伯有于此】平丘城【在陈留县西北九十里春秋晋防诸侯于平丘城即此俗传为卫灵公邑】老丘城【在陈留县北四十五里左传郑罕达败宋师于老丘即此】空桑城【在陈留县南十五里世纪云伊尹生于空桑郡志伊尹母既孕梦神告曰臼若出水即东走明日臼果出水东走数里顾其邑大浸遂化为空桑有莘氏女采桑过之得儿于空桑中即此】牛首城【在陈留县左传桓十四年宋人与诸侯伐郑取牛首即此】张城【在陈留县东六十里汉高为子房筑其地高阜有土洞傍有桃花名桃花洞】下仓城【在陈留县西南小城保又名小城周世宗伐南唐时所筑以贮军饷】高阳城【在杞县西南二十五里颛顼高阳氏佐少昊有功封此】圉城【在杞县南五十里春秋晋韩起如楚逆女□过郑郑伯劳诸圉即此】雍丘城【即今杞县城】外黄城【在杞县东北六十里左传惠公败宋师于黄即此汉置县属陈留郡】呉起城【在杞县东北十里世传呉起屯兵于此所筑】祺城【在杞县西北三十里旧有禹祠汉光武迎其神于雍邱作祠以祭曹植城雍邱复迁其神于祺城谓之棋者土人祈祥于此也沈荃诗野寺钟声动明河曙色寒轻装戒徒旅短褐上征鞍戍古啼鸦乱林空落叶干欲将行路曲凄切向君弹】张柔城【在杞县西世传张柔封蔡国公寓杞筑此以居】肥阳城【在杞县东北二十里相传禹治水时所筑】妇姑城【在杞县东北郑村保西征记云梁之东百里有孀妇养姑孝谨乡人化之后遂以此名其城其遗址尚存】中滦城【在封邱县西南三十五里元时建后废】南燕城【在封邱县即春秋时长丘左传宋败翟于长丘获长翟即此】仪城【在兰阳县西北二十里仪封人请见孔子处今县北有仪封乡】东昏城【在兰阳县东北二十五里即兰阳县故城秦始皇东游至此昏雾四塞不能进故名】韩陵城【在兰阳县东北五里宋养马圈子原有城池俗呼为韩陵圏子内有转陵明李东阳诗韩陵嵗乆不知名闻説封君旧讳成千载兴亡随落照防人今古慨高情城鸦蚤逐秋隂散浦树遥含曙色明莫向兰阳频吊古已从分割见升平明杨一清诗飘泊残魂土一坵招提香火自春秋寒乌啼落陵前月疑诉当年汗马愁】旧仪封城【在仪封县东北十七里金始筑以置县明洪武中圯于河】南郊坛【在府城南薰门外其侧又有南青城即宋祭天斋宫】北郊坛【在府城封邱门外其北又有北青城即宋祭地斋宫】莘野【在陈留县西郊故志在城内有莘野坊即伊尹耕处】桑野【在洧川县西北周穆王食鱼于桑野即此】白沙【在中牟县西】户牖乡【在阳武县东北二十里即汉陈平宰肉地】汴故宫【在府城内正北本宋之大内金人广之皇城南外门南薰南薰之北新城门曰丰宜桥曰龙津桥北曰丹凤门其北曰文武楼东曰太庙西曰郊社正北曰承天门双阙前引东西左右掖门承天之北正殿曰太庆殿东庑曰嘉福楼西庑曰嘉瑞楼大庆之后曰徳仪殿正内曰隆徳殿隆徳之次曰仁安殿仁安之次曰纯和殿纯和之次曰宁福殿宁福之后由苑门而北曰仁智殿有二大石左曰敷锡神运万嵗峯右曰玉京独秀太平岩苑门东曰仙韶苑北曰涌翠峯东连长生殿又东曰涌金殿蓬莱殿西曰浮玉殿曰流洲殿南曰阅武殿又南曰安泰门东曰寿圣宫北曰徽音院又北曰燕寿殿徽音寿圣东曰太后苑苑有庆春殿明洪武十一年即其故址建周王府】
