<!-- { "loadSidebar": true } -->
　　豫山【在府城北一十五里一名独山上有三十六陂】丰山【在府城东北三十里山海经云山有九钟霜降则鸣下有清泠泉泉神耕父处之相传神来水赤有光耀南都赋云耕父光于清泠谓此金元好问诗丰山一何髙古木苍重开门望吴楚乌去天无穷】隠山【在府城东北四十里】百重山【在府城北七十里山峦重复所可记者鹿鸣武阳乱石柘禽鲤鱼五山总曰百重通典云方城北有百重山即此】雉衡山【在府城北七十五里山有石室内甚精洁唐人诗曰云连熊耳齐秀水出雉衡山最高即此】紫山【在府城西北三十里一名紫灵山世传汉厐统隠居之所上有鳯雏台遗址】北筮山【在府城北二十五里】蘘山【在府城北二十五里相传昔有居人被蛊毒遇神女教食蘘荷遂愈因名】磨山【在府城西北三十里】羊山【在府城西北三十里与磨山并峙】鹿鸣山【在南召县北三里世传光武至此闻鹿鸣故以名山今并南阳县】丹霞山【在南召县西北四十里一名留山上有栖霞寺寺后一巉岩千仞左右两峰夹立今并南阳县唐孟郊诗松色不肯秋玉色不肯柔登山须正路饮水还直流倩鹤负书信索云作衣裘仙村莫道逺杖防拒交逰】望山【在南召县西南一十五里相传光武曽登其岭以望南阳因名今并南阳县】山【在南召县南十五里产石今并南阳县】空山【在南召县西一十五里上冇石洞深莫测世传严子陵曽寓于此一名子陵洞今并南阳县】天封山【在唐县东一名大胡比水出焉南都赋曰天封大胡列仙之陬即此明何景明诗山云勃勃涌惊涛淮水汤汤浸巨鳌极囘下观千万里扶桑依约见蟠桃】中阳山【在唐县东七十里一名慈丘山隋因此置慈丘县】白玉山【在唐县南五十里一名髪山上冇卓锡泉】蓼山【在唐县南九十里盖古蓼国之地】紫玉山【在唐县南一百里下有二龙潭】唐子山【在唐县南一百里乃汉髙鳯隠居之处唐因此置唐州明张三丰诗白石磷磷绕涧泉苍松郁郁鎻寒碧桃花发朱英秀别是人间一洞天】铜山【在泌阳县东七十里相传汉邓通鼓铸其上】盘古山【在泌阳县南四十里上有盘古庙】截军山【在泌阳县东北七十里】碁盘山【在泌阳县东北八十里相传昔有仙人奕碁于此遗迹尚存】华山【在泌阳县西北七十里后有马仁陂上建华山圣母庙】双山【在泌阳县东北五十里两山相并故名】蜈蚣山【在泌阳县北四十里以形似名上冇青寺】遮山【在镇平县东三十里峦岫岧嶤沟涧深阻相传莽兵追光武至此为山所遮弗能及因名】杏花山【在镇平县西北五十里其地宜杏故名】骑立山【在镇平县西北五十里状若立骑其山五并峙又名五朶山上有龙湫三号为上中下三池宋石雄有记】髙老山【在桐栢县东一百里一名髙乐山峰峦峻起髙出郡山】石门山【在桐柏县东一百里两山对峙如门金元好问诗雨崖悬絶倚山垠草迳迷未可分潭影乍从明处见竹香偏向静中闻石林万古不知暑茅屋四隣唯有云曳杖行歌羡樵叟此生何计得随君】天目山【在桐栢县东一百里】胎簮山【在桐栢县西三十里禹贡谓淮水发源胎簮即此又名大复山】牡丹山【在桐栢县西七十里上产牡丹】石柱山【在桐栢县西八十里上有石柱柱有铁环】黒石山【在桐栢县北五里许山石绵亘数里无树色如漆黒故名】琵琶山【在桐栢县西里许酷似琵琶】围山【在桐栢县北四十里四围皆山故名】桐栢山【在桐栢县东一里上有玉女卧龙紫霄翠防莲花诸峯淮水出焉禹贡谓导淮自桐栢即此唐钱起诗秋风过楚山山静秋声晚赏心无定极仙步亦清逺返照云窦空寒流石苔浅羽人昔已去云迹欣方践投防谢归途世縁从此遣宋白玉蟾诗桐栢山头避俗嚣篇诗斗酒自逍遥九峯野草迷丹灶三井飞泉喷石桥万顷白云烝緑野一声黄鹤唳青霄人言华顶髙髙处东望蓬莱浸海湖】禹山【在邓州西七十里此山祷雨有应因名雨山后人改为禹山上有大禹庙】汤山【在邓州西七十里东西两峯列峙上有成汤庙】五陇山【在邓州西上有五阜连接故名宋梅尧臣诗穷览川原胜经行未见频樵深但闻斧谷暖自留春】析隈山【在邓州南七十里左传秦过析隈即此】紫金山【在邓州西南冈阜孤起因为城角岸下有洞相传宋元贾黯读书处明邓鼎诗携壶同上紫金山极目秦中百二闗緑树撼风惊落防黄花对酒喜开顔衡阳雁去家千里湘浦湖来水一湾笑把莱茰共醉等闲莫遣鬂毛班】覆釜山【在邓州西北八十里以形似名唐钱起诗蝴蝶弄和风飞花不知晚王孙寻芳草歩步忘路逺况我爱青山渉趣皆逰践萦廻必中路隂晦阳复显古岸生新泉霞峰映雪巘交枝花色异带石云根浅碧洞去忘归紫芝行可搴方耻嵇叔夜林卧方沉湎】萧山【在内鄊县东二十五里上有萧王庙祀汉光武故名】墨山【在内鄊县西北五十里山色尽黒一名石墨山】石堂山【在内乡县西南五十里山洞若堂又名灵堂即麻子修真处】秋林夏舘山【在内乡县北一百五十里泉石颇佳丽】熊耳山【在内乡县东一十二里山连卢氏县详见河南府山川】灵山【在内乡县南二十里松栢森郁将雨出云先曙散彩最为灵异因名宋赵□诗为爱名山好登临尽日曛岩幽余暑雪钟冷入秋云篇咏惟僧助尘烦与俗分明朝入东棹因得识吾文】髙前山【在内鄊县南一名天池山山海经云髙前山上有池甚寒而清饮者可以愈疾即此】孤山【在内乡县西南一十里】富春山【在内乡县南十五里下临七里河山麓有子陵洞并钓台子陵祠明李蔉诗湍河汨汨绕灵山闻道严陵昔往还我欲长歌望山去白云流水出人间】蔓荆山【在新野县北四十里其山多产蔓荆故名】石杯山【在淅川县南一峯雄壮上有隋石杯太子庙】岝岭山【在淅川县北二百里峭壁如削上有忠国禅师结处其神戒精严以荤酒至则雷雨暴下】丹崖山【在淅川县北五十里山色悉赭】白崖山【在淅川县东南一百里相传唐忠国禅师道塲山石白若缟素宋范仲淹诗云白崖山下古禅刹即此】岵山【在淅川县东二十里宋将孟珙大破金武仙驻兵于此】岞山【在淅川县西一百里上有西峰祖师圈堂旧传有天灯见唐范传正诗摩盖从僊府笙歌入旧山水流丹灶缺风起草堂闗白鹿行为卫青鸾舞自闲种松鳞欲老移石藓仍斑望路霄外廻舆岭袖间岂惟辽海鹤空叹令威还】太白山【在淅川县东南八十里下临丹河为顺阳淅川二废县界处】方城山【在裕州东北四十里左传楚屈完对齐桓公曰方城以为城即此】黄石山【在裕州东北五十里世传葛仙翁修道于此】房山【在裕州东五十里上有子房庙世传张良逰息之地】罗汉山【在裕州西三十里因杜罗汉坐化于此夜常放光遂以名山山巅建墖刻罗汉像祷雨辄应】大乗山　小乗山【俱在裕州东南四十五里】寳泉山【在裕州西北六十里上有甘泉喷如珠】当阳山【在裕州北三十里产滑石】七峯山【在裕州北三十里冇七峯列峙故名】泉白山【在裕州北五十里与七峯对峙絶顶有泉从石隙中流出望之如悬布】箕山【在舞阳县南三十五里以形似名】十八盘山【在舞阳县南八十里周廻一十八里】马鞍山【在舞阳县西南四十里以形似名】青山【在叶县西南六十里即西唐山水经云澧水东过西唐山即此】石门山【在叶县西南青山后汉髙鳯隠处唐李白诗寻幽无前期乗兴不觉逺苍崖渺难渉白日忽欲晚未穷三四山己歴千万转寂寂无猿愁行行见云收髙松来好月空谷宜清秋溪深古雪在石断寒泉流峯峦秀中天登眺不可尽丹丘遥相呼顾我忽而哂遂造幽谷间始知静者间留欢达永夜清晓方言还】讲武山【在叶县东二十二里汉马融讲尚书处】黄城山【在叶县北一十里一名黄栢山即长沮桀溺耕处】分水岭【在府城北七十里有水自岭上分流俗呼为分头岭其水即鸦河】三鸦路岭【在府城北七十里分二路东北带西而行者谓之三鸦路即行人徃来趋西洛防径石川为一鸦路口分水岭为第二鸦路口今在汝州界者为三鸦路口】羊羔岭【在镇平县东南三十里上有石羊】天桥岭【在泌阳县东六十里】玉照崖【在淅川县南八十里小江口北有石壁髙仭许截然如削其色清莹宋顺阳尉郭端甞逰于此名曰玉照】虎头崖【在裕州西北五十里以形似名】卧龙冈【在府城西南七里即汉诸葛亮躬耕处唐岑参诗先主与武侯相逢云雷际感通君臣分义激鱼水契遗庙空萧然英灵贯千嵗】歇马冈【在桐柏县西六十里相传汉阙忠义公尝息马其上因名】柘林冈【在邓州南七十里】长洋冈【在唐县东北绵亘四十里】招抚冈【在裕州东北二十里光武起兵招抚士卒于此】雅祖洞【在邓州西北八十里覆釜山清凉寺后世传雅祖修道之所】竹洞【在邓州东南五里唐韩愈诗竹洞何年冇僧言是我开洞门无锁钥俗客不常来】桃花洞【在桐栢县西三十里又有锣鼓洞汉张良辟谷防】水洞【在淅川县东南一百里香岩寺北唐罗邺诗万点飞泉下白云似垂处望疑真若将此水为霖雨更胜长垂隔路尘】罗汉洞【在淅川县西一百里岞山明胡汉诗石磴巍峩促膝行行时不觉防时惊縦教良匠描难就自是天工造化成】飡霞洞【在裕州东北四十里相传隠士庄敬读书处】子陵洞【在内乡县南一十五里】石礉【在府城东三里淯水环流为一城之胜可御水患】淮渎【在桐栢县西二十五里四凟之一禹贡导淮自桐栢即此源出胎簮山流经信阳确山正阳息县固始防泗沂东入于海魏文帝诗发淮浦兮遡黄流鼓船舷兮极浮防云漠漠兮天己秋揽芙蓉兮舣芳舟酌吾酒兮乐无忧怀佳人兮结绸缪唐韩翃诗淮水东南地无风渡亦难孤生乍直逺树望多团春浪棹声急夕阳帆影残清流宜映月今夜重吟防】淯河【在府城东三里名白河其源自嵩县双鸡岭东南流经南阳新野防梅溪洱灌湍水留山黄渠栗鸦泗潦刁等河与泌水合流南至襄阳入汉江其水有四堰曰上石谷马渡港蜋少堰溉田六千余顷汉召信臣所置东汉杜诗晋杜预皆増广以种稻史云诸将立更始淯水上即此】潦河【在镇平县东四十里源出南阳县马峙坪西流经杏花山南流至新野县界与淯水相合】清水河【在唐县南三十五里其源出石柱山流入唐河】泌河【在泌阳县南门外源出铜山西流经唐县西闗名唐河至新野界与淯水合而达于汉江诗云泌水洋洋可以乐饥即此】邓庄河【在泌阳县东五十里源出铜山相传汉邓通居此】沙河【源出鲁山县吴大岭流经舞阳县防澧水灰绵封等河东达黄河】湍河【在邓州城北三里源出卢氏县熊耳山东南流经内乡至邓州逹新野合淯水金元好问诗石门归驭引湍浦渔舫并旷荡万景新归蔵四山静平湖风漪緑逺岸秋沙浄洋洋逰鱼逝泛泛轻鸥泳】严陵河【在邓州北四十里源出镇平县防湼水入湍河明李蔉诗帝子龙飞汉再兴故人深隠钓鱼罾不知人世何多事防防江山认子陵】刁河【在邓州城南一十五里源自内乡西北萧山流过州至新野东南入于淯河】沐河【在内乡县东北五十里源出马山南流合湍水唐崔显诗昨晚南行楚今朝北泝河客愁能几日乡路渐无多晴景摇津树春风起棹歌长淮亦己尽寜复畏湘波】滔河【在邓州城西三十里东南流合淅水】潘河【在裕州城东门外源出温泉下流合堵水】贾河【在裕州东四十里源出牛心山下流合沙河世传汉贾复居此】堵河【在裕州西三里源出白山东流入唐河】澧河【在舞阳县北东流合汝水】灰河【在舞阳县北五十里下流合沙河】湛河【在叶县北三十里左传襄十六年楚公子格与晋师战于湛阪即此】淅水【源出陜西商州境流经浙川县南合丹水】丹水【源出陜西商州竹山东流经淅川县西与淅水合抱朴子云丹水丹鱼先夏至十日夜伺之鱼皆浮水赤光如火网而取之割其血涂足可歩行水上云宋王禹偁诗曽经烂熳濯吾缨忍别潺湲月夜声便入红尘染诗思吟魂犹合数年清】汝水【原出嵩县分水岭经流郏县防扈磵长桥等水戴液围造等溪东流入淮】水【源出鲁山流至叶县入沙河左传楚人与晋师夹汦而军即此汉光武破王寻于昆阳士卒溺死水为之不流亦此】昆水【在叶县南闗外源出西唐山流迳昆阳城南又东流至北舞镇入汝】菱花池【在镇平县西南一名天池】五龙池【在邓州西北八十里覆釜山上其水四时不竭】弹子池【在新野县东北世传光武甞弹蛙于此至今池内冇蛙不鸣】莲池【在舞阳县北冇东西二池】仰天池【在裕州西北厯山顶】金龟潭【在府城西南相传有人于水侧见大龟长尺余背有金线四足各蹑一小龟而行因以名潭】菊潭【在内乡县西北源出析谷东石涧山或曰出马石峰其水重于诸水傍生甘菊水极甘馨有数十家惟饮此水夀多至百余嵗其菊茎短花大味甘美隋置菊潭县盖取诸此宋司马光诗琐南阳菊秋潭嵗自□孤根拥红叶落蕋媚苍苔正以参苓药因之植紫台愿兼金掌露同入柏梁杯】三潭【在淅川县东南一百里白崖山前】龙潭【在桐柏县西南五里】鹿角潭【在泌阳县东南里许长三里深数丈】七里潭【在泌阳县白石庄上下七里余顾福诗苍茫百顷浸寒流芦荻花开两岸秋沙嘴夜明渔父火栁隂晴浴海翁鸥数层翠浪连风起一片金波向日浮堪羡年年资灌溉西成满处见歌讴】芰湖【在新野县南一十里】白马湖【在唐县西南七十里】映山湖【在桐柏县东毛家集计一顷三十畆】狄青湖【在舞阳县北四十里周围十里宋狄青曽饮马于此故名】里津【在府城北四十里辨方志有曰柴篱者是也津上冇三梁谓之里渡昔邓奉拒光武于此】青泉【在淅川县西南四十里水色青】甘泉【在邓州城内】神泉【在淅川县东五十里】暖泉【有二一出裕州西北厯山一出州北七峯山三时俱凉惟冬则暖】舞水泉【在舞阳县东南三里泉水涌跃若舞舞阳之名取此】青龙泉【在镇平县竹园保溉田数百畆】栁泉【在镇平县东三十里遮山北广五丈余溉田甚逺】峩泉【在内乡县南二十里灵山上有龙祠明李蔉诗脱防青林中草茵石为枕日暮不见人掬泉向山饮】涌泉【在内乡县境广七八尺水极清澈自下涌出的砾如珠溉田甚广】髙公陂【在唐县凡四十四处宋治平初知州髙赋所作田辟税増有诏褒美】马仁陂【在泌阳县西北七十里其地四靣皆山水出西南隅溉田五十余里汉召信臣作水门以时蓄泄】玉池陂【在南阳县东唐县界】召伯水陂【在邓州东南彭而述诗蔓草荒蓁弥望舒汉家太守此成渠空留白水千年在无数秋虫寒雨初陆海人曽经鼎革石田谁复问犁锄近年竹楗淇园尽欲借马迁还著书】钳卢陂【在邓州南六十里汉置州之陂堰虽多惟此最大溉田万余倾】东陂西陂【俱在叶县春秋时楚大夫沈诸梁所凿东陂东西十里南北七里西陂方二里其水俱出方城山】罗陂【在新野县】蔡阳沟【在唐县西北百歩许】石龙沟【在裕州北五十里】十字沟【在叶县东南四十里北入澧河】沙沟【在镇平县东三百歩流入赵河】百花洲【在邓州城南宋范仲淹知州时所营冇渔家傲词五首纪之洲上冇召杜生祠碑宋黄庭坚诗范公种竹水邉亭飘泊来防一客星神理不应从此尽百年草树至今青】上石堰【在南阳县北四十六里南注于斗门黄池等陂柜栁等堰逹于唐新二县溉田千余顷】召堰【在唐县汉召信臣守南阳能为民障水泉广灌溉世頼其利因名其堤曰召堰唐刺史卢庠委郡从事李防之修其故迹嵗増良田四万顷】楚堰【在邓州西北六十里引湍水溉田千余顷民赖其利】昆水三堰【在叶县汉召信臣杜诗守南阳时所筑上堰在县西南八里中堰在县东七里下堰在县东北三十里】赵渠【在唐县宋郡守赵尚寛修复召信臣故迹三大陂一大渠溉田万顷唐民绘像祀之】石门渠【在淅川县东】汝埠渠【在镇平县西】东西渠【在泌阳县北象河堡】诸葛井【在府城西南七里卧龙冈上草庐前】搬倒井【在裕州东北三十里明于谦诗汉主中兴非偶然等闲平地涌清泉灵津千古蛟龙蛰时出人间救旱年】圣井【在叶县旧城东门外其地四下而中独髙病者饮其水辄愈】
