<!-- { "loadSidebar": true } -->
　　李符字徳昌内黄人博通时务有吏干初仕汉为县主簿入宋累官至右谏议大夫知开封府尝为西京转运使奏便宜百余条命着为令后出守秦州
　　李防字智周内黄人举进士为莫州军事推官累官至右諌议大夫知永兴军防材力过人好建明利病所至必有论奏朝廷颇施行之
　　刘用相州人晓音律善骑射事太宗于晋邸及即位补军职以战功累迁祁州刺史咸平中为高阳关副都部署时烽堠数警用建议益边兵俟敌南牧即率骁鋭出东路以击之因图上地形上召宰相阅视可其奏景徳初真宗北征以城守劳进爵邑歴知齐陈潞三州
　　韩国华字光弼安阳人太平兴国二年举进士累迁监察御史雍熈中太宗将北征以高丽接辽境屡为所侵乃假国华太常少卿赍诏谕之且令废兵西会既至其俗颇犷骜恃险迁延未即奉诏国华移檄谕以朝廷威徳宜亟守臣节否则天兵东下无以逃责于是俯伏听命使还赐绯鱼歴迁左司谏充盐鐡判官淳化二年契丹请和朝议疑其非实遣国华使河朔以察之既至尽得其诈以闻景徳中以太常少卿出知泉州大中祥符初迁右谏议大夫卒年五十五赐其子珫出身国华伟仪观性纯直有时誉子琚璩竝进士及第
　　韩琦字稚圭安阳人国华子风骨秀异天圣初举进士第二方胪唱时太史奏阙下五色云见初授将作监丞累迁陜西四路经畧安抚招讨使与范仲淹在兵间乆名震一时朝廷倚以为重天下称为韩范后与富弼同心辅政复称韩富庆厯中仁宗开天章阁召大臣八人给纸笔访以政事与仲淹富弼杜衍等同预顾问石介因献庆厯得贤颂至和中以武康之节来治相州嘉祐元年入秉国政垂绅正笏不动声色而措天下于治平神宗即位封魏国公琦歴相三帝嘉祐治平间再决大策以安社稷在英庙初太后临朝乆不还政琦奏事帘前因力求去以讽太后太后不得已许即日还宫琦即厉声命仪鸾司撤帘还政天子宦官任守忠离间两宫几成祸阶琦预备空头勅召守忠至政事堂立遣之出入将相勲名所被远人想其丰采天下以其身为安危卒年六十八神宗震悼辍朝三日篆其碑曰两朝顾命定策元勲赠尚书令諡曰忠献配享英宗庙庭徽宗时以定策功追赠魏郡王
　　陈安石字子坚安阳人以廕鎻防及第嘉祐中为防陜转运判官摄帅鄜延能用谍者敌动静輙先闻尝勅边民戒严既而数万骑奄至无所获而去玺书嘉之及韩绛镇太原议行盐法与监司多不合加安石河东转运使其议始定累迁吏部侍郎出知河阳进龙图阁直学士
　　窦舜卿字希元安阳人以廕监平乡县酒税有僧欲授以化汞为金之术谢曰吾禄足养亲不愿学也辟府州兵马监押有战功湖北蛮猺彭仕义叛徙为钤辖兼知辰州请建筑州城不扰而办加殿前都虞侯熈宁中改刑部侍郎提举嵩山崇福宫卒年八十八諡康敏
　　韩忠彦字师朴安阳人琦子举进士初为秘书丞徽宗时拜尚书右仆射帝用其言数下诏蠲逋负甄叙流人忠直知名之士稍见收用进左仆射兼门下侍郎封仪国公为曾布所防以观文殿大学士出知大名府后以宣奉大夫致仕卒弟端彦右赞善大夫纪彦徽猷阁直学士粹彦龙图阁直学士嘉彦尚齐国公主拜驸马都尉子治太仆少卿出知相州以疾丐辞命其子肖胄代之
　　韩肖胄字似夫安阳人以廕补承务郎除直秘阁知相州自琦至肖胄三世守乡郡人以为荣绍兴初拜端明殿学士同佥书枢院事充通问使肖胄慨然受命敌人知其家世甚重之自帝即位使者凡六七未尝报聘至是敌始遣人偕来累迁资政殿学士知绍兴府寻奉祠卒諡元穆
　　李道字行之安阳人初与兄旺聚众归宗泽泽以他事诛旺命道掌其军泽卒引军依襄阳镇抚使桑仲仲奏于朝授武义郎阖门宣赞舍人刘豫遣人持书招道道不从执其使以闻诏嘉奬之豫怒遣将杨楷攻道道力拒破其军除知随州会李成入防道弃随南归至江州诏道属岳飞为选锋军统制入唐州禽敌伪将从飞收复襄阳等郡武兴蛮杨再兴连歳冦掠道破其众禽再兴及其二子迁保宁军承宣使后迁湖北副总管卒赠太尉諡忠毅女为光宗后进封楚王孙孝友孝纯俱节度使
　　韩同卿安阳人琦五世孙知秦州累迁庆远军节度使加太尉卒諡恭靖同卿女为宁宗后其季父侂胄自以有定策功声势薰灼同卿每惧盈满不敢干政以故天下皆知侂胄为后族而不知同卿为后父及后崩侂胄败人咸称同卿善远权势云
　　金田确字叔坚安阳人家素贫而好学貎脩伟常悬镜坐侧时自照曰岂有人如此而终贫且贱乎果登第天眷皇统间积官至吏部尚书
　　胡景崧字彦高武安人擢大定间词赋甲科释褐海州军事判官特防陞即墨令县治濒海土硗而俗恶景崧清介自律人莫敢犯迁河南府推官因平疑狱召为大兴推官徃大兴狱犴填满景崧莅职不二月以狱空闻诏锡宴以宠之累迁同知东平府路兵马都总事
　　韩玉字温甫相州人章宗时举进士入翰林为供奉应制一日百篇文不加防太安末改鳯翔总管判官时夏人宼平凉玉屡与大战败之当事者忌其功诬玉与夏人连会华州李公直以勤王被诬为叛公直曾与玉约并诬玉下狱死闻者寃之子不疑以父死非罪终身不仕
　　张正伦字公理汤隂人天资頴悟尤长于诗登泰和二年进士授郾城簿请悉除贫民积逋十二万调寿张时值用兵科役无度正伦差次为鼠尾簿保社有号引散户有由帖掲榜使民自赴隣邑咸取法兴定三年为陜西东转运使汾晋陷没正伦言宜选才望如郭文振軰依古封建制使自为战守五年关中兵起檄为军兵都提控又檄守箭谷砦仓卒敌至正伦亲当矢石时六十砦俱残破箭谷独完活难民三十万众摄尚书省六部事寻召见授京东路司农少卿总三路都水司戮巨猾杨驿等于市迁右司郎中雪招抚使高伦枉时乆旱破械而雨又请斩枢宻副使合喜歴官至吏部尚书会汴京失守柴车北归结庐洹上卒年六十八薛居中字鼎臣临漳人登泰和癸亥进士性明断贞祐间调登封令有善政民为立去思碑
　　张价字佩玉林虑人兴定间进士仕至睢州军判官后归林虑教授乡里法之一时俊彦多出其门葢椿字寿之其先上党人自五季之乱徙居临漳椿值歳饥采野豆贸米奉母兄乱定率妻子翦茅树宇垦田植桑以为世业时元好问杜仁杰曹昶张文举皆与之游彰徳主者欲以邑宰召之坚辞不起葛巾藜杖逍遥林壑年八十九终于彰徳路儒学教授
　　元胡祗遹字绍闻武安人景崧孙少孤既长读书见知于名流中统初授应奉翰林文字调右司员外郎时阿哈玛特当国进用羣小官冗事烦祗遹建言省官莫如省吏省吏莫如省事以是忤权奸出为太原路治中兼提举本路鐡冶累官江南淛西道提刑按察使以疾归朝廷征耆徳者十人祗遹为之首复辞不就卒年六十七赠礼部尚书諡文靖子持太常博士所着有周易直解紫山集
　　蔡珍安阳人素骁勇从宪宗及世祖征伐所至有功南方平遂入备宿衞授忠显校尉管军把总未几扈驾驻黑城遣兵士储刍藁筑土室军府頼其用道遇冻者必扶入宻室温煦之军粮必为樽节不使顿絶以致饥困时白海初建行营命珍督役号令严肃卒事民不知扰世祖嘉之厯陞亲军千户佩金虎符进阶武畧俄告老归子恕袭
　　郭昻字彦高林州人习刀槊能挽强稍通经史工于诗至元二年上书言事平章亷希宪才之授山东统军司知事累官广东宣慰使所至招降猺獠禽讨蛮酋人服其威信子三震杭州路镇守万戸惠佥江西廉访司豫知宁都州
　　谢文蔚字真卿安阳人以县吏为江南行省掾以功授府判再迁行台监察御史杭州沙万户因取财杀二十七人人亡所控诉文蔚劾之方欵服乃重贿当路免反诬文蔚以他事械系北上死狱中已而沙万户以恶疾暴死
　　许熈载字献臣汤隂人博古知今事母以孝闻仕为会福院照磨能以儒术饰吏治执法平允多所矜贷居恒病古人遗教杂见于礼书漫无统纪乃辑为女教六巻经济録四巻文曰东冈小藁杜秉彛安阳人仕监察御史累官礼部尚书叅知政事进中书左丞集贤大学士有文集四十巻子原辉州知州
　　李玉安阳人以骁勇智畧闻初授显武将军兼安阳令时有告截牛舌锄苗盗布缕者玉皆以理得其情颇有赵广汉风烈居数歳转林虑令以选例行不胜任者多出之玉独以廉干为当时所重遂加劄命以光宠之后致仕卒玉天性严谨明察处事为时循吏
　　韩从益安阳人累官江浙行省叅政转昭文舘大学士商议中书省事卒赠右丞魏郡公諡文肃许有壬字可用汤隂人熈载仲子幼頴悟读书一目五行延祐二年举进士第授同知辽州事以绩最转江南行台监察御史累官集贤大学士改枢宻副使复拜中书左丞歴事七朝垂五十年遇国家大事慷慨敢言皆一根至理而曲尽人情事稍弗便必明辩力争不防死生利害善笔札工辞章所着有至正集一百巻卒諡文忠兄有恒歴官大理路知事弟有仪经筵检讨有孚湖广儒学副提举
　　徐昺安阳人天厯初举进士擢监察御史累官礼部尚书国子祭酒迁翰林学士承防子企云州知州
　　邢温字孟直安阳人喜为诗累迁大名路总管改京畿漕运使卒赠户部尚书諡康肃
　　明郭资字存性武安人洪武乙丑进士歴官北平左布政使成祖在潜邸素信资后靖难南下属资居守抚兵辑民转给粮饷军中无乏永乐初论功晋户部尚书仍掌布政司事赏赉视伯爵已改北京刑部尚书仁庙初加太子太师罢政事赐玺书归武安宣庙即位诏起资为户部尚书免朝谒资视事恪勤虽甚风雨不避僚吏敬惮性彊项意所安者虽刀镬无能屈所居在马庄村頺垣废井未尝于城市拓一弓筑一堵卒之日家无余财年七十三追封汤隂伯諡忠襄
　　何显周内黄人洪武初为四辅官兼谕徳赐坐讲论治道命工图其像赐待漏院记以旌之
　　高敏道安阳人由太学生特授礼科给事中官至大理少卿以公正称
　　侯軏安阳人永乐乙未进士拜监察御史有能声歴迁福建按察司副使复陞四川左布政使所在以政绩闻
　　石璞字仲玉临漳人初为监察御史累迁山西布政使璞刚介有治才所在著称后进工部尚书正统戊辰河决荥泽经曹濮至阳谷入漕河溃沙湾东隄入于海命璞治之河决遂塞景泰辛未也先攻独石诏璞兼大理寺卿徃御之事平进太子太保改兵部尚书数年致仕天顺庚辰英庙召大学士李贤谓曰石璞纯臣也闻其尚健为我以玺书召来璞至京上召见文华殿璞青袍角带入上曰吾赐尔绯玉敝乎璞叩头曰臣平生以孤忠自许旁无左右之援自分填沟壑矣诏至臣自知无他途必臣有罪当诛谴耳上说是时璞微瞆乃命掌南京都察院事成化初致仕归
　　李和字本中安阳人天顺丁丑进士授吏科给事中尝论事忤防廷杖几死迁都给事中通政司叅议右通政每居一官积年不徙有劝之谒时贵者和谢曰吾譬之嫠妇黑髪守节皓首乃求聘乎后迁南京户部右侍郎卒和丰貎恢量虽仓卒言色罔躁喜愠不形然内含独朗论事低昻及人贤不肖不失分寸
