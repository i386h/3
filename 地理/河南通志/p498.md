<!-- { "loadSidebar": true } -->
　　【命镇抚兹土阅两稔余矣剔贪墨劝农桑兴学校励军实蚤作夜思罔敢暇逸修举废坠渐有可观而寤寐中州全盛之遗则未之或逮也因思嵩室磐于巩洛天中贯乎九丘太行北峙崤函西拱黄河淮济擅四渎之三汴洛两京扼都防之要士习淳厐民风劲质圣贤豪杰之笃生道德诗书之荟萃辉映古今不知凡防矣而戈鋋煨烬之余文献无征何以昭治法飏盛典哉旧有通志一书明天顺间创始于提学副使刘公昌后十余年副使胡公谧畧加芟润后八十年续修于都御史邹公守愚又三年而告成于都御史潘公恩迄今百三十年矣记载缺然余窃悲之爰檄郡邑各修厥乘顾以编次仓猝舛讹实繁更属分巡大梁道副使沈君荃补其缺畧订其纰谬殚笔削之劳穷昼夜之力自春徂夏遂有成书余不揣疎陋覆加裁正焉凡山川之修阻人物之烜赫文艺之菁英以及舆圗星纬城池疆域田赋户口风俗物产祠祀古迹之属试一展巻了如指掌不亦详而核备而要欤夫志者记也记已往所以诏将来也李文叔云洛阳盛衰天下治乱之也岂非腹心有安危而肢体之荣悴因焉两河昔当繁庶以腹心之畅适为肢体之晬盎故前代重熙累洽四海宴然民至老死不见兵革迨巨宼流毒中州以腹心之郁结成四体之凋瘵而天下岌岌矣今】
　　【至仁在宥思急起而血肉之太平之运实基于此倘因循故事不加振刷彼丘墟者何以烟火荆棘者何以桑麻耗减者何以殷富而中州全盛之遗将终不可见乎则是志之征信于前而并垂戒于后系诚钜也后之人莅斯地也披斯志也惓惓乎腹心之重予以畅适而不予以郁结岂惟中州之福实天下之幸而余谬附纂辑之役且亦与有荣施矣】沈荃河南通志序【顺治十七年庚子秋八月大司马抚军贾公纂修通志成业拜手稽首进献于】
　　【天子矣荃不敏谬与编辑之役不敢以不文辞因综叙始末识之简端粤考豫志五代以前无论已自宋始有梦华勾异诸录及温公所序朱次道长安志然世远已不可攷明天顺成化间宪副刘公胡公艸为通志越嘉靖乙卯大中丞邹公续而成之距令复百有余稔司马贾公秉钺莅止鋭意修举先檄下所司司属之郡郡属之州邑要以月日程以规条不逾年而八郡十二州九十五县之志渐次报竣乃设馆局聘名彦购遗书访故老捃摭裒辑鳞次栉比数月而彚全书顾以其间义例未安详畧失当且多金根帝虎之讹更命荃覆加裁订以观其成余惴惴惧勿克襄厥事惟是殚夙夜之劳集众思之益网罗旧闻捜扬散佚更取前志而一一折衷之其昔讹而今核者图考沿革也昔遗而今备者星野河防城池学校也昔列而今裁者圣迹也昔分而今合者寺观也备遗也至山川増十之一职官选举增十之七祠祀陵墓古迹增十之二三艺文増十之四其户口田赋公署详于今者因时也帝王封建仍夫旧者存古也名宦人物孝义隐逸流寓仙释方伎列女前者勿之逸后者勿之滥也曩所未载补其防漏今所宜采广其见闻文无可据姑阙疑以待事有足述必征信以传凡为图三十一为例二十为类三十为卷五十为幅二千有奇为言一百三十余万自夏徂秋目涉手録且缮且梓虽簿书旁午戎马鞅掌靡敢间也又四阅月而剞劂乃竟余犹惴惴惧勿克襄厥事其裁定则禀之大司马公论证则豫中诸荐绅先生校订则前后礼聘诸子而鸠工集事始终董率者方伯徐公之力居多焉而余乃因之有重慨矣夫古来建不朽创非常者其始皆有所繁重艰苦又多将成而辄阻及半而中挠借非擅敏决之才具特达之识与夫一往不囘之志贞固强毅之力其鲜克奏成事而树伟业也明矣至安眉睫者忽百年务猥琐者忘远大又或迟徊淟涊蜷曲趦趄甘让美于后人而不获坚自振拔表着声施者比比然也余考前代自太祖至世庙累洽重熙浸淫沐浴其间声名文物制度礼乐既灿然大备矣似无难缉遗编以垂信史乃迁延至一百八十余年而始勒成书后之览者尚有遗憾至乙卯以后歴隆万迄天崇又九十余年由盛而衰事多可纪况故府金石之藏未冺世家者旧之说可征官师所守稗野所传更足资裨聴闻乃竟无一人焉毅然任斯举而不辞者卒使胜国百年间事付之销况澌灭之中斯岂尽才与识志与力之勿逮欤抑皆因循防愞耽安习故如前之所云者欤而司马公于沧桑鼎革之后兵燹荡析之余轮蹄络绎戎马交冲征输调遣勿遑启处之日举从前之所不能为不敢为并不欲为者而顾汲汲焉断断焉必为之且为之必要其成成之必期其速以难若彼以易若此其度量相越何等也然则司马公之才之识之志与力宁不足表声施于无穷炳大业于不朽哉独是旧志纂于西亭朱君之手君以宗室贤尉博洽能文章属承平累叶典文昭备得以专志撰述然犹需之浃岁之久余早岁登仕版厠金马史家之学曽未殚心自滥竽兹土簿书填赜供亿纷繁日踆踆于牛马走益荒落不足道而猥以司马公命黾勉只承既鲜故府金石之书又无世家耆旧稗官野乘之纪虽借诸君子孜孜赞理而仓卒告成其或僿而寡文芜而失要舛讹而未精详者知不免也此固余之终惴惴惧勿克襄厥事而重有愧乎编辑之役也夫】汤斌睢州志序【睢州处杞宋之间壤地不过百里而春秋诸侯防盟战伐与汉唐攻守之迹往往在焉至宋为神京左辅称雄郡明代文物声名甲于两河及其乱也锋镝日闻受祸倍烈葢地处中原之冲世治则冠裳辐辏有故则干戈相寻势使然也余少时好从长者访求郡中故实壬午兵火之后继以河决故家遗书一朝俱尽后于河北得李司空旧志手录以归吾友吴君冉渠博学好古又购得嘉靖间上党程公本手自校讐网罗近事捃摭遗文功未告竣会中丞贾公有修志之檄郡守取其稿以应仓卒付剞劂金根帝虎之譌触目皆是田赋源流未详山川古迹遗脱附会为多名宦事实寥落人物自汉魏至宋元名臣髙贤表表史册者姓氏湮如入明以来理学勲业忠节文章彪炳防内久列一统志者皆仅于选举表中一见姓名而已使后生末学至语及先辈行事茫然莫知所从来何由闻风而兴起乎大者如此若幽贞之士孤嫠之懿沈埋于荒谷庐井者又不知其凡防也余知非冉渠定本林居日久桑梓掌故闻见渐熟防稽前史搜猎散佚复寻访父老而折之不敢自名州志分为数帙曰睢阳耆旧传曰风俗志曰遗事考至理学则附入洛学编藏之箧衍久矣云安程公阅志病其譌陋不以予空疎无似委之重加防订余惴惴以不克胜任是惧时冉渠已归道山从其令嗣摉索遗藁更发余敝笥而检阅之核伪黜浮远不遗而近不滥时当溽暑揵户终日目涉手抄汗流接踵较旧志事增十之五六仍旧定为七卷公一一裁定遂蠲金授梓余于是益叹公之大有造于睢也睢之为州城郭辽廓土田军民绣错赋役丛杂壤多沙卤黄河之患频仍民寡蓄积一遇水旱道殍相望且界连曹卫奸盗易滋经画调剂匪易语曰前事之不忘后事之师此编粗定后来者不须旁询掾史而因革法戒一展卷而得其大畧岂特一二世之利哉吾又因之有所感矣前代吾州盛时世家耆硕缥缃充栋操觚之士比屋而居自嘉靖以来百有余年未闻以志为任者独頼刘教谕人物一编存其梗槩于郡事则未详也今公于戎马倥偬征输孔亟之时毅然为之岂不诚识治要君子哉愧余谫陋寡闻且随缮随梓不暇广质同人舛误缺漏势所不免博雅君子覆加増润以成一郡之典则兹编其前驱也夫亦实余之所厚望也夫】顾汧河南通志序【国家肇造区宇垂五十余年薄海内外罔不率俾声教所讫东渐西被自古玉帛车书之会未有一德同风若斯之盛者也】
　　【皇上天纵圣神乘时布化深仁厚泽翔洽遐迩比年诏儒臣考版章以志一统凡六合之内风俗之所移易人民之所滋育官守之所轨则才畯之所著述靡不于志焉彚之况两河为隂阳风雨和会地灵枢纽所当厘订省志以上资廊庙之采辑者乌容不汲汲也余昔备官馆阁屡膺总裁纂修之命兹奉】
　　【简书来抚中土自整摄吏民外即披览前抚贾公所辑通志已歴三十余载矣窃见我皇上爱养元元蠲赈无已宸谟焕发日月昭垂诸臣之实意奉行久而益懋与夫户口田赋河防学校宦迹人物艺文之当续纪者又仓庾邮传盐课兵制之当増辑者既檄行郡邑各修新乘兹裒取各属纪载之征信及见闻所可凭者续而志之共为五十卷其体例皆仍前志之旧不欲妄有纷更冀以补苴罅漏为将来者踵事増华永永无极也刻既成上之史馆庶少有所借以仰赞昭代修明盛事且仰体】
　　【睿虑之兢兢于一统志是务者非徒章式廓美观听也葢将昭示中外臣工有民社之寄者皆当审物土之宜参赞之用因时变通弼成至治使一夫无不得其所斯万世有可安之业此又推广修志之意以其矢靖共者也诸臣之同事兹役与继此之守土者能不惕然加儆乎是为序】巡抚雅尔圗河南赋役全书序【粤自虞廷命司空平水土六府孔修庶土交正于是咸则三壤成赋中邦赋所从来权舆于此矣周礼遂人之掌辨其野之上地中地下地以颁田里凖诸此也而小司徒之职稽国中及四郊以起军旅以作田役以比追胥载师则有夫家之征闾师则有夫布之出辨其可任者则有家三人家一人二家五人之分均力政者则有用三日用二日用一日之别皆所谓力役之征也而诗之廼召司空乃召司徒周爰执事上入执宫功又其彰明较著者矣独是禹贡所载定田制赋咸以九等而篚筐所陈厥包底贡土五色金三品球琳琅玕银镂玑组而外下及漆枲橘柚齿革羽毛铅松怪石夏翟孤桐砺砥砮丹之属一一笔之不厌其详若是者何哉葢以财赋所入受之自上输之自下前之人开之后之人承之因之有不敢不兢兢致谨者故一则曰底慎财赋再则曰祗台德先圣人干惕之心百世而下不如将见之也耶而周礼所载酒浆醢酱其细已甚守之以官此物此志也洪惟我国家诞膺】
　　【天命抚有方夏列圣相承百数十年于兹矣井疆日益辟生齿日益繁其取诸民者常经之外絶锱铢之扰而雨旸之愆一隅偶告则蠲赈之数动逾百万濬川作墉偶呜鼛皷则计其力而授之食与闾左雇工者无异薄敛厚施德洋恩溥蔑以加矣而又屡豁浮粮频减关税自康熙五十年以后续生人丁永不加赋迨至雍正五年又将丁银归地粮以恤有身无田之贫民鞠育诚求惠鲜怀保直为隆古所未有噫生今之世者何其幸欤河南古豫州也厥土惟壤下】
　　【土坟垆河洛之间山川清淑其风肆好余奉命抚豫凛承】
