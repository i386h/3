<!-- { "loadSidebar": true } -->
　　唐韩愈进撰平淮西碑文表【臣某言伏奉正月十四日勅牒以收复淮西羣臣请刻石纪功明示天下为将来法式陛下推劳臣下允其志愿使臣撰平淮西碑文者闻命震骇心识颠倒非其所任为愧为恐经渉旬月不敢措手窃惟自古神圣之君既立殊功异德卓絶之迹必有竒能博辩之士为时而生持简操笔从而写之各有品章条贯然后帝王之美巍巍煌煌充满天地其载于书则尧舜二典夏之禹贡殷之盘庚周之五诰于诗则鸟长发归美殷宗清庙臣工小大二雅周王是歌辞事相称善并美具号以为经列之学宫师弟子读而讲之从始至今莫敢指斥向使撰次不得其人文字暧昧虽有美实其谁观之辞迹俱亡善恶惟一然则兹事至大不可轻以属人中谢伏惟唐至陛下再登太平刬刮羣奸扫洒疆土天之所覆莫不宾顺然而淮西之功尤为俊伟碑石所刻动流亿年必得作者然后可尽能事今词学之英所在麻列儒宗文师磊落相望外之则宰相公卿郎官博士内之则翰林禁密游谈侍从之臣不可一二遽数召而使之无有不可至于臣者自知最为浅陋顾贪恩待趋以就事丛杂乖戾律吕失次乾坤之容日月之光知其不可绘画强顔为之以塞诏防罪当诛死其碑文今已撰成谨录封进无任慙羞战怖之至】栁宗元献平淮西雅表【臣某言臣负罪窜伏违尚书牋表奏十有四年圣恩寛宥命守遐壤怀印曳绂有社有人中谢伏惟睿圣文武皇帝陛下天造神断克清大憝金鼓一动万方毕臣太平之功中兴之德推校千古无所与让臣伏自忖度有刚方之力不得备戎行致死命况今已无事思报国恩独惟文章伏见周宣王时称中兴其道彰大于后罕及然征于诗大小雅其选徒出狩则车攻吉日命官分土则嵩髙韩奕烝人南征北伐则六月采芑平淮夷则江汉常武铿鍧炳燿荡人耳目故宣王之形容与其辅佐今由望之若神人然此无他以雅故也臣伏见陛下自即位以来平夏州夷剑南取江东定河北今又发自天衷克翦淮右而又大雅不作臣诚不佞然不胜愤踊伏以朝多文臣不敢尽累数事谨撰平准夷雅二篇虽不及尹吉甫召穆公等庶施后代有以佐唐之光明谨昧死再拜以献平淮夷雅二防】刘禹锡贺收蔡州表【天威逺被元恶就诛一方既平万国咸庆伏惟陛下德超逺古道合上元帅御以来天人协赞削平呉蜀扫荡塞垣车书大同方国来贡蕞尔元济敢怀异心辄聚匪人茍偷时月陛下宸谟独运睿感潜通天助神兵人生勇气旣擒凶逆爰正刑书伏三纪之逋诛成九衢之壮观宗社昭告华夏式瞻行吊伐而在礼无违烜威声而何城不克楚氛改色淮水安流汉上疲人尽霑雨露汝南遗老重覩升平凡在臣工孰不欣忭臣久辞朝列恭守遐藩不获称庆阙庭陈露丹悃瞻仰宸极倍万羣情】张巡谢金吾将军表【想峨眉之碧峰豫游西蜀追騄駬于圃保夀南山逆禄山杀戮黎献蹂汚阙庭臣被围四十七日凡一千八百余战主辱臣死当臣効命之时恶稔罪盈是贼灭亡之日】李翰进张巡中丞表【臣闻圣主褒死难之士育死事之孤或亲推轜车或追建封邑厚死有以慰生抚存有以答亡然后君臣之义贯以生死激劝之道着于存亡君所以不遗于臣臣所以不背其君君恩臣节于是乎立伏见故御史中丞赠扬州大都督张巡生于昌时少习儒训属逆冦搆乱凶虐滔天挺身下位忠勇奋发率乌合之众当渔阳之锋贼时窃据洛阳控引幽朔驱其猛鋭吞噬河南巡前守雍丘溃其心腹及鲁炅以十万之师弃甲于宛叶哥舒以天下之众败绩于潼闗两宫出居万国波荡贼遂僭盗神器鸱峙两京南临汉江西逼岐雍羣帅迁延而不进列郡望风而出奔而巡独守孤城不为之却贼乃绕出巡后议图江淮巡退军睢阳扼其咽喉前后拒守自春徂冬大战数十小战数百以少击众以弱制强出竒无穷制胜如神杀其凶丑凡九十余万贼所以不敢越睢阳而取江淮江淮所以保全者巡之力也城孤粮尽外救不至犹奋羸起病摧陷坚俾三军之士噉肤而食知死不叛及城陷见执终无挠词顾叱凶徒精贯白口虽古之忠烈何以加焉伏以光天文武大圣孝皇帝陛下聪明文思睿哲神武提一旅之众复配天之业赏功褒节大赉羣臣遂赠扬州官及其子此诚陛下发德音之美也而议者或罪巡以食人愚巡以守死臣窃痛之今臣敢取十伦以议巡过以塞众口惟圣聪鉴焉臣闻人禀教以立身刑原情而定罪故事有教则人道不列刑有非罪则王法不加忠者臣之教恕者法之情今巡握节而死非亏教也析骸而爨非本情也春秋之义以功覆过咎繇之典容过宥刑故大易之戒遏恶扬善为国之体录用弃瑖今众议巡罪是废君臣之教绌忠信之节不以功掩过不以刑恕情善遏恶扬录瑖弃用非所以奬人伦明劝戒也且逆冦背德人所讐朝廷衣冠沐恩累代大臣将相从逆比肩而巡朝廷不登坐宴不与不阶一伍之众不假一节之权感肃义旅奋身死节此巡之忠火矣贼势凭陵连兵百万巡以数千之众横而制之若无巡则无睢阳无睢阳则无江淮贼若因江淮之资兵弥广财弥积根结盘据西向以拒王师虽终于殱灭而旷日持久国家以六师震其西巡以坚垒扼其东故陜鄢一战而敌人北走王师因之而势胜声势才接而城陷此天意使巡保江淮以待陛下之师师至而巡死也此巡之功大矣古者列国诸侯或相侵伐犹有分灾救患之义况诸将同受国恩奉辞伐罪乎巡所以固守者非惟怀独克之志亦以待诸军之救救不至而食尽食既尽而及人乖其本图非其素志则巡之情可求矣设使巡守城之初已有食人之计损数百之众以全天下臣犹曰功过相掩况非其素志乎在周典之三宥其一曰宥过失故语巡之忠则可以敦世教议巡之功则可以系中兴原巡之情则可以宥过失昔夫子制春秋明褒贬齐桓将封禅畧而不书晋文公召王河阳书而讳之葢以匡戴之功大可以掩僭禅之过也今巡苍黄之罪轻于僭禅兴复之功重于匡戴罪疑惟轻功疑惟重圣人之训昭然可征臣故谓巡者足以为训矣臣又闻罚不及嗣赏延于世此三代所以直道而行今巡子亚夫虽受一官不免饥寒之患江淮既巡所保户口充完臣谓宜封以百户俾食其子臣又闻强死为厉游魂为变有所归往则不为灾巡旣身首支离将士等骸骼不掩臣谓宜于睢阳城北择一髙原招魂葬送巡并将士大作一墓而葬使九泉之魂犹思効命三军之众有以轻生旣感幽明且无寃厉亦国家忘过旌善垂诫百世之义也臣少与巡游巡之平生臣所知悉今巡死大难不覩休明惟期令名是其荣禄若不时纪录日月寖悠或掩而不或而不实则巡生死不遇诚可悲伤臣敢采所闻得其亲覩撰传一巻昧死献上伏惟陛下大明在上广运临下仁遐之德洽于艰难有善必纪无防不录倘以臣所撰编列史官虽退死丘壑骨犹不朽】宋韩琦谢除使相判相州表【宰职隳功莫副宵衣之治乡邦得请重叨昼锦之行被恩典之特优顾人言而甚愧伏念臣早由科第遂玷宠荣不图翰墨之进身自竭捐尘而报国备员谏诤几不免于窜投奋命疆邮实洊罹于艰阻　恃圣神之眷谁开援助之言仁宗皇帝知其守以孤忠谓可属之大事庆歴之始已擢贰于枢机嘉祐之中乃进登于宰辅俄膺冡任益荷殊知当英庙之承祧逮圣人之嗣服稠重遭会罄竭愚庸惟知社稷之安岂顾家宗之末然而万防多务一纪妨贤为国持平敢自私于轻重裁人所欲固难免于爱憎加疾疹之婴纒苦形神之耗敝勉讫因山之礼恳陈上印之宜伏蒙陛下念犬马之力易衰廓日月之明为照不罪再三之请亟垂开可之音进秩地官剖符枌社建髙牙之重既疏淮海之封增故里之光仍袭貂蝉之旧叨尘之甚今古畴偕敢不思尽瘁于寝兴泯寘怀于内外在边在庭之责惟驱策以当前益坚益壮之心至糜捐而后已】欧阳修知蔡州谢表【臣某负薪婴疾获辞四贵之迁剖竹分符尚忝一麾之守荷寛恩之优假抚朽质以兢慙伏念臣本出孤贫粗亲文艺遭逢亨会叨窃宠荣方犬马之壮时早无施于尺寸况桑榆之晚景嗟已迫于衰迟乃昨误被选抡擢升要近付以一方之民政委之四路之兵机惟寄任之匪轻揣庸虚而内惧辄陈恳悃屡渎髙明敢冀天慈不违人欲还其旧职易以近藩惟古豫之名邦控长淮之右壤土风深厚物产丰饶虽宣化班条慙无异术而守官循法足以偷安此葢伏遇陛下恻以至仁包之大度既不贵其避事人曲从其便私哀尔尫残容其侥幸仰被乾坤之造顾非木石之顽臣敢不勉自励其筋骸更殚尽瘁之节茍未填于沟壑尚知图报之方】范仲淹知邓州谢表【臣某言伏奉制命授臣给事中依前资政殿学士知邓州军州事已礼上讫琐闱清品穰都善地处之甚重惴然若惊窃念臣志意本防才力素寡始于及亲之禄俄有得君之遇启沃无隠出处惟命持一节以自信歴三黙而无悔顷以氐羌犯塞朝廷旰食起臣思过之地授臣御戎之防往罄死力敢图生还夙夜一心首尾四载仅免舆尸之祸终无克敌之勲一旦召还五章陈让惟求守塞不敢入朝再烦诏音促登枢右改叅大政俾竭防才革姑息之风则谋身者切齿尚循黙之体则爱国者寒心退上恩进敛羣怨诚难处于要路复请行于边鄙方陈豫备之防俄覩绥怀之事乃宣霈泽以安黎元臣以患肺久深每秋必发求去沍寒之地以就便安之所庶近医药存养晚年伏蒙陛下天覆地生云濡雨濯进以清近之秩付以偃息之藩风俗旧淳政事絶简心方少泰病宜有瘳实繄寛大之朝将幸康宁之福敢不孜孜于善战战厥心求民疾于一方分国忧于千里上酬圣造少罄臣诚】
　　牋
　　魏应璩荐和谟牋【璩闻唐尧因羣士以通治齐桓假众能以定业是故八元进则太平之化成六贤用则九合之功立窃见同郡和谟字虑则质性纯粹体度贞正履仁蹈义动循轨礼方今海内企踵欣慕捉髪之德山林投谒思望旌弓之招实英竒叙用之时贤达致身之秋也使夜光之璧显价于和氏之肆千里之足定功于伯乐之庭庶有以宣明大道光益时化】呉质答魏太子牋【二月八日庚寅臣质言奉读手命追亡虑存恩衷之隆形于文墨日月冉冉岁不我与昔侍左右厠坐众贤出有防行之游入有管之欢置酒乐饮赋诗称夀自谓可终始相保并骋材力効节明主何意数年之间死丧略尽臣独何德以堪久长陈徐刘应才学所着诚如来命惜其不遂可为痛切凡此数子于雍容侍从实其人也若乃边境有虞羣下鼎沸军书辐至羽檄交驰于彼诸贤非其任也往者孝武之世文章为盛若东方朔枚皋之徒不能持论即阮陈之俦也其惟严助夀王与闻政事然皆不慎其身善谋于国卒以败亡臣窃耻之至于司马长卿称疾避事以著书为务则徐生庶几焉而今各逝已为异物矣后来君子实可畏也伏惟所天优防典籍之场休息篇章之囿发言抗论穷理尽防摛藻下笔鸾龙之文奋矣虽年齐萧王才实百之此众议所以归髙逺近所以同声也然年岁若坠今质已四十二矣白发生鬓所虑日深实不复若平日之时也但欲保身勅行不蹈有过之地以为知已之累耳游晏之欢难可再遇盛年一过实不可追臣幸得下愚之才值风云之会时迈齿臷犹欲触胷奋首展其割裂之用也不胜慺慺以来命备悉故略陈至情质死罪死罪】
　　宋茍伦与河伯牋【伏惟河伯府君君侯潜曜灵泉翺翔神渚发洪流于昆仑扬髙波于砥柱包四渎以称王总百川而为主】
　　疏
