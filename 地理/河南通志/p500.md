<!-- { "loadSidebar": true } -->
　　宋魏了翁乞定周程三先生諡议【臣闻諡者行之迹昔人所以旌善而惩恶节惠而尊名也爰自后世限以品秩济以请托于是尝位大官者虽恶犹将节之品秩之所不逮则有硕德茂行而不见称于世者多矣夏竦髙若讷而諡文庄蔡卞郑居中而諡文正邓洵武蔡绦而諡文简吕惠卿而諡文敏张商英而諡文忠强渊明而諡文献林希而諡文节温益而諡定简汪伯彦而諡忠定秦桧而諡忠献此皆名浮于行而彰彰在人耳目者自余此类又何可胜数而举世视为当然未尝以为讶也至于倡明正学于千百余载之余上嗣去圣下开来哲如周敦颐程颢程颐张载一时大儒髙弟其有功于生民之类亦不为小矣世之相后不为近矣而卒未有表出之者人亦不以为阙也臣窃为之不平久矣乃自前岁误被简擢摄承漕寄遂因职分所关辄为敦颐冒陈易名之请又于贴黄有云近岁如朱熹张栻皆已赐諡而熹栻之学实宗周敦颐程颢今录其后而遗其先似于褒崇美意犹有未尽已荷圣明亟垂俞允遂以所奏下之有司维时春官亦専以程颢兄弟为请申命所届承学之士闻风兴起葢学术之标凖风俗之枢机所关甚不小也而二年于兹犹未有以易其名者岂事大体重未容以轻议耶抑自迩年以来諡之美者曰文曰宣曰成既首以用诸周程之苖裔故思所以加诸此者而未能也然稽诸諡法亦岂无可以加此者仝曰如文如宣如成者既不可得而易则师承之间亦不嫌于同諡也臣愚欲望圣慈申饬有司速加考订俾隆名美諡早有以风厉四方示学士大夫趋向之的则其于崇化善俗之道无以急于此者臣出位犯分洊渎圣聪伏候斧锧之诛】
　　明崔铣均田议【田之不均生自土豪贵宦多赂富室多财颛肥饶之区擅山泽之利富民又以余田窜仕籍业贫民壮者优力役贫者代输租谚谓富人家殷贫者官粟者也富则曳丝席绮侈以相竞贫者衣食下同犬彘牛马痛哉近者有司立法均田画丘计亩三品征税惜其付之吏胥髙下在其心众口稍喧尤为土豪扇摇欲坏而罢之旷代而举事偶噎而辍餐惜乎夫田均则事均事均则业均无甚富甚贫之家则俗自淳古使民不过三日今厨传之供驺从之烦百倍于往州郡以下吏出乘舆列骑拥于衢路隳制度灭等威视为泛常宜仿古限田先禁兼并召集毎丘田主其辨肥瘠髙田宜潦下田宜旱互乗除之然后定等分租凡臣非将命毋得乘传洪武制官又从有定数各严立罚以惩不遵夫水旱之虐圣王遭之秦废沟洫杜撰阡陌汉以来良吏凿渠致富吾相自磁至汤才越百里有大川四滏漳洹汤秋潦溢坏禾万亩榻侧灶陉悉变沮洳古所开十二渠俱湮推之他方可知已前元劝农法良史臣称曰王道去今不逺可稽而举夫敛薄则用足力余则农修水泉之溉督劝之警又出山泽使贫者得业如此十年家可使给是故礼教兴而颂声作矣】
　　皇清王滙河工议【剏非常之典辟万世之利受当世之谤而不辞者此圣人之事而天下之所难也因地势之宜拯一时之患随处补救以为功于百姓者此豪侠之烈当世之人或能之余尝纵观域中博览舆图有谓河源出星宿海者迂诞无稽论黄河之形势者断自禹迹始也大禹导河积石至龙门其经歴秦晋皆为峩岭所束而无以逞其锋下逮徐淮土坚水衍地洿下匡廓有以容蓄之而寡汜溢之患其鼓狂波而迅流涛者独在中原是以龙门下泻越孟津而有鱼我黔黎沼我郡邑之势治之者何防之尊欤或谓徙冀州之民当河冲者放河入海河定民安复禹贡之故道画万世之长防此不易之论也非常之举黎民惧焉自非圣人畴敢有断然行之而不疑者或谓多穿漕渠旱则开东方下水溉冀州涝则开西方髙门分河流其说似已东南已为众流所趋复决水以益之其民庸有利乎雍冀固多岩山畴皷巨灵之掌以辟龙门之窍若乃增修故堤缮治卑薄糜费无穷从未有数十年之利者何也或又谓水力未可与争姑捐东方之地徐观其势之所归因势而利导之则力逸而利永东方之地可捐东方之民可捐乎且所谓徐观其势之所归者待以五载乎待以三岁乎民仰衣食以为生委田畴于防溔则衣食无资功成之日将索民于枯鱼之肆也谁能枵腹号寒以待功成乎治之者抑何如而后可欤亦曰因地以治之而已其因地以治之者何也河在秦晋者则因秦晋之地以治之漆沮泾汭皆防于渭以同于河者也当秋雨霖霂姑暂塞下流使二水徐徐入渭渭水徐徐入河则在秦者治汾沁自西而已入于河者也两漳水自西至东合而后入于河者也自西入者壅之自东入者濬之分流者塞之合流者瀹之壅之塞之以遏其涛濬之瀹之以迅其归则在晋者治秦晋之河治当不至建瓴而犯中原也河在徐兖者则因徐兖之地以治之淮之在禹贡固自入于海者也河之在禹贡自西而东而北分为九河同为逆河以入于海者也九河既淤砱砾一徙商世五迁其都河淮合一中原独受其累经三代而莫有其防惟使河自入海不拘在青在徐也亦不必大禹之故道也淮自为淮塞沂泗汶洸之通于淮者而资其水以为运河之津则淮水不至壅众流以上襄河水不至挟众流以下冲其在徐兖者亦治治其上流则习坎渐进而有缓步安舆之态治其下流则地水成师而无倒戈反矛之患则中原可以安枕其在中原者复因中原之地以治之相其曲直曲者与为埽直者与为利也度其髙下髙者勿使平下者勿使潴也量其远迩近城邑者勿使逼远城邑者勿使溢也随时补救随处补救亦必有利于百姓焉此豪侠之事而当世之所能为者也犹有说者唐虞之世其会在午火气渐盛水气渐消人事与天运相表里此其时也然犹不敢纯任天时圣德广运励翼羣工入黄熊于羽囦进崇伯之子于司空是以地平天成而有海晏河清之瑞传又曰有圣人出焉海不扬波志壹之动气也以志召气在人而已又焉疑】陈芳生赈济议【古来赈济之道有三曰赈济也赈贷也赈粜也赈济者有散而无敛此惟大荒行之赈贷之法行于中荒之年大约春散秋敛出入皆以米谷者也赈粜之法出仓谷随时价粜卖贮其钱俟秋成平籴此出陈易新之道无问小饥大饥未饥皆可通行故以三者较之莫善于粜莫不善于贷何也贷之者将来必欲还之者也输纳之际虽良民不无后期考绩之日虽循吏未免追呼此时虽似为德将来不免为怨而况民间贫富异其家淳顽异其性欲借贷者毎系无业之人势不得不责之以互保互保之后势必诿卸其任于富者淳者未免有偏累之虑至其侵蚀之难察影射之难互则又势所必有且秋成之丰歉未定则还仓之盈绌无凭故借贷之举行之而善未必能如朱紫阳之社仓行之而不善竟等于王安石之青苗矣所谓莫不善于贷者此也若夫赈粜则不然谷出钱入既无事于追呼随多寡为交易亦无偏乎贫富量时值为低昻无抑勒之弊乡僻皆可搬运无不徧之惠市中日日有谷时价自不腾踊官粜不止民间之谷恐后自不安于闭籴钱谷相衡多寡之数可核既无中饱之患而又随其现在之价值即可招来外运之米商贾利于速售则远贩日来况当贵而粜当秋成价贱而籴则斛斗必有盈余虽无取息之名而有取息之实益可佐将来之预备古来经济名臣无不以此为富国足民之道而宋儒苏轼赈杭州亦曰臣于浙中救荒无他法惟日粜常平仓米而已故曰赈粜之法为甚善者此也至于赈粥之举则惟大荒之年为极贫之户不能举火者行之枵腹而来果然而往其中透冒之弊似少然而设厰之处少穷民奔走以就食必有荒于耕作前后失据之患其弊一远近闻风来者日多恐不可以为继其弊二妇女老幼疾病之人不能匍匐以奔命其弊三人多必有暴露疾疫之虞其弊四故其为道能暂而不能久可散而不可聚试就祥符一县之方广计之南北百里其中为方十里者八十使以十里而设一厰当为八十厰矣毎厰日煮米一石当去米八十石矣自二月煮赈至麦熟止为期约有百日当去米八千石矣此岂易给之数乎况设厰或未能多道里或未能均赈期或未可限则又岂易举之事哉故就今日而言赈法则借谷煮粥皆未确见其可行求其全利无后虑者莫如出粜仓谷之为便】俞森丹河用水议【查小丹河者原分大丹河之攴流而小丹河两旁所谓董下三郭等河者亦各分大丹河之余流其始皆为灌溉民田而设其后北河运道浅阻始资小丹河之水以济之以小丹河之下流通入卫河也至于董下三郭等河其最寛者止五六尺最深者亦不过三尺下流入沁不通卫河每年惟饬留小丹河不许旁泄灌溉而董下三郭等河灌溉如故也至于大丹河平时安流山水暴涨则水髙丈许从未尝遏之使全入小丹河也今以天庾重大济宁道远来而各渠尽塞大坝横筑小丹河而受大丹河之全流暴涨冲没已有隐忧而河之两旁方广数十里勺水不敢擅用天行久旱雨泽久愆田土焦裂河内水田赋髙数倍钱粮所关民命所系本道虽无地方之责而目击情形何容膜视伏读】
　　【皇上俞旨于卫辉彰德渠泉旧案有曰漕运民田均关要何以使卫水有济漕运兼不悮民田灌溉等语又今年总漕部院题请五闸放水改于三月部议覆】
　　【允行查果否不悮民田浇溉仰见宸无时不以民生为念今丹河之水急济漕运权时借用小民何敢怨咨惟是通融贵有定期运过急宜复旧且细绎宪行原谓斗门折卸维艰也而今已尽折矣止令将董下三郭二河斜引入石斗门也而今已斜入并诸渠亦尽遏塞大丹河絶流矣若不明示小民以开坝之期用水之日则遥遥无定涓滴不沾国赋何出民命难支不特本道失信小民而使宪恩亦无从下逮本道将何以副厥职将何以对此民伏乞裁定在漕运羁迟之日借水通漕在粮船已过之余还民水利饬令济宁道一面确报漕船过临日期一面移行大梁道并檄怀庆知府即令丹河仍复旧制撤去大坝谨防斗门启各渠口以为民田浇溉之资且以防暴涨冲没之患又或水势全注北河漕艘业日通行尾帮尚在迟进而或于五日之中令济漕四日许民间用水一日候漕艘过竣始寛水禁则粮赋可办而民生得安矣】
　　跋
