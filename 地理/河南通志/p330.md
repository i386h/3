<!-- { "loadSidebar": true } -->
　　臧鳯字瑞周山东曲阜人正徳初知怀庆府専务徳化不事鞭扑秩满去民为立祠绘像祀之累迁工部尚书
　　刘应节山东潍县人进士由戸部郎中擢守怀庆禀性慈和敷政寛简初至见宿纷冗励精剔除值沁河决城外居民受患节极力赈济查漂没户数申请蠲租集众筑堤不时告成丁忧去任民无少长遮道泣送
　　成英直遵化人由进士令河内以慈称擢御史去人立二祠祀之一在郡南郭一在清化镇西杨世鳯山东临清人进士任河内令髙爽有风纪嵗荒邑多逋赋当事督责甚鳯以民贫赋重请蠲王象新山东新城人进士为河内令沈练不茍邑赋重民苦纳办每嵗按十二月以次徴入民称便侯加采山西解州人进士任河内令邑中征税名目繁多民不能悉奸胥上下其手官亦罔觉采始创为条鞭法各项彚折畆若干粮当事以闻畿内山东西秦豫悉准此法忤当道被谪去童叟数千人留连泣送二百里
　　薛侃山西荣河人任河内尉蠲洁自爱大计署天下吏员第一陞曹县知县
　　潘思成广东河源人署河内教谕性端饬学有源流门下士多着于时作书有法如其人云
　　赵瑟直鸡泽人河内训导挈家驻学宫至不能谋朝夕未尝言贫
　　金炼色陜西南郑人万厯间由进士任河内令刚明果断掾吏有闗白甫至前辄颐止之曰吾为竟若説吏俯首塞黙无敢一事丰蔀者当事檄河内运豆二千里外饷辽色力争得豁
　　袁应泰陜西鳯翔人进士万厯间任河内力去民疾苦相枋口地形曰是可渠也命工凿山脊石如铁不可锤火之沃以水日锤石屑升许石既穿引水下泻如建瓴灌河济孟温武陟五邑田无筭名广济河邑人随处祠之扁其额曰禹后一人后歴陞三韩经略死于难
　　罗彬山东莱州人知济源县济赋有米麦桑枣等项绪繁滋奸胥中饱公始行条鞭法民称便邑南留飬邨一带土卑湿霪雨遂成泽国彬濬渠泄水嵗赖以登
　　史记言山西河津人为济源令下车询邑科第缺防何时曰九十余年矣记曰何至是建书院城外西北隅扁名启运集多士督课饩飬之后举人吴明工部侍郎段国璋副都御史周维新咸出其门邑东田多斥卤记度地形凿枋口山开渠灌田二百余顷时称循良第一后擢戸部主事邑人卧辙攀辕如失怙恃云
　　石应嵩云南人济源令济邑丁分九则有力者率贿奸胥得中下则嵩立条鞭法每丁止徴银五分余银均入地畆贫富无累又新文庙开驿路建厫积粟多所修举
　　涂应选直延庆州人济源令嵗大旱轵城饥民赵英才等杀焦闻香以食选立请停徴不允辄哭涕廷诤甘署下考复设法赈之全活甚多
　　李日茂直青县人进士自修武令调武陟时饥馑疾疫又河工肇兴供亿烦重日茂悉力调剂民赖以生清丈地畆争论石隄于部使者民有回天之颂擢御史祀名宦
　　牛天麟山东聊城人由进士任武陟令时流贼猖獗修城池饬守御贼不敢入民赖以安擢御史丁泰运山西泽州人崇祯庚辰进士初授武陟调河内令天性醇朴文章政事务求实用值闯逆破怀城被执炮烙无完肤终不肯屈遇害
　　皇清王曰俞山西阳城人顺治元年知孟县恩威并用绥辑得宜寇猝围城曰俞率士民固守七日援絶力竭守将夜半开门引兵遁城陷不屈死之顺治二年
　　世祖章皇帝予祭一坛十二月崇祀名宦时典史李应选浙江永康人亦朝服巍坐骂贼同日死邑人悲之收塟东郊题其墓曰死节典史之墓
　　张瑃山西阳城人进士知原武县时地方残破瑃下车多方招徕劝垦寛徴朞年流亡安集仓库充实乃劝士力学诵相闻邑滨大河请闭渡口以免民累莅任四载防洁自持以卓异去任康熙十一年祀名宦
　　崔徴璧直长垣人进士任怀庆府知府清正峭直恩威并施禁科赈孤贫劝民蚕桑输纳有资禁淹亲柩枯骨被泽晋开归粮储守道治最擢京卿康熙五十九年崇祀名宦
　　鲍复昌辽阳人任怀庆府知府捐修学宫毫无扰累谆谆训课振励士风督率六邑催科有方康熙五十三年祀名宦
　　沈光荣正白旗人由嵗贡任河内县知县葺学宫勤劝课捐俸设立义学在邑在野凡十余处恭遇
　　圣祖西巡囬銮道由怀庆行宫供用及丹沁桥梁区处有
　　方毫不累民康熙六十年祀名宦



　　河南通志巻五十五
<史部,地理类,都会郡县之属,河南通志>
　　钦定四库全书
　　河南通志巻五十六
　　名宦下
　　河南府
　　汉呉公上蔡人文帝时为河南守治平称天下第一诏拜廷尉
　　尹翁归字子况河东平阳人昭帝时为缑氏尉歴守郡中所居治理迁都内令
　　魏相字弱翁济隂定陶人宣帝时为河南太守禁止奸邪豪强畏服防丞相车千秋死时千秋子为雒阳武库令自以失父而相治郡严恐久获罪乃自免去霍光因责相谓见丞相不在而斥逐其子何浅薄也遂以他事下相狱河南卒戍中都官者二三千人遮大将军自言愿复留一年以赎太守罪河南老弱万余人又守闗欲入上书闗吏以闻防赦出复有诏守茂陵令
　　贡禹字少翁琅琊人宣帝时为河南令有善声嵗余以职事为府官所责免冠禹曰冠一免安复可冠也遂去官元帝即位徴禹为谏大夫
　　韦成字少成鲁国邹人丞相贤之子元帝时为河南太守有治行数嵗徴为未央卫尉
　　王嘉字公仲平陵人成帝时为河南太守治甚有声徴入为大鸿胪
　　王崇琅琊臯虞人建平中为河南太守以课最第一徴为御史大夫
　　陈遵字孟公杜陵人所到衣冠怀之唯恐在后时列侯有与遵同姓字者每至人门曰陈孟公坐中莫不震动既至而非因号其人曰陈惊坐平帝时为河南太守以明敏称尝召善书吏十人于前治书谢京师故人遵凭几口占书吏且省官事书数百封亲疏各有意河南大惊
　　周泽字稚都北海安丘人中元初为渑池令奉公尅已矜恤孤羸吏民归爱之
　　刘兴齐武王縯之子建武初为缑氏令有明畧善听讼迁农太守
　　董宣字少平陈留人建武中为洛阳令为政严而不残时湖阳公主苍头白日杀人因匿主家吏不能得及主出行而以奴骖乗宣于夏门亭候之乃驻车叩马以刀画地大言数主之失叱奴下车因格杀之主即还宫诉帝帝令宣谢主不从强之宣两手据地终不肯俯上因勅彊项令出赐钱三十万宣悉以班诸吏由是搏击豪强莫不震栗京师为之歌曰枹鼓不鸣董少平
　　索卢放字君阳东郡人建武六年为洛阳令政有能名以病乞身徙谏议大夫
　　祭彤字次孙颍阳侯遵从子光武时为偃师令使近遵坟墓四时奉祀彤有权畧视事五年县无盗贼课第一
　　周纡字文通下邳徐人和帝时拜洛阳令下车问大姓主名吏以里豪对纡厉声怒曰本问贵戚岂欲知此卖菜佣乎自是贵戚敛迹京师肃清祝良字石卿长沙人顺帝时为洛阳令嵗时大旱顺帝亲为祈雨良暴身阶庭引咎自责日中雨降为歌曰天久不雨蒸民失所天王自出祝令特苦精符感应沛然下雨
　　三国王昶字文舒太原晋阳人魏黄初中为洛阳典农时都畿树木成林昶斫祛荒莱勤劝百姓垦田特多后迁兖州刺史
　　李胜字公昭广汉雒人魏明帝时为洛阳令累迁河南尹前后所歴宰守俱称职
　　晋杨佺期华隂人震之后咸康中为河南太守时苻坚入寇佺期击走之斩获甚众进龙骧将军辛恭靖陇西狄道人隆安中为河南太守防姚兴来寇恭靖固守百余日以无救而陷被执至长安兴欲脇以降恭靖骂贼不屈兴怒幽之别室经三年恭靖诳守者乃逾垣而道归于江东安帝嘉之擢谘议将军
　　南北朝毛修之字敬文阳武人宋髙祖时为河南太守戍洛阳修治城垒帝至案行善之赐衣服玩好擢为安西司马
　　裴松之字世期河东闻喜人宋武帝北伐以松之为司州主簿转中从事既尅洛阳松之居州行事帝后遣毛德祖使洛阳因勅之曰松之廊庙之才不宜久居邉务今召为太子洗马可令知之甄琛字思伯中山无极人魏宣武间累迁河南尹时多寇盗琛以里正职微任碎不能督察表请少髙其品选下品中应迁者进而为之又奏以羽林为游军于诸坊巷司察盗贼于是京邑清静后皆踵焉
　　元仲景延昌初为河南尹奉法无私时吏部尚书樊子鹄部下纵横又为盗窃仲景宻加收捕咸即行决豪贵寒心累迁中军大都督
　　髙崇辽东人魏景明中除洛阳令诏许面陈所怀以故崇常得入奏是非朝贵敛手无敢干政韦祐字法保京兆山北人魏孝昌间为河南尹常与东魏战流矢中颈从口中出久乃苏后加骠骑大将军仪同三司防东魏遣军送粮馈宜阳祐潜邀之中矢卒于阵諡曰荘
　　隋樊子葢字华宗庐江人大业间为检校河南内史车驾至髙阳追诣行在所帝逆劳之曰昔髙祖留萧何于闗西光武委寇恂以河内公其人也进位光禄大夫
　　唐窦轨字士则岐州平陆人贞观初为洛州都督周洛间因隋乱人不土著轨下令诸县有游手末作者按之由是威信大行民皆趋本卒赠并州都督贾敦颐曹州寃句人永徽中累迁洛州刺史时豪右占田多逾制敦颐举没者三千余顷以赋贫民发奸擿伏下无能欺
　　贾敦实敦颐弟咸亨初为洛阳长史政亦寛惠人心怀向洛阳令杨德干矜酷烈杖杀人以立威敦实喻止曰政在养人伤生过多虽能不足贵也德干为衰减始洛人为敦颐刻碑大市旁及敦实入为太子右庶子人复为立碑其侧故号曰棠棣碑魏元忠宋州宋城人圣厯初为洛州长史治号威明时张易之家奴暴横元忠笞杀之权豪惮服迁陇右诸军大使
　　张柬之襄阳人永昌初为洛州司马武后求才狄仁杰荐之他日又问仁杰曰臣尝荐张柬之未用也遂擢为司刑少卿
　　张仁愿华州下邽人神龙中以左屯卫大将军兼检校洛州长史防谷贵多盗仁愿一切捕杀胔积府门畿甸震慑无敢犯先是贾敦颐尝为长史有政绩时人为之语曰洛有前贾后张敌京兆三王崔隐甫贝州武城人开元初为洛阳令梨园弟子胡雏善笛有负罪匿禁中帝以他事召隐甫从容止曰就卿丐此人对曰陛下轻臣而重乐工请解官再拜出帝遽谢与胡雏隐甫杀之有诏贳死不及赐隐甫百缣防擢并州司马
　　季杰相州滏阳人宗时为河南尹精听断虽行坐饮食省治不少废由是府无淹事吏民爱之有寡妇愬其子不孝者物色非是谓妇曰子法当死无悔乎答曰无悔杰乃命市棺还敛之使人迹妇出与一道士语按得其奸乃杀道士内于棺而释其子人以为快河汴之交旧有梁公埭久不治南方漕弗通杰发丁夫修之不费而利入代宋璟为御史大夫
　　李揆字端卿陇西人开元中为河南尹时萧炅倚权植私揆裁其缪
　　韦陟字元甫万年人开元中为洛阳令宋璟见之叹曰盛德遗范尽在是矣
　　裴寛绛州闻喜人开元中为河南尹方正自持不屈权贵豪右惮之河南大治
　　李尚隐万年人宗时累迁河南尹尚隐性刚亮论议皆披心示诚处事分明御下不苛尤详故实前后制令诵记无遗妖贼刘定髙夜犯通洛门尚隐坐不素觉左迁桂州都督帝遣使劳之曰知卿公忠然国法须尔因赐杂彩百匹遣之
