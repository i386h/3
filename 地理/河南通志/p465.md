<!-- { "loadSidebar": true } -->
　　仁宗追封张玉为河间王諡忠武诰【国家之于旧臣其有非常之功徳者则必有极盛之爵号以显之所以崇奬忠贤而报称之义也赠奉天靖难推诚宣力武臣特进荣禄大夫右柱国追封荣国公諡忠显张玉秉正直之节蕴雄武之才沈毅有谋英果能断事朕皇考太宗文皇帝于潜邸多歴岁年克効忠荩属当临危之际首赞靖难之图毕力一心摧凶馘丑筭无遗策动有奇功暨大业之垂成竟奋躯而死义我皇考醻其伟烈锡爵上公虽已备于哀荣轸圣情而未已肆于今日复举彜章特加封为河间王进諡忠武配享太宗文皇帝庙廷于戏忠精义气焕日月以如生盛徳显名与国家而同乆佑启尔后永翼皇家】赐户部尚书兼太子宾客郭资致仕勅【卿事我皇祖皇考今四十年歴官中外致位通显列于六卿遭遇如斯可为极盛然卿有质实之资刚直之气心之所向维在国家有利于上毅然身任不畏强御虽怨聚于已而不暇顾虽害将及已而不知避可谓忠贞笃实之臣矣朕初嗣大綂嘉与老臣共图治理矧肇建储副兼资赞辅顾卿抱疾累岁步趋惟艰不忍强劳以事今特陞为太子太师俾致仕归呜呼念二十年之前与卿同处一城早暮相聚勤劳艰苦其何可言今太平无事当相共乐于安逸而卿以疾而去能不有感于怀哉今命户部卿户下税粮及一应差役皆蠲免卿归休乡里惟强饮食慎医药优游自适以娱暮龄以副朕眷怀】
　　宣宗中岳庙告文【予新嗣祖宗天位统理下民夙夜惓惓养民为务尚祈神灵阴隆助相俾雨旸时顺灾沴不生百谷用成民用康济国家清泰永赖神庥谨以香币达于至诚惟神鉴格　淮渎济渎北海告文俱同】命河南抚按诸臣勘灾勅【皇帝勅谕巡抚侍郎于谦及河南都司按察司巡按监察御史朕抚恤兵民惟图民安夙夜在念孜孜不忘今闻歴夏不雨亢旱为灾农亩虽种无获者多朕甚悯之勅至尔等同卫所府州县官躬诣田亩踏勘如果系灾伤即具实奏闻就将本年官民田地秋粮及屯种子粒以十分为率俱免四分尔等宜十分用心提督整理不可怠忽以险逺之处尔等不能遍歴听各委廉洁官员前去踏勘务在的实以恤民隐庶副朕心然近年各处奏灾伤者其卫所府州县官吏多有附下罔上诬熟为荒一槩陈奏以图免尔等其深戒欺严督所属必审验其真实毋为欺谩若仍蹈前非在后再遣人覆视不实尔等及府州县卫所官吏里老旗甲人等俱处以重罪不恕其慎之慎之故谕】
　　英宗中岳庙告文【予奉天育民愧凉于徳致兹乆旱灾及羣生夙夜省躬中心惓切神司方岳忧悯谅同雨农以时宜任其责特兹致祷尚冀感通洪布甘霖用臻丰稔匪予之惠时乃神休　淮渎济渎北海告文同】赐都御史顾佐致仕勅【卿祗事祖宗任京尹长通政司宪纪歴官中外三十余年廉明之操公忠之行确乎不拔卓然名臣朕嗣承大位方资老成翼赞治理而卿婴疾洊岁未瘳每于朝叅步履不易深轸朕心今不欲烦以政务特赐钞五千贯命致仕还郷自古有言人惟求旧朕固不忘卿也已勅户部优免卿家杂泛差役卿其体朕至意安精神慎药食颐养天和优游田里用享清平之福于永逺钦哉】
　　景帝中岳庙告文三道【国以兵民为本兵民以食为天仁政所先孰加于此方秋百谷将实重以漕运方殷雨泽罕敷河流多决兵民所望畴当副之夫朕为国子民而神为民捍患实皆天职然有司存朕所能为岂敢畏难于朝夕神之易举讵可辞劳于指麾沛膏雨以作丰年助顺流而为通道愿有祷也冀无负焉　兹者农务方殷所忧旱涝丰歉所系尤切朕心神主兹方计不异此雨旸时若其职在神尚运神机俾从民欲民茍遂丰登之愿神益彰庇利之仁专俟感孚以慰防祷　恭承天命重付眇躬民社所依灾祥攸系志恒内省政务外乖兹者雨泽不敷河流欠浃舟船浅滞禾稼焦萎灾患由臻公私所病穷维所自良有在兹然因咎致灾固朕躬防避而转患为福实神职当专夫有咎无福过将惟一而御灾捍患功孰与均特致恳祈幸副悬望　淮渎济渎河渎北海告文俱同】济渎庙告文【天降膏雨在风云率其职地涌甘泉由岳渎效其灵天地之泽施必风雨岳渎不得辞其责也今岁雨旸时序所以泽万物者至矣而渎流不决所以灌百川者歉焉河不由道而水决于海泰山泗济之源复秘南北漕运之渠日涸此虽君民之患实阙天地之仁固朕不徳所召而神之贡何如天地均有矜惠生民之心神可独无奉若天地之意务使河循古道分溉朔南而复诞布泉源广慰舆望神既有以塞其责朕亦有以赖于神神其鉴格专感孚　淮渎告庙文同】遣官招抚河南流民勅【今闻河南开封府陈州等处多有各处逃来趂食流民或与本处居民相聚一处诚恐其中有等小人久则至于诱惑为非难以处置今特简命尔往彼处会同左副都御史王来及彼处三司堂上官井原专一抚治流民官员及巡按御史及本府州县堂上能干官平日为民所信服者分头设法小心招抚令各自散处耕种生理有缺食者量给米粮赈济无田种者量拨与田耕种务令得所宣谕朝廷恩重使之警悟不许急逼致有激变又为患害其中果有能体朝廷恩恤各散复业者量与免其粮差三年庶俾有所慕悬仍提督所在衞所官军操练军马固守城池如有冦盗生发即令相机捕毋致滋蔓尔为近臣受朝廷之委命必须夙夜尽心以毕乃事不可因循怠忽有悮事机如违罪有所归事妥民安之时具奏俟命然后囘京】追封张辅为定兴王諡忠烈诰【国家之于臣下有能以死勤事视茍存不如无存以身徇难视保身不如保国审如是焉赠必有以荣其终赏必有以延于世虽所以旌于既往而亦冀勉于将来而况丰功伟烈昭著于先朝宿徳重望表见于当世者哉尔奉天靖难推诚宣力辅运佐理武臣特进光禄大夫左柱国太师英国公张辅累朝良弼一代元勲尝扈跸奋不顾身而临危甘于死难朕深嘉悯事足褒荣兹特追封为定兴王諡忠烈遣官谕祭灵其有知服兹光宠】
　　宪宗中岳庙告文二道【比岁以来多方灾沴雨旸不时我民用瘁民之瘁矣予曷为怀神矜于民忍降以灾徳泽崇深孰与神侔祈赞化机漙天之休责躬修行予敢弗笃庶几与神同作民福谨告　国家敬奉神明聿严祠祀所期黙运化机庇佑民庶乃近岁以来或天时不顺地道欠宁或雷电失常雨旸爽或妖孽间作疫疠交行逺近人民频遭饥馑流离困苦痛何可言惕然于衷罔知攸措惟神奠镇一方民所恃赖覩兹灾沴能不究心是用特具香币遣官祭告尚冀体上帝好生之徳鉴予忧悯元元之意干旋造化阐威灵捍患御灾变祸为福庶几民生获遂享报无穷惟神鉴之　淮渎济渎北海告文俱同】赈恤河南等处诏【朕绍祖宗鸿业为天下生民主夙夜忧勤用图康济奈近年以来旱涝相继岁数不登加以今春亢旱为甚京畿州县被伤者多山东济南等六府河南彰徳一府灾伤尤甚人民缺食十常八九守臣以告朕心恻然夫民生不遂实司牧之过如有坐视其饥窘穷困而不顾岂为民父母之道哉用是发仓储出帑藏覃敷寛恤之仁永慰黎庻之望凡尔居官食禄为朕牧民者务加意赈恤毋生事烦扰仍谕居民邻里相救有无相通共济难厄以秋成有积者毋闭籴自私乖救急之义穷乏者毋流移辗转放纵非为以重害尔生于戏忧民之忧朕心艮切故兹诏示咸使闻知】
　　孝宗中岳庙告文【伏自去冬无雪今春少雨田苗未能播种黎庻实切忧惶予甚兢惕用是侧身修省防致祷祈惟神矜悯下民斡旋大造蚤霈甘泽以滋禾稼以济民艰庻民有丰稔之休则神亦享无穷之报谨告　淮渎济渎北海告文同】命兵部尚书王继参赞机务勅【朕惟南京国家根本重地而机务重托非歴练老成奚堪委任今持改尔前职不妨部事叅赞成国公朱辅等守备机务整饬兵备固守城池操练军马抚安人民但遇贼冦生发随即调兵相机捕毋令滋蔓凡一应军民事务利有当兴有当革者悉听尔同守备内外官员计议停当而行其管军管匠等官及各大小头目人等若有科扰尅害私自役占下人致妨操练及工作等事者尔即禁约清理如法敢有故违者轻则量加惩治重则奏闻区处朕以尔才识老成特兹委任尔当益竭忠诚持廉秉公正身率下务俾事妥人安以副委用如或处置乖方偏执误事责有所归尔其钦承朕命勉之慎之】
