<!-- { "loadSidebar": true } -->
　　宛城【即今府城秦建】武延城【在府城北俗呼西城春秋时楚受蔡侯降于此近有蒙县城俗呼为东城】雉城【在府城北八十里秦文公时筑因雉止于此故名】博望城【在府城东北七十里汉县属南阳郡为张骞封邑彭而述诗张骞故国宛城东异代人传絶域功一自封侯来博望更谁仗剑过崆峒残碑废井烽烟后衰草枯杨落照中人世难逢惟汉武空教嵗月老霜蓬李维贞诗河上仙槎去不还空留姓字在人间为君一片封侯地多少深闺恨玉闗】吕城【在府城西三十里董吕村相传禹封吕望祖于此今名董吕村】南乡城【在府城南一百里地名沙偃东汉置县属南阳郡晋属顺阳郡隋淅州】西鄂城【在府城北五十里石桥镇汉县属南阳郡晋因之后省】淯阳城【在府城东三里淯水之阳汉置县属南阳郡县境有小长安光武与甄阜梁丘赐战于此】朝阳城【在府城南朝水之阳俗呼刁城】安众城【在府城西南三十里汉县属南阳郡为刘崇封邑有土鲁山出紫石英即今安众铺唐许浑诗月斜孤舘旁村行野店高低带古城篱上晓花斋后落井边秋叶社前生饥乌索哺随雏叫乳牸慵归望犊鸣荒草连天风动地不知谁学武侯耕】向城【有二一在府城东北临向渠春秋时许国向邑之人迁此今为村聚一在府城北六十里魏旧县】东岐州城【在府城北石碑保即南召旧城】西岐州城【在府城东岐州城西】谢城【在府城东周申伯城诗申伯番番既入于谢是也明何景明诗故谢城边溪水流郢中风物更堪愁行人欲问阳春曲此地犹传白雪楼】舞阳旧城【在唐县城东北即汉樊哙封邑有庙】比阳城【在唐县东汉县属南阳郡元省入唐州】平氏城【在唐县东南七十里平氏保汉县属南阳郡隋属淮安郡宋省入泌阳县】湖阳城【在唐县城南八十里古蓼国汉为县光武封姊为湖阳公主即此晋省入棘阳魏复置西魏置湖州后州废唐以县属唐州元废】慈邱城【在唐县城东七十里本后魏江夏县地隋置慈邱县属颍州唐属唐州五代周省入比阳】桐栢城【在唐县城东南梁置淮安县隋改曰桐栢属淮州唐属唐州】青台城【在唐县城北七十里元平章刘祥所筑驻兵以图襄阳】古唐州城【在泌阳县北一里址尚存】闗索城【在泌阳县东北九十里】呉军城【在泌阳县城东一百十里呉元济筑】安国城【在镇平县城东北三里按史王陵聚众南阳以兵属汉封安国侯疑即此也】紫金城【在镇平县城西北隅有旧址安众侯藩邸俗呼紫城】光武城【在桐栢县城北七十里汉光武屯兵于此址尚存】棘阳城【在邓州即古谢国地汉置县居棘水之阳因名后周省入新野县元志云棘阳有镇介于新野湖阳二县之间】乐乡城【在邓州西南三十里即汉乐城故城东汉以后唐属襄阳郡有乐乡城唐陈子昻诗故乡杳无际日暮且孤征川原迷旧国道路入边城野戍荒烟防深山古木平如何此时恨噭噭夜猨鸣】湼阳城【在邓州城东六十里汉县属南阳郡晋因之隋改课阳俗呼赤眉城内有中书令左雄碑】临湍城【在邓州城西北六十里西魏旧县隋曰新城唐复名临湍属邓州金元好问诗邓州城下湍水流邓州城隅多古丘隆中布衣不复见浮云西北空悠悠长鲸驾空海波立老鹤叫月苍烟愁自古江山感游子今人谁解赋登楼】魏武帝城【在邓州城西南五里曹操攻张绣时筑】冠军城【在邓州城西北四十里汉县为霍去病封邑窦宪亦封此邓人建祠祀之彭而述诗旧封传戚里知是汉家侯五剧蓬蒿满孤村薜荔秋江山存石马风雨入鸺鹠莫问临湍县黄沙古渡头】朝阳城【在邓州南八十里即汉朝阳县故城属南阳】穰东古城【在邓州东北六十里和丰乡隋唐故穰县城】罗王城【在内乡县西南春秋时楚人伐罗即此】商于城【在内乡县城西南秦张仪许楚商于之地即此唐李商隠诗商于朝雨霁归路有秋光背坞猿收菓投岩麝退香建瓴真得势横防岂能当割地张仪诈谋身绮季长清渠州外月黄叶庙前霜今日看云意依依入帝乡】三户城【在内乡县城西南春秋时晋执戎蛮子畀楚师于三戸即此】丹水城【在内乡县城西南一百三十里汉县属农郡晋属顺阳郡后魏置丹川郡后周郡废】郦县城【在内乡县东汉县属南阳郡晋因之隋改菊潭县今有南郦北郦二城】汉王城【在内乡县北一百里城内有试剑池冯异庙】顺阳城【在内郷县顺阳保汉为博山县属南阳郡明帝改曰顺阳晋属顺阳郡隋仍属南阳】子城【在新野县城内后汉昭烈筑今环儒学及分司之西址尚存】龙城【在淅川县城东南一百二十里周围六里许元世祖为太弟驻兵于此有龙见故名】堵阳城【在裕州城东六里汉县属南阳郡晋因之后废俗呼堵阳堆】襄邑城【在裕州城南二里西魏置郡隋废郡为方城县】定陵城【在舞阳县城北左传楚筑不羮即此】楚王城【在舞阳县城北楚平王筑】樊哙城【在舞阳县西北隅汉樊哙封邑】叶县故城【在叶县南三十里春秋沈诸梁邑唐李百药诗总辔临秋原登城望寒日烟霞共掩映林野俱萧瑟楚塞郁不穷呉山高渐出客行殊未已沐澡期终吉椒桂奠芳樽风云下虚室馆宇肃而静神心康且逸伊我非尊宠勿惊疲朽质】霸王城【在叶县东南项羽所筑】无霸城【在叶县城西一里王莽将巨无霸屯兵处宋欧阳修诗朝渡汝河流莫宿楚山曲城隂日下寒野气春深緑征车倦长道故园有乔木行行渐乐郊东风满平陆】萧王城【在叶县南旧城内汉光武筑】昆阳城【在叶县城南汉县属颍川郡光武破王寻于此晋属襄城郡】蒲王城【在叶县城东北蒲城保东晋蒲洪所筑】汝坟城【在叶县城北一十五里北齐置县及置汉广郡隋废郡以县属许州唐省入襄城唐祖咏诗失路农为业移家到汝坟独愁常废巻多病久离羣鸟雀垂窻栁虹霓出涧云山中无外事樵唱有谁闻】市城【在叶县城西北一十五里按北齐书此地有河山县今城负山向水疑即其县】百章郭【在府城界淯水所经俗呼擘獐郭】北召废县【在南召县城东北一十五里今并入南阳县】废穰县【在邓州城东南二里汉置属南阳郡隋附邓州唐宋元俱仍之明省入州】析县【在浙川县白亭张陂春秋楚置析邑即此】甘菊里【在内乡县其山有大菊谷水从山流下得菊花味甚甘美故名】古蓝乡【在泌阳县汉光武兄刘縯败王莽前队大夫甄阜属正梁丘赐尽获其辎重即此地】炼真宫【在裕州城北汉湖阳公主修真处址尚存】万寿宫【在裕州东北五十里黄石山麓唐开元时建】双鳬宫【在叶县旧县汉叶令王乔飞鳬处宋苏辙诗王乔古仙子时出观人寰尝为汉郎吏厌世去无还双鳬仙为戏聊以惊世顽不然神仙迹罗网安能攀纷纷尘埃中铜印纡青纶安知无隠者窃笑彼愚奸】兰香室【在裕州城东北五十里牛心山麓杜兰香修炼处】石楼【在府城北张平子墓南】看花楼【在邓州西南紫金山后旧有月池菊圃】渐嘉楼【在邓州子城东南旧州治内宋谢绛为守时建为一郡之胜宋黄庭坚有渐嘉楼外花之句】锦阳楼【在内乡县堡南保李防建】春风阁【在邓州外城东南隅宋范仲淹为守时建有春风堂下红香满之句李鸿诗荒榛缺甃漫平沙太守风流此种花堂下红香开欲遍小桥村坞酒旗斜城边春草碧参差城外鸬鹚水满池一自姑苏人去后防经词客过题诗】登龙阁【在唐县西郭外迤南村】升仙阁【在裕州东北五十里黄石山葛仙翁修真所】表忠阁【在淅川县东三十里龙巢寺后宋欧阳修读书处】青霞馆【在裕州城南明张美含诗高馆清流外薜萝一径斜氤氲吹不散满院落青霞】湼阳馆【在邓州城东一十里唐贾岛诗客愁何并起暮送故人廻废馆秋萤出空城寒雨来夕阳飘白露树影扫青苔独坐离容惨孤灯照不开】青云馆【在内乡县西南商于城内唐杜牧诗虬蟠千仞剧羊肠天府由来百二强四皓有芝轻汉祖张仪无地与懐王帐连云影萝隂合枕绕泉声客梦凉深处会容高尚者水田三顷百株桑】金斋　行斋【在内乡县城内皆金元好问令内乡时建】光武台【在府城西北又唐邓新野俱有金元好问诗巍然此遗台落日荒烟重谁见经纶初指麾定羣雄】钓鱼台【在府城东北一十五里柴里保世传子陵钓于此唐县亦有子陵钓鱼台宋范仲淹诗汉包六合网贤豪一个冥鸿惜羽毛世祖功臣三十六云台争似钓台高】饲鸦台【在南召县西北四十里三鸦路大山侧世传光武北趋河朔至此失路得鸦引于马前饲于此因名今并入南阳县】览胜台【在镇平县广洋山即破台因山冈崭然故名后易今名】汉王台【在唐县城西五里汉光武访子陵驻跸处】曲水台【在桐栢县南五里宋庆厯间建台侧有石高丈许刻铭尚存】布鼓台【在邓州子城南门外世传光武幼时于此击布皷有声故以名台】太尉台【在邓州旧三公城上邓禹为太尉后归乡人饯于此因以名城后筑此台】议事台【在新野县学东世传徐庻荐孔明于此议事故名】汉王台【在裕州西北三十里松陂保汉高祖筑】钓矶台【在裕州东吉庄保唐刘禹锡诗一片临流气势雄垂杨相防水溶溶子陵已去无人钓分付苍苔碧藓封】章华台【在舞阳县北世传楚灵王筑考左传章华在郢北】翫龙台【在叶县旧城东叶公画龙所唐王维有诗台前有墨池俗传泚笔之地址尚存】光武台【在叶县南旧萧王城中】尚书台【在叶县城东二十二里后汉马融讲尚书于此唐高宗时改名讲武台】观徳台【在府学南射圃内明正统十二年建】秋香亭【在唐县治内元至正间建】心源亭【在邓州学内明伦堂前以覆井泉】览秀亭【在邓州旧城上宋谢绛为守时建宋范仲淹诗南阳有絶胜城下百花洲谢公创危亭屹在高城头尽览洲中秀歴歴销人忧作诗刻金石意垂千载休我来亭早壊何以待英游试观荆棘繁欲歩瓦砾稠嗟嗟命良工美材肆尔求日基复日搆落成会中秋开樽揖明月席上皆应刘敏速迭唱和醺酣争献酬老子兴不浅预兹年少俦九日重登临凉空氛气收风来鴈声度云去山色留西郊有潭菊满以金船浮雅为君子寿外物真悠悠过则与春期春时良更优焰焰众卉明滚滚新泉流箫鼓动地喧罗绮倾城游五马不行乐州人为之羞亭焉讵可废愿此多贤侯】嘉赏亭【在邓州治内宋范仲淹为守时建黄庭坚有诗】兼隠亭【在内乡县治内宋邵雍诗兼隠诧来书于时特起子民淳无讼聴县僻类山居簿领杯盘外官聨谈笑余不知当此际旁邑更谁如】半山亭【在内乡县北三渡河西半山间宋浮丘居士张舜民洼尊石刻存焉前贤题咏甚多金元好问满江红词江上洼尊人道有浮丘遗迹尊俎地江山如画百年岑寂白鹤重来城郭在山花山鸟浑相识任与君载酒半山亭追畴昔　人易老时难得欢未灭悲还及筭身后杳无终极一笑何须留故事千年谁复知今日醉来横卧陇头云林间石】心远亭　美哉亭【俱在裕州旧方城县治宋陈与义有诗】燕居堂【在府城东六十里元府尹庄文昭建以教郡子弟】敷教堂【在府城府学内成化中建陈选记】清徳堂【在唐县治内唐李适之任刺史人为作清徳颂宋知州事顿起读其词慕之因建此堂】莱公堂【在邓州旧州治内宋宼凖守邓州后人追思为建此堂堂下有池蒲荷繁广韩驹诗有丞相堂下蒲荷稠之句】议事堂【在新野县儒学内世传汉昭烈与徐庻议枉顾诸葛亮于此后人建堂今为文昌祠】福谦堂【在裕州城隍庙后知州许伦建】天春园【在内乡县城内宋邵雍诗内乡有园名天春春时桃李如防云邑民欈觞连帟幕或歌或舞同欣欣县令春间意自若直谓前世无古人牡丹百品红与紫华而不实徒纷纭】茶园【在叶县东南六十里泼粥山北麓其山产茶】韵园【在淅川县东二里许明仝潞诗残帙随风巻新诗计日吟莺啼时选树鱼戏亦听琴棋局当窗试樵歌隔涧音狂来忽一啸幽响答遥岑】诸葛庄【在唐县相传武侯庄田在桐寨铺】牡丹村【在南召县西北八十里吕纯阳飞剑处今并入南阳县】石礉【在府城外三里淯水环流可以御水患障城郭其甃石犹在】石穴岩【在淅川县城东马蹬保石门山金将武仙屯兵所置其岩甚险址尚存金元好问诗两崖悬絶倚山根草径低迷未可分潭影乍从明处见竹香偏到静中闻石林万古不知暑茆屋四隣惟有云曳杖行歌羡樵叟此生何处得随君】槊石硖【在南召县城东北四十里世传汉陈琳槊刀于此石隙尚存今并入南阳县】顺阳石硖【在裕州城东九十里孔明曽于此结庵后徙南阳今石硖有小茅庵唐时石记犹存】烧车水【在叶县旧县南三里东流入汝即光武烧王寻辎车处】清泠渊【在府城东北三十里丰山后郭璞谓清泠水在西鄂县即此唐李白诗惜彼落日暮爱此寒泉清西辉逐流水荡漾游子情空歌望明月曲尽长松声】淮井【在桐栢县城西三十里有大禹导淮处古碑】八角井　四角井【俱在叶县城东南】空山洞【在南阳县城西一十五里内有石床石砚又有悬泉滴砚中世传严光居此迹最幽胜】灵堂洞【一名显圣洞在内乡县西五十里石堂山下相传麻衣子于此修真时有龙化少年相从后穿穴而入至今洞窍宛然祷雨輙应】玲珑洞【在唐县城东南一百里石柱山麓】水帘洞【在桐栢县西南洞口有亭】百里奚宅【在府城西七里南去一里道旁有墓前列七石俗呼七星冢有碑在墓左碑隂刻唐韩赏诗】邓禹宅【在府城界南雍州记禹与弟邓晨宅隔陂即三泉陂】张衡宅【在府城北五十里西鄂城东其址尚存城西南四里有墓又有平子读书台】宗资宅【在南阳县东北古城内宗为南阳名族宅负县郭一门仕宦至卿府者三十四人县东北三里有墓】樊哙宅【在舞阳县西北隅汉舞阳侯樊哙故宅有垣基广百歩】白水村【在南阳县】巫马期庄【在内乡县城北二十里】诸葛草庐【在府城西南七里卧龙岗上旧为祠奉之明宣徳中有司复新其庐塑像春秋祭祀歴代碑文俱存】樊重石室【在唐县南八十里废湖阳县城内重母畏雷为石室避之遗迹尚存】欧阳里【在叶县河西世传欧阳驸马都尉别墅明牛鳯诗周道旁边水滥觞高名乆矣属欧阳不知何代开新墅共説湾头是故庄戚里人随秋雁远洪陂波与晓天长遥怜画舫青春日一派笙歌出洞房】渚阳镇【在内乡县治地古名膴隆原东有金银坡旧置巡检司旋废】北舞镇【在舞阳县城北莲花池保即隋北舞县故地】韩信寨【在南召县城北三十里信屯兵处今并入南阳县】刘盆子寨【在叶县旧县南花山上世传刘盆子与樊崇屯兵所】赵王寨【在叶县城西秦赵村世传赵与秦战于此】候日表【在唐县唐开元十年诏唐州界准胜州例立表测影】景阳钟【在唐县世传由唐河浮来上铸淳熙年造今寘南城楼上】晋楸【在新野县城北忠义侯祠】汉柏【在桐柏县淮源庙六株有凤翅鹳觜玉柱诸名今存】仙人石【在桐柏县城西南四里相传有道士升仙于此因名石有遗文世莫能识】望夫石【在新野县北二十五里白河岸世传一妇送夫从戍别于此后望夫伫立化为石唐刘禹锡诗终日望夫夫不归化为孤石苦相思望来已是防千载只似当时初望时】文笔塔【在裕州城东南潘河东岸口二水交流处】汉圉令碑【在南阳县旧文庙内书碑石防裂可辨者天实高惟圣同戏我君媺其踪体洪化蹈中庸所论列有休功追景行亦难双刋金石示万邦】铁锅【在邓州城北三里湍河南岸黒龙潭沙碛上】
