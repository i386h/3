<!-- { "loadSidebar": true } -->
　　宋韩令坤武安人父伦为许州行军司马有罪当诛请以身代上怜其孝议从减等祀孝子祠
　　陈岐陈嶷涉人随父寅守西和州元兵陷城父仗劒死母杜仰药死岐嶷及两妇俱死母侧寅死忠杜死节岐嶷死孝二妇死义世称忠孝节义萃于一门云
　　金温石相州人幼孤八嵗奉母居郡南与从子二蚤夜耕作修治场圃植榆桑周匝前后母大恱村落化之修行孝让石尝侍母上冢母曰吾他年归此白杨号风得无惧乎后母以天年终石自穿土起坟既葬亲旧劝令归石曰营葺未就姑待之时石已骨立亲旧恐其遂死他日又造墓固劝令归石曰祥而归未晚也竟至禫祔庐侧设灶旦作粥一盂析为三食之不复举火负土累月乡人愿代之石稽颡谢曰非石愿也垂老时享祭器必亲涤年七十一嵗卒
　　元梁琮安阳人父卒庐墓朝饘暮粥若将终身总管王某闻而嘉之起为府吏后以功官至福建路转运副使从子铎父丧庐墓与弟铸五人同居无间言时同邑赵信皇甫达皆以孝闻居丧庐墓达念母老无棺一日大雨漂巨木至门视之良材也后遂用以殓母
　　刘让安阳艾口人六世同居阖门四十余口欢然无间大徳元年表其门
　　任天祐武安人躬履忠信子孙七十余人毋敢私畜四世同居泰定三年表其门
　　张政临漳人六世同居家口四十余人各守礼法族党称其孝义有司以状闻诏旌表其家
　　马仲弼安阳人性至孝每定省必和气温语得亲恱乃已父母卒庐墓三年诏旌表其家
　　明郭本安阳人早孤事母孝天顺辛巳母张氏殁哀毁几死既葬庐于墓侧茹菜饮水负土起坟又筑台髙一丈曰思亲手植白杨数十株时有白项乌二飞集驯扰不去人以为孝感所致有司以闻诏赐旌表
　　郑贵汤隂人五世同居郑氏皆朴重无欺诈贵弟祥尤茂行每治贾归钱帛满地妻子母敢私尺寸年近九十卒
　　李聪林县人幼有至性生母申早丧哀毁骨立事父暨嫡母力田供养同佣佃作息者十余年父卒痛哭几絶事母朝夕问视食必亲进母食或减即跪请故家贫肉不能丰母或分食诸孙聪泣曰儿痛事父日短夫妇誓不食肉忍啖儿童耶母感泣纳其言母病痹不能行聪作座如肩舆状寒则舁以就日暑则舁以就凉族戚召必躬舁以往母夀九十卒庐墓三年朝夕悲痛先是常恨居贫薄葬其父乃倡为敬老送终防以备丧行之二十余年乡人称曰前有郭巨后有李聪
　　赵安邦字良辅汤隂人十嵗而孤感父遗命刻意诵读十五补庠生事母最孝母病研究素问等书遂成名医母殁三年絶荤酒不入私室嘉靖末以嵗贡授开州训导复陞辽东教授夀八十四卒祀孝子祠
　　苏奕字世千汤隂人举孝防苏万里子天性孝友与人无忤万里卒于燕奕匍匐往收遗骸归庐墓侧事孀母六十余年孺慕终身
　　王立贤汤隂人敦朴厚重幼失怙与弟举贤同在襁褓年十三抚弟泣曰兄弟孤苦耕读不能两顾汝其一意于学我就耕借农业以供笔研其弟果有声立贤遂以数十年所营家业尽以腴者让其弟一邑义之
　　李腾蛟武安人天资英敏尤笃于友爱万厯庚子举于乡歴刑部贠外郎任沧州捐赀赈乏有循吏风
　　孙可嘉安阳人性孝友好施赈举明经不仕董三槐字面之汤隂人天性孝友崇祯丙子以拔贡入北雍着有蛰园南游诸书
　　尚坤涉县人尝受王堂寄银一百四十两忽漳水四溢庐舎漂没殆尽坤持银避树上水消堂死坤以原银付其家
　　杨镜林县人庠生万厯间嵗荒镜贷谷千石存活无算又助官设粥赈饥有某夜携妻踵门愿以妻偿所贷镜正色遣去诘朝尽焚诸券有司表其门窦文防涉县人五世同居男女百口无间言事闻旌表
　　史五常内黄人父萱洪武间任广东按察司佥事秩满将行病卒时五常方七嵗力不能扶柩还其母谕五常曰汝父殓时有大钱置柩中汝谨识之俟汝长寻访归葬五常事母至孝不去左右及母死去父殁时已五十年乃入广中求父榇嵗久失所五常旦夕号泣见者无不流涕已而两司诸僚闻之命所司物色竟获骸骨并大钱如母言以礼殓殡官给舟车归葬祖茔庐墓三年正统间事闻旌表
　　崔克升内黄人幼以孝闻父年九十九卒克升跣足负土筑坟庐墓三年事闻旌表
　　皇清李让安阳人庠生性纯孝温凊定省无间朝夕父殁事孀母母耳目昏瞆手足痿痹让委曲奉养不离左右雍正三年　旌表
　　郭维清安阳人事父母出告反面每食必亲奉匕箸亲疾昼夜侍汤药衣不解带及殁哀毁尽礼庐墓三年雍正三年　旌表
　　元好安阳人少失母父出营薪米元好闭戸悲泣闻父归即为欢笑状不令父知其悲及娶诫其妻曲体亲心父偶抑郁必设肴馔延请父执懽防以恱其心父病不省人事元好与妻侍床箦间三年无惰容雍正三年　旌表
　　贾民仰武安人庠生值荒嵗常捐粟煮糜以活贫人乐善好施乡里称之雍正十一年　旌表许纯字存白安阳人邑诸生性纯孝父宦蜀遣纯归养祖母朝夕问视无不曲体父心父殁于蜀纯年弱冠竭蹶归葬事祖母及母色养备至设义学制　文庙祭品七百余件倡输义谷以济凶荒康熙二十二年祀乡贤
　　张彬字蔚子武安人康熙己酉举人友于兄弟先世遗业推多受少足迹不入公门一日读书磁山夜半有叩门声唘户视之乃一少妇也正色拒之妇慙而退乡荐后焚逋券免租负人感之无徳色康熙三十八年祀乡贤
　　张其相内黄人康熙甲戌进士天性孝友事继母如生母待异母弟尤极亲爱值嵗饥捐谷赈济里党多受其恵积逋不能偿者辄焚其券康熙五十九年祀乡贤
　　卫辉府
　　隋徐孝肃汲郡人早孤不识父及长问父貌于其母因求画工圗其形构庙置之晨夕定省朔朢则享之事母数十年家人未尝见有忿恚之色及母老疾孝肃亲易燥湿忧悴之容见者无不悲悼母终茹蔬饮水盛冬单衰毁瘠骨立祖祢葬处皆负土成坟庐于其侧四十余年被发徒跣以终其身弟备徳卒其子处黙亦庐于墓称世孝焉
　　华秋汲郡人幼丧父事母以孝闻家贫佣赁养母容貌毁悴须发尽改母卒庐于墓侧负土成坟人有欲助者秋辄拜而止之大业初有司大猎于野见一兔入秋庐驯扰左右久而不去郡县以状闻诏遣使劳问旌其门后郡中盗起咸相诫曰勿犯华孝子乡里皆赖以全
　　翟普材滑县人事亲以孝闻州郡辟命皆固辞不就躬耕色养乡邻谓为楚丘先生后父母疾亲易燥湿不解衣者七旬大业初父母俱终哀毁殆将灭性庐于墓侧负土为坟盛冬不衣缯絮有犬随之林哭犬亦悲号又有二鹊巢其庐驯狎无所惊惧大业中司隶巡察奏其孝感擢授孝阳令
　　唐张珪卫州人七世同居诏赐旌表
　　宋李载字伯熙黎阳人少苦学登进士知大名冠氏县吕夷简入相荐其材歴仕六州一以寛厚称性笃孝侍母病不解带至病亟不能食载亦不食母知之为强食焉
　　侯义滑县人家贫无产佣以事母母卒葬不能圹昼则负土筑坟夜则哭于柩侧尝有盗刼其衣既而知为义物悉还之
　　金陈顔汲县人父光为夀阳尉未赴值金兵取汴光被围城中顔间闗渡河往省其父因有疾北归家奴诬告光党贼杀人系狱不胜刑讯因自诬服顔诣郡请代父死郡守哀之适帅臣至郡以状白帅曰此诚孝子也并释之天防七年诏旌其门
　　元张聚新乡人性至孝母卒庐墓三年朝夕负土成坟天厯间事闻旌表
　　秦十一辉县人早孤养母刘氏元末兵至母目失眀十一负母携妻子避兵于山子方三嵗母得食尝哺之十一谋于妻曰兵荒缺食母餐不饱莫若弃儿幸母得全儿不足惜妻从之遂弃儿负母避处险阻采食为养事定乃归
　　王庆新乡人幼孤事母克孝母病庆祷于天愿以身代母病遂愈朝夕奉甘防二十余年未尝少怠乡里化之有司以状闻诏卹其家
　　耿昌获嘉人少有至性家贫养亲竭力以供甘防父殁庐墓三年事闻旌表
　　李全获嘉人年十嵗丧父家酷贫全每痛父没时已无知躬耕养母四十年母疾药罔效全吁天祈以身代割股啖母寻愈后母卒全哀毁骨立庐墓三年事闻旌表
　　刘淇汲县人以笃孝闻诏旌其门
　　徐昌祖汲县人以庐墓旌表
　　李珪滑县人笃于行义尝收葬族人遗骸并抚其孤参议托克托闻而义之荐为通事及托克托窜死南海珪不逺万里收殓之事闻旌表
　　明周敬轲胙城人洪武中由人材举任南京卫经歴累从征讨有功以祖母尚在乃上书乞终养诏许之仍给原籍近便土田二顷以赡其家
　　岳维祺辉县人洪武二十四年父宗岱病维祺日侍左右奉汤药每夜稽颡北辰祝曰愿损已年以益父夀且欲以身代死后父卒哀毁几絶及葬结庐墓侧寝苫枕块朝夕悲号服终复筑台立祠事死如生
　　张琛汲县人母死庐墓三年有白兔驯绕墓侧天顺初事闻旌表
　　徐宁汲县人郡庠生天性纯孝母死庐墓三年成化十年奏闻旌表
　　王兴新乡人父卒母秦氏年十九遗腹生兴秦氏守节纺绩自给抚兴成立八十二卒兴葬之尽礼庐墓三年朝夕哀思负土成坟髙一丈有青蛇盘旋墓侧或隠或见又有羣鹊来集晨昏不去人皆以为孝感所致事闻旌表
　　张登元新乡人贡生母殁庐墓三年嘉靖四十年旌表后登元卒其子亦庐墓三年人称世孝呉竒辉县人母疾割股疗之父疾复割肉以进父亦愈
　　尚忠新乡人性孝友父殁遗产尽让两弟遇大疫死不能葬者辄瘗之万厯十年旌表
　　梁移粟新乡人母病割股愈之万厯中旌表魏达淇县人父卒庐墓三年有狐兔驯绕左右母卒又庐墓四年有乌鹊赤蛇之异乡人羡其孝感治间应诏以闻年至九十九嵗卒
　　张士儒　张可光俱获嘉人　张永安淇县人皆居丧庐墓事闻旌表
　　张贵胙城人正统间嵗饥出米麦千石助赈事闻旌表
　　汪仲城获嘉人正统间输麦千石助赈题请旌表李深淇人置恤孤房资给贫乏又置义冢给棺以葬事闻旌表
　　张士徳新乡人四世同居
　　刘成徳汲县人母病思食肉值旱禁屠遂割股以为馔母病寻愈
　　王仲立新乡人幼失父躬耕事母勤学力田外朝夕不离母侧母感时症数日不食忽五鼓闻新谷香仲立即徧寻谷穂将实者手揉成米煮而进之病大愈崇祯十三年嵗值竒荒徧给牛种一方利赖督学闻其事授袍服给匾奨之时盗贼充斥仲立约本村壮丁义勇互相防守民赖以安
　　阎祺滑县人邑诸生兄禧被闯贼掳略至陜祺千里寻兄遇贼不屈死
　　皇清杨文秀字菉竹新乡人邑诸生性纯孝父殁庐墓三年时承明末冦乱城郭倾圮文秀捐赀缮修躬行倡率又兵燹之余人不知学文秀多置书籍设义塾延师讲习文风丕振嵗饥捐谷赈济以子毓兰贵赠朝议大夫康熙七年祀乡贤
　　张缝彦字洙源新乡人明崇祯时功贡性至孝父病口甞汤药衣不解带及殁丧葬悉依文公家礼
　　国朝授浙江东阳县司训以母老不就心濂洛闗闽之学所着有九庄制义小典卧园诗集行世以子玉含贵赠内阁中书舎人顺治十五年祀乡贤郭士标新乡人明礼部右侍郎淐子淐殁庐墓三年心理学不求仕进好义乐施嵗荒捐粟五百石以济饥民有山东贫妇沿途求鬻士标给以价讯其居址遣人招其夫并给赀送归人皆诵之以子晋熙贵赠朝议大夫吏部郎中康熙五十二年祀乡贤
