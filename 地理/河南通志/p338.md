<!-- { "loadSidebar": true } -->
　　鲁世任山西人崇祯十年知郑州流寇披猖乃筑甎城贼攻不能下去又五年守陴者开门纳贼世任闻变欲自刎百姓夺刀拥至河畔急投水复为民救不获死后被执贼欲胁降之大骂遇害刘崇防郑州守备崇祯十二年土寇逼城崇防逆战斩首百余级贼溃去复犯河隂守土者请援又大败之方旋营罹火厄郑人为立刘将军大捷碑陜州
　　汉冯杨繁阳人宣帝时为农太守有八子皆为二千石赵魏间荣之号万石君
　　刘兴齐武王縯之子建武初为缑氏令有明略善听讼迁农太守
　　张元字君夏河阳人建武间为农太守文学生徒多所矜式
　　王尊字子赣涿郡髙阳人元初中举直言授虢令转守槐里兼行美阳令事美阳女子告假子不孝妬笞母尊验问辞服乃县磔着树使骑吏射杀之吏民惊骇后上行幸雍过虢尊供帐如法而办以髙第擢为安定太守
　　张寛四川成都人顺帝时为农太守二崤地险多寇寛以诚谕宿盗尽格百姓乐之
　　皇甫规字威明安定朝那人永康初为农太守治郡有仁声
　　三国令狐邵冀州人魏农太守清如氷雪妻子希至官省恕以待人不好狱讼是时郡无通经者乃选诸吏诣河东就乐详学经粗明乃还由是农多文学之士
　　南北朝梁昕字元明安定乌氏人后周天和初为陜州总管府长史昕性温裕有干能声称卒官赠大将军谥曰贞
　　唐长孙操字元节洛阳人髙祖时为陕州刺史城中无井人勤于汲操为酾河溜入城百姓利安以母丧解官长老守阙颂其遗爱
　　杜如晦字克明京兆杜陵人武德初授陕州总管府长史时方多事裁处明敏僚属倚之
　　许绍字嗣宗安州安陆人髙祖时授陕州刺史时萧铣将董景珍降命绍率兵应接以破铣功擢其子智仁为温州刺史铣复遣杨道生围陕州绍击走之
　　崔善为贝州武城人贞观初为陕州刺史时议戸猥地狭者徙寛乡善为奏畿内民众而丁壮悉籍府兵若听徙皆在闗东虚近实远非经通计诏可韩休京兆长安人武后时为虢州刺史号于东西京为近州乗舆所至常税廏刍休请均赋他郡中书令张曰免虢而与他州此守臣为私惠耳休复执论吏白恐忤宰相意休曰刺史幸知民之敝而不救岂为政哉虽得罪所甘心焉讫如休请姜师度魏州魏人神龙中为陕州刺史太原仓水陆运所凑转属诸河师度使依髙为廥而注米于舟以故人不知劳拜太子詹事
　　岑羲字伯华棘阳人睿宗时为陕州刺史有政绩弟仲翔继为陕州刺史并驰声誉
　　李适之恒山愍王孙开元中累迁陕州刺史不事苛细为下所便宗患谷洛二水嵗暴涨淹没田庐诏适之以禁钱作三大防曰工阳积翠月陂自是水不为患刻石着功诏永王璘书皇太子瑛署额进御史大夫
　　裴耀卿字焕之绛州稷山人宗时为河南陕州路水陆转运使于是置河隂集津三门仓引天下租由孟津泝河而西三年积七百万石省运费三十万缗或曰以此缗纳于上足以明功答曰是谓以国财求宠其可乎
　　李齐物字道用郑孝王亮之曽孙天寳初为陕州刺史开砥柱通漕路发重石下得古鐡防铭曰平陆上之诏因以名县迁河南尹
　　卢奂滑州人宗时为陕州刺史时帝西还至陕嘉其美政题賛于防事曰专城之重分陕之雄亦既利物内存匪躬斯为国寳不坠家风寻召为兵部侍郎
　　萧定字植臣兰陵人代宗时以廕补陕州参军莅事精挺选补黜陟使裴遵庆为判官
　　韦宏景阳武人穆宗时为陕州刺史有治效百姓怀之
　　王质字华卿河东人文中子五世孙文宗时为虢州刺史李德裕素器之再迁河南尹为政必先究风俗所至有惠爱
　　宋师颃字霄远大名内黄人太平兴国中知陕州赐金紫时西鄙用兵饷道所出军士多亡命啸聚山林为盗颃严其巡捕盗越他境
　　查道字湛然歙州休宁人天禧中知虢州值蝗灾民歉道不候报出官廪赈之所活至万余人政务寛恕吏胥有过未尝笞罚
　　赵良规字元甫洛阳人真宗时知陕州嵗饥百姓请阁残税二分为官伐芟以给河埽或以为须报乃可行良规曰若尔无及矣檄县遂行而以擅命自劾进太子宾客
　　狄棐字辅之潭州长沙人真宗末知陕州又知河南府为政恺悌不为表暴死之日家无余赀孙唐卿字希元青州人景祐中通判陕州于吏事若素习民有母再适人而死及塟其父恨母之不得祔遂盗母丧合塟之有司论以法唐卿权府事乃曰是知有孝而不知有法尔乃释之
　　吕大忠字进伯京兆蓝田人元丰中知陕州清谨自持为政慈爱发奸摘伏盗贼畏之
　　李彦仙字少严宁州彭原人靖康初为石壕尉敌人取陕州彦仙以计复之诏即令彦仙知陕州乃益为战守之备敌人再攻陕彦仙极力御之敌人技穷而去三年敌益兵急攻城陷彦仙率众巷战左臂中刃战愈力敌人惜其材以重赏募人生致之彦仙乃易敝衣北走投河而死诏赠彰武军节度使建庙于陕祀之庙号忠烈
　　赵叔慿太宗之后建炎间为陕州都监后迁通守敌人围陕州既久援兵不至城危时叔慿子官卢氏遗以蜡丸书曰人臣当死国难况吾以近属其可辱命邪遂死之
　　金富勒呼贞祐中为陕州宣抚使元兵取潼闗戍卒皆溃富勒呼御战兵败死之
　　明桂全浙江慈谿人洪武末知陕州有治绩以荐陞山西平阳知府去之日民留舄置之郡署以识不忘
　　程式江南颍川人永乐初为灵寳主簿忠正防勤抚字罔懈尝疏朱杨清口诸渠引水溉田百余顷民沾其利
　　髙敏江南砀山人永乐初知陜州防明刚正人不敢干以私事有弗便于民者不计利害必除之在任十余年以荐陞扬州知府
　　王云鳯山西和顺人治中知陕州兴学校毁淫祠扶弱抑强吏民畏怀之以荐陞陕西提学佥事官至佥都御史
　　蒋贤陕西榆林人正德中为灵寳县丞时流贼掠境贤率众御之陷于敌死焉事闻赠知县録一子入监
　　皇清江蘩湖广汉阳人任灵寳令励志氷蘖终任不名一钱时军兴旁午蘩督运粮饷军需无缺而民不为累逋赋逃亡绘图请
　　命悉获蠲宥祀名宦
　　光州
　　汉贾彪字伟节颍川人桓帝时为新息长民贫生子多不育彪严为制与杀人同罪数年间养子者千数佥曰贾父后党锢事起彪曰吾不西行大祸不解乃入洛阳说窦武等讼之帝遂赦党人李膺曰吾得免贾生之谋也
　　南北朝崔挺字双根博陵安平人元魏太和间除光州刺史时以犯罪配邉者多有逃越遂立重制一人犯罪阖门充役挺上书以为周书父子罪不相及以一人犯罪延及阖门岂不哀哉辞甚迫切帝纳之先是州内少鐡器用皆求之他境挺表复鐡官公私有赖及代老防泣涕追随赠送绢帛悉不纳后卒铸像祀之
　　李元忠赵郡柏人元魏中兴初为光州刺史时州境灾歉民皆菜色元忠表求赈贷听用万石元忠以为万石给人计一家不过升斗而已不救其死遂出十五万石以赈之事讫表陈朝廷嘉而不责
　　隋公孙景茂字元蔚河间阜城人开皇初为息州刺史法令清静德化大行时属平陈之役征人在路有疾病者景茂辄减俸禄为饘粥汤药多方赈济之赖全活者千数帝闻嘉之诏宣告天下
　　梁洋息州刺史有德政参军裴洋与州人建塔树碑
　　栁謇之字公正河东解人仁夀中为息州刺史有惠政
　　唐柴再用天祐初为光州刺史时朱全忠攻淮南抵光州再用严设守备俟其渡淮而北抄其后军斩获万计
　　宋辛仲甫字之翰汾州孝义人干德末知光州州有横河与城直防霖潦暴疾水溢溃庐舍仲甫集船数百艘军资民储皆赖以济
　　史珪河南洛阳人开寳间为光州刺史嵗饥淮蔡民多流入州境珪不待闻即开仓减价以粜全活甚众
　　司马池字和中夏县人天禧中知光山县禁中营造诏诸州调竹木符期三日毕输池以土不产大竹转市蕲黄非三日可致乃更与民自为期期过不输者罪之既而输竹先诸县盛度荐于朝改秘书省著作佐郎
　　王尧臣字伯庸虞城人天圣初知光州嵗旱盗发民仓法当死尧臣曰此饥民求食荒政所当恤遂以减死论
　　葛宻江隂人为光州推官豪民李新杀人嫁其罪于邑民葛华狱具宻得其情出之法当赏宻白州使勿言
　　王闻诗乐清人绍兴间知光州尽心民事能守其父十朋家法官民思慕之不忘
　　柴中行字与之余干人嘉定中知光州严保伍精简阅増辟屯田城壕营砦器械糗粮百尔具备治行为最
　　王霆字定叟东阳人理宗时知光州兼沿邉都巡检使防北兵至霆冒雪疾驰至州分遣间探整饬战守之具大战于谢令桥北兵溃散光人得安督府魏了翁以书慰安之又以缗钱十万劳其军寻诏霆为吉州刺史仍知光州
　　王迸字纯父饶州乐平人绍定间为固始簿摄邑事金兵至淮守令望风遁去迸度不能御怀印投井死
　　明车诚浙江余姚人洪武初知光州操持不茍莅政精敏士民诵之初受命担簦至郡其自奉简薄皆类此祀名宦
　　宣仲庸江南无锡人永乐中知息县优于政事凡有科办必誓于神是以官无堕事民无怨辞尤留心学校勉励生徒多底成材
　　周濠浙江奉化人景泰初知光州爱民育士为时首称擢山西提学佥事州人不忘其德立祠祀之薛良字允良江南和州人景泰初知获嘉县持已清谨御下严明以忧去天顺改元复知固始多惠政以秩满去民诣阙奏留晋六品俸仍掌县事成化初以忧去今二县俱建名宦祠祀之
　　周洪山东武城人治初知光山县刚方防介临事不挠豪猾畏惮之值嵗饥洪悉心赈救不遑寝食全活者甚众后擢四川佥事祀名宦
　　陈釴江南常熟人嘉靖间为龙防令有治声以罣误谪光州添注同知为省中决疑狱数十条当道以文行第一荐之防上南巡有司规避不肯往釴毅然请行协济新野行宫督造如制上驻跸忻然欲大用之佞臣某求贿不听乃诬以他事遂落职暑极母病不能还留寓光州卜居于郝司马故宅扁曰信美楼扄戸谢客以琴书自娯一日沐浴北向再拜黙坐而逝
　　许明陛杞县举人万厯中光州学正持身有法课士严正歴延安知府
　　陈锡爵字魏茂广东南海人以举人任光州为政精明仁恕吏不敢欺新息有宦某恣横至剔人目睛爵防知论如法光两城对峙一水中流值霖雨泛涨尝覆舟爵经营创造叠石为桥往来无虞擢东昌府同知





　　河南通志巻五十六
<史部,地理类,都会郡县之属,河南通志>
　　钦定四库全书
　　河南通志巻五十七
　　人物一
　　豫州居天下之中自昔人文渊薮其在商周则伊尹仲山甫之徒声垂简策炳如日星春秋列国名卿有国侨蘧瑗之伦孔门贤哲则端木师商之侣魁儒硕人磊落相望自两汉而后迄于有明则龙门扶风以下之纪述蜚英声腾茂实先典攸髙风流弥邵人伦之表可考而知也夫嵩屏河带岳峙渎流扶舆清淑之气必有所特钟唐杜佑所称地居土中物受正气隂阳风雨和防之余孕竒毓秀固理之自然也
　　圣朝徳教涵濡长养成就多士克生云蒸霞蔚我皇上培植人才菁莪棫朴之隆千古未有伦比彬彬乎徳行道艺之盛执简者将大书特书不一书焉志人物
　　总部
　　夏伯靡姬姓蓼人臯陶后初夏后相为羿所逐居商丘依同姓诸侯斟灌斟鄩氏及寒浞杀羿靡奔有鬲氏浞使过浇杀斟灌以伐斟鄩灭夏后相后缗方娠逃出自窦归有仍而生少康少康长居纶有田一成有众一旅能布其德而兆其谋靡自有鬲氏收二国之烬灭浞而立少康复禹之绩不失旧物
