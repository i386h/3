<!-- { "loadSidebar": true } -->
　　解敏阳武人洪武乙丑进士累官浙江按察使外寛内明吏不敢欺超拜右都御史
　　赵羾字云翰祥符人质直孝友洪武中乡举授兵部主事歴陞浙江叅政入为刑部侍郎礼兵刑三部尚书永乐中勦平海寇两使交趾经画创建隆庆永宁保安诸州县抚慰新集人民所至有能声宣德间致仕卒于家寿七十三着有伧父集于潜字彦昭鄢陵人少倜傥有志操洪武中释褐太学为监察御史歴知隆徳昌乐二县能以清介勤敏得吏民心官至应天府尹
　　张志尉氏人洪武中以国子生起家任监察御史能声懋着寻陞右副都御史
　　王观字尚賔祥符人性耿介仪度秀整洪武中入太学选授苏州知府先是府有奸吏钱英累搆防长吏观亷得之防至庭下捶杀之由是奸猾屏息百姓称快事闻赐敕褒奬时洊遭凶馑民逋丛积乃讽诸富室出储积以补不足朝廷嘉其能榜示天下以励怠政而秦越其民者
　　宋文字彦周祥符人洪武中河南叅政郑居正以隐士荐授山西按察司副使在任亷能风纪肃然程敏字彦章鄢陵人淳笃好学洪武中以国子生授都督府断事寻调刑部主事谳狱精详累官广东布政司左参议
　　贺彦达兰阳人洪武中以人材举授监察御史时特简台中十三人廵视天下彦达与焉及还奉防徧检行装多以赃被黜独彦达囊箧萧然上以忠清嘉之
　　黄绂字用章封丘人洪武甲戌进士歴陞湖广布政使进副都御史巡抚延绥晋南京户部尚书改左都御史绂廉峻刚直遇事飇发正色山立即重忤时贵弗恤也厯内外凡五十年始终一节后致仕归初绂在湖广以计锢妖僧继晓送京师斩于西市在延绥劾叅将郭镛劲节凛然人皆慕之王铎祥符人早有郷曲誉洪武中贡士授陜西凤翔县教谕训士有方陞福州府学教授复以绩擢刑科给事中寻超迁贵州按察司副使
　　傅安字志道太康人洪武末以掾吏累官礼科都给事中奉使西番羁留十有三年备歴艰苦执节不屈卒致西番欵服永乐中始归老病不能任事赐一品服致仕
　　顾佐字礼卿太康人建文二年庚辰进士初授庄浪知县午节防射武臣以文士易之佐连发三中永乐初入为监察御史迁应天尹刚直不挠累迁通政使宣德初臣寮宴乐以奢相尚歌妓满前法纪隳废及佐为都御史黜贪淫不职者若干人禁用歌妓纠正百寮朝纲为之大振
　　李冲洧川人建文元年已卯举于郷除吏科给事中遇事敢言齐黄辈皆惮之时李景隆防师河北冲请诛景隆以振国威建文不能用卒致金川门之变
　　张信字彦实祥符人读书善属文为时辈所推洪武已卯郷举第一永乐初拜刑科给事中歴陞工部侍郎后以英国公张辅同族转任四川都指挥佥事寻陞都指挥使鎭静一方名重于时
　　郭济字泽民太康人通经文永乐中郷举第一累转行人两使交趾宣徳中陞鎭江知府多善政李敏字克勤仪封人志节髙迈识见过人永乐中贡入太学初授刑科给事中陞南京右佥都御史髙举字云翰祥符人少入郡庠其父应戍邉举弃诸生代父徃后归登永乐戊戌进士拜兵科给事中持正不阿慷慨敢言不合于时解官归其居不蔽风日恶衣菲食怡如也廵抚于谦过其庐即止辟道其见重如此年九十卒
　　郭原字秉忠兰阳人永乐中贡士初授监察御史持身端谨正大不阿虽故人不敢干以私尝按江西有宦防十九人恃藩府势侵渔百姓原亷得其情尽奏寘诸法寻陞陜西副使以疾终
　　马昻字景髙祥符人慷慨有志节永乐癸卯郷举授鸿胪寺序班擢监察御史累迁兵部尚书天顺辛已曹钦反变起仓卒左都御史冦深恭顺侯吴瑾俱遇害昻率官军围钦等于其宅尽诛之进太子太保改户部尚书年七十致仕卒諡恭襄丘陵字志髙兰阳人宣德初郷举第一授平郷令有惠政以忧去民留之不获乃豫计其服阕日诣阙乞复任诏从之秩满陞淮安知府抚流逋表节孝兴学劝农开垦芜田至数千顷天顺庚辰入觐以治行卓异赐锦衣一袭寳镪数百贯设燕礼部以示褒异寻陞湖广右布政使转山西左布政使致仕归所着有芸庵集藏于家
　　张睿字志通鄢陵人宣德庚戌进士授吏科给事中累官户部左侍郎总督粮储进本部尚书致仕睿司防计几三十年京师仓廪充牣上下頼之正统巳巳督军守城时敌骑充斥朝廷恐通储资敌数命焚之睿度时审势矫防存刍粮以亿万计事平赐勅褒嘉之
　　祝暹字孟昭祥符人宣德癸丑进士擢户部主事有能声正统戊辰从征福建叛冦以功陞右佥都御史巡抚几内未几卒于官人咸惜之
　　王宇字仲宏祥符人正统戊午郷举第一明年已未登进士初授南京户部主事秩满擢抚州知府以治行居最陞山东右布政使寻拜右副都御史巡抚宣府进大理寺卿卒于官宇为人廉介峻洁以洗寃泽物为志尝劾石亨与其侄彪寘于法一时权贵皆敛迹
　　贾恪字惟恭通许人正统已未进士授监察御史出按浙江防贼陶得二作乱恪平之擢山东右叅议分守临清有愬凭某侩以白金十镒籴粟粟未得而商舟逸去不知所之同官或欲责其偿于侩恪姑缓之乃使人物色果于南板闸获焉居数年以直忤时归所着有林居子集若干巻子定举进士除知绛州绛有屠者杀其侣于谷中将私其其妻不可又杀之乃逃事久不白定亷得之抵论如律郡人称神明焉値大饥设法赈防且撰救荒八事时总赈刑部侍郎何乔新称善遂下列郡仿而行之寻陞山西佥事卒于官
　　娄良字至善通许人正统壬戍进士授刑部主事从驾北狩额森欲降之胁以威不屈额森怒刃其背良辞色益厉重其节廼释之比还陞郎中累官右副都御史
　　孙贤字舜卿杞县人景防甲戌进士第一授修撰寻侍讲经筵成化初预修英庙实录成进太常寺卿兼翰林学士丁内艰归尽以遗产畀其二弟起复迁侍读学士掌院事上疏乞册储且引疾乞休示无希觊意上皆允之卒赠礼部左侍郎諡襄敏王豫字用诚祥符人景防甲戌进士授给事中立朝謇谔持大体不为矫激之行尝奉使交趾先谕之以礼交趾畏服始入其国及还餽赆甚腆豫峻拒之擢湖广叅议秩满军民乞留诏从之赐食三品禄后致仕归嚢槖萧然士论称之
　　张瑛字廷彦仪封人天顺壬午举于郷知霑化县以邑田硗确首积谷未几东郡饥独霑化无死徙后令东光有杀人于道而灭其迹者瑛夜梦升危楼俯视乃悟曰楼者髙堂也狱有归矣捕事中髙堂者讯之遂吐实伏法民间掘地得钱数十万纷争不决白于瑛瑛曰民争之不法官受之不义令以给贫民及僚属之清苦者致仕归民勒石颂之毛志阳武人天顺甲申进士授吏科给事中天性骨鲠不避权贵论宫禁忤旨夺职清流重之祀乡贤
　　王继字述之祥符人成化丙戌进士授御史出按山西不避豪贵风裁凛然累迁右副都御史巡抚陜西哈宻忠顺王为土鲁番所灭据其国继训练士卒遥振天威土鲁果纳欵请降继议取故王从子陜巴袭封忠顺王事闻赐文绮白金旌其功擢户部侍郎进尚书时中贵李广权倾中外大臣竞贿结之继不与通后广败言官论大臣党广者上以人众悉宥之翌日早朝空班谢罪惟继与马文升不与上益重之改南京刑部尚书复改兵部叅赞机务卒官赠太子少保
　　蔺澄阳武人成化丙戍进士授御史屡劾贵戚阉防朝野震慑卒于官祀乡贤
　　魏璋字廷圭鄢陵人成化乙未进士授武进知县擢御史弹劾不避贵近巡按庐鳯淮扬奏开古芍陂溉田惠民陞大理寺丞以直忤时谪九江府同知致仕
　　刘璟字德辉鄢陵人成化乙未进士由刑部郎中出守松江及太原刬奸植良积谷赈饥累迁山东布政使擢副都御史巡抚宣府查复草塲孶牧利頼进刑部右侍郎勅勘大同武弁不法事称旨转左侍郎寻陞尚书加太子少保以老乞归上命有司给月廪舆夫以夀终赐塟祭如制子讱见选举志
　　杨璡字用章祥符人成化乙未进士授丹徒知县有清操擢监察御史防都御史秦纮劾安逺侯栁景不法有司勘得其实诏景免死纮亦致仕璡上疏曰景之罪既明是纮之劾不谬也且纮忠实有大畧不宜摈弃上纳之复起纮为户部尚书璡直声大振仕至山东按察司佥事着有弦斋稿张防字叔亨祥符人直肃宁籍成化戊戌进士授邹县知县擢御史巡按苏松常镇宪度峻整豪强敛迹累迁大理寺卿以劲直忤逆瑾免归瑾诛起为刑部左侍郎寻迁右都御史总制三边累奏防音赐勅褒奬又疏时政百余事多见采行卒赠刑部尚书
　　刘忠字司直陈留人成化戊戌进士选庶吉士累官侍读学士正德初上疏陈崇圣德戒逸游数十事语极剀切上嘉纳之累官吏部尚书武英殿大学士忠临政持重执法不阿同事者忌之会阉永用事忠累请休致弗许因乞省墓归遂坚卧不起世宗即位首赐玺书存问卒赠太保諡文肃所着有野亭集
　　刘志道号西园陈留人治巳未进士知南乐县行取吏部杜絶私谒有以金冠佩媚之者即纠劾陟太仆寺卿淡于仕进中岁即请归卒祀郷贤子克孝嘉靖乙卯举人葭州知州忤权相致仕归以佥事召不出人目为父子清节
　　郭廷珪字国器仪封人成化丁未进士性孝友任南京刑部有塓人范和者与其徒李钟同出因酒忿钟敺和死乘夜焚其尸诸讯者举不得情以属廷珪夜梦釡鸣寤曰釜饭器也釜鸣如钟也范器其在钟室乎缉之果得塓器二又杂诸塓器中使和妻辨之泣曰此吾夫出所携物也召钟一讯而伏人以为神为逆瑾所憾浮沉不迁
　　李源字宗一祥符人成化丁酉郷举第一治丙辰进士歴官兵部郎中时逆瑾窃政源守正不阿坐事谪襄阳府同知瑾诛擢湖广叅议以疾免归李钺字防甫祥符人治丙辰进士授御史出按河东时安邑有疑狱钺一言立决正德初逆瑾用事钺防疏劾之瑾怒诬坐它事罚粟五百石输边出知巩昌府瑾败擢四川按察司副使从征巨宼方四等以功赐银币金带累迁右佥都御史巡抚山西逆宼犯岢岚钺败之巨盗武廷章反钺复平之晋兵部侍郎署部事西陲告急驰至固原败之诏总制三边以功晋兵部尚书时部事丛委文移旁午皆手自裁荅以劳瘁卒赠太子太保諡恭简子惠正德丁丑进士授行人正德中諌止南狩廷杖卒赠御史
　　王廷相字子衡仪封人防頴悟工诗古文辞与李梦阳何大复等齐名时称七子治壬戌进士选庶吉士授兵科给事中以直忤时谪判亳州迁髙淳知县拜御史巡按陜西值镇守廖銮虐熖方炽廷相下令禁约銮衔之遂诬奏下诏狱谪贑榆县丞歴陞湖广按察使贼李见叛廷相设防擒之拜副都御史巡抚四川防沙保向信倡乱廷相率兵除赐玺书褒劳进兵部右侍郎转尚书兼左都御史明宪章抑贪墨严考课中外肃然加太子太保卒赠少保諡肃敏着有家藏集若干巻
　　陈溥字一卿鄢陵人治乙丑进士授大理寺评事以忤逆瑾谪武乡县丞稍迁阳曲知县瑾诛陞户部主事转山东防议守海右道岁饥溥冐雪赈防全活甚众感疾请归子棐见选举志
　　刘澜陈留人治乙酉举人知通州刚介不挠时刘瑾势横人莫敢撄澜挫其使被逮直声震天下瑾败复官汉中府同知祀乡贤
　　王光字徳辉阳武人正徳戊辰进士初令愽兴适流寇掠境光备御有方城頼以全擢御史巡按陜西边境肃然寻迁山西副使祀乡贤
