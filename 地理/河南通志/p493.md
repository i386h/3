<!-- { "loadSidebar": true } -->
　　皇清马士隲汴城围陷述【慨自明运永终逆成肆毒中原涂炭四隅流离独盘踞我豫中者数载无城不破无邑不残犁锄化为剑防沃壤鞠为茂草蓬蒿塞径絶犬吠于千村骷骸盈郊断炊烟于百里若夫大江以南风景犹旧大河以北人物依然则是天下之苦未有苦于我河南者也其在河南八郡河北三府虽经兵荒未大蹂躏河南四府暂尔残燬渐次平复独开封巍巍金汤委诸泥沙官无驻节之地民无栖身之所则是河南八府之苦未有苦于我开封者也他不具论即以省防言之始于愍帝十三年六月不雨秋仲飞霜斗米两金土贼四起百姓之死于饿者凡几死于饿而相食者凡几向之林林总总者十仅存四五矣天不悔祸逆成蜂屯蚁聚倒海排山辛巳春冬两薄城下掠民前驱葬我矢石狠战恶攻二十昼夜百姓之死于战者凡防死于掠者凡防哀此残黎向之十存四五者今仅存一二矣逆成志在屠汴壬午夏初卷土重来粮尽援絶掘罗无计晨饭杀男午炊煮女百姓之死于饿者凡防死于杀而相食者凡防哀此残黎向之十存一二者今百无一二矣九月既望河伯助虐始也我掘河以渰寇继也寇即导河以灌城东京人物尽付茫茫波涛中矣间有一二士女辗转于城头屋角之间哀号于木筏树杪之上又值凄风苦雨以饿当寒百姓之死于溺者凡防死于冻者凡防哀此残黎向之百无一二者今乃万死一生矣天乎人乎夫何使吾民至此极乎然而辛巳之攻贼窥城我则悬楼以击之贼挖城我则孔道以夺之贼立栢台我则火炮以焚之贼轰地雷我则立筑以御之其设奇制胜者则诸上台有司也其冲锋膺敌者则诸武弁也其率众倡义者则诸绅衿也其悬重赏以募死士杀一贼给银五十两者则周藩也其毅然登陴省城男子自六十以下十六以上数十万众也至壬午之围则五阅月矣米粟百金一斗青菜千钱一斤斯何时也宁死而无二心吾汴之民义固然矣独是援师逍遥河上而诸将帅杀民冒功乃又有一二职官借养兵之名倡捜粮之举而不肖绅衿如杨铨张尔猷辈挟城狐社防之奸恣狼贪虎噬之计逐门挨户掘地排闼不为人留一糠粃犹然曰捜粮以养兵也乃竟轰入富室拷夹仆婢金珠银钱无不卷去甚至按家粮指名发营无论绅衿巨室昼则铁其项夜则绳其足罄家所有以饱贪弁斯其事抑何事耶然而百万生灵终无二志宁以奄奄待毙之躯膏刃蹈水斯其民抑何如民耶犹然曰此效死之正也迄寇入潼关而西安迎降过居庸而北都不守是何异于二十四郡望风皆靡而大梁数百万生灵悉葬鱼腹者不堪与颜氏兄弟同游哉事闻明帝发帑金十万赈济借非直指王公汉监军旧县令王公燮多方拯渡将此未尽余生统归之汪洋万项中矣其能复沾明帝之鸿泽耶我大清定鼎为问今日之民何民乎是水火寇攘之孑遗也明代之失天下也自失大梁始我清之得天下亿万载无疆也亦自抚养大梁之百姓始后之莅斯土者其尚念我忠义之民而加意哉】
　　传
　　明田一儁太康刘烈妇传【王生国赐者礼科给事中竹溪君长子也生二十年死妻刘氏不逾月竟缢死按状曰王生不宜夭者二而烈妇之死有四懿焉夫王生十六补弟子员而父第进士入为天子諌诤臣贵矣顾益折节谦下力文章也谓之才公子非耶王生幸有伯父家居伯也父之侄也子之乃独以病弱不获事父若母为恨既革矣掩面北向长号泪下也此非孝友心诚结于中者哉君子是以悲王生也方烈妇归王生也年十三耳逾二年王生病再一年病且不起计所为兄弟者四年年灼灼艾也临诀以一死要王生卒以死酬何信也王生葢犹及事厥祖母云祖母察烈妇毁必不生也挟卧起不得间即间即缢即缢即解至四缢后毕志焉何毅也死之前日跽上父所遗金于祖母复剪皮金成一香字付侍婢曰人貌荣名有既乎吾庶防贻馥流芳矣吾志吾心也既而沐浴更衣自尽何从容也每朝夕上食毕挥泪向伯母曰妇死夫分耳第女子者远丈夫也吾倘死乎相累尸矣毋令经他人手含垢幽防也何达礼也贞烈之生不偶哉】何岑李空同传【空同李公讳梦阳字献吉其先扶沟人称北地生者为先世从军所即从军亦非其籍也国初名恩者固李姓出赘大冈王聚田冒姓王氏王故军籍赘婿有其家即代其后初籍蒲又自蒲徙庆阳庆阳北地也永乐中征战白沟河死恩生忠慈惠好施谓之佛王忠忠生正始复姓李氏曰李正犹在庆阳诸生间荐明经为阜平县训导迁封丘教授遂归大梁家焉配髙宜人生公年十八举陜西乡试第一明年成进士授户部主事与信阳何景明姑苏徐贞卿倡为古文辞一洗草昧陋习时外戚夀宁侯张延龄怙宠横甚人莫敢问公应诏陈二疾三害六渐语诋寿宁稍侵中宫下诏狱毒楚备至辞气不少夺诸为贵戚左袒争欲杀公以献媚狱具赖敬皇仁圣竟诏还职正德改元公进秩郎中会逆阉刘瑾辈日导上狗马声伎角抵之戏渐废万几台省交章奏不报大司徒韩文毎退朝辄搤掔泣下公曰为国大臣义同休戚自当殊死諌比来闻諌臣诸疏方下阁议能及此率诸大臣守阙事或有济不者徒楚泣何益文喜命公具疏草语载空同集中疏入上遣司礼诣阁议者三卒以持议不决偾事瑾知疏出公手罗织它事诬系狱康修撰海申救之得免放归大梁瑾诛起江西学宪振学造士复时有建白或病其侵官御史万石因相与讦奏天子遣大理卿燕忠徃勘前忌者并力排挤祸且不测何景明上书元宰力为救觧获减其后屡荐不起嘉靖辛夘卒年五十有九所着诗歌文集若干卷行于世子枝孙四维曽孙冕科第不絶于扶沟称文献家而庆阳之族仍为王氏矣明朝通纪曰李梦阳代韩文草疏劾逆阉刘瑾瑾已谪出之犹不快前忿罗以他事械至京下狱将置之死时翰林康海与梦阳同有才名各自负不相下瑾慕海尝欲招至门下而海不徃瑾恒先施必欲其一至海毎矙亡答之竟不一入其门至是梦阳所亲有左姓者诣狱谓梦阳曰子祸殆不测惟康子可以觧之梦阳曰吾与康子素不相能今临死生之际始托之独不愧于心乎吾寜死左曰不谓君为匹夫之谅也强之再三以片纸书数字左持书诣海海曰是诚在我岂敢吝恶人之见而不为良友一辟咎遂诣瑾瑾迎海延置上座海不少逊瑾曰今日有何好风吹得先生来设席瑾坐中称海不置口比之唐李白海因曰海何足数天下自有人耳瑾因询何人海曰当今髙才惟李梦阳一人髙于李白数倍而海固万不及也下狱而公不救奈何瑾曰此朝延事今闻命即当斡旋之海遂觧帯痛饮别梦阳得释归当武宗朝逆瑾窃抦流毒缙绅空同先生抗疏直纠虽罹拷系实与日月争光矣而康先生不修宿怨毅然援救俾逆瑾忘赫赫之势卑躬敬聴空同获全其峻节髙风不更千古为烈哉】
　　皇清刘正宗薛小山传【薛小山者河南孟人讳士杰字邦才一号小山人多称小山先生云孟之薛源本河东先世名仲臯者自河东徙居孟四传至耆賔公干称隐君子家丰觧推及里闬甚厚有遗金道傍拾得之竟日守不去俟其人旋号泣质而还之有司为表其闾是为先生大父也父应祥容城令母杨生先生先生方面颀形魁梧伟岸寛容惇大意豁如也读书务求实际虽盛寒酷暑防灯丙夜不少间博通经书子史性理之言为文洁清名贵有体要补博士弟子员试常冠诸博士弟子诸博士弟子亡不俛首服曰薛君之文醇乎醇者也十余战棘闱不利读书体验之身心益自力事亲孝友爱两弟终其身无忤色疾言行必规矩含光大于人无所不容而是非义利之辨如烛照数计不可以锱铢毫髪毎学使者试郡邑廉其行谊髙嘉赏为诸博士弟子式诸博士弟子亦亡不俛首服曰薛君之行醇乎醇者也用经明贡大廷曰士君子不能致君泽民大行其志得为朝廷司教铎奬进人才未尝不可自见宋安定胡先生瑗于湖今渑池曹先生端于蒲岂异人任哉司训罗山日进诸子衿讲明圣贤之学时教谕某伺诸生过毎厄之借以督责其贽先生常为曲解教谕心折先生诸子衿不困贽而亦罔逢某君之怒防丁母艰去诸子衿为立碑泽宫曰正大光明薛犬子之碑服阕补郑州训倡明正学乐育诸生如其训罗山者去官之后郑诸生为请入名宦丁父容城公忧丧除转湖广武昌谕上官以先生廉正特委察盘邑仓库城池胥役诸利弊邑令其仪卫餽金帛甚盛咸屏谢孑身入县署清厘无毫髪扰而条其井井以状报上官为起敬优奬之防有微恙投牒告归至中途以痰卒先生之学以诚敬为入门以实践为工夫生平诵读期见之行事曰吾无他得力惟孳孳求不愧厥心耳先生之卒也于天启癸亥至皇清顺治八年辛卯以孙贵】
　　【覃恩赠中大夫太仆寺卿学使者采舆论牒郡邑崇祀邑学宫乡贤祠十四年朝廷以祖宗配飨礼成】
