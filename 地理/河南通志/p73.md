<!-- { "loadSidebar": true } -->
　　又曰昔人四防二守之制皆以保堤也倘防守之人不足与无防守等则岁修之法不可不筹也今营兵之设仅足以供巡奕堤防及运料卷埽栽柳之用至于岁修加筑其势不能按自砀山以下黄运两岸及归仁高堰至海口一带缕遥月堤统计四十五万四千丈而河兵仅七千二百名计丈分修每兵当修六十六丈有奇堤高一丈顶寛倍之增卑培薄各坚土五寸须下方土七寸以土方计之每丈须土二方一分是每兵常役之外又当岁挑筑下土一百四十五方二分岂能为哉拟令每丁许其召募帮丁四名每丁给以堤内空地俾耕种其中以自食而课其岁修帮丁之设其利有八堤工高厚永无溃决其利一每丁给其授田力役贫民有归其利二堤近民居风雨可守其利三羣聚乐业兵无逃窜其利四猝有河患不烦召募其利五室庐相望冦盗无警其利六深耕易耨狐兔絶踪其利七刈获所余藁秸充盈其利八或难之曰每丁帮丁四名骤增丁二万八千八百名河岸安得如许闲田若查隐占则良民扰若给额田则正赋缺何可行也曰不然黄河两岸二千数百里从前一望汪洋今两河复故淤滩尽出置之不问则失地利若听民私种亦无利于国将计亩起科而滩岸之田其粮甚微不过数厘至二分极矣若每丁授田十五亩应田四千三百余顷所纳正赋从重科输不过八九千金耳夫即减八九千金正赋之额田而岁得二万八千八百名丁夫之用以保四十五万四千丈之堤岁加高厚永无意外之虞其为利孰多而况赋未必亩二分所授未必尽额田哉或又难之曰兵民并居势必生衅将来挑土修堤围塲植柳閧鬭讦告从此而起曰帮丁之法一行则必防同督抚檄行有司公同经理立石分界而后拨给如果有民田近堤者亦可以空处闲田互相换易其家属有愿为帮丁者即除其额田应纳之粮亦无不可也【帮丁二难】
　　又曰水土之工料物最难倘所需不给则万夫束手以待悮事非浅旧例一曰官办夫地方有司必假手于吏胥由吏胥而及各行户层层剥蚀至料户或分文不给及运料到工则又分外苛求勒贿民不堪命此官办之害也一曰商办夫工料之大莫如桩木商人领价入己分派各小行其値必亏而且有夤縁冐领花费拖欠此商办之害也在大工急如星火文檄追比催督不前常至四五年种种悮工则一也稔悉此惟有择贤而任以劝惩鼔励之法为稍愈耳除岁修物料不多不必差员其大工物料当委之隣近各邑佐贰专行买办如所办果坚大如式价直不浮又往来迅速克济大工工竣题请优叙否则请黜庶采买不前之可免矣【采办物料】
　　又曰中州黄河两岸筑堤多者至四五里江南宿迁以下北岸则缕堤之内复筑遥堤南岸则否盖以南亢北下南有湖淮之限不致夺河而北易夺故耳然自徐州南岸歴灵睢宿桃至清口裴家塲约五百里除诸湖淮水外别无分流之河睢河虽通流窄隘不能多受砀徐邳睢一带坝闸所减之水率漫滩四溢民田悉被淹没夫前此大兴经理之日正値河道坏极之时惟夺河阻运是惧故隄防北岸而南岸未遑及之今两河复故则绸缪善后更当为大害去而大利兴之图南岸遥堤一工其利有四黄患不测作重门之障一也束散漫之水滙湖入黄沮洳涸而为沃壤二也引黄入淤岁久加高即岸成堤不烦再筑三也挑土筑堤即开成小河一道伏秋保险运料便易四也此堤约长八九万丈自房村至峯山有子缕二堤今应将子堤为缕堤而以缕堤为遥堤自峯山至宿迁便民闸旧有遥月堤皆须量为加修至吴城亦有见在之堤不烦另筑然此堤所束者徐州以下之水而萧砀以上隔于山冈尚未有所束也在于毛城铺起筑堤一道至王家山止以束徐州以西砀山以东并十八里屯二闸之水使悉由盐河归睢溪口入灵芝等河歴归仁堤以滙于洪泽湖则自砀山以及清河县境七百里别无霪潦之虞矣【南岸遥堤】
　　又曰淮黄二渎敌也然黄强之时多淮强之时少强则易溃而河不两行可减而不可分弱则易夺而自泗盱以东淮无他河之防惟即以黄济淮使强者不独强则二渎交得其半而防同之势成此减水各闸坝之最为得也黄河莫窄于徐州其至寛者不过十丈一遇伏秋大涨奔腾激荡必有奔溃冲突之忧淮水北出清口每患为黄流之所抵淮少弱即不免乘虚而内注思善后利运之图惟有杀黄以济淮而杀黄济淮之防无如闸坝善建置闸坝之地又无如徐州上下善乃经营相度于黄河南岸砀山毛城铺徐州王家山十八里屯睢宁峰山龙虎山等处为减水闸坝共九座其因山根冈址凿为天然闸者居其七既以杀黄且使所过之水各随地势由睢溪口灵芝孟山等湖以入洪泽而助淮如遇淮涨而黄消自足以敌黄而闸坝亦无可过之水如遇淮消而黄涨则九闸坝所过之水分流而并至即借黄助淮以御黄而淮之消者亦涨倘更遇黄淮俱涨则彼此之势略等有中河以泄黄周桥六坝以泄淮亦不至偏强为害矣夫减水莫善于闸坝但建于运河则易建于黄河则难何也黄河两岸俱浮沙基既不固加以水势之排荡溜头之驶率不越岁而頺圮今以天然之冈址凿天然之闸座虽惊涛动地终不能迸山根而败之眞千载之利也虽然黄善淤自古记之引黄入湖数年后洪泽湖且淤而为平陆奈何曰不然夫黄流急则挟沙而行缓则停过闸坝之水其流必缓又越数百里歴诸湖而入安能淤洪泽为平陆盖与宿桃清三邑南岸溃决逼近而能垫湖者不可同日语也不惟是也灵芝诸湖等处地最卑洼诚使黄水数年一过流清而停浊久之亦当如宿迁之侍丘仓基安东之硕项等湖沮洳悉变为沃壤其利又不特以杀黄而助淮己也夫犹是黄也闸坝未建之先清口河流黄常强而淮弱自建有闸坝即遇异涨而上下六百里递互灌输回环平凖一似黄不得淮即上无以泄其怒而下无以佐其势淮不得黄则孤立无援而势不敌二渎相须齐驱而东骛化仇敌而为好合是直以淮黄为秦晋而以各闸坝为蹇修也【黄淮交济】
　　又曰川之善溃莫如黄蚁穴之漏不终日而滔天故防河最难然有决而害小有决而害大沿河两岸数千里无在不当防尤必审其害之孰大孰小而经畧施焉决之害北岸为大何也南亢而北下也且开封南岸从汴河可以达淮归德徐邳而下其地山陵其堤归仁其湖灵芝孟山洪泽其去无路久之而亦必复其故又与运道无系也然同一北岸而其害又有大小之不同若上自阌乡下迄荥泽六百里大抵山多而土坚不甚溃决不具论至安东以下虽北岸然与海近不远漫徐邳北岸即溃决而冈阜四合盘行东下贯皁河入骆马而并归中河曹单溃决由鱼台上下以入运或滙荆山口彭家河以入运皆无夺河之患若宿桃清河北岸一有溃决则运道首阻而自海沐以南马陵以左周围千里然巨浸矣开封北岸一有溃决则延津长垣东明曹州三省附近各邑胥溺近则注张秋由盐河而入海远则直趋东昌德州而赴溟渤而济宁上下无运道矣且开封之境地皆浮沙河流迅驶一经溃决如奔马掣电瞬息数百丈工大而下埽更难故前代河决之患此地十居七八自明臣刘大夏筑太行堤西起黒羊山东至曹州以及丰沛高厚坚固北岸恃以无恐岁久不修残缺过半属以江南大工屡兴未遑及也宿桃清河境内无山冈阻滞其河流之迅驶亦如之故其害之大亦略等
　　国初封邱荆隆口大王庙之决前河臣杨方兴塞之工六七年而始竣费帑八十万近则宿迁杨家庄之塞亦二十二万若萧家渡一江止旁决非顶冲然犹费十万有奇而徐湾因南岸费仅三万徐州花山之役则以马陵山之阻骆马湖之滙费一万余而已故曰决之害北岸为大而北岸之害莫大于开封及桃宿清一带而曹单次之徐邳又次之若安东以下非所忧也然此亦就黄言黄未尝统两河南北之大势而言也夫黄自荥泽以至云梯海口两岸堤工三千二百里溃决之害人人知之淮自桐栢而至泗盱境八百里自清口至海三百余里上下千一百里所隄防者止一高堰而堰之固不固未有知其利与害者知之者曰淮地最下平水者谓淮城睥睨与湖面等堰不固则淮其沼而高寳七邑其鱼也此知其一未知其二也又曰堰不固则淮水东注黄且蹑淮之后而清口必淤黄失长淮之援无以刷沙而海口亦必淤也此知其二未知其全也夫河决于上者必淤于下而淤于下又必决于上此一定之理下口俱淤势必以渐而决于上从此而桃宿溃邳徐溃单曹溃开封溃奔腾四溢东省诸山泉亦阻塞而不得畅泛滥之势更挟黄水而愈涨而运道民生不可复问矣故高堰一堤全淮系之全黄亦系之非特淮扬二郡与运口之害已也此两河南北之大势也然则如之何而可北固开封之障增卑培薄中愼桃清之守幇筑中河两岸之堤南谨高堰之守岁坝坦坡以保之茍大者无虞则其他堤岸但遵四防二守之制即有溃决亦随决随塞跂足治之矣【黄淮全势】















<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>
<史部,地理类,都会郡县之属,河南通志,卷十六>















　　河南通志巻十六
<史部,地理类,都会郡县之属,河南通志>
　　钦定四库全书
　　河南通志巻十七
　　水利上
　　孔子称禹尽力乎沟洫周官稻人亦云掌稼下地以潴蓄水以沟荡水以列舍水以浍写水三代之时天下之沟洫皆水利也自沟洫废而水利之说兴于战国汉初益用开陂渠其大者皆可行舟通商贾称水陆都防余则引以灌溉利益民田不可胜计次则以泄其滛潦流其疾疢自召信臣以讫枣只邓艾诸遗迹斑斑可考也豫省河北三郡漳沁卫交流西境嵩汝多山为水发源处南阳隣接汉水汝宁光固淮汝经行诸郡往往多引以灌溉自荥泽以东至开归一望平漫无山阜又蔡颍汴河俱絶流经流止大河未便引渠汉贾让谓多穿漕渠以溉民田者考于今日殊为迂逺故其为渠苐用泄水勿致淹没民田而已我
　　皇上加意民瘼
　　诏诸臣讲求农田水利豫省大小臣工遍歴郊原力求疏防畧有成效所以节宣天地之气相地之宜而谨道之者端在于是志水利
　　开封府
　　祥符县
