<!-- { "loadSidebar": true } -->
　　【新河在新乡县南】
　　承安元年七月敕自今沿河州县官虽部除者皆勿令阙员
　　宣宗贞祐四年三月延州刺史乌苏克实克言近世河离故道自衞东南而流由徐邳入海以此河南之地为狭臣以为新乡县西河水可决使东北其南有旧堤水不能溢行五十余里与清河合则由濬州大名观州清州栁口入海此河之故道也皆有旧堤补其缺罅足矣如此则山东大名等路皆在河南而河北诸郡亦得其半退足以为御备之计进足以壮恢复之基又言南岸居民既以籍其河夫修堰营戍又使转输刍粮夏秋租税乞减其稍缓者以寛民力事下宰臣以为河流东南旧矣一旦决之恐故道不容此甚不可但量减南岸居民之赋役
　　【自宋南渡河离濬滑势益趋而南至金明昌五年溢于济泗分派入海汲胙之流遂空其去禹迹益逺矣本禹贡锥指】
　　元世祖至元九年七月衞辉路新乡县广盈仓南河北岸决委都水监丞马良弼与本路官同相视并力修完之
　　九月南阳怀孟衞辉新乡等郡淫雨河水并溢圮田庐害稼
　　至元二十年六月太原怀孟河南等路沁河水溢坏民田衞辉路清河溢损稼南阳府唐邓裕嵩四州河水溢损稼
　　至元二十二年秋南京彰德大名河间顺德济南等路河水坏田三千顷
　　至元二十三年河决开封祥符陈留杞太康通许鄢陵扶沟洧川尉氏阳武延津中牟原武睢州十五处调南京民夫二十万四千三百余人分筑隄防
　　至元二十四年三月汴梁河水溢役夫修完故堤至元二十五年五月汴梁大霖雨河决襄邑漂麦禾又河决汴渠太康通许杞三县陈颍二州皆被害
　　六月霖雨睢州河溢害稼免其租又以考城陈留通许杞太康各县河溢蠲其租
　　十二月太康汴梁二路河溢害稼
　　是年汴梁路阳武县诸处河决二十二所漂荡麦禾房舍委宣慰使督本路差夫修治
　　【先是至元九年河决新乡是河犹在新乡也至二十五年阳武等县河决二十一所而新乡之流絶水道一变自金明昌甲寅河徙其水大半入淮而清河未絶流迨至二十六年防通河成于是始以一淮受全河之水凡九十五嵗本禹贡锥指】
　　至元二十七年六月河溢太康县没民田
　　八月沁水溢害民田俱免其租
　　十一月河决祥符县义唐湾太康通许二县陈颍二州大被患
　　【张庭珍为南京路总管兼开封尹河决太康入善和门捍之不及乃頺城为堰水既退即发民増外防百三十里全活甚众本元史张庭珍传】
　　成宗元贞二年九月河决封邱祥符宁陵襄邑五县
　　十月河决开封
　　大德元年三月归德睢州襄邑宁陵鹿邑开封许州临颍郾城太康扶沟陈留杞等县河水大溢漂没田庐
　　五月河决汴梁发民三万余人塞之又漳河溢损民禾稼
　　七月河决杞县蒲口
　　【时河决蒲口命河北河南亷访使尚文相度为久逺之计尚文奏言今陈留抵睢东西百有余里南岸旧河口十一已塞者二自涸者六通川者三岸高于水计六七尺或四五尺北岸故堤其水比田高三四尺或高下等大抵南高于北约八九尺堤安得不坏水安得不北也蒲口今决千有余步迅疾东行得河旧渎行二百里至归德横堤之下复合正流或强遏之上决下溃功不可成为今之计河西郡县顺水之流逺筑长堤以御泛滥归德徐邳民避冲溃聴从安便被水之家宜于河南退滩地内给付顷畞以为永业异时河决他所者亦如之信能行此亦一时救荒之良防也蒲口不塞便朝廷从之防河朔郡县山东宪部争言不塞则河北桑田尽为鱼鳖之区于是随塞随决卒如文言是后河复北行故道自陈留入兰阳仪封而杞县遂无河矣本元史尚文传】
　　【明邱璿曰河为中原害自古治者未有能得上防者盖以河自星宿发源东入中国逾万里凡九折焉合千流万派以趋于海其源之来也逺矣其水之积也众矣夫以万川而归一壑所来之路孔多所收之门束隘而欲其不泛滥也难矣况孟津以下地平土疎易为冲决而移徙不常也哉汉唐以来贾让诸人言治河者多在当时虽或可行而今时未必皆便元时去今未逺地势物力大率相似尚文所建虽非百世久逺之计亦一时救弊之防也今河南藩宪及沿河州县果能如文所言相地之宜或筑长堤以御泛滥或开淤塞以通束隘或从民所便迁村落以避冲溃或给退滩以偿所失如此虽不能使百年无失而被害居民亦可以苏息矣】
　　大德二年六月河复决蒲口凡九十六所泛溢汴梁归德二郡大名东昌平泺等路水
　　七月大雨河决坏隄防漂没归德数县禾稼庐舍免其田租一年遣尚书诺海御史刘赓等塞之自蒲口首事凡筑九十六所
　　大德三年五月河决蒲口等处浸归德府数郡遣官修筑七堤二十五处共长三万九千九十二歩大德八年正月自荥泽至睢州筑堤防十有八所五月河溢祥符太康阳武获嘉濬滑
　　大德九年六月汴梁阳武县思齐口河决
　　八月归德府宁陵陈留通许扶沟太康杞县河溢七月陈州之西华河溢
　　八月归德府陈州河溢
　　大德十年正月发河南民十万筑河防
　　武宗至大元年七月皇子和实拉请立总管府领提举司四括河南归德汝宁等府境内濒河荒地约六万余顷歳收其租令河南省臣高兴主其事中书省言濒河之地出没无常遇有退滩则为之主先是有伊埒玛哈者妄称省括地蚕食其民以有主之田俱为荒地所至骚动有高荣等六百人诉于都省追其驿劵方议罪遇赦获免乃献其地于皇子且河南连嵗凶荒人被水害正在缺食若从所请设立官府为害非细帝曰安用多言其止勿行至大二年七月河决归德府又决汴梁之封邱至大三年十一月河北河南廉访司言近嵗亳颍之民幸河北徙有司不能逺虑失于规画使陂泺悉为陆地东至杞县三口播河为三分杀河势盖亦有年往嵗归德太康建言相次湮塞南北二遂使三河之水合而为一下流既不通畅自然上溢为灾由是观之是自夺分泄之利故其上下决溢至今莫除即今水势趋下有复钜野梁山之意盖河性迁徙无常茍不为逺计预防不出数年曹濮济郓防害必矣为今之计莫若于汴梁置都水分监妙选廉干深知水利之人专职其任量员数频为巡视谨其防防可疏者疏之可堙者堙之可防者防之职掌既耑事功可立其分监官吏以十月往与各处官司巡视缺破防计工物督比年终完来春分监新官至则一一交割然后代还庶不相误
　　仁宗皇庆元年五月归德府睢阳县河溢
　　皇庆二年六月河决陈睢亳三州开封府陈留等县没民田庐
　　延祐元年六月河决郑州
　　八月河南等处行中书省言黄河涸露旧水泊污池多为势家所据忽遇泛溢水无所归遂致为害由此观之非河犯人人自犯之拟差知水利都水监官与行省廉访司同相视可以疏辟隄障比至泛溢先加修治用力少而成功多又汴梁路睢州诸处决破河口数十内开封小黄村月堤一道都水分监修筑障水堤堰所拟不一宜委各官亲歴按验于是命官按视各官公议今相视上自河阴下抵归德经夏水涨甚于常年以小黄口分泄之故并无冲决此其明验也若将小黄村河口闭塞必移患隣郡决上流南岸则汴梁被害决下流则山东可忧事难两全当遗小就大如免陈州差税赈其饥民陈留太康通许被灾之家依例取勘赈恤其小黄村河口仍旧通流外据修筑月堤并障水堤闭河口别难拟议于是凡汴梁所辖州县河堤或已修筑及当疏通与补筑者条列具备之延祐二年六月河决郑州坏汜水县治
　　延祐五年二月修治汴梁防城堤自二月十一日兴工至三月九日毕工
　　延祐六年六月河间路漳河水溢壊民田
　　延祐七年七月河决荥泽县防海庄东堤十步余又决横堤两重数处又决开封府苏村及七里寺二处平章站马赤及都水监官并工修筑之又决汴梁原武浸灌诸县
　　英宗至治元年七月彰德府临漳县漳水溢
　　至治二年正月仪封县河溢
　　至治三年二月修广惠牐十有九所
　　泰定帝泰定元年五月河溢汴梁乐利堤诏发丁夫六万四千人筑之
　　泰定二年二月姚玮以河水屡决请立行都水监于汴梁仿古法备捍乃命濒河州县正官皆兼知河防事
　　五月河溢汴梁被灾者十有五县
　　七月河决睢州
　　八月汲县河溢
　　泰定三年二月归德属县河决嵗大饥赈之秋七月河决郑州阳武县漂民舍万六千五百家赈之
　　泰定四年六月汴梁路河决
　　八月扶沟兰阳二县河溢漂民居一千九百余家虞城县河溢伤稼
　　十二月夏邑县河溢
　　致和元年三月河溢虞城砀山二县
　　文宗至顺二年六月彰德府属县漳水溢
　　至顺三年五月睢州陈州兰阳封邱诸县河溢至顺四年六月黄河大溢河南水灾
　　顺宗元统元年五月阳武县河溢害稼
　　六月黄河大溢河南水灾
　　至元元年河决封邱县
　　至元二年五月黄河复于故道
　　至元三年六月大雨黄河溢兰阳尉氏归德府淹没人畜庐舍甚众
　　至正二年九月归德府睢阳县因水患人饥赈之至正四年正月河决汴梁
　　十月诏修黄河堤堰
　　至正十一年四月下诏中外命贾鲁以工部尚书为总治河防使进秩二品授以银印发汴梁大名十有三路民庐州等戍十有八翼军共民十五万军二万供役一切从事大小军民官咸禀节度便宜兴缮
