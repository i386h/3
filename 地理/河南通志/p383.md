<!-- { "loadSidebar": true } -->
　　李字伯鼎黎阳人守延平禽寕化寨寇及解福州海冦围进击福安寨寇战于政和泗州桥弗克战死事闻赠镇国上将军陇西郡公兄钧字伯衡累以战功至懐逺大将军亦讨砦寇于清流战殁闽人号曰双忠
　　明刘珏汲县人以贡士任刑部照磨正徳中諌止南巡廷杖死嘉靖元年诏赠刑部主事时辉县李可登为兵部司务亦以谏止南巡杖死
　　贺仲轼字景瞻获嘉人万厯庚戍进士初任醴泉令有声继任青浦修海忠介瑞祠为文以见志歴仕至武徳兵备道丁继母艰归寇氛横偪所在纳欵伪官要仲轼入城大怒曰贼敢见我乎谓弟侄曰道二仁与不仁而已矣出此入彼再无中立一生功力视此一日吾家世受国恩国家有急不以死报何以对吾皇何以见吾祖考况河北千里名区岂可无一殉义之臣乎顾妻王氏妾李氏张氏王氏曰吾将尽臣节愿死者从吾徃遂登其别墅巨柏庄楼扄户自尽妻妾俱相随以次缢于梁间是日天忽昼晦烈风折木发屋人以为忠愤所感云
　　吉永祚字绍镇辉县人以例贡任鳯县主簿寇攻城死难诏赠汉中卫经歴时有农夫牛徳富亦辉县人方执锄田间惊闻庄烈帝凶问遽释锄号恸走百泉之二闸跃入水死
　　皇清李实发字石林汲县人明崇祯壬午举人
　　国朝顺治三年任湖广襄阳推官秉性刚直临事敢为值逆弁作乱被执不屈骂贼而死事闻赠湖广按察司佥事祀防阳名宦雍正三年祀乡贤
　　怀庆府
　　唐杜廙武渉人为郑州録事叅军死史思明之乱赠吏部郎中
　　宋傅察字公晦济源人端重有特操为文温丽年十八举进士蔡京欲妻以女察峻拒之初调青州司法防军宣和中以吏部员外郎使金斡哩雅布脇之拜察抗论不屈时白刃如林或捽之伏地衣尽裂而察愈立如植遂被害事闻赠徽猷阁待制谥忠肃
　　史抗济源人宣和末为代州沿邉安抚副使金兵围代急抗夜呼二子稽古稽哲曰吾昔语用事者雁门宜择帅増戍彼皆不吾省今城必陷吾将死事汝軰亦勿以妻子为念而负国也二子泣曰惟命明日城破父子三人突围力战死于城隅
　　元闵本字宗先河内人性刚正敏给始为御史台掾平反寃狱有声五转为吏部尚书移刑工二部皆以能称尝上章乞谢事不允诏授集贤侍讲学士明兵薄京城乃北向再拜大书其职衔姓名于屋壁与妻程氏及二女皆缢死
　　明李英武陟人仕元为河南行枢宻院知院洪武初归附授沂州卫指挥佥事以战功转骁骑右卫十四年从傅友徳征云南攻楚雄大理俱有功防乌撒诸蛮叛英率所部与上官实卜等力战斩数百人而死诏赠镇国将军指挥使子坚尚大名公主授驸马都尉
　　杨之璋字荆岫河内人父初东以孝廉歴四川叅政祀乡贤之璋万厯庚戍进士令三原清介自持歴官户部主事时逆珰方张急请终养归珰败用荐起歴礼部郎中例当补京卿首揆张至发欲邀一见之璋不可曰古无呈身御史今岂有识面京堂耶即以病告少宗伯顾钖畴持其章不上之璋自投牒骑驴竟去所着静业二十巻崇祯末流贼袭怀被执不屈死
　　李世藩懐庆卫千户年少文弱如诸生而精悍敢战崇祯末御贼灵寳为伏弩中股世藩防矢奋进复中臂犹力战及中脑折楛殿军全归脑镞溃不可药士皆泣下而藩意气自如越数日卒
　　朱载堙宗室也崇祯末闯贼陷城被执大骂而死何炳若河内人由嵗贡司训霍邱城陷骂贼而死赠国子监学录妻潘氏亦缢以殉
　　阎士选济源人由嵗贡任河南巩县教谕闯冦攻巩坚守八昼夜城陷被执不屈死祀乡贤
　　李毓梁字乔选孟县人崇祯壬午举人流冦陷京师下令征赴西安授官伪令促之急乃遣妻与二子送母入山岩嘱之曰善事老母入室取片纸大书曰圣恩深重背之不忍老母年髙逃则不能惟有一死可谢君亲遂自缢祀乡贤
　　钱养士字望云孟县人诸生闯冦围城养士登陴固守城陷被执骂贼死同时死难者诸生刘国檄马云路阎善先李化邦又河内义民郜天徳父子五人同骂贼死其御冦战死者张鹏翀赵湛等骂贼死者济源诸生李养麟李存心石天禄张内实许士彦等各详府县志
　　皇清丁运昌懐庆人明崇祯壬午举人
　　国朝初任袁州府推官值金声桓之变被执不屈死之李生荣河内人康熈五十六年五月攻宜阳神后寨奋勇先登腹受炮伤卒雍正三年
　　题
　　刘起鳯河内人康熈五十六年七月攻渑池县三架山奋不顾身猝遇炮火力战身殁雍正三年
　　题
　　孙起龙河内人康熈五十六年六月攻阌乡县髙栢寨临阵争先不避矢石猝遇鎗火头颅为碎雍正三年
　　题
　　李如羙河内人康熈五十六年七月与刘起鳯等共攻渑池县三架山神勇百倍以飞鎗伤项殁于阵雍正三年
　　题
　　河南府
　　汉种拂字颖伯洛阳人司徒暠子初为司从事拜宛令政有能名累迁光禄大夫初平元年晋司空以地震防免复为太常李傕郭汜之乱长安城溃百官多避兵冲拂挥劒而出曰为国大臣不能止戈除暴致使贼刃向宫去欲何之遂战而死种劭字申甫洛阳人拂子少知名献帝初拜侍中转议郎出为益凉二州刺史防父拂与李傕郭汜战死劭遂不之官服终征为少府大鸿胪皆不受曰昔我父以身殉国吾为臣子不能除残复怨何面目朝觐明主哉遂与左中郎刘范谏议大夫马宇等共攻傕汜以报父仇与汜战于长平观下军败死之
　　唐毕炕偃师人天寳末为广平太守拒安禄山城陷死之赠户部尚书
　　姚訚洛阳人仕城父令与张巡同守睢阳累加东平太守及城陷死难徳宗时赠潞州大都督刘廼伊阙人少頴悟日诵六经数千言善文词为时所推徳宗幸奉天乃卧疾私第朱泚遣人召之固称疾笃闻车驾幸梁州自投于牀下搏膺呼天不食卒谥忠惠
　　宋康保裔洛阳人祖志忠唐长兴中讨王都战殁父再遇为龙防指挥使从太祖征李筠亦死于兵保裔谨厚好礼善骑射宋初累以军功领彰徳军节度使后为髙阳关都部署契丹兵大入战于河间围之数重左右劝易甲溃围保裔曰临难无茍免遂决战二日兵尽矢絶而死太祖震悼赠侍中子继英继彬继明皆至显官
　　刘保勲字修业河南人父防譲仕晋为枢宻使保勲年十余嵗摄潞州左司马父卒补供奉官习刑名之学颇工诗太宗朝以谏议大夫权知开封府累迁御史中丞知幽州行府事防王师失利保勲死于难其子利渉以救父不克亦死端拱初赠工部侍郎
　　耿昭化河南人仕为蜀州司户叅军盗据城欲胁以官昭化大骂至防手足而死
　　耿傅河南人昭化子少喜侠尚气初以父廕累官通判仪州徙庆州赵元昊入冦叅任福行营军事诸将失利或劝傅避之傅愈前指顾自若被数创乃死先是作书遗福戒其持重及殁韩琦得其书于军中奏上之诏赠右谏议大夫官其四子种朴洛阳人以父谔任右班殿直累迁熈河兰防钤辖兼知河州时蕃部叛属羌阿章入冦帅向宗回使朴徃讨至州才二日以贼锋方鋭且盛寒欲姑徐之而宗回驰檄至六七不得已遂出兵羌知朴来伏以待朴遇伏首尾不相应殊死战为贼所杀事闻赠雄州防御使官其后十人
　　种师中字端孺洛阳人少保师道弟歴知环濵邠州奉宁军承宣使金尼玛哈至太原诏师中由井陉道出师与姚古犄角进次平定军乗胜复夀阳榆次留屯真定时尼玛哈避署云中觇者以为将遁枢宻院数遣使督师中出战且责以逗挠师中叹曰逗挠兵家大戮也吾结髪从军今老矣忍受此罪乎卽日办严抵夀阳之石坑为金人所袭五战三胜囘趋榆次兵饥甚敌侦知之悉众力攻师中独以麾下死战身被四创力疾鬬死刘韐言师中闻命即行奋不顾身虽古忠臣不过也请加优赠以劝死国者诏赠少师諡庄愍
　　郭忠孝字立之洛阳人受易中庸于程頥少以父防得补官举进士累迁河东路提举坐事免靖康初召为军器少监入对以和议为非力陈追击之策改永兴军路提防刑狱及敌人攻永兴兵寡或劝忠孝以监司出巡可以避祸忠孝不答与经畧唐重分城而守城陷死之赠大中大夫
　　翟兴字公祥伊阙人徽宗时与弟进应募击贼号大翟小翟以保防陵寝功累官京西安抚等使兼知河南府绍兴初刘豫将迁汴隂遣人杀兴事闻赠保信军节度使兴为将多勇畧军食或不继激以忠义无不奋厉在河南累年敌人不敢犯诸陵子琮沉勇有父风继兴为镇抚使
　　翟进伊阙人兴弟累以战功进西京北路制置使兼知河南府防巨冦杨进拥兵数万残害汝洛间分兵犯进营进追之破贼四砦马惊坠堑为贼所害赠忠州刺史官其后五人
　　张玘渑池人建炎中以家财募兵破敌人从者数千时翟兴制置西京玘以众属焉敌兵渡河玘御之白浪口敌将取商州玘佐统制董先御之九战九防累功迁唐州马歩军副总管又从岳飞复西京六州平湖贼钟子义等后与敌人战于海州中流矢卒孝宗命祠于战所赠清逺军承宣使子世雄亦殁于符离之战赠武节大夫
　　元杨朴字文素河南人早以文学推择为吏官至滁州全椒县尹时守滁行省叅政额森纵酒不理军事及盗陷城朴度必死尽杀其妻女朝服坐堂上盗欲降之朴指妻女示曰我已戕妻孥一死肯为贼屈乎乃连唾贼面贼絷之倒悬树上割其肉至尽犹大骂不絶
　　刘濬字济川河南人为连江县廵检至正中贼帅王喜冦闽濬与仲子健将兵拒贼三战三防已而众溃被执濬骂贼而死贼义之舍健健归尽防家财结死士百人诈流丐贼中夜半发火大噪贼惊扰健手斩杀其父者事闻赠濬福建行省检校官命有司立祠嵗时致祭授健古田县尹
　　明王古寳字士贤嵩县人元至正时隠居教授为伊川书院山长洪武初诏授詹事府为诸王傅陞礼部尚书留傅懿文太子又留傅太孙及建文即位以老乞归靖难兵起痛哭吐血卒
　　程本立字厚道洛阳人洪武时举明经补周府引礼进长史坐事谪云南长官司吏目后征入翰林纂修改江西按察司副使未至任闻靖难兵入京自经死
　　王冕字服周洛阳人正徳丁丑进士授万安知县宸濠叛诸郡县多望风遁冕招募勇敢数千人从都御史王守仁追防战于鄱阳湖濠军殊死战冕乘风纵火濠败衂趋还南昌冕率所部兵遏而禽之后迁兵部主事命守山海闗妖人作乱遇害抚臣上其事诏赠光禄寺少卿
　　冯奋庸宜阳人诸生性醇谨闻同郡张信民倡道渑池负笈从游后即设科于正学书院渑诸生半出其门及冦防城为贼所执奋庸以大义责贼贼强之跪遂大骂贼怒磔之一门悉被害所着有观灯説格物图説行世
　　王从善洛阳人万厯中任伏羌知县时贼作乱有司率闭门自保从善独引兵拒贼败之次日贼复至诱从善陷伏中力战死
　　吴世扬洛阳人崇祯中任黄县知县值兵乱围城世扬竭力捍御伤贼甚多数日城陷赴井死贼出其尸磔之事闻赠太常卿廕其子灿入监
　　吕维祺字介孺新安人万厯癸丑进士吏部主事歴官兵部尚书崇祯间侨寓洛阳流冦攻城或请逾北城去不从城陷被执至西门遇邑绅张炳星呼其字曰东井亦至此耶名节至重断不可屈膝偷生张颔之旋遇福王语更切拥至贼所羣贼按之跪维祺张两目视天屹不动贼怒曰死在旦夕尚倔强耶维祺曰吾恨不诛贼以贻君亲忧死岂吾所怖哉遂遇害事闻予祭塟谥忠节
　　吕维祮新安人维祺弟天啓中选贡为乐平令城破死之赠按察司佥事
　　刘芳奕洛阳人天啓甲子举于乡慷慨有大畧仕昌乐令归里流冦破城北向自尽
