<!-- { "loadSidebar": true } -->
　　武宗中岳庙告文二道【去岁以来宁夏作孽命官致讨逆党就擒内变肃清中外底定匪承洪佑曷克臻兹固循至今未申告谢属者四方多事水旱相仍饿殍载途人民困苦盗贼啸聚捕未平循省咎由实深兢惕伏望神慈昭鉴幽赞化机灾沴潜消休祥协应佑我家国永庇生民　近岁以来羣盗为梗生灵被害在在有之命将徂征稍臻平定余灾未殄尚累太和水旱相仍妖祥叠见永思厥咎良切疚心爰与羣臣饬躬修政同期昭格庸迓神庥伏冀神明悯兹黎庶转灾为福绥我家邦不胜惓惓恳祷之至　淮渎济渎北海告文俱同】赐大学士刘忠致仕勅【卿以刚毅之资宏博之学策名制举养望词林事我孝皇已膺宠眷执经左右启沃惟勤朕在春宫日侍讲读敷析义理援据古今非道不陈正言无讳肆朕即位之初覃恩旧学亟迁翰长歴试留都典礼寅清考课精核召登秘阁专掌丝纶更化以来遂叅机务属时事之多艰方倚毗之有在顾以防恙累乞休闲朕以卿声誉素重精力未衰勉留再四暂从展祭之情少慰乡土之思冀卿速来懋树勲业以行素志乃复申前奏词意愈坚特示允俞用成雅尚命有司月给食米五石岁给人夫八名应役廕一子为中书舍人以延世泽仍降勅谕意于戏全节完名大臣之高致尚贤怀旧朝廷之盛典卿其服此恩数优游暮景颐养天和表率乡人风励后学又以余力著述歌咏以成一家之言以鸣一代之盛不亦永有誉哉】赠光禄寺少卿朱纪诰【捐躯为国固臣子之素心钖命报功乃朝廷之典顾兹忠烈岂吝防恩尔封广西道监察御史朱纪早贲丘园未究时用爰生贤嗣为国宪臣荣受褒封优游桑梓岂意潢池之盗犯我衣冠未收敌怀之功乃罹锋刃匪加褒宠曷劝臣工兹特赠尔为奉议大夫光禄寺少卿锡之诰命于戏生固有死惟得死之为安名不假人必其人之可称揭崇阶于纶涣昭异数于泉台祗服命词永光来世】世宗中岳庙告文五道【朕奉天命子育万民所冀岁稔时和灾患不作惟神是赖兹者各处旱干火灾疫疠流行变异非常人民流离死亡者众廷臣以告朕心恻然惟神庙食兹土作镇一方见此困穷宁不矜悯用是命官赍捧香帛特差抚臣洁斋备仪诣祠致祭为民请命伏望明神大彰灵应潜斡化机时赐雨泽用消防沴变歉岁为丰年跻贫□为夀域庻称朕奉天子民之意中心恳切惟神鉴知　比者各处山崩地陷产妖陨星水旱蝗虫火灾疫疠人民流殍变异非常沴降自天朕心忧惧惟神司镇兹土利济一方覩斯困穷宁不矜恻遣赍香帛特命抚臣备仪致斋竭诚申祷伏望明彰灵应斡旋化机时赐雨旸潜消灾变丰年有望泽我生民庻免朕愆神其鉴庇　维神钟灵孕秀镇奠一方阴翊国家其来尚矣朕以寡昧恭承天命十有一年于兹敬事神祗防敢少懈顾储宫未立恒切于懹兹者特具牲帛醴齐遣官防祷伏望茂着神功锡予元嗣则我国家绵庆禩于无穷而神亦享福于有永矣　比岁尝命官祷嗣于神昨丙午孟冬之吉仰荷天赐元储亦神所赞佑者兹用致谢神其鉴歆而永惟黙佑焉　朕奉天命子育万民所冀岁稔时和灾害不作迩者各处地方水旱兵荒久民遭厄危亡载路灾变异常朕心忧惕惟神上奉帝命奠济一方谅垂矜悯爰命洁士赍捧香帛特遣抚臣备仪竭防诣祷致祭所冀明神大彰灵应潜斡化机俾气序顺调雨旸时若弥解灾刦溥资丰泰庻称朕奉天子民之意而神亦享祀于无穷矣　淮渎济渎北海告文俱同】黄河澄清颂【丁亥季冬十有六日河南之省灵寳之邑黄河澄清拖练湛璧越之四辰宫占叶吉县吏来报戊子之春乃命礼曹详考其因宗伯献夫述奏以申谓礼宜贺率属表陈予惭弗允益励恭寅请谢河伯朕许曰然既而复思斯本自天遡源徂流礼有后先遣官驰往秉其精专甲申告吉露拜诚防祀礼已成仰荷苍干帝垂鉴歆稽首拳拳永怀庇眷勉进徳焉既而群臣舞拜致贺予心甚愧称之大过二三辅臣作歌以颂録以来呈其词雍雍忠诚具悉心徳协一尚赖匡弼勿或堕逸帝锡瑞四海宁谧徳进业修防敢自失大道当钦祖宪遵悉是训是行恐恐栗栗政务惟善民困惟恤唐虞之际吾欲与匹】南狩中岳庙告文【惟神受皇天命中四方立镇极统羣生功崇徳峙台南幸楚地适临中土特修望祭之诚希神咸加防佑神鉴歆之】济渎庙告文【惟神受皇天之命綂北水之宗泽润民物古今是赖台躬南幸道迩神源遣祭以诚惟神歆之】河渎庙告文【惟神受皇天之命綂南水之宗济利人物功徳厚矣予躬之湘楚瞻视显陵适当渡师谨此祭告希神加佑咸保安平】祭周文王文【昔者伏羲氏作三五相继奉天宰世夏殷之后王乃嗣焉为民立极功徳惟厚予缵明图切于景望兹因有事南幸庙赡汤阴道所从由特此遣祭惟王其鉴之歆哉】谕祭汉武侯诸葛亮文【养髙隆中非三顾不起戮力王室拜二表乃行观其裭孟徳走仲达孔明其人豪也欤惜乎将星陨地中道而殂汉遂不振皆天也非人之所能为也表忠有祠谕祭有仪灵爽不昧尚其歆之】谕祭宋岳飞文【昔宋运将终尔克尽大义精忠丕着敌者畏之使当时桧贼不生则有宋或未至絶岂但尔亡于贼手哉朕缵承天位今有事显陵南之荆楚道经尔祠特命重臣谕祭于尔惟尔钦承哉】命北直河南抚按等官赈济饥民勅【迩者黄河泛溢霖潦异常播种悉空闾阎絶粒方数千里流离载道朕甚悯焉今已发帑银转漕粟犹恐不能徧及该吏部侍郎程文徳奏欲令前项地方府州县官听其便宜处置赈给务在一一全活此朕本意也兹特命行人时通前往北直河南等处谕示各该抚按等官查照户部议覆事理督率府州县官破格从权设法赈济为民立命以弭灾变仍登记全活数目多寡以慿黜陟如或坐视漫无成效必重惩之夫朕为万民父母一民不获实朕之责禹思天下有饥者犹已饥之今之饥者众而迫于饥为攘窃者又非其罪也尔抚按有司其务体朕至意宣力殚虑毋事虚文必臻实效以济于艰仍将勅谕誊冩刋布及题准事宜大书榜文晓示百姓夫朕岂不欲与尔民同跻安乐享太平也而天灾时变使尔颠连至此顷者一二首恶倡盗累及胁从寻皆扑灭彼谓求生反以速死朕言及此恻焉哀矜凢尔臣民其各知悉】存问周堵阳王书【兹者南郊礼成大颁恩诏朕念王政先于老老仁民始于亲亲惟王宗室懿亲夀迈七十恩泽覃布所宜加隆兹特以羊酒币帛令本府进奉官员顺赍存问以见朕优礼之意专此以达惟王亮之】旌周府奉国将军安河孝行勅【近该河南抚按等官奏称尔资性纯孝好谨守法躬侍父疾衣不解带忧居母丧不入私室宗室之中实不多见朕用尔嘉兹特降勅遣官奬谕尔尚益笃孝诚以永终誉】赠礼部尚书许逵诰【授命持危志士重立身之节褒忠显徳哲王昭励世之规事闗万古纲常粹钟天地正气式兹英烈宜懋宠嘉故江西按察司副使赠都察院左副都御史諡忠节许逵学明义利才赡经纶宰邑靖巨盗之冲功全保障佐臬觉逆藩之变防谨履霜敢蹈伏机力倡大义奈何势毎格于谋始事多阻于讫成时不假以除奸命徒愤乎扼腕口刳骂贼惟知人有一心眦裂踞廷直吁天无二日存亡飘瓦鼎镬虚舟耿浩气以长存痛贞魂之可悯虽颁防典未尽褒扬特正祀享之仪用极报酬之礼兹特加赠为礼部尚书锡之诰命于戏天地完名旷一时而仅见古今大节歴千载而弥芳爰进穹阶用汗涣号灵其不昧服此诰词】旌周府镇国中尉睦梁孝行勅【近该抚按官题称尔性禀寛仁心存长厚好古乐善之风慕义笃伦之徳宗盟咸戴士庶共称可谓大雅不羣者朕甚嘉焉兹特赐奬励仍令有司办送防币羊酒用为诸藩之劝尔宜益敦素履以永令名钦哉故勅】神宗存问大学士沈鲤文【朕惟用人求旧乃哲后之芳规宪老乞言实明时之盛典矧重望夙瞻岩石而高年举颂冈陵宜锡纶褒用彰渥贶卿纯忠天植素履霜严珥笔銮坡即游夏之词可赞横经虎观非尧舜之道不陈爰自讲幄进登揆路清操如杨绾坐镇有余正色若王曽立朝不倚何意小羣之未涣致令大老之孤暌当风波震撼之中迨雨雪晛消之后劲节不囘于百折高明勇退于一辞鳯翔千仞之巅畴不钦其仪采龙卧五云之上世共仰其清娱已逾尚父之龄正敛箕畴之福睠兹耆硕载举彛章特遣尚寳司司丞蔡毅中赍勅存问仍赐银五十两大红纻丝蟒衣一袭彩縀四表里以示睠怀于戏临雍拜老代修袒割之仪虚席延贤时下安车之诏五百年有名世勿负经纶八十者杖于朝尚须辅弼朕将诏于黄发卿益端其丹诚钦哉】旌奬郑世子载堉勅【尔能非道不处惟义是循固逊王爵至厪屡疏敦复伦序克振纲常朕心嘉悦兹特赐敕旌奬给禄建坊以示优贤之义仍令有司办送防币羊酒以为诸藩矜式尔宜益懋素修以永令誉钦哉故勅】











　　河南通志卷七十五
<史部,地理类,都会郡县之属,河南通志>
　　钦定四库全书
　　河南通志巻七十六
　　艺文五
　　表
　　魏司马孚请治枋口表【臣孚言臣被明诏兴河内水利臣旣到检行沁水源出铜鍉山屈曲周回水道九百自太行以西王屋以东层岩髙峻天时霈雨众谷走水小口漂逆木门朽败稻田泛滥岁功不成臣辄按行去堰五里以外方石可得数万余枚臣以为方石为门若天亢旱増堰进水若天雨霖陂泽充溢则闭防断水空渠衍涝足以成河云雨由人经国之谋暂劳永逸圣王所许愿陛下特出臣表勅大司农府给人工勿使稽延以赞时要臣孚言】
　　晋傅亮为宋公至洛阳谒五陵表【臣裕言近振旅河湄扬旍西迈将届旧京威怀司雍河流遄疾道阻且长加以伊洛榛芜津涂久废伐木通径淹引时月始以今月十二日次故洛水浮桥山川无改城阙为墟宫庙隳顿钟簴空列观宇之余鞠为禾黍防里萧条鸡犬罕音感旧永怀痛心在目以其月十五日奉谒五陵坟茔幽沦百年荒翳天衢开泰情礼获申故老掩涕三军凄感瞻拜之日愤慨交集行河南太守毛修之等既开剪荆棘缮修毁垣职司既备籓卫如旧伏惟圣怀逺慕兼慰不胜下情谨遣传诏殿中中郎臣某奉表以闻】
　　北周庾信贺平邺都表【泰山梁甫以来即有七十二代龙图龟书之后又已三千余年虽复制法树司礼殊乐异至于文离武落剡木弧席巻天下之心包含八荒之志其揆一矣伏惟陛下握天枢秉地轴驾驭风云驱驰龙虎沈雄内断不劳谋于力牧天防勇决无待问于容成是以威风所振烈火之遇鸿毛旗鼓所临冲风之巻秋叶窃闻伊洛戎夷幽并僭伪抱图载籍已归丞相之府衔玉系绶并诣中军之营百年逋诛遂穷巢窟三代敌怨俄然扫荡昔周王鲔水之师尚劳再驾轩辕上谷之战犹须九伐未有一朝指麾独决神虑平定防内光宅天下二十八宿止余呉越一星千二百国裁漏麟洲小水若夫咸康之年四方始定建武之代诸侯并朝不得同年而语矣虽复八风并唱未足颂其英声六乐俱陈无以歌其神武坐钧台而誓众姒启继夏禹之功入商郊而问罪姬发成周文之志此无改之道大孝也欤当今鹿台已散离宫已遣兵蔵武库马入华山立明堂之制奏大武之乐盛矣哉上天降休未之有也政须东南一尉立于比景之南西北一置于交河之北然后命东后诏苍防衢坛琬碑银绳琼检告厥成功差无惭德陪臣沗窃荣幸莅政东藩不获躬到阙庭预观大庆不胜鳬藻踊跃之至谨遣主簿曹敏奉表以闻】
