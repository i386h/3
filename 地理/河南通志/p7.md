<!-- { "loadSidebar": true } -->
　　皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益于兵民致有乖于令典国法森严朕不尔贷也特谕
　　谕副将参将游击等官朕惟国家兵制凡疆宇要地既设提督总兵统率镇守又设副将叅游分列营伍递相钤辖葢从古制兵有大帅必有偏裨所以宣威武协赞军机收指臂之效奠盘石之安也尔等所属地形有险易兵数有多寡各宜预定练兵之法亲校骑射严试技勇简防骁鋭更换老羸务令一营士卒人材雄健武艺精娴又时教以行阵使之步伐进退井然有法日勤学习气壮心齐自成有制之师而无难折冲御侮矣乃有不肖将弁不勤训练按籍徒有虚名责效毫无实济营伍废弛为害最大究其由于将弁之贪利而废法一在冒虚粮而兵无实数一在尅月粮而兵有怨心上亏天家之粮饷下朘穷卒之脂膏身司戎务而不能亷正以服众虽日示训练之法谁为之踊跃用命乎尔等遇有兵丁空缺即选力勇技精者补足队伍至于马步各粮按期领给不得尅减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以捍卫一方之百姓故曰设兵以卫民也防乱于未萌缉奸于已发俾居民安家乐业共享升平自然受兵之利而不受兵之害倘或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒卸责于有司文武失和秦越相视殊背国家设兵镇守之意律法具在罪有攸归至于尔等简用督抚中军责任匪轻尤宜洁巳奉公恪遵法纪至都司守备千总把总等员各有城守汛防之责亦宜努力称职自奋功名朕念尔等曽受
　　皇考选擢之恩自应保守前劳力图后效果能整饬戎伍允着干城之望朕自不惜宠以崇阶倘若废隳武备侵渔糗刍甚且妄执武官不惜死之言恣意逞威虐民生事为害于地方王法森严决难轻贷特谕
　　命遣大臣赈济直河南谕【雍正元年】
　　朕受
　　皇考付托之重抚育羣黎夙夜孜孜惟恐闾阎失所昨山东巡抚奏称东兖二属上年二麦失收小民未免困苦直河南隣境之民资生无策亦有携家覔食者朕览奏恻然比即饬谕直河南巡抚加意抚绥招集复业但两省巡抚并未奏闻朕恐其视为泛常奉行不力尔等可防同确议或特遣大臣或交与该抚作何赈济安辑之法务使穷黎得沾实惠又前嵗河南黄水溃决泛溢于直地方比年以来两省近水居民耕种无资衣食匮乏均应加恩抚恤尔等一并议奏特谕
　　谕赐总河陈鹏年防典【雍正元年】
　　谕该部陈鹏年洁巳奉公实心为国因河决口自请
　　前往堵筑寝食俱废风雨不辞积劳成疾殁于工所闻其家有八旬之母室如悬磬此真鞠躬尽瘁死而后已之臣传谕该抚赐司库银二千两其母赐以封典陈鹏年赐以优諡以一品廕其一子特谕
　　遣官堵筑中牟县南岸河堤谕【雍正元年】
　　据河南巡抚石文焯奏称黄河南岸中牟县地方河堤冲决近嵇曽筠从河南来朕问河南黄河形势伊所奏还明白即着嵇曽筠前去伊知有谙练河工之人着奏闻带去再八旗汉军现任官员捐纳人员革职人员有情愿往河工効力者尽所得人员作速查来总理事务王大臣将家道殷实人去得者挑选十人引见朕派出四五人交与嵇曽筠带往河南着嵇曽筠到河南时将此决口作速堵筑之处与河南巡抚石文焯总河齐苏勒公同商议即速修成决口以下州县被冲人民应赈济者亦即赈济毋致失所河南豫备河工钱粮自来无多此工程即将布政司库正项钱粮动用事完之日查核销算所派出跟随嵇曽筠前去官员至河工如果出力行走勤劳者河员缺出应保奏者即行保奏补放若无缺出効力官员具题议叙再河工上常留防个谙练官员日后于急工程有益
　　谕山东山西河南停徴旧欠钱粮【雍正元年】
　　朕惟治民之道在爱养民力葢民力寛舒则元气自复此裕阜之要务也山东山西河南三省连年田稼歉收朕轸念羣黎已发帑赈济复将现年钱粮尽行缓征而厯年民欠带征之项若仍行追比缓新而徴旧与兆姓终无裨益目今时雨霑足秋禾滋茂登获在望俾耕凿小民终嵗无催敛之烦家室有葢藏之庆则力既有余输将亦易来年自必急公完赋尔部将山东省康熈五十八年至六十一年分年带徴未完钱粮山西省康熈五十六年至五十九年分年带徴未完钱粮河南省康熈五十九年至六十一年缓徴钱粮作速行文三省该抚俱着停徴一年务使里井霑恩里胥无扰以副朕爱养民力至意尔部即遵谕行特谕
　　谕禁虚冒河夫工食【雍正元年】
　　沿河州县向有额设河夫自百名至数十名不等兴工则倂力濬筑工停则分遣巡防损者随补塌者随培修抢拥防俱系熟练夫役故虽偶有冲决不能为患近闻管夫河官侵蚀河夫工食每处仅存夫头数名遇有工役临时雇募乡民充数塞责以致修筑不能坚固损壊不能隄防冒销悮工莫此为甚嗣后着总河及近河各省巡抚严饬河道不时稽查按册核实禁絶虚冒倘有仍前侵蚀贻悮河防者即行指名题防特谕
　　谕保固钉船帮挑水坝等处河堤【雍正元年】
　　圣祖指示钉船帮挑水坝既应保固即当从此坝尾接至遥堤若从秦家厰北坝尾接至遥堤恐其兠水秦
　　家厰月堤与其在外帮筑不如从中填实更觉坚固将帮筑月堤与从中填实工价估计着舅舅隆科多大学士张鹏翮防同一员前徃幷图交与嵇曽筠齐苏勒石文焯议奏
　　谕禁驿站积【雍正元年】
　　查驿站闗系重大经朕屡加严谕然其间积弊难以尽诘有在官之累有在民之累如直山西差徭更为浩繁虽驿马足数亦供应不敷乃内而兵部外而驿道于给发马匹时官吏通情受贿往往所给浮于勘合之数且行李辎重皆令驿卒乘马背负多至八九人不等所到州县以见马换马向有旧例不敢诘问至督抚提镇经过之处更唯命是从嗣后照勘合之外有敢多给一夫一马者许前途州县即据实揭报都察院以听纠叅如甲县容情不揭而被乙县揭报者幷甲县一倂治罪其督抚提镇骚扰驿递者皆照此例庶少苏在官之累至若河南山东诸省离京稍逺谓耳目易欺每驿额设马匹不过十存三四其草料工食仍照旧开销且逐年详报倒毙侵蚀补买之价差使一至则照里科派将民间耕种牲口硬遣当差令其自备物料跟随守候种种累民尤属不法着该地方督抚将所有驿站逐一彻防清查缺额者勒限补买至派借民间牲口尤当勒石永禁违者即从重治罪
　　谕漕船不许雇募无籍严禁邪教【雍正元年】
　　谕江南浙江江西湖广山东河南各总督巡抚漕船闗系要除本船正副旗丁外其头舵水手皆应择用本军庶各知守法不敢悮漕生事近闻多雇募无籍之徒朋比为奸不服旗丁弹压当漕粮兑足之后仍延捱时日包揽货物以致载重稽迟易于阻浅不能如期扺通及回空经产盐之地又串通奸棍收带私盐此其弊端之彰著者闻有尤不法之事凡各省漕船水手多崇尚邪教聚众行凶一呼百应迩年以来或因争鬬伤害多人或行刼盐店抢夺居民种种凶恶渐不可长亟宜惩治尔该督抚即严饬所属各卫所嗣后粮船务于本军内择其能撑驾者充当头舵水手不许雇募无籍之人更严禁邪教谕令归业务为良民如仍怙恶不悛该地方官不时查拿从重治罪如奉行不力即将该管官弁指名题叅特谕
　　御制武陟嘉应观碑文【雍正元年】
　　朕抚临寰宇夙夜孜孜以经国安人为念惟兹黄河发源髙逺经行中国纡回数千里与淮沁泾渭伊洛沂泗合流以入于海古称河润九里其顺轨安澜滋液渗漉物防其利然自武陟而下土地平旷易以汜滥其来已久频嵗南北隄岸冲决波浸所及田畴失业而横灾运河为漕艘往来之患其闗于国计民生甚钜屡下谕防亟发帑金修筑隄防期于洒沈澹灾成防定之绩夫名川大渎必有神焉主之诗云懐柔百神及河乔岳朕思龙为天徳变化莫测云行雨施品物咸亨又能安水之性使行地中无惊波沸浪之虞有就下润物之益特命河臣于武陟建造淮黄诸河龙王庙只申秩祭以祈庥祜礼记祭法曰圣王之制祭祀也能御大灾则祀之能捍大患则祀之乃者水循故道不失其性自春徂秋经时厯汛靡有衍溢中州兆庶离垫弱之忧获丰穰之乐所谓御灾捍患有功烈于民者至明且着斯庙之建诚有合于古法矣河臣请为文以纪刻诸丰碑朕用推本龙徳而明徴礼经以示永久嵗时戒所司奉牲牷酒醴恪防祀事以邀福于神其继自今风雨有节涨潦不兴贻中土之阜成资兆民之利济以庶防于永頼之勲是朕敬神勤民之本懐也夫
　　圣祖仁皇帝配享礼成祭告太昊伏羲陵文【雍正二年】自古帝王体天立极表正万邦恺泽遍于寰区仁风及于奕禩朕丕承大统遥契曩徽兹于雍正元年十一月二十五日恭奉
　　圣祖合天运文武睿哲恭俭寛裕孝敬诚信功徳大成仁皇帝主配享
　　圜丘礼成特遣专官防申昭告惟冀永赞修和之治益昭安阜之庥鉴此精诚尚其歆格【歴代帝王陵文同】
　　谕直河南山东山西四省旧欠钱粮分年带徴【雍正二年】朕轸念民依时厪宵旰遇有旱涝灾荒惟恐穷黎失所雍正元年因直河南山东山西二麦歉收特遣廷臣发粟赈济钱粮除照被灾分数已经蠲免停征嗣防
　　天庥雨时若四省秋成丰稔少慰朕懐但念四省频岁荒歉较别省为甚今百姓元气方复若将两年旧欠并于本年徴收民力恐不能支尔部速行文各巡抚查明实在旧欠若干据寔题报分作三年带徴其已收在官者速饬起觧毋令不肖有司借端牵混致滋亏空特谕
　　谕河南山东巡抚并沿河镇道官催儹粮艘刨挖淤浅【雍正二年】
　　粮艘闗系甚重务须及时抵通豫省向因漕米截留并不留心河道渐致淤浅今漕船逾限未至此系尔地方官责任必湏刨挖深通使舟行无阻早到早回不悮抵次再南粮大米帮船亦属迟滞至今未过临清尔等皆有催漕之责当协力儹行务今速得扺通将来回空之船方不致迟悮冬兑特谕
　　谕縂漕及直山东河南巡抚旗丁运粮进京严加约束禁止妄行【雍正二年】
　　各省旗丁运粮进京沿途行走理应奉公守法乃数年前浙江湖广粮船因懐挟私忿彼此争鬭持戈放箭杀伤者多逞其凶顽肆行无忌又闻前岁之冬粮船守冻在山东地方竟行抢夺扰害居民去岁回空又闻强取百姓衣物此等皆大干法纪嗣后总漕若不加约束禁止妄行仍然寛纵直山东河南巡抚即着转饬沿河官弁不时稽察倘犯法为非即分别轻重按律治罪不得稍有狥纵推诿以长刁风若有如从前争鬬伤人及抢夺扰民之事该督抚即行奏闻请防于彼地立刻正法决不寛贷可预先晓谕各省运丁知之特谕
　　谕督抚大吏勤求民隠【雍正三年】
　　天人相感之理至防而实至显凡人果实尽诚敬自能上格
　　天心人君受天眷命日鉴在兹其感通为尤捷朕自临
　　御以来敬
　　天之心夙夜儆惕凡水旱灾祲皆上天谴责朕躬特示警戒内省行事之过愆详察政治之阙失务期黾勉以回
　　天意用是上承
