<!-- { "loadSidebar": true } -->
　　孙伯顔浙江奉化人洪武中知祥符县上重念民牧未得其人诏吏科集录为善受赏为恶受刑者列为条欵名曰彰善瘅恶录以惩劝天下伯顔时与为善之列荷上褒嘉时人荣之
　　蒋宫江南仪徴人洪武中为兰阳县丞时郡邑凋零民多流亡宫广为招抚未一年复业者五千余户弭灾捍患掩骼埋胔通商贩理寃滞兴学校邑用大治
　　周是修名德以字行江西泰和人洪武末为周府奉祠正内正外和孝友忠信每见王必陈谠论王甚重之后改衡府纪善靖难兵起抗节死
　　余崇瞻江西崇仁人洪武末知祥符县清正公亷邑人宗义避水他所及归亡其所瘗金诉为隣人所取崇瞻廉知为义甥马斗保取去乃以计令人绐其妻拘问尽得金给义人称其明
　　娄观直献县人洪武末知鄢陵县民多豪猾难治观选邑人为众所素信服者使陈德义劝谕之遂皆感化贫民负税者捐俸置酒礼请富者代输民怀其德
　　瞿祐浙江钱塘人永乐初为周府右长史辅导以正有声于时所着有存斋诗话行于世
　　刘中敷直大兴人永乐初为陈畱县丞廉明仁爱表励风俗累官戸部尚书
　　章以善浙江新昌人永乐初知杞县民困于赋以善第为三等量贫富以定其程之远近役之轻重民皆称便
　　马文炯浙江山隂人永乐初知扶沟县莅政亷谨抚民寛和不尚刑罚専务德化民之奸恶者自劝流移者日归盗贼屏息远近称之
　　张宏江南砀山人永乐中为开封同知律已亷洁庶务毕举莫敢有私谒者人号闭门张云
　　杨添浙江西安人永乐中知祥符县政务繁剧处置适宜上下称便民有被刼杀伤一盗者羣盗曵尸置他处去明日被刼者白于县添踪迹得尸置仁和门外诱人认瘗时一人识为王氏子遂拘王妻讯之果得羣盗姓名捕获殆尽邑人称为神明徐正浙江鄞县人永乐中知陈留县莅政仁恕济贫民招逃移屯军扰民者严禁之又置集塲以通商货邑遂富庶民咸怀之
　　刘琢字玉伯湖广沔阳人永乐中为陈留教谕兴德教勤课训士习斐然殁祀名宦
　　万信直昌黎人宣德中知开封府守职廉勤夜夣一男子裸身称寃曰某为祥符县民耿扬儿所杀尸埋庄后信惊寤明日至其家果得尸考验具服人皆异之在任岁久一夕澡毕燃烛防事呼酒独酌召二子曰强毅可建事功忠孝可通神明我去汝勉为之言讫遂逝是夜巡抚于谦梦信来辞仪衞甚都黎明报信卒人以为神云
　　王斆山西人宣德中知中牟县称强项令时廵按有鲁恭三异书青史王斆一廉达紫宸之句殁后不能归塟因殡于邑后人题其墓曰明清白吏陈纪字孟纲山西临汾人天顺初知扶沟县教民敦本务学每夜遣吏伺察民间有读书纺绩之声者诘旦劳谕给膏油以助之三年邑无惰民田无荒芜陞知许州民为立德政碑
　　孙瑜字孟秀直邢台人成化初知开封府府素号繁剧瑜处之沛然有余暇人服其才及卒至无敛具抚按檄有司为办之其峻洁若此
　　王明政陜西扶风人成化中知兰阳县廉明有为民怀吏畏祀名宦
　　董彛江南常熟人进士以翰林院检讨命侍徽王讲读陞右长史后进左长史以忧去成化中王之国乃首以彛荐诏复任彛端谨温雅王甚重之衞英山西洪洞人治初知开封府莅政清简务安辑小民使得其所开封当要冲賔客辐集百事塡委英视事蠲不急之费十五六民称便尝裁定均徭之法廵抚都御史徐恪善之下其法于列郡使视为则由是上下咸称其贤时台臣荐英曰亷如赵清献而少琴鹤明如包孝肃而多仁恕宜大用奏入不报任开封九年以致仕去英居官不以妻子随所支俸钱皆付库吏掌籍衣服车马非敝不再造去后汴民讴思之
　　顾璘字华玉江南上元人进士正德中知开封府有才识下车属兵冦之际羽檄旁午璘裁答如流处之裕如冦平乃辟郡斋进诸生讲论文艺自是郡中彬彬然多文学之士以直忤巨珰逮系京师谪全州知州后累官南京刑部尚书
　　王廷华直涿州人正德五年以明经尹扶沟时流冦起河北廷华增城浚隍以为备七年春冦且至当道有与昵者惧邑小不可守檄华入行省治兵以他佐摄县事廷华曰吾受命为邑责当死守弗去贼薄城攻围三日夜尽力捍御卒保全孤城以劳勚卒
　　陈辂四川南充人由举人嘉靖二十六年知扶沟县慈惠清正民怀吏畏远迩疑狱咸付裁决嘉靖中称治行第一
　　陶应龙直枣强人嘉靖庚戍进士三十一年任仪封亷静寡欲癸丑师尚诏冦中原战守御备以功除授御史
　　承林山东人进士嘉靖中任阳武律已亷养民惠修城筑隄勤劳不辍卒于官祀名宦
　　刘嵒山东成山卫人嘉靖中任兰阳县精于吏治寛而不弛锄强梗剔奸蠧不动声色而害除祀名宦
　　张梦鲤山东莱阳人嘉靖丙戌进士隆庆初知开封府开田凿渠通溱洧水利至今頼之歴官大理寺卿
　　苗朝阳山西人万厯七年由进士知杞县爽迈不羣见事风生以均输太滥乃裁去千余金民力遂苏邑中旧食河东盐贾人襍以硝磏不堪用民乃窃贩海盐营利公行刼夺禁止为艰比擢礼科即条罢河东而行海盐至今頼之
　　刘亮采山东歴城人万厯中知兰阳县教士恤民锄强矜弱筑隄修城陞任去时士民攀留百里不絶祀名宦
　　钱梦鼇浙江举人万厯十四年知通许县救荒活民大散牛种各得安业祀名宦
　　陈幼学江南无锡人万厯十七年进士令确山越二载调中牟牟地卑下近黄河嵗遇水潦民田尽没幼学相度地势濬河沟一百九十六道以泄水又筑隄四十道以卫大泽之泛溢工三月告竣居官五载夙夜匪懈秩满优擢歴官至郡守牟人颂其徳
　　何尔健山东曹州人万厯已丑进士授鄢陵县敦大朴诚虑嵗饥先时多方设备至期立粥厰数处男女异区医药收瘗俱有规条鄢民徳之歴仕大司空
　　陈贤才四川遂宁人万厯辛亥由举人任兰阳精明沈练剖断如流勇于担当除厰夫斗级走递马等害尽力课士文风丕变
　　杨新期山西阳城人性防洁虽家世贵介不异寒素万厯四十一年莅杞自奉惟脱粟虀盐其妻纺织自给或献土物不受清比悬鱼
　　韩一良陜西韩城人由进士莅陈留七载抚字多方不名一钱举天下循良第一擢户科给事中范复粹山东人天啓初由进士任开封府推官精明出以浑厚号称平允以忧去官至大学士张瑶山东人崇祯初由进士任开封推官丰裁凛然吏胥畏如神明不敢欺杜絶请嘱有犯法者虽权贵不少贷归里后兵叛殉难
　　宋玫字文玉山东莱阳人天啓乙丑进士除虞城令崇祯元年玫兄琮亦举进士知祥符而玫以才调知杞县壤地相接并有治声玫才学奥博治行精明擢吏科给事中歴工部右侍郎归里守莱阳尽节死
　　费曾谋江西铅山人选拔贡生崇祯十四年知通许流冦自宛来攻曾谋誓死守既见贼势张甚自度力不能支城虽守必陷贼怒一邑俱殱反为民害因衣冠北向拜抱印投井死邑人北城鳯岗下至今哀之
　　吴柔思江南武进人由进士初任古田再补祥符政事严明虽当烦剧处之裕如以步祷致疫卒祀名宦
　　黎玉田陜西干州人崇祯戊辰进士初任沈丘以才调杞县英断不挠有冦啸聚单骑擒之民得免患
　　张国士直灵夀人崇祯戊辰进士初任新郑调太康清操冰蘖冬夏一布袍口不言钱十年如一日士民拟之赵清献歴任山东参政
　　刘振之浙江慈谿人举人天性英特崇祯八年授东阳教谕十二年陞鄢陵知县时流冦猖獗又值大饥贼至鄢战守无具城遂不守振之不屈而死卫正固陜西韩城人崇祯九年由进士任开封司李秉性清严行政平恕不茹不吐案无留牍旋擢御史
　　卫令望山西武乡人崇祯末由进士知太康县流冦攻城严为守备大河以南拒守者止归徳陈州及太康贼愤甚城破屠之令望阖门殉难
　　柴荐禋浙江人崇祯末以举人知洧川县流冦破城义不屈骂贼死之
　　申佳防字孔嘉直永年人崇祯辛未进士知仪封县县故盗薮佳防严行保甲奸无所容霪雨河决舣舟怒涛中率众塞其口捕大猾置之法以才调杞县贼扫地王率众攻城城土垣多圯佳防固守募死士击贼贼卒引去因改筑城垣易土以甓治行卓异擢吏部文选主事后任太仆卿殉难
　　皇清谕祭赐諡端祀名宦
　　畅一鹏山西人知尉氏县时鄢陵贼徐完作乱一鹏督兵勦除民获安堵崇祯十四年闯贼陷城不屈死
　　邵大济陜西人陈留典史崇祯时闯贼陷城大济抗节不屈贼怒脔之举家赴井死训导杨导升及子亦死
　　吴加增阳武人明末劄委千总崇祯十三年七月与流寇力战屡捷十月二十四日贼数千薄城增大战一日斩首数百级乘胜穷追马陷地窟中为贼所获不屈死邑人立碑志之
　　皇清雍正三年祀名宦
　　皇清田六善山西人顺治初知太康县招抚流移振兴学校恤良锄暴治称循良第一康熈三十八年祀名宦
　　牛炳星直大兴人顺治十七年知杞县捐俸买米代民赔补积欠恤贫寒葺学宫厘盐政劝开垦时雨百日力请蠲免夫栁康熙十八年祀名宦王鐄字公逺保定府深泽人拔贡顺治十六年任北河同知督修荆隆口亲歴河干昼夜不倦工费俱出私囊歴三年无冲决之患陞嘉兴知府单车就道宦橐萧然汴人至今思之
　　管竭忠辽东人康熈二十五年任开封府俭以自奉勤以尽职捐俸赈荒修堤堰水施药疗病全活甚众民有父母之颂康熙三十二年再任政事如初祀名宦
　　牟文龙辽东人康熙八年任南河同知值河流冲突办料督工奔走严霜烈日中者四载又摄府篆多惠政后以报最迁庆阳士民遮道留之数里不絶祀名宦
　　张国卿顺天霸州人康熙三十七年任开封府自奉清洁僚属皆化为节俭尽职守分不邀名誉时称实心实政祀名宦
　　胡权直任邱人进士康熙二十六年任祥符县聴断明敏案无留牍减耗羡戢豪强奸宄屏迹祀名宦
　　韩荩光直保定人进士康熙九年知中牟县兴利革不遗余力康熙五十二年祀名宦
　　谢包京浙江人进士康熙元年知阳武县招抚流亡遍给牛种垦荒百余顷又请酌济驿站裁减河夫民力得纾除火耗清积逋慎敲扑伸寃狱平盐价疏盐引立乡勇逺近颂之康熙四十九年祀名宦
　　王典浙江仁和人博学善属文由恩贡初任永兴以餽饷功补杞县为政仁明不事钩距有孺子彭某误伤人典察其情原之政事之暇与诸生论文课艺多所成就卒于官
　　归徳府
　　汉蔡兼本六国时韩诸子后更姓蔡睢阳县令髙祖初从阿以韩家子还定北地用常山相封为樊侯陈宗显宗永平时为睢阳令与兰台令史班固共成世祖本纪
　　三国卢毓字子家涿郡涿人魏文帝时为梁谯二郡太守帝以谯旧乡故大徙民充之以为屯田而谯土地硗瘠百姓穷困毓愍之上表徙民于梁使就沃衍失帝意虽听毓所表心恨之遂左迁睢阳典农校尉毓心在利民躬自临视择居美田百姓頼之
　　隋杜正藏字为善其先京兆人八世祖曼为石赵从事中郎因家于邺善属文弱冠举秀才兄弟三人俱以文章一时诣阙下论者荣之授纯州行参军歴下邑正
　　唐郭孝恪阳翟人武徳初拜宋州刺史诏与李勣经略武牢迤东武徳四年秦王世民围王世充于洛阳窦建徳悉众来救屈突通等请避其锋孝恪独曰世穷蹙垂将面缚建徳逺来助之此天欲两亡之也若固守武牢以军泛水不过二旬两寇就缚矣王然之贼遂平
