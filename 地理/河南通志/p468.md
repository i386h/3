<!-- { "loadSidebar": true } -->
　　汉范升为祭遵请諡疏【臣闻先王崇政尊美屏恶昔髙祖大圣深见逺虑班爵割地与下分功着禄勲臣颂其德美生则宠以殊礼奏事不名入门不趋死则酬其爵邑世无絶嗣丹书鐡券传于无穷斯诚大汉厚下安人长久之德所以累世十余歴载数百废而复兴絶而复续者也陛下以至德受命光明汉道褒序辅佐封赏功臣同符祖宗征虏将军颍阳侯遵不幸早薨陛下仁恩为之感伤逺迎河南恻怛之恸形于圣躬丧事用度仰给县官重赐妻子不可胜数送死有以加生厚亡有以过存矫俗励化卓如日月古者臣疾君视臣卒君吊德之厚者也陵迟以来久矣及至陛下复兴斯礼羣下感动莫不自励臣窃见遵修行积善竭忠于国北平渔阳西拒陇蜀先登坁上深取畧阳众兵旣退独守冲难制御士心不越法度所在吏人不知有军清名闻于海内亷节着于当世所得赏赐辄尽与吏士身无竒衣家无私财同产兄午以遵无子娶妾送之遵乃使人逆而不受自以身任国不敢图生虑继嗣之计临死遗诫牛车载丧薄葬洛阳问以家事终无所言任重道逺死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘俎豆可为好礼悦乐守死善道者也礼生有爵死有谥爵以殊尊卑谥以明善恶臣愚以为宜因遵薨论叙众功详按諡　法以礼成之显章国家笃古之制为后嗣法】樊凖荐厐参疏【臣闻鸷鸟累百不如一鹗昔孝文皇帝悟冯唐之言而赦魏尚之罪使为边守塞马不敢南向夫以一人之身折方面之难者选用得也臣伏见故左校令河南厐参勇谋不测卓而奇伟髙才武畧有魏尚之风前坐法输作经时今羌人为患大将西屯臣以为如参之人宜在行伍惟明诏采前世之举观魏尚之功免赦参刑以为军锋必冇成效宜助国威】陈蕃救李膺疏【臣闻贤明之君委心辅佐亾国之主讳闻直辞故汤武虽圣而兴于伊吕桀纣迷惑亾在失人由此言之君为元首臣为股肱同体相须共成羙恶者也伏见前司校尉李膺太仆杜密太尉掾范滂等正心无玷死心社稷以忠忤防横加考按或禁锢闭隔或死徙非所杜塞天下之口聋盲一世之人与秦焚书坑儒何以为异昔武王克殷表闾封墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉凶之效存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹巡狩苍梧见市杀人下车而哭之曰万方冇罪在予一人故其兴也勃焉又青徐炎旱五谷损伤民物流迁茹菽不足而宫女积于房掖国用尽于罗防外戚私门贪财受赂所谓禄去公室政逮大夫昔春秋之末周德衰微数十年间无灾眚者天所弃也天之与汉悢悢无已故殷勤示变以悟陛下除妖去孽实在修德臣位列台司忧责深重不敢尸禄惜生坐观成败如蒙采录使身首分裂异门而出所不恨也】蔡邕荐边让疏【伏惟幕府初开博选清英华髪旧德并为元龟虽振鹭之集西雍济济之在周庭无以或加窃见令史陈留边让天授逸才聪明贤智龆齓夙孤不尽家训及就学庐便受大典初涉诸经见本知义授者不能对其问章句不能逮其意心通性达口辨辞长非礼不动非法不言若处狐疑之论定嫌审之分经典交至检括叅合众夫寂焉莫之能夺也使让生在唐虞则元凯之次运值仲尼则顔冉之亚岂徒俗之凡材近器而已者哉阶级名位亦宜超然若复随辈而进非所以彰瓌伟之髙价昭知人之絶明也传曰函牛之鼎以烹鸡多汁则淡而不可食少汁则熬而不可熟此言大器之于小用固冇所不宜也邕窃悁邑怪此宝鼎未受牺牛太羮之和久在煎熬鬻割之间愿将军囘谋垂虑少加裁纳贡之机密展之力用若以年齿为嫌则顔囘不得冠德行之首子竒终无阿宰之功茍堪其事古今一也】晋孙绰谏移都洛阳疏【伏见征西大将军臣温表便当躬率三军讨除二防荡涤河渭清洒旧京然后神旂电舒朝服济江反皇居于中土正玉衡于天极斯超世之宏图千载之盛事然臣之所怀窃有未安以为帝王之兴莫不借地利人和以建功业贵能以义平暴因而抚之怀愍不建沦胥秦京遂令外敌交侵神州絶纲土崩之衅诚由道丧然中夏荡荡一时横流百郡千城曽无完郛者何哉亦以地不可守投奔有所故也天祚未革中宗龙飞非惟信顺协于天人而已实赖万里长江画而守之耳易称王公设险以守其国险之时义大矣哉斯已然之明效也今作胜谈自当任道而遗险校实量分不得不保小以固存自丧乱已来六十余年苍生残减百不遗一河洛丘墟函夏萧条井堙木刋阡陌夷灭生理茫茫永无依归播流江表已经数世存者长子老孙亾者丘陇成行虽北风之思感其素心目前之哀实为交切若迁都旋轸之日中兴五陵即复缅成遐域泰山之安既难以理保烝烝之思岂不纒于圣心哉温今此举诚欲大览始终为国逺图向无山陵之急亦未首决大谋独任天下之至难也今发愤忘食忠慨亮到凡在有心孰不致感而百姓震骇同怀危惧者岂不以反旧之乐賖而趣死之忧促哉何者植根于江外数十年矣一朝拔之顿驱踧于空荒之地提挈万里逾险浮深离坟墓弃生业富者无三年之粮贫者无一飱之饭田宅不可复售舟车无从而得舍安乐之国适习乱之乡出必安之地入累卵之危将顿仆道涂飘溺江川仅有达者夫国以人为本疾冦所以为人众丧而冦除亦安所取裁此仁者所以哀矜国家所宜深虑也自古今帝王之都岂有常所时隆则宅中而图大势屈则遵养以待会使德不可胜家有三年之积然后始可谋太平之事耳今天时人事有未至者矣一朝欲一宇宙无乃顿而难举乎臣之愚计以为且可更遣一将有威名资实者先镇洛阳于陵所筑二垒以奉卫山陵埽平梁许清一河南运漕之路既通然后尽力于开垦广田积谷渐为徙都之资如此贼见亡征势必逺窜如其迷逆不化复欲送死南北诸军风驰电赴若身手之救痛痒率然之应首尾山陵既固中夏小康陛下且端委紫极增修德政躬行汉文简朴之至治去小惠节游费审官人练甲兵以养士灭冦为先十年行之无使隳废则贫者殖其财怯者充其勇人知天德赴死如归以此致政犹运诸掌握何故舍百胜之长理举天下而一掷哉陛下春秋方富温克壮其猷君臣相与宏养德业括囊元吉岂不快乎今温唱髙议圣朝互同臣以轻微独献管见出言之难实在今日而臣区区必闻天听者切以无讳之朝狂瞽进説刍荛之谋圣贤所察所以不胜至忧触冒干陈若陛下垂神温少留意岂非屈于一人而允亿兆之愿哉如以干忤罪大欲加显戮使丹诚上达受刑诛虽没泉壤尸且不朽】唐郭子仪谏移都洛阳疏【雍州古称天府右陇蜀左崤函襟凴终南太华之险背负清渭浊河之固地方数千里带甲十余万兵强士勇真用武之国秦汉所以成帝业也后或处而泰去而亡者不一姓故髙祖先入闗定天下太宗以来居洛阳者亦鲜先帝兴朔方诛庆绪陛下席西土戮朝义虽天道助顺亦地势则然比吐蕃凭陵而不能抗者臣能言其略夫六军皆市井人窜虚名逃实赋一日驱以就战有百奔无一前又宦竖掩迷庻政荒夺遂令陛下徬徨暴露越在陜服斯委任失人岂先地非良哉今道路流言不识信否咸谓且都洛阳洛阳自大盗以来焚毁畧尽百曹榛荒寰服不满千户井邑如垆豺狼羣嗥东薄郑汴南界徐北绵怀卫及相千里萧条亭舍不烟何以奉万乗牲饩供百官次舍哉且地狭阸裁数百里险不足防适为鬭陛下意者不以京畿新罹剽蹂国用不足乎昔卫为敌灭文公庐于漕衣大布之衣冠大帛之冠卒复旧邦况赫赫天子躬俭节用宁出一诸侯下哉臣愿陛下斥素餐去冗食抑阉寺任直臣薄征弛役防隠抚鳏委宰相以简贤任能付臣以训兵御侮则中兴之功日月可冀惟时迈亟还见宗庙谒园陵再造王家以幸天下】请搜择河南河北江淮镇兵疏【朔方国北门西御强敌北虞猃狁五城相去三千里开元天宝中战士十万马三万匹仅支一隅自先帝受命灵武战士从陛下征讨无宁岁顷以怀恩之乱痍伤雕耗亾三分之二比天宝中止十之一今吐蕃兼吞河陇杂羌浑之众岁深入畿郊势逾十倍与之角胜岂易得耶属者敌来称四节度将别万人人兼数马臣所统士不当贼四之一马不当贼百之二外畏内惧将何以安臣惟陛下制胜力非不足但简练不至进退未一时淹师老地广势分愿于诸道料精卒满五万者列屯北边则制胜可必窃惟河南河北江淮大镇数万小者数千殚屈禀给未始搜择臣请追赴闗中勒歩队示金鼔则攻必破守必全长久之防也】韩愈汴州嘉禾嘉瓜疏【右谨按符瑞图王者德至于地则嘉禾生伏惟陛下道合天地恩霑动植迩无不协逺无不宾神人以和风雨咸若前件嘉禾等或两根并植一穗连房或延蔓敷荣异实共蔕既叶和同之庆又标丰稔之祥感自皇恩微茎何极于造化亲逄嘉瑞小臣喜遇于休明】李德裕论河阳事宜疏【右缘河阳奏事官髙从真到称十八日陈后遍山遍谷尽是贼军茂元兵力寡少颇似危急若贼势更甚便要退守怀州非惟损挫威声必恐惊动东洛皆由魏博未有阵战陈彦佐又隔深山所以并力南攻不得不虑自元和以来贼中用众皆取军寡弱处即并兵用力此处不敌后即移向他处计王宰排比已有次第倘遣全军便发救援河阳不止捍蔽洛京足以临制魏博如恐全军费损馈运计王宰必见先锋望今日降中使赐诏令宜发先锋五千人便赴河阳所冀免落奸计事几至切不可更迟如防允许望赐茂元王宰行敏诏处】皮日休请韩文公从祀疏【呜呼圣人之道不过乎求用用于生前则一时可知也用于死后则百世可知也故孔子之封赏自汉至隋其爵不遏乎公侯至于吾唐乃防王号七十子之爵命自汉至隋或卿大夫至于吾唐乃封公侯曽参之孝道动天地感神自汉至隋不过乎诸子至于吾唐乃旌入十哲噫天地久否忽春则平雷霆久息忽震则惊云雾久郁忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释傥死者可作其志可知也今有人身行圣人道口吐圣人言行如顔闵文若游夏死不得配食于夫子之侧患有不知尊先圣之道也夫孟子荀卿翼传孔道以至于文中子文中子之末降及贞观开元其传者醨其继者浅或引刑名以为文或援纵横以为理或作词赋以为雅文中之道旷百祀而得室授者唯昌黎文公之蹴杨墨于不毛之地蹂释老于无人之境故得孔道巍然而自正夫今之文人千百士之作释其巻观其词无不裨造化补时政繄公之力也公之文曰仆自度若世无孔子仆不当在弟子之列设使公生孔子之世公未必不在四科焉国家以二十贤者代用其书垂于国胄并配飨于孔圣庙堂者其为典礼也大矣美矣茍以代用其书不能以释圣人之辞笺圣人之义哉况有身行其道口传其文吾唐以来一人而已不得在二十贤之列则未可云典礼为备伏请命有司定其配飨之位则自兹以后天下以文化未必不由夫是也】
