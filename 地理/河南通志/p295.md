<!-- { "loadSidebar": true } -->
　　河亶甲城【在府城西北洹水南岸】戯阳城【在府城东二十五里左传昭公九年晋苟盈如齐逆女还六月卒于戯阳即此】韩郡城【在府城东北十里即汉以来韩郡治所俗名七里冈】相县故城【在府城西十五里隋开皇间安阳县治唐武徳中废西南又有零泉县故城】邶城【在汤隂县东南三十里纣子武庚所封地】魏将城【在汤隂县南十八里魏将晋鄙故垒即史记信陵君令朱亥椎杀晋鄙夺兵符处魏大本诗公子夺符处犹传晋鄙城仓皇趋赵境谈笑却秦兵古树旌旗影流泉刀斗声霸图销歇尽青史艳侯生】古荡隂城【在汤隂县治西北遗址在】爵城【在汤隂县东南三十里邶城上】魂城【在汤隂县东北隆化社按图经齐桓公娶衞女为媵道卒于此招魂之今有墓存周回二百歩高一丈】邺都北城【在邺镇东南齐桓公所筑汉置魏郡作都始于曹操水经注曰石虎城尽表饰以塼百歩一楼凡诸宫殿门台隅雉皆加观榭去邺六七十里远望之巍若仙居苻坚末慕容垂叛率师入之自是残毁唐张説诗君不见魏武草创争天禄羣雄睚眦相驰逐画擕壮士破坚阵夜接词人赋华屋都邑缭绕西山阳桑榆漫漫漳河曲城郭为墟人代改但见西园明月在邺傍高冢多贵臣蛾眉曼眼共灰尘试上铜台歌舞处惟有秋风愁杀人唐岑参诗下马登邺城城空复何见东风吹野火暮入飞云殿城隅南望西陵台漳水东流不复回武帝宫中人去尽年年春色为谁来】邺都南城【在邺镇东南邺中记云高欢以北城窄隘令仆射高隆之更筑此城掘得神大逾方丈其堵堞之状咸以象焉以漳水近城起长隄为防又凿渠引漳水周流城郭以造水碾硙云】将城【在临漳县项羽救赵使蒲将军渡三户于邺东北十九里作此城】污阳城【在临漳县西北二十五里水经云漳水东经梁期西北又经污阳城即此】古梁期城【在临漳县东北二十里】讲武城【在临漳县漳河北】临淇城【在林县南七十里故卫邑隋临淇县】营城【在林县北三十二里即古营地也其北又有故武城及葛城水经云漳水又经葛公城北而东流即此】磻阳城【在林县北八十里水经云漳水东经磻阳城北沧溪水入焉】淇阳县城【在林县南三十里隋开皇三年置大业二年废俗曰郎子城廖凤徴诗孤城寒日动清笳栗烈风前一望賖残堞夕阳迷古道近村枯树落栖鸦烟中红寺钟声出雪后苍山云影斜懐古最怜金学士断垣荒碣指黄华】利城【在林县东北二十五里唐有铁冶宋因之至和二年韩魏公以其在官无益劳民鼓铸因奏罢之】东古城【在武安县西南郝家庄里】西古城【在武安县西栢树里】阳邑故城【在武安县南三里隋开皇间分置武安县大业间省】赵简子城【在渉县北龙山社世传赵简子走晋阳灭智氏还故都经此筑为驻兵所】毛城【在渉县西四十五里即毛岭袁绍使武安长尹楷屯兵毛城通上党运粮处城址尚存】亳城【在内黄县西南二十五里按书殷有三亳防为北亳偃师为西亳谷熟为南亳皆殷故都防其北亳也中宗陵寝近焉】故殷城【在内黄县南一十三里殷王河亶甲居相筑此】柯城【在内黄县东北春秋叔豹防晋士匄于柯即此】牵城【在内黄县西南四十里左传防齐侯于牵城即此按牵城有二其一在濬县】太甲旧都【在古邺城西南太甲殷王也】永定废县【在府城东四十里本晋长乐县隋改尧城唐改今名宋省入安阳县】羑里城【在汤隂县北九里一名牖城又名防城北临牖水即文王衍易地也】浣衣里【在汤隂县境内晋侍中嵇绍死所绍遇害血溅御衣及事宁左右欲浣之惠帝曰此嵇侍中血勿去也因名其地为浣衣里】九华宫【在临漳县西铜雀台东北后赵石虎建宫以三三为位谓之九华梁沈约诗照耀三雀台徘徊九华宫即此】赤桥宫【在临漳县东南七里石虎自襄国至邺每舎輙立一行宫有安阳汤隂二宫又有临漳永乐梨围赤桥四宫皆在县界疑当时游猎宴息之所唐陆龟防诗花飞蝶骇不愁人水殿云廊别置春晚日靓妆千骑女白樱桃下紫纶巾】紫陌宫【在临漳县西北五里石虎建齐文宣因修为济口廵幸往来百官祖饯皆于此有桥亦名紫陌】高欢宫【在林县西二十里黄华山相传北齐高欢筑以避暑其址尚存】黄池别馆【在内黄县东南二十五里】清风楼【在府城内宋相韩琦建王岩叟有诗】披云楼【在临漳县治西南后赵石虎建南瞩城池绣栏凌云雕梁接露故曰披云】逍遥楼【在临漳县西南石虎建北望漳水极目嬉游洵逍遥之奇观唐宋之问诗逍遥楼上望乡闗緑水澄云雾间北去衡阳二千里无因鴈足系书还】玳瑁楼【在临漳县西南邺中记邺城之上有玳瑁楼纯用金银装饰悬五色珠帘白玉钩带内有防石床以玳瑁为甲文铺以十色锦绣褥故名】齐午楼【在邺都北城水经注曰石虎于北城上起齐午楼超出羣榭孤高特上】冲天楼【在林县西二十六里天平山上遗址尚存】紫金楼【在武安县北城上元大徳间建元左良弼诗紫金楼上望京都霄汉盈眸壮逺图建业九重红日近太行千里白云孤花开叶落时来往谷变陵迁树有无长啸一声天欲暝城头惊起暮楼乌】秦女楼【在内黄县东金堤上】抱螺台【在府城北园中有废台如抱螺基围盘曲而上故名宋韩琦判相州时辟而新之】休逸台【在府治北韩琦筑于居第后圃中琦诗有云草色且无归后怨禽飞同到倦时还宋欧阳修诗清谈终日对清樽不似崇高富贵身已有山川资胜赏更将风月醉嘉賔】飞僊台【在府治东宋杜纯筑台高十丈官僚公暇登以观望宛若飞僊】思古台【在府城内宋太守冯元建】铜雀台【在临漳县西魏曹操筑并金虎氷井三台相去各六十歩其上复道楼阁相通中央悬絶铸大铜雀高一丈五尺置之楼顶临终遗令施繐帐于上朝晡使宫人歌吹帐中望吾西陵后楼台俱毁土人掘地得瓦色颇青内平莹印工人姓名皆八分书砚谱云人得此瓦为砚贮水数日不渗宋谢朓诗繐帷飘井干樽酒若平生欝欝西陵树讵闻歌吹声陈张正见诗凄凉铜雀晚摇落墓烟通云惨当歌日松吟欲舞风人疏瑶席冷曲罢繐帷空可惜年将泪俱尽望陵中唐沈佺期诗昔年分鼎地今日望陵台一旦雄图尽千秋遗令开绮罗君不见歌舞妾空来恩共漳河水东流无重廻】金虎台【在临漳县西南邺镇曹操于台下筑渠引漳水入白沟其址尚存唐刘长卿诗漳水东流无复来百花辇路为苍苔青楼月夜长寂寞碧云日暮空徘徊君不见邺中万事非昔时古人不在今人悲春风不逐君王去草色年年旧官路宫中歌舞已浮云空指行人往来处】氷井台【在临漳县西南曹操建石虎于上藏氷三伏之日以赐大臣宋韩琦诗魏武当年嗜逸游高台虚筑土三丘百花辇路随苔合羣妓笙歌逐水流僣窃一时人已往奸雄千古史还收西山遗冢累累在衰草寒烟防度秋】鬭鸡台【在临漳县漳水东北五里曹植诗鬬鸡东郊道即此】戱马台【在邺都北城基高五丈列观其上石虎每讲武漳水上即升观以望之自于台上放鸣镝以为军骑出入之节】仰观台【在邺都南城东魏兴和元年与城同筑周围二十八歩高二丈六尺】演易台【在汤隂县北八里许相传为羑里城旧有文王庙】挂镜台【在林县西二十里黄华山冯栋诗阿母青鸾去不回人间指防説妆台夜深明月孤峯上疑是当年寳镜开】升仙台【在林县东南四里圣符山宋张长清上升处】烽火台【在内黄县北四里宋景徳间契丹犯大名声言将犯澶渊真宗遣杨延朗将兵御之兵屯于此筑台二丈夜置烽火契丹惮之呼为杨六郎遗址尚存】防盟亭【在府城北洹水之上楚项羽与章邯会盟于此后人置亭表其处】狎鸥亭【在府治北防机堂前宋韩琦诗亭压东池覆壊基园林湏喜主人归憩棠犹茂应存爱植栁堪惊近过围鱼泳藻间谙物性月沉波防发禅机羣鸥只在轻舟畔知我无心自不飞】观鱼亭【在狎鸥亭前宋韩琦诗雨后方池碧涨秋观鱼亭槛俯临流时看隐荇骈头戱忽见开萍作队游喜掷舟前翻乱锦静潜波下起□沤吾心大欲同斯乐肯揷筠竿饵钓钩】御书亭【在府治内东南隅韩琦第之后圃凡奉诏勅等书皆贮于此】广春亭【在府治东南宋杜纯建每嵗春前一日迎土牛于东郊至日鞭春于此明改为彰徳衞镇抚防】曲水亭【在府城休逸台北金王庭筠诗山隂禊事记兰亭珠玉琳琅照眼明曲水至今无好客一觞还自契幽情】翠微亭【在汤隂县宋岳飞诗经年尘土满征衣得得寻芳上翠微好水好山看不足马蹄催趁月明归】五松亭【在林县西南五松并生挺然可爱】乐山亭【在林县西旧龙泉观元时道人高道崇建王沂作记西临林虑望之歴歴可指故可乐也】环翠亭【在林县西天平山路尽十八盘此亭据岭上金杜瑛诗坐客终朝望眼西好山高与暮云齐鹤鸣鱼浦天风急鳌背仙宫海浪低千古地形雄妹土一川烟景胜耶溪歌声唤起凌波梦莲叶香深路恐迷】休休亭【在林县观音岩北珍珠帘下岩中栁仲记所谓水帘亭也】金翅亭【在林县天平山下南对歩虚坛羣峯耸碧至此分为两道若鹏翼垂天故名】览古亭【在林县黄华山下亭内有池濶数丈垒石成基焉】拥翠亭【在林县浄居院西一峯之半上则峯峦下即众木交映宋县令钱景允建后废】昼锦堂【在府治北宋韩琦以宰相判乡郡建于居第欧阳修记蔡襄书碑刻尚存琦第别有荣归虚心二堂其后曽孙肖胄守相又建荣事堂宋欧阳修诗白首三朝社稷臣壶浆夹道拥如云金貂争看真丞相竹马犹迎旧使君岂止轩裳夸故里已将钟鼎勒元勲不湏授简樽前客好学平津自有文】徳礼堂【在本府旧治内其西北有自公堂皆宋韩魏公判相郡时建其西有面山亭其东有见山台熙宁中知相州张宗益建又东有红芳亭元祐中知相州杜纯建其西北有燕申堂金太安中知府事丰玉珣建明洪熙元年即其故址建赵王府】忘机堂【在府治北宋韩建于居第后圃韩琦诗昔在懐章遂锦游壊亭曽复此亭头今归旧里藏衰拙更葺新堂便燕休前槛月波清涨夜后檐风竹冷吟秋伊余本是忘机者因立嘉名近狎鸥】求已堂【在府城内画锦堂东南金太和中知府事驸马乌库哩建】醉白堂【在府治北宋韩慕白居易之为人建于居第池上苏轼为之记其文载入艺文志内兹不复録】双桂堂【在汤隂县治东元尚书许熙载故居熙载仲子有壬季子有孚相继登进士其长子有恒构双桂堂以显其亲之教刘岳申有记】思贤堂【在汤隂县治东宋县令陆志去后民过志所尝舎者必徘徊慕焉后令张渐伯因命曰思贤】双堂【在邺都南城北史云高澄遇贼之时文宣盖在此堂史又言清河二年诏以城南双堂之苑建大总持寺则城东南皆有双堂矣】宻作堂【在邺都北城华林园堂周围二十四架以大船浮之于水为激轮于堂层层各异下层刻木为七人相对列坐一人弹琵琶一人击胡鼓一人弹箜篌一人搊筝一人振铜钹一人拍板一人弄盘并衣之以锦绣其节会进退俯仰莫不中规中层作佛堂三间佛事精丽又作木僧七人各长三尺衣以缯防堂西南角一僧手执香奁东南角一僧手执香炉而立余五僧绕佛左转行道每至西南角则执香奁僧以手拈香授行道僧僧舒手受香复行至东南角则执香炉僧舒手受香于行道僧僧乃舒手置香于炉中遂至佛前作礼礼毕整衣而行周而复始与人无异上层亦作佛堂傍列菩萨及侍卫力士佛坐帐上刻作飞仙循环右转又刻画紫云飞腾相映左转往来交错终日不絶并黄门侍郎博陵崔士颐所制竒巧机妙自古未有】白龙堂【在林县通桥东白龙潭上嵗有祭】虚粮冢【在汤隂县南门外晋惠帝北征屯兵于此筑冢千余周围以□覆之以示军食不乏故名】秦王堤【在林县一十里南接河内北至阳故老传云秦赵分界处也】鲧堤【在内黄县高一丈六尺厚二丈五尺汉书沟洫志曰内黄界中有泽方数十里环之有堤盖鲧所筑以捍孟门者也】石磴【在林县西黄华山】康乐园【在旧府治北宋韩判相州时所作韩诗名园初辟至和中思与康时众乐同一纪年光虽易老万家春色且无穷归来敢衒吾乡胜到此湏知旧邺雄病守纵疲犹强葺欲随民适醉东风】艾园【在汤隂县伏道社每年五月五日采取】西园【在邺县旧治北曹操所作曹植与王刘徐陈阮应皆以文学显时号建安七才子常防游赋诗于此魏曹植诗公子敬爱客终宴不知疲清夜游西园飞葢相追随明月澄清影列宿正参差秋兰被长坂朱华冒緑池潜鱼跃清波好鸟鸣高枝神飇接丹毂轻辇随风移飘飖放志意千秋长若斯唐胡曽诗月满西园夜未央金风不动邺天凉高情公子多秋兴更领诗人入醉乡】铜雀园【在邺都北城文昌殿西中有鱼池堂臯兰渚石濑左右有驰道西有三台并曹魏所作】华林园【在邺都南城按邺中记齐武成増饰华林园若神仙所居改为仙都苑北史魏收言武成于华林园中作元洲苑备山水台观之美疑即仙都也自周平齐之后并燬废此北齐之华林园非魏主芳所改芳林之华林园也魏华林园在河南府】清风园【邺都故事云后主纬以此园赐穆提婆于是宫无蔬菜賖买于民负钱三百万盖此园乃蔬圃也】武苑【在邺都北城魏武所筑引新河水入焉苑中有鱼梁钓台竹园蒲萄诸果魏都赋曰苑以元武陪以幽林缭垣开囿观宇相临硕果灌丛围木竦寻篁篠懐风蒲萄结隂回渊漼积水深蒹葭质雈蒻森丹藕凌波而的砾绿芰泛涛而浸潭】桑梓苑【在邺都北城外三里以地多桑故名石虎于三月三日及始蚕之日率内宫采桑】读书岩【在林县西黄华山金王庭筠读书处今慈明院有其遗像】圭塘【在府城西元许有壬别墅】青岩洞【在汤隂县西山半壁鸟道之上下临淇水悬崖千仞】玉女洞【在林县黄华山玉女峯】苍龙洞【在林县天平山烧香亭北洞门崖壁削立下临深谿】紫云洞【在渉县东南四十里】白玉溪【在林县高齐宫殿基西水乃龙口泉也山溪深寒坚氷积雪春夏不消邑人取氷鬻于市】栁公溪【在林县翫珠亭前松竹隂茂栁仲涂至此览溪山之胜徘徊不忍去山僧因名溪为栁公云】芙蓉池【在临漳县魏文帝诗乗辇夜行游逍遥歩西园双渠相溉灌嘉木绕通川卑枝拂羽盖修条摩苍天惊风扶轮毂飞鸟翔我前丹霞夹明月华星出云间上天垂光彩五色一何鲜寿命非松乔谁能得神仙遨游快心意保已终百年】铁镜池【在林县隆虑山王母墓侧每嵗遇旱山前居民祈雨多有应】武池【在邺北城武苑内魏武凿石虎时扬州献黄鹄泛于此池化为龟因名后为漳水冲决遂废】金华池【在邺南仙都苑九曲山下】涌碑池【在武安县西北定静岩下池畔有透影碑甘泉涌出】紫陌桥【在邺北城外即西门豹投巫处又慕容儁投石虎尸于此】石窦桥【在邺北城内水经注云魏武引漳水自城西东入经铜雀台下伏流东注谓之长明沟又从东南迳至东门下南北夹道支流引灌所在地亩东出石窦桥下注于湟中故魏武登楼赋曰引长明沟灌街里也】断金桥【在林县西二十六里天平山之层云壁西渡大涧则逗雪泉也自此入山路更峻絶王知思诗两山忽断处一石凌空驾谿壑深无底烟云时补罅】墨井【在府城详见山川】龙井【在汤隂县详见山川】文渊井【在内黄县学櫺星门前】魏徴宅【在府城内唐魏征所居后为睿宗潜邸】元文遥宅【在朱明门内南街次西文遥魏尚书】刘臻宅【在启夏门内臻齐仪同三司】唐元邕宅【在御史台南元邕司徒】斛律明月宅【在邺都北城今为南北斛律二村】韩宅【在府城内东南隅】汉夏馥栖隐处【在林县西北三十里寳泉岩前有石井许三礼诗云木苍苍拥石岩衣冠如在拜遗龛原因避地留清醒岂为全身恋翠函磵积氷霜余凛冽室容星月恣幽探当年土穴逃名者逊尔峯头饱夕岚】晋孙登石室【在府城西南四十八里仙人涧南】张仙翁丹灶【在林县南四里圣符山下故基尚存】后渠书屋【在府城明崔铣别墅崔铣诗新开数亩枕洹流拟卜幽居事静修三径菊松方可圃一川风月小宜楼茫茫宇宙人空老冉冉光隂嵗复秋千古斯文天未防著书端不为穷愁】宣武观【晋书载记曰石虎将讨三方诸州兵至者百余万太史令赵揽私于虎曰白鴈临太武殿庭宫室将空不宜行也石虎纳之临宣武观大阅而解严】如意观【按晋书载记石闵遣甲士三十执石遵于如意观即此】东明观【水经注曰石虎于东城上立东明观即此】鲁班门【在林县西北二十五里两山相去五十歩其中缺然如门】白藏库　乗黄廏【俱在邺都北城内西城下有屋一百七十四间魏都赋曰白藏之藏富有无限同赈大内控引世资賩积滞琛币充牣闗石之所和钧财赋之所底慎燕弧盈库而委劲冀马填廏而驵骏】邺镇【在临漳县西即旧邺县地属魏县城塜记狄灭邢衞齐桓公筑邺以衞诸侯六国时魏文侯以西门豹治邺而邺称治汉为县曹魏于此筑金虎台宋熙宁七年命天章阁待制曽孝寛察访河北奏废县为镇东临漳西安阳】伏道店【在汤隂县东十二里】古垒【在府城北一十里唐书肃宗命郭子仪与李光弼会九节度使兵围安庆绪于相州以子仪光弼元勲难相统制乃用宦官鱼朝恩为观军容使坐是师溃陆长源薛嵩收遗骸作大塜掩之曰万人塜】冯都垒【在林县南七十二里按水经云淇水东迳冯都垒即此】李靖堡【在内黄县西南三十里河村李庙今尚存】单雄信营【在内黄县北二十里李宻将单雄信尝驻兵于此营为土城有南北二门】韩陵碑【在府城东北一十七里韩陵山详见山川志】
