<!-- { "loadSidebar": true } -->
　　唐一行姓张氏读书不再即暗诵师事普寂禅师出家披剃于嵩山师尝设食于寺大会羣僧时有卢鸿一者道髙学富隠于嵩山因请鸿一为文赞美其会至日鸿一持其文至寺其师受之置于几案上钟梵既作鸿一谓普寂曰某为文数千言字僻而言怪盍于羣僧中选聪頴者授之寂乃令一行既至伸纸防笑止于一览复置几上鸿一轻其疎脱而窃怪之俄而羣僧会于堂一行歴阶而进抗音宣扬一无遗忘鸿一惊愕久之谓寂曰非师所能教也后受天台异人数学所着有大衍厯图及易诀一卷开元末灭度于嵩山
　　奘姓陈氏名纬缑氏人武德中住庄严寺受诸经论一闻不忘后徧游荆扬等州访诸道隣复还京辇贞观初求西域经至宾国道险不可过奘闭室而坐夕见一老僧授以心经一巻诵之因得坦途虎豹亦无迹遂至佛国得经六百余部以贞观十七年还太宗命住玉华翻译经藏麟德初告门人曰有为之法必归磨灭泡影形质何得久停行年六十五必卒至期果然色貌如常葬于白鹿原初往西域时手抚灵岩寺松枝曰吾西求佛教汝可向西而长若吾归即却东回使吾门弟子知之及去其枝年年西指约长丈余一日忽东向弟子曰吾师还矣乃西迎之果至至今称其松为摩顶松云
　　吕嵓字洞宾京川人号纯阳子天宝末三举进士不第游江湖间遇钟离子授金液大丹之术年五十道始成尝骑白鹿两过宜阳锦屏山俱有题咏今山上烟霞亭石刻存焉
　　自在禅师学道既成欲幽栖名山问于师师曰逢牛则止北行至嵩县南山问道或告曰此野牛岭也其牛据林莽噬人猎者亦不敢施机械尔孤行且止自在默然忆师语而进至岭果见野牛自在以法咒之牛驯伏遂跨以行语曰若到吾刹即止行至下云岩寺牛止自在曰此地虽佳而狭小更进之乃行至上云岩寺止自在曰可矣下牛趺坐而牛奔突直上后山絶顶跃入池中俄而云起昼晦有龙现形横腾东西两山之上自在祝云娑伽娑伽夙性未化见大法身惊徒众可仍归池中吾为说法于是龙敛形复入池中今嵒顶小池围丈曰龙池
　　邢和璞不知何许人善算心术凡人心之所计布算而知之卜居嵩颍间石堂山之洞着颍阳书三篇复能以法活死者文琐不载宋欧阳修作石堂山隠者诗以赠之见金石録
　　孙仙姑名不二宁海人马丹阳之妻受道于王重阳后从风仙姑游居洛六年忽谓弟子曰真师有命当赴瑶池遂更衣跏趺而化
　　元那罗西天菩萨也至正初至少林蓬头裸背跣足厨中作务数年至十一年红巾贼至少林僧乃持一火棍出变形数十丈独立髙峯贼见惊遁僧大呌曰吾那罗也言讫不见
　　南阳府
　　汉阴长生新野人明帝后之曾祖不好荣位专务道术闻马明生者得度世法乃求见于太和山中执役二十余年不懈乃偕入青城山立坛歃血以太清金液神丹受之丹成著书九篇白日飞升南阳公主下嫔王咸至绥和间王莽秉政谓咸曰国危世乱但当退而修身咸不能从公主遂于华山结庐精思丹道岁余乘云而去咸追之升层岭漠然无迹忽于岭上见遗朱履一双取之巳化为石后人名其峯曰公主峯
　　王乔河东人显宗时为叶令有神术每月朔望常自县诣台朝帝帝怪其来数而不见车骑宻令太史伺之言其至有双鳬从东南飞来乃候其至而罗之得双舄则四年中所赐尚书官属屦也每当朝时叶门下有鼓不击自鸣闻于京师后天下玉棺于庭前乔乃沐浴服饰寝其中葢自立覆葬于城东一夕土自成坟百姓为立庙祀之凡吏人有所祈祷靡不应焉
　　晋麻衣子姓李名和生而绀发美姿稍长厌世遂入终南山遇一道者授以道秘戒之曰南阳之间湍水之阳有山灵堂岩洞其旁神开汝乡汝则往之可以翕神功于苍茫麻衣往求之遇樵者导至其所居洞中十有九年义熙间大旱居民张奭率众请焉麻衣以无术拒之请者不辍一夕忽有少年十二人谓麻衣曰若再请但许之麻衣怪而诺之翼日雨果大至十二人复来拜曰吾属龙也上帝以师道业成勅令辅师行化耳刘宋大明初端坐而逝
　　陈永伯南阳人得淮南王七星散方试合服之二十八日忽然不知所在永伯兄子名増族年十七亦服之其父系其足闭宻室中昼夜守之满二十八日亦不知其所之本方曰服三十日而失其所在后人不复敢服服之者临去必有仙官来迎之但人不见耳
　　唐天然初习儒业将举进士道遇禅客曰选官何如选佛天然悟即谒马大师大师曰我子天然遇留即止后振锡南阳见山峦叠出方四顾之顷然见一老人云此大留二留三留之山也师因忆大师之言遂栖止之唐长庆中示寂丹霞观宝厯中諡知道禅师塔号曰妙觉云
　　五代法聪新野人八嵗弃俗至襄阳伞葢山白马泉筑室以栖梁晋安王来都襄雍乃造禅室见堂内有虎聪以手按其头虎即闭目伏地王因告境内虎灾聪即入定须防十七大虎至聪命弟子以布绳系颈而去自是无害所居夜有光明照数里不假灯烛年九十二端坐而化
　　宋景知常邓州人少从赵氊袄学道颜如渥丹太宗知其名召至俄辞去尝遇吕嵓时或语唐昭宗以来事殆数百岁或祁寒浴溪或大暑偃地有书生病惫常嘘酒饮之即能行所居夜神光满室卒举其棺甚轻开视惟衣衾有异香焉
　　张虚白邓州人通太乙六壬术留心丹灶遇异人得秘诀徽宗闻其名召管太乙宫恩赉无虚日官太虚大夫金门羽客出入禁中终日论道无一言及时事曰朝廷事有宰相在非予所知也金人尤重之忽一日语人曰某年月日吾化期也已而果然
　　张仙姑南阳人有秘术人有疾仙姑輙瞑目潜为布气攻之俄觉腹热如火鸣声如雷虽沉痼者无不愈徽宗常召至东都后不知所终
　　汝宁府
　　周任光上蔡人善饵丹卖于都市里间积八九十年面颜如数十岁赵简子聘与俱归常住栢梯山后不知所终
　　汉费长房汝南人为市吏有老翁卖药悬一壶于肆方罢輙跳入壶中市人莫之见独长房于楼上见之异焉因往再拜奉酒脯翁乃与俱入壶中惟见玉堂严丽防酒甘肴盈衍其中共饮毕而出后长房欲求道顾家人为忧翁乃断一竹杖悬之舍后家人见之以长房缢死葬之长房从翁入山授以秘术及归自谓去家旬日而已十余年矣家人谓其久死不信长房曰往日所葬但竹杖耳发棺视之果然初桓景常学于长房一日谓景曰九月九日汝家有大灾可令家人作绛囊盛茱萸系臂登髙山饮菊酒祸可消矣景如其言举家登髙山夕还见牛羊鸡犬皆暴死焉
　　晋许逊汝南人母梦金凤啣珠而生初名凤祥好射猎父尝诫之曰好勇不好学其蔽也乱曷逊志为学乎因改名逊字敬之折弃弓矢刻意为学博通经史及五行防纬之学莫不兼综尤好神仙修炼之术太康初举孝廉为蜀旌阳令岁饥尝点瓦砾为金役民于后圃俾得输负租为符咒以治疫疾活者甚众知晋室将乱即弃官归闻西安吴猛得至人丁义神方因往师之后遇日月二帝君授以净明忠孝大道并三五飞步斩邪之法得除上辽巨蛇豫章老蛟复作铁柱镇之水妖永絶精修日进道法益髙至宁康甲戌年一百三十六岁八月朔旦大会弟子告以冲举之期至十五日忽有羽葢云车自天而降与其弟子家属同时飞升鸡犬亦随去后于宋徽宗时复显异征政和间勅封神功妙济真君改观曰玉隆万夀宫有净明忠孝之道传于世
　　许迈字叔元逊从弟未弱冠时常造郭璞璞为之筮遇泰之大畜曰元吉自天宜学升遐之道后遍游名山采药服气乃改名元字逺游入临安西山着诗一十二首莫知所终
　　许穆迈从弟亦入华阳洞得道
　　应夷节汝南人生不喜茹荤性敏慧长游天台龙虎山师冯惟长得上清法栖于天台之道元院日诵黄庭大洞二经为人祈福数致感应忽一日沐浴入静凝神翌日解化是夕清香馥郁猿鸟悲鸣及就时但有空棺而已
　　宋褒信道人失其名与人较奕每局只负人一子后卒于褒信托后事于一村叟及数年村叟谋为改葬但见空棺衣衾而已留一诗云烂柯真诀妙通神一局曽经几度春自出洞来无敌手得饶人处且饶人
　　元杨道和上蔡人生而奇异有相人者见之曰此子仙风道骨非风尘中人及长弃俗修道居蔡之白云洞复值异人授诀要至元初忽白日翀举后有人见之淮上
　　明孙乐庵采药商山常于市化得柴薪运积邑东南崇国寺后山之巅一日坐柴薪中吐火化身火焰闪烁合掌端凝肺肝燎灼后有遇于涂者葢已脱去也
　　汝州
　　上古广成子轩辕时人隠居汝州崆峒山石室中黄帝造问治身之道答曰至道之精窈窈防防至道之极昏昏默默无视无听抱神以静形将自正必静必清毋劳尔形无摇尔精乃可长生慎内闭外多知为败我守其一而处其和故千二百岁未尝衰老乃授帝阴阳经帝恱乃命奏钧天之乐至今有台名曰钧天
　　周鬼谷子姓王名诩楚人尝入云梦山采药得道颜如童少今伊阳城东南八里有石洞存焉苏秦张仪尝受书于此三年辞去鬼谷曰二子轻松乔之永夀贵一日之浮荣惜哉鬼谷居人间数百岁后不知所之或曰嵩髙之阳城亦有鬼谷
　　晋张元化葛元弟子尝寓汝州之清溪观一日召道士周元亨曰吾化之后毋损吾躯既化元亨遵其命葬之后五年有汝卒戌于蜀者逢一道士于山峡间谓曰汝为我持此书与胡司马周尊师卒归投书二人开缄视之乃元化新札谢二人葬之厚也发棺惟故履存焉宋政和间封冲妙先生马丹阳法名元宝相传丹阳遇童子食自蒂怪而问之答曰香从鼻里出甜向苦中来豁然惊悟遂于此修道成真今城北街有丹阳观
　　唐贞禅师天元间驻锡风穴山尝习衡阳三昩其化大行一夕溘然示寂守宰李暠阇维之得舍利千粒明皇諡为七祖
　　明张三丰辽东人或云宝鸡人洪武初往来襄邓许颍之间尝居汝州链真宫人莫之识已而去又寓汴延庆观时大理卿王公宇为婴儿三丰过其里见而异之谓人曰此儿他日必贵显后果如其言天顺二年羽化于成都鹤鸣山诏封通防显化真人
　　陈州
　　上古宛丘先生失其名居宛丘故称宛丘先生服制命丸得道至殷汤末已千余岁以其方传弟子方若春服之亦三百岁视之如婴儿状彭祖师之受其方三首
　　许州
　　汉刘讽颍川人景帝时仕为公车司马已事司马季主得服日月精华之术晚归乡里脱形杖履而去李根许昌人有赵买者言闻其父祖已见根甚习及买见根时买已八十四岁而根之颜尚如年少有得根素所著书读之其自记云汉元封中学道于某以甲子记之已七百有余岁矣
　　禹州
　　汉上成公宻县人出行久而不还后归语其家云已得仙矣因辞去家人但见其举步渐髙良久怅望不及时陈实刘韶尝见其事而为人言之
　　郑州
　　金訾亘尝师丹阳马钰长春丘处机自号守真子人称訾仙翁游歴济南抵郑之钓台太和中大雪深丈余亘不出者已十余日人以为死除雪视之端坐凝然殊无寒馁色贞祐间兵破关陜军民恐惧亘曰无妨已而果然
　　陜州
　　周尹喜周大夫为函谷关令善内学隠德修行时人莫知之老子西游喜先见其炁知有真人当过物色而候之果得老子老子亦奇之为著书以授后与老子俱游流沙莫知所终喜亦自著书九篇号曰关尹子
　　汉河上公不知姓氏文帝时结庐河滨时帝好老子有未解者遣使问之公曰道尊德重非可遥问于是帝遂枉驾问之授老子章句二巻曰熟研此其疑自解今有河上公庙在陜州北唐人多有题咏在焉
