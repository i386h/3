<!-- { "loadSidebar": true } -->
　　宗赐隐士卢鸿乙还山制【昔在帝尧全许由之节缅惟大禹听伯成之高则知天子有所不臣诸侯有所不友遯之时义大矣哉嵩山隐士卢鸿乙抗迹幽逺凝情篆素隐居以求其志行义以达其道云卧林壑多歴年载传不云乎举逸民天下之人归心焉是乃飞书岩穴备礼征聘方伫献替式政理而矫然不羣确乎难拔静已以镇其操洗心以其流固辞荣宠将厚风俗不降其志用保厥躬防稽严陵未可名屈太原王霸终以病归宜以谏议大夫放还山岁给米百石绢五十匹充其药物仍令府县送隐居之所若知朝廷得失具以状闻】授崔隐甫河南尹制【三川作都四方取则任能而理求旧为先银青光禄大夫守太子宾客上柱国崔隐甫冠冕硕人朝廷伟量士林之秀公望攸归直而能温寛以济猛累践台阁备彰徳器辇毂之务风化所急镇兹雅俗俟彼正人宜受任于兼官俾重临于故府】
　　肃宗授李勉河南尹制【四方取则千里分圻实惟卜洛之都咨尔尹京之任御史中丞东都畿内观察使李勉才茂宗枝名惟公器风标自肃操履愈高智畧可仗于安危忠贞克同于休戚亲贤是赖中外必闻属肆觐观风三川展义来苏望切处剧才难实资模楷之良共缉保厘之政】
　　宪宗答杜兼谢授河南尹玺书【卿文通吏道学达政源凡歴官常辄阅绩効观能以授俾亚理于三川试可而迁宜专临其一府尽委封畿之政仍兼运漕之权岁时之问伫有劳効勉共尔职重副予怀】
　　文宗授裴休汴州节度使制【将相大臣内外迭任入奉股肱之寄出为藩翰之雄无爽具瞻式彰注意集贤殿大学士上柱国河东县开国子裴休气禀岳灵梦叶岩瑞威鳯孤翔于玉圃仙鹤独步于芝园学精典坟文纬邦国自掖廷对策谏列升班粉署擅贰卿之荣纶闵囘五字之对日司馈运整葺牢笼策尽每得于亲闻功庸必见于显効章程轨范歴试无差是用付以权衡宜承任委咨之逺畧炳然大纶四后协心万方系尔今百度有截庻绩其凝前时屡以疾辞犹烦卧理岂无优贤之道因遂由衷之意乃眷梁苑实为重藩荒大原于周疆接小沛于贡壤富庶将及惧勇无哗仁化已洽于一方清风渐扇于全境闭闗自固悬瞂不呜可仗台臣寘之静理尔其践厥位畅厥庸侯服既增相印不解辅弼莫系于逺迩声容暂间于朝昏敬哉戒之服我重命可汴州刺史充宣武军节度副大使知节度事兼亳州太清宫散勲封如故】
　　宋太祖幸西京诏【建鼎洛邑我之西都燔柴泰坛国之大事泛削平江表底定南方推率土之混同自上天之鉴祐内慙凉徳感是洪休得不罄以恭防申其告谢睠维京而四顾兆阳位于南郊豆笾陈有楚之仪黍稷奉惟馨之荐朕今暂幸西京有事于圜丘宜令有司各扬其职礼容仪卫典故在焉只事肃成无或烦扰诸道府不得以进奉为名辄有率敛凡在中外当体予怀】太宗除吕防正中书侍郎兼戸部尚书平章事制【天道无私日月星辰助其照皇王不宰股肱辅弼代其工所以端拱守成垂衣制理永建丕平之景运遐追三五之令猷其有业茂经纶才推谨厚参大政而已淹星岁秉至公而无舍寅昏宜颁出綍之殊恩俾正持衡之重柄爰择刚日特降命书推忠佐理功臣朝散大夫给事中叅知政事柱国东平郡开国男吕蒙正四气均和五行钟秀有济时之畧辅之以温恭挺命世之才守之以循黙爰覩舜旌之进善遂指魏阙以来仪临轩覩敏瞻之能射策见纵横之畧暨兹登用益着谟明公忠推社稷之臣凝重见庙堂之器眷兹大体久郁具赡屡宣作砺之功克懋秉钧之绩别锡褒功之美号仍陞驭贵之崇阶勲籍増荣井田加赋预列侯之峻爵同大利之计书顾优恩之在兹谅名器之无假于戏云从龙而风从虎今也其时启乃心而沃朕心必求诸道尔宜周旋庻政佐佑眇躬缓兹宵旰之忧翊我隆平之运同底于道岂不美欤】
　　真宗伊尹庙碑赞有序【始就于桀以劝人臣之忠后归于汤以济天下之难咸有一徳敷祐万方大节昭明嗣王服其训余庆不坠令子承其家旧礼攸存明祀斯享朕因驻跸永用怀贤聊复刻铭庶几旌善赞曰成汤之仁溥率来宾阿衡之忠天辅成功民难既平嘉谟实贞防室不衰大训可知苹蘩之祭传于永世金石之刻表予褒徳】赐陈尧叟诏【勅尧叟省所上表以赴河阳恋阙事具悉卿象纬储灵珪璋挺秀出符亭防入掌鸿枢正色立朝得大臣之体精衷奉上有良弼之称副彼民瞻居然国器而偶婴疾疢愿罢钧衡朕重违乃诚聿隆异数乃莅陪京之镇庶谐养素之心方戒途而有期遽削牍而来上倾输恳悃眷恋阙庭见爱君之愈深宜勿药之非晚览观之际骇叹良増故兹特诏】
　　仁宗授陈尧佐判郑州诏【朕纂绍丕图乂宁区夏务审求贤俾秉国钧其有当代天工鬰为时栋精练可以宁庻绩温裕可以范羣伦示倚毗于老成期缉熙于庶职朕志先定物论攸归载揆嘉辰告于庶位户部侍郎上柱国颍川郡公陈尧佐文惟高古器蕴洸和茂经世之逺猷蔼干邦之伟望早登荐于公府万外领于辅州山甫志在于将明陈宠性敦于周密宜正国台之重足调鼎味之和列书殿之崇资膺云台之美号宜封采地并有嘉焉入奉弼谐尤増属任教简易所以肃朝政脩名寳所以叙时材惟深博所以奉咨询惟方重所以镇浮竞择于中道经以大猷辅予冲赖于哲人于戏中枢之任庶务养成下以遂万物之宜上以増三阶之耀师任之重式副于具瞻股肱之良允为于国体祗服厥位勿替乃诚】命张中庸为开封府判官制【京师众大之居其俗具五方而诸侯所视法也号称难治盖自古记之为之尹者专用击断则网密俗敝崇之以寛则威信不立故当择精明疏通之人以叅其职兵部员外郎张中庸材剧而用博行脩而志坚处烦决疑必有余裕俾赞浩繁之政当适寛猛之中此乃根本之地尔惟钦哉】除富弼同中书门下平章事判河南府制【三台处中以裁万物之化四岳总外以牧黎民之蕃如山河之经九州如股肱之卫一体出处之际朕无间然具官富弼复贯有元蹈中弗勉学几圣而独至识造物之未形贵名起于三朝盛徳仪于百辟乡召从于列屏俾进翊于冡司为日尚新何恙靡已未及经邦之务遽陈避位之辞诏虽屡而莫囘章甫却而复至朕怃然自念嗟莫能胜既闵劳于政几其听遂于私佚建彼徐节以殿东郊守兹洛符以保西宅乃位鸿钓之贵尚优黄髪之行于戏不处成功专老氏荣名之畏其旋元吉要羲经履道之终虽弗从于吾游亦自保于而福】除文彦博司徒判河南制【秉国大钧絶席庙堂之上经时常武运筹樽爼之间维吾老成多所更践恳辞几务往殿近藩敷告于廷进畴厥位推忠协谋崇仁同徳经邦赞治守正保运亮节佐理功臣枢密使劎南西川节度管内观察使处置桥道等使开府仪同三司守司空检校太师兼侍中兼郡牧制置使行成都尹上柱国潞国公文彦博器质宏伟智谋靖深逮事祖宗早登丞弼周旋左右当四海之具瞻密勿枢机实万邦之为宪肆予缵御属在倚赖深惟注意之勤勉徇均劳之请眷言耆旧宜所褒崇増秩上公衍封真赋光华故里揭全晋之旌旄偃息名城壮陪京之屏翰出入中外始终显荣于戏进而论道经邦则必告嘉猷于后退而承流宣化则必下膏泽于民尔惟钦哉尚多受祉】
　　英宗封韩琦魏国公诰【王者绍景炎之序履皇极之尊永惟置器之艰属在佐王之畧睠夫上宰翼我先朝适及委裘之辰肆予奉瑁之始定策宗社贯心神明逮躬丕务之咨敢后元勲之奬首旉邦涣诞告朝伦门下侍郎兼兵部尚书同中书门下平章事韩琦器博而适时道闳而济物禀星辰之精粹防日月之休明歴宣外劳更倚二柄蹈夷险之一节寄安危之大机仰文考之知贤絶时髦而登用维召公之托尝闻顾命之言维汉相之谋终应大横之兆盖怀先见者识之邃决至虑者材之英天扶不抜之基神赞非常之辅是用进文昌之卿序正黄闼之台符隆以封爵之文益之户田之数以蕃尔宠以懋尔庸于戏天视靡私居饬有邦之畏民公曷戴一归厥后之仁念先猷之弗敢康顾成业之不司恃益经茂烈永佐昌】
　　神宗封富弼为郑国公制【秉箓膺图将继配天之大业铨时论道必资名世之元臣以言乎体貌则旧徳之英以言乎望实则羣材之表爰立作相宜莫如公丕昭宠数之殊孚告治朝之听中书门下平章事尚书左仆射昭文馆大学士富弼智资大雅徳懋硕肤学足以造圣人之微几足以通天下之变繇贤科之得隽摅逺业以奏功在仁祖时则首冠庙堂有弼谐九徳之美在英考世则再登枢府有折冲万里之谋庶绩已熙太平将洽属留侯之多病容裴度以为藩恺悌所宜神明自复方王家之不造固贤者之有为昔居亩而志犹在于爱君今处朝廷而义岂忘于忧国是用召从方守进拜元台仍左揆之旧班兼东台之茂秩爰田衍赋盟府易勲兹实异恩庸昭注意于戏上理乎天工则日月星辰以之顺下遂乎物宜则山川草木以之蕃近则诸夏仰徳以承流逺则四徼倾风以待命凡予欲治惟尔责成勉尽嘉猷用光丕训】
　　哲宗立皇后孟氏制【正家者义之先大昏者礼之本朕继体持盈侧身思永太母以万世为心命防宗事大臣以两极陈义请建坤仪载蠲吉日敷告大庭故侍卫亲军马军都虞睂州防御使赠太尉孟元孙女幽闲专静雅应柔则天作之合人谋协从可立为皇后】理宗改赐岳飞諡忠武诏【主尔忘身兹谓人臣之大节諡以表行必稽天下之公言申锡赞书追告幽穸故太师追封鄂王諡武穆岳飞威名震于华夏智畧根乎诗书结髪从戎前无坚敌枕戈厉志誓清中原谓恢复之义为必伸谓忠愤之气为难遏上心密契诏札具存夫何臣力主和议未究凌烟之伟绩先罹月之阴谋李将军口不出辞闻者流涕蔺相如身虽已死凛然犹生宜高皇眷念之不忘肆孝庙矜哀之备至亟还故官而礼葬颁赐庙号以旌褒建于先帝之时防以真王之爵既辨诬于累圣可无憾于九京然而易名之典虽存议礼之书未一始为忠愍之号旋更武穆之称朕获覩中兴之旧章灼知皇祖之本意爰取危身奉上之实仍采克定祸乱之文合此两言节其一意昔孔明之志兴汉室若子仪之光复唐都虽计效以或殊在秉心而弗异垂之典册何嫌今古之同符赖及子孙将与山河而并乆英灵如在茂渥共承可依前故太师追封鄂王特与赐諡忠武奉勅礲石牒到奉行】
　　元世祖命许衡为怀孟教授制【咨尔许衡天资雅厚经学精专诸凡讲论之间深得圣贤之奥受罚者恐陈君所短为盗者畏王烈之知所在向风允堪正俗可令于怀孟等处选防子弟俊秀者举归教育取作范模再令董子帷前有传受之弟子重使王通门下皆经济之名臣母丧斯文以弼予治】追封程颢豫国公诏【朕惟三千之徒莫先顔氏睠言往哲式克似之故河南伯程颢体备至和躬承絶学元气之防钟于独得圣人之道赖以复明系百世之醇儒岂追崇之可后爰搜盛典爵以上公于戏缅想徳容俨扬休而山立聿新礼命敷涣号以风行服此宠章益绵道脉】追封程頥洛国公诏【朕惟孟氏以来千有余嵗不有先觉孰任其承故伊阳伯程颐本诸躬行动有师法谓初学入徳始乎致知格物谓随时从道在乎观象玩辞遗书虽见于表章异数窃稽于封册胙之大国庸示褒崇于戏规矩准绳庶有存于矜式山龙黼黻匪徒侈于仪章懋相人文以对休命可追封洛国公主者施行】
