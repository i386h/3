<!-- { "loadSidebar": true } -->
　　赵文深字德本宛人少学楷初仕元魏为大丞相府法曹参军文深笔势雅有钟王之则当时碑牓皆文深及冀隽而巳入周太祖以书纰缪命文深与黎季明沈遐等依说文及字林刋定成一万余言行于世天和初路寝成文深以题牓功増邑二百户除赵兴郡守
　　隋乐运字承业淯阳人少好学涉猎经史开皇初为广州滍阳令转毛州髙唐令歴二县并有声绩运常愿处一谏官从容讽议而性讦直为人所排抵遂不被任用乃发愤録夏殷以来谏争事集而部之凡四十一卷名曰谏苑上之文帝览而嘉焉
　　唐韩思彦字英逺南阳人髙宗时举下笔成章志烈秋霜科授监察御史昌言当世得失巡察剑南益州防蜀大饥开仓赈民然后以闻玺书褒美髙赀兄弟相讼累年不决思彦勅厨宰饮以乳二人悟立请辍讼至西洱河诱叛蛮降之后太白昼见劝帝修德以答天谴帝让中书令李义府曰八品官能言得失而卿冐富贵主何事耶义府乃与诸武共谮思彦出为山阳丞初尉迟敬德子姓陷大逆思彦按释其寃至是赠黄金良马不受至官阅月自免久之复召为御史歴内外徙苏州録事参军罢客汴州有张僧彻者庐墓三十年诏表其闾思彦为颂僧彻餽缣二百不受固请乃受一疋命其家曰此孝子缣不可轻用上元中复召见武后以思彦在官诋外戚出为贺州司马
　　韩琬字茂贞南阳人思彦子中宗朝举文艺优长贤良方正科拜监察御史上言国之安危在于政政以法暂安焉必危以德始不便焉终治书入不报出监河北军兼按察使先天中赋绢非时于是谷贱缣益贵人多徙亡琬曰御史乃耳日官知而不言尚何赖又言须报则已甚移檄罢督乃闻诏可官至殿中侍御史
　　张建封字本立南阳人少喜文章慷慨尚气苏常盗起代宗诏李光弼往讨建封请前谕贼可不须战因到贼屯开譬祸福一日降者数千人由是知名授左清道兵曹参军擢监察御史德宗朝累迁徐州刺史李希烈使悍将攻不克拜御史大夫徐泗濠节度使检校尚书右仆射久之来朝召见延英殿宠遇异等比还镇帝赋诗以饯在徐十年一军大治卒赠司徒
　　赵宗儒字秉文邓州人贞元中进士累官翰林学士时父骅迁秘书少监德宗欲宠其行使一日并命累官吏部尚书以司徒致仕
　　范传正字西老顺阳人父惀户部员外郎传正宪宗朝举进士授集贤殿校书郎拜监察侍御史歴歙湖苏三州刺史以政事修理闻于朝擢为宣歙观察使改光禄卿卒赠左散骑常侍所着西陲要畧三巻
　　朱葆光南阳人朱温簒唐葆光与唐旧臣颜荛李涛辈挈家南渡寓潭州每正旦冬至必序立南岳祠前北望号恸殆二十年后涛北归葆光遂家于衡子昻有隽才读书至万卷仕宋累官翰林学士澹于荣利进退以礼有集三十卷
　　宋王仁赡唐州人少倜傥建隆初授武德使出知秦州累迁大内部署加检校太傅时近臣戚里遣人市竹木秦陇间联巨筏至京师所过关渡矫称制免既至厚结有司悉官市之倍收其直仁赡宻奏禁止之后坐事责授唐州防御使
　　贾黯字直孺邓州人仁宗朝擢进士第一累官给事中权御史中丞尝论韩琦富弼范仲淹可大用又引吕诲为御史防被疾以翰林侍读学士出知陈州未行卒赠尚书礼部侍郎初黯母陈归宗继母史在堂后迎陈归二母不相善黯能安以事之黯修洁自喜在朝数言事人称其直
　　周湛字文渊邓州人举进士甲科仁宗时累迁太常少卿直昭文馆为江淮转运使湛治烦剧能得其要所至条上利害前后至数百事天资强记吏胥满前一见輙识其姓名拜谏议大夫知襄州以忤夏竦徙知相州未几卒湛善弩矢虽隔屋亦中的
　　元刘整字武仲邓州人沉毅有智谋善骑射仕宋制置使孟珙攻金信阳整为先锋克之累迁泸州军事为吕文德所忌遂附元授防府行省安抚使歴拜镇国上将军都元帅进河南行省参知政事加中书左丞卒諡武敏
　　孙嗣邓州人善骑射倜傥不覊金末兵至集乡兵据守武当元初归附以平乱功累官至蕲黄道宣慰使卒追封乐安郡公諡武康
　　王明嗣字伯昌舞阳人擢进士第官至翰林国史院编修迁国子司业博学多才有声于时
　　张寛字子裕舞阳人举进士为国子伴读寻迁阳府尹有廉能声累官都水屯田使名冠当时白景亮字明甫南阳人明法律善书算至正间以南恩知州迁阳府尹有惠政奏最于朝特授衢州路总管兴学校儒风大振缙绅称颂焉性廉介勤苦自奉甚薄妻尤俭约部使者上其状特诏褒美赐以宫锦改台州路总管卒于官
　　西汉杰叶县人累官至礼部尚书封南阳郡侯王琦字景韩邓州人博学有文与姚燧为亲友累官至广西廉访使声誉大振
　　成遵字宜叔邓州人防敏悟读书日记数千百言初以国子生见虞集曰适观生文今见生貌公辅器也元统初举进士累迁至中书左丞每参大政决大议持正不阿为众所服所着有奏议塞责藁并文集传于世
　　王仪字子礼邓州人天资明敏力学不倦累官至西台御史中丞所着有文集若干巻
　　李友端邓州人隠居不仕表仪乡里有女择配见富珠哩翀曰此佳士也遂以女妻之郡大姓李氏集书万巻建书院延友端诲子弟从者甚众以夀终门人私諡曰贞隠先生
　　智受益邓州人以善书负时望至元中擢荆湖行省都事征交趾转行省郎中计度餽饷歴迁宣慰副使练习事物吏不能隠及为潭岳总管郡人大恱豪纵者避去庭无留事赐金虎符进两浙运使李威字希哲邓州人天资严重刚毅不挠元末领毛葫芦兵为陜西干州金牌总帅后与主将不合弃官归尚义乐施乡人感化家范整齐子弟肃然夀八旬卒子孙多至显官
　　明唐俊南阳人诚信廉介始终不渝洪武初授兵马指挥拜监察御史持部使者节参预戎机以政事著称超拜福建右参政
　　郑刚南阳人天资英迈质直无伪家贫嗜学洪武中释褐胄监署广西布政使事累官工部右侍郎恭慎小心为时所重持节巡视江淮卒于官洪熙初赠工部尚书制称其资禀纯实蹈履清慎险易之际一心不渝
　　赵安叶县人洪武中以礼部主事权知池州府剸繁治剧卓有政声
　　宋江唐县人洪武中举人材知祁县事廉慎有为以才行超卓拜监察御史执法不阿不避豪势擢知南雄府以内艰去未几夺情起为金华知府政尚清简为时所重
　　张鹏飞唐县人初名九万洪武二十年以耆宿徴诣京师奏对称防遂赐今名字以九万授户部郎中廉勤清谨时有里商餽鸭卵者强其家人受之鹏飞怒诣朝自劾上笑曰张郎中何乃至此赐钞二十贯以旌其廉仕平凉知府
　　李新字克明内乡人天性刚直洪武末由太学生任兵马指挥歴监察御史振举宪度转工部郎中能声益着官至户部右侍郎
　　王礼邓州人永乐中以乡举入太学擢知大兴县寻转兵马副指挥以勤能著称歴户部主事南京刑部郎中以绩最陞贵州布政司参政后引疾致仕
　　焦宏字克明叶县人永乐辛丑进士累官户部右侍郎督饷于麓川事竣还京便道过家卒宏为御史时按贵州平反疑狱全活者数百人为江西按察司副使时理寃禁击强扶弱善良赖之及为布政使德政尤多弟寛亦举进士歴官监察御史以平苗功迁陜西布政司参政卒于官
　　李贤字原德邓州人宣德癸丑进士官吏部郎中景泰初上正本十策陈敬宗称为至论累陞兵部侍郎英庙复辟召入内阁进吏部尚书兼翰林学士时言官论石亨辈僣横亨辈入愬以为贤主之遂下诏狱是日有风雷雨雹之变诏释之寻复其官尝因孛罗攻大同上安边五事又以鼓妖上恤民十事多见采行宪庙登极进华盖殿大学士未几以忧去诏夺情复任贤数辞不许逾月疾作卒赠太师諡文达所着有古穰集若干巻
　　李震南阳人正统初任指挥使尝从征兀良哈及贵州等处以功累陞都督同知成化间清水盗发震帅师平之斩俘万八千五百有竒后封兴宁伯坐忤汪直免官
　　李坚唐县人正统戊辰进士授翰林院庶吉士拜监察御史时上求翠羽于诸省坚上章止之坐是外补桐庐知县兴学劝农抑强弭盗建立义仓积谷万石徧设乡学以教童防坚尝畜马于任产驹一及归留之至今民颂其清
　　王鸿儒字懋学南阳人成化癸卯乡荐第一丁未举进士歴官山西佥事提督学校孝宗尝谕刘大夏曰王鸿儒他日可大用大夏对曰此人才行不易得诚如圣谕累官南京户部尚书卒諡文庄所着有凝斋集若干巻
　　王鸿渐南阳人鸿儒同母弟治庚戌解元嘉靖癸未进士初守庐州蝗不入境后徙苏州力除积累官山东右布政使
　　柴升字公照内乡人成化丁未进士授兵科给事中治庚戌应诏言十五事明年山东河南水旱复疏四事切中时艰上皆嘉纳之累迁副都御史总制三边宣示威德敌不敢犯转吏部侍郎歴南京礼工兵部尚书致仕正德间言官屡荐不起世宗即位特赐玺书存问卒赠太子少保
　　卫道字正夫叶县人正德甲戌进士授武昌府推官有治迹徴为南京刑科给事中防武庙南巡道抗疏请回銮词极恳切上嘉纳之累官南京刑部右侍郎清直之操终始不渝致仕卒子东吴嘉靖庚戌进士
　　杜谦裕州人嘉靖丙戌进士知宜兴县当财赋之冲力为厘剔一时积俱清陞工部主事以诗名许评字公甫内乡人嘉靖乙丑进士歴任陜西参政先知莱州时有势恶杀人逃之京师具疏开河以便漕运葢巧诈以图掩罪也上可其奏命官同至莱评即逮之白于朝以张法纪合郡为之震慑王汝鲁南阳人鸿儒孙隆庆戊辰进士仕歴一州两倅一府两臬振纪扶纲皆有政绩
　　王文炜南阳人选贡永宁知府时交趾父子争国勅令炜持诏往谕能不辱君命焉
　　陈民志泌阳人万厯壬辰进士初授中书擢吏部考功司主事衡鉴一秉至公后以河患特简工部郎中有明文粹行世
　　王九畴字叙吾邓州人万厯已酉举人任华阴县自潼关以西植杨栁数万株行人终日在栁阴中时比之江东其惠政百姓犹歌之
　　彭凌霄淅川人万厯甲辰进士翰林院庶吉士歴詹事府正詹居官二十四年节操端谨始终如一因加协济力争于当道得捐其半邑人至今思之
　　张美含字哲显裕州人崇祯戊辰进士初任夏县继任凤阳歴官户部郎中俱有显绩以母老请终养归流冦攻裕美含负创防母突围出走襄阳时左良玉拥兵屯襄郡美含诣帅府请兵良玉不应美含抚膺悲愤金疮逬裂卒郧抚王永祚为营葬岘山下
　　李永茂字孝源邓州人崇祯丁丑进士初授濬县令廉敏有为赈饥防士盗发督兵捕夺回被俘子女悉遣还其亲党又为营建石城濬人咸颂其德寻擢兵科庄烈帝特赐联曰豫南国士无双河北循良第一凡奏请蠲免及治河平贼三十余事复以奉先殿灾弹首辅罪辩同官熊开元姜采寃时论韪之
　　皇清许惟清字仲如内乡人明万厯癸卯举人子宸贵诰赠奉政大夫清弱冠即领乡荐奉亲孝事兄恭明季流冦七经内邑清毁家纠众登陴固守城赖以全冦退人乏粟出资赡助多所全活
　　国初辟松云馆下帷授徒讲求伊洛性命之学顺治九
　　年祀乡贤
　　许宸字素臣内乡人明崇祯庚辰进士顺治二年授镇江丹阳令时
