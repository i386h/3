<!-- { "loadSidebar": true } -->
　　徐作霖字霖苍商邱人少頴异为文峭岸不羣崇祯庚午乡试第一甲戌防试对策言甚切直主司抑置副巻壬午恊守东门城破骂贼而死
　　吴伯裔字譲伯商丘人崇祯丙子举人以诗文名世着有墙东燕游等草壬午流贼陷城殉难死时有杨□王风普李明俱以孝廉殉难张儒由举人任威县知县亦同时死难
　　刘伯愚字千之商丘人孝廉格子幼颖异读书过目不忘明末文体诡谲支离伯愚守其家学力追先正一时雪苑有吴侯徐刘之目盖谓吴伯裔侯方域徐作霖及伯愚也流贼陷城投井死
　　沈试商邱人大学士鲤孙官工部郎中壬午城溃被执骂贼死
　　侯执中字觐宸商邱人光禄寺署丞城陷不屈死侯忻商邱人中书科舍人城陷殉难
　　熊应吕归徳卫指挥流冦攻围应吕缒城出战父子俱死
　　蔡浩归徳卫指挥任汝宁守备告归崇祯壬午寇至偕子东守城浩力战死之东被贼不屈贼割其耳鼻骂益厉截去八指被磔死
　　贾之琯归徳衞指挥城陷不屈死妻许氏抱二女投井死
　　杨心赤归徳卫千户领兵御贼战败被磔死同时殉难者有指挥梅振英张鸿光千戸刘璿玑董文玺归徳卫千户流冦围夏邑文玺救援阵亡赠都司佥书入褒忠祠
　　梁渚柘城人任延川令回籍流冦肆掠渚被执不屈见杀
　　邢熿字照中柘城人新城训导城陷殉难死唐字节玉睢州人崇祯丁丑进士知开州有惠政后补定州婴城固守城溃不屈死妻蔡氏从死赠叅议廕一子入监
　　翟三策字献明宁陵人诸生崇祯末流冦至投学宫井中死其守城被执死难者有官生田国頼等城溃骂贼死者诸生李景华宋鼎延等起义兵击贼力竭殉难者诸生宋熙陈敏陞及田养成张鳯翀陈养质等各详府县志
　　廖生柘城人值闯贼破城夫妻同投缳死二子二女亦皆缢死
　　张瑾夏邑人崇祯十三年流冦突至瑾率众捍御贼引去后日贼复集大众来攻邑人惶惧瑾曰贼忌者独我耳挺身出喻以大义被执廹之降骂不絶口遂遇害邑人立石墓前
　　国朝雍正六年　旌表入忠义祠
　　皇清任佐君号修公鹿邑人明贡生性倜傥不羣顺治二年任广徳州同知值土冦作乱被执不屈死
　　诏恤其家白金二百两州人收葬西山建祠于祐圣阁
　　旁
　　陈武字助寰睢州人武举顺治二年
　　王师下河南至睢州命武随征累功署广东叅将贼帅李定国犯髙州城陷招降不屈自刎死予祭葬廕子瀛拖沙喇哈番
　　侯宪武字韬六永城人诸生授江南绩溪县令土冦破城死之予祭葬赠按察司佥事
　　刘超鳯字元修商邱人顺治辛丑武进士官福建诏安营守备讨搜卒乗训练有方耿精忠叛超鳯不屈自刎死以子官统贵赠西安右翼汉军副都统康熈四十三年祀乡贤
　　赵邦试柘城人由将材授福建兴化镇标中营守备陞福建同安镇标右营游击恢复海澄县取厦门金门渐山等处一十九寨议叙授左都督给一等拖沙喇哈番康熈二十二年随征澎湖战死
　　赐防廕子琅承袭拖沙喇哈番
　　彰徳府
　　汉杜乔字叔荣林虑人少为诸生举孝廉辟司徒杨震府稍迁南郡太守转东海相入拜侍中汉安元年使狥察兖州还拜太子太迁大司农建和元年代胡广为太尉与梁冀忤冀甚衔之时太尉李固见废内外丧气羣臣侧足而立惟乔正色无所囬挠由是朝野皆倚望焉在位数月以地震免卒与李固并为梁冀所害暴尸城北乔故吏杨匡上书请乔骸骨梁太后义而许之乃得殡殓归葬
　　隋尧君素汤隂人初炀帝为晋王时君素以左右从及即位累迁鹰击郎将大业末盗贼蜂起人多流亡君素所部独全后从屈突通拒唐兵于河东通引兵南遁以君素有胆畧署领河东守及通军败至城下劝君素降君素责以君臣之义通慙而退时围甚急行李断絶君素乃为木鹅置表于颈具论事势浮之黄河防流而下河阳守者得之达于东都越王侗见而叹息于是承制拜为金紫光禄大夫密遣行人劳之终以抗节为左右所害唐贞观十二年赠蒲州刺史
　　唐王同皎安阳人曽祖寛仕陈为驸马都尉及陈亡徙居河北长安中同皎尚太子女安定郡主拜典膳郎与桓彦范等谋诛二张中宗复位擢右千牛将军封琅琊公郡主进封公主拜同皎驸马都尉迁光禄乡后为武三思所诬遂遇害及太子重俊诛三思天下共伤同皎之不及见也睿宗立诏复官爵谥忠壮
　　宋韩浩安阳人魏国公孙以奉直大夫守潍州建炎二年敌人攻城浩率众守御城陷力战死之岳飞字鹏举汤隂人少力学好左氏春秋孙吴兵法宣和四年始从宣抚刘韐军自起小校为大将与金人无嵗不战战必大克中间翦灭巨寇削平内难飞功为多是时二帝北狩中原巨盗起各拥众数十万蟠结岭表襄汉滋蔓江淮湖湘间飞次第翦平之建炎四年破李成降张用绍兴二年破曹成成走宣抚司降三年殱固石洞贼彭友降其众四年大破金人及李成于郢襄五年馘杨么破其众数十万七年入见行在数论恢复之畧帝曰中兴之事一以委卿飞遂鋭意恢复十年金攻拱亳飞分遣诸将出击而自以其军长驱取中原大破敌拐子马万五千骑已复连战大破之太行忠义两河豪杰皆期日兴师旗帜悉以岳为号中原大震飞遂进军朱仙镇距汴京四十五里而军河北民餽运相望焚香迎者盈路自燕以南金国号令不行乌珠至欲弃汴以避之其禁卫龙虎大王等皆宻受旗牓自北来降大将韩常欲以五万众内附飞大喜语其下曰直抵黄龙府与诸君痛饮尔方计日渡河而十二金字牌一日至召飞还飞愤惋泣下东向再拜曰十年之功废于一旦遂班师民遮马恸哭乞留飞涕泣取诏示之哭声震野从而南者如市飞归竟为秦桧诬害敌人闻其死皆酌酒相贺淳熙六年諡武穆嘉定四年追封鄂王改諡忠武五子云雷霖震霆
　　岳云汤隂人飞养子年十二从征数立竒功每战手握铁椎八十觔先诸军登城襄汉平功在第一迁武翼郎颍昌大战出入行阵体被百余创甲裳为赤以功迁中州防御使终左武大夫提举醴泉观为秦桧所诬与飞同时死年二十三孝宗初赠安远军承宣使
　　姚兴相州人以武功累迁荆湖南路兵马副都监绍兴中敌人渝盟兴都统王权麾下遇金兵五百骑于庐州之定林与战却之又遇金人于尉子桥兴手杀数百人时权奔仙宗山严兵自卫兴告急数不应初李某者尝有私恩于权因得出入军中窃权旗帜遗金人至是金人立权旗帜以悮兴兴徃奔之父子俱死焉诏赠容州观察使立庙战所赐额旌忠禧初赐諡忠毅
　　陈寅渉县人父咸举进士为利州路转运判官时吴曦反称蜀王咸不受伪命自髠其髪朝廷嘉之擢为寳谟阁侍制寅两举进士后以父廕补官知西和州时北兵入邉民徙他郡寅防财结义士坚守昼夜力战援兵不至城陷妻子俱死寅望阙号泣再拜仗劒自尽诏赠朝议大夫文华阁待制諡襄节
　　元韩心渊武安人以文学征入国子监至正间任衡水县尹以徳化民蝗不入境后调眞定县尹防贼扫地王作乱心渊与子某拒守城陷父子俱死之刘以忠字恕夫汤隂人至正十八年刘福通侵河朔以忠避地林县鹿岭山为羣盗所袭重其名请以为主拥坐磐石众贼罗拜于前以忠叱曰我沗读数行书不能为国讨贼反腼顔附贼耶遂以头触石血流满靣贼度其志终不可夺遂刺杀之
　　明孙好古字太愚汤隂人万厯戊戌进士授蒲州守累陞川东叅政迁广西右布政未行适征发土司兵北援当事者持之急奢崇明遂与众为乱刼杀抚道而好古适在客馆大骂诸叛贼遂遇害事闻赠大理寺卿廕一子世袭正千户
　　王三宅字六如内黄人由乡举任防阳司李继任重庆奢酋倡乱被执至死骂不絶口赠尚寳司卿尚大伦字崇雅安阳人崇祯辛未进士授安肃知县邑当孔道且新经兵火招集抚循民咸乐业以盗逋未获解任补宣府推官迁刑部主事陞郎中狱有太学生白梦谦以义愤疏捄黄道周一案奸党欲置之死大伦立持之以为法尽矣若欲其死死之可也何必鞠讯为哉忤当事意遂罢归后死流寇之难
　　杨道升字伯兴安阳人由嵗贡为陈留训导时流贼至道升分守城北贼众力攻城陷道升手刃数人殒于城上贼退后死者坌积家人莫辨其遗骸招魂瘗之
　　陈治邦临漳人天啓甲子武举以战功累官游击将军时中州流冦煽乱治邦每战輙胜崇祯十一年擢宻云左翼叅将召对赐宴御书敢战之将四大字于旗以荣之后巡抚王汉重其才题授协镇叛将刘超据永城治邦率众攻之折股被执不屈死
　　王深泽林县人崇祯中以嵗荐授唐县教谕摄县事值闯贼攻城督民守御城陷被执贼呵之跪深泽大骂贼怒裂其尸
　　国朝顺治十年
　　题请祀名宦祠
　　陈鼐字巩川林县人守御所百户崇祯十五年叛将任国竒大掠水冶镇鼐赴敌被执驱至城下欲因鼐以袭林鼐厉声曰吾恨不手刃若属肯卖城乎大呼城上戒严贼怒杀之邑以有备获全司五教字敬先内黄人以明经知城固县时贼帅田见秀拥众攻城五教以大义激士民固守阅四日力尽城陷被执贼帅逼之跪厉声曰朝廷命官肯为贼屈耶索印曰印已还天子贼怒遂遇难魏行闻汤隂人同知大本子为诸生慷慨仗义崇祯末流寇充斥题授都指挥使战死同邑有李进福者能防财结客与贼战二昼夜亦为贼所毙王恩锡武安人倡率乡勇杀贼中流矢死又范希臯安守己李日华皆血战死渉县嵗贡李国治庠生李日新皆抗贼死节
　　皇清司九韶字仲文内黄人由嵗贡任山西潞安府推官值大同姜逆之乱全省震动九韶被执不屈贼防系宻室九韶啮指血作书请援师贼觉遂遇害赠山西按察司佥事廕子入监康熈五十三年祀乡贤
　　李埙字士调汤隂人顺治辛丑进士任福建尤溪令善催科勤训课遭耿逆之变婴城固守为伪将符天培所擒不屈死妻傅氏自缢事闻赠福建按察司佥事傅氏赠宜人廕子耕以知县録用于康熈三十五年与福寕总兵吴景福等共九员立祠福州西门外春秋致祭雍正三年
　　题
　　卫辉府
　　商比干纣诸父见箕子谏不聼而为奴曰君有过而不以死谏则百姓何辜乃直言谏纣纣怒曰吾闻圣人之心有七窍信有诸乎遂杀之刳视其心
　　周演卫人初授君命于外未返狄人逐卫懿公于荣泽见杀尽食其肉独舍其肝演使还报于肝所辞毕呼天而号尽哀而止曰若臣者独死可耳遂自剖出其肝以内懿公之肝乃死
　　孔逹卫人初晋之以卫救陈也讨焉使人弗去曰罪无所归将加而师孔逹曰茍利社稷请以我説遂缢而死卫人以説于晋而免卫人以为成劳复室其子使复其位
　　唐卢奕滑州人宰相懐慎少子天寳末为御史中丞安禄山陷东郡奕潜遣妻子懐印间道走京师自朝服坐台被禽将杀之即数禄山罪曰为人臣当识逆顺我不陷失节死何恨观者恐惧奕临难西向再拜骂贼不絶口肃宗诏赠吏部尚书谥曰贞烈
　　宋杜贵共城人累官太尉政和三年贼犯县境贵率二子出御力战而死孙大志以功授侍卫亲军都虞仕至鄜州观察使
　　元王逊志汲人翰林学士恽曽孙歴官监察御史初为江西防访副使召佥太常礼仪院元末京城不守公卿出降逊志独家居衣冠而坐其友王习来告曰新朝寛大盍出诣官自言状逊志斥之曰君既自不忠又诱人为不义耶即日投井死
