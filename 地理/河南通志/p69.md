<!-- { "loadSidebar": true } -->
　　雍正三年正月巡抚田文镜奏言仍留堡夫以重河防该臣看得豫省酌拨江南河兵一案前准部覆除武陟县仍留堡夫一百名以防要工其余南北两岸堡夫秋后尽行裁汰等因随行管河道遵照去后兹据管河道陈世倕详称黄河两岸堤工绵亘千有余里向设堡夫九百余名令其按堡修防嗣因黄水连年泛涨堤工在在危急堡夫为数无多不足修防抢防之用酌拨江南河兵一千名分列各隄共资防御是河兵之设原以增堡夫之所不足今南北两岸新建埽坝岁抢各工不下数十处若设兵裁夫则防守之人仍不足用难免顾此失彼之虑且归德府属之商邱考城虞城等县并未派列河兵若裁去堡夫则数百里顶冲险堤竟无一人防视矣伏查河臣齐苏勒疏内称俟过秋汛水落工平尽行裁汰但每年俱有水长水发之时非一落之后竟不长发也堡夫甫裁而桃汛即届加幇大堤又系新筑之土更须巡防保防新来河兵虽卷埽下埽镶垫打桩固所熟谙然而一年一换新旧接替本处之地形水势未必深知至于搜索狼窝獾洞鼠穴水沟雨溜时加塡补及瞻望水势风防雨守无分寒暑昼夜是河兵又不如土著堡夫之熟悉也务须兵夫兼用协力修防方有实效所有原设堡夫断难裁汰再查堡夫工食又系各州县于额设各役工食内拨给并无额外增加之项更无庸裁惟于给发工食时严加确核务令均沾实惠不使稍有虚冐再堡夫中如有学习桩埽镶塡等事试验得实者即准其充补河兵以免淮兵远渉之劳仍招募土著勤壮之人顶补堡夫勿致额缺庶几兵夫协力防守得宜矣奉
　　防依议
　　五月挑祥符县囘囘寨引河长三百四十丈七月河决仪封之大塞兰阳之板厰决口各十余丈
　　命巡抚田文镜会同副总河嵇曾筠率各属河员并力抢筑被灾人民委员查赈其疎防各官吏止停其议叙不必叅处赔修亦着寛免
　　七月巡抚田文镜奏称臣伏查豫省两岸堤工关系运道民生因原额堡夫不足防御拨江南十河营兵千名千把总六员分派险要嗣因正副总河议请裁去堡夫经臣题请照旧仍留并令堡夫跟随河兵学习桩埽镶垫等事于每年南兵将换之时试验得实即准其拔作河兵以免淮兵远渉之劳但臣伏思堡夫之欲学习桩埽必须责令河兵教导而河兵之四散逍遥必须分责河员董率或一月一试或按季一试内有教习勤而成就多者则给赏以奬励之或有懒于指示怠于学习者则责治以儆戒之方克有济臣查拨到河兵虽有千总把总为之管辖然而官卑职小不足以资弹压况南北两岸堤长千里一时耳目难周约束不及至于印河各官则又文武不相统摄勿论其不能令河兵教习堡夫即遇有险工亦多不服驱使虽有河兵之名究难收河兵之效臣愚以为守巡二道旧有兼带兵备之衔而拨到河兵又无操演营务之事原与堡夫不相上下应请责令管河道统摄稽查并分责各河同知董司教习如有怠惰不服者许管河道径行责治并许各河同知会同千把总究处如此河兵必咸知法度不敢抗违而堡夫学习桩埽等事亦易于成功不过二三年内尽皆谙练明白均可拔作河兵毋庸再调南兵矣如防
　　俞允惟将管河道
　　勅书内加入此欵便可遵循矣奉
　　防依议
　　十月初六日部覆总河齐苏勒奏言黄河两岸附近空间官地令官民弁兵裁柳种苇议定劝惩之法其官员栽柳成活五千株者纪录一次成活一万株者纪录二次成活一万五千株者纪录三次成活二万株者准加一级种苇一顷者纪录一次二顷者纪录二次三顷者纪录三次四顷者准加一级其殷实之民有能情愿栽柳二万株种苇四顷者准给与顶带荣身至于河营目兵每兵一名每年栽柳一百株若不能如数栽植及补栽柳秧成活不及一半或河兵内有将附近民柳借端砍伐者即将河兵究处其专汛之千把总守备等分别查叅议处俱限于冬末春初广为栽种次年春末夏初查验成活数目造册报部分别议叙仍令督抚将官民地界查勘分别不许侵占以埀永久倘印河文武员弁希图议叙将民地指为官地栽植柳苇有累居民者该督抚即行题叅从重治罪自雍正四年为始着为定例奉
　　防依议
　　雍正四年三月修筑郑州等处堤工三千五百二十三丈祥符等处南岸堤工二万二千四百六十七丈考城等处堤工五千九十四丈武陟县堤工二千四百五十三丈原武等处堤工五千八十一丈又修祥符县北岸堤工一万三千三百二十六丈
　　十二月初九日黄河清自陜州至虞城县澄流见底至次年正月初十日复故普天同庆各官加级有差
　　雍正五年二月诸王大学士九卿会议得副总河嵇曾筠奏豫省大工以及抢修埽料稭俱系临时济急购运艰难每百觔实销银九分并谷草椿蔴万难议减俱毋庸议外其岁修所用秫稭应如所请行令副总河于雍正五年承办六年岁修其所用稭酌定足用数目务于八月内动支道库银两给发各防勒限十月内照额办足责令管河道查验如有限内不完将承办之员叅处俟工完之日将用过数目核实每百觔即照七分报销至柳束系埽料必需之物其豫省向有柳园若干现今坍塌若干应行巡抚责令沿河州县等官将现存柳园并从前坍塌及新淤地亩逐一查丈立界严督河员广为种植二三年间不惟秫稭可省抑且埽料足用又称沿河州县官有嫺熟河务者准令河臣会同抚臣保题陞调河工道防其河工防汛官有才守兼优者亦准令河臣会同抚臣保题陞调沿河府州县倘狥情陞调贻悮地方河工者除将该员照例治罪外仍将保题不实之上司照滥举匪人例议处又称豫省堤工向曾调拨江南河兵一千名分派防守嗣经请明将两岸堡夫仍留学习桩埽如果熟谙拔充河兵将南兵发囘原汛以免跋渉今应于堡夫内逐渐拔补足额即将南兵逐渐扣除发囘其拨来之千把总六员亦应发囘本汛不便久留豫省应请专设千总二员把总四员分开封府南岸河防管辖至归德府通判汛内应将原设武陟千总二员内调往一员分拨河兵一百名移驻归德各工交与该弁管领应如所请仍饬各防严加约束又称豫省大堤旧制每二里设立堡房一座以便堡夫栖身修守因年久塌毁十无一二前南兵到来竟无地容身仍照旧制行令地方官建造每座约银三两即于节省项内动支报销又临河月堤居其大半堡房未设防守无人应如所请着地方官亦如前制建造堡房其堡夫既称不必另设即于河兵一千名内酌量调拨防守月隄仍将造过堡房查明报部题销又称开封府祥符县堤长八十余里止有县丞一员近日险汛下移祥符一带工程更为险要应将开封府南岸添设主簿一员于开封府下北河地方添设巡检二员一驻祥符陈留适中之地一驻兰阳仪封适中之地如遇险工协同防汛募夫办料竭力抢防所有一切逃盗事宜令其稽察其祥符等处北岸太黄堤一道并令该员管理修垫应如所请酌量题补其俸工等项令河南巡抚酌议题奏又称江南黄运两河凡遇岁抢工程俱有柳船载料拨运今豫省上自武陟下至虞城岁抢二工拨运无船不能济急应如所请照依江南梭船寛长丈尺式样每汛造船五只给发各汛河兵运驾看守如河兵不勤照管致有损失着令该管防汛赔修奉
　　防依议
　　是月部覆议得河南巡抚田文镜疏称豫省南北两岸大堤关系运道民生极其重大我
　　皇上轸念河防不惜百万帑金多方修筑又设岁抢相机银两以备急需河兵堡夫以资保防
　　圣谟睿算详宻无遗但河性变迁不常当汛水长发之时素称平易者忽成险要宜暂用民力每岁于夏至后将凡有田地村庄相离大堤一二里者传集公所各照佃户多少认夫几名偶有急工堤上鸣锣为号各照所认名数无分雨夜赴工抢防工完立散若非计日可竣之工按名给与工食在于抢修项下核实开销询据绅士佥称出一时之夫力享万载之安澜并无不便之处舆情允协倘非汛水长发之时亦非忽成险工之处河印汛弁各员借此冐销工帑扰累里民并令绅士富室佃户用钱买脱派及一二里外无力穷民者查出即行题叅革职究拟庶几行之无于堤工不无裨益矣均如所奏遵行可也奉
　　防依议
　　闰三月巡抚田文镜请于河北彰衞怀三府复设守道一员统辖三府稽察吏治并责巡防仍照管河道之例加以兵备职衔将河北一带堤工埽坝防汛各员河兵堡夫并一应钱粮令就近督率修防小丹河等水利一并令其巡查此外再有零星小泉可济漕运者俱令斟酌疏通彚流入衞以济漕运并稽查民间截流盗水之部议应如所请奉
　　防依议
　　雍正六年五月挑兰阳县雷家寺引河长四百一十丈
　　雍正七年三月以副总河嵇曾筠为正总河兼管河南山东两省河道提督军务事
　　闰七月添设怀豫两河营守备二员凡河工一应修筑事宜令其督率千把总堵筑防防其所添守备员缺即令督臣于河营千总内拣选其在工年久熟谙河务者照例题补送部引
　　见
　　雍正八年五月挑封邱荆隆口引河长三千三百五十丈
　　是月奉
　　防嵇曾筠调任江南总河以总督田文镜掌管河东总
　　河印务
　　六月十四至十六日大雨河水陡涨大溜顶冲祥符县南岸程家寨月堤漂走四埽堤工坍塌过半督臣田文镜率领各员役夫万人昼夜加幇里戗一百零四丈七月二十八日工竣
　　雍正十一年七月二十日大风雨河水涨溢漫决陈留县七堡九堡督臣王士俊河臣朱藻阿兰泰率领各员募夫堵筑时数日内河崖挂淤大滩毕露得以取土施工因昼夜抢筑于八月初八十三日合龙断流筑七堡月堤一百二十丈大堤五十五丈九堡月堤二百一十丈大堤一百六十五丈十月初一日工竣
　　河南通志巻十五
<史部,地理类,都会郡县之属,河南通志>
　　钦定四库全书
　　河南通志巻十六
　　河防五
　　河防事宜【附河南境黄河及堤工图】
　　苏辙曰黄河之性急则通流缓则淤淀既无东西皆急之势安有两河并行之理
　　任伯雨曰河流混浊泥沙相半流行既久迤淤淀则久而必决者势也惟因其所向寛立隄防约拦水势使不至于大段漫流而已
　　宋史河渠志曰黄河随时涨落故举物候为水势之名自立春之后东风解冻河边人候水初至凡一寸则秋夏当至一尺颇为信验谓之信水二月三月桃花始开氷泮雨积川流猥集波澜盛长谓之桃花水春末芜菁花开谓之菜花水四月末垄麦结秀擢芒变色谓之麦黄水五月实延蔓谓之蔓水朔野之地深山穷谷固隂沍寒氷坚晚泮逮乎盛夏消释方尽而沃荡山石水带矾腥并流于河故六月中旬后谓之山矾水七月菽豆方秀谓之豆花水八月菼薍花谓之荻苗水九月以重阳纪节谓之登高水十月水落安流复其故道谓之落槽水十一月十二月断水杂流乘寒复结谓之蹙凌水水信有常率以为准非时暴涨谓之客水
