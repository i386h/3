<!-- { "loadSidebar": true } -->
　　北周庾信黄帝见广成子赞【治身紫府问政青丘龙湖鼎没丹灶珠流族云即雨落木先秋至道须极长生可求】严子陵负薪赞【披裘当夏俗外为心虽逢季子不拾遗金禽巢欲远鱼沈惟深清声灭迹何必山林】孙叔敖逢蛇赞【叔敖朝出容悴还家母氏顾访知埋怪蛇尔有隂德阳报将加终为楚相卒有荣华】张良遇黄石公赞【张良取履跪受无辞兵书一巻长者三期昔称韩相今为汉师谷城余石还归旧祠】鉏麑见赵盾赞【赵盾将朝端衣整笏鉏麑受命冲冠怒髪惆怅贤臣顾瞻城阙利剑不抽青槐先絶】
　　唐柳宗元伊尹赞【圣有伊尹思德于民往归汤之仁曰仁则仁矣非久不亲退思其速之道宜夏是因就焉不可复反亳殷犹不忍其迟亟往以观庶狂作圣一日胜残至千万冀一卒无其端五往不疲其心乃安遂升自陑黜桀尊汤遗民以完大人无行与道为偶道之为大为人父母大矣伊尹惟圣之首既得其仁犹病其久恒人所疑我之所大呜呼远哉志以为诲】
　　宋王曾河圗赞【河之图兮开天地赜五十有五兮隂阳相索惟皇昊羲兮肇端乎神尽心玅契兮不知其千万年之隔】洛书赞【洛有龟兮负文锡神禹兮彛伦夏商之季兮汨堙箕子载陈兮皇极为之一新万世之大范兮存乎其人】朱熹程颢赞【扬休山立玉色金声元气之会浑然天成瑞日祥云和风甘雨龙德正中厥施斯普】程颐赞【规圆矩方绳直凖平允矣君子展也大成布帛之文菽粟之味知德者希孰识其贵】邵雍赞【天挺人豪英迈葢世驾风鞭霆歴览无际手探月窟足蹑天根闲中今古静里乾坤】富弼赞【庆歴人望元丰老成片言折敌两朝握兵恩浸南北夀配冈陵岳降星陨始终之灵】
　　明李梦阳殷三仁赞【殷丧厥驭奸宄帅师天乎下菑神罔攸依国既颠越我宁独支何其发嘅决于二师三諌遂行允哉睿思右微子于惟哲人知微知彰譬如滔天涓涓是防象箸道奢琼宫兆亡鼓琴自悲过衢佯狂洪畴翊圣朝鲜锡昌右箕子　箕啓存祀干以杀身殷称七窍孔赞三仁烈烈太师实惟国贞人之云亡邦是用倾鹿台玉焚麦秀吞声右比干】薛瑄曹端赞【质纯气清理明心定笃信好古距邪闲正有德有言以淑后人美哉君子光辉日新】
　　箴
　　汉扬雄豫州牧箴【郁郁荆河伊洛是经荣播枲漆惟用攸成田田相拏庐庐相距夏殷不都成周攸处豫野所居爰在鹑墟四隅咸宅防内莫如陪臣执命不虑不图王室陵迟丧其爪牙靡哲靡圣捐失其正方伯不维韩卒擅命文武孔纯至厉作昬成康孔宁至幽作倾故有天下者毋曰我大莫或余败毋曰我强靡克余亡夏宅九州至于季世放于南巢成康太平降及周微带蔽屏营屏营不起施于孙子王赧为极实絶周祀牧臣司豫敢告柱史】崔骃河南尹箴【茫茫天区画冀为京商邑翼翼四方是营唐虞商周河洛是居成王郏鄏以处鹑墟诸夏劲强是从是横彻我墙屋师尹不匡霸夺其权宗器以分图籍迁齐九鼎入秦】崔瑗河堤谒者箴【伊昔鸿泉浩浩滔天有夏司空爰奠山川导河积石凿于龙门疏为砥柱率彼河浒大陆既碍播于北野济漯咸顺沂泗从流江淮汤汤冀宅乃州澹菑溅溅东归于海九野孔安四隩不殆爰乃周衰夏绩陵迟导非其导堙非其堙八野填淤水髙居民溢溢滂汨屡决金堤瓠子潺湲宣房作歌使臣司水敢告执河】
　　论
　　汉孔融汝颍优劣论【曰融以为汝南士胜颍川士陈长文难之融答之曰汝南戴子髙亲止千乘万骑与光武皇帝共于道中颍川士虽抗节未有颉颃天子者汝南许子伯与其友人共说世俗将坏因夜举声号哭颍川虽忧时未有能哭世者也汝南府许掾教太守邓晨圗开稻陂数万顷累世获其功夜有火光之瑞韩元长虽好地理未有成功见効如许掾者也汝南张元伯身死之后见梦范巨卿颍川虽有奇异未有能神而灵者也汝南应世叔读书五行俱下颍川虽多聪明未有能离娄竝照者也汝南季洪为太守掾弟杀人当死洪自劾诣閤乞代弟命便饮酖而死弟用得全颍川虽尚节义未有杀身成仁如洪者也汝南翟文仲为东郡太守始举义兵以讨王莽颍川士虽疾恶未有能破家为国者也汝南袁公着为甲科即上书欲治梁冀颍川士虽慕忠谠未有能授命直言者也】
　　唐皮日休晋文公不合取阳樊论【三代之赏臣下以爵不以地以名不以器迨夫后世废去古法能立一功者先伺君地焉能立一勲者先窥君器焉由是于鲁有三桓于齐有田常于楚有白公赏过僭生从来尚矣且姬之列侯守其本封胜其上爵赐之以斧分之以钟彜休戚其民生杀于国其贵已极矣遇天下无事则行其德化奉其贡职居则待乎巡狩行则赴于会同遇天下有事则用之以钟鼓行之以征伐上以定王室下以正诸侯直侯伯之职业也是常节也茍天子有锡宜以德让之岂当更受其地也茍让不获听受之者其爵可也其器可也且天子之地方千里不千里则不足以待诸侯诸侯之地既侵天子之甸犹削枝者必及乎干剸肉者必至乎骨何者势使之然也如晋文既定襄王于郏鄏王劳之以地阳人不服晋侯围之乃辱其宗祊苦其人民虐其甥舅呜呼其亦不仁矣是晋文虽有入天子之功而有陵天子之威也当王之赐宜让曰臣重耳以眇眇之德处专征之任遇狄寇肆虐天王少违宗庙臣敢兴下国之师杀凶臣定王室乃臣之常也不足赏也茍天王特念小伐不寘诸刑列唐叔之祚获臣有奉为赏厚矣茍以畿内之地为臣之邑是上滥其赐下僣其受也虽天王之荐宠臣其若宗庙之灵百姓之心后世之罪何而晋文曽不是让又请隧焉岂内轻衰周之陵迟外恃诸侯之强盛而为耶殊不知周王之尚守乎典礼也且王曰昔我先王之有天下也规方千里焉以为甸服以供上帝山川百神之祀以备百姓兆民之用且王之所赐田皆在周甸也王明知在甸内与乎晋者是力不足制晋也如力足制晋肻以规方千里之内地与夫诸侯哉是王之语晋侯以地方千里者讥其受地也文公不悟卒而受之呜呼文公之霸也有召君之讥请隧之僣不为甚矣甚者在阳樊也】
　　宋张方平汴河论【臣窃惟今之京师古谓陈留天下四冲八逹之地也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强敌共平原之利故五代争奋祸乱相仍其患出乎畿甸无藩篱之限本根无所庇也祖宗受命规模卑狭不还周汉之旧而梁氏是因岂乐是而处之势有所不获已者大抵利漕运而赡师旅依重师而为国也则是今日之势国依兵而立兵以食为命食以漕运为本漕运以河渠为主国初浚河渠三道通京城漕运自后立定上供年额汴河斛斗六百万石广济河所运多是杂色粟豆但充口食马料惠民河所运止给太康咸平尉氏等县军粮而已惟汴河所运一色粳米相兼小麦此乃太仓蓄积之实今仰食于官廪者不惟三军至于京师士庶以亿万计大半待饱于军饷之余故国家于漕事至急至重夫京大也师众也大众所聚故谓之京师有食则京师可立汴河废则大众不可聚汴河之于京城乃是建国之本非可与区区沟洫水利同言也近岁已罢广济河而惠民河斛斗不入太仓大众之命惟汴河是頼近岁陈说利害以汴河为议者多矣臣恐议者不已屡作数更必致汴河日失其旧国家大计殊非小事惟陛下特囘圣鉴深赐省察留神远虑以固基本】
