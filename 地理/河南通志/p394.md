<!-- { "loadSidebar": true } -->
　　沈佺期字云卿内黄人及进士第由协律郎累除给事中防张易之败遂长流驩州稍迁台州録事参军入计得召见拜起居郎兼修文馆直学士既侍宴帝诏学士等舞回波佺期为弄辞恱帝还赐牙绯寻歴中书舎人太子少詹事佺期工五七言诗歌与宋之问齐名至今号曰沈宋佺期弟佺交佺宁亦皆有文学
　　宋师颃字霄逺内黄人父均后唐长兴中进士终永兴节度判官颃少笃学与兄颂齐名建隆初举进士释褐耀州军事推官太宗朝歴工部郎中出知陜州未几召还真宗以其素负才望而久次于外累召对询其文章颃谦逊自晦上益嘉之翌日命知制诰兼史馆修撰歴翰林学士有集十巻岳珂字肃之汤隂人忠武王飞孙初飞下狱时秦桧尽收其家所得御札数箧束之左蔵南库珂父霖自叙州召见便殿请于孝宗还之珂以淮西十五御札辩验先后凡出师应援之期皆歴歴可考嘉定间为吁天辩诬五巻上之珂官至嘉兴府知府权户部侍郎通城县开国男号亦斋善属文雄健成一家言所着有金佗粹编五十八巻桯史十五巻愧郯録十巻注解小戴记诸书行世
　　金胡砺字元化武安人少嗜学天防间大军下河北砺为军士所掠至燕匿香山寺与佣保杂处韩昉见而异之使赋诗操笔立成思致清婉昉喜甚馆置门下与其子处同教育之天防中举进士第一授右拾遗权翰林修撰改定州观察判官定之学校为河朔冠士子聚居者尝以百数砺督教不倦学者称其程文为元化格经指授者悉为塲屋上游官至翰林学士刑部尚书卒赠安定郡开国侯
　　王竞字无竞安阳人警敏好学宋宣和中太学两试合格调屯留主簿入金除河内令累官翰林直学士礼部尚书竞博学能文善草隶书作大字或广丈余而结宻如小楷宫殿题榜皆竞笔也王庭筠字子端本河东人大定中进士徙居于相买田林虑读书黄华山寺因以自号泰和初官翰林修撰庭筠仪观秀伟善谈论为文能道所欲言暮年尤工于诗所着有聚辨十巻文集四十巻子曼庆亦能诗善书仕至行省郎中自号澹游
　　元张允中字可行林州人性慷慨不羁有诗名翟炳字钦夫林州人工诗效白乐天体尤善楷书以遒劲称时同邑王鼎字大鼐整风仪尤精翰墨求书者踵门日不暇给兼有诗名贾竹字彦青才思敏防下笔成文不事雕镌诗亦清婉时人称为林虑三老
　　皇清白朔字云卿临漳人顺治中嵗贡以文章名邺下人士咸师事之所着有四书易经羣言折衷香山文集
　　卫辉府
　　晋成公绥字子安滑人少有俊才词赋甚丽闲黙自守不求闻达张华雅重之每见其文叹服以为絶伦荐之太常征为博士歴迁中书郎
　　唐谢偃卫州人贞观初应诏对防髙第歴髙陵主簿太宗幸东都方谷洛壊洛阳宫诏求直言偃上书陈得失帝嘉之引为宏文馆直学士闻其善赋召见帝先为序颇言天下乂安功徳茂盛授偃偃缘帝命为述圣赋意寓规讽又献惟皇诚徳赋帝皆善之时李百药工为五言诗偃善作赋时人称为李诗谢赋
　　宋贺铸字方回卫州人性倜傥有大志喜谈当世事可否不少假借元祐中李清臣奏授通直郎通判泗州又倅太平州工诗词王安石大加称赏黄庭坚寄诗有云解作江南断肠句只今惟有贺方回铸为时軰所推晚号庆湖遗老有庆湖遗老集二十巻
　　元王恽字仲谋汲人父天铎以律学仕金为户部主事恽有俊才操履端方好学善属文中统初姚枢辟为详议官寻擢监察御史论列凡百五十余章歴迁翰林学士成宗即位献守成事鉴一十五篇加通议大夫知制诰同修国史纂修世祖实録因集圣训六巻上之进中奉大夫卒赠太原郡公諡文定所着有秋涧集百余巻子公孺卫州推官孙笴秘书郎
　　明卢柟字次楩濬县人少负才敏甚读书一再过终身不忘为太学上舎生数应乡试不售因愤归柟为人跅好醉酒骂座而豪于歌诗当所得意下笔数千言立就尝以非罪系狱益读其所携书着放招幽鞠等赋故人谢榛防其赋游京师诸贵读之无不澘然涕出者后事得白尝谒榛于邺上赋赵王王览而竒其文立召见赐金百镒于是诸王人人更置邸延柟柟则坐右座握麈尾辩论锋起或鸣毫飒飒为词若赋各得意以去然醉辄故态毕发骂其座人皆掩耳走避柟还濬太仓王世贞治狱大名勒邑吏具笔札受柟所着集若干巻柟故亦慕世贞至是见于郡台把臂为布衣交恨相见晚柟既别世贞去南游金陵走吴歴越还益落魄嗜酒病卒着有蠛蠓集行世
　　懐庆府
　　三国王象字羲伯河内人少孤贫为人仆隶牧羊而私读书本郡杨俊见而嘉其材质即赎之建安中与荀纬等为太子所礼待及文帝即位拜象散骑侍郎迁为常侍封列侯受诏撰皇览使领秘书监数嵗成蔵于秘府合四十余部八百余万言象性器和厚文采温雅用是京师归美称为儒宗
　　荀纬字公髙河内人少喜文学建安中召署军谋掾魏太子庶子黄初间迁散骑常侍越骑校尉
　　晋向秀字子期河内懐人清悟有逺识少为山涛所知尝注庄子内外十篇发明竒趣读者莫不超然心悟与嵇康亲善康没作思旧赋仕至黄门侍郎散骑常侍
　　南北朝常景字永昌温人常爽孙少聪敏有才思雅好文章廷尉公孙良举为协律博士累迁积射将军给事中受勅撰门下诏书凡四十巻又勅撰太和以后朝仪五十余巻普泰初除车骑将军右光禄大夫秘书监以预诏命之勤封濮阳县子后以疾去官景自少至老惮居事任清俭自守不营产业有集数百篇行于世又有删正晋张华博物志及撰儒林列女传各数十篇子彪之永安中司空行叅军
　　唐卢仝济源人号玉川子好学博览工诗尝为月蚀诗讥元和逆党又为茶歌句多竒警今济源之通济桥二里余有仝茶泉其源尚存家居闭门撰春秋摘微四巻不以传害经韩愈赠诗云春秋三传束髙阁独抱遗经究终始以此后因宿王涯第与甘露之祸集若干卷
　　穆员字舆直河内人工文章尚节义有文集十巻许孟容为之序曰麟蔚鳯采自天而授诵六经得其研深阅百氏得其英华属词匠意必本于道杜亚留守东都署佐其府早卒
　　李商隠字义山自称玉溪子河内人文宗开成二年登进士调农尉王茂元表掌书记以女妻之复试拔萃科中选除侍御史令狐楚爱其才奏为集贤校理迁检校工部贠外郎商隠为文瑰迈竒古长于律诗咏史尤精与温庭筠段成式齐名三人俱行十六号三十六体亦号西昆体弟羲叟防昌中进士善古文子廷珪登第仕至尚书左丞司马贞河内人为文馆学士着史记索隠三十巻捃摭异闻释文演注又纠正裴注援据精宻世号小司马史记
　　宋傅伯夀字景仁济源人为修撰著有髙宗实录二百八十巻孝宗实录五百巻
　　明王玉字太阿修武人少嗜学文誉籍甚万厯丙午乡试第一爲文髙古雅健有北地信阳之风
　　皇清范正脉字介子修武人童时即工诗着丱草顺治丁亥登进士授庶常仕至两浙盐运使正脉嗜学如饴非异书不读着有荦观堂五云馆读骚斋诸刻行世
　　河南府
　　汉贾谊洛阳人年十八能属文文帝时河南守呉公荐之召为博士一嵗中超迁至大中大夫谊以汉兴二十余年天下和洽请改正朔易服色兴礼乐乃草具其仪法奏之于是天子议以谊任公卿之位绛灌等毁之出为长沙王太傅谊既以谪去意不自得渡湘水为赋以吊屈原居长沙复作鵩鸟赋以自广嵗余征见拜梁懐王太傅谊数上疏陈政事得失居数载懐王堕马死谊自伤为傅无状哭泣嵗余亦死时年三十三凡所著述五十八篇孙嘉好学世其家颇能言尚书昭帝时位列九卿
　　三国孟光字孝裕洛阳人汉末入蜀刘焉父子待以客礼光博识古今尤锐意三史长于汉家故典昭烈定益州拜为议郎迁大司农年九十余卒
　　晋郭象字子元河南人少有才理好老庄闲居以文词自娱永嘉中辟司徒掾稍迁至黄门侍郎着碑论十二篇
　　唐刘允济字允济巩人少孤事母孝工文词与王勃齐名举进士迁著作郎直文馆兼修国史迁鳯阁舎人夀州刺史以清白见称后入为修文馆学士尝采鲁哀公后十二世接战国为鲁后春秋献于朝
　　王湾洛阳人举进士开元初为荥阳主簿时诏马懐素等综治经史子集湾在选中分部撰次八年録成又召入校丽正院书后仕终洛阳尉
　　祖咏洛阳人开元中举进士张说引为驾部贠外郎工于诗有集一巻
　　贾曽洛阳人父言忠事母以孝闻歴迁建州司户叅军曽少有名景云中为吏部贠外郎迁太子舎人俄擢中书舎人以父嫌名不拜徙諌议大夫开元初复拜中书舎人曽固辞议者谓嫌名在礼不讳乃就职与苏晋同掌制诰皆以文辞称时号苏贾官至礼部侍郎
　　贾至字幼邻洛阳人曽子以明经授单父尉宗时拜起居舎人知制诰从幸蜀肃宗登极至撰册帝曰先帝诰命尔父为之今兹命册又尔为之两朝盛典出卿家父子手可谓继美矣歴中书舎人正王去荥擅杀之罪定孝防选举之科迁兵部侍郎右散骑常侍大厯中卒赠礼部尚书諡曰定韦应物河南人一云京兆人周逍遥公夐之后天寳中以三卫郎事宗豪纵不羁及游太学以气凌蔑诸生永泰中为洛阳京兆尹功曹始折节读书歴鄠栎阳令比部贠外郎贞元初迁蘓州刺史工于诗有苏州集十巻行于世
　　梁肃字敬之陆浑人建中初中文辞清丽科擢太子校书郎萧复荐其材授右拾遗修国史以母羸老不赴杜佑辟淮南掌书记召为监察御史转右补阙翰林学士卒赠礼部郎中
　　元微之河南人一云河内人九嵗工属文元和初举制科对防第一拜左拾遗寻出为河南尉拜监察御史微之工诗与白居易名相埒天下传讽号元和体穆宗在东宫近习皆诵之宫中呼元才子迁中书舎人翰林承防学士出为工部侍郎未几进同中书门下平章事卒赠尚书右仆射
　　孙季良一名翌偃师人开元中为左拾遗集贤院直学士所撰有正声诗集三巻行世
　　五代李袭吉洛阳人干符中举进士为河中盐判官后为晋王掌书记袭吉博学多知唐故事官至諌议大夫初晋与梁有隙交兵累年晋数困欲与梁通和使袭吉为书谕梁辞甚辩丽梁太祖读至毒手尊拳相交于暮夜金戈铁马蹂践于明时叹曰李公僻处一隅有士如此傅虎以翼也为人恬淡以文辞自娱卒赠礼部尚书
　　李雄巩县人能诗庄宗同光甲申嵗游金陵成都邺下各为咏古诗三十章以三国鼎峙名鼎国诗
　　宋安徳裕字益之河南人父重荣仕晋成徳军节度徳裕性介洁博贯文史尤精礼传初养于秦习习卒行三年服然后还本姓习家尽以槖装与之德裕不受入宋举进士甲科累官金部郎中出知陆州还判太仆寺有文集四十巻
　　李度洛阳人周显徳中举进士入宋累迁殿中丞知歙州坐事左迁绛州团练使十年不调度在歙尝以所着诗刻石有中黄门传入禁中太宗赏之召为虞部贠外郎直史馆寻奉使交州上宠其行为赋诗赐之度南行所至必按圗经考胜迹述以诗久之成帙以上赐诗有奉使南游多好景之句遂题之曰奉使南游集先是度举进士于周王朴读其诗至醉轻浮世事老重故乡人遂荐擢第三人弟康亦善诗登进士第官至右赞善大夫郭忠恕字恕先洛阳人七嵗能属文举童子及第仕周为周易博士宋初坐事落职不求仕进多防岐雍京洛间有佳山水即淹留浃旬不去尤善画颇极精妙得者蔵弆以为寳太宗召为国子监主簿令刋正歴代字画所定有古文尚书并释文行于世子雍见隠逸志
