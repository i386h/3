<!-- { "loadSidebar": true } -->
　　元许有壬三台赋【嵗癸未秋九月霜清寒薄天宇澄澈途无长泥庭有积叶髙阳子逸兴作呻毕辍趣膏秣事登涉壶清露之芳醖从白眉之佳客乃渡清沮税驾乎邺览山川之形胜吊陈迹之未灭客乃指顾而告曰子亦见夫三台之嶻嶭者乎氷井峙北金虎距南铜雀岩岩中立而三若稽作者振古所慙欲袪我御不能缕谈子亦欲闻其凡乎髙阳子曰嘻昔有涂巷话古事及汉季小儿闻曹败则大喜刘蹶则颦蹙而出涕盖人心天理之所同况怒其人而履其地因其迹而声其罪不亦宜哉客乃言曰吉利之生姓不自知由嵩已冐夏侯何稽舞防御捕啖葛如饴诳叔以疾拒客以泥睥睨一世岸然肆欺虽桥河之见异卒莫逃子将之讥谓兴义以寜国致羣才之景随尔乃刼迁乗舆地尊天卑彞伦攸斁大厦以堕及乎袁尚既败审配亦摧黄星斯应赤精遂微入邺领冀州之牧中天植簒汉之基虑几人之称王乃居之而不疑几篑几杵成兹崔巍子午梁贯愈出愈竒三山鼇戴双阙凤飞连甍复道相为蔽亏累栋山积周轩云齐阳宫冬熙凌室夏凄审曲面势有巧无遗衡漳浩浩乎其北隆虑靡靡乎其西收千里于寸眸萃万景于一时巻山河而匪席指风霆其在颐应刘王徐唱酬谘登髙能赋家有陈思父子放志欲长若斯天道恶盈乐极则悲抚中弱之季豹顾婉娈之蛾眉语托人而哽塞惟泣血之涟洏痛富贵之长违遽尽露其情状彼一床之八尺容几许之繐帐要脯构于朝晡竞声乐于朔望分香衣而造履组举琐琐于属纩其横槊赋诗之雄发壁弑后之威奄忽而俱丧匪不及乎禅代丕盖黙定于主鬯锁诸妓于幽閴望西陵之莽苍念旧宠而兴悲抑茹怨而自怆霜雁诉秋露花泣春塜木行拱几筵有尘哀急管其闻不闻事往迹存如恶不泯夫以精舎二十年之规欲媒孽万世之鸿勲不知司马家儿已瞠乎其侧而耻于附其翼攀其鳞也徒为赵燕齐魏之张本因之增侈重困乎吾民幸叠障之不铲俾表恶于无垠今吾与子效小儿之颦蹙申欺孤之公议倾壶中之清醇浇胷次之磈磊且以酬汉室征西之将军魏家创业之武帝子为何如髙阳子闻而笑曰瞒乎瞒乎如客之言则尔之罪穷天地亘万世而不可贳矣然诛则以心论言不以人废乃歌其歌曰对酒当歌人生几何忧思难忘惟有杜康于是引满竭壶兴尽而返回望三台渺苍茫乎醉眼】
