<!-- { "loadSidebar": true } -->
　　明邵宝测影台考【按周礼以土圭之法测日景凡立五表其中表在阳武即今登封东南郜县旧治是也予至其地有二台存焉其南一台琢大石为之上狭下濶髙丈余广半中树一石碑刻曰周公测景台台北三丈所复有一台约髙三丈余垒砖为之其北之中为缺道深广二尺许下列石为道直达于北约五丈许石上为二小渠渠侧刻尺寸甚精密最北一石为小窍二以出水询其土人云故老相传为量天尺又小窍为铜壶滴漏考之县志此名观星台亦周公所筑然予见其刻尺寸所书特今文耳恐非出于周公况歴代律书言尺度者亦未尝言及阳城测景台尺葢不可信恐惟石台乃周公遗迹所谓观星台者则后人因而建耳且其地尝置金昌府治又尝置郜县治建斯台者岂其时耶又按礼疏四方之表各去中表千里予以禹迹圗考之南表当在郢之北东表当在辽之东北表当在肃之北西表当在华之西南终南山之东今其地不知亦有遗迹在否姑记兹台之制以备参考】娄枢河内星野魏分与卫分考【天文虽未之习而地理则有所据国之迁徙虽无常而星之分野则有定按周礼保章氏以星土辨九州之地所封封域皆有分星以观妖祥班固地理志称魏地觜觹参之分其界自髙陵以东至河东河内是以河内为觜觹参之分野矣又曰卫地营室东壁之分野也东郡卫郡河内野王朝歌皆卫分也是乂以河内为营室东壁之分野矣史记正义亦以河东河内为魏地觜觹参之分野河内之野王朝歌为卫地营室东壁之分野两分之失正与汉书同朱子释诗曰今怀卫澶相滑濮等州开封大名府界皆卫境也是以卫为前所失之卫与后所都之卫交举而互言之既以河内属鲁卫之卫矣及释孟子则曰河内河东皆魏地是以河内为赵魏之魏则自懿公失国之后河内锡于周分于魏言之也吾尝详考河内之域属魏与属卫之别河内本殷之旧都周既灭殷分其畿内为三国诗国风邶鄘卫是也邶封武庚管叔尹鄘蔡叔尹卫以监殷民谓之三监书序曰武王崩三监叛周公诛之尽以其地封康叔迁邶鄘之民于洛邑故三国之诗同风至十六世懿公为狄所灭齐桓伐狄而更封卫于楚丘是为文公子成公迁都帝丘今之濮州也乐记为桑间濮上之音是已襄王十七年以河内地与晋贾逵云晋有功赏之以地阳樊温原攒茅之田也使河内属卫天王安能夺彼以与此则河内非卫明矣左传谓晋始启南阳葢小修武之南阳非今唐邓之南阳也魏本周同姓之国晋献公灭之以封其大夫毕万及三家分晋而河内更属于魏魏惠王三十一年献河西地于秦徙都大梁国仍称魏而所都之地实非魏也且魏分晋地在删诗之后诗有魏风有唐风有卫风唐即晋也今山西平阳府是也卫则卫之东郡浚邑澶渊之地是也魏为河内无疑矣汉费直蔡邕魏陈卓唐李淳风僧一行星厯之说各有不同枢独爱郑渔仲之论曰汉魏诸儒言星土者或以州或以国辰次度数其岁星迁徙亦非天文之正不可为据又况魏徙大梁则河西合于东井秦拔宜阳则上党入于舆鬼吾故曰国之迁徙虽无常而星之分野则有定是也唐一行之言十一次也惟以云汉始终言之云汉江河之气也认江河脉络于两戒识斗罗升沈于四维分野所在如指诸掌先儒亟称之夫一行以定星野于国不如定星野于云汉葢以在地者有迁而在天者无迁也枢独以为定星野于云汉不如定星野于山岳葢以在天者难步而在地者易步且无迁也近见河南志以河内为卫室壁分野山东志以濮州为卫室壁分野且河内南接河南不百里即为栁张之分野北接河东不百里即为觜觹之分野而东去濮博殆千里室壁分此乂分彼是何其狭而长乎晋天文志亦谓河西四郡为室壁分野乃越岐雍远分于六千里之外益不可晓史记天文志营室至东壁为并州分野昔舜以冀州太广分其西北为并州即今大同太原是也若如诸书所讨则山东河南山西陜西无地而非室壁之分野所考滋多所惑滋甚括地志以觜觹参为益州分野星经曰益州魏地毕觜参之分河内上党云中是也今按禹分九州有梁汉武帝改梁州为益州即今之四川是也与河内相去万里诸儒于地里之易步者尚纷纷无定而谓天文难步者乎信乎天道不可得而闻也吾故曰天文虽未之习而地里则有可据者是也大抵河内之地所以分野不定者古属山西却在山东今属河南却在河北古者列国因地之俗以献诗吾今因诗之俗以占地占地以定星之分野可乎张子曰卫国地滨大河其地土薄故其人气轻浮其地卑下故其人质柔弱今卫辉曹濮陈留浚仪澶渊之风俗人物酷似之河内之地土不薄地不下人不轻浮柔弱决非卫地也地非卫地则非室壁之分野也明矣魏风诸篇葛屦汾沮洳言地狭隘民俭啬而褊急也河内之野人似之伐檀园有桃性狷介心多忧思也河内之君子似之后虽有善诗者形容河内之风不能有加于此当作魏地无疑矣地为魏地则星为觜觹参之分野也又奚疑】周汝逵所兵攷【汉唐而后宋称无兵乃熙宁七年指挥在京西额各五百人其后在唐邓又増置土兵勇健额各四百人唐州为右屯十一视西魏淮南之屯兵为详焉明初平定天下二年特命金吾右卫千户程飞兼知县事越三年置千户所増守御之兵南阳卫是时披草莱立军府専制称决不止议军而县之口赋租庸咸焉籍之军兴册者旗军千二百二十人京西操备七百三十人门军百二十人操练官舍余丁千四百七十人春搜秋狝此其大槩也浸假至正德七年少耗矣流贼猖獗大河以南无坚城右所千户鲁宁与县侯陈顼倡义守死凡攻围二十八日贼架栋栌而上城中人鼓噪下石却之又负舟板为穴道计市民吕聪出所储麻油数十石灌薪苇火之贼不敢近夜射帛书入城云军中见有金甲神兵腾空而下以救唐民约城中无恐我三日必拔寨去初城中人犹以为缓兵之术不敢信至三日果退舍残破泌阳矣是役也神功居多然神与人谋相应亦兵之力与阅今百余年除遥蓟榆边军外本所步操不过三百五十名守城不过三十名守把军不过四十名召募义勇不过二十名承平而衰固其变也旧从县大夫阅射教塲见撡矢而中仪的者常十余人私心亦谓材官驺发可壮在山之势及退而询之皆民间射雕手倩面貌一时以为固然宋人之言曰儿曹空手不可入教塲非虚语也然则何以覆之古所谓千金百金之士随其艺而上下之有市租可输牛酒可酺今制军士粮若干而止民快食若干而止一毫不得擅多寡焉何以倡慓勇之技不与羸弱同辙哉说者愤卫兵不可用欲尽责之保甲夫保甲在宋时已有羁縻之苦邀求之苦鞭笞之苦决不可倚之为兵惟县大夫练之以防闾里禁一切佐领保党防不与其事乃善用之耳又欲复责之民兵夫民出财以养卫兵而卫兵不得用又朋户醵金以充民壮而民壮不得用至又身不免而兵之何忍哉则胡不引韩魏公之说民税敛良厚而终身保骨肉相聚之乐仅不为兵以息其议也愚犹记江右王文成之平南贑命兵备官于所州县选八九人为精兵优廪饩署将领因用以平盗崔文铣亦谓县佥民壮放古土兵宜练拔劲悍登其材武者守城缉盗懦弱者仍令之力田树桑与保伍相比错有警团结以守葢乡严则县靖县严则府靖推之天下皆然也今之于唐宜亦效此意云】
　　述
　　明太祖黄河述【吴元年丁未十一月遣大将军率马步披坚者二十有五万渡江越淮北入中原首服齐鲁明年洪武初夏四月定河洛秋八月元君弃城远遁沙漠又冬转战晋冀抚有其地关右望风送款中原是平尝云君天下非都中原不可今中原既平必躬亲至彼仰观俯察择地以居之遂于当年夏四月率禁兵数万往视之遡流河上是月抵汴梁当是时机务浩繁虽有山川秀丽古今人之事迹一时不暇歌咏至九年秋八月祀社斋于奉天门夕坐道上有儒臣待制李思迪者侍其傍皆当时同舟往者因言北狩河水变迁欲为之説未文明日午漏思迪以说来进观斯文意状水势说河源文颇顺序朕因以为之述元年夏四月敕有司清江淮水滨及河际故道某日乘巨艘抵州是时春水方既潦水初兴江无洪涛日无酷暑时在清和利征且吉舟入运河舍半抵广陵三日至淮隂舟师入淮是日巽上风多扬帆飞帜不二时而达河淮二水相合之处见水分两道清浊如介竝流二十余里方乃混流东注既而越淮入河方觉水土同流极浊而无清至黄而无黒更无他色所以古今称黄河宜其然也舟行三旬昼夜居斯水上时刻听观其势若万马奔驰其状若大地轰雷其湍流之速一息莫视其山回石转之处则水绕势盘旋如羊角水底玲珑因风激怒涛飞泼天则珠飞雨降有时巨浪如堤倐然而涌横亘其河使湍者缓流者止细浪者无文良久之间众流辐辏其横亘之水将消忽然一水周旋则水底有声喑喑呜呜又少时间水中一穴若数丈围有如井状上通天气下至河底俗呼旋涡是也其水为旋转急甚中有飞者上起去涡丈余霏霏临岸沸沸触人其流于两山峡之处或直而湍或曲而折或绕石而旋或复流以触岸或怒急而雪浪成堆或使山倾地陷或舟覆而楫摧或巨鱼一尾之间虽呼吸之际早十里之程若胎龙美之而出戏或蜿之以一蜿则渊深无底四野成湖若蜒之以一蜒则瞬目千里莫可止焉斯水之急乘利之物则有若是耶斯水人云神水每患于中国为民害者多矣朕亲游斯上观斯水之势遇两山之间河狭水急宜其然欤至于平原旷野则东荡西坍使桑田变迁水势少漫亦其宜然欤此坚柔之所由孰谓有神者欤若非河之无神却乃有之所以有之者极浊而难澄滔滔东注亘古今而不息此久常者也忽然而极清人影皆毫厘洞见如此者或千百里或数十里斯可谓神者焉故上古人君载在祀典畏之祀之为民祈福焉今朕得观斯水狭直处如经如凡山回石起之处则盘若羊肠若河隂以达于徐宿地旷而原平则不然斯水汗汗漫漫浩浩荡荡有不可测焉禹贡注云三门未开吕梁未凿则河出孟门之上则未为当也必后人讹其文相传差矣朕曩者既游今思复述以为说耳】
