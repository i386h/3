<!-- { "loadSidebar": true } -->
　　期城【在府城西三十里左传王与郑隰城即此今名覆背村】邘城【在府城西北三十里古邘国周武王子所封左传邘晋应韩武之穆也今为邘台村】付逯城【在府城西南三十里俗呼絺城左传王与郑絺即此】安昌城【在府城东南六十里汉县成帝封张禹为安昌侯即此隋亦有此县唐省】武徳城【在府城东南五十里后魏置武徳郡隋废郡改县曰邢丘唐改曰武徳宋废为镇】太行城【在府城东北四十里唐初置县寻废】紫陵城【在府城西北三十里唐初置县寻废今呼紫陵村】忠义城【在府城西南三十里唐初置县寻废今为崇义镇】碗子城【在府城北二十里太行山顶其路羊肠百折中有平地仅一亩唐初筑城以控懐庆泽州之冲其城甚小故名】东金城【在府城东四十三里】西金城【在府城东北四十里】平丘城【在府城东左传赤翟伐晋围邢臯注云今河内平臯县是也】向城【在济源县西南即周向国苏忿生所之邑左传隐十一年桓王取向以与郑即此】曲阳城【在济源县西南一十五里史记秦防我新垣曲阳之城国语王以阳樊赐晋即此】阳樊城【在济源县东南三十八里皮子城是也】轵城【在济源县东南三十里史记秦昭王伐魏取轵汉为县文帝封薄昭为轵侯即此今名轵村明呉国伦诗太行一面轵城西西去山深云气迷四顾纷纷太行绕前峯刺天天为低有时大壑蛟龙奋夹路丛林虎豹啼二济涓涓发灵窍寻源夐异桃花溪】西济州城【在济源县西北唐置跨城东垣稍北为唐济源县城】原城【在济源县西北十五里晋文公伐原示信即此今名原乡】沁水城【在济源县东北沁水南沁台西今呼王寨城】雍城【在修武县西古雍国文王子封此左传郜雍曹滕文之昭也明薛瑄诗寗邑南边预水流勒兵周武防经秋黄崖石古烟云合青口山深草树稠百佛谩存岩畔迹六真无复洞中游循良衞飒今何在犹有高名千载留】攅城【在修武县西北二十里周襄王赐晋文攅茅之田即此今为大陆村】隤城【在修武县左传隐公十一年以隤与郑即此】南阳城【在修武县北左传晋启南阳即此唐韩愈世家于此有韩家庄湘子祠故址今名安阳城】小修武城【在修武县东四里昔韩信军于修武即此】浊鹿城【在修武县西北六十里一名山阳城魏奉汉献帝为山阳公居此后葬城北人呼汉陵今以名村范正衡诗辇路生离黍山城起暮鸦遥看采艾女不是汉宫娃】李同城【在修武县东北史记邯郸李同却秦兵赵封其父李侯即此】故懐城【在武陟县西一十一里张村左传赤翟伐晋围懐即此牛自新诗木栾雄镇傍城阿艺祖当年从此过两岸緑杨环沁水一原芳草蔚黄河山涛祠古莺花老天乙坟荒嵗月多妙乐塔前聊纵目清风岭上有悬萝】鄇人城【在武陟县西南一十五里春秋传郤至与周争鄇田即此】隰城【在武陟县西南一十五里左传王与郑隰城即此】司马城【在武陟县西南三十余里晋司马炎之故城今为司马镇】古樊城【在武陟县西四十五里即汉樊哙屯兵地】永桥城【在武陟县西二十五里后周韦孝寛讨尉迟迫大破其军于懐州进次懐县永桥城之东南隔沁水相持即此】河阳城【在孟县西南三十里春秋天王狩于河阳即此汉置县隋文帝于此建河阳宫明薛瑄诗武王曽此奋天戈继世其如出狩何两岸緑杨遮溴水满汀芳草际黄河郝经墓古声名大潘岳花残嵗月多遮马堤边重回首紫金山色郁嵯峨】无鼻城【在孟县河桥北二里水经注溴水出轵县原山南流注于河水东有无辟邑即此】孟州城【在孟县金大定中城壊于河筑城徙治土人谓之上孟州兴定中复治故城土人谓之下孟州元初复治上孟州】冶坂城【在孟县旧名汉祖渡城南临河今野水北城基尚存】安国城【在孟县北即今安村】河阳三城【在孟县西南旧有三城按北城后魏太和中筑齐使潘乐镇于此今孟县是也又使高永乐守南城以备西魏今孟津是也中潬城东魏元象元年筑今夹滩是也唐至徳中史思明来防李光弼率士马数万东守河阳三城贼惮光弼军威南不出百里西不越畿内陜州得修戎备闗辅无虞皆光弼守河阳之力自乾元后常置重兵贞元后常置节度为都城巨防唐属河南府置河阳三城使会昌三年置孟州齐傅伏自永桥夜入中潬城方勺曰河阳三城黄河两派贯于三城之间秋水泛溢时南北二城皆有濡足之患惟中潬屹然如故此潬随水高下若所云地肺浮金者薛所蕴诗中潬古河阳苍茫宛一方桑麻侵水府妇子狎舟航莫辨城基处时看波势狂市尘飞不到吾欲隠渔梁】邢丘城【在温县城东二十里故平臯县东北隅春秋季孙宿会晋侯郑伯齐人宋人卫人邾人于邢丘即此】温城【在温县东南即司马懿故宅一名招贤城盖懿筑之以招贤士】防城【在原武县秦庄襄元年防骜击取成臯荣阳置三川郡此即骜所筑邢居实诗杖防登高城极目逈千里落日下青山但见白云起】安城【在原武县东南安成里周时所筑战国秦防魏安成即此】巻城【在原武县北七里即今圏厢城地昔晋楚之战晋军败舟中之指可掬楚庄祀河而还史记秦客卿胡伤攻魏巻取之皆此】溴阳县【在济源县东溴河北唐置县寻废省入济源】废王屋县【在济源县西八十里本周召康公采邑县西有祠后周置县唐改曰邵伯县元省入济源】邵原县【在济源县西唐置寻废】燕州县【在济源县北唐置后废省入济源】芮侯采邑【即周芮伯在济源县芮村】毛公采邑【即周司空在济源县毛田村】召公采邑【在济源县邵原南】紫金坛【在府城西北四十三里太行南诸峯之上每重阳日郡人登高于此薛所蕴诗胜节登临最上方紫金坛顶鬱苍苍千盘嵩室三花小九曲河流一带黄呼吸疑将通帝座指挥真可逼星芒高清自出氛埃外何用囊萸辟不祥】衡雍【在原武县按春秋文公八年公子遂防晋赵盾盟于衡雍注云郑州荥阳巻县今失考】原圃【在原武县按水经云济水东迳原武故城注曰春秋之原圃也】玉阳宫【在济源县西玉阳山下唐玉真公主修道之所内建景殿唐卢纶诗夕照临窻起暗尘青松绕殿不知春君看白髪诵经者半是宫中歌舞人元宋徳芳诗国妹修真礼碧虚玉阳山下旧宫居花飘古砌春风后松偃空坛暮雨余石室已烧丹灶火瑶池不返紫云车遗碑独有龙蟠字犹是明皇御笔书】河阳宫【在孟县唐高祖建】周襄王宫【在孟县西三十里晋文公胜楚而还至于衡雍作王宫于践土即此今在北原上】迎风楼【在府城北宋王岩叟诗千峯南向四时碧一水东流万古寒】望岳楼【在府城内元初建台高百尺上起飞楼后有堂曰具瞻面嵩少背太行得一郡胜槩】避暑楼【在修武县百家岩西汉献帝避暑处】懐川阁【在府城内旧懐州治】灵源阁【在济源县济凟庙俗呼水殿时人抛香酾酒于此】甘泉阁【在修武县阁下有井泉香而水洌故名】平嵩阁【在孟县旧州后圃因城为台北倚太行南慿嵩少俯瞰黄河实河阳大观宋司马光诗九日英僚集千秋胜赏同飞桥贯河渚危阁压霜风金散黄花泛雷惊叠鼓通百峯高鸟外万里寸眸中槛底临丹叶杯中倒碧嵩来云低拂座去鴈远沉空吹帽陪游阻摇旌结相丛风流岂湮没邹湛倚羊公】扬清阁【在孟县旧州后圃宋庆厯中河阳令鲜于亨筑亭曰聫芳架阁曰扬清后毁县令高元敏复新之仍名扬清黄庭坚有记】避暑馆【在济源县东北唐宁王尝避暑于此故名】礼贤馆【在孟县治后圃宋吕公着守河阳时司马光范镇往谒公着馆于此故名宋司马光诗蓬飞匏系十余年并防华榱出偶然郭隗金台虽见礼华歆龙尾岂能贤浮云世味闲尤薄寒柏交情老更坚明日河梁即分首人生乐事信难全】大台【在府城东汉光武遣王梁击赤睂于此】沁台【在济源县东北三十里今以名村】夜香台【在济源县东北宋县令陈省华妻冯氏于此夜焚香吁天曰不求金玉富足惟祈子孙有成既而三子相继登甲科为显官冯封滕国太夫人】憩鹤台【在济源县西三十里灵都宫北世传缑山道士骑鹤曽憩于此】醒酒台【在修武县西北百家岩前有巨石晋刘伶醒酒处田发诗翠壁丹崖天半开七贤曽此共徘徊当年只合酩酊醉何事仍留醒酒台】钓台【在修武县北二十里六真山西】卧台【在武陟县北五里龙睡村宋艺祖微时尝过此憩焉遗址尚存】鬬鸡台【在孟县西五里台址尚存】五龙台【在孟县西旧有五龙庙】虢公台【在温县西北周封虢仲地因名晋宣帝过故邑尝进温父老宴于此故又呼贺酒台】凤凰台【在温县西一十五里按本草远志出温县凤凰台下】镇山亭【在府城上金沁南军节度使耿光禄建碑刻尚在】望懐亭【在济源县东北三十里下临枋口】房公亭【在济源县济渎庙西唐县令房琯建】万栁亭【在济源县西泷水北岸唐白居易有独立苍茫残照外落花飞絮防人衣之句唐温庭筠诗倚栏愁立独徘徊欲赋慙非宋玉才满坐山光摇剑防绕城波色动楼台鸟飞天外斜阳尽人过桥边倒影来添得五湖多少恨栁花飘荡似寒梅】轩辕亭【在济源县天坛顶世传轩辕于此更衣又名换衣亭】青龙亭【在济源县西北济渎庙后】裴公亭【在济源县济渎庙侧唐相裴休建唐李洞诗裴相亭成未退身空烦舞袖与歌尘至今亭下萧萧竹似对西风怨主人宋孙翥诗太行王屋羣峯上秦晋闗河望处分猿鹤几年懐旧隐乾坤百战重儒勲龙归洞府春将雨僧过浮桥晓度云万里中原无事日不妨尊酒细论文】环翠亭【在修武县西北百家岩下】鄇人亭【在武陟县西南春秋传郤至与周争鄇田即此】联芳亭【在孟县旧州后圃内宋鲜于亨建】武修亭【在原武县按春秋成公十年郑子然盟于脩泽杜预注曰巻之东有武修亭】扈亭【在原武县巻城西北按春秋文公七年公会诸侯晋大夫盟于扈即此今传县南盟山庙为扈】懐古堂【在府城内旧懐州治唐太守杜正伦建】牧爱堂【在府城内旧节度使防事】思贤堂【在济源县治内元至元间县令刘源建】四令堂【在济源县延庆寺西院为陈省华父子四人建宋司马光有记】草堂【在济源县济渎庙西宋知河阳傅尧俞建宋苏轼诗微官共有田园兴老罢方寻隐退庐栽种成隂十年事仓皇求买万金无先生卜筑临清济乔木而今似画图邻里亦知偏爱竹春来相与防龙雏宋黄庭坚诗公家济源上太行正当门修竹带藩篱百禽鸣朝仰视浮云作俯窥流水奔相望有盘谷李愿故居存】徳威堂【在孟县旧州治宋文彦博尝以司空判河阳后其子及甫亦知河阳遂建此堂名取书徳威惟畏之义苏轼有铭】太师堂【在孟县旧州治宋文彦博以太师致仕居洛阳子及甫适知河阳时迎养焉府舎地卤下湿因作堂以居刻父二诗于石范祖禹作记】竹园【在府城旧崇教乡宋大中样符间置】沁园【在府城东北三十里沁水北岸金时官僚宴游之地有石图尚存】防春园【在府城东北沁水北岸五代周显徳中置】吏隐园【在济源县治今三膳轩碑屋故基皆园之迹有唐元和年记】窦氏园【在济源县铁岸北宋王岩叟诗李郭名园窦氏邻傅林花竹远相亲李郭傅三园相去不远】铁岸【在济源县北济渎庙东夹济河岸如铁石因名】瓦屋【在温县西北三十里春秋盟于瓦屋即此】遮马堤【在孟县西南十三里唐李光弼与史思明战处】平臯坡【在温县城东二十里今平臯村南黄河北】湨梁【在孟县东五里周襄王十六年列国大夫盟于此今梁村冈迤东南二十余里皆是古湨水由其下至温入河唐储光蔑诗田家俯长道邀我避炎氛当暑日方昼高天无片云桑间禾黍气栁下牛羊羣野雀栖空屋晨风不复闻前登湨梁坂极望温泉分逆旅方三舎西山犹未曛】竹坞【在府城东北明月山之南】藏花坞【在济源县阳台宫南】白骑坞【在孟县原上为湨同二水之防今白墙张营村即此汉末张晟聚众屯于此孤立袁曹间数十年晟一名张白骑出入好乗白马故名】晁错滩【在济源县芮村东南汉景帝时晁错从学于轵人张恢家寓此】董仲舒滩【在济源县毛田西南汉文帝访河上公于芮村仲舒献防于此】全义滩【在孟县五代张全义居此教民耕垦】玉川泉【在济源县东湨河北卢仝尝汲水烹茶亦名玉川井又玉阳以东皆为玉川故县亦号玉川】凤跑泉【在济源县相传唐宁王避暑有鸟数百集此泉水涌出】防泉【在济源县枋口内明郑辕诗丹洞吐细泉宛转苍苔里凝碧时含光流泄复如此谁知山下泉来洗幽人耳】玉女泉【在修武县观音洞北】王烈泉【在修武县太行山中元王恽诗日飡石髓防如饴仍到岩边饮上池功满自骑鸾鹤去夜深惟有月来窥】张防宅【在府城节妇坊防宋直龙图阁初防游学数年不还家人欲嫁其妻李氏守节而死因以名坊】张衡宅【在济源县东沁口北隋炀帝幸榆林上太行开直道九十里直抵衡宅留宴三日赐宅旁田三十顷】何文定公别墅【在府城南四里南土村】许衡别墅【在府城东北景贤村】卢仝别墅【在济源县西北二十里石村北之玉川烹茶馆亦在此仝诗买得一片田济源花洞前尤侗诗玉川昔日煎茶地柯古当年载酒时绿野回头今已矣青山对面尚如斯偶停车骑窥三径漫借琴书遣一巵欲折黄花殊未得却裁红叶共题诗】石敬瑭别墅【在济源县西六十里韩村社俗呼为特进庄敬瑭微时居此】萧俛别墅【在济源县城西唐穆宗时俛奏请销兵抑诸镇权既老退休林泉治墅于此宋王公儒诗节概孤高去位轻旧山深处一居成云移坐石蒸衣润泉激眠□入梦清放旷何能尤选吏优游不复议销兵如今寺落空潭在漠漠春烟暮草生】牛别墅【在济源县牛家社】韩愈别墅【在孟县西一十里俗呼韩庄王铎诗不独文章盛先生峻一身江山如许地唐宋防何人月冷孤坟暮花馡故宅春析城东去水呜咽响麒麟】梓泽【在孟县西四十五里晋石崇别馆】岑参青萝斋【在济源县青萝河唐岑参诗池上卧烦暑不栉复不巾有时清风来自谓羲皇人天晴云归尽雨洗月色新公事常不闲道书日生尘早年家王屋五别青萝春安得还旧山东谿钓纶】盟门【在武陟县东晋文公去原及盟门而原请降即此】清化镇【在府城东北三十里丹河上】谷旦镇【在孟县北一十五里唐高祖武徳三年析河阳置谷旦镇】木栾镇【在武陟县东北宋艺祖尝过此】河阳驿【在孟县南十五里河阳古渡西旧有皇华堂今改入县治明彭纲诗防马河阳日欲斜野烟生处见人家衰杨十里西风急浪説潘郎满县花】宁郭驿【在武陟县西北太行山西】皇华桥【在温县西北崔家庄】钟公垒【在济源县钟王村魏文帝时太傅钟繇屯兵于此故名】钩陈垒【在孟县世传武王伐纣八百诸侯所会处以紫微有钩陈之宿主兵阵故名誓师坛尚存在今北陈】连理槐【在修武县西二十里义门村两树相去三歩许上有一枝交贯甚茂唐张公艺家物今尚存】古槐【在武陟县东五里马曲村三元庙围三丈余老榦排云类虬螭蹲视形旧志植自元莫识所始明嘉靖七年枯十五年复生枝叶本朝县令龙待结茆于槐腹顔曰懐亭】妙乐塔【在武陟县塔前有槿树二株高凌云汉明赵贞吉诗洪流千古意孤塔往来心寂寂留双槿花开不计春】平州石塔【在温县城东二里宋建隆三年建】玲珑塔【在原武县东门外善防寺东宋徽宗崇宁四年建】
