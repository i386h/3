<!-- { "loadSidebar": true } -->
　　入阌乡县境经灵宝陜州渑池新安孟津巩县【荟蕞云阌乡在河南府陜州西南一百二十里西南有阌山西为黄河自陜西华阴界流入与山西芮城县分界东入灵宝县界西有玉涧水全鸠水水东有盘涧水西南有阿对泉　灵宝在陜州西稍南六十里东南有岘山曹阳水出此入河西南有石堤山栢谷水出此入河又有石烛山烛水出此入河又有门水自洛南县流入亦名农涧又有丰盛等五十渠引山水灌田　陜州在河南府西三百里东北有砥柱山在黄河中去州四十里即禹贡所谓底柱也又有公主河在三门山左唐开元中凿此通漕以避三门之险约百丈许复入于河西有七里涧自南山入河西南有谯水东有淆水自永宁流入北入于河又有利人渠二广济渠一引水入城以代井汲今湮　渑池在河南府西一百六十里东北有渑池山涧水出焉西南有马头山谷水出焉北有黄河按志黄河自三门集津下迄钓鱼嘴奔流迅急舟筏难渡　新安在河南府西七十里东南有瞻诸山慈涧水出焉滙诸川水入谷南有密山豪水出焉注洛西南有郁山练谷水出焉入谷西北有队山长垣河出焉又有騩山回水出焉东北有邙山马陵川出焉　孟津在河南府东北四十五里两岸平濶河势渐盛溃决之患从此而始唐时筑石堤当河阳平津两县岸高五文濶如之延六七十里今南岸止有二三里北岸尽决　巩县在河南府东北一百二十里南有寒战山下临玉仙河又有乱石山下有五泉入洛】
　　至泛水河阴至荥泽县而始有堤工
　　【荟蕞云泛水在郑州西一百四十里东南有方山即山海经浮戏之山也汜水出焉有马跑泉汉家泉柏池泉有玉仙山山上有玉仙元君祠祠前有二泉一为小龙池即小里河源一为黄龙池即泛水源西有大伾山山之东尽于玉门山乃泛水入河处又有广武山沿河六十里　河阴在郑州西北五十里北有武济山传为武王济河处宋元丰中范子渊议导洛通汴屡请于武济山北修堤置埽是也　荥泽在郑州北少西四十里有敖山殷仲丁自亳徙嚣即此黄河旧在县北十里斩南徙逼近城洪治时徐恪言自孙家渡口旧河疏之经朱仙镇由泗入淮可杀上流之势成化十五年以水患徙筑今县东北有蒗荡渠西通河洛南达江淮隋通济渠也今湮南有贾鲁河亦湮西南有澹然河达于大河】
　　自此而郑州原武阳武中牟祥符陈畱兰阳仪封【荟蕞云郑州在开封府西少南一百四十里北为黄河东有郑水出梅山东北入贾鲁河西有须水正德时凿之以纾河患东南有七里河其源有三一出泰山一出梅山一出站马屯防流于此入贾鲁河东有潮河出栾巴庙下合贾鲁河东有龙池湖周三里　原武在开封府西北一百二十里县旧在河之南正统十三年河决荥泽南徙始在河之北南有古济水与古阴沟水今皆混入黄河西北有沁河自武陟县东入黄河　阳武县在开封府西北九十里东有脾沙冈西有黒洋山河决后皆沦于河南为黄河东南有白沟亦名清水亦名白河流至封邱境内曰翟沟西有沁水自武陟县流入后筑堰截入黄河其故渠皆为桑田　中牟在开封府西七十里北有牟山南有马陵冈长五十余里即古河堤北有汴水即蒗荡渠也亦名鸿沟亦名官渡水明正统七年改流入黄河遂淤为平地南有汜水东流入官渡今涸东南有刁马河今堙又有双洎河名小清河即郑风所咏清人在旁者源出新郑县至郑西东北流入丈八沟县志载九沟八泽三十六陂　祥符县即开封府治西北有驼牟冈河决后今为平陆东北有赤冈西有浪城冈东北有槐疙疸冈万厯中河决于此西北有黒冈崇祯中河决于此南有汴河即蒗荡渠分流也隋自大梁城西南凿渠引汴水即此至元二十七年始淤明初欲以大梁为北京议浚之不果宋都汴时引汴蔡诸水漕舟城中沟洫互通自明季灌城后俱为平陆西有金水河即荥阳之京水滙入五丈河者今堙东北有隋堤一名汴堤今遣迹尚存　陈留在开封府东少南五十里北有黄河自祥符流入入兰阳县界北有汴河自祥符流入入杞县界又有蔡河自祥符流入入通许县界即沙河也今涸北有睢水沙水分流开通济渠今堙东北有巴河一名沁水今涸县北有秦陈留故城东北有魏小黄故城　兰阳在开封府东少北九十里北有黄河又有贾鲁河又有马蹄河一名清河南有巴河亦名沁河北有古济水今入于河西北有赵皮寨一名张禄口又有铜瓦厢集　仪封在开封府东少北一百一十里东北有黄陵冈北有青陵冈又北有黄河县有七河曰北旧黄河南旧黄河贾鲁河厐家河圏头河巴河新河皆黄河转徙所经忽南忽北今贾鲁河巴河故道堙余河故在】
　　经考城商邱虞城
　　【荟蕞云考城在睢州北九十里北有黄河自古为冲决之所北有贾鲁河又有沁河南有沙河汴河西南有戴陂黄水注焉　商邱即归徳府治北有黄河元至大年河决而南府治在河北至顺以后河决而北府治仍在河南明正统河决而南府治又在北正统以后仍在河南其新集口丁家道口皆河之险要　虞城在归德府东北七十里北有黄河其地上接考城下接砀山邻比数县土皆卑下每经河溢互相倾注河决考砀则土聚虞城河溃虞城则土聚考砀故旧道尽湮水患无已欲浚支河则易淤塞欲筑堤则无山陵可倚若于李景高口西岸浚水南行则县境之流自杀又自杨厚口起筑堤分水使下流有归然后河不为患北有汴水亦名获水西有孟诸泽今俗呼为湄台西有丁家道口北有罗家道口皆黄河要地】
　　至江南徐州之砀山县界出河南境
　　北岸自山西垣曲县
　　【垣曲在山西绛州东南二百一十里东北有王屋山接河南济源县及阳城界西北有黄河自平陆县流入】
　　入济源县境经孟县温县武陟
　　【荟蕞云济源在怀庆府西七十里东北有太行山南有黄河北有济渎东南流入孟县禹贡导沇水东流为济西南有湨水东经孟县入河新志湨水一出姑嫂山一出五指山一出秦岭山至三河口合流与滮水合东南入孟县界入河北有滮水源出莽山入湨西南有漫流水涂沟水入湨东南有天浆水同水俱孟县界西南有湛水注河西有濝水入沁北有沁水自阳城流入东入河内界东有千仓渠济水分流也　孟县在怀庆府南少西五十五里南有黄河自济源县流入与孟津县接界河广二里南有孟津一名陶渚西南有冶坂津北有沇水即济水也北有湨水南合沇入河西有河阳废县南有下孟州城即古北中城也金大定中以河患因于故城北十五里徙治焉曰上孟州故城曰下孟州东魏又筑南城在今孟津县界及中潬城在今县西南是为三城　温县在怀庆府东南五十里今逼近城西有济水南入河北有广济河沁水分流也又有温润渠隋刺史卢贲引沁为利人河又派流入温县故名温润有丰稔河分流广济河水入温即此北有涝水通丰稔河东有平臯多菱荇蒲苇　武陟在怀庆府东一百里南有清风岭濒河东有沁水自河内县至南贾村入河其支流入县北东引灌田二千余顷西南有广济河沁水分流也今涸西北有小丹河即丹水分流之长明沟也今淤又有上清河即沁水分流之蔡沟也自河内县流入东入修武之三桥陂入衞东北有莲花池在沁河东岸地名木栾店去衞河百里明万厯中沁河从此决入衞】
　　亦至荥泽县而始有堤工自此而原武阳武封邱【荟蕞云封邱在开封府北六十里北有黒洋山东北有淳于冈皆湮于水南有黄河本在县西北金明昌五年河决阳武灌封邱而东县遂居河之北终明之世凡五决荆隆口一决陈桥】
　　【本朝顺治七年九年两决至十二年始塞按黄河自阳武入封邱出荆隆口直东至长垣东明两县境从此经曹濮直趋大清河东入于海较之出徐沛合淮泗以入海其道最为径易从来河行之道宜直不宜纡入海之口宜近不宜逺也西北有沁河一名巴河自武陟阳武流入经于家店北绕县南穿桃陂河东注每泛滥则能为害自怀庆増堤遏之水始全落南有翟沟自阳武境入即白沟也今堙西南有黄池东西广三里南有金龙口即荆隆口自砥柱孟津而下最为险隘今离河稍逺然地方洼下夏秋水发一堤之内皆为巨浸西南有中滦城元时运道中梗受江淮之米陆运赴淇仍以舟载送京师后改为海运其西为大王庙口顺治九年河决于此决口有积水潭汪洋数十顷深广十余丈今县治本封邱故城金时以河淹没迁治新城元时新城又为河壊仍迁故城西有董家堤障御黒洋山水】
　　歴祥符陈畱兰阳仪封以至山东曹县界出河南境古今黄河通塞攷
　　周定王五年禹河初徙王莽始建国三年河再徙千乘入海歴唐至宋景祐元年决横陇庆厯八年复决商胡合永济渠注干宁军入海是为北流嘉祐五年北流复决为二股河自魏恩东至德沧入海是为东流元符二年东流塞金明昌五年河决阳武东注梁山泺分为两派一由北清河入海一由南清河夺淮入海而汲胙之流塞元至元中河徙阳武南夺涡入淮而新乡之流塞泰定元年改从汴渠至徐城东北入泗入淮即今通行之河也元时新乡虽塞尚由获嘉明天顺六年自武陟东徙原武而获嘉之流塞洪治以前北流犹未塞也自筑断黄陵冈而北流遂永塞矣【行水金鉴】
　　河五大徙
　　河自禹功告成之后下迄元明凡五大徙而暂决复塞者不与焉一周定王五年河徙自宿胥口东行漯川至长寿津与漯别行而东北合漳水至章武入海水经所谓大河故渎者是也二王莽始建国三年河徙魏郡泛清河平原济南至千乗后汉永平中王景修之遂为大河之经流水经所称河水者是也三宋仁宗时商胡决河分为二派北流合永清渠至干宁军【今青州】入海东流合马颊河至无隶县【今海丰】入海二流迭为开闭宋史河渠志所载是也四金章宗五年河决阳武故堤一由南清河【即泗水】入淮是也五元世祖至元中河徙出阳武县南新乡之流絶二十六年防通河成北派渐微及明洪治中筑断黄陵冈支渠遂以一淮受全河之水盖自大伾以东古兖青徐扬四州之域皆为其纵横糜烂之区矣【禹贡锥指】
　　各道河渠
　　开封府
