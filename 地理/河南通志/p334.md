<!-- { "loadSidebar": true } -->
　　雷进暹泌阳典史崇祯十四年领乡兵拒贼力不支以身殉难
　　钟其硕字巍然陕西成县人拔贡生崇祯末知镇平县适丁寇难城陷被执骂贼而死
　　王士昌云南人举人崇祯十四年任泌阳未久城破被执不屈死
　　董应圭浙江鄞县人由举人崇祯时知邓州明于治理勤于抚字嵗癸酉入觐值流寇掠邓境百姓惊怖圭过裕叶闻警申请免觐遄归率民登陴昼夜拒守料军实备战具身先士卒立风雪中饮食俱废逾月成疾卒于官士民哀之祀名宦
　　朱新运贵州人由嵗贡任叶县训导崇祯五年大水冲城土贼聚众作乱新运率乡勇坚守城赖以全陞去后立祠祀之
　　顔曰愉浙江上虞人知南阳府崇祯十四年张献忠破泌阳曰愉登陴巡警日夜不休后贼驱精壮乗雨登城曰愉同指挥王汝璋分堵守望奋勇杀贼贼不得上乃发乱矢上射曰愉被伤卒诏赠太仆卿谕祭
　　薛应龄福建人由选贡崇祯丁丑任邓州同知时流寇陷城应龄与知州孙泽盛出战俱死于阵妻孥皆遇害事闻赠官赐祭塟泽盛山东掖县人由举人知邓州事
　　李锡为邓州守御所副千戸崇祯十年张献忠陷城死之
　　江朝瀛江南歙县人崇祯十一年任新野主簿闯逆破城骂贼死
　　余承防崇祯时为邓州守御所副千戸流贼寇邓承防率乡勇与战阵殁赠正千戸
　　刘国能陕西人初为流贼名闯塌天崇祯十二年率众万人降左良玉于陈州以副将驻叶筑南北土城为守御计十四年九月李自成罗汝才并兵攻七昼夜不下誓屠之攻愈急城破被执自成好谓曰若吾兄弟也国能仗劒叱曰吾始与若同为贼今王臣也肯从汝反乎督民死守者我也叶民无罪遂自刎妻妾皆自缢遗幼子名小蛮子甫七嵗亦骂贼而死后叶民全收其尸塟土城西建祠墓左祀之
　　张我翼陕西泾阳人由举人任叶令崇祯十四年与副将刘国能誓死拒贼国能既自刎贼营我翼犹督民坚守城破不屈死
　　惠永贞陕西朝邑人任新野典史崇祯十四年逆闯破城骂贼死
　　杜日泰陕西人崇祯末镇平县典史流寇陷城与知县钟其硕同死节
　　熊天伦直隶人泌阳主簿崇祯十四年贼破城被执不屈至死骂不絶口全家殉难邑人立碑以志节烈
　　李国玺江南徐州人崇祯十四年任邓州吏目城陷骂贼而死
　　刘振世直隶丰润人由举人知邓州崇祯十四年城陷被执死于郾城
　　余国柱泌阳主簿崇祯十五年城陷死难
　　钱勲吾南阳卫百戸崇祯十五年流贼驱众薄南阳城勲吾率兵出战斩贼数十余级攻围益急乃与总兵猛如虎力拒守城陷勲吾自刎死
　　龚新江西南昌人崇祯末知内乡县流贼陷城被执自缢而死
　　姚运熈山东人崇祯末知南阳县流寇攻城运熈击钟召众竭力死守城陷不屈死
　　李本实直隶永平人泌阳训导崇祯末城陷死节谭圣言江西临川人为唐县主簿崇祯末流寇破城为贼所执不屈而死
　　蔺起龙陕西华州人为唐县典史流贼执之迫降龙笑曰天下岂有从贼命官耶死之
　　李万庆陕西安化人为流贼名射塌天后降授副将守襄城誓死报国闯贼往来万庆屡出竒兵截杀崇祯十四年十一月陕西巡抚汪乔年率兵入城居守五日城陷乔年抗节死万庆提一防子掷楼下奋身陷阵力屈被执贼怒缚于桩上射杀之全家遇害赠都督同知荣禄大夫遗一子后为宛庠生即向掷楼下者竟得不死按刘国能李万庆前为剧贼后死王事俱不失为忠臣唐田神功失身于史思明宋杨再兴亦曾为李成将仍不害其忠义刘李事例当直书旧志故为隐讳今据明史藁诸书改正传中详书年月所以重晩盖也
　　皇清王燕翼直隶河间人顺治二年知南阳府时拐河土贼尚未革面燕翼招抚来归地方始靖流亡复业赴任时止单骑以一苍头自随粗衣菲食内乡令餽一羊裘曰此民膏也笞其使而却之后陞山东兖州道祀名宦
　　马迪吉山西夏县人顺治二年知邓州修葺城池抚循戸口百废具举流民复业流贼刘二虎率众数万薄城迪吉鼓励士民誓以死守粮尽杀牛畜为食撤屋为薪人无异志贼道去以功陞治中祀名宦
　　赵耀直隶阜平人贡生顺治二年知舞阳县时寇氛未息耀申请招抚单骑入裕州土贼李好寨谕降之由是西平渠魁刘洪起亦投戈舞境遂宁招集流亡民多复业后迁衡州府同知祀名宦胡养素直隶人顺治三年知内乡县仁慈多善政流寇余党破城死之
　　张荩山东濮州人进士顺治十五年知舞阳县清正防明吏民畏服捐修学宫厘剔时嵗饥雈苻窃发捕缉有方境内肃清祀名宦
　　张三异湖广汉阳人任南阳同知时烽烟初靖郡邑凋残异安集流移劝开硗壤人咸复业又创兴水利蓄泄有方旱潦无虞康熈五十年祀名宦张光祁江南歙县人顺治四年知邓州居心寛厚敷政严明邓自明季以来佥里长解粮多破家光祁详请更制立官解法州人感德若更生祀名宦王然顺天宛平人任淅川知县矢志清防临事果断崇学校培士风戢豪强轻徭赋政平讼理去后淅人感德公请崇祀名宦
　　髙以永浙江嘉兴人康熈癸丑进士知内乡县招民垦荒贷给牛种兼督令树桑麻枣栗由是田畴弥望流民四集时承杨来嘉之乱大兵尚驻襄阳隣内乡南鄙将弁多出金诱民为奴仆逃则系缧其家室以永莅政甫三日有悍卒称将军命缚人于市以永械送巡抚正其罪邑人始得安戢后陞安州知州祀名宦
　　窦克勤柘城举人泌阳教谕训士以主敬存诚为主仿朱子白鹿洞学规朔望集生徒阐明性理所着有理学正宗行于世后成进士任翰林院编修卒祀名宦
　　李之性商邱人由归德营把总因呉逆变檄调南阳攩贼口守御康熈十五年战死事闻于
　　朝谕赐优恤廕子李民浙江温州卫千总雍正三年祀
　　名宦
　　汝宁府
　　汉马宫字游卿东海人平帝时汝南太守以行能髙洁见称
　　虞延字子大陈留人建武初除细阳令每嵗时伏腊辄休遣徒系各归家并感其恩德应期而还有囚于家被病载诣狱既至而死延率掾吏殡于门外百姓感悦
　　欧阳歙字正思乐安人建武六年汝南太守推用贤俊政有异绩以尚书教授数百人视事九嵗徴为大司徒
　　耿国字叔虑扶风人建武中为上蔡令有善政吏人称之
　　张敏字伯达河间人建初中为汝南太守清约不烦用刑平恕
　　何敞字文髙扶风平陵人建初中汝南太守敞疾俗吏以苛刻沽名易以寛和常分遣儒术大吏案行属县显孝悌有义行者及举寃狱以春秋义断之百姓化服出居者皆归养其父母追行丧服推财相让者二百余人修理鲖阳旧渠垦田三万余顷吏民刻石颂德
　　李法字伯庆南郑人和帝时汝南太守有政绩王龚字伯宗髙平人延光初汝南太守政崇温和好才爱士引进郡人黄宪陈蕃等厚遇之知名士莫不归心徴太仆
　　王堂字敬伯广汉郪人永建中汝南太守搜才礼士不茍自専委功曹陈蕃匡理政务任主簿应嗣庶循名责实郡内大治时大将军梁商及尚书令袁汤以求嘱不行竝恨之后以庐江贼迸入弋阳界堂勒兵追讨即便奔散而商汤犹因此讽州奏堂在任无警免归
　　胡广字伯始南郡人顺帝时为汝南太守政尚安静入拜大司农
　　宗资字叔都南阳人桓帝时为汝南太守署范滂为功曹委任政事推功于滂不伐其善名闻海内杨竒华隂人灵帝时为汝南太守持身防介专以慈祥为政郡中称治
　　张熹字季智临武人灵帝时平舆令嵗大旱躬祷不应乃积柴自焚主簿崇小史张化从焚焉甘霖大澍
　　徐璆字孟玉广陵人中平初为汝南太守转东海相所在化行以廷尉徴为袁术所刼授以上公璆叹曰龚胜鲍宣独何人哉守死不从术不敢逼后术死军败以前汝南东海二郡印绶上之诏拜太常
　　三国满宠字伯宁昌邑人仕魏为汝南太守时袁绍盛于河朔而汝南绍之本郡门生宾客布在诸县拥兵拒守宠讨平之得戸二万兵二千人令就田业
　　南北朝张苌年上谷涅阳人元魏元帝时为汝南太守郡人刘崇之兄弟分析家贫惟一牛争不能决讼于郡庭苌年见而凄之谓曰汝曹当以一牛故致此争竞脱有二牛必不争乃以已牛一头赐之于是境中各相诫约咸敦敬让
　　辛穆字叔宗陇西狄道人东魏静帝时为汝南太守遇水涝人饥表请轻租税从之勅汝南一郡听以小绢为租
　　隋麦鐡杖始兴人炀帝时为汝南太守法令严饬羣盗屏迹
　　唐卢从愿字子龚临漳人宗时为豫州刺史政严简奏课为天下第一褒书劳问赐绢百疋
　　潘好礼贝州宗城人开元中为上蔡令以治最擢监察御史
　　宋袁廓剑州梓潼人太祖时为西平主簿勾稽漏籍得民丁万余州将荐其勤职就迁上蔡令又以课最擢太子右賛善大夫
　　栁开字仲涂大名人雍熈中为上蔡令防王师北征开部送军粮因上书愿効死邉鄙太宗嘉之授殿中侍御史
　　吕端字易直幽州安次人太宗时知蔡州以善政吏民列奏借留
　　呉育字春卿建安人真宗时知蔡州设伍保法以检制贼盗时京师有告妖人千数聚确山者诏遣中使徃捕至则索兵育曰此特乡人用浮屠法相聚以利财耳一弓手召之可致也何以兵为恐相惊疑请留毋徃中使以为然顷之召十人至械送阙下皆释之告者伏辜
　　鲁有开字元翰亳州谯人仁宗时知确山县时大姓把持官政有开治其最甚者遂以无事兴废陂溉民田数千顷富弼守蔡荐之以为有古循吏风后又知信阳军
　　刘敞字原父临江新喻人举庆厯进士廷试第二通判蔡州公余手不释巻凿池开河以利灌溉弟攽字贡父以直龙图阁亦知是州苏轼苑百禄言攽博记能文章政事侔古循吏
　　卢士宏字子髙新郑人仁宗时知信阳军防官捕为妖术者余党惧及羣聚山谷间士宏请减其罪招之即相率归命
　　孙瑜字叔礼博平人仁宗时知蔡州毁呉元济像以其祠祀裴度大水縁城隙入瑜使囊沙数千扞其冲城得弗坏
　　丁讽治平中知蔡州设法赈饥活者六十万人籍为兵者又数千诏移知亳州蔡人攀辕号呼事闻复还任及代去闭城断桥不得行者累日
　　王质字子野郓州单父人以馆职出知蔡州清静慈惠蔡人德之
　　吕公着字晦叔夀州人登进士第英宗时知蔡州导水泉溉田易军营草舎以瓦修孔子庙荐举孝行善政甚多神宗立召为翰林学士熈宁初知开封府
　　欧阳棐字叔弼修之子神宗时知蔡州蔡地薄赋重转运使又为覆折之令多取于民民不堪命防有诏禁止而佐吏惮使者不敢以诏防从事棐曰州郡之于民诏令茍有未便犹将建请今天子知覆折之病民手诏止之若又惮而不行何以为长吏命即日行之
　　向宗回字子发开封人敏中曽孙崇德初知蔡州擒剧贼殱其党类嵗饥发廪兴力役饥者得济而官舎帑廪一新
　　郭瓉内江人建炎初为汝阳令金兵陷城瓒朝服坐防事与二子俱死之
　　赵士真宋宗室权知信阳军建炎二年寇刘满至拒战死之赠官録其子
　　元张升字伯髙平州人至大间知汝宁府民有告寄束书于其家者逾三年取阅有禁书一编且记里中大家姓名于上升亟呼吏焚之曰妄言诬民且再更赦矣勿论既而事闻廷议谓升脱奸宄遣使穷问卒无迹可指乃诘以擅焚书状升对曰备位郡守为民父母今斥诬愬免寃滥虽重得罪不辞乃坐夺俸二月
