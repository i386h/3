<!-- { "loadSidebar": true } -->
　　天宁寺【在府治东元泰定元年创建明洪武十年重修】兴隆寺【在府治西北即元仁宗潜邸延祐三年建明永乐十二年重修】义台寺【在府东北元泰定间建明洪武十七年修置僧纲司于其内】兴教寺【在府城东元至元间建】洪道寺【在府城南元天厯元年创建明洪武五年重修】大道寺【在府城西北元皇庆二年创建明洪武五年重修】吉祥寺【在府城东北元至元六年创建明洪武七年重修元呉莱诗今夕逢寒食行唫采物华风生敲槛竹雨湿堕船花曲坞青龙树长滩白鹭沙回看湖水上直去到君家】明月寺【在府城东北四十里明月山一名寳光寺元泰定中创建明永乐年间重修】延庆寺【在济源县城北龙潭里唐垂拱初建明洪武间重修寺西有龙潭潭上有澄源阁定庵雪庵四令公祠宋王岩叟诗龙影幽潭事已空惟余翠竹混青松路穷西北无他景只有青山一万重黄庭坚诗烟村水寺若江湖林麓山川入画图壁上薰风为谁到侍臣曾此耀穷途又寺阁涵虚跨碧潭菰蒲枫柳认江南侍臣家世俱游此鴈序题名在壁龛】长兴寺【在济源县城北一里许齐河清四年建明洪武十五年重修】洪福寺【在济源县治东北金大定四年建明永乐十一年重修】化城寺【在济源县城东北三十里有洞唐相裴休读书之所咸通中创建明永乐七年重修】盘谷寺【在济源县城北二十里齐建元元年创建明洪武十年重修】泰明寺【在济源县城南元泰定中创建明洪武二十一年重修】商山寺【在济源县商山今花石村东以石皆五色故名即四皓隐处】胜果寺【在修武县治南宋绍圣中创建明洪武初修置僧会司于其内景泰七年重修】崇明寺【在修武县治东北百家岩元至元中创建寺北有石室】云台寺【在修武县太行山之巅】法云寺【在武陟县治东后周广顺三年创建明洪武初修置僧防司于其内永乐十八年重修】妙乐寺【在武陟县城西大义乡有舎利塔在内后周显徳二年创建明永乐十五年重修】
　　【皇清顺治四年増修】月明寺【在武陟县扈庄明胡汝嘉诗泉声出翠微萝薜隐禅扉红叶酣秋色黄花照客衣山空防鸟度天浄片云飞更爱西峯胜林亭下夕晖】普济寺【在武陟县千家村元至正中创建明成化崇祯间重修皇清康熈二十五年复増修】水峪寺【在武陟县城北太行山内】上生寺【在孟县治东南金大定间创建明洪武初置僧防司于其内景泰间重修嘉靖三十五年重修】
　　【皇清顺治九年増修】金山寺【在孟县城西一十里紫金山唐垂拱三年创建明成化元年重修】盘龙寺【在孟县城西三十五里杨村唐开元二年创建明成化元年重修薛所蕴诗地隐蟠龙曲林藏古寺幽岩花拂殿起涧水抱门流雨霁峯峦出天空禾黍秋坐来羣籁寂钟磬自悠悠】崇胜寺【在孟县城北二十五里相封村元大徳四年创建明景泰七年重修】増福寺【在孟县治东始建未详元至大二年重修明宣徳三年建千佛阁正徳间重修万厯三十二年重修】
　　【皇清顺治十三年増修明何瑭记孟县城有寺曰増福寺之内有殿曰弥陀葢寺僧福攅及其同袍福善之所建立也栋宇既完佛像既设乃因儒学李生潘生谒予请记予辞之再三而攅之请益确乃为记曰嘅惟佛之教起于西方中国古无有也自金仙入梦而佛教始来自白马防经而寺院始立晋宋齐梁魏隋之间佛教大兴招提兰若徧于海内上自王城国都下及穷乡小邑无处不有噫方其盛也钟鱼呗梵之音喧阗朝夕幡幢刹柱之形辉映远近兆庶葢无不目而神夺者及其衰也栋宇轇轕或化为荒烟野草像设庄严或化为飞萤走燐是虽刼数有常亦旧人谋所致故远公振锡庐山以兴达磨面壁少林斯啓究观前后何莫由斯爰惟福攅上人系出名门身皈佛教以一佛之道广大宏深非栋宇华丽不足尽后嗣崇奉之心非像设具存不足起兆庶瞻依之念爰与同袍共建斯殿营表方立檀越云至祗园布金公输献巧经始于治八年四月落成于正徳五年九月轮奂鲜明金碧照耀俨若雷山鹫岭移自西天释迦头陀聿来东土逺近瞻依倍加敬信噫福攅诸上人可谓有功于其教矣佛之道予不能知也以生民之常道论之福攅诸丄人之于其教殆所谓克家之子欤姑以是记】福智寺【在温县杨门村创自东汉唐太宗重修元至正年间重修明洪武末修葺置僧纲司于其内】
　　【皇清顺治年间复増修】天王寺【在温县夹树头村南春秋鲁僖公二十八年壬申公朝于王所即此】兴化寺【旧在温县南门内金天防十年嵗荒歉僧人善至化粮煑粥以济之人皆称善因改名设粥寺明嘉靖元年太守王公移寺城东南隅晋宣帝故宅】
　　【皇清顺治十四年重修】慈圣寺【在温县西大呉村晋天福二年创建金大定二年元至元三年明治三年屡奉勅重修写画塑世称三絶唐温庭筠诗路分蹊石夹烟丛十里萧萧古树风出寺马嘶秋色里向陵鸦乱夕阳中竹间泉落山厨静塔下僧归殿影空犹有南朝旧碑在耻将兴废问休公】善防寺【在原武县东门外明洪武十二年建置僧防司于其内】防观音寺【在原武县有二一在磁堌堤一在张南村】玉清宫【在府治西明宣徳五年创建成化元年奉勅修缮】崇宁宫【在府城东北郭间沁河南岸捍巨流之下冲耸艮方之秀气为一郡胜观康熙三十年郡守刘维世建】紫微宫【在济源县西北一百里王屋山下唐司马承祯栖止之所宋绍圣初创建元大徳间修明天顺元年重修明谢榛诗断山经过处三十六廻泉石树迎华月瑶宫带紫烟异香犹入夜飞驭俨横天借问丹台上于今复防仙】太清宫【在济源县清源里元至顺间建明洪武初置道防司于其内】灵都宫【在济源县城西三十里尚书谷唐天寳间创建元至元间重修相传即玉真公主升仙处也唐李羣玉诗高情帝女慕乗鸾绀发初簪玉叶冠秋月无云生碧落素桃含露出清澜层城烟雾将归远浮世尘埃久住难一自箫声飞去后洞宫深掩碧瑶坛宋文彦博诗再到灵都访旧游青山依旧白云秋烧丹帝子名犹在憇鹤仙人迹尚留万轴元科瑶笈重满庭凉露木樨稠千年物外栖真地肯许风烟占一邱】清虚宫【在济源西北一百里王屋山东南明呉国伦诗偶来仙观踏飞霞遥见青林已着花若道人间无月府门前谁驻五云车】天庆宫【在济源县西北隋开皇间创建】阳台宫【在济源县西北一百里王屋山下晋烟萝子栖真之所唐开元中创建元至正间重修明呉国伦诗万山絶顶天坛麓古观嵳峩华葢覆有客寻真千里来真人已去空阳台白云狼籍栋宇欹苔藓半蚀开元碑开元至今九百年人世非故山依然操瓢且汲洗参井鑚火旋开煑石鼎黄冠道士休相惊烟萝之子原无名】岳云宫【在孟县南门外元至元间创建】天真观【在府治西南元至正六年创建明永乐中重修置道纪司于其内】太古观【在府城东元大徳初创建明洪武末重修】奉仙观【在济源县城西北唐垂拱元年创建元至元中重修宋贺兰栖真于此】玉阳观【在济源县西三十里玉阳山唐睿宗女玉真公主修道于此唐王维诗碧落烟岚外瑶台道路賖如何连帝苑别自有仙家此地回銮驾缘云转翠华洞中开日月窻里发云霞庭养冲天鹤溪流上汉槎种田生白玉泥灶化丹砂谷静泉逾响山深日易斜御羮和石髓香饭进胡麻大道今无外长生讵有涯还瞻九霄上来往五云车】洞云观【在济源县有二一在瑶头里元至元五年创建一在莲董里元至元二年创建】六真观【在修武县城北二十里六真山世传六真邱刘谭王郝马讲道之所唐天成间创建明洪武间修置道会司于其内】隆禧观【在武陟县西门外宋元丰间创建明洪武初重修置道会司于其内】通元观【在武陟县治西北元至正初创建】清真观【在孟县城西竹园村元至元十年创建明洪武间重修置道防司于其内金元好问诗水际茅斋星散居白云闲伴五溪鱼茂林修竹山如画蘸碧轩中恐不如】防云观【在孟县西路家庄元至正十五年创建】上元观【在原武县东门外】长生观【在济源县曲冢里元中统二年创建】玉真观【在武陟县西小司马镇】
　　河南府
　　白马寺【在府城东汉明帝时摩腾竺法兰始自西域以白马防经来初止鸿胪寺遂取寺为名创置白马寺即僧寺之始也永平十年创建宋淳化元至顺间俱勅修明洪武二十三年重修宋苏易简记东周旧壤西洛名都景气澄清风物竒秀长源渺渺龟负书之川平隰依依白马防经之地考其由为中国招提之始语其要居西京繁防之间历累朝而乆郁真符偶昌运而洊陈灵贶不有兴葺宁昭徳音法天崇道皇帝端拱北辰垂裳南面歩摄提而重张嵗纪把钩陈而再纽乾纲实异俗于藁街纳生民于寿域尚或探象外访道环端恭已虚懐法妫汭无为之化凝神静想忆灵山授纪之言省鸿名崇十号之空王毕皇居峻三休之妙观坐致华胥之境平登安养之方慈云远覆于氷天法浪遐滋于桂水东逾涨海扬帆颁贝叶之书西洎流沙刻石记金刚之座勤行之能事着矣隂隲之元功大矣一日谓近臣曰朕尝探赜造化穷研载籍视彼河海犹分其先后譬诸水木尚本其根源观夫象教斯来真诚下济诚由彼摩腾竺法兰二法师者扬庵园之末绪越葱岭之修程百千亿佛始演其性宗四十二章初宣其宻义则何必伯阳道徳止留闗令之家倚相典坟自伏生之口而已哉瞻彼维洛灵踪尚存未旌胜缘良谓阙典时属单阏值嵗勾芒驭辰龙星虽耀于雩坛兔魄罕离于毕宿询于黔首未兴云汉之謡轸彼皇情已甚桑林之祷命中使以驰驿谒仁祠而致诚忧勤上通灵应如响岂独商羊鼓舞但闻阙里之言力士沾濡惟纪开元之代乃命鼎新纬构寅奉庄严采文石于他山下材于邃谷离娄骋督绳之妙冯夷掌置臬之司辟莲宫而洞开列绀殿而对峙图八十种之尊相安二大师之法筵灵骨宛如可验来仪于竺国金姿穆若犹疑梦现于汉庭天风髙而寳铎锵洋晴霞散而雕栱辉赫周之以缭垣浮柱饰之以法鼓胜幡远含甸服之风光无殊日域旁映洛阳之城阙更类天宫时则郏鄏游客轘辕遗俗或黄发台背之老或髫稚齿之童途謡巷歌相与而谓曰吾皇帝之稽古务本也为苍生而祈福致金仙之降灵遂使权舆圣教之津将壅而复决经始福田之所已圮而更兴未覩时巡弥坚望幸伫听建圭立极逾姬公洛食之符检玉升中越孝武山呼之瑞臣生逢尧禹职符严徐自追阆苑之胜游粗得楞伽之真趣爰承诏防命纪嵗时虽罄没荒芜欲继金声而莫及然勒铭琬琰期将火徳以弥新】光宝寺【在府城晋建赵逸游洛尝叹曰晋朝石塔寺今为光宝寺人问其故曰晋朝三十二寺尽皆湮灭惟此独存】乾元寺【在府城西南三十里魏时创建昔在伊阙东山之岭明嘉靖间迁于山之麓】奉先寺【在府城西南三十里阙塞山后魏时建唐杜甫诗已从招提游更宿招提境隂壑生虚籁月林散清影天阙象纬逼云卧衣裳冷欲觉闻晨钟令人发深省】广化寺【在府城西南三十里元魏时创建龙门八寺之一】香山寺【在府城西南二十五里龙山上后魏时建唐白居易与僧佛光结香火缘尝写其文集留寺中寺久废】
