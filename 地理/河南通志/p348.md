<!-- { "loadSidebar": true } -->
　　晋蔡字子尼考城人世为着姓少好学博涉羣书丞相擢为东曹掾素有格量及居选官苟进之徒望风畏惮河内山简尝以今之正人称之后以病乞归及东瀛公腾为车骑将军镇河北辟为从事中郎知必不就以军期致之不得已至数十日腾为汲桑所攻城防充见害
　　陈頵字延思梁国苦人少好学有文义初任为郡督邮检获隐匿者三千人州寻辟部从事齐王冏起义遣頵将兵赴之拜驸马都尉元帝初迁镇东行叅军事典法兵二曹頵以孤寒数有奏议朝士多恶之后拜天门太守殊俗安之选腹心吏为荆州叅军若有调发动静驰白故恒得宿办陶侃以为能表为梁州刺史
　　蔡谟字明道考城人充子弱冠举孝防元帝时为中书侍郎厯迁侍中苏峻搆逆以谟为呉国内史及峻平赐爵济阳男拜征北将军所统七千余人镇守八所随宜防备甚有算略迁侍中司徒卒諡文穆子二郡永嘉太守系抚军长史
　　南北朝蔡廓字子度考城人谟曾孙博涉羣书仕晋为著作郎宋武帝时迁为太尉从事中郎未拜遭母忧三年不栉沐殆不胜丧后补御史中丞多所纠奏百僚震肃累迁祠部尚书廓年位并轻为时流所推重奉兄轨如父家事大小皆谘而后行及卒帝尝云蔡廓可谓平世三公
　　江湛字徽深考城人明文义算术事亲以孝闻仕宋为太子中舍人义康之盛人竞求昵惟湛自疎出为五陵内史元嘉中征为侍中累迁吏部尚书家甚贫不营财利饷馈盈门一无所受论者以此称焉
　　江斆字叔文考城人湛孙少有美誉尚宋孝武帝女临汝公主拜驸马都尉为丹阳丞时袁粲为尹见斆叹曰风流不坠政在江郎数与宴赏迁中书郎斆庶祖母王氏老疾斆视膳尝药七十余日不解衣及累居内官毎以侍养陈请朝廷优其正直永明中为竟陵王司马斆好文辞为朝贵中最累官侍中领国子祭酒諡曰敬子子蒨有孝行官至尚书吏部郎领右军諡曰肃
　　蔡兴宗考城人廓子行已恭恪事宗姑寡嫂养兄孤子有闻于世仕宋累官吏部尚书封乐安县伯及卒遗命薄葬奏还封爵追赠子顺有父风官太尉从事中郎
　　江秉之字元叔考城人少孤抚育弟妹甚笃仕宋歴乌程建康山阴令皆有政绩累官新安临海太守所至以简约见称在郡尝作一书案去官留以付库
　　江恱之字彦和考城人好读兵书有将畧仕宋歴诸王叅军入梁以讨灭刘季连功进冠军将军卒赠梁州刺史追封安平县子諡曰庄子二文遥仕至咸阳太守文达位中散大夫龙骧将军
　　蔡撙字景节考城人兴宗子少方雅退黙仕齐为给事黄门侍郎丁母忧服阕除太子中庶子太尉长史皆不就入梁为呉兴太守止饮郡井斋前自种白苋紫茄以为常饵诏褒其清天监中累迁吏部尚书仕至中书令卒諡曰康
　　李彦字彦士夏邑人少有节操好学慕古仕梁为户部郎中封平阳县子入陈拜尚书左丞彦在官十有五载留心省阁断决如流时人莫不叹其公勤累迁兵部尚书进爵为伯卒諡曰敬子升明仕隋终齐州刺史
　　唐盛彦师虞城人隋末为澄城长髙祖兵至汾阳彦师率賔客上谒授行军总管镇宜阳以斩李密功封葛国公歴迁宋州总管及徐圆朗反髙祖诏为安抚大使战败为贼所执圆朗厚待之令作书招其弟使举虞城叛彦师为书吾奉使无状为贼擒誓死报国若宜善事母勿以我为念圆朗笑曰壮士也置之及圆朗平彦师还
　　郑惟忠永城人天授中以制举召见武后问举者何所事为忠惟忠曰外扬君之美内正君之恶后曰善中宗立擢黄门侍郎时禁岭南人户不得蓄兵惟忠曰善为政者因其俗禁之得无扰乎乃止授御史大夫持节赈给河北道且许黜陟守宰还奏称旨封荥阳县男迁太子賔客卒赠太子少保魏元忠宋城人为太学生少学兵术髙宗时吐蕃数冦边元忠上封事言命将用兵之要髙宗善之授秘书省正字迁监察御史武后时为御史中丞张易之兄弟势倾朝廷元忠奏曰臣承先帝之顾且受陛下厚恩不能竭忠使小人在侧臣之罪也易之等恨怒即共谮诬之贬髙要尉中宗复位召迁兵部尚书进侍中封齐国公及卒諡曰贞互见名宦志
　　朱敬则字少连永城人志尚恢博好学重节义累官同鳯阁鸾台平章事每以用人为先细务不省以直忤时出为郑州刺史敬则与三从昆弟同居四十年赀产无异卒赠秘书监諡曰元
　　五代袁象先夏邑人父敬初梁太府卿尚大长公主象先以梁甥累迁左龙武统军及友珪簒立末帝留守东都象先闻之即引禁军千人入洛阳宫攻杀友珪末帝即位大梁拜象先同中书门下平章事后进平卢军节度使徙镇宣武卒赠太师二子正辞官至刺使防仕周为横海军节度使
　　华温琪字德润夏邑人仕梁为开道指挥使歴绛棣二州刺史时棣州苦河水为患温琪徙新州以避之民赖全活者甚众入后唐拜镇国军节度使废帝时以太子太保致仕
　　张廷蕴襄邑人仕后唐常从庄宗征伐必先登力战金疮满体庄宗壮之以为指挥都虞侯后以平李继韬功迁羽林都指挥使左监门衞上将军晋开运中以疾卒性防重仕歴刺七州卒之日家无余赀
　　张谊字希贾襄邑人幼孤好学诸父使督耕陇上见其阅书树下诟辱之谊遂潜诣洛阳龙门书院刻志励学唐长兴中举进士入晋累官中书舍人初和凝拜端明殿学士署门不接賔客谊闻即致书于凝以为四方利害所宜询访若不接賔客聋瞽耳目坐亏职业凝大奇之
　　宋刘熙古字义淳宁陵人博通经史旁究阴阳象纬等书唐长兴中擢第补夏邑令入宋累迁叅知政事虽贵显不改寒素以疾求解拜户部尚书致仕卒赠右仆射所着有歴代纪要十五巻
　　楚昭辅字拱辰宋城人有才干善心计初太祖麾下陈桥推戴时遣入京安母后累官枢密使性勤介人不敢干以私卒赠侍中从孙随咸皆进士及第
　　张去华字信臣襄邑人谊子幼励学敏于属词建隆间举进士仕至工部侍郎去华善谈论尚节义尝献元元论大防以养民务穑为急真宗嘉之命写置龙图阁四壁又有集十五巻子师古师颜皆国子博士师锡殿中丞
　　刘防正字颐正宁陵人熙古子善骑射干德中以廕补殿直迁供奉官王师征江南命乘传军中事与卢绛战于润州矢中左脇战愈力获知州刘澄等送阙下歴迁崇义使真宗初出知沧冀磁三州未防授亳州团练副使
　　郭贽字仲仪襄邑人性温和属文敏速干德中举进士为右赞善兼皇太子侍讲两知贡举累迁参知政事曹彬为弭德超所谮贽极辨其诬深为赵普所重仕终礼部尚书卒赠左仆射諡文懿有集三十巻子四昭度为大理寺丞昭陞昭用并大理评事昭允左赞善大夫
　　李惟清字直臣夏邑人开宝中以三史解褐授涪陵尉累官京西转运使太宗将大举取幽州惟清以为兵食未丰不可轻动至道初拜諌议大夫太宗闻其防平诏奬之逾年召拜给事中寻同知枢密院事惟清倜傥自任所至称其强干卒赠户部尚书子二永锡光禄寺丞永德殿中丞
　　许骧字允升睢阳人风骨秀异年十三善词赋太宗时举进士累官右諌议大夫命知益州召归因上言蜀民浮窳易摇宜择忠厚者抚之既而李顺叛众颇服其先见后知单州卒赠工部尚书子宗寿殿中丞
　　张师德字尚贤襄邑人去华子真宗祀汾隂时献大礼颂于行在是歳举进士第一迁秘书省著作郎尝奏事殿中帝访以时事条陈甚备帝善之累官至左谏议大夫师德孝谨有家法不交权贵时相颇不恱之在西掖九年不迁卒于官有集十巻子景宪为大中大夫
　　嵇颍字公实宋城人父适石首主簿有仁政颍天圣中举进士累官翰林学士时王曾张知白见颍谨厚笃学谓其子弟曰若曹师表也张尧封尝从颍学所为文多留颍家其后尧封女入禁中为修媛甚被宠幸令其弟化基诣颍求编次其父稿为序以献之颍不答亦不以献
　　蔡抗字子直宋城人举进士调太平州推官闻父疾委官去稍迁睦亲宅讲书英宗在潜邸器重之再迁太常博士乞知苏州州并江湖民田苦风潮害抗筑长堤亘八十里民以为利徙广东转运使英宗立召为三司判官时郡城大水推原变异大臣畏其陈列白为知制诰迁龙图阁学士知定州改知秦州以疾卒赠礼部侍郎
　　蔡挺字子政抗弟举进士仁宗时歴知数州俱有善政复徙庆州夏人大入知有备乃引却熙宁中累迁枢密副使帝问挺泾原训兵之法召部将按于崇政殿帝善之下为诸部法寻以疾罢为资政殿学士判南京留司御史台卒赠工部尚书諡敏肃赵槩字叔平虞城人少笃学自力器识宏逺举进士仁宗时知洪州州域西南近江有泛滥之虞槩作石堤长二百丈髙五丈以障其冲水不为患入为翰林学士聘契丹甚见礼重累官叅知政事转吏部尚书以太子少师致仕退居十五年尝集古今谏诤事为谏林百二十巻上之神宗赐诏褒奬卒年八十八諡康靖
　　傅求字命之考城人举进士通判泗州时淮水毁城诏遣中使防筑絶淮取土道逺度用兵六十万求相汴堤旁有髙埠平之得土载以囘舟省工费殆半徙大名府府守吕夷简荐其才擢知宿州后召为户部副使夏人欲得渭地移文来索诏求往谕夏人愧服正其封疆而还累迁天章阁待制加龙图阁直学士
　　郑雍字公肃襄邑人嘉祐初举进士调充州推官韩琦上其文召试秘阁校理累官御史中丞以资政殿学士知陈州徙北京留守坐元祐党夺职知郑州寻改知成都府元符元年提举崇福宫未至而卒年六十八政和中追复资政殿学士
　　许翰字崧老襄邑人元祐间举进士累迁翰林学士改御史中丞尝上疏言边事不用因谢病去髙宗即位以李纲荐拜尚书右丞终资政殿学士卒赠光禄大夫翰通经术正直不挠歴事三朝致位政府议论剀切然横遭口语志卒不展所着有论语解春秋传若干巻
　　滕康字子济宋城人崇宁中举进士除秘书省正字迁著作佐郎髙宗即位屡上封事下诏褒谕称其有谏臣风累擢端明殿学士同佥书枢密院事卒年八十四有文集二十巻
　　徐处仁字择之谷熟人举进士为永州东安令蛮人叛处仁入峒开示恩信蛮人感泣誓不复反擢右府正言给事中摄开封府裁决如流囚系常空进拜尚书右丞宣和间数请纾民力以弭盗贼又上备边御敌十策累官至观文殿大学士
　　元陈思济字济民柘城人幼以才器见称世祖时始建省部俾掌敷奏事无巨细悉就凖绳姚枢许衡皆器重之除髙唐州同知以绩最闻拜监察御史转同知浙东道宣慰司事时浙西大水民饥浙东仓廪殷实即转输以赈之全活甚众累迁河南江北等处行中书省事卒赠尚书追封颍川郡侯諡文肃子诚以廕拜监察御史官至广西道肃政防访使
　　陈奕永城人倜傥有直气善骑射累官沿江大都督卒赠光禄大夫諡毅敏子二严累官中书左丞嵩归德路总管
　　明梅思祖夏邑人初从张士诚为中书省右丞守淮安相国徐达攻淮安思祖降从达累立战功封汝南侯及云南平命思祖署云南布政司事善抚辑百姓安之是年卒于官赐葬钟山
　　梅殷字伯殷夏邑人思祖从子尚太祖宁国公主为驸马都尉有谋略便弓马尤通经传建文初充总兵官镇守淮安燕王靖难师起使来假道殷拒之王复致书殷割使者耳鼻纵之曰留汝口为殿下言君臣大义王为气阻及燕王即位殷犹拥兵淮上帝迫公主囓血为书招殷殷恸哭乃还京师帝迎劳曰驸马劳苦殷曰劳而无功帝黙然永乐三年入朝都督佥事谭深锦衣衞赵曦挤殷死桥下而奏殷自投水死帝为诛二人籍其家遣官治丧諡荣定
