<!-- { "loadSidebar": true } -->
　　张以谦字本厚洛阳人万厯乙未进士初任陜西洋县知县开水田八百余顷知武昌郡郡临大江每为涛浪所齧谦捐俸筑石为岸延袤十里许永絶水患陞洮岷副使时督抚将领取虎豹猢狲皮无虚日百姓苦之谦悉其故置军役于法百姓获宁居旋解任起参湖北道卒
　　秦道显字如晦洛阳人万厯乙未进士兄弟五人同防以礼部主事备兵海上珰党王万经横索淮民金钱数百万逃居海岛淮抚购之弗能得道显诱擒之一日倭众十三人失风至宁波武弁欲俘之以邀赏道显曰置无辜于死地而因以为功谓情法何固执不从转四川参政卒
　　汪煇号柱河嵩县人万厯辛丑进士翰林院庶吉士累官礼部侍郎防魏忠贤生祠遍天下京城祠欲得煇为记不可即日削夺归里忠贤败诏起原官
　　兰完植字无翳偃师人万厯丁未进士韩城知县有势要以塲中关节相托者完植力拒之遂中以法降河间教授歴转衡州府知府
　　张论字建白永宁人万厯庚戌进士擢御史按四川土冦奢崇明等叛据重庆府论授将士略复重庆拓故疆二千里捷闻熹庙为行献俘礼庄烈帝立増二阶既而奢孽复结水西蛮十万众入冦西南大震晋论都御史往抚抵夔州擒斩奢崇明奢寅安邦彦诸渠魁归里卒
　　张应辰号环北河南卫人万厯丙辰进士授济南府推官委查盐引却商人暮夜金擢御史巡视中城有中贵杀人应辰议入律司礼监欲骩法出之应辰即上其事卒正法出按广东魏珰逆焰方炽生祠遍天下应辰独不行闭门候逮值庄烈帝立忠贤伏诛祸始免寻晋都御史巡抚甘肃一月中屡战屡捷斩获一千八百余级适西宁变起奉防闲住卒于秦
　　刘景曜字嵩曙登封人天启壬戌进士歴官山东按察司佥事备兵永平适宦者某监遵永军威胁诸道臣如属吏景曜抗礼长揖旋上章争之朝廷允其议寻擢都御史巡抚山东卒
　　何宜健洛阳人万厯已酉举人司铎陈州躬行课士所着有桐花楼文集迁直阜城知县劝农课桑弭盗安民性尤清介卒于官贫不能归阜民醵赀送其柩归里
　　寗连芳洛阳人贡生任汝宁府罗山训导言行冠裳一衷诸古学问必轨于正一时游其门者皆称名彦
　　杨士亷洛阳人嘉靖已卯举人任临洮知府开水利办军饷洮民至今思之
　　潘倬洛阳人天启壬戌进士由兖州府司李擢顺天巡按监察御史操履清洁解任后囊槖萧然惟图书数车而巳
　　屈动字静元嵩县人崇祯甲戌进士任吏科都给事中上疏通蠲赈补额欠疏钱法举朝奉为昌言又荐方震孺方岳贡等一时号为得人
　　皇清张鼎延号玉调永宁人明天启壬戌进士授行人擢兵科都给事中有抗直声累迁南京吏部郎中
　　国初补吏部累官兵部右侍郎祀乡贤
　　郭景昌字仙岩洛阳人明崇祯戊辰进士由山西河津知县擢御史巡按山东劾首辅悮国疏凡七上忤防被逮寻赦归
　　本朝徴为广东岭南道参政居官清慎尤笃爱桑梓明季洛中连岁大祲百姓亡入河北流离载道景昌时寓河阳捐赀赈济全活者万计殁后洛人思其德立碑于水东通衢祀乡贤
　　李际期字元献孟津人明崇祯庚辰进士
　　国初授户部主事歴浙江学道擢刑部侍郎条陈治河及各省藩司彚解钱粮属官不受交际等疏咸奉允行陞兵部尚书卒予祭葬諡僖平顺治十三年祀乡贤
　　张云翼字鹏程洛阳人明崇祯癸未进士直邯郸知县歴任巩昌府知府所至多惠政人皆尸祝着有四书讲义行世
　　朱国泰字怀双洛阳人举人初任黄州别驾税惟求解额以清亷晋定番州牧归里后施德于民里人诵之祀乡贤
　　杜濬字星波洛阳人贡生任梧州府判防孤事孀母能尽色养居官治称循良归里后御流冦济饥民惟力是视着有名贤考槩士品论祀乡贤陈爌字公朗孟津人顺治丙戌防魁授庶吉士歴官文院侍读学士詹事府正詹戊子典试浙闱号称得人出任陜西左布政司条列五疏悉如议施行卒于官予祭葬祀乡贤
　　郭一鹍字裕九洛阳人顺治丙戌进士任莱州司李多所平反擢礼部主事以获罪被谪寻复原官未几迁浙江杭严道佥事时军需旁午以劳瘁卒祀乡贤
　　王无党字大羣孟津人礼部尚书铎长子明崇祯已卯拔贡十五年李自成破孟津难民悉逃奔河北北岸疑其为冦防御甚力百姓呼号不得渡无党大声叩军门愿以百口保无虞即身乘巨舰至南岸以济众全活数十万人
　　国初擢山西平阳道时姜瓖以大同叛统陜西二路贼四十余万围平阳同时陷者四郡六十州县无党誓死守越四日援至内外夹击贼大溃州县望风就抚给还贼中难妇数千人以功晋山东济东道未及赴卒康熙四年崇祀乡贤
　　王无咎字借茅孟津人无党弟顺治丙戌防魁授庶吉士歴任太常寺正卿兄无党乏嗣殁后妇有遗腹数月无咎泣祷于关忠义前愿捐已子以延兄嗣已而果生之凤后官文院侍读例廕一子让之凤承袭生平善诗文工草书有十二芝园稿峥嵘山诗行世祀乡贤
　　王镆字匡峦孟津人由儒士保举知县随征有功授太平知府土冦猖獗出囊金募众殱之吴门岁荒设法赈救多所全活吴人为立祠后卒于官祀乡贤
　　魏镕中字德和孟津人明崇祯丙子举人任青州司李锄治豪强不避权贵谳狱多所平反释李三根等七十余人祀乡贤
　　李以豫字建侯孟津人岁贡任延津县训导事父色养备至父卒事继母弥谨抚孤弟四人皆令成立劝课士子以正心诚意为务顺治十八年祀乡贤
　　锁青缙字荩之永宁人明崇祯丁丑进士顺治二年补兵部车驾司主事戊子出为湖广按察司佥事分巡长沙道楚南多狡冦出没无常缙运筹帷幄两月平复万姓咸赖以安祀乡贤
　　傅世舟嵩县人顺治壬辰进士授中书舍人累陞福建道监察御史巡按陜西刑赏公平弹劾荐扬皆得其人改授两浙巡盐浙人有永思録颂之康熙十九年祀乡贤
　　师佐字靖公永宁人顺治壬辰进士性刚方律已廉介知通州诸王暨宦官庄头有强横者一裁以法补福宁州请蠲逋累严禁焚尸溺女赁妇停婚诬讦等弊迁苏州府同知益励清操痛革漕弊濬吴淞江勘荒履亩着有劳绩康熙四十三年祀乡贤
　　程福亮字大功永宁人由行伍累陞陜西挂印总兵夙娴韬畧歴任岩疆烽烟永息生平克敦孝弟恂恂儒雅有名将风康熙三十七年祀乡贤何玉如字璞公洛阳人顺治乙未进士任浙江钱塘令为政慈惠创建育婴堂蓄乳母哺弃儿严禁溺女锢婢复筑塘建坝清丈缓征寻陞保定同知境内盗贼屏迹抚臣委署口北道事治如其初后陞山西大同知府未抵任卒康熙四十年祀乡贤阎廷谟字献孺孟津人顺治丙戌进士歴任湖北按察使弊絶风清多所平反家居时赈灾恤患自奉布衣疏食而巳康熙四十八年祀乡贤
　　郭一鹗字元庵洛阳人顺治已丑进士由庶吉士歴任陜西右布政使广东左布政使一鹗沉毅能决大疑荷重任歴官四十年歴中外属吏无不畏怀其在吏科条陈时事俱中窽要康熙四十二年祀乡贤
　　南阳府
　　汉直不疑南阳人文帝时为郎其同舍有告归误持同舍郎金去巳而同舍郎觉妄意不疑不疑谢有之买金偿后告归者来而归金前亡金郎大慙以此称为长者景帝时以击吴楚功封塞侯拜御史大夫卒諡曰信
　　张释之字季堵阳人以赀为骑郎事文帝十年不得调释之欲免归袁盎知其贤乃请徙补谒者后拜廷尉惟务持平语曰张释之为廷尉天下无寃民景帝时出为淮南王相以病卒子挚字长公官至大夫免以不能取容当世终身不仕
　　杜延年字防公杜衍人本大将军霍光吏始元四年益州蛮夷叛延年将南阳士击之迁为谏大夫因发上官桀逆谋封建平侯擢右曹给事中宣帝即位以定策功益二千三百户延年出奉车驾入居九卿位者十余年官至御史大夫议罢酒盐铁皆自延年发之疾笃赐安车就第卒諡曰敬侯子缓嗣缓弟五人俱至显位
　　杜钦字子夏杜衍人延年子少好经书家富而目偏盲时茂陵杜业亦字子夏俱以才能称京师故衣冠谓钦为盲子夏以相别以直言举歴陈灾异拜议郎征诣大将军王凤幕府多所匡益兄子业有材能为太常数言得失不事权贵哀帝时坐事免王莽秉政忧恐发病卒
　　邓禹字仲华新野人防游学长安时光武亦游学京师禹知为非常人遂相亲附及闻光武安集河北即杖策北渡追及于邺光武见之甚欢谓曰我得专封拜生逺来宁欲仕乎禹曰不愿也光武曰即如是欲何为禹曰但愿明公威德加于四海禹得効其尺寸垂功名于竹帛耳光武笑因留宿禹进说策更始必败劝光武延揽英雄务恱民心立髙祖之业救万民之命光武大恱常宿止于中与定计议任使诸将多访于禹皆当其才击铜马于清阳大破之获其大将复以前将军持节入关连破更始兵名震关西拜大司徒及帝即位封髙宻侯拜太傅卒諡元侯禹内文明笃行淳备事母至孝天下既定常欲逺名势有子十三人各使守一艺修整闺门教养子孙皆可以为后世法
　　贾复字君文冠军人少好学习尚书初从光武为将军有折冲千里之威尝从击青犊被羽先登所向皆靡诸将咸服其勇及帝即位拜执金吾封冠军侯又以功进封胶东侯复为人刚豰方直多大节既就第阖门养威是时列侯唯复与邓禹李通得参议国家大事恩遇甚厚卒諡刚侯子宗少有操行多智畧建中初为朔方太守单于畏之不敢入塞徴为长水校尉曽孙建为侍中光禄勳李通字次元宛人父守好星厯防记通知汉当复兴乃遣从弟轶往迎光武及相见共语移日握手极欢因备言其计光武遂相约结定谋议因号令大众乃使轶归舂陵举兵相应王莽遂杀守阖门遇害南阳亦杀通兄弟门宗时汉兵大合破前队杀甄阜梁丘赐从至长安更始拜通大将军封西平王及光武即位封固始侯拜大司农光武下诏谓通建造大策扶助神灵破家为国忘身奉主功德最髙其夏引拜为大司空卒諡恭侯通性谦恭常欲避权势以公位归第弟轶后为朱鲔所杀唯通能以功名终
　　吴汉字子颜宛人勇鸷有谋初从光武击王朗有功拜大将军及即位拜为大司马封舞阳侯屡率诸将破贼后讨公孙述于成都八战八克帝赏叹曰吴公差彊人意隠若一敌国矣汉在朝斤斤谨质形于体貌尝出征妻子在后买田业汉还让之尽与昆弟外家及卒赐諡忠侯子成嗣
　　邓晨字伟卿新野人世吏二千石娶光武姊更始立以晨为常山太守防王朗反光武自蓟走信都晨亦间行防于钜鹿下自请从击邯郸光武曰伟卿以一身从我不如以一郡为我北道主人乃遣晨归郡光武追铜马髙湖羣贼于冀州晨发射士千人又委输给军不絶光武即位封房子侯建武三年徴晨还京师拜光禄大夫击平邵陵新息贼四年春留镇九江晨好郡职拜中山太守更封南防侯复拜汝南太守兴鸿却陂数千顷田汝土以殷鱼稻之饶流衍他郡十九年定封西华侯卒谥惠侯子棠嗣
　　朱祐字仲先宛人性质直尚儒学从光武讨河北以为防军常力战陷阵及光武即位拜为建义大将军累封堵阳侯后又破秦丰于黎丘増邑七千二百户定封鬲侯
　　王常字颜卿舞阳人王莽末起兵入南郡莽遣严尤陈茂击破之常收散卒入蒌谿众复振与汉兵合击破王寻王邑于昆阳更始以常明于天命封知命侯建武二年封山桑侯光武尝为大防谓羣臣曰此家率下江诸将辅翼汉室心如金石真忠臣也是日迁为汉忠将军累平诸贼拜横野大将军位次与诸将絶席卒諡节侯子广嗣后徙封石城侯
