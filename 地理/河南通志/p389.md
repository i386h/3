<!-- { "loadSidebar": true } -->
　　孙博雅辉县人少承父竒逢训沈潜理学康熙八年奉诏举山林隠逸县令举博雅上名郡守博雅以亲老力辞父殁偕兄弟结庐墓侧三年不见齿弟韵雅有罪系狱博雅具槖饘炎风朔雪日事奔吁竟客死长安诸士大夫髙其义致赙归榇学者称文孝先生康熙四十九年祀乡贤
　　郭士栋新乡人事亲孝兄早殁抚遗孤不啻己出持身端方学以濂洛闗闽为宗一时从逰甚众亲族有婚葬大事多所周济顺治壬辰由嵗贡授知县未任卒康熈五十年祀乡贤
　　畅防字君筹新乡人顺治丙戌举人以亲老不仕朝夕亲奉甘防及亲殁水浆不入口者三日哀毁骨立学宗程朱力求实践一时从逰者多所成就以子泰兆贵赠文林郎康熙五十一年祀乡贤孙淦辉县人望雅子康熙壬戌进士任内阁中书舎人幼颖异其祖竒逢深爱之年十二遭母丧哀毁动人展转苫块间举止合礼父殁三年不入内族党俱钦其孝康熙四十七年祀乡贤
　　耿之翰辉县人父患痿痹卧牀褥不能转侧者六年之翰日夜侍牀下饮食便溺不假人手母病三载侍奉如父康熈五十九年　旌表
　　郭培墉新乡人庠生母殁庐墓三年晨夕哭泣茔外旧有先世祠邻舎失火延及培墉入抱木主烈焰围绕冒火而出仓卒中遗生母像复从烈焰中检得之身几殒有药贾张姓宿其家遗金百两于席后培墉召还之雍正六年　旌表
　　李极濬县人廪生慷慨好义闾党中有婚姻丧葬无不委曲周济南北两门设建义学二所各置田延师其中以教来学邑人多所成就嵗饥家余积粟尽出所有煮粥赈济全活无算卫人夹河而居往往病涉肇极特置渡船往来称便康熙六十一年祀乡贤
　　懐庆府
　　汉丁兰河内人少丧母刻木为像事之若生朝夕定省邻人张叔醉骂其像以杖击首兰归见母像色若不怿问其妻具以告即奋击张叔吏捕兰去像为之垂泪郡县嘉其至孝通于神明奏之诏圗其形
　　赵孝济源人性至孝与异母弟礼析居礼隂赂大姓主分析上下其手而礼得赢往酬之孝恐获罪亦续往道遇赤眉贼欲杀礼以食孝急往谓贼曰礼能养母而瘦孝不能养而肥愿以己易弟使众得饱老母亦得所养也由是兄弟争相让语哽咽贼义而并释之
　　三国司马芝字子华河内温人少为书生避乱于鲁阳山遇贼同行者皆弃老弱走芝独坐守老母贼至以刃临芝芝叩头曰母老唯在诸君怜之贼曰此孝子也杀之不义遂得免以鹿车载母居南方十余年躬耕以养曹魏时仕至阳平太守赐爵闗内侯
　　南北朝司马暠字子升温人幼聪警年十二母殁哀慕过礼勺水不入口殆经一旬每号恸必至闷絶及父殁毁悴愈甚庐于墓侧日唯进麦粥一升墓在新林连接山阜旧多猛兽暠结庐数载豺狼絶迹常有两鸠栖庐所驯狎异常后仕梁官至通直散骑常侍卒有集十巻子廷义居丧逾礼亦以孝闻位司徒从事中郎
　　文门爱山阳人早孤供养伯父母以孝谨闻伯父母相继殁门爱居丧六年哀毁骨立乡人魏仲贤等相与标其孝义
　　唐王友贞河内人父知敬武后时仕为麟台少监友贞素好学训诲子弟如严君口不道人过重然诺时中宗在东宫召为司议郎不就神龙中以太子中舎人召固辞诏致珍馔给全禄终身四时州县存问睿宗时复以蒲车召不至卒年九十有九赠银青光禄大夫友贞少为司经局正字值母病医言得人肉啖可瘳友贞剔股以进母寻愈诏旌其门
　　刘士约河阳人有孝行刲股愈亲疾朝廷给帛旌之
　　孙泰山阳人少师皇甫颍守操有古风姨母病笃以二女托之曰吾长女损一目汝可娶其次姨母卒泰乃娶其长者或诘之泰曰长有废疾非泰何归众咸服之尝置别墅用钱二百缗越两月俾原主他徙其家老妪痛哭数日泰诘之曰老妇旧事姑于此子孙不肖为他人有故悲耳泰恻然因绐曰吾适得京师书已别除官不复驻此命尔子掌之言讫而去
　　赵彦霄温县人亲殁与兄彦云同防十二年兄以声色博奕废家业彦霄諌不入遂析居后兄生计益窘彦霄一日置酒邀兄嫂复同居付以管钥俾主家事分券付火又出己财抵兄逋始知向日之析为兄留余财耳
　　宋陈芳河内人仕至大理丞一门十四世同居三百年孝义为时所重诏旌其门
　　金刘全武陟人性至孝金末河朔扰攘父源母崔氏俱为北兵所掠父病卒母被鬻不知所往全就掳去后三年以母故祝天身南遁寻访于祁蠡间数月果得母哀号请于主家拒弗许全行乞于市得金若干赎之归敬养三十余年厥后子孙蕃衍人皆以为笃孝所致
　　张可字予之武陟人其姑大族槀氏贞祐间遭兵夫及子皆死于难姑以白金五十笏遗可可受不辞其后姑得槀氏疏族立为后携之省外家可乃置酒防乡隣谓姑曰往时遗可以金可因槀氏无子且受今有子矣此金槀氏物非姑物也因呼妻子舁金归之未几北兵驻山阳军中有闻可名者访知所在执其子使人招之曰从我者祸福共之不然汝子死矣亲旧竞劝之往可谢不从曰吾有子无子与吾儿死生皆有命焉岂以一子故并平生者亡之后竟无子
　　元杨一懐孟人至元间与叔清析居叔渐贫一怜之密诣神祠焚析券复迎叔同居三十年无间言有司以状闻诏旌其家
　　萧珝字公璲武陟人性警悟长而读书力行弱冠以荐补无为路学教授以亲老辞不就后父母相继卒先后皆庐于墓侧泣血二年竟以羸惫卒部使上其事特加旌表
　　张宏毅修武人七世同居一门孝友长幼敦睦财无私蓄有连理树生焉诏旌其门名所居之地为孝义乡
　　赵成温县人事亲至孝亲殁庐墓祭葬尽礼诏旌其门
　　员思忠修武人以笃孝称诏旌其门
　　侯荣　丁用　郭天一俱懐庆人居丧庐墓诏旌其门
　　明孙毓武陟人洪武丙子乡举代祖父戍邉十四年始归居母丧庐墓三年躬负砖石成坟年九十诏赐冠带几及百龄卒
　　杨千得河内人永乐四年秋祖母侯氏病医药弗痊至冬益笃千得忧甚乃割股调羮饮之遂愈后祖父病千得又割左臂肉以进亦愈乡闾称其笃孝时同邑人髙三亲卒庐墓亦以孝闻
　　孙四武陟人自幼知孝敬逮长奉养尽礼母王氏久病不愈四割股为羮以进母疾乃瘥乡里以孝称之
　　张伦懐庆人郡庠生天性孝友父太明卒伦昼夜号泣既葬庐于墓侧朝夕哭奠盐酪不入口者三年既除丧不饮酒食肉逾二十年
　　郑恭王母阎太妃遘疾王七十余嵗吁天祷神亲甞药饵以疗疾将革王握母手跪其侧昼夜不离取粪甞之母死以毁卒
　　杨嗣修字景欧懐庆人万厯丁未进士歴官宁夏巡抚值冦乱于栢乡镇捐赀建城复捐赀建义学嵗祲捐谷赈贫全活数百人
　　张孝河内人父卒葬太行庐于墓侧日煮糜半盂强自存活者四年里党撤庐劝归仍穴居数月母病始返正徳己卯举于乡以母老不赴选及母卒一恸遂絶郡守为购茔地迁葬其父并母子祔焉王履　黄应选　髙三　焦麟俱河内人刘淳李訚　行君喜俱孟县人　马恂　赵小二俱修武人　髙槐济源人　赵天祥武陟人皆有孝行居丧庐墓
　　皇清王化鹤字六翰武陟人康熙丙辰进士歴任翰林院修撰性至孝母张氏病汤药必亲甞衣不解带者累月及卒哀毁骨立三年不入内室嵗饥倾赀捐赈全活数百家邑有大虹桥渡口北通山西往来病涉鹤设义船捐地三千亩养给榜人渡者不索钱至今皆便之康熙四十七年祀乡贤
　　王化温县人五世同居一门男女八十余人合防无间言好善乐施人称盛徳雍正十年　旌表河南府
　　南北朝元晞洛阳人事亲色养曲尽孝道父卒庐墓朝夕泣奠终其身如一日后以子文遥贵赠特进开府仪同三司中书监諡曰孝
　　隋阳雍洛阳人以佣贩为业少修孝敬父母殁哀慕追思敦行善事至老不衰生十男皆令徳累世贵盛
　　田真巩人与弟广庆同居友爱后以庆妇求析居指庭前紫荆树欲截为三明旦忽枯死真曰是人不如木也于是兄弟感泣不忍分防荆亦复荣
　　唐梁文贞卢氏人少从征戍归而亲殁自恨生养弗逮乃穿圹为门晨夕洒埽结庐墓侧有甘露白兎之祥
　　宋李继成河南人母卒负土成坟昼夜哭不絶声事闻旌表赐以粟帛
　　赵君锡字无愧洛阳人性至孝母亡事父良规不离左右登进士以亲故不愿仕父每出必躬扶持至杂立仆从中尝从父谒文相彦博异其容止询知之语诸子令视为法父殁始仕累官给事中
　　元张恭偃师人以兵部符署鹰房府案牍亲老辞归侍养父丧过哀奉母冯氏尤谨嵗凶恭夫妇采野蔬为食而母极甘防母疾恭喂哺饮食手除溷秽且甞粪以验差剧天厯初西兵至河南居民悉窜恭视母病不忍去项中刃不死母惊悸殁恭居丧尽礼诏旌其门
　　朱友谅河南人以笃孝称诏复其家
　　王宗道　孙裔俱河南人居丧庐墓事闻旌表李福　髙顔和俱河南人累世同居诏表其闾王佐登封人居丧庐墓事闻旌表
　　明王中登封人目不知书而性至孝母殁庐墓三年身被衰麻日食飦粥旦夕哭奠未尝栉沐墓侧无水浚井四丈余不得泉中环井再拜泉水涌出乡里以为孝感洪武十六年事闻旌表
　　魏敏字好学巩县人洪武戊辰进士授吏科给事中以母病谒告归省未至而母卒敏即至墓所哀恸水浆不入口者五日庐墓三年旦夕衰服哭奠如初丧洪武二十六年旌表
　　王志能永宁人父卒庐墓永乐二年旌表
　　王祺登封人父卒庐墓事闻旌表
　　杜端嵩县人邑庠生父卒庐墓成化中旌表杨经庐氏人事亲以孝称父卒哀毁水浆不入口者数日既葬结庐冢侧母丧亦如之御史台原某白于朝诏旌其门免丧授浙江石门县主簿任事未几乞归仍居亲墓侧终其身
　　孟大智洛阳人庠生母卒庐墓三年嘉靖中从张孚敬议先圣像易木主洛人奉诏移肖像于瀍滨将沈之水大智衰绖诣府哭留之乃奉圣像祀于瀍水之左
　　李化鲸洛阳人父早逝母孙氏苦节五十载鲸孝养尽礼母殁庐墓三年除服后每食必奠出必负像里人见白兔逰其墓以为至孝所感妻髙氏事姑尤谨辛巳寇乱鲸被执不屈夫妻同死女八嵗子三嵗入小室举火自焚寇退鲸尸在灰烬中不仆母主尚在手鲸生前曽举孝子洛令刘宏绪太守王印长皆匾其门
　　赵永福洛阳人任驿丞一夕闻邻妇哭甚哀询之则其夫客外久其家逋势家金姑议鬻妇以偿福乃伪爲其夫字封银数金寄其家妇遂留已而其子归阖门感戴无异所生
　　马从龙孟津人幼孤家素饶析居时母爱少子欲倍与子从龙即让家赀千余金于两弟后由明经任香河县二年卒之日囊无长物
　　董养心嵩县人拾遗金二封有硃封曰此官银也候其人至还之
　　傅世楫嵩县人与兄世舟为土贼于大忠所掠兄弟争死楫引刃自杀贼怜而瘗之释世舟舟后贵为御史
　　傅作舟登封人崇祯丙子解元性孝友倡古学以训邑人俾共敦亲逊有谟觞居集行于世
　　杨崞孟津人弱冠随父渡河父堕水中崞号救不得亟投河与父俱溺死
　　李贵纯渑池人嵗饥输粟二千石助赈邻里称贷尽焚其券事闻旌表
　　张士益字进徳永宁人赠通议大夫都察院右副都御史孝行纯笃为时所称
　　皇清武君烈嵩县人寇乱负母入山遇贼将杀其母君
　　烈承刃于颈愿代母死贼怜而释之
　　国初为逰击后战死西山
　　李如标字连霞孟津人廪生性孝友尤深经术早丧父终身养母委曲承顔以子际期贵赠浙江金衢兵备道副使
