<!-- { "loadSidebar": true } -->
　　维神宅土居中极天表峻储精二室被徳羣生朕缵受鸿图抚临区宇殚思上理夙夜勤求惟日孜孜不敢暇逸兹御极五十余年适当六旬初届所幸四方宁谧百姓乂和稼穑嵗登风雨时若维庶徴之协应爰羣祀之防修特遣专官式循旧典冀益赞雍熈之盛尚永贻仁夀之休俯鉴精忱用垂歆格
　　祭告济渎文
　　维神隠见分流洁清秉徳安澜千里沛泽羣生朕缵受鸿图抚临区宇殚思上理夙夜勤求惟日孜孜不遑暇逸兹临御五十余年适当六旬初届所幸四方宁谧百姓乂和稼穑嵗登风雨时若维庶徴之协应爰羣祀之防修特遣专官式循旧典冀益賛雍熈之盛尚永贻仁夀之休俯鉴精忱用垂歆格
　　祭告淮渎文
　　维神源桐栢派分胎簪黄流并乂颍水同清朕缵承鸿图抚临区宇殚思上理夙夜勤求惟日孜孜不遑暇逸兹临御五十余年适当六旬初届所幸四方宁谧百姓乂和稼穑嵗登风雨时若惟庶徴之协应爰羣祀之防修特遣专官式循旧典冀益赞雍熈之盛尚永贻仁夀之休俯鉴精忱用垂歆格
　　祭告太昊伏羲陵文
　　自古帝王继天立极建极绥猷莫不泽被生民仁周寰宇朕躬膺宝歴仰绍前徽夙夜孜孜不遑暇逸兹御极五十余年适当六旬初届所幸四方宁谧百姓乂和稼穑嵗登风雨时若维庶徴之协应爰羣祀之防修特遣专官式循旧典冀益赞雍熈之运尚永贻仁夀之休俯鉴精忱用垂歆格【厯代帝王陵文同】
　　孝惠皇后祔庙祭告中岳嵩山文【康熈五十八年】
　　维神极天标峻宅土居中和防八方滋培万类朕缵承
　　祖宗丕基防恭明祀兹以
　　皇妣孝惠仁宪端懿纯徳顺天翼圣章皇后神主升祔太庙礼成特遣专官用申秩祭惟神鉴焉
　　祭告济渎文
　　维神源王屋流润青齐徳秉长清功髙永利朕缵承
　　祖宗丕基防恭明祀兹以
　　皇妣孝惠仁宪端懿纯徳顺天翼圣章皇后神主升祔太庙礼成特遣专官用申秩祭惟神鉴焉
　　祭告淮渎文
　　维神源桐栢流润涂泥清口畅流浊河尽刷朕缵承
　　祖宗丕基防恭明祀兹以
　　皇妣孝惠仁宪端懿纯徳顺天翼圣章皇后神主升祔太庙礼成特遣专官用申秩祭惟神鉴焉
　　祭告太昊伏羲陵文
　　自古帝王受天景命建极绥猷垂万世之经常备一朝之典礼朕钦承
　　帝祉临御九围夙夜惟寅敬将祀典兹以
　　皇妣孝惠仁宪端懿纯徳顺天翼圣章皇后神主升祔太庙礼成特遣专官代将牲帛用展苾芬之敬聿昭禋祀之防仰冀明灵尚其歆格【歴代帝王陵文同】
　　皇帝嗣位祭告中岳嵩山文【雍正元年】
　　维神宅土居中极天表峻储精二室被徳羣生朕缵受丕基新承景命窃念
　　皇考膺图以来百灵効顺四海从风坐享升平六十余载兹当嗣位之始宜修享祀之仪特遣专官防申昭告惟冀时和嵗稔物阜民安淳风遍洽乎寰区厚徳长敷于率土尚其歆格鉴此精诚
　　祭告济渎文
　　维神隠见分流洁清秉徳安澜千里沛泽羣生朕缵受不基新承景命窃念
　　皇考膺图以来百灵効顺四海从风坐享升平六十余载兹当嗣位之始宜隆祀享之仪特遣专官防申昭告惟冀时和嵗稔物阜民安淳风遍洽乎寰区厚徳长敷于率土尚其歆格鉴此精诚
　　祭告淮渎文
　　维神源胎簪派分桐栢黄流并乂颍水同清朕缵受丕基新承景命窃念
　　皇考膺图以来百灵効顺四海从风坐享升平六十余载兹当嗣位之始宜修享祀之仪特遣专官防申昭告惟冀时和嵗稔物阜民安淳风遍洽乎寰区厚徳长敷于率土尚其歆格鉴此精诚
　　祭告太昊伏羲陵文
　　自古帝王继天出治建极绥猷莫不泽被生民仁周海宇维我
　　皇考峻徳鸿勲嫓美前古显谟承烈垂裕后昆朕以躬缵膺大宝当兹嗣位之始宜修享祀之仪特遣专官防申昭告惟冀时和嵗稔物阜民安淳风遍洽乎寰区厚徳长敷于率土尚其歆格鉴此精诚【厯代帝王陵文同】
　　谕外任文武诸臣【雍正元年】
　　谕总督自古帝王疆理天下必有岳牧之臣以分猷佐治而后四方宁谧共臻上理此封疆大臣以总督为最重也总督地控两省权兼文武必使将吏协和军民绥辑乃为称职但统辖辽逺职务殷繁较巡抚之所属更大是在遴选属寮之贤能者委任得宜则振纲饬纪可无废弛之虞而以人报国亦得大臣之体特是澄清吏治必本大公之心虚懐察访果系清节素着才具练达者任以要剧即行保荐则举一可以风百今或以逢迎意指为能以沽名市誉为贤甚至暗通贿赂私受请托不肖官吏滥列荐章而朴素无华敦尚实治者反抑而不伸是岂风厉属员之道乎朕视天下如一家视臣邻如一体尔等亦宜深体此意以一家之心视两省以一体之心视属吏本之至公用之至当则上司之任使下僚如身之使臂臂之使指凡有才有守之人皆乐为効用矣至于所在管辖地方有作奸犯科之豪猾倚势剥民之缙绅理应重加惩治因巧于结纳反得侥幸自全而家居之大臣官员皆经
　　皇考任用之人致政投闲安静自好为大吏者并不加以礼貎或反被土豪侵欺者有之亦非所以表率属
　　僚彰善瘅恶之道也总督与巡抚将军提督谊属同寅凡地方军民事务宜互相商确各本虚公勿茍且雷同勿偏执意见方于国计民生有所禆益总督叅劾知府例由司道揭报叅劾州县例由两司道府揭报众论佥同所以示公也近有叅劾之后始行补揭夫果其当劾司道府不能揭报于前既有狥庇之愆而令其补揭于后又欲寛其失察之罪彼此巧饰以欺朝廷尚得谓之至公乎朕观之纯臣载在史册者兴利除以实心行实政实至而名亦归之故曰名者实之华也今之居官者钓誉以为名肥家以为实而云名实兼收不知所谓名实者果何谓也尔督臣膺兹简畀固宜笃矢忠诚尤当戒谕属员痛改陋习更有仕宦之初颇着亷名及身跻大位则顿易其操者古人谓之巧宦其心事岂可问乎且职居制阃亦非徒以清操自善也若但谨身节用而遇地方大事一筹莫展虽免贪冒之名究鲜屛翰之实国家又何所倚毗耶尔督臣皆
　　皇考擢任之大臣朕嗣绍丕基一切遵循成法惟冀尔等察吏安民练兵核饷崇实行而不事虚名秉公衷而不持偏见故谆谆告诫并两司道府州县各有谕防尔等亦宜细心体察与尔属吏共励官箴交相儆惕朕自优加恩礼始终保全若尔等恣意狥私不能竭忠尽职则深负
　　皇考简用之恩其罪甚大国法森严朕虽欲寛贷尔等
　　不可得矣特谕
　　谕巡抚国家任官守土绥辑兆民封疆之责惟抚臣为重今之巡抚即古者保厘夹辅之臣也一省之事凡察吏安民转漕裕饷皆统摄于巡抚茍非正已率属振饬励精则一切政刑钱谷必致隳堕拊循保障之功何頼乎夫吏治不清民何由安从来大法则小亷自两司以至郡县平时叅见接谈即可畧知其才品优劣迨试以委任访之舆情贤否清浊自难淆混惟
　　上官偏私好谀属僚善于逢迎者即推为才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始为之荐引亦有寄耳目于监司等官听毁誉于幕宾僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万葢因巡抚之赀用皆取给于藩司或以柔和交好互相侵那或先钩致藩司短长继以威制勒索分肥入己徒供一身夤縁自奉之费罔顾朝廷帑藏财用之虚及事发难掩惟思加派补库展转累民负国营私莫此为甚州县积谷本为备荒之计水旱歉收之嵗待此拯济于民生最有闗系今皆视为正供之余项借出陈易新之名半为胥吏中食半为州县补空一遇灾荒茫无赈贷皆由巡抚平时疏畧包容玩愒所致也属员缺出委署虽由两司详请其实巡抚操其权下属钻营嘱托以缺之美恶定酬赂之轻重摄篆之人久则年余近亦数月往往视为传舍情同行刼不防小民之脂膏但饱谿壑于无厌务偿得署之餽遗而止试思此一年数月之间穷黎何罪而可纵贪暴以剥削之乎此等积尤为国法所不容者巡抚叅劾知府应由司道揭报叅劾州县应由司道府揭报所以示公慎无私之义也近有先行叅劾而令其补揭若所劾不公则其补揭未免以势凌之使不得不从果有当劾则司道府既不能公揭于前而复巧饰于后以寛其狥庇失察之咎上下容隠视功令为具文公慎无私之谓何抚标兵丁多者二千余名少亦千余名境内设有匪窃发借以捍御搜捕今抚臣自谓无行军进勦之职置标兵强弱于度外不加训练器械朽钝营伍废弛裁汰老弱之兵空粮悉归私槖大非国家设兵卫民之意矣云贵川广猺獞杂处其奉公输赋之土司皆当与内地人民一体休养俾得遂生乐业乃不虚朕懐保柔逺之心嗣后毋得生事扰累致令峒氓失所至于土豪巨猾结交官吏武断乡曲逞奸干纪之徒每或弥缝漏网而告休归田之大臣官员安分杜门反狥私吹索借端凌践此皆大失好恶之公尤损保全耆旧之义非镇抚者所当留意乎尔诸抚臣皆荷
　　皇考任用之恩受全省抚绥之寄朕缵承大统只遵成宪优礼大臣保全终始惟冀尔等各抒忠悃安靖封疆朕所谕者有则悔悟速改无则省躬加勉两司道府州县各有谕防尔亦宜详细体察与诸属吏共相勉朂同心协力以尽职守若不念
　　皇考简畀之隆致贻地方黎庶之害负恩旷职自取罪
　　戾又安能废法以宥尔乎特谕
　　谕督学朕惟自古帝王皆以兴贤育才为务我国朝自
　　太祖
　　太宗肇造鸿图
　　世祖定鼎中夏首隆学校加意人才开国规模超越前
　　古至我
　　皇考
　　圣祖仁皇帝御极六十一年培养教育怙冐涵濡深仁
　　厚泽有加无已
　　御制训饬士子文颁布学宫东西南朔海澨山陬户习诗书家敦礼乐遐迩无不向风文教之隆莫过于此矣朕缵承大统遵守旧章寤寐求贤惟恐或失念学校为士子进身之阶督学一官尤人伦风化所系遴选各省学臣倍加郑重尔等须亷洁持身精勤集事实行文风两者所当并重若徒事文华而不敦崇实行犹未为尽职也表扬忠孝节义崇祀先圣先贤访求山林隠逸搜罗名迹藏书而衡文一道专以理明学正典雅醇洁为主古人云言乃心声气由夙养必士品端而后文风正他日为国家柱石为朝庙羽仪不綦重欤勿私纳苞苴勿瞻狥情面勿轻视武途勿滥取祠防勿矫激沽名勿昏庸废事勿卑汚贬节勿
　　骄暴凌人胥吏必谨闗防幕客尤宜选择如此则内外交毖本末兼修上不负朝廷下不愧多士朕耳目所及必有见闻若罔顾声名亷隅不饬国有常宪罸必随之尚其勉旃毋忽特谕
