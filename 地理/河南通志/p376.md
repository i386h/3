<!-- { "loadSidebar": true } -->
　　吕坤字叔简宁陵人离襁褓即不妄言笑不与羣儿嬉戏年十五五经皆通读性理诸书欣然有防作夜气钞拓良心诗立论专主躬行作省心记以自检嘉靖辛酉举于乡隆庆辛未捷南宫丁母忧万歴甲戌对防成进士初知襄垣襄垣剧尚严明继调大同大同贫尚抚字两地均徳之王家屏任吏部特疏擢吏部主事故事新曹郎尚缄黙卑伏不敢轻有可否坤独铮铮不少畏避出为山东参政后巡抚山西着实政録仕宦资为模楷歴陞刑部左侍郎致仕家居讲学学者咸宗之称为沙随夫子年八十三卒有去伪斋集闺范四礼疑四礼翼交泰运诸书行于世卒赠刑部尚书谕祭葬赐廕
　　王慕祥字承休睢州人原籍获嘉因以获嘉为号性至孝励志读书早以大儒自期年二十四入郡庠端庄凝重履绳蹈矩对妻孥如宾客以移风易俗为己任尝设坛集里中子弟讲孝经小学风雨寒暑不愆期纂释圣训五册宪使通行各属令老儒朔望登讲游其门者百余人严立课程先徳行而后文艺稍轶即严诃之人所行非义有潜自改悔者曰虑为王先生知也金忠节父显名为郡学博建言削籍省亲至郡见慕祥叹曰伊川之流也令其诸弟皆从学焉所着有艮明山房文集闻见録诸书皆根极理道颇多发明云
　　窦如珠字帝珍柘城人诸生早失恃事继母以孝着待异母弟敦友爱不私财器于辞受大节尤绳尺惟谨人惮其刚方不敢以私干之而乐易平恕未尝矜世絶物处内外尊卑间怡怡如也平居教授讲学从游甚众衣冠必整步趋必严初不以颠沛流离稍失礼容尝与门人张震张益遇陇畔间师弟雍雍观者起敬其讲求服习一遵程朱之训不为他説所惑有语録数十巻卒祀乡贤
　　皇清汤斌字孔伯号潜庵睢州人自少卓立举动尺寸年十二聴里中耆儒王慕祥讲小学侍坐终日无倦容退即见诸行事慕祥竒之年十六就傅郭外值流寇陷州城斌母赵骂贼死后避乱三衢读书山中念母死节益自刻苦尝中夜大哭哭已复读山中人皆感动乱定始北归顺治戊子举于乡明年防试中式越三年壬辰成进士改庶吉士键户一室惟与魏象枢曹本荣以理道相切磋乙未简翰林科道官出任监司斌得陜西按察司副使备兵潼闗时闗中多盗斌严行保甲令民各设钲鼓炮石逺近以次传警盗发辄得陞岭北道参政治所在贑贑四省上游地穹山深箐大盗李玉廷窟穴其中斌用计平之贑人以安后以父老乞归里居垂二十年潜心性命之学渡河执弟子礼于孙竒逢归而充养愈邃屹然推中原巨儒戊午
　　诏举博学鸿儒大臣交荐
　　御试甲等补翰林院侍讲寻以日讲官直
　　经筵敷陈详尽深契
　　圣祖意超擢内阁学士兼礼部侍郎寻巡抚江苏斌涖任后一以教化为先痛除吴中积习禁服食玩好之不节者尤严絶蒱博及拳勇鬬殴禁妇女毋游观取五通神偶投于湖下令期于必行复亲诣学宫命诸生讲孝经俾幼穉皆得列坐以聴吴民翕然向风陞礼部尚书掌詹事府益被优礼每防推防议必问汤斌云何斌感殊遇凡是非可否必侃侃正言不娿不挠寻转工部尚书以疾卒于官讣闻
　　特命学士以潼酪奠驰驿防其丧归予祭塟吴人闻斌卒皆号恸失声斌于学无所不窥而一以忠孝诚正为本其所著书不为空言有洛学编一巻补睢州志五巻诗文若干巻明史稿若干巻行于世康熙四十年祀乡贤
　　窦克勤字敏修号静庵柘城人壬子举于乡任南阳府泌阳县教谕仿朱子白鹿洞规分立五社长各置劝善规过簿月朔稽善过而劝惩之每月初五日集髫年童子习礼仪稍长者解性理人皆兴行戊辰登进士由庶常授检讨珥笔翰苑益肆力于经史寻以病乞归居室狭隘捐赀修学宫葺朱阳书院士林多所成就幼尝与睢阳汤斌嵩阳耿介往复商确互阐学防所着有理学正宗孝经阐义寻乐堂家规泌阳学条规等书康熙四十七年祀乡贤
　　彰徳府
　　明崔铣字子钟安阳人父陞以进士歴参政清直着声铣资禀颖敏风骨岐嶷十嵗从父授四书毛诗明年从诸儒讲太极图周易弱冠举乡试入太学与四方知名士秦伟马理吕柟寇天叙马卿张士隆相友约明经修行毋慕髙虚毋溺训诂立志毅然治乙丑成进士选翰林院庶吉士授编修正徳初逆瑾窃柄以不附已调南京吏部主事瑾诛召还史馆晋侍读尝侍经筵讲説命因劝上去谗顽戒逸豫时钱宁等在侧甚衘之逾年引疾归搆后渠书屋董耕授徒意泊如也世宗即位用荐起修武庙实録擢南京国子祭酒时集议大礼摈斥杖戌者相望铣上疏劾张璁桂蕚拾欧阳修之唾余以承望意向世庙不悦又劝上勤圣学辨忠邪以回天变自分必得罪遂致仕归田读书洹上逺近从学者众铣教以研经饬行曰道在五伦学在治心功在慎独家居十六年杜门著书以阐道翼经为志己亥东宫立慎选宫僚召补少詹事寻迁南京礼部右侍郎疾作致仕卒赠礼部尚书諡文敏所着有读易余言中庸凡松窻寤言及删定二程遗书中説考晦庵文钞邺郡志文苑春秋等书行世学者称后渠先生
　　卫辉府
　　皇清孙竒逢字启泰又字钟元本直容城人明万厯
　　庚子举人
　　国初迁居辉县讲学授徒于苏门遂为辉人竒逢少以孝闻与鹿忠节善继定交即以担荷圣学自任结茅讲习不乐仕进
　　本朝定鼎屡征俱以疾辞天下称曰孙征君晚年讲学夏峯学者又称为夏峯先生中州谈理学言睢州汤斌嵩阳耿介诸人皆出其门其学在随时随处体认天理而功归慎独周规折矩不失尺寸着有四书近指读易大防尚书近指理学宗传家礼酌嵗寒居答问孝友堂家规畿辅人物考中州人物考诸书行世年九十余卒葬于辉子孙世居辉称望族焉
　　懐庆府
　　元许衡字平仲河内人幼有异质七嵗入塾授章句问其师曰读书欲何为师曰取科第耳曰如斯而已乎师大竒之稍长嗜学如饥渴值世乱且贫无书尝自日者家得尚书注疏皆散缺请寓宿手抄以归避难徂徕山始得王辅嗣易説夜思昼诵身体而力践之后从姚枢得程朱易传四书集注或问及小学书益大有得初移家苏门依枢以居便讲习及枢被征衡独处苏门慨然以明道为己任凡丧祭嫁娶必征于礼以倡其乡人从学者寖盛元世祖王秦中召为京兆提学教化大行及即位命为国子祭酒又命议事中书省衡乃疏陈五事世祖嘉纳之又令定朝议官制后以集贤大学士兼国子祭酒其教谆煦恳至而从学者尊师敬业日改月化虽至童子亦知三纲五常为生人之道又尝领太史院事与郭守敬等定授时厯厯成以疾乞还卒于家虞集谓南北未一许衡先得朱子之书伏读而深信之持其説以事世祖儒者之道不废衡实启之所着有孝经注大学直説及文集若干巻传于世諡曰文正延祐二年从祀孔子庙庭
　　明何瑭字粹夫懐庆卫籍武陟人为诸生即有志圣贤之学治辛酉乡试第一壬戍登进士选翰林院庶吉士授编修正徳初逆瑾窃政一日赠诸翰林川扇有入而跪见者瑭独长揖瑾怒不以赠受赠者复拜谢瑭正色曰何仆仆也瑾大怒诘其姓名瑭直前应曰编修何瑭瑾愈怒娭笑曰翰林贵人也欲害之瑭遂累疏乞归瑾诛召还擢修撰以直经筵触犯忌讳调开州同知晋东昌府同知乞归隠居南村四方从学甚众嘉靖改元起授浙江提学副使敦本尚实士气丕变未几晋南京太常卿歴工户礼三部侍郎南京右都御史致仕家居与闗中吕柟仪封王廷相灵寳许诰诸人简札往来究辩经书性命之防行已教人切近精实时以比之圣门由赐瑭性洁气刚涵养和粹虽世局变推而独不受染临事毅然不可夺难进易退有髙世之节门人请梓文録曰圣贤之道昭在六籍如日星后学愧不能知而行之自宋以来儒者之论方苦太多此吾之所深惧也卒赠礼部尚书諡文定所着有栢斋集十二巻儒学管见隂阳律吕管见行于世
　　娄枢字子静懐庆卫人少师事何瑭嘉靖乙酉领乡荐入成均防朝臣议大礼各树帜不相下又议姚江之学且为洛蜀党枢着克伐怨欲论四章为时所称授广宗令时巡抚刘某籍民为兵枢谓扰民上乡兵议刘面从实心衔之适巡按樊某问安民去贪之畧枢应以所令勿反所好作去甚论刺之二恨交作坐是褫职归设臯比于东明曹县者二十余年着经学史学子学政学五朝文教等书殁后广宗民肖像祀之
　　河南府
　　宋程颢字伯淳洛阳人父珦见人物志颢生而神气秀爽数嵗诵诗书强记过人嘉祐二年举进士主鄠县簿折疑狱如神调上元移晋城令专务以徳化民民爱之如父母熙宁初为御史数召见前后进説甚多大要以正心窒欲求贤育才为本务以诚意感悟主上劝帝防未萌之欲及勿轻天下士帝问所以为御史者对曰以臣补阙拾遗裨赞朝廷则何敢不勉使臣掇拾羣下短长以沽直名则有所不能帝叹赏以为得御史体因议新法不合改佥书镇宁军判官前后平反重狱以十数求监局便养得监河洛竹木务自颢去国神宗终念之防修三经义语执政曰程颢可用执政不对有自洛来者帝问程颢在彼否连言佳士其后以星变应诏疏朝政极切帝手批差知扶沟邑多水患颢为经画沟洫未几罢去尝曰百里之地至狭也而道之兴废系焉然知其当为而不为独诿之曰命则非矣神宗崩遗诏至洛颢感先帝知念终无以报也涕滂然下闻司马光吕公着入相曰二公当与元丰大臣同更化与时宜之可也若先分党与必且为他日之忧盖逺虑如此又尝言新法之行亦是吾党争之太过成就今日之事涂炭天下亦须两分其罪可也哲宗立召为宗正丞未行而卒年五十四颢官虽未达天下咸以其进退卜世污隆卒之日无识与不识皆流涕生平资性过人充养有道和粹之气盎于面背初闻周敦颐论学遂厌科举业慨然有求道之志泛滥于诸家出入于老释者数十年返求诸六经而后得之遂以兴起斯文为己任教人以居敬穷理为先辨异端辟邪説使圣人之道焕然复明于世盖自孟子之后一人而已太师文彦博题其墓曰明道先生嘉定中赐諡曰纯淳祐元年封河南伯从祀孔子庙庭程颐字正叔洛阳人颢弟幼有髙识非礼不动与兄同受学于周敦颐年十八伏阙上书劝仁宗以王道为心生民为念黜世俗之论期非常之功乞召对不报已游太学时海陵胡瑗主教事以顔子所好何学论试诸生得颐所作大惊即延见处以学职吕希哲在隣斋首以师礼事焉既而四方之士从游日众举进士不第遂不复就试以明道淑人为己任哲宗初吕公着司马光交荐之谓颐力学好古不乐仕进真儒者之髙蹈圣世之逸民宜擢以不次使士类有所矜式诏以为西京国子教授力辞不就元丰八年再诏授崇政殿説书入侍经筵尽心启沃文彦博聴其进讲叹曰真侍讲也后为董敦逸所诬去官绍圣中窜涪州元符末复通直郎权判西京国子监言者复论其著书毁朝政有防追毁出身文字所在监司觉察所著书于是迁居龙门之南止四方学者曰尊所闻行所知可矣不必及吾门也后复宣议郎致仕卒年七十五颐与兄颢倡明道学以继絶绪凡出其门者皆有所得世称伊川先生尝言无功泽及人而浪度嵗月宴然为天地间一蠧唯缀缉圣人遗书庶几有补着易春秋传诸书嘉定中赐諡曰正淳祐元年封伊阳伯从祀孔子庙庭
