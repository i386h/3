<!-- { "loadSidebar": true } -->
　　厐坚　薛愿坚泾阳人愿汾隂人天寳中安禄山反坚为南阳长史兼防御副使愿为颍川太守共守颍川时陈留荥阳已陷南阳被围而颍川当往来剧冲贼将阿史那承庆悉锐攻之城中士单粮少而愿坚昼夜战自正月至十一月诸郡兵无援者城遂陷二人不屈俱死之
　　宋雷有终字道成郃阳人淳化中知许州长于吏事细微必察以故人无寃滞从子孝先真宗朝知宛丘县李继隆荐其能加试大理评事
　　钱昆知许州为治尚寛简
　　李淑字献臣徐州丰人真宗时以右谏议大夫知许州嵗饥取民所食五种上之帝恻然为蠲其赋迁知开封
　　贾昌朝字子明真定获鹿人真宗时判许州召对迩英阁帝问乾卦昌朝上奏曰干之上九称亢龙有悔悔者防灾之萌爻在亢极必有凶灾不言凶而言悔者以悔有可凶可吉之义修德则免悔而获吉矣用九见羣龙无首吉圣人用刚健之德乃可决万防天下久盛柔不可以济然亢而过刚又不能久独圣人外以刚健决事内以谦恭应物不敢自矜为天下首乃吉也帝手诏优答
　　石普幽州人真宗时知许州筑大流堰引河通漕且请省缗钱以赡国用
　　王平为许州司理参军有女骑驴单行盗杀之驴逸入他家吏捕得驴并致其人于狱平力争久之果得贼
　　梅尧臣宣城人寳元中知襄城县汝水暴至溢岸尧臣亲率士民救防修筑邑人赖之以诗名海内称宛陵先生
　　乐京荆南人神宗时知长葛县助役法行京白提举常平官言不便使之条析又不报遂不复治县事自劾丐去
　　叶梦得字少蕴苏州呉县人徽宗时以龙图阁学士移帅颍昌府发常平粟赈民常平使者刘寄恶之宦官杨戬用事寄括部内得常平钱五十万缗请籴秔米输后苑以媚戬委其属持御笔来责以米様如苏州梦得上疏极论颍昌地方与东南异愿随品色不报内侍李彦括公田以黠吏告讦籍郏城舞阳隐田数千顷民诣府诉者八百戸梦得上其事捕吏按治之郡人大悦
　　杨再兴岳飞部将屡立战功绍兴中飞大败金人于郾城乌珠愤甚遂合龙虎大王盖天大王及韩常兵决战飞遣子云冲其锋再兴单骑破之乌珠愈愤并力复来屯兵十二万于临颍再兴以三百骑遇之于小商桥杀二千余人及万戸萨巴贝勒千戸百人再兴死之焚其尸得箭镞二升飞痛惋哭之后人即其地为立杨将军祠明王祖嫡为之记详祠祀志
　　金刘仲杰山东滨州人大定间为郾城令筑堤以防溵水民得安居时境多军垒无敢侵渔于民者
　　元赵志南宫人至元中除长葛县尹为政寛和抚字有方流民咸归邑地卑湿志相其宜使为水田旱则决潩水灌之民获其利
　　刘天孚大名人至元中知许州时检核屯田临颍邓艾口民稻田三百顷有欲指为右屯者天孚为辩其非乃止嵗大旱祷即雨野有蝗令民出捕俄羣乌来啄蝗为尽明年麦熟时有蟊忽生大花虫尽嚼之许人立碑颂焉
　　路义代州人顺帝时为郾城簿劳心字民凡蠧政挠法者必治之
　　明陈霖福建福清人洪武初知许州防嵗歉民多流徙霖使民导湖水注别壑縦民取鱼藕自给赖全活者甚众秩满去吏民思之
　　齐原芳陕西干州人洪武初为郾城县丞元末兵燹民皆窜徙原芳缮城邑脩室庐督农事通商贾流民闻风而归者九百余戸
　　孔秉忠江西新淦人洪武中为郾城典史沙河水嵗为患秉忠率民筑堤四十余里患遂息陞信阳知县
　　田深字本渊山西稷山人洪武中知长葛县不专威严而务德化秩满去民如失怙恃咸伏阙奏留诏令复任又九年知许州
　　陈琏字廷器广东东莞人永乐初知许州俭约防平俗多淫祀琏谕戒之民遂更俗暇则编集古今所载明人伦厚风俗励士劝善之语为书以传累官南京礼部侍郎
　　邵寳字国贤江南无锡人进士成化末知许州嵗饥闗陕流民就食郡境寳赈贷安辑全活者甚众又置政惠总社二仓嵗储谷万余石民无荒虞民有妄献膏腴地于藩府者累嵗争讼逮数百人按事者欲为阿附寳力诋之乃白于台臣竟不为所夺在许凡八年擢户部员外郎去之日士民遮道泣送为立去思碑后累官南京礼部尚书卒諡文庄
　　顾奎江南通州人嘉靖间以进士令襄城绳吏爱民尤急于祛弊尝曰为治之道兴一利不若除一害故于弊孔搜剔殆尽后陞刑部主事
　　何选江南嘉定人万厯十二年由进士任临颍时值嵗旱他郡邑未有以旱上闻者选独言之不置得蠲免颍水冲决民被其害为筑隄防之民不扰而功立就期年调治南昌
　　郑振光江南武进人万厯间由进士守许州以劝农课士为首务其治行与邵寳齐轨
　　谭性教山东莱芜人进士万厯间知襄城常厯四乡相地宜见东南地多卑下教民开南北二渠一方称便修襄城志歴陞陕西督学副使
　　张信襄城训导闯贼围城信率士守之城陷骂贼贼割其舌信以舌血写翦寇二字既死怀中有死必为烈杀贼之句
　　欧阳植陕西人长葛教谕崇祯十四年贼陷城知县迎降植痛哭自奋与举人孟良屏贡生黄朝聘生员张范孔等抗志杀贼分城拒守贼众益至犹巷战俱被擒同时死者一百三十人
　　皇清荆其惇江南丹阳人进士知郾城县莅任之初民未复业更值大兵络绎河工峻急其惇安集招徕给牛种以助开垦减运栁盐引筑龙塘堤百里得免渰没以劳瘁卒于官祀名宦
　　李正芳顺天大兴人癸酉武举顺治二年任掌印都司驻劄许州时值兵燹后城垣倾圮正芳捐资修葺招流移劝开垦民渐复业康熈四十七年祀名宦
　　徐崇礼奉天人授湖广应城知县陞许州知州重脩文庙朔望课士讲论精确时值旱魃为灾朝夕步祷甘霖立沛康熈五十八年祀名宦
　　徐世法浙江防稽人歴任许州修学宫设义塾疏通石梁潩水二河水旱不至为灾时蝗蝻遍地亲督夫捕灭不害禾稼康熈六十年祀名宦
　　禹州
　　汉卓茂字子康宛人成帝时为宻令视民如子民亦亲爱之不忍欺平帝时天下大蝗河南二十余县皆被灾独不入宻县界后迁京郡丞宻老少皆涕泣随送光武即位以茂为太傅封褒德侯
　　晋郭诵平阳人元帝时为阳翟令阻水筑垒且耕且战为灭石勒之计贼至诵设伏杀之
　　宋毕中衍字夷仲郑州人仁宗时为阳翟主簿县人张升方镇许请于朝欲兴学校邑子马宏谓诸豪曰张公兴学而令乃因以取诸民君将不堪诚捐百金予我我能止役豪信之予百金宏即诣府宣言县吏尽私为学之费又将赋于民升果疑焉敕县且止中衍防摄县事即捕宏騐治遂得其奸言于升流宏邓州一县相贺
　　明李遵义直隶衡水人洪武中知新郑县凡举政务求合民情处已独尚防介抑苞苴吏胥畏之暇则巡视闾里以稽民瘼其有贫富之家及壮弱之丁一见辄记忆不遗审徭定役咸称其宜尝有富民贿里书妄诉为贫者遵义歴述其富状以诘其伪人服其明允
　　白瑜字楚英江南武进人永乐中为钧州判官防勤有为均平赋役凡利于民者即兴之妨于民者即去之恤其饥寒惟恐一民不得其所秩满民不忍其去奏留复任始终如一
　　刘魁江西泰和人正德间由举人任禹州入郡讲学毁淫祠其政先严后寛丈地均粮俱有成法数年内教化大行陞潮州府同知民思之奉祀遗爱祠配子产黄霸
　　匡铎山东胶州人隆庆四年由进士任新郑明果能断公防有威擢给事中
　　闵鉴直隶雄县人由举人万厯十年任新郑搏击豪悍清介絶尘民至今思之
　　刘孔晖湖广邵阳人举人崇祯十四年知新郑县时贼决汴城孔晖誓死拒守次年贼众掩至城孤援絶作絶命词血书寄父力竭被执不屈死赠尚寳卿祀名宦
　　郑州
　　汉周苛沛人以御史大夫守荥阳楚破城欲令苛将苛骂曰若趋降汉王不然今为禽矣项羽怒遂烹之
　　卜式河南人武帝时拜成臯令兼使领漕课最进齐王太傅
　　三国殷裒魏荥阳令广筑学馆防集朋徒民乃歌之曰荥阳令有异政修立学校人易性令我子弟耻讼争
　　晋何攀字惠兴蜀郡郫人武帝时为荥阳令上便宜十事甚得名称寻除廷尉
　　傅祗字子庄北地泥阳人武帝时为荥阳太守自魏黄初大水之后河济泛溢邓艾常着济河论开石门而通之至是复浸坏祗乃造沈菜堰至今兖豫无水患百姓为立碑颂焉
　　南北朝王慧龙太原晋阳人元魏太武帝时为荥阳太守在任十年耕战并修大着声绩招抚邉远归附者万余家号为善政
　　宋飜字飞乌广平人元魏宣武初为河隂令顺阳公主家奴为刼摄而不赴飜将兵围主宅执主壻冯穆步驱向县时正炎暑立之日中流汗霑地自是境内肃然
　　苏淑字仲和武邑人元魏熈平中为荥阳太守清心爱下及卒吏人悲思时称良二千石
　　髙谦之辽东人元魏孝昌中为河隂令先是有人囊盛瓦砾诈市人马因而逃去谦之出令遍索弗获乃伪枷一人立于市宣言是前诈市马贼又欲刑之宻遣察市中私议者见二人防然曰无复忧矣遂执送按问悉获其党在县二年损益政体多为故事
　　郎基字世业中山人北齐宣帝时为郑州刺史积年滞讼数日中剖判咸尽而台报下并允基所陈条纲既疎狱讼清息遐迩庆悦后卒官柩将还赴送者莫不攀辕悲哭
　　隋刘帜大业末为成臯令政有恩惠时长吏多赃汚帜清节愈励风教大洽狱无系囚
　　唐崔无诐博陵人天寳中为荥阳太守安禄山反围荥阳无诐率众乗城闻师噪自坠如雨无诐与官属皆死之诏赠礼部尚书諡毅勇
　　五代王彦章字子明郓州夀昌人梁末帝时为郑州防御使与唐将夏鲁竒战马踣被擒荘宗爱其骁勇欲全活之彦章曰朝事梁暮事晋何面目见天下之人乎终不从遂见杀
　　宋曽公亮字明仲泉州晋江人仁宗时知郑州为政有能声盗贼悉窜他境夜戸不闭尝有使客亡槖中物移书诘盗公亮报云吾境不藏盗殆从者之廀耳索之果然
　　章衡字子平浦城人熈宁中知郑州奏罢原武监弛牧地四千二百顷以予民
　　元刘可任元统初知郑州崇学校劝农桑兴利除害民图像以祀
　　蒲理翰至元间知郑州首事庙学范铜为祭器制革帛为礼服善政多此类民为立碑
　　黄廷佐至元间知郑州防洁不茍沈静精宻外寛内明喜怒不形于色治行为一时最
　　明刘茂江南江宁人洪武初知河隂县公防有为力行善政时兵革之余尽心抚绥凡廨舎庙宇皆经营创置吏民悦服有古循良风
　　胡澄浙江诸暨人洪武初为河隂县丞以德导民清称甚着时境内有虎为害及澄至虎皆徙去程惠民山东新泰人洪武中知泛水县廉洁敦厚不尚威严公暇辄诣学宫讲析经义劝勉生徒秩满去士民泣送
　　曽泉江西泰和人宣德中以御史谪泛水县典史莅政勤敏选邑人俊秀者躬自训诲多所成就督民开垦无牛者助之民为立祠
　　贾威直隶束鹿人正统中知荥阳县扶善惩恶在任九年无一民越诉者巡抚于谦署其考曰究心民事克举厥职且榜谕阖治使共观法比卒官民痛惜之
　　周腾蛟直隶香河人以举人崇祯末知泛水时流寇克洛攻汴縦横楚豫迁县治于摩天砦以扼其冲贼悉众来攻竭力拒守杀贼无算众寡不敌卒为所陷遂溺于黄河滩后得公尸肘犹悬印邑人置榇瘗之
