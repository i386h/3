<!-- { "loadSidebar": true } -->
　　刘几字伯夀洛阳人耀卿子生而豪儁长折节读书举进士从范仲淹辟通判邠州邠地卤民病逺汲几浚渠引水注城中凿五池于通逵民大便利孙荐其才知宁州宁俗喜巫军校仗妖法结其徒乱已尅期几使他兵伏垒门以伺夜半尽禽之加本路兵马钤辖时侬智髙犯岭南几上书愿自効战于归仁铺与狄青张左右翼其中坚贼骇溃进湟城使知泾州神宗即位转四方馆使知保州治状为河北第一久之请老以秘书监致仕元丰三年祀明堂大臣言几知音诏诣太常定雅乐几曰古乐备四清声五季乱离废缺请増之乐成予一子官其议乐律最善以为律主于人声不以尺度求合古今异时声亦随变再加通议大夫卒程珦字君玉洛阳人曽祖羽太宗朝三司使仁宗録旧臣后乃以珦为黄陂尉久之迁知龚州徙知磁州又徙汉州时熙宁法行为守令者奉命唯恐后珦独抗议指其未便使者李元瑜怒珦即移病归旋以大中大夫致仕卒年八十五文彦博苏颂等九人表其清节诏赐帛二百疋官给其葬种谔字子正洛阳人世衡子以父任累官左藏库副使延帅陆诜荐知青涧城时夏人四万众坌集傅城陈谔鼓行而出至晋祠据险使偏将燕逵刘甫为两翼身为中军乃闭垒悉老弱乘城鼓噪以疑贼已而合战追击二十里俘馘甚众遂城绥州坐擅兴师贬秩防侯可入对白其事诏复官徙知延州歴知岷州董氊将章聚兵于洮岷新羌多叛谔袭诛之从李宪出塞收洮州下逋宗讲珠东谊诸城掩击至大河斩首七千级迁东上閤门使徙鄜延总管破夏人八万众于无定川防闻羣臣称贺复谋取横山功未就疽发背卒
　　种谊字夀翁洛阳人世衡子熙宁中兄古入对神宗问其家世命谊以官从髙遵裕复洮岷又平山后羌为路都监自兰州渡河讨贼斩首六百累转西京使寻知岷州章诱杀宋将后益自矜大有窥故土之心谊上疏请除之诏谊与姚兕合兵出讨羌迎战击走之追奔至洮州谊亟进攻晨雾蔽野谊曰吾军逺来彼固不知乘此可一鼓下也遂亲鼓之有顷雾霁先登者已得城章就执转西上閤门使康州刺史徙知鄜州夏人犯延安赵卨使谊统诸将敌闻谊至皆溃去迁东上閤门使保州团练使卒
　　范子竒字中济河南人雍孙以廕签书并州判官用唐介荐累迁集贤殿修撰召权户部删酒户苛禁及奴婢告主给赏法后出知庆州广储蓄缮城栅严守备覊黠羌推诚待下人乐为用入为吏部侍郎以待制致仕
　　吕公着字晦叔先世本洛阳人继迁夀州至公着以进士仕京师复居于洛元祐初与司马光相哲宗同心辅政共罢新法世称贤辅光虽居洛甚久卒葬夏邑而公着葬洛子孙遂复为洛人子希哲详理学志希纯官中书舍人出知亳颍诸州赵君锡字无愧洛阳人安仁孙性至孝事父良规不违左右及登进士第以亲故不愿仕良规每出必扶掖上下至杂立仆御中尝从谒文彦博异其容止问而知之语诸子令视以为法良规殁始调知武强县累官给事中论蔡确章惇不宜复职大河不可轻议东回请亟罢修河司以省邦费寛民力进刑部侍郎寻拜御史丞绍圣中贬少府少监分司南京卒赠徽猷阁直学士
　　富绍庭字德先河南人弼子性静重能守家法弼薨两女与壻及甥皆同居绍庭待之与父时不殊族里称焉建中靖国初除提举河北西路常平辞曰熙宁变法之初先臣不行青苖被罪臣不敢为此官徽宗嘉之擢祠部员外郎未几出知宿州卒于官
　　范坦字伯履河南人以父子奇任为开封府推官权起居舍人使于辽复命具语録以献徽宗览而善之付鸿胪令后奉使者视为式累迁户部侍郎论当十钱及夹锡钱之弊坐论贬黄州团练使以赦复徽猷阁待制
　　种师道字彛淑洛阳人世衡孙少从张载学以廕补三班奉职试法易文阶为熙州推官转通判原州提举秦凤常平议役法忤蔡京防换庄宅使知德顺军又谓其诋毁先烈罢入党籍屏废十年以武功大夫中州刺史泾原都钤辖知怀德军童贯握兵而西翕张威福见者皆旅拜师道独长揖召诣阙陈边计力排童贯徙内郡弓箭手实边议帝善其言而贯不恱请提举崇福宫久之知西安州夏人侵定边筑佛口城率师隳之始至渇甚指山西麓曰是当有水求之果得水满谷累迁洺州防御使知渭州督诸道兵筑城敌至大战于葫芦河斩首五千级获槖駞马牛万计其帅仅以身免卒城而还又诏帅陜西河东七路兵征臧底城敌守甚固八日而下童贯助金谋伐燕师道力诤以盗入邻室分取为谕童贯宻劾其助贼致仕金兵南下师道勤王与姚平仲俱止歩骑七千掲牓沿途言种少保统百万众来遂抵城西都人欢呼敌惧徙砦増垒自卫时师道年髙天下称为老种相公入朝金使王汭在廷颉颃望见师道拜跪稍如礼帝顾笑曰彼为卿故也师道因言金人不知兵安有孤军深入而得善其归者请缓给金币使彼惰归扼而殱诸河执政不可防姚平仲虑战功独归种氏乘夜斫营致败李邦彦议割三镇请和师道争之不得敌退师道请伺于河半济击之不然必为后患不从出为河北河东宣抚使寻召还至都卒諡忠宪钦宗北狩搏膺曰不用种师道谋以至于此
　　富直柔字季申河南人弼孙少敏悟有才名靖康初召赐同进士除秘书正字建炎中迁御史中丞多所建明仕至端明殿学士同知枢宻院事朱敦儒字希真河南人父勃哲宗朝谏官敦儒行志髙洁屡荐弗起避乱客南雄州绍兴初宣谕使明槖言其深达治体有经世才召为廸功郎敦儒固辞其故人劝之始起奏对称防赐进士出身为秘省正字俄兼兵部郎中两浙东路提点刑狱敦儒素工诗及乐府婉丽清畅时人雅重之
　　赵思洛阳人明春秋举进士乾道七年宰相虞允文荐之孝宗赐见便殿除太府寺簿擢太常丞俄兼度支郎选知台州徙淮南运判淳熙初加知秘阁四年以户部总领两淮财赋入奏事擢起居舍人仕至礼部尚书
　　金张澄字仲经一字之纯辽东人金初迁隆安澄祖父自黄县移官洛阳因家焉澄早孤能自树立尝从辛愿学客居东平诗名籍甚正大中依元好问于内乡
　　元秦长卿洛阳人姿貌魁特倜傥有大志世祖在藩邸闻其名既即位徴至京师时阿哈玛特専政长卿上书以秦赵髙汉董卓为比力请诛之除兴和宣德同知知铁冶事遂为阿哈玛特诬奏逮下狱使狱吏杀之阿哈玛特寻亦斵棺戮尸从子山甫建康府判官闻长卿寃状即弃官去累徴不起山甫子二从龙侍御史从德江浙行省参知政事
　　程埜字彦鲁偃师人博通经史仕为大中大夫河南路总管转集贤院直学士
　　李铸洛阳人为孟州同知岁旱徒跣诣济源神祠祷之少顷果大雨蝗忽集铸至田畔焚香祝天悉徙去众异之以为诚感比代州民遮道挽留不忍其去
　　张惟敏字孟功巩县人泰定间以儒官补集贤院史累官至河南河北等处行中书省参知政事后追封梁郡公諡文定
　　蔡子英永宁人元季举进士累迁显秩及元军败单骑走关中入南山有司以形求之械送京师命释之授以官不受退而上书大畧谓臣之事君犹女之适人一与之配终身不改事君之道一食其禄终身不二朝廷重之命馆于仪曹忽一夜大哭不止人问故子英曰思旧主尔上知其志不可夺勅有司送之出塞不知所终
　　明秦从龙字元之洛阳人仕元为御史后避兵居镇江洪武初上闻其才学老成以白金文绮聘之既至赐第西华门外事无大小悉与之谋以笔书漆板问答甚宻及卒乘舆至其家哭之
　　达鲁与权字道夫其先蛮部人有别号达鲁者子孙因以为氏与权举至正初进士入明寓河南永宁博学强记仕元为河南北道廉访司佥事洪武初以元故官召授秦府纪善改监察御史请重刋律令宪纲颁之诸司又请祀三皇其畧曰伏羲神农黄帝号称三皇盛德大业被于万世今社稷宗庙山川之神皆得享祭三皇独阙非所以崇德报功也帝遂下礼官议行之并建帝王庙且遣使者巡视歴代诸陵寝三年一祭其制度皆自此始出为广西按察司佥事未之任复召回擢翰林院修撰后以应奉致仕
　　华士瞻偃师人性淳笃节操坚确洪武初以贤良举授湖广右布政使
　　夏恕洛阳人谦和有智畧乡闾重之洪武初以贤良举累官刑部尚书
　　齐鲁字一变嵩县人洪武辛亥进士授监察御史性鲠介遇事敢言不避权贵以廷诤触上怒批其颊击落二齿鲁俯拾之曰臣此二齿当送史馆血随语涔涔出上默然当时称齐御史血谏云赵翥字可程永宁人少有志节识量过人笃志力学为时所重洪武初以儒士举授县学训导擢太子赞善累官工部尚书
　　卢有常渑池人少頴敏善属文洪武初以才行卓越荐累任山东右布政使
　　刘世英洛阳人识见超越为乡里所推洪武中以人才擢都察院右佥都御史
　　王敬先偃师人性孝友博通经史工文辞洪武中以贤良举授山西布政司左参政
　　宋宾洛阳人性刚直遇事果决洪武中补太学生才能冠众授清纪郎迁真定知府为政有方吏民信服秩满陞陜西右布政使
　　开济字来学洛阳人隠士防之子性聪敏少有大志乡里奇之洪武初以明经举授河南府训导擢国子助教以病免十四年御史大夫安然荐其有吏治才召试刑部尚书岁满为真济以综覈为已任请天下诸司设文簿日书所行事课得失又各部勘合文移立程限定功罪又言内外议狱章奏无用烦文出入人罪又言军民以细故犯罪者宜即决遣数月间滞牍一清时以贤良方正孝弟力田取士济条议六科一修行二明经三文辞四俊秀五言语六政事六科备者为上三科以上为中不及三科者为下从之济敏慧有才辩凡国家经制田赋狱讼工役河渠经其算画即有条理品式可为世守数被顾问尝兼他部事
　　武友谅偃师人少贫有才行敏于问学洪武中以贤士举授湖广布政司左参政
　　张文举巩县人材器卓异通经史能文章洪武三年以贤士举任山西布政司左参政
　　赵瑁字君礼宜阳人博学洽闻洪武中以儒士荐授河南府学训导陞广东州府知府累迁吏部尚书
　　范谦渑池人聪敏重厚博通经史洪武中累官福建右布政使
　　姬敏字好学孟津人博通经史兼精律算洪武中以材干举仕至西安知府
　　张廸字俊彦宜阳人勤学好问师友咸器重之洪武中贡于太学以才能见称擢吏部侍郎
　　范让登封人在童丱时负奇识潜心经史洪武中游太学名冠六堂以荐授通政司左参议在官廉慎不受私谒
　　宋礼字大本永宁人性刚果逊志笃学期以自见洪武中以国子监生擢山西按察司佥事永乐间累官工部尚书九年命开防通河发山东及徐州应天镇江民三十万蠲租一百十万二千石有奇二十旬而河成是年兴安伯徐亨工部侍郎蒋廷瓒濬祥符鱼王口至中滦下复旧黄河道命礼兼董之还京论漕渠功礼第一赐宝镪文绣北京营建礼承命取材川蜀伐山通道得大木十数围皆寻丈自是屡入蜀十六年命治江西狱十七年造番舶自蜀召还卒于官礼性刚驭下严急故易集事卒之日家无余财
　　李郁字文华洛阳人洪武末贡士授四川临卭县学训导累迁长沙知府防郡有盗系狱蔓结久不解郁辩诬累者若干人召还擢行在兵部侍郎时交趾梗化郁奉使宣布威德羣情帖服及还赐勅褒奬卒于官年七十九
