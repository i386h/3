<!-- { "loadSidebar": true } -->
　　【地曲象东海之洲池大千顷水深丈余鱼鸟翔集花卉罗植】灵芝池【在府城魏文帝黄初三年穿】天渊池【在府城魏黄初五年穿】蒙汜池【在府城魏明帝于宫西凿池以通御沟义取日入蒙汜】醒酒池【在府城内李文叔记云董氏有西园东园园中大池四面喷泻池中而隂出之故朝夕如飞瀑而池不溢洛人盛醉者走登其堂輙醒故俗目为醒酒池】绿陂池【在洛阳县】积翠池【在府城外西苑唐太宗贞观十一年三月宴于此诏羣臣以隋为戒】金龙池【在府城东北池南有看花台隋李宻筑】凝碧池【在府城东隋时开】白龙池【在宜阳县相传汉世祖饮马于此吕履恒诗龙池漭沆一深夹岸垂杨防碧浔池自星河天上落龙来风雨夜中吟灌园总给居隣用抱瓮还忘野客心铜马铁衣今不见石痕疑是汉时隂】金莲池【在偃师县西四十里唐时有金莲生池内因名】天池【在渑池县东五十里宋欧阳修诗高歩登天池灵源湛然吐俯窥不可见渊然神龙防静夜天籁寒宿客疑风雨】摩陂井【在府城西即古郏鄏井魏明帝时龙现其中】七井【在府城南康庄保唐中贵霍仙鸣在龙门一石中开七井夏月坐其上不知暑气】琉璃井【在府城外发祥寺侧宋太祖诞时汲此水浴后甃以琉璃】龙井【在永宁县西北嶕峣山下三井相连木覆其上相传动则有雨雹继出】御史滩【在嵩县北九十里古伊阙县前临大溪剧谈录每僚佐有入台者即水中滩出唐牛僧孺为尉忽报滩出及双鸂飞下不旬日拜西台御史】洛汭【在巩县洛伊二水入河处清浊异流亦名什谷禹贡东过洛汭即此史记张仪説秦王下兵三水塞什谷之口亦此】石渠【在府城旧铜驼坊西宋潞公文彦博宅】上阳陂　积翠陂　月陂【在府城积善坊唐开元间宗患谷洛嵗暴溢诏河南尹李适之作此水不为患】金桥【在府城外唐呉融诗太行和雪叠晴空二月郊东尚朔风饮马早闻临渭北射雕今欲过闗东百年徒有伊川叹五利宁无魏绛功日暮长亭正愁絶悲笳一曲戍烟中】午桥【在府城裴晋公庄】望仙桥【在府城通济坊】旅人桥【在洛阳七里涧水经注曰洛阳宫六七里悉用大石下以通人可受大舫过制作竒壮晋置】利渉桥【在府城外西南天津桥西唐咸亨三年建】奉先桥【在偃师县旧有永安陵为奉陵寝而设因以名桥】北海【在洛阳隋炀帝凿周四十里中有三山效蓬莱方丈瀛洲水深数丈开渠通五湖行龙凤舸洛水渔者获生鲤金鳞赭尾帝于鱼额上题解生字以记之放于北海即此】五湖【在洛阳隋炀帝凿每湖方十里东曰翠光南曰迎阳西曰金光北曰洁水中曰广明湖中积土石为山构亭殿屈曲环绕澄碧皆穷极华丽】十六院【在洛阳大业遗事记云炀帝置十六院屈曲周绕龙鳞渠一延光二明彩三含香四承华五凝晖六丽景七飞英八流芳九耀仪十结绮十一百福十二万寿十三长春十四永乐十五清暑十六明徳置四品夫人十六人各主一院庭植名花秋冬即剪杂防为之池沼之内冬月亦剪防为芰荷每院开东西南三门并临龙鳞渠渠面濶二十歩】栢谷坞【在永宁县刘宋袁湛随武帝军至洛阳屯此】苌宅【在府城孔子问乐处】苏秦宅【在府城旧仁和里后魏尚书高显业居此见赤光掘之得金百斤铭曰苏家金】贾谊宅【在府城】阮籍宅【在府城东】潘岳宅【在府城南七里岳奉母居西宅内有园池竹木】杜康宅【在洛阳城西今名杜村堡】薛道衡宅【在府城宣风坊】唐高祖旧宅【在洛阳劝善坊】魏征宅【在劝善坊】狄仁杰宅【在洛阳武后所赐】宗楚客宅【在府城楚客造宅文栢为梁沉香和红粉泥壁磨文石为阶后被逮流配太平公主看其宅叹曰观其行坐处我等虚生浪死耳】崔日用宅【在府城积善坊日用则天时为洛阳令宗微时尝至其宅日用为设馔未熟宗暂寝庭前藤花初开日用见一巨黄蛇食藤花惊不敢近逡巡不见宗觉曰大竒我饥甚梦食藤花已得饱日用知为后日启圣之騐】张説宅【在府城】宋璟宅【在府城东京记曰明教坊龙兴观西有宋璟宅璟造宅悉东西相对不为斜曲】白居易宅【在府城内居易唐侍郎退居洛阳宅有环池与僧如满结香山社凿龙门八节滩为游赏之所白居易诗忽忆东都宅春来事宛然雪消行径里水上卧房前厌绿栽黄竹嫌红种白莲醉教莺送酒闲遣鹤随船幸是林园主慙为食禄牵宦情薄似纸乡思急于岂合姑苏守归休更待年】卢全宅【在府城内韩愈诗玉川先生洛城里破屋数间而已矣】赵普宅【在府城内普时为西京留守已病诏诣阙乗小车一游第中而行至汴卒普有园诏将作大匠营治制作侔禁省】曹彬宅【在府城内彬真定人以大将退居洛阳室庐仅庇风雨处之怡然】吕公着宅【在府城白狮巷张知白宅西】张齐贤宅【在府城即唐裴度午桥庄故宅齐贤以司空致仕居洛得之张齐贤诗午桥今得晋公庐水竹香花兴有余师亮白头心已足四登两府九尚书】文彦博宅【在府城内彦博五为河南尹爱其山川风俗乃卜居焉】甄权宅【在洛阳贞观中唐太宗幸高年甄权宅权年一百三嵗拜朝散大夫赐几杖】崔融宅【在洛阳明教坊融任国子司业为则天后哀防用思精苦下直马过其门不之觉文就而卒】韦承庆宅【在洛阳归仁坊本马周旧宅】李勣宅【在洛阳择善坊】牛僧孺宅【在洛阳归仁里僧孺治第穷土木之侈多置嘉石美木见翰墨全书】姚崇宅【在洛阳慈惠坊】元微之宅【在洛阳履信坊】司马光宅【在洛水南新第成初迁入歩行见墙外埋竹签将以防盗公曰吾箧中所有防何盗亦人也何可以此为防命亟去之司马光诗四月清和雨乍晴南山当户转分明更无栁絮因风起惟有葵花向日倾】寇莱公宅【在洛阳延福坊】程頥宅【在洛阳履道坊后居龙门之南】富弼宅【在府城十里宅西有园弼自汝州得请归洛阳时所筑】邵雍宅【在府城外天津桥南王拱辰尹洛中置此宅宅外有园宋司马光诗草软波清沙路微手携笻杖着深衣白鸥不信忘机乆见我犹穿岸栁飞】田游岩宅【在登封县南箕山间唐高宗营奉天宫其宅直宫之左诏勿毁榜其门曰隠士田游岩宅】颍考叔故居【在登封县颍谷今有祠】甘罗故里【在新安县北二十里今名甘乡即白墙村】石门幽居【在登封县颍阳北唐元丹丘别业唐李白诗故人栖东山自爱丘壑美青春卧空林白日犹不起松风清襟袖石潭洗心耳羡君无纷喧高枕碧霞里】司马温公别馆【在登封县北太室前温公居洛游嵩下叠石溪乐之置地其旁为别馆然每至不过数日即归有暂来还似客归去不成家之句宋邵雍诗揽辔来游叠石溪防崖旋壑与云齐飞泉亦有留人意肯负他年到此栖】履道居【在府城南白乐天别业白居易诗莫嫌地窄林池小休厌家贫活计微多少朱门鎻空宅主人到老不曽归】周党隠居【在渑池县】定鼎门【在洛阳帝王世纪曰成王定鼎郏郐其南门名定鼎盖九鼎所从入也】平城门【即洛阳南宫城南门蔡邕曰平城门正阳门与宫相连郊祀法驾所从出门之最尊者】濯龙门【在洛阳袁宏记云汉建初二年有司奏封诸舅太后诏曰前过濯龙门见外家门起居者车如流水马如游龙即此】云龙门【在洛阳典引曰班固与贾逵等召诣云龙门东京赋所谓飞云龙于春路即此】九龙门【在洛阳南宫本周时殿名门有三柱柱有三龙皆铜铸之】鸿都门【在洛阳汉灵帝时蔡邕立石经于门外即此】青门【在洛阳南宫王允传云吕布驻马青门外即此】建阳门【在洛阳景福殿东】金光门【在洛阳景福殿西俱魏置晋何晏赋开建阳则朱炎艳启金光则清气臻】阊阖门【在洛阳水经注曰魏改雉门为闾阖外夹建巨阙以应天宿】神虎门【在府城东都赋所谓屯神虎于金方者此也晋元魏同】铜龙门金马门【在府城元魏俱同】重华门【在府城洛阳记曰太子宫有重华门陆机诗曰思媚皇储高歩重华】上东门【在府城东晋洛城门石勒曽倚啸于此】显福门【在洛阳玉海云员半千与路敬淳分日待制显福门即此】延庆门【在府城唐龙朔元年帝与羣臣及外戚燕于此门】建国门【在洛阳东都城正南】光范门【在府城唐狄梁公与张昌宗双陆以紫絁袍与集翠裘为赌昌宗数局连北梁公褫其裘拜思而出至光范门付家奴衣之促马而去】西城门【在宜阳县汉时赤眉樊崇与刘盆子奉玺绶降光武处】小龙门【在渑池县北七十里两岸石壁峭立一水中流有怪石堕水中如垂手攀物状石岩佛龛列若龙门又谓之石门唐骆賔王诗层岩远接天絶顶上栖烟松低轻盖偃藤细弱钩悬石明如挂镜苔分似列钱暂防为龙杖何处得神仙】鼎中观【在府城洛水上即成王定鼎处】东观【在府城汉以此藏图书使名儒硕士著作东观撰述国史】听讼观【在府城光武录狱之所永平元年诏依洛阳旧图修之】白虎观【在府城汉章帝建初四年诏太常博士郎官及诸儒会于白虎观议五经同异帝亲称制临决焉】平乐观【在府城西汉纪云灵帝中平五年耀兵于此】长乐观【在洛阳汉灵帝时京兆第五永为督军御史使幽州百官祖饯于此议郎蔡邕赋诗高彪独作箴铭】总章观【在府城玉海云魏明帝青龙三年大治洛阳宫筑总章观高十余丈建翔凤于上】崇文观【在洛阳玉海云魏明帝青龙四年置召善属文者充之王肃领秘书监兼崇文观祭酒】萧斋【在府城杜阳杂编梁武造寺萧子云飞白大书一萧字后李约自江淮竭产买归东洛建一小室玩之号萧斋】六有斋【在府城宋尹焞建齐名曰六有取张横渠言有教动有法画有为宵有得瞬有养息有存之意】狐聚【在府城南五十里梁新城之间秦取九鼎迁西周公于此】上程聚【在洛阳古程国程重黎之后】鄤聚【在府城东南古名鄤氏左传楚杀鄤子是也今名蛮子城即汉祭遵杀张满处】花庵【在府城内司马光于廨舎东作以为休息之所】吏隠庵【在登封县北厐元常隠嵩山筑此】象庄【在府城东俗传汉时西僧以象防经来洛阳后化为石今尚存】太平庄【在府城南十里苏秦故居】平泉庄【在府城周围四十里李徳裕别墅建台榭百余所天下竒花异草珍松怪石靡不毕致自作记云鬻平泉者非吾子孙也以一石一树与人者非佳子弟也吾百年后为权势所夺则以先人所命泣而告之】午桥庄【在府城南十里唐裴晋公庄内有小儿陂茂草盈围公使人驱羣羊散牧其上曰芳草多情赖此防缀后为张忠定公所得】温尚书庄【在孟津县旧河清县内唐穆宗时温造为监察御史举朝壮其风力后官至礼部尚书归里唐白居易诗白石清泉抛济口绿幢红斾照河阳村人都不知时事犹自呼为处士庄】白鹿庄【在府城东北三十里相传秦王世民攻伪郑曽于此射白鹿】安乐窝【在府城南宋邵雍居洛名其居曰安乐窝时游城中士大夫识其车音争相迎或留信宿乃去好事者别作屋以其至名曰行窝宋吕希哲诗先生不是闭闗人高趣逍遥混世尘得志须为天下雨放懐聊占洛阳春家无甔石賔常满论极锱铢意始新任使终身卧安乐一毫何费养天真】扣马村【在孟津县东三十五里相传周武王伐纣师会孟津伯夷叔齐扣马而諌即此地】义昌镇【在渑池县东四十里汉三老董公遮説汉王为义帝发丧兴师伐楚即此地】土刹【在永宁县西北古蒯闗塞垣后为镇】窠【在永宁县西洛水北岸元沪水濵夏禹治水洛呈瑞处】洛口仓【在巩县西隋炀帝聚粟于此李宻袭取之广筑洛口城周四十里】夹马营【在府城东宋太祖生于此】洛阳垒【在府城金市北晋永嘉之乱洛人因小城基结以为垒】袁术固【在偃师县西南三十五里四周絶涧上可容十万人】甘棠寨【在宜阳县周召公奭听政于此】刘备寨【在巩县西南原良保】子晋垒【在登封县】蔺相如营【在渑池县南门外防盟时相如屯兵于此后改为学射圃旋没于河】廉颇营【在渑池县南城外址仍存】楚坑【在新安县西南项羽诈坑秦降卒处】范丹窰【在府城西金谷园北俗传范丹所居】吕文穆窰【在洛阳城西二十五里相公庄】李宻窰【在巩县南黄冶村宻生此今存】龙门龛【在府城南三十里两山对峙东曰香山石壁峭立伊水中出又名伊阙壁间凿龛石佛大小千万数皆后魏及唐时所凿极大者三龛唐魏王泰为长孙皇后所造唐宋之间诗宿雨霁氛埃流云度城阙河堤栁新翠苑树花初发洛阳花栁此时浓山水楼台映防重羣公拂雾朝翔凤天子乗春幸凿龙凿龙近出王城外羽从淋漓拥轩盖云跸才临御水桥天衣已入香山会山壁崭岩断复连清流澄澈俯伊川塔影摇摇绿波上星龛奕奕翠微边层峦旧长千寻木远壑初飞万丈泉彩仗虹旌绕香阁下辇登高望河洛城东宫阙拥昭回南陌沟塍殊绮错林下天香七寳台山中春酒万年杯微风一起祥花落仙乐初鸣瑞鸟来乌来花落纷无已称觞献寿香蔼里歌舞淹留景欲斜石间犹驻五云车鸟旗翼翼留芳草龙骑骎骎映晚花千乗万骑鸾舆出水静山空严警跸郊外纷纷引看人倾都南望属车尘嚣声引飏开黄道王气周廻入紫宸先王定鼎山河固寳命乗周万物新吾皇不事瑶池乐时雨来观农扈春】啓母石【在登封县北嵩山之麓淮南子云涂山氏所化汉武帝祀中岳见啓母石令建庙】面壁石【在登封县少林寺右达磨修道处】盘石【在洛阳县履道里农杨贞一遗乐天以盘石可卧铭曰质凝云白文析烟碧】玉女捣帛石【在登封县西北莹澈如玉宋范仲淹诗但见岩前砧谁闻月下杵金文与铁色璨璨知千古试问捣衣仙何如补天女】秦槐【在登封县少林寺东廊后相传秦时封为五品】汉栢【在登封县嵩阳书院本三株今存其二大者七人围次者五人围世传汉武帝登嵩时封三将军栢】黄绢碑【在洛阳县】石经碑【在洛阳县汉蔡邕正定六经熹平中诏书于碑镌刻立太学门外魏正始中又立古篆三字石经树堂西】
