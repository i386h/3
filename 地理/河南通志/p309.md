<!-- { "loadSidebar": true } -->
　　许州故城【在州城东三十里围九里一百二十九歩相传曹操所筑今存遗址】繁城【在州城南四十里内旧有魏受禅台及文帝庙后俱废独受禅碑上尊号碑尚存】豢龙城【在临颍县城北一十五里相传夏孔甲时刘累豢龙于此文献通考曰临颍有豢龙城】商高宗城【在临颍县城东北三十里相传商高宗巡狩过此】临颍故城【在临颍县城西北十五里汉时所筑又名固厢城】郑庄公城【在襄城县北四十五里春秋楚伐郑郑庄公出师境上与楚相距筑此】不羮城【在襄城县城东尧城保左传昭公十一年楚子城不羮即此】班城【在襄城县城东南旧传汉定远侯班超率师过此】召陵城【在郾城县东三十五里春秋齐桓公伐楚屈完来盟于召陵即其地汉置召陵县唐时废唐胡曾诗小白匡周入楚郊楚王雄覇亦咆哮不师管仲为谋主争敢言徴缩酒茅】胡国城【春秋胡子国在郾城县界】邓襄城【在郾城县东南三十里春秋桓二年蔡侯郑伯防于邓即此】道州城【在郾城县西南五里唐武徳四年置道州贞观中废】安陂城【在郾城县城东南七十里光武封来歙为侯以征羌有功复立征羌城】裴城【在郾城县城西五十里唐裴晋公伐蔡驻师于此因名】古城【在长葛县东北五里左传隠十一年郑伯使大夫百里奉许叔居许西偏又使公孙获居许东偏今有东西两城相去一里】长箱城【在长葛县城东魏武定五年清河王岳率众围西魏将王思政于颍川因筑此城初以车箱为楼故名】凤凰城【在长葛县城北二十里汉黄覇治颍川凤凰来集因筑东西二城址犹存】十二连城【在长葛县城西北五里如环相连故曰连城接新郑界】许田【在州城东一名鲁城春秋鲁隠八年郑伯请以太山之祊易许田而祀周公即此】狼渊【在临颍西繁城镇左传楚子师于狼渊以伐郑即此】皋鼬【在临颍县春秋定四年五月盟于皋鼬即其地】高阳里【在州城内汉荀淑所居里旧名西豪颍隂令苑康以为高阳氏有才子八人今荀氏亦有八子改其里曰高阳】采女里【在州城东一十里即汉荀爽女采所居】岸门【在长葛县西北十八里括地志秦孝公与晋战于岸门即此】摘星楼【在临颍县城西南四十里相传纣建遗址尚存】龙泉宫【在长葛县西四十里宫前有葛仙翁池】灌台【在州城南汉颍隂侯灌婴故宅今名思故台】射鹿台【在州城东许田镇北】尚书台【在临颍县城东南四十里汉马融迁许令尝读书其上因名唐高宗于此阅兵更名讲武台】老仙台【在临颍县王曲保】郝家台【在郾城县五里许上有裴晋公庙盖公宣慰驻师之所】钟繇台【在长葛县前吕履恒诗魏国已蒿莱元常有旧台年年城市里登眺防人来】子产台【在长葛县西五里连城南相传子产观兵处后人立祠】徳星亭【在州城西南二里西湖上汉荀淑故宅陈寔尝诣淑子弟咸在太史奏徳星聚后人因建此亭唐胡曽诗古贤高尚不争名行止由来动杳防今日浪为千里客看花慙上徳星亭】听水亭【在州城西南二里西湖上宋苏轼卜宅其南辙常有诗】观荷亭【在州城东壕内后废水落时见遗址】展江亭【在州城西南二里西湖中宋韩持国所作取宋文献公展尽江湖极目天意】凌霄一览亭【在襄城县南五里首山念公洞前以院有凌霄花故名】作霖亭【在襄城县首山上祈雨神应】防亭【在郾城县东一里许防水之阳裴度征呉元济时所筑废址尚存金元好问诗春初已清美客怀自幽独危亭一徘徊脩然若新沐宿云澹川野元气浮草木微茫尽楚尾平远疑杜曲生平远游赋吟讽心自足朅来着世网抑抑就边幅人生要适情无荣复何辱乾坤入望眼容我谢羁束一笑白鸥前春波动新緑】梅花堂【在州治北宋苏轼建】葛冈【在临颍县城西南】卓君冈【在长葛县城东十里上有卓太傅庙】大陵【在临颍县城北一十里春秋郑厉公自栎侵郑及大陵获傅瑕郦道元水经注曰大陵即巨陵在临颍其地属郑又汉太傅陈蕃去光禄勲还道巨陵亭从者与亭卒相传即此】曲水园【在州城北有修竹二十余亩潩水贳其中流入西湖宋文彦博为守时居此宋贾昌朝诗画船载酒及芳辰丞相园林潩水濵虎节麟符抛不得却将清景付闲人】蛟龙池【在襄城县城北七十里左传郑大水龙闘于洧渊即此】龙池【在长葛县石相镇西有人素衣跨驴行渠东旋入河内人惊为龙遂濬池建庙云】三角池【在临颍县城南王土保】洗砚池【在长葛县治前钟繇台下繇尝学书台上洗砚于池水尽黒】葛仙翁池【在长葛县西四十里后河镇龙泉宫呉人葛元修道处池水可染衣一名摆蓝池天旱祷雨輙应亦名灵池吕履恒诗万木积隂黒一湛深碧闻道云生时有龙随出入又怪来堤上女春服夺朝晖总是神仙术丹砂染素衣】龙华井【在州城北五里深三丈许不涸祈雨多应】丹井【在襄城县葛仙炼丹井有仙翁观】仙人井【在长葛县城西南二里老龙桥北相传仙人饮于井上持鉢向井井水自出人皆惊之转盼不见井石留杖履迹如印】灌沟【在临颍县城西二十五里详见山川】沱沟【在郾城县城东南五十里又东有粉沟北有红沟俱以土色名南有滚水沟石界沟即所谓五沟也】石梁【在长葛县城西南石梁河上】江家洞【在襄城县城南五里首山南麓西岳庙下】呉道子洞【在州城西北道子阳翟人后寓许州工画笔法超妙为百代画圣明皇诏入供奉为内教博士今有遗洞孔圣像闗帝像皆其手笔刻石现存】莲花洞【在襄城县西南五里令武山东首莲花涧内相传洞甚深广皆有门壁与汝相通】念公洞【在襄城县城南五里首山西巅寺高处相传后唐清泰中念师栖真于此】闗公宅【在州治东南相传曹操拜公偏将军于此今建庙】陈太丘宅【在长葛县西五十里紫金山南小洪河北今徳星观即其遗址何鼎诗井里遥瞻潩水东偶来凴轼仰高风徳星夜聚惊天象云路春深识渐鸿令子千秋传二妙征书十道却三公犹闻父老谈乡曲饮食时称陈仲弓】欧阳修旧寓【在襄城县城东南欧家营欧阳修诗日落原野晦天寒闾市闲牛羊远陂去鸟鹊空檐间凴高植藜杖旷日瞻前山垅麦风际緑霜鵶村外还禾黍日己熟杯酒聊开顔酣歌嵗云暮寂寞向柴闗】苏辙旧寓【在州西门外大庄店相传子由卜居于此】徐庻故里【在长葛县西北三里金鱼河北名小河徐家相传汉徐元直奉母于此今村中徐姓皆其后裔】白居易故里【在长葛县城西南三十八里白家村今村西里许有墓与祠在焉考公本太原人后徙居新郑生公于东郭里此殆公之别业欤】许由挂瓢处【在州城西北郷七里店相传许由挂瓢处】闗公挑袍处【在州城西门外八里桥相传为曹操饯闗公于此】卓太傅驱蝗处【在长葛县东十里大冈上汉卓茂为宻令驱蝗至此民感其徳立庙祀之】著作林【在襄城县宋范纯仁以著作郎来襄劝人植桑人怀其徳故名】许由镇【在州城东五十里】合流镇　繁城镇【在临颍县西金史地理志曰临颍昔有二大镇名繁城今为巨镇合流莫详所在】潘将军寨【在临颍县城南十余里颍水环抱宋潘美伐南唐道经颍上屯兵于此今有寺】康乐寨【在长葛县城东北双泊河南】四里营　八里营【俱在襄城县城西周襄王屯兵处】时曲栅【在郾城县城西北四十里许即李光顔先败贼毁其栅处】灵树【在襄城县城北二十里以呉季札挂剑故名】金花树【在襄城县城南五里首山巅俗呼□树详祥异志】古桧【在郾城县洄曲三人合抱老干扶踈相传有神守之】文峯塔【在襄城县城南三里首山干明寺上明参议姚汝皋与弟知府汝耔高苑令汝稷建】繁城碑【在州南繁城魏篡汉时作一载受禅文一载羣臣上尊号表皆钟繇书书家寳之呼受禅碑】长乐王碑【在州治前民舎中其文剥落止存篆额为五代冯行袭徳政碑行袭梁匡徳军节度使封长乐郡王】飞白碑【在州北城上宋仁宗康定二年以飞白文词赐翰林侍读李淑仁出守许州为飞白寳章记摹石州廨】张敬因碑【宋欧阳修集古録云碑是顔真卿撰在许州长社县】
　　禹州
