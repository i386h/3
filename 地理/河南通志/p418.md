<!-- { "loadSidebar": true } -->
　　卢瀚妻李氏息县人夫殁氏年二十五矢志不二抚孤长成守节三十七年雍正十二年请　旌王绍基妻瓮氏息县人夫家素贫贷张朋拥钱若干后朋拥索偿遂以将妻许奸折准前逋之语挑其夫以氏少艾故也为其夫斥骂而去抵暮朋拥复假人诱其夫至酒家强饮至醉朋拥乘夜至其家拉氏求奸氏呼叫隣人接应朋拥逸去氏忿极雉经雍正十二年请　旌



　　河南通志巻六十八
<史部,地理类,都会郡县之属,河南通志>
　　钦定四库全书
　　河南通志巻六十九
　　流寓
　　古者诸侯大夫各守其国世其爵禄然列国有寓公之礼而大夫亦往往游仕他邦如防叔自宋迁鲁为孔氏祖尧之后在晋为范氏在秦为刘氏记所称别子为祖者皆是也后世郡县防内天下一统士得安其土著食旧徳服先畴幸矣然或仕宦而乐其风土或遭乱而播迁杜甫流落剑川后人犹援以为重赤甲东屯之名与山川相辉映岂非地以人灵而文章气节有不可得而冺者耶中州为四方戾止地汉晋以来游梁入洛者勿论迨宋元祐诸老致政闲居与伊川尧夫并卜宅于洛水之上徳星聚矣志流寓
　　开封府
　　战国虞卿赵人赵孝成王时拜上卿故号虞卿时魏相魏齐亡走赵匿平原君家秦昭王欲为范睢报仇贻书赵王令斩魏齐魏齐夜亡过虞卿虞卿乃弃相印与魏齐亡走大梁欲因信陵君以走楚信陵君畏秦初犹豫未肯见后以侯嬴言驾如野迎之魏齐已自刭虞卿遂流寓大梁不得意乃著书上采春秋下观近世曰节义政谋凡八篇世传之曰虞氏春秋
　　汉司马相如字长卿蜀人游梁为梁孝王客居数岁着子虚赋后武帝读其赋飘飘有凌云意召拜为郎
　　邹阳齐人始仕吴见吴王有异志乃去吴游梁阳有智畧忼慷不茍合羊胜公孙诡等嫉阳谗之孝王王怒下阳吏将杀之阳从狱中上书孝王立出之卒为上客后胜诡以邪谋获罪孝王得自全于汉邹阳之力居多
　　枚乘淮阴人始仕吴以吴王濞有异志上书谏诤王不从乃去吴游梁与邹阳庄忌之徒为孝王客以文辞见重
　　枚臯字少孺乘子乘在梁娶臯母为小妻乘东归臯母不肯随乘怒分臯数千钱留与母居年十七上书梁共王得召为郎后之长安上书北阙自陈枚乘子上大喜召见待诏臯因赋殿中诏使赋平乐舘善之拜为郎臯为文疾受诏輙成故所赋者多司马相如善为文迟故所作少而善于臯臯赋辞中自言为赋不如相如凡可读二十篇
　　南北朝樊逊字孝谦河东北猗氏人性至孝丧父负土成坟植栢方数十亩朝夕号慕复感母言专心典籍恒书见贤思齐四字自励属本州沦陷寓居邺中为临漳小吏擢主簿武定七年徙陈留梁州刺史以逊兼録事参军仍举秀才第一清河王岳为大行台率众南讨以逊从军假大行台郎中使江南得报岳因与修盟大军还邺以都官尚书举荐迁吏部诏令校定羣书清河初为主书参典诏策天统元年加员外郎卒
　　宋冯元字道宗始平人三世事岭南为日官随刘鋹归宋遂家开封博通五经举进士累官国子直讲真宗召讲周易泰卦元推君臣交感之义上大悦仕终户部侍郎卒赠本部尚书諡章靖
　　王旦字子明大名人父祐太平兴国初以史馆修撰知开封府因家焉旦举进士累官至右仆射三迁至太尉天下称为贤相卒諡文正干兴初诏配享真宗庙庭墓在府城东三子雍国子博士冲左赞善大夫素尚书左丞
　　钱惟演字希圣杭州人父呉越王俶归宋赐第开封因家焉惟演少有俊才累官兵部尚书枢宻使天圣中改崇信军节度使卒于官赠侍中諡文僖所着典懿集三十巻从弟晃进士及第累官右谏议大夫易累官翰林学士
　　刘安世字器之魏人少为文彦博奬识既举进士不就选从学司马光咨尽心行已之要光告以自不妄语始调洺州司法宣仁太后时擢右正言进谏议大夫未几迁宝文阁待制枢宻都承防正色立朝面折廷诤旁侍者悚汗目之曰殿上虎章惇恶之初黜南安军再贬少府少监三贬新州别驾安置英州同文舘狱起蔡京乞诛安世谗虽不行犹徙梅州惇与蔡卞欲必置之死因使者入海岛讽使过安世胁令自裁又擢一土豪为判官使杀之其人将入境一夕毙乃免投荒七年凡逺恶地无不歴之蔡京既相连七谪至陜州覊管稍复承议郎卜居宋都宣和七年卒
　　元羊仁庐州人至元初阿珠兵南下仁家为所掠父被杀母及兄弟皆散去仁年七岁鬻为汴人李子安奴力作二十余年子安怜之纵为良仁踪迹得母于颍川兄于睢州弟于邯郸皆为役尚无恙乃徧恳亲故贷钞百锭歴诣诸所求赎之经营百计更六十年乃得遂大小二十余口复聚居为良孝友甚笃乡里嗟之大德二十年旌其家
　　明薛瑄字德温号敬轩山西河津人父贞永乐中除鄢陵教谕时制郡邑乏科贡之士司训者充戎贞忧之瑄于是随父任补弟子员是年庚子发解河南明年登进士授监察御史手録性理大全潜心诵读深造力行着读书録正统初视学山东首以白鹿洞学规开示学者迁大理少卿时王振势焰薰灼欲借交于瑄以为重瑄不纳振恨甚防平反寃狱事连振侄山为振诬陷坐大辟后减死削籍放归景泰初起大理寺丞寻陞南京大理卿天顺改元迁礼部右侍郎兼翰林院学士召入内阁知制诰寻为防试总裁事竣转左侍郎居数月见石亨等乱政瑄叹曰君子见几而作宁俟终日耶乃移告西归卒年七十六诏赠礼部尚书諡文清隆庆六年从祀　文庙
　　宋礼字惟寅直大兴人成化中进士歴迁河南副使提督学校正身率物士类驯服寻擢按察使时逆瑾用事礼以抗直免官贫弗克归寓陈留作草舍一区玩易于中歴二十余年食或不继有餽者輙谢弗受及遘疾属其子曰葬县东俟有力归祔先茔语毕衣冠端坐而逝
　　阮汉闻字太冲本浙人居汴以尉氏阮故土也徙居焉博览坟索笃志古业中州士翕然从之游户外屦恒满屡徴不起卒有诗集数卷行世
　　归徳府
　　唐髙适渤海蓨人少濩落不事生业家贫客于梁宋以诗名释褐汴州封丘尉累官刑部侍郎转散骑常侍加银青光禄大夫进封渤海县侯
　　宋田京字简之沧州人徙鹿邑举进士累官兵部郎中知沧州拜右谏议大夫卒京尚气节喜论议颇通兵战歴算之术所着有奏议十卷
　　杜衍字世昌山阴人少苦志笃学擢进士第宝元中累官同平章事集贤殿大学士兼枢宻使荐引贤士沮抑侥幸朝廷赖之庆歴七年以太子少师致仕年八十七寓居睢阳与侍郎王涣司农卿毕世长郎中朱贯冯平结社赋诗如香山故事睢阳人敬如神明绘像以传皇祐中迁太子太保召陪祀明堂衍称疾固辞进太子太师封沂国公卒赠司徒兼侍中諡正献涣太原人年九十世长云中人年九十四俱致仕家睢阳贯沛国人年八十八平始平人年八十七俱致仕家南都
　　范仲淹苏州吴县人仲淹少孤随母适长山朱氏读书应天因家于宁陵举进士第为广德军司理参军迎其母归养改集庆军节度推官始还姓更其名晏殊知应天召寘府学寻通判河中府徙陈州江淮京东大蝗旱命安抚之还以太平州民所食乌昩草呈进出知睦州召还判国子监元昊反知延州分六将城清涧请建鄜城又修承平永平等十二砦改邠州观察使城大顺城筑细腰葫芦诸砦仲淹上书秦州委文彦博庆州用滕宗谅元昊请和乃召拜枢宻使除参知政事后以陜西四路宣抚使知邠州徙颍州未至卒年六十二諡文正先是仲淹以中庸授张载实开理学之源为文必原本六经又自少即以天下为己任先忧后乐葢本学问为经济者康熙五十三年从祀文庙
　　元赵天麟东平人侨寓夏邑博学能文举乡贡所着有太平金镜策行世
　　皇清陈维崧字其年宜兴人祖于庭前明左都御史父贞慧与商丘侯方域交善同罹阮大铖之祸方域避乱阳羡以女许字维崧弟宗石后宗石入赘遂为宋人维崧亦寓宋与弟同居维崧为文长于排偶长洲汪琬称为七百年一人后以博学宏词徴除翰林检讨纂修明史卒于官
　　彰德府
　　隋卢大翼字协昭河间人闲居味道不求荣利博综羣书尤善占纪算之术徙居林虑山茱萸涧请业者自逺而至初无所拒久之坐事当死髙祖惜其才释之后目盲以手摸书而知其字大业末卒于洛阳
　　宋李士明大名人徙居相州累世同居信谊气节闻于河北与冦准为布衣交比准守魏郡以状奏闻旌表其门子巩天圣八年进士
　　元李秉彛北平人徙家于相读书工篆为彰德路转运使歴户部尚书所居有闲邪斋号闲邪老人有文集
　　王博文东鲁人徙家于相从宪宗南征歴官礼部尚书后迁江南道行御史台中丞卒赠鲁国公谥文定
　　髙鸣真定人徙家于相少以文学知名累官彰德路总管政暇诣学舍亲讲经义境内化之郡邑知有经学自鸣始世祖即位赐诰命金符召为翰林学士累官吏部尚书卒谥文献所着有河东集三子书训翰林直学士易训河北道廉访副使诗训太常博士
　　明谢榛字茂秦临清人以诗雄于时嘉靖中与王世贞李攀龙等倡和称七才子赵康王闻其贤厚币延之待以上客遂占籍安阳
　　卫辉府
　　周吕尚字牙尝居东海史记世家作东海上人其先为四岳佐禹平水土有功封于吕本姓姜从其封姓曰吕年七十屠牛朝歌久之去隠于磻溪周西伯出猎遇之与语大悦曰自吾先君太公望子久矣故号太公望载归后佐武王克商又号师尚父封于齐
　　宋髙若讷山西榆次人徙居卫州举进士累官龙图阁直学士史舘修撰进工部侍郎参知政事兼枢宻使卒赠右仆射諡文庄若讷彊学善记自秦汉以来诸传记无不该通因母病兼通医书张仲景孙思邈诸方书久不传者悉考校讹谬行于世又考定钟律并损益祠祭服器悉见施行有集二十卷
　　邵古字天叟范阳人防孤事母孝力贫奉养长益好学必求义理之尽天圣中尝登苏门山顾谓其子雍曰若闻孙登之为人乎吾所尚也随隠于山下年七十九卒所着有正声正字正音等三十篇
　　元姚枢字公茂栁城人居洛阳太宗时为燕南行台郎中以台长事货赂弃官携家来辉州作家庙别为室奉孔子及宋诸儒刋诸经授学者读书鸣琴若将终身时许衡在魏至辉就録程朱所注书以归谓其徒曰曩所授受非是今始闻进学之序既而尽室依枢以居世祖在潜邸召枢至大喜待以客礼动必咨问及即位累官至中书左丞昭文舘大学士翰林承防卒赠太师鲁国公谥文献子炜仕至平章政事卒谥文忠
　　姚燧字端甫三岁而孤育于伯父枢教督甚严燧不能堪杨奂驰书止之曰燧令器也长自有成何以急为且许醮以女年十三见许衡于苏门十八始受学至元中为秦王府文学累迁翰林学士元贞初奉诏修世祖实録书成诏拜太子少傅明年进翰林学士承防又四年告归卒谥曰文
　　怀庆府
　　汉石奋赵人赵亡徙居温髙祖东击项籍过河内奋年十五为小吏髙祖与语爱其恭敬问曰女何有对曰奋独有母不幸失明家贫有姊能鼓琴髙祖曰若能从我乎对曰愿尽力髙祖召其姊为美人以奋为中涓使受书谒景帝初累官至九卿子建庆等皆以孝谨闻官至二千石景帝号奋为万石君诸子孙为吏至二千石者十三人
