<!-- { "loadSidebar": true } -->
　　按唐天文志曰柳七星张鹑火也初柳七度余四百六十四杪七少中七星七度终张十四度北自荥泽荥阳并京索暨山南得新郑密县至外方山东隅斜至方城【裕州】抵桐柏北自宛叶南暨汉东尽汉南阳之地又自雒邑负北河之南西及函谷逾南纪尽宏农以淮源桐柏东阳为限即古成周虢【陜州】郑管郐【新郑】东虢【汜水】密滑【偃师】焦【陜州】唐申【南阳】邓之墟　柳宿之属为酒旗星宿之属为轩辕为天相为天稷张宿之属为内平为长垣为天尊为少微为天庙　三河之域于河南府为洛阳为巩县为偃师为孟津为卢氏为新安为渑池为宜阳为登封为嵩县为永宁于陜州为阌乡为灵宝于郑州为荥泽为荥阳为河阴为汜水于禹州为密县为新郑于南阳府为南阳为镇平为泌阳为唐县为邓州为内乡为新野为淅川为裕州为叶县为舞阳于汝州为鲁山为郏县为宝丰为伊阳










　　右河南分野考之往牒互有同异其大相辽絶者同一寿星也曹氏起轸七度陈氏起轸十二度同一南阳也史记属角亢晋志属翼论者葢纷如也惟一行说本李淳风以山河分丽两戒最为精切而前史谬误较然明矣今博考诸书绘图于前而古今区域六家异同并系之仰观俯察灿列详具俾览者有所稽焉【旧志论】
　　天官之学葢难言哉视天窅无所辨别则失之蔽刻列躔度以配十二域附防灾祥则失之凿蔽与凿君子不由也然而甘石之徒各守师说畴人世业相沿未改有国者重太史之官首敬授之令岂非至重耶顾自魏晋分野合之于理最多缪戾然以之推测则密自一行以山河两戒配合元象其说最近乎理矣乃后人以之推测或疎其故何也毋亦传习之有失抑讲究之未精乎明初修大统厯因元人授时之旧推分宫度已为详密
　　兴朝定制推算七政采用西洋新法更胜前代夫厯象精微非经生敢妄议至于过宫之说则草野所未尽谙者但以中州论之危十三度始入亥宫其星室壁衞分并州授时算法雨水后五日太阳始过衞分今西洋法雨水日即过亥宫是太阳尚在危八度固青州分也设此五日之内有日月之薄蚀五星之凌犯将属之衞乎抑属之齐乎倘仍属之齐则度是而宫非也倘改属之衞则宫是而度非也必有以处此也然此不过五日耳进而鹑火则差九日更进而寿星大火则差十二日又不独此也太阳之行嵗嵗有差更数百年则亥宫皆子度午宫皆未度辰卯渐移亦复如之十二辰尽失其故又必有以处此也此所未谙也旧志修于明而推列宫度异同止以一行为凖不载大统书法似未得体若今之宫度嵗改月移遽难増入故论列于此以俟高明者再订焉【唐献圭识】
　　传考左氏传春秋襄公九年春晋侯问士弱论商主大火【注周礼保章氏以星土辨九州之地所封封域皆有分星郑氏笺云星土星所主之土也封犹界也大界则曰九州州中诸国之封域于星亦有分焉其书亡矣今其存可言者十二次之分也星纪吴越也元枵齐也陬訾衞也降娄鲁也大梁赵也实沈晋也鹑首秦也鹑大周也鹑尾楚也夀星郑也大火宋也析木燕也是言地属于天各有其分之事也　孔氏疏云郑虽云其存可言不知存者本是谁说其见于传说者则此云商主大火故连类而及之】昭公七年四月日食传称鲁衞恶之【去衞地如鲁地则春分之日在鲁衞之分也】又曰以害鸟帑周楚恶之【天官书南宫朱鸟盖井鬼柳星张翼轸也】二十八年传云龙宋郑之星【天官书东宫苍龙言角亢氐房心也】三十二年传曰越得嵗而吴伐之凶【则于时嵗在吴越之分也】又晋语云实沈之墟晋人是居周语云嵗在鹑火我有周之分野【是有分野之言也天冇十二次地有九州以此九州当彼十二次周礼虽有分星不知其谁分之也何必所分能当天地如星纪在于东北而吴越实在东南鲁衞东方诸侯遥属戌亥之次又三家分晋方始有赵而韩魏无分赵独有之汉书地理志分郡国以配诸侯其地分或多或少鹑首极广鹑尾极狭徙以相传为说其详不可得而究之于其分野或有妖祥而为占者多得其效盖古之圣哲有以度知非后人所能测也　右说俱出孔疏】
　　祥异附
　　伏羲时龙马负图出于河【伏羲则之以画八卦】
　　黄帝时神龟出于永宁元沪水【仓颉则其文以制字】
　　夏禹治水神龟戴书出于洛【其书之数戴九履一左三右七二四为肩六八为足五居其中大禹叙之以成九畴】
　　殷太戊时有祥桑谷共生【传曰桑谷共生于朝七日大拱伊陟戒以修徳而枯】周武王代纣率师渡孟津白鱼跃入王舟
　　庄王十四年宋州大水
　　襄王八年春正月戊申朔陨石于宋五是月六鹢退飞过宋都
　　二十二年谷洛水鬬
　　二十七年春无冰　宋郑饥
　　二十八年秋雨螽于宋
　　灵王八年春宋灾
　　景王二十二年五月宋衞陈郑灾　龙鬭于郑国门之外洧渊
　　显王四十七年魏有女子化为丈夫
　　汉高后四年秋河南大水【伊洛汝水没民舎二千四百余家】
　　八年南阳大水
　　惠帝二年春雨血于宜阳
　　文帝十二年十二月河决酸枣
　　景帝中元六年梁孝王田北山有献牛足生背上武帝元年六月客星见于房
　　元帝建昭元年正月戊辰陨石梁国六
　　五年秋颍川汝南大水
　　宣帝本始四年四月地震
　　八年九月荆冀豫诸州大水
　　成帝阳朔元年七月壬子月犯心星
　　三年三月陨石东郡
　　永始元年二月河南郡邮亭树生枝如人头【睂目须皆具但无髪耳】
　　哀帝建平元年九月陈留雷有石陨地四
　　三年十月汝南西平遂阳乡柱仆地生枝如人形
　　后汉光武帝建武三年七月洛阳大旱
　　六年十二月洛阳市火
　　七年六月洛水溢
　　十二年六月河东黄龙见
　　十七年十月有五凤凰见于郏县
　　二十二年九月南阳地震甚
　　二十九年四月蝗
　　中元元年夏洛京醴泉涌出赤草生水涯
　　明帝永平十七年神雀五色翔集洛京芝草生殿前十八年六月已未彗星出张
　　章帝建初元年北宫火【烧寿安殿延及右掖门】
　　八年有凤凰麒麟甘露嘉谷之瑞
　　和帝永元五年五月南阳大风拔木
　　六年秋洛京旱【时洛阳有寃囚帝幸洛阳录囚徒理寃狱即日澍雨降】七年洛都地震
　　八年洛都蝗　十二月南宫宣室殿火
　　十年五月洛京大水
　　十二年颍川大水
　　安帝永初二年四月河南城中火【焚杀二千五百七十余人】三年二月庚戍月犯心后星
　　元初二年颍川襄城临水化为血　六月洛阳新城地裂
　　三年十月汝南冬雷
　　四年二月武库火
　　六年二月洛都郡国四十二地震
　　延光二年三月颍川大风拔木
　　三年七月颍川木连理　麒麟白鹿白虎二见阳翟
　　顺帝永建三年正月洛都地震　二月癸未月犯心后星
　　阳嘉元年恭陵庑及东西幕府火
　　二年六月洛阳宣徳亭地坼【计长八十有五丈】
　　永和元年秋偃师蝗
　　二年十一月丁卯洛都地震
　　汉安元年三月甲午洛阳刘汉等百九十七家为火所烧【数日乃止】
　　桓帝建和元年有蛇见洛京徳阳殿【时桓帝即位洛阳市令淳于翼曰蛇有鳞甲兵之象也见于省中将有椒房大臣受甲兵之诛也其后梁冀以逆诛】
　　二年洛京徳阳殿火及左掖门【时梁冀谮杀太尉杜乔】三年八月京师大水　九月已卯地震庚寅地又震
　　元嘉元年十一月辛已地震
　　二年正月丙辰地震
　　永兴元年秋河溢
　　二年二月癸卯洛都地震
　　建光元年洛都及郡国二十九淫雨【大伤禾稼】
　　永寿元年洛水溢
　　延熹四年正月辛酉洛都嘉徳殿火　二月壬辰武库火　五月已卯洛京雨雹【大如鸡子】
　　八年二月已酉南宫嘉徳署黄龙见千秋万嵗殿皆火　四月甲寅安陵园寝火　闰月巳未太白犯心前星　九月丁未洛都地震　十一月壬子徳阳前殿西阁及黄门北寺火
　　九年三月癸已洛都夜有火光转行　司豫州饥　夏四月河水清
　　灵帝建宁四年二月河水清
　　熹平三年秋洛水出
　　四年五月延陵园火
　　六年农螟
　　光和元年六月有黒气堕温徳殿庭中【气如龙长十余丈】七月有虹见洛都玉堂殿中
　　三年四月荧惑逆行守心后星　十月戊午月食心后星
　　五年五月洛都宫署火　冬彗星出狼弧东行至于张乃去【张为周地】
　　中平元年夏陈留阳武等县异草生【其茎縻累肿大如手指状似鸠雀龙蛇之形五色各如其状毛羽头目足翅皆具】
　　二年二月已酉洛都南宫云台灾庚戍乐城门灾六年八月丙寅太白犯心前星
　　魏文帝黄初二年秃鹙集洛阳芳林园池
　　七年春正月许昌城门崩
　　明帝太和四年六月洛阳宫鞠室灾
　　八年大霖雨【二十余日伊洛皆溢】
　　青龙元年正月甲申青龙见郏之摩陂井中【凡瑞兴非时则为孽】
　　二年夏四月崇华殿灾　冬十一月洛都地震【从东来隠隠有声震摇屋瓦】
　　三年崇华殿灾
　　五年五月荧惑犯房
　　景初元年春正月黄龙见【高堂生以为魏得土徳故其瑞黄龙见宜改正朔易服色以变民耳目魏主叡从之遂以建丑之月为正服色尚黄牲用白】　洛都凌霄阙始构有鹊巢其上　六月洛都地震　九月淫雨冀豫等州大水
　　三年二月龙见轵县井中
　　高贵乡公正元元年戊戌黄龙见于邺井中甘露四年正月黄龙二见宁陵井中
　　晋武帝泰始三年白龙二见宏农渑池
　　四年九月豫州大水
　　五年青龙二见于荥阳
　　七年六月大霖雨河洛伊沁皆溢【没民舍千九百余家秋稼千三百余顷】
　　咸宁二年八月庚辰河南地震
　　四年冀豫诸郡国螟　七月豫冀荆郡国二十大水　九月甲午麒麟产于河南
　　五年六月庚戍雨雹
　　泰康元年四月河南河内魏郡宏农雨雹伤麦二年三月庚寅宏农河内汲郡魏郡雨雹伤禾八月有星孛于张
　　四年河南大水
　　五年秋大水
　　六年南阳见两足猛兽
　　八年三月荧惑守心
　　九年正月龙见洛都武库井中　二月壬辰地震十年四月癸丑洛京崇贤殿灾　十月洛京宫殿火　雒阳宫宜秋里石生地中【始高三尺如香罏形后如伛人不可掘】
　　惠帝元康元年十二月辛酉洛都地震
　　四年十一月荥阳襄城汝阴梁国南阳地震五年豫州大水　闰月庚寅洛都武库火【累代异宝器械一时尽焚】
　　八年秋九月豫州大水　十一月高原陵火九年河南荥阳颍川陨霜伤禾　六月庚子有桑生东宫西厢　荧惑守心
　　永康元年三月尉氏雨血
　　永宁元年七月雨雹　南阳大水　十月风雹折木
　　永兴二年七月甲午洛京尚书诸曹火
　　怀帝永嘉元年二月雒阳步广里地陷有苍白二色鹅出
　　二年冬项城桑树有声
　　愍帝建兴四年洛都大饥
　　大兴三年六月丙辰太白与嵗星合于房
　　石勒末年星陨于邺【方尺余青色而轻击之声如磬】
　　石虎末年雨血【周遍邺城】
　　成帝咸康四年四月已已太白昼见在柳
　　穆帝永和五年六月临漳暴风震雷雹大如升义熙四年汝水竭大河冻渑水不冰
