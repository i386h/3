<!-- { "loadSidebar": true } -->
　　明杨守陈汝阳县儒学碑记【人之性本于天至善极粹者也或昧而亏之圣人于是乎有教焉天下之亏其性者众矣圣人奚能一一教之必引其俊与英者而先焉教俊与英俾格物以明其性修身以率其性而至于道德之成穷则固之达则随其位之所至而布之彦淑者慕而趋焉猥者耻而格焉万姓以和庶类以若旁达乎四海之外斯教之至也然所谓俊与英者必建学以居之俾知别于庶民不迁于异物然后教之可成庖人无厨则馔不烹工人无肆则艺不精教俊与英而无学可乎学也者教之所由施也教也者性之所由复也学不建则教不得而施焉教不施则性不得而复焉天下未始有无性之人故学不可一处阙也人未始有无性之日故学不可一日废也不阙不废教犹有未至而性犹有未复者而况于阙且废哉此汝阳县学之重兴所以不容已也徃者秀怀王开府于学东寻谓府隘且卑増拓而更搆始毁学并其地时成化七年春也学废而师生散行道者恻然而有司以开府事严走朝奔夕视学如弁髦弃不复顾提学副使天台陈公选士贤圗之谓汝宁太守大名张侯纶曰古者建国教学为先子衿城阙诗人所刺今汝阳学废盍相与兴之侯曰固已虑之矣敢奉命遂相地度基得之府学之右顾帑竭赋殚赀无从出乃以义倡之有国子生陈宁者一日餽五十金继餽者繦属爰市木瓦程工庸命汝阳令河间孙君晟董其役创大成殿五间东西庑各如其数中外门各三间殿后创明伦堂暨东西斋间数皆如殿而规制以次成矣堂后创师生寝舍及庖廪之属总四十一间四周以垣乃収召师生释菜而居之又以余力重建府学明伦堂五间生舍四十间外建社学亦五间创始于七年秋间毕工于八年冬孟盖陈公廉谨文雅为士民慕恱而张侯孙君皆贤且能故虽当窘冗之秋克成此乆大之绩也十年春陈公书来请记余许之无何罹忧竟未暇及秀怀即世今值崇王居其府陈公三人者先后皆以忧去武林钱侯钺继守汝宁今考绩至京师过余曰汝阳县学成巳八稔堂之梁桷瓦甓有挠折破缺者皆葺以新殿之丹雘有剥者亦饰以章外门旧用木柱且朽今易用石矣闻陈公尝请先生记砻石待久记成未耶余曰未也吾过矣遂为之记惟建学以敎复性固也今防师不以性教而生惟习文以决科干位则性不复道德不成矣天下民物无由而遂矣嗟乎天地卓立于终古烟霞变灭于斯须举世皆知之矣性内也尽之亦天地也科位外也得之亦烟霞也人不力修其内而苦求乎外甘与烟霞同灭而不奋与天地并立何哉并书以告居学者】
　　上蔡县儒学【在县治南始建未详明洪武四年知县杨允中重建成化八年知县宗铣修十三年县丞上官祥嘉靖二年知县傅鳯翺万歴十年知县王宗孟増修】
　　【皇清康熙二十五年知县杨廷望重建】
　　确山县儒学【在县治东元至元间创建明洪武七年知县张珪重建正统间提学佥事曹琏檄县修缮成化间知县王廉丁时万厯间知县王士性郭佳镇相继修葺】
　　【皇清顺治七年知县呉大壮十五年知县呉国杰重修】
　　正阳县儒学【在县治东南明正德二年置县知县齐渊始建七年知县张玺嘉靖间知县徐电重修皇清顺治十六年教谕彭如芝増修康熙二十五年知县赵楫重修】
　　新蔡县儒学【旧在县治南元大德八年创建明洪武十一年知县应宗毅重建天顺间教谕汪正言改建城外东隅嘉靖三十三年知县朱茹徙建县治南】
　　【皇清顺治五年知县钟锷十三年知县谭宏宪増修康熙二十七年知县吕民服重修】
　　西平县儒学【在县治东南始建未详明洪武三年典史万安成化间知县呉尚东修嘉靖八年知县王来鳯二十年张寅崇祯年间知县孔汝孝相继増修】遂平县儒学【在县治东元大德间建后为兵燬明洪武三年县丞蔡士实重建宣德间知县李献正统成化正德间知县史正王嵎通判朱臣嘉靖二十八年知县张倬万厯三十四年知县孔宏衍相继増修皇清顺治七年署县呉大壮知县张鼎新重修】
　　明孟洋遂平县儒学碑记【遂平县学成朱通判臣走二生于信阳请余记坐而问故生曰遂平县学嵗乆倾毁弗治乡也监察御史汪公以巡按至参政呉公佥事孙公以守巡至至之三日谒夫子庙登堂视诸生业汪公目二公曰是何圯甚非吏所当务耶何弗之圗也二公起曰兹在我二人退而定厥谋邑汝宁属也谓朱君为能俾尸事朱乃只事其事庚辰闰八月癸已乃经营裒良任材新其旧益其所未备羣工咸作众制维则朱寻以职满去经歴宋金代亦能厥终越十二月壬辰工乃毕屹然璧映实为重门泮水潴焉巍然崇奕然丽者夫子宫也两旁翼如从祀者之庑也直后有堂东西厢有斋序众以居业也曰厨曰库具祀事也若舍若馆止师生也贮经史有阁致斋有所合馔有堂廪有舍射有圃堂栋络绎甍宇环次巍巍乎其伟观矣曰侈乎曰无淫技无珍饰奚侈然则陋矣曰既完且确何陋之有厥费维何曰财出于公虽费莫知敛者民怨矣曰用其力于隙矣孟洋闻而叹曰善哉斯役逺四蠧矣春秋书工役恶其侈宣王考室斯干颂之茍财不匮民劳不穷力何伤乎宫室矧兹役也享功而育才岂细故哉夫上知以下鲜不待文而兴遂平乆乏科第抑其作之者寡也呜呼士自兹其无兴起者乎茍有兴者斯役不徒举矣汪公按信阳也拔士之隽聚于别馆厚廪饩给笔札俾肆力于学孙公成之士益振从兹而观诸公作斯文也岂独一遂平哉洋闻之君子当务为急三君子可谓急当务也易曰不伤财不害民是役有之汪公名渊字景顔上饶人呉公名江字宗岷德清人孙君名孟举字用之商河人二生者张訚魏卿其来请也孙公命云】
　　信阳州儒学【旧在州治东北隅始建未详元末兵燬明洪武四年同知向师诚以州治东旧信阳军基改建成化十七年知州江贵増修皇清顺治六年副使陈联璧重修】明刘吉信阳州儒学碑记【信阳州古申伯所封之地成化已亥金谿江侯贵来知州事先是州为县与信阳卫并处议者谓其地有三门之险虽设官守备县秩差卑表里弗称乞陞州以罗山确山二县来属有诏从其请时成化乙未嵗也然州虽改而学校亦多頺毁侯乃拓其旁近地鸠工抡材择日而新之庙自大成殿两庑防门櫺星门俱恢其旧朱楹丹牖文彩目学自明伦堂讲堂三斋杏坛射圃俱易其制而明伦以间计者増三为五高亢明爽人改其观其他若宰牲有房贮器有库防馔有堂储廪有仓诸生防息有舍凡庙学之所有无一不备始于庚子落成辛丑民不扰而事集由经画之有道也州人刑部主事张君鼎以记请焉予惟天下之治由于学校之兴实在守令之得人若侯者深知轻重能以教化为务者也侯既务于教化则彼陶镕于斯者当何如哉必修其诗书礼乐之业尽其父子兄弟夫妇之伦以探夫道德性命之舆俾乡人有所视效皆修其善行成其美俗而又阶科第而縻禄秩建勲业而留声名俾国家得真材之用是兼体用之全无负于侯作兴之意庶斯举不徒观美而巳也夫侯亦由学校出者也亦将慕申伯之风借是以全其体用之学者予故乐为之书】
　　罗山县儒学【在县治东北元延祐四年建后为兵燬明洪武四年知县闻珪重建正统九年知县刘恒嘉靖间知县侯之藩濮储重修明季兵燬】
　　【皇清顺治四年知县薛耳十一年知县髙楫重建康熙二十五年知县孙诒谋二十九年知县鲁麟相继
　　修葺】















　　河南通志巻四十二
<史部,地理类,都会郡县之属,河南通志>
　　钦定四库全书
　　河南通志巻四十三
　　学校下
　　汝　州
　　汝州儒学在州治西始建未详明洪武三年増修永乐正统间知州官谦沈贵相继修葺正德元年知州王雄重修天启四年知府陈爰谋重建崇祯二年巡道杨嗣昌知州林一桂重葺
　　皇清康熙三十九年至雍正六年知州徐琳贺源宜廷櫆武锡彤学正李在兹孙鉽偕绅士屈启贤等相继増修
　　明陈智汝州儒学碑记【洪惟我朝统一寰宇九围敉宁武功既辑修礼乐崇儒术以文天下之治内而京师外而府州县咸建学立师以教育贤才歴更列圣治教休明得人日盛嗣惟皇上继统丕阐文化首颁明诏以兴学为务复用廷议简擢宪臣列布中外专董教事而责任于有司河南汝州旧学在州治之西圣殿廹隘堂舍亦弗称知州嘉禾沈贵同知三衢叶嵩承命震惕谋更而大之乃量地输财揆日募役而僚佐羣庶咸悉力以相焉专委耆老姜志视工其殿寛广比旧加三之二増设明伦堂射圃斋舍门庑庖廪咸契于度崇以周垣端以直道塈茨瓴甓黝垩髹彤严翼宏耀焕然聿新始于正统元年六月讫于二年季春妥神有位配侑在列藏修防息各适其所落成之日师生交相庆惟嵩与予为同年进士考满来京谒予为文归将勒诸石夫导宣上化以振起士类长民者之责也沈叶咸奋身儒科刺于是州知为治先教化故是举尤加之意然非政令信于民未易致其成功之易易如此尔汝之士朝夕乐育于斯讨辨道义磨砺忠孝薰陶鼓舞优防而餍饫庶有以兴起其良心而成就其德性俾文学之实资于国治理之效禆于时斯不负沈叶崇修作兴之盛举朝廷涵育训迪之旷典也若夫宏奬文化兴滞补弊嗣为政者所知也因并书之】鲁山县儒学【在县治东南元至正间建明洪武八年县丞胡暹重建正统十四年知县呉文彩修嘉靖三十年知县姚卿重修皇清顺治十六年知县吕士龙教谕刘汉宠重修康熙十九年知县傅燮调重葺雍正七年知县高鼎猷重修】
　　郏县儒学【在县治东南金太和八年建明洪武三年主簿程华甫重建正统六年知县李珪修葺天顺三年知县钱清増修皇清顺治五年知县张笃行十年知县卜永升十六年知县王昕相继重修雍正三年知县陈王绶修葺】
　　寳丰县儒学【在县治东明成化十二年始置县知县朱铨创建万厯十年知县朱云龙崇祯十年知县石可砺重修皇清顺治十六年知县刘维新教谕申譔重建康熙二年知县胡仲珣増建】
　　伊阳县儒学【在县治西南明成化十二年始置县汝州判官汪楫建二十三年知县狄忠増葺万厯元年知县武鍧重修皇清康熙三十九年至雍正五年署县陈王绶知县冯怡教谕髙承选逯英训导王琳相继増修】
