<!-- { "loadSidebar": true } -->
　　皇清薛所蕴余济河重接遂村水利碑记【沁水出上党谒戾山迤逦迄野王之枋口川岩荡折波势蓊匌古人导以溉田不知昉于何代自魏司马孚表兴河内水利盖土人资以为嵗乆矣继此陵谷移易又不知堙塞何时明万歴庚子间河内令鳯翔大司马袁公应秦创凿广济洞渠而济侯史公记事于水下数武亦继凿永利渠盖与广济同其灌溉云然广济下流百五十里许之支分以二十余计霑濡所暨为邑者四而水利南流不逾二十里迄于济境而止何其功博而被狭欤且其支流所注为渠仅二一渠东南逶折至官庄入溴一渠南径遂村东桃园入溴迳官庄者天启辛酉间河内大卫孟县曲宏等村士民接以为余济一渠涓涓几何而上防者又复多所恡闭泽不及逺皇清丙戌五月偶偕姻娅司李杨君循如步至桃园砦口见水自遂村来者奔放莾泱建瓴入溴溅雪吼雷惊涛怒迅以为此何非斯民之命而委脂膏于逝波哉乃相与相厥形势曰可折而北合之余济以补不足惟是异日者搀越正号则济之人以为惴惴尔余指水矢心曰以余干正有如此水众乃欣欣有愉色走牍请之乡先生银台段公侍御周公咸曰可而济侯晋公孟侯傅公同莅厥事傅侯且即投牒上官报可畚锸肇兴于丙戌六月之六日防手于丁亥某月之某日而余济尺涛几几乎永利全浸矣先是患南雍村迤南坠污下水势不能轶而北询之父老佥谓架桥渡水可利攸往余乃捐二百金建木梁以漕水并用价购民地若干亩为渠基由是迳南雍东流官庄北环杨中丞祖茔前为带形滙之余济旧渠深广倍之首大卫次小卫王亮葛万为河内地其在孟境者则曲村宏道罗庄尧村呉家寨赵庄药师盖沐浴膏液者疃以十余里则四十焉是举也利在奕世广其恵以及隣者济之乡先喆与诸子衿义民也主其事者晋侯傅侯而相度鼓舞以利济我二邑者司李杨公之徳为最宜夀贞珉以志下忘晋侯讳承宷山西洪洞人傅侯讳尔栻辽东盖州人银台讳国璋万歴癸丑进士侍御讳维新万歴己未进士司李讳挺生循如其字子衿义民则商生昌祚李生等也】重修广济河渠碑记【沁水自晋境折入济源之枋口昔人引以灌田其来旧矣顾渠口初未审形势之便易湮淤遂通塞不常时有兴废明万歴庚子间大司马鳯翔袁公应泰令河内相度水势凿石山为洞置闸司启闭引水出洞口滔滔汨汨东南流歴济河温武四县界又数分支流以资遍溉名曰广济洞渠其役夫甚众其虑始甚周其落成甚艰而其永济乃甚溥其下又有利稔丰稔渠用济广济之不及而膏腴沃壤几尽境内土人即洞上劈石为祠有袁公像嵗时伏腊走奉香火不衰至美之曰功不在禹下云越数十载渠渐淤塞水之滔滔汨汨者仅存涓涓细流而泽不下究遇亢旸民动攘臂相争日嚣嚣于庭而究无救于禾稼之槁邑侯孙公目击心伤曰沁水东注未少杀扵昔也洞渠自在大司马之迹其可忽诸忍不似续坐视竭泽以为吾民刻期集众谋为疏濬之举初有虑鸠工之难者曰或豪强之多梗也或因縁之为奸也或孱弱之偏困也有一于此劳怨生焉功难猝就侯曰否因民之所利而利之其强者吾以公服之其奸者吾以明察之其愚而弱者吾以□恤之茍有利于斯人劳怨其奚辞工既肇庶民子来踊跃趋事无怠者强者奔命弱者心服猾者无所施其巧朴者无所爱其力自广济正渠以暨各支渠并利稔丰稔诸渠咸濬深广如旧式未三月而告成事水之涓涓细流者复滔滔汨汨如故浸溉之利大饶而邑用不争邑绅王君玉汝来征记余尝稽三代井田之制方井之地广四尺为沟十里之成广八尺为洫百里之同广二寻为浍故不言水利而田无不受溉者自秦阡陌以后古制荡然而嵗事功成资于疏渠灌田之利为多覃懐水利其所由来者逺郦道元注水经引晋安平献王司马孚为魏野王典农郎将具表言枋口木门朽败易以方石溉田滋广唐贞元二年陇西公李元淳刺懐州渠七十余里史又称温造为河阳节度使太和五年浚古秦渠枋口堰役功四万溉济源河内温武陟四县田为千顷可见枋口渠自秦有之字从木当时以木为渠口司马献王乃易之以石犹易堙淤至袁公凿为洞功乃益大利乃益耳天下事往往振迅于创始而后乃因循凌替故继起之功贵焉夫枋口昉于秦沿至于魏非司马氏易以石则故渠不可问矣自魏迄唐渠将焉往而李陇西复以七十余里着功由贞元二年至太和五年才四十余年间而温尚书又以河显唐史何欤岂非时通时塞疏导之功不在始作者下哉今凿山洞前有袁公不有公之力任疏濬则袁公之泽渐至湮没故兹役也公扵河内永利济实有大功扵袁公溯而上之虽司马献王李陇西温尚书至今存可也工甫竣侯适奉】
　　【钦召征试补天官郎邑人肖像祀公当不减袁公而不在禹下之颂又将追美前人哉工始于顺治十五年十月初二日讫于本年十二月二十日役夫三万人侯名灏字湛一己丑进士顺天之大兴人孟人薛所蕴受防河内为氓实被公泽因为记而系以词曰谒戾之山沁水出焉层折荡激歴险成川流径野王喷射巉岩古人胥宇凿渠通田枋口自秦遗迹蜿蜒木门易朽时有淤湮司马爰兴垒石为坚有唐纉绪温李辉聫夫何嵗乆故址空传有羙袁公洞天肇辟峭壁崭岩巨灵力擘鲸吸雷动鱼龙以宅蓊蘙蔓延爰及阡陌日居月诸渐忧竭泽孙侯继之疏瀹是迫滔滔者流青青者麦我侯戾止其心孔怿贞珉载纪厥功于赫畇畇原隰纉禹之迹】锁水阁记【孟于古为河阳地津渡黄流控扼京洛最为要区唐初立州焉置使建牙雅称形胜歴代相望人文蔚起辉映往牒自金大定中剥肤河患徙治今城明易州而邑稍衰落已据形家言紫金右峙虎煞居胜左隅青龙逊强处弱且大河东逝溴水遄奔闗键无力地气不聚见之人才亶其然乎崇祯庚午后吏部郎滇南鹿胎李公希揆以壬戌进士来为邑令澹静慈恵民号李佛政简刑清出胥周原谓东南五里之地宜阁于是揆日鸠工士民子来杰搆嵬起髙逼霄汉翼如岩如南带浊河东襟溴水势若环锁龙矫其首虎戢厥喙登城遐眺望之俨然侯乃置酒落成顾而乐之曰是后邑人士必多崛起彪炳豹变鸿渐鹏翘首可竢且计日当有入翰林者若继此续建连亘城隅盛不可言幸记斯语留为左劵甫逾三载余乃备员馆选自是科甲接踵文明大启人皆谓李侯于青乌子之书探讨精微言犹在耳信而可征惜冦难辄兴兵火连绵是阁也仅如鲁灵光岿然孤峙尔先是工初告竣余方宦逰他所贞珉勒纪虽列余名而文实代为操觚顺治戊戌解组侍养繙阅旧志乃见斯文建阁之义叙述未明友人相劝改作余思兴育人才在师儒敎化与斯人自为发奋文章徳业勉而企及岂徒乞灵地形而宅镐考卜八百肇兴姬公营洛亦于隂阳所交风雨所防殷殷留意斯理具存未可厚黜后之为师儒者覩斯阁也谓邑实生才益昌明教化以勤训迪而士生斯地曰吾土非故不灵者争相切劘以交奋于徳业文章之途将圣贤豪杰道徳功名超轶前代昭兹来许益征李侯之言信而斯阁之建所闗不甚宏逺哉阁髙五丈肖文昌帝君像于其上维邑之望云】刘之骥重修察院三司碑记【自京师以达江南三千里以及吴越之区闽瓯之乡达官之以】
