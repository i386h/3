<!-- { "loadSidebar": true } -->
　　唐万回姓张氏阌乡人初父命耕田回直去不顾口惟连称平等因耕一垅长数十里遇沟见阻乃止父怒击之对曰总耕何分彼此后其兄戍安西父母忧思囘乃裹衣糗朝往视之暮返其家农抵安西葢万余里先是奘诣西域求佛经见佛所有题记菩萨谪阌乡者自西域归后因访见万囘施三衣缾鉢而去后临终呼其徒求本乡河水弟子莫知所求万回曰堂前便是河水遂于阶下掘井忽河水涌出饮竟而终
　　明达不知所从来住阌乡万廻故寺人谒问休咎明达但以意示之李林甫为黄门侍郎扈从西还谒达达加秤于其肩至京遂作相李雍门为湖城令达忽请其马雍门不与间一日将乘出马忽庭中人立雍卒乘之是日坠马死达又尝北望言曰此川中兵马何其多也及哥舒翰拥兵潼关而此间尽为战塲矣
　　五代辛七师陜人为儿时即谨肃未尝以狎弄为事父母异之十岁好浮图法阅佛书自能辨梵音不由师授其后父为陜郡守从之官时郡南故有瓦窑七所及父卒于官辛七哀甚而狂遂遁去其家僮迹其所至至郡南见辛七在一窑中端坐身有奇光灿若炼金家人惊异次至一窑又见一辛七在焉歴七窑俱有一辛七在中由是陜人呼为辛七师
　　宋柴通元阌乡人为道士于承天观年百余岁善辟谷言唐末事歴歴可听太宗召至阙下通元惟恳求归后真宗祀汾阴又召至行在命坐访以无为之术所陈称防上遂作诗赐之幷赉以茶药束帛且诏修其道院蠲其田租度弟子二人明年通元作遗表自称罗山太乙洞主遣弟子以龟鹤为献又召官僚士庶言生死之要夜分盥濯焚香迟明卒
　　光州
　　南北朝知顗天台山智者禅师陈天嘉初谒慧思于大苏山思一见即谓曰昔灵鹫同听法华经今复来矣即示以普贤道塲说四安乐行师入观三七日身心豁然慧思曰非汝弗证非吾莫识
　　唐仆仆先生居旧仙居县黄土山尝饵杏丹乘云往来刺史李休光以为妖叱左右执之龙虎见于其侧先生乘之而去天宝初因以僊居名县





　　河南通志卷七十
　　钦定四库全书
　　河南通志巻七十一
　　方伎
　　易曰无有逺近幽深遂知来物又云神以知来知以藏往是则屈伸往来惟圣人神明其德者知之然圣人明其理不显其数故靡得而闚也中古以降始兴技术推步家有甘公石德易数有京房李寻医有扁鹊和缓相人有唐举许负之徒类以术自见于世言休咎祸福多验然其学不传传者悉多诡诞难可根究夫子不语怪神岂无谓哉然时以其有验于事探测隠逺决定犹豫前世亦以此神之昔两汉承秦絶学之后大义不明杂用符防士之怀挟道艺者莫不驰骋穿凿争谈之矣自兹以后言经术者率用奇文小数破碎大道造为元命苞七经纬诸书傅会不经虽通儒如郑兴贾逵犹或不免岂非好尚积习使然欤方今
　　圣明御世崇大道而绌小数士之言阴阳祸福者葢几几乎息矣兹据前代所可见者着于篇令人得依类以考焉志方伎
　　开封府
　　南北朝许遵雍丘人明易善筮兼晓天文风角占其验若神齐神武引为舘客自言禄命不富贵不横死是以任性疎诞多所犯忤神武常容惜之芒阴之役谓李业兴曰贼为水阵我为火阵水胜火我必败果如其言其子晖亦学术数遵尝谓曰汝聪明不及我不劳多学唯授以妇人产法豫言男女及产日无不中武成时以此数获赏焉
　　隋许智藏髙阳人少以医术知名文帝以为散骑侍郎使诣扬州防秦王俊有疾上召视之俊夜梦其亡妃崔氏泣曰本欲相迎闻许智藏至为之奈何明夜复梦崔氏曰妾得计矣当入灵腑中以避之及智藏至诊其脉曰疾已入心不可救矣俊数日果死上奇其术赉物百段宗人许澄亦以医术显于时仕为兖州军长史入长安与姚僧垣齐名后拜上仪同三司封贺川县伯
　　唐甄权扶沟人以母病究习方书仕隋为秘书省正字称疾免鲁州刺史库狄岭苦风患不得引弓权谓曰将弓箭向垜一为鍼可以射矣果如其言贞观中权已百岁太宗幸其舍视其饮食访其药性授朝散大夫赐几杖衣服寻卒所着有脉经针方明堂人形图各一巻
　　甄立言权之弟为太常丞杜淹患风毒发肿帝遣立言视之立言曰从今十一日午时必死果如其言时有尼明律患肠胃胀满弥二岁不愈立言诊之曰其腹内有虫误食发致之因令饵雄黄少顷吐一蛇如人手小指无目烧之犹有发气其疾乃愈撰本草音义七巻古今録验方五十巻
　　五代赵修已浚仪人少精天文推步之学晋天福中滑州节制李守贞表为司户参军留门下每从守贞出征占候军事多中奏试大理评事赐绯后守贞镇蒲津阴怀异志修己屡以祸福谕之不听遂辞疾归明年守贞果叛幕吏多伏诛独修己得免周世祖镇邺奏参军谋会隠帝诛杨邠等将害世祖修己知天命所在劝世祖曰虽欲杀身成仁何益于世不如引兵南渡诣阙自诉则明公之命是天所与也世祖然之遂决渡河之计及即位改鸿胪卿迁司天监
　　宋楚衍开封人少通四声字母又于九章缉古缀术海岛诸算经尤得其妙明相法及聿斯经善推步阴阳星书之数间语休咎无不中召试宣明补司天监学生迁保章正天圣初造新书擢衍为灵台郎与宋行古等九人制宗天书进司天监丞入翰林皇祐中同造司辰星漏书十二卷卒无子有女亦善算术
　　许希开封人以医为业景祐元年仁宗不豫侍医数进药不効冀国大长公主荐希希诊曰鍼心下包络之间即愈左右争以为不可诸黄门祈以身试试之无所害遂以鍼进而帝疾愈命为翰林医官赐绯衣银鱼及器币所着有神应鍼经要诀行于世
　　明周溥字文渊其先浙江防稽人徙居汴城溥颖敏嗜学及长患羸自度弗起遇南郡髙子明疗之而愈溥遂从子明传黄帝扁鹊之脉书及诸秘方溥受之且録且读三年为人诊视疗治多验于是四方迎谒者络绎不絶其赠贻粟帛之外奇物异玩悉谢不受发明素难及东垣丹溪之义为书一编名曰方法考源复着用药歌括若干首
　　李信字用诚祥符人精防科医术一视则生死立决门悬金钟为号至今汴人犹称为金钟李氏云刘煇字文华祥符人防喜医受学于同郡李寛久之尽其术叹曰神圣工巧非可以言辞求天运物理必待夫体察明着遂以医名累试輙效
　　张路号平山祥符人工画人物独絶一时并李空同文左国玑字称三絶云
　　归德府
　　宋王怀隠睢阳人初为道士居汴之建隆观善医太平兴国初诏归俗命为尚药奉御三迁至翰林医官使命懐隐与副使王祐等编类经验方书每部以隋太医令巢元方病源候论冠其首而方药次之成百巻太宗御制序名曰太平圣惠方
　　金张从正字子和考城人精于医贯穿难素之学起疾救死多效兴定中召补太医居无何辞去日游防水上集医书凡十四巻名曰儒门事亲
　　明皇甫仲和睢州人精于天文之学洪武中以荐歴陞钦天正永乐中从成祖征伐至漠北不见敌上欲还师命仲和占之对曰今日未申间敌当至曰胜负何如对曰王师始却而终大振日中敌不至复召问仲和占对如初顷之谍报曰敌大至矣时初获安南神鎗敌一人直前又二人继之皆中鎗死敌众齐发上登髙望之召总兵谭广曰东南不少却乎广率精兵直前砍其马足敌稍却而疾风扬沙不相见敌引去上欲乘夜班师仲和曰不可明日敌必来输欵俟从容返驾而归昩旦敌果诣军门谢曰不知乘舆在是上命赐以币帛乃还彰德府
　　晋黄字始长魏郡斥丘人父沈善天文秘术习其业永嘉之乱避居幽州闻慕容廆法政修明虚怀引纳乃率宗族归之廆待以宾礼引为参军指说成败事皆如言及皝嗣位迁左常侍领史官石虎攻皝皝将走辽东曰贼有败气不过二日必溃宜严为追击之备皝曰今冦盛言败何也曰勿疑及期石虎果退皝益奇之
　　南北朝赵辅和临漳人明易善筮为齐神武舘客神武崩于晋阳葬有日矣文襄令文宣与吴遵世等择地频卜不吉又至一所筮遇革咸云凶辅和少年在众后进云革卦于天下人皆凶惟王家用之则大吉革彖辞云汤武革命应天顺人文宣遽登车顾云以此地为定即义平陵也大宁武平日筮后宫诞男女及时日多中遂至通直常侍入周亦为仪同隋开皇中卒
　　卫辉府
　　唐尚献甫汲人善占候武后召见擢太史令辞曰臣梗野不可以事官长后改太史局为浑仪监以献甫为令不秘书省数问灾异又于上阳宫集术家撰方域等篇长安二年荧惑犯五诸侯献甫自陈五诸侯太史位臣化纳音金也火金之仇臣且死后曰朕为卿厌之迁水衡都尉谓曰水生金卿无忧矣至秋果卒后嗟异之
　　怀庆府
　　汉许负河内温人善相人周亚夫为河内太守时负相之曰君后三岁而侯侯八岁为将相持国柄贵重矣于人臣无二后九年而饿死亚夫笑曰兄代父侯矣我何说侯乎然既己贵如负言又何说饿死负指其口曰从理入口此饿死法也居三岁亚夫封条侯后有罪国除果饿死负所着有德器歌五官杂论相行等篇
　　南北朝解法选河内人少明相术又受易于权防筮亦颇工陈郡袁叔德以太子庶子出行博陵太守事不愿之官以亲老言于执政杨愔愔语云既非正除寻当遣代叔德意欲独往留其家在京令法选占云不逾三年得代又为叔德抚背相云公毋悒当终为吏部尚书后皆如其言
　　张子信河内人少以医术知名大宁中徴为尚药典御武平初又以大中大夫徴之听其所志还山又善易筮及风角之术武卫奚水洛与子信对坐有鹊鸣于庭树鬬而堕焉子信曰鹊言不善今夜有人唤勿往虽勅亦以病辞子信去是夜琅邪王五使召永洛且云勅唤永洛欲起其妻苦留之称坠马腰折不堪动诘朝难作永洛乃免
　　马嗣明河内人少博综经方为人诊候一年前知其生死邢劭子大宝患伤寒嗣明为诊脉退告杨愔云邢公子伤寒不疗自瘥然脉候不出一年便死后数日杨邢并侍防内殿文宣云邢子才儿我欲以一郡予之奏云马嗣明称大宝脉恶一年内恐死若其出郡医药难求遂寝大宝未期而卒河南府
　　周伶州鸠周乐官景王二十三年将铸无射单穆公谏以为不可王问之州鸠对曰圣人保乐以爱财财以备器乐以殖财故乐器重者从细轻者从大细大不逾曰平于是乎道之以中德咏之以中音德音不逾以启神人神是以宁民是以听若夫比之不度无益于教者非臣之所闻也王嘉其言弗能用卒铸大钟明年钟成伶人告和王问州鸠曰钟果和矣对曰未可知也臣闻上作器民备乐之则为和今匮财用罢民力臣不知其和也王曰尔耄矣何知州鸠乃退其钟竟不和
　　叔服周大夫襄王二十六年鲁文公即位王使叔服如鲁葬僖公公孙敖闻其能相人也见其二子焉叔服曰谷也食子难也收子谷也丰下必有后于鲁国后皆如其言
　　扁鹊卢氏人姓秦名越人视病尽见五藏症结赵简子疾五日不知人扁鹊入视出曰血脉治也而何怪昔秦穆公常如此七日而寤今主君病与之同不出三日必间居二日半简子寤赐扁鹊田四万亩虢太子死扁鹊曰臣能生之若太子病所谓尸蹷者也乃使弟子子阳厉鍼砥石以取外三阳五防有间太子苏服汤二旬而复故扁鹊见齐桓侯曰君有疾在腠理不治将深桓侯曰寡人无疾后五日曰在血脉后五日曰在肠胃桓侯不应后五日望见桓侯而退走曰疾在骨髓虽司命无奈之何桓侯遂死扁鹊名闻天下
