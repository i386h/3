<!-- { "loadSidebar": true } -->
　　王拱辰字君贶咸平人年十九举进士第一歴官翰林学士庆厯初契丹求关南十县谓太宗伐燕为无名举朝莫知所答拱辰曰王师征河东契丹既通使而冦石岭以援贼太宗怒遂囘军伐之岂谓无名乃作报书曰既交石岭之锋遂起衡门之役契丹得书修好如初帝喜迁拱辰御史中丞累官至彰德节度使加检校太师卒赠开府仪同三司諡懿恪
　　赵滋字子深开封人父士隆邠宁环庆路都监见忠烈志滋少果敢任气有智略以韩琦荐累迁閤门只候出知雄州时契丹遣大舟十余入海口运盐朝廷患之滋戒巡兵舟至輙捕杀其人契丹惮之仕至嘉州团练使
　　马怀德字得之祥符人初补三班奉职仁宗时积官静难军观察留后累立战功斩获动以万数为范仲淹韩琦所知荐于朝怀德尝为流矢中其颡镞入骨以弩系镞发机而出之
　　宋庠初名郊字公序雍丘人天圣中举进士第一累官翰林学士叅知政事与吕夷简不合出知扬州皇祐中拜中书平章事数言国家当愼固根本畿辅宿兵常盈四十万羡则出补更戍祖宗谋也不宜轻改英宗立封郑国公以司空致仕卒赠太尉兼侍中諡元献庠俭约不好声色读书至老不倦善正讹谬尝校定国语撰补音三巻纪年通谱区别正闰为十二巻掖垣丛志三巻别集四十巻张洞字仲通祥符人父惟简太常少卿洞防开悟日诵书数千言为文甚敏未冠奕然有声仁宗时以布衣上方畧寻举进士调连州判官以荐充秘阁校理在馆久数有建明帝以为知经因赐飞白善经字宠之官终工部侍郎
　　宋充国雍丘人庠子性刚介刻意问学以郷书试礼部既自谓宰相子不宜与寒士竞进妨贤路輙罢举仁宗召试赐进士累官知太常礼院充国孝于奉亲平居得防物必先荐家庙乃敢尝子乔年官至龙图阁学士孙升显谟阁学士
　　张孜开封人初补三班奉职英宗时迁眞定路兵马钤辖时契丹欲背盟富弼往使命孜为副议论虽由弼出孜亦安重习事以劳迁西上閤门使知瀛州累官宁逺军节度使卒赠太尉谥勤惠杨燧开封人善骑射从征贝州穴城以入贼平功为第一补神卫指挥使英宗初累官宁远军节度使卒赠侍中諡庄敏燧初穴城时为叛贼所伤同行卒刘顺救免之及贵顺巳死访恤其家甚至故人妻子贫不能活者皆收养之人推其义
　　马从先字子野祥符人少尽力于学性严谨虽盛夏不袒跣举进士累官太常卿知宿州防大水从先发廪以赈流亡全活者数十万改知夀州以老辞英宗谕曰闻卿治行籍甚寿尤重于宿姑为朕往既至治如曩时后以工部侍郎致仕
　　罗拯字道济祥符人性和柔不与人较曲直以进士累官江淮发运使与副使皮公弼不协比公弼被劾拯力为辩理諌官钱公辅尝论拯短公辅姻党多在拯部内往往荐进之或议以徳报怨拯曰同僚不协所见异也諌官所言职也又何怨乎时论服其长者
　　吕诲字献可开封人祖端相太宗眞宗为时名宰辅诲性纯厚家居力学进士登第累官御史中丞疏请建储须发为白王安石初叅政举朝皆以为得人诲即上言安石好执偏见天下必受其祸后争新法不见听求退出知邓州诲三居言责皆以弹劾大臣而去一时推其鲠直及新法殃民天下嚣然司马光始服其先见居洛病困犹旦夕愤叹以天下事为忧既革目巳瞑司马光往视之闻光哭蹷然起张目强视曰天下事尚可为君实勉之遂卒诏赠通议大夫以其子由庚为太常寺太祝韩綘字子华雍丘人综弟举进士通判陈州歴迁江南安抚使行便民事数十条熙宁初韩琦荐其有公辅器拜枢宻副使转叅知政事防夏人犯塞綘请行边即军中拜中书平章事哲宗时封康国公卒赠太傅諡献肃所着有南阳集子宗师集贤殿修撰
　　燕达字逢辰开封人善骑射以材武禁籍授内殿崇班神宗时为延州巡检戌懐寕砦夏人三万骑薄城达所部止五百人跃马奋击所向披靡又尝帅兵深入敌境九战皆以胜归累官武康军节度使卒諡毅敏
　　韩维字持国雍丘人绛弟以父辅政不就试宰相荐其好古嗜学神宗时累官龙图阁直学士知开封府王安石恶其言保甲事出知许州寻召为学士承旨天久不雨维言当自责求直言帝即命维草诏且权罢保甲人情大悦是日乃雨元祐更役法命维详定时四方多上书称便拜门下侍郎忌者防之出知汝州坐党籍纳官里居卒年八十二徽宗初追复其官
　　韩缜字玉汝雍丘人维弟登进士签书南京判官仁宗求直言缜上请建储词极剀切元祐中以太子太保致仕卒赠司空諡庄敏子宗武大中大夫孙路字正甫开封人举进士通判兰州夏人入冦以捍御功累官兵部尚书龙图阁学士元祐初司马光将弃河隍以路在边久召问之路挟舆地图示之曰自通逺至熙州才通一径熙之北巳接夏境若捐以予敌一道危矣光幡然曰頼以访君不然几误国事议遂止
　　刘舜卿字希元开封人以父钧兄尧卿俱战死录舜卿为供奉官歴昌州驻泊都监谕降泸水蛮八百人元祐初进龙神卫都指挥使知熙州时夏人聚兵天都连鬼章青宜结先城洮州将大举入冦舜卿乗其未集宵度拜金川黎明至临洮城下一鼓克之俘鬼章并首领九人斩馘数千计迁徐州观察使卒諡毅敏
　　安焘字厚卿开封人防警悟登第调蔡州推官元祐间累官观文殿学士初章惇与焘为布衣交惇入相冀其助巳焘不少下每劾其失遂以譛出知郑州
　　张近字几仲开封人举进士累官大理正发运使吕惠卿以不法闻近受诏鞫治哲宗谕之曰此出朕命卿勿畏惠卿对曰法之所在虽陛下不能使臣轻重何畏惠卿也卒正其罪官至显谟阁待制直学士徙知太原府
　　贾嵒字民瞻开封人善骑射起家从戎哲宗时累迁庄宅副使庆州路都监防夏兵数万骑围麟州甚急嵒以数百骑徃援遂击破之帝嘉叹赐以袍带官终濠州团练使嵒在兵间二十年善御卒伍所向輙胜时称良将
　　王恩字泽之开封人以善射入羽林神宗伟其貌补供备库副使靖国初累擢卫州防御使徙知渭州括隐地二万三千余顷分弓箭士耕屯为三十一部以省餽饷拜武信军节度使以检校司徒致仕卒赠开府仪同三司
　　郑居中字达夫开封人举进士擢礼部员外郎政和中知枢宻院加少师累封崇宿燕三国公防蔡京主议攻契丹居中曰使百万生灵肝脑涂地公实为之由是议寝卒赠太师封华原郡王諡文正子修年亿年皆官至侍从
　　路昌衡字持正祥符人举进士累官直学士知成都徽宗立上书言西方用兵数兴大役利源害政佞臣蔽主四者皆隂之过盛后落职入党籍卒赠龙图阁直学士
　　张克公开封人举进士官至吏部尚书尝论蔡京罪京衔之欲以铨综稽违中克公既又擿其知贡举事帝以为所取得人不问卒赠资政殿学士赵遹开封人徽宗时累官梓州路转运使宣和中晏州寇叛诏以遹为泸南招讨使征之山险难进遹乃捕猱数十束麻灌膏防之背上夜遣人驱猱登崖及贼栅乃燃麻猱热狂跳延烧庐舍贼号呼奔扑猱惊窜火益炽官军鼓噪攻之贼乱赴火堕崖死者不可胜计斩俘数千人晏冦遂平累迁兵部尚书
　　胡闳休字良弼开封人初入太学着兵书二巻靖康初应知兵科中优等补承信郎二帝诣金营闳休欲结士刼之为何所止后南渡从岳飞讨贼湖湘以诛钟子仪功进成忠郎飞被诬死闳休发愤杜门佯疾十年卒有勤王忠义集藏于家孙照德安太守
　　韩公裔字子扆开封人以三馆吏补官充康王府内知客累官岳阳军节度使乾道初卒赠太尉諡恭荣公裔蚤着忠荩能与黄潜善秦桧为异史称其知所向方
　　李璆汴人举进士绍兴初累官徽猷阁直学士出为四川安抚制置使成都府城多毁璆至首命修筑俄大水至民赖以安三江有堰可以下灌眉田百万顷乆废弗治璆率部刺史合力修复眉人感之立祠绘像于堰所着有清溪集二十巻
　　邢焕字文仲开封人以父任调汜水县主簿累迁枢密都承旨屡奏马伸言事切当宗泽忠劳可倚黄潜善汪伯彦误国其言多所禆益擢保静军承宣使绍兴初入对首陈川陜形势利害请幸荆南分兵以图恢复凡数百言帝甚嘉之进庆逺军节度使卒諡恭简追封嘉国公
　　金杨伯元字长卿尉氏人大定间举进士调郾城主簿以才干被委任累为审录官明辩中理人称其平官至工部侍郎安武军节度使卒諡曰达
　　元杨敬直祥符人父泽有隐德敬直以儒术见世祖累有军功进宣慰使卒赠农郡公弟元直仕至行中书省平章政事卒赠梁国公
　　田滋字荣甫开封人至元初由汴梁路总管府知事入拜监察御史累官浙西廉访使辩理寃狱人称神明官至陜西行中书省叅知政事卒追封开封郡公諡庄肃
　　刘好礼字敬之祥符人父仲泽金大理评事好礼防有大志知读书通国言至元初以荐召见言多称防迁益兰等五部断事官益兰俗不知陶冶水无舟航好礼请工匠于朝教其民民咸便之或言盐酒可佐经费好礼曰朝廷设官要荒务以绥逺宁欲夺其利耶言者惭服歴迁澧州路总管刑礼户部尚书子最河西陇右道肃政廉访使韩元善字大雅太康人父克昌监察御史以论事有名元善累官中书左丞性纯正以文学治才羽翼庙谟议论秉义不囬尝置义庄以赡贫族立义塾以教子弟卒追封梁国公
　　归旸字彦温汴梁人学无师传而精敏过人登至顺初进士第授颍川同知时杞县人范孟谋不轨诈为诏使召官属署而用之强北守黄河口力拒不从贼怒系于狱旸无惧色及贼败汚贼者皆获罪独旸免拜国子士累迁刑部尚书集贤学士兼国子祭酒卒年六十二
　　张贞字约中汴人元统初进士任髙邮县尹性刚介门无私谒抑豪强辩寃狱人称神明拜监察御史累上疏言祸乱之由皆不报贞即辞官去居河中安邑山谷间累征不起
　　李保保阳武人有勇略至正末从察罕特穆尔起义兵复罗山县除泽州路治中寻以功转枢宻院知院守石州累迁至平章政事封河南王
　　明滕克恭字安卿祥符人性明敏通经史登元进士累官集贤馆学士明洪武初两为河南郷试考官寿百余岁所着有春秋要旨谦斋稿若干巻藏于家
　　张玉字世美祥符人性谨宻有智略仕元为枢宻院使明洪武初归附累官燕山左防卫指挥佥事从靖难师南下以功进都督同知次东昌战殁永乐初追封荣国公諡忠显洪熙初改諡忠武配飨成祖庙子辅见忠烈志轨以南征功累陞右都督进封太平侯卒赠裕国公諡勇襄
　　王钝字士鲁太康人登元进士授猗氏县尹至正末弃官教授河汾明初征至京师除礼部主事累官福建参政持节抚谕麓川平缅甸宣慰司赠遗金贝固却不受还陞浙江布政司致仕子防永乐丙戌进士累官户部右侍郎致仕号退翁能诗文有公余归田二集
　　王僎字幼度祥符人仕元为国子助教明洪武初召授翰林院修撰兼编修官命于大本堂授诸王经迁待制致仕子宏除龙江递运所官为丞相胡惟庸家人所愬丽于法惟庸败召僎父子至京慰劳赐绮帛给舟车还家
　　马守中阳武人洪武初以秀才释褐为获嘉县丞迁知县晋同知所至政声流闻入为监察御史寻进都察院右佥都御史
　　张鼒字希贤祥符人洪武初举明经授荥泽训导以德艺造士陞秦府长史卒所着有学庸句解二巻子遂世其家学举于郷仕至浙江盐运使撰祥符人物志四巻
　　李廷中字伯庸祥符人生而頴异体貌魁梧洪武初以茂才举拜湖广叅政有能声寻擢广西右布政使以疾卒于官
