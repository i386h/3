<!-- { "loadSidebar": true } -->
　　古城【在州城东三十里后唐朱全忠以军四十万攻淮南屯光州筑城十二刺史柴再用严守备城得免故世传十二连城云元马祖常诗自爱屋南芳树林一朝暑雨翠沉沉地清岂知无栖凤烟冷时复有鸣禽读书草堂生曙彩望野古城留夕隂莫道楚乡风物隔文章屈宋到如今】弋阳城【在州废定城县西二里汉为弋阳国后魏置郡唐属光州唐张祐诗一叶飘然下弋阳残霞昏日树苍苍葛溪漫淬干将剑却是猿声防客肠】县城【在光山县城西废仙居县北四十里汉置县属江夏郡惠帝封黎朱仓为侯即此晋属弋阳郡】茹由故城【在光山县城南六十里晋安帝置县】黄川故城【在光山县旧为郡梁废】期思城【在固始县城西北七十里古蒋国春秋为子邑汉英布大夫贲赫封期思侯即此陈置边城郡隋废郡改期思县楚相孙叔敖所产地元马祖常诗古城犹説汉期思土蚀荒堦楚相祠乞得寝丘人不夺千年淠水入荒陂】白公城【在息县旧有庙】阳安故城【在息县城西南一十里春秋时江国汉置阳安县属汝南郡晋因之】里罗城【在商城县城东南三十里元末余思铭筑以避兵址尚存】古黄国【在光州定城废城西十二里即古黄子国】古息国【在息县城北三十里春秋时息国汉为新息县唐置息州元省县入州】废州【在光州废定城县唐初置寻废】废浍州【在固始县城北齐置后周改置浍州隋初废】西阳废县【在光山县城西二十里汉置县属江夏郡晋附弋阳郡唐刘长卿诗萧条独向汝南行客路多逢汉骑营古木苍苍离乱后防家同住一孤城】仙居废县【在光山县城西二十里汉置县属江夏郡晋弋阳郡治此】殷城废县【在固始县一百二十里刘宋置褒信县隋改殷城唐初以县置义州寻省宋改县曰商城后省入固始】褒信废县【在息县城东北本汉郾县地东汉析置此县刘宋改褒信隋复旧唐改褒孚元省入息州】聚仙楼【在州学东二十歩改聚奎楼】镇淮楼【在州潢桥门上宋建】筹边楼【在州西城上宋建】玩花楼【在息县儒学西北旧传息侯筑今考淮南集为光州藏春坞】来山楼【在息县城南耿山客诗读易时还理素琴楼高十里见遥岑身依云气环星斗界指淮流辨古今茗盌闲容岚影入书床不受暑烟侵漫言信羙非吾土来者谁防肯构心】愚阁【在州学东南圃内宋盛度赋弋阳十咏其一即此】防景阁【在固始县仙居镇宋绍圣初建濮温其有记】尊经阁【在光山县学明正统十年建】修竹台【在光州治后】弋阳台【在光州定城废县西二里】卧龙台【在光山县城西三十里下有龙池因以名台】钓鱼台【在光山县西南四十里双河口明赵南星诗雨后水増波兰舟入芰荷鸥随渔子渡笛杂榜人歌钜石中流见青林夹岸过看山情未已忽觉暮云多】霸王台【有三一在州东四十里一在商城县西十里一在固始县西九里世传汉高祖与项羽相拒筑此址尚存】凉马台【在息县城东五十里汉曹操所筑今存遗址】玩花台【在息县城西明黄尚质诗故国传遗事花台鎻暮云树藏雕辇路藓合石碑文玉镜楚云渺丹山淮水分惟应啼鸟度犹似旧时闻】金刚台【在商城县城东南三十里远瞰三百里外上多古迹】云坳亭【在州淮河内元马祖常诗八月淮南鴈又来云坳亭畔菊花开莫言野客浑无事临水闲行日防回】归鴈亭【在州城西北十五里故滑城内谯楼乃其故址本春申君故宅】寻乐亭【在州学内知州张辉建】杏亭【在州治内】紫亭【在光山县宋建】广丰亭【在息县城东七十里宋治平四年知县都官员外郎张公开青陂水利筑此有遗爱碑存】君子亭【在固始县城南一里】仰芝亭【在固始县治正宅西邑令薛良建】西亭【在光山县城西元马祖常别业马祖常诗涧谷古寒藤氷光见鱼影嵗暮风雪交敲瓶煑茶茗又梅蕊发寒树孤芳寄江沙忽得云母屏光色凌嵗华又石路屐齿滑天风吹高寒花明喜珠缀竹瘦愁露漙又楚甸无层氷霡霂土膏湿更怜三角湖澄澈莹寒碧又燎桂熏我衣出逢嵗寒友涧壑多幽隂觞酒且携缶又日读种树书自喜丰年瑞篮舆行田间相劳兴嗣嵗】忠清堂【在州治便防东宋王闻诗建祀司马光】读书堂【在光山县城西南四十里净居山寺中宋苏东坡谪黄州寓此】宣化堂【在州治内】烟火堂【在光州县治西宋张彻诗此堂纵逐人俱废亦有阳氷篆字存嘉熙中兵火篆碑半存于荆棘中】凌室【在州北门外豫章张明复有记】小圃【在光州马祖常所筑自为记云余环堵中治方一畛地纵横为小畦者二十一塍昆崘奴颇善汲昼日縆水十数石井新浚土厚泉美灌注四通阳春土脉亦坟起古所为滋液渗漉何生不育者信矣哉杂芦菔蔓菁葱薤诸种布分其间栅以稭薪限狗马越入蹂躏圃在前时为故主马廐土有粪合水之膏泽并渍之后菜熟芼羮以侑廪米之馈饷吾于世资盖寡取也如是足日计矣学子汪琯曰铸铁作齿缀于横木使土平细尤宜菜余谓不然土之力完则殖繁若力尽则亦不殖矣因为治小圃记】缉园【在州城东郭】鱼乐园【在商城县城西五里】固陵【在固始县蓼城冈】藏春坞【在州治内有玩花楼见淮南集】元湖【在州北门外郡人刘绘刘黄裳修葺后废】汤池【在商城县城西三十里】金波池【在固始县东城下汉王追项羽至此饮马金鱼双跃因名】金线泉【在州城南十里许即龙宿潭】龙井泉【在固始县大歩山水势西流如线】莲桥港【在息县城东二百里流入淮河】曲吕港【在息县城东北一百七十里流入汝河】涧头港【在息县城东五百里流入汝河】黄歇宅【即州治又州东三里河北岸有春申君炼丹炉】袁安故里【在商城县城北】东龙门【在州定城废县西南二十里】西龙门【在州定城废县西南二百三十里】石田山房【在州淮河东元马祖常所居马祖常诗淮南穷僻地先世有林庐花曙鸣山鸟芹春跃岸鱼鼓琴仙度曲种杏客传书朋旧如相覔休嗔礼法踈】弋阳山居【在光山县城西】丹洞【在光山县城北九十里濮山下元龚友福诗濮公曽此学神仙飞腾一去千余年捜穷胜景访仙迹但遗丹井清泠泉苍山崒嵂枕淮水悬岩古洞埋云烟神仙茫茫不可诘往事独见居人传羽衣振迹千载后结庵构宇当檐前岩间种药草自异青松翠柏高参天自慙汨汨走声利登临此地空留连】三教洞【在商城县城西三十里内供三教古像】珉玉坑【在息县城西北旧出珉玉其色洁白隋时置官采之唐时为淮水所没开元中淮水东移坑再出今复没于淮】寝丘【在固始县城即楚孙叔敖子侨封邑】古柏【有二一在光州学文庙一在宋司马光祠前皆苍虬翠蛟森列左右元马祖常有记】双株树【在州城东】苏仙石【在商城县城东四十里大苏山巅汉时苏躭飞升处】净居塔【在光山县城西南四十里净居山寺中】仙居塔【在光山县旧县治内】白沙闗碑【在光山县治上有天福年字】
　　河南通志卷五十二
　　钦定四库全书
　　河南通志巻五十三
　　帝王
　　帝王统驭方夏河南志一省事也何以书从其建都者书之也志之为体列都邑表风俗纪名卿贤士大夫粲然备矣矧王畿肇建都邑之所由废兴风俗之所由升降士大夫之所由黜陟进退而可无纪欤又况自太皥以来先圣前民致用其遗风余烈犹有可追者欤至如后妃宣理隂教修成内治亦王化之所闗也爰攷列史其事迹不具载载其歴年之久近与后妃册封之年月着之篇令后得縁是以考诸史焉志帝王及后
　　古太皥庖牺氏风姓代燧人氏继天而王母曰华胥履巨人迹于雷泽而生庖牺于成纪有圣徳仰则观象于天俯则观法于地旁观鸟兽之文与地之宜近取诸身逺取诸物始画八卦以通神明之徳以类万物之情造书契以代结绳之政于是始制嫁娶以俪皮为礼结网罟以教佃渔养禽兽以供牺牲故曰庖牺又曰虙羲氏有龙瑞以龙纪官号曰龙师作二十七之琴以木徳王都于陈在位一百一十五年
　　朱襄氏自庖牺氏后歴十一氏而至朱襄氏都柘城其时恒风振荡果木不实朱襄命士达作五弦之瑟以来隂气定羣生而天下治又曰子襄氏炎帝神农氏姜姓母曰女登有娲氏之女为少典妃感神龙而生炎帝长于姜水因以为姓以火徳王故曰炎帝以火名官斵木为耜揉木为耒耒耜之用以教天下故号神农氏于是作蜡祭尝百草始有医药又作五弦之琴教人日中为市交易而退各得其所遂重八卦为六十四卦初都陈后居曲阜在位一百二十年
　　黄帝有熊氏少典之子姓公孙名曰轩辕生而神灵弱而能言幼而徇齐长而敦敏成而聪明时诸侯相侵伐暴虐百姓帝乃习用干戈以征不享诸侯咸来宾从而蚩尤为暴莫能伐帝乃征师诸侯与蚩尤战于涿鹿之野遂禽杀之诸侯尊帝为天子代神农氏王天下有不顺者从而征之未尝寜居东至于海西至于崆峒南至于江北逐荤粥邑于涿鹿之阿迁徙无常以兵师为营衞以云纪官举风后力牧常先大鸿以治民时播百谷草木淳化鸟兽虫蛾旁罗日月星辰水波土石金玉劳勤心力耳目节用水火财物有土徳之瑞故号曰黄帝生二十五子其得姓者十四人都于轩辕之邱在位百年　按一统志轩辕邱在开封府新郑县帝喾高辛氏姓姬名夋黄帝曽孙祖曰嚻父曰蟜极帝生而神灵自言其名普施利物不于其身聪以知逺明以察微顺天之义知民之急仁而威惠而信取地之财而节用之抚教万民而利诲之歴日月而迎送之明神而敬事之其色郁郁其徳嶷嶷其动也时其服也士帝喾旣执中而徧天下日月所照风雨所至莫不服从以木徳王都于亳在位七十年寿五百嵗　按一统志亳今偃师县
　　夏神禹姓姒氏黄帝之孙鲧之子当帝尧时洪水滔天鲧治水无功于是舜举禹使续鲧业禹旣受命伤父功不成乃劳身焦思居外十三年三过其门而不入陆行乘车水行乗船泥行乗橇山行乘以开九州通九道陂九泽度九山乃相土田草木之宜以作其赋东渐于海西被流沙朔南曁声教讫于四海于是锡圭告成功于天下及舜为天子复代舜典百揆十有七年而舜命以位禹辞避于阳城弗获乃以正月朔旦受命于神宗率百官若帝之初国号曰夏在位三十七年寿一百嵗按括地志阳城在今登封县
　　帝啓禹之子克遵父业飨诸侯于钧台时有扈氏不服啓召六师以征之大战于甘作甘誓而有扈氏遂灭在位九年　按括地志钧台即今禹州太康啓之子荒逸弗恤国事畋于洛水之表十旬弗反有穷后羿因民弗忍距于河弗获归国遂都阳夏厥弟五人御其母以从徯于洛汭作歌以怨之在位二十九年　按括地志阳夏即今太康县仲康太康弟嗣天子位即命侯掌六师以征羲和在位五年
　　帝相仲康之子旣立为羿所逐依同姓诸侯斟灌斟鄩氏徙居商邱后为寒浞所害在位二十七年
　　商成汤姓子氏名履契之后主癸之子汤旣即位自商邱徙都于亳任伊尹以国政时夏桀为虐汤修徳而诸侯咸服遂兴吊伐之师放桀于南巢乃践天子位国号曰商在位十三年寿百嵗　按括地志宋州谷熟县西南三十五里有南亳故城即汤都也
　　太甲汤嫡孙太子太丁子旣立不惠于阿衡伊尹乃放之桐宫三年悔过自责反善伊尹乃复迎归而授之政太甲修徳诸侯咸归故称太宗在位三十三年
　　沃丁太甲子旣即位伊尹卒乃委任贤臣咎单遂训伊尹事作沃丁在位二十九年
　　太庚沃丁弟在位二十五年
