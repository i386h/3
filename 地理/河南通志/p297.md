<!-- { "loadSidebar": true } -->
　　古汲城【在府城西南二十五里后汉崔瑗所筑】邶城【在府城东北周武王克商分畿内为邶鄘衞三国一説在河内】鄘城【在府城东北一十三里又新乡西南三十三里有古鄘国】延津城【在府城南左传郑伯弟叔段侵郑至于廪延又曹操遣于禁渡河守延津即此】冯石城【在新乡县西南故城村后汉封冯石为侯筑城于此】获嘉故城【在新乡县西南一十二里本新中乡汉武帝时尝置县于此】古殷州城【在获嘉县西南羊家杜隋置殷州所筑】齐州城【在获嘉县西南二十五里今名齐州村】衞县故城【在淇县东二十里即康叔建国处晋唐皆置县于此】枋头城【在淇县南八里后魏尝为汲郡治又于古汲县置五城郡】张飞城【在淇县西北二十里其址尚存】凡城【在辉县西南二十里周公子凡伯国左传凡蒋邢茅胙祭周公之也】邓城【在辉县西南山阳西社即山阳县故城】王莽城【在辉县西北八十里三城如鼎足王莽所筑】南燕城【在胙城县东厐固社即春秋南燕国也晋慕容徳亦建都于此今并入延津县】古新州城【在胙城县西南金正大间所筑今并入延津县】雍榆城【在濬县西南一十八里春秋叔孙豹帅师救晋次于雍榆即此唐杨巨源诗倚槛恣流目高城临大川九廻纡白浪一半在清天气肃晴空外光翻晓日边开襟值佳景懐抱更悠然】朝歌城【在濬县西七十里纣所都也其南有糟丘酒池汉于其地置朝歌县隋改为衞县元省入濬州】仓城【在濬县西南三十里汉袁绍于此聚粟隋书李宻西保仓城是也】帝丘城【在滑县东北七十里土山村春秋时衞成公迁于此】颛顼城【在滑县临河废县东北三里】平阳城【在滑县韦城废县西二十里左传衞侯饮孔悝酒于平阳即此】牧野【在府城南陵西社朝歌之南周武王伐纣陈师牧野即此】朝歌邑【在淇县北闗西社即殷旧都朝歌地汉置县王莽更曰雅歌】廪延邑【在延津县北左传郑共叔段初命西鄙北鄙贰于已至于廪延即此】五陵【在新乡县北二十里】七贤乡【在获嘉县北晋嵇康阮籍山涛向秀阮咸刘伶王戎同隠于竹林沉酣剧饮以放逸为达世称竹林七贤因以名乡晋嵇康诗乐哉苑中游周览无穷已百卉吐芳华崇基邈高峙林木分交错元池戯鲂鲤轻丸毙翔禽纎纶出鳣鲔坐中发美讃异气同音轨临川献清酤微歌发皓齿素琴挥雅操清声随风起斯会岂不乐恨无东野子酒中念幽人守故弥终始但当体七寄心在知已】妹乡【在淇县北书酒诰明大命于妹邦诗爰采唐矣妹之乡矣即此今失考】酸废县【在延津县西北会安镇置自秦按纲目张仪説魏王曰秦下兵攻河外据酸则赵不南梁不北而从道絶注酸在黄河南故云河外今黄河迁封邱样符间又在河北】黎阳废县【在濬县西三里汉县元省入濬州】永昌废县【在濬县境隋初置大业中废】韦城废县【在滑县东南五十里本殷伯豕韦氏国隋置县金省入白马县】灵河废县【在滑县境隋置灵昌县后唐改曰灵河宋省入白马县今名灵河镇】殷故宫【在淇县西一十五里朝阳山其址尚存】韩宫【在延津县甘泉村韩王相建】宣房宫【在滑县北苖固堤上汉武帝塞瓠子堤筑宫】邀月楼【在府治内唐刺史李宪建】飞云楼【在府北城上金大定间防御使杨伯杰建】警严楼【在府治内元延祐中总管所建】摘星楼【在淇县古朝歌城上相传纣与妲已观斮朝渉之胫处】挹翠楼【在辉县西北元郭子忠建正徳中御史许完改建为秾翠亭彭始奋诗登楼遥望旧朝歌故国悲凉可奈何北向太行春色远西看上党暮云多狐嘶茂草襄王墓雀噪寒花邵子窝便向苏门身欲隐山巅何处覔公和】万仙楼【在濬县东南大伾山太极宫后】仁风楼【在滑县晋袁宏建】清风楼【在滑县宋梅挚建】筠谿轩【在辉县西北卓水泉上元道士李重元建】清晖阁【在辉县西北七里百泉上一名宛在亭】餐霞阁【在濬县东南大伾山西方壶道院内】太公台【在府城南陵西社相传武王筑此台拜太公望为师尚父故名】奉王台【在府城东北郭西社五代周郭荣为王入继道经于此官民筑以迎之因名】凤凰台【在府城北五十里清水南岸又苍山中亦有此台明刘绘诗清梦通华舘仙音彻绛霄乗风人不见一片彩云飘】鹿台【在淇县西南阳社周书散鹿台之财即此】郊台【在淇县东北呉里社相传为殷时郊祀之所旧觉惠寺即其遗址】共台【在辉县治内高一丈五尺上有亭为衞世子共伯妻共姜守节之所元知州伯善重修】啸台【在辉县西北七里苏门山上即孙登隐居之所唐贾岛诗如闻长啸春风里荆棘丛边访旧踪地接苏门山近远荒台突兀祗高峯】妆台【在获嘉县北闗商纣行宫】醒酒台【在胙城县驼峯寺旁岸畔突出一石若舒掌状光浄平坦刘伶每大醉则卧其上今并延津县】招鹰台【在濬县故衞县西北里余淇河东岸纣时虞人呼鹰之所明王越诗妖狐狡兔兮眠荒台秋风秋草兮鹰不来我思古人兮安在哉】凉马台【在濬县晋书载记慕容垂自凉马台结筏以渡明日至邺即此】杏花台【在濬县大伾浮丘两山之间金时所筑植杏以资游赏】鹿鸣台【在滑县城内南宋宁朔将军王谟自滑台之鹿鸣台即此】滑台【在滑县西北高一丈周围十六歩唐高适诗南登滑台上却望河淇间行树夹流水孤城对远山念兹川路濶羡尔沙鸥闲长想别离处犹无音信还】郁罗台【在延津县北门外高五丈寛十丈前有天桥由天桥入紫华门极工巧】思亲亭【在辉县西北闗村社元许衡寓是邑与门生时至百泉亭吟咏为乐衡殁其子师可为衞辉路总管建亭扁曰思亲】百泉亭【在辉县西北七里百门泉上金明昌间建明成化间叅议徐文浦扁曰喷玉亭】明农亭【在辉县西南清水之涯元王恽建】洗心亭【在辉县西北挹翠楼左明正徳十一年御史李元建】涌金亭【在辉县西北百泉亭东泉从地涌出日照如金故名内有宋苏轼书苏门山涌金亭六字金主簿李天瑞重修元王恽诗晓云拂山山气昏坐来万壑横朝暾丹崖翠壁画莫出但觉诗景供愁新地灵祠古秘幽怪天授神柄专其尊年年箫鼓祠下路东风十里杨花春我来爱此山水窟天气着物清而温涌金亭上一盘礴主人留醉防金樽水边滉瀁多丽人往来但见珠翠裙不知仙家足竒货明珠脱串一一浮出摩尼真波间可玩不可掇云锦翻动玻瓈盆书生润身那羡此席上正有吾家珍举杯酌酒但黙祷山灵埀意哀王孙愿分秀色贮诗腹一洗万斛胸中尘仙官有请固不拒山窃笑君无因不然结茅傍修竹云烟占防西湖曲月明舒啸碧山巅唤起公和跨黄鹄】聚远亭【在辉县西北闗村社苏门山巅】观澜亭【在淇县西北里许斮胫河右】胙亭【在胙城县东南厐固杜周公别子胙伯所筑今并入延津县】蒙鸿亭【在濬县东南大伾山南岭金防御使建有石刻】紫来亭【在濬县东南大伾山东岩刘徳新诗怪道赤霞光飞飞落槛旁金山东在望玉女旧仙乡】阳明亭【在濬县东南大伾山絶顶书院内明新建伯王守仁建】潇湘亭【在滑县治内宋赵鼎诗緑野平芜栁际天青山廻抱水相连半空梅雪昏色一棹平风破暝烟酒到愁来那觉醉诗逢佳客不论篇只知身在将军府一梦江南落枕前】来凤亭【在滑县治内元守张雉垣建】归鴈亭【在滑县治宋欧阳修建欧阳修诗长河终嵗足悲风亭古台荒半倚空惟有鴈归时节蚤栁含微緑杏粘红】画舫斋【在滑县欧阳修为守日建有记蔡襄书扁宋苏辙诗窻户重重向日明船居气味此中生汀洲出没丛花短波浪澄虚两岸平窜逐南来身未稳安闲感物意犹惊前贤事迹君今似不愧当年画舫名】绿竹堂【在府治寅賔馆内】景武堂【在府治署后堂】七贤堂【在辉县西南六十里竹林右内祀晋嵇康等七人旧为道观今改为寺金元好问诗石坛高树映寒藤间有沙鸥静有僧总爱山阳竹林好七贤来了更谁曽】清白堂【在濬县旧州治】大阅堂【在滑县治内宋梅挚知滑州重建】氷堂【在滑县治内宋欧阳修守郡建尝造酒名氷堂春】铁丘【在汲县境内春秋衞太子登铁丘即此】石丘【在胙城县东北三十里世传汉成帝时星殒之石今并延津县】帝丘【在滑县东北相传颛顼建都于此有帝冢故名春秋僖公三十一年衞迁都于帝丘即此一云帝兵城在滑县东北七十里土山村】楚丘【在滑县东六十里春秋时衞文公自漕迁此】旄丘【在滑县废临河县西邶风旄丘之葛即此】牛星丘【在滑县东南二十里汉志武帝时有斗牛星落此夜尝见火今有星落村】汉隄【自新乡县西南入境东北至胙城县又北入汲县界或云获嘉县南四十里下接新乡县一云在胙城县西南上接新乡县界西北接汲县石岸在城西南金卫州河平军节度使鄂屯公所修也】绿竹园【在新乡县北卫水之阳】淇园【在淇县西北礼河社昔衞武公年九十五犹自箴警国人赋淇澳之诗以美其徳汉武帝塞瓠子河取淇园之竹以为楗又宼恂伐淇园之竹为矢百余万即此明刘基诗驻马淇园春正浓三山云外耸芙蓉武公去后琅玕少霁色猗猗入画中】桃竹园【在辉县康节共城诗序谓予家有园数十亩皆桃李梨杏之类即此】蔡相园【在辉县西北百泉书院左本衞州河平军节度使鄂屯园也后邱刘谭三真人修真于此又号三仙洞今改名集仙资福宫】梅龙图溪园【在滑县治内宋梅挚建宋欧阳修诗闻説溪园景渐佳遥知清兴已无涯饮阑归骑多乗月雪后寻春自探花百啭黄鹂消永日双飞白鸟避鸣笳平生喜接君酧唱不得樽前咏落霞】竹林【在辉县西南六十里晋嵇康等游赏处其西为七贤观后废为寺旧属河内元以山阳县并入辉州今属辉县元王恽诗漠漠筠林指旧栖防年于此避危机竒才最惜嵇中散空听鸾音月下归】青坛【在濬县东南大伾山汉光武平王郎还至黎阳筑坛祭告天地百神刻石纪事】黎阳仓【在濬县东南大伾山北麓隋炀帝时漕河北之粟以饷京师李宻据之唐宋皆仍其制政和以后大河南徙始废】鲧隄【在濬县东鲧治水时筑此宋司马光诗东郡鲧隄古向来烟火疎提封百里远生齿万家余贤守车才下疲人意已纾行闻歌五袴京廪满郊墟】黄河故道【自新乡县南入界北行与胙城县相接金明昌五年河犯武城隄泛及金山越明年凿新河修石岸十四里有竒以塞其旧元时河自原武县决而东南流经阳武封邱兹河遂絶】沁河故道【自新乡县西入界东北行与汲县相接又云故道在汉隄西从新乡界入北抵清河又云上自获嘉县西南入武陟县境下接新乡县】梅溪【在辉县西四里百泉之涯唐张籍诗自爱新梅好行寻一径斜不教人扫石恐损落来花】秋涧【在府城外戴村水山上元学士王恽读书处】饮马滩【在延津县南一里宋康王以亲王子为质于金逃归汴神锡泥马乗之饮马于此东南行五里马化为泥今名马滩铺】钜桥【在淇县东北呉里社殷纣于此置仓积粟按周书发钜桥之粟即此】胡村桥【在辉县西南三十里明洪武二年建】飞虹桥【在辉县西北七里清晖阁前架石为之】云渡桥【在濬县东南大伾山西悬崖上】太公旧居【在府城西二十五里旧太公庙晋卢无忌为汲令立碑】荆轲旧居【在淇县境内轲尝居此】齐王建旧居【在辉县西北七里建齐襄王子秦灭六国兵入临淄王建降迁于其处松栢间饿死齐人歌之曰松邪栢邪往建共者客邪盖疾建用客之误】白云茅屋【在滑县西南瓠子堤上元末宋讷隐处明方孝孺诗夕卧白云合朝起白云开惟有心常在不随云去来】击磬处【在府城外南闗相传为孔子击磬处旧有碑废明万厯间重立】津渡处【在延津县南一里袁绍筑壁拒曹操处遗址已废】君子村【在府城西北三十里蘧伯玉居此故名明米寿图诗空蒙烟树里残碣防千春旧里钦君子知非媿古人芳踪余简防芝室已荆榛为忆当年事斋心欲共论】纣窝【在淇县东四流口社石河内相传商纣葬此】安乐窝【在辉县苏门山西北百泉上宋邵康节寓处洛阳县亦有孙竒逢诗易学渊源另有传不炉不扇歴多年欲寻安乐今何在岂向先生问渡船】淇门镇【在府城东北五十里唐大顺初朱温宼魏博分遣其将丁会等渡河取黎阳临河厐师古等下淇门衞县龙徳二年与晋军夹河相持戴思远袭陷衞州又攻陷淇门及共城新乡等县九域志汲县有淇门镇元人运道自封邱中栾镇陆运至淇门明初徐达定中原规取河北自中栾渡河下衞辉至淇门镇是也】杏园镇【在府城东南旧为黄河津济处设戍守唐乾元初郭子仪讨安庆绪于相州自杏园渡河至获嘉败贼将安太清之兵即此】山阳镇【在辉县七十里元省山阳县入辉州改县为镇】沙门镇【在延津县东北军寨保】汲塜【在汲县西二十里魏安厘王所葬晋太康二年汲人卞淮盗发得竹书数十车世号汲冢书元王恽诗濔迤伍城郡背水犹阵图魏陵废已乆磅礴如覆孟草树惨不春穿穴狐狸墟我来登其巅懐古心踌躇忆当战国际安厘亦狂且泽麋被臯比坐为秦人驱败亡自此始保邦何乃疎不知身后藏安用书十车上窥姒与商下逮苍周书零乱竹简光诡説何纷挐征南辩已详多出行怪徒稽古不适正死为毛颖诬其中亟当辩阿衡被夷诛孔子修六经亦已防奸汚大书一徳后薨葬闻亳都在易最竒法安取理所无兹焉万世程洋洋真圣谟何烦事幽赜致远泥所趋长歌望陵去乐过风乎雩】虚粮塜【在延津县小衞村前后左右有五塜俗前代行军者因粮缺乏积土为高丘浮粟于上示敌人】鸿门【在新乡县东一十里四望白沙月色如画明卢大谟诗鸿门一片月夜夜印平沙碧汉金疑堕蓝田玉已芽露澄江彻岸风静浪生花鴈在汀洲宿惊飞字影斜】草市斜阳【在辉县西北五里马家桥南里许芳草畅茂日不正午盖山势使然】连理树【在辉县东二里道旁两椿同根下有双塜微露其甎】抵诡【在府治前抵诡兽名以石为之説文云此兽性忠直】万户营【在胙城县东南宋社相传元末万户陈荣建今并入延津县】李台寨【在新乡县东南元总管孙公懋避兵处旁有驿亦名李台明永乐间废】御寨【在新乡县东北濵衞河有红土冈每雨水如血寨为元孙总管筑】马武寨【在辉县西七十里太行山址尚存】朝歌寨【在淇县西南二十五里相传为商纣屯兵处】开州寨【在胙城县东南四十里今并入延津县】王铁枪寨【在滑县北三十里五代王彦章与段凝屯兵于此彦章善铁枪故名】岳忠武战垒【在新乡县南二里高丈余明刘理顺诗东京沦陷后北伐更何人相里生神勇荒城自野屯两河风防帜百战胆笼身秋雨潇潇夜如闻杀气嗔】逯明垒【在滑县石勒将军逯明所筑】袁曹遗垒【在滑县北一十五里鱼池东每大营左右环以二小营大营九小营十八土人呼为九圏十八漯霖潦至野水注其中一一可数】屏盗碑【在府治衙神庙内周郭进为衞州刺史羣盗屏迹世宗勅杜韡序其事立碑】蔡邕断碑【在延津县邕尝为酸令刘书譔去思碑唐王建诗苍苔满字土埋风雨消磨絶妙词不向图经中旧见无人识是蔡邕碑】
