<!-- { "loadSidebar": true } -->
　　三国杜防字公良河南人汉灵帝时为雅乐郎以疾归后曹操荐为军谋祭酒参太乐事因令创制雅乐夔素善钟律聪思过人至是研精逺考备作乐器绍复先代古乐夔之力也入魏为太乐令协律都尉尝思铸钟与柴玉更相毁操令取所铸钟杂错更试然后知夔为精而玉为妄也其弟子河南张秦桑馥邵登俱至太乐丞
　　赵达河南人少从侍中单甫受学用思精宻尝事孙权治九宫一算之法权尝出师令其推步皆如其言权问其法达终不语由是见薄禄位不至初有人难达术为妄者达令取小豆数升播之席上立定其数验覆果信尝过知故为具食谓曰仓卒乏酒又无佳肴如何达因取盘中箸再三纵横之笑曰君家东壁下有酒一斛鹿脯三觔何以无辞主人惭谢曰以君善射覆故相试耳后达死孙权索书不得发棺视之亦无所得其术遂絶
　　晋孟钦洛阳人有左慈刘根之术百姓争赴之苻坚召至长安恶其惑众命苻融诛之俄而钦至融留防酒酣目左右收钦钦化为旋风飞去顷之有告在城东者融遣骑追之垂及忽去或有兵众拒战或前有溪涧骑不得过遂不知所在坚末复见于青州苻朗寻之入于海岛
　　唐明崇俨偃师人少从父令安喜吏有能召鬼神者崇俨尽得其术以竒技自名髙宗召见甚悦盛夏帝思雪崇俨端坐顷取以进自云往阴山取之四月帝忆崇俨索百钱须臾以进曰得之缑氏老人圃中帝使人召老人问故曰埋一失之土中得百钱
　　张文仲洛阳人少与乡人李防纵京兆人韦慈藏并以医术知名则天初文仲为侍御医时特进苏良嗣方朝疾作仆廷中文仲诊曰忧愤而成若痛冲胁则难救已而果然文仲尤善疗风疾则天尝令集当时名医共撰疗风疾诸方诏王方庆监之文仲曰风有百三十四种气有八十四种病者春末夏初及秋暮月可使泄乃不困剧于是撰轻重大小诸方十八首表上之
　　殷文亮洛州人为县令性巧好酒刻木为小儿衣以绘酌酒行觞皆有次第又作木妓唱歌吹笙皆能应节饮不尽木小儿不肯把杯饮未竟木妓歌管连催莫测其神妙也
　　五代王处讷洛阳人少时遇老叟煮食如麫令食之且曰汝性聪悟后当为人师处讷留意星书占候之学所言多验汉干祐初为尚书博士入周累迁司天监
　　金李庆嗣洛阳人少举进士不第弃而学医读素问诸书洞晓其义大德间岁大疫广平尤甚贫者往往阖门卧病庆嗣擕药与米分遗之全活甚众庆嗣年八十余无疾而终所着伤寒纂类四巻活人书二巻伤寒论三巻针经一巻传于世
　　明何宜健洛阳举人仕阜城知县以病归遂究心岐黄之术其效如神凡诊视无不立判死生
　　南阳府
　　汉张机字仲景湼阳人学医术于同郡张伯祖尽得其传灵帝时举孝廉官至长沙太守尝见侍中王仲宣曰君年至四十当有疾须眉脱落脱落后半年必死宜豫服五石汤庶可免也仲宣时年二十余闻而恶之虽受方不饮居数日复见机佯曰五石汤已饮之矣机曰观君气色非饮药者何轻命欺人如此邪后二十年仲宣果如所言而死机着伤寒论十卷推本素问之防华陀读而善之曰此真活人书也机又着金匮玉函要略方三巻并传于世
　　汝宁府
　　汉许扬字伟君平舆人少好术数先为酒泉都尉王莽时乃变姓名为巫医莽败乃还汝南旧有鸿郄陂成帝时丞相翟方进奏毁之建武中太守邓晨欲修复其功闻扬晓水脉因署为都水掾使典其事扬因髙下形势起塘四百余里数年乃竣百姓得其便累岁大稔豪右大姓有不便因谮于晨收扬下狱械輙自解晨惊放归值天阴晦道中若有火光相照时人异焉后病卒晨于都宫为起庙图画形像百姓思其功而祀之
　　郭宪字子横汝南人明阴阳推步之学建武中为光禄勳从驾南郊宪在位忽回向东北含酒三噀执法奏为不敬诏问其故宪对曰齐国失火故以此厌之后齐果有火灾与郊日时皆同遇大雨而熄雨有酒香
　　许曼平舆人祖父峻善卜占之术自云少尝笃病三年不愈乃谒太山请命行遇道士张巨君授以方术病遂愈桓帝时陇西太守冯绲始拜郡开绶笥有两赤蛇分南北走令曼筮之卦成曼曰三岁之后君当为边将东北行三千里复五年更为大将军南征延熹五年绲出为辽东太守讨鲜卑至五年复拜车骑将军击武陵蛮贼皆如其占
　　晋隗炤汝阴人善于易临终书版授其妻曰吾亡后当大荒虽穷甚莫鬻宅也后当有诏使来顿此亭姓龚此人负吾金即以此版往责之炤亡后其家大困乏欲鬻宅忆夫言輙止期日有龚使者止亭中妻遂赍版往责之使者执版惘然不知所以良久乃悟取蓍筮之卦成抚掌而叹告炤妻曰贤夫自有金知亡后当蹔穷故藏金以待太平所以不告者恐金尽而困无已也知吾善易故书版以寄意耳金五百斤盛以青瓮覆以铜柈埋在堂东去壁一丈入地九尺妻还掘之皆如卜焉
　　郭黁西平人少明易苻坚末当阳门震刺史梁熙问黁曰其祥安在黁曰当有外国二王来朝一当反国一死此城岁余鄯善及前部王朝于苻坚西归鄯善王死于姑臧吕光之王河西也西海太守王贞叛黁劝光袭之左丞吕宝曰千里袭人自昔所难黁曰若其不捷黁自伏鈇钺之诛如其克也左丞为无谋矣光从之果克
　　隋董展字伯仁汝南人以才艺称乡里号为智囊官至光禄大夫殿中将军尤长于画虽无祖述不愧前贤夙德名流见者失色与展子防齐名
　　汝州
　　唐孟诜汝州人举进士垂拱初为凤阁舍人诜少好方术尝于侍郎刘祎之家见所赐金谓祎之曰此药金也火其上当有五色气试之果然神龙初致仕归伊阳山以药饵为食睿宗立召至京师欲授官固辞景云三年诏有司每岁春秋给羊酒糜粥开元初河南尹毕构以诜有古人风改所居为子平里所着有补养方必效方各三巻传于世陈州
　　宋阎士安陈州人以医术为助教工画墨竹笔力老劲名著当时
　　许州
　　汉刘根颍川人隠居嵩山好事者自逺而至就根学其术太守史祈以为妖收执诣郡数之曰汝有何术而诬惑百姓若验则生否则死根曰无他能颇能役鬼耳祈曰促召之根于是左顾而啸有顷祈之亡父祖及近亲数十人皆面缚向根叩头曰小儿辈无状分当万死顾而叱祈曰汝为子孙不能有益先人而反累亡灵邪祈惶惧悲哀顿首流血请自甘罪根默不应忽俱去不知所在
　　唐杜生许州人善易占有亡奴者问所从追生戒曰自此行逢使者恳丐其鞭若不可则以情告其人果值使者于道如生语使者异之曰去鞭吾无以进马可折道旁葼代之乃往折葼见亡奴伏其下获之他日又有奴亡者生令持钱五百伺于道见进鹞使者可市其一必得奴俄而使至其人以情告使者以一与之忽飞集灌莽因往取之而得亡奴众以为神
　　张憬藏长社人善相技与袁天纲埓魏元忠尚少往见憬藏问之不答元忠怒曰穷通有命何预君耶拂衣去憬藏遽起曰君之相在怒时位必卿相郎中裴珪妻赵氏见之憬藏曰夫人目修缓法曰豕视淫又曰目有四白五夫守宅夫人且得罪俄坐奸没入掖廷裴光廷当国憬藏以纸大署台字投之光廷曰吾既台司矣尚何事此后三日贬台州刺史
　　宋楚芝兰襄城人初习三礼忽自言遇有道之士教以符水六壬遁甲之术属朝廷博求方伎诣阙自荐以占候有据擢翰林天文授乐源主簿迁司天春官正判司天监事占者言五福太一临吴分当于苏州建太一祠芝兰独上言京师帝王之都百神所集且今京城东南一舍地名苏村若于此建五福太一宫万乘可以亲谒有司便于只事何必逺去江外乎众论不能夺遂从其议屡以占候有验累迁至工部员外郎
　　禹州
　　南北朝褚澄字彦通阳翟人尚宋文帝女庐江公主拜驸马都尉善医术齐髙祖建元中为吴郡太守百姓李道念以公事至郡澄望而谓曰汝有异疾答曰旧有冷疾至今五年众医不差澄曰汝病非冷非热当是食白瀹鸡子过多所致令取苏一升煮服之始一服乃吐出一物如升涎裹之能动开视之一鸡雏也羽翅爪距具足能行走澄曰尚未尽更服所余药又吐鸡如前者十有三疾遂差当时称妙歴迁左户部尚书所着医论十篇世称褚氏遗书是也
　　褚该字孝通阳翟人防而谨厚善医术仕梁歴武陵王府参军随府西上后与萧防同归周自许奭死稍为时人所重宾客迎候者无虚日天和初位县伯下大夫进授车骑大将军仪同三司该性淹和不自矜尚但有请之者皆为尽其艺术时论称其长者子则传其家业
　　唐吴道元阳翟人仕为兖州瑕丘尉少学书于张旭贺知章不成因工画其笔法超妙为百代画圣宗召入供奉为内教博士非有诏不得画
　　明玉金字芝山陜西西安人年十七遇道人堕水救归严事之已而道人擕入终南授以奇秘试輙有验时世庙好方伎金以白衣召见言三元大丹称防与陶仲文邵元节并称荣宠歴官太常出入禁闼二十年依新郑髙文襄以居遂为郑人李梦阳赠以芝山子辞云
　　郑州
　　周禆灶郑大夫灵王十八年灶与子羽晨过伯有之门见其门上生莠子羽曰其莠犹在乎于是岁在降娄降娄中而旦灶指之曰犹可以终岁不及此次也已及其亡也岁在娵訾之口其明年乃及降娄至是郑人杀伯有如其期焉又景王十二年陈灾是时陈己为楚所灭灶曰五年陈将复封封五十二年而遂亡子产问其故灶曰陈水属也火水妃也而楚所相也今火出而灾陈逐楚而建陈也妃以五成故曰五年岁五及鹑火而后陈卒亡故曰五十二年及敬王四十一年楚公孙朝果灭陈
　　南北朝麴绍荥阳人善占侯景欲试之使与郭生卜二伏牛何者先起卜得火兆郭生曰赤牛先起绍曰青牛先起景问其故郭曰火色赤故知赤牛先起绍曰火将然烟先起烟上色青故知青牛先起既而如绍言
　　隋刘祐荥阳人开皇初为大都督封索卢县公其所占候如合符节文帝甚亲之初与张宾刘辉马显定书后奉诏撰兵书十巻名曰金韬帝善之又着阴策等书数十种行于世
　　光州
　　汉髙获字敬公新息人少游学京师与光武有旧光武即位尝欲用为吏三公争辟皆不就获善天文晓遁甲能役鬼神时郡大旱太守鲍昱自往问何以致雨获曰急罢三郡督邮明府当自北出三十里亭雨可致也从之果大雨

　　河南通志卷七十一
<史部,地理类,都会郡县之属,河南通志>
　　钦定四库全书
　　河南通志巻七十二
　　艺文一
　　古诗首十五国风而在豫者居半二雅若賔筵抑戒为卫武诗崧髙为申伯作商颂五篇作于殷传于宋皆不出豫土诗教之兴由来懋矣汉梁孝王好辞赋招致齐邹阳淮隂枚乗吴庄忌夫子之徒司马相如亦自蜀往一时文学之士称彬彬焉自东汉迄赵宋歴代建都汴洛河岳之气发为人文生斯土者才隽迭出而四方宦游辐辏鸿篇雅奏中土艺文之选裒然成集夫文章经国之大业不朽之盛事其应运而出有非偶然者我
　　朝文敎覃敷崇尚博洽摛笔之士类能扬扢风雅鼓吹休明炳炳麟麟日新月盛矣谨集前后艺文诸体掇其尤者载之志艺文
　　赋
