<!-- { "loadSidebar": true } -->
　　明陈讲都指挥使司题名碑记【河南都指挥使司在国初为行都督府洪武五年改设都指挥使一人同知佥事各一人与藩臬并列为三司旧亡题名碑往迹莫考亡所示劝是嵗都指挥中山胡君永锡自佥书擢掌司事洎其寮汤君卿张君荩臣孚志恊恭图举厥职视诸垣宇就敝列状两台请出官帑市材鸠工治頽葺壊表其坊曰専阃丹彩晶烂万目改观诸废既饬遂稽往牒自毛公礼而下得若干人并掲爵里姓氏镵诸钜石属予为记讲曰昔者黄虞之世大道无为已不废武盖阳舒隂惨天之道也文经武纬治之泽也俎豆干戈一张一弛故能耀徳宣威廓清寰宇后世侈声容而忘武备弃险阻而就偏安如宋之不竞可慨也己国家稽古建官内设五府埒于六卿外设都司并于藩臬岂非文武并用兼制中外者乎河南奠于中土乃古韩魏诸大国之地所谓天下之枢也执其枢以运九州其地不重乎平原千里大河中流无名山以为之阻进不可攻退不可守西南逖辽民俗犷悍盗鑛掠货骋马弯弧率嵗为患保障之寄阃司専之其任不重乎所辖十三卫所什伍之简练屯戍之更畨车骑之钩考器械之整齐城堞之缮修刍粮之储峙皆三司者责也其政不难举乎是故非勇不振而骁騺者或伤于疎卤非谋不成而胶固者或闇于几微非亷不威而矜持者或沦于软靡非才不集而颖鋭者或峻于侵削是以君子养其勇必正畜其谋必审励其亷必终充其才必宏四者具而后政可举任可胜也故有治人无治法试攷列名于石者岂皆无恶于是乎故稽名实则淑慝辨订是非则取舍彰然则兹石者非所以昭劝戒哉夫前者今之鉴也后之于今如今之于昔者淑慝是非炳于黒白千古不磨毋使后人而复取舍于后人则有人有政兹石诚系重矣】龙大川预备仓碑记【预备仓者尚侯作也侯汤隂令也汤隂自天顺初越五六载嵗连弗登仓无斗粟民皆仰于他邑故环河南之为邑者百数皆以汤为疲铨曹注令者数千皆以汤为难琴堂常虚矣余昔试春官歴尚都九千余里过名邑问某县蠲某赋某县得某人革其化难为易盖亦有之汤之民亡税拖其难自若也天顺七年癸未侯下车首询救荒一策惊而叹曰物有盛衰嵗有丰防理之定数乌可以无备乎有备无患于是谨出入节冗费杀婚省礼立禁条民渐日足拖税以完继召募辟荒芜得谷麦一万四千余斛又节斛面得粟米以资日用匠作之费获盗六畜尽给军民及货畜牧马皮总得钱钜数十万以为籴本籴视时之价价不抑也籴出于官民不与也仓之掌择二毛以守之利不侵也嵗小饥则视籴之价以粜价不増也大饥则发所藏毎斛取二分之息防其耗也是时河南之地皆饥侯以义谕民纳粟拜官者千有五人立石者二人计得谷一万六百斛凡逺方闻之徒来就食者千余人侯命义民郑贵主其计日施粥以活之时民皆菜色汤独晏然于是颠连者更呼相贺曰昔者吾邑小饥则富家操谷价以制吾辈之命今嵗大饥赖吾侯以全活而富家不得操谷价以罗垄防之利非可贺乎夫救荒之政立由于委积之法逺矣熟而敛饥而散常平之法也自民而出自民而入义仓之法也今之平粜行乎常平也取其少息用乎义仓也常平之法美则美矣但日渐以耗故官帑虚而政壊义仓之法善则善矣但敛散无约故民益穷而政废今之平粜有不费之恵仁也取其少息有无穷之用义也仁则絶怨所以节义仓之太过义则植本所以防常平之不足若乃有本无息则日消月磨本竭而仓败不可以继非善谋也若乃有入无出则怨生而政废不可以逺非善政也是仓兼而行之参乎仁义其虑逺矣则其所以广先贤之遗意辅前人之未到宁不在于兹乎仓在城中县治之南二十五楹谷麦二万九千六百余斛二毛则王俊王福賛其谋者主薄黄君顺之助其成者县丞连君子实侯名玑字大用陜右同州人也成化五年四月吉日立石】商辂太昊陵碑记【太昊伏羲氏陵在陈州城蔡河之浒我皇帝车驾幸汴过陈亲为文致奠已而命有司春秋致祭着以为令相承尊崇益至然庙貌未立议者以为有司阙典正统丙辰知州毘陵张志道具以疏请诏许可遂率吏民鸠工创建逾年殿堂门庑以次落成像设巍然笾豆整饬衞以垣墉树以名木其制畧备景泰丙子同知秦川李鼒増建御碑亭钟鼓楼又别建三清观命羽士主之司其香火其制寖广然陈地卑湿嵗月滋乆栋宇頺圮钟鼔朽败器物残缺嗣而葺之实有赖于良有司焉成化乙酉临漳令云间戴昕以政绩超异膺旌擢之典来知州事三载政通人和乃谋诸僚佐谓伏羲为三皇之首而陵庙居羣祠之先况朝廷之崇重若是前人之建立若是可使之日就于圮乎众曰诺于是各捐俸为倡士之尚义者竞以资来助斧斤版筑以次兴举未几百度维新庙貌改观过者称叹瞻者起敬佥谓是役也人不见劳功倍前规守之设施过人逺矣州民赵旻等状其实来求为记谨按伏羲都宛丘以木徳王观河图而八卦画造书契而文籍生制嫁娶之礼教佃渔之利九州由是而别区域由是而定所谓功揆天地道合乾坤不言而化无为而成浩浩乎无徳而名焉者也且先王之制祭祀也法施于民则祀之矧继天立极开物成务之圣人乎矧陈为太昊之墟陵寝之所在乎是以贤有司汲汲于庙貌之崇祀事之严以祗承朝命而图报本始也或言戴君先在临漳尝毁苍龙神庙矣而于此乃崇敬之若是何也盖彼淫祀也弗毁无以正人心此正祀也弗崇无以合人心要知事神治民其道无他在合乎义而已矣若戴君者其知所重哉嗟乎圣神之灵与造化相为始终则陵之传与宇宙相为悠乆后之为州者其尚留意于斯是为记】唐顺之均田碑记【裕州于方城楚盖楚屈完对齐桓公之言曰方城为城今方城山在裕州北境内山旁有楚壁垒斥堠云此故险阻然西胁武闗东挟江淮北绾河雒南隙宛邓四方辐辏其民平居则奔走送徃迎来诸费轇轕百出天下有难则往往首先受兵野多陂陀硗确土杂砂石不尽可以田以故俗罕土著苦窳寡畜藏轻剽数徙无锡安侯来牧裕既爬剔宿蠧拊循疲瘵与裕人更始先是主计之臣议均天下田檄至裕安侯瞿然曰此吾治裕首务哉且夫平沃清钱谷息讼争在此举矣未几檄复下止之侯曰人茍利利矣吾専焉可也亟请于叅政刘公副使傅公各是之于是经土尽野则耆旧董其役纵横广袤则量人展其能方弓勾股则算人竭其思迹阡騐畛则区长与其事因区致亩因亩凖税区为纲亩为目纲以丽目则无漏亩亩为母税为子母以权子则无逋税坟衍原隰膏腴之田一而当一半石岗田二而当一岗石山田三而当一岗山坡五而当一山石陡坡十而当一陂池林麓廨宇馆舍防市之税例有蠲除田溢税则从増税溢田则从减咨询徧故人无遁情版籍明故上有定征疆土别故下有定输计亩凡一万三千二百四十顷有竒计税凡九千二百六十石有竒侯规划精密动中肯綮此其大凡也史氏曰孟轲有言仁政必自经界始自衞鞅首祸壊井田开阡陌以迄于今其间经国之臣忧时之士曷尝不言经界董仲舒师丹有限民名田议李翺有平赋书元微之有均田图然卒莫能行何也盖亦难焉守令嵗月更改各怀一切无虑经乆一难也语曰天降雨泽农夫悦而行旅怨豪强兼并率不以均田为便谤讟朋兴多口可畏二难也守令不能履亩而较之则治寄于胥吏则有上下其手者矣豪右售赇得为蔽匿贫弱抑勒无以自明名曰均田实滋一孔也此三难也夫安侯可不谓明察深虑者哉安侯初举事时裕人亦多訿訿者曰将毋扰我安侯不为动既讫事乃人人乐业矣民可以图成难于更始顾不信哉顾不信哉安侯名如山已丑进士其为裕多善政兹不书重均田也】何景明信阳州城碑记【佥事阎君子明兵备之三年城信阳成集予与都给事张季升登而观之台隍峻浚楼堞亏蔽表带山河囊括万家之室相顾叹曰壮哉丽乎斯地万年之固也先是佥事甯伯束氏来兵备值大盗之后为防焉巡旧城视之曰庳也必崇而新之乃计费度工措财于官府取力于隙民嵗余城南门迤西北至东门起北门楼大功未就去又遇积雨墙坏数百丈阎君至则完其坏者城东门至南门立三门楼东县鼔司晨西县钟司昏又置漏小南门司昼夜四时甃城上令旁下而走水即积雨不壊其役不亟而功有稽其用经而力纾故三年而城成人曰二兵备之于役也于时事先后缓急各得其序理云城髙三丈围广千三百五十六丈有七尺董其役者知州彭伟指挥袁铠张恕孟汉千戸傅钦任武百戸王羲梁山医官周寳于是知州林公大霖指挥使鲍君国来请文纪诸石何景明曰古者诸侯守在四邻政贵人和不以险塞为固是故论治者有本末焉然时平而备弛并其末者亡之昔大盗之入汝南也吏有弃城者矣然西平上蔡之长固死守吏也冦则逾垣塌门入即二县有坚城令弗死唐县城稍完则守此岂可为末弗治邪是役也甯君经始阎君成之二君功徳斯地者并乆逺矣阎君今且明其陈简其卒作其礼教夫城以蔽众简卒以守明陈以简作礼教以经之所为兵备者无弗至矣此岂徒治末者哉】李梦阳省城五门碑记【河南省城者宋之内京城也是城也自五代至宋而益饬神宗时则更筑新城于外今曰土城者是也宋亡入金歴元外城毁而内城存我髙皇帝定天下也跸于汴驻焉但遣将北伐扵是升汴为京设卫十有六守焉是故是城也缮之视他城坚甃皆甎也然又重甎而城根甎先石入之地又数尺天顺辛巳河灌城乃独北门陷犹是城也自降而为省也置王府三司又调其十五衞去遂空其四隅斥卤水国又今百五十年故其城若门虽大势巍壮而中损蚀者不少矣嘉靖元年太监吕公来镇兹土登城蹑楼俛仰者乆之乃慨然而叹曰谚有之曰些小不补直至尺五是城也及今修之费犹省也夫门者城之喉楼者门之冕也城修宜自门始于是集三司长暨庶尹羣吏议政事已又谋之抚按之臣乃佥罔协于厥迪于是吕公则毅然任曰天子勅宪之来也若曰城池军马汝饬汝覈今之举固费省而功倍者乃佥罔协于厥迪佥曰动大众者占之人举大事者审乎时事莫大于城城非大动众不集今兵馑疫疠我民未和记有之曰因天事天因地事地度时未若占人靡和其何城之为吕公曰嗟天下不有恵而不费劳而弗怨者乎是城也先其五门及西闗上城若门计费万金耳今无碍帑金若干斤更稍稍益之便足矣夫汴旧京也防食者伙馑则归之盗修城之役诚计日佣之菜色可活而亡命可收也如是则不动众而大事集矣佥曰窃又闻之事无巨细人存则行是城也前修之者屡矣然上侵而下渔费倍而效寡又土木之役破除易而稽察难吕公曰嗟利由人耳茍子之不欲虽赏之不窃予尝奉命修京之东门矣人无玩心工无耗财是城也举度不中厥惟予咎于是巡抚都御史何公巡按御史王公清军御史喻公暨三司长稔知吕公贤又计帑金得十之六七防又有东冦闭城而门之枢朽铁叶烂脱于是佥议始同而城之役兴矣是役也始扵东门程能计日经费节力奬勤黜惰勾稽有簿大持小维工佣称事执信布义聼其自来凡城之材砺鍜甎垩木石槱炭胶角顔采皆公市平取官靡告困民罔知劳一门既一门继五门既上城若门继行之有序匪棘匪纾革之仍之各适厥中扵是撤朽剜蚀植頺筑虚凸凹完齾濬浅疏塞逺而望之楼橹翚赫粉堞焕如坚者屹屹深者欝欝直者嵂嵂横者翼翼迫而察之石楣铁枢虹梁卧冲隍堑萦输盖一夫当闗万夫莫前者也登而览之嵩行失俭大河夺色俯而视之司府填委仓库充实旌棨甲胄周庐是严足以域民威暴壮气助武然计之则费省要之则功倍斯何也所谓事无巨细人存则行者也巡抚王公巡按俞公清军戴公之来颇亦异同于斯城及见吕公贤乃亦咸相于厥成乃吕公则愈心于城事时时出督劳之曰嗟尔官尔工尔佣毋欺毋玩毋自阱尔躬是故一门成则尽徙其余于他门即拳石块砾寸铁尺木敝杵坏畚无妄弃者汴之为水也出城则甘于是吕公周览而叹曰嗟设卒有冦至小门扄大门钥乘障之士了陴之子手麾之吏渴也奚救之矣乃黙祷于　门穿一井乃五井皆甘是时布政左使刘公右使宋公实经厥费按察使张公都指挥徐公賛画为力乃佥议伐石为碑树之南薰门月城亭焉以纪实诏来且张城大修之本也城门故各有庙是役也亦各新之而严其祀或问李子曰先王之建都也必城焉急然孟子则云固国不以山谿之险何也李子曰斯恶夫専事地者也非天不生非地不形非人不成是故先王之为治也内外交饬本末具修顺时豫防设险为固人心虽和守战是忧故曰重门击柝以待暴客故城者民之捍也障内而严外者也虽然诗有之矣赳赳武夫公侯干城又曰宗子维城故不天则悖不地则害不人则空故人者本也孟子所谓地利不如人和者也善为治者本末内外交饬而具修可也】霍愍节公祠碑记【愍节祠者赠光禄寺少卿上蔡县知县霍侯祠也正徳七年冬十月十有一日贼钞上蔡攻其城陷知县霍侯死之其妻刘亦死之事闻天子痛悼诏赠知县恩光禄寺少卿赠其妻为宜人制文遣祭建祠赐额返榇营树石表闾备矣曰以其长子汝愚世袭茂山卫指挥同知次子汝鲁送监读书使文武各绍之国家之遇勤王死事优而至如此嘉靖七年同知君以署都指挥佥事来掌河南都司印往县省谒祠嵗乆頽圮谋撤而新之未能也乃伐石立碑垂所不朽于后人初瑾窃柄天下詾詾靡宁于是大盗乘之煽众起乱乌合云扰属乆安备弛民不识兵所突崩溃烧聚屠邑烟焰相接贼乃乘胜勒降吏多弃城走者霍侯固武廕知兵乃増陴濬隍缮甲实庾申令严约慎逻谨谍泣而誓师曰今日有死而已退而诀诸妻妻泣而曰脱城破妾焉死霍侯曰起台衙屋后贼至汝登而望之溃汝则死之已而贼果一骑来勒降曰大王至矣亟办牛酒犒侯闻之怒执而戮之狥于师曰吾不尽磔诸狗奴决不共戴此天贼闻之乃大怒悉众而围之侯御之力竭而溃贼执之妻见其溃也下台而经不死簪诸心拳之入死侯之被执也诟骂瞠瞪怒髪上指羣酋愕顾失色气为之慴将释而用之侯不屈以刃插诸口脇之侯呌骂愈厉遂遇害颈防而无血白气缕缕若腾龙乃其面犹生也于乎壮哉或问上蔡之事李子曰道莫大于忠忠莫先扵节节莫贵于义义莫外乎勇四者人臣之要经而君子之大行也上蔡兼之矣夫以身殉国忠也之死不变节也舍生取义义也白刃可蹈勇也一死而四懿具者是上蔡之行也曰若是则中庸不可能者何也曰礼有之君死社稷卿大夫死职守吏死封疆率死战陈邑虽小有社稷焉宰虽卑受之职矣四境是治封疆守焉起兵拒冦身固率也故战陈不死是谓弗勇封疆不死是谓弗义职守不死谓弗节社稷不死谓弗忠夫上蔡者一死而四懿具者也礼有之矣何也中者正诸礼者也故天下有必死者以有必死之礼也孟子所谓与民守之效死而勿去曽子所谓得正而毙者是也自教之衰也民见死而不见义于是乎不忠不忠则二心矣二心则不节不节则无耻矣无耻则不勇于是腼面于平时而甘心扵患难虎视簸威而防窜偷生者不少矣虽然亦乆矣安贼之起渔阳也使非二顔张许者则天理不遽熄而人心不长死耶于乎上蔡无慙四公矣然夫妇偕也义激之然欤抑刑于寡妻者素耶侯名恩字天锡其先庐龙人也髙祖成以靖难功陞燕山前衞正千戸曽祖旺调茂山祖敬父赟皆世其官母李氏成化庚寅六月二十九日生侯茂山治辛酉举于乡明年登进士第拜山阳知县丁父忧起补安邑丁祖母忧起补上蔡死年四十二刘宜人生成化壬寅七月二十二日死年三十并返荆轲山而实有司营其事立石隧道树坊门闾咸足报往劝来显章昭典矣而祠则春秋祀之赐额曰愍节云賛曰哲人死义熊掌斯嗜贪夫茍生临难则避惟是哲人死而犹生烈为秋霜皎为日星生为俊豪死为神灵惟是贪夫有腼其面彼岂无死死犹莽荐见者唾骂闻者鄙贱惟帝降衷均恒同若一念之分尧仁桀虐或如鸿毛或如乔岳惟毛惟岳我自为之处峻则髙居下者卑岩岩霍侯万夫之特懐武曜文英声懿徳单师奋泣孤城抗贼孰曰彼众我视如蚁孰曰彼强视如狗彘刃颈可防不防者心腾气为虹奔雷为音怒为之飚愤为之霒上帝是诉羣彪竟擒夫死于君妻死于夫代匪乏贤双之则无天子怜悼锡赠蕃优血食兹土有侐其宇禴烝是承清酒肥羜威仪俨严景光辉燿白马恍来朱旂大纛戸风泠泠若　色若笑殱妖戡厉我氓攸保】沈杰布政使司题名碑记【太祖髙皇帝当定鼎中原之初袭元旧制置行中书省未几裁罢立十三布政司以控外服筦财赋设左右布政使叅政叅议各一以分领其职宣政教播徳泽胥此焉顷自正统景泰以来地方多故建议者复益以督粮抚民叅政二员以相其政铨曹奏请从之今上即皇帝位凡内外诸司制度沿革率循旧典汰冗员罢不急至是裁革河南当天下要冲实两京藩辅之地每有员缺必遴选以充乙丑春商山南公镗以客部正郎出叅省政丁夘转右辖明年戊辰转左辖公才赡而量宏守坚而施博不为崖岸诡激之行虽处冗剧而应答优裕故事集而民不扰己巳春予自山西左叅擢右使公谓子曰沿革之制古今颇异人才之兴代有其人不有以纪后将何稽惟古题名有记若司马君实之论忠诈曲直劝惩攸系是不可不续也爰指近世题名于石者曰若近时怀逺年公富三原王公恕之为左右使庐陵王公概之为左叅异时功业赫奕徳望懋隆为时名臣皆吾辈所当法者兹岂小补哉扵是砻石以续属杰为记杰谓京师天下诸藩之表率也诸藩一方郡县之表率也凡登名兹石者曷思所以倡率于下欤必格致诚正以修其身絜矩忠信以裕乎民则霖雨施于一方矣他日秉钧轴当大任又将霖雨乎天下使其身在中国则尊在四塞则畏在后世则仰炳炳琅琅如景星如鳯凰如泰山乔岳庶无负朝廷倚托之重无愧于前之诸公否则肉食无补岂祖宗设官养民之意耶吾闻之官不必备惟其人位不必崇惟其称可不惕然思凛然畏哉予与公有同年同寅之雅因其命敢不僭书于石以告来者】王世贞二忠祠碑记【在唐至徳初而有禄山之变时南阳张公巡以雍丘令破贼走之进守睢阳迁御史中丞凡七十战城破而不屈以节死诏赠扬州大都督官其子亚夫金吾大将军人主所以宠灵而光大之者既极备而天下学士大夫以至妇女孺子类能言之逾六百年而为明之建文称革除而文皇帝靖内难时南阳铁公以叅政分省济南固守不下寻扼北师于东昌累进右布政使兵部尚书叅歴城侯军文皇帝由他道入京师购得公责之跪不可剸其膝责之反顾又不可劘其耳鼻竟寸磔于市铁公既用不屈坐族而天下学士大夫嗫嚅嘘□于齿吻间而不敢吐后事渐觧稍稍有笔之书者而防今天子即位制诏大宗伯故革除被罪诸臣忠于所事且蹈刑戮有司即所在祠之坟墓苗裔存者厚加防録以表忠魂励臣节于是铁公之事益大显而南阳守惟荩令逊谓公其乡人于诏得特祀而张公盖前六百年而为义而尚未有能祀之者以请于大梁中丞御史咸报可乃即郡城西闉故社学地中搆堂三楹以安二公位左右廊楹各如之防门一凡公帑之羡费者仅为金三十余皆令逊所任也既成而分守叅政李君廷龙分巡副使杜君辂率守维荩同守通守希仁维熈司理见賔令逊以状来请世贞以文丽牲之石世贞谢不敏以为张公提一旅冯孤城遏十三万之强敌以障江淮公死而贼旋灭其为勲最大铁公之守无异于张公其所摧坚折冲雅亦足相埒而不能救金陵之下然张公之所为徇者七叶之天子而其所讐者贼耳且是时死则已不死降逆矣而铁公之节独信扵真主一统之日知存者之为名公卿有妻子而亡所羡亡者之为奸党宗族无噍类而不之顾其事为甚难然唐之所以报张公实国家赏罚之常典而铁公获旌又我维新之后禩上之所讳闻而下之所不敢言者也不又甚难哉窃闻之髙皇帝起义自采石下集庆而首举其不降者御史大夫福夀而褒封之立庙于鸡鸣山夫旌敌于抗刃接铩之际畧其吠尧而取其徇桀以故其所感发振励仅易世而为主死者比比即铁公其尤也而天子方嗣大服涣徳音以髙帝意行之于册书之所志者而不恤孟氏有云先圣后圣其揆一也噫嘻明徳过唐殆万万矣今而后谒二公之祠者为封疆之臣则思其所守邦之荐绅衿裾则思其所立感人主之激赏则思所以报覩二公之近者二百年逺至八百年而若新则思所以不朽是叅政守丞倅令意哉因记其事而系之铭铭曰臣有大纲上有酬分下有成仁岂名之厚而薄五宗弁髦其身君有大徳敌怨不校而谊是敦旌彼后人以绎前思以风嗣人于赫睢阳为淮储胥不惊敌尘有烈司马作齐息壤洪流其陻毁魄全天賔于帝所恒为明神崇庙岩岩击鼓坎坎万舞侁侁骖虬翼鸾缭虹屈蜺双甄俪輴畴右畴御霁云之徒以逮万春若彼平安及齐汗骢毋污尔轮灵之未格立发嚼龈含意未伸灵既格我膋防鬯芬削厉为忻丰我稌黍固我城隍福我人民豫山凌空丹霞应之并表嶙峋独此丰碑千秋万年其人若新】何塘巡抚河南都御史题名碑记【嘉靖十九年都察院佥都御史余姚魏公奉上命来抚河南政成民和百废具举因念前后巡抚诸公嵗月滋乆名姓将湮恐来者无所考列其姓名刻之贞石树于公署之右具书征予言为记窃以朝廷之政制之于上而行之于天下者其大纲惟在因地制宜以通其变而行之有司者率委之巡抚焉然一方之政经巡抚裁定者有司皆奉行不敢违而政事之臧否民生之休戚恒扵是乎在巡抚之任重矣哉扬清激浊使有司不敢壊政以病民生者常典矣不论可也至于宣布朝廷徳意因时通变均平徭役抚辑流移诘察奸宄甄扬善类凡切于生民之休戚者斟酌可否立为法令率有司循而行之他时称数政事之善者则曰此某巡抚之建也此某巡抚之所定也一一可考然则题名碑记之立监戒存焉亦不为无所益矣呜呼观者其亦有所感乎】赵烈女祠碑记【烈女姓赵氏懐庆之河内县人防时许聘同县儒学生王子聪之子锦未几子聪卒家贫锦甫数嵗鞠扵母张氏辛苦成立学为诗文往往有竒句可诵不幸锦死赵女方在室闻讣痛曰吾既聘王氏王氏即吾夫也夫死曷归乃往哭尽哀将殉死顾姑老在堂无他子侍养义不可弃去既殡乃留养姑破屋萧然不蔽风雨尺帛斗粟皆无宿储朝夕甘防取给女红旁人见闻者皆颦蹙不自得赵氏怡然也治十三年冬姑以夀终赵氏并启舅暨夫之殡返祖茔归自缢死邻里上其事于府将图奏请旌表歴数年未能得也长山徐公由工部尚书郎来守懐庆政教既修百废皆举有以赵氏事告者公戚然曰世有志行卓异而沈没如此者乎是吾责也力闻于朝请加旌表以风示四方制既可乃建祠扵郡治之东祀赵氏焉外又为石坊使人可望见以思也河内尹李侯賛襄甚力既落成请记于石以示乆逺乃叙其事而铭之辞曰古有贞妻亦有孝妇室家既宜乖离中路妻贞妇孝在礼则然世罕蹈之犹着简篇嗟嗟贞懿氷莹玉洁轩车来迟良人殒折拊膺呼天誓将同归睠睠顾懐姑老何依一室萧然孰甘孰防纂刺瘁艰不愠以喜姑以夀老百年而终累累新坟负土以封大事既襄溘然长逝同穴而藏不违初志见闻兴叹风节凛然贤守封章锡命自天锡命自天金书有耀翼然新祠奠彼衢道嗟尔士女孰无秉彛孰无秉彛胡不鉴思】崔铣汤隂县城碑记【正徳六年春蓟盗起陷城杀长吏薙民如草秋八月彰徳府通判郑公如阜奉台檄修汤隂县城而大之夫什立甲甲什立长使第稽劝号以四钲鸣则咸捄以度不鸣则筑越十有八日而成其围八百四十九丈其髙二丈有五尺其基濶三丈自基以上敛之短墙一千二百四十堵壕濶深均二丈也南北月城二城楼六铺二十四所又修弓矢炮置快手使习之十月初贼刘七果以贼众来攻城弗克南去攻胙城陷民半死焉贼党杨虎渡河赵鐩刘三连破西平新蔡十余城太史氏曰于乎自贼之起也郡县唯视城为存亡坚者全敝者陷无者殱嗟乎民之患矣哉】乔世宁顔鲁公祠碑记【顔鲁公守平原功太故祠祀平原当时义烈终蔡州也乃蔡人又祠祀焉而琅邪祠则又以文献故里也归徳旧无鲁公祠归徳祠则建自监察御史王公补君子曰礼有以义起者也始王公视事归徳也问郡中故实郡唐之宋州地有八闗斋防报徳记石幢云记盖顔鲁公譔书在故开元废寺中自防昌时诏毁而是记也以时禁严乃亦毁其半以应诏使而后刺史崔倬者复访其摹本补刻焉倬有善有不善故今有顔崔之辩云监察公既阅武归过废寺下观焉而叅政乔世宁佥事贾君枢郭君维清都指挥韩君玺从之见所谓石幢者柱形八面顶如覆釜顾材制特异而鲁公又词翰并佳斯亦可谓郡中三絶矣已乃读其记则宋州刺史徐向率属吏父老为河南节度使田神功建也神功救李铣觧宋州之围此其恩徳宋州者甚大故方其寝疾也而宋州将吏为作八闗斋防云公乃又顾叹曰八闗者乃佛氏戒规也而饭僧懴悔事不足传学士家何以称焉彼独重鲁公书也嗟乎鲁公以风节髙世乃后世徒以其有六书之遗意正所谓掇华弃实者也宜以废寺为鲁公祠以表风节且令郡中有以知鲁公也乃遂檄郡守南君逢吉将事而命世宁为记焉世宁徘徊石幢下而怆然悲焉曰斯非睢阳故地耶往禄山之叛也坚城守义者惟平原与睢阳耳当其时北招河朔南蔽江淮令唐不遂亡者独以平原睢阳故也今睢阳人论张许事无不愤惋泣下者彼独不并念鲁公耶故曰礼有以义起者乃世宁又览鲁公传见田神功者盖鲁公始招起焉是神功宋州之泽鲁公所遗也而郡祠独阙然湮灭不报何哉又见其遣使灵武谒帝鳯翔又独以忠谅经畧河北此固以身殉天下者也而希烈之难成仁取义千载髙焉统之功亚郭李节并张许所谓社稷臣者非耶即灵武鳯翔与河北诸郡皆可以忠贞报祀宁独归徳也顾归徳人独爱防石幢旧覆以亭亭北新作堂三楹以僧徒守之盖稍存八闗斋故事耳防将造佛像其中而监察公至即改设鲁公主令春秋祀焉乃议典则视诸张许而题其堂曰顔鲁公祠盖帑无费金民不知劳而表忠显义施于后世固激扬之风也今而后郡中知鲁公矣公尝为监察御史雪河陇寃狱已又使河东以风裁着而王公补以御史巡察其嘉尚若此此其中盖有合也】李濓许忠节祠碑记【正徳己夘之夏宁庶人宸濠肆逆维时巡抚江西都察院右副都御史余姚孙公燧江西按察司副使固始许公逵抗义不屈死之嘉靖初诏旌死事之臣燧赠礼部尚书赐諡忠烈逵赠都察院右副都御史再加礼部尚书赐諡忠节各廕一子为锦衣卫正千戸遣官祭并立祠于南昌又各祠于余姚固始以示褒崇嗣后浙江守臣又立孙祠于杭城都防之地以风其乡之人癸丑春三月巡抚河南都御史蒲圻谢公存儒巡按御史东牟浦公之浩谓抗既有孙祠而许祠未建于汴二公死事实同表扬之典不宜有异乃咨诸藩臬二司暨督学佥事以为然于是檄开封知府王君抚民择基于省城南闗亢爽之地创建忠节公祠鸠工市材为堂四楹中肖公像左右庑楹亦如之前设重门缭以周垣而龛几瓶炉之类罔弗为之备且属余纪其事扵丽牲之石未几二公以迁代去嗣后都御史衡水杨公宜莆田邹公守愚相继以巡抚至御史孝义霍公冀以巡按至复趣成之而祠乃完终其事者知府翁君时器同知何君镗也余惟忠义之在天下人心攸同风劝之典弗以域异是故南昌之祠公死节地也固始之祠公所生地也汴亦公之故乡又公应试赴官往来地也抑体魄虽归固始而魂气之无不之者安知不徘徊眷恋于斯地耶顾汴人有弗能尽知公死事之繇者余摭其概而书之公讳逵字汝登世为汝宁固始人幼负敏质风骨秀异为诸生治毛诗有名丁夘举河南乡试明年戊辰登进士第己巳授山东乐陵知县有恵政及民辛未剧贼刘七齐彦名起畿甸转掠而东攻焚郡邑杀长吏公有御冦之功贼不敢近乐陵台臣荐其才超拜山东按察司佥事兵备武定州公出竒制胜屡挫贼锋斩获无算丁丑擢江西按察司副使当是时濠招纳姚源华林诸贼纵刼江上攘其赀以厚赂权幸将图僭逆公言诸当事者曰宁藩馈遗贵近皆取给羣冦今莫若翦冦则财困财困则贿息贿息则交解交解则其恶自戢而吾志可行不然后难图也当事者难之其防竟不能用再逾年濠益横台諌交论其乆蓄异志形迹已露不可不问其罪诏遣亲重臣往谕且令之悛濠惶惧乃值六月十三日其生辰也自巡抚孙公以下咸具币入贺因大飨之明日诸官往谢濠飏言曰太后有防召我如何孙曰请出防以示濠素忌公威名又特问曰许副使如何公曰天无二日民无二王副使惟有赤心耳不知其他濠怒曰我不能杀汝耶公曰汝能杀我朝廷还能杀汝特先后间耳濠令人执公暨孙公以出公顾孙公曰我畴昔之言正谓有今日耳遂并遇害于恵民门外公时年三十六秋七月提督军务都御史余姚王公守仁克复省城擒濠于鄱阳湖中而豫章之人咸具缟素哭奠公如防父母呜呼向使公翦冦之防行则濠之财用诎矣弗腆厥贿结纳寖疎内搆靡通外谋斯寝其为江西生民之利何如也而策卒弗售谓之何哉忆昔乙亥之嵗余观政戸部适公以佥事满三载上计京师数会公于同乡燕饯之席则见公气貌端雅简重寡言论者皆予公为大受之器其后果以精忠大节表树于时岿然为国朝名臣可谓上不负天子下不负所学者矣公三子长曰玚受廕官锦衣次曰珫曰瑽俱美材子孙蕃且贤天佑善人如此哉余既述其事而复系之以迎送神辞二章俾歌扵飨祀之日以侑公辞曰旭日出兮扶桑俨旌斾兮飞扬抚长剑兮绣裳窈环佩兮璆锵神之来矣兹惟故乡陈蕙肴兮桂浆丰豆俎兮中堂絙瑶瑟兮吹参差巫缓舞兮祝进辞怀佳人兮我心悲云黯澹兮飘寒飔灵剡剡兮光陆离聊弭节兮慰我思右迎神○神去兮何之天门兮逶迤骖赤虬兮导螭云軿举兮予莫可追莫可追兮奈何悼往事兮涕滂沱天无二日兮不知其他正气塞兮八极蹈白刄兮靡惑国维奠兮臣凖植凛如生兮忠以直神所至兮敷徳恵我氓兮登黍稷右送神】谢江鲁山县城碑记【嘉靖戊申嵗予使南阳道出鲁山县见城頽甚今逾三载而修之成盖尹姚君卿为之云初姚君至县也履城池而观焉垣齾壕壅径窦穿凌污敝浸湿蓬草蔓蔓乃仰而叹曰城若此犹弗葺可忧已遂集父老士大夫而言曰民赖城以保障无城无县无县无民夫令者任保障之责也而不城是弃县弃民其咎奚归予将城厥城佥曰役众费饶且上官多疑故前令避之罔敢举姚君曰是为私废公为已病民也岂可哉吾茍不窃上之人疑窃弗忸也吾茍窃上之人不疑窃忸也但于心无忸虽役众费饶何害矧斯时中原烽燧日起虽名都巨雉咸以崇墉为亟况小邑耶城之犹惧其晩顾敢避嫌而弃之邪于是白之省台遂量工经费聚佣鸠材程期度撙劳节力乃兴畚杵登登四闻庶民云若欢踊而赴且靡蹙靡纡革仍适中利不侵下役不夺农监迹者颂覈实者褒是役也始于嘉靖辛亥三月迨十月而告成谢子曰姚其克令哉复隍之戒易阐其文勤墉之称书昭其义故春秋凡城必书之虽羙恶异迹褒贬殊指要之维时且义者为足嘉姚君动恊时义民用安辑诚美迹也予安得不嘉而书之哉】齐之鸾按察司题名碑记【国初厘革元制改诸路行中书省为承宣布政使司并设提刑按察司分职而治按察云者即近代采访亷访之异名有正肃澄清之寄非特刑焉而已也事虽不主钱谷而得纠问之凡学校军伍戎备屯田水利皆焉则政教罔不兼矣其在河南有按察使有副使佥事总有十三员自洪武至治间任者旧有题名记勒石仪门之左前副使杨君达夫以其嵗乆録阙更砻治欲新之而达夫迁去今按察使陈公即卿至之明嵗复考得其名氏按察使凡二十有六人副使佥事各五十四人即其石重刻焉旧记莫知作者而石本逸矣陈公属之鸾补其阙之鸾乃循今所勒踪迹其履歴邑里想望其风裁敛容而兴叹曰猗与彬彬哉此吾人所当尚论者昔赵文子执晋政与叔誉观乎九原文子曰死者如可作也吾谁与归于是歴数阳处父舅犯皆以为不足称而独仰徳于随武子焉古之君子耀当时信后世其难如此今兹诸公往矣石上之名将百世不可刋也皆尝司刑与政与教正肃澄清扵是地者其间行业彪炳懋欝不可刋扵百世若文子之信士防固不少矣然亦岂无表表如处父舅犯后人犹以为不足称者乎况又有睹其名而其人或未如前闻者乎名之留实之覈也是故后之视今亦犹今之视昔观者恶得而不惧且兴哉陈公以为然遂书之】徐中行建黄征君祠碑记【征君讳宪字叔度汝南正阳人也余少时读徴君传向往乆之守汝南下车访先贤遗迹及祠宇多湮灭不举喟然兴叹曰非有司过耶于是首葺郡治中漆雕氏及许何二公三祠次及属邑当祠征君而余适以被谪去道经正阳正阳令周君指某里谓余曰此黄叔度所产处也余愈益想见其人而不及祀矣盖低回留之不能去云及余还山数月周君以书属余曰黄征君祠成矣往睹府君之悒然于徴君也盖欲不日亟成之而犹惧宦迹靡恒或不迄于成也乃购得故叅政李君别宅遂修而祠焉为正堂三间门楼一座楼旁空舍七间增设两庑各三间而空舍嵗得货钱即以供簿正奉祀矣惟府君为记以示永乆焉余喜曰是不佞借以补过于征君者也又何敢辞余惟叔度没齿穷居闇沕蓬藋初未闻其有谈天雕龙之辩惊世絶俗之行俶傥竒伟之防也然士君子见之者靡不心醉神觧服膺诵义如荀季和二李之宗师也顾愿为弟子有足异者而诞节如叔鸾辄亦改容敛气惘然自失何耶郭林宗天下人伦服其度似亦难矣而陈仲举之不畏强御朝士鲜双乃亦自谓未如又何耶余尝上观七十子之徒智勇材辩之术甚具而顔回不违如愚至亡竒也然好学之称行藏之拟仲尼惟回是与焉虽子贡以下人人亦自以为不及也盖其仁心为质而退然不伐其所醖借者深逺矣名岂虚立士岂虚附哉语曰桃李不言下自成蹊殆谓此矣余又尝考论东汉诸贤鲜不以节义自励而露才矜誉卒蹈危机惟叔度韬光引晦卒能龙蠖于尘埃之表而醇风致至今使人销鄙吝而敦长厚范穆侯谓其及门孔氏其殆庶乎知言哉知言哉余嘉周君崇贤风士之意盖如此周君名绍稷宇象贤云南永昌人成都杨用脩之髙弟其经术治行已知名当世不具列云乃为铭铭曰维嵩降灵笃生叔度岐嶷夙成珪璋天赋清明在躬觧神悟曽是切磋动遵矩矱倬哉先觉乆矣生知靡幽弗贯靡奥弗窥甫在髫髾佥曰我师稽古坟索异世同规翘翘车乘公府交辟或拒或往行无辙迹其道犹龙其介如石遵养时晦被褐懐璧令问弥章羣贤毕至寂寂衡门方轨结驷待问如向靡不厌意譬彼饮河各满其器澄之靡清淆之靡浊以我汪汪销彼岳岳耆旧解頥贤豪折角如登春台熈熈相乐吁嗟东京节义是力名髙殃祸卒蹈荆棘扵维征君沈机先识鸿飞防防永谢毕弋周式商容王道聿兴曹舍盖公齐国以宁亦有魏侯只事段生况也令徳中和是经明明令尹髙山仰止树之表仪朂尔庶士是瞻是依自今伊始言勒贞珉用垂千祀】赵南星唐元紫芝先生祠碑记【夫人生者治乱之始也天地者人生之始也太古者天地之始也混成者太古之始也世长若太古之时则道存人长若未形之时则徳贞试语其象无思虑无设储不羡尧禹不悦仁义溷溷焉而至清墨墨焉而至明于于焉而至贞之人也之徳也形为赘生为暂大块为玩矧区区声色臭味簮绂田舍妾御之奉乎哉彼尚不知其可逺然此又其象也可以观精吾未见其人近代有紫芝先生焉先生貌不饰仪进不期显居不为家交不斥愚以仕为隠以身为寄以山水为娱世之人髙其行不知其非矫也乐其夷不知其所含也故就羁之盗可解而逰为约而不相诈帝者之崇欲以声伎自娱一位贱尚葈之小臣挂之不怒乃振其徳心此所谓入火不热入水不濡者邪假令先生遘淳曜之代作师九五凝神吐龢必能丰百谷而养万物即其觕者纯白介石之行亦足植表人伦章好漓俗遭时道防困于下位竟甘肥遯使不知者以为病于迂惜哉先生之墓在陆浑山下万歴间李于田氏为嵩县令于墓前建祠祀先生属记于赵子赵子曰古有称贞人者若先生者非乎其精不摇其神不挠此之道而乆视之术也乃有墓何吾闻黄帝鼎成龙迎去亦有墓盖示民终实解体云陆浑近嵩山固仙者窟宅第非其人不见于田天骨瑰竒文采神异非尘中物昔盖公见曹参言治道汉九州以宁于田之设虚室聚精禋就陆浑山先生平时所目佳胜殆有意乎殆有意乎余乃为歌祀先生因以招之其词曰君胡为兮山中纷草树兮葱茏灵妃俱兮鼓瑟与王乔兮相从骖旬始兮驾青螭吸沆瀣兮芋五芝伻鸾鹥兮通诚君不行兮劳思风浏浏兮白云举怅吾望兮继以雨兰房兮桂室荷之盖兮荃之壁姱情固兮无九门中悔遁兮何咫尺云霞兮蒸蒸芳草兮丛生望夫君兮不来聊逍遥兮采蝱】蔡毅中产麟碑记【今上修黄虞之业十有三年天地顺四时当万物服体而五谷昌股肱百司济济相让于时东西南北款塞賔服天子圣神光昭令徳衡紞纮綖而天下太和盖比之隆古矣豫土当天地之中汝光当豫上防带淮襟汝而人民才贤甲于两河癸未牛君奉命来令兹土越三年政善时和庶征维序有麟产于郊麕身蹄马尾牛而熛甲鳞森信如昌黎所谓麟者是时林木震动雷雨交作火光烛天观者如堵事闻于邑令君下簿王騐覆之王固世臣子能昌大其事奉而献之孔子庙廷徧騐诸卿大夫长老家遂告诸神而刳之囊以香草光灼灼动麟甲间乃瘗其骨于邑北三里许画图以传欲以闻之当道令君曰无足异毋以闻也亡何内臣有自河内还者以图进中防责部使诸臣无以闻者令君乃疏曰国家以民和年丰为瑞麟未足为异也于是部使以令君疏闻防大宗伯如令君疏元辅两台亦如宗伯疏上始曰俞知无足异姑以不常见者欲一见之取其鞁进诸皇太后徧视宫闱而留藏之内府方命下时令君十日捧麟覆以黄幕盛以云椟令君斋宿送之部使御史大夫亦斋宿送之宣武将军暨一王而下百千万人无不送之夷门之外凡十日抵京师所过驿传无不焚香送之吁麟之遇顾不竒哉彼其产于牛生于民家似细事已耳而昌闻于天子御搔其甲而拭其首藏于内府为世灵异史且载之薄海内外之属无不曰中国有圣人而麟生焉吁麟为国家增重也顾不大欤然天之仁爱人君也不特日月薄蚀水旱饥蝝螽螟已也凡事属异见而物无常有者皆有意哉今天子日与二三元老百辟卿士靡不和宁共成雍熈之化麟生而令君曰无足异元老诸臣曰无足异天子亦曰无足异上下兢业勤修不贵异物如此讵非大顺之实哉若以舆图无外异类咸賔八方款塞而曰顺之至也麟足兆矣则自三代而下鳯凰麒麟间亦有之彼不与我事我亦不与彼事此令君圣天子元老诸臣所谓无足异者也虽然传曰清明在躬志气如神天降时山川出云则斯麟也宁非我国家亿万年太平之征哉令君属不佞为之记而勒碑焉不按无能异其説而漫谈也令君讳应元闗中泾阳人少神异令光有异政则麟产于郊此又一征矣】马之骐瀛海张公垦田徳政碑记【尝攷有周开国以农事为王业根本将富庶于是乎兴礼义于是乎敦伍旅卒两于是乎寓要首重之故茨梁京坻之歌遍起郊圻乐乐利利之风蒸民永赖洵哉百代良法所以遵守勿替者乎挽近桑田无戴星之驾田畯虚劝课之职即巡方督屯使者嵗飞檄郡邑严覈实政期臻裕国足民之效无奈亲民者溺于积习率狃上人之求为故事安于窳惰又以履亩之务为烦劬第凭赫号申覆仅同道旁筑舍公私两困又何怪焉我泌侯张公具大学识为正经济厥莅泌也曽未及期百度聿新四民口碑啧啧有言语文字所未易敷宣者独其开垦荒田一事瘠已厚民劳已逸民人有所深惮而不肯为者乃其所不避风拮据而力致成功者乎泌僻处山陬地多壅沙积石不堪播种即所余平原旷野袯襫之夫于耜鲜资半为榛莽荆棘之区甚有田汚莱而租税犹存者嗟嗟小民叩阍天逺代控无人重以三方交讧额外加征十室九空流亡载道良亦苦矣公乃恻然动念曰民脂尽矣漏巵益极吾儒读节用爱人之书肩父母斯民之任倘或秦越视之宁独负吾君且负吾学食租衣税自便身图亦何顔居苍赤之上耶况地本生物养人君子小人咸利赖焉兹者国无积贮民乏盖藏则以有欲耕之民无佐耕之需耳特仿汉循吏龚渤海君卖剑贾牛卖刀买犊故事惟是减仪役却舆单骑遍歴林墟进父老子弟虚懐询咨详审地方利病指示保甲方畧蠧者剔利者兴随备查各乡荒芜旧载课额而抛弃者与夫实堪畚锸而曽未及开垦者共勘确得地三百余顷公曰地可耕矣若牛犋亡设耕耨无借犹石田也辄自行节俭捐俸百金照市值买孶牛百只各取里老甘结闗给开垦之民有田有牛则力耕不患无资矣一时编戸欢声雷动无不焚吁彼苍愿公立晋三台者自是而逢年乎则熈熈穰穰足追乐利之休风即非大有则计所收入亦足糊力耕者之口为于耜举趾之助焉况孳牛之利积十年可获千犊生生不息殆难穷诘此岂非利民之实政富国之鸿图乎总之公家视国子视民真儒实效其得于周人利本之意良深奚啻嫓美汉代循良已也公犹念官为传舍良法美政经歴嵗时未有不为猾胥奸民之所侵渔者即具文申呈抚按监司各存巻案嵗经查覆庶几一日百年无可磨灭公之为虑深矣蔑以加矣盖慈父之为子孙计也为之田园矣为之堂构矣而且明券约正界限以垂累叶不拔之策兹公之所以为泌民计不拔者又何殊慈父之惓惓于子弟者耶公之惠利洵不可无石以纪者谨因泌民之请为摭其实以道之若夫乆道之化掀揭大业行且名与天壤乆而泽流寰宇间矣今兹之政仅威鳯之一羽云公河间之景州人讳尔见号念东乙夘科乡进士】袁应泰广济河申详条款碑记【懐庆府河内县为兴水利定经制以垂永乆事照得本县前因地方嵗苦亢旱幸遇院司道府嘉恵穷民兴利明文不啻三令而五申之本县仰体至意申防详允开凿广济渠一道业已竣事告成矣但规画乆而易湮人情习而滋玩欲图永逺之利宜详经制之方二载以来熟观水势深维源是用不揆愚昧条列事宜如左伏详允勒之于石永为遵守等因申防本府详批据详具见訏谟逺虑宜勒诸贞石以埀永乆又防分守河北道右叅政蔡详批该县河广济恵民无穷据议条款悉如议行仍勒石以垂永乆又蒙分守河北道殷详批该县为地方图永利悉心计画无遗虑矣自宜勒石遵守又防管河道右叅政宋详批河工告成据议条件宜勒石以垂永乆不许官民诸色人等擅兴异议致毁成功又防河南布政司姚详批渠引水其利已不可胜言而又事制曲方条分缕晰如是诚不朽之伟绩也如议备勒之石以便永行又防总理河道工部右侍郎曽详批条议六款凿凿有裨河务俱如议行仍勒石以垂永乆又防巡按御史杨详批分守河北道查报本道随行本府覆查各款縁由申道覆查相同呈防本院详批覆议各款悉当准行缴防此批道劄付帖仰本县官吏照帖备奉劄付批详内事理即将款事宜一一查照施行等因防此案查先该本县申报渠縁由防本府署印推官赵详看得广济一渠本官慨然以导利为已任躬亲相视极力开凿取透石洞况所费出于本官节省公费及自己奬励等项银两于库藏毫无所支百姓时或有助之者亦不过沿河利水之民愿出急公非势以迫之较之张益州凿渠恵民殆犹不免怨讟者似过之矣好谋卒以成谋利民实以利国即令焦土变为沃壤一劳永逸千百年赖之功亦伟矣哉转呈分巡带管分守道佥事殷覆看得广济一渠知县袁应泰履其地相视原隰查有石岭可以穿洞因洞为闸启闭由我可免冲淤之患可资灌溉之利业经申请动支仓谷委官督理凿该县仍躬督调画今工告成虽所费银谷逾于原估之数然皆本官节省杂支公费并奬励柴薪等银殊于库藏毫无支费此渠一不惟懐民百世永利实在于斯而日前救荒之防莫过是矣转报河抚按三院巡按御史袁详批该县百世之利从此河内可称富矣会议优叙其管功効劳人役冠带门扁如议给赏缴防巡抚都御史曽详批中州水利最为吃祗縁有司秦越民瘼辄以弁髦弃之可慨也知县袁应泰志鋭先劳亲身调度凿山开洞因洞为闸部署规画一一中本院展阅图説益知良工心独苦矣且不费帑藏不扰里甲十阅月而工成可灌田五千顷余即济孟温武均利其利岂直河内百世赖之已哉仰道行令该县查动官银十二两先行优奬仍另叙具効劳各役如议分别准给冠带门扁以示奬劝余照行缴防总理河道工部尚书刘详批沁水清冽宜人夏秋水发又汹涌可畏知县袁应泰凿山渠引水灌田为覃懐兴百世之利可与郑国比羙准动河道银十两折充花币封送本官见本部院优礼之意县丞赵宗鼎唐时雍各奬励银三两公直甄周南等八名各赏银一两仍给冠带荣身马淳等十七名各赏银五钱仍给门扁示旌守巡两道督率有功另行叙録防此依防详遵行问今防前因合将后经制事宜勒之于石以便永乆遵守施行计一明河基以防侵占窃照本河自太行山凿洞引水经济源孟县河内温县武陟达于黄河延袤一百五十里濶八尺俱系除粮官地又价买济源民田减水河一道以防泛溢冲决之患长一里零九十尺濶四尺亦系移闗该县除粮永为官地如隣河居民侵种两岸湮没旧制以盗决堤防治罪本府覆议得广济河渠既系除粮官地惟利其无粮则人多埀涎覩今日之成功防异时之侵界意念深矣允宜勒诸贞石以永乆等因到道本道看得河渠既已成河岸当防挖决若不严禁恐无知小民侵种年深日乆混为民地今欲勒石明记其尺丈小民不得侵占诚永逺之计也一定渠堰以均利泽本河一渠共分二十四堰第一永益堰由官庄至休昌长三里第二永利堰第三常丰堰俱并入永益堰第四天富堰由许村长二里第五永福堰顺入利人河第六广福堰由许村庄入丰稔河归黄河一百二十里第七和丰堰由辛村髙村长五里第八广丰堰由东许村金冢至小营入黄河长一百二十里第九大丰堰由南寻西李家桥曲搆柿园土坯贾村至黄闷可减水入黄河长一百三十里第十大有堰由南寻北董至沙岗长三十里沙岗有郑府寄庄地七顷五十亩除本堰三分水一日第十一太平堰由武家作张家作至刘家庄长一十里第十二广有堰由七里桥故事马铺至古涧入沁河长二十五里第十三永济堰由防城祝策彭城尚香镇至苏东宏福堰长七十里尚香西砌栏水闸减水入沁河第十四广阜堰由南屯沙岗至辛王长一十里第十五新兴堰由里村冷家庄贾村至北正长一十八里第十六广隆堰由五王长二里第十七万盈堰由分水石七里屯卫村至彭城长三十里第十八长济堰由佳村珍珠庄髙照至耿家庄入涝河归黄河长六十九里第十九兴隆堰由郭村王里李家庄至北张长一十八里第二十兴福堰由彭城尚香镇至刘家庄长一十里第二十一安福堰由苏王南徐涧至南张长一十五里第二十二万亿堰由西冷至东周长一十里第二十三大济堰由北冷至杜家庄长八里第二十四永通堰由保封董宋赵庄至唐郭入黄河长四十里中间支渠之在各堰遍满原隰不妨随便导惟此二十四大堰较其逺近酌其盈缩民以称均平矣此中如强有力者擅开一堰计日分水即减别堰之利若系上流尤宜严禁盖势可拥之以自利而下地遂至涓滴不霑矣侵夺不均由于此本府覆议得河渠既利泽自广不有定数则豪强未免侵并据议较逺近酌盈缩计日分水周而复始诚公利杜争之长策也等因到道本道看得河渠既有二十四堰若不立为定规则不免有不均之据酌其逺近度其多寡计日分水诚均平之法杜争之谋也一泄余水以免泛溢窃照本河水势颇迅兼以秋雨骤集沟浍之水皆入于河不无囓堤之虑前于本河要害处所开减水河一道以泄之仍动本县节剰公费银建立石闸一座但水势疾于建瓴两岸易于冲塌宜用石砌两幇以垂永乆见有设立修理本河公田租谷毎年一百二十石动支一年以供其费庶石堤完固蓄泄备而水利益永矣本府覆议得泄水河渠建立石闸为计周矣惟是伏秋水涌岸堤易塌既有本河公田租谷相应勘明量支修筑如无冲决不得动支等因到道本道看得河水泛涨堤岸不可不周今议泄水去处捐公费以建石闸动公租砌石幇费一年之谷为乆逺之图诚深谋逺虑者也一设闸夫以便防守窃照本河洞口及减水河口与分水去处俱有设立石闸以时启闭惟闸夫是赖相应于石闸设二名减水河分水闸各一名毎名工食银七两二钱查有本县冗役吹手可裁二名青夫暨铺陈库夫可谷裁一名改给闸夫工食庶无加之扰而兴事用人两为便宜本府覆议得石洞减水各洞口石闸势必得人看守以司启闭既经该县查有吹手青夫铺陈库夫可裁即以前项工食给与闸夫相应准从等因到道本道看得河渠既设有闸闭必耑用人设立闸夫殊为允当应照所议一分水次以禁搀越窃照大旱之时民以水利为命乃强梁者肆为兼并而小民涓滴无望焉于是相率而告髙阜或疾视吞声莫敢谁何相应编定水分自下而上挨次引灌除大月侵河水一日各堰不得呈讨引灌外毎月以二十九日为率毎日百刻共计二千九百刻共夫四百六十二名毎名分全河水六刻二分七厘七毫自第二十四堰而上至第八堰共夫四百六十名半分全河水二十五日六时毎月两轮毎轮一十二日九时上轮自初一日子时起至十三日申时止下轮自十五日午时起至二十八日寅时止以十分计之万盈等十一堰四分二厘广有等二堰二分八厘太平等四堰三分为一号自第七堰而上至第一堰共夫五十五名半分全河水三日六时毎月两轮毎轮一日九时上轮自十三日酉时起至十五日巳时止下轮自二十八日夘时起至二十九日亥时止以十分计之天富等三堰四分四厘永益等三堰五分六厘为一号各堰通融照夫轮灌仍令二十四堰各建一闸一闸之中计百步总砌一隂洞引水入子渠灌田俱各用锁总管司之凢遇用水之时发钥开闸及隂洞依次放水搀越之不禁而自无矣如仍前恃强搀越计亩罚谷俱入广济仓同公田谷备修河之用本府覆议得利之所在人必争焉强凌弱众暴寡势必然也砌洞分水总管司钥挨次灌田用杜搀越违者罚谷如例良工心独苦于斯见矣相应准从等因到道本道看得开河原赖众工用水必需广济方为均平今议编定水分毎一堰建一闸毎百步砌一洞不许恃强搀越如有徇情违禁许不得水之人赴县禀官从公騐看连坐罚谷修河诚均利之良法也一栽树木以固堤岸窃照各处河堤多植栁树以其根株盘结可以固堤而障水也相应扵春初之时着令各隣本河居民徧栽栁树数年之后即可成林不惟堤岸坚固而林木不可胜用矣本府覆议得沿河树栁根可固堤材不可胜用一举而两利焉惟栽植必扵春首稽覆责在河官如有根株盘结其捍水障堤之功不细矣等因到道本道看得沿河植栁诚为固堤良法栁近水而易长堤因栁而益坚三五年后固可成林果能着实举行不惟有益于堤而材木不可胜用亦且有利于斯民也】广济河渠水利碑记【广济洞渠石闸一座两空毎空流水髙四尺濶五尺六寸闸北面寛三丈二尺髙三丈望水门二座东西角二座上栏杆十空闸板铁索滑车俱全闸丈看守石洞长二十一丈底濶二丈二尺髙一丈石洞二十三丈底濶一丈二尺深七丈九尺山神庙迤南土接入广济河身买济源县官庄里民盖汝器地五亩价银五两并两岸压占山坡地一十五亩俱该县除粮永不起科共地二十亩地名郭登闸修建丰稔河架桥一座隂洞四空毎空中髙五尺一寸濶四尺三寸两头各髙七尺五寸长二丈五尺许村开减水河一道长一里零九十丈濶四尺用价买济源县许村民段廷桧等地一十七亩二分三厘九毫共用价钱二十九千五十七文移闗该县除粮大河水闸一座两空减水闸一空北官路桥一座利仁河架桥一座闸夫工食用沈良贵地一十八亩价银一十八两闸夫耕种看守本闸纳粮租课准作工食大丰堰减水栏水闸一座两空毎空濶四尺四寸分水闸一空下髙二尺濶一尺八寸上阔四尺六寸减水置买本县利上四图九甲呉宗孝等中下地二千亩价银八两闸夫承粮耕种看守本闸永逺遵守太平堰夫十五名各处疏挑河工免调经年补修看守大河张村至分水石堤岸并千仓渠桥以防不虞西七里屯分水石处南河万盈等十一堰濶七尺三寸北河永济等四堰口寛五尺七寸底幇各长十一丈八尺深四尺五寸西官路大砖石桥一座两空南七里大砖石桥一座俱本县俸赎官银修建初凿太行山穿洞并修建太石闸架桥及减水河闸桥分水石等处委官公直甄陶南王尚智萧守祖侯应时赵汤赵九所张思聪张思周黄延夀李应光阎时化成齐李太运李应守段国玉李邦宁郝有义盖汝能马九叙张守志具防本县知县袁申请抚按河三院守巡河三道及本府倂河廰详允准给冠带扁牌奬赏外随又防申请管理河道右参政朱批据本县申陈情乞恩以励勤苦事本县看得广济洞之也幸赖本道主持于上加意劝相原委官公直王尚智等感激戮力褁粮从事有三年山上不告竣誓不旋踵者有面目黧黒指堕肤裂或感病力疾犹无懈志者有家有防变及水灾盗患义不及顾者有捐资以犒匠作争先成功者三年如一日众人如一心然后凿透石山洞建闸引水灌田波及五邑利被万家业蒙院道嘉具成功准给冠带仍奬赏有差矣夫有水赖之功者宜食永赖之报各役所有利地委应各免夫役一名子孙同众永逺用水如本身地名不足夫一名者免尽本身不得冒免他人各给帖文永逺遵守庶激劝有道而人心益励等因具申照详防批如议防此拟合给帖帖仰本役照帖事理如遇本河起夫兴工之日即照后地亩数免其本身利夫一名子孙同众用水永逺如本身利地短少不足夫一名者止免尽本身不许冒免他人永逺遵守第一永益堰第二永利堰第三常丰堰俱顺入第一堰共夫三十一名半老人盖汝能第四广丰堰顺入丰稔河第五永福堰顺入利仁河第六天福堰夫二名第七广福堰夫十四名老人李士楚第九大丰堰减水夫十二名半又新兴堰夫十八名顺入一堰共夫八十名半老人卢三顾第十大有堰夫四十六名老人王行外郑府三分水一日第十一太平堰夫十五名老人汤文清第十二广有堰夫十一名半外公田二名老人周天琴第十三永济上中下三堰夫一百二名老人朱冠张炯王九星第十四广阜堰夫八名老人辛光贤第十五新兴堰夫十九名丰顺入大丰堰夫十八名止存夫一名半老人李进禄第十六广隆堰夫四名半第十七万盈堰夫四十三名老人王应举第十八常济堰夫十五名半老人刘夏正第十九兴隆堰夫九名半老人严光明第二十兴福堰夫十四名老人刘夀增第二十一宏福堰夫二十七名半老人梁谷完第二十二万亿堰夫八名半老人梁诵第二十三大济堰夫十名第二十四永通堰夫七名老人李尚悟广济洞自洞至河内县地方至分水石河长八千二百步大丰堰减水河河内县长四十五里温县七十五里投入黄河水济堰北河投入宏福堰长一万五千四十步尚香西减水河长五百四十步投入沁河广有堰投入沁河长六千一百五十步万盈等堰南河河内县长一千一十七步温县河长一千二百步武陟县河长一万二千八十步投入黄河河内县顶济源县界利上三图八甲嵗字一号中心区头狄虎内除广济河身濶六步利上四图五甲闰字一号中心杨希泉西北角撅头史应禄内除广济河身阔六步寛平五图八甲日字一号中心杜臣内除广济河身濶六步寛平五图八甲东北角撅头杨宗礼内除广济河身濶六步崇上六图十甲温金字五回四号中心司道内除广济河身濶五步四尺四寸崇上六图十甲东南角撅头李住内除广济河身濶八步崇上六图二甲西南角撅头梁田内除广济河身濶八步崇上二图十甲西北角撅头王魁内除广济河身濶八步温水字四回六号刷遍中心马守安东北角撅头魏崇汤内除广济河身濶六步崇下五图三甲温水字一迥六号中心崔敖东北角撅头魏来李思聪内除广济河七里南堰河身濶四步温县太平乡四图八甲天字一号十四区中心赵来朝内除广济河身濶六步武陟县天字十五号第十二区外刷边九区区头秦汉西北角撅头张朋内除河身地二十二亩五厘四毫】孙丕扬阌乡县城碑记【今阌乡鼎城称要害者非为唇齿潼闗地哉顾洪河汪洋时汹汹肩背间城屡复隍司筑凿者因创隄为防城计亦万全矣狂澜嵗啮水一至城隄两决版筑莫息也闾阎人甚患苦之郑大夫日从大河之濵俯鼎湖之野喟然而叹大夫之叹盖叹城也父老曰君子何叹大夫曰与若醵金畆趋城隄工岂若址石悠乆为障蔽便父老曰患不胜其财者也大夫曰吾与损下以劳民力吾宁损上以寛民财父老曰患不速其工也大夫于是度城隄度俸度锾经营于城右之西土两宪三使二郡守靡不是大夫议时万歴戊子秋季乃石城基乃石隄基髙数仭延袤各百步而遥以当淜湃之冲又危楼于城上雉以砖巡以铺肖神禹以庙貌一切御灾捍患靡不殚厥心力己丑冬完缮父老徳大夫问记于予予闻曰维阌城系潼津咽喉维潼系宇内阨塞阌城不固斯潼之左辅孤阌堤不石斯城之右臂倾故城隄两工者非利害一阌受也大夫悯阌陷溺石阌城隄为阌人树保厘之猷以永有利于阌人此循良上绩也上方西顾关隘坚此隄以保障阌城固此城以金汤潼津大夫之功独阌也乎哉若夫民不告劳财不加赋则自有阌人口碑数矣大夫名民悦房山人京闗进士其分督率事诸与劳者胥载碑隂中】张应化共济庄碑记【共济庄者西蜀黄公所创为给孤地也公藩臬汝南先后赢三嵗所覈殿最诘兵戎惩虣豪絶探九简进修良平达罢穷度贞宪逺吏畏民怀汝淮千里徳恵孔昭两河南北驿其声而吟之乃公仁民心无穷也自午未以来淫潦为沴囷簏空矣重以辛丑河决汴亳之间雉堞几没苍赤其鱼环汝列城积雨为滙柏举平衍无重山深谷蓄泄甚艰被菑称最云公减驺从冒霜霰骑而履菑地条上救荒善防蠲租餔饿招抚复业民获更生矣公曰未也国税未可数蠲翳桑未可长餔吾兹得本利焉天子嘉恵元元先孤独毎郡若邑计日授粮计口授室法未始不甚善也顾赋粟有定额而嗷嗷待餔者不可以数限欲民之不转徙而捐瘠难已于是捐俸资俸不足而益以赎锾盖汝属十有四毎属五十金各付长吏市善地葺庐舍嵗收租入以佐令甲所不及知西平县事张应化仰奉徳意惟谨复益以下吏俸薪于邑南四里许耿家墩得地二百一十四亩有竒又稍折而东扵三里湾得地八十五亩有竒更筑室三十楹一以居贫者一以贮租入典守择人出纳有稽从此柏举嵗有丰防而孤无丰防直与古恵鲜嫓羙若汉之存问长老唐赐髙年酒面宋置义仓给货且拜下风不第吾属下吏钦承恐后即后之吏兹土者睹此懿举必慨然叹穆然思踵芳躅而式廓之田庐日益以増全活日益以众公之徳泽又可以涯涘乎哉不寕惟是公不乆登枢握轴以福汝南者福天下寰防蒸黎咸受公衣被粒食之赐公之功社稷功生灵者抑又伟矣应化故不辞拙劣而敬为之记公讳炜四川南充人壬辰进士】靳扵中新河碑记【临颍之水曰颍曰褚皆潩也三源竒发湮不可迹而潩实出大隗东南经长葛入许又东入颍颍之北则艾城石梁二河且錞且疏艾城石梁溢悉走防人湖地而颍北为河伯都矣金伏火流方皁之畴説兑而夺于习坎百室开只半菽蔑如又沮洳所蓄猝难钱鏄殍而瘠沟窜而逋赋乆假而增他戸口此羸者颍皆不可以恒繄潩何知然絜以大浸之稽不当一洫是不烦庚辰童律而歴政泄沓鱼沼塍释负掉臂鲜以浮于天时岂其恬不恻嗟亦胥力新之以重颍顿髙密张侯履封之始有忾其中会毖初政无动为大迨百为克开而徐奠厥丽焉士民徯志乃问诸潩不循轨而横啮之繇轻骑沿阅往复数四百里之程宵征晓归爰集耆众盱衡告语潩□予毒也已夫禹乘四载而急二距何颍于潩上承下距犹他水也注骤泄缓载窿其中襄而沛漫则湖不足以容其亟事畚锸阙河还子稼若官于是上接许源下距鄢境深七尺广四丈二尺长四十里有竒昔所称防人湖者不钟而径矣盖钟不足茹必吐径惟主递故通也是役也侯蠲禄金数十緍廪谷百余石工以地率饩以工率尺寸锱铢无爽厥度至子来输助驩呼有徒十日遂告竣事河流汤汤而鄢而泗而淮以觐百谷王浩漾哉颍防徳降干止宁矣曽为时几何惟时魃虐鸿嗸青阳更剧侯乃活数千指饶捷得一河胥力敏钜如从枕席过师神君圣令曷不千古颍耆义滕复性等以余向视学齐鲁知侯最深胫尉乞为石言用眎来者余惟昔西门豹凿邺十二渠曰百嵗后父老子弟思我后汉长吏以桥絶驰道欲合二渠一桥父老争贤君法式不可改也颍百嵗后河安往而不有侯则来者谁得参以意不奉为程且令程在兴革钧誉之兴多不问害则兴复贵革了责之革多不中规则革不绾兴故知利害相倚兴革相成庶几财与力两寛名与实全举斯塞心裕猷抚近所以举逺而非猎虚造大之可几也语云五害之属水最为大五害已除人乃可治夫侯亦姑试牛刀之锷于河耳耆义复缕悉侯政如袯襫章缝市里墟井无耄孺不闗胷无细大不研虑谛以精详行以博大颍食其福而歌舞之岂第饮河余为避席不佞既借九里之润已然君子遇大水必观则尼父谓水似徳卑下循理似义浩浩乎无屈尽之期似道流行赴百仭蹊不惧似勇至量必平之似法盛不求概似止绰约防达似察发源必东似志以出以入万物就以化洁似善化之数徳者非侯出身加民而谁水似之矣左右逢源濬导如志固其所也耆义搏颡公言乃曙侯衷侯名福臻万歴癸丑进士将以循吏髙等入交防之班也官师更老与河绩者识之碑隂】张民表官渡桥碑记【爰夫淹水弓声集鱼鳞为雁齿清流垒势创石鼈以木函况乎天上牵牛夜向雕陵问賛人间司马时从蜀道题书填灵鹊之参差谁能托足驾长虹之偃蹇不可容车波滙通川浮轻舟于魍魉浪飞渤海借砥柱于鼋鼍然而绮阁连云岂取材于一木锦袍灿日宁结组于寸丝穷一力于不赀空嗟莫办聚十方于无量属有成劳兹者桥梁即古官渡水也望极浦兮雁鹜飞嗟积砂兮狐兔走元甲巳随寒日尽草野萧萧彩船犹向淡烟来云天漠漠凄惨腾平丘之猎骑泬防隠曲溆之渔人崩岸横流行旅戒飘飖之患回舟演浪居人兴沈没之悲繄将鞭石于秦皇走嶙峋而驱汗漫岂徒为楫于殷相突吹涝以偃髙涛虽无陨宋之石借神休于星宿亦有来周之庆启灵号于子趋敝邑明府北海傅公扩仁度于纳沟欲左提而右挈轸生灵而拯溺肆辍木与低枝徳遡淳源动帝天于浣衣之石名通广路化王孙以只树之林是以毛宰官墀田宰官首鳯等行不舍之檀元津鼓枻姜居士有汜蔡居士大训等唱亡机之防縁水池兴国寺僧官宗副既惜逝川犹思彼岸不向毘邪自黙惟期檀越羣施是以髙谢四流宏披八正三千世界曽未足以当微尘二分珠璎尚堪持以奉寳塔皆能不贪不吝是造是经俨鼇足之承山像鹏毛之海芳名永振大徳不刋工始于崇祯元年正月甲子讫于明年四月辛丑费金钱千二百缗词曰爰古溴梁跨有雒津赤阑朱雀造晋超秦维兹清水厥流泯泯北渡奥区厉揭病民袯襫为劳惧其胥沦我侯戾止裁石鼎新凡我耆秀众乡缙绅秉侯之徳以莫不新子来日成功与时臻口碑不倾聴之伊人敷演无穷永勒贞珉是嵗秋八月戊辰立石】
