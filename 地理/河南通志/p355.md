<!-- { "loadSidebar": true } -->
　　祁伯裕滑县人原名光宗因避庙号以字行万厯时进士授工部调礼部歴三道皆以边功著绩廵抚甘肃三年以功加兵部侍郎乙卯召入未几转三边总制叙功加宫保尚书旋告归卒諡敏惠刘易从字右川汲县人嘉靖乙丑进士知威县调遵化俱有治绩性俭民称为刘青菜歴户部郎中知兖州武昌府刑清政简能决疑狱民有刘明月之谣陞布政万厯中廵抚山东卒于官其自賛有云蓟曰青菜鄂曰明月两地民谣一生宦业曹蕴清字秋霖辉县人崇祯辛未进士有文名歴翰林编修卒
　　皇清李发藻延津人明崇祯癸未进士
　　国朝顺治元年授渭南令时流防未殄渭南孤悬防垒中发藻设方畧捍御城以得全擢兵部职方司主事厯陞陜西西凉道所至有声寻乞终养归歳饥乡人流亡发藻竭赀赈济计口授食不足则继以典鬻全活无算康熈四十八年祀乡贤
　　刘尚信字还朴濬县人明万厯丙辰进士为人重厚少文由徽郡守厯官通政司叅议适当故明末造备受艰难弟尚志子文伟文显俱以身殉尚信属有天幸万死一生
　　国初征求耆旧晋秩通政使献纳惟允朝论重之顺治
　　十三年卒
　　谕赐祭有勅文碑记祀乡贤
　　李实秀字范林汲县人顺治丙戌进士授中书舍人厯陞江西湖东道湖属永丰铅山玉山等处盗贼盘踞实秀招抚贼首散其党羽四境获安后迁江南鳯宿道海防猖獗民心实秀统兵恢复防党悉平官至广西鬰林道卒康熈四十三年祀乡贤
　　刘达字未斋濬县人明崇祯丁丑进士
　　本朝初任南郑令擢监察御史廵视京通二仓河东盐政所在剔厘奸寻掌京畿道转山东东昌道副使创均徭法东省称便官至兵部左侍郎予告归里卒康熈十六年祀乡贤
　　马大士濬县人少失恃事继母孝养倍笃顺治戊戌成进士授翰林院庶吉士改监察御史条陈时政请严加处分热审减等及停追俸禄严禁私贩硝黄等疏悉被
　　嘉纳巡视两淮盐政任满补京畿道寻补河南道丁忧归立义塾训迪后学成就甚众康熈十五年祀乡贤陈起元字征起汲县人康熈已酉举人任沈邱县教谕勤考课严学规士风丕变后陞邵阳令邵猺峝杂处民罔知礼义起元宣讲
　　圣谕刋布条约顽愚顿革又设学田延名师以教俊秀听讼明慎民无寃狱康熈四十五年祀乡贤任文华字聨璧新乡人明崇祯壬午举人闯防僣据西安伪令魏鹍鹏廹之仕文华弃家逃避
　　国初中丙戌进士授广信府推官亷直自持属吏有餽磁器者发之得白金却还之九仙山贼杨文据险为乱廵抚提兵进勦文华设法转运军需无缺诸将获贼中妇女悉令放还事平叙功最以子璿贵赠中宪大夫康熈三十三年祀乡贤
　　杨毓兰字伯馨新乡人文秀子顺治丙戌进士授江宁府推官听讼明决郡无寃民举卓异擢工部都水司主事税龙江督河张秋陞刑部郎中戊申特举贤能以御史廵按两浙盐漕随时制宜上下咸裕事竣衡文东省人称亷明值滇黔叛逆以荐从戎补衡永郴叅议蜀楚荡平复以博学内召中道患病乞归康熈三十九年祀乡贤
　　刘源深字昆麓滑县人顺治乙酉举人任镇江府推官后补临江府推官性好施每歳终捐米麦各五十石散给穷民疾病则施药调治设义塾初任镇江时海氛初靖郡有大狱源深剖决如流案无留牍江流湍急商船多覆制度生船以拯溺者任临江俗生女多不举源深出示严禁旧俗以革临属新淦多逃戸积逋累万源深摄邑篆招徕流亡给种开垦积逋一清祀乡贤
　　刘源濬字导九滑县人顺治丙戌进士初任太和令力锄豪强良民安枕补济阳令济阳田多荒芜源濬相度地势引济水以资灌溉至今民享其利迁部曹擢监察御史疏陈利多被
　　嘉纳官至饶南九江道叅议祀乡贤
　　刘源湛字石友新乡人顺治丁亥进士授湖广大冶令莅任四月江西金镇兵哗顽民闻风反侧源湛设法殱其魁余悉就抚报最迁巩昌府同知分守凉州逆作难源湛招义勇成卒伍卒殄平之歴陞礼部郎中时父罹宼祸源湛志图复仇泣血三年遂成痞疾服阕补山东武徳道兼摄臬案牍山积虽抱病犹日夜检阅呕血卒康熈五年祀乡贤
　　张施大濬县人顺治乙未进士授山隂令丁母艰再补柳城令柳邑猺獞杂处互相仇杀施大集村老谕以国法顽俗顿革后补平定州牧平定山多地少民贫不能耕施大给牛种劝开垦缓催科民复业者数千戸陞济南府同知以疾归康熈六十年祀乡贤
　　纪谟字伯禹本辽东开原衞人入籍辉县以父国相殉节廕授光禄寺署丞母殁庐墓三年服阕补顺天府经歴调垣曲县知县垣居万山中有李日贵等窃据太行所在剽掠谟操练乡勇擒获贼首四境悉平后迁大名府同知陞保定府知府寛猛适宜旗民莫不畏服康熈四十六年祀乡贤孙望雅辉县人父竒逢本直容城人慕苏门山泉石竒胜遂移家焉望雅幼终日端坐步趋不茍及长能世其家学安贫乐道终身以舌耕为业所得馆谷悉以奉二亲妻子衣粗食粝弗一顾以子洤贵赠征仕郎内阁中书舍人康熈四十九年祀乡贤
　　高遐昌淇县人康熈丙辰进士事继祖母继母俱以孝称授东莞令莞民健讼号称难治遐昌下车绳以法豪猾望风知警调茂名令革除陋规谳狱明决擢刑部主事歴陞兵科给事中管理街道疏陈免粮兼及租户煮赈展限三月至今永为定例康熈五十五年祀乡贤
　　傅甡濬县人康熈丙辰武进士初授腾骧衞守备以裁缺改补镇海衞守备镇海军户刁顽甡恩威竝济上官称其能以年老乞归家居好义乐施闾党间有贫不能婚姻丧塟者輙出赀周济更置舟梁以便行人乡人徳之康熈六十一年祀乡贤畅泰兆字子交新乡人策子康熈已未进士初任祁门令祁俗刁悍土豪胥蠧紏结为民害泰兆悉绳以法无敢犯者邑中陋规悉行禁革再任稷山稷邑旧多杂甫至即请革除勒石永禁前令有寃抑者悉为平反亷明之颂两邑同符官至工科给事中以病乞归卒于家康熈五十三年祀乡贤郭遇熈字骏臣新乡人士栋子康熈己未进士兄弟同居四十余年迨析防尽让田宅于诸兄弟谒选授广东从化令时邑遭水患遇熈兼程之任至则亟请发仓赈济全活不下数万人莅任五载修学宫建仓厫禁杂絶陋规后擢刑部主事卒于官康熈四十一年祀乡贤
　　任璿字政七新乡人文华子康熈已未进士授翰林院庶吉士散舘改戸部主事清浮冐权会计歴陞刑部郎中出守登州甫下车见学宫頺圮祭器乐器不备悉捐俸修之时辽左告饥
　　上命以登州仓谷四万石海运至三岔河平粜赈济东海小舟约千余艘船戸闻风逃避牧令束手无策璿言于上官请舂米二万石运徃可省脚价之半上官报可未数月悉起运上下利之康熈五十三年祀乡贤
　　懐庆府
　　汉蔡义温人以明经给事大将军幕府家贫常步行门下好事者相合为义买犊车令乘之数歳迁补覆盎城门候乆之诏求能为韩诗者擢光禄大夫
　　给事中进授昭帝数歳拜为少府迁御史大夫代杨敞为丞相封阳平侯卒諡节侯
　　张禹字子文轵人明习经学初为博士元帝朝授太子论语成帝即位尊礼师傅与郑寛中说书金华殿累迁光禄大夫代王商为丞相封安昌侯以特进为天子师卒諡节侯子四长宏嗣侯官至太常三子皆为校尉散骑诸曹
　　郭解字翁伯轵人少时喜为侠不快意所杀甚众及年长折节为恭俭以徳报怨厚施而薄望振人之急不矜其功后徙入关关中贤豪知与不知闻其声争交驩解解任侠行权以睚眦杀人卒族诛傅喜字稚游温人哀帝祖母定陶傅太后从父弟少好学问有志行哀帝立为太子成帝选喜为太子庻子及哀帝即位以喜为衞尉迁右将军累官大司马封高武侯太后求称尊号喜与孔光师丹共持正议忤太后罢就国时丁傅二氏咸骄奢独喜恭俭守节以寿终諡贞侯
　　蔡茂字子礼河内人哀平间以儒学显征试博士对策陈灾异以高第擢拜议郎迁侍中遇王莾居摄以病免光武初复拜议郎再迁广汉太守有政绩建武二十年代戴涉为司徒清俭匪懈后三年卒于位赐东园梓棺赙赠甚厚
　　李章字第公河内人五世二千石章习严氏春秋经明教授歴州郡吏光武为大司马平定河北召章置东曹属数从征伐光武即位拜阳平令大姓赵纲于县界起坞壁缮甲兵所在为害章至乃设飨会延纲纲带文剑被羽衣从士百余人章与对饮有顷手剑斩纲伏兵亦悉杀其从者因驰诣坞壁掩击破之吏人遂安累迁侍御史出为琅琊太守又斩安丘大姓夏长思等得牛马五百余以状闻帝悉以所得班劳吏士后坐事免
　　衞飒字子产修武人家贫好学问随师无粮常佣以自给建武初除侍御史迁桂阳太守郡与交州接境颇染其俗不知礼则飒修庠序之教设婚姻之礼期年邦俗从化吏民颂之
　　张导字景明修武人建武中为钜鹿太守漳水泛滥导疏濬得宜民用嘉頼勒石纪功曰漳河神坛碑
　　司马防字建公温人性质直公方虽闲居晏处威仪不忒雅好汉书名臣列传所讽诵者数十万言少仕州郡歴官洛阳令京兆尹以年老转拜骑都尉养志闾巷闭门自守诸子虽已冠成人不命坐不敢坐不问不敢言父子之间肃如也建安二十年卒
　　赵承河内人梁冀收太尉李固下狱承等数十人腰鈇锧伏阙诉太后诏赦固出狱京师市里皆踊跃呼万歳
　　王奂字子昌河内人明五经负笈从业尝赁灌园耻交势利歴官汉阳太守征拜议郎
　　司马直河内人灵帝时除官皆责助军修宫钱直除钜鹿太守以有清名减责三百万直慨然曰为民父母而脧膏以求称吾不忍也遂自杀时暂停修宫钱
　　韩浩字元嗣河内人县近山薮多防浩聚徒众为县藩衞太守王匡以为从事将兵拒董卓于盟津时浩舅杜阳为河隂令卓执之使招浩浩不从袁术壮之以为骑都尉夏侯惇闻其名请与相见大竒之使从征伐时大议捐益浩以为当急屯田曹操善之又破柳城改其官为中防军从征张鲁鲁降议者以浩智畧足以绥边操曰吾安可以无防军乃与俱还其见亲任如此及卒操愍惜之张范字公仪修武人恬静乐道淡于荣利袁术备礼招请范称疾不徃子陵及弟承子戬为山东贼所得范直诣贼请二子贼以陵还范范谢曰人情虽爱其子然吾怜戬之小请以陵易之贼义其言悉以还之曹操自荆州还范见于陈以为议郎叅丞相军事甚相敬重弟承亦知名歴仕至赵郡太守
　　司马郎字伯逹温人防子年十二试经为童子郎监试者以其身体壮大疑郎匿年郎曰损年以求进非志士所为也监试者异之年二十二曹操辟为司空掾属除成臯令以病去复为堂阳长为治务寛惠不行鞭扑而民不犯入为丞相主簿建安中仕至兖州刺史
　　常林字伯槐温人年七歳有父党造门问伯先在否因责林不拜林曰临子字父何拜之有长益知名累官平原太守入魏拜少府封洛阳亭侯明帝即位进封高阳乡侯司马懿以林乡邑耆徳每为之拜或谓林曰司马公贵重君宜止之林曰彼自欲敦长幼之序为后生之法贵非吾之所畏拜非吾之所制也言者踧踖而退时论以林节操清峻欲致之公辅林遂称疾卒赠骠骑将军諡贞侯
　　晋孙铄字臣邺河内人少为县吏太守吴奋荐于大司马石苞辟为掾将应命会台巳密遣轻车袭苞时汝隂王镇许以乡里之情私告铄曰无与祸铄既出即驰诣寿春为苞画计苞頼以获免迁尚书郎在职驳议十有余事为当时所称
