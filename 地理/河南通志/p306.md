<!-- { "loadSidebar": true } -->
　　汝宁府
　　平舆故城【在府城东汝水南春秋沈子国地汉置县属汝南郡后废隋复置王世充置舆州唐废州元省入汝阳】宜春城【在府城西南汉旧县属汝南郡晋改曰北宜春王连瑛诗汝水戎戎去不回水边楼阁起黄埃当年歌舞销沉尽日暮惟闻画角哀】安城故城【在府城东南汝水北汉旧县属汝南郡东汉省入汝阳唐刘禹锡诗汝南晨鸡喔喔鸣城头鼓角音和平路旁老人忆旧事相与感激皆泪零老人收涙前致词官军入城人不知忽惊元和十二载重见天寳太平时】富波故城【在府城界汉旧县属汝南郡王霸封富波侯即此】阳城故城【在府城界汉置县属汝南郡东汉省入汝阳】故蔡城【在上蔡县城西南即周蔡仲之地傅汝砺诗上蔡城头黄叶多闻鸡看剑起长歌徒怜丞相东门犬犹忆将军半夜鵞树底衣裳沾雾雨马前灯火动星河凉风满路吹行铎那似金门听玉珂】晋王城【在上蔡县东九十里俗称晋王李存朂屯戍处】栎城【在新蔡县故城西北半沦于水齐建武三年魏宼司州栎城戍主魏僧珉拒破之】四望城【在新蔡县城东二十五里相传项羽屯兵处今有寺】道城【在确山县城北二十里即春秋时道国城】朗陵故城【在确山县城西南三十五里汉置县晋封何曽为朗陵公即此】鲖阳城【在新蔡县城东北鲖水阳后汉永平元年封隂庆为鲖阳侯今凤阳府】临淮城【在正阳县城南八十里朱家店即其故址】固城【在正阳县城东北七十里汉建属汝南郡】建安城【在正阳县城南五十里始建莫考遗址尚存】冶炉城【在西平县城西七十五里棠谿旁晋置铁官于此址犹存】西平故城【在西平县北四十五里师灵镇西汉旧县治】呉房城【在遂平县春秋时为房子国楚有其地呉王阖闾弟夫槩奔楚封于此故曰呉房汉置呉房县唐以呉元济叛改曰遂平】斗城【在遂平县城西北四十里】武城【在信阳州城东北二十五里昔呉楚之争有武城黒谓令尹子常城殆武城黒之所治吕履恒诗南邦文献地懐古发深思扬水征人怨崧高赠别诗风霜兼嵗改山水与情移城郭松云里重来路不岐】莽母城【在信阳州城北汉置南阳郡有蔡阳县注云莽之母功显君邑】安昌城【在信阳州城西七十里汉置县属南阳郡张禹封安昌侯即此】曹城【在信阳州城南三十五里魏将军曹景宗屯兵凿岘口时所筑今名曹店】淮源城【在信阳州城西北六十五里北齐置慕化县及淮安郡隋郡废改县曰淮源】乌叠城【在信阳州城北六十五里十道四畨志申州有此城】高安城【在罗山县城西南一百里北齐县隋初废】古蔡国【在汝阳上蔡二县界相传古蔡国】废南罗州【在信阳州城南一十里本汉鄳县地梁置属汝南郡隋省唐置南罗州寻废】真阳废县【在府城南八十里本汉慎阳县东魏置义阳郡北齐省入保城县隋废保城置正丘县后改曰真阳唐改曰淮阳寻复旧元省入息州】汝南废县【在府城西北唐贞元中割汝阳置县在汝水南元和中省入汝阳元傅汝砺诗驿骑如云远自天眼中陈蔡郁相连高城映日飞黄雾乱木含风舞翠烟汝水近通城北路确山远带郡西田经过莫怪频回首无限秋懐揽辔前】钟武废县【在信阳州城西南汉置属江夏郡臧宫狥钟武竹里皆下之即此晋省】钟山废县【在信阳州城东南一十八里本汉鄳县地属江夏郡北齐置齐安县及郡隋改曰钟山县宋省入信阳】月旦里【在府治前街东汉许靖许劭兄弟所居故名二龙乡月旦里】悬瓠楼【在府城上后汉平南王肃起高堞于小城建层楼于隅阿下际水湄殊为佳观宋更汝南楼】緑波楼【在新蔡县洪河北岸王敬美为张助甫题胡峻徳诗鲖水西来绕县城层楼遂以緑波名桃花马骤穿珠箔莲叶舟移倒玉故态每从谈笑发新诗应与画图争香山洛社知何似想见风流万古情】望河楼【在上蔡县古西城上有高台城外汝水故道】玩花楼【在上蔡县古北城上有高台俗传蔡侯玩花处】白云楼【在信阳州旧州治子城东北宋建】御书楼【在罗山县学明景泰四年建藏御书】幽兰轩【在府治内一名幽兰阁金哀宗自归徳奔汝宁以府治为行宫宋端平初襄阳帅孟珙攻城急哀宗自尽于此】桃台【在府城东六十里】然身台【在府城东射桥保汉平舆令张熹然身祷雨处详见祠祀】待月台【在府城西南隅西湖上宋孔武仲诗有百尺湖台蘸春緑之句】鸡黍台【在府城北三十里汉范巨卿张元伯千里期信处金镇诗慿轼高贤里登台重友生片言轻远道一梦信交情野黍无人设荒鸡犹自鸣寥寥千载后此义竟谁明】厄台【在上蔡县陈蔡之间即孔子絶粮处】光武台【在上蔡县东北张乡保世传光武所筑】高皇台【有二一在确山县城东南一在上蔡县城东北世传汉高祖筑】八卦台【在上蔡县城东三十八里有蓍草生焉旁有白庙】蓍草台【在上蔡县城东三十里】铁邱台【在新蔡县城西南五十里有光武庙】看花台【在确山县城东今为武安王庙】雀台【在遂平县城西北四十里斗城隅】申伯台【在信阳州城东北隅世传申伯所筑】伐鼓台【在信阳州城北长台乡左传昭公四年楚子与诸侯淮夷伐鼓防于申即此罗山县亦有此台】钓鱼台【在罗山县城西北世传孟嘉垂钓于此明何景明诗嵗暮荒台上孤高望不穷乱山浮落日远水抱寒空野鹭时亲客江鸿晚避风终朝谢城市来此倅渔翁】妆台【在西平县城东南一十里】见山亭【在府治前牙城上】倚江亭【在府治东南城上】临波亭【在府治后圃宋刘敞诗水影时翻高槛动天形畧抱曲城低即此】翠光亭【在府城西南隅西湖上宋孔武仲诗有亭下湖光凝不流之句明振商诗翠光亭畔渺烟萝净揽银蟾缀素波待月台空人已去湖光如镜照霜娥】牡丹亭【在府旧治东园郡守呉育建刘敞有轻黄金缀缕凝碧玉镌瓶之句】竒生亭【在府治东园呉育取夏侯湛赋石榴竒生之句以名】来瑞亭【在府城宋刘敞守蔡州日有白雀巢于庑下作赋记之后建亭扁曰来瑞】水鉴亭【在府城东北蠪渊池上本名芷亭宋学士刘敞判府事更兹名】八卦亭【在上蔡县城东三十里蓍台右】高官亭【在遂平县西五十里老君洞西】柏亭【在西平县城西即栢子国地】大吕亭【在新蔡县东北隅汉郡国志云故吕侯国县东北有栎亭左传呉伐楚入栎即此】栎亭【在新蔡县城北二十里野栎店左传昭公四年呉伐楚入栎即此】野公亭【在信阳州旧州放生池】鹊山亭【在罗山县南九十里鹊山下宋曾巩诗大亭孤起压城巅屋角嵳峩挿紫烟泺水飞绡来野岸鹊山浮黛入晴天少陵骚雅今谁和东海风流世谩传太守自吟还自笑归来明月尚流连】司马亭【在罗山县城东独山下宋司马池尝憩于此后人作亭以寄甘棠之思】燕誉堂【在府治旧东园】木鴈堂【在府治内】方丈竹堂【在府城内后魏高祖幸悬瓠飨从征渑汉侍臣于此堂乐作酒酣高祖歌曰日月光天无不曜江左一隅独未照彭城王勰续歌曰愿从圣人兮登衡防万国同兮混江外郑懿歌曰云雷大振兮天门辟率土来賔一正厯邢峦歌曰舜舞干戚兮天下归文德远被莫不思道昭歌曰皇风一鼓兮九地匝戴日依天清六合高祖又歌曰遵彼汝坟兮昔化真未若今日道风明宋升歌曰文王政教兮晖江沼宁如大化光四表】清风堂【在府城内御史祝廷瑞锄圃得铜印镌文汝南清风堂记后果守汝因建此堂】咸喜堂【在信阳州旧州治东取申伯周邦咸喜之义】柔惠堂【在信阳州旧州治取申伯柔惠且直之义】环翠堂【在信阳州旧州治宋毕公信诗羣山闗设险高屋照多隂晴岚度丘壑踈翠上衣襟】环碧堂【在信阳州旧州治宋建】三秀堂【在信阳州旧州治东城上旧名牧牛轩宋宣和间杏上产芝奉防改名】相公园【在信阳州旧治后宋范纯仁为守时创此种花木为燕游地后人因以相公名之】望岳园【在新蔡县】悬瓠池【在府城北门外唐李愬讨呉元济雪夜击鵞鹜以乱军声即此俗呼为鵞鸭池】西阳池【在府治内】蠪渊池【在府城东北一名蛰龙池】仙女池【在西平县城东南一十里相传董永遇仙女于此】南塘【在新蔡县城西门外创自张公助甫今为金粟禅林】栗洲【在府城西北相传有栗堂射墩】棠溪【在西平县城西有村苏秦説韩王谓剑防皆出于棠溪即此】月儿湾【在信阳州城北九十里宋范纯仁行部过此驻马泣曰昔吾母梦儿堕自月中承以衣裾感而生纯仁是以泣】葛陂【在府城西南三十里详见山川唐胡曽诗长房回至葛陂中人己登真竹化龙莫道神仙难顿学嵇生自是不遭逢】邓艾陂【在西平县艾所置陂凡二十有四】龙陂港【在府城南二百里源出洪山下流入淮】忠良桥【在上蔡县城南闗即明霍愍节公骂贼死节处】戚桥【在新蔡县城西四十里有巨港限东西桥畔多植翠栁】板桥【在正阳县商山道中唐温庭筠诗晨起动征铎客行悲故乡鸡声茅店月人迹板桥霜槲叶落山路枳花明驿墙因思杜陵梦鳬雁满回塘】白公胜宅【在罗山县城内白胜寺楚白公别业】王粲宅【在府城内闾巷口西有古井魏王粲尝寓此】陈尧叟宅【在府城东北】毕卓故里【在新蔡县城东北鲖阳旧城内】漆雕开故里【在上蔡县城北华陂】谢显道故里【在上蔡县南郭道左闗门题曰景贤】李斯故宅【在上蔡县城西南中有李斯井】黄宪故里【在正阳县旧县前明邑令周绍稷建祠塑像孙继皋有碑记后废邑人田育性有祠灰碑已堕像圯墓同虚之句陈维崧诗末流尚崖异薄俗善抵牾寥寥千载间我思黄叔度时事至桓灵羣阉窃国歩甘陵恣品目郡国厨顾失之生疻痏得之长毛羽虚声煽贤豪余波骇行路独有千顷波不受党人悮牛医大自佳仕亦无所忤】二孝庄【在府城西五十里汉孝子蔡顺董永故居】鞠【在府城西北唐李愬屯兵俟裴度处】马武寨【在上蔡县潴浒镇东北二里许姚家庄】姜寨【在新蔡县城北四十里姜子牙为吕侯后故有姜寨今属颍州半属新蔡】梁王垒【在信阳州西南七里贤首山史载北魏攻义阳梁萧衍据贤首山以救即此】平淮西碑【在府城内裴晋公庙中唐韩愈撰文归功裴度李愬妻唐安公主女出入禁中诉碑不实宪宗诏斵其文更命段文昌为之宋知州陈珦磨去仍刻韩文明方孝孺诗淮西功业冠吾唐吏部文章日月光千载防碑人脍炙不知世有段文昌】古申伯碑【在信阳州城北二十里顔鲁公题】白雪驿【在信阳州城东门外】
　　汝州
