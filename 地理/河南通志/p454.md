<!-- { "loadSidebar": true } -->
　　明胡濙罗汉洞【跬步攀跻到此岩棱层如画复如龛为闻佛地仙迹故向瞿昙问老聃未遇髙人穷八八且同大士化三三耆阇不异蓬莱岛顿觉心清涌笔谈】髙信吊蘓墓【昆仲齐名在简编不堪今日过坟前文章已变昌黎古宦谪何惭栁下贤雨里穹碑藏宿草望中萧寺锁寒烟眉山迢逓知何处旅邸吟成倍惨然】薛瑄过卫有感【卫河氷泮緑波匀南野春回翠麦新淇竹旧曾歌睿圣栢舟犹自咏夫人太师遗表当官路西伯荒台在水滨靡靡遗音今已矣东风依旧鸟声频】新郑怀古【经行郑国旧山川禾黍秋风驻马看烟草几湾流水在荒城千载暮云闲时门雨歇无龙鬬大隗山傅髙只鸟还借问当时贤相国几多遗爱在人间】文箕阴避暑【独爱云林境界幽緑隂蔽日翠花浮弃瓢岩畔排烦热洗耳溪边枕细流每有凉风来树底更无尘事到心头许由巢父今何在千古箕山五月秋】蓝昌谒范文正公祠【后乐先忧拟治安当年事业陋伊桓沈沈古寺僧人少寂寂荒坟火寒女侍书成辞相易权奸网宻济时难凄凉独有坟前月常逐涛声下碧滩】邵宝谒关公庙【本来报効非心事死后英魂肯再游白日在天书一纸清风如水庙千秋伏桥有志寜臣赵左袒无心独为刘半部麟经真得力儿童空解颂君侯】何瑭京邸忆覃怀【故园门巷枕长河散乱牛羊草满坡两岸夕阳行客棹一犁春雨老农蓑拨醅酒熟衰顔醉击缶声喧稚子歌一别天涯几芳草梦回茅屋月明多】又【青春回首思悠悠王屋山髙沁水流观国念存空倚剑思郷魂断独登楼悲鸣夜月笼中鹤泛滥春波海上鸥寂寂桑榆敛残照丽谯吹角使人愁】王直送周编修代祭宋陵【函香分祀宋诸陵使节皇华宠渥承河水逺通平野外嵩山髙出乱云层马迁胜览怜予病李白豪吟羡子能名到薇垣谢知已山隂短棹兴难乘】李濬钧州向长葛【钧阳临晚出城东长葛迢迢有路通日落人家多闭户月明僧寺逺闻钟犬声嗑号林下人影纷纭在地中忽忆长安旧游处六街尘散五花騘】顾福咏七里潭【苍茫百顷浸寒流芦荻花开两岸秋沙嘴夜明渔父火栁阴晴浴海翁鸥数层翠浪连风起一片金波向日浮堪羡年年资灌溉西城满处见歌讴】金山平台夜月【间防幽景憩平台夜静长风送月来皎皎玉蟾临砚滴娟娟宝镜倚函开举杯对影游人酌扶锡敲门老衲回安得云梯千万丈直攀髙处一徘徊】杨一清秦台【百尺层台计亦深向来遗迹竟销沈当年最胜千旗绕此日空余万木阴嗟尔犹存秦号在念兹无奈野人侵东风不管烟云变时拂柔条纵鸟吟】刘大夏泊舟北渡及风雨中循河相度【满天风雨北风狂舟泊长河古渡傍隐几沈心论岁月推篷极目看帆樯黄流何日安常道白髪承恩返故郷却忆同年诸俊杰正抽衷缕补君裳】李梦阳吹台怀古【废苑迢迢入草莱百年怀古一登台天留李杜诗篇在地歴金元战阵来流水浸城隋栁尽行宫为寺汴花开白头吟望黄鹂暮瓠子歌残无限哀】答杭双溪渡河见寄【藩公赴镇东来日野老扶笻北望时贪墨似闻抛印绶壶浆真见迓旌旗豫州河岳元中土汉法封疆是重司廿载别君今幸此柴门能倒故人巵】繁台【一秋今到十贤堂万事伤心叹茫草緑梁台犹殿阁花残宋苑只宫墙天南星宿元朝斗崖北灵芝本向阳未老息栖终傍此预愁人拟卧龙冈】还扶沟【霜落扶沟雨暮秋逺人翻作故园游天低旷野沙扶树月晃髙城水近楼千里关河今一到百年桑梓竟何求画堂银烛亲朋酒车马何妨数日留】贾咏游首山【路出名邦渺树烟首山横带马蹄前身经七圣皆迷地望入诸峯众妙天静里髙寒真可爱故人凋谢亦堪怜等闲又登临兴笑指云林一粲然】孟洋游贤隐寺【暑殿清风绕万松夕窗残月隐千峯焚香习静山花对倚杖凭髙野衲从路转涧樵遥听笛巢归防鹳一鸣钟欲知尘世珠林隔门外烟霞更百重】边贡除夕河上卧病柬空同李子【天涯卧病惊除夕河上逢人感共游岁月浮生双鸟翼风尘逺道一狐裘君还岂为鲈鱼脍我出真同雪夜舟梅蕋栁条俱动色几时继此并登楼】王廷相洛中【中天葱郁周南国西望龙燔古旬层洛水微茫隋大业邙山隐见汉诸陵荒原杜宇春啼血废陌铜驼夜有灵谁吊遗踪云雾里暮笳哀角不堪听】浚郊携客【浚郊秋晚饶云雾渺渺乾坤独上台山压鼇簪偏北断河连天汉复东来逢花白雪能千首携客清尊更百回莫向蓬池重问讯鱼龙寂寞易生哀】李濓汴京【渠花堤栁旧京都九帝承平王气徂巢凤阁空谁驻马卧牛城在自啼乌金缯不愽燕云地顦顇犹传郑侠图最恨翠华南渡日春风歌舞醉西湖】秦金将兵封丘破贼【仗节驱车冐险屯中原童叟半消魂天兵忽尔雷霆下草冦茫然狐兔奔火数村连白画剑声终夜绕重门百年还享升平世犹愧书生谩防勲】刘讱凤皇陂【凤去千年陂已荒颍川犹自颂洋洋次公岂布西周政循吏能令汉史香主圣祗今方驾舜臣贤何患不征黄孝宣名实能综核别舍焉容有鹖翔】张琳彭祖冈【元气当年萃有商籛铿遗庙俨崇冈神游天地三千刼顔驻春秋八百长宿草尚含茎露白寒林空见鼎烟苍时人未得延生术只説能餐云母方】樊鹏贤隐寺宴别张子言限字【寺门缥缈对青云云里钟声落涧闻白昼蛟龙时并见青山糜鹿晚双羣殿开碧雾千峯湿窗挂香泉独树分明发长安万余里落花尊酒暂留君】宿舞阳馆【珠斗银河映逺空清虚帘幕下微风攀花不出雕台上看竹还从画槛中逺甸山川佳气合严城钟鼓夜声通客行遥在潼关北问路犹当洛水东】温如璋九日同吕文川宿龙门洞中【谷口明霞烟树低龙门夜整石床栖出林月光侵席瀑洞珠泉响注谿佳节名山难并遇繁弦急管对留题君看万佛崖端像寂寞前朝风雨凄】李画再登黄华【五月黄华此复来天清雨霁画图开珠帘下卷髙欢殿宝镜长悬王母台仙洞千秋深碧草僧房随处满苍苔此身只许闲中老不向人间赋七哀】刘昌宿王屋山【瑶草生香没旧踪晴空时听一声钟路连瀛海三千界月满楼居十二重炉内药成先试犬坛前松老半成龙凭谁为问烟萝子夜夜归来第几峯】杜谦牛心山庄隐士藏脩处【鸟道猿声第几重半天藜杖夕阳峯清时难起烟霞癖长日空遗石壑踪碧水一溪秋泛月緑萝千尺晓凌松莼鲈不待秋风起洗耳悬瓢尚可从】顔鲸过问津里【平烟细栁绕城闉里社犹传古问津鸟兽不羣沮溺误凤衰何用楚狂嗔农蓑带雨锄新晓使节观风入暮春野水方舟堪利涉凭谁寄语耦耕人】髙汝行同王掌科游清泉寺【万丈丹崖鸟道幽攀縁直上最髙头云生脚底闲常卧泉出岩前清自流雁荡防观锦霞障蓝田空忆辋川洲漳江一带明如练独立青霄是壮游】李萒水帘洞【水帘洞口草斓斑坐树褰英埜兴间已有杯防临怪石更闻钟鼔发空山游云不系天边影流水堪清世外顔潭底痴龙休稳卧醉来骑尔夜深还】李攀龙覃怀道中遇雪【飞雪长驱使者车太行愁色满天涯虚传梁苑平台赋真作河阳一县花流影风前迎剑气寒光树杪澹人家问津明日知何处千里西来有汉槎】和梁宪使过宻咏天僊宫白松【孤根一托蕋珠宫不与苕华粉黛同夜暗龙鳞衔自照天清鹤影望来空条封姑射千秋雪盖拥兰台万里风非为子云能作赋谁知玉树本青葱】王世贞送瞿师道太史使大梁周府【长安草色上鸣珂繁吹春调四牡歌太史授圭开赤社宗藩如带指黄河天边汉节蛟龙扰雪后梁园鸿雁多上客知君频授简邹枚词赋未应过】读何仲黙集赠其甥袁将军【舍人罢视两京草寂寞荒城但野蒿海上空怜騕褭骨人间尚有凤凰毛河盘砥柱千流转天入中原二曜髙闻道将军成宅相不妨诗巻付弓櫜】谢榛望紫金山【隔河一带碧嶙峋薄暮登台注望频古洞深松归老鹤金山瑶草待幽人泉奔巨壑常风雨月傍髙坛自神丹侣有期应不负三花树底醉长春】送王侍御子梁按河南【塞上初归复此行燕南极目送飞旌天连嵩岳寒云尽马度黄河春草生簪笔常思未尖殿封章时发大梁城知君最爱应刘赋更向西园一寄声】皇甫水部道隆谪大梁诗以寄怀【闻君遥自楚天来一到梁园见赋才摇落旧曾悲屈宋寂寥今复吊邹枚黄河荡日寒声转嵩岳连空逺色开何事弟兄俱谪宦西风愁对菊花杯】吴国伦次济源【老去看山犹是癖人言王屋小天台孤城地接西坛胜二济泉分太乙来载路烟尘清驻马隔林风雨妬登台明朝拟破游仙梦万仞峯头一举杯】黄河【黄河新水漫平沙一苇中流四望賖三晋天随波震荡大梁堤筑岸横斜防源未遇支机石奉使何如博望槎来往不辞津路险北风回首髩双华】过邺吊谢茂秦山人【几渡漳河不见君半生消息旅中闻谈诗梦老燕山月鼓铗歌寒鴈塞云四壁琴书留惨澹诸王恩礼罢殷懃谁移一片韩陵石为汝重题处士坟】徐中行表台同诸僚友宴集【表台髙出頫儒林叅佐乘春此盍簪自得范滂唯画诺不妨羊祐数登临嵩山近接真人气汝水深知傲吏心倒着接防从客笑使君今已二毛侵】别郡中诸缙绅【汝南车骑满河梁折栁池亭五骕骦星聚暂能陪父老月评终自负循良开尊何处逢三益挂席明朝是两郷念我好游同叔子莫将遗爱比襄阳】汝南罢归过光州刘公元湖【南去怀沙一逐臣相逢披髪醉经旬邺中文藻刘公干洛下豪华石季伦霄汉云开台榭迥林塘风度管新江东岂乏登临地能赋兰苕更几人】明卿入梁奉寄灌甫宗正【当年解印去中原南徙偏销万里魂岂为蒲桃充使者翻縁丛桂忆王孙客来菟苑题新赋士向夷门感旧恩邺下故人星散尽好从季重一开尊】王世懋助甫中丞卜居淇水赋赠【千尺清波泻鸭头美人新筑在河洲风流张绪偏临水恨别江淹独倚楼栁外晴过休汝骑门前春系下淮舟向来麟阁能争胜闲煞眠沙数防鸥】袁福征登太和絶顶览成臯山河之胜【伊昔何年扼度关亭祠崇辟武牢间王宫众拥东垣立帝邑频迁上亳还城列车营千仞壮河陁民阯万家湾崩秦竭洛聊蹲睹何必铜驼叹转轘】何洛文春曰游贤隐寺值雷雨【黛色氤氲暗碧峯郊原新緑渐茸茸云流苔藓春连骑电绕松杉昼挂龙觞咏雅宜今雨集江山空有昔贤踪尘清坐觉花坛静咫尺金仙庶可逢】张佳荫汉陵【寿陵秋草大河边此日瞻依重惘然王气只留山水色陇云犹防薜萝烟赤符金鼎开京洛客夜羊裘入御躔谒罢晚风吹短荻满园楸树夕阳天】刘凤京洛行【宅中形势涧瀍深作洛千年王气沈关控河流当地轴岳分嵩少压天心西来驿路连雍畤北枕秦城接华隂禹迹茫茫敷九土独令磐石诵虞箴】王祖嫡子秇改大夫湖成次韵【方塘方傍泮池开一镜空涵申伯台小艇忽惊人举棹中流即有客传杯穷源拟欲乘槎去问字何当载酒来为赏嘉名谁作赋登髙原属大夫才】俞安期登太室【石室逶迤石径通艰危双履出巃嵸峯悬午日天中定河引春流洛浦同雷动呼声传武帝云扶鹤驾望仙翁神浆更在三台上乘月思过玉女宫】少室【嵩髙中断并神丘杖底泉开颍水流低度岚阴连太室逺分山色绕中州挂衣春树三花满拥幔晴云五彩浮遥傍星楼天半宿少微永夜在峯头】顾禄过崔桥闸题岳武穆屯兵处【拂衣初出大梁城此是南归第一程官闸乍开河水急古桥斜断石栏倾几家小市留人醉百尺髙楼散客情武穆当年曾驻马皇天不祚宋中兴】黄辉题鉢盂峯二祖庵【涧响藤枝百折秋万峯苍翠鉢盂收轘辕鸟迹空中下河洛龙光天外流石怒乱随狮子掷塔灵髙许鴈王投眼看浩刼长如此谁道真僧有去留】同曹令游嵩少酌卢岩泉【太室少室莲花中大熊小熊巢父隣喜从黄杜遭贤令笑共青山阅过人茶灶煮来秋月苦泛篮提去夕阳贫卢岩已不知鸿乙名姓何劳着片珉】宿阌乡观村间风景【周原秦塞两苍茫徙倚桃林正夕阳真气西来千嶂紫萦河东去六州黄何堪大泽哀鸿鴈耐可重关踞虎狼虚薄采风惭候吏龙泉空有旧时装】刘黄裳张助甫见过元湖【楚山淮浦鴈声稀此地论交兴不违湖水风光还底事江关词赋更谁依酒翻树影惊鸿出调转梁尘乱雪飞郷里经过縁咫尺中原共尔一渔矶】靳于中张明府招饮白松下【仙令壶觞近碧潭玉人环佩恍鸾骖孤根岂羡封为五分影犹疑粲者三霜似昼飞驱剩暑籁从天涌散微酣坐来不觉频呼麈折取新枝可佐谈】郭登出关怀古【雄关百二气佳哉日色苍茫拂曙开华岳千峯皆北拱黄河一水自西来汉冿徐渡元无险楚炬才销但有灰六国未亡秦已灭凄凉空使后人哀】李化龙啸台【积水平林四望开谁能长啸更登台清狂不散穷途恨礼法寜容玩世才广武天空云黯淡邺城人去鸟飞回悲来欲下英雄泪萧飒秋风万壑哀】张琳许由古塜【让位唐虞事絶伦寓言巢许迹皆陈箕山有墓空如斧颍水无风静不尘业底緑匏仍褒露陇头黄犊自耕春髙踪千古真堪训后世何多受禅臣】秦祉浍滨书院【歇马河滨百尺台盘呙时见数鸥回清波忆昨犹潆泻画橹频年已刼灰碑古每慙蝌蚪缺文明快覩凤凰来源头有通伊洛落日能令首重回】谭性教仙翁观【驱车问俗日将斜仙院深沈覆落花满谷緑阴晴带雨抱门丹井夜生霞云连海岱思千里烟冷村原泪万家我亦惭为勾漏令救荒无计转灵砂】侯恪重过开元寺有感【七年不到开元寺古屋荒凉可叹人黄鸟自飞门外栁青松犹在水之滨僧雏未识前朝事客子空悲岐路身防马归来将日暮风烟回首一沾巾】张镜心鼓山响堂【齐朝金刹俯离宫絶壁千寻紫气笼上界灵文刋贝叶岩中石鼓动丰隆盘空水鹳翻云白倚石山花笑日红驼背千秋询胜侣疑从初地一相逢】张纯熙陟吕仙阁【闻説仙翁骑鹿过至今遗迹在山阿四时花鸟人来少几度沧桑世变多灰刼咸阳悲帝子尘飞伊洛叹铜驼十年宦况浑如梦回首邯郸鬓已皤】陈子龙送勒卣游睢阳【鼓角连天露气寒短衣跃马渡江干迎人北鴈秋风动回首南云夕照残睢水乱流梁苑落黄河萦绕宋城看知君壮思生杯酒愁絶中原揽辔难】又【孝王池馆水潺湲万里飞鸿下泽门昔日旌旗同汉殿至今宾客想梁园抽毫雪夜清樽满放骑秋天荒草繁几度平台能怅望怜予偃蹇卧江村】张民表元夜守城【当年灯火薰宵漏今日烽烟动野燐睥睨倾光惊斗极星河埀彩荡城闉袁曹雄长推官渡韩岳勲髙纪汴人独俯女墙无可説恸思今古漫逡巡】吴伯裔孝烈将军祠【何人巾帼辱青史孝烈将军祀木兰花钿翠云抛宝镜寒光铁叶照征鞍关山百战还家梦伙伴连年行路难东阁归来理旧鬓众中谁辨雌雄看】郑滂演易台有感【古树荒台夕照斜登临不忍听悲笳当年防难存三易今日思文得五家云影离离封断碣风声淅淅起寒鸦但观羑水长如此且学希夷老岁华】阮汉闻燕子陂蔡相公祠【中郎伏腊故多祠此地云埋祖帐碑归痛陈留图像日去愁郿坞筑宫时桑鸠雨坐桃花岸秧马烟驰燕子陂竹党桐孙如有恨北风防防几纷披】陈元素过太丘【髙栁纵横新栁城土风不愧太丘名无端恐怖天涯梦彻夜丁宁马项声半世须眉空热血十年草土剩余生西行渐与莲池近遥望华嵩翠黛清】冯上知题同盟山【风起沙深古戍傍同盟遗址自周王观兵貔虎劳西土建极君师宠万方树暗荒原空鸟宿云蒸白昼忽龙翔可怜玉帛同天地憔悴当年独首阳】郭显忠道傍五女墓【烽火纵横达野村道傍枯骨几黄昏荒云落日迷归路彤管遗编洒泪痕笑杀红顔埋草莽争如白璧照乾坤独怜坏土无人问剩有清风慰尔魂】刘亮采康王庙【九郎匹马落村墟野老为祠志喜初指定庙谟清日月何妨浪迹混龙鱼中天事业应能办左袒人心亦有余胡为主和功将殒翻疑谁作蜡丸书】曹文衡唐河舟中【身世乾坤一海沤全将宦况付云浮碧筒尚逸名山业散署徒营漆室忧烟细鳬汀欣荡漾飔凊渔笛写深幽低徊仙岛今何在浊酒频浇明月洲】孙徴兰淇邑胜槩【山河肘腋夹殷墟倚徙星防领胜余灵涧千廻盘鹫曲阳山一叶挿天虚青流岩际方壶出箓入园中君子如枕畔沧浪清潄骨衡门人卧老龙庐】顾泰袁安故里【画图常见先生卧墟里犹占古道存世守髙风惟筑室时当雪夜但封门依然芳草烟凝社无数青山逺照村纵是汝南多月旦应教此事独推袁】
