<!-- { "loadSidebar": true } -->
　　明太祖改正岳镇海渎城隍神号诏【自有元失驭羣雄鼎沸土宇分裂声教不同朕奋起布衣以安民为念训将綀兵平定华夷大统以正永惟为治之道必本于礼考诸祀典知五岳五镇四海四渎之封起自唐世崇名美号歴代有加在朕思之则有不然夫岳镇海渎皆高山广水自天地开辟以至于今英灵之气萃而为神必皆受命于上帝幽微莫测岂国家封号之所可加渎礼不经莫此为甚至于忠臣烈士虽可加以封号亦惟当时为宜夫礼所以明神人正名分不可以僭差今命依古定制九岳镇海渎并去其前代所封名号止以山水本名称其神府州县城隍神号一体改正歴代忠臣烈士亦依当时初封皆以实号后世溢美之称皆与革去其孔子善明先王之要道为天下师以济后世非有功于一时一方者可比所有封爵宜仍其旧庶几神人之际名正言顺于理为当用称朕以礼祀神之意所有定制应祀神号开列于后　一五岳称东岳泰山之神南岳衡山之神中岳嵩山之神西岳华山之神北岳恒山之神　一五镇称束镇沂山之神南镇会稽山之神中镇霍山之神西镇吴山之神北镇医无闾山之神　一四海称东海之神南海之神西海之神北海之神　一四渎称束渎大淮之神南渎大江之神西渎大河之神北渎大济之神　一各处府州县城隍称某府城隍之神某州城隍之神某县城隍之神　一歴代忠臣烈士并依当初封爵称之　一天下神祠无功于民不应祀典者即系淫祠有司毋得致祭于戯明则有礼乐幽则有鬼神其理既同其分当正故兹诏示咸使闻知】中岳庙告文三道【荷上天后土之眷命防神之効灵以致平羣雄息祸乱君主黔黎于华夏统控蛮夷于今十年中国康宁然于神之祀若以上古之君言之则君为民而祷载有春祈秋报之礼于斯之祀者有望于神而祭者有狩于所在而燎瘗者今予自建国以来十年于兹国为新造民为初安是不得亲临所在而祀神也特遣开国功臣汤和道士陈玉京刘崇元以如予行奉牺牲祝帛于祠下以报効灵自今以后嵗以仲秋诣祠致祭惟神鉴知　昔者元运将终英雄并起民受兵殃时予亦与羣雄并驱辑兵保民上帝黙相山川受命効灵所在必充转战五年余方乃兵偃民息众乐生生之计天下太平二十八年矣今洪武乙亥四月间广西布政司报蛮夷之长龙州赵宗夀奉议州黄世鐡不循治化负固殃民兵兴之事本重既行不敢不告所以告者兵行十万各离父母妻子途间饥饱劳逸山岚瘴气染患者有之此兵行之难兵入其境良民受害荆棘生焉民惊且移未有不伤此其所以告也其所以告者但愿瘴疠之方化烟岚为清凉之气早殄渠魁良善安业军士速回各得完聚以养父母是其祷也然予未敢径告上帝惟神鉴之为予转达谨告　昔者元末兵争伤生者众予荷皇天眷命岳镇海渎山川効灵诸将用命偃兵息民今三十年矣兵燹之余民方安定迩来西南戍守诸将不能昭布仁威但知肥已虐人致令诸夷苗民困窘而奋怒会攻屯戍致伤戍守善良者予非敢用兵由是不得已指挥诸将帅兵进讨然山川险逺彼方草木茂盛烟岚云雾蓊郁之气吞吐呼吸则必为害此行人众各辞祖父母父母妻子涉险逺以清边夷以安中夏万冀神灵达于上帝赐清凉之气以清烟岚早定诸夷速归营壐得奉祖父母父母眷属团圆是其祷也今年九月二十六日兵行特遣人赍香帛牲醴先诣神所谨告　淮渎济凟北海告文俱同】太昊陵告文【朕生后世为民于草野之间当前元失驭天下纷纭乃乘羣雄大乱之秋集众用武荷皇天后土眷佑遂平暴乱以有天下主宰庶民今已四年矣君主上古继天立极作烝民主神功圣徳垂裕至今朕典百神之祀考君陵墓在此然相去年岁极逺朕观经典所载虽切慕于衷奈禀性之愚时有古今民俗亦异惟仰神君万世所法特遣官奠祀于陵圣灵不昧尚其纳焉】商王高宗陵告文【曩者有元失驭天下纷纭朕由此集众平乱统一天下今已四年矣稽诸古典尧舜继天立极列圣相传为烝民主者陵各有在虽去古千百余载时君当修祀之朕典百神之祀故遣官赍牲醴奠祭修陵君灵不昧尚惟歆飨　汉光武周世宗宋诸陵告文俱同】免河南境内税粮诏二道【朕本淮右布衣因天下乱率众渡江保民图治今十有四年矣荷天眷佑西取陈友谅以安荆楚东防张士诚以平三吴遂至八番直抵交广以极于海悉皆戡定重念中国羣雄并起以致干戈纷争生民涂炭是用命将北征兵渡大河齐鲁之民欢然来迎馈饷给军不辞千里朕思其民当元之末疲于供给今既効顺何忍复劳朕为天下主深用悯焉已将山东行省洪武元年税粮免征不期天旱民尚未苏其洪武二年夏秋二粮再行蠲免近者平燕都下晋冀土地疆字今尽为国家所有其民久被兵残困于征敛尤甚齐鲁之民其北平燕南河东山西新附地面洪武二年税粮亦与蠲免河南诸郡归附以来久欲惠之奈东西未平则出师所经借资粮饷是以未遑今晋冀既平大兵已入秦矣除北京河南所辖宿徐等州已免税粮外西抵潼闗北界大河南至唐邓光息洪武二年夏秋税粮尽行蠲免以遂朕之初意　于戏惟皇上帝眷我生民自一统以来虽暂有雨旸之愆期终未凶荒然朕岂不知江右之民减衣薄食助我兴王供给浩繁安无贫窘特以洪武十五年春秋税粮除官田减半入官不为常例民田税粮尽行蠲免其江西浙江虽次第归附为首定中原人民为我供给越大江入淮河抵北平而漕河南民甚劳矣迩年以来江东江西浙江及直府州官吏粮长不行优恤小民已行问罪亦以今年夏秋税粮除官田减半入官不为常例民田税粮尽行蠲免所有河南山东民人淳实无巧以取愚无强以凌弱笃力于田亩且山东之民东给辽左北给北平民资倍焉河南之民北供山西岁助闗内斯二布政司税粮今年夏秋尽行免之】谕河南布政司及诸府州县官吏【大河之水天泉也非寻常之水若所在牧守心仁吏如律事则河蜿蜒束注无摧山裂石之势若牧守包藏祸心吏不法以行事则河流汹涌驾洪涛于平野鱼鳖防园林如此则牧守郡吏将必祸焉旧岁河南来奏河水弥漫于州皆徙民居田园为之一空朕日夜究心河水为患田园一空桑麻尽为所荡衣食既阙将何立命况且东作将兴老幼艰辛今特命驸马李祺赍朕勅命住被灾处所优给兵民虽不足厚给之恩终解吾民之苦尔诸职事一如朕命奉行毋怠】命宋国公冯胜节制河南勅【河南为天下重镇地广民稠士马甚众方今大将军征北特命尔节制其地宜休息民力训练士卒以佐征讨】赈济河南饥民谕【河南诸府军马数多民间供给频年不休地亩征输重于他处自今民户止纳原额税粮荒田听其开垦有司不得科扰违者罢职】成祖中岳庙告文【比者安南逆贼黎季犛及子黎苍逞凶肆暴屡攘边疆侵夺思明府禄州等处地方予加寛贷不肯兴师问罪但遣使谕使还地黎贼巧词支吾所还之地多非其旧还地之后复据西平州又侵宁逺州逼胁命吏占管人民劫掠资财杀掳男女边境之民受其残酷安南之人并被其害诛求百端老幼不宁占城之地累年遭其劫掠予数遣人告谕冀其改过而贼稔恶日甚防有悛心予为天下主视民涂炭安忍弗救乃命将出师声罪致讨志在吊民岂敢用兵实出于不得已赖皇天后土眷佑岳镇海渎效灵将士奋忠鼔勇悉扫荡其孽党抚安其良善尚念将士暴露于外离其父母妻子山川险阻道里迢遥今天气炎热恐岚瘴郁蒸起居失调易于感疾予夙夜念此寝食弗宁万冀神灵鉴予诚悃闻于上帝赐以洪休潜消瘴疠早降清凉诣神所祭告　淮渎济渎北海告文俱同】太昊陵告文【自古有天下功徳及民者当享百世之祀我国家崇祀古者帝王厥有常兴今朕遵奉祖训奉天征讨即位之初永惟圣帝明王陵寝所在不可不敬是用奉香币牲醴以祭惟皇有治世之功有安民之徳歴世虽逺神灵不亡其尚黙赞元化孚佑邦家永臻太平之福朕其敬祀万世无斁商高宗汉光武周世宗宋诸陵告文俱同】　免河南等处租粮杂税诏【朕祗承天命綂御万方永惟致治之机尤重安民之道悉心康济夙夜不忘比者营建北京宫殿需材于下国之大事诚非得已军民趋事赴工尽力不懈眷其劳苦朕甚愍然所司不体朕心之艰难一毫不以上闻督责逋负鞭棰逼迫又甚困乏甚失抚绥之意其河南山东山西军民衙门自永乐五年以前递年拖欠并追赔未完夏税秋粮监粮马草诸色课程赃罚等项一应系官钱粮物件诏书到日咸与蠲免于戏施政以抚字为先养民以寛恤为本特敷恩惠用慰勤劳故兹诏谕咸使闻知】赐周世子有炖纯孝歌序【朕闻至孝足以动天地感鬼神匹夫匹妇一念诚切金石可贯防鱼可孚载之方策信不诬也矧于死生之际所处尤甚古今孝子欲代父死者几何人哉建文用谗者诬搆尔父逮尔父子至京备极苦辱有炖不忍父之无辜遂自承伏言父不知状以死自期畧无怖色建文由是窜尔云南穷困万状终无悔辞兹非能处死生之际庻几古人之至孝也欤朕遵古道惇明信义匹夫匹妇尚褒显之况尔朕之犹子骨肉至亲志行纯诚造次不易其言颠沛不改其义死生存亡不慑其志富贵贫贱无几微动于顔色流离道路羁囚瘴疠克全尔生至有今日实由尔父慈子孝天地神防相之也是用作歌以释尔心以诏来世歌曰维我皇考建树宗藩巩固基图实衍实安我有令弟分封于周带砺河山永孚于休孝友之道称于考妣人无间言以及兄弟建文嗣位信彼憸人谗言勃兴搆弟于屯父子羁累家邦荡析欲诬以法陷之大逆维尔嫡长孔孝且仁笃爱其亲弗顾其身陈词恳诉为父释愆言意弗通孰不尔怜父既贬斥尔益兴嗟蛮烟瘴雾各窜天涯有若编氓囚辱奴见者歔欷闻者出涕衣不掩体通食穴墙幽忧连歳艰苦备尝天运循环过眼倐忽善恶之报纎毫不忒我亦遇难奉天举兵拯尔沈沦宗社之灵遣使南来归尔万里父子相见惊乎悲喜彜伦载叙骨肉重懽俯仰天地永矢弗谖天报尔忱防于响影我表尔孝着之歌咏曽参闵损名教所称尔则效之聿骏有声效法古人仪范太祖永奠宗藩光华海宇】
