<!-- { "loadSidebar": true } -->
　　元好问字裕之号遗山秀容人七岁能诗称神童稍长淹贯经史百家诗文备众体为一时文宗学者称遗山先生尝采辑诗篇名中州集累官员外郎金亡不仕流寓永宁
　　元杜瑛字文玉霸州信安人金末避地缑山世祖南伐至相州召瑛问计瑛举法与兵食三事对世祖恱命从行以疾辞中统初徴不至除怀孟彰德等路提举学校官又不就杜门著书以终其身临卒命其子处立曰吾死当表吾墓曰缑山杜处士天厯中赠翰林学士追封魏国公諡文献所着有春秋地理源委语孟旁通律吕星歴礼乐杂志文集若干卷
　　陈天祥字吉甫赵州宁晋人以兄祐仕河南从学洛阳中统三年李璮叛河南河北宣慰司承制以天祥为千户屯三汊口防遏之事平罢归居偃师南山有田百余亩躬耕读书从游者甚众其居近缑氏山因号缑山先生至元中起家从仕郎郢复州等处招讨司经歴累官中书左丞议枢宻院事卒赠河南等处中书省平章事追封赵国公谥文忠
　　明陈靖建苏州人卖药洛阳市流贼陷洛执靖建至营骂贼不絶口大言天子尚在谕贼归顺贼怒寸磔之至死不屈
　　南阳府
　　周百里奚虞人为虞大夫惠王二十二年晋献公灭虞得虞君及奚以归媵于秦奚亡秦走宛楚鄙人执之穆公闻其贤欲重赎之恐不与乃使人谓楚曰吾媵臣百里奚在焉请赎以五羊皮楚人归之穆公与语大恱授以国政号曰五羖大夫
　　汉诸葛亮字孔明琅琊阳都人汉末避乱寓居南阳躬耕陇亩好为梁父吟每自比管乐建安中先主屯新野颍川徐庶曰诸葛孔明卧龙也将军岂愿见之乎先主曰君与俱来庶曰此人可就见不可屈致由是先主诣亮凡三往乃见遂从先主建都蜀中策亮为丞相先主崩受遗诏辅政建兴初进封武乡侯南征擒孟获后数出兵祁山伐魏十二年亮悉大众由斜谷出据武功五丈原与司马懿相持于渭南懿闭壁不出乃分兵屯田为久驻计其年秋卒于军中兵退懿案其营垒叹曰天下奇才也谥忠武今南阳有武侯祠
　　国朝雍正二年从祀　文庙
　　金富珠哩德隆安人泰和间从宪宗南征道经于邓见顺阳山川秀丽风土淳美因家焉后以功封南阳郡侯子孙为邓州人孙翀见南阳人物志
　　明张唯江西永丰人流寓南阳以尚书举第一是年上开文华堂于禁中诏择中式举人隽异者肄业其中唯与选正月甲寅命题赋诗称防擢编修诏赞善大夫宋濂正字桂彦良等教之上谓曰昔许鲁斋诸生多为宰辅卿其勉之万几之暇輙幸堂中取其文亲评优劣命光禄寺日给酒馔濂辈虽司启迪顾诸生皆上所亲教不敢以师道自居一日侍燕闲询及诸生肄业进益濓对曰无如张唯者因备述其隽才请録为弟子员上笑而许之同时进者又有河南张翀礼遇虽不及唯然侍从车驾应制顾问未始异也
　　董宗夔贵州人以孝廉署淅川教谕遂家焉工诗有故乡松菊思游子异地风霜老逐臣之句邑孝廉李宗木和云滇南楚北皆吾与白羽丹江可卜居
　　汝宁府
　　汉王粲字仲宣山西髙平人祖父袭为汝南太守粲常寓居汝南今有王粲宅
　　晋祖逖字士雅范阳人京师大乱逖率其亲戚族人择地避之遂寓淮西今信阳有士雅山
　　任谅字子谅眉山人徙居汝阳九岁而孤舅欲夺母志谅挽衣泣曰岂有为人子不能养其亲者乎母为感动而止力学自奋年十四登髙第累官龙图阁直学士知京兆府
　　汝州
　　唐田游岩京兆三原人永徽时补太学生罢归入太白山又歴荆楚爱夷陵青溪庐其侧长史李安期表其才召赴京师行及汝辞疾入箕山居许由祠旁频召不出髙宗幸嵩山至其门游岩野服出拜帝谓曰先生比佳不答曰臣所谓泉石膏肓烟霞痼疾者因与俱还拜崇文舘学士宅居奉天宫左帝自书榜其门曰隠士田游岩宅进太子洗马久之乞还山蚕衣耕食不交当世惟与韩法昭宋之问为方外友
　　宋范祖禹字淳夫成都人徽宗时累迁台州主管西京御史台靖康初避地汝州汝守赵子栎邀与共守旁郡尽陷惟汝独全歴官至朝请大夫
　　金许古字道真不详何许人昌明初登词赋进士第拜监察御史弹劾精当上多俞纳哀宗时迁左司谏未几致仕居伊阳郡守为起伊川亭古性嗜酒每乘舟出村落间留饮或十数日不归或泝流而上老稚争为挽舟数十里不絶其为时爱慕如此陈州
　　宋慎知礼衢州信安人父温琪有词学仕钱俶终元帅府判官知礼防好学年十八献书于俶署校书郎归宋授鸿胪卿歴知陈州兴元府知礼母年八十余居宛丘恳求奉养退处十年缙绅称其孝友母服除表请纳禄至道三年以工部侍郎致仕知礼自防至白首岁读五经周而后止每开卷必正衣冠危坐未尝少懈
　　李成字咸熙系出长安唐之后裔防而聪敏长更髙迈嗜酒好为诗善琴奕尤工于画人欲求者先为置酒酒酣落笔烟云万状干德初太府卿卫融守淮阳延为上客因家于陈日肆觞咏病酒而卒张耒字文潜楚州淮阴人初游学于陈为苏轼所知后知颍州闻轼讣为举哀行服因贬房州别驾安置于黄五年得自便遂居于陈自称宛丘居士耒仪观甚伟有雄才笔力絶健于骚词尤长士人就学者众分日具酒殽奉之卒殁于陈
　　金刘勳字少宣云中人初名讷字辨老与其兄汉老俱工诗防随宦居济南十余载南渡后居陈勳俊爽滑稽一谈一笑多出人意表所作诗世多传诵刘祁字京叔浑源人髫龀从父宦河南未冠举进士失意即闭户读书肆力穷经以著述自任父罢御史居淮阳置田园父殁后祁春夏在陈视耕秋冬入汴避乱在陈数年遍交贤士大夫门多长者车辙尝自言平生有二乐曰良友曰异书兵乱后还乡里家居读书不辍卒年四十七所着有归潜志传于世
　　许州
　　南北朝王由字茂道京兆霸城人好学有文才尤善草性方厚有名士风又工摹画为时人所服仕魏歴给事中尚书郎东莱太守罢郡寓颍川天平初元洪威搆逆大军攻讨为乱兵所害时年四十三名流惜之
　　唐陈夷行字周道本江左诸陈世客颍川夷行第进士擢起居郎史舘修撰累官工部侍郎文宗开成二年进同中书门下平章事夷行介特与杨嗣复李珏言事相忤輙引疾求去帝遣使劳起之寻以侃直罢为吏部尚书拜华州刺史武宗立召为御史大夫俄还同中书门下平章事进尚书左仆射未几以足疾乞归
　　宋范纯仁字尧夫苏州吴县人举进士累官观文殿学士以父仲淹三守颍昌纯仁与弟纯礼尚书右丞纯粹户部侍郎兄弟并居于许及卒勅许洛官给其葬赠开府仪同三司諡忠宣
　　韩亿字宗魏真定灵夀人徙雍丘葬其父保枢于许之长社遂为许人亿举进士为大理评事知永城县有治声累迁屯田员外郎知相州迁河北转运使仁宗时除龙图阁待制奉使契丹官至尚书左丞以太子少傅致仕卒赠太子太保諡忠献八子纲综绛维绎缜纬缅人称八凤以配荀氏八龙苏辙字子由眉州眉山人嘉祐初与兄轼同举进士崇宁中以朝请大夫罢居许州号颍滨遗老卒諡文定
　　苏过字叔党眉州眉山人轼子初轼谪官汝州以形胜类其乡有终焉之志乃移书于其弟辙曰他日我死当葬于是后轼卒于常州过遵治命葬于郏之小峨眉山遂家颍昌营湖阴水竹数亩名曰小斜川自号颍川居士过早以词赋显于时初监太原府税次知襄城通判中山府俱以能举所着有斜川集二十巻
　　李廌字方叔其先自郓徙华廌少以问学称谒苏轼于黄州轼称其才为万人敌轼卒廌哭之恸即走汝颍间相地卜兆授其子作文祭之词语奇壮读者为悚谓颍为人物渊薮定居长社县令李佐及里人买宅居之
　　禹州
　　宋杨亿字大年建州浦城人从祖徽之知许州亿往依焉力学昼夜不息淳化中以童子召对授秘书正字终翰林学士亿有别墅在阳翟母往视之因得疾亿请归省不待报而行上亲缄药剂赐之郑州
　　汉崔篆涿郡安平人兄发王莽时位大司空建武初举贤良自以宗门受莽伪宠惭愧汉朝遂辞归不仕客居荥阳闭门潜思着周易林六十四篇决吉凶多验临终作慰志赋以自悼
　　宋毕士安字仁叟代州云中人少孤好学事继母祝氏以孝闻母曰为学必求良师友乃如宋又如郑得杨璞韩丕刘锡为友遂为郑人干徳四年举进士累官监察御史出知干州以母老请改监汝州稻田务淳化二年召为翰林学士景德初契丹入冦士安陈选将理财之策上嘉纳之寻拜平章事以病上表求免不许明年卒于官赠太傅中书令諡文简
　　陜州
　　汉杨震字伯起华阴人少好学受欧阳尚书于太常桓郁明经博览无不穷究客居农之湖县筑校书堂教授学者居二十余年州郡请召数称病不就众谓其晩而震志愈笃有冠雀啣三鳣集讲堂前或以为三公之兆后果拜太尉
　　晋张楷字公超蜀郡成都人通严氏春秋古文尚书除长陵令不赴隠居农山中学者从之所居成市后华阴山南遂有公超市
　　唐王适幽州人善为诗尤好读书怀奇负气时以四科募士适笑曰此非吾时耶即携所作书縁道歌讴趋直言试既至对语惊人下第益困久之闻金吾将军李惟简年少喜士见之与合遂荐为卫参军居岁余忽不乐载妻子入阌乡南山中书舍人王涯独孤及吏部郎中张惟素比部郎中韩愈日发书讯问固辞不起
　　陆扆字祥文嘉兴人宰相贽族孙客于陜遂为陜人光启二年擢进士第累迁翰林学士扆工属辞敏若注射昭宗优遇之迁尚书左丞徙同中书门下平章事封吴郡公
　　吴融字子华越州山阴人力学富词调昭宗龙纪初登进士仕终翰林承防卜居阌乡皇天原北后卒葬于营门右融有卜居诗
　　光州
　　宋陈慥字季常号龙丘一号方山子眉州青神人风格凝峻议论慷慨少时慕朱家郭解之为人闾里之侠皆宗之及壮折节读书以此驰骋当世然终不遇晚乃遯于光黄间庵居蔬食不与世相闻












　　河南通志巻六十九
<史部,地理类,都会郡县之属,河南通志>
　　钦定四库全书
　　河南通志巻七十
　　僊释
　　夫丈六腾身而象教之指阐五千授简而柱史之文留爰启二涂各垂霄壤顾味禅于上乘葆天光于内景渊深防妙非天下之至精固莫窥其秘奥矣葢如来之后阅五百岁而有摩腾竺法兰畅宗风于洛下又五百岁而有达摩慧可传心印于少林鉢袋所沿皆特彰于中土若夫玉室丹台鹤骨松貌则广成谈道于崆峒浮丘链形于嵩室以至子晋之吹笙王乔之飞舄莫不云装烟驾变化人间则豫又仙灵之窟宅乎窥道要探禅修可偻指述也志仙释
　　开封府
　　汉鲍靓陈留人为南海太守尝遇阴长生授秘术一日行部入海遇风饥甚取白石煮食之又与葛洪善遂以女妻洪靓还丹阳卒葬石子冈苏峻之乱盗发其棺无尸惟大刀一柄盗欲取之闻左右兵马声刀亦有声如雷盗惊惧乃止
　　唐神秀尉氏人俗姓张防为沙门至楚蕲春师东山寺宏忍其述偈曰身是菩提树心如明镜台时时勤拂拭莫使惹尘埃时慧能亦述偈曰菩提本无树明镜亦非台本来无一物何处惹尘埃慧能传衣鉢往曹溪秀住江陵当阳山自是宗分南北南能为顿宗北秀为渐宗唐武后召秀至都下于内道塲供养中宗即位尤加礼重神龙二年卒諡大通禅师
