<!-- { "loadSidebar": true } -->
　　【一曰穆穆哩山东距长安万五千里河源在其间流澄澈下稍合众流水渐赤行益逺众水并注则浊源东北直穆克依额音碛尾即今西番和卓之境盖剑南之西元志至元十七年命招讨使都实求河源实还报谓河源出土番朶甘斯西鄙有泉百余沮洳散涣弗可逼视方可七八里履高山下瞰灿若列星以故名鄂端诺尔鄂端译言星宿也羣流奔辏近五七里滙二巨泽名鄂楞诺尔自西而东曰齐必勒河益引而东凡二三百里羣川次第流合其流浸大始名黄河然水犹清人可涉又一二日岐为八九股译言九渡河通广五七里可度马又四五日水浑浊土人抱革囊骑过之自是经两山硖间广可一里二里或半里其深叵测至朶甘斯东北有大雪山山名伊拉玛博啰其山最高多积雪即昆仑山也自九渡水至昆仑约行二十日河水北行至昆仑转西北流又折而东过山北乃折而东北流千余里有细黄河自西南来注之行半月至奎腾州番名必齐勒始有州治官府州隶吐番等处宣慰司又四五日至积石即禹贡积石也又五日至河州安乡闗一日至打罗坑又东北行一日洮河水南来入河又一日至兰州过北卜渡至鸣沙河过应吉理州正东行至宁夏府东南即东胜州隶大同路自发源至汉地南北溪涧细流傍注莫知纪极山皆草石至积石方林木畅茂世言河有九折彼地有二折焉】
　　至积石而入中国
　　【在西宁衞西南百七十里大河经其下有邈水合焉】
　　又东经河州城北
　　【河经州北六十里冇大夏河入焉或云即滩水】
　　又东北流经兰州城北又东经金乡县北
　　【河至兰州境其西则湟水合浩亹水注之其南则洮河流入焉又东北二里金城闗在焉又东北经金县北六十里入乱山中危湍仄涧凡二百里而入靖虏衞界】
　　又东北经靖虏衞北又东北经宁夏中衞南
　　又东经灵州所北又东北经宁夏衞东南
　　【河自积石至中衞东北流自中衞至灵州则正东流由灵州至宁夏又折而北故名其地曰河曲宁夏土民多引水溉田盖上源势缓而无泛涨且泥沙未甚故引河为宜也】
　　又东北入榆林西境经古三受降城南又东折而南经榆林之东
　　【大河自榆林北至山西太原府河曲县境其间曲折回环几三千里古为朔方地今谓之河套乃中外之巨防也】
　　又南经府谷县东又经神木县南而入葭州境经州城东河之东岸为山西河曲县及保德州暨兴县境又南经呉堡县东又南经绥德州东河之东岸为山西临县及永宁州宁乡县境
　　【大河自葭州而南八十里经呉堡县城东一里又南百六十里经绥德州东境而山西之临县北去大河二十里永宁州西去大河百十里宁乡县西去大河七十里皆与绥德州滨河为境也】
　　又南经清涧县东又南经延川县及延长县东河之东岸为山西之石楼县及永和县大宁县境
　　【河在青涧县东百里无定河自西北入焉又南经延川县东四十五里又南流延长县东三十余里而山西石楼县距河百里永宁县西距河五十里大宁县西距河七十五里】
　　又南经宜川县东河之东岸为山西吉州及宁乡西境
　　【河在宜川县东八十里东距山西吉州七十里孟门山壶口山在焉南为宁乡县界西距河八十里又西南接韩城县界两岸羣山列峙称险固焉】
　　又南经韩城东又南经郃阳县东河之东岸为山西河津县及荣河县临晋县西境
　　【大河在韩城东北八十里龙门山在焉河津县即古耿邑商祖乙都又南经荣河县西城去大河不及一里汾水自西北入焉又南经临晋县西三十里渡河而西又三十里即郃阳矣】
　　又南经朝邑县东又南经华阴县东北而渭水入焉河之东岸为蒲州又南过雷首山乃折而东也【河自郃阳县南百二十里而经朝邑县东三十五里有滨河临晋闗又南五十余里至华阴县境则华山当其冲潼闗在焉又渭水流经华阴县北至县东北五十里而入于河即禹贡导渭入河处也而山西之蒲津闗亦曰临津闗与朝邑之临晋闗夹河相对为古今设险之处又南则涑水流入焉经雷首山折而东其地亦谓之河曲即春秋秦晋战于河曲之地也河流自东胜州折而南几千八百里自壶口龙门以至潼闗两岸重山翼带深险而华山复横亘其中河于是复折而东】
　　又东经阌乡县北又东经灵宝县北河之北岸为芮城县南境
　　【大河在阌乡北七里又东经灵宝县北十里而山西之芮城县负山面河距大河二十里与阌乡夹河相望】
　　又东经陜州城北又东经渑池县及新安县北河之北岸为平陆县及垣曲县境
　　【自灵宝县东流六十里至州城西北三里大阳津在焉亦曰茅津河津要地也其下四十余里为底柱山其西大禹凿山水从山而下即所谓三门也又谓三门集津中曰神门南曰鬼门北曰人门水行其间声激如雷而鬼门尤险舟筏一入鲜冇得脱三门之广约二十丈其东百五十步即底柱也周数丈孤立水中控扼泛流惊涛怒湍称为最险又东百余里经渑池县北境又东百里为新安县境】
　　又东经河南府北河之北岸为济源县南境
　　【大河在河南府城北二十里绕邙山之】
　　又东经孟津县北河之北岸为孟县南境
　　【大河在孟津县之北五里北岸至孟县三十里今孟县西南至孟津五十余里盖嘉靖时孟津县益徙而西也河桥在焉自昔为设险之处河阳三城置于此河至此两岸平濶其流渐涨溃溢之患于此见端矣】
　　又东经巩县北洛水入焉河之北岸为温县境济水入焉
　　【河在巩县北十里温县南二十里】
　　又东经泛水县北又东经荥阳县北河之北岸为武陟县南境
　　【河在泛水县北一里荥阳县北二十五里正统年河决荥阳经曹濮冲张秋夺济汶入海寻自开封西南经陈畱自亳入涡河至怀逺入淮而开封城遂在河北久之始复故道而武陟南去大河五十里西南与荥阳接境沁水自北来至县南入于河此沁黄交流之始其入河之处旧名沁黄口今曰南贾口】
　　又东经河阴县北又东经荥泽县北河之北岸为获嘉县南境
　　【河在河阴北十五里县西二十里有石门渠即古之荥口秦攻魏引河沟灌大梁城即此】
　　又东经原武县北阳武县南
　　【此大河旧道也自洪武十五年河决阳武天啓元年河又决阳武脾沙冈由东南三十里入封邱至考城自此河出阳武之南而新乡汲县胙城之境皆去河渐逺禹迹之旧遂湮而此下仍纪河之旧道为古河道另纪今河道于别篇以见古今之变云】
　　大河旧道自阳武县北东经延津县北又东经胙城县北河之北岸为新乡汲县之境
　　【古黄河道在阳武县北二十三里新乡县境南去大河三十里】
　　又东北经濬县之南滑县之北
　　【河旧在濬县南一里河之南岸即滑县界河经其间北曰黎阳津南曰白马津今为平陆】
　　又东北经开州南长垣县及东明县之北开州之东北为清丰县之西内黄县之东
　　【河旧在内黄东南及清丰之西南水经注云大河故渎东北经戚城西又经繁阳城东阴安故城西是也戚城见开州繁阳见内黄阴安见清丰县】
　　又东北经南乐县及大名县元城县之东又东经馆陶县西又北经临清州及高唐州之境又北经清河县南又东经德州西又东北经景州及沧州之境入于海
　　【徳州汉平原郡】
　　开州之东为观城县及朝城县南河之南岸则濮州之北
　　【观城即水经衞国县濮州即鄄城旧县】
　　又东经范县北莘县及聊城县之南又东经东阿县北博平及荏平县南又东经长清县北禹城县南【碻磝津在长清县】
　　又东经歴城县北临邑县南又东北经商河县北武定州南又东经滨州境合清河以入海
　　今黄河道
　　大河今自阳武县南又东经开封府城北封邱县西又东经陈畱县及兰阳县之北河之北岸为长垣县之境又东经仪封县北河之北岸为东明县界又东南经睢州及考城县之北又东南经归德府北河之北岸为曹县界
　　【元至大时河南徙归德常在河北至顺以后河决而北归德又在河南明正统以后河决而南归徳复在河北正德以后又在河南其新集口及丁家道口皆冲要也嘉靖三十七年新集河淤河流于是一变　河防志旧河由新集丁家道口马牧集韩家道口牛黄堌赵家圈至萧县蓟门集出徐州小浮桥此贾鲁所复故道河流势若建瓴上下顺利后因河南水患另开一道出小河口意欲分杀水势而河不两行本河日就浅澁至是新集至小浮桥淤凡二百五十余里河流北徙出砀山县之背趋单县东南之叚家口又折为六股下郭贯楼又折为五股共分十一流而势弱势弱则淤益多淤多则决溢更甚矣】
　　又东经虞城县及夏邑县河之北岸为单县境又东经砀山县之北又东经丰县之南又东经沛县之南萧县之北又东经徐州之北又东南经灵壁县之北又东南经睢宁县北邳州城南又东经宿迁县南又东经桃源县北又东南经清河县南而淮河来合焉
　　【大河在清河县治南一里淮河自西南来合志云黄河经流即泗水旧道县西三十里有三汊河口泗水至此分为大小二清河大清河经县治东北入淮俗譌为老黄河今湮其小清河在县治西南入淮即今之清口也天下之防吭清河其司之矣】
　　又东经淮安府城北又东经安东县南而入于海河南省黄河道
　　南岸自陜西潼闗
　　【荟蕞云潼闗衞在西安府华阴县东北四十里南有潼谷潼水出此东北有黄卷坂在黄河南岸其坂隆起下望闗城北有黄河自华阴县流入与山西蒲州接界东入河南阌乡县界衞志城北一里水中有石高出文余河水涨其石不没亦谓之砥柱石西有潼水源出潼谷入河】
　　【本朝康熈十九年潼水溢城而入居民溺死甚众及水退河裂岸东徙故道遂成平陆东南有潼闗故城古桃林塞即崤函也亦曰函谷秦志函谷闗在汉农县即今灵宝县西南十一里汉武帝徙新安即今新安县东一里故闗是也隋大业七年移于南北镇城间唐天授二年又移向北近河为路即今闗也其地上跻高嵎俯视洪水河之北岸为风陵津又北至蒲闗六十里河山之险迤逦相属】
