<!-- { "loadSidebar": true } -->
　　范冉或作丹字史云陈留外黄人尝受业于南阳樊英又逰三辅就马融受经歴年乃还冉好违时絶俗慕梁鸿闵贡之为人桓帝时以冉为莱芜长不就议者又欲以为侍御史遂遁去徒行敝服卖卜梁沛间居徒四壁处之裕如三府累辟不应卒諡贞节先生
　　陈留老父史失其名桓帝世党锢事起守外黄令陈留张升去官归乡里道逢友人共班草而言升曰吾闻赵杀鸣犊仲尼临河而返覆巢竭渊龙鳯逝而不至今宦防日乱陷害忠良贤人君子其去朝乎因相抱而泣老父趋而过之植其杖太息言曰吁二丈夫何泣之悲也夫龙不隠鳞鳯不蔵羽网罗髙悬去将安所虽泣何及乎二人欲与之语不顾而去后莫知所终
　　茅容字季伟陈留人年四十余耕于野避雨树下众皆箕踞容独危坐愈恭郭泰见而异之因为容留宿旦日容杀鸡为馔泰意谓为己设既而供其母自以草蔬与客同饭泰起拜曰卿贤乎哉因劝就学卒以成徳
　　符融字伟明浚仪人师事少府李膺善谈辩州郡礼请举孝防公府连辟皆不应防有党事亦遭禁锢妻亡贫无殡殓乡人欲为具棺服融不肯受曰古之亡者弃之中野惟妻子可以行志但即土埋蔵而已同郡田盛亦知名优防不仕并以夀终庾乗字世游鄢陵人少给事县庭郭泰见而拔之劝游学宫遂为诸生佣后能讲论自以卑第每处下座诸生博士皆就讐问由是学中以下座为贵征辟不起号曰征君
　　晋董养字重道浚仪人泰始中到洛不干禄仕因防太学叹时将乱顾谓谢鲲阮孚軰曰易称知几其神乎君等可深蔵矣乃与妻荷担入蜀莫知所终范乔字伯孙冉孙弱冠受业于乐安蒋国明济隂刘公荣见之深相器重元康中诏求防让冲退之士时张华为司徒天下所举凡十七人于乔特发优论于是除乐安令辞疾不拜乔凡一举孝防八荐公府再举清白异行又举寒素皆不就
　　范宣字宣子陈留人年十嵗尝以刀伤手捧手改容人问痛耶答曰不足为痛但受全之体而致毁伤不可处耳宣少尚隠遁加以好学遂博综经籍郄鉴命为主簿诏征太学博士散骑郎并不就宣虽闲居屡空常以讲诵为业谯国戴逵等皆闻风宗仰自逺而至讽诵之声有若齐鲁云
　　南北朝庾承先字子通鄢陵人少沈静有志操是非不设于言喜愠不形于色人莫能窥也尝辟功曹不就乃与道士王僧镇同游衡岳又居五台山梁鄱阳忠烈王钦其风尚要与游处承先为讲老子深发义得所未闻后还山卒
　　阮孝绪字士宗尉氏人性沈静虽与童稚逰戏恒以穿池筑山为乐既冠其父诫之曰三加弥尊人伦之始宜思自朂以庇尔躬答曰愿迹松子于瀛海追许由于穷谷庶保促生以免尘累自是屏居一室非定省未尝出门户天监初御史中丞任昉欲造不敢望而叹曰其室虽迩其人甚逺一时名公屡表荐之后与呉郡范元琰同征俱不起尝着髙隠传三篇年五十八卒諡曰文贞处士
　　唐白履忠浚仪人博通经史居古大梁城时号梁丘子景云中召为校书郎弃官去开元中刑部尚书王志愔荐履忠博学守操可代褚无量马懐素入阁侍读国子祭酒杨玚又表其贤召赴京师辞病老不任职诏拜朝散大夫乞还手诏许防京师徐返里闾履忠留数月乃去
　　宋王昭素酸枣人笃学有至行为乡里所称聚徒教授尝着易论二十三篇太祖闻之召至赐坐令讲易因访以民间事深见嘉奨拜国子博士以衰老辞赐茶药及钱二十万留月余遣之后年八十九而卒
　　元蔡郁字文卿中牟人天资頴异家世业儒六嵗父亡被慈母之训就傅受学值兵南下与母流落顺天既长行佣以供母后复归故里带经而锄以道自乐不求闻达诏屡征不起
　　明张柟杞县人诸生性狷介笃孝友善属文雅志高尚虽贫不吝施予既老怡情诗酒善花卉号青指道人临终自铭其棺卒年八十
　　靳滋昂尉氏人字昂昂别号笨伯尚书于中长子工书弱冠辞廪饩买大騩山薙茅筑舎起仙岩别墅居焉后遇寇贼交讧四方投居者存活以万计滋昂清心味道注有黄庭心印诸解独撰龙沙一线一巻世咸崇为门直指夀七十三书诀辞曰隂阳疣赘天地息机活为宅我将栖依因端坐黙黙如平常两鼻垂玉柱尺余属纩体柔不僵人咸异为尸解云
　　归徳府
　　宋戚同文字文约宋州楚丘人幼孤养祖母以孝闻师邑士杨慤不终嵗毕诵五经时晋末丧乱絶意禄仕筑室聚徒从学者不逺千里而至登第者五六十人宗度许骧之徒皆践台阁同文性纯质尚信义人有丧者力拯济之宗族闾里贫乏者周给之由是深为乡里推服既卒门人私諡坚素先生子维纶俱以文行知名维仕职方郎中纶至太常少卿
　　宗翼虞城人笃孝恭谨负米养母好学强记经籍一见即能黙写学欧阳虞栁皆得其楷法能属文隠而不仕家无斗粟怡怡如也戚同文谓其有古人风卒年八十余
　　陈抟字图南真源人不求禄仕隠居华山石室周世宗召问黄白之术不对世宗不恱放还山太宗即位召至留阙下数月宰相宋琪等问曰先生得黙修养之道可以授人乎曰錬养之道皆所不知假令白日飞升何益于世今圣上洞达古今深究治乱诚有道仁圣之主也正君臣同徳协心兴化致治之时勤行修錬无出于此琪等表上其言帝益重之赐号希夷先生
　　彰徳府
　　汉台佟字孝威邺人隠居武安山中凿穴为居采药自业建初中州辟不就刺史行部乃使从事致谒佟往谢刺史乃执防见佟曰孝威居身如是甚苦佟曰佟幸得保终性命存神养和如明使君奉宣诏书夕惕庶事反不苦耶遂去隠于深山终莫能见焉
　　明苏育字季和汤隂人博学好古弱冠举于乡见时将乱遂筑园闭户心理学终身不仕所着有卧游园物外阁及石藂别业诸藁
　　卫辉府
　　周荷蒉见论语即卫人
　　汉向长字子平朝歌人隠居不仕性尚中和好易及道徳经有欲荐之于王莽者固辞乃止尝读损益卦叹曰吾已知富不如贫贵不如贱但未知死何如生耳建武中男女婚嫁已毕与同好禽庆俱逰五岳名山不知所终
　　晋孙登字公和汲郡人无家属于北山为土窟居之好读易尝抚一琴性无恚怒人或投之水中欲观其怒既出大笑人见之与语不应魏司马昭闻之使阮籍往观亦不语嵇康从之逰三年问其所图终不答及别谓曰先生终不言乎登曰子识火乎生而有光不用其光以全其光人生有才不用其才以全其才今子才髙寡识难乎免于今之世矣后果如其言
　　唐郑遨字云叟滑州人敏于文辞昭宗时举进士见世乱乃隠于少室山其妻数以书劝还家遨辄投于火后晋太祖以諌议大夫召不起赐号逍遥先生
　　懐庆府
　　汉四皓俱河内轵人一曰东园公二曰甪里先生三曰绮里季四曰夏黄公修道洁已避秦入蓝田山作歌曰莫莫髙山深谷逶迤奕奕紫芝可以疗饥唐虞世逺吾将何归驷马髙葢其忧甚大富贵之畏人不如贫贱之肆志遂共入商洛隠于地肺山汉髙帝闻而召之不起
　　野王二老史失其名建武间光武遣邓禹西征送之于道既返因于野王猎路见二老者即禽光武问曰禽何向并举手西指言此中多虎大王勿往臣每即禽虎亦即臣光武曰茍有其备虎亦何患老曰汤即桀于鸣条而大城于亳武王即纣于牧野而大城于郏鄏彼二王者备非不深也是以即人者人亦即之光武悟顾左右曰此隠者也将用之辞而去不知所在
　　晋王尼字孝孙河内人游洛阳卓荦不羁诸名士胡母辅之等皆与之游东瀛公腾辟为车骑府舎人不就及洛阳陷避地江夏时王澄为荆州刺史遇之甚厚尼早丧妇有一子无居宅惟蓄露车有牛一头每行辄使御之暮则共宿车上尝叹曰沧海横流处不安也俄而澄卒荆土饥荒尼不得食乃壊车杀牛食之既尽遂父子俱饿死
　　郭文字文举河内轵人少爱山水尚嘉遯亲终不娶步担入呉兴山中倚木于树苫盖而居恒着鹿裘葛巾不茹酒肉区种菽麦采竹贸篮以自给余杭令顾飏与葛洪共造之携与俱归飏赠韦袴褶一具文不纳飏追遣使者置衣而去后衣烂户内竟不复用王导闻其名迎至西园一旦忽求还山未几蘓峻叛人以为知几云
　　元马景道河内人隠居教授征拜国子助教陜西行省提举皆不就
　　河南府
　　陶唐许由字武仲阳城人为人据义履方邪席不坐邪膳不食后隠于沛泽之中尧以天下让不受逃去耕于颍水之阳箕山之下终身无矜天下色没葬箕山尧因就其墓号曰箕山公神以配食五岳世世奉祀不絶
　　汉种岱字公祖洛阳人好学养志举孝防茂才皆不就后公车特征防病卒初岱与李固子燮同征议郎燮闻岱卒痛惜甚乃为上书曰故处士岱淳和达理眈恱诗书富贵不能回其虑万物不能扰其心禀命不永奄然殒世昔先贤既没有加赠之典周礼盛徳有铭诔之文而岱生无印绶之荣卒无官諡之号虽未建忠効用而为圣恩所拔遐迩具瞻宜有异赏朝议不从
　　晋辛普明字文达河南人少就闗康之受业家贫与兄共处一帐兄亡士子髙其行悉以金赙之后至者不受曰本以兄墓不周故不逆亲友之意今实已足岂可利亡者余赠耶豫章王嶷征为议曹从事不就
　　宋种放字明逸洛阳人沈黙好学与母俱隠终南山以讲习为业从学者甚众淳化初陜西转运宏惟干言其才行诏使召之其母恚曰常劝汝无聚徒讲学身既隠矣何用文为果为人知而不得安处我将弃汝入深山矣放称疾不起太宗嘉其节诏京兆赐以缗钱使养母不夺其志咸平元年母卒兵部尚书张齐贤荐于朝诏征不至明年复召至京师以幅巾见帝命坐与语大恱即日授左司諌直昭文馆未几乞还山命馆阁官宴饯于琼林苑帝亲制诗送之放性喜幽僻终身不娶景徳大中祥符间屡召至阙下俄复还山暮年乞徙居嵩山天封观侧帝因命内侍就兴唐观基起第赐之及卒诏赠工部尚书
　　李渎字长源洛阳人淳澹好古博览经史不求仕进常往来中条山中不亲产业所居木石幽胜谈唐室以来衣冠人物歴歴可听真宗时使使召见辞以足疾不起遣内侍劳问令长史嵗时存抚天禧三年卒诏赠秘书省著作佐郎仍勅州县存恤其家
　　郭雍字子和洛阳人父忠孝官至大中大夫师事程子着易说雍传其父学通世务隠居陜州放浪山谷间号白云先生乾道中以陜守任清臣湖北帅张孝祥等荐于朝屡诏不起赐号冲晦居士孝宗稔知其贤每对辅臣称道之命所在州郡嵗时致问后更封颐正先生
　　王忠民颍阳人幼通经史自靖康以来数言邉事于朝累召弗至诸镇翟兴等皆重之张浚授以迪功郎不受避地南下遇商虢镇抚使董先于内乡留军中事以师礼时刘豫僭立忠民作九思图及定乱四防达之金主乃镂板印图散于境内以明天下之义绍兴三年翟宗荐之朝特授宣教郎忠民上疏辞官言臣愤积已久故三上疏乞还二帝本心报国非冀名禄上不许忠民以诰寘牍中蔵七寳山下力恳求去遂不出
　　金辛愿字敬之福昌人年二十五始知读书音义有不通者搜访百至必通而后已由是博极羣书善为诗文性疎宕不修威仪贵人延客愿麻衣草履足胫赤露坦然其间家甚贫又素负气不能从容俯仰其枯槁顦顇流离顿踣一见于诗元光初李献能元好问在孟津愿往见之因依以居卒明宋濂为作哀辞
　　南阳府
