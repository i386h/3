<!-- { "loadSidebar": true } -->
　　赵安仁字乐道洛阳人殿中侍御史孚子生而頴悟少通经传大防举进士雍熙初召试翰林以著作佐郎直集贤院太宗制九琴成时多献颂者帝嘉文物之盛悉览阅订其工拙惟称安仁及李宗谔杨亿辞雅赡召诣中书奬谕两为接伴使凢觐见仪制多所裁定又集和好以来事宜作戴斗懐柔录三巻以献又为仙源积庆圗皆统例精简雅知典故凡近世典章人物之盛悉能记忆喜诲诱后进成其声名累官御史中丞卒赠吏部尚书諡文定有集五十巻子温瑜官至国子博士石中立字表臣洛阳人尚书右仆射熙载子初为光禄寺丞家财悉推与诸父无所受擢直贤院与李宗谔杨亿刘筠相厚善校讐秘书凡更中立定者人皆传之景祐中以太子太傅致仕迁少师卒赠太子太傅諡文定子居简官至太子中允集贤校理
　　尹源字子渐河南人博学强记以文学知名举进士为奉礼部累官通判泾州尝作唐说及叙兵十篇上之转判庆州范仲淹韩荐其才召试学士院源素不喜赋请以论易赋主试者方以赋进不恱其言第其文下除知懐州卒弟洙见人物志陈与义字去非洛阳人一云叶县人登进士官太学博士徽宗见其所赋墨梅诗喜之命入册府建炎中掌内外制诰拜叅知政事晚年诗尤工周葵得其家所蔵五百余篇刋行之号简斋集共二十巻
　　元刘绩字孟熙洛阳人有文名著霏雪录行世明张美含字孟美洛阳人万厯壬午登乡荐仕至通判善诗小词尤脍炙人口所着有云椰亭集四巻行世
　　丘起鳯字见有洛阳人万厯己酉登乡荐任陜西朝邑县陞深州知州博闻强识尤工于诗
　　皇清王铎字觉斯孟津人明天唘壬戌进士授庶吉士崇祯朝累官礼部尚书闯贼陷京铎避地金陵
　　国初授礼部尚书遣祭华岳成礼旋卒
　　予祭諡文安铎书法本晋诗格偪唐
　　南阳府
　　汉张衡字平子西鄂人渔阳太守堪子少善属文游于三辅因入京师观太学遂通五经贯六艺时承平日久王侯以下莫不僭侈衡乃拟班固两都作二京赋因以讽諌精思傅防十年乃成衡善机巧尤精天文隂阳书算征拜郎中迁太史令作浑天仪复造风地动仪人服其妙迁侍中宦官共谗之作思赋以寄志永和初为河间相衡下车严整法度上下肃然征拜尚书卒所着诗赋铭七言灵宪应间七辨巡诰悬圗凡三十二篇
　　文颖字叔良南阳人注前汉书一百三十三巻行世汉末为荆州从事
　　李竒南阳人注汉书并泰阶六符等书行世刘廙字恭嗣安众人兄望之有名于世荆州牧刘表辟为从事以正諌不合投传告归寻见害廙惧奔曹操操辟为丞相掾属转五官将文学廙尝著书数十篇及与丁仪共论刑礼皆传于世献帝末迁为侍中赐爵闗内侯
　　晋邹湛字润甫新野人父轨魏左将军湛少以才学知名仕魏歴通事郎太学博士泰始初转尚书郎深为羊祜所器重累官至国子祭酒所着诗论事议二十五篇子捷亦有文才为散骑侍郎
　　南北朝范泰字伯伦顺阳人父甯见儒林志泰仕刘宋为中书郎继领国子祭酒景平初加位特进进侍中左光禄大夫卒赠车骑将军諡曰宣博览篇籍好为文章撰古今善言二十四篇及文集传于世
　　范晔字蔚宗顺阳人泰子少好学博涉经史善为文章能隶书晓音律为人性敏触多通仕宋爲尚书吏部郎左迁宣城太守不得志乃删诸家后汉书为一家作上匹班固世称班范
　　庾杲之字景行新野人少贞立学涉文义仕南齐为抚军中军记室迁中书郎出为王俭卫军长史萧缅与俭书曰盛府元寮实难其选庾景行泛緑水依芙蓉何其丽也时人呼俭府为莲花池故缅书美之累官太子右卫率加通直常侍卒諡曰贞子时杲之以文学见遇上造崇虚观使为碑文卒年五十一上甚惜之
　　范云字彦龙舞隂人六嵗读毛诗日诵九纸性机警有识善属文下笔辄成时人每疑其宿搆仕南齐歴除尚书殿中郎入梁为吏部尚书以佐命功封霄城县侯迁尚书左仆射卒諡曰文有集三十巻
　　刘之遴字思贞湼阳人八嵗能属文十五举茂才辟为太学博士笃学明审博览羣籍歴仕都官尚书太常卿时鄱阳嗣王范得班固汉书真本献之东宫皇太子令之遴与张缵到溉陆襄等叅校同异之遴具异状十事尝着春秋大义十科左氏十科三传同异十科前后文集五十巻行世
　　岑之敬字思礼棘阳人五嵗读孝经每焚香正坐亲戚咸加叹异年十六防春秋左氏擢为髙第仕梁除童子奉车郎赏赐优厚寻为夀光学士累迁征南府谘议叅军之敬博涉文史雅有词笔性谦谨未尝以才学矜物每忌日营斋必躬自洒扫涕泣终日士君子以笃行称之子徳润有父风官至中军吴兴王记室
　　岑善方棘阳人清慎有器局博综经史仕梁为散骑常侍徙家江陵所着有文集七巻七子皆有操行孙文本官侍郎文本孙羲官侍中从子长倩官文昌右相皆为唐名臣
　　庾信字子山新野人父肩吾八嵗能诗梁散骑常侍信幼而俊迈聪敏絶人博览羣书尤善春秋左氏传与东海徐陵文并绮艶世号徐庾体累迁通直散骑常侍聘于西魏遂留长安歴仕至骠骑大将军开府仪同三司进爵义城县侯俄拜洛州刺史征授司宗中大夫信虽位望通显常念乡闗乃作哀江南赋以致意隋开皇元年卒有文集二十巻
　　宗懔字元懔湼阳人少好读书昼夜不倦语辄引古事乡里呼为小儿学士梁元帝镇荆州以为记室尝被召宿省使制龙川庙碑一夕便成元帝叹美之及移镇江陵歴官尚书侍郎封信安县侯魏破江陵与王褒等入闗周太祖以懔名重南土甚礼之世宗时与褒等刋定羣书于麟趾殿保定中卒有集二十巻行世
　　唐樊宗师字绍述南阳人父泽帅襄阳江陵官至右仆射三世皆以上第进绍述官至諌议大夫文尚竒创语必自撰不蹈前人恒蹊韩愈为墓志称魁纪公三十巻樊子三十巻诗文千余篇今所存止数篇
　　韩翃字君平南阳人仕为驾部郎中知制诰有能诗名为大厯十才子之一初制诰阙人中书请补御批曰与韩翃时有与翃同姓名者为刺史又具二人进批曰与诗人韩翃终中书舎人
　　元畅讷南阳人有诗名注地理指掌圗仕为汴幕官畅师文字纯甫南阳人讷子幼警悟家贫无书手録口诵过目辄不忘弱冠谒许衡与姚燧髙凝相友善至元初諌时政十六防丞相安图竒其才辟为三部令史累官翰林学士卒追封魏郡公諡文肃所着有农桑辑要成宗实録长子笃仕至江东道肃政防访副使
　　明李蓘字子田内乡人嘉靖癸丑进士改庶吉士歴官提学副使罢归蓘好学家多藏书注宋艺圃明艺圃诸书援据该洽识者珍之
　　方九功南阳人嘉靖乙丑进士歴官南京吏部右侍郎博学能文负性髙洁着有白下稿息机堂稿行于世子适工文章与裕州吴阿衡齐名
　　周有文镇平人万厯间选贡生幼英敏过目成诵负侠任气尝坐事诣狱当事识其名命草沧浪赋立成因怜其才为昭雪之与祥符张民表等称中州七才子有南游草唱和吟诸藁
　　马之骐新野人万厯丁未进士翰林院庶吉士歴礼部侍郎与弟之骏俱有才名以诗文称于世汝宁府
　　晋干寳字令升新蔡人祖统吴奋武将军封都亭侯父莹丹阳丞寳少勤学博览书记以才器召为著作郎平杜弢有功赐爵闗内侯屡迁散骑常侍着晋记二十巻咸称良史着捜神记二十巻世谓之董狐又作春秋左氏外传着周官周易凡数十篇并行传于世
　　孟嘉字万年鄳人曽祖父宗以至孝称仕吴为司空嘉在永和中为桓温府叅军九日宴集龙山风吹嘉帽落初不自觉温使孙盛为文嘲之嘉应手解答敏妙出人意表温甚赏重表迁长史卒
　　南北朝周让安成人性简素博学多通始仕不得志隠于句容之茅山频征不起梁承圣初召为国子祭酒寻为仁威将军入陈以白衣领太常卿光禄大夫加金章紫绶让为处士时有复王褒书词最斐美
　　周直字思方安成人宏让弟幼聪敏仕梁为西中郎湘东王外兵记室叅军与南阳宗懔同掌书记累迁昌州刺史入陈位太常卿光禄大夫直方雅敦厚有集二十巻子确有行检博涉经史仕至都官尚书
　　宋孙何字汉公汝阳人笃学嗜古年十五能属文与丁谓齐名时号孙丁王禹偁尤雅重之淳化中登进士礼部廷试皆第一通判陈州迁右司諌真宗数访以邉事景徳初知制诰何乐名教勤接士类有词艺者必为称扬所着有驳史通十余篇文集四十巻
　　孙仅字邻几汝阳人何弟咸平初进士甲科兄弟连冠贡籍时人荣之累官集贤院学士权知开封府后领审刑院进给事中卒仅性端慤中立无竞笃于儒学士大夫推其履尚有集五十巻弟侑亦登进士第官至殿中丞
　　穆修字伯长本郓州人徙居汝阳自幼嗜学宋初学者方从事声律习为骈俪擿裂号为时文以相夸尚修独倡为古文河南尹洙从之学古文又传其春秋学遂以古文经学名天下其后欧阳苏曽相继文章上接两汉者由修倡之也性严少合有题其诗于禁中壁间者真宗见之深加叹赏问侍臣曰此为谁诗或以穆修对上曰有文如此公卿何以不荐丁谓曰此人行不逮文由是上不复问修与谓有布衣旧谓赴防漕修犹未仕相遇汉上谓意修当先致礼竟不一揖而去故谓衔之登进士第为颍州文学防军故当时称曰穆叅军云老益贫家有唐本韩栁集丐于所亲得金镂板印数百帙携入京师鬻之有儒生数軰至肆共取阅修夺取怒视曰先軰能读一篇不失一句当以全部相送遂终年不售而世亦以此知习韩栁文云谢伋字景思上蔡人官太常少卿叶适称其脱丱髦游太学俊笔涌出排窄老苍为能洗削纎巧完补太朴撰药寮丛稿二十巻又四六谈麈一巻
　　明何景明字仲黙信阳人八嵗能诗以神童称治戊午年十五乡试第三人壬戌成进士授中书舎人工古文辞尚气节鄙荣利与李梦阳齐名海内之士称曰何李正徳初阉瑾用事景明谢病归瑾败复职直内阁制勅房防乾清宫灾应诏陈时政语颇激切不报歴迁副使督学闗中士习文体为之一变防疾作归卒年三十九所着有雍大记三十巻何子十二巻诗赋杂文二十六巻行于世戴冠字仲鹖信阳人正徳戊辰进士授户部主事以言事谪广东乌石驿丞起山知县歴官陜西按察副使平生喜聚书与王守仁李梦阳及同里何景明马録樊鹏为诗文气节之交所着有邃谷集十二巻
　　樊鹏字少南信阳人嘉靖丙戌进士授安州知州迁南京户部贠外歴陞陜西按察佥事所着樊氏集十二巻鹏尝逰何景明邉贡之门而与孟洋唐顺之軰为诗文友故其谈诗卓有所见云
　　陈耀文字晦伯确山人生而頴异日记数千言乡里号为神童子登嘉靖庚戌进士授中书舎人累官陜西兵备副使行太仆寺卿告归杜门日事著述有天中记正杨学林学圃萱苏经典稽疑花草稡编诸书行于世
　　王祖嫡字防昌信阳人父诏信阳卫指挥佥事以他诖误夺世爵祖嫡幼警敏殊常儿稍长日诵数千言能赋诗登隆庆辛未进士改庶常歴迁国子司业上疏言革除间事请及时厘正得防许重录景皇帝事而建文帝事姑止时论韪之仕终右春坊右庶子兼翰林侍读祖嫡诗文博雅瑰丽卓然名家子延世京营叅将善驰射工古文辞
　　秦镐字京汝阳人家贫性至孝絶意仕进肆力古文词崇祯时征辟不就诗有颍水半瓢岩月细桐江一线野云寛之句年八十有二题墓石云人间贫孝子地下老书生着头责斋集八巻髣园销夏录四巻
　　汝州
