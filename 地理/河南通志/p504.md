<!-- { "loadSidebar": true } -->
　　宋欧阳修洛阳风土记【洛阳之俗大抵好花春时城中无贵贱皆插花虽负担者亦然花开时士庶竞为遨逰往往于古寺废宅有池台处为市井张幄帟笙歌之声相闻最盛扵月波隄张家园棠棣坊长夀寺东街与郭令宅至花落乃罢洛阳至东京六驿旧不进花自今徐州李相迪留守时始进御嵗差牙校一员乘驿马一日一夕至京师所进不过姚黄魏紫三数朶用菜叶实竹笼子借覆之使其上不动揺以爉封花蒂乃数日不落大抵洛人家家有花少大树者盖其不接则不佳春初时洛人于夀安山中斵小栽子卖城中谓之山篦子人家治地多畦畻种之至秋乃接接花工尤著者谓之门园子盖本姓东门氏豪家无不邀之姚黄一接头直五千秋时立契买之至春见花乃归直洛阳人甚惜此花不欲传有权贵求其接头者或以汤中蘸杀与之魏花初出时接头亦直五千今尚直一千接时须用社后重阳前过此不佳也花之本去地五七寸许截之乃接以泥封裹用软土壅之以蒻叶作庵子罩之不令见风日惟南向留一小户以达气至春乃去其覆此接花之法也种花必择善地尽去旧土以细土用白蘝末一斤和之盖牡丹根甜多蚓虫食白蘝能杀虫此种花之法也浇花亦自有时或用日西或用日未出秋时旬日一浇十月十一月三日二日一浇正月隔日一浇二月一日一浇此浇花之法也一本发数朶者择其小者去之止留一二朶谓之打剥惧分其脉也花才落便剪其枝勿令结子惧其易老也春初既去蒻庵便以棘数枝置花丛上棘气暖有以避霜不损花芽他大树亦然此养花之法也花开渐小于旧者盖蠧虫损之必寻其穴以硫黄簪之其旁又有小穴如针孔乃虫所藏处花工谓之气葱以大针防硫黄末针之虫乃死花复盛此医花之法也乌贼鱼骨用以针花树入其皮花必死此花之忌也】昼锦堂记【仕宦而至将相富贵而归故乡此人情之所荣而今昔之所同也盖士方穷时困阨闾里庸人孺子皆得易而侮之若季子不礼扵其嫂买臣见弃于其妻一旦髙车驷马旌旄导前而士卒拥后夹道之人相与骈肩累迹瞻望咨嗟而所谓庸夫愚妇者奔走骇汗羞愧俯伏以自悔罪于车尘马足之间此一介之士得志当时而意气之盛昔人比之衣锦之荣者也惟大丞相魏国公则不然公相人也世有令徳为时名卿自公少时已擢髙科登显仕海内之士闻下风而望余光者盖亦有年矣所谓将相而富贵皆公所宜素有非如穷阨之人侥幸得志于一时出于庸夫愚妇之不意以惊骇而夸耀之也然则髙牙大纛不足为公荣桓圭衮裳不足为公贵惟徳被生民而功施社稷勒之金石播之声诗以耀后世而垂无穷此公之志而士亦以此望于公也岂止夸一时荣一乡哉公在至和中尝以武康之节来治于相乃作画锦之堂于后圃既又刻诗扵石以遗相人其言以快恩讐矜名誉为可薄盖不以昔人所夸者为荣而以为戒于此见公之视富贵为何如而其志岂易量哉故能出入将相勤劳王家而险夷一节至于临大事决大议垂绅正笏不动声色而措天下扵泰山之安可谓社稷之臣矣其丰功盛烈所以铭彛鼎而被弦歌者乃邦家之光非闾里之荣也余虽不获登公之堂幸尝窃诵公之诗乐公之志有成而喜为天下道也于是乎书】苏轼醉白堂记【故魏国忠献韩公作堂于私第之池上名之曰醉白取乐天池上之诗以为醉白堂之歌意若有羡于乐天而不及者天下之士闻而疑之以为公既无愧扵伊周矣而犹有羡于乐天何哉轼闻而笑曰公岂独有羡于乐天而已乎方且愿为寻常无闻之人而不可得者夫天之生是人也将使任天下之重则寒者求衣饥者求食凡不获者求得茍有以与之将不胜其求是以终身处乎忧患之域而行乎利害之途岂其所欲哉夫忠献公既已相三帝安天下矣浩然将归老扵家而天下共挽而留之莫释也当是时其有羡扵乐天无足怪者然以乐天之平昔而求之公较其所得厚薄浅深孰有孰无则后世之论有不可欺者矣文致太平武定乱畧谋安社稷而不自以为功急贤才轻爵禄而士不知其恩杀伐果敢而六军安之四夷八蛮闻其风采而天下以其身为安危此公之所有而乐天之所无也乞身于强健之时退居十有五年日与其朋友赋诗饮酒尽山水园池之乐府有余帛廪有余粟而家有声妓之奉此乐天之所有而公之所无也忠言嘉谟效于当时而文采表于后世死生穷达不易其操而道徳髙于古人此公与乐天之所同也公既不以其所有自多亦不以其所无自少将推其同者而自托焉方其寓形于一醉也齐得防忘祸福混贵贱等贤愚同乎万物而与造化者逰非独自比乐天而已古之君子其处已也厚其取名也亷是以实浮扵名而世诵其美不厌以孔子之圣而自比于老彭自同于丘明自以为不如顔渊后之君子实则不至而皆有侈心焉臧武仲自以为圣白圭自以为禹司马长卿自以为相如扬雄自以为孟轲崔浩自以为子房然世终莫之许也由此观之忠献公之贤扵人也逺矣】张訚宋真宗御制诗记【章圣皇帝即位之七载闻河阳济源奉仙观唐鲁真人旧卢有道士贺兰栖真者道术甚髙发使者诏之京师既而与语洒然异之栖真为诗以献上复制诗以宠答之一日从容问曰人言先生能防黄金信乎对曰陛下圣徳睿明富有四海可谓真天子矣臣愿以尧舜之道防化天下顾方士伪术不足为陛下道上大竒其言益加敬礼未几丐还赐号宗真大师加以命服蠲其观之田赋栖真夀一百一十有三嵗乃尸解去扵观之东人八十有八年其徒郭仲琨再刻赐诗于石而图栖真像其下且嘱臣为之记臣訚再拜稽首而言曰伏观自昔世主穷好道家之术者甚众而鲜得其真故其始莫不以为神仙可致长年可祈至以敝防视天下亲屈帝尊以礼怪迂之士而其后类不免为诡诞之所欺惑可为太息惟章圣皇帝冲妙在躬神明自得以道莅天下者二十有四年不待问途襄城之野膝行崆峒之山而异人竒士应时而来乐告以善故祥符景徳之间天下垂拱无为海内防福登封告成号称至治其功徳逺矣观栖真之所陈上所以待遇之意与昔之世主所甘心者顾不异哉栖真异事多此不复具载特书其为上语者如此】苏轼上清储祥宫碑记【元祐六年六月丙午制诏臣轼上清储祥宫成当书其事扵石臣轼拜手稽首言曰臣以书命待罪北门记事之成职也然臣愚不知宫之所以兴与废凡材用之所从出敢昧死请乃命有司具其事以诏臣轼始太宗皇帝以圣文神武佑太祖定天下既即位尽以太祖所赐金帛作上清宫朝阳门之内旌兴王之功且以五代兵革之余遗民赤子请命上帝以至道元年正月功成民不知劳天下颂之至庆歴二年十二月有司不成于火一夕而烬自是为荆棘瓦砾之场凡三十七年元丰二年三月神宗皇帝始命道士王太初居宫之故地以法箓符水为民禳襘民趋归之稍以其力修复祠宇诏用日者言以宫之所在为国家子孙也乃赐名上清储祥宫且赐度牒与佛庙神祀之遗利为钱一千七百四十七万又以官田十四顷给之刻玉如汉张道陵所用印及所被冠佩剑履以赐太初所以宠之者甚备宫未成者十八而太初卒太皇太后闻之喟然叹曰民不可劳也兵不可役也大司徒钱不可发也而先帝之意不可以不成乃敕禁中供奉之物务从约损斥卖珠玉以巨万计凡所谓天下养者悉归之储祥积防所赐为钱一万七千六百二十八万而宫乃成内出白金六百三十余两以为香火华乏用召道士刘应真嗣行太初之法命入内供奉官陈衍典领其事起四年之春讫六年之秋为三门两庑中大殿三旁小殿九钟经楼三石坛一建斋殿于东以待临幸筑道馆于西以居其徒凡七百余间雄丽□深为天下伟观而民不知有司不与焉呜呼其可谓至徳也已矣臣谨按道家者流本出于黄帝老子其道以清净无为为宗以虚明应物为用以慈俭不争为行合于周易何思何虑论语仁者静夀之説如是而已自秦汉以来始用方士言乃有飞僊变化之术黄庭大洞之法太上天真木公金母之号延夀赤明龙汉开皇之纪天皇太乙紫微北极之祀下至于丹药竒技符箓小数皆归于道家学者不能必其有无然臣尝窃论之黄帝老子之道本也方士之言末也修其本而末自应故仁义不施则韶防之乐不能以降天神忠信不立则射乡之礼不能以致刑措汉兴盖公治黄老而曺参师其言以为治道贵清静而民自定以此为政天下歌之曰萧何为法较若画一曹参代之守而勿失载其清静民以宁一其后文景之治大率依本黄老清心省事薄敛缓狱不言兵而天下富臣观上与太皇太后所以治天下者可谓至矣检身以律物故不怒而威捐利以予民故不藏而富屈已以消兵故不战而胜虚心以观世故不察而明虽黄帝老子其何以加此本既立矣则又恶衣菲食卑宫室陋器用斥其赢余以成此宫上以终先帝未究之志下以为子孙无疆之福宫成之日民大和防鼓舞讴歌声闻于天天地喜答神只来格祝史无求福禄自至时万时亿永作神主故曰修其本而末自应岂不然哉臣既书其事皇帝若曰大哉太祖之功太宗之徳神宗之志而圣母成之汝作铭诗而朕书其首曰上清储祥宫碑臣轼再拜稽首献铭曰天之苍苍正色非邪其视下也亦若斯也我作上清储祥之宫无以来之其肯我从元祐之政媚于上下何修何营曰是日者民懐其仁吏服其亷畏其正神予其谦帝既子民惟子之视云何事帝而瘠其子允哲文毋以公灭私作宫千柱人初不知扵皇祖宗在帝左右风马云车从帝来狩阅视亲宫察民之言佑我文母及其孝孙孝孙来飨左右耆耉无竞维人以燕我后多士为祥文母所培我膺受之笃其成材千石之钟万石之相以铭诗震于四海】庄子庙碑记【庄子防人也尝为防漆园吏没千嵗而防未有祀之者县令秘书丞王竞始作祠堂求文以为记谨按史记庄子与梁恵王齐宣王同时其学无所不□然要本归于老子之言故其著书十余万言大抵率寓言也作渔父盗蹠胠箧以诋訾孔子之徒以明老子之术要不可为法耳楚公子微服出亡而门者难之其仆撡棰而骂曰也不力门者出之事固有倒行而逆施者以仆为不爱公子则不可以为事公子之法亦不可故庄子之言皆实子而文不予阳挤而隂助之其正言盖无几至于诋訾孔子未尝不微见其意其论天下道术自墨翟禽滑厘彭蒙慎到田骈闗尹老聃之徒以至其身皆以为一家而孔子不与其尊之也至矣然予尝疑盗蹠渔父则若真诋孔子者至譲王説剑皆浅陋不入于道反复观之得其寓言之终曰阳子居西逰于秦遇老子老子曰而睢睢而盱盱而谁与居太白若辱盛徳若不足阳子居蹵然变容其往也舍者将迎其家公执席妻执巾栉舍者避席炀者避灶其返也舍者与之争席矣去其让王説剑渔父盗蹠四篇以合于列御冦之篇曰列御冦之齐中道而返曰吾惊焉吾食于十浆而五浆先餽然后悟而笑曰是固一章也庄子之言未终而昧者勦之以入其言余不可以不辨凡分章名篇皆出于世俗非庄子之本意也】晁补之照碧堂记【去都而东顺流千里皆桑麻平野无山林登览之胜然放舟通津门不再宿至于宋其城郭阛阓人民之庶百货旁午以视他州则浩穰亦都也而道都来者则固已旷然见其为寛闲之土而乐之岂特人情倦觌于其所已餍而欣得于其所未足将朝夕从事于尘埃车马之间日昃而食夜分而息而若有驱之急不得纵而与之偕者故虽平时意有所乐而不暇思及其脱然去之也亦不必山林逺絶之地要小依而暂适则人意物境本暇而不遽盖向之所乐而不暇思者不与之期一朝而自复其理固然此照碧堂之所以为胜也宋为本朝始基之地自景徳三年诏即府为南都而双门立别宫故经衢之左为留守廨面城背市前无所达而后与民宇接城南有湖五里前此作堂城上以临之嵗乆且圮而今龙图阁学士南丰曽公之以待制留守也始新而大之盖成扵元祐六年九月癸夘横七楹深五丈髙可建旄自来诸侯之宅无若此者先是南都嵗赐官僚賔客费为钱七千缗公奉已约亦不以是侈厨传故能有余积以营斯堂屹然如跳出堞上而民不知以放怀髙蹈寓目而皆适其南汴渠起魏迄楚长堤迤靡帆樯隠见隋帝之所以流连忘返也其西商丘祠陶唐氏以为火正曰阏伯者之所以有功而食其墟也其东双忠庙唐张巡许逺捍城以死而南霁云之所以迅驰乞救扵贺兰之涂也而独梁故苑复道属之平台三十里者名在而迹莫寻虽隋之彊亦具所守渠在耳岂汰靡者易熄而勲名忠义则愈逺而弥存不可诬哉初补之以校理佐淮南从公宴湖上后谪官于宋登堂必慨然怀公拊槛极目天垂野尽意有若遐骛太空者花明草薰百物媚斌湖光弥漫飞射堂栋长夏畏日坐见风雨自堤而来水波纷纭栁摇而荷靡鸥鸟尽儛客顾而嬉翛然不能去盖不独道都来者以为胜虽餍扵呉楚登览之乐者度淮而北则不复有至此亦踌躇徜徉而喜矣夫人之感于物者同而所以感者异斯须为之易意乐未已也哀又从之故景公美齐而随以雪涕传亦曰登髙逺望使人心怦然昔之豪杰愤悱忧世之士或出于此若羊祜太息岘山之巅固可见其志有在未可但言哀乐之复也公与补之俱起废而公为太史氏补之亦备史官间相与诣斯堂属补之记之已而公守南都补之守河中书来及焉补之尝论昔人所馆有一日必葺去之如始至者有不扫一室者夫一日必葺以为不茍于其细则将推之矣不扫一室以为有志于其大则不可必卒之其成功有命则婼与蕃之贤于此乎未辨乃公之意则曰吾何有于是从吾所好而已矣何辨之有公名肇字子文学徳行事君行已为后来矜式其出处在古人中其欲有为在天下后世其巻而施之一郡不以自少而以自得又乐与人同者如此堂不足道也】岳珂追封鄂王告隂碑记【鄂踞上流为重地宿师十万进足以虎噬京洛退足以雄分呉蜀得建瓴之势江左莫强焉绍兴初天子考麒麟玉册之瑞观黄旂紫盖之运应天顺动化龙南翔长江汤汤天设之崄金城千里亶重分收先王析符授实膺専征之任虽往来詷戍靡常厥居而大抵鄂为根本隠然有藜藿不采之威珂常考论地势旷观古今自三国而下代兴南国者所据守各不一然负桐柏之阳山阳合肥广陵濡须重镇错立带之长淮包以南海皆足以扼东西之冲惟襄沔旧疆延袤数千里上通巴蜀下接舒濮之郊川平埜旷不设限塞击柝之声相闻朝驰而夕可至也顾自元丰以降引弓之士未尝敢南向而窥岘首宁涉巨渎冒重险而常出乎柘臯大仪之境舍所易而图所难何哉以两路之介扵冦被邉而守者数十城视独以全师当一面者力之耑否固不待辨而敌人之驰骋长技反缩恧而不敢施方屦之士遡其时而观其人可也皇上临御一纪缅怀麟阁勲名之盛方将尊中国以绥四方乙夜慨然览珂所奏吁天之书思所以大慰乎九京者相攸乐土宜莫如鄂遂荒全国裂而王之纶言申褒温厚灏噩不惟足以涣万世无穷之宠其与辨论忠邪之迹盖尤深切着明珂一介蚍蜉之言诚不知所以格天心悟主聴者一妄男子不得其平而鸣则谓天盖髙亦有不容恝珂诚死且不朽矣载惟先王受命驻师之地营墉陈石至今岿然而乾道中又尝诏赐沔阳之庙先王功烈遂与鄂相终始珂不肖身不逮事生二十有二年而后得以铅椠片言追明地下之寃成先大夫易箦之志兴念一及兢慙夙宵大惧驯媮閟袭而使圣朝旌忠非常之典不能以宣昭于方来乃以制词刻之琬琰植于庙下以对扬今天子丕显休命而复系着所以然之意在汉之初蛇分泗埜有臣曰良从髙于留经营四方卒定大业及誓白马纪丹书剖符定封择齐三万户而不愿乃侈遇乡　以旌天授然则愬功名之所基以迄于成地以人重人以地着揆厥所由夫岂曰偶然而已哉是用叙次其实且以先王在鄂之颠末追附前谊庶几鄂人知所以开国承家之自昭示子孙以无忘上意之所向云开禧疆圉单阁嵗且月哉生明孙承事郎珂记】朱熹谢上蔡祠记【谢先生名良佐字显道为人英果明决强力不倦克己复礼日有课程如以生意论仁以实理论诚以惺惺论敬以求是论穷理其命意皆精当而直指穷理居敬为入徳之门则又最得明道教人之纲领常宰徳安府之应城胡文定以典学使者行部过之不敢问以职事顾因介绍请以弟子礼见入门见吏卒植立中庭如土木偶人肃然起敬遂禀学焉其同时及门之士亦皆称其言论闳肆善起发人今读其书尚可想见也刘君访其遗迹既新其学乃即讲堂之东偏设位而祠焉千里致书求文以记熹自少时妄意为学既赖先生之言以发其趣而平生行事又皆髙迈卓絶使人兴起常惧其一旦冺没而无传也刘君之请乃适有防于予心者于是不辞而记之如此以示其学者云绍熈辛亥冬十月丙子朔日记】刘义庆大业杂记【大业元年勅有司于洛阳故王城东营建东京以越国公杨素为营东京大监安徳公宇文恺为副废三崤旧道令开葼栅道时有术人章仇太翼表奏云陛下是木命人雍州是破木之冲不可乆住闻开皇初有童谣云修治洛阳还晋家陛下曽封晋王此其騐也帝览表怆然有迁都之意即日车驾往洛阳改洛州为豫州自豫州至京师八百余里置一十四殿别有宫有正殿发河南道诸州郡兵夫五十余万开通津渠自河起荥泽入淮千余里又发淮南诸州郡兵夫十余万开防沟自山阳淮至于杨子入江三百余里水面阔四十步造龙舟两岸为大道种榆栁自东都至江都二千余里树防相交毎两驿置一宫为停顿之所自京师至江都离宫四十余所东都大城周回七十三里一百五十步西拒王城东越瀍涧南跨洛川北逾谷水宫城东西五里二百步南北七里城南东西各两重北三重南临洛水开大道对端门街一名天津街濶一百步道傍植樱桃石榴两行至端门自建国门南北九里四望成行人由其下中为御道通泉流渠映带其间端门即宫南正门重楼上重名太防观临大街直南二十里正当龙门由端门百步有黄道渠濶二十步上有黄道桥三道过渠二百步至洛水有天津浮桥跨水长一百三十步桥南北有重楼四所各髙百余丈过洛二百步又流洛水为重津渠濶四十步上有浮桥津有时开阖以通楼船入苑重津南百余步有大隄南有民坊各周四里开四门临大街门并为重楼饰以丹粉洛南有九十六坊洛北有三十坊大街小陌纵横相对自重津南行尽六坊有建国门即罗城南正门也门南二里有甘泉渠疏洛入伊渠上有通仙桥五道时人亦谓之五桥桥南北有华表长四丈各髙百余尺建国门西二里有白虎门西二里至苑城傍城行三里有天经宫南二里有仙都宫并置先帝庙堂建国门东五里有长夏门南二里至丹水渠南五里至伊水东北流十余里入洛端门西一里有右掖门门南过黄道渠桥南道西有右侯卫府出右掖门门傍渠西二里有龙天道场南临石泻口即炀帝门师济阇黎所居石防东西二百余步濶五十余步深八尺并用青大石长七八尺厚一尺自上至下积三重并用大铁为细腰互相钩牵亦非常之牢固正当泻口三十步初造泻之时凿地得大窖容千斛许于是填塞泻成不过一年即破碎上令济阇黎呪之后更修补得立二年阊黎亡还复毁破前后计用四十万工以泻三城池水下黄道渠入洛端门东有左掖门南道左有左侯卫府左掖门东二里有承福门即东城南门南洛水有翊津桥通翻经道场新翻经本从外国来用贝多树叶形似枇杷叶而厚大横作行书约经多少缀其一邉如牒然今呼为梵夹道场北府道术坊并是隂阳梵呪有道术人居之向有百余家东城东有宣仁门临大道大小与天津街相似东行尽六坊有上春门外夹道南北有东西道诸都邸百余所毎年朝集使停止之处并新户坊东至双槐树三里宫城正门曰则天门南去端门五百步则天门东行一百步有兴教门兴教门一里有重光门即东光正门门东二百步有泰和门并重观门内即左右藏左藏有库门六重重二十五间间一十七架总一百五十间右藏屋两重总四十间屋大小如左藏出则天门南横街直束七百步有束太阳门东即东城门东街北行三里有合嘉门门北即合嘉城城北徳门出合嘉西有圆璧门西有圆璧城城正南有曜仪门南即曜仪城城南武门门内即宫出则天门南横街直西七百步有西太阳门出门道西南行第一院齐王宅第二院燕王宅第三院陈王它第四院代王宅第五院越王宅宅西拒周王古城城西即入苑则天门南八十步过横街道东有东朝堂道西有西朝堂西连内史省省西连谒者台台连右翊卫府府西抵右掖门街街西有辇库库西即西马坊坊西抵西城西朝堂第二街北壁第即右骁卫府府西连右御卫府府西抵右掖门街街西有子罗仓仓有盐二十万石子罗仓西有粳米六十余窖窖别受八千石窖西至西城西朝堂南第三街第一御史台台西连秘书省省西连尚食库库西连右监门府府西连长秋监监西抵右掖门街街西即掌醯署署西连良醖署署西至粳米窖坊东朝堂东连门下省省东殿内省省东连左掖卫府府东即抵左掖门街街东即西钱坊坊东连东钱坊东朝堂南第二街第一左骁衞府府东连左备身府府东左武卫府府东连左屯卫府府东连左御卫府府东连左掖门街街东即少府监监东即城东朝堂南第三街第一司台台东连光禄寺寺东连左监门府府东连太府寺寺东抵左掖门街街东即少府监连南监监东至城出东太阳门街北道东第一街有鸿胪寺寺东有司农寺寺东连太常寺寺东抵城第二街即宣仁门大道大道北即尚书省第三街将作监监东连太仆寺寺东至城第四街有卫尉寺寺东连都水监监东宗正寺寺东连大理寺寺东抵城则天门两重观观上曰紫防观左右连阙阙髙二十尺门内四十歩有永泰门门东二百步至防昌门永泰西二百步至景运门并步廊连布坐宿卫兵永泰门内四十步有干阳门并重楼干阳门东西亦轩廊周匝门内一百二十步有干阳殿殿基髙九尺从地至鸱尼髙一百七十尺又十三间二十九架三陛轩文掍镂槛栾栌百重潦拱千搆云楣綉柱华榱碧档穷轩甍之壮丽其柱大二十四围倚井垂莲仰之者曜南轩埀以珠丝网络十不至地七尺以防飞鸟四面周以轩廊坐宿卫兵殿庭左右各有天井井面濶二十尺庭东南西南各有重楼一悬钟一悬鼓刻漏即在楼下随刻漏则鸣钟鼓大殿北三十步有大业门门内四十步有大业殿规模小于干阳殿而雕绮过之干阳殿东有东上閤閤东二十步又南行六十步有东华门门东四十步道北有文成门门内有文成殿周以轩廊东华门南四十步左延福门出于东行一百步至章善门街干阳殿西有西上閤入内宫閤西二十步又行六十步有西华门出门西三十步道有武安门门内有武安殿周以轩廊西华门南四十步右延福门出门西行一百步至明福门皆大业文成武安三殿御坐见朝臣则宿卫随入扵内宫人殿庭并种枇杷海棠石榴青梧桐及诸名药竒卉东有大井二面濶十余尺深百余尺其三殿之内内宫诸殿甚多不能尽知则天门东二百步有兴教门门北三十步有防昌门门北二百歩有章善门入内尚食进食尚药进药内尚进物皆由此门防昌门内道左有内殿内省少府内监内尚光禄内防道右门下内省左六卫内府左监门内府入章善门横街东百二十步有重润门东有东宫则天门西二百步有光政门门北三十步有景运门门北二百步有明福门入内宫命妇入朝学士进书皆由此门入景运门入道左有内史内省秘书内省学士馆右监门内府右六卫内府鹰坊内甲库道右命妇朝堂恵日法云二道场通真玉清二元坛接西马坊入明福门北行三十步有元靖门门内有元靖殿周以轩廊即内宫别供养经像之处出元靖门横街东行四十步有修文殿西行百步阊阖重门门南北并有仰观台髙百尺门西即入寳城城内有仪銮殿殿门有乌桲林栗林有葡萄架四行行长百余步架南射堂对阊阖门直西二百二十步有寳城门出址傍城三里有方诸门门即圆璧城出寳城门西行七里至青城宫即西苑之内也元年夏五月筑西苑周二百里其内造十六院屈曲周绕龙鳞渠其第一延光院第二明彩院第三含香院第四承华院第五凝晖院第六丽景院第七飞英院第八流芳院第九耀仪院第十结绮院第十一百福院第十二万夀院第十三长春院第十四永乐院第十五清暑院第十六明徳院置四品夫人十六人各主一院庭植名花秋冬即剪杂防为之色渝则改着新者其池沼之内冬月亦剪防为芰荷毎院开西东南三门门并临龙鳞渠渠面濶二十步上跨飞桥过桥百步即杨栁修竹四面欝茂名花美草隠暎轩陛其中有逍遥亭四面合成结搆之丽冠絶今古其十六院例相仿效毎院各置一屯屯即用院名名之屯别置正一人副二人并用宫人为之其屯内备养刍豢穿池养鱼为园种蔬植果肴饍水陆之产靡所不有其外逰观之处复有数十或泛轻舟画舸习采菱之歌或升飞桥阁道奏春逰之曲苑内造山为海周十余里水深数丈其中有方丈蓬莱瀛洲诸山相去各三百步山髙出水百余尺上有通真观习灵台总仙宫分在诸山风亭月观皆以机成或起或灭若有神变海北有龙鳞渠屈曲周绕十六院入海东有曲水池其间有曲水殿上已褉饮之所毎秋八月月明之夜帝引宫人三五十骑人定之后开阊阖门入西苑歌管达曙诸府事乃置清夜逰之曲数十首初尉卫卿列权秘书丞韦万顷总监筑宫城一时布兵夫周匝四面有七十万人城周匝两重延袤三十余里髙四十七尺其内诸殿基及诸墙院又役十余万人河南郡在宣范里西北去宫城七里河南县在政化里去宫城八里在天津街西洛阳县在徳茂里宣仁门道北西去宫城六里大同寺周四里在河南县西十里出上春门傍罗城南行四百步至漕渠傍渠西行三里至通逺桥桥跨漕渠桥南即入通达寺二十门分路入寺市东合漕渠市周六里其内郡国舟船舳舻万计市南临洛水跨水有临寰桥桥南三里有丰都市周八里通门十二其内一百二十行二千余肆甍瓦齐平遥望如一榆栁交隂通衢相注市四壁有四百余店重楼延阁互相临映招致商旅珍竒山积出上春门东十二里有亭子宫宫南临漕渠东临积润池池东二十里有华林园备池塘临玩之处建国门西南十二里有景华宫宫内有含景殿及射堂楼观池隍十余里有甘泉宫一名芳润宫周十余里宫北通西苑其内多山臯崇峯曲涧秀丽标竒其中有阆风亭及栖霞观行雨台清暑殿南有通仙飞桥百尺涧　青莲峯峯上有翠微亭逰赏之美扵斯为最】李格非洛阳名园记【富郑公园洛阳园池多因隋唐之旧独富郑公园最为近辟而景物最胜防者自其第东出探春亭登四景堂则一园之景胜可顾览而得南渡通津桥上方流亭望紫筠堂而还右旋花木中有百余步走防樾亭赏幽台抵重波轩而止直北走上筠洞自此入大竹中凡谓之泂者皆斩竹丈许引流穿之而径其上横为洞一曰土筠纵为洞三曰小筠曰石筠曰榭筠歴四洞之北有亭五错列竹中曰丛玉曰披风曰漪岚曰夹竹曰兼山稍南有海台又南有天光台台出竹木之杪遵洞之南而东还有卧云堂堂与四景堂并南北左右二山背压通流凡坐此则一园之胜可拥而有也郑公自还政事归第一切谢賔客燕息此园几二十年亭台花木皆出其目营心匠故逶迤衡直闿爽深密皆曲有奥思其外则董氏西园董氏东园王开府宅环谿刘氏园丛春园天王院花园子李侍郎归仁园本唐丞相牛僧孺园河南多大园池而此为冠苗帅园本开寳宰相王漙园赵韩王围李氏仁丰园松岛在唐为袁象先园宋属李文定公丞相今为吴氏园文潞公东园紫金台张氏园水北胡氏园大字寺园本唐白乐天园司马温公独乐园湖园在唐为裴晋公宅园吕文穆园舍此又有嘉猷会节恭安溪园等皆隋唐官园虽已犂为良田树为桑麻矣然宫殿池沼与夫一时防集之盛今遗俗故老犹有识其所在而道其废兴之端者防之亦可以观万物之无常览时之倐来而倐逝也论曰洛阳处天下之中挟殽渑之阻当秦陇之襟喉而赵魏之走集盖四方必争之地也天下常无事则已有事则洛阳先受兵予故尝曰洛阳之盛衰天下治乱之也方唐贞观闻元之间公卿贵戚开馆列第扵东都者号千有余邸及其乱离继以五季之酷其池塘竹树兵车躁践废而为丘墟髙亭大榭烟火焚燎化而为灰烬与唐共灭而俱亡无余处矣予故尝曰园囿之废兴洛阳盛衰之也且天下之治乱于洛阳之盛衰而知洛阳之盛衰于园囿之废兴而得则名园记之作予岂徒然哉呜呼公卿大夫方进于朝放乎以一已之私自为而忘天下之治忽欲退享此乐得乎唐之末路是矣】蜀僧祖秀华阳宫记【政和初天子命作夀山艮岳于禁城之东陬诏阉人董其役舟以载石舆以辇上驱散军万人筑冈阜髙十余仭増以太湖灵壁之石雄拔峭峙功夺天造石皆激怒觝触若踶若齧牙角口鼻首尾爪距千态万状殚竒尽怪辅以蟠木瘿藤杂以黄杨对青防其上又随其旋斡之势斩石开径凭险则设磴道飞空则架栈阁仍于顶増髙榭以冠之捜逺方珍材尽天下工技而经始焉山之上下致四方珍禽竒兽动以亿计犹以为未也凿地为谿涧垒石为隄捍任其石之性不加斧凿因其余土积而为山山骨虣露峰棱如削飘然有云姿鹤态曰飞来峯髙扵雉堞翻若长鲸腰径百尺植梅万本曰梅领接其余冈种丹杏鸭脚曰杏岫又増土叠石间留隙穴以栽黄杨曰黄杨巘筑修冈以植丁香积石其间从而设险曰丁嶂又得頳石任其自然増而成山以椒兰杂植扵其上曰椒厓接众山之末増土为大坡徙东南侧柏枝干柔密揉之不防华华结结为幢盖鸾鹤蛟龙之状动以万数曰龙柏坡循夀山之西移竹成林复开小径至数百步竹有同本而异干者不可纪极皆四方珍贡又杂以对青竹十居八九曰班竹麓又得頳石滑浄如削面径数仞因而为山贴山卓立山隂置木柜顶开深池车驾临幸则驱水工登其项开闸注水而为瀑布曰紫石壁又名瀑布幈从艮岳之麓琢石为梯石皆温润浄滑曰朝真磴又于洲上植芳木以海棠冠之曰海棠川夀山之西别治园囿曰药寮其宫室台榭卓然着闻者曰琼津殿绛霁楼萼緑华堂筑台髙九仭周览都城近若指顾造碧虚洞天万山环之开三洞为吕字门以通前后苑建八角亭于其中央榱椽窓楹皆以玛瑙石间之其地琢为龙础导景龙江东出安逺门以备龙舟幸东西撷景二园西则溯舟造景龙门以幸曲江池亭复自潇湘江亭闸通金波门北幸撷芳苑隄外筑垒卫之濒水莳绛桃海棠芙蓉垂杨畧亡隙地又于旧地作埜居麓治农圃东西二闗夹悬岩磴道隘迫石多峯棱过者胆战股栗凡自苑中登羣峯所出入者此三闗而已又为胜逰六七曰跃龙涧漾春陂桃华闸鴈池迷仙洞其余胜迹不可殚纪工已落成上名之曰华阳宫然华阳大抵众山环列于其中得平芜数十顷以治园圃以辟宫门于西入径广于驰道左右大石皆林立仅百余株以神运昭功敷庆万夀峰而名之独神运峰广百围髙六仞锡爵盘固侯居道之中束石为小亭以庇之髙五十尺御制记文亲书建三丈碑附于石之东南陬其余石若羣臣入侍帏幄正容凛若不可犯或战栗若敬天威或奋然而趋又若偻躬布危言以示庭诤之姿其怪状余态娯人者多矣上既悦之悉与赐号守吏以奎画列扵石之偒其他轩榭庭径各有巨石棊列星布并与赐名唯神运峯前羣石以金饰其字余皆青黛而已此所以第其甲乙者也乃命羣峯其畧曰朝日升龙望云坐龙矫首玉龙万夀老松栖霞扪参衔日吐月排云冲斗靁门月窟蹲螭坐狮堆青凝碧金鼍玉垒翠独秀栖烟亸云风门靁穴玉秀玉窦鋭云巢鳯雕琢浑成登封日观蓬瀛须弥老人夀星卿云瑞霭溜玉喷玉蕴玉琢玉积玉叠玉丛秀而在于渚者曰翔鳞立津涘者曰舞仙独踞洲中者曰玉麒麟冠于夀山者曰南幈小峯而附于池上者曰伏犀怒猊仪鳯鸟龙立于沃泉上者曰留云宿雾又为藏烟谷滴翠岩云幈积雪岭其间黄石仆于亭际者曰抱犊天门又有大石二枚配神运峯异其居以压众石作亭庇之寘于寰春堂者曰玉京独秀太平岩寘于萼緑华堂者曰卿云万态竒峯括天下之美藏古今之胜于斯尽矣靖康元年闰十一月都人相与避敌于夀山艮岳之巅时大雪新霁丘壑林堂粲若画本凡天下之美古今之胜在焉祖秀周览累日咨嗟惊叹信天下之杰观而天造有所未尽也因括其大畧作华阳宫记云】
