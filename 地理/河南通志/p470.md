<!-- { "loadSidebar": true } -->
　　明王恕蝗灾自劾疏【窃惟蝗蝻生发固虽天灾实闗人事人事修则天意可回而灾不为灾矣昔卓茂令密邑而蝗不入境茂能修其职也今蝗蝻为患于河南者岂无故乎良由臣巡抚夫职不能敷宣圣化以安民人是故上天以此而谴告耳况臣管内地方连年水旱加以去岁荆襄盗起军劳于征调民困于转输及今年又起运税粮并勘合买备物料等件比之往年数多今又遭此蝗蝻之灾军民何以聊生考之于史宋真宗罢诸营建而飞蝗尽絶此真宗能修德政以应天是以天灾随之而消也伏望陛下以天戒为可畏以地方为当重将臣罢归田里另选贤能代理其事尤望陛下去奢崇俭除祭祀军需之外其余一应不急之务无益之事可减省者减省之可停止者停止之使财不妄费民困少舒庶几天意可回而灾沴可弥矣臣受国重寄值兹灾异不敢循黙】徐恪论河患疏【窃惟天下之事有不可缓之势有不可不恤之情大要在于保全国计慰安人心而已而慰安人心又为保全国计之本夫黄河之水万里而来奔激走徙古今不常天下之害莫加焉国家财赋倚重东南去海道之艰危即会通之平穏天下之利莫加焉惟济宁临清一带水源短少易得枯涸往往置闸筑堤积水行舟今河决而北直趋张秋又决而东长奔入海将使运道中絶东南财赋恐难遽达京师今日疏濬扼塞之功诚不可少所谓有不可缓之势者此也然河南地方三四年间天鸣地震星陨冬雷警灾迭示人心危疑加以饥馑荐臻死徙殆半赋役频繁代鬻输纳仰事俯育皆无所望故复业之民旋复逃走恒产之家亦少固志于斯之时可静而不可动可养而不可用所谓有不可不恤之情者此也夫势不可缓而情在所当恤兹欲两全而无害处之必有道焉谨按地志黄河旧在汴城北四十里东经虞城县下达山东济宁州洪武二十四年决原武县黒洋山东经汴城北五里又至项城县入淮而故道遂淤正统十三年决于张秋之沙湾东流入海又决荥泽县东经汴城歴睢阳自亳入淮景秦七年始塞沙湾之决而张秋运道复完以后河势南趋而汴城北之新河又淤治二年以来渐徙而北又决金龙口等处直趋张秋横冲会通河长奔入海而汴城南之新河又淤百余年间迁徙数四千里之内散弥漫似非人力所能支持乃者上厪圣衷轸念运道之阻艰生民之鱼鼈特敕本院右副都御史刘大夏前来修理功虽畧施力犹未竟不意伏流溃溢遂尔中止或者以黄陵冈之塞口不合张秋之防堤复坏遂谓河不可治运道不可复至有为海运之説者臣尝歴考史传黄河之患古今有之而惟汉瓠子之决其患尤甚其功尤难二十余年塞之不效当时贵臣田蚡又以封邑之私倡为不可塞之説厥后武帝躬劳万乗临决河沈璧马吁神祗又令将军以下亲负薪卒塞决口筑宣房河在武帝时不过为数郡之害虽不塞可也而武帝必塞之若夫今日之患闗系运道之通塞尤事之不可已者乌可以一噎而废食哉且黄陵冈口不可塞者非终不可塞也顾以修筑隄防之功多疏濬分杀之功少河身浅隘水无所容故其湍悍之势不可遽回耳议者以荥泽县孙家渡口旧河东经朱仙镇下至项城县南顿犹有涓涓之流计其淤浅之处仅二百余里必须多役人夫疏濬深广使之由泗入淮以杀上流之势又以黄陵冈贾鲁旧河南经曹县梁进口下通归德州丁家道口足以分杀水势讫能成功今观梁进口以南则滔滔无阻以北则淤淀将平计其功力之施仅八十余里今春虽尝用工未得竟力必须再役人夫疏濬深广使之由徐入淮以杀下流之势水势既杀则决口可塞运道可完但既疏之后不能保其不复淤既塞之后不能保其不复决论事者必从而訾其后故任事之臣未免畏及首尾而不敢竟其防也以今观之百年运道穏于履陆一夫之牵挽过于六羸之驱驰一旦阻絶则舍逸就劳出易入难民力必有大不堪者计其所费比之今日之修河又不知其几万倍也况成大事者不惜小费就逺图者不计近功要之不可不先恤民力昔胜国时东南财赋俱由海运其于河道无甚相闗及贾鲁建治河之防内降中统钞一百八十四万五千六百三十六锭凡佣工物料衣粮医药赈济之需皆赖以给故鲁无区画之费而河患以平今国家漕运赖有张秋比之胜国尤为重要兴此大役其得已乎但合用桩草鐡石船埽等料并佣工口粮动以万亿所在仓库既多空虚内帑钱粮又难轻动如此大费将何取给若不早为之处诚恐又似今年徒劳无益臣于去冬十二月尝以治河三法缺一不可工料口粮自当预备又以水势不杀则塞决难成塞决难成则运道有阻欲照景泰年间张秋塞决事例借拨九江等处钞闗荆州等处抽分料银各数万两发刘大夏收用恳具陈不为无据寥寥数月未防议行今自五月以来水益泛滥决口日深运道日阻所幸水势趋南十有七八万一尽徙而北计将安施虽已侧闻廷议未悉其详臣每北顾心窃忧之虽在疏逺不敢自外所有愚见合再僣陈伏望皇上断自宸衷参以国是检臣前奏早赐裁处如以迂逺不切时宜更乞深念国计俯防民艰但系应起人夫今年税粮不分河南山东直每名量免一石以充口粮之需小民闻知必将感念圣德歌咏载途而趋事赴功无难色矣且役夫十万日费浩繁所免税粮不过二十万石幸而成功实乃万世之利以今日天下之大国计之重何惜此二十万之税不一慰安人心哉仍乞再勅刘大夏专理其事合用钱粮悉听计处户工二部力与赞襄俾凡桩草等料得预为讣臣虽庸劣亦当体圣意少竭心思待今八月以后秋水消落再行相度利害斟酌缓急与刘大夏议处起倩人夫各从近便如孙家渡口至南顿河南俱起倩河南开封等处人夫黄陵冈至于梁进口河道俱起倩山东兖州府人夫各分工疏濬比之旧河务加深广使能容受所谓桩草等料尤宜多备如黄陵閊塞口人夫于开封大名二府相兼起倩张秋塞口人夫于东昌等处起倩各刻期兴工并力筑塞官吏军民中有负智能善扼塞者悉听取用俾罄巧思并驱羣防用工人夫加意抚防不亟不徐勿伤其力遇有疾病拨医调治人心欢悦则用功必力毋讣日月必求成功小有偾败母辄沮挫诚以今日治河国家大计事至难处功至难成其可易而视之哉伏乞皇上再勅在廷羣臣议处而行必求万全又按古礼水早疠疫荣于山川之神今大河之神着在祀典配享南郊炳灵西渎患久未平亦宜祭告伏望皇上斋明以格天心静一以契地道仍勅翰林儒臣撰告文一通内降香帛专遣大臣前来致祭如汉武帝沈璧马故事庶几神人协相而成功之可必矣】胡宣救荒疏【臣钦防圣恩除怀庆府温县知县臣一入县境田野荒芜流民载道烟火断絶鸡犬无闻啼饥号寒而哀声动地抛妻弃子而怨气冲天积尸惟存其骨林木尽去其皮覩此灾异实为可怜臣十一月二十六日到任随据木县太平乡里老朱福等连名状称本邑地狭民贫素无积蓄先自成化十七年天时大旱田种无收十八年大水人畜漂没十九年虫蝻生发食伤苗稼累年被灾困苦无伸荷蒙朝廷垂悯小民已将该徴钱粮寛免未有逃窜不期自成化十九年来至二十年十一月一向亢阳二麦不收秋田无种况本县仓廪空虚无从赈济各行采食蓬蒿宰烹禽畜又将房屋拆坏变卖且有鬻子女以易粟割人肉以充腹者蒙本县累行申请上司乞为拨粮救济奈一时未到饥饿难忍相率逃移又兼逼追拖欠钱粮以此小民愈思逺窜若不备情上告给粮赈济民命难存等因到县诚恐未的臣就于次年正月初二日亲诣各乡逐一踏勘尽日不见人踪沿村不闻烟火瓦砾萧然屋庐倾圯或饥饿不能出门户或僵死无人埋瘗途间不敢独行多被饥民打食甚至同行至亲相为割食救命俱系穷极不畏明禁除责委本县典史张英督令地方火甲埋瘗巡视外臣勘得本县逃移者十有八九见存者百无一二已委本县县丞刘璠前往鳯阳等府招抚外臣窃见河南等府惟怀庆被灾甚重怀庆六县惟温县尤重查得本县自成化十九年抛欠一应夏税秋粮及枣子易米共三万二千八百石一斗二升润绢八百九十二疋马草七万束今年饥民流移向后岂无躱避纵有一年丰收难补数年拖欠乞将歴年逋负量免以安民心本县原京班皂一十五名杨村闸夫十名郑府长史司皂十名拖欠成化十八年红花一千四百斤水牛底皮二百二十五张成化二十年起至二十一年止原额岁办皮张共一千一百二十五张折胖袄一百四十件俱系上户应当今民已逃窜无从解发诚恐临时误事累罪不便合无改有去处待民复业照旧起解庶苏民困如蒙准奏皇上以天地之量日月之明悯生民之疾苦推一视之同仁乞勅该部会议将前项拖欠量行蠲免京班等项暂且改差官赈济便益臣干冐天威不胜悚栗具本专差司吏方玺亲赍谨具奏闻】吕维祺请免河南粮疏【臣闻善固本者必先元气救危疴者首重腹心以今天下之大势京师元首也九边肩背也东南财赋所出荣卫也而臣乡中原腹心也百姓则元气也淮徐则漕运之所经而京师之咽喉也慨自军兴旁午转运呼庚于是征输繁而元气病矣秦晋之冦流毒中原而腹心病矣葢数年来臣乡无岁不苦荒无月不苦兵无日不苦输挽庚午旱辛未旱壬申大旱野无青草十室九空于是有斗米千钱者有采菜根木叶充饥者有夫弃其妻父弃其子者有自缢空林甘填沟渠者有鹑衣菜色而行乞者有泥门担簦而逃者有骨月相残食者兼以流贼之所焚杀土防之所刼掠而且有矿徒之煽乱而且有防河之警扰而且尽追数年之旧逋而且先编三分之预征而且连索久逋额外抛荒之补禄夫臣曾待罪钱谷极知司农仰屋自难执经生用一缓二之説然而正赋不可减矣加不可骤停矣连年旧逋固难尽蠲也独不曰有大荒屡饥之区并迫数岁必不能应耶三分预征或济急用也独不曰名盈而实亏但缓一岁即岁岁见征耶额外抛荒责数年之逋亦正理也独不曰此沙卤河滩荒粮之补禄不皆实额耶旧征未完新饷已催额内难缓额外复急村无吠犬尚敲催呼之门树有啼鹃尽洒鞭朴之血黄埃赤地乡乡几断人烟白骨青燐夜夜常闻哭欲使穷民之不化而盗不可得也欲使奸民之不望贼而附不可得也欲使富之不率而穷良之不率而奸不可得也或犹曰黄河天堑可恃耳顷闻贼已氷坚渡河矣夫河以北苦兵河以南苦荒今荒犹故也乂苦饷矣饷已不支也又苦兵矣荒而加以饷又加以兵更不支也又苦连荒之饷连荒之兵矣伤哉民也讵非赤子父母兄弟夫妇男女垫隘愁苦靡所控诉一至此也万一浸假而贼续再冇渡河或浸假而攻陷城池则秦蜀之道梗河洛之齿寒或浸假而盘踞嵩永等处之深山则巢穴老而灭无期或浸假而南窥楚东窥鳯泗淮徐则藩篱撤而漕运亦可虞天下事尚忍言哉书曰民为邦本本固邦宁传曰勿使滋蔓蔓难图也夫人有肩背肢骸病而腹心不病者耶或病而犹能滋荣卫以载元首何者其元气固也臣乡之元气何如哉伏恳我皇上深维天下之本急赐乙夜之览勅部议覆速查河北河南果确系见惧兵火连年荒旱地方准免加预征以收拾思乱之人心以预遏附贼之口实仍乞一面勅下督抚按诸臣力扼余防于黄河氷坚之隘无使续渡及占山为巢者无使东越洛汝襄叶一步至于宿夀鳯阳等处皆逼处震隣之地尤宜御防奔突以图徙薪彻桑之计总之固元气以靖腹心谨咽喉以实荣卫于以坚元首之戴而苞命脉于不拔者其预图之矣】敬陈表章疏【奏闻敬陈表章孝经八要以课实责效事首在皇上躬行大孝故其一要曰进讲经筵以树模范葢天子之孝与臣下异而皇上之大孝又与三代而下之帝王异何者臣下以一身一家为孝皇上以兴起天下之孝为孝也三代而下以试士为表章皇上大孝以树模范奏孝治为表章也先臣丘濬有言人君肇修人纪爱敬既立则家国天下无不感化我皇上尝谕臣下曰朕不敢与天地祖宗并此不敢之心大孝也充此心以敬天仁民锡类不匮当深居燕闲时披阅孝经详玩意义仍命儒臣进讲而奏孝治之化道其逺乎哉太祖髙皇帝曰孔子明帝王治天下之大经大法于万世成祖文皇帝曰人君之孝与庶人不同此诚皇上之所当法者然世儒之言曰今天下贪欺成习兵食告匮贼防交讧何汲汲于此臣以凡此者正由教化之未明人心之未正反经之未实故也矧一代之人心风俗声教德化皆系于人主之精神好尚葢上之精神天下之所绳从而鹄望也如东汉之节义唐之诗赋宋之理学风教所树人心景从况皇上精神所注首以孝经立之绳鹄而天下有不翕然一变者臣不敢信也孔子曰吾志在春秋行在孝经诚行孝经于今日之天下使天下之服习者皆愿为忠臣孝子皆欲实为朝廷任事岂复忧贪欺忧兵食忧贼冦何者得其本故也得其本而凡古明王之以孝治天下者其道皆可该也其以之教储睦族皆孝治之最大者是以敢次第言之二要曰东宫讲习以端储教三要曰颁谕宗戚以敦亲睦何以明其然也臣闻太子之本储教致治之原我皇上加意豫教命太子出阁讲学所以端轨树范养正作圣无不肫挚臣以为尤必先教以孝葢孝德之本教所由生使太子当蒙养时即知问安视膳温清定省而豫啓迪之以舜之大孝文之止孝武之达孝如孝经一书更当朝夕温习谕令儒臣开导讲解以为异日孝治天下之本昔我太祖髙皇帝曰为太子者当知敦睦九族隆亲亲之恩我成祖文皇帝曰皇太子当进学之时欲使知要庶几将来太平之望我仁宗昭皇帝谕杨士奇等曰东宫开讲筵当以大经大法进説非我皇上之所当法者乎臣又闻尧典曰克明峻德以亲九族九族既睦平章百姓若是乎大孝之先笃亲也昔我太祖髙皇帝谕秦右相郑九成等曰朕封建诸子选用傅相几与王言当广学问陈忠孝使其聪明无蔽上下相亲我成祖文皇帝赐蜀王书曰敦孝循理好学不倦勉自爱重用副所怀又曰国家笃于亲亲宗室谨于礼法共保富贵令闻长世此又非我皇上之所当法者乎皇上笃念宗亲备极优渥而顷又允阁臣杨嗣昌之奏申谕谆切加以勅奬诫谕可谓仁之至义之尽臣以为当颁孝经于各王府宗亲俾各服习体认以成皇上亲睦之仁至于戚臣一体颁谕宗学一体试题仍乞谕令选举教授必以敦孝行通孝经为本庶孝愈笃于本攴义共固于维城矣又其次则揆文奋武宜宏薪槱之运而醇菁莪之化也故四要曰颁行试题以騐习学臣闻孝为百行之原孝经通六经之会皇上加意此经业命诵读试题矣然该部原疏但云将孝经小学问出论题耳合无责令两雍直省师儒学官凡遇举贡生儒考试照经书出题作制义如解巻无孝经制义以不职论昔太祖髙皇帝谓教化之道学校为本宜讲论圣道使人日渐月化成祖文皇帝谓学校风化所系在上人作兴之耳则皇上仰法二祖教化天下以孝作忠者道必本乎此也五要曰乡会出题以隆大典臣闻汉唐以来率用孝经取士如汉置孝经博士唐以论语孝经孟子为一经宋尚书省加试论语孝经其来已久自王安石黜孝经贡举遂不以取士矣今制乡会试初场题例以四书三篇经四篇合无勅令习本经者皆通孝经遇乡会试令出孝经题一道列于四书后本经前灭本经一篇即自十三年为始成祖文皇帝曰孝经者圣贤之格言大训宣宗章皇帝曰设科求贤愿得忠孝之人以资国用朕之心亦如此则皇上颁行孝经承成祖宣宗之言此正继志述事之大孝也六要曰颁谕武士以明大义臣闻宋儒程颢着训武学欲添习孝经曰欲令武勇士知义理故东汉时有命虎贲士习孝经者有命期门羽林通孝经章句者而我成祖文皇帝曰申明武学严其课读毋为文具孝宗敬皇帝曰公侯驸马伯子孙命读书习理将来朝廷庶得世臣之用伏乞皇上谕颁孝经于天下武学其考试必间出孝经题目其武场乡会试亦一体出题至公侯指挥世袭等官子孙承袭必间抽孝经一二段命背诵解讲通者方许承袭庶干城腹心之士犹有敦诗书説礼乐之风然辟举不真风俗不醇虽欲复古孝治犹未也故次七要曰辟举真孝以励士俗臣闻汉辟举孝亷犹为近古我祖宗朝尤加意行之太祖髙皇帝曰为国得寳不如得贤又曰但严举错之法则冒滥自革宣宗章皇帝曰务选经明行修之人不得滥举皇上既命复辟举矣然必深明辟举之首重乎孝使天下知上意之所重然后可挽浇俗而于变耳合无勅命抚按遵奉新颁圣谕毎年终类奏各举通习孝经孝友亷让者无论绅衿隠逸多不过三人有奔营滥举者连坐其提学考较巡按出巡听酌举真孝径自奬劝优赏如黄香扇枕温席而举授荣王王元规着孝经义而诏举髙第皆其遗事也终八要曰谕俗讲解以正民风臣闻化民成俗以孝为先太祖髙皇帝曰风俗本乎教化教化行虽闾阎可使为君子成祖文皇帝曰近俗简于事亲此葢教化不明之过合无勅令天下府州县官于讲乡约时先宣圣祖六谕间亦讲説孝经务令通俗易晓以化乡愚凡塾师教习处皆颁孝经一部命诵习讲解其士民杖笞小过果能背诵讲解明白亦准寛宥如司马光讲庶人章以诲父老真德秀作庶人章解以化泉民又如王渐诵孝经义而乡里惭谢韦景骏以孝经化贵乡而母子感悟皆其成效也总之表章八要以朝廷为万国之倡俾天下皆讲明正学实敦孝道如此而期月之间纪纲粗布行之三年有不成教化变风俗弭兵革再久之而有不复祖宗淳熙之化舞干两阶几致刑措真才辈出辅德翼治者乎帝德巍焕不识不知而顺则王道荡平无偏无党而式度斯文未丧至孝通神惟在我皇上独断而实行之焉】郑世子朱载堉让国正伦疏【臣始祖郑王瞻埈生四子嫡第一子是为简王祁锳其余三支今皆故絶简王生十二子嫡第一子是为僖王见滋余皆庶出今惟第三支第四支第九支第十支见有子孙余皆故絶僖王止生二子嫡第一子是为康王祐柃其第二子祐檍未婚早卒康王无子亦无亲支弟侄正德二年康王薨逝正支已絶推举旁支入继以伦序考之则简王第二子未名殇殁惟第三子盟津王见濍见在最长应该承袭郑王缘伊先年与其庶母张夫人不和时常言语见犯夫人怀恨恃宠拨王诬奏不孝骂父等情革去王爵读书习礼后又诬奏魇魅人命等情降为庶人送发髙墙未久朝廷察知其寃特防取囘旧府居住当时案巻今虽磨防然有成化二十二年八月二十四日勅防一道及成化二十三年十二月十八日玺书一道足证其事葢勅防乃宪宗皇帝责成简王偏听之失玺书乃孝宗皇帝劝谕简王相和为美宸翰具在可覆视也简王及蒙天语讲和追悔前非遂相和睦自简王至康王凡上八疏乞复盟津原爵该部查无事例未蒙俞允至是康王故絶因盟津未蒙复爵有碍承袭权将伊庶弟四子已故东垣端惠王见之子祐怿进封郑王是为臣祖懿王时正德四年五月十五日也本年九月初三日盟津病故遗有一子尚幼正德十六年懿王薨逝嘉靖六年臣父恭王厚烷袭封嘉靖九年初建南北郊天祀礼成诏许宗室有亏枉者奏辩定夺盟津遗孤祐橏应诏陈情为父伸寃比照律例一欵若祖父母父母听信后妻爱子蛊惑谋袭官职争夺财产等项揑告打骂者不拘所犯敷次亦与辩理钦此钦遵凡上三疏情词恳切世宗皇帝怜之嘉靖十年八月内准复伊父原爵赠以恭懿美谥颁赐册印祭葬如礼嘉靖三十三年祐橏病故其子厚炜亦遗孤载玺等今皆为布衣隠居耕读人颇称贤以伦序言实为宗冑玉牒可稽岂敢诬也夫盟津之寃葢有来由非一日矣然今怀庆之人谓当时部议云但恐见葱既准追封之后祐橏必复乞恩承袭事涉宗室闗系匪轻为此议者葢以臣父既已袭封理难轻议必待臣父身终或更有议处耳此语相传六十年矣据理而观稽伦序正封爵宜在此时臣今若不自陈以申公论则使一郡之人率疑由臣父祖攘夺伊家郑王爵位致伊子孙不得其所防此不义之名累及父祖臣实耻之若挞诸市则臣之寃冇甚于彼者矣是以恳上三疏坚辞府事而议者犹疑臣有患失之心故投臣以不拔之业益使臣之心事难白徒抱慙愧而不能自已也臣有末议愿为皇上陈之乞圣裁折衷焉昔晋人纳捷菑于邾以玃且长故弗克纳而春秋善之者善其弗克纳也卫蒯瞆得罪于父辄尊祖以拒之而仲尼必也正名葢不以其得罪而遂罪之也宜臼申生伯奇孝已之流初未尝非得罪而毕竟非其罪也以今日之事言之则盟津恭防王玃且也东垣端惠王捷菑也彼虽得罪非其罪也此虽贤非所宜立也夫何故立嗣以嫡不以长立庶以长不以贤东垣既非嫡盟津实为长嫡庶之分长幼之序人纪天伦古今之所重也春秋大义正名为先名不正则言不顺言不顺则事不成故左传曰辞顺而弗从不祥此之谓也昔鲁侯之子长曰括少曰戏周宣王立戯为鲁侯嗣厥后括之子伯御杀戯而自立説者以为宣王之过殊不知戯所自取祸耳诗不云乎民之无良相怨一方受爵不让至于已斯亡此古今之龟鉴也切照臣祖懿王进封之时盟津见在尚为庶人臣父恭王袭封之日彼虽已故犹未复爵是以臣祖及父皆在例前于理无碍今既复其原爵赠以美谥伦序最长后裔又贤臣之袭封乃在例后是为有碍臣与父祖所处之时不同事涉嫌疑理当回避正在此时耳传曰自反而不缩虽褐寛博吾不惴焉自反而缩虽千万人吾往矣姑以臣身言之袭封一节自反而不缩者也辞爵一节自反而缩者也载玺辈犹所谓福寛博也臣曽祖至臣男五世已成之业犹所谓千万人也臣父生受先朝殊恩殁感皇上防典亦宗藩中一巨擘耳奈何使臣父子首犯皇上亲颁要例得罪天下后世万一诸宗或有庶夺嫡少陵长指臣父子以为口实以负皇上之恩而贻臣父子羞臣实为此惧耳夫名教中自有乐处何必郑王爵位认为己物违理越分以图快意而后为荣哉况臣近日痼疾发甚痰带血日夜不止饮食减少气血虚羸肌肉消尽惟有皮肤包骨骸耳臣今死在旦夕一身尚且难保岂堪管理府事是以四乞天恩容臣辞爵调理病体臣得优游林下颐养天和心广体胖俯仰无怍生顺没宁而无遗憾岂非幸乎然则陨越大伦汨陈人纪招争夺之诮坏礼让之风玷辱亲藩延累父祖祗有损而无益恒抱幽忧之病戚戚而无以为乐静言思之亦可羞也宁从臧札遗踪窜匿嵒穴枯槁自毙终期不负此心而已虽死之日犹生之年也不亦善乎伏惟圣明详察臣下情无任激切瞻望之至】又疏【奏为遵要例正伦序进献玉牒图畧四乞天恩垂怜衰病俯赐退闲调理以延残喘事查得钦颁宗藩要例内庶子□封一欵亲郡王娶有内助妾媵不论入府先后己未加封所生之子皆为庶子如嫡子有故庶子袭封父爵定以庶长承袭若有越次争袭朦胧奏扰者将本宗叅究罚治辅导官并同谋拨置之人行巡按御史提问治罪先该臣奏为臣祖旁支入继相传至臣例前例后不同有无违碍亦异乞勅行查以申公论及臣患病年乆不堪管理府事等因奏奉钦依着该抚按官上查明具奏钦此钦遵查看得臣所奏俱各是实别无情仍议臣管理府事臣男代行礼仪臣闻此议心殊未安葢疑大不可者三事故不得已敬陈颠末伏请圣裁臣惟宗藩要例者皇上钦定之法令也臣等之所奉行者也皇上发号施令先弃此例何以责成天下之宗藩臣等奉行先违此例何以钤束一府之宗室臣愚以为大不可者一也臣曽祖盟津恭懿王果真有罪则孝庙何以特赐玺书辨明其寃世庙何以特颁谥褒扬其美如果无罪则其子孙自当袭其祖爵以正伦序勿使怀庆一郡之人窃疑盟津之所以不得袭封出于臣之祖父隂据而暗沮之也死者含不白之寃生者防不义之诮玷清议而紊大伦此其大不可者二也朝廷笃念亲亲靡不周至未尝不欲其夀且康也臣患心痨久疾动辄吐血不省人事旬月之乆疾势还苏苏已还发葢遇闲居静养则疾势稍轻若思虑劳心忧愁惊恐七情所迫则转加沈重反覆相寻非一年也一闻委以藩务惊惧成疾比前尤甚议者徒知爱臣投以府事不虑致臣殒失身命恐非仰体皇上恤臣之德意此其大不可者三也臣为此三不可不容自已三乞天恩始防俞允该部移咨前来明开推贤代理祗将应代之人取其宗仪保结以凭覆奏该长史司遵奉移文会集诸王宗仪公同推举庐江王原光齿德独先贤能素着堪以管理府事及查臣疾委实年久臣男翊锡委实庸懦俱各不堪管理府事随取郡王各宗仪等不扶印结与臣所奏相同转达间议者不查臣疾反覆偶见暂时稍愈即谓卧防无妨意见龃龉迁延不决臣益増惧前疾复作吐血而不止危在旦夕若不具奏诚恐仍以府事累臣难保躯命乃敢四乞天恩伏望皇上凖臣所奏俯赐特防命举贤宗管理府事庶为便益看得臣族弟载玺委系盟津恭懿王嫡曽孙稽诸谱牒伦序最长寃屈有年已鉴知于列圣颠连无告久悯惜于与情朝廷发政施仁所当先及者也又看得臣族叔庐江王厚光立身忠信居家孝友贤能素着宗民咸服伦序虽后齿德独先朝廷尚德亲贤所当简用者也从公推举惟此二人一以堪继亲藩一以堪管府事但臣下情未敢擅便请自上裁定夺伏望皇上勅下该部从公查覈如果臣言不谬乞先将厚光赐勅一道代理府事以俟议定仍令载玺袭封郑王庶公论有归藩务有统使臣得以遂调摄之私延旦夕之命遵朝廷之例白祖父之寃明彜伦之序守礼让之节如此则不惟臣荷再造之恩虽臣祖父地下有知亦永戴圣德矣臣举家存殁不胜感激瞻仰之至】议正伦齿疏【臣闻孟子曰设为庠序学校以教之皆所以明人伦也论语曰入则孝出则弟行有余力则以学文又曰君子务本本立而道生孝弟也者其为仁之本与王制曰凡入学以齿然则古者教人之义无不皆以孝弟为本伦齿为先近代议学惟重文章不明伦齿非古人设教之本也孟子曰人人亲其亲长其长而天下平则伦齿者治平之本也而其在宗室之子弟则尤为切要而不容一日缓者葢其生于深宫之中长于妇人之手方离提抱而趋承奔走者已满前矣其所狎闻习见者无非以尊临卑颐指气使之态而一亳之挫抑未经焉若不教以伦叙之分长幼之节使之优游涵养于礼教之中以渐培其谦卑逊顺之心而潜夺其傲慢骄矜之气则以之事上而难乎其为上以之临下而难乎其为下所以德器不宏才猷不进宗人虽多举皆不堪任用者其正坐是也合无今后无论世子郡王将军中尉己未受封有无爵职凡入学者但视其名以别其齿系木旁者必在火旁之上系火旁者必在土旁之上如是推及无名之宗使知长幼之序父之齿随行兄之齿鴈行徐行后长者谓之弟弟则重之以赏疾行先长者谓之不弟不弟则示之以罚一坐一立各有定位或行或止各有常仪如是则下不僭上少不陵长恭敬揖逊之风行而展亲睦族之效臻矣又何难于昭明时雍之化也哉愚虽不肖其于伦齿之説得于父师之所讲明者素矣故于五疏所陈不曰重民命则曰重天伦反覆数千言不一而足者为是计也或者不察以臣为超祖父之让忘父兄之讐则寃之又寃矣夫庶子袭封不许越次此要例之文也设使臣祖父袭封之时在要例既颁之后则所见亦如臣设使臣今袭封之时在要例未颁之前则所见亦如臣祖父即孟子所谓易地则皆然者也亦即鲁男子善学栁下惠之意也在臣祖父则可在臣则不可臣将以臣之不可学祖父之可岂敢以已之能让形祖父之不能让哉长幼天伦至理在是顺之则吉逆之则凶是以叔齐虽父命有所不受鲁戏虽受君命亦有后患也臣纵不为利害计宁不为纲常计乎葢纲常伦理本于天命固不得以人之恩雠变易之也昔在成周蔡叔流言欲害周公赖天王圣明先抑而后仲周公既没伯禽蔡仲未闻相讐蔡桓请谥鲁史褒之夫鲁蔡世讐而仲尼不削何也及至周衷纪侯谐齐齐侯灭纪始有九世复讐之説当此之时上无天子下无方伯纪纲废弛私欲横行故得恃其强力以复恩讐岂盛世所宜有哉臣惟不敢以人欲废天伦不敢以私讐害公义故于盟津事既昭雪之后不得不遵要例以建白于君父之前也迩者巡按御史案临怀庆与府县官会议有云世子累疏辞爵诚恳可信在我不为夺在彼不为辱不然反使无光臣闻之曰此真知臣之心者也但旧巡抚已去而新巡抚未来未会藁代奏耳臣今年五十八交新年五十九将六十之人也痼疾纒绵日甚一日宁可以待之乎伏愿皇上怜臣衰病之人取臣重伦之心将臣五疏陈乞俯赐俞允俾臣与臣子翊锡皆得以久婴疾病伦序未妥之故准辞封爵以就闲散勿遗垄断之讥则不惟岁额减而天下享厚生之泽抑且伦齿明而率土洽正德之化矣夫如是则臣志始遂而臣死无憾也下情未敢擅便伏乞圣裁】杨东明饥民图説疏【题为中土民穷已甚时事万分可虞乞大溥皇仁以莫民生以培邦本事葢自中州被灾以来诸当事臣所徼惠于皇上者不啻渥矣臣亦何容置喙哉顾臣河南人也离家未久闻见颇真欲黙黙无言实戚戚在念欲勉强言之则洒泣而笔不能下恐皇上览之当亦澘焉出涕也近廷臣自南来者所传光景益恶而其祸将不独在民已也臣为苍赤抱痛复为宗社怀忧谨披为皇上言之粤惟去年五月二麦已见垂成忽经大雨数旬平地水深三尺麦禾既已朽烂秋苗亦复残伤且河决隄溃冲舍漂庐沃野变为江湖陆地通行舟楫水天无际雨树含愁民乃既无充腹之资又鲜安身之地于是扶老携幼东走西奔饥饿不前流离万状夫妻不能相顾割爱离分母子不能两全絶裾抛弃老羸方行而辄仆顷刻身亡弱婴在抱而忽遗伶仃待毙跋涉千里苦旅舍之难容匍匐归来叹故园之无倚投河者葬身鱼腹自缢者弃命园林凡此皆臣居乡时闻且见者也迨至今日更不忍言断草菜以聊生剖树皮以充腹枯容黧面人人俱是形恨地怨天个个求归泉路向者犹卖儿女今则割儿女之尸体昔也但弃亲身今则食亡亲之骨月道路警急行旅戒严村落萧条烟火断絶难支岁月乃相约以捐生无耐饥寒遂结聚而为盗昼则掲竿城市横抢货财夜则举火郊原强掠子女据此汹汹靡宁之势已有岌岌起变之形此臣今日所闻甚于昔日所见过此又不知何如也臣闻君为民之父母民为君之赤子今赤子既已无聊矣而君父何忍坐视哉且民者君所恃以富贵者也欲保富贵不可使民饥而死使民饥而死欲保富贵得乎哉故保民所以保社稷弃民所以弃国家今日保民之政非大破拘挛之见宏敷旷荡之恩必无以拯阽危之民而消隠伏之祸也夫国家东征西讨帑藏几空大司农方且劳心焦思勤拮据而靡措而臣乃疾首蹙额呼庚癸而告急臣岂不知国计之难哉苐念忠臣谋国固当虑其所难而智士审时尤当救其所重今蠲租之令不下则有司之催科犹严内帑之金不施则下民之仰望顿失催科严则有刑罚以驱之叛仰望失则无恩德以结其心以无所可怀之德迫于有所可畏之刑即慈母不能保其子而国家能以有其民乎当此之时不肯捐以养民者不能不发以养兵养民之费十一而祸冺于无形养兵之费十九而变伏于叵测且河南山东之地无为之教盛行倘奸雄攘臂一呼则四方望风响应欲蠲以辑之而民不从欲赈以怀之而民不听收拾无防懊悔何及故论君民一体之情则不忍不蠲不忍不赈论利害相闗之势则不可不捐不可不赈今议者之难于捐赈也欲聚以备散而臣之必欲捐赈也则以散为聚聚以备散未必得聚之实散以为聚隂收不散之功谓宜急下明诏蚤示蠲恤毋令闾阎枵腹之民胥为囹圄含寃之葢古者丰穰相仍犹然用一缓二今也生民相食何忍剥髓敲骨且暂停之终属难完又岂若显除之使民一快哉至于发赈一节向来未见允行虽留该省见在之金无以明朝廷特颁之惠昔曽发二十万于陜西又曽发四十万于江南皇仁业厚于往年恩赉可薄于今日臣昧死请于户工二部各发十万余金葢户部本钱粮之府而苦于连歳之用兵工曹非赈贷之官而宜念生民之孔急况目前无所营建积蓄方在赢余为宜那借一时不妨后日还补臣又思此二十万金聚则为重大之惠散则惟涓滴之仁欲固嗷嗷民心还须洋洋德意宜下勅书一道极言轸念之情更遣近臣一员授以宣达之寄然或委用不当乂徒骚扰地方臣博采舆论之公兼酌才品之当有光禄寺寺丞钟化民者一任县令两任按差到处皆能救荒至今人犹颂德如令奉命而往必于荒政冇裨尤须假以便宜方可展其才畧葢发帑金以绶须臾之死遣使臣以聫携贰之心弭变恤民莫切于此嗟嗟臣秉笔属草之时皆饥民奄奄待毙之际早一日则多活数千万之生迟一日则毙数千万之命臣望皇上速留意焉臣识短才庸不能尽饥民之状因绘而为图附之以説用尘乙夜之观庶知万民之苦臣言有限臣虑无穷臣之临毫一字一泪臣之伏阙万恳万哀伏乞勅下该部速议施行万民生死之阙邦家安危之本在此举也臣不胜涕血吁鸣激切祈请之至】李戴疏通盐法疏【题为疏通盐法以足国课以靖地方事窃惟国家资盐利以供边饷特设各运司以统治之所以裕国也其食盐户口各照地方逺近剂量分属亦所以便民也遵行既久无容别议矣迩缘黄河以南盐价腾涌私贩甚众前岁矿盗角利啸聚千余骚动地方几成大变一时抚按具奏幸防严防切责勒限捕缉然后首恶就擒余党解散臣于彼时犹窃疑之臣世居河南自有知以来未闻盐徒如此甚众也比奉使入晋过太行入河南之境询于道路讯之父老佥曰盐徒之众由官盐之不行耳然官盐之所以不行者有三河东盐花之生大减往昔取数不盈一也山路崎岖转运不便二也商人因脚价之重不插和不足以偿本沙土叅半味苦不佳三也民不可一日无盐而官盐既少又不堪食故贩私盐者日益盛有司奉法又不容不多方捕之则盐徒不众势曷以行是以少者数十人多者数百人各持利器往来自如官兵趋而避之莫敢谁何原其初心不过求自卫耳但此辈多无借之人而强悍之徒也党类既多肆行无忌或御人于白昼而攫其行李者有之或穿窬于暮夜而刦其财物者有之民虽被害犹多不敢鸣之于官畏其复来加害愈惨纵鸣于官亦不过案而已抑将奈之何哉今日河南之人非无盐之患实盐徒之为患也欲驱盐徒使不为害又非可以法制禁令为也亦惟于盐法而少变通之耳夫盐徒之所贩者岂尽本土私煎之盐哉葢河北彰德卫辉长芦行盐之地也河南汝宁陈州两淮行盐之地也盐徒兴贩在北者取之长芦在南者易之两淮是河南五府名属河东其实所食者长芦两淮之盐矣民食朝廷官盐乃令假手于盐徒之私贩不亦深可惜哉为今之讣莫如量为通变近北者分属长芦近南者分属两淮近西者仍属河东庶盐行既便其价自减彼私贩者不禁而自息矣説者曰河东一运司也行盐地方顿减若干其谁与我殊不知运司所职掌者国家之课也地方减则国课亦减而催办更易矣况防典所载开封一府原山东者也后乃改入河东当时可改今独不可改乎汝宁一府旧河东者也今乃改入两淮汝宁可改别府独不可改乎或又曰长芦两淮各有常课骤増若干其谁与我是不然河东之盐生于池者也长芦两淮之盐生于海者也池之所生有限而海之所生无穷长芦臣犹未亲见若两淮则臣作县时所熟睹者也盐包堆积如茨如梁必五年而后掣商人往往告困若于淮北每岁四单之数加掣一单抑或于每单之中加增若干引民与商人实两利之也言两淮则长芦可例知矣以此有余补彼不足于国课既无所损而盐徒以息地方以宁于黎民尚亦有利凡此不过一转移之间耳亦何惮而不为即此事凡行部地方者皆知之第以事有专责言辄顾忌独不思以各官视之各人之事也以国家视之一家之事也裒益国家之税课而奠安国家之人民有何不可而可以成心拘之哉臣河南延津人也延地卤薄民皆煎盐以供赋税昔巡抚于谦题准通行故相延至今未曽有官盐发县臣乃琐琐言之葢目击盐徒之害恐起他变一念杞人之忧不容自已实非为桑梓私也伏乞勅下户部再加查议如果臣言不谬转行河南抚按会同各巡盐御史虚心酌议因其逺近从便分属即量减河东之引分派两处则中原之地永无意外之虞其有裨于国家非浅鲜矣】王国宁抛荒疏【奏为剧郡灾荒叠厄兵冲惨絶难支泣吁蠲赋移民更造重地事汲县接壤京畿咽喉十省素称重地驿路冲疲单需督饷即当沃岁供役苦繁今则四载旱蝗合境疠疫户口逃亡俱尽土地旷废无耕宁等奄奄忍死之余血枯气咽匍匐千里一字一泪叩阙陈之汲民宿孽千天降罚惨酷自从天启年来迄今未有丰岁民力日耗勉强撑支迨戊寅己夘之间飞蝗为害弥山蔽野吞啮无遗二麦不登三秋失望然未至惨絶也庚辰入夏不雨交秋复蝗村落丘墟城市罄竭粟米一石价至十六千文漕粮刍豆一粒莫办掘草根剥树皮矣典衣装拆屋舍矣卖妻子噉尸骸矣甚之父子相食矣夫妻相食兄弟宗亲相食矣又甚之兵盗相食昼夜掠人充食矣伤毁天性灭絶人理盗贼羣行于郊外僵孱坐毙于街前宦族钜家倾囊涸髓无济枵腹之急而郡城虚无人矣延至今春百存一二有有地无人者有有人无牛具者雨泽稍沾剜肉播种而古今未有春生之蝗蝻通野涌出平地厚积尺余麦禾扫地立尽早灾瘟疫旋复交侵目今夏秋已交全无滴雨今岁不能播种何时敢望收成顾后瞻前万难存活纵徼上恩赈恤岂能家给而人哺之即从此而五风十雨耕获及时而牛种安资丁壮安在有何续命之术以待来年乎版图空具陇亩尽荒猪面象眼之人形凶秽寃号之苦状呼天无路祈死不能况闯献未平兵马频过斗粮束草动费数千即时时捜括孑遗日日更换守令追呼于不毛之地敲扑尽絶粒之人终不能无米为炊白骨再肉也幸一时有司多方绥辑屡行蠲贷仅免脱巾而时势多艰实难复继乞垂矜悯危形遣官察勘特勅大兵往来经取别路另发军需将汲县一切新旧粮差通与蠲免仍于别省生聚地方量迁民丁徧给垦荒耕种庶有人斯可有土臣等馁魂幸存顶祝髙深世世矣】范良彦条陈河工疏【题为微臣计日陛辞直陈切肤要害伏乞严勅河臣袪积累以苏民困事臣窃观皇上数月以来种种新政有利必兴冇害必去且因月食儆惕谕令廷臣条陈时事尚恐有未尽兴之利未尽去之害仰见我皇上加意民生国计至详且切顾事有似缓而实急似小而实大者无如臣乡黄河彻骨之害积有岁年当此希遘之时若不控陈于圣明之前万姓疮痍何有极已亦岂臣之所以报皇上者哉臣中州人家于黄河曲里目击最真受害亦最苦请得而痛言之河流自潼闗入汴延袤千里悉经臣乡而开封以西率多山地水行地中未甚为患至铜瓦庙而东尽皆平野沮洳下湿溃决不时故罗家口苏家林王家坝诸处嵗筑塞无虚日而其所需一应埽料若栁梢桩草麻等项旧例招商运买不知当日作何估计定立官价太少以故商人不肯应承因而遗累里甲包赔与河患相为终始郡县有司念切民隠非不极意调停然既不能破一成之例又不能作无米之炊仍舛袭敝不得已而仍之闾阎处处皆然亦势之不得不尔也他不具论以臣虞城一邑言之如栁梢每束重六十斤平价可值银六七分而官价限以三分是正数未足其半谷草每束重二十斤平价可值银三分而官价限以二分是十已短少其三其余桩木麻大率类是一邑如此他处可知兼之行水之地树木凋残不得不市之数百里外而脚力有费雇船有费搬运有费交卸上纳又有费此等极烦苦之差商人东西南北之人能强之应役乎合计岁发官银一万两百姓可包赔五千余金而倍蓰而十倍愈多愈苦而蓟饷等额外之输不与焉中州腹心之地困苦至此臣前入都时生民嗷嗷遮道冀臣转控上司而未得当臣思此等景象不讲求长久之法两河赤子何有见天之日因思河南各府原有额定河道岁修钱粮有司徴解不时拖欠数多前岁管河道副使周锵曽有查催面与臣言已得四万之数不知各属今可解完否夫此项钱粮即使在民自当征补解若无拖欠系别项解支亦当速抵原数听河臣凑手给发应千则干应万则万如臣所言栁梢等项招商办买一一凖之民间公平价值或使少占利息商人自是乐就臣又访沿河一带上而尉家洼下而徐州等处亦有河工彼处栁梢官价即有四五分及六七分一束者臣之请増其价通商便民似非臆説况河路额设钱粮原宜用之河上取现在已输之银免眼前剜肉之苦滨河小民不其有瘳乎夫臣非敢以烦聒之论树德桑梓水性就下东西其会归也万一臣邑罗家口之新堤一溃淮泗之间一带汪洋陵寝重地不免受其浸濡且河势既南谁能挽之使北又恐徐州入运水势干涸而漕储亦多梗塞臣犹记万厯二十九年后水决防墙寺大河南徙当日为保陵济运议濬议筑河臣曽如春曹时聘相继受事疏请数百万金兼七省之物力动二三十万之徭役越岁工成民生凋敝两河元气实耗于此至今未复可为殷鉴方今东西交讧白莲余孽在在见告倘有河工兴作即聚数千人于河干保无他虞乎此其忧又不独在河也今总河张九德履任方新饶能办此乞勅该部移咨管河部院及河道诸臣乗此水未盛发急为料理其一切埽料人工毋得阳存招商之名而仍蹈佥之实在上勿希心于扣除而令下得假手于干没自崇祯元年为始刻立石碑永不许扰害贫民此诚新政第一盛事葢河决中州为臣故乡而延及淮泗又在臣按属今且滥竽江淮之役一出春明叩阍渐逺故请以一日瞻阙之身为两地生民请命伏祈圣明裁夺施行臣不胜恳切待命之至】江禹绪请蠲杞县灾荒疏【臣子处岩边乡音中断已经年矣昨接家信云臣邑杞县防荒交甚斗米万钱全无卖者臣母及臣子在家日啖糠粃然亦日不再食僮仆妇女饿死者十余口至城邑内外人烟稀少尸骨山积所不俱死者一二缙绅与素称有余之家奄奄待毙耳万死一生之人固犹是为皇上办新饷旧饷勦饷练饷及登陴御防之人也嗟嗟赋输于地今地尽荒矣饷征于人今人死尽矣向犹剥树皮掘草根以延旦夕之命今则万树无皮千村皆赤处处皆然而臣邑尤甚地方有司即抚字术穷忍言催科耶臣不知臣乡遭何刼数而困迫至此古叹人命之贱狗彘不如繇今观之殆将甚焉伏乞皇上宏开侧隠大沛仁恩勅下臣乡抚按速议蠲援庶腹心重地不至尽化为丘墟臣即宣力边隅有厚幸矣】许永禧请蠲上蔡灾荒疏【上蔡称汝阳腹心重地自八年以来流冦土贼迭为蹂躏而人畜沦没钱谷乌有矣官军征而玉石不分呜吠防闻矣处处焚烧郭外无止栖之地在在屠戮康衢断行影之人更可怜者旱魃之肆虐而地絶草莱也横水之汨没而人几鱼鼈也蝗蝻之蔽天满地飞食尽空夫蒲羸也斛米万钱民以草子树皮度日刼数未尽瘟疫大行有一甲仅存一二户者有一户不留一二人者遍野青燐成阜白骨间有鹄面鸠形奄奄待毙者匐匍通衢涕泣求食一步三挨十声九歇即郑侠亦难绘其菜色臣莅任四月多方招徕计复业者仅五百余家讵意本年七月十六日骑马流贼三千余自南而来磐踞邵店等庄是夜五更向东北而去杀伤男女百十余人而鸟散兽惊者复逺不知所至嗟嗟何代无兵戈何地无蟊贼何岁无灾沴未有死于冦死于饥复死于疠气如蔡民异常之苦者也臣欲效汲黯之发粟赈贷奈仓库如洗愿与力违近阅邸报明防有河南等处兵荒州县准俟秋成催征以示寛恤大哉王言真如天好生之尧舜矣但上蔡负耒抚人力田无具极目荒原无秋可俟况俟之犹夫逋之与其逋而为不了之局毋宁蠲而沛无涯之泽也臣岂不知中外告急庚癸频呼钱粮所需如焦釡待沃敢从地方起见而妄言蠲哉第民为邦本本固邦宁上蔡孑遗生存有几若犹以征比为事纵鞭扑日加不惟无益恐因而纵盗引贼正供之获无多兵饷之费更甚此臣所以哀恳皇上恩蠲以恤其往以劝其来而维持此残黎实以为国也臣已申兵荒详册于院司道府恐诸臣题请未遑覼缕乃冒罪详开以闻乞将新旧条鞭垂怜槩免行见纶音一布懽声四达可以消灾害可以寒贼胆即有不虞民自奋勇捍敌所省军糈视所免积逋孰得哉】
