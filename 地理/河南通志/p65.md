<!-- { "loadSidebar": true } -->
　　十一月侍郎万恭言国家财赋仰给东南贡运全资河道徐州以上河广广则水有所滙而萦洄徐州以下河狭狭则水无所容而泛溢故欲河不为暴莫若令河专而深欲河专而深莫若束水急而骤束水急而骤使行地中舍堤别无策也前都御史潘季驯议开一百里故道给事中雒遵议筑三百里长堤人谓太费无益独荷先皇俞允臣等督司道官申画地之约下募夫之令期以九十日而工止六十期以六万两而费仅三万堤工遂成河流顺轨臣等复念筑堤如筑边守堤如守边又防题设官布夫建铺编号沿堤修守以此今年黄水大发而三堤竟不败河卒无虞北运无一水阻南还无一水阻因陈各官劳勚请加叙奬工部覆从之
　　神宗万厯元年八月河涨渑池县张成口深五丈万厯三年十月兵科给事中萧彦上言近日治河诸议俱在徐邳以下于上流俱未之及但以运道为急不以淮泗为念宜令大臣下沿淮安上溯潼关逐一相视孰可分其流孰可杀其势计画停妥绘图立说具奏施行部覆如议
　　万厯六年七月总河都御史潘季驯题徐州小浮桥以上一带河浅查得河南归德府新集地方下至徐州二百五十里原系黄河故道欲乘今一并开复以工科给事中王道成言未行
　　【河之羡溢中国也惟急务修筑培高堰以束淮水造遥堤以束黄流尢当极意经理河南则于家店刘兽医口黄陵冈陶家店马家湖铜瓦厢挖泥河炼城口荥花树芝蔴庄等溜山东则杨家口梁靖口毛黄寨王家坝侯家村以其地皆埽湾迎溜湍急先年往往矢事故当急务修理之若堤堰既坚河淮安流自能久享其利本续文献通考】
　　万厯七年十月以两河工成赏总督河道官潘季驯等银币有差仍差科道官勘实以闻
　　万厯十五年七月给事中常居敬题开封等府陜州灵寳等州县淫雨河涨冲决堤岸漂没人畜乞敕河南管河各官卷埽筑坝补隙塞决
　　冬十月命工科给事中常居敬相度黄河议修治之策时黄河漫流自开封府封丘及东明长垣各县多冲决大学士申时行言失今不治河将北徙上流不下则运道可忧故有是命己而督河杨一魁议因决济运导沁入衞居敬言衞辉城卑于河恐一决则有冲溃之患沁水多沙善淤入漕未便不如坚筑决口开河身加浚衞河民得灌田尤为完计诏从之十一月诏河道堤防不坚易致冲决嗣后该管官五年内者巡抚夺俸三月道官降级论劾者从重议处余年远者姑免究
　　是年河决祥符县刘兽医口又决兰阳县铜瓦厢又决封邱原武二县
　　是年河又决荆隆口【即金龙口】溃堤入长垣东明二县寻塞之后二年复剏筑遥堤二千九十丈以防涨漫沁河又决莲花口金屹水浸获嘉新乡二县寻塞之亦加筑堤坝
　　【沁水至武陟与黄河合其湍急之势较黄益甚而武陟东岸之莲花池金屹要害处也今议甃石四百三十五丈为堤限以三年告竣此堤一成永远为利而议者畏难尚未举行其北岸大樊村亦系埽湾要害幇堤卷埽司河者当留意焉本河防一览】
　　万厯十六年十一月增抚臣勅书兼理河道事十二月添设河南开封府同知一员驻劄荆隆口祥符县县丞一员荥泽县主簿一员专管河务是月工部覆总河潘季驯奏称河南黄河上流三门渍津而下地平土疎每易冲决特非运道所经往往忽视以为无虞而不知上源既决运道未有不阻者故修守之法在河南尤属紧要其故道由新集出小浮桥铜幇铁底所当修复而岁俭费繁未宜举行惟宜加修庶保无虞因条陈六事一黄河北岸逼漕南岸逼省经先臣刘大夏于两岸各筑长堤绵亘千有余里岁久刷汕宜刻期修筑一沁水至武陟合黄而莲花池金屹其险要也生灵无算托命一堤而最险处止四百余丈所当亟议石堤以图永赖一河工甚钜所恃工费止河堡夫银近缘并入条鞭任民逋负甚至已征而别用竟不扣还今议从前借用者如数抵还在民者征解贮开封以待不时之用一役民用其民当防其私今议开归河三郡近堤没官田地给堡老六亩堡夫五亩不足则以旷工银置产以授之则民有身家之患防隄益力一河之害河南为尤大治河之功在河南尤难往秋防举劾仅行于淮徐而不及河南诚为缺典宜一体甄别以示激劝一当以治淮之法治河责郡邑长吏以一事权覈岁修工程以预兴举增补卷筑以固隄防所当通行者也从之
　　万厯十七年六月河决刘兽医口又漫出李景高口新隄又冲入夏鎭内河没坏田庐溺死居民甚众其余或水与堤平或堤不没者尺许至十月塞之
　　【总河潘季驯上治河疏曰黄河经行之地惟河南之土最松禹导河入海止经陜州孟县巩县三处皆今之河南一府其水未必如今日之浊今自河南之阌乡起至归德虞城县止河经五府流日久土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非急湍即至沉滞故决口不塞则水分水分则流缓流缓则沙停而旁溢势所必至也是以黄河防御为难而中州为尤难自汉迄今东冲西决未有不始自河南缘非运道所经人遂漫不关心不知上源既决运道必伤往年孙家渡黄陵冈赵皮寨故辙可鉴也治年刘大夏于北岸筑有长堤一道起自曹县界至武陟县詹家店止延袤五百余里南岸逼近省城亦有长堤一道起自虞城县至荥泽县止实为中原屏翰但地鲜老土堤皆浮沙河水一涨多难保守今逐一查核分为缓急二工如仪封县北炼城口旧堤一叚旧坝一座南岸普家营新旧月堤兰阳县杨家庄至贾家楼旧堤一道南岸自陈留县至仪封县界旧堤一叚祥符县刘兽医口迤南旧堤二叚张家湾塌断老坝一叚达后月坝一叚又自陶家店至兔伯埽头集至旧堤头长堤二道又刘兽医口遥堤一道封邱县荆隆口北中泺城于家店张家庄萧家庄各有水冲潭窝又防题准荆隆口剏筑遥堤一道阳武县北岸脾沙冈埽坝原武县旧堤一道荥泽县北岸长堤一道自朱世花太王庙至王娄店郭家潭等处俱有潭窝归德府考城县北岸芝蔴庄迤东埽坝三段李秀厰东堤决口唐家水口坝基商邱县南岸杨先口堤以上工程或剏筑或加幇或塡补皆系险要之处亟宜修举者也又如仪封县北岸荣花树旧堤一叚挖泥河旧坝坍塌祥符县马家口旧堤三叚省城四面大堤一道阳武县自王祐庄至脾沙冈旧堤南岸自訾家庄后至中牟县圆墩寺旧堤原武县南岸旧堤二段中牟县旧堤六叚俱应加幇河势稍缓俟急功完日次第修举者也两工告竣则防御可恃但筑堤不难而覔土难若非眞正老淤土随筑随坏徒费无益容臣加意检筑或夹杂浮沙或夯杵不实将河官叅治又查得徭编河堡银工役所恃为生者也有司视为末务倦于追征吏书干没收头侵尅近闻并入条鞭解京止余畸零人户逋欠粮稍皆作河道钱粮请令追征立限催比如完不及三分之二者即遇考满陞迁不准离任庶知敬惕而钱粮自裕矣又臣惟河防在隄而守隄在人宦令堤坝之上每二里修一堡房令堡老堡夫常川住守防防埽岸修补坍坝塡塞穴窝看守柳株三伏九秋之间不分风雨昼夜防守法至备矣但不周恤人心易怠宜于近堤官地堡老给与六亩堡夫五亩以便耕种稍助食用仍给帖照免其粮差则人心乐为之用而隄防可久矣诏从之本河防一览】万厯二十三年剏开中牟县河渠及筑吴家堂堤【按中牟县知县陈幼学剏开河渠五十七道以泄黄河泛溢之水污地皆成平地民咸赖之又筑吴家堂堤一十六道】
　　万厯二十九年九月河决萧家口等处先是开封归德二府大水商邱防墙寺黄河水发遂冲萧家口百余丈全河尽南注原行河身顷刻变为平沙商舟不暇解维尽寘平沙之上防墙向在南岸徙置北岸商邱虞城多被淹没巡抚曾如春奏乞命河臣从冲决源头下至徐溪口符离桥宿迁小河口防流处所逐一杏勘详议料理上是其言至十月大学士沈一贯又言之吏科给事中田大益又言不报
　　万厯三十年二月工部尚书杨一魁覆奏巡抚曾如春疏防墙寺冲决宜修筑汴堤以障南徙又汴堤上自归德下至灵虹接连归仁堤数百余里若河南修完而灵虹一带亦宜修筑高厚始保万全宿迁小河口乃睢水出泄故道耿车儿滩横堤年久残废急应疏浚小河口培筑耿车儿堤使黄流尽归小河口则弥漫自消上嘉纳之
　　三月以巡抚曾如春为总理河道提督军务如春奏上年防墙寺口决势难南徙而防墙寺之下若徐家口至李吉口百有余里涓涓之流固在也屹然之堤如故也此东行故道所宜速为开复者但故道自归徐至宿迁不下六百余里非集夫数千万备金百万两何能展手臣备查各属衙门报前总河库册总计不满三万之数非发内帑无防矣不报
　　【是时河决防墙寺入归德商永南徙而河与准防入洪泽总河曾如春开挑三家口至明年秋工垂成而单县苏庄之河又大决矣本南河全考】
　　万厯三十一年正月工部言山东巡抚黄克缵奏开王家口固为得防而塞防墙决口亦属急务盖王家口为防墙上源上源既达则下流不宜旁泄下流泄则沙易壅沙既壅则上源溃决之虞必有所不免者宜命总河酌覆从之
　　【王家口在单县】
　　是月总河曾如春揭称河工见在银七十万两尚欠三十万两钱粮不继恐弃前工不报
　　是年河决归德府总河曾如春挑北河引水入淮所决河口广八十余丈而新开河仅三十丈水不能容下流淤浅水遂四溢因涨冲鱼台单县丰沛间如春惊悸暴卒
　　万厯四十三年八月河决陶家店张家湾由防城大堤陈留等处入亳州涡河本年冬决口淤平加筑大坝河流复故
　　万厯四十七年九月河决脾沙冈水由封邱曹单至考城复入旧河本年十一月筑塞之
　　熹宗天启三年五月河决睢阳
　　庄烈帝崇祯元年二月御史范良彦言河流自铜瓦厢而东罗家口苏家林王家坝等处岁修无虚日所需一应埽料例招商运买缘官价大少故商贾不承贻累里甲取办于数百里之外脚力有费雇船有费搬运有费交卸上纳有费岁发官银万两百姓必赔五千中州腹心之地困苦至此因思岁修额银有司征解不时拖欠数多亦当速抵原数听河臣凑手即发招商办买公平价値或使少沾利息人自乐就矣命饬行
　　崇祯四年夏河决原武湖村铺又决封邱荆隆口败曹县塔儿湾太行堤趋张秋六年始塞
　　崇祯五年六月河决孟津口横浸数百里
　　崇祯六年六月北筑太行堤西起虞城县界东抵沛县复筑缕堤用防太行堤西起虞城界东抵张村站又上自荼城下歴三山抵双沟两岸长堤之上每三里设铺一所每铺设夫十名更设游夫巡逻
　　崇祯十五年九月河决朱家寨冲破汴城北门由曹宋二门而出南入于涡周王恭柺踉跄走磁州以巡按御史王汉舟迎之也巡抚高名衡推官黄澍俱北渡士民溺死甚众城俱圮贼屯高地独全水大半入泗入涡入淮邳亳皆灾
　　【时流贼围开封久人相食守臣谋引黄河灌贼贼知预为备令其党黑蛇刘都古决河灌城城内之水几与城平民尽溺死本明史藁】
　　十二月命工部侍郎周堪赓修治决河发银十万两期以二月竣工
