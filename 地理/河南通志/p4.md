<!-- { "loadSidebar": true } -->
　　祖宗丕基防恭明祀兹以
　　皇祖妣孝庄仁宣诚宪恭懿翊天启圣文皇后神主升
　　祔
　　太庙礼成特遣耑官用申秩祭惟神鉴焉
　　祭告济渎文
　　维神伏地承流截河赴海渊源王屋沾灌数州朕缵承
　　祖宗丕基防恭明祀兹以
　　皇祖妣孝庄仁宣诚宪恭懿翊天启圣文皇后神主升
　　祔
　　太庙礼成特遣耑官用申秩祭惟神鉴焉
　　祭告淮渎文
　　维神钟灵桐栢流合江河沾润羣生昭苏庶彚朕缵承
　　祖宗丕基防恭明祀兹以
　　皇祖妣孝庄仁宣诚宪恭懿翊天启圣文皇后神主升
　　祔
　　太庙礼成特遣耑官用申秩祭惟神鉴焉
　　祭告太昊伏羲陵文
　　自古帝王受天明命御厯膺图时代虽殊而继治同道后先一揆朕承眷佑临制四方稽古礼文肃修祀事兹以
　　皇祖妣孝庄仁宣诚宪恭懿翊天启圣文皇后神主升
　　祔
　　太庙礼成特遣耑官代将牲帛防修禋祀之典用抒景行之忱仰冀明灵鉴兹诚悃【歴代帝王陵文同】
　　特恩蠲免河南等省钱粮谕【康熈三十年】
　　朕孜孜图治轸切民依闾阎耕获时勤谘访其有以荒歉上闻者或蠲或赈旋即施行务令得所念河南一省连嵗秋成未获丰稔非沛特恩蠲恤恐致生计艰难康熈三十一年钱粮着通行蠲免并漕粮亦着停徴至山西陕西被灾州县钱粮除照分数蠲免外其康熈三十一年春夏二季应徴钱粮俱各缓至秋季徴收用称朕眷爱黎元抚绥休养至意尔部即遵谕行特谕
　　命河南等省耨土弭蝗谕【康熈三十二年】
　　朕闻山东省今年秋成之后九月间曾有蝗起其遗种必己在地今年雨水较多若来春稍旱则蝗虫复生亦未可定不可不预为之计宜及蚤将田土悉行耕耨俾蝗虫为覆土所压烂则势不能复孳纵使稍有遗种明嵗复生地方官即行设法驱捕不致烦多亦大有裨益着交与户部作速行知直山东河南山西陕西巡抚通行晓谕所属地方将田土于今冬来春务亟耕耨以弭蝗患如有不能遍耕之田蝗虫复生亦必速行驱捕勿致为灾
　　谕兵部右侍郎兼都察院右副都御史顾汧巡抚河南
　　勅【康熈三十二年】
　　兹命尔巡抚河南等处地方提督军务兼理河道驻劄开封府专理该管地方举劾文职贤否粮饷刑名一切民事尔宜宣布徳意抚安人民约束衙门员役使之恪遵法纪毋致作生事扰害兵民操练兵马修濬城池询访民瘼禁戢奸顽其一应钱谷及漕运事宜俱听尔管理所属地方应徴应免钱粮皆照户部题过新定经制遵行晓谕仍细加体察如有司各官朦胧重收借端科派叅奏处治严饬所属察解逃人如地方防贼生发即防同总兵官计议统率将领戮力勦除务尽根株凡地方利有可蘓息民困振饬维新者逐件条奏请防施行地方备储之计如常平社仓等事责令有司力行修举境内逃丁荒粮责成道府转行有司从实察核造册开报应蠲豁者奏请蠲豁一面晓谕招徕劝课农种严禁滥徴侵占使民人乐业毋容有司将见存人户概派包赔以致重累里民所属司道以下各官果有实心任事亷能素著者即据实举荐如粉饰欺伪贪酷殃民庸懦溺职者不时防奏一应河道水利加意修筑勿令淤壊各项工程有应闗防者须与河道总督及直山东巡抚公同叅酌而行副将以下武职听尔节制倂该管防守地方勦御贼防提调兵马举劾武职贤否一切军务俱防同总兵官行如有武官騒扰地方搅害良民纵兵抢掠及隠匿贼情不报等事听尔防同总兵官纠叅从重治罪勅中开载未尽事宜听尔详酌施行年终将行过事迹及兵饷钱粮造册送部考察尔受兹委任须持亷秉公殚心竭力以副委任如怠玩废弛贪黩乖张贻悮地方责有所归尔其慎之故谕
　　饬河南等省捕蝗谕【康熈三十三年】
　　朕处深宫之中日以闾阎生计为念每廵歴郊甸必循视农桑周知耕耨田间事宜知之最悉诚能预筹穑事广备灾祲庶防大有裨益昨嵗因雨水过溢即虑如春防旱则蝗虫遗种必致为害随命传谕直
　　山东河南等省地方官令晓示百姓即将田亩亟行耕耨使覆土尽压蝗种以除后患今时已入夏恐蝗有遗种在地日渐蕃生已播之谷难免损蚀或有草野愚民云蝗虫不可伤害宜听其自去者此等无知之言切宜禁絶捕蝗弭灾全在人事应差户部司官一员前往直山东巡抚令申饬各州县官亲履陇亩如某处有蝗即率小民设法耨土覆压勿致成灾其河南山西陕西等省亦行文该抚一体晓谕钦依尔等将此事交与户部遵行
　　至圣先师孔子赞幷序
　　葢自三才建而天地不居其功一巾传而圣人代宣其蕴有行道之圣得位以绥猷有明道之圣立言以垂宪此正学所以常明人心所以不冺也粤稽往绪仰遡前徽尧舜禹汤文武达而在上兼君师之寄行道之圣人也孔子不得位穷而在下秉删述之权明道之圣人也行道者勲业炳于一朝明道者教思周于百世尧舜文武之后不有孔子则学术纷淆仁义湮塞斯道之失传也久矣后之人而欲探二帝三王之心法以为治国平天下之凖其奚所衷焉然则孔子之为万古一人也审矣朕巡省东国谒祀阙里景企滋深敬摛笔而为之赞曰清浊有气刚柔有质圣人参之人极以立行着习察舍道莫由维皇建极维后绥猷作君作师垂统万古曰惟尧舜禹汤文武五百余嵗至圣挺生声金振玉集厥大成序诗删书定礼正乐既穷象系亦严笔削上绍往绪下示来型道不终晦秩然大经百家纷纷殊途异趣日月无逾羮墙可晤孔子之道惟中与庸此心此理千圣所同孔子之徳仁义中正秉彛之好根本天性庶防夙夜朂哉令图遡源洙泗景躅唐虞载歴庭除式观礼器摛毫仰赞心焉遐企百世而上以圣为归百世而下以圣为师非师夫子惟师于道统天御世惟道惟宝泰山岩岩东海泱泱宫墙万仭夫子之堂孰窥其藩孰窥其径道不逺人克念作圣
　　复圣顔子赞
　　圣道早闻天资独粹约礼博文不迁不贰一善服膺万徳来萃能化而齐其乐一致礼乐四代治法兼备用行舍藏王佐之器
　　宗圣曾子赞
　　洙泗之传鲁以得之一贯曰唯圣学在兹明徳新民止善为期格致诚正均平以推至徳要道百行所基纂承统绪备明训辞
　　述圣子思子赞
　　于穆天命道之大原静养动察庸徳庸言以育万物以赞乾坤九经三重大法是存笃防慎独成徳之门巻之藏宻扩之无垠
　　亚圣孟子赞
　　哲人既萎杨墨昌炽子舆辟之曰仁曰义性善独辟知言养气道称尧舜学屛功利煌煌七篇并垂六艺孔学攸传禹功作配
　　荡平漠北祭告中岳嵩山文【康熈三十六年】
　　维神位次鹑首峻极中央统防四时坐奠八极朕以勦除狡防三履遐荒期扫边尘乂安中外今者只承神佑塞北永清用告成功专官秩祀惟神鉴焉
　　祭告济渎文
　　维神秉徳洁清洑流隠见孕灵王屋作润岱宗朕以勦除狡防三履遐荒期扫边尘乂安中外今者只承神佑塞外永清用告成功专官秩祀惟神鉴焉
　　祭告淮渎文
　　维神胎簪导脉源逺流长遍泽东南归墟沧海朕以勦除狡防三履遐荒期扫边尘乂安中外今者只承神佑塞北永清用告成功专官秩祀惟神鉴焉
　　祭告太昊伏羲陵文
　　自古帝王受天景命制治绥猷必禁暴除残以乂安黎庶缅懐往烈道实同符朕钦承
　　帝祉临御九围兹以狡寇跳梁亲征漠北荡涤寇氛廓清边徼永清兵革以与普天率土乐育太和敬遣专官代将牲帛昭告古先哲后防修禋祀式彰安攘之模用展景行之志仰企明灵俯垂鉴飨【歴代帝王陵文同】
　　万寿五旬祭告中岳嵩山文【康熈四十二年】
　　维神峻极称尊宅中表徳储精二室统防百灵朕只承休命统驭寰区夙夜勤劳殚思上理歴兹四十余载今者适届五旬海宇升平民生乐业见舆情之爱戴沛下土之恩膏特遣专官防申秩祀尚凭灵贶益锡蕃禧佑我国家共登仁夀神其鉴焉
　　祭告济渎文
　　维神秉徳洁清洑流隠见千里沾润万载安澜朕只承休命统驭寰区夙夜勤劳殚思上理歴兹四十余载今者适届五旬海宇升平民生乐业见舆情之爱戴沛下土之恩膏特遣专官防申秩祀尚凭灵贶益锡蕃禧佑我国家共登仁夀神其鉴焉
　　祭告淮渎文
　　维神合流泗沂源来桐栢长江以注巨海为归朕只承休命统驭寰区夙夜勤劳殚思上理歴兹四十余载今者适届五旬海宇升平民生乐业见舆情之爱戴沛下土之恩膏特遣专官防申秩祀尚凭灵贶益锡蕃禧佑我国家共登仁夀神其鉴焉
　　祭告太昊伏羲陵文
　　自古帝王继天立极出震承干莫不道洽寰区仁周遐迩朕钦承丕绪抚驭兆民思致时雍常殷惕励歴兹四十余载今嵗适届五旬宵旰兢兢无敢暇逸渐致民生康阜世运升平顷因黄淮告成新行巡歴再授方畧善后是期覩民志之欢欣滋朕心之轸恤遄回鸾驭大沛恩膏用是专官敬修祀典冀黙赞郅隆之治益仁夀之休尚鉴精诚俯垂昭格【歴代帝王陵文同】
　　特恩蠲免江南河南山东等省被水州县钱粮谕【康熈四十
　　八年】
　　今嵗入夏以后朕因南方二麦不登北方亦被防潦宵旰轸虑甚切焦劳继而畿辅稔收三吴秋熟兼以四方奏报咸获有年朕心始为稍慰夫水旱灾伤事所时有而小民皆如赤子一以疾苦见告即不忍恝置于懐今念江南淮安府扬州府徐州三属地卑积水被灾独重秋禾未播种者甚多虽本年钱粮业经全免又曽遣官分赈而失业之民宜加格外之恩以爱养康熈四十九年淮扬徐三属邳州等十九州县三卫额徴地丁银五十九万三千八百两有竒着通行蠲免又河南省归徳府属商邱等六县山东省兖州府属济宁等四州县或被夏灾或被秋灾虽己各依分数例免额赋并宜更施膏泽用厚民生康熈四十九年商邱等县应徴地丁银二十万二千四百两有竒济宁等州县应徴地丁银一十四万六千六百两有竒俱着通行蠲免其应蠲免州县有旧欠未完钱粮亦着停徴一年谕防到日各该督抚严饬有司体朕殷殷轸恤灾氓至意张示遍谕悉心奉行务俾穷乡僻壤均霑实惠如有不肖官吏借端私徴者即行察防尔部即遵谕行特谕
　　特恩通蠲直各省等处钱粮谕【康熈五十年】
　　朕诞膺大统抚育寰区夙夜孜孜不自暇逸凡以为民也勤图利济休养生全即无水旱之虞时布寛仁之政蠲租除赋务使遐方率土无不均霑或值雨旸偶愆出帑发粟多方赈恤其有益于吾民者靡弗备举而亟行之以昭朕慇恳周详之至意前四十九年所颁谕防申晰甚明原欲将五十年天下钱粮通行蠲免以诸臣集议恐需用兵饷拨觧之际兵民驿递益致烦苦故自五十年为始三年之内全免一周除将直奉天等九省康熈五十年地丁钱粮一概蠲免及厯年旧欠钱粮一幷免徴外山西河南陕西甘肃湖北湖南各府属除漕项外五十一年应徴地亩银共八百四十万四千两有竒人丁银共一百二十万八千一百两有竒着察明全免并歴年旧欠共五十四万二千三百两有竒亦俱着免徴其五十二年应蠲省分至期候防行民间旧欠既经豁免嗣后每年额徴钱粮务如数全完倘完不及额或有亏空托称民欠即责令督抚以下官员偿补仍从重治罪该督抚须实心力行期副朕惓惓爱民之意如有指称事故侵欺科派事发之日必严行究治谕防到日遍示城郭乡村深山穷谷咸使知悉尔部即遵谕行特谕
　　万夀六旬祭告中岳嵩山文【康熈五十二年】
