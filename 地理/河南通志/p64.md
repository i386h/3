<!-- { "loadSidebar": true } -->
　　景泰七年河决彰德府
　　英宗天顺元年三月工部奏河南祥符县防城大堤冲决千余丈不即修筑恐妨城垣请令三司于无灾州县起夫修筑从之
　　十月黄河泛溢原武荥泽二县田禾淹没命户部覆视
　　天顺三年户部奏开封府所属祥符等县天顺二年河水没民田一千六百三十二顷应免秋粮从之
　　天顺四年六月雨河溢决堤伤稼令官覆视八月河南都指挥使奏请修筑开封府土城从之天顺五年六月霖雨黄河涨七月初四日决汴梁土城至初六日复决砖城北门城中水深丈余官舍民居一空藩府宫眷各乘筏避城外高处民死者无算许州襄城亦奏水决城门淹没官民庐舍命工部侍郎薛远设法筑塞疏濬抚防被害之家于是年九月十二日起工至明年二月二十六日辍工
　　九月雨弥旬河溢开封南阳河南怀庆衞辉汝宁六府宣武河南睢阳三衞漂居民田舍命户部覆视以闻
　　【是年河自武陟徙入原武而获嘉县之流絶本禹贡锥指】
　　天顺七年二月布政司照磨金景辉考满至京奏黄河国初在封丘后徙康王马头去城北三十里复有二支河一由沙门注运河一由金龙口达徐吕二洪入海正统戊辰决荥泽转趋城南并流入淮旧河支河俱堙漕河因而浅澁景泰癸酉因水逼城命筑堤四十余里劳费甚大而水发辄复倾溃然尚未至决城壕为人害也至天顺辛巳水暴至土城既决砖城遂崩公私庐舍尽没男妇溺死不可胜计皇上悯视元元遣工部臣薛远往治虽稍平复而人心尚尔疑惧臣惟黄河四渎之宗天下之水莫大者也今不循故道而倂流入淮是为妄行为今之计在疏导之以分杀其势若止委之一淮仍作隄防之策恐开封终为鱼鳖之区矣不此虑者或谓疏浚之事劳费不任殊不知欲为长久之计虽劳费弗足计不愈于累年修筑之劳费哉或谓濬河不如迁城此尤其妄者城为民设水患不息民困未已城何为焉又况所费不赀岂易为哉臣愚则始终惟疏濬之是计也乞敇该部计议移文巡抚河南右副都御史贾铨令所在三司先以金龙口河开浚寛濶俾水通流以椄漕河仍相度旧河或令有泄水之处讲求古法斟酌时宜而兴工开挑不必计其速成务为经久之计合用军夫皆给以器具口粮则劳而弗怨费而弗伤何水患之不息哉工部以其言颇合时议请敕吏部如例陞擢即命往同河南管河防议何陞如其言而行之仍命右副都御史贾铨总督而责其成功从之
　　宪宗成化十四年春河决祥符县杏花营
　　七月河决延津西奡村泛溢七十余里又明年徙之县南
　　【河自延津南徙入封邱而延津遂无河矣木禹贡锥指】
　　九月黄水冲决开封府防城堤居民被灾者五百余家
　　十一月巡抚李衍奏河南地方累有河患者皆由下流壅塞以致冲决宜自开封府西南隅新城下抵梁家浅旧河口七里疏浚壅塞以泄杏花营上流水势又自八角河口直抵南顿分道散漫以免祥符鄢陵诸县睢陈归德诸州淹没其冲决堤口则俟水落之日兴工修筑
　　成化十五年正月迁荥泽县治于北丁铺以避黄河水患
　　成化十八年五月河溢开封府州县没禾稼六月河南诸水皆溢
　　孝宗治二年五月河决开封府黄沙冈苏村野场至洛里堤莲池高门冈王马头红船湾六处又决埽头五处入沁河郡县多被害而汴梁尤甚时议迁汴城以避水患巡按御史陈寛等奏曰黄河之水自古为患所以御防之者亦惟修筑堤岸耳今幸下流冲决分为数派徐图修塞岂无善防固不必多穿漕渠分杀水势亦不宜辄议迁城摇动人心况当饥馑之余公私匮乏百尔财力于何仰给于是迁城之议不果行
　　是年复决金龙口东北至张秋入运河而江荆口并陈留通许二县俱淤命官治之
　　是年河决支流为三其一决封邱金龙口漫于祥符长垣下曹濮冲张秋其一出中牟下尉氏其一泛滥于兰阳仪封考城归德以至宿迁命刑部尚书白昂治之役丁夫二十五万遂塞金龙口于荥泽开渠导河由陈颍至寿州达于淮又筑渠堰于徐兖瀛沧之间以杀河势
　　治四年十月黄河溢命有司量赈开封怀庆二府及归德宣武睢阳三衞被灾之家
　　是年河决兰阳
　　【按河之入海自碣石而千乘自千乘而入淮至是又由汴矣河之三大迁也本河志】
　　治五年河溢汴梁之东兰阳郓城诸县皆被其患又决金龙口东注溃黄陵冈下张秋侍郎陈政督夫九万治之弗绩
　　治六年二月侍郎陈政卒于任遂命左布政使陞都察院右副都御史刘大夏总理河道事往治之大夏疏议得河南山东两直地方西南高阜东北低下黄河大势日渐东注究其下流俱妨运道虽该上源分杀终是势力浩大较之漕渠数十余倍纵有堤防岂能容受若不早图恐难善后其河南所决孙家口杨家口等处势若建瓴皆无筑塞之理欲于下流修治奈水势已逼尤难为力惟看得山东河南与直大名交界地方黄陵冈南北古堤十存八九贾鲁旧河尚可泄水必修整前项隄防筑塞东注河口尽将河流疏道南去使下徐沛由淮入海所经州县御患隄防俱令随处整理庶几漕河可保无虞仍于张秋鎭南北各造滚水石坝一座俱长三四十丈中砌石堤一条拟长十四五里虽有小费可图经久若黄陵冈等处隄防委任得人可以长久仍照旧疏导汶水接济运河万一河再东决坝可以泄水流之涨堤可以御河流之冲倘或夏秋水涨之时南边石坝逼近上流河口船只不便往来则于贾鲁河或双河口径达张秋北下且免济宁一带闸河险阻尤为便利治七年九月给事中孙儒奏黄河虽迁徙不常然其势北高南下至成化间始南高北下今欲治之先自丁家道口濬其南岸广二三仞以容狂澜复濬桃源宿迁深三四仞以杀水势开符离归德使其势北高南下沿张秋而上以竿测之于其浅处树木横箔下石筑土以拦上流又恐明年春水泛涨冲决土坝先于张秋迤西开旷之处挑濬湖荡以畜潦水然后于其决口厚筑堤岸修砌石崖为便请下治河太监李兴平江伯陈锐与刘大夏酌行从之
　　【按是年命太监李兴平江伯陈锐同刘大夏治张秋河十二月筑塞决口成功】
　　治八年二月筑塞黄陵冈及荆隆等口七处旬有五日完工河复南流故道
　　治十一年河决夏邑县太邱囘村等集迳萧县出徐州小浮桥
　　治十三年六月河决李家杨家等口横流曹单等处
　　治十九年河决睢州之野鸡冈由汴河入淮于是开李景高口支河引水出徐阅二年复淤
　　武宗正德四年河溢皮狐营决曹县温家口冯家口等处又北徙至仪封小宋集而决黄陵冈埽坝溢入贾鲁河败张家口等处缕水小堤循运河大隄东南行而贾鲁河下流淤塞亦出张家口合而南注命官塞治
　　【工部侍郎崔岩于祥符董盆口宁陵五里铺各开地四十里引水由凤阳达亳州又浚孙家渡故道十里引水由朱仙鎭至寿州而各入于淮疏贾鲁旧河四十余里以杀水势筑梁靖口下埽以防冲决防霖雨暴涨台埽尽坏岩寻以忧去命李镗代之镗筑长堤自大名至沛县三百余里又自荥泽抵永城县疏通河道以防溃决亡何以兵荒召还京】
　　正德七年九月以右都御史刘恺总理河道恺筑大堤起魏家湾亘八十余里至双堌集又续堤三十里
　　正德八年刘恺奏河决黄陵冈率众祭告越二日河南徙山川效灵祚我国家如此因遣恺祭河伯之神赐恺羊酒恺于修河之役束手无防因归功于神以献谄谀
　　正德十年六月以佥都御史赵璜为工部右侍郎总理河道璜于荥泽县东濬分水河郑州西凿须水河疏亳州河渠至是水势渐平
　　世宗嘉靖五年十二月以章拯为工部侍郎兼佥都御史防官治河时御史戴金奏黄河入淮之道有三一自中牟至荆山合长淮之水曰涡河一自开封府经葛冈小坝丁家道口马牧集鸳鸯口徐州出小浮桥曰汴河一自小坝经归德府城南饮马池至文家集经夏邑至宿迁曰白河治间黄河变迁涡河白河堙塞而徐州独受其害若自小坝至宿迁一带并贾鲁河鸳鸯口文家集壅塞之处逐一挑浚则趋淮之水不止一道而徐州水患可以少杀矣又提督漕运总兵官杨宏亦言徐州上流若归德州小坝河丁家道口河亳州涡河宿迁小河等处俱有黄沁分流支派故道宜于此开浚或有捷路可开亦从其便庶可以分杀水势也诏俱下工部议覆将戴金杨宏所奏事宜斟酌应筑应浚选委司府勤能官员鸠工庀事以济漕运嘉靖七年总督河道右都御史盛应期奏开兰阳县赵皮寨白河一带分杀水势用工四月弗绩坐免
　　嘉靖八年命工部右侍郎潘希曾兼都察院左佥都御史总理河道希曾言河南仪封县河患已宁管河主簿宜革孙家渡口已浚通请于郑州增设判官一员专驻其地以防复淤从之
　　嘉靖十一年六月大水溢孟津县城圮乃议迁于旧城西二十里圣贤庄经始于甲午春二月讫工于夏五月
　　嘉靖十四年十二月总理河道都御史刘天和条议治河事宜其一自河南原武县王村厰增筑月堤一十里其一孙家渡自正统时全河从此徙治时淤塞随开随淤卒不能通今赵皮寨河日渐广若再开渡口并入涡河不惟二洪水涩恐亦有陵寝之忧当如旧闭塞其一兰阳县铜瓦厢月河不必再濬盖黄河势难与争既已趋北不能复使东注也其一于祥符县之磐石口兰阳县之铜瓦厢考城县之蔡家口各添筑月堤臣以为黄河之当防者惟北岸为重其堤岸去河远者间或仅存而濒河者无不冲决当择其中去河最远大堤及去河稍远中堤塌者增修缺者补完断絶者接筑使北岸七八百里间聨属高厚但工役甚钜而时诎民贫当以渐修举上从之
　　【黄河先年由兰阳县赵皮寨地方流经考城东明长垣曹萧等县以入徐州近年自赵皮寨南徙由兰阳县仪封归德宁陵睢州夏邑永城等州县流经凤阳地方入淮其归德兰阳等州县水患颇大本李如圭治河疏畧】
　　嘉靖十六年七月命迁夏邑县城以避河患是年凿地丘店野鸡冈等口上流河四十余里嘉靖十八年正月河道都御史胡缵宗疏议于睢州考城地方新开孙继口孙禄口各黄河支流处另筑长堤及将考城马牧集等处修堵决口堤务筑高广坚实宻栽榆柳防之疏入下工部议行嘉靖十九年濬孙继口至丁家道口淤河五十里是年河决野鸡冈由涡河经亳州入淮二洪大涸兵部侍郎王以旂开李景高支河一道引水出徐济洪役夫七万有奇八月而成寻淤
　　嘉靖二十一年又凿野鸡冈上流李景高口支河三导河东注以济二洪
　　嘉靖二十四年河决野鸡冈南至泗州合淮入海嘉靖二十七年正月于赵皮寨等处穿支河修筑堤防以河决曹县故也
　　嘉靖三十二年四月遣侍郎吴鹏视赵皮寨孙家渡二支河
　　嘉靖三十八年二月巡抚章焕议于翟家口大开河口以杀其势别挑支河培筑堤岸以图永久部议不行
　　穆宗隆庆四年四月以兵科都给事中温纯言更命河道都御史加提督军务职衔以南直之淮頴徐北直之大名天津河南之睢陈山东之临沂及添设曹濮诸道各兵备官属焉
　　隆庆五年十月以河南山东大水命工部申饬管河官经理上流以防冲决
　　隆庆六年七月诏均派山东河南河夫于各州县勿偏累濒河地方
