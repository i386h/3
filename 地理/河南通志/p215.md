<!-- { "loadSidebar": true } -->
　　明车玺伊阳县儒学碑记【国家建学教民以明人伦正风俗为本曩成化乙未间荆襄流莩弗靖巡抚都御史阳城原公杰徃安之佥谓南阳河南诸山接襄邓地险俗戾非立官建学无以树教化消强梗也原公乃请于朝既蒙俞允于是檄参政昌邑孙君洪综理之孙君又以县治属知县韦坚学宫属州倅汪楫皆遴选也楫庀材鸠工始剏圣殿五楹两庑各七楹次防门櫺星门各三楹后明伦堂三楹东西两斋各五楹退食有堂肄业有所首选教谕祝富以训多士时当草创仪度殊简至丁未知县狄忠来立燕居堂备祭祀器垣墉公署饬然改观适治庚戌之夏予视学伊阳程试诸生之暇教谕徐浩训导蒋文运陆防请文之石予尝考乘伊阳古伊川迁陆浑之域也至唐始名县为伊阳五代及宋皆因之绍兴中为顺州元则改为嵩州地洪武初易州为嵩县伊阳实嵩内地漫灭二百余年而斯名更张无乃伊洛灵秘明晦有期耶况两程夫子孕秀斯地风声教化浸染民俗亦既有年民之易使而士之率教也葢有不难者矣夫何学宫之修数年而始成合学宫之士又数年而賔兴者始可数计然则司政教与来游于斯者皆不可不致其力也尔多士幸生乡贤之邦诵习孔孟之训果能由居敬穷理之功以植仁心义路之正日刮月劘必将屏昏翳而覩晴旭矣否则呻吟占毕不过以古圣贤之残膏賸馥馨牙颊愒嵗时而于正伦化俗何所益哉愿相与勉之】
　　陈　州
　　陈州儒学在州治东南宋熙宁八年知州陈相创建元末兵燬明洪武三年知州徐恭献重建永乐景泰成化治间知州曹铎唐铨万宣戴昕倪诰白思义嘉靖二年知州叶淳相继修葺
　　皇清顺治十五年巡道于朋举知州王宏仁重修明费宏陈州儒学碑记【陈之学在治中知州白思义尝葺之迨今逾二十年向之所葺者复就于頽壊矣嘉靖初桐庐叶侯淳奉命来领州事庙谒之始周囘瞻顾仰而叹曰政莫先于兴学兹可缓乎于是庀工从事先礼殿讲堂各因其故而新之次两庑三斋次内外诸垣次神库神庖次习射之圃次学官之廨次诸生防食之所藏修之舍次名宦乡贤之祠皆更新而撤其故故尊经无阁乃复创而为之视其基则隘者拓而宏矣视其位则卑者増而崇矣视其材则腐者易而固矣视其规制则昔焉未备者而今葢罔缺矣其力多出经画而取诸淫祠之毁者十一其力率以钱募而借于农隙者不能十二三其日月则始于是年季夏之初而成于季秋之终也予弟宁司训于陈以书述意欲求予记予惟陈庖牺氏故都也则圗画卦以为万世斯文之鼻祖实于是乎在故其阁之所尊惟易乃六经之原今叶侯之于是学饬坏取诸蛊去故取诸革圗新取诸鼎易挠为隆取诸大过可谓善于体易者矣虽然亦岂徒饰美观以逭吏责而已耶葢其教于是者必如防之养正以致作圣之功学于是者必如兖之讲习以收丽泽之益由是出而用世者必如泰之防茅连茹以彚征而为君子道长倾否亨屯观人文以化成天下乃侯所以兴学待士之本意也予以陈为古圣作易之地故因学之成而辄及之陈士其勗哉】
　　西华县儒学【在县治东南元大德中主簿杨恭建后为兵燬明洪武三年主簿李兴旺重建永乐景泰成化间知县胡文郁王在明罗睿嘉靖三十二年署县学正向光启相继修葺】
　　【皇清顺治七年知县武超凡重修】
　　商水县儒学【在县治东宋大观二年建元季燬于兵燹明洪武四年县丞孙元仁重建成化六年知县罗楫修葺皇清顺治六年知县呉道观重修康熙二十一年知县黄天锡修葺】
　　项城县儒学【旧在县治东南始建未详明洪武三年知县张敬祖重建三十一年圯于水知县彭仲恭徙建今所正统间知县张显刘课相继修葺天顺三年知县王辅増修崇祯十四年阖学生员修葺皇清康熙二十年知县钮琇重建二十三年知县顾芳宗修葺】
　　沈邱县儒学【在县治西南明洪武十一年置县始建嘉靖七年知县李元増修】
　　【皇清康熙三年知县赵之璿重修四十年生员张炽増修五十一年举人刘璐暨子贡生刘劬捐赀重修
　　六十一年雍正元年教谕刘正心倡首刘璐子刘芳又捐赀増葺】
　　许　州
　　许州儒学在州治东南始建未详元季兵燬明洪武三年判官孙敏重建天顺六年知州崔献修葺成化二十二年知州邵寳重修
　　皇清顺治十三年知州汪潜重修雍正二年知州祖承
　　祚重修
　　眀呉寛许州儒学碑记【许在河南距河甚逺垫溺之患之所不及地宜稻多木实旧有潩水西湖之胜其余波滙城四周犹多鱼鳖莲芡之利自昔人才之生既盛而为牧守者率多名臣故许天下称大州焉成化癸卯以来陜洛大祲延及数郡许之人懔懔然甚危适无锡卲君国贤以名进士来知州事极力抚之而济以同知州事长洲施君燠伯之贤民始有生意而州竟无事犹昔日之许也逾年田既屡熟农商交庆于是子弟之请入学者益众卲君谓学可以兴矣且谓诸生朝揖于堂受业而退必有肄习之舍而规制狭隘嵗乆倾圯殆不可居乃视其旁近民居多隙地购而拓之凡建屋八聨聨为四间步道相通戸皆南向既而门堂斋庐渐次修饰复得故材建尊经阁自是其学完美钜丽始与州称葢卲君规画之谋而亦施君济而成之学正某等以二君兴学之功当记也使来请丈夫士不求安居此其自处然尔非人所以处乎士也曽子曰笾豆之事则有司存笾豆礼器之小者犹存乎有司况学校乎今夫许之为州既大其簿书实烦其赋役狱讼实重他人方汲汲为务而何暇以学校为意然二君必此之急数年来凡所谓簿书亦无不清赋役狱讼亦无不平岂其才固自优裕耶盖吾闻二君属时平康公暇辄以文事相娯诸生旦暮从而讲业蔼然风教之行儒者为政异于流俗乃如此顾其意望于诸生者无已也葢又以士读书止于科第之计故其学多拘滞而不通乃复置羣经诸史若干巻以资观览且于乡镇并建社学礼聘师儒劝谕其民遣子弟之俊秀者肄业其中遇州学生徒之缺选以充之其于牧守之道可谓至矣因并载之俾许之人乆而有所考焉功兴于成化丙午毕于治已酉明年九月记】
　　临颍县儒学【在县治东南始建未详元末兵燬明洪武三年知县王复重建正统间知县曹忠修葺嘉靖二十二年知县孙镐万厯四十八年知县张福臻重修】襄城县儒学【在县治西北唐贞观二年建金元屡燬于兵明洪武三年县丞张敬重建正统景泰间知县罗复刘靖相继修葺万厯十三年知县王承统十七年知县陈震増修】
　　【皇清顺治二年知县公家珍佟昌年相继重修康熙四十年知县陈治安重修】
　　郾城县儒学【在县治东始建未详明洪武三年重建天顺成化间知县李春臧鼒嘉靖二年知县乔迁十年知县杨自谦崇祯七年知县李振声相继重修】
　　【皇清顺治十三年知县荆其惇十六年知县傅鸿隣教谕张鹏翼知县张应宏重修康熙二十八年知县蔡珠重修康熙四十五年至雍正元年知县刘元声温德裕宋继均教谕李芳相继増修】明刘理顺重修郾城县儒学碑记【阅运防而常新者夫子之道在天阅运防而更新者夫子之道在人天心之常昭即人心之不已此何心黙而成之心也此何人神而明之人也惟其神而明之则无在不可以见道亦无在不可以见夫子于是乎触之草茅诵读在触之民社展措在触之衣冠礼乐宫室俎豆而无不在矧其神游数仭之内夣想美富之容景仰乎泰山梁木之嵬峩其有废而不举敝而不新者乎明乎此而郾再修之学宫可纪也李公再修学宫之心更可纪也何也道所在也夫郾之学宫重修于我太祖髙皇帝定鼎之三年至天顺朝而始大其基道未坠地代有补葺至纯皇帝戊子以后飘摇荡析新者日就故矣何以不新待其人也于今上御极之甲戌公以名进士来守是邑谒拜之余顾瞻兴叹修废之责巳心任之矣时宼氛孔棘民之寄命水火者方望公以解倒悬朝夕诘戎未遑文事越二年而宼乃克平民之病者苏仆者起公计其力可以及也而公费苦无所出谋权宜者佥谓可以议捐助公慨然曰此吾事也何烦他人遂出其所仅有者卜吉鸠工先正殿次两庑又次防门櫺星门而明伦堂时习日新二斋以及墙垣皆髹防丹垩焕然夺目而一钱不以烦公积一力不以妨农时举数十年人所惮而不敢为之任一朝从容指顾而成之公之功岂小补哉公之天资劲直才谞明达宰郾未及期而诸所兴革如振文教修城池严武备练丁壮检约师属肃清吏役禁絶火耗清理仓库优恤驿递种种善政悉用自新之道嘉与郾之人更化而善治焉则整饬学宫固其新政之一端也然公之心不止新一学宫而已也以为学之鼎峙新矣而士不新其德业可乎青青衿佩昕斯夕斯入斯门也履斯堂也当必憬然悟勃然兴知旧者之当革而新者之是圗一徃奔诣由经明行修之防而型其志古乐正之规理宁泽勿夸珪璧其音者蕙蘅其品神宁藏勿竞渊岳其蕴者氷雪其心才宁赡勿诡鸾龙其采者钟鼎其猷体宁卓勿靡云汉其章者风雷其政以之而名世新德也以之而用世新业也庶不负圣天子作新人材之至意而可同符于圣道常新矣此固公之深心于新学宫而寄之者也公讳振声字华林陜西延安之米脂人】
　　长葛县儒学【在县治东北元泰定十五年建后燬于兵明洪武三年主簿李允重建永乐正统景泰成化间知县杨海黎骍任励县丞陈璟教谕陈缘嘉靖二十五年知县刘遇春相继修葺皇清顺治十年知县计守信重修康熙十二年知县米汉雯迁建于县治东二十五年知县何鼎重修】
　　禹　州
　　禹州儒学旧在州治东北金贞元间太守顔守信建后因兵燬元至元间州尹王显祖徙建州治西南寻复为兵燹所废明洪武三年重建永乐正统间学正朱钲知州刘英徐明善治七年知州董杰天启元年知州莫天麟相继修葺
　　皇清顺治十六年巡道沈荃知州孟希舜重修康熙二
　　十八年知州刘国儒重修
　　密县儒学【在县治东元至正间主簿马元良建后因兵燬明洪武三年知县冯万金重建成化间知县温厚正德间知县李朝阳修葺皇清顺治三年知县崔养重六年李芝兰相继増修康熙二十三年知县衷鲲化重修】
　　新郑县儒学【在县治东南始建无考宋绍定初燬于兵明洪武三年县丞俞吉重建十八年知县辛时敏修成化十八年知县黄萧増修明末尽燬】
　　【皇清顺治十年知县杨竒烈十二年知县张光岳十四年知县冯嗣京署教谕李一榴先后重修康熙十一年知县李永庚二十六年知县闵圻申二十八年知县朱廷献相继増修四十一年至雍正六年知县石曰琮许朝柱王大纶王近颙王业兴教谕郭岱镇马州先后増修】
　　郑　州
　　郑州儒学在州治东汉永平间建元季兵燬明洪武三年知州张奋重建正统天顺成化正德间知州林厚余靖洪寛刘仲和嘉靖十一年知州稍腾汉相继修葺
　　皇清顺治六年知州王聨登十五年知州刘永清重修康熙五十年举人张翔捐修雍正二年知州髙文恺重修
　　荥泽县儒学【旧在县治东隋大业三年建元季兵燬明成化十五年知县戴纪徙建今所后圯于水知县曹铭重建崇祯二年知县厐杰増修】
