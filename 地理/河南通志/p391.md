<!-- { "loadSidebar": true } -->
　　黄锦郏县人庠生事亲至孝亲卒庐墓三年奉诏旌表
　　徐文斾寳丰人贡生父母继殁庐墓六年有灵芝产于墓侧异鸟飞集其旁人为歌曰孝哉徐栢林生异草集灵禽乃孝感之所臻
　　髙嵩郏县人嵩孙光霁光霁子定之三世庐墓称传孝云
　　刘茂字本深鲁山人治甲子举人官交城知县正徳辛未家居流冦犯境茂守母柩拥抱痛哭贼感叹去乡里赖以保全祀乡贤
　　张维垣字奎岳伊阳人万厯庚子举人事继母孝友爱兄弟嵗祲煑粥赈济立义学创义渠溉田数十顷居民赖之祀乡贤
　　王裔昌郏县人庠生父敬臣亦诸生誓不降贼杀贼不胜投井死昌恸哭曰父死吾生何为亦投井死
　　王汝州人庠生崇祯十四年贼破城执其母曰宁杀我贼并杀之
　　张维扬　何天与俱汝州人　张韶鲁山举人张翰　时晋通　马勤　袁起鳯　赵应雷　贾士宏俱鲁山人　刘棐　髙科　王锡引　王榛周礼　王和俱郏县人　洪淮　陈防　何鲤
　　俱寳丰人　刘廷臣伊阳人庠生以上皆有孝行居丧庐墓
　　杨俊彦汝州人城陷守父柩不去贼欲刃之哀求得免卒饿死柩侧
　　叶巍然伊阳人庠生天唘间诣阙上疏请均地粮崇祯年旱又疏请蠲灾祀乡贤
　　丁湛汝州人贡生乐善好施凡婚丧无力者咸资助之祀乡贤
　　扈敬寳丰人正统初捐谷麦一千二百余石助赈建义民坊旌表
　　郝玉郏县人正统六年输米麦一千五百石赈饥赐勅褒奬
　　马骥郏县人正统六年出麦一千二百石助赈赐勅褒奬
　　栗楫鲁山人万厯间输粟七百石助赈
　　萧九仞鲁山人天唘初输粟千石赈荒建坊旌表
　　皇清姚景隆汝州人庠生性至孝割股为羮以愈父疾王应麟　朱光先　陈谦忠俱汝州人　张恵张大亨俱郏县人以上五人皆有孝行割股以疗亲疾
　　阎瑾汝州人庠生亲殁庐墓三年
　　赵杰士郏县人选贡明末土宼流冦交讧围郏城官兵乏粮汹汹思溃杰士输粟亲散兵丁戮力守御城得全嵗大饥复出粟数千石赈济全活甚众祀乡贤
　　仝廷举字达视郏县人十嵗能文十二嵗补博士弟子员顺治戊子乡试第一事亲孝交友义捐赀修学于桑梓利害尤切于心部檄取青子于襄县襄令委其役于郏廷举着斗垜山辩己其役试礼部不第南归卒于涿州士庶为之流涕顺治十五年祀乡贤
　　髙许字吾与郏县人贡生明末冦贼交讧值父病笃负父避难备歴艰苦时有从弟二人贫寠不能葬母许代营其葬更为完娶其厚徳多此康熙五十六年祀乡贤
　　呉宗孟字孟长寳丰人顺治己丑进士歴官工部主事性至孝友明末冦乱奉亲避难河朔不废甘防田产悉以让诸弟两遇嵗歉倾家赈救乡人徳之祀乡贤
　　屈有信字逊公汝州人顺治五年拔贡歴官户部主事明末城破父殁乱军中母厝浅土有信徒跣招魂迁葬哀毁骨立嵗荒捐谷二百石赈饥返故友张鳯鸣旅榇代完官逋四百金康熙四十年祀乡贤
　　刘益能郏县人庠生事亲孝母殁庐墓三年陈　州
　　南北朝殷不害字长卿陈郡长平人性至孝居父忧过礼由是知名家贫有弟五人皆幼不害事母抚弟勤剧无所不至仕梁为廷尉简文帝闻不害善事亲赐其母蔡氏锦裙襦氊被褥毕备魏平江陵失母所在时雪寒冻死者满沟壑不害行哭求之见死人沟中即投身捧视七日始得母尸每凭而哭辄气絶行者皆为流涕弟不佞亦以至孝称
　　唐殷践猷字伯起长平人宗时丽正殿学士以叔父丧恸呕血而卒子寅病且死以母萧老不忍诀及敛其子亮断指剪发置棺中誓事祖母如父在后侍萧不脱衣者数年有白燕巢其楣族弟敬仲吏部郎中为酷吏所陷其妻顔率二女割耳为敬仲愬寃敬仲得减死
　　宋常真项城人父母死庐墓终丧不茹荤血周广顺宋开寳间两诏旌其门真妻病子晏割股肉以疗及死次子守规徒跣日一食庐墓三年太平兴国中诏旌表之
　　樊可行　刘闰俱陈州人皆聚族至七百口累数百年所司请加旌表诏从之仍蠲其课调
　　元邵敬祖宛丘人父殁庐墓母继殁河决不克葬殡于城西敬祖露宿依其侧风雨不去友人哀之为草舎庇之前后居六年两髀俱成湿疮至治三年旌其家
　　明张景昭西华人母卒庐墓三年永乐间旌表刘天唘沈丘人母卒结舎墓旁朝夕哭奠负土成坟墓上王并蒂白驯侧宅内枯桃三年复荣咸谓孝感
　　崔可旺沈丘人　张应享　朱世家俱西华人以上皆居丧庐墓者
　　何宏西华人正统五年邑大饥宏出麦千石张贵亦助八百斛全活甚多诏立义民坊
　　皇清苏名杰字汉三陈州人康熙三年由监生任阳谷令擢贠外郎性好善凡闻一善言善事辄书之座右以为模范彚集成帙邑遭大水谷价腾踊名杰施緜衣煑糜给粟以济饥寒明年大疫复为施药调治遗骸暴露者瘗埋之以父艰归庐墓被溺而死康熙五十八年祀乡贤
　　李皓字伍四陈州人顺治庚子举人由新野县教谕陞河南府教授明末流寇破陈父养素殉难皓负母避难日求余粒以食母归里四壁萧然母弟皊仅十嵗皓亲为教训析居时尽以遗产让之甘淡泊耻干谒终身不涉公庭康熙五十六年祀乡贤
　　李焕沈丘人贡生任睢州司训父行嘉明末授江南山令死难焕匍匐请卹得予祭葬事母委曲承顺及殁哀毁骨立葬祭如礼复建立宗祠每月朔望齐集族人申明祖训俾知忠信之道诲弟鼎玉成进士为御史康熙四十五年祀乡贤
　　刘璞沈丘人顺治辛卯拔贡明季流冦猖獗璞散家财募勇士置牛酒奋力捍御城赖以全遇嵗饥尽出所有粟减价贱粜贫甚者计口赈之学问博洽倡设义学寒士多所成就康熙五十一年祀乡贤
　　许　州
　　汉陈纪字元方许州人寔子以至徳称兄弟孝养闺门雝和士皆慕之父殁纪每哭辄呕血气絶虽除服而积毁消瘠殆将灭性豫州刺史嘉其至行表上尚书图像百城以励风俗建安初累拜大鸿胪卒
　　缪彤召陵人少孤兄弟四人皆同财产及各娶妇遂求分异且数有鬭争言彤深懐愤叹乃掩户自挝曰缪彤汝修身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行仕至中牟令有异政
　　南北朝荀匠字文师颍川人父法起仕齐为安福令卒于官匠闻号恸几絶至夜乃苏既而奔丧扶榇至家极力营葬居忧歴四年不出户不栉沐发皆秃落号哭无时声尽继之以泣目眦皆烂形体枯悴虽家人不复识郡县以言武帝遣中书舎人为除其服擢为豫章王国左常侍虽即官竟以毁卒
　　唐王博武许州人防昌中侍母至广州及沙涌口暴风母溺死博武号泣赴水救之亦死岭南节度使卢贞俾吏沈罟获二尸葬之表其墓曰孝子冢诏为刻石
　　元丁文忠郾城人业鼓冶母和氏疾与弟文孝竭力调侍母卒文忠庐墓侧不与妻面者三年父贵又疾医不能疗文忠造车一辆兄弟共御之载父祷于嵩山五台泰安河渎诸祠途遇异僧遗药而愈延祐七年旌表门庐
　　明何清许州人任环县训导母卒庐墓成化间旌表罗贵长葛人任防隂教谕母刘氏卒庐墓三年成化间旌表
　　萧许州人崇祯初父被讐诬陷死葬之日夫妇跃入圹中亲戚解救归至家书案曰死去报讐与妻卢氏并缢年十五氏年十四阖州哀之后讐家尽死于寇
　　胡作衡长葛人庠生性至孝母夀八十终衡孺子泣哀痛不可解殉母而卒乡人哀之以孝行勒石耿再成长葛人庠生流寇肆掠再成守父榇痛哭不去贼感叹释之
　　张希尧长葛人父贾于外为寇变所阻希尧年十五孑身寻父被寇获泣告以故贼释之越二载卒与其父同归里人咸感慕焉
　　傅瑶襄城人庠生母没哀戚三年时大雹田禾牛马多死惟不及其坟乡人异之贼至庄窃其粮后知瑶物夜送还之
　　王思孝长葛人居丧庐墓
　　韩发已长葛人贡生养母不仕母卒日夕悲号泣尽继以血凡二十七日卒于丧次
　　皇清刘恩广襄城人诸生学问淹博潜心理学当流冦乱父汉臣被执恩广方十嵗号哭奔赴父已被刃哭收父尸贼怒截其耳鼻不肯去贼怜而释之负父尸以归兄弟同居终身无间有姊少寡迎归抚其二子给以田产母殁哀毁呕血卒寝门外产芝草三本人咸谓纯孝所感康熙五十九年祀乡贤刘青藜襄城人恩广子康熙丙戌进士授庶吉士性敏好学博极羣书十嵗时父丧哀毁呕血成疾后母患疽症自夏徂冬目不交睫衣不解带淡于仕宦请给家居不复入都母数促之终不忍离膝下清介自矢不事干谒及母殁无一钱邑令致赙始殓康熙五十八年祀乡贤
　　李崇辉许州人事母尽孝母患痢崇辉亲甞粪哭告于天愿以身代疾竟愈后母以夀终庐墓三年雍正十一年　旌表
　　禹　州
　　汉胡定颍川人至行絶人在丧雉兔逰于庭常雪覆其室县令遣户曹排雪问视定已絶谷妻子皆饿不能起令遣掾以干糗遗之定受其半
　　李昙颍川人少孤事继母至孝陈蕃荐之曰昙徳纯备擢登三事必能賛宣盛美増光日月桓帝以安车纁徴之不起
　　魏李显达阳翟人父丧形体毁悴六年庐于墓侧哭不絶声殆于灭性州牧髙阳王雍以闻元魏灵太后诏旌其门
　　元胡伴侣密县人其父实尝患心疾数月几死更数医俱莫能疗伴侣乃斋沐焚香泣告于天以所佩小刀于右脇傍刲其皮肤割脂一片煎药以进父疾遂瘥伤亦旋愈事闻旌表
　　明张宗鲁钧州人四嵗失明二十遭乱负母路氏逃难其妻扶掖以行嵗饥宗鲁卖卜以养不足则令妻采野菜继之天下既定宗鲁奉母还故乡竭力供养母卒仍求其前母曹氏沈氏吴氏三人遗骸合葬父墓洪武十七年四月诏从礼部请表其门曰孝行
　　袁节钧州人母卒庐墓三年事闻旌表
　　杨鼒钧州人亲卒庐墓正统元年旌表
　　程鳌宻县人母卒庐于茔侧三年有芝二本产于墓旁人以为孝感所致事闻旌表
　　陈希仝钧州人任教谕父殁庐于墓侧正徳间流贼陷城希仝居庐如故贼感其孝争餽以金不受事闻旌表
　　赵日跻字伯式禹州人弱冠以文名性孝友其父崇正有疾夜不解衣者三月素友爱尝谓诸子曰汝祖兄弟食必共几行必聮镳吾与昆仲亦然朝夕不能离也年四十值时乱絶意进取自号颍渔子子来鸣登进士
　　陈邦宠宻县人嵗贡生任武城县丞宠天性孝友亲丧哀毁骨立教诲子弟咸守礼法四世同居建坊旌表
　　裴铎新郑人居丧庐墓
　　王科新郑人父首患疽科吮出其毒得愈后父殁丧葬尽礼被旌
　　张燧新郑人庠生母许氏卒执丧朝夕哭奠灵鹊绕树不去事闻特旌
　　端可荣新郑人邑庠生母卒未葬邻有火灾可荣抱柩痛哭愿与同烬火忽灭
　　郑　州
　　南北朝王续生荥阳京县人遭继母忧居丧哀毁杖而后起及终制鬓发尽落有司以闻元魏宣武帝旌表门闾蠲其徭役
　　仓跋荥阳京县人元魏孝武帝时丧母每哭吐血数升居忧毁瘠见称乡里诏旌其门
　　张升荥阳京县人丧父饮水絶盐哀毁逾制发落殆尽声闻邑里盗贼不侵其乡州表以闻标其门闾
　　唐郑曜荥阳人母代国长公主开元中主寝疾曜侍左右造次不去累三月不靧面主疾剧曜乃刺血为书请诸神丐以身代火其书而神许二字独不化翼日主愈戒左右无敢言后曜尚临晋长公主歴太仆光禄卿
　　宋王世及河隂人聚居至七百口累数十百年歴加旌表蠲其课调
