<!-- { "loadSidebar": true } -->
　　陈陛字子素夏邑人父世恩万厯丙戌进士歴户科给事中有声陛登癸丑进士授南戸部主事吏部考功郎中歴西宁兵备着抚番议转天津粮储道山东右叅政天啓初津门同官为珰逆建坊遂引疾归季父世德隆庆丁卯举人博文敦行兄陞辛丑进士戸部郎中并有直声政绩
　　练国事字君豫永城人万厯丙辰进士监察御史上疏论山东妖冦渐大巡抚赵彦不宜迁延畏避内阁叶向髙史继阶俱以病请国事疏请留向髙辅政而纠继阶奸邪宜斥去又疏论京堂太壅不宜添注葢权珰多聚进私人也又疏请济贵州之急以收成功又疏论权珰魏忠贤以偪取冬衣輙辱尚书钟羽正非朝廷体又疏论丁丑主察之徐绍吉韩竣赵士谔探宫禁旨诬黜诸臣之贤者疏前后三十余上奉差巡漕回道疏奏救时当有实政论蓟辽总督王之臣经纠而免夺情而用不宜延捱违限又疏论边饷匮乏李起元衰老不宜居大司农恐悮国计给事中赵兴邦阿魏珰意论国事为赵南星私人落职崇祯改元起用掌京畿道疏论左都御史房壮丽媚逆珰魏忠贤而用倪文焕掌河南道坏法乱纪为甚后巡抚陜西冦大起国事入关料精鋭汰冗滥身歴行陈者五年平猡解总督陈竒瑜鳯翔之围晋冦逸入陜西总督陈奇瑜主招抚国事驰书论不宜解严贼果乘懈猖獗兵部尚书张鳯翼反以其罪坐国事谪戍广西诏复冠带卒
　　张昉字于东商丘人赋性孝友肆力坟典崇祯丙子举于乡不上公车与弟翮敝屣功名多所著述邑人髙之
　　崔源之鹿邑人天啓壬戌进士巡抚延绥有边功七十余卒
　　唐顺征睢州人崇祯甲戌进士知饶阳县有政绩史能仁鹿邑人以孝防任新城令清正而才刚柔互用邑人感之崇祯庚辰大饥新城降甘露遍林木地生羊肚菜民赖以活能仁作诗慰之后调淄川迁兵部主事
　　皇清余瑊字洪厓商邱人明万厯丙辰进士授中书舍人天啓中上章言清狐防严请托魏忠贤怒思中之乃命瑊出按滇省时水西东乌交叛道梗又沙普土司搆难日寻干戈而黔国公尤跋扈不法瑊由剑关渡泸间道西行飞檄下水西东乌谕以威德酋皆束戈聴命召沙普平其宿怨惟黔国黠桀辇金赂瑊瑊不受乃叠石为坊伏机于下将杀瑊瑊过心动疾驱获免机发石下舆人死之还朝勅巡九边诸将皆股栗曰是不受黔国屈者也率俯首受约束累迁南京兵部尚书奏陈方畧不聴遂解任徙居闽省
　　国朝定鼎召至京师引疾乞归以兵部尚书致仕卒顺
　　治九年祀乡贤
　　宋权字元平商丘人明吏部尚书纁从孙中天啓乙丑进士初受阳曲令崇祯时歴吏工兵给事中出为山西按察副使累官顺天巡抚受事甫三日闯贼李自成陷京师权斩擒贼将黄锭等籍所部归
　　本朝奉
　　旨巡抚如故首请议崇祯庙号次上除苛赋举遗佚及
　　定考绩屯田诸疏
　　世祖章皇帝皆嘉纳之悉见施行是时畿南初定流寇余孽犹蔓延权前后击降解散者凡数万在镇二年三辅肃清入拜内翰林国史院大学士
　　勅纂
　　太宗文皇帝实録丁亥已丑两主防试在内阁六年致政
　　归自号归德老农逾年卒
　　赐祭葬赠少保兼太子太保諡文康顺治十五年祀乡
　　贤
　　王应昌字亮之柘城人明天啓甲子举人初任交河令原册地亩缺三千顷尽为权珰豪右所占昌不避犷悍严察徴大盗张某聚党数千肆行剽掠昌率健儿直捣其穴
　　国初召为御史巡按浙江一切奏疏皆关民生至计再按安徽除妖僧刷蠧吏豪强敛迹复按直积劳成疾卒所着有传习录定志论顺治十二年祀乡贤呉友名字辅臣商丘人明末以材武从戎为山海关防御
　　国初从英王追闯逆有功授归德中军守备迁江西镇标游击屡败剧贼进叅将改山东胶州营寻以事谪吉安守备巡抚董衞国奇其才奏补抚标游击甲寅呉耿之叛衞国晋都督江西军务复奏友名为督标副将时江右所在被贼友名战故里桥战新昌又战鳯凰山又战罗浮所至克捷斩馘无算收复名城数十加右都督会师进讨时贼拥众数十万盘踞楚之武冈友名连战三昼夜贼退保枫林岭峭壁不可上友名诱致乡导由黄苑岭风云冲等隘进力战斩伪总兵刘宗圣张慈等武冈既下进征滇黔恢复镇逺友名功为最逆平叙功予世袭拖沙喇哈番乙丑以疾乞休又五年卒年七十有六友名身经百战摧锋陷阵虽多首功而凡入贼境务保全百姓未尝枉杀无辜康熙二十八年祀乡贤
　　王震生字寅东睢州人顺治壬辰进士授中书舍人陞户部主事总理通州粮储通为七省粮滙神奸巨蠧窟穴其中震生厘剔积弊胥吏摇手相戒时值霪雨闸河冲决震生亲赴天津迎剥打囤凡三月漕以无滞转员外郎协审旗下事务旧例凡词关旗下皆清书质审时两造皆清语汉官不能辨署名而已震生令译其词详阅之有不可者持之必力陞刑部郎中平反必谨迁江西学政请复进学额疾作告归歴任内外三十年田庐不增于旧弟早卒遗产尽以资侄学宫漂没捐金修之康熙二十四年祀乡贤
　　李培正字仲儒夏邑人顺治丙戌进士由庶常歴任右春坊右賛善出为扬州兵备道副使时海冦猖獗奸民朱錤聚众千人为内应培正秘授方畧立擒贼首民赖以安旋告病归里置赡族田数顷嵗饥出积谷赈济里中童子贫不能就傅者邀至家延师督课之康熙十五年祀乡贤
　　王依书字幼契柘城人顺治丙戌进士初授刑部主事谳决平恕累迁福宁道时洋禁严甚一日逻卒获巨艘所载悉珍货以献依书力拒之又平山冦赵子章降郭尔隆擒海冦林察等郡邑获安后卒于官康熙三年祀乡贤
　　汤祖契字孝先睢州人诸生性好学手钞三传史汉八家注释易通书正防诸书子斌登第手书训以立身行已之要后卒为名臣赠陜西按察司副使康熙二十七年祀乡贤
　　髙第字汉翀本陜西榆林人明末以指挥从军累迁山海关总兵
　　国朝定鼎率先投诚仍以总兵官随征南下定河南江南诸郡县平贼寨一千七百余论功以左都督镇守河南开归等处驻襄城抚绥兵士地方安堵襄故临汝河值水泛滥距城尺许第防祷于神愿以身为民请命不移时水退三舍民多异焉顺治辛卯又破山东贼李化鲸纪功授二等阿达哈哈番世袭后以病乞骸骨加宫保致仕遂家于商丘康熙五十四年祀乡贤
　　侯方夏字赤社商邱人恂子顺治丙戌进士授陜西平凉令时当兵燹之余戸口凋残方夏下车开水利课农桑兴学校恤孤独规画区处七年渐称富庶擢刑部湖广司主事累迁江西司郎中恤刑浙江善政尤多载浙江通志以疾卒于官康熙四十七年祀乡贤
　　刘梦祥虞城人诸生明末土冦猖獗梦祥募义兵身先力战贼众败去复亲督义勇围贼党于念吾砦连攻三昼夜虞城获全
　　国朝两举乡饮賔康熙五十年祀乡贤
　　赵应奎字观吾商邱人少有勇略出入兵戎间歴官江西袁临镇总兵至镇募勇健千余人拊循训练皆成精鋭所当无前剧盗往往匿迹呉三桂以书招之应奎立斩其使遣子衍祥上其书
　　圣祖深嘉之曰应奎纯臣授衍祥鸿胪寺少卿袁地襟带数省应奎兀踞其中闽楚二逆卒不得交通者应奎力也耿逆冦袁应奎率诸道兵大破之进二等阿达哈哈番从大军进取湖南有功陞广西左江
　　提督以劳卒于军赠少保諡襄庄
　　宋忻字子昭商邱人性孝友居父母丧哀悴尽礼友爱兄弟周族中贫乏不能婚葬者遇荒歉首出谷捐赈以廕授中书舍人迁户部员外郎出芜湖洁已奉公晋工部虞衡司郎中假归卒康熙三十四年祀乡贤
　　彭舜龄字孝先夏邑人顺治巳丑进士事继母尽孝兄弟八人友爱无间学宫经明季兵燹圯毁舜龄议鼎新之捐赀为士大夫倡后授浙江嘉兴府推官执法平允郡无寃狱丁父忧服阕补山东登州府贼首于七率众数万临城守令皆望风遁舜龄昼夜登陴守御城赖以全以劳卒于官子溶贵赠户部郎中康熙三十九年祀乡贤
　　王培字益仲柘城人顺治戊子举人幼从师游学会冦作道梗不得归省比反而母已殁痛哭呕血数斗依张姓成立及登贤书复姓改葬其母而厚待张姓业师之子翟某老而乏嗣培为娶妾生子邑频遭水患培率村邻挑濬柘东大渠袤三十余里初授新河令与同官灵寿令陆陇其栢乡令邵嗣尧讲论吏治修黉宫建义学设义仓创营房直抚于成龙器重之行取授户部主事培职盐防多所厘剔陞员外郎寻以病乞归卒所着有纲目刋误二十一史刋误等书行世康熙四十二年祀乡贤
　　陈天清字如水柘城人顺治已丑进士少家贫力耕以供菽水初授平乡令邑与邢之西山接巨盗出没其间天清出奇计收之平乡地卑襟带漳滏往往因水致讼天清修堤濬渠井备陈水利于上官卒如其言以行取陞工部主事分司南河运河两岸奸民穿穴盗水名曰塞洞每歳一洞输五十金于分司南河辖二百余处歳可得万余金又河工用石蔴木料柳梢濒河豪绅猾侩领银分买实与分司分肥天清悉屏絶之为人所忌遂告病回籍康熙四十七年祀乡贤
　　李遥字襄水睢州人六七歳时瞻视即异常儿顺治已亥成进士授彭泽令彭苦里役当之者立破家遥计为均平之法歳可省民间数千金上官难之遥反复论其利害书数十上得请乃已呉三桂未叛时歳贩私盐数万石过境遥械系其贩人申请督抚移文三桂治其罪人皆为之缩颈旋因罣误镌级去滇南之变奉
　　命从湖广军时督府体严重属僚皆钳口不敢出一画遥举止自如吐论悉中兵机久之补当阳令县向出炭每采买动逾数十万炭户不支遥为申请于顺承王得以减额未防告病归遥内行纯备明末母髙氏殁于冦号泣扶葬筮仕日载主以行叔父某析居已久痛父殁引与同爨所着有学庸説注易经注疏春秋三传抄行世康熙五十年祀乡贤李实藇字美如考城人八歳失怙事继母以孝闻顺治三年歳贡生授怀庆府温县训导陞直隆平令荒则赈饥疫则施药鼎新文庙以兴教化招抚流亡以实户口设立义塜以掩枯骨以疾卒官康熙六十年祀乡贤
　　窦大任字道康柘城人邑诸生少失怙抚季弟于襁褓中至成立喜成就后学于柘邑东城外倡建程朱祠尝以存心忠厚制行端方训士子至吃为学处尤在不欺二字邑令奉檄查未足地亩人皆惧罪大任白之当事令自首免罪后如议举行众心乃安子克勤贵赠翰林院庶吉士康熙五十五年祀乡贤
　　李元振字正孟号惕园柘城人康熙甲辰进士
　　殿试第一甲第二人授翰林院编修陞左春坊赞善充经筵讲官纂修
　　太宗皇帝实録累迁都察院副都御史疏请考察督抚以
　　肃大权言极恺切
　　圣祖深嘉之陞工部侍郎慎出入清浮冒监修大同右衞廨舍营房一万八千余区省帑费银三十万两寻筦宝源局严禁勒掯迟留收兑等弊防能大着年七十致仕归优游林下闭戸著书八十三歳卒康熙六十年祀乡贤
　　王鼎考城人康熙元年贡生至性纯厚三世不析产弟罴防而迟钝多方教诲迄于成立授彰德府安阳县训导捐俸修葺学宫课士衡文单寒多所成就以子贯三赠户部员外郎
　　徐隣唐字尔黄商邱人幼力学至忘寝食于百家经传无不综贯久之疑所学未得指归谢絶交游取五经四子书闭户研求复静坐返观騐诸行事尝叹曰人之所以役役终身者不知有我也乃着我庵传以见意晚益和粹从容望而知为有道之士年六十九卒
