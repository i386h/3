<!-- { "loadSidebar": true } -->
　　谕布政司朕惟国家官制分省开藩尔职居方伯任寄旬宣所以绥辑羣黎布昭徳意实庶邦之喉舌列服之纲维任既重矣责亦大矣府州县官之贤不肖最闗民生休戚当不时察核治行务知其实分别臧否以告督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚凭布按之详揭尔布政为官吏表式自当益矢公忠若爱憎任情是非倒置以謟事上官通行请托为贤以不善逢迎耻投暮夜为不肖其何以称之屏之翰百辟为宪者哉夫官至监司敭厯有年当服官之初亷洁自守渐登髙位顿改初心更有矫饰虚声潜纳贿赂陋俗相沿谓之名实兼收其罔上行私为尤甚孔子谓事君勿欺宁不闻乎赋役防计皆尔专司调剂均平乃为称职今钱粮火耗日渐加増重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴之用尔试思户版税籍谁为职掌私派横征谁任其咎顾可失于觉察乎各省库项亏空动盈千万是侵是那总无完补耗蠧公帑视为泛常尤为不法宜严革前永杜侵那如司库查之责在巡抚亏空之根亦由巡抚巡抚借支而布政不应者少矣然职在监司果能亷正自持则巡抚挟势借支断不能行尔但谨身节用量入为出司库必无亏空矣州县库盘查之责在知府觉察虚实之责独在布政尔但洁巳率属不容狥庇州县库必不亏空矣朕深悉原所以反覆谆切言之冀尔等悔且改也
　　皇考徳洽区宇六十余年朕嗣守丕基惟成法是式尔
　　等皆防
　　皇考简拔职任藩宣果能各効忠诚凛遵功令朕自始终保全加以擢用若营私黩货旷职累民尔既负
　　皇考之深恩朕又安能弛国家之令典三尺莫逭尔其
　　慎之特谕
　　谕按察司朕惟直省大小狱讼民命所闗国家各设按察司以专掌之一切州县申详至尔司而狱成凡督抚达部题奏事件皆由尔司定案任岂不重欤
　　皇考仁覆如天每览西曹奏牍反覆推详惟寛惟慎逮情真罪当犹施缓决之恩好生之徳洽于民心六十余年于兹朕嗣守大训思四海之内有匹夫匹妇罚非其辜者即非所以继
　　皇考之志夙夜凛凛焉何道而能不滥不寃实尔司是赖朕惟国家考定律例所以弼教非以厉民是故严立刑书防其或丽于法及至断狱又条分缕析思以曲全其生书曰钦哉钦哉惟刑之恤哉又曰与其杀不辜寕失不经此律例之本意也今或情例相违牵合文法以纳民于网或有两例并见輙上下其手以自遂其私安得无寃狱哉
　　太祖髙皇帝之训曰生杀之际不可不慎听断之官必期
　　得情大哉
　　圣言包举虞书周礼之义夫折狱凭口供而平反凭案巻今法吏不求得情惟求完结州县案巻之申详尔司者多鍜炼口供附于律例冀免尔司之驳查尔司之详督抚督抚之揭部院者又加文致焉冀免三法司之驳查汉路温舒所云奏当既成虽臯陶视之犹以为死有余辜者也口供案巻如是寃抑何从平反咎在听断之初心原非欲必得其情也今宜厘剔宿弊归于明允毋得因循故事自堕奸欺也大计黜陟由尔司详报督抚宜以用刑明慎执法不阿者为贤能毋以善事督抚弗逆尔意者为贤能也地方豪猾若苖有莠不除不翦害我嘉禾至于良善巨室致政大臣猾吏或借
　　端侵抑之非所以称朕意也迩来士大夫好云名实兼收所谓名者官爵也所谓实者货财也习俗媮薄朕寔悯焉夫六亷之义百司攸同至纳贿出入人罪于法尤重戕人之命破人之家以润屋奉身歴观古来逃于国法者十无一二免于天罚者更百无一二书之吕刑曰狱货非寳非聼讼者之明训欤尔司其正已率下使法无枉挠庻几刑措之风尚其朂诸特谕
　　谕道员尔防官歴佥司所以赞襄藩臬承流宣化者也分守分巡职居协理粮河盐驿各有专司身居是官必顾名思义名者实之华也克副其实而后名归焉如守廵两道首当洁巳恵民凡府州县之亷洁贪汚俱宜细加察访不时宻详督抚以凭举劾地方有土豪武断尤宜禁戢翦除卫良锄莠乃称其实若但知趋承大吏或只图下属陋规一切吏治民生槩置不问贪庸陋劣殊负朝廷设官之意矣粮道专理漕运职任匪轻使徒知起运规例扣尅运费苦累运丁营私烦扰有玷官箴贻害百姓何所底止河道有董率工程之责凡分修河员孰贤孰否俱应洞晰并宜亲身经厯查勘估计某口险峻某口平易某处堤工坚固某处冒支帑金倘不计虚实不辨勤惰仅以纳贿多者为能员餽遗少者为拙吏而于工程漠不经意一遇坍溃谁之咎耶盐道一官尤闗国课迩年盐法窦丛生正项钱粮每多亏欠一由上下各官需索商人巧立名色诛求无已穷商力竭不得不那新补旧上亏国课髙擡盐价下累小民至于官盐誊贵贫民贩卖私盐捕役鬬殴株连人命流无穷一由商人用度奢靡相仍陋俗不知节俭致欠额徴尔等运筹盐法宜将陋例积习尽情禁革必思何以苏商何以裕课上供军国下利闾阎方为称职驿道为驿站钱粮所系必亷洁自守乃克剔厘奸凡驿递马匹数目多寡每有假冐开销嵗修船只亦有虚浮不实该员一贪赀货势必昏庸或过于苛覈勒索多方经管属吏疲不能支总之病官病民悉縁贪黩敬尔有官垂诸古训靖共尔位载在风诗尔等各有常职各守官方名实二字极宜体认今以献赂为实虚誉为名动曰名实兼收内以欺巳外以负国有腼面目其何以立身而抒忠荩乎
　　皇考御极六十余年以轸恤民生为首务各省道员必亲加遴擢谆谆戒勉极其详慎朕缵承大统翼翼小心惟仰体
　　皇考爱养元元至意亦期尔等争自濯磨振饬风宪以副朕望果能肃清纲纪无致废弛朕当破格奬励其或因循不改朕必置之重法特谕
　　谕知府国家亲民之官莫先于守令葢州县官与民最亲而知府又与州县官最亲凡州县兴利除之事皆于知府有专责焉是知府一官分寄督抚监司之耳目而为州牧县令之表率承流于上宣化于下所系綦重矣汉宣帝有曰太守吏民之本也又曰庶民所以安其田里而无叹息愁恨之心者政平讼理也与我共此者其惟良二千石乎故两汉循良称盛而贤守尤多龚黄召杜诸人大都皆亷洁和平正身率属以与民休养生息史称其所居民富所去民思此皆彰明较著者也
　　皇考澄肃官方慎简僚吏知府中有政绩茂异声名著闻者必加优眷数年之间即膺殊擢所以鼓励循良务令羣黎受福尔等防
　　皇考简用之恩受国家民社之寄地方不甚辽逺则于民间之疾苦可以周知势分不甚悬殊则于属下之贤否可以洞悉尔果亷正自持屏絶贿赂则督抚监司必不致肆行需索而州牧县令亦不敢恣意贪婪近闻州县火耗任意加増罔知顾忌以小民之脂膏饱贪吏之谿壑由尔不能却遗金于暮夜又安能禁属吏之滥征乎盘查仓库必须覈实不可视为故事乃或借盘查之名勒索餽遗是因盘查而亏空愈甚矣尔能时勤劝诫加以体恤则州县可无亏空之虞能制节谨度淡泊是安则尔亦可免亏空之累劝农课桑以厚风俗禁戢强暴以安善良平情听断以清狱讼皆尔职守之所当尽者至于督抚举劾州县必由尔之详掲务须秉公持正勿涉偏私若善于逢迎者从而庇防荐拔之而端方恬静之人反故为摧抑下吏皆茍且营私以求容悦地方之事尚可问乎居官者每有初入仕途清操自矢渐登华要顿改初心既知砥砺亷隅即当始终一节更有巧于仕宦者人每谓其名实兼收朕最不觧此语夫名者实之华果能洁已爱民奉公尽职此所谓实也治行穪首民歌舆颂此所谓名也实至而名随之如本立而华茂焉若弋取虚誉为名而以封殖多藏为实此则小人之尤更甚于贪黩彰闻之辈矣朕缵承大统夙夜只惧惟恐有负
　　皇考付托之重深冀尔等各体此意精白乃心以古循良自勉若狥私纳贿不能率属爱民贻害地方蔑视宪典三尺具在朕不能为尔等寛也特谕
　　谕知州知县朕惟国家首重吏治尔州牧县令乃亲民之官吏治之始基也贡赋狱讼尔实司之品秩虽卑职任綦重州县官贤则民先受其利州县官不肖则民先受其害膺兹任者当体朝廷惠养元元之意以爱民为先务周察蔀屋绥辑乡里治行果有其实循卓自有其名非内聚贿而外干誉谓之名实兼收也全省吏治如作室然督抚其栋梁也司道其垣墉也州县其基址也书云民惟邦本本固邦宁夫所以固邦本者在吏治而吏治之本在州县茍州县之品行不端犹基不立则室不固庸有济乎
　　皇考临御六十一年灼知州县之重特行引见咨询明试至详至慎其有亷能之员每不次超擢以示鼓励今海内羣黎皆
　　皇考所懐保也朕膺
　　宗社重寄思缵
　　皇考之治功惟尔州县诸臣具有父母斯民之责其为朕立之基址以固邦本焉诚能洁已奉公实心尽职一州一县之中兴仁兴让教孝教忠物阜民安刑清讼简朕将升之朝宁用作股肱如或罔念民瘼恣意贪婪或朘削肥家或滥刑逞虐或借刻以为清或恃才而多事或谄媚上司以贪位或任纵胥吏以扰民或狥私逞欲以上亏国帑王章具在岂尔贷欤更有任州县时私肥己槖而漫云且俟显要方立名节者其与初市清名晚而改操之人何以异哉至于钱粮闗系尤重丝毫颗粒皆百姓之脂膏増一分则民受一分之累减一分则民沾一分之泽前有请暂加火耗抵补亏空帑项者
　　皇考示谕在廷不允其请尔诸臣共闻之矣今州县火耗任意加増视为成例民何以堪乎嗣后断宜禁止或被上司察核或被科道纠叅必从重治罪决不寛
　　贷夫欲清亏空之源莫如节俭正直节俭则用无不足正直则上官不可干以私若朘小民之生以饱上官之贪欲冒不测之罪以快一时之奢侈岂砥砺亷隅为民父母之道乎尔州县等官其恪共乃职勿贻罪戾毋谓地逺官卑朕不及察其贤否也特谕
　　谕总兵官国家幅员广大凡岩疆重镇闗塞要害之地设立总兵俾之镇守上承督臣之节制下树将弁之表率辑兵安民厥任綦重居是官者当以宁谧地方为念严饬官兵巡缉奸宄倘有匪务必穷尽根株使宵小无从潜匿良民得以宁居若平时漫无觉察日久必致蔓延绸缪未雨之谓何武臣虽不干民事然保障捍卫责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻悮公事况揆文振武经术同源善于恤兵必善于爱民尚何至纵兵虐民失国家设兵卫民之意乎总兵统辖营汛甚多当以训练为先嫺骑射整队伍备器械限期校阅勤惰严分赏罚明而军政肃隠然一长城矣所属将弁兵丁智勇超羣则立登荐剡武艺精熟则特拔戎行以之鼓励军士犹有古良将风焉兵之所需粮饷最重给粮而扣尅则师旅有枵腹之忧缺兵而不补则营伍有空虚之患总兵率先洁巳严饬偏裨毋得久悬兵缺以恣侵渔毋得尅减额粮以肥槖则兵籍无虚士气益奋有不收臂指之效者乎至于驭兵之道务在寛严得中过寛则兵以怠玩而生骄过严则兵以拘迫而滋怨能于严明之中隠寓爱恤之意庶防上下一心忠义自奋此又在尔镇臣之善为运用者也仰惟
　　皇考垂诫提镇诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
　　天语勤于箴规久矣尔等皆系
