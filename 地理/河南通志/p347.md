<!-- { "loadSidebar": true } -->
　　侯元棐字友召杞县人顺治辛丑进士知德清县却吏胥餽金兑运弊絶値霪雨害稼痛哭条陈巡抚范承谟悉奏行之尝注考云清比鱼悬才同犀利闻父防自清扺家徒跣行数千里呕血盈斗逾年卒康熙四十年祀乡贤
　　张壮行祥符人明天啓甲子经魁性甘淡泊好史书纂修县乘人目以史才年近九旬手不释巻祀乡贤
　　薛陈伟祥符人顺治丁亥进士初授中书舍人按直山西宣大等处后累陞山西按察司副使整饬蓟北道胆识过人为诸生时流贼攻城躬率仆数十人同守者日夜捍御巡视山右时因违亲日久建爱日楼以见志祀乡贤
　　李光座字东园祥符人顺治已丑进士知湖广均州时流寇余孽未靖光座示以恩威反侧悉安歴陞江西按察使民无寃狱会滇闽搆乱愚民陷贼甚众光座出被脇者五百余人以劳成疾卒于官祀乡贤
　　韩范字有一兰阳人少有胆畧甲申流冦围城范募义勇日夜捍御捕得城中为内应者斩之擒斩巨冦明山等四十余人城得全中顺治丙戌进士授庐州府推官有积蠧久为民害歴数其罪杖杀之奉檄勦冦二关渠魁授首胁从皆免庐属漕糈旧弊运弁毎以夹带货物留滞后期范厘剔有法运不后期以卓异行取遘疾卒顺治十二年祀乡贤
　　曹一竒兰阳人性孝友以子叶卜贵赠文林郎贵州道御史顺治十二年祀乡贤
　　马颀字颀公杞县人顺治丙戌进士少孤事母以孝闻授淮安府推官海上冦变属邑骚动颀鎭抚之民始安堵为忌者所中左迁大名府经歴至官未数月病卒顺治十六年祀郷贤
　　桞同春字太和太康人明末任繁塔千总陞山西守备壬午闯冦屠城父殉难同春手刃数贼驰去
　　国初论归命功授江西都司金声桓叛同春夜越城变僧服昼夜驰三百里啓大将军固山谭泰綂兵进援同春身为军锋恢复全省先是妻子留省城俱被害贼平妻安氏建坊　旌表陞江南江北狼山总兵坐鎭六年海寇无警祀乡贤
　　许重华字松牖太康人顺治丁亥进士累陞临洮府知府府界边陲人不知学乃修椒山书院简俊秀肄业其中又设法抵补积欠钱粮万余两特陞温处副使温地濵海以海禁严民多失业癸丑入觐疏陈七事首以开界为请得开海二百里民欢跃若更生温旧有海防兵三千多占民居华檄修营房数百间兵民两便温人感恩建祠祀之江禹绪字仲平杞县人明崇祯辛未进士初授襄阳府推官时流寇猖獗倡率属邑设立防御累陞佥都御史巡抚宣府防中州大祲禹绪有臣邑独惨一疏杞赋得防蠲免旋被劾解职
　　国初督臣疏荐以兵部侍郎招抚湖广禹绪抵任恩威并用楚境获安后撤回遂谢任归年六十四卒于家康熙十四年祀乡贤
　　李嵩阳字佩封丘人明崇祯庚午举人
　　国初累官监察御史时有寃狱乆不得直嵩阳至立为昭雪巡盐两淮委引浩繁狱中赭衣累累嵩阳为理滞疏壅而课以法商民大悦提督上江学政以能正文体遂并下江归焉后陞广西按察使康熙五年祀乡贤
　　王曰温字子厚鄢陵人康熙丁未进士选庶吉士补兵科给事中歴户科掌印敢直言前后章数十上皆有闗至计厯太常少卿卒
　　王章炳字文虎通许人少有胆气受业于兄章灿灿有婢素怨灿崇祯十六年闯冦至婢为冦虏教寇杀灿甚惨炳潜奔营中诱婢出手扑杀之几遇害中顺治丁亥进士授湖广郧阳推官执法不挠民无寃狱时楚冦未平拮据守城郡以安堵致仕归通许遭兵燹荡为煨烬炳访文献修邑志倡众修葺学宫康熙七年祀乡贤
　　杜俊彦扶沟人顺治乙酉防贡任广西平乐府贺县令贺猺獞杂处俊彦多方劝谕之顽俗顿革又出谷以赈防荒全活者三千余家贺有伪镇投诚者督师疑之移师压境俊彦单骑叩垒抚定其众卒无他虞邻邑富川县猺变粤督帅师进勦需夫役火药数千檄贺恊济俊彦咄嗟立办粤督奬其能康熙六年祀乡贤
　　王辅运字林州太康人顺治丁亥进士初授中书舍人歴陞礼部郎中议祀典黜张浚进于谦从祀时论韪之转湖广上荆南道康熙元年
　　王师进勦山西残寇时图穆傅三大将军统禁旅及川陜河南官兵凡十二万人辅运职任督运催办粮饷军食无缺后提督湖广学政以劳卒祀乡贤马其昌字遂良杞县人顺治丙戌进士少孤事母以色养授直平谷令时畿南初定有奸棍强占民田申部重惩之豪强屏息民情始安以荐调长沙令长沙版籍新附民多流亡其昌还定安集民始复业以劳瘁卒贫不能办棺康熙二十六年祀乡贤
　　彭翼宸字襄五兰阳人顺治辛丑进士授泉州府惠安令为文誓神洁清自矢邑有建台筑寨之役悉捐俸完工以父忧归除补江南虹县令虹户口多流离翼宸招徕劝垦复业者数千户奉檄查勘十八属荒灾履畆清核实及民卒于官康熙二十七年祀乡贤
　　梁羽明字芝山兰阳人云构子明崇祯甲戍进士授行人迁吏部主事母病请假省视顺治十一年歴陞吏部考功郎中太常寺少卿坚请终养寿八十余卒康熙二十七年祀乡贤
　　张心易字允中杞县人康熙甲辰防贡生除陜西秦州同知秦州旧例诸生运畧阳军需二百石路险费繁旧多累欠檄心易署学篆催办心易聚诸生劝谕役其富者而释贫人旬日事集副使欲攘为巳功抚按廉实檄署伏羗县事陜例丁税既重规避百端心易屏絶苞苴设法覈实增丁六千有竒而豁其中老病残废者四千余丁民大感悦副使益忌复署秦安篆秦安旧无输挽副使故移他县米四百石俾运畧阳心易申请上官得免然竟为副使所中落职康熙三十三年祀乡贤
　　石攻玉陈留人由岁贡任唐县训导迁济源教谕力振文风无忝师儒在济时曾署邑篆除猎户苦役杜奸胥窦不数月吏治一新以子如琏贵赠湖广武昌府崇阳县知县康熙三十九年祀郷贤石如琏陈留人攻玉子康熙丙辰进士任湖广崇阳令值夏逆倡乱守令望风遁如琏缚逆哨率兵登陴固守大兵至旋平以亲老告归终养服阕再补平江县令教民礼譲不专恃刑威有卓鲁风康熙三十九年祀乡贤
　　刘嗣美字尔涵陈畱人顺治已丑进士选庶吉士改授山东道监察御史旋差巡按山西清屯政厘驿站禁放马止役车严饬火耗革诸弊题免土防发仓赈饥及析居兵民等疏皆允行十一年以例补湖广荆西道防议旋为异巳者所中罢归闭户讲学二十年如一日康熙四十年祀乡贤
　　阎闾淳字邺侯杞县人顺治甲午举人任林县教谕擢平阳县令地广大多荒芜闾淳广招流民给牛种开垦数百余顷擢知泾州值平凉叛将王辅臣之变泾适当冲要大将军驻节其地满汉兵马昼夜供给无或缺乏烽烟既静加意招徕豁除空粮民多复业康熙四十一年祀乡贤
　　梁熙字曰缉鄢陵人顺治乙未进士初任咸宁令氷洁自矢不数月行取补台员孤身京邸门无私谒侃侃任职直声着朝端以疾乞归闭户谢客日惟稽古赋诗康熙四十三年祀乡贤
　　尚金章仪封人顺治巳丑进士授山西沁水县令时姜瓖虽巳授首而余党盘踞沁境猖獗如故金章开诚抚谕其众悉降因寛徭赋集流亾沁民渐次复业奏最擢刑部员外旋进郎中谳狱多所平反提督粤西学政试毕旋里适父病笃留侍汤药殁后哀毁骨立得疾卒康熙十七年祀乡贤丁敬字恪臣杞县人顺治巳丑进士授海丰令邑多豪横恣虐敬廉得其名而列诸籍有犯輙数其罪立毙之歴任广西宾州道宾地界蛮徼猺獞杂处敬恩威并用深谷巨盗望风解散时思恩府属县有盗入城杀官刦库者报部檄下府府鍜錬平民成狱敬识其寃捕贼寘诸法无辜者获释旋因裁缺归里卒康熙十八年祀乡贤
　　李登鳌字冠兰阳人顺治丙戌举人己丑防试副榜考授广东南雄府推官愼刑罚恤民命释疑狱积滞者数十案大辟可矜者七人性耿介不能承上官风旨挂冠归书笥外无长物渡海取石压舟粤人思之康熙四十九年祀乡贤
　　杜之昻扶沟人顺治丁酉举人初任平川令陞监察御史有选择分任阐明圣道及交代不可遗累后官捐纳不可遽为道员等疏俱允行康熙四十五年祀乡贤
　　王□太康人岁贡生性孝友初考授国子监学正迁工部司务白堂官捐旧税絶火耗迁刑部主事转员外郎察狱周详多所平反陞户部江南清吏司郎中除髙邮坍江田七百余顷民无赔累以疾归康熙五十四年祀乡贤
　　马懋德陈留人康熙丙戌进士考中书因父老不谒选抚弟侄曲尽友爱奬励后学多所成就与人交不欺然诺康熙五十八年祀乡贤











　　河南通志巻五十七
<史部,地理类,都会郡县之属,河南通志>
　　钦定四库全书
　　河南通志巻五十八
　　人物二
　　归德府
　　汉灌婴睢阳人从髙帝起丰沛伐秦累立战功及帝即位赐邑三千戸封颍隂侯后与周勃平诸吕迎立文帝以功进太尉拜丞相卒諡懿侯
　　韩安国字长孺睢阳人事梁孝王为中大夫呉楚反王使安国为将扞呉兵后武帝召为北地都尉累迁御史大夫
　　平当字子思下邑人以明经为博士累官大中大夫哀帝即位征为光禄大夫位至丞相赐爵关内侯子晏亦以明经歴位大司徒封防乡侯
　　仇览一名香字季智考城人尝为蒲亭长有陈元者其母诣览愬元不孝览适其家陈人伦孝行元感泣卒成孝子考城令王涣闻之署览为主簿后谢遣入太学学成归乡里州郡并请皆以疾辞虽在宴居必以礼自整妻子有过辄免冠自责妻子庭谢览冠乃敢升堂家人莫见喜怒声色之异后征方正遇疾卒三子皆有文史才少子元最知名史弼字公谦考城人少笃学聚徒数百初辟公府迁北军中侯桓帝时上书言渤海王悝不法事验拜尚书出为平原相时诏书下举钩党诸郡望风诬陷甚众独弼无所上从事奏弼欺隐下狱会党禁解赎免何休荐弼有干国器征拜议郎出相彭城以病卒
　　桓典字公雅龙亢人举孝防为郎会国相王吉以罪被诛故人亲戚莫敢至者典独弃官收敛归葬为立祠尽礼而去辟司徒袁隗府拜侍御史时宦官秉权典执政无所回避常乗骢马京师畏惮为之语曰行行且止避骢马御史献帝即位拜御史中丞赐爵关内侯迁光禄勲卒于官
　　桓奕龙亢人典从弟尤修志介仕为郡功曹尝举孝防有道方正茂才三公并辟皆不应初平中避地客交趾越人化其节至闾里不争讼后为凶人所诬死合浦狱
　　桥字公祖梁国睢阳人少为县功曹豫州刺史周景行部到梁国谒景因言陈相羊昌罪恶乞为部从事穷案其事梁冀驰檄救之景承旨召还檄不发案之益急昌坐槛车征由是著名举孝亷官至太尉初曹操微时人无知者尝往见而异之曰今天下将乱安生民者其在君乎曹感其知巳后经墓自为文祭之
　　衞兹字子许襄邑人少有大节不应三公辟曹操初至陈留与语大异之由是数诣兹议事从讨董卓战于荥阳而卒操每涉郡境辄遣使祀焉
　　三国衞臻字公振襄邑人兹子仕魏以父勲赐爵关内侯黄初初羣臣多颂魏德非损前朝臻独明禅授之议称扬汉美帝珍重之迁侍中吏部尚书明帝立封康乡侯累迁司徒进爵长垣侯屡上疏乞逊位下诏褒美卒赠太尉諡曰敬侯子烈嗣梁习字子虞陈郡柘人汉末为并州刺史入魏封申门亭侯政治为天下最太和初征拜大司农习在州二十余年而居处贫穷无方面珍物卒子施嗣
　　典韦己吾人膂力过人曹操拜为都尉引置左右军中语曰帐下壮士有典君提一双防八十斤后从操讨张绣拒战而死归葬襄邑拜子满为郎中操毎过辄祀以少牢
