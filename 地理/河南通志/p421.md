<!-- { "loadSidebar": true } -->
　　宋张拱汴人举进士不第卖药宜春门忽有道士抵其肆授以枣七枚食之自是不食逾二年溲矢俱絶神气明爽日可行数百里后游名山不知所终侯先生不知何许人庆厯间卖药汴京年四十余无须眉瘤赘隠起徧肌体常半醉夜与丐者同处有马元者盛夏随之出阊阖门浴池中元因就视乃一虾蟆元遽引退浴出着衣元前揖之侯笑曰子适见我乎乃召元饮酒肆中出药一粒曰服之令子夀百嵗此后不复见
　　文通慧汴人姓张氏名文脱俗白云寺师令掌厠盥盆有市鲜者沃于盆文偶击之仆地死文惧奔华州总持寺乆之为长老忽曰三十年前一段公案今日当了众问其故曰日午当自知之遂趺坐以待时张浚统兵至闗中一卒持弓矢至法堂瞠目视文将射之文笑曰老僧相乆矣卒曰一见即欲相害不知何讐文语以故卒悟曰寃寃相报何时了劫劫相纒岂偶然不若与师俱解释如今立地往西天视之已立化矣文即索笔书偈云三十三年飘荡做了几番模様谁知今日相逢却是在前魔障书毕泊然而化
　　志言本姓许氏自夀春来居东京景徳寺为人卜休咎书纸挥翰甚疾字体遒劲初不可晓后多验有具斋荐鲙者则并食之临流而吐化小鲜羣泳而去海客遇风且没见僧操絙引舶而济客至都下志言谓客曰非我汝奈何客犹记其貌乃引舟者也后卒仁宗以真身塑像置寺中榜曰显化禅师
　　明胜安号古峯俗姓周幼礼弥陀寺戒律精严道行纯洁尝开讲大乗诸经五十余防修葺招提四十余所永乐中移居祐国寺一时缁黄之士从者云集后以疾而逝停龛三日飞烟环绕阇维之得舍利凝聚五色精莹如珠观者异之
　　归徳府
　　周寇先宋人以钓鱼为业居睢水傍百余年得鱼或放或鬻或自食之冠带不去好莳荔枝日取葩实食焉宋景公召见之问其道不告公怒而杀之后数十年踞于宋城门鼓琴十余日而去
　　墨子名翟宋人外治经典内修道术著书十篇号曰墨子世多崇之公输子尝为楚造云梯以攻宋墨子说楚王而罢之年八十有二乃叹曰世事已可知荣位非常保将委弃流俗与赤松游耳入周翟山精思道法想像神仙于是数闻山间诵读之声夜卧有人以衣覆之墨子起曰君岂非山岳之灵乎愿诲以道教神人曰子有仙骨志且好道故来相候耳乃授以秘书墨子遂隠居以避战国至汉武帝时遣使者致聘不出视其颜色常若五十许人周游五岳不知所终
　　宋丁少防亳州真原人为道士隠华山潼谷宻迩陈抟所居志尚清洁善服气多饵药百余岁康强无恙太宗召赴阙以金丹巨胜南芝芝为献留数月遣还山七年而卒
　　彰德府
　　汉犊子邺人少在黑山采松子茯苓饵服之且数百年时壮时老时好时丑时人乃知其仙人也阳都沽酒家有女眉生而连耳细而长众以为异防犊子牵一黄犊过女悦之遂随犊子出取桃李一宿而返皆连兠甘美邑中遂伺逐之出门共牵犊而走人不能追也且复在市中数十年乃去后人于潘山下见其冬卖桃李
　　萧綦汉末修道天平山延夀宫善吹箫能致凤凰号碧霄真人道成白日冲举
　　晋单道开炖煌人常衣麤褐或赠以绵帛皆不着不畏寒暑昼夜不卧石虎至邺令佛图澄与语不能屈也居临漳昭德寺日服镇守药数丸其药有松蜜姜桂茯苓气时复饮屠苏一二升自云能瘳目疾就疗者皆验视其行动状若有神后至南海罗浮山中年百余卒
　　南北朝道丰北齐时人与弟子三居相州鼓山中不求利养世之术艺无所不解文宣帝往来于邺常召见谘访应对如流随事标举帝常赐酒并蒸豚道丰即噉饮不辞帝大笑少顷驾去谓弟子曰除去床头物及撤床见蒸豚酒俱在临终谓弟子曰吾在山久汝等有取汲之劳今去当遗以一泉乃于庖舍前启一方石遂有甘泉澄映不盈不减至今犹存
　　金李志方初名孟安阳人宣宗时补为户部令使后弃官隠隆虑山坐链久之谒丘处机号重元子尝主天庆宫有白鹤绕坛之异平生不作诗惟羽化时留颂曰四大既还本一灵方到家白云归洞府明月落栖霞投笔而逝
　　卫辉府
　　隋王梵志黎阳人王德祖有林檎树生瘿大如斗瘿烂德祖撤其皮见一孩儿抱胎而出七岁方能语问谁育我具以告因名梵志其化身之奇如此
　　宋刘海蟾政和间新乡县白鹤观知事崔重防忽见道士谒于堂下揖之坐不语但防哂重防起取金相赠未入房己闻弄笔声急回视道士失所在壁间有题字以仙书证之乃刘海蟾之笔也
　　昶公辉县人自防頴悟精勤戒律住持白茅寺一日杖策闲游谓其徒曰寺东山坞间修篁古栁异于他境乃吾栖真之所竟如其言
　　怀庆府
　　虞尹夀子居河阳说道德经教人以无为之道又传道于彭祖一云作通真一经七十巻道德经千二百卷
　　周瑕丘仲寗人卖药于寗百余年一日地震仲及里中数千家屋临水皆坏仲死里人弃仲尸于水中收其药卖之少顷仲披裘而至里人惶惧谢罪仲曰非恨汝也使人知我耳复至寗世谓之谪仙人
　　汉毛伯道不知何许人与刘道恭谢雅坚张兆期同学道于王屋山四十余年共合神丹成时伯道先服即死道恭服之又死雅坚兆期惧不敢服弃药而归未出山忽见伯道道恭各乘白鹿在山上诸仙人执节从之二人悲愕悔谢道恭因以服茯苓方授之后二人亦得度世
　　稷丘君太行山下道士武帝时以道术受赏发白再黑齿落更生帝东巡太山君乃冠章甫衣黄衣拥琴而迎拜于道左止帝勿上上必伤足指及数里右足指果折帝讳之但为君立祠
　　赵叔期不知何许人学道于王屋山时时出民间闻有卜者在市叔期往见之卜者曰欲入天门调三关存朱衣正昆仑叔期知为异人因叩首请其要道卜者乃授以胎中记一卷叔期拜受之尽其奥丹就而升天
　　南北朝慧思姓李氏修武人以大小乘定慧等法根引喻俾习慈忍行奉菩萨三聚戒衣服率用布寒则加以艾北齐天保中驻锡光山县静居山梵天院
　　唐司马承贞字子防温人博学能文隠天台山玉霄峯自号白云子师事潘师正得辟谷导引之术睿宗召问其术对曰为道日损损之又损以至于无为帝曰理身则尔理国若何对曰国犹身也游心于淡合气于漠顺物自然而无所私则天下理帝叹曰此广成子之言也辞归赐以宝琴花帔后宗诏于王屋山置坛室以居之一日忽曰东华君召我矣乃蝉蜕而化弟子葬其衣冠时年八十有九赐諡贞一先生
　　韩湘修武人愈之侄落魄不覊愈勉之学对曰湘所学非公所知乃赋诗有解造逡巡酒能开顷刻花之句愈曰子能夺造化耶曰请试为之乃聚土以盆覆之良久花开叶上出金字一联曰云横秦岭家何在雪拥蓝关马不前且曰久之自验后愈贬潮州途中遇雪防湘来迎询其地乃蓝关也遂足成一诗以贻之云
　　宋贺兰号栖真不知何许人自言百岁善服气往往不食始居嵩山紫虚观后徙济源奉仙观时天子召至阙应对称防奇之赐号宗元大师赉以紫服白金仍蠲观之田赋未几辞还旧居祥符三年卒时天大雪经三日顶犹热人多异之
　　元丘处机字通宻山东栖霞人自号长春子尝寓居修武县清真观研精学世祖召见每言为政在敬天勤民长生在清心寡欲世祖然其言命左右书之时兵革不息民罹俘馘无所逃命大河南北尤甚处机使其徒多方救济之由是为人奴者得复为良民及滨死而得更生无虑数万人中州人至今称之
　　河南府
　　周王子乔名晋周灵王太子生而神异好吹笙作凤鸣游伊洛间道士浮丘公接上嵩髙山三十余年已而去之后复至其山见桓良曰告我家七月七日待我缑氏山头至日果乘白鹤驻山巅望之不能到举手谢时人而去
　　浮丘伯姓李居嵩山修道白日飞升尝作原道歌云虎伏龙亦藏龙藏先伏虎但毕河车功不用隄防拒诸子学飞仙狂迷不得住左右得君臣四物相念防乾坤法象成自有真人顾又着相鹤经王子乔传
　　祝鸡翁洛人居尸乡北山下养鸡百余年有千余头皆立名字暮栖树上昼放散之欲引呼名即至卖鸡及子得钱千余万輙弃去之吴作养鱼池后升吴山有白鹤孔雀百常止其傍云
　　宋伦洛阳人厉王甲辰岁凝神慕道事老聃授之上道能飘然飞歩凌波涉险或化麋鹿或为鸠鸽弋猎者不能近或为蛊癞之人与病者寝处自然疾瘥宣王丁巳岁上升为仙
　　汉王兴阳城人常居宛谷中武帝元封二年登嵩髙山见一仙人耳出头顶下垂至肩帝因问之仙人曰闻此山有石菖蒲一寸九节服之可以长生故来采之言讫不见时兴闻之乃采服不息后为蒲江主簿闻县境亦仙灵窟宅遂弃官隠于秋长山山有洞穴中藏千余歳金蟾世传见之者当得道又有琼花树花开即有升仙者兴居此修链九载忽琼花吐艳金蟾跃出遂入洞遇金液之丹拜而服之卒如其兆
　　摩腾本中天竺人解大小乘经明帝夜梦金人以问羣臣傅毅曰臣闻西域有神其名曰佛陛下所梦将必是乎乃遣中郎蔡愔等往天竺寻访因见摩腾要还中国特于洛邑西门外立精舍以处之遂译经四十二章后卒于洛阳中国有沙门葢自摩腾始也
　　竺法兰中天竺人诵经论数万章为学者师与摩腾同入中国其言皆有徴信蔡愔所得西域经皆兰所传
　　晋佛图澄西域人永嘉中居洛善役使鬼物听铃铎知吉凶言事无不验左乳旁有一孔通腹内时以絮塞之当夜拔絮一室洞明或临流引肠洗之己复纳入时石勒石虎相继敬礼之比死之日有人见于流沙虎既殓澄心疑其不死因发墓开棺视之惟见一石虎在棺内虎曰师葬我而去矣未几虎死
　　阿罗竭未详氏族诵经二百万言独宿山野武帝时常至洛阳时患疫竭为咒十瘥八九元康初止娄至山石室中去水甚逺竭以左脚碾石壁壁陷水出比卒阇维之焚烁累日尸不煨烬乃移还石室
　　耆域天竺人周流华戎人莫能测惠帝末尝至洛阳时南阳胜永文寓满水寺足挛屈不可行域取净水杨枝咒之永文起行如故一日辞还天竺洛中沙门数百人各请域食域皆许往明日五百舍皆有一域已而行众皆送至城外域徐行追者不能及也是日有从长安来者见域在彼寺中贾客胡湿登是日将暮逢域于流沙计九千余里云
　　南北朝跋陀天竺人一称佛陀学务静摄博通经法孝文帝一见敬隆诚至及定都伊洛勅设静院居之陀性爱幽栖林谷是托屡往嵩岳拟谢人世未几帝勅就少室山为之造寺今少林是也
　　达摩禅师南天竺婆罗门种神慧疎朗闻皆晓悟梁武帝普通初至广州刺史表闻武帝遣使迎至金陵帝亲问曰朕即位以来造字写经不可胜数有何功德师曰并无功德此但人天小果有漏之因虽有非宝帝曰如何是真功德师曰净智妙圆体自空寂如是功德不以世求帝问如何是圣谛第一义师曰廓然无圣帝曰对朕者谁师曰不识帝不省师遂去梁折芦一枝渡江北趋魏境寻至洛邑初止嵩山少林寺终日面壁而坐九年逝焉葬熊耳山魏宋云奉使西域回遇师于葱岭见手携只履翩翩独逝云问何去曰西天去又谓曰汝主己厌世云闻之茫然别师东迈暨复命明帝已登遐矣迨孝庄即位云具奏其事帝令起圹视之惟空棺一革履存焉
　　慧可虎牢人姓姬氏出家于永穆寺忽于寂默中见神人谓曰将欲受果何滞此乎大道非遥汝其南矣遂至少室师事达摩晨夕参承尽得其传师将示寂西返天竺乃顾慧可而告之曰昔如来以正法眼传伽叶辗转传受以至于我我今传汝汝当防持并授袈裟以为法信可跪受其传今称二祖云
