<!-- { "loadSidebar": true } -->
　　自昔有虞氏重养老之典，而西伯发政施仁，以鳏寡孤独为先务。盖深念穷而无告之民，为惠鲜怀保者所尤宜加意也。国家气运昌隆，教养备举。以我皇上仁心仁政，继五朝之积累，普四海之恩膏，固已举斯世之民，莫不措诸衽席。惟是台郡僻在海隅，地本殷富，是以恤民之典，间有所缺。比年户口既盛，而土不加辟，内地流民日聚；本院检阅四县文移，穷黎以贫病转沟壑者，不一而足。用是恻然心伤，与诸官僚熟筹。念国家令典，凡直省州县，各设有普济堂，安集流移，立法至善。东瀛一方，是典独阙，所宜急为举行者。同城文武诸公，悉以为然；余二人首先捐俸。择地创建有日，但事须集腋而后成，政必图久方可继。

　　是举也，近则物料有需，工匠有费；远则计日授粮，按月给发。其疾病医药、死亡赈恤之资，皆当一一筹及。苟非合赀共襄，曷克有济？且夫台之俗，贫难相恤、有无相济，风土之善，载在郡志。台之绅士，趋善急公，固无俟余二人之言也。爰道余二人补偏救弊之心，以为奉使职者分宜如是。彼都人士，要当共悉斯意耳。

　　劝修海会寺序知县鲁鼎梅

　　一苇东来，烟波万状。台阳岿然，立海若中，恍瀛洲与方丈夹蓬莱而骈罗也。郡城东去二里许有海会寺，清奥宏敞，岁久渐颓。前观察书公葺其门庭，而殿庑未就，亭榭荒凉。乃者劝农之役，旌旄云集，临风吊往，矢怀若一，属某以一言修之。

　　夫渤海三山，相传为人世所莫能至，故有银阙金宫之称。设果有之，亦幻境耳。兹寺之景象清华，加以整顿，不更有真致乎？吏情未觉沧洲远，感而遂兴，是在同志者。因为序。

　　捐建敬圣亭序（嘉庆丁巳年）邑岁贡生章甫

　　书谁造始？飞龙承卦书之奇；字孰创先？仓颉仿奎光之象。结绳既废，削简遂兴。上世以前，形成科斗；中天而后，代有文章。六体并垂，皆牖世觉民之具；五音番叶，尽发蒙振房之资。故秦火虽焚，犹存真本；而鲁垣未凿，先耀灵光。缄金匮之函，曾传自昔；捧玉房之笈，尤烈于今。

　　我朝云汉章天，经畬贮库；台郡文澜扇海，翰墨流香。然断简残编，未了芸籖辟去；单词片纸，不无脉望餐余。篆隶纷投，草真散逸：始或粘窗糊壁，随飞花舞絮以落尘；终而霪雨飘风，杂鼠粪牛溲与俱秽。是尊崇固不少，而轻弃亦自多。种种亵遗，难于枚举；时时感触，能不心伤？爰遵宣圣梦告之言，谨奉帝君榜谕之训。昔日前贤重道，庵颜惜字之名；今朝后学尊师，亭署敬圣之号。建非一处，随时可获寸笺；拾匪片时，触处皆收累牍。虫蛇亥豕，泥土拔升；帝虎鲁鱼，洪炉造化；归万殊于一本，责有专司；藏三箧与五车，秘无轻泄。但恐饥呼而煮者，终难喧负以曝之。特普告于同人，祈相传为盛事。悭囊并破，巨鼎齐擎。造端固属儒林，共济无分士庶。计年资以垂典，给月费而课工。立焚沐之规条，定春秋为祭送。

　　斯时也，香烧兰麝，通界上之三清；水涤茧蚕，净寰中之五浊。银钩铁画，珍奇宝若琅玕；鸟迹龙章，典重尊于彝勺。敬奉虽非邀福，精诚自获降祥。行见黄阁史修，编记其书廿一；丹墀策对，纵横之字三千。谨布以闻，序例于左。

　　重修南社书院文昌阁序季学锦

　　岁丁巳，余膺简命，督学台阳；科试诸生文，详加评隲。见有自出机杼，文雄而奇者；有确守绳墨，文正而法者。如春兰、秋菊，各擅其胜。窃意必有魁奇卓荦，人如其文者，顾未之见也。久之，郡司训杨君梅从公谒次，揖而请曰：出郡城南数武，有南社书院，为雍正间施君世榜读书处。施君既释褐，以其址建楼，额曰「敬圣」，祀文昌焉。嗣是郡之隽颖者，以时讲习其中；月有课，会有期，而南社之名以起。自坍废后，迄今二十余年，未有兴者。丁巳春，黄生汝济、陈生廷瑜，谋诸吴生春贵、韩生必昌，鸠诸同人而廓新之，视旧制为宏敞。梅尝登其上，见夫背负魁山，群峰罗列；南俯大海，万顷汪洋，洵巨观也。所谓地灵人杰，将在斯与！诸生复捐镪，为春秋祭。费虑且干没，介梅为请如椽，勒石垂永远。

　　余闻之，不禁喟然叹曰：其斯为海滨邹、鲁欤！夫诸生能于耆宿久废之区，毅然更新，可谓雄而奇矣。而犹虑祭祀不供，捐赀以期勿替，不亦正而法乎？是大有功于文教也。诸生之举，证余欣赏之文，固有吻合者。将见云蒸霞蔚、日新月盛，又何虑肸蠁之莫继哉？杨君其为我告诸生，曰：事难于创始，尤难于图终；学期于家修，尤期于廷献。诸生其各砥行立名，羽仪王国；俾城南一社，代有闻人，无使施君独高千古；则余于诸生有后望焉！

　　跋

　　靖海纪跋礼部尚书蔡世远（漳浦人）

　　平南之役，圣天子援钺，推毂于大将军施公；而公果以肤功奏。其知人善任，诚千古帝王命将之盛轨哉！顾尝思之，古今克奏肤功者，皆其谋能素定，熟识情形，深知彼己；是以弗战则已，战则动出万全，功成一鼓。今读公平南始末奏章，如密陈专征诸疏，可谓成算在胸，了如指掌矣；然皆不越其始所豫策。方康熙六年，公以荡平机宜请也，有云：据澎湖以扼其吭，贼胆必寒。先宣朝廷德意，如大憝势穷，革心归命，则姑从宽网，亟与安插，台湾可不劳而定。此谋定于十年之前，乃今一一如取左券。虽淮阴筑坛之对、营平金城之图、王朴平边之策，曷以加兹？

　　初，公之画是谋也，或且难之；而天子独排众议，悉心委任，竟使公伸其十余年前素豫之谟。公何幸遇特达之圣主，得以胜任愉快，而建不世之奇勋也。然此犹以武功言之也。若夫公之文德，则尤近古以来，名臣宿将所未易彷佛一、二者。世远窃读公之疏而知之也。公诸疏凡条上便宜，着着皆符庙算，着着各奏成效；而一念悱恻，曲体皇上好生之仁，遂使穷岛万灵，重苏于笔下。盖其揆之心者明，故其抒之笔也达；是固非记室、参军操翰帏幄者，所能赞其一词也。昔武侯弱冠驰躯，躬在行间斗钤之下，亲校簿书，而前、后出师二表探喉而出，遂为古今奏疏第一。忠肝智胆，照耀史策，千载下读者至为感激流涕。是皆至性之余，溢为文章；故无人巧安排之迹，而有天工自然之妙。以视公疏，真堪颉颃矣。公军旅稍暇，辄磨盾赋诗，不废文事；谓公独以武功着乎哉？

　　语曰：天下危，注意将；天下安，注意相。今海内升平，方敷文德之化，以公文事武备两者兼优，为将为相，无往不宜，又何安与危之可分？则出为舟楫，入为盐梅，天子之注意于公，当有加无已也；而受福者不独吾闽矣。

　　瀛壖百咏跋巡道刘良璧

　　昔贤称东坡赋物诗，为不可方物；即至难摹之状与甚难显之情，兴剧挥毫，无不随形立肖。岂其得力于海外游耶？抑其本领有大过人者，而地以人传耶？

　　侍御柳渔张公，以武林名进士登玉堂、历谏垣，奉天子命，巡视台湾，兼司学政。下车之后，目睹海外情形，所与僚属持筹者，防微杜渐，保障天南，惓惓以地方为念；而加意作人，手集先正大家名文三百篇，置海东书院，为诸生楷模。其校士地，冰壶朗鉴；厘顶冒、拔真才。得课艺数十篇，付之开雕，颜曰「珊枝集」；固已脍炙人口、纸贵台阳矣。未几，点检奚囊，得绝句百首，加以诂释；皆其自厦而澎而台而南北两路所赋也。溯版图入我中国，上下六十余年，山川景物，历历如绘，今观者如阅「山海经」、如读「水经注」，光■〈熖，旧代臼〉陆离，千态万状，皆于斯集见之。

　　夫以公之淹贯经术、通达治体，不日返虎观、抵龙门，召伯「卷阿」之音、吉甫「清风」之颂，将珥笔以鸣国家之盛，固大有在也；斯集特其绪余耳。顾海外山川景物，得藉公诗而益着，则「瀛壖」一编，即为坡老海外之文也可。璧亲炙公之德教，因拜手而跋于后。

　　台海釆风图跋巡台御史范咸

　　自昔学士大夫，宦迹所至，必揽其山川之胜，志其风物之美；如香山之于匡庐，柳州之西山诸小记，以及「荆楚岁时」、「襄阳耆旧」，载籍极博，所谓地以人传、人亦因之不朽者也。近时「说郛」诸书，卷帙既繁，摭拾尤滥，言不雅驯，滋愧古人矣。夫所谓雅驯者，非征引故事、雕章饰句，便谓可藏之名山也；必好学深思，乃能心知其意耳。

　　同官黄门六公，天质敏绝。自其少时，已好读书，熟于史传。口诵古人诗，若决江河；而于风雅伪体，别择更精。其奉天子命复留巡方也，阅宛平黄玉圃「使槎录」，即其所绘台海物产，重订为「釆风图考」而损益之。既自为序矣，又请余跋其后。余年来纂辑志乘，皆于公是正；公所作图考，亦多质于余。余之为志也，远征博引，欲以广海外之见闻，词繁而不杀，故常失之夸。公之图考，类皆稽核其实，指远而词文，一名一物，确有依据，非同臆断其有无者。夫登高舒啸，触物兴怀，大都皆羁臣、迁客藉以写其无聊之状。而公则受宠荣而若惧、坦物我以偕忘；其极目沧溟，而增注虫鱼草木，盖依然杨柳雨雪之思，岂徒以流连景物，谓欲与古人竞美云尔哉！

　　釆风图跋巡道庄年

　　台疆，古东海岛也。我朝收入版图，畏威怀德，咸颙首厥踵，蒸蒸向化。迄今涵濡六十余载，驯犷鸷为善良、易狉獉以秩序，熙熙穰穰，忭舞康衢。盖丕冒海隅日出，罔不率俾矣。乾隆八年、天子命黄门六公，来按视兹土。公慈明综练，镇谧不扰；举凡整纲陈纪、迪教制刑，毋矫揉而纷、毋因仍而弛，务协乎砥平鹄正，惟和惟一，以与亿万姓赡养嬉游于滉瀁海天之下。

　　余忝任观察，周咨就正，得规随而遵守之，以无陨厥职。间又出其退食之余，所绘「釆风图」若干幅示余，令跋其后。窃思周公作「王会」，纪渠叟■〈鼠勺〉犬、康人、桴苡之属；唐贞观间，外国献菩提木、钵罗花、拔兰鹿、金卵鸡、活缛蛇诸物，有异于常者，皆诏所司详录之。此乌译陈德、狼舞献功，尚足征宾廷之盛。矧夫统区外以为区内、隶外番以为内氓，种种物类之殊、民俗之岐，安可无以志之，俾传播于无穷？

　　夫陈诗纳贾，皇华之选也；釆风布政，星轺之任也。齐其政教，而不易其俗之所宜，牖民孔易；为之作新而渐摩之，使底于德一而风同，端有赖于此焉。岂同炫奇志怪，徒夸大宛之蒟酱邛竹、西国之灵胶吉光已耶？则览是图者，不可不知公微意之所在也。

　　婆娑洋集跋庄年

