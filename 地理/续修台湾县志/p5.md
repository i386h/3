<!-- { "loadSidebar": true } -->
　　大乌山：在邑东北百里而遥，郡垣之祖山也。山势西南行十余里而高耸秀拔者，为分水山。稍下又西行为分水仑。仑南北两石峰苍翠秀削，翼之以行。缘仑皆结细石，产青草，磈礧嫩绿。仑南北皆良田美石，无坑堑。仑左之水，南趋罗汉内门；仑右之水，北入木岗山溪，以出大穆降（此水入溪西落则木岗山之脉已隔。旧志谓木岗山为郡少祖，可知其讹）。仑西行二十余里，顾盼逶迤，欲收仍纵，前起巨阜曰草山（以多茅草，故名），则郡垣之少祖山也。南北复有两高峰翼之以行。峰多石，势甚雄伟，西行列屏障，自北而南，横亘数十里，则为内大乌山（此在郡城背后，为第三重屏障）。踰山西南孤峰突起者曰一峰，尖峰皆大石，石壁高可数丈。下有石井，水清而甘，环山居人数家皆食焉。由是西下，伏而起，起而伏，如是者三，曰三凸仑。迤仑西行，八峰平列于前，自南而北，连亘二十余里，如开楼窗，如展镜屏。每天清气霁，倚窗窥屏，远见红毛楼，故昔人名之曰蚝镜窗。八峰者复有专名，最南第一峰曰天马。第二峰独高，大石屏如竖镜，则独以蚝镜属之。北第三峰曰飞鸢巢。又北曰猴晒日。又北曰接云。又北曰山猪路。北为獐仔壁。极北曰尾峰终焉（此郡城第二重屏障也）。自第二峰蚝镜西下二十余里，至老鹞岭，中间南北诸峰，星罗棋布，蚕丛鱼凫，游衍错落，多不知名。而自老鹞岭西下又二十里，则结凹脑曰马鞍山。其西为香洋。香洋西面二十余里，平畴旷衍，沟塍绣错，袯襫成云。春夏之交，可以观耨。旧志以为八景之一者。由是而西，小阜嵚崎，绵亘错互，若坡若陇，南北迢迢二十余里，横为郡城之背者曰嵌顶山（此郡城第一重屏障）。嵌顶西上五里许，为大东门。

　　番仔湖山：在大乌山西北，距城八十里，亦东北最高山也。其西为刚仔林、大尖山，又西为小尖山，皆极危峻，人不可行。又西下为左镇山。左镇北踰溪为木冈山。木冈西下为卓猴山。卓猴逾溪西南为猪母耳山。又南为柳仔林山，皆邑之右肩也。又南为鉴里山。鉴里北踰溪为草潭山。又西北为大丘田山。大坵田西为湖仔内山，则邑右臂之拱卫也。

　　内乌山：在分水仑之南者，直趋南路。其分支者，东趋罗汉内门，西落脉为上仑、石屏山。其南则翁仔上天山。稍西为雁门关。前志所谓雁门烟雨者是也。旧路由此入内门，今崩陷不可行。雁门之西为土楼山，亦曰险山。门径甚险，惟容一人一骑。乱时人争逃之，扼其险贼不能至。下有大坪社，故亦名大坪山。西南为茅草埔山，皆邑之左肩也。又南为狗囵圈山，则左肩之外辅。又西北为户凳岭。又西北为湾崎山。又西北为虎头山。又西北为猴洞山，则邑左臂之拱卫也。

　　魁斗山：在邑城南。其脉自东南来，至正南■〈徙，阝代彳〉起三峰，状若三台星，为府学文庙拱案。又蟠屈蜿蜓，以至西南，势若内抱，形家所谓下砂者是也。邑来脉甚长，而所谓下砂者止此。

　　罗汉内门：在邑东南六十五里。其地四壁皆山，中开平畴，东西可二十余里，南北可三十里。以形家之说较之，则邑之库藏也。其山自东北来者，上接大乌山，层峦迭翠，邑人不知其名。内门东北设木栅，则称之曰木栅后大山，疑即旧志所纪目眉徽山者是也。山之南高峰峭出曰苏远埔岭。逾岭而南，有湖曰内湖。又其南曰外湖。湖之西曰烧灰山。其东曰石门山。下有坑，曰石门坑。石门之南为赤竹岭。岭东为三峰仑，南为小东方木山。小东方木连峰委折而南，踰菜公坑口，高耸而起者，为大东方木山，则内门之正东山也。山之东，重冈复岭，高入云际，北接嘉义，南抵凤山，亘数十里，为邑之后屏者，则曰南马仙山。大东方木之南，巨石踞沟流，丛石结山甚高，其上为大叶林山。山南为龙潭山，西下有潭曰龙潭。龙潭山南曰金交椅。其南为大崎越岭。又其南为鼓山，则出罗汉外门焉（以上为内门东壁，故山皆南行）。鼓山所处极内门之东南。由是山势折而西行，始折而嶐起者曰将军山。山之西纡徐轩伏，不数里而迭秀可望者曰银锭山，则内门之正南山也。又西而至于打鹿埔溪口止焉（此为内门之南壁，山皆西行）。银锭之南，自东徂西，亘数十里，为南壁之外屏者，曰外乌山。其南则獐仔壁山、大杰巅山皆在焉。外乌之东，高耸可数者曰南麻蓼山、尖山、大冈山、小冈山，则界于凤山矣（此为南壁外屏）。内门之北则全倚分水仑，无他山。分水仑西行至内乌山而尽，则内门北境之山亦尽焉（此为内门北壁）。内乌既横亘数十里，则自分水仑以南，为内门之西壁；其分支落仑，皆东趋于内门，南踰虾蟇林山，至溪口终焉（此为西壁）。

　　罗汉外门：其地在内门之东。复转而绕内门之南，略如曲尺。然其在东者，中有淡水大溪，溪流自北而南。溪东即南马仙山，东之南为旗尾山，志所谓旗尾秋搜者，凤山界也。溪西迤内门东壁之外，自三峰仑、东方木以南至鼓山，则与旗尾山东西相对（中为番薯寮街）。自鼓山西折，始绕内门之南，过将军山，北缘内门南壁之外，南迤外乌山，以西则有虎仔山、大杰巅山、獐仔寮山。其东则大小冈山、尖山、南麻蓼山，皆凤山界。

　　辨曰：木冈山为邑治之少祖，言者百数十年于兹矣。然言之于百数十年以前，其不能详也固宜。天梯石栈、蛮云瘴雾之中，人迹罕到，遥望某峰甚高，则指其处以为邑之少祖必是焉；岂昔人之智不我及哉，势使然也。今内山悉垦辟，村庄墟落，所在棋布；轮蹄履迹，暮往朝来；山水所趋，脉络昭然，耳目众着，仍前人之偶讹、予来者以滋疑，以为苟于事而无以示信也。明经游化，久居罗汉门，而常往来于南北两路，性质实好山水，于所阅历，必究诘其源流，默识于心，而能言之。既与辨难，则图其本末，笔诸书，复参考旧闻，取其所可疑者，悉辨之曰：邑之以乌山名者有三焉。祖山发脉之处曰大乌山，距城百余里，在邑之东北分水仑西行尽处，横亘南北。为邑之后屏者，曰内乌山，距城仅五十余里，在邑之正东，罗汉门南壁外屏。由东而西而为邑之左卫者，曰外乌山，距城六十里，在邑之东南。外乌、内乌，一纵一横，几相连接，故以内外对称也。发祖之大乌山亦曰乌山，「诸罗志」所称：遥望之郁乎苍苍者是也。「诸罗志」于山水言之甚详，凡所近界处尽言之。故上自南马仙、大乌，中自木冈、罗汉门，下至卓猴、猴洞，悉书之。凡皆台湾邑治之山也。后之阅志者弗详，遂以大乌山为嘉义之山，则非也。大乌山距城百余里，为最远。番子湖山距城八十里亦远。木冈山距城五十余里，卓猴山距城仅三十里，此其实也。「郡志」称：大乌山在邑治东北，与番子湖山相联，似已，而独不言其里数；至其言番子湖山，则曰距城五十余里，与木冈山相联；言木冈则云，距城三十三里。是三山者；远近皆失其实，且如一脉之相承也。而旧邑志则云，木冈山在邑东北五十余里，似得其实矣；而继之曰自木冈南下，拔地而起者，曰番子湖大山。是番子湖山反在木冈之下，则谬甚也。至言木冈，则曰其西北有卓猴山，西南有大乌山，是以甚近之卓猴，与甚远之大乌比，而皆出于木冈之西，则其谬愈甚也。岂此所称大乌，固为内乌山，而非发祖之大乌欤？乃志又继之曰：大乌山正南过平阪，列阜如屏，迤逦数里，统名曰柳仔林。稍折而西，为猪母耳山。夫猪母耳、柳仔林，皆在邑之东北。志所称大乌者，反出其北，则非内乌明甚。然则邑志所称诸山，皆莫辨其处矣。

　　罗汉门乃乡庄之名，非山名也。其地四围皆山，而各有名，不能专指一山曰罗汉门山，亦不能统称为罗汉门山也。「郡志」于罗汉门诸山，既列书之，而复专书罗汉门山，复别书罗汉门岭，则所谓山岭者，皆不知其所在也。内乌山今人亦称内大乌，前志则皆以小乌称之。外乌山今人皆称小乌，前志则无闻焉。故郡县志所书小乌者，皆内乌也，今昔称名之异，往往如此矣然前志亦有可援为据者，「郡志」谓土楼即大坪，「县志」谓目猫徽为罗汉内门之北山，其言甚善。目猫徽旧属番语，今番民已稀，内地人不以为称，则久而忘其旧名也。土楼今称险山，则不如旧名之善，故备详其异同，使后人有考焉。

　　七鲲身屿：在邑西南海中，脉自东南而来，西转下海，联结七屿，相距各里许，接续不断，势若贯珠，自南以北，而终于安平镇，与南北汕参差斜对，为邑之关锁。地皆沙土，风涛鼓荡，不崩不蚀，多产菻荼桄榔，望之郁然苍翠，泉尤甘美。一鲲身地最广，即安平镇红毛旧城在焉。今水师营驻于此，有居民街市。二鲲身至七鲲身，居者多渔户。每斜阳晒网笭箵，家家烟月苍茫，渔灯明灭，佳景如披图画。

　　鹿耳门屿：在邑西北三十里大海中，浮沙横亘，形如鹿耳尾，迤南为四草屿，首枕北为鹿耳门。鹿耳门之北有屿，曰北线尾，亦沙屿横亘，与鹿耳门南北遥接。中隔大港曰隙仔港。港之中有石礁在水底。北线尾既称北汕，鹿耳门亦称南汕，隙仔港中石礁，所以暗接南北二汕，故港虽大而水浅径狭，舟必插标以行，触礁则船立碎。北线尾之北有沙汕曰加老湾汕，稍小于北汕，而不堪泊舟。又其北曰海翁汕，则自北路而来，迢迢百余里，在县境之外矣。

　　德庆溪（俗呼坑仔底）：源出小东门外旧万寿宫前，入郡城东安坊，合旧县署后并府署东二泉西流经县署右至水仔尾北厂，入于台江。

　　福安坑：源出小南门内，经宁南坊府学宫前西流至涂墼埕，入于台江。

　　台江：在邑治西门外，汪洋渟滀，可泊千艘。南至七鲲身，北至诸罗之萧垄、茅港尾，内受各山溪之水，外吞大海。

　　鉴里溪：源出鉴里东南内山，经香洋之北，西出为鉴里溪，又西为旧社溪，又西北与咬狗溪合流，西入于许宽溪。

　　咬狗溪：源合鉴里、草潭诸山之水，西与旧社溪合流，又西为许宽溪。

　　许宽溪：源合旧社咬狗诸溪之水，西流受鲫鱼潭之水，又西北受大坵田、湖仔内诸山之水，西入于茑松溪。

　　茑松溪：在县治北五十里，为许宽溪鲫鱼潭之下流。又东北受大穆降之水，西入台江，注于海。

　　左镇溪：源出分水山之北，西北受冈仔林、大小尖诸山之水，西经左镇之南，又西流为新围溪。

　　新围溪：源接左镇溪，西流受大穆降诸溪之水。又西北与本藩溪合流，西下为新港溪，入于台江，注于海。

