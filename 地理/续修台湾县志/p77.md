<!-- { "loadSidebar": true } -->
　　海峤长悬圣主心，沟涂经画戒相侵。含哺民近无怀氏，敷泽仁同解愠琴。履亩新塍勤劝相，支机旧石费追寻。重来不为开卬筰，要使飞鸮集好音。

　　东郊劝农巡台御史杨二酉（太原人）

　　时雨既已足，命驾东郊行。岂不嗜游览？所重在民生。凉影走虹练，深竹鸣催耕。秧马踏畦碧，麦浪扬畴平。村烟闲篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情。

　　四合仙梁（郡署四合亭侧有老榕一株，扶疏繁荫；根出地数尺，蟠屈虬直如梁）

　　谁将玉斧斫仙榕，露叶云根影万重。疑是银桥天上落，不因风雨作神龙。

　　新园道中

　　路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙。

　　阿猴、武洛诸社

　　问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。

　　过罗汉门山

　　罗汉云中塞，天关第一重。林幽深踞虎，潭静隐蟠龙；马辟芦间道，塘虚竹外烽。鸟鸣讶行色，同出翠微峰。

　　九日澄台即事巡台御史舒辂

　　北去云千迭，东来水几盘。燕台纔共署，澥谷又同官。波冷浮鸡屿，烟凝隐豹峦。文光临睥睨，斗柄近阑干。菊澹诗情净，萸馨酒量宽。登台怀桂棹，煮茗羡江湍。凤翥毛抟彩，龙骧血洒汗。弯弓不尚革，走笔自飞翰。饬己一诚格，齐民众志安。焚香读「周易」，鸿渐喜于盘。

　　海口即事海防同知郝霔

　　东宁黎庶日阗阗，树艺欣逢大有年。贸易不分疆域异，稽查岂惜往来骈。稑穜满载权衡定，艛橹长驱姓氏镌。清晏波光涵帝泽，蒲帆千里彩云连。

　　泊澎湖巡台御史张湄（钱塘人）

　　大嶝门外渡横洋，群山灭影流汤汤；天水相交上下碧，中间一叶凌波扬。少焉红沟映霞赩，倏忽黑蛟翻怒墨；陆离班驳异彩腾，绘画乾坤须五色。针盘远指天南交，苍茫四瞩心悁劳。直上桅尖索西屿，亚斑趫捷如飞猱。澎湖环岛三十六，历历人烟出渔屋；未须沧海成桑田，结网临渊食粗足。我来收泊妈宫湾，舳舻屹立凝邱山。三夜惊涛舂客枕，梦魂跌宕雷霆间。是时望雨忧如渴，极目园畴断余嶭。北风可但济行船，唤起痴龙驱旱魃。

　　东郊劝农

　　出郭天四垂，墨云挟狂雨；势如万镞飞，作气不待鼓。弥望青葱茏，物我同栩栩。平畴漾榖纹，犁锸应时举。谁能甘惰农，自贻乐岁苦？为语蚩蚩氓，海滨履王土。黄发与垂髫，愿勿入城府。熙恬若桃源，往来但渔父。三时胼胝烦，勤焉岂无所？况当膏雨余，篝车满可许；烟林布榖鸣，陌上策水牯。米家图画间，坐览蓑笠侣。

　　大嶝门（俗作大担，非）

　　门经大嶝渡横洋，五色波中漾日光。起椗声高惊晓梦，吟魂倾仄寄悬床（宿海船中用绳床，四角悬空而卧，以防颠簸；俗称吊床）。

　　望向

　　浩瀚乾坤不见山，水晶圆域览回环。凭谁探取猫、花屿，桅末飞腾两亚班。

　　气候

　　少寒多燠不霜天，木叶长青花久妍：真个四时皆似夏，荷花度腊菊迎年。

　　澄台

　　澄台上下树婆娑，满目残阳动远波。天水无痕同一碧，风帆如叶岛如螺。

　　斐亭

　　留得清风动去思，千竿潇碧影猗猗。何人呼起文同笔，有斐亭前画卫诗。

　　弥陀寺

　　宦迹重溟外，游情半日闲。妙香禅室静，灌木鸟音蛮。种叶常书偈，留云早掩关。稍闻烹水法，容我坐苔斑。何必远城郭，已空车马尘；因心川共逝，触指月如轮。客愧乘槎使，僧兼卖卜人。他时期再访，幽梦或通津。

　　梦蝶园

　　疏林一碧漾清渠，物外翛然水竹居。指点昔年寻梦处，秋风蝴蝶自蘧蘧。

　　安平镇知府范昌治

　　台湾何崱屴，安平祗孤岛；兀立大海中，汹浪际天杪。鹿耳接鲲身，沙线明皛皛；形胜犬牙交，弯环猿臂绕。重门分界险，桅樯不轻掉。守土一麾来，爱此屏藩好。暇日纵扁舟，望洋恣远眺。忆昔宦游人，无如东坡老；文从海外豪，光焰增奇巧。固陋每自惭，雕虫先压倒。下车况匝月，狂吟何草草！所志不在诗，因之寄怀抱。私冀胸次间，与海同大小；百川尽倾输，万象皆明了。秋涛动山岳，春波润枯槁；转愧愿难酬，问心可得表？保赤贵诚求，夸浮何足道！回看戍卒忙，艛橹灯齐燎；亟命挂帆归，迅疾等飞鸟。人坐画船中，水涌冰轮皎。

　　劝农归，路经海会寺，与诸同人分赋巡台御史书山

　　省稼亲民事，归途逸兴同。地高浓翠合，林静妙香通。喜得千村雨，闲来一亩宫。寸心持半偈，顿觉海天空。

　　斐率台厦道庄年

　　纔听朝潮又暮潮，怒涛声里竹萧萧：千竿不藉风摇曳，万弩何当影寂寥。岂必林泉甘■〈氵敕〉石？却因烟月忆吹箫。星躔旧是扬州路，流水应过廿四桥。

　　安平城阅武

　　豸冠讲武荷兰城，令肃惟闻铁甲声。襟带六州开要镇，屏藩一郡驻专营。牙樯日暖鲸鲵靖，鼓角风高燕雀惊。自是圣朝勤远略，重臣冬狩坐谈兵。

　　放洋巡台御史熊学鹏

　　趁晓乘潮海舶寒，清风相送出台端。片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难。

　　东宁春兴六首拔贡生黄佺

　　昨夜园林播暖风，辛彝开尽小桃红。云封孤岛天阊外，竹拥人家烟雨中。社日尚难欺乳燕，波涛原不阻归鸿。王孙芳草情无限，一曲狂歌仰碧空。

　　三十年来新辟境，春城郊郭俗繁华。槟榔生啖客唇艳，麦穗横簪女鬓斜。茅屋人烟连瓦屋，汉家箫管杂番家。惭余数载为名利，辜负寒园桃李花。

　　赤嵌城东番檨林，云晴风静晓烟清。数声杜宇游人意，几点桃花仙客心。已对风尘磨旧剑，更从萍水调新琴。年来劳苦知谁为，亲发萧萧霜鬓侵。

　　海角偏惊景物新，江城如画草如茵。黄开映日林头檨，绿长迎风水面苹。庭树鸟啼回旅梦，故园花发为谁人？登楼在处堪成赋，何必江陵独怆神。

　　青山舒却丽容姿，士女欢游杂沓时。尽解园林看芍药，谁从荆棘辨灵芝！无名鸟雀呼还止，有节篔营翠自宜。今古枯荣非一定，祗应醉酒复吟诗。

　　晓来无事步闲庭，花草当阶任意生。梅树犹开海外地，春风不落世中情。烟迷傀儡生番社，苔掩贺兰旧瓦城。壮志磋磨还未减，举头万里见云情。

　　登冈山

　　海外高冈旧有声，偶然登眺最移情。步经未历嶙峋径，意解非常草木名。看去有山皆俯伏，朝来无水不分明。何妨猿狖缘林叫，且向上头听凤鸣。

　　登安平镇城陈斗南

　　霁雨孤城曙色多，云中双阙郁嵯峨。纵横辇道空车马，寂静宫庭锁茑萝。事去重更新海宇，客来凭吊旧山河。鲲身逐处潮声乱，数片归帆泛绿波。

　　槟榔

　　台湾槟榔何最美，萧笼鸡心称无比。乍啮面红发轩汗，鵔鹅风前如饮酏。人传此果有奇功，内能疏通外养齿。犹胜波罗与椰子，多食令人厌鄙俚。我今已客久成家，不似初来畏染指。有时食鮆苦膻腥，也须细嚼净口舐。海南太守苏夫子，日啖一粒未为侈。红潮登颊看婆裟，未必膏粱能胜此（东坡食槟榔诗云：『先生失膏粱，便腹委败鼓；日啖过一粒，肠胃为所侮』）！

　　咏伪郑遗事四首陈昂（侯官人）

　　战衄旋师返北辕，转教舵海辟乾坤（成功金陵败还，孤军势蹙，适红夷甲螺何斌负彝债走厦，陈台湾可取状。诸将以险远为难，群议不能决，独成功锐意进取）。金多旧借牛皮地（初，红夷借地于倭曰：『但得地大如牛皮，多金不惜』。倭嗜利，许之。乃剪皮如缕，环围数十丈，筑赤嵌城。自是久假不归，全踞台地，南北土酋皆属焉），水涨新通鹿耳门（鹿耳门港道纡折，沙多水浅。成功至，忽水涨数丈，大小战舰纵横毕入）。赤嵌城孤遗旧业（成功使谓红夷曰：『此地乃先人故物，归我，兵始罢』），红彝援绝竟移屯。何缘自比虬髯客，岂昧几先让太原（其报招抚书，自比张仲坚）。

　　片石能容百万人，天遗图谶应南闽（初台湾石中谶云：『凤山一片石，能容百万人；五百年后，闽人居之』）。也知中国全归汉，妄托仙源可避秦。荒岛畬田登版籍，土酋番族杂流民。开荒绝胜田横岛，易世相传尚不臣。

　　荒远羁栖幸弗诛，敢通叛逆约齐驱（耿逆变后，使人诣经，请济师）。漫劳蜗战争天下，先自鲸吞夺海隅（经欲借漳、泉三郡为召募地，耿逆弗许，自是战争不息）。三载相持谁得利，两雄交构待全输。彼苍藉手「平南纪」，旷古新增一统图。

　　昔年亡将济时才，仰仗威灵涉险来。地转海咸生淡水，天回风飓起奔雷。官军血战沧波沸，逆虏销魂劫火灰。澳屿全收三十六，受降澎岛戟门开。

　　五妃墓巡台御史六十七

　　东风骀荡天气清，载驰骢马春巡行。刺桐花底菻荼畔，森然古墓何峥嵘！路旁老人为余泣，当年一线存前明。天兵既克澎湖岛，维时台海五烈皆捐生。至今抔土都无恙，谁为守护劳山精。云封马鬣连衰草，四围怪石争纵横。时闻鬼母悲啼苦，想见仙娥笑语声。岁岁里民寒食节，椒浆频奠陈香羹。满目荒凉巳感叹，更听此语尤伤情。有明岁晚皆节义，樵夫渔父甘遭烹。岛屿最后昭英烈，顽廉懦立蛮妇贞。田横从死五百皆战亡，吁嗟乎！五妃巾帼真堪旌！

　　登澄台观海

　　层台爽气豁双眸，远望沧溟万顷收。赤雾衔将红日暮，银涛拍破碧云秋。鹍鹏飞击三千水，岛屿平堆十二楼。极目神洲渺无际，东南形胜此间浮。

　　鹿耳门汛即事（以下二首，由「薛刻本」加入。-编者）

　　乘风纔命驾轻航，回首荒城已渺茫；日与云山争隐见，天连波浪若低昂。巡行鹿耳新防汛，指点鲲身旧战场。谁道疆隅惟恃险，熙朝盛德足金汤。

　　鮡鱼，次六给谏原韵（「台海釆风图考」云：「鮡鱼，黑色；如鳅，长不盈尺。二目突出于额，身多绿斑。志称：多在海边泥涂中，善跳跃。土人以为美味。置地上，能跳亦能行数步」）巡台御史范咸

　　怒目棱棱编体斑，蛇行也解曲回环。如何生在沧溟里，偏喜身居清独间。虎穴掉头终不顾（给谏畜数尾池中，有跳石上毙者），龙门烧尾可知艰？烹鲜更怪成何味，丛笑令人鄙百蛮。

　　五妃墓巡台御史范咸

　　天荒地老已无亲，肯为容颜自爱身？遥望中原肠断绝，伤心不独未亡人。

　　累累荒坟在海滨，魂销骨冷为伤神。须知不是经沟渎，绝胜要离冢畔人。

