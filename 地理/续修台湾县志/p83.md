<!-- { "loadSidebar": true } -->
　　台阳自古称天府，千里膏腴无弃土。乐利升平亘百年，礼乐衣冠隆文武。忆昔逆匪林与陈（林爽文、陈周全），小丑跳梁瀛海滨。天戈一指即授首，噍类扑灭飞灰尘。封疆从此日安静，走险匪徒何所逞！风狂飓起海波扬，洋匪蔡骞复告警。初从内地掠商船，馋口东望久咽涎。天险陡闻入鹿耳（鹿耳门港口在郡治西关外，古称天险；庚申四月，蔡骞始入此），几番防戌总徒然。台江瀚漫无障蔽（鹿耳门港内，古谓之台江），船户行商遭搏噬。捍卫计穷可奈何，星星不灭燎原势。普天率土皆遵王，何物么么敢猖狂！北先沪尾南东港（蔡逆于十一月十三日入沪尾港，陷新庄、艋舺等处，都司陈阵亡；遂分舟于十五日入东港），山海交通肆扰攘。旋闻凤山已失利，城陷葭月二十四。司马频危县令亡（台湾分府钱带领义民往援凤山败绩，避入粤庄；知县吴被害），局存火药一坏地（凤山全县尽陷，惟署参府一军纵死扼火药局被困）。有援兵，阻贼氛，相违咫尺不相闻。南仔坑中进退谷，全师返卫将能军（游府吉带兵再援凤邑至南仔坑，进退不得；计出贼围，全师返卫郡治）。郡城鹿耳船如蚁（蔡逆于十一月二十四日船入鹿耳门），贼计诡随同蜮鬼。乘虚直入窥金汤，径截咽喉洲仔尾（地在郡治北关外，为南北要冲。蔡逆于十一月二十九日占据，遍贴伪示，自称威武王；给发陆匪旗印，封授伪职）。匝地峰烟四望惊，分防南北已无兵。亟图守御筹长策，激励义旗鼓吹荣（台令薛集绅士于府学明伦堂会议，遂率同遍行街市，劝募义民守城；有应者，辄加奖赏花红，鼓乐喧传。市井义旗响应，人心稍安）。腊初五、六贼锋迅，连日分攻安平镇（镇在郡西海中，孤城屹立，即赤嵌城也。贼于十二月初五初六等日进攻，署守备王赞击却之）。孤城海上隐如山，炮焰迷天空雷震。全台险要重西关，关外万家烟火环。此地安危系唇齿，木城不竖保无患（十二月初三日，西门外三郊义首陈启良等请官添设木城。自小北门起、至小西门止，西面一方资为保障）。安平任攻不可下，谋犯城隍暂相舍。蚁聚蜂屯钱桶围，壁垒团团遍山野。入门攻击薄城壕（十二月初九日，贼始攻城），苦战鏖争神鬼号。白甲前驱皂纛继（白甲，新街义民所著；皂纛，吉游府之旗），靡乱红巾鸟兽逃（海贼俱札红巾布为号）。满腔义愤同仇切，木栅满城城似铁。关孰拊循孰冲锋？武吉游戎文令薛（郡治系土城。时有谣云：『文有薛、武有吉，土城变成铁」）。困守弹丸涸辙鱼，秦庭不见申包胥。首提援旅军门李，连促增兵飞羽书（十二月二十四日，贼攻益急，官兵义民死伤甚众，阖城大震。是日，李提台救兵至鹿耳门）。即令许、王两镇协（金门镇许、澎湖协王），连挑精卒易轻艓；横截贼人水陆冲，前后两战战连捷（丙寅正月五日，水师兵与贼决战，大获胜仗，焚斩无数，实救兵所未有）。维时音梗道难通，嘉邑纷纷贼肆攻。闻道大兵来鹿港，悬悬望眼转成空。计程百里朝夕至，郡守阻军驻嘉义（县治距府百里，时县属笨港、斗六门等处处处皆贼，本府马驻县治）。去腊待尽春王正，未见一人并一骑；善谋文武计兵骄，声言薪尽放采樵（时北路救兵未至，镇、道宪定计克期水陆来攻洲仔尾贼巢）。精锐暗藏四路出，会师水陆集来朝。诘朝二月二日序，兵分两道一时举。陆军诱敌任穷追，回苜贼巢空一炬（邑令薛引义民诱贼穷追，澎湖协镇王舍舟登岸毁洲仔尾）。一炬遂成不世功，薛令后先王副戎；妙算无遗推大宪（镇宪爱、道宪庆），昆岗焰照海天红。满野豺狼解体散，逆骞坐是谋逃窜。长围共恨失奔鲸，成事在天堪浩叹（蔡逆既失洲仔尾，即于是月初七日辰刻逃出鹿耳门港）！贼去天家尚未知，大臣衔命统雄师（钦差将军赛带领大兵由海口至、郡伯提台许大兵从北路至）。元凶未殄留余孽（蔡逆既去，而股头陈捧，洪四老、邱恩等俱未就擒获），莫恃粗安不虑危。安集流亡揭榜谕，廓清南北穷剿捕。策勋讯馘赏罚明，重见太平风日煦。可怜南路竟如何，村落为墟四百多（凤山一县，粤人乘乱藉义焚毁、抢杀闽庄至四百余庄）。闽凯尽贼粤岂义，伤心兔爰雉离罗。陡然起灭犹反手，筹谋善后费搔首。天心厌乱未可知，未雨先须网户牖。最难底定是全台，闽粤泉漳隙易开。网漏吞舟鱼又逝，宁知蔡逆不重来（蔡逆果于五月十七日再寇鹿耳门，距二月初七日仅百日。将军赛督水师会剿击之，大败而去）！

　　林氏家园举人洪禧

　　入门何所有，萝薜乱穿墙。树密晴犹翳，庭阴暑亦凉。烟描疏柳黛，风度落花香。石磴沈吟处，书声出草堂。

　　鲲身渔火邑岁贡生章甫

　　沙鲲七线锁台湾，天险东南设此关。无数渔舟连海岸，几家烟火出江间。风摇萤点参差碎，浪拍星光错落圜。夜半烹鱼眠醉梦，不知身在水中山。

　　下弦月，观鹿耳门渔火邑岁贡王韩必昌

　　夜深群动息，气凉暑渐无。坐觉幽意适，徙倚阁东隅。正值新晴后，烟树稍模糊。沉沉半钩月，利露幽光孤。遥望鹿耳门，隐隐平沙铺。少焉月渐升，纷射鼋鼍居。错落渔火集，闪烁出菰芦。将与疏星杂，上下明空虚。风静波不兴，海面一镜如。皑皑东方白，拍拍惊啼乌。骤寒逼衣裳，吾将归吾庐。

　　有客问台湾土风者，以此答之

　　瀛壖久已沾声教，耕凿共安饮食天。渔火红摇官渡月，樵担绿破雉墙烟。谁沉铁网将奇采，空把灵犀向海燃。夜夜花村鸡犬散，太平时世任高眠。

　　游竹溪寺，观壁上「溪西鸡齐啼」限韵诸作，戏效之。复纳「十二支」其中，知小技无当大雅，姑存之

　　闻道竹溪胜虎溪，龙潭蛇穴夹东西。骑羊客解谈刍狗，脱兔僧能养木鸡。牛奶果垂松径满，鼠姑花发药阑齐。拚将系马烧猪肉，无奈归猪绕树啼。

　　游龙肚庄即景邑诸生杨宾

　　一重山水一重新，环抱山庄最可人。曲涧泉流来似去，缺峰云补假疑真。南东其亩分疆理，山水之间得知仁。自可逍遥人事外，何妨屡醉瓮头春。

　　竹溪寺邑增生陈廷瑜

　　古寺缘城近，魁山外一峰。路回青迭迭，门隐翠重重。竹雨喧秋叶，溪烟冷暮钟。阇黎饶种秫，幽杵乱声舂。

　　红毛城

　　苍莽海天秋，孤城兀自留。乱春鲲屿浪，独镇鹿门洲。渡接三篙水，潮平一叶舟。数声清角起，人在枕江楼。

　　重游鲫鱼潭邑诸生林奎章

　　十一年前此地经，今朝认取古沙汀。水光不改当时绿，山色犹留旧日青。一幅画图鱼蟹舍，数家溪爨薛萝亭。乘桴熟睡波心稳，泊岸无须扣竹扃。

　　岚翠亭闲咏郡学诸生陈登科

　　幽亭小筑面青峦，滴翠拖蓝绕曲栏。鱼影动摇波影碎，树声错杂鸟声欢。双清风月游神淡，一气乾坤放眼宽。我欲寄情山水外，敲诗闲倚旧骚坛。

　　过五妃墓祝道椿

　　步出小南门，飞沙扑面扬。古冢生青草，残碑卧战场。昔日将军辟海疆，五妃同死殉明王。贞坟冷落寒梅瘦，雪后犹开五出芳。

　　五妃墓僧莲芳

　　岂顾倾城色，应知大运归。情同垓下惨，事与马嵬非。冢草留青黛，山花舞绣衣。一坏香玉地，寂寂对斜晖。

　　游竹溪寺郡廪生洪坤

　　挈伴寻春出郭游，寺门高耸接平畴。梵钟响彻松阴外，玉磬音传佛座头。嫩竹遥连村树绿，清溪倒映暮云浮。一钩隐现虚空际，羡尔山僧得静修。

　　雁门烟雨邑举人郭绍芳

　　苍茫烟雨认前村，罗汉秋深锁洞门。天际塞鸿云翼迥，云中江树绿阴繁。风凄巫峡猿啼血，雾暗潇湘客断魂。画意诗情闲触拨，蚕丛另辟一乾坤。

　　九日红毛搂登高邑岁贡生游化

　　佳哉重阳节，何处寄遨游？旷怀千载上，独陟红毛楼。红毛楼上风景好，西望大江流浩浩。怅往悲来兴不穷，直须搔首问苍昊。飘飘云外响风筝，扶摇直上奋鹏程。俯视众山皆渺小，宁甘卑屈负生平。荆州王粲凭阑叹，何如彭泽醉篱畔。笔未题糕媿未豪，壮心不已且登高。君不见龙山会上孟参军，风吹帽落自超群；又不见茱萸囊、黄菊酒，风流自昔传重九。但应借取余杯醉，休论荷兰当日事。圣朝一统庆咸宁，此日登临皆天赐。

　　重阳日同友人游海会寺，席上分韵拈得禅字邑拔贡生黄汝济

　　昔拟馆娃今礼禅，楼台钟鼓尚依然。为乘豪兴酬佳节，暂憩丛林净俗缘。地久莫寻藏蟒穴，庭空犹见散花天。与君话尽兴亡事，半是诗狂半酒颠。

　　斐亭听涛邑拔贡生黄缵

　　独坐幽亭百感生，天风吹下海涛声。凄清似鼓湘灵瑟，激烈疑弹赵女筝。潮信好逢秋八月，客心无奈夜三更。此君还助潇潇响，潘鬓愁添白几茎。

　　咏地瓜邑廪生黄化鲤（字跃三。海澄司训）

　　兽掌龙蹄并有名，匀匀禹甸种初成。自从海外传嘉植，功用而今六榖争。

　　不是黄台旧种传，周原生处陌连阡。青精好饭无他让，绝胜蹲鸱与玉延。

　　味比青门食更甘，满园红种及时探。世间多少奇珍果，无补瓮飧也自惭。

　　酿成佳醴异香清，太白觞飞醉月倾。却笑江陵千树橘，封侯空自博虚名。

　　秋月游海会寺嘉邑廪生张以仁

　　黄花黄叶逼深秋，出郭来从野寺游。抖擞征衣还未了，一声清磬度林邱。

　　密竹深林旧馆娃，霸图空后现袈裟。只今一片禅心月，曾照当年舞袖家！

　　竹溪寺

　　到此绝尘机，山光霭翠微。通幽泉自曲，悟静鸟将归。昙气空中合，禅心物外依。何当襟带绿，掩映竹成围。

　　中春雨后元棫岗学博共游鸿指园（钞二）嘉义训导柯辂

　　别墅蓬瀛胜，招携试一临。径幽迷屐齿，花艳覆春阴。树石藤萝古，楼台烟雨深。到来真浩旷，吾亦爱山林。

　　三载宦游客，栖迟在海东。发从今日白，花似去年红。景物逍遥外，乾坤俯仰中。吾生几两屐，雪爪倦飞鸿。

　　台湾竹枝词二十首（原摘抄五首、现据「薛刻本」补足。--编者）

　　薛约（江阴人）

　　乾隆丙午、丁未间，台湾林逆滋事。虽阅邸报传闻异词，覆检「台湾县志」阅之，因得备稔其风土之异，遂作「台湾竹枝词」二十首。越二十年，而家云庐出宰斯邑，续修「县志」。志成，邮归付梓，余得预校雠之彼；因检原稿，附入末卷。不揣固陋，用质纂辑诸公。

　　海外偏隅窜夺频，天教归命版图新。澎湖一战如神助，靖海军威震海滨（靖海侯施琅进剿，海潮骤涨四尺，遂克澎湖）。

　　鹿耳开洋竞挂篷，长年把舵溯空蒙。金、鸡、里、妈经由惯，不论东西南北风。

