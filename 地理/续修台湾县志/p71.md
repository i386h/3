<!-- { "loadSidebar": true } -->
　　去岁冬间，蔡逆不道，勾结陆匪倡乱。自凤邑失事后，四面皆贼，日夜攻扑郡城，台人咸起义旗，同心剿御，执戈操戟，身冒锋镝之加，不避艰险；民之死于义者，殆难悉数，义民之功大矣。然而义民之死苦矣。三郊义首职员陈启良、郭子璋、蔡源顺、洪秀文等，深悯义民之死，而商入之祠。又目击斯祠之日渐损坏，不足以壮观瞻，示敬重也，谋所以鼎新之；慨然倡始，捐建重修。邑人士咸踊跃乐输。不数月间，楹桷焕然，堂庑式廓。虽仍厥旧址，而规模宏敞，顿改曩时湫隘之观。将所以慰贞羲之幽魂、崇千秋之享祀者，实大有赖于斯祠焉。

　　夫修举废坠，宣布恩德，有司之事也。矧斯祠之建，尤足以风励人心、优奖义烈，使海邦之众，知捐躯为国者之死有余荣，殁犹不朽也。庶后之兴者，咸睹庙貌，而知所感发也夫。

　　祠既成，董事诸君将择日而送主奠之，并请勒石以志其事也；是为记。

　　捐建敬字堂记郑兼才

　　郡城奉仓圣神位于南社文昌阁，始嘉庆四年。其时同事捐鸠，佣募检拾字纸，遂置祠焉；并议修西定坊魁星堂之后厅，建字灰架以贮，颜曰「敬字堂」。嗣因地远南社，六年，众卜奉仓圣于敬字堂，字灰架列两畔，建厢房为佣工栖止所，每岁与南社同日祀。

　　祀仓圣者，盖因敬惜字纸，追敬于字所自出。又虑日久敬弛，故置产生息，俾祀费及佣募工资有所出，以示敬之有终也。先是郡中字迹秽亵，人鲜知敬。自创斯举，而敬字亭之造，及今凡八所；出于街众自造者凡七所。焚贮字灰，汇归敬字堂。至期，备鼓敬乐，无分士庶，虔送付诸长流，以为常。其相慕成风，自郡城及南北村舍胥仿行焉。

　　非敬之笃而其事足以感人者，能如是乎？抑余窃有说焉：字纸其迹者也，返诸圣人之所以作字之故，则欲人知忠孝信义之事，故笔于书，使触于目而警诸心，求其解以归于用，则在朝为正人、在乡为善士，必皆自识字起。其为敬孰大？于是吾愿登斯堂者，由其迹以观于深得圣人制字之意，务无虚敬圣之心。则仓圣之祀，与文昌、魁星且并光学校，徒区区字纸乎哉？余既乐为之记，而复为语夫敬字之实如此。岁丙寅之夏，龙溪郑兼才。

　　台湾县学夫子庙碑记谢金銮

　　人之所不可离者，日用事物也；而其间有当然之道焉。率而由之，则事治而所行达。明其所当然，谨由之，兢兢罔有失者，谓贤；动容周旋中礼，从心所欲不逾矩者，谓圣；则吾夫子是已。圣之所为，即众人之所为，日用事物无外也，圣处之无不当者，以众人处之，亦毋容有不当。一有不当，则小者窒碍而不通，大者将决裂溃败至于不可救，终必反于所当然而后安焉。夫其所当然者，吾夫子之道也。自汉高帝以太牢祀孔子，继世礼弥隆。国朝版宇式廓，远及海隅，莫不钦崇庙祀。粤惟圣祖仁皇帝契心圣揆，绍源洙泗，御书万世师表于庙廷，所以佑启我后人者，诚知圣之真且切也。

　　盖谓圣人之道，非迂远高深，而其事甚近。圣人之为圣人，非如天如神，而其行至庸。凡圣人之所行，皆众人所能行。众人之所行，不法于圣人则不达。此吾夫子之所以师表于万世也。是故夫子曰：『道不远人，人之为道而远人，不可以为道』。夫不远人者，日用事物是也。人即自弃以为无能于道，其能舍日用事物乎？是故圣人之道，犹衣食裘葛然。今试进饥者而问焉，曰：能不食乎？曰：不能也。试进渴者而问焉，曰：能不饮乎？曰：不能也。饥而食、渴而饮者，圣人之道也。又试进寒者而问焉，曰：能不裘不絮乎？曰：不能也。试进热者而问焉，曰：能不葛不絺乎？曰：不能也。冬裘而夏葛者，圣人之道也。向使饥渴寒热之徒，必悖于圣人之道而不食、不饮、不葛、不裘焉，则必至于伤生害命而后已，而人不肯也。独至于君臣父子夫妇昆弟朋友之伦、声色货利富贵贫贱之交、是非取舍之大闲，则不求诸道，而妄为之；嗟夫！以是而比诸饥渴饮食寒热裘葛之关人，殆有甚焉者。苟不由其道，其不至于决裂溃败而不救者，盖寡矣。若是者欲有以蔽之，而知昏也。圣人于是教之明理而致知，曰：有学焉。学也者，由不知而可至于知，由不能而可至于能者也。有不待学而知能者，饮食裘葛之类；有必待学而后知能者，事大于饮食裘葛，其理亦与饮食裘无异也。必待学而知能者，虽圣人未尝不学。故曰：『我非生而知之者，好古敏以求之者也』。夫好古敏求者，学也。故曰：『十室之邑，必有忠信如某者焉，不如某之好学也』。又曰：『下学而上达，知我者其天乎』。夫下学者，功也；上达者，效也。效为其时所自致，功则在已所当尽。然则夫子之所以为圣人者，一下学而已毕矣。故曰：『二、三子以我为隐乎，吾无隐乎尔，吾无行而不与二、三子者，是某也』。盖深惧乎世之人以吾道为高深元远之一物，以吾身为如天如神之一人，而不知其在日用事物之间，当前即是，学则得之，不学则不得者，圣人无以异于人也。今天下之执祀事，稽首于庙廷者，官若师若弟子也。其尝以日用事物为不可苟，而必奉圣人为依归，而拜其所谓师表者耶？抑以道为高深迂远，圣为如天如神，吾姑致其钦崇焉而已毕也？则岂以日用事物，为可懵然妄行，而不必取则于圣人；抑其所取则者别有道乎？

　　嘉庆九年，江阴薛志亮宰台湾；其时德化郑兼才为教谕。二人者，道相与也。教谕以夫子庙久未修，白诸宰。宰与共商于邑绅士，劝捐改葺焉。役兴，频年遭寇乱，罢而复作。工费虑弗赀，教谕躬擘画以为忧，绅士林朝英乃力肩其成，事卒治。诸制惟谨。是役也，诸绅衿劝捐、董工作者，炎曦暑雨，不辞劳勚；一茶饮之费，不侵公钱。而朝英以耆耇之年，夙兴晏罢，一杙一甑，必亲省较；赀不足，倾己囊以继者，累千金不吝。论者以邑宰能以德礼孚于人，教谕躬劳苦以率而众劝也。

　　十二年秋，庙成，征文于侯官谢金銮，以纪诸石。金銮于是乎言焉，曰：是非由于道者，事成而名立哉？乃言夫道之不离于日用事物者，至近而至切，圣人可学而至者，而竟不容于稍不学。盖为验诸饮食裘葛之近人，而揭诸伦常取舍之大节；本诸夫子之所自言，而称夫圣祖仁皇帝之训。以告邑之官若师与为弟子者，即以告天下之为官为师与为弟子者。

　　志亮乾隆癸丑进士，今以军功擢鹿仔港同知府事；兼才嘉庆戊午解元，以守城功擢江西长宁令，辞不赴；朝英岁贡生，援例为中书科中书；诸董事候补郎中吴春贵、举人潘振甲、拔贡生黄汝济、岁贡生游化、韩必昌、杨肇基、学弟子陈廷瑜、林栖凤，督工乡饮宾魏尔青，儒童生王琳。

　　赋

　　平南赋周澎（晋江人）

　　海氛煽虐数十年，大将军施公衔命徂征，一战而克。「平南奏疏」一编，乃都人士家谣户颂，积成卷轴也。虽里巷微词，而輶轩足采。乃摭其事实而作赋曰：

　　繄帝德之光华，曰圣神而文武；耀化日于中天，扬仁风于率士。赓一廷之都俞，舞两阶之干羽；张百旅之熊罴，抶千屯之貙虎。六服率宾，万方安堵；靡不稽首来王，输賨天府。惟是东南一带，溟渤奥区；蛟鲸出没，陆梁逋诛。依鼋鼍以窟宅，聚蜃蛤而为徒；乘风涛以鼓鬣，播毒焰于萑苻。长使海滨黔黎，毁家破室；云屯士旅，抱戈枕杸。嗟桑田之万顷，乃弥望而平芜；困頳鲂于涸泽，泣流鸿于征途；错烽烟于野戍，栖磷火于塞垆。至于凄风鸣柝，凉月啼乌；莫不含酸茹戚，恻怆嗟吁。

　　天子乃念南国之仳禽，每殷勤而宵旰。曰：『惟予股肱，孰是仗旄秉钺；为海邦剪此暴乱，底四方于清晏』？佥曰：『惟彼元勋，夙膺宠眷；俾控制以专征，用克纾乎庙算』。帝曰：『都！自江以南，倚女为屏翰；其克奏肤功，以靖此多难』！于是分虎竹、绾龙章，辞禁卫、出帝乡；貔貅夹队，鱼丽成行；戈铤的砾，旌旆飞扬。驻雄师于泽国，若雨集而箕张。惟其地当斥卤，井竭水浆；喜甘泉之应祷，供万灶之糇粮。乃修楼舻，爰戒舟航；凌中流以击楫，揽形势于沧浪。先卜期以决胜，奏神策于庙堂。繄重渊之弥漫，慨风浪之不常；望蜃楼之缥缈，嗟欲济之无梁。因而画沙为堤，聚米成岛；孰漂疾当其惊湍？孰盘涡介其要道？孰旁涯而可泊舟？孰顺流而堪直捣？敌已在吾目中，胥按图而可考。定方略于金城，羡充国之计早。知拉朽而摧枯，胡险阻之能保？

　　尔乃乘机制变，六月兴师。舳舻千里，霄汉蔽亏；剑气干云而熌烁，甲光■〈冏上月下〉日而陆离。横惊波以伐鼓，拨瘴雾以扬旗。各星罗而棋布，听中坚之指麾。因念蛟宫盘踞，免窟凭依；既蜂屯而蚁聚，复扼险而负危。虽投鞕之可断，匪制胜之机宜。故毁军以骄敌，弄股掌之婴儿。彼乃疏汛守、撤藩篱，谓北来之军旅，岂渡江之能飞？横千寻之铁锁，沉水底以何为？于是鼓轻桡、浮彩鹢，溯鸿波、撼绝壁；凌冯夷之宫，捣潜虬之宅。维时冲颷怒号，狂涛湍激；飞沫喷空，滂湃瀄汨；吞海岳以俱冥，合水天而齐碧。百族为之震惊，千灵为之辟易。天吴排浪以浮游，罔象穿烟而蹩躄。篙工柁师，逡巡踧踖；莫不辍棹停桡，惊心动魄。尔乃精诚上格，叱电驱霆；飞廉顿辔，屏翳潜形。波臣欢焉助顺，海若剡其扬灵。爰散金以誓士，耻与敌而俱生；复焚香以戒旅，惟妄杀之是惩。于是乎军声震，士气腾；艨艟发，炮鼓鸣；摇赤羽，麾青萍；歼怪鳄，殪毒鲸。弓不虚发，矢必应声；倒戈漂卤，流血波頳。既献俘而授馘，遂扫穴而犁庭；乘长风以破浪，藉专阃之威棱。

