<!-- { "loadSidebar": true } -->
　　台阳海峤，隶闽之东南郡，相去榕城约千余里。诸生一仰止鳌峰，且不免望洋而叹也。郡学西侧，旧有海东书院，为校士之所。前给谏渔庄单公，请别置考棚，遂成闲廨。岁己未，予衔命巡方，视学来兹，凡一至再至焉。中多轩楹，可读可栖：明堂列前，可以讲；矮屋通后，可以爨。意选内郡通经宿儒，充教授、为良师，允堪作育多士，与鳌峰并峙。谋之观察刘公，亦然予言。第以薪水诸费无出奈何！邑明经施子士安慨然身任之，先请输稻千斛，仍置水田千亩，为久远计。予曰：是可以入告矣。逾数月议行，刘公捐俸倡修，一时轩窗爽洁，什器周备，焕如也。郡守钱公亦能加意振作，选诸生中文艺有可观者，得数十人，以实其中。延教授薛仲寅为师，致敬尽礼。观二公所编规约数条，详慎之义，历历可见。

　　夫兴文劝士，釆风者之责也；敬事图成，良有司之谊也。抒一家之力，供多士之需，义不泯于乡也；取一人之善，成天下之材，恩必出自上也。尔师生各宜锐志精心，无怠学、无倦教。言语文字之中，申以修己治人之道；渐摩既久，当必有明体致用者出以膺公辅而扬休明，上慰圣天子棫朴作人之至意，宁云岛屿生色、乡里增荣已哉！予于尔师生有厚期焉。

　　秀峰塔记杨二酉

　　辛酉春，予以及瓜，馆于郡学齐署西邻泮宫。再西为海东书院，左山右海，据郡胜概。面迎魁阁，平冈数迭，远近环映。台绅士且以巽位未甚秀拔，议请建浮屠为笔峰。予曰然。谋之同事诸公，咸曰可。遂各捐俸卜吉以兴。甫阅月而讫功，深基固迭，六出五重；下广丈有九尺，递削至端，高七寻有奇；通中引节，上开洞■〈宀公心，上中下〉有四。干面颜石额曰「秀峰」。糜金钱八百余两。职其事邑生龚帝臣等凡六十有六人，输力任劳，俱能踊跃从事。

　　竣之日，相与集饮而落之；而桐阴竹翠中，峭颖圆锋，摩云插汉，跃然在芹水间矣。后有兴者，得谓秀峰有灵，其然其不然耶？

　　大南门魁星楼、小南门文昌楼记海防同知郝霔

　　国家重离四照，光被八荒；虽属层洋海峤，声教所莫外。太原杨公以巡台兼督学政，于海疆士子，加意振兴。既请建设书院为毓英地，复以文昌阁在郡庠东侧，尚未协宜；乃商之观察刘公，相度形势，祀文昌于小南门楼，位居乎巽；祀魁星于大南门楼，位居乎离。与郡庠文昌阁相对，以应文明之兆。捐俸塑像，俾余董其事。择日，观察舒公暨道府率师生释菜焉。继自今，地脉锺祥、山灵拥护，台之多士，彩笔高题、朱文暗点，将璧合珠联，凌星辰而直上，依日月之末光。列宪高处五云三台之座，拭目俟之矣。因书以为左券。

　　重修崇圣祠记巡台御史熊学鹏

　　钦惟世宗宪皇帝溯道脉之渊源、极典章之明备，追封孔子五代王爵，巍巍乎礼制攸隆，超越前古矣。台湾海外荒服，自入版图，仰沐熙朝教化，迄今已六十余年。癸亥夏，余奉使兹土，台令杨子为余言，崇圣祠乃前观察陈公所建，今且倾圯，宜图修葺。随有诸生张元华等，各愿捐囊以助。不数月而工竣，请余一言勒石。余思化民成俗，教学为先。前人倡造学宫，规模既已肇启，则后人绍述前哲，修葺应有成功。兹元华等以边末之寒儒，为捐修之义举，俾旧宇焕然一新，用光夫尊师重道之盛典，于以觇诸生向学情殷。从此争自濯磨，日新月盛，台虽僻远，行见人文蔚起，比隆于中州矣。是为记。

　　重葺斐亭记台湾道庄年（长洲人）

　　道署后有「澄台」、「斐亭」，瀛壖八景之二也。癸亥秋，余承乏观察，既揽「澄台」之胜，复询所谓「斐亭」者，已邈不可即。惟台西北隅有堂岿然，中溜悬额曰斐亭。余窃疑之。按亭与台，皆前副使高公拱干所构；公所为「澄台记」云：载庀小亭于署后，环以竹，名以斐；更筑台于亭左，名之曰澄。是斐亭当在澄台之右。彼岿然西北之堂，未可遽窃其名以诬前人也。爰是披荆芟棘，于台北十数武得隙地，方二丈，石级砖甃，尚余草际；又傍多美箭，苍翠袭人。遍访于故吏，佥谓亭在是。因出俸余，筑草亭于其上。

　　落成日，偕我宾侣，俯仰其间：想见前哲之风流不坠，斯亭之兴废有时，不觉感慨系之。后之人履斯地而揽其胜，当不致有面失嵩、华之叹。则是役也，宁惟补志乘之未备？实于斯亭有大造焉。

　　新修城隍庙前石道记台湾令李阊权（安邑人）

　　台邑城隍庙在镇北坊，隘且就蚀有日矣。余下车，即捐赀缮葺，俾栋宇更新，而神庥以妥。庙前沙礜之地，界近右营，为四出之逵，岁久颓圯，行者病之。刺史褚公暨郡丞方公仰承大宪振理维新之意，属余亟谋之。顾工巨费繁，不以时举。

　　余惟「夏令」有除道成粱之期；「周礼」有庐舍委积之典。经涂废治，亦王政之一端也。宋张希颜宰萍乡，入其县境，则田畴垦辟，以至驿传桥道无不修葺，深为张乖崖所称。余不敏，弗克景企前徽，然亦尝惓惓念之，何可以道茀贻讥耶？会吏民吴继甲等集绅士耆民，乐输恐后，具状于余。余喜而从之，遂为力董其役。鸠工于二月之晦，告竣于又三月上澣。延袤二百余丈，周广自寻尺以至通轨，共糜金钱三十万。今而后康庄如砥，争咏周行。举一隅以推之，卉岛编氓，将悉遵道路以会归荡平也夫。

　　落成之日，因为之胪陈其概云。

　　重修文庙碑记台湾知府褚禄（青浦人）

　　余奉调来守台郡，越日斋祓谒圣，仰瞻庙貌，岿然更新，而匠石尚诜集未竣事。退而谒巡台六、范二公，教以移易风俗，必先培养人材，当思体圣天子崇道兴学之意，以为政治之本。余心识其语，因以知化理之隆，造邦者之大有造于兹土也。

　　郡城文庙，海东风化所关，日久不治。适观察庄公摄府篆，毅然曰，是余之责也。遂简公镪二百五十余缗，属郡司马方君董其役；诏以诚敬之道，务勿烦民。故凡工料，悉给以常值，不少减，而民皆竞趋鼛鼓如鹜。司马周度相视，举土木斲垩丹刻等功，精于规画，克恭厥事。将竣，费稍靳，庄公又率余与方司马暨淡水曾司马共捐以成之。庑后两翼为义学，前雷阳陈清端公所建之十二斋也；因并完缮，进师生课诵其中。一时教典并行，甚盛举也。吁！巡方二公惓惓于崇道兴学，睹兹修举宏备，得无欣然而大愉惬乎？

　　今夫崇道兴学，所以劝士也。台郡虽僻处海外，入庙者莫不知敬。书云：『未见圣，若弗克见』。今也面诸羹墙、闻诸肸蠁，怵惕弥虔，士习以端，人材以出，文运以兴。由是风声广励，邪慝不作，狱息盗弭，刑清武偃，百昌遂而诸福集，金汤固而盘石安。然则斯举所系，夫岂浅鲜也哉？爰书而记之。

　　重修府学文庙碑记御史杨开鼎

　　我国家重熙累洽，教化覃敷，薄海内外，风同道一。台故海东奥区也；自入版图，经陶冶数十年，棫朴菁莪，蒸然蔚起。乾隆己巳夏，予衔命巡方，兼视学兹土。至，则恭谒文庙。环视殿庑，渐就倾圯；祭器乐器，因陋就简；恻然忧之。检郡乘，知学宫曩为海康陈公所修建，距今三十余年。其修学记中，惓惓谓非作新于始之为难，而能继继承承永护于后之为难。盖深望夫有基勿坏，后起者踵而修之也。

　　顾其间虽经监司刺史辈捐金补缮，不数岁而朽蠹剥蚀，复不可支；非澈底建造，难云固也。正在经营商榷间，而台之衿士踊跃急公，倡议捐修；有侯生世辉、蔡生壮器、李生朝玺、黄生兆茂、蔡生培、张生方升、方生达圣、洪生世基等数十人，多者千几百缗，次者千缗，又次者数百缗及百缗。又有家本寒素，奔走区画，共襄是举者。于是列名佥请。予因驰札制府喀公、抚军潘公会商入奏，获邀恩旨：俟工竣核捐输之数，报部议叙。爰与满巡台书公、监司金公鼓舞而作兴之，以台令鲁君鼎梅端稽核之任。维时侯生世辉力肩厥事，不辞劳瘁，偕蔡源起鸠工它材，相度经营；庳者崇之、隘者扩之、朽者易之、缺者增之、障者辟之，而庙貌焕然改观，殿庑轩敞倍于前。崇圣祠旧逼处殿后，拓丈有六尺。文昌阁柱易以石，增高。文昌祠前增卷廊。教授之学舍，附明伦堂后者，退丈有奇。训导之寄居于文公祠者，更建室于文昌阁后。官厅前增露亭。自大成坊以内，悉甃石版，以壮观瞻。他若堂宇、路门、池沼，仍旧基而增损之。东北一带，地之见侵于民者，并为清出，拓其墙三尺许；外余地四尺五寸以通行人。庙前平原一片，居民擅私种植，芟刈之而旷如也。至簠簋尊彝，铸以铜而备其数；柷敔笙镛干羽之属，仿成式更新之。计糜白金万缗。肇工于乾隆己巳十月念五日，告竣于辛未三月十五日。

　　是役也，实多士所共襄，予何力之有？多士请记于余，并求所以教之。子谓黉宫乃教化所自出，兹既大启尔宇，将以育人材、厚风俗也，岂惟是文词云尔哉！体明而用达，乃足尚耳。宋胡安定教授苏、湖，设经义、治事二斋。承其教者，咸深心于三、五、六经，以求合古圣贤人之志；而举礼乐、兵刑、农田水利诸务，用以广其器识。仁宗诏颁其法于太学，天下宗之。我朝造士之法，古莫伦比。养之渥、教之详，而选之精且慎。都人士诚能以经术抒经济，勉为国家有用之材；司土者复加意培植，而于兴教之地，时勤修葺，亦如海康陈公之以有基勿坏望后人者，相承于勿替；则所造就于海隅，岂细鲜哉？

　　附捐资姓氏：廪生侯世辉，捐银三千七百两。贡生蔡壮器，捐银一千二百两。候选州同李朝玺，捐银一千一百两。监生黄兆茂，捐银一千两。生员周大鹏，捐银四百两。拔贡生蔡培、监生周峻德，各捐银三百两。内阁中书陈奇烈、拔贡生施士膺、生员黄德福、陈日茂、王湜，各捐银二百两。贡生王克褒、生员陈廷藩各捐银一百五十两。举人陈连榜、拔贡生张方升、贡生黄可垂、陈国瑶、翁锡福、薛登选、苏孟德、监生高肇辉、潘奇选、刘振楷、方策、吴植恩、廪生郭世标、吴启沃、李廷珍、洪国昌、庄天焊、张元龙、吕昆玉、许殿辅、生员杨作舟、蒋士贤、黄璇玑、蔡翰晫、吴庄敬、郑光乐、洪廷梯各捐银一百两。

　　重修县学文庙碑记御史杨开鼎

