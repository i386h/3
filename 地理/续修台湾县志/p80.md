<!-- { "loadSidebar": true } -->
　　香烟缥缈绕盂兰，果号菩提佛顶盘（菩提果种出荷兰，又曰释伽果。张鹭洲诗：『清果菩提绕室馨，金包柑橘丽繁星；更怜斗大波罗蜜，磥砢真同佛髻青』）。普度无遮观自在，纸灯夜静散波澜（中元盂兰会，延僧建醮，名曰普度；或三、五、七昼夜不定。

　　高搭木台，排列瓜果饼饵之类；至夜以纸为灯千百种，头家捐番银或减半藏第一盏内，燃放水中，渔船争相攫取，得者一年主顺利）。

　　夺釆抡元喝四红（中秋士子递为燕饮，制大肉饼，朱书元字，用骰子掷四红取之，为夺元之兆），月明如水海天空。野桥歌吹音寥寂（昔年山桥野店，歌吹之声相闻，谓之夜戏），子夜挑灯一枕风。

　　囊萸载酒啖槟榔（槟榔树高数丈，花细实如枣，在叶下干上，攒簇星布。椰树干叶亦如之。种槟榔必种椰，有椰则槟榔结实益繁，孟秋以至孟夏，发生不绝。郡人摘其实，合蛎灰、扶留藤、一名荖藤嚼之，可辟瘴气），处处登高屐齿忙（南人好穿木屐，以朱漆牛皮者为佳）。黄菊正开秋未老，满天纸鹞竞飞扬（重阳土人载酒登高，士子竞放风筝如鸢形，名曰纸鹞；或以响藤夹于中，风吹有声，以高下为胜负）。

　　一阳初动岁初添，地暖长春不裹棉。糯米为丸黏饷耗（冬至日糯米为丸，祀神祭先，合家同食，谓之添岁。门扉器物各粘一粒，谓之饷耗），日中视晷卜丰年（冬至立八尺表视晷如度，则岁美；不如度，则岁恶。进则水，退则旱。见「月令广义」）。

　　纸马幢幡送灶神，山肴野簌杂前陈。厨门长幼交罗拜，频祝休言辣臭辛（腊月二十四夜，备幢幡、舆马、仪从于楮，焚而送之，谓之送神。设肴果于灶前，合家男女拜祝曰：『甘辛臭辣，灶君莫言』）。

　　宰鸭书符压岁凶，松盆燎火暖芙蓉（除夕杀黑鸭祭神，谓压一岁凶事；为纸虎，涂以鸭血或猪血于门烧之，以禳除不祥。又用瓦盆置松柴燃之，火光烛天）。千茎爆竹通宵响，贾岛精神酒一锺（浪仙除夕取一年所得诗，列酒脯祭之曰：『劳吾精神，以此补之也』）。

　　安平晚渡金文焯

　　残阳初暝晚烟浮，樵牧人归古渡头。小艇趁风凌草屿，轻帆映月上沙洲。芦边野鹜惊波乱，篮里河鱼换酒稠。最羡时闲烽火息，戍灯刚出赤嵌楼。

　　沙鲲渔火

　　曲港潮回碧水灯，蛋船傍晚上渔灯。千樯影射波光动，一抹烟含暮霭凝。历落疏星明复暗，朦胧萤火灭还增。更添红蓼白苹岸，风景依稀似武陵。

　　斐亭听涛

　　环植修篁画影清，偏于清籁挟涛鸣。砰訇劲夺萧箫响，琐碎中含潏潏声。讵必松寮生远韵，若因茶灶起遥情。三年油幕听来惯，午梦虚窗悄不惊。

　　海吼行张方高

　　海亹矗石如鼍梁，延袤七十里以长，神工鬼斧划沧桑。龟蛇双峙护水乡，气象雄杰不可当。回潮挡浪力堤防，妖风怪雨起微茫；倏忽鼓荡浑元黄，万丈波涛恣猛趪。无端片石竖其傍，当车怒臂笑螳螂。讵知根柢厚难量，蟠结水府亘坚刚；六鳌八柱相颉颃，能使天地乍低昂。海若不平交斗强，横冲直撞声汤汤：遥如万马过前冈，输蹄分蹴竞腾骧；近如雷霆奋春阳，一发迸裂争碎硠；喧如簴业铿宫商，鸣摐伐鼓骇龙堂；幽如风松韵远扬，隆隆隐隐转悲凉。十年岛上鬓秋霜，饱闻此籁意荒荒。物情静者享平康，相逢相让莫相伤。溟渤万里任徜徉，容与和平酿吉祥。胡为激怒自扰攘，日夕汹汹吼若狂；巉岩巨石镇如常，何曾为尔缩头藏；海乎海乎空奔忙。

　　弥陀寺彰化令费应豫

　　马首从东转，禅扉一径荒。柳阴垂古井，花气近回廊。擘荔频倾碧，烹茶浅泛黄。山僧无俗韵，尽日检医方。

　　安平晚渡彰化令陆广霖

　　高城极目势苍茫，向晚归人一苇杭。月净波光浮远白，霞衔帆影带昏黄。参差楼阁迷云树，掩映渔灯上女墙。市井只今夸极盛，可知济渡赖津梁？

　　沙鲲渔火

　　高挂丝纶新月钩，沙汀隐现泊渔舟。烟笼小艇连樯暗，风起孤帆一叶秋。倒映水光星错落，斜联萤火影沉浮。银灯合向银河泻，绝似吴江古渡头。

　　金鸡晓霞诸罗令周芬斗

　　得瑞先鸣澎霭浮，朝朝彩绮拥沧洲。望同旭日临仙掌，疑是祥云护晓筹。卅六烟波烘赤澳，万千气象照红楼。蓬莱有客披星采，五色霞光载满舟。

　　雁门烟雨

　　冥冥鸟道入云孤，万树苍茫望有无。罗汉岚昏乡信杳，南仙瘴暗锦书徂。记从檇李登楼赋，画就潇湘泛夜图。赵北佳名吴会景，好供槎客咏提壶。

　　弥陀寺澎湖游击张駥

　　参差摇竹影，胜地造香林。不觉尘方净，能生兴转深。佛坛装妙相，午磬响清音。佳景应难得，还同坐夕阴。

　　竹溪寺张士箱

　　寺门高耸接林垧，砌下编篱作短屏。菜甲初舒频染绿，笋鞭未劚尚留青。延宾摘果陈兼品，供佛拈花插满瓶。欲访芳踪同六逸，空余溪水绕长庭。

　　鸡笼城积雪监察御史王璋（邑人）

　　雪压重关险，江天俨一新。乍疑冰世界，顿改玉精神。瘠壤皆生色，空山不染尘。寒光如可借，书幌历冬春。

　　法华寺（以下十九首，由「薛刻本」加入。--编者）贡生陈文达

　　向晨趋野寺，泉籁共幽清。法雨敲仙呗，疏烟湿磬声。虫吟物外想，蝶梦幻中生。顿觉无尘碍，道心处处明。

　　魁斗山早春明经郭必捷

　　魁斗名山墨雾轻，未过残腊动春情。遥闻海市和风度，长映贤关淑气生。野草根深抽细叶，林莺喉涩试新声。宁南客邸欢相近，到处闲游解宿酲。

　　台湾吟贡生李钦文

　　直从澎岛渡台湾，几阅春秋倏忽间。海国奇观冈号木，天涯胜迹凤名山（木冈、凤山，皆台湾山名）。早潮鹿耳游人偏，晚渡安平舟子闲（鹿耳门入台湾港道，安平镇隔台一水）。知是圣朝思泽远，遐荒久已辟贤关。

　　赤嵌夕照拔贡生蔡开春

　　古楼濒海远茫茫，夕照犹堪纵眼望。一坞孤城来岛上，百年遗迹在台阳。帆归别渚澄波现，水映残红瞑色长。为问荷兰留胜概，雄图半壁壮岩疆。

　　屏山夕照邑贡生李雰

　　峭壁蒙茸绿，天然列画屏。夕阳残照里，添得十分青。

　　龙潭夜月

　　月皎寒潭清，夜深秋露白。骊龙自在眠，云影荡天碧。

　　金鸡晓霞岁贡生金鸣凤

　　金鸡旭照气氤氲，片片晴霞布彩纹；万里沧波联锦绮，乾坤五色绘奇文。

　　法华寺贡生曾源昌

　　路转幽篁里，逶迤匝浅苔。刺桐将合抱，香檨未成胎。楼耸悬钟鼓，庭荒辟草来。烧檀飘户外，啼鸟傍林隈。离德昭金殿，禅心悟劫灰。虽多收败叶，渐欲变枯荄。观射亭犹在，息机人未回。无心溪水去，有意野云来。残蕊风轻剪，寒炉火欲煤。村烟空处渡，野色望中开。谁展挥毫手，同倾瀹茗杯。犹迟辞丈室，相顾两无猜。

　　赤嵌夕照邑监生方达义

　　夕阳斜映赤嵌城，海国波恬一水平；岛上人家烟树里，苍痕绿影护雕甍。

　　五妃墓茂才何借宜

　　寒烟碧草暗离披，隐隐高原见古碑。谩说从人皆妾妇，应夸死义胜男儿。一环未解王孙恨，千载犹闻鬼子悲（墓在鬼子山）。异域天荒开世运，五常还自五人持。

　　竹溪寺廪生黄名臣

　　竹阴堪坐客，野日映清流。山静人烟远，钟鸣佛殿幽。牟尼空世界，古寺闭清秋。疑是三摩地，还看石点头。

　　法华寺生员王名标

　　野寺钟初起，香台竹半遮。松阴堪系马，曲径不容车。吠客穿篱犬，窥人隐树鸦。老僧谈妙谛，古佛坐莲花。何处寻庄蝶，还来问法华。楼高云未散，山静日将斜。园木生佳果，斋厨煮素茶。徘徊怜景色，归路绕烟霞。

　　鲫潭霁月郡廪生王德元

　　云脚初收月正悬，寒潭一碧浸长天；珠光荡漾清波里，稳住骊龙此夜眠。

　　雁门烟雨郡庠生龚帝臣

　　雁岭层层拥翠微，一空烟雨漫山飞。前村踏到园林外，湿透花香近竹扉。

　　鲫潭霁月邑廪生方达圣

　　霁月浮光照，龙潭夜气清。珠华涵止水，璧影濯流英。野阔群峰隐，波恬两岸平。渔灯红映处，短笛弄新声。

　　赤嵌城怀古邑庠生林麟昭

　　歌舞楼台半已倾，女墙斜日照孤城。闲庭无复生芳草，复道犹闻唤晓莺。往事空悲时节换，圣朝长庆泰阶平。纵教沙碛千年在，烽静无烟夜月明。

　　赤嵌城怀古庠生傅汝霖

　　千重云海绕城东，影落平沙夕照红。夜月飞银渔火暗，晚烟积翠戍楼空。星分牛女双垣外，地隔蓬莱一水通。好向安澜征暨讫，由来声教纪攸同。

　　游竹溪寺邑生员陈廷藩

　　古寺白云里，寒蝉满树吟。溪回初渡月，花落忽惊禽。棋局延清夜，琴张寄素心。欲归山雨重，樽酒且勤斟。

　　法华寺（即梦蝶园）王之科（温陵人）

　　爱此泉林好，来游李氏园。沿溪花覆地，绕径竹成垣。蝶梦空今古，经声几寂喧。酒阑酣索句，绝胜入桃源。

　　晚香玉绝句台防同知朱景英

　　翠羽明珠欲比肩，香生细细月娟娟；销魂一种梨花梦，莫为横陈薄小怜。

　　鹿耳门诗凤山教谕朱仕玠

　　精卫衔石填洪涛，羽毛秃尽波仍高。至今碪■〈石咢〉剩遗迹，潜藏海底相周遭。戈矛咫尺铦争向，脱舵失凭心胆丧；崩腾陡觉眼光迷，造次顿许蛟鼍葬。忆昔天戈动地来，潮添十丈千艘开；鲸鲵鏖戮窟宅净，孽血雨洒腥风霾。有道由来四裔守，地险重扃复何有？登崖张燕对沧溟，浮天潋滟临樽酒。

　　台湾府

　　海中望台山，山形倏明灭。合沓乘风潮，闯然临嶻嶭。自从凿混沌，狉獉狎噬啮。安知万祀后，冠裳俨森列。南北千里余，竹木青轇轕。相传鸡龙阴，犹有太古雪。海流日砰訇，海巘长屼■。野鹤适何来，拚飞恣寥泬。

　　赤嵌城

　　诸番昔陆居，渔海餍腥食。红夷诓牛皮，城筑诛茅塞。驱逐骇禽兽，挺走窜屴崱。埤堄抗虹霓，咸池瞰浴赤。潮生惊隆頺，飓作占氛黑。想当缔造初，恋腐恣鸱吓。宁识圣人出，千里沟涂斥。费岂吝垣墉，众心森削壁。黑齿日襁负，纵横闾闬迹。嘓辘唱番谣（「稗海纪游」云：『诸番语多作都卢嘓辘声』），湛湛高穹碧。

　　五烈墓

　　百年荒冢在，宁比玉钩斜。复堕三春泪，惊摧五朵花。瘴乡空葬骨，绝海竟无家。应化虞兮草，临风共怨嗟。

　　遥念丛蒿地，王孙烈骨凭。未能依竹沪，犹胜望西陵。仿佛青螭驾，依稀赤豹乘。佩珰纷侍从，愁雾夜长凝。

　　鲫鱼潭

