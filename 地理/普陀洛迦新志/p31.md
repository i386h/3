<!-- { "loadSidebar": true } -->
　　盖闻圆通妙象，般若真源。开觉路于金绳，大地证菩提之慧。闻潮音于碧海，恒沙诵普度之声。绀殿维新，沧波永静。惟兹法雨寺者，南海补陀山，大士之别院也。名山佛国，大海慈航。青嶂干霄，高逼梵天之上。洪涛浴日，祥开净土之场。一柱如擎，震旦指为名胜。三山可接，方舆记其神奇。值氛祲之震惊，致山川之阒寂。僧徒云散，佛宇灰飞。比者，运值清宁，庆海波之不作。地连溟渤，望法界而知归。特颁内府之金，重建空王之宅。鸠工揆日，蔀屋不劳。庀材筑基，鼛鼓弗作。珠宫贝阙，涵圣水以无边。鳌柱鼍梁，觉迷津之可渡。坐青莲之宝像，圆满轮辉。艺紫竹于祇林，庄严毫相。瞻慈云之普照，锡法雨之嘉名。海若效灵，天吴护法。标霞高建，来万国之梯航。彼岸可登，作十方之津筏。藉其广大，上以祝圣母之遐龄。假此慈悲，下以锡群黎之多福。则栴檀香外，尽成仁寿之区。水月光中，悉是涵濡之泽。勒诸琬琰，昭示来兹。康熙四十三年，冬十一月十五日书。 

雍正，御制普陀法雨寺碑文： 

　　法雨寺者，普陀山大士之别院也。皇考圣祖仁皇帝，既修建普济寺，上为慈圣祝禧。复念兹寺为海氛所震荡，发帑重新，俾僧徒有所栖止。赐额立碑，增辉瀛峤。历今已数十载，宜加崇饰。朕特遣专官，赍内帑，庀材鸠工，不劳民力。香林梵宇，丹雘焕然。与普济寺，大工同时告竣。督臣请摛文勒石以纪。夫大士以慈缘普济，度尽众生为愿。朕尝绎法雨之义，为济物之普遍者莫如雨。当夫慈云布濩，甘澍滂沱，高下远近，一时沾足。陵霄耸壑之乔柯，勾萌甲坼之微卉，华葩果窳，无不濡被润泽，发荣滋长，畅茂条达，各遂其性而不自知。假使物物而雨之，朝朝而溉之，将不胜其勤，而终不足以遍给。惟本大慈悲，现大神力，周遍一切，在在具足。所谓天降时雨，山川出云，肤寸而合，不崇朝而遍夫天下者，济物之功，莫大于是。神山宝刹，缁侣云集，自当有被时雨之化，证心印而传法乳，普利生之实用，以不负大士随缘接引之慈恩，而副朕宏振宗风，护持正觉之至意者，朕深有望焉。雍正十二年，正月十五日。 

黄应熊，重建普陀前后两寺记（上略，见普济寺）： 

　　出前寺，东北行，将一里，过几宝岭。岭多怪石，石多镌佛像，及题字者。沿麓为玉堂街，行千步沙上，逶迤过栴檀林，又里许，抵光熙峰下，则后寺又复巍耸矣。先到逸云庵，为老僧性统，退居旧所。一折而东，再折而北，度新石桥。旧入寺者，路从西，地家谓生气东旺，故改于东首。建高阁三闲，供天后像。凭阑一望，海天万里。天后之精灵，拯危困于顺坦，拔迷溺于生全。与大士开大方便法门，度众生同一慈悲。阁之成也，群见后自东海驾舟来，明灯闪闪。是固大士所乐得共施慈航以济世乎！由阁下入，转西北，石坊一，刹竿二，朱墙屏之。初上第一层，旧皆古木合抱，地反苦隘。剔而辟之，廓如也，建天王殿五闲，十一楹。东西山门各一。第二层，高爽宽坦，台基存焉。新建皇上御碑亭于第三层。从亭后历级而上，为第四层，大圆通殿，七闲，十五楹。周匝石阑，四十六柱，狮子生活，张牙欲扑。中供大观世音一尊，白衣如意像各一尊，又内造观音一尊，列十八尊者于旁。殿后以太湖石，琢送子观音一尊，叩之琤琤然响，祷亦如响。圣祖御书之额，曰天花法雨者，丽于殿上。其殿盖九龙盘栱，及黄瓦，亦圣祖命撤金陵旧殿以赐者，故又呼九龙殿。圣祖之万寿御碑亭，五闲七楹者在第五层。亭后大雄宝殿五闲，供释迦药师弥陀佛三尊。又铁观音一尊，即千步沙放光佛首所范成者，屡著灵应。监督欲移供圆通殿，以从其类。舁之再四不肯动，亦一异也。最上之第一层，从山门进而数之，则第六矣。为藏经阁，七闲，上供药师佛，悬圣祖御书藏经阁额，并所赐大藏经一藏。而下为法堂焉。盖后寺，嵌山揖海，岧峣巀嶪，皆从峻壁悬涧中，铲凿砌累，以成巨刹。自山门陟历而上，五六层始造上方。所谓欲穷千里，更上一层，幽折夷旷，不愧步步入胜矣。其殿宇左右两翼，则亦视殿之高高下下，以为曲折。由东山门而进，为三圣堂。过钟楼，上松风阁、斋楼、香积厨、东禅堂各所。至大雄殿左之准提殿。而松风之后，又有香客楼。香积之后，又有鹤烟居焉。由西山门而进，为龙王堂。过鼓楼，上水月楼、西客堂、戒堂、三生堂各所。至大雄殿右之伏魔殿。而西客堂之后，旧留衣堂，今为斋戒厅。厅之前，又有客堂，及云水堂焉。最上藏经阁之左，为三官阁、祖师堂，龙泉淙淙，迸出石罅闲，则又为龙井室。右为方丈，有修持净业匾额，圣祖御书赐僧性统者。再右为怡情室，供珠宝佛一尊，高三尺许，纯金所范。数百颗珠为璎珞，精妙莫伦。游人至此，登峰造极，俯视一切，滓秽去，清虚来。余客岁所登白华顶者，即在是阁之后。试自山门屈指而进，不知其抬几十石级，而后至斯。盖宁陡峻幽邃，以验游人济胜有具与否。而必不肯一往直造，使览者了然无余也。溷湢仓庖，为寺所不可少者，亦各有所。规制之在于后寺者，又如此。若夫两寺之外，合山精蓝，计一百余区。惟潮音梵音两洞，为大士现身之地。函香入山者，无不向两庵之悬崖绝壑，泥首崩角，以希一见。故圣祖皆赐御书，而今又从而新之。总之皇上以圣祖之心为心。圣祖欲胥天下而登于善域，故设教以神道。兹之所新者，固曲承前志之所未备，以为群黎锡福。即仍之而不稍更者，亦默体圣祖爱惜物力至意。鹫岭龙宫，茍极辉煌壮丽，可以栖佛而庇僧，则亦无事更张。功成德溥，恩施渗漉，实与尊师崇圣，驱邪延真，无偏无党，同一迁善牖民，以成时雍风动之休。圣圣之心，若合符节。则今珥笔纪述，无论若仍若改，孰修孰建，其敢不尽举铺张，而扬厉之也哉！爰记两寺之制之出于天家之恩者，以垂久远。乃若山之所为名，佛之所为灵，则有志存，不用赘也。（许秦志） 

慈溪，裘琏，法雨寺新铸大铜镬序铭（节略）： 

　　别公主法雨，十有二年，百废具兴，戊寅仲秋前三日，铸铜镬一具，重万斤，可受米二十四石。计买铜千四百缗，工匠杂需复三四百缗，亦大役也。初买泥于慈溪之半浦，杂人牛踹踏，至极熟，抟质为范，俗称塑子二。内塑，状覆釜而实，周有余土，规方架木，先置坎中，用火燎炙极干。外塑，状仰盂而虚。分三四层，以便移运，暴令坚好。合二塑时，里藏于表，仰者亦覆。方其为内塑时，先以镬之深广，定泥之高钜。次乃准镬之数量，量其口底厚薄尺寸，加泥若干。合而具离，又承湿刻划多股，以便燥时易去。此为假镬，此为真塑。及其坚好可合，内外适符，审无纤毫凹突，则层揭外塑，铲去内塑准镬之泥，去其假镬，而真塑出焉。然后合之，则内外塑空际，皆受铜处，而无形之镬先成矣。其内塑外土，外塑内土，皆铜相依附处，必治令腻润而后止。欲成塑，则先营坑堑，深丈余，规方十丈，俨如一室。将冶，塑合加木板盖焉。坑之旁，东西屹起二炉，亦治泥为之。高丈许，大两抱，用铁带钳束数道。两炉相去，可四丈余，各距坑心二丈。炉之外，筑土为短垣。长丈五尺，高等身，厚尺许，谓之风墙。治墙时，于其外面，留两虚所若门，置板扉一扇，乍开乍阖，以为橐籥。似门处，其实亦墙。板扉内两侧垣近炉处，凿穴相通以受风。其风板重大，每板用三人挽之，两板共六人，东西相埒。力稍疲，则更番迭休。炉之末，各穴一窦，呼为金门，泥封固之。窦口，承以沟道，谓之溜沟。用板为干，外涂以泥，可运动。中阔五六寸，承窦处阔尺许，两板相接，至塑顶。顶有三穴，中当脐处，空使泄气。而于沟将接处，复设歧沟，从两旁穴，流铜入塑中。方其火炭纷投，鼓扇斯亟，风横火炽，炉红似锦。然后投铜其中，铜尽方入铅。盖铜质重凝，而铅性轻动，用以洋溢敷畅。炉火上腾，皆作金光，透数十丈。铜气中人颇恶，皆饮甘草汤解之。良久，度炉内融浃，乃开金门。脱脱然，红波从炉注沟入穴，直透塑底。四周俱足，涌而上腾，布濩满脐，坟起不受，则急塞金门。自开距塞，甫晷刻闲，而镬已成。别公言：曩者就铸武林，凡四次，而工不成。以此事为者甚少，工值又昂，不成而亟铸，则利在工。遇工之奸者，故少其数以诱之，一不成至再，再不成至三四，而铸镬之资，已耗其半矣。别公于是富铜裕器，优礼厚直，选工之良者，入山而为之，而镬卒成。别公又言：丛林中，今惟灵隐有之，他山尚不能。则此一役，在释氏，亦为极难矣。为详叙其事于右。（下铭略） 

释至善，法雨禅寺中兴记： 

