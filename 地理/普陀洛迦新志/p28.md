<!-- { "loadSidebar": true } -->
　　明郡，当溟渤之会，其东属邑曰定海。补陀山，在定海外二百余里。佛书称补怛洛迦山，海岸孤绝处，是也。海天孤阔，洞府幽深。波涛际空，茫无畔岸。烟雾昼冥，四景若一。倒影陵虚，排云御风。诚上圣之窟宅，宇内之奇观也。自梁日本僧慧锷，创建梵宇，冯依佛乘。宋元丰闲，赐宝陀寺额。历代因之，崇尚不废。至我国家，益加尊礼，於戏盛矣。惟我观音大士，通明圆觉，神应变化，利生开迷，不可殚述。故能使百千万亿人，无贵贱贤愚，倾心归向。每于春月，即洞中参礼求现。而王后妃嫔，贵戚貂珰，荐金宝以致诚，忏罪愆以祈宥。使者冠盖相属于道。然乘筏渡海，触犯风涛，竟无濡足之患，则证应从可识矣。嘉靖癸丑，岛夷犯顺，据为巢穴。轩构摧圮，缁锡解散。国朝敕赐碑文，俱断裂仆海中。所仅存者，独圣寿寺。琉璃，无量等殿。梵音虚寂，鼎篆尘芜者，垂数年。然教不终否。有五台龙树寺，僧真松，北游来京师。闻其事于礼部。时宫保大学士养斋严公，为大宗伯。亟下郡县，俾给札住管，崇奉香火，而演律仪，以资景福。灵山胜会，一旦光复，自非我公，其能洽和幽明，兴举废坠如是哉。惟时郡侯太恒吴公，总戎草堂刘公，相与协赞规画，次第修举。一号令之余，而改观易听矣。适御马监太监松庵马公，景慕名山，起心发愿。乃范金成佛，绣彩结幡。不惜重资，归诚于佛。一时辐辏，增重丛林。岂非事有待，而化有缘耶？而我观音佛，法力冥助，神功默相，诚不诬也。镗，生长海滨，习闻灵迹。且身享康宁，滥竽禄位。母氏年逾大耋，高堂无恙。籍此福德，敢忘厥自。故因真松之请，不讳鄙陋，为文以纪其事。（诗略） 

鄞，周应宾，普陀寺碑记： 

　　惟我皇上，崇尚西方清净慈悲之教，用裨理道。万历己亥，乃遣御马监太监赵永，颁藏经于东海普陀寺，俾供奉之。盖闻震旦之国，名刹有三。文殊治五台，普贤治峨嵋，观音治东海。而东海灵应尤异。以是皇上，特垂意焉。维时寺毁于火，招提未立，永具以闻上。乃遣人阅视故址，颁帑金一千两，鼎建藏殿。仍令举内侍中忠勤干敏，堪任是役者。左右以御用监太监张随为对，上遂命之。甲辰三月，藏殿告成。随报命绘图以献，上悦而赉焉。然而佛室僧寮，尚未具也。明年，上复发帑金二千两，圣母所发嬴其半，诸宫各捐金有差，以竟前绩。赐额曰，护国永寿普陀禅寺。仍遣随往莅之。随奉上命惟谨，拮据经理，无日不身在土木闲。鸠材度工，亲杂徒庸为伍。乃以丙午秋月竣事。丁未春，上复遣御马监太监党礼，颁帑金一千两，创碑示禁，告土以毕役焉。夫皇上殷意兹役，四发命，三遣内臣，积岁所赉，无虑数千金。栋宇巍峨，金碧辉映。鹿苑鹫岭，有不得比盛者，秋毫皆上赐哉。应宾，东海波臣也。乐观厥成，敢不对扬圣天子之休。窃维大士，以三十二应身，入诸国土。现八万四千臂目，接引群生。而尤显瑞于东海。华严所说，善财南询之处，即今所也。佛本无相，非相无以摄凡心。亦本不住，非住无以得众止。使知彼岸不遥，梵音非渺。是以圣主当阳，古佛出世。总之纲维大化，以扶宇宙。况夫累朝供奉，尤盛于兹，纶綍既赫，轮奂斯彰。四方善信，莫不俯首受戒。修蒲团之礼者，列屋而居。输香花之诚者，蔽江而进。岂尽神道之致哉，亦崇奉所自来矣。缁白之流，咸稽首崩角，以赞功德。于是应宾搦管作记，俾勒诸[王+民]。（诗略） 

清，康熙，御制补陀洛迦山普济禅寺碑记： 

　　稽考梵书，补陀洛迦山，有三。一居厄纳忒黑，一居忒白忒，一居南海，即是山也。本山志书，未得其详。当年海寇猖狂，凡禁海之外，寺宇梵刹，皆为灰烬。自康熙二十二年，荡平台湾，海波永息。故游方衲子，因旧基址，斩蓬蒿，刈藜藿，而更新焉。朕时巡浙西，特遣专官，虔修净供。敬书题额，永镇山门。复发帑金，重修寺宇。务俾殿堂庑牖，丹碧华烨，棼橑焕美。而一木一石，悉出公家。一夫一役，不烦民力。上为慈闱延禧，下为苍生锡祉也。朕自弱龄，诵读经史，以修齐治平为本。未暇览金经贝叶，空寂泡影之文。所以不能窥其堂奥。概而言之，元者，善之长也。佛者以善为本。推而扩之，大约无二。上天好生，化育万汇。大士慈悲，度尽众生，亦无二也。朕求治勤民，四十余载矣。今者，兵革已销，而民生未臻康阜。梗顽虽化，而民情未尽淳良。皆因水旱靡常，丰歉各异。此朕寤寐孳孳不能释也。以大士之力，庶几慈云法雨，甘露祥风，使岁稔人安，万姓仁寿。则普济之鸿功，即时雍之上理，是朕之心也夫。爰书翰简，勒诸穹碑，垂示无尽云。康熙四十三年，岁次甲申，嘉平月，上旬。 

雍正，御制普陀普济寺碑文： 

　　普陀洛迦山，为观音大士示现之地，历征灵应。自梁贞明中，始立佛寺。宋元以来，代有修葺。我皇考，圣祖仁皇帝，巡行浙西，遣官兴建殿宇，上为皇太后祝禧。御题赐额，勒文丰碑，以纪其事。山灵拥护，圣迹丕昭。朕缵绍鸿基，于兹十载。念兹山为古圣道场，瑞相神光，灵异显著。重以圣祖皇帝，宸翰留贻，尤宜敬谨崇奉。爰特发帑金，重加修饰，专官往董其役。经始于雍正辛亥年九月，越雍正癸丑年六月工成。朕惟天下名山大川，皆扶舆积厚之气，磅鳐而融结。普陀，秀峙海壖，迥立于天风紫涛浩涆无际之中，尤灵秀所萃聚。宜其为仙真之所栖息。况大士，以慈悲济物为心。随声赴感，无所往而不在。其示现在一时，实无时而不示现。神通感应，不可思议。即示现与不示现，举可不论也。今夫佛法广大无边，大海包含无际。亿万百千里，不足以测海之广，而一勺未尝非海也。亿万百千法，不足以尽佛之相，而一法无往非佛也。今以大海视普陀，一拳石耳。而菩萨现相之场，善众皈依之地。泛慈航于彼岸，结宝筏于迷津。证普度之慈缘，显宏深之愿力。珠宫在望，香界重新。宁不与鹫峰鹿苑，均为净域之名区也欤！用为斯记，镌诸翠[王+民]，以志灵山之胜概。雍正十二年，正月十五日。 

钱塘，高士奇，敕建普济禅寺记： 

　　世当升平之会，时和人乐，财阜用盈，百度具举。自四民以至方外，无不获所。自庐舍园尘，以迄琳宫梵宇。自都会郡邑，以至山陬海澨，僻远之所，无不整饬。此其盛，振古以来，不数见也。南海普陀寺，为观音大士道场，创于后梁贞明，近八百年矣。累朝敕建，赐额不绝。虽千万里之外，蹑蛟鼍，冲波涛，函香至者，趾相错也。曩因海氛未靖，内徙僧徒，宝地日就倾圮。我皇上威德覃敷，八埏宾服。澎湖台湾，尽归版籍。大弛海禁，农桑商贾，咸得乐业。寺僧乃渐复其故。二十八年春，翠华南巡，遣使颁帑金千两，特命重修。维时总戎黄公大来，继以蓝公理，皆能奉上德意，崇信兴创。远近缙绅士民，亦各视其力来助。而潮音禅师，宏阐宗风，仔肩厥事。于是殿堂楼阁，祠宇轩楹，起颓葺坏，稍稍就理。寺故有大圆通殿，爇于燹。潮公经营量度，凡为闲七，为架十五，高六丈二尺，广十四丈，纵八丈八尺，甬道深四丈，积三年，始构成其大略。寓书余曰：「公感梦一事，最见灵异，于兹山实有缘焉。殿工之兴，佽助尤力，敢以记请。」余诺之。未及属稿，而潮公示寂。岁己卯三月，车驾再至浙省。宸翰题普济群灵四大字。复发帑金千两，遣官赍赐。兼御用念珠等物，以为永镇。余惟圣德汪濊，无远不浃。而十年之闲，再颁内帑。俾鹿苑雁刹，丹雘焕然。稽天浴日之区，梵唱祝厘，与内地州邑相响答。国家之升平，历服之绵远，人风之和乐，胥于是乎见之。而诸公之疏财乐善，潮公之志大力勤，皆可书也。爰操笔而为之记。 

高士奇，大圆通殿记： 

　　普陀之独建圆通大殿者，何义也？普门权位菩萨，于楞严会上，文殊特拣圆通。而此山，又为圆通大士，亲指法址。故知供一圆道，而二十四圆通，无不在是矣。供一权位菩萨，而过现未来之一切善逝，法身报身应身，无不在是矣。此普陀大寺，独建圆通大殿之义也。然必为之记者，何居？此山辟自朱梁，其始为不肯去观音院。于宋为敕赐宝陀观音寺。于明为敕建护国永寿普陀禅寺。皆有名公硕彦详记其事，垂诸碑乘。我国家定鼎以来，四海宾服，八荒向风。我皇上二十八年春，圣驾南巡，钦赐帑金，重新绀宇。经营者，主席潮公。外护者，总戎蓝公。倾囊委粒者，十方檀信。三年而殿工落成。潮公又复出单告募，招山左陶客，冶琉璃瓦，以丹雘之。将使朝廷布金之至德，与夫臣民乐输之善缘，永固庄严，究竟无漏。潮公尊君爱众之心，可谓诚且切矣。予时钦假江村，咫尺胜事，夫焉得而无记。或谓臣子效忠于国家，纳民于轨物，非二帝三王之道，不敢垂于简册。孰知我圣天子，内自帝王之心学，大自三教之微言，无不该备，无不兼摄。断非黩鬼神，失民义，求福田利益者，可同日语也。且吾闻释氏之教，大而有本，空而不荡。始从自利，终至利人，非如杨之固执，墨之外驰，老氏之服气炼形，而惟究明心性之真空，解脱客尘之扰攘。如太虚空，不留朕迹。如澄清水，纯去浊脚。然后能号令人天，统御三界。如我圣天子，万几余暇，游衍教乘。宵旰巡行，推恩梵刹。不惟含哺鼓腹，见于荒陬僻壤之区。亦使优游忘世之流，得以安居林下。如阳春之无所不育，杲日之无所不照，其道宁有二也哉！亦如普陀大殿，为天下圆通殿之祖。而现在普门大士，即过去正法明之称。表一号，而佛佛具足。示一相，而身身圆满。故观音名字，闻于无量国中。毋泥凡臆之见，谓教自释迦，而大雄必归于佛，山为自指，而供奉必专主圆通，斯得之矣。余于前记，恭述圣天子，嘉惠名山之盛事。今又幸大圆通殿落成，复记普陀一山，专于大士之略如是。 

慈溪，裘琏，重盖大殿琉璃瓦记略： 

