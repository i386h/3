<!-- { "loadSidebar": true } -->
　　一念无明，世界于焉相续。四大假合，山河等于空花。故浊世不碍乎寂光，金地或见为瓦砾。大士随顺众生，秽土忽现净境。山成几宝，灿若锦屏。石是金刚，光如雪浪。爇光明之炬，地映金沙。润福德之芽，泉流玉涧。善财龙女，洞里诵经。正趣达摩，峰前听法。信乎山多圣贤，萃聚灵秀也。志形胜。 

山（普陀洛迦，为全山之总名。内另分十六小山名。） 
普陀洛迦山 
　　在浙江，定海县治东百里许海中。（按或称百余里，或称二百余里，均失之。）为华严经善财第二十八参观世音菩萨说法处。（按善财初见文殊，次参德云，次第而至参观音，则为第二十八。因参弥勒后，又复参文殊。故人多以初见文殊不算，云是初参德云，乃至参观音，则为第二十七。故本志卷一本迹门，依普通说，作二十七。此依许志，及磐陀石陶题，均云善财第二十八参，观音处，乃从初见文殊算起，作二十八。以后凡有作参观音为二十八者，均本乎此。恐阅者疑为错谬，故特注明。）传记称南海，东大洋海西，紫竹栴檀林者，是也。山境，东尽青鼓垒，西尽风洞嘴，南尽短姑道头，北尽伏龙山，纵横各十里许，周遭屈曲，则有百里。唐以前，仅传梅子真、葛稚川之寄隐。自宣宗大中间，天竺僧来，即洞中燔尽十指，亲睹观音，与说妙法，授以七色宝石，而灵迹始著。自后梁贞明二年，建不肯去院，而法址始开。自宋神宗元丰三年，敕建宝陀寺，而香灺始盛。自高宗绍兴元年，真歇建海岸孤绝处，易律为禅，海山业渔七百余户，闻教音俱弃去，而净土始成。厥后历元明清三朝，虽闲有兴废，（详梵刹普济寺下。）而地孤悬海，境杳隔俗。凝山海清迥之气，资缁素禅定之缘。宜其历劫常然，庄严法相。陶铸衲子，为震旦第一绝胜道场也。（盛熙明普陀洛迦山传，大德昌国州志，旧志，形胜，建置，法统，真歇传，合篡。○灺，音谢，烛烬也。） 
　　按：普陀洛迦，梵语也。有作补陀洛迦、补陊洛伽、补怛洛伽、补陀罗伽者，当为翻译梵语之异文。在华言，为小白华。苏东坡送冯判官之昌国诗：「兰山摇动秀山舞，小白桃花半吞吐。」桃花，为桃花山；小白，当即指小白华言也。清康熙普济寺御碑文，补陀罗迦有三：一居厄纳忒黑，一居忒白忒，一居南海，即是山。以是推之，玄奘西域记，言南印度濒海，有布呾落迦山，顶有池，池侧有石天宫，观自在菩萨往来游舍。布呾落迦，疑亦为普陀洛迦译文之异。而朱绪曾昌国典咏，据此谓南印度之布呾落迦，乃佛书所指。普陀洛迦之在定海者，乃近似得名。夫以传记称普陀洛迦为南海，印度属南，朱说似近之。又称普陀洛迦为东洋海，定海属东，是山之普陀，当非尽出附会，况小白华树，又遍满山中也。惟普陀洛迦，为一山名。或单称普陀，单称洛迦者，省语也。今俗称是山为普陀。而以距东南二十余里，悬峙海中之小山为洛伽。询之僧众，以彼山亦有圣迹，故称是山为普陀，彼为洛迦。然信如所言，亦应称为小普陀洛迦。而旧志以彼山为小洛迦，就省文言，说尚可通。康熙定海县志云：「普陀山，在东海洋中，孤山独峙。」又云：「大小洛迦山，与普陀接近。」既别普陀于洛迦之外，又分洛迦为大小二山，实为误加一大字，以致词与事悖。至宝庆成化两四明志，大德昌国州志，并云普陀，一名梅岑山，并称宝陀禅寺在梅岑。夫梅岑，因子真炼丹得名，为一人一地事，殊不足概称全山。参后梅岑峰下。 

双峰山 
　　在潮音洞上，梁不肯去观音院建此。（大德志） 

清，裘琏诗： 
　　海外奇峰翠入天，峰头朵朵削青莲。名山如此不肯去，成佛应居灵运前。 

释能仑诗： 
　　脱却恒河选佛场，一拳补怛峙南洋。峰峦叠翠迎朝旭，烟水苍茫送夕阳。特降慈云消蜃气，常施法雨现灵光。从教印作莲花主，石蠢林顽亦惹香。 
　　按：大德志云：张氏舍所居双峰山，卓庵奉之，俗呼为不肯去观音院。是双峰为佛选名山之山，旧志俱失载。裘志附见古迹云：洞口无所谓双峰山者，为代久名易。然潮音洞，本无甚高山峰，易名之说，恐亦未然。是盖依海而观，以立此名，称双峰山。不然，山岂久而遂失乎？ 

佛顶山 
　　亦名白华顶、菩萨顶，居四山之中，高百十六丈有奇。俯睇光熙妙应诸峰，累累如杯瓢覆积水上。巅圆而平，广约二十余亩。旧有石亭，供石佛其中。近又建塔然灯，为行舟指南。（旧志，采访） 

明，鄞，张煌言，登菩萨顶诗： 
　　绝磴陵云嵌佛龛，扪天住笏恣豪探。苍茫远水横空碧，历乱群峰倒蔚蓝。双屐俄从银汉落，一卷几为石梁参。如来肉髻应非幻，最上何须驾鹤骖。 

清，邑人，武镐，次宋仁圃明府，佛顶望日诗： 
　　傍晓日升东，祥辉照眼红。眸开千里旷，心静万缘空。色相窥难定，光芒射处通。扶桑疑可接，好趁一帆风。 

释德立，登白华山，赠闻先禅师诗： 
　　高怀人不识，知喜对沙鸥。蜃气浮金钵，潮声吼石牛。云开山洞晓，月出海门秋。时立梅岑上，乾坤双眼收。 

释常誉，九日登菩萨顶诗： 
　　绝巅云深处，登临兴倍雄。水明天际碧，霜薄树头红。万虑一身外，千山四望中。天庵容我住，归懒下山东。 

雪浪山 
　　双峰叠峙，亦称大小雪浪，在佛顶山右。上多白石，辉映林木，如积雪、如涌浪，因名。（旧志） 

锦屏山 
　　在佛顶山左，为法雨寺主山。环若列屏，林木青碧。加以白葩丹蕊，开放四时，掩映如锦，因名。（旧志） 

莲台山 
　　在飞沙隩右，即功德岭，下有洞，即莲台洞。（旧志） 

青鼓山 
　　一名青鼓垒，为普陀东尽境。初与普陀有潮汐之隔，自飞沙成隩，遂合为一。（旧志） 

茶山 
　　在佛顶山后。自北亘西，其地最广，中多溪涧。旧称山上多产茶茗，僧于雨前采摘供用，可治肺痈血痢。又有山茶花树，高数丈。冬春之交，丹葩被谷，若珊瑚林。（旧志，采访） 

明，鄞，屠隆，茶山夙雾诗： 
　　龙宫蛟室雾絪缊，几树珊瑚认未真。雪里赪霞高十丈，红绡恐是献珠人。 

李桐诗： 
　　山山争说采香芽，拨雾穿云去路赊。制就漫将炉火试，絪缊佳气遍僧家。 

丹阳，丁鸿阳诗： 
　　珊瑚几树傍莲台，薄霭絪缊锁不开。漫向定中窥色相，分明龙女献珠来。 

镇海，邵辅忠诗： 
　　菩提那不是莲花，雷荚云林长露芽。山气谁嘘晴不散，半笼祇树半笼茶。 

清，释幻敏诗： 
　　浓浓淡淡隐岩龛，重若凝云轻若岚。分付巽郎勤扫荡，毋令雀舌减余甘。 

伏龙山 
　　一名龙头山。为普陀北尽境，与茶山相接。蜿蜒如游龙出海，小山洞（在东北海中）乃其珠。登白华顶望之，俨如攫然。（旧志） 

天竺山 
　　在东北茶山尽处。山之以庵得名者。（旧志） 

梵山 
　　在普济寺南。高逊诸峰，体庄严圆净而少石，为寺之案山。（旧志） 

按以上为普陀支山之著称者。 

南山 
　　正南悬岛，潮落始通，俗名杨梅跳，为普陀南尽处。旧无梵宇，自清初，普济寺住持通旭增创，名南天门。（旧志，采访） 

观音眺山 
　　在潮音洞右。登此以眺四望，故名。眺，或讹作跳，殊非。（旧志） 

毛跳山 
　　在潮音洞东。（旧志） 

六峤山 
　　在西南境。六阜联并，中各有峤，故名。（旧志） 

长短山 
　　在北境八仙岩后。两小山参差并出，故名。（旧志） 

喇叭嘴山 
　　在正西。（旧志。按旧志又云亦茶山之麓也。然茶山在东北，此在正西，何可为麓。不敢盲从。） 

按以上为普陀四至之小山。 

峰（共十八峰） 
光熙峰 
　　在佛顶山左。一名石莲花，又名石屋。望之峰石耸秀。（旧志） 

清，冯天贵，光熙雪霁诗： 
　　千仞冰霜皎，晴光豁两眸。余辉凝宝地，寒焰动珠楼。玉累孤峰顶，花开万树头。独传梅信早，岭外暗香浮。 

释能仑诗： 
　　花飞六出满光熙，见晛犹知造化奇。世界三千齐色相，莲台十二现牟尼。天排玉垒难寻路，鸟向琼林特借枝。看到彤云消欲尽，上方无地不琉璃。 

踞狮峰 
　　在东天门上。本名白衣峰，明僧大智改今名。奇石蹲踞如狮，雄特可畏。（旧志） 

圆应峰 
　　在朝阳岭北。（旧志） 

翔凤峰 
　　在朝阳岭东。翔舞如凤，因名。（旧志） 

象王峰 
　　在雪浪山右。一名清凉冈。崇冈逶迤，迭起三峰。东峰高与雪浪将埒，面临东洋。其下为千步沙，背为圆通岭，稍伏为烟墩峰，旧设斥堠处也。南折则为观音峰一带南山矣。（旧志） 

烟墩峰 
　　在象王峰后。顶有若石塔者三，为古烽火台遗迹。中空外圆，旁有洞门，二台尚完好，一半毁矣。（采访） 

炼丹峰 
　　在几宝岭上，相传羽客炼丹于此。（旧志） 

妙应峰 
　　在踞狮峰西。（旧志） 

观音峰 
　　在普济寺后山之左。钜石隆起，高五丈，周百丈，平巅丰下，状如覆莲。东偏之石，惟此峰为高。西则达摩，隐相望也。（旧志） 

释通树绝句： 
　　何故不肯去，中流砥一岑。海潮日夜吼，倾尽大悲心。 

灵鹫峰 
　　在普济寺后。为寺主山，三石嵯峨并立，东峰倍高，约二丈，昂头尖喙，状如定鸟，故名。（旧志。○裘志注云：鹫鸟，梵名耆阇。西域记，耆阇崛山，山是青石，头似鹫鸟。阿育王使人凿石，假安两翼两脚，琢治其身，远望若鹫鸟形，故曰灵鹫山。） 

达磨峰 
　　磨亦作摩，在灵鹫峰右。大石矗峙十余丈，锐首丰背，肤离中合。远望之，如人荷物而立，面西将行也。其北面刻赵孟俯题瀛洲界石四字，西面刻罗汉石三字，姓名漫灭不可辨。（旧志） 

清，华亭，吴祺诗： 
　　萧梁台殿草茸茸，面壁亲传少室宗。只履西归无觅处，惟留明月照孤峰。 

释通树诗： 
　　嵩山人如壁，补洛壁似人。独立孤峰上，谁逢葱岭身。 

释空脉诗： 
　　不著西兮不著东，本无背向在山中。芦枝浮海知谁载，赤脚且行最上峰。 

塔子峰 
　　在西天门下。（旧志） 

弥陀峰 
　　在塔子峰西。（旧志） 

梅岑峰 
　　在达摩峰右。南山最高处，林石幽秀，相传汉梅子真隐修于此。（旧志） 

明，邑人，张信诗： 
