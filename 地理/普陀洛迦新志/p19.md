<!-- { "loadSidebar": true } -->
　　特地辞尘入胜缘，超然身已在青莲。象龙遥集三千界，楼殿重开数百年。香阁晓飞晴霭湿，珠林春放白华妍。了知众相原无著，性海澄澄有渡船。 

秀水，刘廷谟，游普陀诗： 
　　名山屹立海中央，掬水先闻胜地香。金钵盂中迎法雨，铁莲花上渡慈航。绀宫碧瓦观瞻远，异壑灵岩应接忙。安得红尘无个事，披缁宴坐任沧桑。 

徐州，赵元吉，至普陀诗： 
　　平波滟滟木兰舟，双眼澄空万里流。贝阙天开烟岛渺，香幢风动翠云浮。世闲莫我怜青眼，谷口逢僧话白头。彼岸更教何处觅，一声钟撞碧峰秋。 

黄岩，朱国宝，题普陀诗： 
　　咫尺慈云涌碧莲，旌麾海外接诸天。风恬有象非空寂，涛响无声即大玄。蜃气已开香阁静，龙岩不隔洛迦悬。当年感入瞿昙梦，早觉灵光一点圆。 

沈绍约，至普陀诗： 
　　群峰面面列芙蓉，步入深青第几重。不信楼台天际出，惯看花雨槛前浓。潮寒晚落千层雪，岚翠晴开十里松。恭为圣朝多宠锡，奎章高接紫云封。 

同安，许琰，游普陀诗： 
　　大壑悬崖古道场，石莲花顶锦屏张。竹林人转肩挑雾，檀树僧归衲带香。绝壁当街通紫气，平沙连海展金光。磬钟定后诸缘静，孤月圆明挂上方。 

邑人，邱逸夫，游普陀诗： 
　　暂泊轻舟入此山，步随云影造禅关。天晴愈觉峦光好，地远深容物性闲。僻径时逢孤兽过，危巢暮见众禽还。老僧莫怪忘归桌，亦拟栖神水石闲。 

邑人，金钟，游普陀诗： 
　　向讶蓬莱路渺茫，今朝帆布趁风扬。谁知一点山浮处，竟是大悲佛道场。寺与云齐全古朴，庵如星散半荒凉。听经说法寻灵游，踏破苔痕策步强。 

邑人，王庆年，游补陀诗： 
　　环海皆山青未了，来看补陀山色好。补陀山灵现溟渤，圆峤仿佛拟蓬岛。金泥光闪梵王宫，欲谒未谒先为容。自知身已腾河岳，逞将一往驰蛟龙。始游洞天继绝壁，历尽陂陀三百级。芒鞋踏破海南云，玲珑怪石迎人揖。峰峦蕴藉有奇姿，楼台半露瓦参差。三分树色二分竹，浓青淡绿衬相宜。清磬一声尘世外，梵音上接诸天界。十年久约此闲游，到此了却游山债。山僧引我入松寮，松风镇日听萧萧。烧茶爇篆栖息处，别有名花香六朝。 

邑人，汤浚，普陀纪游诗： 
　　我本山中人，夙具游山癖。况有竹林贤，左右相提掖。（同游者，为乌程周庆森叔侄。）言作南海游，海岸寻幽僻。补怛洛迦山，形胜昭往昔。未登梅仙岑，先访短姑迹。怪石青鼓青，小山白华白。金沙千步平，无风亦渹湱。法华一洞幽，岩扉两分擘。梵音与潮音，朝暮吼潮汐。奔涛若怒雷，惊心又动魄。最高菩萨顶，去天仅咫尺。置身云雾中，异境想天辟。怪哉飞沙隩，碎金续断碛。普济与法雨，前后一岭隔。其岭名几宝，宝石累千百。珍珠古佛装，贝叶藏经译。（后寺，有珠佛一尊，珠大径寸。贝叶经，叶黄如箬，经皆梵字。）三十二化身，宝相备聋躄。（前寺，有三十二应大士画像。）巍巍九龙殿，轮奂耀金碧。玉佛外洋来，莲趺恣刻画。（前后寺，及灵石庵，均有玉佛，来自缅甸国。）紫袍内府颁，龙章犹显赫。（清圣祖，御赐潮音和尚紫袍，犹藏息耒院。）瞻礼杂士女，罗拜交履舄。东西两天门，鸟道险且窄。达摩与天柱，孤峰耸山脊。磐陀如盘托，中通一线隙。旁有说法台，方广容数席。观音洞在下，盘旋如半璧。（观音洞中有一柱，可环而走。）石中万个竹，松下千年珀。（紫竹林之石，内有天然竹叶影，名紫竹石，又山中多古松。）二龟石尤奇，似受人鞭策。美景不胜收，胸中邱壑积。游兴尚未阑，归装催海舶。再至朝阳洞，摩崖为题额。（归时，周君重至朝阳洞，摩崖提名。）莫道空手回，载得一拳石。（归携紫竹石一片。） 

明，释海观，山居杂咏： 
　　是山俱可住，何必向崆峒。倦倚梅岑树，闲看海涛风。一径通篱落，两石峙西东。偶然捧书卷，随意就阴桐。（其一） 
　　支遁买山隐，我欲蹑其踪。因思普陀近，常闻聒耳钟。槛外饶绿筠，墙下有流淙。柴门不须掩，依仗白云封。（其二） 
　　夜分犹不寐，起来步林月。叹息劳生扰，顾影惭白发。寒威侵逼人，觅火烧榾柮。烘罢上禅床，真妄一时歇。（其三） 

释道贞，礼普陀诗： 
　　攒峰峭壁势排空，大海中间山最雄。蛟蜃结楼云涌黑，鼋鼍鼓浪日翻红。潮声夜落龙吟外，天籁时闻僧梵中。何必辛勤寻解脱，耳根触处即圆通。 

清，释通旭，题普陀诗： 
　　熙朝鼎运海云开，朱履欣从破绿苔。断砌旌旗横丽日，虚堂钟鼓震春雷。广传衣钵贤王泽，遥溯源流大帅才。伫听展鸡清报晓，九垓应效舞三台。 
　　山中四威仪诗： 
　　山中行，闲踏青，没意智，沿路扯葛藤。（其一） 
　　山中住，煨紫芋，拾枯柴，不伐长青树。（其二） 
　　山中坐，偶回顾，牧童儿，问我牛何处。（其三） 
　　山中卧，无事做，醒来时，红日将西堕。（其四） 

释元志，至普陀诗： 
　　洛迦名胜冠支那，宸翰奎章宠锡多。老柏云中撑佛日，疏钟月里答鲸波。烟横岛屿香航集，梵响楼台野客过。莫讶好山登眺睌，陵空绀殿愈嵯峨。 

释济成，喜至洛迦诗： 
　　泼天风浪渡东洋，千里须臾到上方。紫竹有时常现瑞，白花无地不生香。鲸吞海印三秋月，日射金盂百道光。始信洛迦随处好，石头坐坐也清凉。 

释观参，登普陀诗： 
　　朝拜东南海外山，迢迢千里远跻攀。遥闻钟鼓烟霞里，近看楼台霄汉闲。龙眼有泉流玉液，虎岩无路觅金镮。珂公一往空陈迹，梅岭谁来再启关。（其一） 
　　登彼断岸望长空，紫竹深林万壑风。西折江流波渺渺，东翻海气雨蒙蒙。潮声响彻青天外，宝塔光摇白日中。灵洞玉书丹灶在，苍茫何处问仙翁。（其二） 
　　特来此地觅昙华，踏破芒鞋路转赊。问道不寻前太守，闻钟却忆旧僧家。风翻祇树摇清影，雨过莲洋变紫霞。回首磐陀山外景，扁舟一叶夕阳斜。（其三） 
　　白云红树梵山头，蹑磴攀萝径转幽。斜日荒荒岩际下，清泉浅浅寺前流。短姑胜迹名犹在，大士残碑迹尚留。千载废兴真梦幻，青灯夜夜思悠悠。（其四） 
　　来往洛迦沧海闲，欲求真诀驻衰颜。星河半落岩前寺，云雾初开佛顶山。千步金沙风浩浩，百年仙井水潺潺。不须更觅菩提路，满目生情岂等闲。（其五） 
　　行童心鼎，至普陀诗： 
　　总角随师履，舟行至海南。所经疑故里，相见宛同参。示幻全知醒，问心杳莫探。夜深学趺坐，明月入松龛。


普陀洛迦新志卷三 
　　　　古会稽陶镛鉴定　古翁山王亨彦辑 

灵异门第三（共六十八条） 

　　性具万法，不假外求。用遍恒沙，无劳力作。故毛端不妨现刹，尘里可以转轮。时劫任意短长，小大自由相入。本归性德，庸诩神奇。惟佛法只度有缘，众生贵乎善感。故金刚石上，来南询之善财。莲花洋中，返东归之慧锷。蛤蜊现相，仁普天心。鲸鲵阻舟，经还龙藏。成宗平粜，洞现祥光。圣祖蠲租，山呈金色。盖菩萨虽妙德无作，而众生固有感斯通也。志灵异。 

　　善度城，鞞瑟胝罗居士。（鞞瑟[月+氏]罗，此翻含摄。谓含藏摄持佛地一切福慧功德也。）指示善财童子云：「南方有山，名补怛洛迦，有菩萨名观自在。汝诣彼问菩萨云何学菩萨行，修菩萨道。即说颂曰：海上有山多圣贤，众宝所成极清净。华果树林皆遍满，泉流池沼悉具足。勇猛丈夫观自在，为度众生住此山。汝应往问诸功德，彼当示汝大方便。」时善财童子，渐次游行，至于彼山。见其西面岩谷之中，泉流萦映，林树蓊郁，香草柔软，右旋布地。观自在菩萨，于金刚宝石上，结跏趺坐。无量菩萨，皆坐宝石，恭敬围绕。而为宣说大慈悲法，令其摄受一切众生。（华严经） 

　　按：此观自在菩萨显应普陀之缘起。朱谨志云：「普陀，为观自在菩萨道场，见之佛经者，彰彰如是。震旦僻绝之地，赖有龙宫秘笈，西域梵典，得以显著于世。乃知十方圆明，莫非佛所显化。安得谓梵宫金地，只在祇园舍卫间也。试观今日之普陀，与佛经所说，有以异乎？今日之道场，与大菩萨围绕说法时，有以异乎？有谓胜会不常，法筵难再，不无今昔之殊。然则现前之华果树林，泉流池沼，独非圆明境界乎？」佛印元禅师曰：「满目青山一任看。」程子明道，于言下脱然有省。今之游山者，须著眼看取。而凡夫著相，或有疑之者。菩萨所坐，皆金刚宝石，何此山石甚粗怪，不知山水草木，皆是众生妄想结成。佛之妙明心地，故所见皆是金宝。又当详阅华严楞严法华涅槃等经，然后知名山道场，实为佛所住处。 

　　唐文宗，嗜蛤蜊，东南沿海，频年入贡，民不胜苦。一日御馔，获一巨蛤，刀劈不开。帝自扣之，乃张，中有观世音梵相。帝惊异，命以金饰檀香盒贮焉。召惟政禅师问其故。对曰：「物无虚应，乃启陛下信心，以节用爱人耳。经云：『应以菩萨身得度者，即现菩萨身而为说法。』」帝曰：「朕见菩萨身矣，未闻说法。」曰：「陛下信否？」帝曰：「焉敢不信！」师曰：「如此陛下闻其说法竟。」帝大悦悟，永戒食蛤。因诏天下寺院，各立观音像。则洛迦所从来矣。（传灯录，旧志。） 

　　宣宗，大中元年，有梵僧，来潮音洞前，燔十指，指尽，亲见大士说法，授以七色宝石，灵感遂启，始诛茅居焉。（朱志，引元盛熙明普陀洛迦山传。） 

　　元，释中峰本，观世音菩萨，补陀岩示现偈： 

　　妙圆通体超诸碍，包裹色空含法界，见与不见二俱离，始识大悲观自在。琴轩居士佛眼通，白华岩畔追灵踪。狭路相逢避不及，似镜照镜空合空。引墨援毫书所见，揭破浮云呈日面，尽十方空一普门，妙相尘尘俱露现。梅花山里老禅翁，沧海一粟夫子冯，浩浩春雷鼓笔舌，巨篇长偈真豪雄。俾我重圆末后句，口缝未开先吐雾。若以耳闻非所闻，不以耳闻非所据。我昔曾游碧海东，海王抱日扶桑红，怒浪摇金光闪烁，照开朵朵青芙蓉。无位真人潜洞府，洞里潮音喧万鼓，珊瑚树头月徘徊，水晶帘外蛟龙舞。波神拔剑驱长鲸，吞空浪雪粘青冥。撒出龙堂珠万斛，宝光射透琉璃屏。法身惊入一毛孔，一毛孔里波涛涌。尔时大士失却磐陀石上吉祥草与檐卜华，但见土烟翠雾埋双踵。有眼共见耳共闻，妙圆通体铁浑沦。最初末后句非句，万里潮声憾海门。（旧志） 

