<!-- { "loadSidebar": true } -->
　　催生子，亦名长生蜗，生海沙中。普陀所出无几，他处土人捡之，售于普陀各店铺。香客购去，以备妇女临产之用。藏于干净箱箧中，永远不坏不死，故有长生蜗之名。若有难产者，至诚念观世音菩萨，用温和开水，（热恐汤死此物，冷恐有碍产妇。）吞一粒下，儿即时生，随即向儿手中取之，男在左手，女在右手，洗净藏之，屡次可用。此物不经普陀山转则不灵，以故别处无有卖者。余初闻吃之催生，即在儿手拿出，疑绝无此理。以为吃下肚去，当归大肠，何能即入子宫。况儿在母腹，外有衣胞，儿之手足拳曲，如衣服之褶叠挤紧，何能伸手取持此物？民国七年，有陕西朝邑同乡刘芹浦来访，（芹浦，乃历代书香，盛德君子。）闻余说及，谓曰：天下事，有不可以凡情测度者。公所说之理则诚然，事则公未之见。吾家祖传有一粒，每逢自家及亲朋妇女生产常用之，所用不计其数。后被人借去，云失之矣。不知真失也，抑昧之也，为之痛息。次年到扬州，与张瑞曾居士述与芹浦酬答语。彼云：吾家向有一雷震子，凡妇女生产，吞之儿即生，其物即在儿手，取而洗净，藏以备用。用过许多次，后被人借去不还，云已失之矣。天地之大，事物之繁，虽圣人亦有所不知焉。此世闲事，尚不可以凡情测度，况佛菩萨之境界乎？所可恶者，店铺恐人不相信，谓此名醋鳖，能催生，放醋中即会动。偶以醋试之，果验。而不知其一经醋蜇即死，便不可用矣。一般文人，由见闻此说，不加深察，遂循声附和，谓为实然。如朱绪曾昌国典咏，谓见醋即活，因以醋试之，果如珠之走盘也。周公谨，亦言长生蜗，置之醋中则活。正字通，谓有雌雄，置醋中，雌雄相逐，逡巡便合，即下卵如粟。此种无稽绮语，深可痛恨。不知令多少人起试心而害物命。若犹以此所试过者催生，则[忏-千+吴]事，或[忏-千+吴]人性命。此等文人，后世必难免无因而妄受人害之祸。而不知其由于前生欲以文自豪，妄造谣言之所致也，可不哀哉！所言生子则诚然。此物上规圆而下平，其底下有几匝文路，愈向中愈密。久之，于中心脱出一小者，即是生子。其大者，中心便成洼形，非如前之平平也。故藏之久久，则见多矣。须详察死活，死者不可用。若通身带温润微红若肉色者，则是活者。若通身枯白，无一点温润微红若肉色者，则是死者。又此物善消红肿眼疾。人之眼中，无论何物，俱不可加入。唯此物之活者，纵一二分大，揭眼皮放入眼内，绝无丝毫难受相。若好眼，彼不肯钻入，手一离，随即落出。若眼有红肿热病，放之则随便按按，自会钻入。不但不觉碜碍，并且不见眼皮何处有高相，与未加此物一样。其后便无所知觉。迨眼病已退，则自会钻出。但人不知觉，十有九失。若放入眼，时常留心，或可不失，然而难矣。以彼在眼中，人绝不觉知故。此亦不可以理判断者。雷震子，即万年青所结之红果，当打雷时，随即堕地者。若在前后，均无有效。夫催生子尚易得，雷震子更难得。然有比此二物更有益而求无不得者，惜人多不知。使人各知之，则此二物均可不用。妇女难产，总因宿世今生杀业所致。若平素爱惜物命，戒杀护生，常念观世音菩萨圣号，则业障消除，生产自易。即平素不知念菩萨，临产能至诚恳切念，及照应眷属同为之念，亦能平安速产，母子两全，且又种大善根，其利益何可限量。有谓临产裸露不净，念菩萨名，恐获罪咎。不知佛菩萨，视一切众生，如亲生儿女。儿女若堕水火，求父母救，父母必不以彼衣冠不整齐，身体不洁净，而弃之不救。又如日月丽天，净秽等照，了无分别。但在吾人分上，固应致诚尽敬，方可仰冀垂应。力能为者，必须身心同皆致敬。力不能为者，须一心恭敬，而身形边，固可不须死执著也。有种吃素念佛，不知变通之人，因家中有妇将产生，遂出外寓月余始归。谓被血冲，从前所念之经咒皆无效。其知见崖板，以致违情悖礼有如此者。故于此表而出之，以冀一切通皆平安而生，母子均吉。所生之子，皆孝友仁慈，福寿康宁。处则表率乡邑，宜室宜家。出则平治天下，护国救民。吾人虽欲早生西方，亦愿世有贤人善士，为国家社会之倡导，此所以朝暮馨香祝祷者，欲其一一如愿也。（采访，普陀挂搭僧稿。） 

　　普陀题石。旧志云：语之佳者，以中国有圣人为最。（在几宝岭，明万历己未，高鸣谦题。旧志于所在地，与题者之姓名，均未详。）天设闲关次之。（在仙掌石，题者无考。）。云扶石又次之。（在西茶山，题者无考。）书之工者，赵承旨之瀛洲界石为最。（在达摩峰。清吴云焦山志，碑刻，赵孟俯画苏东坡像，书赤壁赋小楷，石刻条载。明嘉靖茂苑文嘉云：松雪小字，如玉枕兰亭，补陀岩碑，及玄元十子像，俱石刻之佳者。然十子像多剥损，补陀碑已不传，惟兰亭尚存。据此，知赵承旨，又有补陀岩碑，惜山中无可考见。）董宗伯之入三摩地埒焉。（在妙庄严路，白华庵侧。又有金绳开觉路，宝筏度迷川，联语鑴石。）龙泉之白华山次之。（在白华庵右。）其他海天佛国，（在佛顶山云扶石下，明总兵云闲侯继高题。）中流砥柱，（在西方岩，明万历丁巳，宁绍参将刘炳文题。）梅鼎金沙，（在几宝岭，明万历三十九年秋，提督福机蒲州都督杨鸣麓题。）第一佛国，（在几宝岭，上有震旦二字，江东扶舆张可大题。）海天春晓，（在无畏石，题者未详。）山海大观，（在南天门，定海左都督蓝理题。）鹫岭慈云，（在慈云石，会稽陶望龄题。）三天法界，金莲屿，圆通境，洗心，天柱，会仙，皆自可观。然如明侯大将军继高，题磐陀石三字。参将何汝宾，于磐陀石，题天下第一石五字。总兵李应诏，于法华洞，题东南天柱四字。清衡阳彭玉麟，在佛顶山，题普渡众生四字。会稽陶浚宣，在磐陀石，题善财廿八参观音处八字。皆书法之工者，亦不能尽略焉。 

　　明洪熙元年冬，十一月十二日，建文谒大士于潮音洞。（定海县志） 

　　按：明史纪事本末，载永乐二十二年，帝东行，与史彬遇于旅店。言及榆木川事，帝不胜感叹。即至彬家，具酒肴于重庆堂。帝上坐，程济东列，彬西列。彬从叔宏者，嘉兴县史家庄人也。感帝恩，谈及往普陀，宏曰：当具粮随行。帝行，戒彬曰：有叔在，尔勿往也，宏从之去。十一月至宁波，抵定海，渡莲花洋，至普陀，谒大士于潮音洞。永乐于二十二年七月十八日崩，皇太子八月十五日即位，次年方称洪熙元年。王梦弼镇海县志，作洪熙元年正月，及定海县志，作洪熙元年冬，俱非是。 

　　嘉靖三十三年，官兵败贼于普陀。贼舍舟登山，据堑自卫。参将俞大猷，潜遣奇兵，由巡检隩入。（即司基）百户邓城，武举火斌，黎俊明，陷阵先登。贼败走茶山绝顶。翌日，邓城，由东北千步沙进。火斌，由鹦哥岩进。黎俊明，由中路进。刘恩至，统大兵居后隩，四面俱进，大胜。仍环守之浃旬，值他岛贼至，精悍异常，鼓噪四合。官兵腹背受敌，火斌、黎俊明，死焉。应袭、魏本、康阜，亦同遇害。斌兄指挥同知火雷，请于当道，为之立祠。与俊明，并肖像于其中。（筹海图编） 

　　万历三十九年，十月望日，晡时。镇海寺食锅，已受米与水发炊矣，忽悬浮五六寸。凡一日许，始渐下复其处。越岁闰十一月十九日，诸宝刹及僧寮厨库尽毁。四十年壬子，十二月五日。暨四十一年癸丑，正月五日。普陀寺，锅涨，亦如镇海。（雍正宁波县志） 

　　万历闲，敕僧如迥等为僧录司，赐紫衣。于是出入拥黄盖，导旌吹，相袭为荣。至清通旭时，改讲创禅，乃尽革焉。（裘志） 

　　鲁王监国元年丙戌，（即清顺治三年。）王至舟山。威卤侯黄斌卿，拒不纳，次补陀。（海上纪） 

　　己丑冬，有僧自日本来，名湛微。言于荡湖伯阮进曰：日本之师可得也。诚得普陀山，慈圣李太后所赐藏经为聘，兵必至矣。时定西侯，张名振当国，道以告之，乃连名上疏请。仍召冯京第为使，而以澄波将军阮美副之。日本界上之例，凡他国客舟至，必有班船来讯客之出入。冯公告以普陀赐经为聘，乞师。其王闻之大喜。已而知湛微偕来，则怒。初湛微在长崎，狡狯多端，欲自尊大，急捕之。以其为中国人也，乃逐之。日本法，不杀中国僧。有犯则逐，再犯则戮及同舟。湛微，欲自结于日本而不得。冯公始知为其所误。美欲杀之。冯曰：此亦中原之不幸也，杀之何益。乃放诸荒岛，复载经而还。（全祖望鲒埼亭集） 

　　按：旧志，作阮俊，又未详乞师事。且谓装入东洋，大鱼挡舟不得动。阮悔过，亟返所载。语皆失实，不可从。 

　　清康熙四年乙巳，红毛，以郑氏踞其巢窟，遂浮海劫掠。五月十三日，扬二艘抵山，须发皆红黄色。腰臂各缚短炮十余。用火石触之，随手辄放，百发百中。斧甚利，口上有钉。其他弓矢器械甚多。初至，向僧索菜，每手竖一食指，分顶上如角状。口复[囗@力][囗@力]作声，盖云牛也。僧不敢忤，指坡闲牛，令自取，即炮毙数头。次日佯言欲作好事，诱僧入舟索金宝。遂统众入寺，毁像，剖其中灵宝，及僧蓄，历代颁赐，金佛、银钵、玉环、玛瑙、珊瑚、如意、锦绣幡幢帷褥，一空。已复斫厨，出御赐藏经，褫函袱，裂经，缠胫股。至船，则碎投于海而去。于是僧藏尽空，宝地残毁，不可言矣。八月复来，掠牛畜去。比三次至，僧众斩木揭竿，备与相斗，遂不登岸。大士道场，蹂躏至此，岂非厄运之逢哉！（裘志） 

　　普陀常住，有一行僧，梦神运一船牛角，分与不法僧。未几，即有谴海之命。（裘志） 

　　康熙四年，遭红毛蹂躏。法雨寺大钟，为大智手铸者，亦被载去。至咬[口+留]叭国门，钟顿重，不可舁，遂置城外。雍正元年，其地忽有声如雷，昼夜不绝吼。众异掘之，而钟出焉。或以告监寺法泽，泽闽人，谋于所熟洋商，请归。六年至南澳时，泽族兄许良彬，总镇于澳，许为载回。适九年春，发帑修建，泽为寺住持，彬升授闽水师提督。乃转托粤浙封疆诸大吏，宛转浮运。至十一年钦工告竣，众僧于十月三十万寿日，开场祝圣，而钟适以是日至。盖沉埋外夷沙土中者，六十余年矣。（许志） 

　　近一人，得白石观音于海底，上有龛，宛肖补陀岩状。雕镂精细，不知何来。后归闽贾。（海南一勺） 

