<!-- { "loadSidebar": true } -->
　　按：许志，谓县在唐开元闲，以洪曾炼丹于是，洪号葛仙翁，遂名县为翁山，此说殊非。抱朴子，论古仙者之乐，以登名山为上。而以海中大岛屿，若会稽之东，翁洲之类者次之。翁洲即翁山，则洪所著书，已有翁山之名矣。翁山，当为三国时，葛玄得名。玄，为洪族祖，号仙翁，曾采药海山。洪，号稚川，隐罗浮，传有履化蝶事。许以翁山，谓因稚川得名，实沿定海县志之误，未加深考也。 

　　　　元 

王天助 

　　字致和，号颐庵，昌国蓬莱乡人，学道于袁松溪。泰定闲，人侍内祠。以精禬祷，数遣代祀名山。京师大旱，祈雨辄应。有司治决河，投其铁符，水势渐减。主鄞之玄妙观，建玉皇阁，赐号太虚玄静明妙真人。尝修炼此山云。（许志，鄞县志。） 

吴莱 

　　字立夫，又字渊颖，金华人。性好游，尝东出齐鲁，北抵燕赵。及还江南，复游海州、历蛟门、浮海、东寻梅岑山、观音大士洞。登磐陀石，见晓日初出，海波尽红。瞪目长视，思欲起安期羡门而与之游。作磐陀观日赋，脍传一时。（定海厅志） 

丁鹤年 

　　西域人。父职马禄丁，徙居武昌。至正闲，淮兵渡江袭武昌，鹤年从兄吉雅谟丁为昌国令，徒步往依焉。荐章凡九上，皆不受。既而兵戈四起，匿翁洲海岛。隆冬衣不掩胫。有馈遗者，虽饘粥费无所受。忧愤欢愉，皆发之于诗。其题普陀山七律，至今脍传焉。（定海县志，许志。） 

　　　　明 

袁珙 

　　字廷玉，士元子。幼袭父学，于书多所观览，壮益爽秀。尝游补怛洛迦山，僧有别古崖者，善相，见而奇之。谓其眼光如电，法当以术显。因以相家之术授焉。洪武中，遇姚广孝于嵩山寺，谓之曰：公刘秉忠之俦也，幸自爱。后广孝荐于燕王，召至北平。王杂卫士类己者九人，操弓矢，饮肆中。一见即前跪曰：殿下何轻身至此。九人者笑其谬，珙言益切。王乃起去，召珙宫中谛视。曰：龙行虎步，日角插天，太平天子也。年四十，须过脐，即登大宝矣。已见藩邸诸校卒，皆许以公侯将帅。王虑语泄，遣之还。及即位，召拜太常寺丞。赐冠服鞍马，文绮宝钞，及居第。帝将建东宫，而意有所属，故久不决。珙相仁宗曰：天子也。相宣宗曰：万岁天子，储位乃定。珙相人，即知其心术善恶。人不思义，而畏祸患。往往因其不善，导之于善，从而改行者甚多。性孝友，自少安贫养志。亲疾甚，吁天祈减年以益亲寿，疾果瘥。有以役他徙者，委之金百镒，不相闻者十余年。后其人归，以金还之，封识如故。友人以事逮而没，珙收厝以归其母。待族党有恩。立朝小心慎密。每建言，为上所眷爱。后居家，好吟咏，能画竹。所居城西，绕舍栽柳，自号柳庄居士。永乐八年卒，年七十六，赐祭葬，赠太常少卿。（鄞县志） 

张随 

　　字亚泉，顺天文安人。官御用监太监。涉猎经史，精书法。时故相兰溪赵志皋为教习，器重之。万历三十年壬寅，奉命赍帑金千两，莅山建藏殿。三十二年甲辰三月，殿成报命，绘图以献。逾年，复赍金二千两，以竟前绩，至丙午秋竣事。先后在山八年，拮据经理，区画尽善。性俭约，一蔬一饭外，无所需。山中无义之徒，每有谋私利，以坠戒律。随甫至山，若辈远遁，山寺为之一清。鼎新之后，又博求儒绅，辑为志乘。寺僧建生祠以祀之。（周应宾普陀寺，及内官三公祠，两碑记，裘志。） 

苏若霖 

　　崇祯朝内官，惩魏忠贤之败，挟资来山，载渗金铜观音一尊。至道头，未知适从，向大士前卜筄，镇海吉。遂送入后寺，今奉圆通殿内。又施己资千余，庄严净土。甲申闻变出山，年余再来，竟隐山中，至没。僧德之，为建塔，岁时设供。后又与张王党马诸人，俎豆大寺，可不谓贤欤！（旧志） 

吴钟峦 

　　号稚山，常州武进人。崇祯甲戌进士，历官至礼部尚书。姚江黄宗羲，招公居四明。答曰：从王所在，待尽而已，遂退居普陀。舟山师溃，公曰：吾老矣，不及此时寻一块干净土，即一旦疾病死，其何以见先帝，谢诸君子于地下哉！乃复渡海入城，至文庙右庑，设高座，积薪其下，捧先圣神位，举火自焚死。所著诗文甚多。白华僧去微收藏，后为四明万履安取去。（许志，鲒埼亭集外编。） 

　　按：许志，谓公流寓白华庵，说本定海县志。观公有寓白华庵生辰诗，说似可信。而公又有寓无凡静室，彤庵见过诗。无凡静室，乃宝称庵。而朱绪曾昌国典咏云：吴忠烈寓室，余寻其遗迹，僧云在栖真庵，今废。然栖真庵，即真显庵，万历三十年，督造张随，改名。忠烈寓所，当以无凡静室为是。 

沈宸荃 

　　字友荪，号彤庵，慈溪人。崇祯十三年进士。鲁王监国，连擢至兵部尚书，东阁大学士。鲁王驻舟山，以疾请休，尝至普陀，与礼部尚书吴钟峦，相盘桓。舟山破，复从王，至金门舣舟南日山，遭风没于海。（许志，海东逸史，小腆纪年。） 

　　　　清 

沈良锡 

　　字之冕，镇海人，官定海把总。康熙二十八年，赐金建寺，总兵蓝理，派良锡率兵看护，前后居守甚久。建寺时之规画驰驱，亦良锡力为多。为人守正不私，僧众赖以相安。普陀近山多礁石，行舟趋避孔艰。良锡于短姑道头，高悬一灯，光照彻夜。舟行在数十里外见之，加额喜曰：见佛灯矣，抵洛迦道头矣，人咸称便。理爱其敏练老成，遂不更调。于是挂弓天山，绣佛铃阁，一花一石，缓带登临。昔有仙尉，今有福将，亦千古佳话也。（裘志，陈志。） 

胡氏子某 

　　镇海人，家贫，父早世，衣棺悉贷。年十五，僦屋普陀，卖腐为业。一日其母使人趣之归。将至，始知母将去室，以聘钱偿债欠，某涕泣不胜。抵家拜母毕，疾趋投水滨。见者力援之，逾时始苏。负以归，母子抱持大哭。母曰：儿心吾知之，无然，吾不嫁矣。某血泪迸涌，终不出一语。里人感其意，群醵金偿娶者。娶者毁婚帖，坚不受偿。某叩首曰：聘金不可不偿，众情亦不敢负。愿立券加息，陆续措偿，娶者始受半去。事定，仍至山理旧业。知县缪燧闻之，叹曰：此孝子也。遗以钱粟，并允常继以供母，谢不受。后再访之，无踪迹。（定海县志）


普陀洛迦新志卷十 
　　　　古会稽陶镛鉴定　古翁山王亨彦辑 

　　　　艺文门第十（共三十种） 

　　若论法门理体，本言说之远离。而在娑婆众生，以音闻为能入。故西来直指，亦说楞伽。东山道场，偏宣般若。不有粲花妙舌，安令顽石点头。兹则真歇开宗，传洞山之宝镜。孚中继轨，称济室之白眉。古鼎生莲，舌根不坏。紫柏弘法，身相长留。潮音得宏机伟辩，别庵亦卓论精修。以标月指，作暗室镫。志艺文。 

　　　　宋 

真歇语录二集（真歇清了著，见普陀列祖录。） 

五灯会元二十卷（大川普济著，见清四库全书提要。） 

　　提要云：是书取释道原，景德传灯录。驸马都尉李遵勖，天圣广灯录。释维白，建中靖国续灯录。释道明，联灯会要。释正受，嘉泰普灯录。撮其要旨，会为一书，故曰五灯会元。以七佛为首。次四祖、五祖、六祖、南岳、青原以下，各按传法世数载入焉。盖禅宗，自慧能而后，分派滋多。有良价，号曹洞宗。文偃，号云门宗。文益，号法眼宗。灵佑、慧寂，号沩仰宗。义玄，号临济宗。学徒传授，几遍海内。宗门撰述，亦日以纷繁。名为以不立语言文字，为不二法门。实则轇轕纷纭，愈生障碍。盖唐以前，各尊师说，儒与释争。宋以后，机巧日增，儒自与儒争，释亦自与释争。人我分，而胜负起，议论所以多也。是书删掇精英，去其冗杂，叙录较为简要。其考论宗系，分篇胪列，于释氏之源流本末，亦指掌憭然。固可与僧宝诸传，同资释门之典。故非诸方语录，掉弄口舌者，比也。 

　　　　元 

五会语录（孚中怀信著，见普陀列祖录。） 

四会语录（古鼎祖铭著，见普陀列祖录。） 

　　金华宋濂序曰：古鼎禅师铭公，以临济十七世孙，四坐道场，为黑白之所宗仰。一旦祝厘浙江省垣，现白光三道。丞相康里公见之，极加敬礼。未几将示寂，语其徒曰：观世音莲台至矣，安坐而逝。及火化，舌根齿牙数珠俱不坏，五色舍利灿烂无数。国史危先生，已摭其行业，为文勒诸碑。而四会语录，未有序之者。师之得法上首，今天界禅寺，西白金公，属濂作之。濂览已，合爪言曰：是真正语，是不著有无语，是雷轰电扫语。学者随所悟入，如慈云遍覆，法雨普沾。大小根茎，皆获生成。非入正知见，具大力量者，孰能与于此。呜呼！世安复有斯人乎哉！非谓果无之也，求其真淳无伪若师者，鲜也。濂既为叙其事，复歆艳之。歆艳之不足，复作伽陀一章赞之。其辞曰：我观我师四会语，一言一句皆真实。河沙妙义总含藏，其中无余亦无欠。及至能所齐泯时，欲觅片言不可得。有如十方虚空界，种种色相皆现前。或飞或潜或动植，以至洪纤高下等。枯荣生死及崩竭，了然不染虚空相。而亦不出于虚空，真相如如不动故。师昔尝登寂照场，耳边一喝三日聋。惟聋故使功用绝，绝后通身皆是耳。自兹出世入翁川，翁川海水亦生耳。但闻鱼龙哮吼声，即使波涛增汹涌。继升普陀洛迦山，合掌问讯观世音。目能观色耳闻声，音声何独以目观。不知本来无耳目，见所不见闻不闻，尽大千界无碍者。中天竺国陵霄峰，所谈妙法皆如是。只因妙法妙难思，结集已落第二义。眉闲放出白毫光。七宝莲台向空至，此皆游戏神通事。于师之道不相摄，师之道大不思议。千古赞叹莫能尽，姑以第二门中观。可以洗空于结习，可以触动于悟机。可以速证于菩提，是宜流通于世闲。视如照耀光明幢，我言或诬有如水。（普陀列祖录） 

大千语录（大千慧照著，见普陀列祖录。） 

　　　　明 

拙逸语录（祖芳道联著，见普陀列祖录。） 

剖璞语集（朗彻性珠著，见旧志。） 

林樾集（履端海观著，见张忠烈集。） 

