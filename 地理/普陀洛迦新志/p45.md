<!-- { "loadSidebar": true } -->
　　名永阒，一字灵隐，武林孙氏子，出家普陀之静室。天启初，有抱璞莲法师，兼受龙池禅学，建期武康净名庵。阒与影渠，名清沼者，乃槜李孙氏子，出家本府之施庵。二人于抱师座下，同堂相聚，盟世外金兰。从是形影相随者，二十余年。沼沉静，寡言笑，阒爽朗，多诙谐，似不相侔。而谨身节用，孤峻少合，则出一辙。故始自丛席，终迄住静，不啻如水乳也。既参抱师之禅，复听古德法师之教。古师为予授戒阇黎。而予生平不入讲席，与二师虽同门，初不相识。至乙亥春，阻雨祥符，始相倾信。是年冬，二师获阅法华玄义，及摩诃止观，大悔见此二书之晚。知台宗圆顿法门，直指人心，见性成佛，诚不异单传正印。而六即简滥，尤足救末世狂禅之失也。盖沼师久习禅坐，颇通教典。阒师曾在净名堂中得个省处。每叹诸方禅学，展转讹伪，无可并谭。仅寄情诗句之闲，与雪峤秋潭诸名宿酬倡。视斯世同流合污辈，若将浼焉。甘淡薄，守枯寂。凛凛乎，若冰雪之寒。矫矫乎，若云外之鹤。今读其诗，犹可想见其眉宇也。辛巳九月初八日，沼师示寂，享年五十有五。次年壬午九月二十五日，阒师示寂，享年四十有七。遗骨共归西溪普同塔中。沼师，从行脚后，遵头陀行，每事任阒师为之，唯拱默静修而已。阒师仅剃度二人。一名福具，字戒心，久从予游。一名福定，字止林，长师一岁，而出家在福具后，即今督梓诗稿者。亦能勤修礼诵，不坠家风。二师生平最落落寡合。而一与之交，则道谊最切，每令人念之不忘。从来不事干谒，不营世务。槜李缁素，每追慕其高风，诚末世优昙华也。何俟登坛竖拂，方名人天师范哉！（灵峰宗论） 

　　按：灵峰老人作此传，命名影渠道山二师合传。老人以生寂年次论，二师并举，乃先影后道。兹因道师系普陀出家而采入，故有以道为主，以影为附之不同。其余概依老人成文。全篇仍属老人口气。致与本编各传，微有不同。但标名处，略改一字，以合各传之格式耳。 

普陀僧 

　　佚其名，焚修有年。一日语众曰：在山多年，今将归去。众问归何处。僧曰：有来则有去。众曰：盍少待汝徒？僧曰：三日内必来。越三日，徒果至。因沐浴，取漆桶坐其中，念往生咒。众僧同念，咒毕视之，已坐化矣。异香经日不散。（雍正宁波府志。） 

　　按：府志列于明释，故附此。 

　　　　清 

正明 

　　名养拙，姓常氏，蒲版人。生禀异姿，澹怀世网。年逾志学，独怀幽趣。初夏日没，仰见青天，忽焉叹曰：世界许阔，如何拘此，坏我善因，誓心舍去。年二十，落发于南海普陀。参学金粟黄檗。不事文学，唯以苦行磨砺性灵。一日见僧读万峰语录，闻万法归一，恍然大悟。后嗣法五峰。每当入室，如脱桶底，如灭烛光。种种密印，皆悟后事。尝云：迷因悟有，悟以迷生。迷悟两忘，圣凡路绝。又曰：入得三界，混于常流。识得个事，无处停留。又曰：有耳不闻，有口不说。历代祖师，亡锋结舌。五峰偕之西来，付以沩山。结茅为庐，蓺粟以食。挥麈论道，宗风渐开。四方之士，云集响应。主沩十余载，尝与百人俱，顿成丛林。每藉草参禅，就钁说法，灵祐之统，赖以不坠。顺治己丑春，知世缘将尽，留僧伽黎，嘱门人慧山，栩然入化。塔于沩山前阜。（高僧传四集） 

无凡 

　　名纾诚，俗姓汝氏，名应元，华亭人。事同里张公肯堂。少读书，通文墨。颀大魁硕，有勇干，张一见奇之。在幕府，最荷委任，积功至总兵官。及张公军散入海，濒于危者不一，皆无凡扈持之。张公在舟山，尝抚孙茂滋谓之曰：我大臣宜死国，一线之寄，其在君乎。无凡谨受命。遂为僧于茶山宝称庵。以书谢公曰：公完发，所以报国。应元削发，所以报公。息壤之约，弗敢忘也。鲁王监国辛卯，舟山破，张公以二十七人死之，独命茂滋出亡。无凡遽入舟山，已失茂滋所在。乃诣辕门，求葬故主，诸帅欲斩之。无凡曰：愿葬故主而死，虽死不恨。葬毕来此，遂安置太白山中。闻茂滋羁鄞狱，无凡请之当事，求出茂滋，不得。以合山僧众请之，又不得。请以身代，又不得。会鄞之义士陆宇景等，以合门四十余口保之，茂滋乃得放归华亭。数年，茂滋病卒。无凡终身守张公之墓，老死于补陀山。（鲒埼亭集） 

　　按：定海县志云：帅追余孽至普陀，无凡请葬阁部尸。又云：为僧已六年。朱绪曾以为均失实，是也。山志沿用县志，失于不深考。 

　　又按：定海厅志云：大学士，谥忠穆，张肯堂墓，在普陀茶山，全祖望有碑记。忠烈邱垄，宜加崇护。昔无凡于其旁筑宝称庵以守之。义概凛凛，奕祀共仰。今庵虽存在，墓则樵采不禁。所望庵中人，缭以墙垣，重建谢山碑记于庵中，是亦保存古迹之胜事也。 

智玉 

　　居法华洞，年百二十岁，本前明边将。（居易录） 

海文 

　　无能四世孙。清初为普济寺藏执。同太仓信士高御天，募黄砖铺砌宝殿，庄严有功。（旧志，精蓝净胜庵下。） 

通贤 

　　名浮石，姓赵氏，当湖人也。生有奇禀，性厌荤腥。稍长志学，便怀出世。年十九，潜越南海，礼绍宗剃染。因归省，父母以独子苦留，稍自蓄发，貌为慰解。后投武原普净庵乘白，重相剃度，受沙弥戒于云栖莲池宏，圆具于海宁湛然澄。随侍嘉禾东塔，闻同堂举七贤女尸陀林话有省。归葬二亲，复参澄于云门。及闻金粟悟道风崇峻，决志归依。明崇祯辛未，悟迁天童，随入侍寮。未几思出掩关武原。请辞，悟语之曰：汝三年关后，可随处开堂，厚自保重。去经二载，悟过嘉禾，破关执侍。一日集众，以拂子嘱师曰：付汝为众去。自是当湖青莲，请师开法。甲申冬，主席遁村报昌。顺治戊子，迁海门广慧。甲午，牧云谢事，天童延石住持。丁酉，迁嘉禾栖真。己亥，迁宜兴善权。庚子，住虞山福城。退老西山支公之白马涧。丁未，七月二十五日入灭，世寿七十有五，塔于径山之鹏搏峰下。有语录行世。（高僧传四集） 

敬云 

　　创建万年庵，造行专一，与人无争。日课准提神咒，萧然世外。（秦志，精蓝万年庵下。） 

续章 

　　宁波万鹿园后，力田以食，不受信施。重建龙沙庵，地濒海，四无邻宇，泊如也。（秦志，精蓝龙沙庵下。） 

明意 

　　自普陀祝发，重修观音教寺。康熙十九年，正月十一日早曰：修行者称五戒，今无憾矣！次日至西门外隙地化去。众结庵于其所，曰化身庵。（镇海县志） 

行悦 

　　名梅谷，亦号呆翁，晚称蒲衣尊者。姓曹氏，娄东人。年十八，披剃于普陀海岸庵。受具后，担簦诣崆峒，参瑞白，知向上事。复参天童悟，问：掣电之机，还许凑泊也无？悟方诘难，即拂袖云：鹞子过新罗。悟连棒趁出。谷当时会得宾主句。年二十二，再参报恩。已而入夹山，参南涧箬庵问。问云：隔江招手，便乃横趋，上座还具者个眼否？谷云：不入虎穴，焉得虎子？南涧卓杖云：能有几人知？谷云：果然作家。南涧便喝，谷即礼拜。明年随侍金山，即承付嘱。后居庐岳数载。时年茂，暇日，乃简古公案数十百则，皆为颂之。丁酉，继席南涧。乙巳，主粤东龙树院。丁未，主蒋山天华。辛亥秋，复入粤，住大隐禅院。癸丑，至南安，居西华山龙光寺。己未，赴江宁蒋山金陵寺请。壬戌拟之台山，先入京师，憩锡西城。甲子秋，客东城弥勒庵。腊月朔夜，索水沐浴，焚香礼佛，辞众端坐，垂诫恳至。众皆感泣，请末后句。乃说偈曰：使符多谢远相迎，撩起袈裟请共行；一曲浩歌归去乐，从来老将不谈兵。遂寂。三日茶毗，舍利莹莹，灵骨片片，作金玉声。塔于南涧北莲花峰。寿六十六，腊四十八，凡七坐道场，五会说法。一语一机，有照有用，学者宗之，弟子数十人。有正宗语录、列祖提纲增集、禅宗杂毒海、历代帝王宏教录、三会语录、梦冰、东皋、拈庄、放钵、北游诸集，皆梓行世。（高僧传四集） 

扣平 

　　名超直，为法雨寺监院。往金陵募建殿木，还病卒于途。其徒润石，赍其骨归，建塔庵侧。别庵每至其塔，辄凄怆动哀，赋诗志感。至今寺多其功，岁时扫塔致祭焉。（旧志，观音洞庵下。） 

清矶 

　　名寂滨，松江人。天启时，九岁入山，常课法华。年九十八，清臞古秀，矍铄善步。与之言遗事，娓娓不倦。（裘志） 

　　按：裘志事略云：清矶，翠微庵老僧。其徒年亦七十余。绎堂和尚言，此庵出寿僧。昔其师祖，有百余岁者。 

云启 

　　名照宁，奉化人。为普济寺知事，秉公竭力，不辞辛勤。（旧志） 

通哲 

　　如迥七世孙，重修梅岑庵。爱诗文，喜花木。勺波拳石，盈列几案。俨然有岩沼之观。（裘志，精蓝梅岑庵下。） 

普授 

　　寂童孙。康熙内徙时，各僧俱以蓄积辎重为事，授独取寺中志板，负藏郡中。播迁后，寺中文献，赖以不坠。康熙二十三年甲子展复后，授率徒广懋等，启辟故土，日就宏远。所交多云闲名公硕士。后专志华严，每有自得。一日制衣二件藏柜中，众问之，曰：我有用，汝等不知也。未几，病逝，子孙取所藏衣殓之，盖预知时至者。（旧志，精蓝隐秀庵下。） 

手量 

　　康熙二十八年，重建无垢庵，勤修密诣。广行方便，亲仁爱众，游方者多称焉。（旧志，无垢庵下。） 

通溟 

　　康熙时僧。自罢参归隐，修葺故宇，真操实履，德行著闻。普济寺春冬戒，屡请为羯磨。（旧志，清凉庵下。） 

大晓 

