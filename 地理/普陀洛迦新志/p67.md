<!-- { "loadSidebar": true } -->
　　普济寺打交盘万年簿，了余序曰：圆通道场，弥三隙而不增不减。普门风范，即万法而无欠无余。亘古亘今，如如不变。有情无情，法法圆融。虽千佛出世，了无有兴。纵三灾迭起，又岂有败？此观音大士补怛名山，真如实际之究竟景象也。至于应化门头，则法随缘起，道在人弘。兴废通塞，各有由致。溯自慧锷始祖开山于梁，真歇禅师开宗于宋，以及元之孚中，清之潮音，悉皆道高一世，德感九重。丕振宗风，广布玄化。普使四海同被慈云，六道共沾法雨。猗欤休哉！何其盛也！爰自潮音以来，两蒙敕修。世守成规，家风不坠。至咸丰初，发匪肇乱，人民涂炭。香火多年断绝，用度由是缺乏。法器什物，皆不舒用。凡住持进院，自所置者，退时仍复搬回本庵。纵有留者，皆作昂价交盘。甚至破败不堪，一文不值之物，一体照新价交。如市之打店铺者，货物器具，悉卖新主。所谓常住者，只空屋经像而已。弊由兵燹，亦无足怪。至后世道太平，香火鼎盛。仍复安于故习，毫未改革。余（编者注：「余」字疑当为「余」字。）曾理院务，详知其由。今于文莲老和尚退院之时，蒙诸老和尚，并诸房法眷，委此重任。窃念普济，乃天下名山，菩萨道场。由梁至民，世经十纪，年满一千。今既忝膺此任，敢不勉力筹度，兴利除弊，培植常住元气，以仰副诸公为法为人一番至意。因言，常住体属十方，非住持一人私有。所有财政，理宜全归常住。凡钱财谷米，庄严什物。无论常住旧有，即本人所置办者，亦不得退时携去，及作价交盘。而住持进院花费，须本人自任，不得耗费常住。如是，则常住日见丰足，法道随之隆盛。文莲老人，闻之欢喜，愿将交盘洋一千若干元，一笔勾销。其什物有破败不堪者提出，同众弃去。有可用者，按新旧名色，登此打交盘万年簿。后所置者，一体登簿。其住持并常住财政规矩，悉仿诸方丛林。惟选举住持，仍须本寺各房子孙，是之谓子孙十方。愿兹后，凡为住持，及膺职事者，各发菩提心，培植常住。则不慧一念愚忱，与文老一番婆心，不落空亡，咸有实益矣。因略叙原委，以冠簿首。 

　　法雨寺万年簿，开如序曰：得最胜之地，方可宏最胜之道。建非常之事，必须待非常之人。宗匠出，则本立道生。哲人亡，则法残教弛。虽否极泰来，属于天运。而革故鼎新，实赖人为。法雨常住，肇始于大智老人，中兴于别庵统祖。规模宏敞，法道兴隆。嗣后历代住持，虽无大树立，然皆恪守成规，家风不坠。及至兵燹后，住持不得其人，遂致一败涂地。殿堂寮舍，坍塌破坏。法器庄严，百无一存。诸房法眷，见此景象，咸皆束手，不敢承当。于同治十一年，众强先师公立山老人住持。荒垣破屋，竭力修葺，兢兢业业，十有余年。自天王殿，至藏经阁，悉皆重新。其余工程，虽未尽复当日旧制，而大局已有可观矣。至光绪十一年，以老病退隐，命先师闻老人继席住持。先师缵承旧绪，发广大心。凡师公力未暇及之工，一切殿堂寮舍，或创或修，无一处不使一新。凡咸丰年闲押出姚花庄稻田，尽行赎回。又以欲转法轮，须仗庄严法器。十余年来，上自龙藏佛像，下至桌凳床榻，凡所须用，般般具足。然老人大愿云兴，恨不得十方僧众咸萃一堂，往昔祇园复现今日。为法为人为常住为大众之心，如丧考妣，如救头然。日夜焦思，忧劳成疾。至二十三年冬，修建尚未毕工，而老人竟赍志西逝矣。如自愧德凉，兼无作略。因厕门墙，委理院务。承此未了公案，只得竭力檐当。于是奉先师遗命，邀诸法眷，公举定公继席住持，如仍居旧职。至定公退隐，荷蒙法眷，委此重任。虽知弗克担荷，而不容推却者，以先师公案尚未了毕故也。由是夙夜经营，莫敢或遑。拌此身心，谨成师志。三年之内，所有事宜，悉皆清楚。可以交代，不累他人。故今谨同法眷，备将常住所有钜细什物，一一登记。俾后之莅住持位，膺职事职者，知前人为转法轮，置办什物，一番苦心，大不容易。各加爱惜，无或暴殄。使守成之功，媲美创业。缵绪之德，追踪开山。亿万斯年，永无替废。庶可法轮与愿轮而常转，千古恒守旧家风。国恩共佛恩以并报，奕世常沾新雨露。则法门幸甚，常住幸甚。 

　　永悟和尚公堂，自序曰：夫前之无始，后之无终，包太虚而无外，入微麈而无内，清净光洁，湛寂常恒，无生无灭，离相离名，在有非有，居空不空者，真性也。至于揽地水火风之身，乃筋骨血肉之聚。方生即灭，才荣便悴。众骨支撑，如以木为屋。一皮包裹，犹以泥糊壁。里面尽屎尿脓血，外头生垢汗发毛。蛆虫颊布，蚤虱星罗。假名为人，实我焉在？而且以眼耳鼻舌身意之闲家具，奔驰于色声香味触法之荆棘林。由是起贪嗔痴之无明，灭戒定慧之正智。五蕴本空，谁肯一照？六尘无性，人皆认真。致令万苦俱集，一灵永昧者，幻身与妄心也。圆觉所谓一切众生，种种颠倒，妄认四大为自身相，六尘缘影为自心相者，此也。若论真性，则非圣非凡，无朕无兆，亘古亘今，恒自如如，从何以记其年月，陈其荐献。若论幻身，则生同傀儡，死作尘土。妄心，则陷境生灭，毫无实义。又何必留鸟迹于空中，系清风于江上也哉？但以本山恒规，凡为住持，及有名德僧，皆立公堂，以为后人遗念。予自弱冠，出家于圆通茅篷，意谓有此把茅盖头，斗室容膝，足矣。岂知世相无常，随时迁变。檀信日众，输粟布金。年久月深，不知不觉，遂变之为梵宇精蓝矣。而又合山法眷，以予笃厚老成，强攀之为法雨主人。然自愧德薄，何足光扬法道？屡次告退，只住四年。缅想古人，惭惶无地，又何敢引以为例哉！诸法子徒弟辈，固请不已。因幡然曰：吾生不能宏阐宗风，利益彼等。若设公堂，亦可以作当头棒喝。令彼春冬二季，悬影祭祀时，忽念曰：此老某某年生，某某年没，于今又经几许年月。因知人命无常，速如电光，一息不来，便成后世。从兹发愤修持，求生西方。由是拌除幻妄身心，还复本有真性，与弥陀老子，共优游于清净寂灭之域，以永享夫常乐我净之乐，则亦不无小补云。遂令拨桃花庄田若干亩，使其轮流经管，以充两季祭祀之资，乃援笔而为之序。 

　　佛以正法教天下，而复立像法者，以正法深微幽奥，初心难测。有像法在，使转轮与听法者，皆于是乎准焉，故必建寺。寺者聚也，言三宝之所聚也。入门列四天王者，表护世功在前也。中坐慈氏者，表当念即可入一生补处位也。向内建韦天者，尊其道肃三洲，向佛而拥护也。三世佛者，表三世代禅，而觉体不动也。殿中左右列应真诸天者，表真俗二谛，互显中谛也。观世音，拥于殿后壁者，普门示现也。后有楼阁者，普贤万行，为诸佛之长子，而因缘果满也。像法之大意如此。（徐增，重修灵隐寺志。） 

　　裘志云：殿宇幽深，取足以供佛。厨寮宽广，取足以安众。器物坚致，取足以应用。至于佛相，尤不可嵌缀珠宝金银。其他供养庄严之具，皆不必过于华美。泰极而否，盈过而昃，必然之理也。殷玉此言，与长芦宗赜师颂云：天生三武祸吾宗，（魏太武，周武帝，唐武宗。）释子还家塔寺空。应是昔年崇奉日，不能清俭守真风。实相闇合。夫佛法不住资生，行乞取足。日中受供，林下托宿。赵州以断薪续禅床，宴坐三十年。药山以三篾绕腹，百丈一日不作则不食。法门遗规，古德清操，本后起者所宜取则。况盛衰倚伏，理有固然。彼役志纷华，竞趋时尚者，益宜知所慎矣。 

