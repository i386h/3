<!-- { "loadSidebar": true } -->
　　名源正，号天庵，湖广衡阳萧氏子。母罗氏，夜梦一老妪，手提鱼篮入门，便遗一鲤，觉而有孕。幼岁啼哭不常，闻金玉声即止。屡为推算，皆言寿数有亏。母含忍，送入杉福寺，礼信先剃染，学习应法。年二十二，心有所感，忽起参方之念，乃往德山礼宾日。禀具后，从讲席习律，参遁云频吉诸善知识，发明心要。于是遍游湖海。后得法于普陀绎堂和尚。经二十余年，已居半座。雍正七年己酉夏，受当道护法，合山耆宿公请继席。寂后，塔于龙沙庵上。（秦志法统。） 

鉴堂 

　　名德镜，姓刘氏，山阳人。嗣法焦山僧古樵智先。继破闇净灯，主席焦山。（吴云焦山志，参后住持表。） 

梦兰 

　　名源善，初名本善，字克勤。奉化邬氏子，世以淳儒称。赋性真实，不嗜浮饰。少时，喜随祖母入寺礼佛。及长，父母为之择聘，善若有不豫色然。年十九，忽丁外艰，继丧未婚偶，乃泫然告母曰：有兄有弟，他日自能承宗祧，继书香，供甘旨，夫何以尘劳事拘缚小子耶！遂决志出家，寻往慈溪寿峰寺，礼士美剃染。美为普陀绎堂之从孙。逾年携善至海上省祖。绎堂一见便问曰：尔既为僧，将何所求？善曰：小子才入此门，意尚未净，敢有他求耶！绎堂奇之，旋命受戒。经十二寒暑，自侍者，用为监院，不辞劳瘁。恒毅之心，无与比者。绎堂十次进都，六番陛见，赐紫免赋，辅赞之力为多。一日闲暇，绎堂问：终年碌碌，己躬下事，毕竟作么？善厉声曰：著甚死急。绎堂曰：将谓是个死汉。善于言下有省。康熙五十八年己亥春，（秦志讹作雍正七年己酉。按绎堂退院，乃震六住持，正康熙五十八年事。考之震六传自明。雍正七年，乃震六退院，中赞继席。秦志之讹，今为改正。）绎堂将谢院事，预命入室，授以衣拂。仍使照常辅弼祖山，欲令增广识见。雍正九年辛亥，寺荷特旨重兴，工程浩大。且监督暨在工人员，几窘措处。善为之分条析缕，筹画井井，如熟谙然。乾隆十二年丁卯，同门先后继普济席者，已各退隐。当事合山，公请继席。开堂日，缁素云趋，俨若灵山一会。十六年辛未春，帝驾初次南巡。当事行文征善，接驾于武林凤山之南陈公桥。上命大学士忠勇公傅，明日带领西湖引见。奏对称旨，遂赐衣袍珍物，可谓荣矣。十八年癸酉夏，忆古人念流勇退之诫，将院务命上首青雷接住，嘱东洲辅佐。从此夏往泰清，冬归海上。日与樵牧较论晴雨，以乐余年。二十七年壬午夏，偶违和，预知时至。旧交缁素，各致札预别。至七月二十五日，索沐焚香，说偈告终。龛停泰清丈室。世寿七十有六，僧腊五十有七，戒腊五十有六。塔在积善庵侧。青雷、东洲，皆其高足。有青出于蓝，祥麟一角之誉焉。（秦志，庄纶渭撰克勤行述。） 

云中龙 

　　华亭俞氏子。幼入普陀栴檀庵，剃染于具山，得法于鉴堂。及壮，参访海内名席，发明宗旨。乾隆四十三年，众推为普济寺住持。是时禅堂僧众乏食，龙将本庵所置沈家门教场底，及司湾二处田，计四十亩，入寺以充斋粮。嗣又绍天童之祖席。塔在息耒院芙蓉湾。（秦志法统。） 

承德 

　　名维贤，四明陈氏子。自幼入白华庵剃度。负性朴直无文，远离尘垢。诵经礼佛，无闲晨昏。嘉庆九年五月终，境公示寂于丈室。僧众以贤监寺时，智力兼备，调度有方，遂举继席普济。次年冬，卫教堂香灯，弗戒于火，延烧千人楼、钟楼，洪钟亦遭镕化。当是时，众皆惶然，贤独矢志重新。于十一年春，辞众至武林，先募铜钟。得鄞邑王公宸标，俯许倡捐。于是众缘辐辏，择吉镕铸成功，蒲牢振响，以海航载至寺内。后念钟虽成，而楼尚废。兼之斋堂梵宇，所在兴葺维艰。乃恳其法叔静悟，代任院务，入闽募办杉木，三易寒暑而旋。始将灰烬之区，建造完竣。十三年戊辰夏，退院于师子林，复营丈室，额曰片云，其寄托亦深远矣。塔在白象庵峰下。（秦志，承德记。） 

融通 

　　名能圆，别号贯三，定海林氏子。髫龄入承恩堂，剃染于谷馨，得法于怀中。兢兢恪守，不敢荒怠，自幼已见重于人矣。承恩堂，自克勤创建茅茨后，其徒相继兴葺，规模始宏。复置朱家尖香莲隩、大水潭田、小澜田，以供香积。乾隆五十一年丙午，其得法师怀中，主席普济。剃师谷馨为监院。以缁流浩繁，兼之频遭岁歉，资用不敷。米珠薪桂，襄理维艰。不得已，将大水潭小澜两处之田，变价以偿寺中逋欠，而承恩反无恒产。此其师先为公忘私之义也。至嘉庆十七年壬申，圆悯之，出己资赎归，使僧徒不致乏食。未几，圆为普济住持，又将所赎田以给寺支。前以承恩为公，而不吝己财。后以普济为公，而暂移庵产。主席三载，得免掣肘。退居后，拟所赎祖产归庵，以了初愿。卒因告寂而罢。塔在园房内。（秦志，释能仑撰融通记。） 

月中桂 

　　道光二年壬午，改造普济寺禅堂，及天字楼，焕然一新。又于朱家尖大乘庵，重建置产，山中皆称述焉。（秦志法统。） 

鸿昆 

　　名能仑，别号岩云，松亭顾氏子。自幼入山，剃染于普济监院谷馨，受法于师祖住持泰清德安和尚。负性颖悟，持躬温雅。于儒氏经籍，无所不窥。工诗文，兼善临池，作擘窠大字，为一山之书记，咸以先生呼之。在寺三十年，志行苦卓，教法淹通，已居半座。积有余资，念本堂承恩，自克勤创建后，未加丹垩。乃于道光五年乙酉，为普济住持时，重加修葺。复虑僧徒乏食，置朱家尖香莲隩，土名清一堂，中陇田五十亩，以充香积。十九年己亥，又拨自置朱家尖白沙港田地山场一隩，助给普济。朱家尖小洞隩田地六十亩，助入普济中无恒产之分房各庵。西荷花池坟头山一则，助入法雨。田二十亩，助给慧济寺，添补斋粮。以其余力，倾助婴堂。是以儒心而行佛法者矣。普济旧有志板，藏于卫教堂。嘉庆十年冬，东廊毁于火，板亦烬。是书成于康熙四十四年，至是百有余载。仑恐寺中文献无征，以重锓山志为己任。考证废兴，网罗散佚，未敢一日懈。道光十一年辛卯，会定海县署幕宾秦耀曾，来山礼佛，嘱为修辑。将事迹可入志者，函寄署中，俾之删订成书。即今所行秦修普陀山志是也。十四年甲午，知县事王鼎勋，赠净域檀那额。己亥，知县事陈殿阶，赠清心皓月额。（秦耀曾撰鸿昆传，及秦志初印本。） 

定智果 

　　江苏无锡人，出家天童寺。道光九年，公举为普济寺住持。二十三年，主席佛顶慧济。退院后，隐居茅庐，静念弥陀，冀登道岸。尝为定海城隍庙主僧，与厅同知徐兰畦最契合。寂后，塔于城北普慈寺之左。（金坛王希程，鸥寄轩诗存，采访。） 

慧源 

　　名嗣铣，江苏华亭夏氏子，世业儒。年十二，侍母郑氏，行香普陀，爱山水之胜，清规之肃，不愿还乡。遂投洪筏房余庆公出家。厥后进具足戒于普济寺，受记莂于定智尊宿。行履朴实，不事缘饰。而孜孜礼诵，日有限课，如是者，十有余年。既而精研律部，导引初进，道化遂大行。光绪六年庚辰春，应天童之请，主席弘法寺。期满回山，建丈室三楹，礼佛诵修，暇作诗文以自娱。十七年辛卯，为普济寺住持，募资筑众香塘。甲午退归旧隐，戊戌春染病。临寂时，训诲合庵子孙，末后说偈云：这个皮囊臭，在世终非久。一句弥陀佛，直向西方走。偈毕，趺坐而逝。世寿五十八，僧腊四十六。塔在后山洪凉亭上。徒润涛，浙江嘉善人，任金山江天寺监院有年。为扬州高旻寺，置衣单田亩。杭州海粟庵开山，崇光寺住持，示寂于海粟庵。世寿六十有七，塔建西湖六通寺旁。（天童续志，采访。） 

□宝 

　　名悟圆，浙江仁和县人。年七岁，入普陀祝发，礼宗茂为师。得法于定智。光绪二十年甲午，推为普济寺住持。勤劳自励，凡应改革者，无不兢兢业业，以底于成。修葺斋楼，及钟鼓楼，藏经阁等。并助朱家尖田三十亩。退院后，重兴广福庵。隐居于此，晨夕诵华严经。寂于民国四年乙卯，世寿六十有五。建塔于白华山麓。（采访） 

广学 

　　名宽量，江苏丹阳裴氏子。年二十诣普陀，礼净守为师。受具后，闭关潮音洞，礼佛诵经，夕不安寝者凡九年。光绪壬辰，赴吕宋募缘，得数万金回，重修殿宇。宣统元年，为普济寺住持。诸多修葺，复出银币三千元，助设化雨学校。值民国肇兴，寺中香火寥落，亏耗甚钜。退院后，又往外国募化。至安南坑鸣地方，不服水土，未及数月成疾，越夕西逝。次年从仆携资至其地赍骨而回，建塔于白莲台殿后。（采访） 

了余 

　　名广导，浙江余姚人。赋性倜傥，轻财好义。父开商店，父死，导经理之。不二年折阅，乃厌世欲出家。既无叔伯，终鲜兄弟，遂托其母于尼庵，以家业为养赡。导则至普陀锡麟堂，求其师为剃度。其师向与之熟，不肯为剃，即以刀砍去左手中指一节，始允，是为光绪十四年。次年受具戒于普济寺。此后听讲者二三次。以师逝世，庵无人理，未能长预讲期为憾。性好周急，热心公益，故丛林多以导为监院，实未常住其中，不过代为募缘津贴而已。清末各处开学堂，普陀亦开学堂，其周旋施设，唯导之功为多。民国元年，普陀免粮地，尽行升粮，有奸民拟任普陀山中某处钱粮者。导致书天津陈锡周居士，锡周挽钮元伯，求中央政府出示，普陀本山，为大士道场，不须升粮，遂止。民国三年，导以山上僧俗数千，香期来往更多几倍。若有病苦，无医院以养以疗，殊失大士慈悲之意。乃以己之其祥篷改造，开拓地基，修建屋宇，用洋五千余圆，本山并助二千余元，随即开办。宁波海关，前清普陀买货，皆免出税。民国来，导托陈锡周居士，致书中央政府，海关得以仍旧。民国四年，公举为普济寺住持。以寺中无开敞客屋，凡贵官巨绅来山者，多住法雨寺，往来不便。因创建五大闲客厅，名功绩堂，地基皆前砌后凿以取平者。其傍又建六闲楼房，以为官客之侍从所居。从此官长巨绅多住普济矣。民国八年，政府拟迁德侨于普陀，导复祈陈锡周疏通政府遂止，至次年各国始讲和。是年退居，以养晦本庵，修持净业。十二年冬，养病于上海。至十三年正月初二逝世，世寿六十一岁，塔于后山，即宋真歇最初结茅之故址也。初有病，以郑雪堂在上海，故往上海寄居报本堂下院，雪堂常往医治，稍见效。元旦雪堂又去欲诊脉。导曰无须，吾明日去矣。果于次日西逝。雪堂与导为莫逆交，因录其落落大者寄来，其叙述如上。（采访） 

　　　　二、法雨住持（共十九传） 

　　　　明 

