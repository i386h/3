<!-- { "loadSidebar": true } -->
　　亦名前寺。在白华顶南，灵鹫峰麓，为一山供奉观音大士之主刹。其名称，代有不同。旧传梁为不肯去观音院。宋，神宗元丰三年，令改建，赐名宝陀观音禅寺。高宗绍兴元年，易律为禅。宁宗嘉定七年，从住山德韶请，赐修殿钱万缗，并御书圆通宝殿额。元，仍旧额，颁赐尤隆。明，洪武十九年，信国公汤和，徙居民，焚殿宇，迎大士像，供于郡东栖心寺。奏改栖心为补陀寺。（即今之七塔寺）正德十年，僧淡斋，复募缘兴复。嘉靖三十二年，复内徙。隆庆六年，五台僧真松来山修复殿宇。万历三十年，发帑金千两，更造藏殿。三十三年，又发帑，以旧基浅隘，迁麓就广。重更圆通等殿，改辰向为丙。赐额护国永寿普陀禅寺，许岁度僧一人。今其址也。清，康熙四年，遭红夷蹂躏，劫掠一空。十年，又徙居民，殿宇残毁，如洪武时。二十三年，弛海禁，设县治，僧众复业。后请照机为住寺，始议兴建。二十八年，定海总兵黄大来，启奏废坠状，乃赐帑举行钦工。逾年，总兵蓝理，请潮音为住持，兴衰起敝，寺之规模以建。三十八年，复赐帑，并赐普济群灵额，及普济禅寺额。雍正九年，又赐帑修建。由是殿堂巍峨，佛像庄严，于今为昭矣。寺基，深六十丈，广八十丈，规方共二百八十丈。寺中为门者三：中山门，东山门，西山门。（中山门，五间。高三丈八尺，深四丈，广六丈，康熙间建。中供康熙御制碑文，旁有蠲免普陀钱粮碑。明时，中东西三门，各有门房三间。至康熙敕修时，以体制不合，故东西二门不设屋。至第二重华门，只建庇门小亭，颇为雅观。）为殿者十：天王殿，（五间，十一架。高四丈八，广九丈二，纵六丈六。明间，广二丈五。左右次间，梢间，各广一丈八。康熙三十年建。）大圆通殿，（七间，十五架。高六丈二，广十四丈，纵八丈八。明间，广二丈八。左右次间，广各二丈四。梢间，广各二丈。次梢间，广各一丈五。康熙三十二年建。中奉赐题普济群灵额。光绪十五年，住持隆璋，重建，加盖黄瓦，费二万余金。二十九年，住持通达，重装阿弥陀佛丈六金身圣像一尊。）藏经殿，（亦名藏经阁。五间，十三架。高亦三丈八，广九丈二，纵六丈八。明间，左右次间，各广二丈。梢间，各广十丈六。康熙三十六年建，以贮藏经。光绪二十九年，住持□宝修。）景命殿，（即方丈。五间，九架。高二丈八，广九丈，纵五丈。康熙三十六年修，中奉赐题皓月禅心额。民国四年，住持了余，重修，后添平房三间。）伽蓝殿，（在东，康熙间建。光绪三十二年，住持月德重修。）祖师殿，（在西。民国元年，住持文莲重修。此二殿，各五间，九架。高二丈四，广五丈六。纵四丈。）绣佛殿，（在东）白衣殿，（在西。此二殿，各五间。）灵应殿，（康熙间建。光绪三十二年，月德重修。）关帝殿，（此二殿，各三间，在圆通殿边。）为堂者十七：东罗汉堂，西罗汉堂。（在大殿左右，各九间。光绪二十九年，通达重修，并装罗汉金身全堂。民国九年，住持莲曦又修之。）法堂，（在藏经殿下）全彰堂，（在法堂左，五间，十一架。高二丈八，广六丈二，纵五丈。康熙三十五年建。雍正时为戒堂。光绪二十六年，住持善章重修。内供关帝铜像，系光绪二十六年，奸人收北方铜像许多贩卖，僧俗数人发心请来者。）先觉堂，（在法堂右，五间，九架。高二丈五，广五丈六，纵四丈五。内供历代祖师住持牌位。康熙三十一年建。）崇德堂，（即承统堂。在祖师殿右，三间。供各庵绝嗣香火。民国元年，文莲重修。）梅曙堂，（原在方丈西，三间。光绪七年梅卓建。民国十四年，住持了信，移于祖堂后，推广规模，改向重建。仍旧名，为班首寮。）斋堂，（即千人楼，十四间。嘉庆乙丑冬，毁于火。重建。）东禅堂，（在绣佛殿后，五间。宣统元年，住持广学重修。）西禅堂，（即古资有堂，在白衣殿后，九架。高二丈二，广七丈四，纵四丈五。东禅堂同。）客堂，（在瑞日楼下。光绪二十九年，通达重修。）云会堂，（在千人楼下，五间。）长生堂，（即卫教堂，在伽蓝殿左，三间。供当代护法诸公位。康熙五十年十二月建。嘉庆十年毁于火，延烧千人楼，钟楼。后由住持承德，募缘建复。）净业堂，（在千人楼下，六间。）云水堂，（即庆云楼。光绪二十六年，□宝重修。堂后，又建楼房三间。）延寿堂，（在西廊下，又名泥洹堂，即功德堂。康熙三十七年建。）功绩堂，（在库房后，楼房五大间。民国四年了余建。为贵官巨绅之客房。）为楼者十二：钟楼，（在东。民国四年，了余重修。）鼓楼，（在西。康熙三十一年建，光绪二十年，宝重修。）千人楼，（十一间。□宝增建三间。后有茅篷十四间，为云水鬻力人住处。毁于火，民国元年，住持文莲，重建瓦屋十四间。）瑞日楼，（在绣佛殿上。为知众，知客，照客，知随等寮。）庆云楼，（在白衣殿上。康熙三十三年冬建，即云水堂，为客会挂单之所。）宾日楼，（即古天字楼，五间，在全彰堂左。为维那客住等寮。）白云楼，（在宾日楼右，五间。后为库楼，有副寺，贴库，卧具等寮。）得月楼，（在全彰堂左。为官僚憩息之所，今废。）览翠楼，（在白云楼右，三间。上为都监监院寮。下为厨众等寮。）香积楼，（即大厨房，在斋楼后，三间。又平房五间。内为典座，贴案，及厨众等寮。康熙三十三年春，与资有堂同建。民国六年，了余重修，并铸机器铜千僧锅，罗汉锅，各一口。）南楼，（在斋楼后，五间。为米寮碾房。康熙三十六年冬建。）东西楼，（在功绩堂左，共六间。上为客寮，下为杂物室。民国四年了余建。）为轩者四：东壁轩，（在内龙沙麓，三间。古书记寮。今废。）挹爽轩，（在留衣堂右，三间。内为典赋，知事，二寮。留衣堂，即现在之蓝公祠，列营建。）翠竹轩，（在方丈左，三间。）宝珠轩，（在方丈右，五间。二轩，均康熙三十年建。）为方丈者一：方丈，（即景命殿。中为法堂，左为卧室。右为客厅。厅后，为衣钵，汤药寮。左右为侍者寮。右室后，为行者寮。）为亭者一：柏香亭，（光绪二十九年，毁于火，通达重建，五间。）为寮者一：匠作寮，（在寺东龙沙内，平屋一带。）为下院者五：本山下院，（即古显圣庵，在道头。康熙三十四年冬建。）定海下院，（在县城南无量庵。清光绪十年，改为三忠祠。）宁波下院，（在宁波桃花渡关帝殿。光绪七年，住持梅卓重修。）松江下院，（在松江□阙。）台州下院，（在台州。）为田庵者三：朱家尖田庵，（即古青莲寺遗址。康熙四十一年建。）新田庵，（在朱家尖香莲隩。）福田庵，（在大干。康熙四十二年建。）寺产。在朱家尖者，民，一十二亩零。涂，九百四亩零。丁，一百六十二亩。荡田，一百三十五亩。山，九十一亩零。地，二十一亩零。共一千三百六十一亩零。在桃花山者，民，二十六亩。涂，二十八亩。荡，一十一亩。山，六十亩零。地，一百三十四亩。共二百九十五亩零。（旧志，鄞县志，采访。） 

元，刘赓，昌国州宝陀寺记： 

　　浙东庆元之昌国，有山名补陀洛迦者。奇峦复嶂，幽洞灵岩，错立层出。奔波骇浪之中，潮汐吞吐，烟霞变幻，虬龙龟鼍，蜿蜒呵护。华严经所谓善财二十八参观音菩萨，与诸大菩萨围绕说法，即其地也。寺曰宝陀，创始于宋元丰间。尔时圣迹，率随缘影响，示现香花，与五台峨眉道场实类。而旱潦风涛之祷，响答为尤捷。其在东南，故是佛法一大海会。无论遐迩卑尊，靡不皈瞻。皇后福德日盛，崇尚至教。大德二年春，特命中御府臣李英，驿降御香。使还，再命修缮像设。明年春，宿卫臣孛罗等，再驰祝香。内出中金百两，饬江浙行中书省，遣僚吏，同莅其役。又明年春，更命宿卫臣魏也先，太出，驰香饭僧，周阅具典。竣事，寺之长僧，如智，如律，奉玉琢瑞相，表上内廷，以便瞻礼，具归美报。今年春，仍命太出，偕李铁木儿不花，魏也先，持五彩幡旌，庄严法筵。又出内宝币三千缗，即其寺治演法之堂，暨庐舍之圮腐残剥者。又饬行中书省。捐土田之在官者，二十顷，畀之，益其徒食。俾每岁以建寅午戌月，讽诵祈祷。又下玺书，复其凡隶宝陀者。非宝陀者，毋得匿冒。如智，亦因得被袈娑。内廷传瑞流恩，曾无虚岁。至是命翰林臣，作文贞石，以垂永久。臣谨诠次如右。 

明，万历，御制重建普陀寺碑： 

　　朕御宇三十有四载。圣母慈圣宣文明肃贞寿端献恭熹皇太后，含纯懿之真性，秉慧觉之上资，诸所焚修，祝厘护国保民者，朕一一钦承，无所爱惜。先是南海普陀寺，毁于祝融。我圣母恻然发念，欲缘故址而鼎新焉。朕仰承慈谕，首捐内帑。其自朕躬而下，悉输诚发愿，以次助施。遣官督建，迄今落成，而圣母喜可知也。因题额名大明敕建护国永寿普陀禅寺。寺在洛迦山中，大海波心，是观音大士说法道场，显灵应处也。大士圆通三昧，普照十方。三十二应身，随处变现。十四种功德，不可思惟。朕无所庸其赞叹。第白马开缘，赤乌建刹，雨花灵鹫，在在有之，而海上最著。盖其慈悲大旨，普渡法门，不可以意智得，不可以声色求。远而弥尊，近而难即。离此苦海，便登彼岸。指点最为真切。其密证了义，则有望洋已耳。夫惟修之默默，应之昭昭，禔福在宫中，灵感在海外，有若响答然者。即今圣母燕喜，天锡难老。朕荷兹百禄，延及孙子，以至万邦黎庶，海宇宴然。良由圣力护持，神功默祐，非偶尔也。工起于万历三十年七月二十七日，迄于万历三十五年，三月十五日。是用勒石铸词。使群臣百姓，咸知朕奉扬圣母德意，且以昭示，传诸不朽云。（铭略）大明万历三十五年，四月二十一日，钦差督工，内汉经厂，焚修祝厘，御用监太监张随，奉旨谨立。 

鄞，汪镗，重修宝陀禅寺记： 

