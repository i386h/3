<!-- { "loadSidebar": true } -->
　　圆通大士之声光普应，如霁月在空，江海沈潦，浓纤巨细，无不在焉。普陀，旧称补怛洛迦，震旦四山，当为首出。杂华善财南询，二十八参，即此地也。历代高人胜士栖迟者，未可一二数。至明万历闲，大智禅师，山峨眉蓥华，结茅于此。久之道声流溢，乃闻于朝，降帑颁经，中官监造，复赐额镇海，何其炜欤！数传，而易为蜂房蚁穴，继遭劫火，台殿荆芜，实可慨已。今上即位之二十三年，海宇荡平。别公禅师杖笠西来，会陈公总提浙师，素耳公名。乃同镇府黄公，给谏屠公，及诸山名宿，本山住持，肃书敦币，迎公主之。明年，公来自太白，登殿拜起，周顾叹息曰：最上觉场，千楹万指，猝致是哉！未几而龙象猬集，云衲川赴，忘躯为法者，趋奔恐后。由是先结茅殿草寮，为安众之所。一时宇内缁白，咸庆名山得人。和硕裕亲王闻之，赐戒衣数百，请说三坛大戒，瓣香为高峰拈出。己巳春，今上皇帝，六龙南狩，秩望山川。乃命使臣，赍帑敕建殿宇，复有天下臣民共种福田之旨。于是四方善信，投金置粲，求法问道者比比。而旧住长老明公，知藏霜柏佛乘诸子，遂往福州分卫。是时鼓山为霖和尚，年已八十，闻公名，欣为倡导。致书本省当事，如都统祖公，抚军卞公，共施巨木数千章。大将军施公，发海艎运载。而镇府蓝公，协舟相济，首建圆通大殿。自余诸处，渐次落成。昔大智禅师之开此山也，临灭度时记云：吾去百年，复来兴此。今当兹殿升梁之日，恰满百岁，与记合符，人皆以公为智祖后身。己卯春，翠华重幸，公率众迎銮谢恩，遂蒙召对，温旨优渥，叠施御书帑金及今额，又给江南黄瓦盖殿。遇合之隆，千载一时也。公尝以殿务肇兴，率诸执事扣平、大彻、素白、在璇等，往金陵分卫。时诸当事闻之，请于江宁大报恩寺说法。一时宗风大振，听者亿计。自先明密云禅师升座后，未有埒于公者。法雨规模宏畅，形势低昂。凡诸建造，视山高下，而广狭因之。一时宏制巧构，甲于东南。且公以壮年来主是山，未满十稔，百废俱兴，是称克家。而说法充实，举措合宜。外则建立名蓝，内则弘宣祖秘。旦夕又出其余力，修宋元以来未续之灯。重建径山普觉塔院。奉高峰老人神主，入天宁祖堂。诸如此类，可谓法苑之功臣矣。嗣法小师，燕京无际，信州玉峰，括苍映文，东瓯斗南，其最著者。至于翼养翎修，槌拂之下，林林总总，未可殚纪。光被前人，范模后进，自非乘大愿轮，津梁末运，畴能之哉！余与公为法门先后，幸预宗属。碌碌于世，三十余年，视公所为，形将汗矣。呜呼！大智唱灭百有余年，当法门凋落之际，而能修敝起废，移梵释龙天之宫，置于人闲，谓非中兴不可。（下铭词略）（裘志） 

释能仑，法雨寺重铸铜钟记： 

　　法雨寺，肇自前明，而钟则成于万历初年。至国朝康熙四年，遭红夷蹂躏，钟被载去。仗佛之灵，钟至彼国城门，顿然加重，舁之不动，乃弃城外。土湮尘积，无人知识。雍正十一年，忽于彼处放光，昼夜作雷音吼。众异而掘之，视款识，知为普陀故物。乃托洋商请归。统计钟自明迄今，盖二百四五十年于兹矣。物久必坏，势所固然。以故钟虽犹是，而声则不扬。道光五年，圣参上人主是席，有重新之志，拟出山募缘。适有姚江周巷镇徐公君望，来山进香。至法雨寺，过钟楼下，见所悬铜钟已破，特发愿许重铸。越明年，徐公果兴工铸造，三易炉火，才得成功。及装运归寺，众缘辐辏，护送过洋。迄今钟声宏亮，声闻数十里，徐公之大功德，与圣师之得缘法，皆大士之灵有以感通之。（秦志） 

释明智，法雨寺斋田碑记： 

　　自百丈祖师，首以开田说大义，而僧家始得有田。诚以供佛，安众惟田而后有所藉也。普陀山，滨海卤瘠，法雨故无厚资。虽以我师祖别庵和尚，得九重之宠眷，受十方之皈依。而视人犹己，不肯私自封殖。旧所有山尖产业，又复狂涛啮崩，十去七八。雍正九年，蒙世宗宪皇帝，发帑数万，遣修殿宇。当道重其事，令合山两寺，公举道高德厚，为众所服者，主法席。众以智为别庵嫡乳，谬以智应，固辞不获。入寺而囷廪空虚，粒颗无贮。噫！徒咬菜根，又如何可以做事也？拮据支撑，三年工竣，幸无获戾，乃今而更有难矣。以佛祖之灵，名胜之地，又重以朝家隆重修建之恩。房宇整洁，则庐旅不可或旷。瞻礼骈集，则经理不可废职。人多费亦多，费多而田故无多也。幸善信俞君茂甫，魏君承祖等，睹贫婆之淡因，发菩提之善果。开橐捐金，俾余购置，共田地一百二十三亩余，以为香积伊蒲之供，虽经费浩钜，尚须扩而大之。而杨枝一洒，功德已为无量。爰列众善信芳名，及田地之坐处亩数，镌于碑而记之。（许志） 

又重修法雨寺下院桃花渡真武宫碑记： 

　　鄞县东北三里桃花渡者，舟楫络绎，游冶者群聚，为牟利薮。明万历二十九年，邑宰魏公成忠，下今禁逐，即其地建宫，以奉净乐。由是秽杂之区，遂为清净道场矣。其为普陀法雨寺下院者，则国朝康熙二十五年，永慧禅师，自法雨分住于此始也。维时法雨我师祖别庵和尚，荷圣祖仁皇帝，颁赐眷顾，天宠频加。四方函香顶礼者，云集电奔，皆以是院为接待之所。停骖买桌，而后航海达山，人皆称便。载在宁波府志，及本寺山志，班班如也。岁辛巳，兴安信士陈君，大施愿力，倡加修造。而后坍颓者整，湫隘者辟，魏公香火之场，再睹庄严，而缁侣庇焉。报本崇功，开创之与修成，均所难没。院中塑陈君像以配魏公，非过也。雍正己酉，陈君又于殿前，重盖茶亭，而往来者，憩息有地矣。第濒海龙风蜃雨，殿阁坏朽为易。辛亥，余谬主法雨寺席，蒙世宗宪皇帝，赐帑重修法雨大寺。钦工重大，敬谨经理，历三载而后竣工，未暇计及斯院之敝漏也。幸李君诸檀信，又复捐资鸠工，再谋缮理。李君亦兴安人，是与陈君先后有大造于斯院也。余生长闽中，于兴安为在家桑梓，顾诸君非独为余也。绵圣神之香灯，修贤宰之胜迹，广十方之接待，河沙功德，又何得而计量乎哉！爰刻贞[王+民]，记而志之。（许志） 

李国梁，恢复法雨寺田产法器序： 

　　乾隆癸巳冬，余恭膺简命，来镇翁洲，询之邑人，佥云普济犹盛，法雨则中落矣，余窃异之。迨法雨住持僧远辉来谒，备述隆替之由。方知前住持瑞琳主席以来，将寺中产业法器，节次抵偿各庵负贷。以致云厨枯淡，香火式微。远辉有志振刷，募金补葺梵殿，颇有起色。而寺业久虚，僧徒犹艰活计。仰维法雨一寺，荷蒙圣祖仁皇帝，世宗宪皇帝，暨我皇上，历赐帑金，重颁佛宝。钦工重地，关系非细。爰商之定令段君，并饬管守该地之左营游戎凌君，协同普济住持越三。往谕各庵住僧，晓以佛门一本同源之理，圣恩十方普遍之义，从中调剂，诸僧无不悦服。甲午新正，余巡洋，泛舟抵普陀，瞻拜大士。越三远辉禀云：一切寺产法器，各庵僧均感谆训，归赵而甘心焉。并越三亦愿捐资玉成。余深嘉远辉之足以取信于众僧，而更喜众僧之能发夫善念。其义举实有不容没者。越日，士民有典买该寺田产者，亦闻风踊跃，捐价听赎。余更乐其共成善果。爰以诸僧名号，及士民姓氏，捐助寺产数目，勒之青[王+民]，垂诸不朽。乾隆三十九年。（许志法产后，新续。） 

长白，宋如林，朱家尖白山头筑塘碑记： 

　　补陀为海上名山，其地广，其田腴。其为境也，袤延而辽阔。其为寺也，宏敞而幽静可居。故海内之愿为僧者，皆乐归之。旧有田地，特赐免粮，以耕以食，慊然自足。自我朝定鼎以来，俗安于敦庞，人不患夭札。有自食之乐，而无追呼之扰，盖百余年于兹矣。然而僧日以增，田地不加多，非所以安比邱之众也。开辟山田，试垦海涂，亦因所利而利之焉耳。朱家尖白山头，前住僧朗和，开垦荡田。及续恩（续恩字超尘）住持，曾于此筑塘，历十七年，得田八百余亩。以潮汐冲激不已，且筑且圮，迄未成功。今浙江提督李公讳长庚，慷慨好施。予靖萑苻，至山上，偶询及之，遽助以朱提四百，为筑塘资。续恩始得告竣，而来请记于余。夫补陀两寺，上蒙圣眷。百余十年，耕凿免粮之地，咸登般若之场，不可谓非厚幸矣。又得公上体圣人之仁，泽及桑门。向之且筑且圮者，今则巩固而无忧，所以利之者，岂浅鲜哉！自后住僧勉之，勿以是为资益色身之具，而以是为资益慧命之端，庶足以副公好善檀施之意，而体前住勤苦立基之心也。（秦志，碑在法雨寺上大殿门首左壁。） 

明，聊城，傅光宅，过海潮，赠大智禅师诗： 

　　宝地新开大海边，法坛长日拥诸天。慈光会满三千界，苦行先经六十年。五岳烟霞孤锡迥，万川水月一灯悬。不知再见应何日，一片心依智者禅。 

陈九思，题海潮寺，新赐护国镇海禅寺额诗： 

　　东表神洲浸大瀛，盘根无地巨鳌擎。琳宫又创天开境，宝号新颁帝赐名。佛火夜悬龙藏晓，海灵朝结蜃楼明。香船万里飘千叶，得渡争夸彼岸行。 

清，慈溪，姜宸英，法雨寺殿工告成诗： 

　　后寺吾曾到，前踪未可期。重闻金刹地，来报玉皇知。去影惟留拂，随身不挂丝。欲凭书问讯，拟议竟何辞。 

武进，孙渭，法雨寺晚眺诗： 

　　暮色起北山，青霭含万树。三峰接霄汉，苍茫坠烟雾。缭绕涧壑云，悠然自来去。危石松顶悬，彷徨屡惊顾。何幸梅子真，采药于此住。 

衡阳，彭玉麟，于光绪八年秋，奉命巡视南洋，抵普陀洛迦山，宿法雨寺，留别立山方丈诗： 

　　洛迦山涌翠屏开，八月槎乘奉使来。只许云龙腾岛屿，不容雾蜃幻楼台。海天佛国多灵境，瑞霭祥烟绕上陔。一瓣心香瞻洞口，潮音妙相示神胎。（其一） 
　　方壶莲峤缈虚悬，紫竹林深佛顶圆。晓日红云蒸碧海，清秋白露湛青天。九重德泽涵容大，万派朝宗子细宣。柔达八蛮占利涉，鲸鲵波靖应安然。（其二） 
　　海上琳宫驾六鳌，插空青嶂出洪涛。藤萝缠碎千年石，鲸鳄眠寒万古潮。尘世软红飞不到，舟山晚翠望来遥。蚌珠光射秋宵月，两寺钟声彻碧霄。（其三） 
　　频伽鸟唤入云房，丈六金容仰上方。得到琅环真佛地，不须蓬岛觅仙乡。白华秋荡天风碧，紫竹宵笼海月黄。我欲多携甘露水，大千世界洒清凉。（其四） 

同安，洪龙，题法雨寺诗： 

　　金沙垂圣迹，宝屿即神洲。佛地风波静，天灯日月浮。水中开净土，云外渡迷流。法雨当空洒，千岩海色秋。 

清，释铁莲，锦屏丈室落成志喜诗： 

