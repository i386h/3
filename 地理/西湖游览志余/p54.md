<!-- { "loadSidebar": true } -->
　　至元十八年诏天下除道徳经外其余说谎道经尽行烧毁道士受佛经者为僧不为僧者娶妻为民时江南释教都总统嘉木扬喇勒智自至元二十二年至二十四年恢复佛寺三十余所如四圣观者昔之孤山寺也弃道为僧者七八百人皆挂冠于上永福寺帝师殿梁间而飞来峰石壁皆镌佛像王元章诗云白石皆成佛苍头半是僧鉴湖天长观有道士为僧者献观于总统云贺知章倚托史弥逺声势将寺改观乞复原日寺额杨髠从其语真可笑也
　　元时临平明因寺尼刹也豪僧往来多投是寺每至则呼尼之少艾者供寝寺主苦之于是専饰一寮以贮尼之淫滥者供客僧不时之需名曰尼站寺内有宋仁烈皇后手书众生自度佛不能度欲正其心先诚其意无视无聴抱神以静罪从心生还从心灭三十二字
　　南宋时杭州人物凑集诈伪百端有富少年刘某者湖州人携资巨万寓居城中闻邻壁日奏音乐询其店主对曰此湖南张安抚宅眷安抚徃苏州勾当未回又无正室亦无男子诸妾肆欢乐耳刘遂动念店主穴壁隙令刘窥见诸妾皆妙色也刘询店主欲造之店主许诺云门婆处须得三百千方可入也刘如数勿吝既徃留连累日忽传报安抚回矣刘仓卒不得出匿床下安抚升厅诸妾以次拜讫备问家事一小童曰侍郎出后一刘官人在此欵宿尚在房中安抚大怒索之以出刘拜伏请罪安抚怒骂书牒送临安府管家婆等再三拜恳不许刘窘甚请店主谋之尽以所携金帛赎罪入状领刘归别寓刘既罄然后访知其故乃店主瞰刘资货之富谋集诸娼伪为安抚宅眷以欺之也讼之官竟无益焉又岳州方德长随父通判寓临安偶如厕忽小门中一女子捧水盥手延茶方意娼家随女子入坐阁中茶罢忽一婢仓皇报曰官人来也方匿床下官人入阁少坐畧检点而去方出问女子此何人女曰此乃曽侍郎宅官人乃侍郎妾乃直阁妾也妾慕官人少年故奉邀茶话耳方始惊非妓馆急欲出女子强留与合未及绸缪忽一妪入室大声叱骂羣至捕缚将解官方惊跽求免遣仆取金帛千缗求脱得释翼日再访之即无曽侍郎宅此室乃是皇城空房有客僦之居月余去矣
　　盐桥富室李省者贩盐出必经年绍兴元年省与同业六七人出亘四年弗反且无音耗其家絶忧之有与李善者谓其妻曰同业数客尽归不应独后得非堕于非命乎宜徃占之妻歴访十数肆皆云不吉恸哭而归召僧建道场招魂挂服闻空中泣声甚哀出视之见李在渺茫烟雾间宛如存日询问幼稚婢妾且云赖汝荐拔获离苦难明日妻买地造冢备极劳费又一月李泛舟达江口原不死也黠鬼依人而见幻徃徃如此
　　朱思彦淳熈初知临安钩校官物得押录髙生侵盗状其妻尤贪冒时髙事上府先擒其妻置狱中高归廷诘之复不逊思彦怒并系之日加絣讯一夕丞定囚二人泣诉言楚毒巳极恐无生理丞恻然怜之会思彦燕客未散遂破械使窜明日丞诣思彦言髙为胥长而夫妻盗没且对长官咆哮诚宜痛治然久在囹圄昨夜呼其名巳困惫不能应窃便宜出之比至家俱死幸不殒狱下不必彰闻其子亦愿敛瘗矣失于専擅此情悚然思彦喜丞之嫉恶同巳且处事委曲无迹致辞谢迨反室复念彼罪不致死一旦并命岂不累巳即不然将有阴谴自是寝食不安遂见二鬼祼形披髪棰痕遍体挽衣号曰我罪不过徒隶乃沦冥涂非得尔徃地下辩证决无相舍理思彦噤不能对遂感疾二鬼朝夕在傍丞来问疾思彦告之故且曰不忍一时之愤悔不可言丞笑曰两人实不死吾悯其困而脱之绐以亡告耳思彦惊曰若是则见形者为何人丞曰忧疑太过所致即呼髙夫妻拜庭下思彦豁然疾愈命髙复故役焉
　　淳熈初王良佐者居观桥下初为细民负担贩油后家道小康夫妇奉佛施舍无虚日一日焚香见塔影七层黄碧璀璨金书三字曰保叔塔乃捐资修塔塑其夫妇像于第一层或云王少年系狱逢巨盗同牢款密因语王曰我行盗杀人无生理有金银甚多埋保叔塔下悉以赠君我伏法日幸収骸骨髙原广作佛事则我瞑目矣王出狱果得金银塔下故假塔影以葢其事云
　　包宏斋恢年八十八以枢密登拜郊台精神老健贾似道问之意必有摄养竒术恢曰有一服丸子药乃不传之秘方似道欣然叩之恢徐徐曰恢吃了五十年独睡丸满座大笑子乡有老人九十余矣而啖食不减少年予问以服饵之法答曰吃食须细嚼细咽以津液送之然后精味散于脾家华色充肌粗快则秪为糟粕填塞肠胃耳又一老人为予言一生临食秪啖其半常留有余不尽之心葢人无寿夭禄尽则亡未见有暴殄之人得皓首也嗟乎人能服独睡丸五十年而又以服食法自辅庶乎不夭其所生矣
　　京师人鲁时绍兴十一年在临安送所亲于北闗下忘携钱行解衣质于库见主人如旧熟识者思之而未得退访北闗税官朱子文言及之葢数年前所尝见丐者也其人本豪民遭乱家破与妻行乞于市使三子拾杨梅核椎取其实以卖少子常见一白鼠在聚核下归语父父戒曰明日徃捕之得而货于禽戏者必直数百钱勿失也迨旦母与偕行至故处果见鼠逐之及涌金门墙下入穴中母立不去遣子归取锸斸地深可二尺望鼠尾犹可见俄得一青石掲去之下有大瓮白金满中遽奔告其父父至不敢取亟诣府自列愿以半入官而乞厢吏护取府主从其言得银五千两即日买屋以居而用其钱为子本遂成富家即库中主人也
　　干道六年冬吕徳卿偕其友王季夷魏子正上官公禄徃临安观南郊舍于黄氏客邸王魏俱梦一人着汉衣冠通名曰班固既相见质问西汉史疑难临去云明日暂过家间少欵可乎觉而莫能晓各道梦中事大抵略同适是日案阅五辂四人同出嘉会门外茶肆中坐见幅纸用绯帖尾云今晚讲说汉书相与笑曰班孟坚岂知在此也还到省门皆觉微馁就入一食店视其牌则班家四色包子也且笑且叹因信一憩息一饮馔之微亦显于梦寐万事岂不前定乎
　　宋时吏部有一胥好滑稽有董公迈参选失去官诰但存印纸遂投状给据一日侍郎问其胥曰此事无碍否胥曰朝公大夫董公迈失一官诰印纸在也不碍侍郎觉其谑侮杖一百罢之葢俗有舞十般癞云一般癞来一般癞浑身烂了肚皮在也不碍如是凡十首语言相类故应声为戏云
　　宋时行都节序皆有休假惟七夕百司皆入局不准假有时相古朴问堂吏云七夕不作假有何典故吏应云七夕古今无假时相但唯唯不知其有所侮也葢用栁词七夕二郎神云须知此景古今无价
　　元时淛省广济库岁以富户司出纳延佑间有富户侵用官资无以为偿府判王某素残忍乃拘其妻妾子女命以小舟载之西湖趂逐游人収其买奸钱纳官鲜于伯机作湖边曲云湖边荡桨谁家女绿惨红愁羞不语低回忍泪傍郎船贪得金钱强歌舞玉壶美酒不须忧鱼腹熊蹯弃如土阳台梦短去匆匆鸳琐生寒愁日暮安得义士掷千金遂令桑濮歌行露其后王判之子孙有为娼流天之施报何其捷哉
　　宝佑间马光祖尹临安不畏贵戚豪强庭无留讼福王府讼民不入赁房钱民云房漏光祖判云晴则鸡卵鸭卵雨则盆满钵满福王若要房钱直待光祖任满临安一士子踰墙盗人室女事觉光祖试踰墙搂处子诗士人挥笔云花栁平生债风流一段愁踰墙乘兴下处子有情搂谢砌方潜度韩香巳暗偷有情生爱欲无语强娇羞不负秦楼约安知汉狱囚玉颜丽如此何用读书求光祖喜之判云多情多爱还了平生花栁债好个檀郎室女为妻也合当雄才髙作聊赠青蚨三百索烛影摇红记取氷人是马公遂令女子归生为妻且厚赠之
　　钱塘罗贯中本者南宋时人编撰小说数十种而水浒传叙宋江等事奸盗脱骗机械甚详然变诈百端壊人心术其子孙三代皆哑天道好还之报如此
　　处士田大年者予伯父也倜傥工诗尝有与友人夜坐诗云鸡黍论交信有期不期而会暮冬时绣屛入夜香围席碧浪摇春酒满巵星乱铜盆频剪烛唾霏玉屑互评诗情深不计更筹尽月过梅梢第几枝词致清婉他作类此

　　西湖游览志余卷二十五

　　●钦定四库全书

　　西湖游览志余巻二十六

　　（明）田汝成 撰

　　○幽怪传疑

　　宋时有吴生者寓宿城西兰若夜半闻扣扉者启视之乃一处子容服雅淡问其从来以比邻答之谓生曰吾旦见子过门也心私悦焉欲谐伉俪有此私奔恐家人觉之姑暂归矣生意淫荡强留入室遂止宿焉自庆以为巫山之遇不是过也亥至寅去徃复为常居数月寺僧视生容止稍疑之因诘生初不肯言诘问百端乃以实告僧惊叹曰昨一官员有女才色艶丽选充内庭病卒权殡西廊三年矣曩尝出蛊行客汝遇得非是乎且吾邻并无处女若是者不亟去祸且及矣生惑于爱犹未忍至夜于窻间得一诗云西湖着眼事应非倚槛临流吊落晖昔日燕莺曽共语今宵鸾鳯叹孤飞死生有分愁侵骨聚散无缘涙湿衣寄与吴郎休负我为君消瘦十分肌墨色惨淡不类人书生始惧翌日遂行
　　宋时有邢鳯者字君瑞寓居西湖有堂曰此君水竹幽雅常宴息其中一日独坐见一美人度竹而来鳯意为人家宅眷将起避之女遽呼曰君瑞毋避我有诗奉观乃吟曰娉婷少女踏春阳无处春阳不断肠舞袖弓弯浑忘却罗衣虚度五秋霜鳯聴罢亦口占挑之曰意态精神画亦难不知何事出僊坛此君堂上云深处应与萧郎驾彩鸾女曰予心子意彼此相同奈夙数未及当期五年君来守土相会于鳯凰山下君如不爽千万相寻言讫不见后五年邢随兄镇杭乃思前约具舟泛湖黙念间忽闻湖浦鸣榔遥见一美人驾小舟举手招之曰君瑞信人也方舟相叙曰妾西湖水僊也千里不违约君情良厚矣君瑞喜跃过舟荡入湖心人舟俱没后人常见鳯与采莲女游荡于清风明月之下或歌或笑出没无时焉
　　嘉佑中沈遘知杭州所经诸堰皆集堰牛以备牵挽时方大暑监官以下皆露宿堰上以伺水之出入忽闻以行策相呼者曰明日有何生活一曰明日沈几之子过此吾辈又有一畨劳苦一曰沈几蚤有子知杭州耶因悲咽欷叹众潜审其言气非俗流使人迹之乃堰下之牛有堕泪者众乃叹息曰安知此牛非沈几之旧朋乎
　　蔡京初登第为钱唐县尉巡捕至汤村薄晚休舍有道人状貌甚伟求见京平日喜接方士亟延与语饮之酒而去明日宿他所复见之又明日泊近村道人复至饮酒尽数斗恳日夜不能归愿托宿可乎京始犹不可其请至再不得巳许之且同榻命京居外巳处其内戒曰中夜有相寻觅者幸勿言京意其奸盗亡命将有捕者身为尉顾匿之然无可奈何展转至三更目不交睫闻舍外人声俄顷渐众遂排户入曰车四元在此欲就床擒之或曰恐并损床外人帝必怒吾属且获罪京大恐起坐呼从吏无一应者道人安寝自如撼之不动外人云又被渠闪了六十年可怪可怪咨嗟良久闻室内如揭竹纸数万畨之声鸡鸣乃寂呼从者始应问所见皆不知道人矍然兴谢曰某乃车四元也赖公脱此大厄又可活一甲子巳度世第三次矣公当贵穷人爵吾是以得免如其不然与公皆死矣念无以为报吾有药能化铁为铜铜为银银又为金公欲之乎京拒不受强语干汞之术曰他日有急当用之天且明别去后不复见京唯以其说传中子翛京死翛家窜广西以其术致富
