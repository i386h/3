<!-- { "loadSidebar": true } -->
　　杭州巨美得白苏而益章考其治绩怡情往往酷似乐天诗云闾里固冝勤抚恤楼台亦要数跻攀子瞻亦云细雨晴时一百六画桡鼍鼓莫违民乐天诗云笙歌委曲声延耳金翠动摇光照身子瞻亦云剰看新翻眉倒晕未应泣别脸消红乐天诗云故妓数人凭问讯新诗两首倩流传子瞻亦云休惊岁岁年年貌且对朝朝暮暮人乐天取天竺竒石受代携归诗云三年为刺史饮水复食檗唯向天竺山取得两片石此直抵千金无乃伤清白子瞻亦云在郡依前六百日山中不记几回来还将天竺一峰去欲把云根到处栽盖子瞻景慕惟在乐天故摹儗之词比比歌咏如云出处依稀似乐天敢将衰朽较前贤又云但遣先生披鸖氅不须更画乐天真殆有梦寐羮墙之想矣
　　前辈任杭州而去者往往思之虽其山水清佳亦其民风淳懦易感也白乐天则云自别钱唐山水后不多饮酒懒吟诗又云所嗟水路无三百官系无由得再游又云渺渺钱唐路几千想君到后事依然又云江南忆最忆是杭州山寺月中寻桂子郡亭枕上看潮头何日更重游子瞻则云寄谢西湖旧风月故应时许梦中游又云居杭积五岁自忆本杭人故山归无家欲买西湖邻又云前生我已到杭州到处长如到旧游更欲洞霄为隠吏一庵闲地且相留二公之恋恋于旧游葢必有以取之尔
　　王平甫以杭州夸王胜之诗游览须知此地佳纷纷人物敌京华林峦腊雪千家水城郭春风二月花彩舫笙歌吹落日画楼灯烛映残霞如君援笔宜摹冩付与尘埃北客夸又西湖春日诗争得才如杜牧之试来湖上辄题诗春烟寺院敲茶鼓夕照楼台卓酒旗浓吐杂芳薫巘崿湿飞双翠破涟漪人间幸有蓑兼笠且上渔舟作钓师王介甫送张仲容赴杭州孙公沔辟诗万屋相夸漆与丹笑歌长在绮纨间彩船春戏城邉水画烛秋寻寺外山忆我屡随游客入喜君今趂辟书还遥知曼倩威行久赤壁应从到日闲二公之诗峭响俊丽真兄弟也
　　梅圣俞西湖泛舟诗氷消湖已緑渺渺鸭头春舩学吴儿刺吟希楚老新对山怜去鸟隔树识游人谁念沧江上风柔采白苹同诸韩及孙曼叔游西湖二律晚日城头落轻鞍果下凉野蜂衔水沫舟子剥菱黄朩老识秋气径幽闻草香幅巾聊自检不作楚人狂又云烁电未成雨凉风先入衣青天忽开影红日尚余晖蛱蝶作团起蜻蜓相对飞谑嘲不觉夕跨马月中归三诗皆不载宛陵集
　　范石湖成大会客湖上诗西湖氷泮緑生鳞料峭春风欲中人花片不经寒食雨栁丝还帯涌金春江山契阔诗情在京洛追随客梦新唤取歌声作愁思为君吹水引杯频杨诚斋廷秀诗苏公堤逺栁生烟和靖园深竹映闗船入芰荷香处去人从云水窟中还似寒如暖清和在欲雨翻晴顷刻间能为蓬莱老仙伯一杯痛饮吸湖山二公之诗皎然晚宋风格也
　　宋时帅叅王洧者咏西湖十景诗苏堤春晓云孤山落月趂疎钟画舫参差栁岸风莺梦初醒人未起金鸦飞上五云东断桥残雪云望湖亭上半青山跨水修梁影亦寒待泮痕邉分草緑鹤惊碎玉啄阑干雷峰夕照云塔影初收日色昏隔墙人语近甘园南山游遍分归路半入钱唐半暗门曲院风荷云避暑人归自冷泉埠头云锦晚风天爱渠香阵随人逺行过髙桥方买船平湖秋月云万顷寒光一夕铺氷轮行处片云无鹫峰遥度西风冷桂子纷纷点玉壶栁浪闻莺云如簧巧啭最髙枝苑栁青归万缕丝玉辇不来春又老声声诉与落花知花港观鱼云断汲惟余旧姓传倚阑投饵说当年沙鸥会见园兴废近日游人又玉泉南屏晚钟云涑水崖碑半緑苔春游谁向此山来晚烟深处蒲牢响僧自城中应供回三潭印月云塔邉分占宿湖船寳鉴开奁水接天横笛呌云何处起波心惊觉老龙眠两峰挿云云浮图对立晓崔嵬积翠浮空霁霭迷试向凤凰山上望南髙天近北烟低
　　孙何帅钱唐栁耆卿作望海潮词赠之云东南形胜三吴都会钱唐自古繁华烟栁画桥风帘翠幙参差十万人家云树绕堤沙怒涛巻霜雪天堑无涯市列珠玑户盈罗绮竞豪奢重湖迭巘清佳有三秋桂子十里荷花羌管弄晴菱歌泛夜嬉嬉钓叟莲娃千骑拥髙牙乗醉听歌鼓吟赏烟霞异日图将好景归去凤池夸此词流播金主亮闻之瞷然起投鞭渡江之想命画工潜入临安图西湖掲软屏间貌己像策马吴山之巅题其上曰万里车书尽会同江南岂有别疆封提兵百万西湖上立马吴山第一峰其时有谢处厚者咏其事云谁把杭州曲子讴荷花十里桂三秋那知卉朩无情物牵动长江万里愁庐陵罗景纶云耆卿此词乃金亮送死媒也未足深怅至于荷艳桂香妆点湖山清丽使士大夫留连歌舞忘顾中原是则可恨耳因和处厚诗云投鞭枉是为清讴牛渚依然一片秋却恨荷花留玉辇竟忘烟栁汴宫愁
　　庐陵刘改之过以诗鸣江西厄于韦布放浪吴楚客食诸侯嘉泰间来临安时辛稼轩弃疾帅越闻其名遣介招之适以事不及行作书归辂者因效辛体沁园春一词并缄往下笔便逼真其词云斗酒彘肩醉渡浙江岂不快哉被香山居士约林和靖与苏公等驾勒吾回坡谓西湖正如西子浓抹淡妆临照台诸人者都掉头不顾只管传杯白云天竺去来图画里峥嵘楼观开看纵横一涧东西水遶两山南北髙下云堆逋曰不然暗香疎影只可孤山先探梅蓬莱阁访稼轩未晚且此徘徊弃疾得之大喜致馈数百千竟邀之去馆燕弥月赍赠累累改之竟荡于酒不问也常自以此辞语相台岳珂掀然有得色珂曰词语固佳恨无刀圭药疗君白日鬼症耳一座为之轩渠
　　辛弃疾游湖酹江月词西风吹雨战新荷声乱明珠苍璧谁把香奁收寳镜云锦周遭红碧飞鸟翻空游鱼吹浪惯听笙歌席座中豪气看君一饮千石遥想处士风流鹤随人去已作飞僊客茅舎竹篱今在否松竹已非畴昔欲看当年望湖楼下水与云寛窄醉中休问断肠桃叶消息刘改之游湖贺新郎词睡觉啼莺晓醉西湖两峰日日买花簮帽去尽酒徒无人问惟有玉山自倒任拍手儿童争笑一骑乗风翩然去避鱼龙不见波声悄歌韵逺唤苏小神仙路近蓬莱岛紫云深处参差禁树烟花遶人世红尘西嶂日百计不如归好付乐事与他年少费尽栁金梨雪句问沉香亭北何时召心未惬鬓先老二公词格相肖宜其宾主投欢也
　　辛幼安尝作晚春词云更能消几畨风雨匆匆春又归去惜花长恨花开早何况乱红无数春且住见说道天涯芳草迷归路怨春不语算只有殷勤画檐蛛网尽日惹飞絮长门事准拟佳期又误蛾眉曽有人妬千金纵买相如赋脉脉此情难诉君莫舞君不见玉环飞燕皆尘土闲愁最苦休去倚危栏斜阳正在烟栁断肠处此词斜阳烟栁之句怨刺颇深比之天际轻云者殊无藴藉寿皇见之怫然不悦然亦不罪也
　　宋建炎中驾驻维扬康伯可上中兴十策名振一时后秦桧当国伯可乃附会求进擢为台郎值慈寜归养两宫燕乐伯可専应制为歌词谀艳粉饰声名扫地而世但以比栁耆卿辈矣桧死伯可亦贬五羊桧生日伯可寿以喜迁莺词云腊残春早正帘幙护寒楼台清晓寳运当千佳辰余五嵩岳诞生元老帝遣阜安宗社人仰雍容廊庙尽总道是文章孔孟勲庸周召师表方春遇鱼水君臣须信从年少玉带金鱼朱颜緑鬓占断世间荣耀篆刻鼎彛将遍整顿乾坤都了愿岁岁见栁梢青浅梅英红小又尝与桧对局格天阁下桧戏曰此卒渡河是尔将军之疥癞伯可徐应曰今皇御极视公宰相如腹心桧大喜撤棋酣饮终日而罢
　　康伯可尝与右珰狎适睿思殿有徽祖御画特为卓絶上时持玩以起羮墙之悲珰下直窃携至家而伯可适来留之饮因出示之伯可绐珰入取殽核輙书一絶于上曰玉辇宸逰事巳空尚余奎藻绘春风年年花鸟无穷恨尽在苍梧夕照中珰见之大骇然无可奈何明日伺间叩头请死上大怒亟取视之天威顿霁但一恸而已
　　康伯可西湖长相思词云南髙峰北髙峰一片湖光烟霭中春来愁杀侬郎意浓妾意浓油壁车轻郎马骢相逢九里松林和靖惜别长相思词云吴山青越山青两岸青山相送迎谁知离别情君泪盈妾泪盈罗带同心结未成江头潮已平和靖隠士也而亦为华艳之词失其体矣
　　吴郡王益者宪圣太后弟也徳寿特亲爱之入宫每用家人礼宪圣常持盈满之戒每告之曰凡有宴召非得吾言不可擅入一日王竹冠练衣芒鞋笻杖独携一童纵行三竺灵隠山中濯足冷泉盘石上游人望之俨如神僊遂为逻者奏闻次日徳寿以小诗召之曰趂此一轩风月好橘香酒熟待君来令小珰持赐王遂亟往光尧迎笑曰昨者冷泉之游乐乎王恍然顿首谢光尧曰朕宫中亦有此景卿欲见之否葢迭石引泉象飞来香林之胜架堂其上冷泉亭中掲一画乃图王野服濯足于盘石上且御制一赞云富贵不骄戚畹称贤扫除膏粱放旷林泉沧浪濯足风度潇然国之元舅人中神仙于是尽醉而罢因举图以赐之
　　吴郡王及平原郡王皆豪贵以奢侈相髙争华竞靡有石崇王恺之风吴府后翠堂七楹全以石青为饰故得名専为诸姬教习声伎之所一时伶官乐师皆梨园国工也吹弹舞拍各有总之者号为部头每遇节序生辰则旬日外依月律按试名曰小排当虽中禁教坊所无也只笙一部已是二十余人自十月旦至二月终日给焙笙炭五十觔用锦熏笼藉笙于上复以四和香熏之葢笙簧必用髙丽铜为之靘以緑臈簧暖则字正而声清越故必用焙而后可陆天随诗云妾思冷如簧时时望君暖乐府亦有簧暖笙清之语举此一事余可想见也
　　张镃功甫号约斋忠烈王诸孙能诗一时名士大夫莫不交游其园池声妓服玩之丽甲天下尝于南湖园作驾霄亭于四古松间以巨铁絙悬之空中而覊之松身当风月清夜与客梯登之飘摇云表真有挟飞仙遡紫清之意王简卿侍郎尝题其牡丹会云众宾既集坐一虚堂寂无所有俄问左右云香已发未答云已发命卷帘则异香自内出郁然满座羣妓以酒殽丝竹次第而至别有名妓数十辈皆衣白首餙衣领皆绣牡丹首戴照殿红一妓执板奏歌侑觞歌罢乐作乃退复垂帘谈论自如良久香起卷帘如前别数十妓易服与花而出大抵簪白花则衣紫紫花则衣鹅黄黄花则衣红如是十杯衣与花凡十易所讴者皆前辈牡丹名词酒竟歌者乐者无虑百数十人列行送客烛光香雾歌吹杂作客皆恍然如仙游也功甫于诛韩侂胄有力赏不满意又欲以故智去弥逺事泄谪象台而殂
