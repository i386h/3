<!-- { "loadSidebar": true } -->
　　永乐间宗吉以诗祸下锦衣狱旴江胡子昻亦以诗祸踵至子昻以东坡系御史台狱二诗索瞿和瞿诗云一落危涂又几春百忧交集未亡身不才弃斥逢明主多难扶持望故人有字五千能讲道无钱十万可通神忘懐且共团栾坐满炷炉香说善因酸风苦雾雨凄凄愁掩圜扉坐榻低投老渐思依朩佛受恩未许赦金鸡艰难馈食怜无母辛苦回文赖有妻何日湖船载春酒一篙撑过断桥西已而宗吉谪戍保安者十年时兴和失守边境萧条永乐巳亥降佛曲于塞下选子弟唱之时値元宵宗吉凄然作望江南五首云元宵景野烧照山明风阵摩天将夜半斗杓揷地过初更灯火忆杭城元宵景巷陌少人行舍北孤儿偎冷坑墙东嫠妇哭寒檠士女忆杭城元宵景刁斗击残更数点夕烽明逺戍几声寒角响空营歌舞忆杭城元宵景黙坐自伤情破灶三杯黄米酒寒牕一盏浊油灯宴赏忆杭城元宵景淡月伴踈星戍卒抱闗敲木柝歌童穿市唱金经箫鼓忆杭城
　　宗吉西湖秋泛满庭芳词露苇催黄烟蒲驻緑水光山色相连红衣落尽辜负采莲船点检六桥杨栁但几个抱叶残蝉秋容晚云寒鴈背风冷鹭鸶肩华筵容易散愁添酒量病减诗颠况情懐冲澹渐入中年扫退舞裙歌扇尽付与一枕高眠清闲好脱巾露髪仰面看青天又西湖四时望江南词西湖景春日最宜晴花底管弦公子宴水边罗绮丽人行十里按歌声西湖景夏日正堪游金勒马嘶垂栁岸红妆人泛采莲舟惊起水中鸥西湖景秋日更宜观桂子冈峦金粟富芙蓉洲渚彩云闲爽气满山前西湖景冬日转清竒赏雪楼台评酒价观梅园圃订春期共醉太平时
　　宗吉平日著作散亡者盖不少也暇日得其逸稿律诗近体共十五篇録以自适题则天故内诗堪恨当年武媚娘手持唐玺坐明堂不思仙李方三叶却爱莲花似六郎废苑荆榛来雉兔故宫禾黍没牛羊尚余数仞颓垣在遥对龙门山色苍秋日书懐诗五穷何日是归年几费奴星结柳船善价谁求司马赋痴心欲借尉迟钱六通未具难成佛九转无疑漫学仙一事尚为今日幸免供徭役为无田暮春书事诗过墙新竹翠交加緑树阴阴噪乳鸦花到■〈酉荼〉醿香结局鸟鸣鶗鴂客思家煑茶汤沸风声转梦草诗成日影斜零落残红青子满渐看金弹熟枇杷睡起呼童扫落花石泉槐火试新茶树林深处蜂王国帘幙阴中燕子家栁絮乗风投砚水竹枝摇影落牕纱幽居莫道无官况鼓吹犹存两部蛙旅舍书事诗过却春光独掩门浇愁漫有酒盈尊孤灯听雨心多感一剑横空气尚存射虎何年随李广闻鸡中夜舞刘琨平生家国萦懐抱湿尽青衫总泪痕茒屋三间白板扉栖迟四壁叹多违扬雄投阁功名薄王粲登楼事业非白昼梦回梁燕语青天目送塞鸿归东门黄犬华亭鹤举世无人悟此机清明即事诗风落梨花雪满庭今年又是一清明游丝倒地终无意芳草连天若有情满院晓烟闻燕语半牕晴日■〈日然〉蚕生秋千一架名园里人隔垂杨听笑声夜凉诗潇潇朩叶打窻扉又送新凉入敝帷煗不及时秋后雨淡而有味客中诗还家自愧苏秦妇交友谁知蔡克儿不寐起来搔首坐绕庭促织替人悲题伍胥庙诗一过丛祠泪满襟英雄自古少知音江边敌国方尝胆台上佳人正捧心入郢共知雠巳雪沼呉谁识恨尤深素车白马终何益不及陶朱像铸金有感诗世事年来似奕棋可堪岁月去如驰肉生髀骨英雄老金尽床头富贵迟蹈海莫追天下士折腰难事里中儿可怜满眼新亭泪对泣无人只自悲夏晚纳凉诗竹床藤簟晚凉天卧看星河小院偏云影恰如衣暂薄月华那得扇长圆清泉冷浸氷盘果嘉树香笼宝鼎烟想是高楼风更爽玉人闲按十三弦清明赋絶句诗兼旬蹭蹬在京华又见东风御柳斜客里不甘佳节过借人亭馆看梨花池河道中诗牵牛花碧荳花黄血色蜻蜓点水忙人在渔村斜照里数声短笛隔垂杨斋居观物诗蕉叶阴阴艾叶香菖蒲苗短菊苗长夜来知有蜗牛过一道银光在粉墙出巢新燕傍帘帷乳鸭浮沉水满陂叶底青虫时节至化为蝴蝶上花枝
　　宗吉风情丽逸见之诗篇者往往有歌扇舞裙之兴金公素谓之司空见惯者诚然也夏时正修杭州府志独不録其诗词而白苏杨萨偎红倚翠之篇悉皆裒采岂非贵耳而贱目者哉宗吉尝着剪灯新话一编粉饰闺情假托冥报虽属情妖丽游戱翰墨之间而劝百讽一间有可采或谓秋香亭记乃宗吉事使其果然亦元微之会眞意也桂孟平读此书而作歌一篇语涉讽刺而思致秾缛可诵也其词云山阳才人畴与侣开口为今阖为古春以桃花染性情秋将桂子熏言语感离抚遇心怦怦道是无凭还有凭沉沉帐里昼吹笛煦煦窻前宵剪灯倐而晴兮忽而雨悲欲啼兮喜欲舞玉箫倚月吹鳯凰金栅和烟锁鹦鹉造化有迹尸者谁一念纔萌方寸移善善恶恶茍无失怪怪竒竒将有之丈夫未达虎为狗濯足沧浪泥数斗气寒骨耸铮有声脱帻目光如电走道人青蛇天动揺不斩寻常花月妖茫茫尘海沤万点落落云松酒半瓢世间万事幻泡尔往往有情能不死十二巫山谁道深云母屏风薄如纸莺莺宅前芳草栖燕燕楼中明月低从来松栢有孤操不独鸳鸯能并栖乆在钱唐江上住厌见潮来又潮去燕子衔春几度回断梦残红落何处还君此编长啸歌便当酌以金叵罗醉来呼枕睡一觉高车驷马游南柯
　　宗吉漫兴诗云自古文章厄命穷聪明未必胜愚蒙笔端花与胷中锦赚得相如四壁空盖有激而云然也又书生叹云书生嗜书被书恼居不求安食忘饱微吟朗诵无了期妻怨儿啼邻里诮东家郎君狐白裘终宵醉眠宝钗楼西家壮士金锁甲万里勇斩楼兰头堆金积玉夸豪贵眼底何曾识丁字休言富贵有危机信知文字眞愁具从今投笔复弃书拟学东皋农把鉏妻复苦谏儿揺手近来差科重田亩其感时伤事抑又甚焉马浩澜感其诗作画堂春词云萧条书剑困埃尘十年多少悲辛松生寒涧背阳春勉强精神且可逢场作戱宁须对客言贫后来知我岂无人莫漫沾巾乃今瞿马之名照耀文苑当年牢落安足叹耶
　　王希范洪仁和人永乐间年十八举进士授行人入翰林检讨与修永乐大典为副总裁升侍讲主考礼闱时胡文穆公总裁国史希范因言其书征处士胡祺于五星聚奎之下若以其祥为祺发者公为祺子疑有私焉且国家文明正不藉此为重文穆公从之而心憾其言寻改礼部主事部之长缺诏洪署部印练习称旨诏作佛曲序洪逡巡不敢应制遂为同列所排不复进用晚得末疾卒著作多散落不存存者毅斋存稿其游西湖诗红莲白莲开满湖小娃唱歌闲且都故人相会能几度美酒何妨倾百壶双拳藏阄握松子万钱赌胜赛樗蒲暮归酩酊白马上谁识山翁非酒徒夏日闲居诗緑竹苍松引夏凉方塘曲沼藕花香两峰独对空山静一鸟不鸣清昼长舂得细粮如玉子酿来新酒胜琼浆人生快意能如此何用荒唐入醉乡
　　陈士宁仁和人涉猎书史喜宾客与同邑郑璧夏诚交莫逆如兄弟然皆好吟咏时时同棹湖中狎玩鱼鸟蓄古法书名画彛器相过品鉴有通家好士宁之母与璧之母皆高年奉之均为子行母殁互服缌麻士宁居盐桥七宝巷中又徙独山全斯立赠之诗云青字营西小巷幽衡门寂寂思悠悠一生清事无闲日夹径黄花满院秋卖帖偶逢官巷口评诗共宿独山头谁知扰扰红尘里荷蒉行歌得自由张辂诗云横溪别业锦云乡红白莲花薜荔墙百事不闗心独静孤云无着兴偏长佳人雪藕供微醉童子分茶坐晚凉如此好懐谁解写诗成还让孟襄阳
　　桂孟平衡仁和人洪武中为钱唐学修业斋训导迁山东转谷府奉祀卒于长沙所著紫薇稿其送王惟中代屠先生诗秋来忽得桂衡书又报王郎去听除若有乡情须记我便生官况也从渠山中岁月三边鴈客里饔飱两馔鱼此去上林方校猎要因奏赋识相如苏李泣别图诗我生自恨不如死君死谁知更得生十九年前今日泪都无一点为功名九日陪陈广文贡有道游伏龙冈新庵诗乆客思归未赐环登高且上鳯凰山空将青眼看重九不见黄花露一斑老境更从天卜徤僧房常记客偷闲广文不是无官舍那得清幽似此间春暮诗忍将愁眼看韶华桃李无言日月斜晚白菜肥蚕出火冬青花落燕成家归田谁复如宾馌入室今惟对影嗟无可柰何聊且睡不劳春梦绕天涯云涛轩诗高台图画自天开下有轩居亦壮哉云气四时多似雨涛声八月大如雷直看槎泝天潢去莫遣舟乗雪夜回拟待他年具舟檝中流小试济川才安节堂诗晚节何由得此安阿儿能孝母心寛蝤蛑晓馔来江浦络纬秋声上井阑松栢耐于花易过衣裳偏是彩宜看登堂为尔歌眉寿春酒香浓柰子丹

　　西湖游览志余巻十二

　　●钦定四库全书

　　西湖游览志余巻十三

　　（明）田汝成 撰

　　○才情雅致

　　王志道逵钱唐人足一跛家贫卖药文锦坊兼以卜市博究子史百家客至辄谈古今滚滚不竭人或以难隠诘之朗如也所著有兰埜集其徒最高者为刘士亨其卒也士亨哭之诗云十年负笈游门下爱我翻于骨肉轻才劣岂宜居弟子恩深何以报先生春风梦断行柯蚁暮雨啼残隔叶莺赖有诗家衣钵在后来谁起继芳声
　　刘士亨泰钱唐人号菊庄当景泰天顺间隠居不仕诗词为一时絶唱所著有菊庄晚香诸集其湖上暮归诗朦胧駄醉踏残花柔緑阴中一径斜日暮归来问童子春衣当酒在谁家丰乐楼诗层楼高处宴王孙湖上青山落酒尊三百年来春一梦月明还照涌金门
　　陆元偁昻钱唐人号清溪博雅嗜吟咏少游菊庄之门同列率罕及之尝作宫词云自卷珠帘放燕归六宫春尽乱红飞从来艳色多倾国愿得君王宠幸稀梅花絶句云春到南枝与北枝花开的皪照寒漪何人似解相怜意不把东风玉笛吹凡作宫词皆写幽怨之私而清溪乃终致规讽咏梅花率用吹落事而清溪宛转护惜无忌刻之情可为得诗人温厚之旨矣所著有吟牕涉趣窥豹録若干巻
　　马浩澜洪仁和人号鸖牕善诗咏而词调尤工皓首韦布而含吐珠玉锦绣胸肠褎然若贵介王孙也常题许应和松竹双清扇景词云剪蒿莱曽将双翠亲裁旋添成园林佳胜依稀嶰谷徂徕鳯飞过文章灿烂蛟腾攫鳞甲毰毸剉节题诗收花酿酒须粘香粉袖粘苔无人识栋梁之具管钥之才荫亭台尽多风月清无半点尘埃竿期截六鳌连举巢堪托孤鹤时来色莹琅玕脂凝琥珀笑他门栁与庭槐萧郎去毕宏已老谁富写生才君看取岁寒三友只欠梅开盖多丽词也许东溟以为可追踪康伯可可谓信然又题梅花江城引云雪晴闲览瘦笻扶过西湖访林逋湖上天寒草树尽凋枯忽见琼葩光照眼仙格调玉肌肤夜空云静月轮孤巧相摹海涛图时听枝头啁哳翠禽呼纵有明珠三百琲知似得此花无清气逸发莹无尘想又题许东溟小景昭君怨云路逺危峰斜照瘦马尘衣风帽此去向萧闗向长安便坐紫薇花底只似黄粱梦里三径易生苔早归来言有尽而意无穷方是作者徐伯龄言鹤牕与陆清溪偕出菊庄之门而清溪得诗律鹤牕得词调异体齐名可谓盛矣
