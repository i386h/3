<!-- { "loadSidebar": true } -->
　　于谦字廷益钱唐人宣徳元年授监察御史长躯玉立声如洪钟每奏对上为倾听都御史顾佐最严峻台中少当意者独礼重谦巡按江西风裁赫着还从上讨获汉庶人命谦立数其罪应旨而成辞严义正听者改容自是上属意用谦矣五年河南山西大灾廷议大臣经理上亲署谦名升行在兵部右侍郎往时年三十三而兴利除害动中土俗二省之民欢若更生然谦才大机疎遇事又敢往少瞻顾人故以此忌之九载秩满始进左侍郎先是河南官吏入朝率捆载香帕磨菇以供交际谦行一无所持作诗云手帕磨菇与线香不资民用反为殃清风两袖朝天去免得闾阎话短长其律已如此正统间与户部王尚书议事有隙遂举叅政孙原贞王来自代时太监王振幸用事尝以他事衔谦乃嗾言者劾谦擅举自代非诏旨降大理寺左少卿罢廵抚河南山西吏民闻之赴阙请留者千人乃命以少卿巡抚前后在任者十八年父彦昭卒乞终制不许寻复召为兵部右侍郎十四年七月北敌额森冦独石王振请上亲征败绩于土木车驾北狩沿边城堡奔溃一空京师大震时谦独任部事会皇太后命郕王监国于是廷臣论王振罪请族夷之王方摄朝仓卒未有处分而锦衣卫指挥马顺素附振劝廷臣稍退廷臣大愤给事中王竑捽顺首与廷臣扑杀之复索振所亲信王毛二内使哭声震阙无复朝仪诸大臣有惊避者王亦疑惧欲起还宫谦上陛扶止之且曰廷中无哗劝王出二内使廷毙之复言羣情汹汹皆忠愤所激非殿下宣谕不止王乃谕廷臣曰王振罪当赤族俟启太后行诛未晚马顺罪当死杀之勿论于是廷中稍寜比退朝过午刻矣谦袍袂皆裂徐步出左掖门尚书王直执谦手叹曰今日事起仓卒頼公以定虽百王直将焉用之太后知谦人望所属升兵部尚书顷之郕王即位尊上为太上皇帝时邉报络绎讹言万端诸司束手取进止谦随事条刺虑逺防微动中肯綮自是武备渐饬人心稍安是年十月额森阑入紫荆闗烽■甚急侍讲徐有贞谬言占象倡议南迁上下动摇朝臣有挈家南奔者谦恸哭抗言于廷曰京师天下根本宗庙山陵百官万姓咸托于此去此不守将安所之宋南渡之事可鉴也上是谦言守议遂定时京通仓场粮草甚富谦令官军预支三月余命纵火焚之或言事重何不待报谦曰事有经权今敌在目前若必待报而行适以资敌矣武清伯石亨时掌后府言欲闭九门以避敌锋谦曰不可如亨言譬之窒鼠是自毙也乃令亨营于城北都督孙镗营于城西谦亲督诸军而都督王通都御史杨善等闭门城守以示必死顷之额森突至我军坚不为动时上皇亦在敌营我军不敢漫加一矢敌亦觇我严整不敢轻轶中官喜寜胡种也土朩之难降于额森因为乡导嗾额森邀大臣议和迎驾且索金帛巨万计谦一无所许第报曰頼宗庙社稷之灵国有君矣额森计沮须臾以墨帜麾三千骑绕东城云攻南门亨欲撤兵往备谦曰无庸此必趋通州也已而果趋通州索粮无得遂纵游骑四掠畿甸畿甸咸清野乗城守约无敢浪战者敌计益沮对垒七日复以上皇宵遯迟明谦谍知上皇已逺乃令诸军举炮击敌殿营敌亦旋以轻骑躏我死伤略当京师解严论功加谦少保石亨进侯爵余升赏有差谦固辞乃受尝谓人曰四郊多垒卿大夫之辱也城下之役但不盟耳何功之有景泰元年额森数以送驾为名沿边骚掠既知中国有备难与争衡虽奉留上皇又不足以邀厚赂且与其君布哈有隙恐中国乗之乃遣使入贡言愿送大驾还京尚书王直即率羣臣为上骤言之上颇不悦曰当时大位是卿等强朕为之今将置朕何地谦对曰大位已定谁敢异心但欲遣使答礼少纾边患耳上意始释曰从汝从汝于是礼部尚书胡濙言廷臣大驾将来请会议迎复仪注都御史王文厉声曰来谁谓来耶敌人不索土地即索金帛耳谁谓来耶谦曰不然防变方略谦当任之来与不来于仪注固无妨也众论乃息上乃遣礼部侍郎李实往见额森额森大喜遂奉上皇至宣府而还九月十五日上皇入京师时边事稍寜谦益修安内攘外之计初额森犯京时石亨以功非己出骤跻侯爵心不自安乃推谦功请官一子上许之以其子冕为府军前卫副千户谦累疏恳辞且曰臣纵为子求官自当乞恩于君父何必假手于石亨亨深衔之亨尝以指挥郭亨杜山卖放民兵受贿不举为谦查白劾曰亨蔽下售法罔上孤恩无人臣礼上乃切责亨而郭亨等皆下狱亨愈益媿恚学士徐有贞自以倡议南迁为谦斥阻寻复求为祭酒上薄其人不允疑为谦所毁亦深衔之遂与亨等比周侧目事谦谦自知柄用日久恐履危机累乞骸骨不许而廷臣忌功者亦间为上言宜少裁抑谦上灼知谦忠洁无他肠倚毗益切太监兴安亦谓廷臣曰近日诸君第媒孽于公何不为朝廷惜也且诸君中有不爱钱不爱官不问家计一心体国如于公者谁欤言者媿塞上尝赐谦第一区谦固辞曰值国家多事之秋岂臣子安居之日况星文示变正宜贬损以逭天怒岂可厚享以重咎愆不许乃以平日所得赐物盔甲袍帯之属封识第中时一往视而已谦素苦疾喘一日大作上遣太监兴安以医来医云竹沥可愈安为上言且述谦自奉俭约上亲幸万岁山伐竹以赐仍命计谦家所用悉给自尚方云七年正月上不豫谦与廷臣请复宪皇帝东宫疏入不报约翌日面陈泣请时廷议刺刺各抱择君之奸而大学士王文及太监王诚等谋立襄王之子机事颇泄有贞遂驾言于亨曰文诚之谋咸少保主之其事若成吾属无死所矣亨遂与有贞定议通太监曹吉祥都督张輗张軏夜夺南内奉迎上皇复位改元天顺即日械谦等下狱给事中王镇等承亨风旨为之廷劾言臣等与谦誓不同朝左都御史萧维祯等为之廷鞫大肆拷掠竟无左证徐有贞曰春秋之法将则必诛何必左证也维祯遂欣然署奏曰谦等意欲迎立外藩以危宗社谋虽未成罪亦当死王文发忿力辩谦曰亨等意巳如此辩之何益遂诬服奏上上持之有贞进曰若不置谦等于死则今日之事为无名上意乃决谦等俱就刑东市谦笑曰景泰时天下八十万精兵皆吾调发不于此时反乃今一尫秀才反耶是日阴霾四塞朝野寃之为之语曰鹭鸶氷上走何处寻鱼嗛吉祥麾下逹官多尔者枕谦尸而哭之酹以壶浆吉祥挞之明日复往哭如初遂与都督陈逵收其尸瘗之亨为上言籍没谦家自上赐物外无他储妻子安置口外未几兵部尚书陈汝言以赂败上御便殿以所籍财物陈大内庑下召亨等入视变色曰景泰间于谦任久且专殁无余物何汝言未几得贿无筭耶亨俛首久之越数日上击球内苑恭顺侯吴瑾抚寜伯朱永等侍石亨张輗张軏自外来上遥见亨等连以球杖戳地曰好个于谦如此者数声亨等皆流汗浃背朱永出语人曰观今日上意石总兵辈将无所逃矣一日边报甚急集羣臣廷议未定吴瑾进曰于谦若在边患何忧上为之黙然初谦遇害太后惊悼谓上曰于谦于国甚有功何忍至此上益悟其寃二年徐有贞以罪逺窜三年石亨曹吉祥等谋反伏诛八年宪皇帝即位诏释谦家属戍邉者家产悉还之遣行人马暶祭谦墓曰当国家之多难保社稷以无虞惟公道而自持为权奸之所嫉在先帝已知其枉而朕心实怜其忠诵者莫不称快云弘治元年诏曰少保于谦有社稷功可赠特进光禄大夫柱国太傅谥肃愍立祠墓所曰旌功有司春秋致祭而河南父老亦诣阙伏诉少保巡抚时功徳愿立祠如杭祠不报乃归即公旧廨祀公伏腊忌岁咸致奠也谦子冕仕至应天府尹子孙世袭副千户
　　子外王父潘翁尝以掾史给事少保公也翁云景泰间北伐南征军务旁午公常一日而平章者数端皆凛凛闗国休戚入则面陈出则手疏夜分乃罢事有不如意輙抚膺忿曰一腔血竟洒何地聆于斯言亦良苦矣又云少保公敏达端毅不以机械疑人总兵石亨杨俊郭登范广卫颕王祯张軏任礼杨洪毛忠顾兴祖皆颉颃僚宷一不称旨即请勅切责或曰明正典刑王来以公荐起叅政至都御史守贵州一为李匡所纠即请罢斥虽景皇帝寛宏不问而包藏反噬者众矣又云少保公当国时往往宿朝房不归私第属景皇帝大渐石亨等谋拥南内府尹公知其谋奔扣告变少保公呵曰小子何知国家大事自有天命汝第去顷之南内出矣少保公神色不变徐徐整朝服入就班行得旨被逮又云少保公之既杀也其夫人梦公谓曰吾被刑魄虽殊而魂不乱独双目失明吾借汝目光将见形于皇帝次日夫人忽丧明已而奉天门灾英庙临视见少保公于火光中隠隠闪闪也时夫人方贬次出海闗复梦少保公曰吾已见形于皇帝矣还汝目光未几有诏独贷其夫人又云少保公家属自戍所宥还也养子康将以公柩归塟徙倚东市见鬻尽者取视之则公与夫人像也问之云出自卢太监家盖卢永天顺初亦以奸党籍没寻皆宥还而内帑误以公像给永所噫事亦奇矣将无少保之忠天固闵之犹得庙貌人间哉
　　于肃愍公髙风大节不在词华而其断简残篇得于煨烬之余往往脍炙人口如剰喜门庭无贺客絶胜厨传有悬鱼谢客只容风入戸卷帘时放燕归梁亦知厚禄惭司马且守清斋学太常萧涩行囊君莫笑独留长剑倚青天金鞍玉勒寻芳者肯信吾庐别有春即此可以知其孤介絶俗之操如香爇雕盘留睡鸭灯辉青琐散栖鸦风穿疎牖银灯暗月转髙城玉漏迟岸帻耻为寒士语调羮不用腐儒酸即此可以知其经略闳典之才如天外冥鸿何缥缈雪中孤鹤太清癯醉来扫地卧花影闲处倚牕看药方渭水西风吹鹤髪严滩孤月照羊裘即此可以知闲雅恬淡之思其它忠直之气奨与古今如咏苏武则曰冨贵傥来君莫问丹心报国是男儿送人致仕则曰解组还乡未白头身安意适更何求题十八学士图则曰都将治世安民策散作裁氷剪雪词喜髙佥宪病起则曰一团清气难随俗百瓮黄虀足养亷此皆直写胸襟不当以风云月露比拟也
