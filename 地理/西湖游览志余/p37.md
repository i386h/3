<!-- { "loadSidebar": true } -->
　　宋时秀州郑文者为太学生久寓行都其妻寄以忆秦娥词云花深深一勾罗袜行花阴行花阴闲将栁带试结同心日边消息空沉沉画眉楼上愁登临愁登临海棠开后望到于今此词为同舍见者传扬酒楼妓馆皆歌之
　　宋时婺州刘鼎臣者僦省试于行都濒行其妻自制彩花一枝赠之侑以鹧鸪天词云金屋无人夜剪缯宝钗翻过齿痕轻临行执手殷懃送衬与萧郎两鬓青听嘱付好看承千金不抵此时情明年宴罢琼林晚酒面微红相映明
　　宋时潭州易彦章祓者以优等为前廊久不归其妻作一剪梅词寄之云染泪修书寄彦章贪却前廊忘却回廊功名成遂不还乡石做心肠铁做心肠红日三竿懒画妆虚度韶光瘦损容光不知何日得成双羞对鸳鸯懒对鸳鸯
　　宋时闽人修轸者以太学生登第榜下娶再婚之妇同舍张任国以栁梢青词戏之曰挂起招牌一声喝采旧店新开熟事孩儿家懐老子毕竟招财当初合下安排又不是豪门买呆自古人言正身替代见任添差
　　蘓小娟钱唐名娼也俊丽工诗其姊盼奴与太学生赵不敏甚洽欵久之不敏日益贫盼奴周给之使笃于业遂捷南省得官授襄阳府司戸盼奴未落籍不得偕老不敏赴官三载想念成疾而卒有禄俸余赀嘱其弟赵院判均分之一以膳院判一送盼奴且言盼奴有妹小娟俊雅能吟可谋致之佳耦也院判如言至钱唐托宗人倅钱唐者召盼奴其家云盼奴一月前死矣小娟亦为盼奴所欢以于潜官绢诬攀系府狱倅从狱中召小娟出诘之曰汝诱商人官绢百疋何以偿之小娟叩头言此亡姊盼奴事乞赐周旋非惟小娟感荷更生盼奴亦蒙恩泉下也倅喜其辞宛顺因问汝识襄阳赵司戸否小姢曰赵司戸未仕时与姊盼奴交好后中科授官去盼奴相思致疾而死倅曰赵司户亦谢世矣遣人附一缄及馈物一罨外有其弟院判一缄付尔开之小娟自谓不识院判何人及拆书惟一诗云当时名妓镇东吴不好黄金只好书借问钱唐蘓小小风流还似大蘓无小娟得诗黙然倅索和之小娟以不能辞倅强之且曰不和即偿官绢小娟不得已索纸援笔书云君住襄江妾住吴无情人寄有情书当年若也来相访还有于潜绢也无倅大喜尽以所寄物与之免其偿绢且为脱籍归院判偕老也
　　宋季叅政家铉翁于杭州将求一容貌才艺兼全之妾经旬余未能惬意忽有奚奴者至姿色固美问其艺则曰能温酒左右皆失笑公漫尔留试之及执事初甚热次畧寒三次微温公方饮既而每日并如初之第三次公喜遂纳焉终公之身未尝有过不及之时归元后公携入燕京公死囊槖皆为所有因是巨富人称为奚娘子
　　钱唐道士洪丹谷与一妓通因娶为室病且革顾谓洪曰妾死在旦夕卿须自执薪还肯作一转语否妾歌儿也卿能集曲调于妾未死之前使预闻之死无憾矣洪固滑稽遂作文曰二十年前我共伊只因彼此太痴迷忽然四大相离后你是何人我是谁共惟娘子秀锺谷水声遏楚云玉交枝坚一片心锦纒道余二十载遽成如梦令休忆少年游哭相思两手托空意难忘一笔勾断且道如何是一笔勾断孝顺歌终无孝顺逍遥乐永遂逍遥听毕一笑而逝
　　朱淑真者钱唐人幼警慧善读书工诗风流藴藉早年父母无识嫁市井民家其夫村恶籧篨戚施种种可厌淑真抑郁不得志作诗多忧愁怨恨之思时牵情于才子竟无知音悒悒抱恚而死父母复以佛法并其平生著作茶毗之今所传者不过百中之一耳临安王唐佐为之立传宛陵魏端礼为之辑其诗词名曰断肠集其诗云静看飞蝇触晓窻宿酲未醒倦梳妆强调朱粉西楼上愁里春山画不长又云门前春水碧如天坐上诗人逸似仙彩鳯一双云外落吹箫归去又无縁又云鸿鹭鸳鸯作一池须知羽翼不相宜东君不与花为主何似休生连理枝又题圆子云轻圆絶胜鸡头肉滑腻偏宜蠏眼汤纵有风流无处说已输汤饼试何郎葢谓其夫之不才匹配非偶也张行中题其诗集云女子风流节义亏文章惊世亦何如苹蘩时序宁无预诗酒情怀却有余愁对莺花春苑寂苦吟风月夜窻虚丈夫莫羡多才思宋女不闻曽读书
　　淑真诗词多柔媚独清昼一絶送春一词颇疎俊可喜诗云竹摇清影罩幽窻两两时禽噪夕阳谢却海棠飞尽絮困人天气日初长词云楼外垂杨千万缕欲系青春少住春还去犹自风前飘栁絮随春且看归何处满目山川闻杜宇便做无情莫也愁人意把酒送春春不语黄昏却下潇潇雨
　　与淑真同时有魏夫人者亦能诗尝置酒以邀淑真命小鬟队舞因索诗以飞雪满羣山为韵淑真醉中援笔赋五絶云管弦催上锦裀时体态轻盈祗欲飞若使明皇当日见阿蛮无计诳杨妃又云香茵穏衬半钩月往来凌波云影灭弦催紧拍促将遍两袖翻然作回雪又云柳腰不被春拘管鳯转鸾回霞袖缓舞彻伊州力不禁筵前扑簌花飞满又云占断京华第一春清歌妙舞实超羣只愁到晓人星散化作巫山一段云又云烛花影里粉姿闲一点愁侵两点山不怕带他飞燕妬无言逐拍省弓弯不惟词旨艳丽而舞态之妙亦可想见也
　　钱唐陈端子肃者喜游侠为竒俊语存斋瞿宗吉甚竒之尝春日游湖有句云西红女儿歌白苎墨黒燕子来乌衣后商于闽中盘桓妓馆赋诗云青铜三百一斗酒荔枝十八谁家娘逾一岁而卒年二十三云宗吉作念奴娇词悼之曰海山何处叹人间别有芙蓉城阙雾阁云窻深几许独驾青骡超越香蔼云屏被翻锦浪波捧龙绡袜镜鸾舞罢半帘灯影明灭谁信一饮琼浆玉山自倒魂逐惊鸿没瘴雨蛮烟归梦断愁满空梁残月畴昔相期杀鸡炊黍中道成长别故山秋晚何人共采薇蕨
　　安荣坊倪氏女者少姣好瞿宗吉尝属意焉及长委身为小吏妻一日与宗吉邂逅于吴山下凄然感旧邀归其庐置酒叙话为赋安荣美人行云吴山山下安荣里陋巷穷居有西子嫣然一笑坐生春信是天人谪居此相逢昔在十年前双鬟未合脸如莲学画蛾眉挥彩笔偷传鴈字卜金钱相逢今在十年后鬓发如云眼光溜风吹绣带露罗鞋酒泛银杯沾翠袖自言文史旧曽知写景题诗事事宜但传秦女吹箫谱不咏湘灵鼓瑟辞暮雨朝云容易度野鸭家鸡竟相妬当时自诧苑中花今日翻成道傍树我闻此语重悲伤对景徘徊欲断肠渭城杨栁歌三迭湓水琵琶泣数行相送出门留后约暮天惨惨东风恶醉归感旧赋新篇重与佳人嗟命薄
　　甲妓朱观奴者居盐桥颇通文义尝欲构室而募縁于人求题词于瞿宗吉宗吉援笔书云倾国倾城美貌为云为雨芳年金沙滩上旧因缘重到人间示现欲构云窻雾阁奈悭宝钞金钱诸公有意与周旋请看桃花好面人以宗吉故喜捐赀焉其裔有朱鳯翔者以音律得幸于毅皇为优人长与臧贤刘实者同列宠昵无比
　　陈焕章钱唐人哗诞浮薄而聪明爽闿尝痛饮妓馆醉为羣妓所侮作中吕满庭芳乐府云羊羔玉斚灌翻老汉嬉笑交加小丫鬟欺侮咱年髙大两三个扳倒扛咱白发上黄花乱挿赤骨立黑墨偷搽惯得他无髙下也是俺醉乡豁达笑杀我也由他诚俊词也焕章成化时人

　　西湖游览志余巻十六

　　●钦定四库全书

　　西湖游览志余巻十七

　　（明）田汝成 撰

　　○艺文赏鉴

　　宋髙宗雅工书画作人物山水竹石自有天成之趣上用干卦印晚居北内多用太上皇帝之宝徳寿殿宝国亡遗迹悉归上都流传人间者不过残缣片幅耳尝题李唐秋江图词翰妙絶刘静修题之诗云秋江吞天云拍水涛借西风扶不起断云分雨入江村回首龙沙几千里澹庵老笔摇江声髣髴阿唐惨淡情千秋万古青山恨不见归舟一叶横
　　元时杭州有宫扇二好事者得之燕市一画雪夜泛舟一画二色菊理宗题其背有兴尽为期及晚节寒香之句刘静修因赋诗云天津月明啼杜鹃梁园春色凝寒烟伤心莫说靖康前吴山又到繁华年繁华几时春已换千秋万古合欢扇铜雀香销见墨痕秋去秋来几恩怨一声白鴈更西风冠葢散为烟雾空百钱锦袜天留在祸胎要鉴骊山宫当时梦里金银阙百柱楼前无六月琼林秀发后庭春珠帘晴卷天门雪棹歌一曲白云秋不觉金人泪暗流乾坤几度青城月扇影无情也解愁五云回首燕山北燕山雪花大如席雪花漫漫氷峩峩大风起兮奈尔何理宗尝画南楼风月横披有并作南楼一夜凉之句静修题之诗云试聴阴山勅勒歌朔风悲壮动山河南楼烟月无多景缓步微吟奈尔何又云物理兴衰不可常每从气韵见文章谁知万国中天月只办南楼一夜凉葢才到天中万国明宋太祖月诗也
　　景献太子者燕王徳昭九世孙希怿之子也工翰墨画竹尤佳喜作挂屏枝梢傍出如檐底乍见浓墨猎猎颇具掀舞之态上用善雅堂印凌云翰题其墨竹诗云古来画竹谁最豪萧恱不及王维高文与之后到景献学得南唐金错刀齐纨新裂裁成扇顷刻春雷穿铁砚图成标以袅翠名宛似黄陵庙前见九疑峰髙云气迷天寒日暮娥英啼手中瑶瑟不敢鼓恐有鳯凰来上栖宣和年间好时节徽庙丹青更竒絶南渡王孙爱墨君犹是东都旧枝叶二百年来迹已陈烟梢露叶长清新有熊垂衣今复覩制筩未必无伶伦诗人尚友须千古冥搜心内良工苦安得此图挂北窻坐聴秋声起风雨
　　萧照获泽人靖康中流入太行为盗一日掠至李唐检其行囊不过粉奁画笔而已叩知其姓氏照雅闻唐名即辞贼随唐南渡唐感生全之恩尽以所能授之绍兴中补迪功郎画院待诏其画山水人物异松怪石苍浪古野书名于树石间惜用墨太多耳其时有开封蘓汉臣工释道人物尤善婴儿与照齐名西湖亭榭寺观所画多二人笔也
　　马和之钱唐人绍兴中登第官至工部侍郎善人物山水笔法飘逸纎悉粉藻自成一家髙孝两朝最重其画尝书毛诗三百篇命和之篇画一图会成巨帙至今杭人尝有存其散逸者其后有顾兴裔者専师和之但设色不逮耳张靖之题马和之伐檀图诗后稷肇王业豳风有遗词相彼千亩良为我百度资耕耨信劳止祭养当来斯匪直今始然振古恒在兹匏叶图诗匏叶苦未萎济水盈弥弥褰裳不可度招舟非我俪鷕雉良足异鸣鴈当何时周行坦如砥却顾安趦趄蔓草图诗蔓草长满野良辰胡不支民穷井邑异岂独荒闲思佳人岁年暮会晤恒苦迟夭夭桃上花燕婉当何时
　　李公照炜钱唐人尚仁宗女为驸马都尉善水墨竹石尤工章草飞白其时有裴叔咏者与公照友善善兰竹窠木怪石杂之李画中无辨也上用嘉善堂印
　　林椿钱唐人工花草翎毛瓜果皆师赵昌傅色轻淡生意蔼然淳熙中待诏画院赐金带以宠之其徒有彭皋
　　刘松年钱唐人居清波门俗呼暗门刘绍兴间待诏画院师郭礼工人物山水意气精神逺过于礼宁宗朝进耕织图称旨赐金带髙季迪题刘松年画诗樵青刺篙胜摇桨船头分流水声响青山渺渺波漾漾白鸥飞过时一两载书百巻酒一壶日斜出游女儿湖邻舟买得巨口鲈醉拍铜斗歌呜呜此乐除却江南无凌云翰题刘松年野意图诗野水连村緑云山隔岸青桥低疑碍艇树密不遮亭竒字无人问清琴只自听百年栖宿意把巻忆曽经
