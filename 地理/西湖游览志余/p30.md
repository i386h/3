<!-- { "loadSidebar": true } -->
　　张靖之宁海宁人号方洲景泰天顺间为给事中有名奉使朝鲜国朝鲜之人雅重之集所著作为刻皇华録成化初忤权要出为汀州知府无何引疾归田雅好山水岁率一再至杭州至辄携亲朋出游西湖访孤山吊岳坟登天竺彩舟蜡屐随意所之兴至呼笔大篇短章顷刻立就又善丹青所著有方洲集其秋日游紫阳庵诗石级清悬絶薜萝洞门深敞野人过霜林叶尽羣峰出风岫烟开夕照多谁蹑白云寻鹤蜕自摩苍壁写樵歌登临日少归期促白发青山奈老何题飞来峰诗舞岫翔峦势薄天岩崕空敞欲飞悬诗穷翰墨题难尽画絶丹青趣不传浪说此中曾见佛却疑深处可通仙冷泉亭下西风紧晚借山房一醉眠翠拥螺攅玉作堆一峰孤絶似飞来龙翔北海苍鳞重鳯落西湖锦翼开鬼斧凿穿生混沌神鞭驱出小蓬莱石门阴洞知多少欲借丹梯上紫台九月初八日霜降同友人游灵隠三首秋日秋山景色微秋来风景解人稀泉通金水清偏冷峰出霜林峻欲飞黄叶下封游客路白云闲护定僧扉人生晚节须当惜畅饮何妨醉夕晖昨夜闗榆有降霜客边明日是重阳心惊衰鬂添新白眼见寒花是旧黄投老怕逢凋落后登高先尽笑歌狂明年聚散何须计共拟蓝田作醉乡落日苍茫石磴斜隔林鸡犬是谁家烟岚浓似催诗雨霜叶娇如笑客花树里寒声分涧水天边晚色过山鸦登临未尽悲秋兴回首严城起暮笳游三茅观诗曾记茅君观里游东风花鸟醉淹留丹丘岁晏羽人老碧草时芳蕙畹秋村郭半山云不断江湖夹地水通流无端却似催诗雨吟得悲风满树头水光山色杂烟霏緑漾清浮碧四围篱菊着霜人酿酒江风吹雨客添衣闲中宴会时非偶老去交游日渐稀安得良工图画去相看日日叙岩扉游净慈寺诗为爱湖南第一山寻春逺自六桥湾峰峦影落空青里楼殿香生暖翠间乍到只疑天路近因过聊借竹房闲醉中不记归时晚笑驻肩舆待月还游紫阳宫诗三月呉山锦绣林清游聊借此登临草深危磴留迂步花落闲庭入醉吟杜曲文章愁间絶山阴人物梦招寻青春正好家园近未觉风光负壮心呉山春望诗东风吹雨百花晴独立鳌峰醉眼明楼阁矗天山拥寺江湖环地水通城中原故友浮云散南宋诸陵草蔓平日暮长歌下山去蘼芜满地伴人行留题瑞石山房诗风定云闲四壁虚万峰深锁地仙居自疑秦帝停车处人说娲皇补炼余夜静龙光穿戸牖春深锺乳落庭除令威去后玄闗閟犹有山灵守故庐登云居絶顶诗半村半郭呉山路轻暖轻寒上巳天梅影过城湖曲寺橹声归浦浙东船旧游诗酒添新客今日风光似去年清赏未阑幽思发乱峰斜日起苍烟题虎跑寺诗苍苔白石路盘回林谷藏春一径开山势北连三竺去泉声西自五云来春残野衲和松老风静闲云伴鹤回游赏渐多题咏徧不知谁继子瞻才题石屋诗幽寻随路问山樵落日催人酒未消悬壁有铭镌往事老僧相见说前朝月灯夜落松烟暝云幕秋虚竹露飘胜境难逢时易过重来不用鹤书招游宝所塔诗四首负郭岩扉敞石坛上方门径遶层峦楼观海日夜先曙竹引湖风夏亦寒林外歌声樵出谷水中人影钓扬竿何当雪月烟花候来共山僧信宿看其二会共湖山作主宾交欢几许别离频东轩长老非生客西郭先生是故人黄叶斜阳萧寺晚緑芜清渚断桥春幽期美景长相背寒暑兴懐白鬂新其三懐陈彦章去岁霜晨集上方今年仍扣逺公房青山不改故人眼碧草欲枯吟客肠林借清秋烟亦爽树涵春煦叶都香为谁独倚危阑立感兴无诗忆子昻其四非为逢僧得暂闲荷衣早已退朝班雪堂旛盖多临水巢屋琴尊不下山杨白花飞春鸟乱冬青树老暮鸦还伤心往事休重省千古兴亡落照间苏堤春晓云杨柳满长堤花明路不迷画船人未起侧枕听莺啼平湖秋月云风静片云消寒波浸凉月疑有夜吟人推篷落枫叶花港观渔云圉圉复洋洋茭青露藻香前湖张水戏谁解步濠梁柳浪闻莺云藜杖憩苏湾风温翠涨闲惊闻双语鸟如在画船间三潭印月云片月生沧海三潭处处明夜船歌舞处人在镜中行南屏晓钟云幽梦忽惊觉严城方向晨看花春起早已有晓妆人两峰出云云南峰云乍晴北峰云欲雨中有化霖人高眠两峰里雷峰夕照云爽朗忽苍茫山高易夕阳百年歌舞地消得几昏黄曲院风荷云凉气度方洲香来水正流时闻采莲曲不见采莲舟孤山梅雪云春意逼溪桥寒香闭蓬戸山人不出门驿使在途旅
　　徐延之伯龄钱唐人号箨冠道人博学强记洞晓音律工乐府尝杂集瓷瓯数十枚考其音之中度者奏曲一章茶顷而协所著有蟫精隽二十巻尝薄游兰陵会邵文敬陆亷伯周克容龚忠夫吹笙鼓琴为乐一座尽倾遂聮句赠之云拥炉清夜炙银簧【邵】仙律和鸣学鳯凰【周】应节低昻吾欲舞【陆】倚歌谈笑客成狂【龚】重华一去空思往【陆】周雅无传孰补亡【邵】老大忽逢王子晋【周】缑山回首月苍苍【龚】邵文敬复赠以听琴诗云坐围香柱石堂寒未觉纯香爨后残飞燕舞衣翻玉腕老鲛珠泪滴氷盘云生桂岭兼春瘴风入泾原挠夕湍有客思归正惆怅闗山月白路漫漫末句盖以伸别意也陆亷伯赠之诗云一曲清商思不堪泠然如对古人谈春明彩鳯初辞穴夜冷游鱼更出潭尘壁无弦惟种栁芳林有客悞携柑临岐欲问将归意安得微风日日南周克容赠之诗云襟度飘然物外情行踪到处饮香名一床流水伯牙操满耳清风子晋笙文字纂修人尽服古今成败论皆倾可怜当道诸卿相不把封章为贾生顷之延之言归周克容赠之诗云尘机鞅掌我何堪喜对徐卿一笑谈踪迹半生三竺寺品题多付百花潭脂香出釡椒燔脍春色盈缸酒酿柑明日携书归旧隠孤山佳趣胜终南亷伯和云年少才情万事堪倒倾三峡此雄谈寒云孤鹤依空谷秋水长虹卧石潭行色逺迷呉苑树华灯归试武林柑春风更有西湖约重听笙歌鹫岭南朱懋阳和云谁谓嵇康懒不堪喜逢乐广共高谈玉笙有谱鳯鸣囿宝剑腾光龙出潭书罢不须临晋帖饮余常得破霜柑西湖回首经时别知有清名在斗南皆一时名笔也
　　夏时正正成化中以太常寺少卿致仕布政使宁良等作西湖书院聘时正主之四方文学云集时正尝作诗篷湖中随风往来作四时词云放棹兰汀杜若洲有诗不用锦囊収尽教抛掷东风里逝水飞花处处流诗成倚棹复嚬呻棹触风荷跃锦鳞老去都忘撷芳意放歌何处采莲人解缆朝辞学士沟湖中画舫不胜秋白苹风起回汀晚泊在芦花浅水头霜清石出水消波景澹烟融入棹歌不似灞桥驴子上满身风雪奈诗何
　　方思道豪开化人正徳间刑部郎中跌宕不覊雅好山水居湖最乆尝筑室于石屋号齐树楼少师夏公谨时为都谏赠之诗云钱唐西湖好林麓白石清泉翳修竹呉山有楼出木杪胜处凭高此其独棠陵野客善题诗彩毫落纸无停思偶尔登临兴豪发直欲歴览搜神竒日日出游湖上寺有时醉卧湖船里风流不减李太白气岸真同杜子美倚阑拍手一长歌白云飞起青山多石林夜雨泣魍魉潮江秋涨鸣鼋鼍胸中万迭烟霞癖不受人间一尘迫只有看山眼最青无奈忧时鬂先白楼中把酒送飞鸿酒醒梦回沧海东江霞遥映上天竺海日正抱南高峰客来时出袖中草江山大半收文藻何日相携齐树楼烦君更述同游稿
　　西湖题咏见于古今者裒之无虑千首而短章孤咏散载冗籍者往往可诵试举其佳者如武塘姚允言早春过西湖诗西子湖头得早春淡烟微雨暗湖滨柳枝尚短不着水梅蕊未开先可人老境正怜诸事懒风光无奈一番新晴夹且整登山屐遮莫莺花笑客贫呉兴毕天佑游西湖三竺诗西风衫袖拂烟霞小轿舁来穏似车三竺山藏金粟影两峰天落紫莲花残云落日将军墓鹤怨猿啼处士家惟有湖头春色在红船乌榜载琵琶又钱唐懐古诗鳯凰山色老秋风万戸笙歌落照中铁甲屯江潮不上天星落海地俱空东南都会衣冠古呉越人家水土同惆怅钱唐江上月年年荆棘照遗宫嘉善姚廷辅游西湖诗何处能消白昼闲西湖佳景画图间尊前醉客不在酒眼底可人惟是山十里香风花蔼蔼六桥春色草班班雷峰塔畔诗成后载得笙歌薄暮还嘉禾懐用和游西湖次姚桂岩韵诗偷取红尘半日闲朝来移席水云间歌抽象筯敲乌几醉借蛾眉倚玉山水槛晓烟催柳色石桥春雨过苔班红舷落日游人散载得光风霁月还嘉禾姚公绶自钱唐门抵浙江驿望西湖诸峰诗不见湖山已七年湖光山色两依然青鞋自踏芙蓉露画桨谁冲翡翠烟目断苏堤新柳外僧归竺国旧峰前丁宁春勿堂堂去有待重来醉管弦朱梦炎西湖诗万戸烟消一镜空水光山色画图中璚楼燕子家家雨锦浪桃花岸岸风画舫舞衣凝暮景绣帘歌扇露春红苏公堤上垂杨柳尚想重来试玉骢汤仲友西湖诗山色湖光步步随古今难画亦难诗水浮亭馆花间出船载笙歌柳外移过眼年华如去鸟恼人春色似游丝六桥几见轮蹄换取乐莫辞金屈巵嘉禾李孟昭题丰乐楼图诗钱唐城郭帝王州胜槩千年尚有楼南浦云开珠箔晓西山雨歇画阑秋玉人歌舞成春梦芳草王孙非旧游物换星移余事在萧条残墨不胜愁又西湖夜宿诗蹇骑冲雪岸乌纱夜醉西湖卖酒家十六呉姬吹鳯管卷帘烧烛看梅花陈雝过葛岭懐古诗山上楼台湖上船平章醉酒懒朝天羽书莫报樊城急新得蛾眉正少年岑琬钱唐偶成诗画舫行春醉欲迷湖光好在古城西不知悞国人何在杨柳东风鸟自啼清江俞行之西湖诗西湖湖上可怜春烟柳风花最恼人罗袖泪干无好思画船歌舞为谁新秋来碧水湛平湖荷叶菱花取次枯唯有断堤残柳树淡烟犹锁乱啼乌方虚谷湖堤雨中夜归诗夜雨昏昏欲雪天数家灯火北山前乡心认作桑麻路忽有湖船奏管弦徐秋云西湖诗凉洗氷壶压两峰镜鸾无地觅惊鸿芙蕖池馆鸳鸯雨杨柳楼台燕子风玉篴度云听似梦画图浮水望如空斗牛已属乗槎客何处凌波第一宫楚石和尚晓过西湖诗船上见月如可呼爱之且复留斯须青山倒影水连郭白藕作花香满湖仙林寺逺钟已动灵隠塔高灯欲无西风吹人不得寐坐听鱼蟹翻菰蒲又赠钱唐张克正诗酒酣合奏琵琶筝无限春光付后生织翠裙新骄野服函牛鼎大餍珎烹涧松错落千寻干山草扶踈四寸茎颇忆江南风物否緑杨影里画船横陆孟昭初夏游西湖诸山次韵诗山寺迢迢湖水东楼台高出翠微中自惭投社非陶令却羡能诗有逺公花气暖浮千嶂雨松声凉洒一栏风穿林怪底多麋鹿十里平坡碧草丰姚公绶西湖春晓歌湖水湖烟浓淡里曙光遥逐春风起不知山有几千峰树色相连又几重桥通四百八十寺一一相间青芙蓉楼船犹未载箫鼓日高处处添歌舞仁和张子兴西湖诗谁为鸿蒙凿此陂涌金门外即瑶池平沙水月三千顷画舫笙歌十二时今古有诗难絶唱乾坤无地可争竒溶溶漾漾年年緑销尽黄金总不知开州王崇庆为南京戸部尚书慕西湖而未至也作四絶句杭州原说西湖景今望杭州却在呉臣妾万方称乆化太平天子握眞符青山碧水来盘古霁月光风属赏音千古繁华何足道且思云鸟一论心画船箫鼓未须闻先问忠贞武穆坟草木有枝仍向主错教美貌说昭君江山好景几巡游尚虑逃亡百姓愁但愿万年明主寿会当四海永歌讴

　　西湖游览志余巻十三
※※※※※※
古典小说之家备份区　http://club.xilu.com/wave2002/
 
