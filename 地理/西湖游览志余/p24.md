<!-- { "loadSidebar": true } -->
　　廉夫西湖竹枝词苏小门前花满株苏公堤上女当垆南官北使须到此江南西湖天下无鹿头湖船唱赧郎船头不宿野鸳鸯为郎歌舞为郎死不惜真珠成斗量家住西湖新妇矶劝郎不唱缕金衣琵琶元是韩朋木弹出鸳鸯一处飞湖口楼船湖日阴湖中断桥湖水深楼船无柁是郎意断桥有柱是侬心病春日日可如何起向西牕理琵琶见说枯槽能卜命栁洲衖口问来婆小小渡船如缺派船中少妇竹枝歌歌声唱入箜篌调不遣狂夫横渡河劝郎莫上南髙峰劝侬莫上北髙峰南髙峰云北峰雨云雨相催愁杀侬石新妇下水连空飞来峰前山万重不辞妾作望夫石望郎或似飞来峰望郎一朝又一朝信郎信似浙江潮浙江潮信有时失臂上守宫无日消
　　杨仲弘和词西子湖边杨栁花随风飘泊到天涯青春遇着归来燕衔入当年王谢家一种腰肢分外妍双眉畵作月娟娟春风吹破襄王梦行雨行云若个边宋诚夫和词旧时家住黑桥街二十余年不往来慿仗使君一问讯杨梅银杏几回开萨天锡和词湖上美人弹玉筝小莺飞度緑窓棂沈郎虽病多情在倦倚屏山不厌聴郑明徳和词岳王坟西是妾家望郎不见见栖鸦孤山若有奢华日不种梅花种杏花张伯雨和词光尭内禅罢言兵几畨御舟湖上行东京邻舍宋大嫂就船犹得进烉羮贡泰父和词葛岭东家是相门当年甲第入青云楼船车入里湖去可曾望见岳王坟宇文子贞和词苏小门前骑马过相逢白髪老宫娥自言记得前朝事只说当年贾八哥贾治安和词郎身轻似江上蓬昨日南风今北风妾身重似七寳塔南髙峰对北髙峰郑庆父和词北髙峰头侬望夫望见西子下姑苏脂塘水腥吴作沼莫将西子比西湖黄子久和词水僊祠前湖水深岳王坟上有猿吟湖船女子唱歌去月落沧波无处寻唐子华和词门前杨栁乱吹花第一桥头第一家马上郎君休挟舞栁枝深处有慈鸦陈子平和词楼下摊钱还上楼花前夜醉晓扶头不知命犯何星宿一日猖狂百日愁杨谨思和词大船搥鼓银酒缸小船吹笛红绣牕鸳鸯触棹忽惊散荷花深处又成双燕子来春鴈来秋曾见钱王衣锦游英雄漫说八百里只管东西十四州狮子峰头挿将旗鳯凰山下草离离三宫去后宫门闭恰似钱王纳土时朱仲文和词南北髙峰作镜台十里湖光如镜开行人有心都照见劝郎肝胆莫相猜欧阳彦珍和词第一桥边第一家派皮船子送琵琶妾身自是良家女不是当年苏小家倪元镇和词愁水愁风人不归昨夜水没钓鱼矶踏尽莲根终无藕着多栁絮不成衣桐树原栽金井西月明照见影离离不比苏公堤畔栁乌鸦飞过鹁鸪栖髙敬臣和词第四桥头第一湾看鱼直上玉泉山大鱼巳逐龙飞去留得当时旧赐环于彦成和词杨栁树头双鹁鸪雨来逐妇晴来呼鸳鸯到死不相背双飞日日在西湖丁复和词上塘杨栁下塘阴阿侬爱人不爱金塘水西来东入海水深不似阿侬深钱思复和词阿姊住近段家桥山妬蛾眉栁妬腰东山井头黑云起早回家去怕风潮郯九成和词妾家西湖住横塘门前杨栁万条长慿郎醉后莫折断留待重来系马缰风篁岭头西日晖青龙港口新月微放船过去还早在待取一道夜歌归冯士卿和词与郎情重为郎容南北相看只两峰请看双投桥下水新开两朶玉芙蓉顾进道和词杨白花开风满天花开成絮不成绵不如落向西湖水化作浮萍个个圆郎子别时秋月明说道归时春水生晓起门前聴过马马嘶都是别人行马本道和词吴姬轧轧小车红争来陌上看春风不敢髙声唱歌去恐惊丞相在船中百花楼头闻马嘶郎从花里鬪金鸡朝朝倦起朱帘望不是郎归不下梯宋无逸和词十三女郎不出门父娘墓在葛山根同携女伴踏青去不上道傍苏小坟韦徳圭和词湖中艇子风徐徐秋水荡漾金芙蕖钓鱼不是贪双鲤为恐腹中藏素书张翔南和词南髙北髙峰顶齐钱塘江水隔湖西不得潮头到湖口郎船今夜泊西溪张希颜和词孤山脚下路三义孤山墓上好梅花不似马塍桃李树随春俱送到人家朱伯常和词小姑疑郎去不归为郎打瓦复鑚龟青山尚有飞来日不信人无相见时完兰石和词花满苏堤酒满壶画船日日醉西湖阿侬最苦两离别不唱黄莺唱鹧鸪堤边三月栁阴阴湖上春光似海深游人来往多如蚁半是南音半北音徐延徽和词西湖春草碧蔫绵上有青蚨母子全夜捣守宫和血色尽将涂上五铢钱尽说西湖好莫愁不知天上有牵牛剩■〈扌弃〉万斛胭脂水泻向银河一色秋沈自诚和词侬住西湖日日愁郎船只在浙江头慿谁移得吴山去湖水江波一处流
　　西湖竹枝词杨铁厓倡之和之者数百家大率咏湖山之胜人物之美而情寓于中比比一律惟李介石守道词云春晖堂上挽郎衣别郎问郎何日归黄金台髙倘回首南髙峯顶白云飞吴复见心词云官河遶湖湖遶城河水不如湖水清不用千金酬一笑郎恩才重妾身轻用意稍别
　　元时钱唐士女曹妙清字比玉号雪斋张妙净字惠莲号自然道人皆工诗章曹又善鼔琴行草皆有法度事母孝谨三十不嫁而风操可尚张晓音律情逸而才飘晚居姑苏之春夣楼皆一时之淑媛也与杨廉夫为文字友曹尝和其竹枝词云美人絶似董娇娆家住南山第一桥不肯随人过湖去月明夜夜自吹箫张词云忆把明珠买妾时妾起梳头郎画眉郎今何处妾独在怕见花间双蝶飞观此二人之风致可想矣廉夫又尝答妙清絶句云红牙管笔紫狸毫雪水初融玉带袍写得薛涛萱草帖西湖纸价顿能髙玉带袍者曹氏名砚其云萱草帖者状其孝也
　　亷夫尝以竹枝词索和于昆山郭羲仲羲仲以吴中栁枝答之因赋诗云吴中栁枝伤春瘦湖中竹枝湘水秋说与钱唐苏小小栁枝愁是竹枝愁
　　张光弼昱庐陵人至正时为行省左司员外卜私宅于寿安坊今之花市是也天台徐大章为之记曰杭郡民庐比辏如栉而寿安坊当阛阓四达之冲又最嚣处也浙省左司员外郎张君光弼之居在焉屋数楹甚湫隘门垣外嚣尘哄如也或曰小人射利惟赢之为务乃不恶嚣耳员外君日乗髙车从丞相论决政事降登乎华堂粉署之间今卜私第不于爽垲是择其何故哉君漠然不以为意方自署其楹间曰晏居且谓一夔曰传称晏子之居近市虽湫隘弗易也吾居甚类之愿自附焉子幸为我记之吾于是知君之所以市居者矣夫践歴华要宅髙旷而处深靓以适其身固所宜也然地位峻絶不与人事接则耳目不能无蔽是故晏子之居市也物之贵贱无不察而知之方齐景公繁于刑以踊贵屦贱而景公省于刑今君之居寿安也大官贵人布衣韦带之士由兹坊而东西者必叩门上谒君则摄衣出迎引寘上座与肆议论下至闾阎之老工商技艺之流或有陈说亦必曲为之尽天下之事当无有不悉施诸有政将不止于一事之讽而已晏子相齐三君食不重肉妾不衣帛名显诸侯数百载之下太史公闻其风采犹欲为之执鞭独念当是时公弃其民而政在陈氏晏子于区区贵贱之事则务陈之而于国之大计则有未尝数数然者他日乃与邻国之大夫加窃叹焉何也张君刚简亮逹故左丞杨公提兵镇江浙时用材畧参谋其军府事声望赫然既而退处西湖之上麄衣粝饭看书赋诗以自佚其有用之身较其风裁不知自视晏子何如也乃今江浙之地未全归于版图丞相用便宜命表授君为从事廓清之略克复之勲亦惟一二左右是頼无或如晏子之举其细而遗其大也光弼罢官自号一笑居士又号可闲老人其时居室已弊友人凌彦冲为疏募縁以辑之疏云昌黎寄玉川子首称洛城破屋之数间东坡题緑筠轩终比扬州纒腰之十万一笑居士诗名优于张藉生计劣于陶濳囊无一钱之留家徒四壁之立若非慷慨而多助安得轮奂之一新即欲取杜工部草堂赀何时可办倘葺得杨闗西槐市塾今岁无忧茍物物之可与则处处之咸宜但不至于虚文便可谓之实惠此峥嵘事在特达心疏传交游皆助之其居始就当时传为盛事
　　光弼尝作歌风台诗云世间快意宁有此亭长还乡作大子沛公不乐复何为诸母父兄知旧事酒酣起舞和儿歌眼中尽是汉山河韩彭诛夷黥布戮且喜壮士今无多纵酒极欢留十日慷慨伤懐泪沾臆万乗旌旗不自尊魂魄犹在故乡忆由来乐极易生哀泗水东流不再回万岁千秋谁不念古之帝王安在哉莓苔石刻今如许几度西风灞陵雨汉家社稷四百年荒台犹是开基处一日乗酣朗唱于瞿宗吉以界纸击卓铿然若金石也笑曰吾死埋骨西湖题曰诗人张员外墓足矣
　　张光弼西湖十律诗其一楼外湖光白渺茫楼中少妇试新妆行年将近半百岁大醉岂能千万场翠织舞裙飞蛱蝶白描歌扇睡鸳鸯垂杨满院无人到芍药花开日正长其二且观神女为行雨莫问郎官应列星芳草到门无俗驾好山终日在湖亭白鸥共戏荷叶小黄鸟乱啼杨栁青肯信曲栏干外立晚凉吹得酒都醒其三画船湖上载春行日日花香扇底生苏小楼前看洗马水僊祠下坐闻莺碧桃红杏浑相识紫燕黄蜂俱有情惆怅繁华成逝水尽归江海作潮声其四倩得名姬唱慢歌梁尘直欲下轻波西风八月芰荷老落日满湖鳬鴈多到手莫辞双盏饮转头又是一年过光阴只在槐柯上奈此浮生乐事何其五百镒黄金一笑轻少年买得是狂名樽中酒酿湖波緑席上人传鳯语清蛱蝶画罗宫様扇珊瑚小柱教坊筝南朝旧俗怜轻薄每到花时别有情其六湖上新泥雪渐融门前沟水暗相通裙欺萱草轻盈緑粉学樱桃浅淡红暮雨欲来银烛上春寒犹在酒尊空青绫被薄不成梦又是一畨花信风其七楼前芳树碧盈盈付与幽禽自在鸣堤上马驼红粉过湖中人载酒船行日长燕子语偏好风暖杨花体更轻何恨才情被花恼独教书记得狂名其八此日谁人肯在家倾城满意事繁华时非上已不为节春到牡丹纔是花雾髻云鬟湖上女画轮绣毂道傍车儿童尽唱铜鞮曲未觉人间日易斜其九外湖里湖花正开风情满意看花来白银大瓮贮名酒翠羽小姬歌落梅身外功名真土苴古来贤圣尽尘埃韶光如此不一醉百岁好懐能几回其十玉局当年为写真西施宜笑复宜颦朝云暮雨空前梦桃叶栁枝如故人露电光阴千仞外烉龙波浪一畨新伤心最是逋僊宅半亩残梅共晚春
　　张光弼初居杨完者左丞幕下颇有功业之思故其诗云免胄日趋丞相府解鞍夜宿五侯家玉杯行酒听春雨银烛照天生晚霞世乱且从军旅事功成须挿御筵花汉王未可轻韩信尚要生擒李左车又云西楼栁风吹晚香石榴裙映黄金觞纎歌不断白日速微雨欲度行云凉笑看席上赋鹦鹉醉听门前嘶骕骦早晚平吴王事毕羽书飞捷入朝堂及张氏擅权光弼愤焉遂不事事以诗酒自娱其诗云一阵东风一阵寒芭蕉长过石阑干兵消几度瞢腾醉看得春风到牡丹盖言时事也
　　元时法禁寛假士夫得以沈昵盘游故其诗多脂粉绮罗之态杨亷夫诗云二月皇都花满城美人多病苦多情一双孔雀行瑶圃十二飞鸿上锦筝酒掬真珠传玉掌羮分甘露倒银罂不堪容易少年老争遣狂夫作后生又云天街如水夜初凉照室铜盘璧月光别院三千红芍药洞房七十紫鸳鸯绣靴蹴踘勾骊様罗帕垂弯女直妆愿汝康强好眠食百年欢乐未渠央又云公子银瓶分汗酒佳人金胜剪春花又云金埒近收青海骏锦笼初教雪衣娘又云小洞桃花落香雪大堤杨栁舞晴烟又如张光弼诗云玉瓶注酒双鬟緑银甲调筝十指寒又云新妆满面犹看镜残梦闗心懒下楼一时富贵繁华可想见矣
