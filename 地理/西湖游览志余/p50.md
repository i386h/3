<!-- { "loadSidebar": true } -->
　　天竺桂子之说起自唐时然宋慈云式公月桂诗序云天圣丁卯秋八月十五夜月有浓华云无纎迹灵隠寺殿堂左右天降灵实其繁如雨其大如豆其圆如珠其色白者黄者黒者殻如芡实味辛识者曰此月中桂子也拾以封呈好事者余播种林下越数月移植白猿峰凡二十五株遂改回轩亭为月桂亭又张君房为钱唐令夜宿月轮山寺僧报曰桂子下塔遽起望之纷如烟雾回旋成穗散坠如牵牛子黄白相间咀之无味则桂子之落徃往有之但人不识耳汉武洞冥记云有逺飞鸡朝往夕还尝衔桂子归于南土南土月路固其宜也所以北方无之又本草图经云江东诸处多于衢路拾得桂子北土独无者非月路也
　　天竺桂花秋来特盛非必种出月中葢亦地气使然也苏子瞻中秋分桂赠杨元素诗云月缺霜浓细蘂干此花元属桂堂僊鹫峰子落惊前夜蟾窟枝空记昔年破裓山僧怜耿介练裙溪女斗清妍愿公采撷纫幽佩莫遣孤芳老涧边
　　桂浆之说起于楚词殆亦今之桂花酿酒法耳而王子年拾遗记云魏有频斯国人来朝壶中有浆如脂乃桂浆也饮则寿千岁岂非附会之谈乎林可山山家清供有广寒糕韩公望易牙遗意有桂僊汤近日杭人造天香丸可以缄送寄逺吟边酒所咀嚼一粒则香流齿颊之间清妙不可言状
　　桂花有黄红白三种而红者特少宋时四明士人史氏者家有朩樨变大红异香因接本以献髙宗爱之画为扇面仍制诗以赐从臣云■〈禾龟〉入幽岩桂影团香深粟粟照林丹应随王母瑶池宴染得朝霞下广寒
　　孤山梅花以和靖著名然白乐天去郡有忆杭州梅花因叙旧寄萧协律诗云三年闷闷在余杭曽与梅花醉几场伍相庙边繁似雪孤山园里丽如妆蹋随游骑心常惜折赠佳人手亦香赏自初开直至落欢因小饮便成狂薛刘【二客】相次埋新陇沈谢【二妓】双飞出故乡歌伴酒徒零散尽唯残头白老萧郎则自唐时巳赏鉴于名公矣苏子瞻有和杨公济梅花三絶亦皆西湖景也诗云春入西湖到处花裙腰芳草抱山斜盈盈解佩临烟浦脉脉当垆卖酒家又云湖面初惊片片飞尊前吹折最繁枝何人会得春风意怕见黄梅细雨时又云北客南来岂是家醉看风月半横斜他年欲识吴姬面秉烛三更对此花更有红梅腊梅两种子瞻红梅诗云怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看绿叶与青枝其种来自闽湘中故有福州红潭州红邵武红等号腊梅又名绿萼梅色黄白酷似蜜脾檀心为上磬口次之花小香淡以子种出不经接者又次之子瞻诗有云万松岭上黄千叶玉蕊檀心两竒絶髙子勉诗云少镕烛泪装应似多爇龙涎臭不如只恐春风有机事夜来开破几丸书
　　林和靖疎影暗香之联欧阳文忠公极赏之而王晋卿顾谓此两句杏与桃李皆可用也苏东坡云可则可但恐杏桃李不敢承当耳黄鲁直云欧阳公极赏林和靖疎影暗香之句而不知和靖更有雪后园林纔半树水边篱落忽横枝似胜前句不知文忠公何缘弃此赏彼也苕溪渔隠又云王直方爱林和靖梅诗池水倒窥疎影动屋檐斜入一枝低以为伯仲前句然实非佳者殆犹一蟹不如一蟹耳善乎马鹤窓浩澜有言林和靖疎影横斜水清浅暗香浮动月黄昏之句写梅之风韵髙侍郎季迪雪满山中髙士卧月明林下美人来之句状梅之精神杨铁崖廉夫万花敢向雪中出一树独先天下春之句道梅之气节
　　张泽民梅花诗云和靖风流百世长吟魂依旧化幽芳巳枯半树风烟古纔放一花天地香不肯面随春冷暖只将影共月行藏悬知骨法清如许传得僊人服药方又云纔有梅花便自清孤山两句一条冰问渠紫陌花间客得似清溪树下僧雅淡久无兰作伴孤髙惟有竹为朋雪天枝上三更月人在瑶台第几层
　　石榴花本名安石榴而亦名海榴白乐天天竺寺诗有云宿因月桂落醉为海榴开又有孤山寺示众僧诗云山榴花似结红巾容艶新妍占断春色相故开行地道香尘拟触坐禅身瞿昙弟子君知否恐是天魔女化身武肃王名镠讳石榴为金樱目茄子为落苏今时民间金樱之讳无存而落苏之称犹有知者
　　宋时府治虚白堂前有紫薇花两株相传白乐天所植苏子瞻守郡时神宗尝书乐天紫薇花诗以赐之至是子瞻次钱穆父题诗云虚白堂前合抱花秋风落日照横斜阅人此地知多少物化无涯生有涯又云折得芳蕤两眼花题诗相赠字倾斜箧中尚有丝纶句坐觉天光照海涯
　　瑞香有黄紫二种有紫瓣而缘金者苏子瞻有次曹子方龙山真觉院瑞香花诗云幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳冷歌笑音一逢兰蕙质稍回铁石心置酒要妍暖养花须晏阴及此阴暗间恐致悭啬霖彩云知易散鷤■〈圭鸟〉忧先吟明朝便陈迹试着丹青临今马塍种最多大者名锦熏笼
　　辛夷花鲜红似杜鹃踯躅花俗称红石荞者是也白乐天有灵隠寺红辛夷戏光上人诗云紫粉笔含尖火焰红胭脂染小莲花芳情乡思知多少恼得山僧悔出家又踯躅花诗云玉泉南涧花竒怪不似花丛似火堆今日多情惟我到明年无故为谁开此二诗者乐天咏物一时之作耳岂意遂为湖山故实宾山刘邦彦西湖诗云辛夷坞口春将老踯躅池边雨弄晴尽日无人过湖去黄鹂睍睆不停声葢联白诗而用之也
　　杜鹃花诸山皆有之而宋时菩提寺南漪堂独盛苏子瞻诗云南漪杜鹃天下无披香殿上红■〈毛瞿〉毺鹤林兵火真一梦不归阆苑归西湖
　　海棠有二种红者贴梗粉红者垂丝钱唐县旧治有吴越时罗江东隠手植海棠一本至宋元佑时犹存王元之诗云江东遗迹在钱唐手植庭花满县香若使当年居显位海棠今日是甘棠
　　七姊妹花似蔷薇而七朶连缀杨孟载诗云红罗斗结同心小七蕊参差弄春晓尽是东风儿女魂蛾眉一様青螺扫三妹娉婷四妹娇绿窓虚度可怜宵八姨秦虢休相妬肠断江东大小乔
　　鳯僊花有红白紫数种宋时谓之金鳯花又曰鳯儿花慈懿李后之生也有鸑鷟下仪之瑞小名鳯娘迨正位坤极六宫避讳称曰好女儿花捣其叶可以染指甲为红色瞿宗吉诗云髙堂不见鳯凰飞招得僊魂慰所思秋露庭除蛩泣处晚风篱落燕归时金盆夜捣声相应银甲春生色更宜好倩良工挥彩笔写成竹叶夹桃枝此诗以夹竹桃为鳯僊别名其实夹竹桃自有朩本非草本也其红指甲诗云金盆和露捣僊葩解使纎纎玉有瑕一点愁凝鹦鹉喙十分春上牡丹芽娇弹粉涙抛红豆戏搯花枝镂绛霞女伴相逢频借问几回错认守宫砂
　　石竹草品纎细而青翠花有五色■〈女便〉媚动人杜子美诗云麝香眠石竹又云石竹绣罗衣者是也杭人多植之盆盎间林和靖有石竹诗云麝香眠后露檀菌绣在罗衣色未真斜倚细丛如有恨冷摇疎蘂欲无春阶前红药推辞客篱下黄花重古人今日含毫与题品可怜殊不愧清新又云青帘有酒不妨賖素壁无诗未足夸所重晚芳聊在目可闗■〈禾龟〉色易为花深枝冉冉妆溪翠碎片英英剪海霞莫管金钱好行市寂寥相对是山家
　　吉祥草苍翠如建兰而无花不藉土而自活涉冬不枯杭人多植瓷盎置几案间王元章诗云得名良不恶潇洒在山房生意无休息存心固久长风霜徒自老蜂蝶为谁忙岁晚何人问山空暮雨荒
　　玫瑰花类蔷薇紫艶馥郁宋时宫院多采之杂脑麝以为香囊芬氤袅袅不絶故又名徘徊花其似是而非者名缲丝花
　　朩芙蓉一名朩莲红白二种亦有先白而后红者名醉芙蓉白乐天诗云晚凉思饮两三杯招得江头酒客来莫怕秋无伴醉物水莲花尽木莲开
　　樱桃一名含桃月令仲夏羞以含桃荐寝庙注云即樱桃也然西京杂记载上林果朩列樱桃含桃为二种葢以形味有异而别名之欤白乐天樟亭驿樱桃诗云南馆西轩两树樱春条长足夏阴成素华朱实今虽尽碧叶风来别有情
　　山茶马塍之间多有之有红白二种其花有宝珠楼子千叶单叶之分有一本而接为数色者有早开而晚落者杨廷秀诗云江南池馆厌深红零落山烟山雨中却是北人偏爱惜数枝和雪上屏风
　　兰蕙同臭而异种一干一花而香有余者为兰一干数花而香不足者为蕙杭州兰蕙茎叶柔细生幽谷竹林中惟春时取置盆盎间供一时清玩宿根移植腻土多不活即活亦不多开花其茎叶肥大而翠劲可爱者率自闽广移来非富贵之家不能有也自嘉靖已来满城皆植而市廛中亦有担荷而鬻之者岂地气之迁易欤苏子瞻在杭时有题杨次公春兰诗云春兰如美人不采羞自献时闻风露香蓬艾深不见丹青写真色欲补离骚传对之如灵均冠佩不敢燕其蕙诗云蕙本兰之族依然臭味同曽为水僊佩相识楚词中幻色虽非实真香亦竟空云何起微馥鼻观已先通
　　牡丹唐时杭州无此种长庆间开元寺僧惠澄自都下乍得一本谓之洛花白乐天携酒赏之张处士祜题诗云浓艶初开小药栏人人惆怅出长安风流却是钱唐守不踏红尘看牡丹至宋时渐多而独盛于吉祥寺苏子瞻通判杭州时有牡丹记叙一篇其畧云熈宁五年三月二十三日予从太守沈公观花于吉祥寺僧守璘之圃圃中花千本其品以百数酒酣乐作州人大集金盘彩蓝以献于座者五十有三人饮酒乐甚素不饮者皆醉自舆儓皂隶皆揷花以从观者数万人可谓盛矣近日杭州牡丹黄紫红白咸备而粉红独多有一株百余朶者出昌化富阳者尤大不减洛阳也
　　淳熈间范石湖着吴门菊谱云得目范村者为三十六种史正志着吴门菊谱列二十九种二谱皆以黄为首而白次之其杂色止胭脂桃花孩儿等数名而巳近日杭州品色甚多有千叶大红万钤深紫双绞纯白葺丝鹅黄二色银台者
　　枇杷白者为上黄者次之无核者名椒子苏子瞻同刘景文真觉院赏枇杷诗云绿暗初迎夏红残不及春魏花非老伴卢橘是乡人其叙云院有洛花花时不暇徃故有魏花非伴之句
　　杨梅诸山多有之而烟霞坞东墓岭十八涧皋亭山者肉松核小味尤甜美宋时梵天寺有月廊数百间庭前多杨梅卢橘苏子瞻诗云梦遶吴山却月廊杨梅卢橘觉犹香客有言闽广荔枝无物可对者或对以西凉葡萄予以为未若吴越杨梅也何正平诗云五月杨梅已满林初疑一一价千金味方河朔葡萄重色比泸南荔子深则古人亦有举而方之者矣
