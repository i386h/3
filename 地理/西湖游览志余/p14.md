<!-- { "loadSidebar": true } -->
　　唐珏字玉潜会稽山阴人家贫聚徒授经营滫瀡以养母至元十五年戊寅总江南浮屠嘉木扬喇勒智怙宠横行穷骄酷欲淫毒莫可名状十二月十二日率其党顿萧山发宋家诸陵寝断残肢体攫珠襦玉匣焚其胔弃骨草莽间珏时年三十二岁闻之痛愤亟货家具得白金百星许执劵行贷得白金又百星许乃具酒醪市羊豕邀里中少年若干辈狎坐轰饮酒且酣少年起请曰君儒者若是将何为焉珏惨然具以告愿收遗骸共瘗之众谢曰诺中一少年曰发丘中郎将耽耽饿虎事露奈何珏曰余固筹矣今四郊多暴骨取窜以易谁复知之乃斵文木为柜复黄绢为囊各署其表曰某陵某陵分委而散遣之蕝地以藏为文而告诘旦事讫来集出白金酬之戒勿泄越七日总浮屠下令裒陵骨杂牛马枯骼筑一白塔压之名曰镇南杭民悲戚不忍仰视了不知陵骨之犹存也明年上元珏出观灯归忽坐殒良久始苏曰蓦见持书吏来告曰王召君导我往谒有冕旒坐殿上者数黄衣贵人降揖曰藉君掩骸其有以报珏乃升陛造王前王谓曰汝受命窭且贫兼无妻若子今忠义动天帝命锡汝伉俪子三人田三顷拜谢降出遂觉自是总浮屠败以死山阴人始有籍籍传珏事者未几越有袁治中为子求师有以珏荐者一见置宾馆一日问曰吾渡江闻有唐氏瘗宋诸陵骨子岂其宗耶左右指君曰此是已袁大骇拱手曰君此举豫让不能抗也曵之坐北面而纳拜焉礼敬特加情欵益笃叩知家徒四壁恻然嗟矜语左右曰唐先生家甚寒吾当料理使有妻有田不数月二事俱惬聘妇偶故国之公女负郭食故国之公田所费一一自袁出人固竒珏之节而又竒珏之遇两髙之曰二公真义士也珏后获三丈夫子凡梦中神所许稽其数无一不合咄咄怪事乃如此珏塟骨后又于宋常朝殿掘冬青树植所函土堆上作冬青树行二首云马棰问髐形南面欲起语野麕尚纯束何物敢盗取余花恰飘荡白日哀后土六合忽怪事蜕龙挂茅宇老天鉴区区千载护风雨又云冬青花不可折南风吹凉积香雪遥遥翠盖万年枝上有鳯巢下龙穴君不见犬之年羊之月霹雳一声天地裂复有梦中诗四首云珠亡忽震蛟龙睡轩弊宁忘犬马情亲拾寒琼出幽草四山风雨鬼神惊一抔自筑珠宫土双匣亲传竺国经只有春风知此意年年杜宇哭冬青昭陵玉匣走天涯金粟堆寒起暮鸦水到兰亭转呜咽不知真帖落谁家珠鳬玉雁又成埃斑竹临江首重回犹忆年时寒食节天家一骑奉香来
　　天台陶九成曰唐义士传云溪罗有开所撰也读之掩巻泣下呜呼尚忍言哉皇庆初遂昌郑明徳书林义士事云宋太学生林徳阳字景曦号霁山当杨总统发陵时故为丐者背竹箩持竹夹遇物夹投箩中又铸银作两许小牌系腰间取贿西畨僧曰余不敢望收其骨得髙家孝家斯足矣畨僧左右之果得髙孝两朝骨为两函贮之归塟于东嘉其诗有梦中作十首云一抔自筑珠宫土双匣亲传竺国经只有东风知此意年年杜宇哭冬青又云空山急雨洗岩花金粟堆寒起暮鸦水到兰亭更呜咽不知真帖落谁家又云桥山弓剑未成灰玉匣珠襦一夜开犹记去年寒食日天家一骑奉香来余七首尤凄怨则忘之塟后徳阳于宋常朝殿掘冬青一株植于所函土堆上又有冬青花一首云冬青花冬青花花时一日肠九折隔江风雨清影空五月深山落微雪石根云气龙所藏寻常蝼蚁不敢穴移来此种非人间曽识万年觞底月蜀魂飞绕百鸟臣夜半一声山竹裂又云不记羊之年马之月霹雳一声天地裂此五诗与唐传语微不同书中有双匣字则收两陵骨得非林义士诗而罗云溪误窜入传中但云移宋常朝殿冬青植函土上窃意会稽去杭隔一水或者可致若东嘉相望千余里岂容易持去不枯活也则又疑是唐义士诗岂唐起谋时林已先得两陵骨耶抑得唐所易他骨耶周密癸辛杂识又云至元二十二年八月杨髠发陵事起于天长寺僧闻成于演福寺僧泽盖天长乃魏献靖王功徳院闻欲媚杨髠遂献寺发冡得金玉以此起发陵想泽一力赞成之俾泰宁寺宗恺宗允等诈称杨侍郎汪安抚侵陵地杨髠遂部众发陵先启宁宗度宗理宗杨后四陵刼取寳玉白气亘天理宗之尸如生或云含珠有夜明者乃倒尸树间三日竟失其首中官陵使罗铣买棺收敛大恸垂絶是夜闻西山皆有哭声十一月复发徽钦髙孝光五帝陵孟韦吴谢四后陵徽陵止朽木一段钦陵木灯檠一枚而已盖梓宫金人伪为之二帝遗骸浮沉沙漠初未尝反也髙陵骨发尽化孝陵止顶骨小片昔闻得道之士蜕骨而仙未闻并骨化去者光宁与诸后俨如生罗陵使复敛之陵中金钱以万计为尸气所蚀如铜铁状以故诸髠弃不取往往为村氓所得一氓得孟后髻髪长六尺余色绀碧髻根有短金钗庋置一堂中奉事之自是家道寖丰凡得金钱之家非病即死氓恐乃以髻髪归圹中方移理宗尸泽以足蹴其首随觉竒痛一点起足心遂苦足疾烂堕两股而死闻倚杨髠势夺乡人田雠家殴之死恺与杨髠分赃竞死据此则云溪所传岁月絶不同戊寅岁为至元初法制未定诸髠或得横行若乙酉岁相去又八年天下大定疑无此举但云髙陵骨发尽化孝陵顶骨小片不知唐义士所易何骨林义士所收又何骨也
　　华亭彭玮曰元世祖三十一年甲申丞相僧格以江南总释嘉木扬喇勒智表里为奸嗾僧嗣古妙髙上言欲毁宋诸陵泄旺气明年乙酉正月僧格矫制可其奏遂发诸陵取金玉又裒诸帝后遗骼建白塔于临安故宫截理宗顶以为饮器未几髠胡事败饮器亦籍于官以赐帝师发陵时义士唐玉潜林景熈收骨塟别山中植冬青为识遇寒食则密祭之玉潜后获黄袍引儿报徳之梦生子珙为名儒罗云溪传其事谢翱为托廋词作冬青引曰冬青树山南垂九日灵禽居上枝知君种年星在尾根到九泉护龙髓恒星昼陨夜不见七度山南与鬼战愿君此心慎勿疑此树终有开花时山南金粟光离离白衣人拜地下起灵禽啄粟枝上飞解者曰谓应在庚金窜甲木也元文宗生年甲辰纪元天厯当时引陶弘景负扆飞天厯终是甲辰君之语以为受命之符或问宋国祚于邵子邵子对以五更头盖谓五庚申也而元谶亦曰大元之后有庚申顺帝庚申生纔六庚耳皇明洪武元年正月髙皇帝遣工部主事谷秉毅即北平索饮器于西僧汝纳鉴藏深惠诏应天府尹夏思忠以四月癸酉瘗诸鳯台门髙座寺之西北明年六月庚辰上览浙省进宋诸陵图遂命藏之旧穴云
　　元章祖程谓杨总统发陵时以理宗髗骨投湖中林景熈购渔者网取之乃盛二函托言佛经塟越山之北又厓山志云元人发陵以骨投水政和人余则亮网得理宗髗骨而葬焉按辍耕録所载唐林收骨事无投湖网得之谈则亮又元末人何縁预世祖时事理宗髗骨既云已塟越山则国初所归又何物也续纲目据唐玉潜传谓发陵在至元十五年十二月元史续编谓在二十一年九月癸辛杂识谓在二十二年八月今观续编载二十二年九月建佛塔于宋故宫则与癸辛所识月日相继以是年八月发陵九月建塔最为脗合周密宋末人其所志当为实録若续编二十一年发陵明年九月始建塔则暴骨当一年唐传十五年发陵越七日筑塔则与续编建塔岁月违悖八年未知何者为可据也
　　嘉靖二十二年二月杭州知府福清陈公仕贤击嘉木扬喇勒智等三像于飞来峯枭之灵隐山下田汝成为之记曰飞来峯有石人三元西僧嘉木扬喇勒智闽僧闻剡僧泽像也盖其生时刻画诸佛像于石壁而以已像杂之到今三百年莫为掊击至是陈侯见而叱曰髠贼髠贼胡为遗恶迹以蔑我名山哉命斩之身首异处闻者莫不霅然称快嗟乎谈宋事而至西浮屠尚忍言哉当其发诸陵盗珍寳珠襦玉匣零落草莽间真惨心竒祸虽唐林两义士易骨潜瘗而神魄垢辱彻于九幽莫可雪涤已夫赵氏立国庶几存仁而叔世寖削寖微覆宗海■〈氵裔〉又不慭借一抔以盖藏题凑悲夫悲夫或谓艺祖欺嫠孤窃神器冥报宜然嗟乎天之所壊不可支也所兴不可御也假令天不佑宋艺祖能冒昧簒取之乎如以冥报论则今古奸雄以窫窳济事者或不蒙鞭暴之祸又将何说以通之然则赵氏遘厄岂其天乎元运方张中华祚歇杀机横发敷毒两间即沉沦黄壤犹不免欤不然胡为乎荼烈若此也陵谷迁移触目鲜故而枭髠俨列留玷兹山殆非所以令众庶见也穆陵颅骨韬匿穹庐髙皇帝籍而返之惜其时无以贼像事上闻者乃今竟诛灭于陈侯宣皇祖之徳意泄异代之幽愤作义士之雄心扫名山之氛厉良足快矣昔申屠廸毁曹操之祠薛伯髙去鼻君之庙史氏纪之以为竒节以今方之不亦并美前修哉春秋之法剪絶乱贼虽死曰诛以明刑也窃有取焉系之颂曰有宋不竞图存海陬胡为枭憝犯彼灵丘株送横分犹有余谴孰以峨容黩我峻巘陈侯殛之义愤所宣人雠神怒倐焉皆蠲生脱明诛死伏幽戮何必市朝游魂骇觫烈烈陈侯为政有纪崇正祛邪规民于礼陈侯烈烈秉徳靖共旌善瘅恶教民作忠泽及枯骴受天百禄报尔宿雠宜隲遐福黎氓述颂我用是修名诛三贼窃取春秋
　　宋之南渡建都于杭州者一百五十年其初兴也始于后周恭帝显徳七年恭帝方八岁及其亡也终于少帝徳佑二年少帝方六岁名显而徳显二字竟与得国时符合周以主幼而失国宋亦以主幼而失国周有太后在上宋亦有太后在上始终兴亡之数相类如此
　　至正十二年壬辰秋蕲黄徐寿辉贼党攻破昱岭闗径抵余杭县七月初十日入杭城伪将蔡杨苏一屯明庆寺一屯北闗门妙行寺称弥勒佛出世以惑众浙省叅政樊执敬死于天水桥寳哥与妻同沉于西湖其贼不杀不淫招民投附者署名于籍府库金帛悉辇以去二十六日浙西亷访使自绍兴率盐场灶丁过江同罗木营官军克复城池贼遂溃散三平章鼎鼎逃往嘉兴郎中托克托过江南越数日携省印来会权署省事至是亦回四平章嘉珲自湖州统军归举火焚城残荡殆尽附贼充伪职者范县尹等斩之里豪施遵礼顾八为迎敌官军剐于市家产没县官明庆妙行二寺僧人亦然省都事以下坐失守城池罢黜不叙省官复任如故朝廷法度既隳刑赏失宜欲天下燕安不可复得矣
　　至正壬辰秋七月红巾陷钱唐胡仲彬者杭城勾阑中演说野史者也时登省官之门因得夤縁注授廵检至正四年七月招募无藉之徒文其背曰赤心护国誓杀红巾八字为号将遂作乱为其叔告捕斩之
　　至正壬辰癸已间浙江潮不波其时彭和尚以妖术为乱陷饶信杭徽等州未几克复又为张九四所据浙西不复再为元有昔宋末海潮不波而宋亡元末海潮不波而元亡亦天数之一终也盖杭州是闹潮不闹是其变矣
