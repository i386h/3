<!-- { "loadSidebar": true } -->
　　贾似道师宪台州人少落魄游博会其姊有宠于理宗尝慿高见湖中灯火语左右曰此必似道也询之果然十数年超至相位人有作诗云收拾乾坤一担担上肩容易下肩难劝君髙着擎天手多少旁人冷眼看未几元兵南侵至鄂州拜似道左丞相御之会宁宗崩似道请和元人许之兵解遂上表以肃清闻帝以其有再造功宠用日盛似道乃使门客廖莹中翁应龙等撰福华编以纪鄂功赐第葛岭大小朝政就决馆中宰执充位而已当时为之语曰朝中无宰相湖上有平章
　　度宗时襄阳受围者三年矣帝一日问曰襄阳久困奈何似道对曰北兵已退陛下安得此言帝曰适闻女嫔言之似道询得其人诬以他事赐死自是无人敢言及边事者日坐葛岭取旧宫人及娼尼淫戏无昼夜惟故博徒得阑入人无敢窥其第者尝与羣妾踞地鬪蟋蟀所狎客抚其背曰此平章军国重事耶尝作半闲亭以停云水道人每治事毕则入亭中打坐有佞人上糖多令词大称其意其词曰天上谪星班青牛度闗幻出蓬莱新院宇花外竹竹边山轩冕倘来间人生闲最难算真闲不到人间一半神仙先占取留一半与公闲
　　似道欲行富国强兵之策是时刘良贵为都曹尹天府吴势卿饷淮东入为浙漕遂交赞公田事欲先行之浙右候有端绪则诸路仿行之于是以官品限田立回买派买之目民间骚然有为诗云襄阳累载困孤城豢养湖山不出征不识咽喉形势地公田枉自害苍生其后又立推排打量之法白没民产有人作诗云三分天下二分亡犹把山川寸寸量纵使一丘添一畆也应不似旧封疆又有作沁园春词云道过江南泥墙粉壁右具在前述何县何乡里住何人地佃何人田气象萧条生灵憔悴经界从来未必然惟何甚为官为已不把人怜思量几许山川况土地分张又百年西蜀巉巗云迷鸟道两淮清野日警狼烟宰相弄权奸人罔上谁念干戈未息肩掌大地何须经理万取千焉枢宻使文及翁作百字令咏雪以讥之云没巴没鼻煞时间做出漫天漫地不问髙低并上下平白都教一例鼓弄滕六招邀巽二只恁施威势识他不破至今道是祥瑞最苦是鹅鸭池边三更半夜误了吴元济东郭先生都不管挨上门儿穏睡一夜东风三竿红日万事随流水东皇笑道山河原是我的
　　御史陈伯大奏立士籍似道毅然行之凡应举及免举人州县给厯一道亲书年貌世系及所肄业于厯首执以赴举过省叅对笔迹异同以防伪滥时人有诗讥之云戎马掀天动地来襄阳城下哭声哀平章束手全无策却把科场恼秀才又有为沁园春词云国歩多艰民心靡定诚吾隠忧叹浙民转徙怨寒嗟暑荆襄死守阅岁经秋敌未易支人将相食识者深为社稷羞当今亟出陈大谏筯借留侯迂阔为谋天下士如何可籍收况君能尧舜臣皆稷契世逢汤武业比伊周政不必新贯宜仍旧莫与秀才做尽休劝吾元老广四门贤路一柱中流又词云士籍令行条件分明逐一排连问子孙何习父兄何业明经词赋右具如前最是中间娶妻某氏试问于妻何与焉乡保举那当着押开口论钱祖宗立法于前又何必更张万万千算行闗改会限田放籴生民凋瘁膏血俱脧只有士心仅存一脉今又艰难最可怜谁作俑陈坚伯大附势専权
　　似道令人贩盐百艘至临安卖之太学生有诗云昨夜江头长碧波满船都载相公鹾虽然要作调羹用未必调羹用许多
　　似道居湖上一日倚楼闲眺诸姬皆从有二人道装羽扇乘小舟游湖登岸一姬曰羙哉二少年似道曰汝愿事之当留纳聘姬笑而不言逾时令人捧一合唤诸姬至前曰适一为某姬受聘启视之乃姬之首也诸姬股栗
　　似道一日招马廷鸾叶梦鼎饮行令举一物与人还诗一联似道云我有一局棋付与棋师棋师得之予我一联诗自出洞来无敌手得饶人处且饶人廷鸾云我有一竿竹付与渔翁渔翁得之予我一联诗夜静水寒鱼不食满船空载月明归梦鼎云我有一张犂付与农夫农夫得之予我一联诗但存方寸地留与子孙耕似道不悦而罢
　　似道卧治湖山母犹在养每岁八月八日似道生辰四方善颂者以数千计悉俾翘馆誊考以第甲乙一时传诵为之纸贵然皆讇辞呓语耳陈惟善寳鼎词云神鳌谁断几千年再乾坤初造筭当日枰棋如许争一着吾其衽左谈笑顷又十年生聚处处豳风葵枣江如镜楚氛余几猛听甘泉捷报天衣细意从头补烂山龙华虫黼藻宫漏永千门鱼钥截断红尘飞不到街九轨看千貂避路庭院五侯深鎻好一部太平六典一一周公手做赤舄绣裳消得道斑斓衣好尽龎眉鹤髪天上千秋难老甲子平头纔一过未说汾阳考看金盘露滴瑶池龙尾放班回早廖莹中木兰花慢云请诸君着眼来看我福华编记江上秋风鲸漦涨雪鴈徼迷烟一时几多人物只我公只手护山川争覩阶符瑞象又扶红日中天因懐下走奉櫜鞬磨盾夜无眠知重开宇宙活人万万合寿千千鳬鹥太平世也要东还赴上是何年消得清时钟鼓不妨平地神僊陆景思甘州歌云满清平世界庆秋成看看斗米三钱论从来活国论功第一无过丰年办得闲民一饱余事笑谈间若问平戎策微妙难传玉帝要留公住把西湖一曲分入林园有茶炉丹灶更有钓鱼船觉秋风未曾吹着但砌兰长倚北堂萱千千岁上天将相平地神仙赵从槖陂塘栁云指庭前翠云金雨霏霏香满仙宇一清透彻浑无底秋水也无流处君试数此様襟懐顿得乾坤住闲情半许听万物氤氲从来形色每向静中觑琪花路相接西池寿母年年弦月时序荷衣菊佩寻常事分付两山容与天证取此老平生可向青天语瑶巵缓举要见我何心西湖万顷来去自鸥鹭郭居安声声慢云捷书连昼甘雨洒通宵新来喜沁尧眉许大担当人间佛力须弥年年八月八日长记他三月三时平生事想祗和天语不道人知一片闲心鹤外被乾坤系定虹玉腰围阎阖云边西风万籁吹齐归舟更归何处是天教家在苏堤千千岁比周公多个彩衣且侑以俪语云彩衣宰辅古无一品之曾参衮服湖山今有半闲之姬旦所谓三月三者盖颂其庚申苹草坪之捷而归舟乃舫斋名也贾大喜既而语客曰此词固佳然失之太俳安得有着彩衣周公乎
　　似道尝于湖中作絶句云寒食家家挿栁枝留春春亦不多时人生有酒须当醉青塜儿孙几个悲殆所谓朝不谋夕者宁复有经国之逺猷哉
　　似道少时尝驰马游湖山小憩栖霞岭下遇一布裘道人瞪视曰官人可自爱重将来不在韩魏公下似道意其见侮不顾而去既而醉博平康至于败面他日复遇道人顿足惊叹曰可惜可惜天堂已破必不令终后果悉验
　　似道开阃日有桃符一联云笑迎珠履三千客坐拥貔貅百万兵人皆称羡一客独叹曰若是则客居主位矣何不曰坐拥貔貅兵百万笑迎珠履客三千贾大喜厚赠与之他若威行塞北几千里春满淮南第一州阳春膏两三千里明月香风十二楼皆门客所謟献也
　　似道有异志遇一拆字者以杖画地作奇字拆字者曰相公之志不谐矣道立又不可道可又不立似道黙然礼遣之恐事泄使人害诸途
　　德佑元年正月诏似道綂军行边先是似道屡请出师阴嗾台臣留己以为师臣一出顾襄未必及淮顾淮未必能及襄不若居中以运天下于是帝谓似道曰师相岂可一日离左右耶吕文焕遂以襄阳降元似道言于帝曰臣始发请行边陛下不之许向使早听臣出当不至此至是上表出师次鲁港元兵蔽江而下夏贵孙虎臣皆无鬪志阿珠遣人掠宋舟大呼曰宋军败矣虎臣遽过其妾舟众见之讙曰歩帅遁矣宋师大乱舳舻簸荡乍分乍合溺死者不可胜数似道仓惶召夏贵计事顷之虎臣至抚膺哭曰吾兵无一人用命贵微笑曰吾尝血战当之似道曰计将安出贵曰诸军已胆落吾何以战师相惟有入扬州招溃兵迎驾海上吾当以死守淮西耳言毕贵即解舟去夜四鼓似道击锣退师诸军皆溃似道与虎臣单舸奔还扬州堂吏翁应龙以都督府印奔还临安明日溃兵蔽江而下似道使人登岸扬旗招之莫有应者或使恶语慢骂之似道乃檄列郡如海上迎驾已而姜才收兵至扬州元师乗胜东下矣
　　似道既败事闻台臣交章攻之诏曰大臣具四海之瞻罪莫大于误国都督专阃外之寄律尤重于丧师告九庙以奉辞诏羣工而听命具官似道小才无取大道未闻昔相穆陵徒以边将而自诡逮事先帝又以国事而自専谓宜开诚布公以扶皇极并谋合智以尽舆情乃恣行胸臆不恤人言以吏道沮格人材以兵术剸裁机务括田之令行而农不得耕于野榷利之法变而旅不愿出其途矧当任阃之驰驱不度戎事之缓急战功旷岁而不举兵事愒日而不修纎悉于文法之搜求阔略于边政之急切遂令饮马倐渡长江乃者抗表出师请身戡难人方期以孔明之志朕亦望以裴度之功谓当缨冠而疾趋何为奉头而鼠窜遂致三军解体百将离心彼披甲之谓何乃闻声而奔溃孟子曰吾何畏彼左氏曰我不成夫社稷之势缀旒是谁之过缙绅之言切齿罪安得辞姑示薄罚俾尔奉祠于戏膺戎狄惩荆舒无复周公之望放驩兠殛伯鲧尚寛虞典之诛可罢平章军国重事都督诸路军马顷之谪高州团练使先是似道尝梦术者言平章不利姓郑人故朝士郑姓者多摧抑之武学生郑虎臣素见憎于似道廷议遂以虎臣为押送官似道濒行置酒饮虎臣言前梦且祈哀芘虎臣微笑而已途中备加窘辱及抵清漳似道泣曰夜梦不祥离此恐无生理漳守赵分如者似道门客也宴虎臣欲请似道偶坐虎臣不许似道亦固让不敢当口称天使唯谨分如察虎臣有杀似道意挑之曰天使今日押团练至此想无生理曷令速殒无受许多苦恼虎臣笑曰便是这物事受得许多苦恼好死不死明日促之行离城五里小憩木绵庵似道知不可免乃服脑子踞虎子欲絶虎臣曰好教秪恁地死大搥数下而殂先是吴履斋潜安置循州时似道命知州刘宗申捃摭其短竟以毒死至是分如祭似道为之辞曰呜呼履斋死蜀死于宗申先生死闽死于虎臣秪此四句然哀激之懐无往不复之微意悉寓其中矣
　　似道既有谪命适值生辰建醮自撰青词云老臣无罪何众议之不容上帝好生奈死期之已廹适值垂弧之旦豫陈易箦之词窃念臣际遇三朝始终一节为国任怨但知存大体以杜私门遭时多艰安敢顾微躯而思末路属江介秋风之多警率骄兵悍将以徂征违命不前致成酷祸措身无所惟冀后图众口皆诋其非百喙难明此谤四十年劳悴悔不効留侯之保身三千里流离犹恐置霍光之赤族仰惭覆载俯愧劬劳伏愿皇天后土之鍳临理考度宗之昭格三宫霁怒收瘴骨于江边九庙阐灵扫妖氛于境外此时门下已无廖王诸客盖似道手笔也
　　似道既败髙台曲池曰就荒落有题诗于门壁者云深院无人草已荒漆屏金字两辉煌底知事去身宜去岂料人亡国亦亡理考发身端有自郑人应梦果何祥卧龙不肯留渠住空使晴光满画墙又云事到穷时计亦穷此行难倚鄂州功木绵庵上千年恨秋壑堂中一梦空石砌苔稠■〈犭员〉歩月松庭叶落鸟呼风客来未用多惆怅试向吴山望故宫又吴人汤益诗云檀板轻敲月上花过墙荆棘刺檐牙指麾已失铁如意赐予宁存玉辟邪破屋春归无主燕曲池雨产在官蛙木绵庵上尤愁絶月黑夜深闻鬼车有和之者云荣华富贵等浮花膂力难胜国爪牙汉世但知光拥立唐朝谁识杞奸邪绮罗化作春风蝶弦管翻成夜雨蛙纵有清漳人去也碧天难挽紫云车
