<!-- { "loadSidebar": true } -->
　　秦桧会之江宁人靖康初金兵陷汴二帝北迁桧以御史中丞从与其帅达兰善倡割地之议达兰乃纵之使与其妻王氏航海奔行在髙宗召见与议国事大奇之驯加褒用力主和议廷臣异已者輙逐之枢宻副使岳飞屡言和议误国桧殊憾之竟以诬死而赵鼎张浚胡铨皆贬锢终身绍兴十五年赐桧第于望仙桥置箔场官吏以应付所需讫其死十九年营建不已初就第时诏百官往送酒中优人致诵语有叅军者裒衣诵桧功德一伶以荷叶校椅从之恢语杂至宾欢既洽叅军将就椅忽坠其幞头乃总髪环为双迭胜伶指问曰此何环曰二胜环伶遽扑其首曰尔但坐太师椅请取恩泽二圣还且掉脑后可也一坐失色桧怒下伶狱杖杀之自是语禁始宻
　　桧女孙崇国夫人者方六七岁爱一狮猫亡之限令临安府访索逮捕数百人致猫百计皆非也乃图形百本张茶坊酒肆竟不可得府尹曹泳因嬖人以金猫赂恳乃已
　　桧在相位頥指上下无敢弗从时都下货壅乏见镪市廛大哄府尹以闻桧笑曰易耳即召文思院官未至促者络绎奔而来谕之曰适得旨欲变钱法可铸様钱一缗进呈废见镪不用约翌午毕事院官唯唯而出召工为之富家闻者尽出宿镪市金粟物价大昻泉溢于市既而様钱上省寂无闻矣都堂左揆阁前有石榴每着实桧嘿数焉忽亡其二故不问一日将排燕忽顾左右取斧伐榴有亲吏在傍曰榴实甚佳伐之可惜桧反讯曰汝盗吾榴吏叩头伏罪其机械巧发如此
　　桧虽専恣然颇谨小嫌故髙宗不疑一日其子熺衣黄葛衫侍侧桧命换之熺不喻桧瞪目曰可换白者熺言此葛贵贱通服桧曰我与汝却不可服也盖以其黄色逼上用耳
　　宪圣召桧夫人入禁中赐宴进淮青鱼宪圣顾问夫人曾食此否夫人对曰食此已久其鱼视此更大容臣妾翌日供进盖桧方秉权诸道谄奉踰于上贡也夫人归急以语桧桧恚之曰夫人不晓事翌日遂易糟鯶鱼大者数十枚以进宪圣笑曰我固道无此大青鱼夫人误认耳
　　当桧用事时佞士盈庭引古今而颂功德者例沐汲奨桧尝建一德格天阁朝士有贺启曰在昔独伊尹格于皇天到今微管仲吾其左袵桧喜超擢之有选人投诗曰多少儒生新及第高烧银烛照蛾眉格天阁上三更雨犹诵车攻复古诗桧即与改秩
　　胡忠简铨既以乞斩秦桧掇新州之祸直声大振士夫惕祸无敢与立谈者独王卢溪廷珪诗而送之曰囊封初上九重闗是日清都虎豹闲百辟动容观奏牍几人回首媿朝班名髙北斗星辰上身堕南州瘴海间岂待他年公议出汉廷行召贾生还桧闻之大怒流廷珪夜郎俄而桧死卢溪放回题诗驿壁云辰州更在武陵西每望长安信息稀二十年兴缙绅祸一朝终失相公威外人初说哥奴病逺道俄闻逐客归当日弄权谁敢指如今忆得姓依希
　　桧久擅权大诛戮以胁善类末年因赵忠简之子汾以起狱谋尽覆张忠献胡文定诸族棘寺奏牍上矣桧时已病坐格天阁下吏以牍进欲落笔署牍手颤而污亟命易之至再竟不能字其妻王在屏后摇手曰勿劳太师须臾桧仆于几伏枕数日死狱事大解初汾就逮自分必死嘱其家曰脱有恩言当馈食中寘肉笑靥一以为信月余无报日受惨酷求死不可得日正昼置之暗室仰絣之使视椽榱偶见屋上一窍如钱微有日影须臾转射壁上成一反字盖狱吏剪字障日为报者汾解意亟承异谋遂得小挺惟数晷以待尽忽外致食满槖皆笑靥汾泣曰吾约以一而今乃多如是殆绐我既而狱吏皆来贺郎日脱械出则桧声钟给赙矣
　　桧之建第于望仙桥也备极宏丽其死也值天府开浚运河取土堆府门有人题诗曰格天阁在人何在偃月堂深恨亦深不向洛阳图白髪却于郿坞贮黄金笑谈便解兴罗织咫尺那知有照临寂寞九原今已矣空余泥泞积墙阴又杨廷秀宿牧牛亭秦太师坟庵诗云函闗只有一穰侯瀛馆宁无再帝丘天极八重心未死台星三点折方休只看壁后新亭策恐作栘中属国羞今日牛羊上丘垄不知丞相更嗔不
　　桧有十客曹冠以敎孙为门客王会以妇弟为亲客郭知建以离婚为逐客吴益以爱婿为娇客施全以剸辨为刺客李季以设醮奏章为羽客龚金以治产为荘客丁禩以出入其家为狎客曹泳以献计为说客初止有此九客耳桧既死葬于建康有蜀人史叔夜者懐鸡黍号恸墓前其家大喜因厚遗之遂为吊客以足十客之数
　　桧之秉轴屏塞人言蔽上耳目凡一时献言者非诵桧功德则讦人苛细以中伤善类稍渉国事恐触忌讳率噤而不发仅论禁销金铺翠鹿胎冠之类耳晚年残忍尤甚数兴大狱又喜谀佞不避嫌疑张扶请桧乘金根车及桧封益国公又有乞置益国官属及议九锡者桧闻之坦然不骇静江有秦城驿知府吕愿中赋秦城王气诗以媚桧得召京秩沈长卿芮煜共赋牡丹诗有宁令汉社稷变作莽乾坤之句为邻人所告编置化州赵令衿观桧家庙口诵君子之泽五世而斩为汪召锡所告下狱死至于开门受赂富敌王家外国珍奇死犹踵阈其子熺无日不鍜酒具治书画特其细故耳
　　桧之当国也四方馈遗日至方务德帅广东为蜡炬以众香实其中遣驭卒持诣桧府厚遗主藏吏期必逹吏使俟命一日宴客吏曰烛尽适广东方经略送烛一罨未敢启桧命取用之俄而异香满座察之则自烛中出也亟命藏其余枚数之适得四十九呼驭卒问故则曰经畧专造此烛供献仅五十枚既成恐不佳试爇其一不敢以他烛充数秦大喜以为奉已之専也待方益厚
　　秦桧为相久擅威福士大夫一言合意立取显秩人懐速化之望故仕于朝者多不肯外迁有王仲荀者以滑稽游公卿间一日坐秦府宾次朝士云集待见稍久仲荀前白曰今日公相未出堂众官久伺某有一小话愿资醒困众知其善谑争竦听之乃抗声曰昔有一朝士出谒未归有客投刺于门阍者告之以某官不在留门状俟归呈禀客勃然发怒叱阍曰汝何敢尔凡人之死者乃称不在我与某官厚故来相见独无讳忌而敢以此言目之我必竢其来面白以治汝罪阍者拱谢曰小人诚不晓讳忌愿官人寛之乃今朝士留谒者例告如此若以为不可当复作何语以谢客客曰汝官人既出谒未回苐云某官出外去可也阍愀然蹙额曰我官人宁死却是讳出外去三字满座皆大笑仲荀出入秦门预亵客老归建康以死秦虽煽语祸独优容之盖亦一吻流也
　　桧之欲杀岳飞也于东牕下与妻王氏谋之王氏曰擒虎易縦虎难其意遂决后桧游西湖舟中得疾见一人披髪厉声曰汝误国害民吾已诉天得请矣桧归无何而死未几子熺亦死王氏设醮方士伏章见熺荷铁枷问太师何在熺曰在酆都方士如其言而往见桧与万俟卨俱荷铁枷备受诸苦桧曰可烦传语夫人东牕事发矣
　　曹泳秦桧门客也监黄岩酒税秩满到部注阙上省桧押勅见泳姓名物色召见之熟视曰公桧恩家也泳恍然不知所答则又曰忘之耶泳曰昏忘实不省于何处遭遇太师桧入室有顷取小册示泳使观之首尾不记他事但有字一行曰某年月日某人钱五千曹泳秀才绢二疋盖桧微时游索富家得五千求益不可泳时为馆客探囊中得二绢曰此吾束修之余也今举以遗子既别不相闻虽知桧贵震天下不谓其即秦秀才也泳曰不意太师乃能记忆微贱如此桧曰公真长者命其子孙出拜之俾以上书易文资骤用之至户部侍郎知临安府晚年桧有异志泳实预其宻谋桧病高宗临视之已不能言懐中出一札乞以其子熺代辅政上视之无语既出呼干办府事者问何人为此则以泳对遂命勒停安置新州
　　韩侂胄昻夫魏忠献王琦曾孙也孝宗崩光宗疾不能执丧宁宗在嘉邸丞相赵汝愚议拥立而宪圣皇太后居慈福宫莫可闗白侂胄雅善慈福内侍因内侍以宻启太后太后许之汝愚乃立宁宗侂胄以定策功希望节钺汝愚不许知阁刘弼劝汝愚曰此事侂胄不为无功亦须稍疏官职而朱熹亦劝汝愚当厚赏以酬其劳弗使预政汝愚为人踈直谓侂胄易制不以为虑侂胄遂怨望内交宫掖外比奸邪谋倾汝愚而难其名问于京镗镗曰彼宗姓也诬以谋危社稷则一网打尽矣侂胄然之乃讽右正言李沐奏汝愚以同姓居相位将不利于社稷汝愚遂罢相设伪学之禁贬谪朱熹等五十九人赵从道有诗云庆元宰相事纷纷说着令人暗断魂好听当时刘弼语分些官职与平原刘一清诗云斋坛一钺底须悭坐见诸贤散似烟不使庆元为庆厯也由人事也由天
　　侂胄既进太师封平原郡王欲立竒功以自固乃倡恢复之议举兵北伐金人分道南侵镇兵屡败侂胄惧遣使请和金人不许第索启衅之首侂胄大怒用兵益急蜀口汉淮之民死者不可胜计中外忧惶礼部侍郎史弥逺与皇子荣王谋诛侂胄杨皇后亦从中力请乃得宻旨侂胄陈自强皆罢相仍令夏震以兵押出国门是夕乃侂胄四夫人诞辰张功甫移庖大燕至五鼓方散沉醉几不可起干办府事周筠以片纸投入云闻外间有警不佳乞闭阁门免朝侂胄怒曰谁敢如此至再三皆不従乃盥栉服瑞香畨罗衣一袭登车而往则殿司军围绕府第矣而侂胄犹未知也夏震呵止于途拥至玉津园侧击杀之命临安府函其首诣金人求和建阳刘淮为之诗云寳莲山下韩王府郁鬰沉沉深几许主人飞头去和敌緑户雕窓鎻风两九世公卿一朝覆太师冝诛魏公辱后车不悟有前车兀突眼中观此屋髙九万诗云拂晓官家簿録时未曾吹彻玉参差傍人不忍听鹦鹉犹向金笼唤太师
　　开禧北伐侂胄之寡谋浪战固可罪矣至函其首以求和何其谬也善乎宁宗有言恢复岂非美事但不量力耳有为诗云自古和戎有大权未闻函首可安边生灵肝脑空涂地祖父魂雠共戴天晁错已诛终叛汉于期未遣尚存燕庙堂自谓万全策却恐防秋未必然
　　侂胄既逐赵忠定至衡州而暴卒或谓中毒云太学生敖陶孙赋诗于三元楼壁云左手旋干右转坤如何羣小恣流言狼胡无地居姬旦鱼腹终天吊屈原一死固知公所欠孤忠幸有史长存九泉若遇韩忠献休说如今有末孙陶孙方纵笔饮未一二行壁已舁去陶孙知必为韩所廉顷之捕者至矣急更衣持酒具下楼与捕者交臂问敖上舍在否对曰方酣饮亟亡命走闽侂胄败乃登第一
　　侂胄有爱姬小故被谴钱唐令程松寿亟召女侩以八百千市之舍之中堂旦夕夫妇上食事之甚谨姬惶恐莫知所由居数日侂胄意解复召之知为程所市矣大怒松寿闻之亟上谒献之曰顷有郡守辞阙者将挟市去外郡某忝赤县恐忤钧颜故为王匿之舎中耳侂胄意犹未平姬既入具言松寿谨待礼侂胄大喜即日躐除太府寺丞旬迁监察御史踰年进右谏议大夫犹怏怏不满乃更市一羙人献之名曰松寿侂胄追问之曰奈何与大谏同名答曰欲使贱名常逹钧听耳侂胄怜之即除同知枢宻院事
