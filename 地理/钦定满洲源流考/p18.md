<!-- { "loadSidebar": true } -->
辽史东京盐州本渤海龙河郡故县四海阳接海格川(旧讹格州今据一统志改)龙和皆废开州相去一百四十里(按一统志盐州城在朝鲜开州城西北本渤海置亦曰龙河郡)

穆州

辽史东京穆州本渤海农郡故县四农水岐顺化美县皆废隶开州东北至开州一百二十里统县一曰农(按一统志穆州亦在今朝鲜境开州西南)

贺州

辽史东京贺州本渤海吉理郡故县四洪贺送诚吉理石山皆废户三百隶开州(按一统志贺州城辽末入于朝鲜)

南京南海府

新唐书沃沮故地为南京曰南海府领沃晴椒三州

新唐书南海新罗道也

辽史东京海州南海军本沃沮国地渤海号南京南海府叠石为城幅员九里都督沃晴椒三州故县六沃沮鹫岩龙山滨海升平灵泉皆废(按沃州为南海府附郭则沃沮亦附郭邑也鹫岩当即岫岩城在今葢平县东二百五十里)

辽史天显元年三月渤海南海府节度来朝五月南海府复叛遣大元帅耀库济讨之

旧五代史自铁州行七八日至南海府

元一统志澄州本海州南海府沃沮地髙丽时卑沙城唐李世勣攻卑沙城即此渤海为南海府辽仍之金改曰海州天徳三年以山东有海州改为澄州治临溟县(按金史不详沿革今从元一统志)

明一统志海州卫在辽东都司城南一百二十里本葢牟地髙丽为卑沙城渤海国为南海府辽为海州治临溟县金为澄州(按沙卑城亦曰卑沙或讹为卑奢城隋大业十年来儿出海道至卑奢城败髙丽兵将趋平壤髙丽降唐贞观十八年伐髙丽张亮率舟师自东莱渡海袭卑沙城其城四面悬绝惟西门可上唐兵攻拔之总章初李世勣复得其城后入渤海元时州县俱废明洪武九年改筑卫城周六里有奇今为海城县)

沃州

新唐书契丹州十七沃州载初中析昌州置万岁通天元年没于契丹李尽忠县一滨海又昌州贞观二年以松漠部落置侨治营之静蕃戍县一龙山(按此为渤海沃州及滨海龙山二县得名之自其实唐沃州故地在今喀喇沁境内古大宁城北葢渤海移其州县名于沃沮故地也沃州为南海附郭之州则沃沮鹫岩龙山滨海升平灵泉等六县皆沃州所属)

晴州

辽史嫔州本渤海晴州故县五天晴神阳莲池狼山仙岩皆废户五百隶海州东南至海州一百二十里(按海城西南有莲花泊或即莲池故县所属)

椒州

辽史耀州本渤海椒州故县五椒山貂岭澌泉尖山岩渊皆废户七百海州东北至海州二百里统县一岩渊县东界新罗故平壤城在县西南东北至海州一百二十里(按辽之耀州即渤海椒州故县五皆废岩渊虽仍旧名似亦稍移其治矣据史所称耀州在海州西南二百里岩渊在海州西南一百二十里海州为今海城地耀州今有耀州和屯按之舆图皆合惟是辽史称故平壤城又在岩渊西南实为舛误据通考辽水东南四百八十里至鸭绿水平壤又在鸭绿水东南四百八十里安得反在岩渊西南也原其致误亦自有由葢平壤南临浿水而海城西南有淤泥河亦有浿水之称此辽史之误所由来然辽史既以显徳府为忽汗州又以忽汗州为即平壤城而此又谓平壤在岩渊西南亦自相矛盾之甚矣又今耀州城在海城县西南仅六十里里数与辽史不符考明一统志临溟废县在海州卫东一百八十里为故海州所治元时州县并废则系明设卫时移近西南百八十里耳今海城县治实在明海州卫旧址本朝天命八年复即旧城东南隅建新城)

明一统志废耀州在海州西南二百里渤海椒州地

西京鸭绿府

新唐书髙丽故地为西京曰鸭绿府领神桓丰正四州

新唐书鸭绿朝鲜道也(朝鲜旧讹朝贡今据通考改)

辽史渌州鸭绿军本髙丽故国渤海号西京鸭绿府城髙三丈广轮二十里都督神桓丰正四州事故县三神鹿神化剑门皆废大延琳叛迁余党于上京置易俗县居之在者户二千(按渌州城在平壤西境因鸭绿江为名也鸭绿江之绿北史新唐书辽史俱作渌)

辽史太祖破鸭绿府尽徙神化县民居京之南

神州

唐贾耽道里纪自鸭绿江口舟行百余里又小舫溯流东北三十里至泊汋口得渤海之境又溯流五百里至丸都县(见后)城故髙丽王都又东北溯流二百里至神州(按据此则神州在鸭绿江口东北溯流八百里丸都县东北二百里与辽史所言桓州在渌州西南二百里者合则丸都为桓州附郭之邑而神州即鸭绿府附郭之州也)

桓州

辽史桓州髙丽中都城故县三桓都神乡浿水(原作淇水误今据一统志改)皆废髙丽王于此创立宫阙国人谓之新国五世孙钊晋康帝建元初为慕容皝所败宫室焚荡户七百隶渌州在西南二百里(按通考汉末髙丽王伊夷模作新国于丸都山下即所谓丸都城也魏正始五年毌丘俭将万人出元菟悬车束马登丸都山屠其所都六年俭复伐之刻石纪功刋丸都铭不耐而还至晋建元初复为慕容皝乘胜追至丸都焚其宫室自后移都平壤城则桓都即丸都也桓州之名亦取诸此今考丸都故城在髙丽王京东北贾耽纪言在神州西南二百里鸭绿江口东北六百余里与此正合浿水今朝鲜大通江汉乐浪郡有浿水县此葢仍其旧名也)

丰州

辽史丰州渤海置盘安郡故县四安丰渤恪隰壤硖石皆废户三百隶渌州在东北二百一十里

正州

辽史正州本沸流王故地国为公孙康所并渤海置沸流郡有沸流水户五百渌州在西北三百八十里统县一东那县本汉东耐县地在州西七十里(按通考魏正始五年幽州刺史毌丘俭出元菟讨髙丽战于沸流髙丽王位宫败走俭追至赪岘登丸都山屠其所都则沸流固应与桓都相近亦今朝鲜境内地又按汉时无东耐县名惟乐浪郡有东暆不而两县不而城在朝鲜咸兴府而与耐古字相通魏志云汉武置乐浪郡自单大岭以西属乐浪自岭以东都尉主之皆以濊为民所谓不耐濊也毌丘俭铭不耐城即此今辽史作汉东耐似误)

谨按渤海为辽东盛国地方五千里有五京十五府六十二州契丹兵争旧址渐毁其州县之名藉辽史地理志存其梗概而或地并于邻州或名移于他所辽以征伐所得人户建城置戍即因其人旧居州县之名名之辽志所载已十之五所未载者按其方位尚可讨寻五京之地辽并东京其他或予髙丽或尚为渤海遗民所保而府州之名尽载辽籍有经辽时更置者自应属辽有仅列其名而史不能稽其沿革者当亦羁縻州之比未能实有其地也金兴省并州邑因时制宜元亦多仍部族之旧州县之设简矣因流溯源参之他书亦可得其分合之故焉有因传写字讹者如丸都桓都浿水淇水之类有与髙丽同名者夫余庆州之类至于元明沿革及我

朝所隶并附注于下约其大概上京在宁古塔中京在辽阳东京在朝鲜开州南京在海城县西京滨鸭绿江五京五府而外长岭夫余等十府及郢铜等州并详列于后云

渤海长岭府

新唐书长岭府领瑕河二州(按瑕州无考当为附郭之州辽废)

新唐书长岭营州道也辽史东京长岭府(原文不详沿革之由当即仍渤海之旧)

辽史本纪太祖天显元年遣康黙记韩延徽攻长岭府八月下长岭府(按长岭亦作长领古字相通今吉林西南五百里有长岭子满洲语称郭勒敏珠敦南接纳鲁窝集北接库鲁纳窝集自长白山南一岭环绕至此为众水分流之地东北流为辽吉善辉发等河入混同江西北流为英峨占尼哈达叶赫赫尔苏等河长岭府之名当取诸此锦州复州虽亦有长岭皆不如此之最著也)

河州

辽史河州徳化军置军器坊(按明人地志云废河州在黄龙府北辽置河州有军器坊又引一统志开元东北五百里有穏图河源出坊州北山北流入松花江所谓坊州疑即河州矣考辽金无坊州第因河州有军器坊而遂以坊州属之亦恐未足为凭也)

夫余府

新唐书夫余故地为夫余府常屯劲兵捍契丹

领扶仙二州

新唐书夫余契丹道也

辽史东京龙州黄龙府本渤海夫余府太祖平渤海还至此有黄龙见更名保宁七年军将燕颇叛府废开泰九年迁城于东北所属黄龙县本渤海长平县并富利佐慕肃慎置迁民县本渤海永宁县并丰水扶罗置永平县渤海置

辽史东京通州安逺军本夫余国王城渤海号夫余城太祖改龙州圣宗更今名保宁七年以黄龙府叛人燕颇余党置所属通逺县本渤海夫余县并布多县置安逺县本渤海显义县并鹊川县置归仁县本渤海强师县(按金史渤海强师县北有细河)并新安县置渔谷县本渤海县(按夫余府地邻契丹辽改黄龙府在今开原县及开原边外之境扶仙二州辽时俱废扶州即因夫余得名当为附郭所属县名见于辽史属龙州者八属通州者六当即扶仙二州所隶苐辽史既言改夫余府为龙州又言改龙州为通州而所置诸县或沿或并尚仍其旧史有讹误疑辽之龙州其地本广因燕颇之役旧治已废开泰中移黄龙府于东北又分置通州也黄龙府所属长平等县为扶州属邑通州所属夫余等县即为仙州属县也又按渤海夫余府与契丹为邻未能过开原以北辽之黄龙府境又稍广旧五代史言北至混同江仅百里则又辽史迁府于东北之明证也)

辽史太祖天赞四年十二月丁巳夜围夫余府天显元年正月拔之

旧五代史后唐天成元年十一月登州状申契丹攻逼渤海自契丹主卒虽已抽退尚留兵马在夫余城今渤海王弟领兵攻围夫余城契丹新五代史后唐明宗时契丹攻渤海取夫余一城以为东丹国

宋史后唐天成初契丹攻夫余城下之改夫余为东丹府留其子托云镇之契丹主卒渤海王复攻夫余不能克

宋史太宗太平兴国四年赐乌含城浮渝府渤海琰府王诏令助攻契丹(按浮渝当即夫余以音近而讹宋兴渤海隔绝葢传闻舛误之辞)

通考宋太平兴国六年定安国王乌元明言臣本渤海遗黎保据方隅不降契丹夫余府昨背契丹并归本国(按乌氏为渤海大姓夫余复归事辽史未载)

鄚颉府

新唐书鄚颉府领鄚髙二州(鄚州诸书未见当即附郭之柳河县地也)

辽史东京韩州本稿离国旧治柳河县髙丽置鄚颉府都督鄚颉二州渤海因之(按渤海州名系鄚髙此云鄚颉疑辽史之误)今废太宗置三河榆河二州圣宗并二州置柳河县本渤海粤喜县并万安县置(柳河详见前靺鞨条榆河在科尔沁右翼前旗辽河在左翼东南四百五十里经左翼后旗入边又左翼东南四百七十里有阿拉玛图城近开原边外当即辽韩州故城也)

辽史天显元年二月鄚颉府节度来朝三月鄚颉府叛遣阿敦讨平之

金史东京韩州本渤海鄚颉府

髙州

辽史上京遂州本髙州地西北至上京一千里(按辽中京别有髙州此遂州属上京与鳯州相邻鳯州亦稿离国地在韩州北二百里西北至上京九百里遂州西北至上京千里则与韩州相去止百里此髙州即渤海髙州之明证也若中京之髙州则唐时信州之地辽圣宗伐髙丽以俘户置在今喀喇沁非渤海之髙州也元一统志所称髙州即此)

安宁郡

辽史上京鳯州稿离国故地渤海之安宁郡境在韩州北二百里西北至上京九百里(按鳯州与韩州相邻皆槁离故地此安宁郡当为鄚颉府之支郡今附于此)

定理府

新唐书挹娄故地为定理府领定潘二州(按潘字辽史作沈当系此误)

辽史东京定理府刺史故挹娄国地

