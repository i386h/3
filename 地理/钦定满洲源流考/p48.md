<!-- { "loadSidebar": true } -->
北盟录女真人耐寒忍饥不惮辛苦能食生物依山谷而居聨木为栅屋髙数尺无瓦覆以木板或以桦皮或以草绸缪之墙垣篱壁率皆以木门皆东向环屋为土床炽火其下寝食起居其上谓之炕以取其暖以牛负物或鞍而乘之遇雨多张牛革以为御以麋酿酒以豆为酱芼以芜荑食器无瓠陶皆以木为盆春夏之间止用木盆注粥随人多寡盛之以长柄小木杓子数柄回环共食下粥肉味无多止以鱼生獐生间用烧肉冬亦冷饮以木楪盛饭木碗盛羮下饭肉味与下粥一等饮酒无算用一木杓子自上而下循环酌之炙股烹脯以余肉和菜捣臼中糜烂而进率以为常道路无旅店行者息于民家主人与饮食而纳之其市易惟以物博易无钱无蠺桑无工匠屋舍车帐往往自为之

北盟录女真俗重油煮面食以密涂拌名曰茶食非厚意不设渡拉林河以东无市井买卖不用钱惟以物相贸易寝榻皆土床厚铺毡褥及锦绣貂被大头枕

辍耕录髙丽以北地名巴实伯里(回语巴实头也伯里腰也旧作别失八里今改正)其地极寒海亦冰自八月即合至明年四五月方解人行其上如平地征东行省每岁委官至尼噜干(满洲语画也旧作奴儿干今改正)须用站车每车以四狗挽之狗悉谙人性若克减其分例必啮其主者至死乃已

元一统志开元路有狗车木马轻捷之便木马形如弹弓长四尺阔五寸一左一右系于两足激而行之雪中冰上可及奔马狗车以木为之其制轻简形如船长一丈阔二尺许以数狗拽之二者止可于冰上雪中行之

谨案古所称陆海奥区丰衍蕃沃者大抵在舟车所辏商贾所通之地此以人力致者也周原之美堇荼丰邑之歌麀鹿其物又甚微也若乃天作地藏瑰奇绝特凡名都大邑之储航海梯山之贡有不能拟其万一者则惟大东

天府毓粹孕珍扶舆旁薄之所钟山川灵异之所聚巨珠灵药早著于曩编文玉丰貂并称于往牒以至牛鱼之归献俊鹘之蜚声史家诧为异闻海内仰其瑰宝矣至如索绹乘屋不改淳风土障葛灯弥敦俭徳考之于古则梭船之制实即威呼木马之行又同法喇室惟覆桦行不赍粮斲木为盆环屋为炕俭勤之俗古犹今也

御制土产土风杂咏昭徳产之精华绘古风之醇质较生民公刘诸篇所陈尤为过之谨录冠各条之首而自后汉书以下仍分系焉庶乎神皋之繁殖先民之遗规并可考见云尔


钦定满洲源流考卷二十
