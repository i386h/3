<!-- { "loadSidebar": true } -->
【清吴若准序】集证本元魏崛起朔漠，奄有中原。高祖贤明，卜宅洛土，声明文物，用夏变夷，洵乎轶符秦按符当作苻。而跨江左。世宗忘其国恤，崇尚释氏，太和政教，为之一衰。洎乎母后临朝，阉人用事，外藩首祸，变故迭兴。始则尒朱氏张卓、莽之凶焰，继则贺六浑效曹、马之故智。至永熙迁邺，而魏祚移矣。抚军府司马杨衒之慨念故都，伤心禾黍，假佛寺之名，志帝京之事。凡夫朝家变乱之端，宗藩废立之由，艺文古迹之所关，苑囿桥梁之所在，以及民间怪异、外夷风土、莫不巨细毕陈，本末可观，足以补魏收所未备，为拓跋之别史。不特遗闻逸事，可资学士文人之考核已也。其叙录伽蓝，始于阊阖宫前，西则永宁、胡统，逶而西则为建中、长秋、瑶光也；东则景乐，逶而东则为昭仪、修梵、嵩明也，其南则景林也；其中小寺则愿会、光明、司农也。由是而及城外建春门，则明悬、龙华、璎珞也；而宗圣、崇真、魏昌、景兴、太康以次记焉。东阳门则庄严、秦太上君、正始也。青阳门则平等、景宁也；而归觉附记焉。由东而南，开阳门则报德也；龙华、追圣在其东，而文觉、三宝、宁远、正觉以次记焉。宣阳门则东有景明、大统，而西有高阳王寺也；而招福、双女、永桥之归正、菩提、城西之崇虚、以次记焉。由南而西，西明门则冲觉也；西阳门则宣忠、白马、光宝、法云也；而王典御、开善以次记焉。寿邱里中则又有追光寺也。阊阖门则永明也，大觉在其西而融觉在其东也。由西而北，则大夏门有禅虚也，广莫门有凝圆也。此其次第也。昔刘知几言衒之此记，定彼榛枯，按枯当作楛。列为子注。后人合并，不可复辨。暇日浏览，意存复古，忘其浅陋，重为分析。古本既无由见，未必一如旧观，而纲目麤具，读是书者，或有取乎？图一篇、集证一卷，附于简端卷末。世之君子，纠其谬焉！道光十三年十二月既望钱塘吴若准自序。

【清朱紫贵跋】集证本曩者顾丈涧萍尝病今世通行本伽蓝记纲目混淆，子注羼杂，谓紫贵曰：『子多暇日，能重为分晰，一如刘氏知几之所云乎？』从事经年，悉心推究，中间辍业，未有所成。吴甥次平，乞假南旋，娱亲之暇，兼治此书。岁钥一周，定本遂出。大略所据者如隐堂本，所参考者何氏、毛氏本，复旁及于御览、广记、法苑珠林所引。只字片言，咸为比校，疑文讹句，论断独伸，遂乃条举件系，成集证一卷，复绘图一篇，列诸简端。余既自悼无成，又惜顾丈病废不出，无由商榷义例，而甚喜次平好学深思，有功于古人匪浅也。爰识数语，以为缘起云。道光甲午三月朔日长兴朱紫贵书于吴门枫江草堂。

【清李宗昉闻妙香室文集八洛阳伽蓝记集证题辞】吴子次平洛阳伽蓝记集证所采凡十余种，讨源振叶，赅博精详。其有此本误而他本是，他本误而此本可从者，亦必斟酌疑义，两说并存。至于标明子目，条系图列，体例所在，瞭如秩如。实杨衒之之功臣，而刘知几之畏友也。夫此书撰着，意备遗逸，非阐象教。昔洛阳当魏太和中，剎庙甲天下。暨乎城郭坵墟，抚军行役，感念兴废；用是拾旧闻，叙故迹，成书五篇，文足与郦道元水经注肩随。述尔朱之乱，足与史传参证。采古迹艺文及外国土风道里，又可广博见闻，非祇词藻秾丽，援据精审而已。惜后人合并子注，不可分辨。遂有疑为司马原书，实有别注，诸本佚脱已久者。今经厘定，纲目既具，可释群疑。次平虽少年，然其嗜古弗辍，学业勤敏兼人。乞假娱亲，着成兹册。昔王简栖作头陀寺碑文，谓求宗九畴，研几六位。足使焠掌占毕者，悟言筌蹄；蒿目世教者，获其龟鉴。则是编之刻，洵非徒然。若以秦人殷里，竞诧宏通；苗茨西征，矜夸辩博。是使缀文之士，争尚瑰奇；考异之篇，祇供摭。掩黍离麦秀之幽怀，说班荆荫松之盛迹，榛楛弗翦，孱杂仍滋。则不独引古诗『西北有高楼，上与浮云齐』，证高阳王雍楼为固哉言诗，逾滋驳诘也，亦非吴子校勘是书初意矣。按此篇，集证本未载。

【刘毓楠序】光绪二年洛阳西华禅院重刻吴若准本古圣王所以教天下者，圣道而已。自汉明帝时，西佛始入中国。延至有唐，其风益炽。盖佛教之倡久矣。元魏时，高祖犹崇尚文明，世宗则专遵释道。金剎星罗，璇台云集，而善政善教，寂焉无闻，以致不数传而寖微。当时之金碧辉煌，琉璃莹彻，巍巍然上凌霄汉者，鞠为茂草，嘻，可惧哉！杨衒之作伽蓝记，录为拓跋别史。浙江吴子莱前辈，胪列胜迹，以纪于编，犹是麦秀黍离之遗意也。余读是编，觉今古之间，废兴之际，不无有感于心焉！自同治辛未迄光绪丙子，居洛六年，因将伽蓝记原本付智水禅友重梓以广其传。爰缀数语于卷末，俾后世有所考云。花朝日大梁刘毓楠拜序。

【李葆恂跋三则】光绪癸卯说剑斋重刻吴若准本洛阳伽蓝记无好本，惟道光甲午吴氏若准校刻本为最善。乱后板佚，印本罕传。光绪初，余客大梁，得一本于周稚珪中丞家，欲刻未果。适若准族弟抱仙刺史若烺署洛阳令，方据汉魏丛书本重刻是书。工既拙劣，校者复以意窜改，讹夺殆不可读。余以吴本寄之，仍与书曰：『君家自有佳刻，曷不覆之，而刻何镗本耶？』刺史得书喜甚，乃因循未付梓人。未几受代去，竟不果刻。余索还原本，则曰：『吾终当重刻，以竟吾兄之志。书暂留，不遗失也。』又数年，刺史卒，此书遂不可复得。壬寅冬，遇缪筱珊太史于武昌，语次偶及此书。太史藏有二册，遂以一册贻余。乃亟刻之，以饷学者。抚军陶斋尚书藏有袁绶阶手校古今逸史本及汪梅坪校璜川吴氏本，并假归对校一过。汪本谬不足据。袁氏以士礼居所藏毛校如隐堂本雠勘，与吴本同出一原。虽小有异同，不敢辄改，惧失真也。仍录袁氏所录毛跋于后，以备参考。刻既成，识其缘起于右，独惜刺史之不及见也！光绪二十九年癸卯六月既望义州李葆恂跋。按文后录袁廷梼及毛扆跋，已见前，此略。『杨衒之结衔称抚军府司马。吴氏此本集证引法苑珠林作邺都期城郡守，足广闻见。以余考之，则衒之终秘书监，北平人也，见广弘明集第六卷。史通作羊衒之，当是传写之误，通考又误袭之耳。光绪十二年十二月十九日，从筱珊编修假阅，偶识于卷端。』右顺德李约庵侍郎所题。余读传灯录云：『达摩住禹门千圣寺止三日，有期城太守杨衒之早慕佛乘，问祖西天五印，师承为祖，其道如何？祖曰：明佛心宗，行解相应，名之曰祖。又问：此外如何？祖曰：须明他心，知其今古。不厌有无，于法无取。不贤不愚，无迷无悟。若能是解，故称为祖。又曰：弟子归心三宝，亦有年矣。而智慧昏蒙，尚迷真理。适听师言，罔知攸措。愿师慈悲，开示宗旨！祖悉恳到，即说偈曰：亦不睹恶而生嫌，亦不观善而勤措，亦不舍智而近愚，亦不抛迷而就悟。达大道兮过量，通佛心兮出度。不与凡圣同躔，超然名之曰祖。衒之闻偈，悲喜交并，曰：愿师久住世间，化导群有！祖曰：吾即逝矣，不可久留。根性万差，多逢愚难。衒之曰：未审何人弟子为师除得否？祖曰：吾以传佛秘密，利益迷涂。害彼自安，必无此理。衒之曰：师若不言，何表通变观照之力？祖不获已，乃为谶曰：江槎分玉浪，管炬开金锁。五口相共行，九十无彼我。衒之莫测，礼辞而去。』衒之言行不概见，录之以资谈助。又御览引逸文二条，并录于后，俟后有治此书者采焉。癸卯七月十三日葆恂记。按附录逸文二条，巳别见佚文辑，此略。国朝诸儒，鉴明季轻改古书之獘，所刻书，凡字句各异，介在疑似者，别为札记，不改本书，盖其慎也。吴氏集证与札记同。余刻是书，凡集证已出如范明友作友明，高贵乡公作高贵卿公，祖莹作祖荣，虽灼知其谬，俱仍之以存其旧。集证不出，庸是梓人之误，则元乂径改元。集证高贵乡公误作贵高卿公，则贵高误乙，而卿字仍之。其它类此者多有，为举其例如此。八月十二日猛堪校集证毕又记。

【缪荃孙艺风堂藏书续记三】洛阳伽蓝记五卷。吴真意堂活字本，长洲张讱盦以如隐堂本校之，又从毛斧季手校家刻覆勘。书眉并记『如隐堂刻本每叶十八行，行十八字。』首有『读异斋从校正』白文方印、『长洲张氏执经堂藏』白文长印。末叶有『读异斋』白文长方印、『张学安』『讱盦』朱白文小方联珠印，又有『苏台逸叟』起边白文大方印。附录毛扆、张绍仁跋各一则，已见前，今略。

【唐晏序】钩沈本昔刘知几谓洛阳伽蓝记『定彼榛楛，列为子注。』斯言已逾千岁，而世行本皆刊于明代，子注已杂入正文，无复分别，亦竟无人为料理出之，此书遂不可读矣。近者之江吴氏创始为之，画分段落，正文与注，甫得眉目。然究嫌其限域未清，混淆不免，虽少胜于旧编，犹未尽夫尘障。鄙人索居海上，偶展此书，觉有会于心。乃信手钩乙数则，以后迎刃而解，都已尽卷。未敢谓足揆原编，然较各本，则有间矣。录而存之，以备一家之说云尔。嗟乎！衒之良史也。彼盖身丁元魏之季，见夫胡后贪权，废长立少，诸王酣豢，纵欲养骄，大臣无元良之佐，宦寺逞城社之威，文士优柔，武夫跋扈，遂以酿成河阴之祸。故此书于尔朱之乱，三致意焉。逮夫鸾辂西行，邦圻迁邺，元氏之局告终，渤海之基方肇，而衒之又所目睹。黍离之悲，无可寄慨，乃于洛阳伽蓝记托其怀旧之思焉，岂真为彼教之助乎？宜其寥寥一篇，孤行殆将千二百年，而莫之能废也。杀青既竟，更为条例，叙之左方：

　一　古人著书，必有一定体裁。北魏人著述在者，惟此暨水经注耳。故今刊定此书，全用水经注体裁。

　一　书记伽蓝，自应以寺为主，而时事辅之。故凡涉及寺事，例高一格书，而余文附之。

　一　名称洛阳，则凡市里亦概入正文，高一格书之。官寺亦然。

　一　凡涉及时人第宅，亦高一格。然必由里及居，不复特出。

　一　此外附注概为低一格书。若附注之外，有杨氏案语，则作夹行书，所谓注中有注也。

　一　此书误字极多，有可考订，则再三斟酌，而从其一。若竟无可从，而灼见其为某字，间有以意定之者，然必以△别之。

　一　此书各本互有不同，吴氏别为考异。今仿阮氏刻经疏例，凡遇考订之字，旁以圈别之。

　一　杨氏此书意在借伽蓝而存时事，故于元氏诸王及公卿，多述其行事，而河阴一役，言之尤详。今搜采魏书及北史，凡书中人物，皆略注其大概，而它有足以引证此书者，亦附焉。

