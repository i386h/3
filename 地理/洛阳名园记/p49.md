<!-- { "loadSidebar": true } -->
〔三〕　罗汉即阿罗汉，翻译名义集一三乘通号篇：『大论云：阿罗名贼，汉名破；一切烦恼贼破。复次，阿罗汉，一切漏尽故，应得一切世间诸天人供养。又阿名不，罗汉名生，后世中更不生，是名阿罗汉。法华疏云：阿●经云应真，瑞应云真人，悉是无生释罗汉也。或言无翻，名含三义。无明糠脱，后世田中，不受生死果报，故云不生。九十八使烦恼尽，故名杀贼。具智断功德，堪为人天福田，故言应供。含此三义，故存梵名。』

〔四〕　按续僧传据李廓经录、大唐内典录、古今译经图记、皆言流支所译经论三十九部，一百二十七卷。此言二十三部，当是衒之未睹李录，就所见知以言。内典录四详载其目云：『佛名经一十二卷，正光年出。入楞伽经二十卷，延昌二年（五一三）译，第二出，与宋跋陀罗四卷楞伽，广略为异，沙门僧朗、道湛笔受。大萨遮尼干子受记经十卷，正光元年（五二０）于洛阳为司州牧汝南王于第出，或七卷。法集经八卷，延昌四年（五一五）于洛阳出，僧朗笔受，或六卷，见法上录。胜思惟梵天所问经六卷，神龟元年（五一八）于洛阳出，第三出，与法护出六卷持心经、十四卷思益经同见法上录。深密解脱经五卷，延昌三年（五一四）于洛阳出，僧辩笔受，见法上录。奋迅王问经二卷，第二译，与秦世罗什出自在王经同本。不增不减经二卷，正光年于洛阳译，或一卷。金刚般若波罗蜜经，永平二年（五０九）于胡相国第出，僧朗笔受，与罗什出小异，见法上录。差摩波帝受记经，正光年洛阳出。佛语经，僧朗笔受。不必定入印经，觉意笔受。无字宝箧经，僧朗笔受。大方等修多罗经，第二出与转有经同本异译。弥勒菩萨所问经，与大乘要慧经同本别出，于赵欣宅译，觉意笔受。第一义法胜经。迦耶顶经，第二出，与罗什菩提经同本，一名迦耶顶经论，别出异名，僧朗笔受。文殊师利巡行经，觉意笔受。一切法高王经，与诸法勇王经同本别出。护诸童子陀罗尼经，捡失本，今获。谤佛经，第二出，与法护决定总持经同本别名，一云决定总持经。十地经论一十二卷，李廓录云：初译，宣武皇帝亲一日自手笔受，然后方付沙门僧辩讫了。胜思惟经论一十卷，普泰元年（五三一）洛阳元桃杨宅出，僧朗、僧辩笔受。弥勒菩萨所问经一十卷，在洛阳赵欣宅出。宝积经论四卷。实性论四卷。金刚般若经论三卷，永平二年（五０九）于胡相国宅出，僧朗笔受。顺中论二卷，侍中崔光笔受。妙法莲华经论二卷，昙林笔受并制序。迦耶顶经论二卷，天平二年（
五三五）邺城殷周寺出，一云文殊师利问菩提心经论，僧辩、道湛笔受。三具足经论，正始五年（五０八）出，侍中崔光笔受。无量寿优波提舍经论，普泰元年（五三一）僧辩笔受。宝髻菩萨四法论。转法轮经，昙林笔受。十二因缘论。百字论。破外道四宗论。破外道涅盘论。译众经论目录。右三十九部，合一百二十七卷，梁武帝世，北天竺国三藏法师菩提流支，……从魏永平二年（五０九）至天平年（五三四——五三七），其间凡历二十余载，在洛及邺译。』

〔五〕　弘明集一牟融理惑论：『（汉明帝遣使）于大月支写佛经四十二章，藏在兰台石室第十四间。』

〔六〕　魏书一百十四释老志：『鸠摩罗什为姚兴所敬，于长安草堂寺集义学八百人，重译经本。罗什聪辩有渊思，达东西方言。时沙门道彤、僧略、道恒、道●、僧肇、昙影等与罗什共相提挈，发明幽致，诸深大经论十有余部，更定章句，辞义通明，至今沙门共所祖习。』

〔七〕　续僧传三十昙无最传：『后敕住洛都融觉寺，寺即清河文献王怿所立。廊宇充溢，周于三里。最善宏敷导，妙达涅盘、华严。僧徒数千人，常业无怠。天竺沙门菩提留支见而礼之，号为东土菩萨。尝读最之所撰大乘义章，每弹指唱善，为梵字，寄传大夏。彼方读者，皆东向礼之为圣人矣。』按鸠摩罗什称释道安是东方圣人，见魏书释老志及高僧传，在昙无最之前。

大觉寺，广平王怀吴管本、汉魏本、真意堂本怀作环。舍宅也，吴管本、汉魏本无也字。在融觉寺西一里许。北瞻芒岭，南眺洛汭，东望宫阙，西顾旗亭〔一〕，禅（神）吴管本、汉魏本、真意堂本禅作神，义长，今从正。皋显敞〔二〕，实为胜地。是以温子升各本升作升，下同。碑云：『面水背山，左朝右市』是也。环吴管本环讹作坏。吴集证本作怀。按环作环遶解，义亦通。不必从吴集证本改作怀。所居之堂，上置七佛〔三〕。林池飞阁，比之景明。至于春风动树，则兰开紫叶，秋霜降草，则菊吐黄花；吴管本、汉魏本花作华，同。名德大僧，寂以遣烦。永熙年中，平阳王即位〔四〕，造砖浮图一所，是土石之工，穷精极丽。诏中书舍人温子升以为文也〔五〕。

　　注　释

〔一〕　旗亭见本书卷二龙华寺条注。

〔二〕　文选二张衡西京赋：『寔惟地之奥区神皋。』李善注：『广雅曰：皋，局也。谓神明之界局也。』

〔三〕　法苑珠林十三七佛部：『如长阿含经云：过去九十一劫有佛出世，名毗婆尸，人寿八万岁。复过去三十一劫有佛出世，名尸弃，人寿七万岁。复过去三十一劫有佛出世，名毗舍浮，人寿六万岁。复过去此贤劫中有佛出世，名拘楼孙，人寿五万岁。又贤劫中有佛出世，名拘那含，人寿四万岁。又贤劫中有佛出世，名迦叶，人寿二万岁。我今出世，人寿百岁，少出多减。依智度、迦延论，据释迦人寿一万岁，世时合出，为观众生一万岁已来，无机可度，乃至百岁。众生见苦敦逼，劫欲将末，故出乎世。故论云：劫末佛兴。』

〔四〕　平阳王即孝武帝（元修），为广平王怀之子，即位事见卷二平等寺条及注。

〔五〕　艺文类聚七十七有温子升大觉寺碑云：『维天地开辟，阴阳转运，明则有日月，幽则有鬼神。初地辽远，末路悠长，自始及终，从凡至圣，积骨成山，祇劫莫数，垂衣拂石，恒河难计。及冠日示梦，蒙罗见谒。应世降神，感物开化，颜如满月，心若盈泉。体道独悟，含灵自晓，居三殿以长想，出四门而永虑，声色莫之留，荣位不能屈，道成树下，光属天上。变化靡穷，神通无及，置须弥于葶苈，纳世界于微尘。辟慈悲之门，开仁寿之路，殛（当是拯之讹）烦恼于三涂，济苦难于五浊。非但化及天龙，教被人鬼；固亦福沾行雁，道洽游鱼。但群生无感，独尊罢应，杂色照烂，诸山摇动。布金沙而弗受，建宝盖而未留，遂上微妙之台，永升智慧之殿。而天人慕德，像法兴灵，图影西山，承光东壁。主上乃据地图，揽天镜，乘六龙，朝万国，牢笼宇宙，襟带江山。道济横流，德昌颓历，四门穆穆，百僚师师，乘法船以径度，驾天轮而高举。神功宝业，既被无边；鸿名懋赏，方在不朽。抵掌措言，虽不尽言；执笔书事，其能已乎？』文系节录，故此所引『面山背水，左朝右市』句，缺而不具。又按宋赵明诚金石录二十一谓此碑阴题银青光禄大夫臣韩毅书，并云：『据北史毅鲁郡人，工正书，神武用为博士，以教彭城景思王攸，当时碑碣往往不着名字，毅以书知名，故特自着之也。然遣迹见于今者，独此碑耳。』

