<!-- { "loadSidebar": true } -->
〔三六〕北史二十九萧宝夤传：『萧宝夤字智亮，齐明帝（萧鸾）第六子，废主宝卷之母弟也，在齐封建安王。及和帝（萧宝融）立，改封鄱阳王。梁武（萧衍）克建业，以兵守之，将加害焉。其家阉人颜文智与左右麻拱、黄神密计穿墙，夜出宝夤，具小船于江岸，脱本衣服，着乌布襦，腰系千许钱，潜赴江畔。蹑屩徒步，脚无全皮。防守者至明追之，宝夤假为钓者，随流上下十余里，追者不疑。待散，乃度西岸，遂委命投华文荣。文荣与其从天龙、惠连等三人弃家将宝夤遁匿山涧，赁驴乘之，昼伏宵行，景明二年至寿春东城戍。戍主杜元伦推检知实萧氏子，以礼延待，驰告杨州刺史任城王澄，澄以车马侍卫迎之。时年十六，徒步憔悴，见者以为掠卖生口也。』

〔三七〕前书：『是年（据魏书本传为景明三年）梁江州刺史陈伯之与其长史褚冑等自寿春归降，请军立效。帝谓伯之所陈，时不可失。以宝夤恳诚，除使持节都督、东杨州刺史、镇东将军、丹阳郡公、齐王，配兵一万，令据东城，待秋冬大举。』

〔三八〕魏书五十九萧宝夤传：『寻尚南阳长公主，赐帛一千匹，并给礼具。公主有妇德，事宝夤，尽肃雍之礼，虽好合积年，而敬事不替。宝夤每入室，公主必立以待之，相遇如宾；自非太妃疾笃，未曾归休。宝夤器性温顺，自处以礼，奉敬公主，内外谐穆。』

〔三九〕萧正德归降事见上报德寺条注。

〔四０〕魏书一百三蠕蠕传：『初，豆●之死也，那盖为主伏图纳豆●之妻候吕陵氏，生丑奴、阿那瑰等六人。丑奴立后，忽亡一子，字祖惠，求募不能得。有屋引副升牟妻是豆浑地万，年二十许，为医巫，假托神鬼，……乃言此儿今在天上，我能呼得。丑奴母子欣悦。后岁仲秋，在大泽中，施帐屋，斋洁七日，祈请天上。经一宿，祖惠忽在帐中，自云恒在天上。丑奴母子抱之悲喜，大会国人，号地万为圣女，纳为可贺敦。……地万既挟左道，亦有姿色，丑奴甚加信爱，信用其言，乱其国政。如是积岁，祖惠年长，其母问之。祖惠言：我恒在地万家，不尝上天。上天者，地万教也。其母具以状告丑奴，丑奴言地万悬鉴远事，不可不信，勿用谗言也。既而地万恐惧，谮祖惠于丑奴，丑奴阴杀之。正光初，丑奴母遣莫何去汾李具列等绞杀地万，丑奴怒，欲诛具列等。又阿至罗侵丑奴，丑奴击之，军败还，为母与其大臣所杀。立丑奴弟阿那瑰。立经十日，其族兄俟力发示发卒众数万以伐阿那瑰。阿那瑰战败，将弟乙居伐轻骑南走归国。阿那瑰母候吕陵氏及其二弟寻为示发所杀，而阿那瑰未之知也。九月，阿那瑰将至，肃宗遣兼侍中陆希道为使主，兼散骑常侍孟威为使副，迎劳近畿；使司空公京兆王继至北中；侍中崔光、黄门郎元纂在近郊，并申宴劳，引至阙下。十月，肃宗临显阳殿，引从五品以上清官皇宗藩国使客等列于殿庭。王公以下及阿那瑰等入就庭中北面位定，谒者引王公以下升殿，阿那瑰位于藩王之下。又引将命之官及阿那瑰弟并二叔位于群官之下。遣中书舍人曹道宣诏劳问。……宴将罢，阿那瑰执启立于座后，诏遣舍人常景问所欲言。阿那瑰……求乞兵马，还向本国，诛翦叛逆，收集亡散。……仍以启付舍人常景，具以奏闻。寻封阿那瑰朔方郡公、蠕蠕王，赐以衣冕，加之轺盖，禄从仪卫，同于戚藩。十二月，肃宗以阿那瑰国无定主，思还绥集，启请切至，诏议之。时朝臣意有同异，或言听还，或言不可。领军元为宰相，阿那瑰私以金百斤货之，遂归北。』

〔四一〕魏书八十二常景传：『是年（正光元年）九月，蠕蠕主阿那瑰归阙，朝廷疑其位次。高阳王雍访景，景曰：昔咸宁中，南单于来朝，晋世处之王公特进之下。今日为班宜在蕃王仪同三司之间。雍从之。』

〔四二〕北史五十四斛律金传云：『魏除为第二领人酋长，秋朝京师，春还部落，号曰雁臣。』可以证此。又按魏书十五昭成子孙列传云晖传云：『初，高祖迁洛，而在位旧贵，皆难于移徙，时欲和合众情，遂许冬则居南，夏便居北。世宗颇惑左右之言，外人遂有还北之问，至乃牓卖田宅，不安其居。晖乃请间言事，世宗曰：先皇迁都之日，本期冬南夏北。朕欲聿遵成诏，故有外人之论。晖曰：先皇移都，为百姓恋土，故发冬夏二居之诏，权宁物意耳。乃是当时之言，实非先皇深意。且北来迁人，安居岁久，公私计立，无复还情。陛下终高祖定鼎之业，忽信邪臣不然之说。世宗从之。』是魏初迁洛时，旧臣犹是冬南夏北，固不特北夷酋长为然。

〔四三〕葱岭即今帕米尔高原。魏书一百二西域传载董琬说『西域本有二道，后更为四出。……从莎车西行一百里至葱岭，葱岭西一千三百里至伽倍为一道，自莎车西南五百里，葱岭西南一千三百里至波路为一道焉。（其它二路别出，不具录）』是葱岭为当时通西域之要路。

〔四四〕大秦即罗马帝国，或以为是Alexandria，或以为是　Syris。魏书一百二西域传：『大秦国一名黎轩，都安都城。从条支海渡海曲一万里，去代三万九千四百里。其海傍出，犹勃海也，而东西与勃海相望，盖自然之理。地方六千里，居两海之间。其地平正，人居星布。其王都城分为五城，各方五里，周六十里。王居中城，城置八臣，以主四方；而王城亦置八臣，分主四城。若谋国事及四方有不决者，则四城之臣集议王所。王自听之，然后施行。王三年一出，观风化。人有冤枉，诣王诉讼者，当方之臣，小则让责，大则黜退，令其举贤人以代之。其人端正长大，衣服车骑，拟仪中国，故外域谓之大秦。其土宜五谷桑麻，人务蚕田。多璆琳、琅玕、神龟、白马、朱鬣、明珠、夜光璧。东南通交趾，又水道通益州永昌郡，多出异物。大秦西海水之西有河，河西南流。河西有南北山，山西有赤水，西有白玉山，玉山西有西王母山，玉为堂。去从安息西界，循海曲，亦至大秦，四万余里。于彼国观日月星辰，无异中国，而前史云：条支西行百里，日入处。失之远矣。』

〔四五〕后汉书一百十八西域传论云：『驰命走驿，不绝于时月；商胡贩客，日款于塞下。』

〔四六〕吕思勉两晋南北朝史（页一０九九）云：『诸外国中，西域与中国通商特盛。西域人在中国经商者亦颇多，实为极可注意之事，此盖由其文明程度特高使然。西胡与中国关系之密，正不待唐、元之世矣。隋书食货志言：南北朝时，河西诸郡或用西域金银之钱。即此一端，已可见西域贸易之盛。魏书景穆十二王传：京兆王子推之子暹除凉州刺史，贪暴无极。欲规府人及商胡富人财物，诈一台符，诳诸豪云欲加赏，一时屠戮，所有资财生口，悉没自入。可见凉州富贾之多。周书韩褒传：除西凉州刺史。羌、胡之俗，轻贫弱，尚豪富，侵渔小民，同于仆隶。褒乃悉募贫人，以充兵士，优复其家，蠲免徭赋。又调富人财物以振给之。每西域商货至，又先尽贫者市之。于是贫富渐均，户口殷实。可见通商为利之厚。……齐后主欲为穆后造七宝车，遣商胡赍锦采市真珠于周。……诸商胡负官责息者，宦者陈德信纵其妄注淮南富家，令州县征责。……此皆西域商人留居中国，仍以经商为事者。周书异域传言：周承丧乱之后，属战争之日，定四表以武功，安三边以权道。赵、魏尚梗，则结姻于北狄；厩库未实，则通好于西戎。由是弁服毡裘，辐凑于属国；商胡贩客，填委于旗亭。则其于国计，亦略有裨益。』

〔四七〕陈寅恪隋唐制度渊源略论稿（页六十七）云：『据此，北魏洛阳城伊、洛水旁乃市场繁盛之区，其所以置市于城南者，殆由伊、洛水道运输于当日之经济政策及营造便利有关。』又云：『洛阳之地，本西晋首都旧址，加以扩充，则城南伊、洛二水之傍水道运输颇为便利，设置市场，乃最适宜之地。』

〔四八〕魏书八世宗纪永平二年（五０九）正月『壬辰，哒、薄知国遣使来朝，贡白象一。』按干陀罗国此时为哒所灭，见本书卷五宋云行纪，故魏书称哒，此称干陀罗国，其实一也。干陀罗国见本书卷五注。

〔四九〕乘黄曹见本书卷一建中寺条注。

〔五０〕按本书卷五宋云行纪中亦有波斯国，即魏书西域传之波知国，在钵和国西南，在今Zebak与Chitral之间山地。魏书西域传别有一波斯国云：『都宿利城，在忸密西，古条支国也。去代二万四千二百二十八里。城方十里，户十余万。河经其城中南流。土地平正，出金、银、石、珊瑚、琥珀、车渠、马脑。多大真珠、颇梨、琉璃、水精、瑟瑟、金刚、火齐、镔铁、铜、锡、朱朱、水银、绫锦、迭毼、氍毹、毾、赤獐皮及熏陆、郁金、苏合、青木等香，胡椒、毕拨、石密、千年枣香、附子、诃梨勒无食子、盐绿、雌黄等物。气候暑热，家自藏冰。地多沙碛，引水溉灌。其五谷及鸟兽等与中夏略同，唯无稻及黍稷。出名马大驴及驼，往往有日行七百里者，富室至有数千头。又出白象、师子、大鸟卵。有鸟形如橐驼，有两翼，飞而不能高，食草与肉，亦能噉火。其王姓波氏名斯，坐金羊床，戴金花冠，衣锦袍，织成帔，饰以真珠宝物。其俗，丈夫剪发戴白皮帽，贯头衫两厢，近下开之。亦有巾帔，缘以织成。妇女服大衫，披大帔。其发前为髻，后披之，饰以金银花，仍贯五色珠，落之于膊。王于其国内，别有小牙十余数，犹中国之离宫也，每年四月出游，处之，十月乃还。……国人号王曰医囋，妃曰防步率，王之诸子曰杀野。大官有摸胡坛，掌国内狱讼；泥忽汗掌库藏；开业地早掌文书及众务。次有遏罗诃地，掌王之内事；薛波勃掌四方兵马。其下皆有属官，分统其事。……赋税则准地输银钱。俗事火神、王神。文字与胡书异。多以姊妹为妻妾，自余婚合，亦不择尊卑。诸夷之中，最为丑秽矣。……以六月为岁首，尤重七月七日、十二月一日。其日，人庶以上，各相命召，设会作乐，以极欢娱。又每年正月二十日，各祭其先死者。神龟中，其国遣使上书贡物云：大国天子，天之所生。愿日出处，常为汉中天子！波斯国王居和多千万敬拜。朝廷嘉纳之。自此每使朝献。』此即今西亚洲之伊朗国之波斯，自魏时始通于中国。本文所言，不知何属。以献狮子及下文『道远不可送达』语考之，当是西域传之波斯国。

