<!-- { "loadSidebar": true } -->
〔一八〕刘劭为宋文帝（刘义隆）太子。南史十四元凶劭传：『始兴王浚素佞事劭，并多过失。虑上知，使（女巫严）道育祈请，欲令过不上闻。歌舞诅，不舍昼夜。……遂为巫蛊，刻玉为上形像，埋于含章殿前。……（王）鹦鹉、（陈）天兴及宁州所献黄门庆国并与巫蛊事。……既而庆国乃以白上。上惊惋，即收鹦鹉家，得劭、浚手书，皆诅巫蛊之言。得所埋上形像于宫内。……上诘责劭、浚，劭、浚唯陈谢而已。道育变服为尼，逃匿东宫。浚往京口，又以自随。……三十年正月，大风飞霰且雷。上忧有窃发，辄加劭兵，东宫实甲万人。其年二月，浚自京口入朝，……复载道育还东宫，欲将西上。有告上云：……有一尼服食出入征北内，似是严道育。上使掩得二婢，云道育随征北还都。上惆怅惋骇，须检覆，废劭，赐浚死。……上以谋告之（潘淑妃），妃以告浚。浚报劭，因有异谋。每夜飨将士，……密与腹心……谋之。其月二十一日夜，诈作上诏，……因使（张）超之等集素所养士三千余人皆被甲，云有所讨。……明旦，劭以朱服加戎服上，乘画轮车，与萧斌同载，卫从如常入朝仪，从万春门入，……驰入云龙东中华门，及斋阁，拔刃径上合殿。上其夜与尚书仆射徐湛之屏人语，至旦，烛犹未灭。门阶户席，并无侍卫。上以几自鄣，超之行杀上，五指俱落，并杀湛之。劭进至合殿中合，文帝已崩。』

〔一九〕休龙是宋孝武帝刘骏之字。南史十一后妃列传孝武昭路太后传云：『生孝武帝。……孝武即位，奉尊位曰太后。……太后居显阳殿。上于闺房之内，礼敬甚寡，有所御幸，或留止太后房内，故人间咸有丑声。宫掖事秘，莫能辨也。』（魏书九十七岛夷刘裕传谓刘骏『四年猎于乌江之榜口，又游湖县之满山，并与母同行，宣淫肆意。』）

〔二０〕宋书七前废帝纪：『山阴公主淫恣过度，谓帝曰：妾与陛下虽男女有殊，俱托体先帝。陛下六宫万数，而妾唯驸马一人，事不均平，一何至此！帝乃为主置面首左右三十人。』

〔二一〕说文：『瘿，颈瘤也。』桂馥义证：『吕氏春秋尽数篇：轻水之所多秃与瘿人。注云：瘿咽疾。淮南地形训：险阻之气多瘿。注云：气冲喉而结，多瘿疾也。博物志：山居之民多瘿肿疾，由于饮泉之不流者。今荆南诸山郡东多此疾。』按阳翟故治在今河南省禹县。

〔二二〕图箓见上平等寺条注。

〔二三〕左传宣公三年：『成王定鼎于郏鄏。』此指魏孝文帝迁都洛阳。

〔二四〕尔雅释山：『河南华，河西岳，河东岱，河北恒，江南衡。』又云：『泰山为东岳，华山为西岳，霍山为南岳，恒山为北岳，嵩高为中岳。』此言五山当指后说之五岳，其地皆在魏国境内。

〔二五〕吴语呼人多冠以阿字。按顾炎武日知录三十二云：『隶释汉殽坑碑阴云：其间四十人，皆字其名而系以阿字。如刘兴阿兴、潘京阿京之类，必编户民未尝表其德，书石者欲其整齐而强加之，犹今闾巷之妇以阿挈其姓也。成阳灵台碑阴有主吏仲东阿东。又云：惟仲阿东年在元冠，幼有中质。又可见其年少而未有字。抱朴子：祢衡游许下，自公卿国士以下，衡初不称其官，皆名之云阿某，或以姓呼之为某儿。三国志吕蒙传注：鲁肃拊蒙背曰：非复吴下阿蒙。世说注：阮籍谓王浑曰：与卿语不如与阿戎语，皆其小时之称。妇人以阿挈姓，则隋独孤后谓云昭训为阿云，唐萧淑妃谓武后为阿武，韦后降为庶人称阿韦，刘从谏妻裴氏称阿裴，吴湘娶颜悦女，其母焦氏称阿颜阿焦是也。亦可以自称其亲，焦仲卿妻诗堂上启阿母，阿母谓阿女是也。亦可为不定何人之辞。古诗：道逢乡里人，家中有阿谁。三国志庞统传：先主谓曰：向者之论，阿谁为失？晋书沈充传：敦作色曰：小人阿谁，是也。阿者助语之辞，古人以为慢应声。老子唯之与阿，相去几何。今南人读为入声，非（原注：魏志东夷传东方人名我为阿）。』据此，则名字系阿字，不止吴人，特吴语较为普遍。

〔二六〕菰，广雅释草：『蒋也。其米谓之雕胡。』王氏疏证：『菰之可食者：小曰菰菜，苏颂本草图经所云茭白是也；大曰菰首，尔雅所云出隧蘧蔬，西京杂记所云绿节是也。二者皆可为蔬，而惟菰米可以作饭。故郑司农以为六谷之一，后郑注大宰九谷，亦云有梁众也。宋玉讽赋云：为臣炊雕胡之饭。淮南诠言训云：菰饭犓牛弗能甘也。盖古者以为美馔焉。』稗，说文：『禾别也。』段玉裁注：『谓禾类而别于禾也。左传云：用秕稗也。杜云：稗，草之似谷者。稗有米，似禾可食，故亦种之。如淳曰：细米为稗。』即饭字。卷子原本玉篇●字：『字书：也。野王案今并为饭字也。』今本玉篇以●并为饭之俗字。

〔二七〕茗饮见本书卷三报德寺条。

〔二八〕陆玑毛诗草木鸟兽虫鱼疏：『茆与荇叶相似，叶大如手，赤圆，有肥者，着手中滑不得停。茎大如匕柄。叶可以生食，又可鬻滑美（疑是羹误）南人谓之莼菜。』晋书九十二张翰传：『齐王冏辟为大司马东曹掾，……翰因见秋风起，乃思吴中菰菜莼羹鲈鱼脍，……遂命驾而归。』是莼羹为吴中美馔。呷啜即饮尝。

〔二九〕嗍，集韵入声觉韵为敕之或字，音朔。敕，说文：『吮也。』唼音色甲切，与啑同。唼嗍为双声连绵字，义同。蟹黄，即蟹膏，太平御览九四二引岭表录异：『黄膏蟹，壳内有膏如黄苏，加以五味，和壳●之，食亦有味。赤母蟹，壳内黄赤膏如鸡鸭子黄，肉白如豕，膏实其壳中，淋以五味，蒙以细面，为蟹●●，珍美可尚。』

〔三０〕南方草木状：『豆蔻花，其苗如芦，其叶似姜，其花作穗，嫩叶卷之而生。花微红，穗头深色。叶渐舒，花渐出。旧说此花食之破气消痰，进酒增倍。』

〔三一〕前书：『槟榔树高十余丈，皮似青铜，节如桂竹，下本不大，上枝不小，调直亭亭，千万若一。森秀无柯，端顶有叶。叶似甘蕉，条派开破。仰望，如插丛蕉于竹杪；风至独动，似举羽扇之扫天。叶下系数房，房缀数十实，实大如桃李。天生棘重累其下，所以御卫其实也。味苦涩。剖其皮，鬻其肤，熟如贯之，坚如干枣。以扶留藤古贲灰并食，则滑美下气消谷。出林邑，彼人以为贵。婚族客必先进，若邂逅不设，用相嫌恨。』

〔三二〕按本书卷三菩提寺条崔畅拒崔涵回家，有『急手（吴管等本作急急）速去，可得无殃』语，卷四白马寺条宝公谓赵法和，有『东厢屋，急手作』语，与此相类。是急手二字疑为当时俗语，义为急速。吴管等本作急急，似非。

〔三三〕丹阳，南朝郡名，属扬州。

〔三四〕寒门犹言寒微之家，贱词。

〔三五〕方言三：『、芡，鸡头也。北燕谓之，青、徐、淮、泗之间谓之芡，南楚江、湘之间谓之鸡头。』

〔三六〕文选五左思吴都赋：『噞喁沉浮。』刘逵注：『噞喁，鱼在水中群出动口貌。』

〔三七〕宋书乐志：『白纻舞，按舞辞有巾袍之言，纻本吴地所出，宜是吴舞也。』

〔三八〕楚辞九歌河伯：『与女游兮九河，冲风起兮水扬波。』

〔三九〕扬州，梁武帝普通年（五二０－五二六）后，治台城西，领郡八：丹阳、淮南、宣城、吴、吴兴、历阳、信义、南陵，见徐文范东晋南北朝舆地表七。

〔四０〕梁书三十二陈庆之传：『中大通二年（五三０），除都督南、北司、西豫、豫四州诸军事，南北司二州刺史。』按南司州时治安陆界南义阳，领郡十七；北司州时治义阳，领郡六；并见徐文范东晋南北朝舆地表七。

〔四一〕朱异，钱塘人，梁书三十八有传。

〔四二〕诗大雅绵：『作庙翼翼。』孔疏：『翼翼然严正。』

〔四三〕培塿本作部娄，左传襄公二十四年：『部娄无松柏。』杜预注：『部娄，小阜。』

〔四四〕汉书七十一隽不疑传：『不疑……褒衣博带，盛服至门上谒。』颜师古注：『褒，大裾也。言着褒大之衣，广博之带也。』

〔四五〕秣陵即建康，在今江苏省南京，详见卷一永宁寺条注。

〔四六〕南史一宋武帝纪：晋义熙十二年（四一六）『会姚兴死，子泓新立，兄弟相杀，关中扰乱。四月乙丑，帝表伐关洛，乃戒严北讨。』十三年（四一七）八月，『王镇恶克长安，禽姚泓。……至是而关中平。』

〔四七〕按七年是魏明元帝（拓跋嗣）泰常七年（四二二），是年五月宋武帝刘裕卒。魏书三明元帝纪：『十有二月，遣寿光侯叔孙建等率众自平原东渡，徇下青兖诸郡。刘义符（宋少帝）兖州刺史徐琰闻渡河，弃守走。叔孙建遂东入青州，司马爱之、秀之先聚党得东，皆率众来降。』杨泰降魏当亦在此时。

〔四八〕广陵王渊，魏书十八有传作广阳王深，北史帝纪及太武五王传、资治通鉴亦作深，孝明帝纪作广阳王渊。按元湛墓志：『父讳渊，侍中吏部尚书司徒公雍州刺史广阳忠武王。』则原为渊字，作深者，盖唐人避高祖（李渊）讳所改。孝明帝纪孝昌二年（五二六）五月：『以……广阳王渊为骠骑大将军仪同三司，寻为大都督，率都督章武王融北讨（鲜于）修礼。』八月『癸巳，贼帅元洪业斩鲜于修礼，请降，为贼党葛荣所杀。』是元渊出师原讨鲜于修礼，后因修礼死，葛荣得其众。此言讨葛荣，盖据后事言之。

〔四九〕魏书十八深（按即渊）传：『（葛）荣以新得大众，上下未安，遂北度瀛州。深便率众北转，荣东攻章武王融，战败于白牛还，深遂退走，趋定州。闻刺史杨津疑其有异志，乃止于州南佛寺，停三日夜。乃召都督毛谥等六七人臂肩为约，危难之际，期相拯恤。谥疑深意异，乃密告津云：深谋不轨。津遗谥讨深，深走出。谥叫噪追蹑，深遂与左右行至博陵郡界，逢贼游骑，乃引诣葛荣。贼徒见深，颇有喜者。荣新自立，内恶之，乃害深。庄帝追复王爵，赠司徒公，谥曰忠武。』

〔五０〕按魏书本传及元湛墓志皆作司徒公，此空字当误。

〔五一〕尔朱荣诛百官事见卷一永宁寺条。

〔五二〕周礼春官大宗伯：『以禽作六挚，以等诸臣，……卿执羔，大夫执鴈。』郑注：『羔，小羊，取其群而不失其类。鴈，取其候时而行。』

〔五三〕三国志魏志二十九有传。隋书经籍志有『占梦书一卷，周宣等撰。』

〔五四〕胡三省资治通鉴一五五注：『上洛山在洛州上洛郡上洛县界。』

〔五五〕按魏书一一二灵征志云：『永安三年（五三０），京师民家有二铜象，各长尺余，一头上生毫四；一头上生黑毫一。』与此事亦略同。

〔五六〕魏季景，巨鹿下曲阳人，北史五十六有传。

