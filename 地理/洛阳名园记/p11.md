<!-- { "loadSidebar": true } -->

〔九六〕魏书十孝庄纪：『车驾巡河，而至陶渚。（尔朱）荣以兵权在己，遂有异志。乃害灵太后及幼主，次害无上王劭、始平王子正，又害丞相高阳王雍、司空公元钦、仪同三司元恒芝、仪同三司东平王略、广平王悌、常山王邵、北平王超、任城王彝、赵郡王敏、中山王叔仁、齐郡王温，公卿已下二千余人。』诸王皆是元氏宗族，故言『
殆欲无遗。』

〔九七〕陈恒是齐卿，弒害齐简公（壬）于舒州，事见左传哀公十四年。后陈氏至田午时（依古本竹书纪年），遂篡夺齐国，立为诸侯。

〔九八〕六卿是晋国之韩、赵、魏、范、中行及智氏。史记三十九晋世家：顷公『十二年，晋之宗家祁傒孙、叔向子相恶于君。六卿欲弱公室，乃遂以法灭其族，而分其邑为十县，各令其子为大夫。晋益弱，六卿皆大。』其后六卿自相并夺，祇存韩、赵、魏三家。晋世家又云：『静公二年，魏武侯、韩哀侯、赵敬侯灭晋侯而三分其地。静公迁为家人，晋绝不祀。』

〔九九〕孟子滕文公篇：『洪水横流，泛滥于天下。』此是喻国内混乱不宁。

〔一００〕兄弟指无上王劭与始平王子正。劭是庄帝兄，子正是弟。遇害事见前注。

〔一０一〕此言一人孤立无助。书泰誓：『独夫受洪惟作威。』孟子梁惠王篇：『闻诛一夫纣。』独夫受即一夫纣。文选十五张衡思玄赋：『孑不群而介立。』

〔一０二〕诗周颂酌：『于烁王师，遵养时晦。时纯熙矣，是用大介。』毛传：『遵，率；养，取；晦，昧也。』孔疏：『率此师以取是闇昧之君。』此言尔朱荣待有时机，即欲篡夺。

〔一０三〕魏书二十一元颢传：『颢见（萧）衍泣涕自陈，言辞壮烈。衍奇之，遂以颢为魏主，假之兵将，令其北入。』

〔一０四〕建业，故城在今江苏省南京市，是梁朝京城地。读史方舆纪要二十江宁县：『建康城在府治南，本秦秣陵县地。……献帝春秋：建安十七年，孙权自京口徙秣陵，……改曰建业。吴赤乌十年，缮修宫室，改作太初宫居之。……晋平吴后为秣陵。太康三年复分秣陵之水北置建邺县，为丹阳郡治。建兴初，改曰建康。』南朝称其地为建康，本文是用吴时旧称。元颢传：『永安二年（五二九），于梁国城南，登坛燔燎，号孝基元年。』

〔一０五〕三川，郡名，秦置。汉改为河南郡，见汉书地理志。其地有河、洛、伊三川。洛阳在汉时属河南郡。此言攻克河南境地迅速如电。

〔一０六〕桎梏为手足刑具。周礼秋官掌囚：『中罪桎梏。』郑注：『在手曰梏，在足曰桎。』

〔一０七〕孟子公孙丑篇：『民之悦之，犹解倒悬也。』赵注：『倒悬喻困苦也。』

〔一０八〕按文选四左思蜀都赋：『巴姬弹弦，汉女击节。』击节即按拍，此盖借用作惬心之意。

〔一０九〕尔朱荣是羯族人，故云。

〔一一０〕城皋即成皋。太平寰宇记五十二孟州泛水县：『成皋故关在县东南二里。南门名成皋，北门名王路。洛阳记云：洛阳在四关之内，左成皋关。』又名虎牢。水经河水注：『成皋县之故城在伾上，萦带伾阜，绝岸峻周，高四十许丈。城张翕险崎而不平。……鲁襄公二年，晋成公与诸侯会于戚，遂城虎牢以逼郑求平也。……秦以为关，汉乃县之。』按元颢传：『庄帝诏济阴王晖业为都督，于考城拒之，为颢所擒。又克行台杨昱于荥阳，尔朱世隆自虎牢走退，庄帝北幸。』本文即指此事。

〔一一一〕按左传桓公十年：『虞叔有玉，虞公求旃，……乃献之。又求其宝剑，叔曰：是无厌也，无厌将及我。遂伐虞公，故虞公出奔共池。』虞公与虞叔为弟兄，此句疑即用此事，以比喻庄帝怀疑颢贪得无厌。若然，则弃字恐是索字之形讹。索与求义相同。

〔一一二〕文选二十九苏武诗：『骨肉缘枝叶，结交亦相因。四海皆弟兄，谁为行路人；况我连枝树，与子同一身。』此是比喻弟兄关系之密切。

〔一一三〕诗小雅常棣：『兄弟阋于墙，外御其侮。』毛传：『阋，很也。』郑笺：『兄弟虽内阋而外御也。』

〔一一四〕前书：『脊令在原，兄弟急难。』毛传：『急难，言兄弟之相救于急难。』前书又云：『凡今之人，莫如兄弟。』

〔一一五〕汉书霍光传颜注：『一纵一横为旁午，犹言纵横也。』

〔一一六〕贼莽即谓王莽。王莽篡汉即位，假托禅让，国号新，见汉书王莽传。

〔一一七〕史纪七十陈轸传云：『（卞）庄子欲刺虎，馆竖子止之曰：两虎方且食牛，食甘必争；争则必斗。斗则大者伤，小者死，从伤而刺之，一举必有双虎之名。卞庄子以为然，立须之。有顷，两虎果斗，大者伤，小者死。庄子从伤者而刺之，一举果有双虎之功。』

〔一一八〕左传定公四年：『吴为封豕长蛇，以荐食上国。』杜注：『荐，数也。』

〔一一九〕诗小雅頍弁：『岂伊异人？兄弟靡他。』郑笺：『岂有异人疏远者乎？皆兄弟与王至亲。』此亦表示兄弟至亲，不比旁人。

〔一二０〕汉书贾谊传臣瓒注：『身从物曰徇。』徇与殉同。此言从尔朱荣之非计。

〔一二一〕史记七十张仪传：『郑袖日夜言怀王曰：……妾请子母俱迁江南，毋为秦所鱼肉也。』鱼肉意即杀害。

〔一二二〕易坤：『黄裳元吉。』孔疏：『元，大也。』

〔一二三〕魏书八十二祖莹传：『元颢入洛，以莹为殿中尚书。庄帝还宫，坐为颢作诏罪状尔朱荣，免官。』

〔一二四〕水经浊漳水注：漳水『又东径长子县故城南，周史辛甲所封邑也。春秋襄公十八年：晋人执卫行人石买于长子，即是县也。秦置上党郡治此。』魏书一百六地形志：并州上党郡『前汉治长子城。』按故城在今山西省长子县西。

〔一二五〕元延明，安丰王猛之子，魏书二十有传。本传：『庄帝时兼尚书令大司马。及元颢入洛，延明受颢委寄，率众收河桥。颢败，遂将妻子奔萧衍，死于江南。』元延明墓志：『车驾北巡，事起仓卒，秘事难闻，遂乖奔赴。皇舆南反，诛赏方行，政出权强，深猜俊杰。公方借力善邻，讨兹君侧。而江南卑湿，地非养贤，随贾未归，忽焉反葬，以梁中大通二年三月十日薨于建康，春秋四十七。』所记虽是饰词，亦可参考。

〔一二六〕通鉴一百五十三胡三省注：『五代志：河南熊耳县有后魏崤县，又有硖石山。唐志：陕州硖石县本崤县，有硖石坞。』按元和郡县志六陕州：『硖石县本汉陕县地，属弘农郡。自汉至宋不改。后魏孝文分陕县东界置崤县。明帝二年，分陕、崤二县置崤郡。隋文罢郡，以崤县属陕州。大业二年，废入陕县。义宁元年，重置，理硖石坞。贞观中，改名硖石县。』叙述颇详，可见唐志之硖石县，元魏时不称硖石，其地在今河南省陕县东南，亦非尔朱兆渡河破元延明处，此是胡氏失考。清嘉庆一统志二百五河南府：『硖石，在孟津县西二十里。晋永嘉末，魏浚与流人数百家东保河阴之硖石。后魏永安二年，尔朱荣与元颢相持于河上，荣使尔朱兆贺拔胜自马渚西硖石夜渡，皆即此。』读史方舆纪要四十八孟津县下略同。按照地理言之，当是。

〔一二七〕太平寰宇记五十二孟州：『河阳郡……在周为畿内苏忿生之邑，后为晋邑。……后属魏，魏哀王改为河雍。至汉又为河阳县，魏、晋同之，属河内郡。后入后汉刘聪、后秦姚宏亦如之。』又河阳县：『县以在河之北为名，属河内郡。今县西北三十五里有古城，即汉理所。冀州图云：河阳在河内郡南六十四里，有宫阙，魏、晋如之。』

〔一二八〕尔朱兆字万仁，荣从子，魏书七十五有传。

〔一二九〕梁书三十二陈庆之传：『洛阳陷，庆之马步数千人结阵东反。（尔朱）荣亲自来追。值嵩山水洪溢，军人死散，庆之乃落须发为沙门，间行入豫州。』本书卷二平等寺条云：『七月，北海大败，所将江淮子弟五千尽被俘虏，无一得还。』

〔一三０〕长社，魏书地形志在郑州颍川郡。读史方舆纪要四十七河南省许州：『长社废县，今州治。汉颍阴县地，属颍川郡。东魏武定七年，移颍州及颍川郡治颍阴，改曰郑州；复置长社县为州郡治。』元颢被杀地，孝庄纪作临颍，墓志作颍川临颍县。按长社与临颍，魏时同属颍川郡，地壤接近，故传闻稍有不同。

〔一三一〕魏书十孝庄纪：永安二年七月『癸酉，临颍县卒江丰斩元颢，传首京师。』据黄文相北史朔闰表是年七月朔为辛亥，照此推算，癸酉是二十三日。元颢墓志：『永安三年七月廿一日薨于颍川临颍县，时年三十六。』墓志所记廿一日是元颢被杀日期，孝庄纪之二十三日当是京师得讯日期，可无抵牾。但永安二年与三年相差一年，本书亦在二年，究属孰误？按永安三年四月平万俟丑奴与萧宝夤，七月平王庆云，九月杀尔朱荣与元天穆，此后扰乱直至庄帝被擒，则元颢事决非三年发生，明甚。若谓元颢以二年失败，来年被杀。惟元颢败走，原欲重投梁朝。决无经年后尚留在临颍被杀之理。且杨衒之与魏收皆为当时目击其事之人，所记相同，不至均误。所以墓志之三年或系写碑人偶误，不须致疑于此。

〔一三二〕高贵乡公即曹髦。三国志魏志高贵乡公纪裴注引汉晋春秋：『帝见威权日去，不胜其忿，乃召侍中王沈、尚书王经、散骑常侍王业谓曰：司马昭之心，路人所知也。吾不能坐受废辱，今日当与卿自出讨之。……帝遂帅僮仆数百鼓噪而出文王（即司马昭）第。……中护军贾充又逆帝战于南阙下。……太子舍人成济……即前刺帝，刃出于背。』

〔一三三〕汉献帝即刘协。后汉书九献帝纪：『皇帝逊位，魏王丕称天子，奉帝为山阳公，邑一万户，位在诸侯王上。』

〔一三四〕魏书七十四尔朱荣传：『帝伏兵于明光殿东廊，引荣及荣长子菩提、天穆等俱入。坐定，光禄少卿鲁安、典御李侃晞等抽刀而至。荣窘迫，起投御坐，帝先横刀膝下，遂手刃之。安等乱斫荣与天穆、菩提，同时俱死。』此事又可参考本书四宣忠寺条。

〔一三五〕尔朱世隆字荣宗，为荣从弟，魏书七十五有传。

〔一三六〕魏书八十三外戚列传冯熙传：『熙……信佛法，自出家财在诸州镇建佛图精舍，……所费亦不赀。而在诸州营塔寺，多在高山秀阜。……其北邙寺碑文中书侍郎贾元寿之词。』冯熙爵昌黎王，此寺是其营建，因称为冯王寺。

〔一三七〕通鉴一百五十四胡三省注：『尔朱度律时在世隆所，或者拂律归即度律也。』

〔一三八〕朱瑞字符龙，代郡桑干人，魏书八十有传。

