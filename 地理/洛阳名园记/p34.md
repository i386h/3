<!-- { "loadSidebar": true } -->
〔六〕　魏书八十三外戚列传冯熙传：『故洛阳虽经破乱，而旧三字石经宛然犹在，至熙与常伯夫相继为州，废毁分用，大至颓落（通鉴一百四十八谓『毁取以建浮图精舍，遂大致颓落，所存者委于榛莽，道俗随意取之』）。』又五十六郑道昭传：『迁国子祭酒，道昭表曰：臣窃以为崇治之道，必也须才；养士之要，莫先于学。今国子学堂房粗置，弦诵阙尔。城南太学，汉、魏石经，止墟残毁，藜藿芜秽。游儿牧竖，为之叹息；有情之辈，实亦悼心！况臣亲司，而不言露？伏愿天慈回神纡眄，赐垂鉴察！若臣微意，万一合允，求重敕尚书门下，考论营制之模；则五雍可翘立而兴，毁铭可不日而就。树旧经于帝京，播茂范于不朽，斯有天下之美业也。不从。』又六十七崔光传：『神龟元年（五一八）夏，光表曰：诗称蔽芾甘棠，勿翦勿伐，邵伯所茇。又云：虽无老成人，尚有典刑。传曰：思其人，犹爱其树。况用其道，不恤其人？是以书始稽古，易本山火。观于天文，以察时变；观于人文，以化成天下。孟子□实，匡、张训说。安世记箧于汾南，伯山抱卷于河右。元始孤论，充汉帝之坐；孟皇片字，悬魏王之帐。前哲之宝重坟籍，珍爱分篆，犹若此之至也。矧乃圣典鸿经，炳勒金石，理为国楷，义成家范，迹实世模，事则人轨，千载之格言，百王之盛烈，而令焚荒污毁，积榛棘而弗扫，为鼯鼬之所栖宿，童竖之所登踞者哉！诚可为痛心疾首，拊膺扼腕！伏惟皇帝陛下，孝敬日休，自天纵睿，垂心初学，儒业方熙。皇太后钦明慈淑，临制统化，崇道重教，留神翰林。将披云台而问礼，拂麟阁以招贤。诚宜远开阙里，清彼孔堂，而使近在城闉，面接宫庙，旧校为墟，子衿永替，岂所谓建国君民，教学为先，京邑翼翼，四方是则也？寻石经之作，起自炎刘，继以曹氏典论，初乃三百余载，计末向二十纪矣。昔来虽屡经戎乱，犹未大崩侵如。闻往者刺史临州，多构佛寺。道俗诸用，稍有发掘，基蹗泥灰，或出于此。皇都始迁，尚可补复，军国务殷，遂不存检。官私显隐，渐加剥撤，播麦纳菽，秋春相因，□生蒿杞，时致火燎。由是经石弥减，文字增缺。职忝冑教，参掌经训，不能缮修颓坠，兴复生业，倍深惭耻。今求遣国子博士一人堪任干事者，专主周视，驱禁田牧，制其践秽，料阅碑牒所失次第，量厥补缀。诏曰：此乃学者之根源，不朽之永格，垂范将来，宪章之本。便可一依公表。光乃令国子博士李郁与助教韩神固、刘燮等勘校石经。其残缺者，计料石功并字多少，欲补治之。于后灵太后废，遂寝。』

〔七〕　按此即汉灵帝熹平四年所立之一字石经，为蔡邕等所书。

〔八〕　魏书七高祖纪：太和十七年（四九三）九月『壬申，观洛桥。幸太学，观石经。』

〔九〕　隋书三十二经籍志云：『后魏之末，齐神武（高欢）执政，自洛阳徙（石经）于邺都，行至河阳，值岸崩，遂没于水，其得至邺者，不盈太半。』刘汝霖东晋南北朝学术编年（页四二三）云：『案北齐书文宣帝纪：往者文襄皇帝所建蔡邕石经五十二枚。孝昭帝纪：文襄所运石经。文襄者高澄也。盖高欢于本年（按谓东魏孝静帝武定四年）八月虽有是命，而当军马倥偬之际，当无暇即实行迁移。至明年正月，欢卒。则移经者当为高澄，故北齐书云然。』

〔一０〕文选十六潘岳闲居赋云：『张公大谷之梨。』李善注：『广志曰：洛阳北芒山有张公夏梨甚甘，海内惟有一树。大谷未详。』按潘赋所言疑即与此相同。盖洛阳名果，流传已久。又按文选三张衡东京赋：『盟津达其后，太谷通其前。』薛综注：『太谷在辅氏北，洛阳西也。洛阳记曰：太谷，洛城南五十里，旧名通谷。』疑此大谷即太谷，大与太本通。

〔一一〕王肃，魏书六十三有传。

〔一二〕王奂，南齐书四十九有传。

〔一三〕肃传：『父奂及兄弟并为萧赜所杀，肃自建业来奔，是岁太和十七年（四九三）也。』南史二十三王奂传：『出为雍州刺史，加都督，与宁蛮长史刘兴祖不睦。（永明）十一年（四九三），奂遣军主朱公恩征蛮，失利。兴祖欲以启闻，奂大怒，收付狱。兴祖于狱以针画漆合盘为书报家称枉，令启闻。而奂亦驰信启上，诬兴祖扇动荒蛮。上知其枉，敕送兴祖还都。奂恐辞情翻背，辄杀之。上大怒，遣中书舍人吕文显、直合将军曹道刚领兵收奂，又别诏梁州刺史曹武自江陵步出襄阳。奂子彪凶愚，颇干时政，士人咸切齿。时文显以漆匣匣箜篌在船中，因相诳云：台使封刀斩王彪。及道刚、曹武、文显俱至，众力既盛。又惧漆匣之言，于是议闭门拒命。……彪遂出战，败走归。士人起义，攻州西门，彪登门拒战，却之。司马黄瑶起、宁蛮长史裴叔业于城内起兵攻奂。奂闻兵，入礼佛，未及起，军人斩之。彪及弟爽、弼、殷叡皆伏诛。奂长子太子中庶子融，融弟司徒从事中郎琛于都弃市，余孙皆原宥。琛弟肃、秉并奔魏。』此言肃于太和十八年（四九四）归魏，与本传不同。

〔一四〕魏孝文帝自太和十七年徙都洛阳。十八年十二月，革衣服之制。十九年六月，诏不得以北俗之语言于朝廷；若有违者，免所居官。又诏迁洛之民，死葬河南，不得还北。于是代人南迁者悉为河南洛阳人。又诏长尺大斗，依周礼制度，班之天下。十二月，引见群臣于光极堂，宣示品令，为大选之始。二十年正月，诏改姓为元氏。均见于魏书七高祖纪。

〔一五〕北史四十二王肃传：『自晋氏丧乱，礼乐崩亡。孝文厘革制度，变更风俗，其间朴略，未能淳也。肃明练旧事，虚心受委，朝仪国典，咸自肃出。』南齐书五十七魏虏传：『王肃为虏制官品百司，皆如中国，凡九品，品各有二。』

〔一六〕魏书肃传云：『高祖……器重礼遇，日有加焉。亲贵旧臣，莫能间也。或屏左右，相对谈说，至夜分不罢。肃亦尽忠输诚，无所隐避，自谓君臣之际，犹玄德之与孔明也。』

〔一七〕按王肃子王绍墓志称肃妻『陈郡谢氏，父庄，右光禄大夫宪侯。』又肃女世宗贵华王普贤墓志同。

〔一八〕魏书肃传：『诏肃尚陈留长公主，本刘昶子妇彭城公主也。』南齐书五十七魏虏传云：『肃初奔虏，自说其家被诛事状，（元）宏为之垂涕，以弟六妹伪彭城公主妻之，封肃平原郡公，为宅舍，以香涂壁，遂见信用。』

〔一九〕胜为妇人首饰。释名释首饰云：『华胜，华象草木华也；胜言人形容正等，一人着之则胜，蔽发前为饰也。』荆楚岁时记云：『
正月七日，镂金箔为人胜，以贴屏风，亦戴之头●。』此以喻王肃在魏得志。

〔二０〕魏书肃传云：『绍，肃前妻谢生也。肃临薨，谢始携二女及绍至寿春（按王肃卒在寿春任所）。』王绍墓志云：『考司空深侔伍氏之概，必誓异天之节。乃鹄立象魏，志雪冤耻。君年裁数岁，便慨违晨省，念阙温凊，提诚出崄，用申●庆。天道茫茫，俄锺极罚，婴号茹血，哀瘠过礼。』又肃女王普贤墓志亦云：『考昔锺家耻，投诚象魏。夫人痛皋鱼之晚悟，感树静之莫因，遂乘险就夷，庶恬方寸。惟道冥昧，仍罹极罚，茹荼泣血，哀深乎礼。』二志所言与传相合。盖当谢氏携子女至北时，肃已尚主，乃造寺以憩之，遂不相见，至肃死时始自洛阳奔丧任所，故传言『始携二女及绍至寿春』。

〔二一〕子胥即伍员，父奢为楚平王所杀，后员奔吴乞兵报楚，详见左传及史记伍子胥传。

〔二二〕魏书肃传：『诏曰：肃丁荼虣世，志等伍胥。自拔吴州，膺求魏县，躬操忘礼之本，而同无数之丧，誓雪怨耻，方展申复，穷谕再期，蔬缊不改，诚季世之高风，末代之孝节也。但圣人制礼，必均愚智；先王作则，理齐盈虚。过之者俯而就之，不及者企而行之。曾参居罚，宁其哀终；吴员处酷，岂闻四载。夫三年者，天下之达丧，古今之所一。其虽欲过礼，朕得不制之以礼乎？有司可依礼谕之，为裁练禫之制。』

〔二三〕甄琛字思伯，中山无极人，魏书六十八有传。

〔二四〕以上三人语皆为习字之隐语。赵翼陔余丛考二十二云：『谜即古人之隐语。左传申叔展所示山鞠穷，河鱼腹疾，公孙有山之呼庚癸，其滥觞也。亦曰廋词。国语秦客为廋词，范文子能对其三。楚庄、齐威俱好隐语。汉东方朔射覆，龙无角，蛇无足，生肉为脍，干鱼为脯之类，尤为擅长。刘歆七略有隐书十八篇，则并有辑为书者，然皆不传。惟卯金刀、千里草之类，出于风谣者略存一二。至东汉末乃盛行，谓之离合体，……然犹未谓之谜。其名曰谜，则自曹魏始。文心雕龙曰：魏代以来，君子嘲隐，化为谜语。谜者回互其词，使昏迷也。魏文、陈思约而密之。高贵乡公又博举品物。然则高贵乡公时又尝辑之成编矣。南史孙广为吴兴守，有高爽者尝有求不遂，乃有屐谜以讥之曰：刺鼻不知嚏，蹋面不知嗔，啮齿作步数，持此得胜人。北史斛律光传：褚士达梦人授以诗曰：九升八合粟，角斗定非真，堰却津中水，将留何处人。祖珽解之曰：角斗斛字。津却水，何留人，合成律字，谓斛律也。又魏孝文帝云：三山横，两人从。妓女白日行青空，屠儿斫肉与秤同，有人辨得赏金钟。（按此即本书所载语，惟文字有不同，不知赵氏何据？）彭城王勰曰：乃一习字也。又咸阳王禧败逃，谓防合尹龙武试作一谜以解忧。龙武曰：眠则同眠，起则俱起，贪如豺狼，赃不入己。谓箸也。则谜之为技，六朝更盛行（下略）。』

〔二五〕通鉴一百四十：『（魏高祖）好贤乐善，情如饥渴。所与游接，常寄以布素之意，如李冲、李彪、高闾、王肃、郭祚、宋弁、刘芳、崔光、邢峦之徒，皆以文雅见亲，贵显用事。制礼作乐，郁然可观，有太平之风焉。』

〔二六〕周礼天官膳夫：『凡王之馈，食用六谷，膳用六牲，饮用六清，羞用百有二十品，珍用八物。』郑注：『珍谓淳熬、淳母、炮豚、炮牂、捣珍、渍熬、肝膋也。』

〔二七〕苍头谓仆人，见本书卷一永宁寺条注。下文『彭城王家有吴奴，』即指此。

〔二八〕吕氏春秋遇合篇云：『人有大臭者，其亲戚兄弟妻妾知识无能与居者，自苦而居海上。海上人有说其臭者，画夜随之而弗能去。』

〔二九〕庄子天运篇云：『西施病心而矉其里，其里之丑人见而美之，归亦捧心而矉其里。其里之富人见之，坚闭门而不出。贫人见之，挈妻子而去之走。』

