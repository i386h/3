<!-- { "loadSidebar": true } -->
〔一五〕淮南子本经训：『龙舟鹢首，浮吹以娱。』高诱注：『龙舟，大舟也，刻为龙文。鹢，大鸟也，画其像着船颈，故曰鹢首。』宋书十五礼志引月令：『暮春，天子始乘舟。』又引蔡邕章句：『阳气和暖，鲔鱼时至，将取以荐寑庙，故因是乘舟禊于名川也。』据此，驾舟以祓禊，犹承袭汉风。

〔一六〕三国志魏志二十五高堂隆传：『景初元年（二三七），……帝愈增崇宫殿，雕饰楼阁。凿太行之石英，采谷城之文石，起景阳山于芳林之园，建昭阳殿于太极之北。铸作黄龙凤皇奇伟之兽，饰金墉、陵云台、陵霄阙。百役繁兴，作者万数，公卿以下至于学生莫不展力。帝乃躬自握土以率之。』魏书六十四郭祚传：『高祖曾幸华林园，因观故景阳山。祚曰：山以仁静，水以智流，愿陛下修之。高祖曰：魏明以奢失于前，朕何为袭之。』

〔一七〕玉海一百七十四历代池名后魏有玄武池。

〔一八〕玉海一百六十历代殿名后魏有清暑殿。

〔一九〕酉阳杂俎十八木篇：『晋时太仓南有翟泉；泉西有华林园；园有仙人枣，长五寸，核细如针。』

〔二０〕太平御览九百六十五引晋宫阙名：『华林园枣六十二株，王母枣十四株。』

〔二一〕太平御览九百六十七引晋宫阙名：『华林园桃七百三十株，白桃三株，侯桃三株。』据此，华林园之枣林及桃林，在晋时已有，此是旧林或新栽，则无从考知。

〔二二〕水经谷水注：『（天渊）池南直魏文帝茅茨堂，前有茅茨碑，是黄初中所立也。』赵一清校释：『洛阳伽蓝记曰：华林南有石碑一所（下省）云云。陈氏耀文天中记曰：衒之魏人，亲释苗茨之义，道元谓黄初所立，误矣。一清按天渊池，黄初五年所穿；九华台，黄初七年所筑。或茅茨堂亦丕所建，特其碑是叡所立，未可知也。』按魏书十九任城王澄传云：『车驾还洛，引见王公侍臣于清徽堂。……次之凝闲堂，高祖曰：名目要有其义，此盖取夫子闲居之义。不可纵奢以忘俭，自安以忘危。故此堂后作茅茨堂。』与本文同以此堂为后魏高祖所置，与水经注不同。杨衒之亲见碑文，所说当可信。疑水经注之魏文帝应作孝文帝，即高祖，因下文黄初年号，为后人改孝作魏而误。赵氏说『茅茨堂亦丕所建』，乃未细读伽蓝记文之疏忽。至于石碑则疑是黄初时立，伽蓝记上文之魏明帝或是魏文帝之误，说见下。

〔二三〕马射即习骑射。通典七十七：『北齐三月三日，皇帝常服乘舆诣射所，升堂即坐。皇太子及群官坐定，登歌进酒行爵，皇帝入便殿更衣，以出骅骝，令进御马，有司进弓矢。帝射讫，还御坐，射悬侯，又毕。群官皆射五埒。……又季秋大射，皇帝备大驾，常服御七宝辇，射七埒。』北齐制度大抵承袭后魏，马射之仪想来当亦彷佛。

〔二四〕李同轨，高邑人，魏书八十四儒林列传有传。本传：『迁国子博士。』

〔二五〕锺嵘诗品下：『魏武帝、魏明帝诗，曹公古直，甚有悲凉之句。叡不如丕，亦称三祖。』盖谓曹操、曹丕、曹叡。

〔二六〕王粲字仲宣，刘桢字公干，三国志魏志二十一并有传。

〔二七〕吴集证云：『按明帝时，刘、王二人已殁，衒之不应谬误至此。按水经注池南直魏文帝茅茨堂，前有茅茨碑，是黄初中立。此当是刊本误以文帝为明帝也。陈耀文天中记据此以正善长之误谬，失之矣。』赵一清水经谷水注校释亦云：『李同轨以公干、仲宣羽翼明帝，亦未是。刘、王皆丕客，至叡时二人骨朽久矣。』按李同轨魏书称其『学综诸经，多所治诵』，恐无如此疏失。吴氏据谷水注『茅茨碑黄初中立』语，以为本书刊本误以文帝为明帝，说当是。

〔二八〕魏书一百十三官氏志奉朝请从第七品。通典二十九：『奉朝请无员，本不为官，汉东京罢省，三公外戚皇室诸侯多奉朝请。奉朝请者，奉朝会请召而已。』

〔二九〕吴集证云：『按魏书任城王澄传：次之凝闲堂，高祖曰：此盖取天子闲居之义，不可纵奢以忘俭，自安以忘危。故此堂后作茅茨堂。则苗字是茅字之误也。按说文茨以茅苇盖屋，衒之盖据之以释碑，蒿疑茅字之讹。蒿，菣也，即香蒿也，不可以覆屋也。』按苗茨若作茅茨，意义易晓，百官不致疑误，无须解释。考说文苗字，段注云：『古或假苗为茅，如士相见礼古文艹茅作艹苗。洛阳伽蓝记所云魏时苗茨之碑，实即茅茨，取尧舜茅茨不翦也。』其说是也。又考集韵平声三萧眉镳切下有苗字，又有茅字，注：『易拔茅连茹。郑康成读。』可见苗茅二字，古本相通。碑文用古文苗字，水经注与魏书改为今文茅字，固无差异，吴说有误。蒿字可以作稿或之或字，见集韵上声皓韵。说文禾部：『稿，秆也。』秆即干草，可以覆屋。蒿字亦不误，吴说并非。

〔三０〕宋书十五礼志：『魏明帝天渊池南设流柸石沟，燕群臣。』流觞池或即此地。（太平御览一百七十七引述征记：『广阳门北，魏明帝流柸池犹有处所。』天渊池不在广阳门北，述征记所言，或另有其地。）

〔三一〕水经谷水注：『又自乐里道屈而东出阳渠。……汉司空渔阳王梁之为河南也，将引谷水以溉京都，渠成而水不流，故以坐免。后张纯堰洛以通漕，洛中公私赡穰。是渠今引谷水，盖纯之创也。』

〔三二〕诗大雅云汉：『旱魃为虐，如惔如焚。』毛传：『魃，旱神也。』

〔三三〕诗小雅渐渐之石：『月离于毕，俾滂沱矣。』毛传：『毕，噣也。月离阴星则雨。』郑笺：『将有大雨，微气先见于天。』滂润与滂沱同义，雨多貌。




洛阳伽蓝记校注卷第二
魏抚军府司马杨衒之撰　范祥雍校注
　　城东
明悬尼寺，彭城武宣王勰所立也〔一〕。在建春门外石楼（桥）吴集证云：『楼当作桥，各本俱误。』按水经注谷水『径建春门石桥下』。据此，吴说当是。今从之。南，谷水周围，吴管本、汉魏本、真意堂本围作回。案元河南志三作围。遶城至建春门外，东入阳渠石桥。河南志三无石字。吴管本、汉魏本桥作槛。桥吴管本、汉魏本无桥字。案河南志亦无桥字。有四柱，河南志四柱作『四石柱』。在道南，铭云：『汉阳嘉四年将作大匠马宪造〔二〕。』逮我孝昌三年，大雨颓桥，吴管本、汉魏本无桥字。柱始埋没。河南志作『大雨道南柱埋没』。』道北二柱，至今犹存。衒之案刘澄之山川古今记〔三〕、戴延之西征记〔四〕并云：『晋太康元年造〔五〕，』此则失之远矣。按澄之等并生在江表，未吴管本、汉魏本未作来。游中土，假吴管本、汉魏本假作暇。因征吴集证本作行，云：『行，各本作征，非是。』役，暂来经过；至于旧事，多非亲览，闻诸道路，便为穿凿，误我后学，日月已甚！
　有三层塔一所，未加庄严。

　寺东有中朝时常满仓，高祖令为租场，天下贡赋所聚蓄吴集证本无蓄字，云：『聚字下各本有一蓄字。』也。

　　　注　释

〔一〕　北史十九彭城王勰传：『景明、报德寺僧鸣钟欲饭，忽闻勰薨，二寺一千余人皆嗟痛，为之不食，但饮水而斋。』由此可见勰必虔信佛教，故僧人与之有特殊感情，此寺为其所立，亦得一证。

〔二〕　水经谷水注：『谷水又东屈，南径建春门石桥下，即上东门也。……桥首建两石柱。桥之右柱铭云：阳嘉四年（一三五）乙酉壬申，诏书以城下漕渠东通河济，南引江淮，方贡委输，所由而至。使中谒者魏郡清渊马宪监作石桥梁柱，敦敕工匠，尽要妙之巧。攒立重石，累高周距，桥工路博，流通万里云云。河南尹邳崇●、丞渤海重合、双福、水曹掾中牟任防、史王荫、史赵兴、将作吏睢阳申翔、道桥掾成皋卑国、洛阳令江双、丞平阳、降监掾王腾之，主石作右北平山仲。三月起作，八月毕成，其水依柱。又自乐里道屈而东出阳渠。』按阳嘉（一三二至一三五）为东汉顺帝第二年号。谷水注称中谒者，本书作将作大匠，当是中谒者充将作大匠。此文省略，应以谷水注为准。

〔三〕　隋书三十三经籍志有『永初山川古今记二十卷，齐都官尚书刘澄之撰』。又有『司州山川古今记三卷，刘澄之撰』。姚振宗考证二十一云：『案永初山川古今记据宋书州郡志即永初郡国志，不仅记山川一门也。此三卷殆即前二十卷之佚出者。』

〔四〕　隋书三十三经籍志有『西征记二卷，戴延之撰』。又有『西征纪一卷，戴祚撰』。章宗源考证六云：『按……唐志惟有戴祚，无延之。他书所引多称延之，惟开封见鸽事（按谓封氏闻见纪所引），御览同作戴祚。据封氏言祚晋末从刘裕西征姚泓，水经洛水注言延之从刘武王西征，是祚与延之本一人，祚乃其名，而以字行。隋志两见，当系重出。』

〔五〕　案下崇真寺条云：『出建春南（当衍）门外一里余，至东石桥南北而行，晋太康元年造。』魏昌尼寺条云：『东临石桥，此桥南北行，晋太康元年，中朝市南桥也。澄之等盖见北（当作此）桥铭，因以桥为太康初造也。『与此可互参，盖刘澄之等误以马市石桥当作阳渠石桥，故杨氏辨之。

龙华寺，宿卫羽林虎贲等吴管本、汉魏本、真意堂本无等字。所立也。在建春门外阳渠南。寺南有租场。吴集证本场下有里字，云：『各本无里字。』案租场即上文『中朝时常满仓，高祖令为租场』者。元河南志亦无租场里之名，吴本里字非也。

　阳渠北有建阳里，里河南志里下有内字。有土台，高三丈，上作二精舍。赵逸云：『此台是中朝旗亭〔一〕也。』上有二层楼，悬鼓击之以罢市。有锺各本锺作钟，古相通，下同。一口，撞之闻五十里。太后以锺声远闻，遂移在宫内，置凝吴管本、汉魏本凝作疑。闲堂〔
二〕前，讲内典，吴管本、汉魏本讲内典三字作『所与内讲』四字。沙门打为时节。初，吴管本、汉魏本、真意堂本初上有孝昌二字。张合校本亦有，云：『综以孝昌元年降魏。』萧衍子豫章王综吴管本、汉魏本、真意堂本综上有萧字。按说郛四亦有。来降，闻此锺声，以为奇异，造听〔钟〕各本听下有钟字。吴集证云：『听字下当从各本补一钟字。』按说郛亦有钟字。梁书及南史作听钟鸣。今据各本补。歌〔三〕吴管本、汉魏本歌下有词字。三首行吴管本、汉魏本、真意堂本无行字。传于世。

