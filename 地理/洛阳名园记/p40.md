<!-- { "loadSidebar": true } -->
〔一八〕唐晏钩沈云：『按北史儒林传于服氏春秋有潘叔虔，当即崇和之字。』按儒林传序云：『河北诸儒能通春秋者，并服子慎所注，亦出徐生（徐遵明）之门。张买奴、马敬德、邢峙、张思伯、张奉礼、张雕、刘昼、鲍长宣、王元则，并得服氏之精微。又有卫觊、陈达、潘叔虔，虽不传徐氏之门，亦为通解。又有姚文安、秦道静初亦学服氏，后兼更讲杜元凯所注。』于此可觇当时服氏春秋流传之概况。唐氏所言叔虔是崇和之字，更无左证，祇可存疑。

〔一九〕隋书三十二经籍志：『春秋左氏传解谊三十一卷（经典释文叙录、旧唐书经籍志、唐书艺文志皆作三十卷），汉九江太守服虔注。』又同书叙春秋云：『诸儒传左氏者甚众。……其后贾逵、服虔并为训解，至魏遂行于世。晋时杜预又为经传集解。……左氏服虔、杜预注，俱立国学。……后……左氏唯传服义。至隋杜氏盛行，服义……浸微，今殆无师说。』经典释文叙录云：『江左中兴，立左氏传杜氏服氏博士。』北史八十一儒林传序云：『江左……左传则杜元凯，河洛则服子慎。』可证北朝左氏传服注之盛行，自唐初新修五经正义，左传采用杜注，服氏解谊书渐亡失，遂此不传。

〔二０〕论语乡党篇：『摄齐升堂，鞠躬如也。』集解：『衣下曰齐，摄齐者，抠衣也。』北面，弟子敬师礼。

〔二一〕国阳犹言国都之南。

〔二二〕所举之例，具见本卷前文。

〔二三〕太平御览四百六十六引裴启语林云：『祖士言与锺雅相调，锺语祖曰：我汝颍之士利如锥，卿燕代之士钝如槌。』崇和言本此。

崇虚寺在城西〔一〕，此条疑是城内篇文，错倒于此，说见注。即汉之跃（濯）龙阁（园）吴管本、汉魏本、绿君亭本、真意堂本阁皆作园。说郛四亦作园，今正。按张衡东京赋、后汉书桓帝纪及明德马皇后纪、元河南志二皆作濯龙园，则跃当作濯，各本皆误，今据正。也。延熹九年，桓帝祠老子于跃（濯）龙园〔二〕，室（设）吴管本、汉魏本、绿君亭本、真意堂本室作设，当是，今正。华盖之座〔三〕，吴管本、汉魏本、真意堂本座作坐，同。用郊天之乐〔四〕，此其地也。高祖迁京之始，以地给民。憩者多见妖怪，是以人皆去之，遂立寺焉。

　　注　释

〔一〕　按此文有错误，既云城西，何得列于城南篇内？考汉晋洛阳宫城图后汉东都城图濯龙园在城内西北隅。元河南志二引司马彪续汉书云：『在洛阳西北角。』又引续汉志：『近北宫，明德马后置织室于园中。』则汉时园之在城内西北，明甚。后魏建都，城门大概都依据汉晋之旧，并无更动，详见于本书杨衒之自序内，则城内之濯龙园旧址，决无移在城外之理，更不可能移在城南。据此观之，本条当是城内篇内文，错乱倒置于后。

〔二〕　后汉书七桓帝纪延熹九年七月『庚午，祠黄老于濯龙宫。』

〔三〕　华盖，天子之盖。古今注上舆服篇『华盖，黄帝所作。与蚩尤战于涿漉之野，常有五色云气，金枝玉叶，止于帝上，有花葩之象故，因而作华盖也。』

〔四〕　郊是祭天。礼记郊特牲云：『郊之祭也，大报天而主日也。』郑注：『大犹也。天之神，日为尊。』郊天之乐犹言祭神之乐。周礼春官大司乐云：『乃奏黄锺，歌大吕，舞云门，以纪天神。』汉书二十二礼乐志云：『至武帝定郊祀之礼，祠太一于甘泉，……祭后土于汾阴，……乃立乐府，采诗夜诵，有赵、代、秦、楚之讴，以李延年为协律都尉，多举司马相如等数十人造为诗赋，略论律吕，以合八音之调，作十九章之歌。』

洛阳伽蓝记校注

洛阳伽蓝记校注卷第四
魏抚军府司马杨衒之撰　范祥雍校注

　　城西
冲觉寺，太传清河王怿舍宅所立也，在西明门外一里御道北。
　怿亲王之中最有名行，世宗爱之，特隆诸弟〔一〕。延昌四年，世宗崩，怿与高阳王雍、广平王怀并受遗诏，辅翼孝明〔二〕。时帝始年六岁，太后代摠万几，以怿明德茂亲，体道居正，事无大小，多咨询之〔三〕。是以熙平、神龟之际，势倾人主，第宅丰大，踰于高阳〔四〕。西北有楼，出凌云台〔五〕，俯临朝市，目极京师，古诗所谓：『西北有高楼，上与浮云齐』〔六〕者也。楼下有儒林馆、退（
延）宾堂，按元河南志三退作延。考下文云：『怿爱宾客，重文藻，海内才子，莫不辐辏，』则延字义长，河南志当是。各本皆误，今据正。形制并如清暑殿〔七〕，土山钓台，吴管本、汉魏本、真意堂本台作池。元河南志亦作池。冠于当世。斜峰入牖，曲沼环堂。树响飞嘤〔八〕，丛花药。怿爱宾客，重文藻，海内才子，莫不辐辏〔九〕。府僚臣佐，并选隽俊。吴管本、汉魏本、真意堂本俊作民。至于清晨明吴管本、汉魏本明作美。真意堂本明下有美字。景，骋望南吴管本、汉魏本南作祖。台，珍羞具设，吴管本、汉魏本、真意堂本羞作奇。琴笙并奏，芳醴盈罍，佳吴管本、汉魏本、真意堂本、吴集证本佳作嘉。宾汉席，使梁王愧兔园吴管本、汉魏本、真意堂本园作苑。之游〔一０〕，陈思惭雀台之燕〔一一〕。吴管本、汉魏本燕作燕，同。正光初，元乂吴管本、汉魏本、真意堂本乂作义，绿君亭本作。按如隐本他处亦作。秉权，闭太后于后宫，薨怿于下省〔一二〕。孝昌元年，太子（后）各本子作后。吴集证云：『子当从各本作后。』今正。还摠万机，追赠怿太子太师太（大）各本皆作大，今据正。将军都督中外诸军事，假黄钺〔一三〕、给九旒、鸾辂〔一四〕、黄屋左纛〔一五〕、辒辌车〔一六〕、前后部羽葆鼓吹〔一七〕、虎贲班剑百人〔一八〕、挽歌二部〔一九〕，葬礼依晋安平王孚故事〔二０〕，谥曰文献。图怿像于建始殿。拔清河国吴管本、汉魏本、真意堂本国下有郎中二字。吴集证云：『案魏书百官志有侯伯国郎中令，何本殆据之以增此也。』令韩子熙为黄门侍郎〔二一〕。从（徙）各本从作徙。吴集证云：『从当从各本作徙。』今正。王国三吴管本、汉魏本无三字。卿为执戟者，近代所无也。为文献追福，建五层浮图一所，工作与瑶光寺〔二二〕相似也。

　　　注　释

〔一〕　魏书二十二怿传云：『司空高肇以帝舅宠任，既擅威权，谋去良宗，屡谮怿及愉等。愉不胜其忿怒，遂举逆冀州。因愉之逆，又构杀勰（彭城王），怿恐不免。肇又录囚徒，以立私惠。怿因侍宴，酒酣，乃谓肇曰：天子兄弟，讵有几人？而炎炎不息！昔王莽头秃，亦藉渭阳之资，遂篡汉室。今君曲形见矣，恐复终成乱阶。……世宗笑而不应。』按宣武帝宠任高肇，权倾诸王，独怿敢于面言，虽不能去之，终未遭害，亦可证元恪待怿之殊。

〔二〕　魏书九肃宗纪：延昌『四年（五一五）春正月丁巳夜，即皇帝位。』二月『癸未，太保高阳王雍进位太傅，领太尉，司空清河王怿为司徒、骠骑大将军，广平王怀为司空。』

〔三〕　通鉴一百四十九云：『魏太傅、侍中、清河文献王怿美风仪，胡太后逼而幸之；然素有才能，辅政多所匡益。』魏书怿传云：『
灵太后以怿肃宗懿叔，德先具瞻，委以朝政，事拟周、霍。怿竭力匡辅，以天下为己任。』

〔四〕　高阳谓高阳王雍宅，见本书卷三高阳王寺条。

〔五〕　凌云台见本书卷一瑶光寺条。

〔六〕　二句见古诗十九首（文选二十九）。四库全书总目提要伽蓝记提要云：『惟以高阳王雍之楼为古诗所谓西北有高楼、上与浮云齐者，则未免固于说诗，为是书之瑕颣耳。』按此言清河王怿之楼，非高阳王雍也，提要当以上文高阳字而误。此语为衒之引古诗句比喻楼之高，并非以此楼当之，更非解说古诗。提要不细按前后文辞，既误以清河为高阳，又曲解词义，则『固于说诗』云者，适足为自讥也。

〔七〕　清暑殿见本书卷一建春门内条。

〔八〕　诗小雅伐木：『鸟鸣嘤嘤。』郑笺：『嘤嘤，两鸟声也。』

〔九〕　通鉴一百四十九云：『（怿）好文学，礼敬士人，时望甚重。』

〔一０〕西京杂记二：『梁孝王好营宫室苑囿之乐，作曜华之宫，筑兔园。园中有百灵山，山有肤寸石、落猿岩、栖龙岫；又有鹰池，池间有鹤洲、凫渚。其诸宫观相连，延亘数十里，奇果异树，瑰禽怪兽毕备。王日与宫人宾客弋钓其中。』

〔一一〕三国志魏志十九陈思王植传云：『时邺铜爵台新成，太祖悉将诸子登台，使各为赋。植援笔立成，可观，太祖甚异之。』又一武帝纪：建安十五年（二一０年）『冬，作铜爵台。』雀与爵通。

〔一二〕魏书怿传：『正光元年，（元）与刘腾逼肃宗于显阳殿，闭灵太后于后宫，囚怿于门下省，诬怿罪状，遂害之，时年三十四。朝野贵贱，知与不知，含悲丧气，惊振远近。』

〔一三〕古今注上舆服篇：『金斧，黄钺也。……黄钺，乘舆建之，以钝金为饰。』

〔一四〕九旒，周礼秋官大行人：『上公之礼，……建常九斿。』郑注：『常，旌旗也。斿，其属，幓垂者也。』又冬官考工记辀人：『
龙旗九斿，以象大火也。』郑注：『交龙为旗，诸侯之所建也。』斿与旒通。鸾辂，周礼春官冢人：『及葬，言鸾车象人。』郑注：『鸾车，巾车所饰遣车也，亦设鸾旗。』贾疏：『亦设鸾旗者，以其遣车有鸾和之铃，兼有旌旗。』辂即车。

〔一五〕汉书一高帝纪：『纪信乃乘王车，黄屋左纛。』注：『李斐曰：天子车以黄缯为盖裹。纛，毛羽幢也，在乘舆车衡左方上注之。蔡邕曰：以牦牛尾为之，如斗，或在騑头，或在衡。』

〔一六〕史记八十七李斯传：『始皇崩，……置始皇居辒辌车中。』集解：『孟康曰：如衣车，有牖，闭之则温，开之则凉，故名之辒辌车。如淳曰：辒辌车，其形广大，有羽饰也。』

