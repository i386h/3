<!-- { "loadSidebar": true } -->
　　薛奎守蜀一见华阳范镇爱之舘于府舍俾与子弟讲学镇益自谦退每歩行趋府门逾年人不知其为帅客也及还朝载以俱有问奎入蜀何所得曰得一伟人当以文学名世镇殿试第七十九人【同上】
　　薛绍彭有懐素一轴绢书肃宗行书绫纸千文购于钱景湛处又王仲至处诸书麻纸一幅杨凝式小字黄麻纸一幅余皆见之欧阳询孝经一巻薛临寄钱公未见真迹【米芾书史】
　　管军苖履长子忘其名癸未嵗都下法云寺解后去长安一大姓村居家其石匣中所藏玉轴晋魏古帖数十轴目尝见之余每入梦想洛阳有书画友每约不借出各各相过赏阅是宋子房言其人屡与王铣寻购得书余尝目为太尉书驵平生欲调洛苏一官以讲书画不可得今老矣目加昏鉴不能精也【同上】
　　李遵朂生数歳相者曰是当以姻戚贵后尚万夀公主仕至镇国军节度使【摭言】
　　李遵朂本名朂崇矩之孙继昌之子真宗朝尚长公王御笔增为遵朂升为崇矩之子继昌之弟自此为例实乱人伦治平四年二月神宗皇帝手诏述英宗治命应公主出降其夫不升同父行葢英宗久欲厘正以病未果出命故神宗以遗命行可谓善述人之事矣【燕翼贻谋录】
　　驸马都尉李遵朂居第园池冠汴京嗜竒石募人载送有自千里至者搆堂引水环以佳木延一时名士大夫与宴乐遵朂为驸马都尉折节待士宗杨亿为文于第中筑室塑像晨夕伸函丈之礼刻石为记未几亿卒【国老谈苑】
　　驸马都尉李端愿居戚里最号防慎既失明犹戒励子弟故终身无过时京师竞传州西二郎庙出圣水治病輙愈李素不事鬼神一日其子舍有病稚家人窃往请水李闻大怒即杖其子且云使尔子果死二郎岂肯受枉法赃故活之耶若不能活又何求【朱彧可谈】
　　李端愿宫保文和长子治园池延賔客不替父风每休沐必置酒髙会延侍从舘阁率以为例至人分寝阁什物供帐皆不移具元直中会佳客坐中忽学士将鎻院孙巨源适当制颇快不欲去李饬侍妾取罗巾求长短句巨源援笔欲书从者告以将掩门矣草作数语云城头尚有三咚鼓何须抵死摧人去上马苦匆匆琵琶曲未终囬头肠断处却更防纎雨漫道玉为堂玉堂今夜长李邦直在坐颇以卒章非佳语巨源是夕得妾于玉堂后六日卒【南游记旧】
　　昔年尝见李驸马玮以五百千购王夷甫帖【东坡别集】东坡藏墨诗永寜第中龙麝次公注永寜第者即李驸马第也今士大夫家有墨其上有永宁赐第四字即李驸马家墨也【宋诗注】
　　太原王仁裕家逺祖母约二百余嵗形质眇少长约三四尺许两眼白睛皆碧饮防至少夜多不睡每月余忽不见数日复至亦不知其往来之迹床头有桞箱可尺余封鎻甚宻人未尝见其中物尝戒诸孙辈曰如我出慎勿开此箱开即我不归也诸孙中有一无頼者一日恃酒而归祖母不在径诣床头取封鎻桞箱开之其中有一小铁篦子余无他物自此祖母竟不回矣【王陶谈渊】
　　王冀公家书画用太原钦若图书品少精者余尝于蒋氏得此镀金大印刘巨济借未还【画史】
　　文房四谱有造瓦砚法人罕知其妙向时有著作佐郎刘羲叟者尝如其法造之絶佳砚作未多士大夫家未甚有羲叟物故余尝得其二一以赠刘原父一余置中书阁下尤以为寳也【攷古录】
　　公素不习书初但防作八分皇祐中受诏书献穆公主碑李氏求以古写于是始作书既出人竞爱宋丞相曰近世人家桓楹之刻所未及也君谟亦云君之字乃得汉世旧法仆之所作但唐谓耳【王洙王氏谈录】
　　公言用笔须圆劲结体须作力正然后以竒古为工皇祐中受诏与君谟分写迩英阁二图公书无逸篇君谟真字书孝经既成上作飞白二轴答之后又受诏分写集禧观诸殿榜公书奉福虚福殿二榜君谟书神藻殿二榜【同上】
　　公言好永禅师书尝得石本千字文手自褾褙暇则玩阅至老不倦尝云今人笔美未能为书须结体巧常使左方髙气势自得遒媚乃为佳也与蔡君谟在西阁朝夕评书君谟每有所写求公指其失后语公曰与原叔论书数年自觉倍精昔时人或与公论禅理公曰仲尼絶四毋意毋必毋固毋我葢不出是也【同上】
　　公诲诸子属文曰为文以造语为工当意深而语简取则于六经庄骚司马迁扬雄之流皆以此也又论脩身行道至于性命之理既而曰此皆第一等语汝辈一词赋亦未能善固未知也然不当不为汝辈道【同上】
　　公尝言隋王劭作读书记凢所説书随意所取疏之后辑而成篇又唐人有台阁集纂当世名人诗今此二者人家罕有存者【同上】
　　王待制质权知荆南府有媪诉其妇薄于飬妇曰舅姑家既穷而归且奉事无不谨质曰姑虽不良独不顾若夫耶取家人衣衣媪又给以廪粟使归飬之皆感泣而去【厚徳录】
　　真宗朝王嗣宗守邠土邠旧有狐王庙相传能与人为祸福州人畏事之嵗时祭祀祈祷不敢少怠至不敢道故嗣宗至郡集诸邑猎戸得百余人以甲兵围其庙薰灌其穴杀百余狐或云有大狐从白光中逸去其妖遂息后人有复为立庙则已无灵矣嗣宗后帅长安处士种放者人主所礼每帅守至辄靣敎之嗣宗不复以言拒之放责数嗣宗声色甚厉嗣宗怒以手批其颊先是真宗有勅书令种放有章奏即附驿使诣阙即乘驿诉于上前上特命于嵩山之阳置书院以处之而不加罪嗣宗去郡有人送诗曰终南处士威风减渭北妖狐窟穴空嗣宗大喜归告其子孙曰吾死更勿为碑志但刻此诗于石置墓傍甚为荣也【吕希哲传讲杂记】
　　王晋卿家旧寳徐处士碧槛蜀葵图但二幅晋卿每叹阙其半也徽庙一旦访得之乃从晋卿借半图晋卿惟命但谓端邸爱而欲得其秘尔徽庙命匠者褾轴成全图招晋卿以观因巻以赠一时盛传人已悚异厥后禁中谓之就日图者是已太上天纵雅尚已着龙潜之时也及即大位酷意访求天下法书图画自崇宁始命宋乔年掌御前画乔后罢去而继以米芾辈至末年尚方所藏率举千计实熙朝盛事也吾以宣和嵗癸邜尝得见其目若唐人用硬黄临二王帖至三千八百余幅顔鲁公墨迹至八百余幅欧虞禇薛及唐名臣李太白白乐天等书字不可胜会独两晋人则有数矣至二王破羌洛神诸帖真竒絶葢亦为多焉又御府所秘古来丹青其最髙逺者以曹不兴元女授黄帝兵符图为第一曹髦卞庄子刺虎图第二谢雉烈女完节图第三其余始数顾陆僧繇而下不兴者吴孙权时人曹髦乃髙贵乡公也谢雉晋人烈女谓绿珠实当时所笔又如顾长康则古贤图戴逵破琴图黄龙负舟图皆神絶不可一二纪次则郑法士展子防有北齐后主幸晋阳宫图文书法从图之属大率竒特甚至唐人图牒已不足数然唐则度人经者乃禇河南书字而阎博陵绘其相多有此于今无复兹睹矣每令人短气葢时既好尚世因为之货赂亦为时病则良过矣【铁围山丛谈】
　　苏轼石易画诗三峩吾乡里万马君部曲卧云行归休破贼见神速诗注晋卿将种常有此志次公注三峩吾乡里言真山万马君部曲言真马我有真山则将卧云王有真马则用破贼如此则假山不必爱画马不必取也【宋人诗话】
　　王晋卿得罪外谪后房善歌者名啭春莺乃东坡所见也去遂为宻县马氏所得后晋卿还朝寻访微知之作诗云佳人已属沙咤利义士今无古押衙仆在宻县与马缙辅游甚久知之最详缙辅在其兄处犹见之国色也西清诗话中载此事云过頴昌见之传误也【彦周诗话】
　　王晋卿作寳绘堂苏文忠公记【杂説】
　　苏轼书黄泥坂诗后明日得王晋卿书云吾日夕购子书不厌近又以三缣赚两纸子有近书当稍以遗我毋多费我绢也乃用澄心堂纸李承晏墨书此遗之【考古录】
　　王定国自岭外归出歌者劝酒坡作定风波序云王定国歌儿曰柔奴姓宇文氏眉目娟丽善应对家世住京师定国南迁归予问柔广南风土应不好柔对曰此心安处便是吾乡因为缀词云常羡人间琢玉郎天敎分付防酥娘自作清歌传皓齿风起雪飞炎海变清凉万里归来年愈少微笑时时犹带岭梅香试问岭南应不好却道此心安处是吾乡【坡仙集】
　　东坡于世家中得王定国于宗室中得赵徳麟奬许不容口定国坐坡累谪賔州瘴烟窟里五年面如红玉尤为坡所敬服【同上】
　　或问昔人谓东坡不喜史记信然乎愚曰东坡何尝不喜史记也观其记李氏山房曰予犹见老儒先生自言少时欲求史记不可得幸而得之亲手自抄日夜诵读惟恐不及及观其海上与友人书曰到此抄得汉书一部若再抄得唐书便是贫儿暴富也夫汉书唐书犹抄录庆幸如此况于史记耶荆公尝称坡公表忠观碑似史记【东坡别集】
　　苏轼答程全父柬流转海外如逃深谷既无与晤语者又书籍举无有惟陶渊明一集桞子厚诗文数册常置左右目为二友【同上】
　　宋诗白体如李文正徐常侍昆仲王元之王汉谋【方回律髓】
　　苏东坡守定州得石于恒山黒质白章状如雪浪凿石盆为芙蓉形以盛之刻铭于上今在定州文庙前【恒岳志】
　　狄武襄西河书佐也逋罪入京窜名赤籍以三班差使殿侍出为清涧城指挥使种世衡知城范文正帅鄜延科阅军书至夜分从者皆休唯狄不懈呼之即至每供事两手如玉种以此异之授以兵法然又延之于范公遂成名【画墁录】
　　岚县西南山万村韩氏女一日汲水于河有人乘马过之求水饮其马女与之三汲三饮因而问曰曾偕伉俪不女曰未遂置女于马后而疾驰去女兄韩使者闻而急追之至白龙山下其人与女皆端坐而化使者亦立化于侧乡人异之遂立祠于地遇旱祷之甘霖四霈【旧通志】
　　文肃公夫人魏氏在太原府一日睡起语左右曰适来梦中分明见两妇人皆青衣各有娠哀呜泣诉云某等无罪乞贳其命未几庖者白云买到大青鱼两头请烹餁之夫人惊曰庶几是乎遽取视之腹大有子乃令放之【能改斋漫录】
　　熙宁初壶闗尉范钺建静轩列以图绘缭以简编自记【潞志】
　　賔适亭绍圣丁丑令张毕记【同上】
　　待济亭政和元年令邵伯温记【旧志】
　　冯当世好佛知太原以书寄王平甫曰并门歌舞妙丽但闭目不观惟自以谈禅为事平甫答曰若如所谕即明公未达禅理闭目不观已是一重公案【姑苏笔记】
　　石普好杀人以杀为娱未尝知暂悔也醉中防一奴使其指使投之汴河指使哀而纵之既醒而悔指使畏其暴不敢以实告久之普病见奴为祟自以必死指使呼奴示之祟不复出普亦愈【苏轼志林】
　　夀皇赐宰执宴御前杂剧籹秀才三人首问第一秀才仙乡何处曰上党人问次曰泽州人问三曰湖州人又问上党秀才汝乡出甚生药曰某乡出人参次问泽州者曰出甘草又问湖州者曰出黄蘗如何湖州出黄蘗最是黄蘗苦人当时皇伯秀王在湖州湖州故有此语夀皇即日召入赐第奉朝请【贵耳录】
　　盩厔赵瞻知夏县作八监堂书古贤令长治迹以自监【旧志】
　　宋张绎记金台太守时候下车之六月作堂于所治之东偏命之曰思【绛州志】
　　宋绍兴时少傅宁逺节度使殿前都指挥使杨存中请建家庙赐以祭器【宋史】
