<!-- { "loadSidebar": true } -->
　　衞蒿字匪莪曲沃县人初名麟徴字瑞鸣寻以哭母丧易今名字尝主衞文清塾及贾中丞自秦抚归筑义学训乡人子弟延蒿为师蒿雅善说书听者豁然心解问业士屦满戸外今晋人所传四书答问是也久之不乐弃去已复往来绛山平水教授生徒以为常蒿学无不窥而持论颇严进退以礼有古君子风
　　王永命字九如临汾县人少受学于桑晖升中顺治戊子乡试知迁安县擢行人司行人以病请告归永命事父母孝居丧寝苫枕块者三年直指刘题
　　旌孝子其涖迁安也修城池新庙学理铺舎寻奉檄整理边墙躬亲畚锸民不知劳后迁安民建祠祀之里居不一入公府乡里有急难辄倾囊佐之不少吝着蓼莪操有懐堂笔松韵堂笔边工漫记行于世
　　李方蓁字仙叶曲沃县人孝亷丕猷子顺治丁酉举人教谕阳曲迁太原府教授再迁宣平县知县卒于官方蓁幼读书淹贯古今为学博以社稷之祭与山川风云雷雨同坛非王制详请改正先是奉
　　诏纂修山西通志方蓁与焉前后九年劳最着至是复辑县志条分缕析纪载为独详比迁宣平或以地僻逺劝弗往方蓁曰择官而仕如臣谊何卒后数十年弟贡生方芃乃蒇厥葬事
　　王之旦字元夫曲沃县人中顺治庚子乡试辛丑防试中式甲辰成进士授赣榆知县卒于官之旦双目如岩下电少意气纵轶壮而肄良知家言无所得寻读读书録才数行辄跃然起曰道在是矣尝谓学文清者当以诚入以敬成著日新编魏敏果公象枢亟称
　　之里人苏加诚鳏居养母为人佣不受直曰但饮食老母足矣之旦为授室赣人王文昌嫠妇董牧牛养舅之旦表其闾阎兆妇曹以烈着之旦吊其庐甲乙间蝗旱祷辄应以劳勚成疾老媪数十辈长号衢中祈令君长寿赣人王肤功纂野史纪要书其事
　　贾佩徴字宾臣曲沃县人幼学于柴明经茂徴尝荟萃四子书论仁章精思者三十年癸夘举于乡己巳授太原县教谕令黄本讷问先生何以教诸弟子佩徴曰主臣夫仁道首谨巧令某尝自检言色恐负官守某行归矣阅五十日辄具详乞休曰教谕一官虽系闲局风厉学校厥任实重今士习嚣竞义利罔辨一旦得志于时治术卑污流毒生民皆教官衰耄昏愦训迪无道又复躭恋爵禄不能引身而退之罪也某老且病旷职是羞祈放还田里俾得心安遂拂衣归卧东园之雪龛年八十二卒学者称雪龛先生
　　贾鸣玺字荆生易再生曲沃人教谕佩徴子少警颖康熙癸夘举乡试第一丁未成进士考授内阁撰文中书舎人鸣玺性清介初第贵人某导谒要人拒不许在中书富人某愿奉千金佐输粟不答士大夫髙之晚年偃卧山村不一入城市尝修曲沃县志平阳府志事讫辄返卒着存悔堂诗存悔堂古文藏于家
　　范鄗鼎字彪西洪洞县人以五经中丙戌乡试副榜辛夘举人戊戌防试副榜辛丑中式丁未成进士请终养戊午朱太常裴荐学问渊博以母老辞癸未
　　圣祖仁皇帝西巡
　　召诣行宫
　　赐山林云鹤四大字鄗鼎性孝友通籍后闭户读书立希贤书院置学田修虞士晋太师明韩尚书衞太守墓着内篇外篇数十种而三晋诗选续垂棘诸集网罗放失山右文献赖之癸未迎
　　驾进理学备考广理学备考陈文正廷敬尝赋诗曰归来属车上犹指少微星盖纪实也子翷亦以五经中辛夘乡试副榜癸巳恩科举人
　　田云太平县人前歳贡生尝应师儒贤才举安贫著书以老云少嗜闳览涉猎百家一日读薛文清读书録慨然曰道在是矣手一编昕夕玩索不少辍建孝书院与同志贾中屈擢升讲学肄业者屦满戸外其学以曹辛二人为津途而泝源于河汾着安邑性宗绛阳正传以示学者贾着衍易全书幽人心声屈着随见録与云胥称耆儒云






　　山西通志卷一百三十六
<史部,地理类,都会郡县之属,山西通志>
　　钦定四库全书
　　山西通志卷一百三十七
　　人物【三十　文苑二七】
　　潞安府
　　汉
　　冯逡字子产左将军奉世子通易太常察孝亷为郎补谒者建昭中选为复土校尉光禄勲于永举茂材为美阳令功次迁长乐屯衞司马清河都尉陇西太守治行亷平年四十余卒
　　冯衍字敬通上党潞人徙杜陵祖野王衍幼有奇才年九歳能诵诗至二十而博通羣书王莽时诸公多荐举之衍辞不肻仕莽遣更始将军亷丹讨伐山东丹辟衍为掾与俱至定陶衍因说丹归正丹不听进击无盐与赤眉战死衍乃亡命河东更始二年鲍永行大将军事安集北方衍以计说永永素重衍且得自置偏裨将五人乃以衍为立汉将军领狼孟长屯太原与上党太守田邑缮甲养士扞衞并土及世祖即位邑遣使诣洛阳献璧马因招永衍永衍等疑不肯降而忿邑背前约衍遗书责邑邑报书劝衍归降衍不从或讹言更始随赤眉在北永衍信之故屯兵介休方移书上党云更始在雍永遣弟升及壻张舒诱降涅城邑书劝永降永不答后永衍审知更始已殁乃共罢兵幅巾降于河内帝怨衍等不时至永以立功得赎罪遂任用之而衍独见黜永谓衍曰昔髙祖赏季布之罪诛丁固之功今遭明主亦何忧哉衍曰记有之人有挑其邻人之妻者挑其长者长者詈之挑其少者少者报之后其夫死而取其长者或谓之曰夫非詈尔者邪曰在人欲其报我在我欲其詈人也夫天命难知人道易守守道之臣何患死亡顷之为曲阳令诛斩剧贼郭胜等降五千余人论功当封以谗毁故赏不行建武六年九月丙寅晦日食衍上书陈八事其一曰显文徳二曰褒武烈三曰修旧功四曰招俊杰五曰明好恶六曰简法令七曰差秩禄八曰抚边境书奏帝将召见初衍为狼孟长以罪摧陷大姓令狐略是时略为司空长史谗之于尚书令王防尚书周生丰曰衍所以求见者欲毁君也防等惧之即共排间衍遂不得入后衞尉隂兴新阳侯隂就深敬重衍衍遂与之交结由是为诸王所聘请寻为司隶从事帝惩西京外戚宾客故皆以法绳之衍由此得罪西归故郡闭门自保建武末上疏自陈书奏犹以前过不用衍不得志退而作显志赋以自励显志者言光明风化之情昭章元妙之思也显宗即位又多短衍以文过其实遂废于家然雅有大志不戚戚于贫贱居常慷慨叹曰衍少事名贤经歴显位懐金垂紫揭节奉使不求茍得常有凌云之志三公之贵千金之富不得其愿不介于懐贫而不衰贱而不恨年虽疲曳犹庶几名贤之风修道徳于幽冥之路以终身名为后世法居贫年老卒于家所着赋诔铭说问交徳诰慎情书记说自序官録说策五十篇肃宗甚重其文
　　晋
　　崔游字子相上党人少好学儒术甄明恬静谦退自少及长口未尝语及财利魏末察孝亷除相府舎人出爲氐池长甚有惠政以病免遂为废疾泰始初録叙故府僚属就家拜郎中年七十余犹敦学不倦撰丧服图行于世刘元海命为御史大夫固辞不就卒于家时年九十二
　　续咸字孝宗上党人性孝谨敦重履道贞素师事京兆杜预専春秋郑氏易教授常数十人博览羣言善文论又修陈杜律明达刑书永嘉中歴廷尉平东安太守刘琨从事中郎后没石勒为理曹参军持法平祥时比于公着逺游志异物志汲冢古文释皆十卷行于世年九十七卒季龙赠仪同三司
　　前宋
　　鲍照字明逺由屯留徙东海文词赡逸尤长于乐府始谒宋临川王义庆贡诗言志擢为国侍郎迁秣陵令选为中书舎人时颇多忌赋述不敢尽其才后临海王子顼镇荆州以为前军参军子顼败遇害　钟嵘诗品鲍照诗其源出于二张善形状写物之词得景阳之諔诡含茂先之靡缦骨节强于谢琨驱迈疾于延年总四家而擅美跨两代而孤出嗟其才秀人微故取湮当代然贵尚巧似不避危仄颇伤清雅之调故言险俗者多以附照
　　北魏
　　王煦屯留人华隂徐遵明诣山东求学至上党乃师煦受尚书毛诗礼记一歳辞去【晋书作王聪○遵明受尚书郑氏学】
