<!-- { "loadSidebar": true } -->
　　毕士安字仁叟代州云中人曾祖宗昱云中县令祖珠云州别驾父乂林终观城令因侨观城士安少好学事继母祝氏孝求师至郑友杨璞韩丕刘锡因侨郑干德四年第进士邠帅杨廷璋辟掌书奏开寳四年歴济州团练推官掌筦嵗课増羡改兖州观察推官太平兴国初为大理寺丞领三门发军事选知台州言钱氏上图籍有司皆张侈赋数愿一用旧籍从之明年迁左赞善大夫徙饶州改殿中丞召为监察御史复出知干州乞降任就养改监汝州稻田务雍熙二年迁左拾遗兼冀王府记室防军太宗召谕赐袭衣银带鞍勒马士安本名士元以犯王讳改焉迁考功员外郎端拱中诏王府寮属献文上阅视累日问近臣曰其行孰优或以士安对上曰正协朕意俄以本官知制诰王愿留府邸不许淳化二年召入翰林为学士大臣以张洎荐上曰洎视毕士安词艺践歴固不减但履行逺在下尔三年知贡举加王客郎中以疾改右谏议大夫知颍州夀王尹开封府召为判官及正承华兼右庶子迁给事中登位命权知开封府拜工部侍郎枢宻直学士时近臣强取民间女士安因对奏还之宫府常从授外任必令士女戒朂咸平初拜礼部侍郎复为翰林学士诏选官校勘三国志晋唐书或言两晋事多鄙恶士安曰恶以戒世善以劝后善恶之事春秋备载上然之遂命刋刻以目疾改兵部侍郎出知潞州特加月给入为翰林侍读学士景德初兼秘书监首防五事陈选将饷兵理财之策上嘉纳李沆卒进吏部侍郎参知政事入谢上曰未也行且相卿士安顿首上曰朕倚卿辅相岂特今日然时方多事求与卿同进者其谁可对曰臣驽朽实不足胜任寇凖兼资忠义善断大事此宰相才也上曰闻其好刚使气对曰凖方正慷慨有大节忘身徇国秉道疾邪朝臣罕出其右苐不为流俗所喜今天下虽防涵养然西北跳梁为边境患若凖者正所宜用也上曰然当借卿宿德镇之未阅月以本官与凖同拜平章事士安兼监修国史居凖上凖为相守正嫉恶小人日思倾之布衣申宗古告凖交通安王元杰凖惶恐士安力辨其诬下宗古吏具得奸罔斩之凖乃安景德元年九月辽统军达兰至天雄兵号二十万上问防安出士安与凖条画御备又合议请幸澶渊士安言澶渊之行当在仲冬凖谓当亟往不可缓卒用士安议初咸平六年云州观察使王继忠防辽至是奏请议和大臣莫敢任独士安以为可信力言当羁縻不絶渐许其成上疑其不可保士安曰彼战不得志欲引去而耻无名且彼寜不畏乗虚覆其巢穴继忠奏殆不妄臣请任之上喜手诏许其请和时已诏巡幸而大臣犹进金陵成都图士安亟同凖请对力陈其不可惟坚定前计上严兵将行太白昼见流星出上台北贯斗魁或言大臣应之士安适卧疾移书凖曰屡请舁疾从行手诏不许今大计已定唯君勉之士安得以身当星变而就国事心所愿也已而少间追至澶渊辽师营澶北伏弩射毙达兰辽众遁防曹利用使还具得要领又偕辽使姚东之来和议遂定嵗遗银绢三十万朝论以为过士安曰不如此辽所顾不重和事恐不能久及罢兵从还乃按边要选良守将雄州以李允则定州马知节镇州孙全照保州杨廷昭它所择用各得其任令塞上得境外牛马悉还之通互市除铁禁招流亡广储蓄未几夏州赵德明亦款附量时制法次第施行复置贤良方正直言极谏等科二年章七八上以病求免优诏敦谕不得已复起视事十月晨朝至崇政殿庐疾暴作上步出临视已不能言诏内侍窦神寳以肩舆送归第卒年六十八驾临之废朝五日赠太傅中书令諡文简以皇城使卫绍钦治葬给卤簿録其子世长太子中舍庆长大理寺丞孙从古将作监主簿士安端方沉雅有清识所至以严正称年耆目眊读书不辍有文集三十卷尝谓人曰仆仕宦无赫赫誉但力自规检庶几寡过尔凡交逰无党援惟王祐吕端见引重王旦冦凖杨亿相友善王禹偁陈彭年皆门人也禹偁幼时以事至济州官舍士安识其非常童留之教以学举业日显后遂登科先进用士安知制诰其命乃禹偁词也士安没上谓寇凖等曰毕士安善人也事朕南府东宫以至辅相饬躬慎行有古人之风遽此沦没深可悼惜及王旦为相面奏陛下前称毕士安清慎如古人士安仕至辅相而四方无田园居第没未终丧家用已屈真不负陛下所知宜有以周之上感叹赐白金五千两子世长卫尉卿庆长大府卿孙从善光禄少卿从古驾部郎中从厚从诲检校水部员外郎从简博罗令从道殿中丞从范山南西道节度推官从益太常寺太祝从周朝散郎知洋州曾孙仲达仲偃至郡守仲衍仲防仲愈
　　折继闵字广孝庆厯中元昊攻麟州不克进围州城城险且坚东南有水门厓壁峭絶阻河贼縁厓腹微径鱼贯而前城中矢石乱下贼转攻城北士卒复力战贼多死伤引去围丰州遂陷之继闵以城守劳特迁宫苑使普州刺史寻防送麟州戍卒冬服贼伏兵邀掠之脱身繇间道归夺宫苑使后复官领果州团练使自元昊拒命招辑归业凡三千余戸皇祐二年卒以其弟继祖继之
　　折继祖字应之由右侍禁迁西染院使累转皇城使成州团练使临政二十余年奏乞书籍仁宗赐以九经韩绛发河东兵城啰兀继祖为先锋深入敌帐降部落戸八百加解州防御使卒继祖子当袭州事请以授兄之子克柔诏从之而进其三子官録二孙为借职
　　折继世继祖弟少从军为延州东路巡检嵬名山内附继世先知之遣其子克懃报种谔谔用是取绥州继世以骑步万军于怀宁砦入晋祠谷往银川分名山之众万五千戸居于大理河夏来攻再战皆捷谔逮系以兵付之遂同名山守绥州録功领忠州刺史説韩绛城啰兀以抚横山因画取河南防绛然之以左骐骥使果州团练使卒诏继世蕃官捍边有绩特给赙礼
　　折克行字遵道继闵子初事军府无所知名种谔拒夏人于环庆诏河东援之克行请往谔使以兵三千防饷道战葭芦川先登斩级四百降户千马畜万计诸老将矍然曰真折太尉子也擢知府州张世矩将河外军民以讨夏诏选兵隶之克行抗章愿率部落先驱未报即委管钥而西咩保吴良以万骑来蹑克行为后拒度贼半度隘纵击大破之杀咩保吴良师还自劾释不问王中正出塞克行先拔宥州每出必胜夏人畏之益左厢兵専以当折氏太原孙览议城葭芦克行即顿兵吐浑河约勒部伍为深入穷讨状敌疑不敢动既讫役又入津庆龙横川斩级三千诏河东进筑八砦通道鄜延延帅遣秦希甫来议克行请两路并力以逺者为先希甫曰由近及逺法也克行曰不然事有竒正今乘士气之鋭所利在速故先逺役以出其不意若徐图之士心且怠矣二议上卒用克行防城成谍言寇至军中皆戒严克行止之曰彼自扰耳已而果然克行在边三十年善拊士卒战功最多羗人呼为折家父官至秦州观察使卒赠武安军节度使子可大为营州团练使知府州
　　折可适克行从子少工驰射鄜延郭逵见之叹曰真将种也荐试廷中补殿侍隶延州出塞遇敌马索与鬭斩其首取马而还益知名米脂之役与夏人战三角岭得级多又败之于蒲桃谷东兵久不得食千人籍籍可适单马出诘之曰尔辈不念父母妻子而甘心为异域鬼耶皆回面声喏流涕谢再生各遣归夏人十万入寇可适先得其守烽卒姓名诈为首领行视呼出尽斩之烽不因卷甲疾趋大破之于尾丁硙囘次柽杨沟正午驻营分骑据西山曰彼若蹑吾后腹背受敌必败果举军来可适所部才八千转战至髙岭乃从间道趣洪德设伏邀其归路敌至伏发冲之其国母逾山而遁焚弃辎重众赴崖涧死者如积论前后功至皇城使成州团练使知岷兰州镇戎军渭帅章楶筑好水川命可适将军为总管王文振副熙州兵千人失道尽死文振归罪可适宰相章惇欲按军法哲宗不许削十三官楶请留以责效乃权第十二将诏宻图夏嵬名阿埋昧勒都逋二酋防境上谍知之遣兵夜往袭并俘其族属三千人遂取天都山上为御文德殿受贺以其地为西安州迁可适东上閤门使洺州防御使泾原钤辖知州事真拜和州防御使进明州观察使为副都总管帅钟行边为敌所隔以轻骑拔之得归议取灵武环庆亦请出师命可适将万骑往即薄灵州川俘获甚伙而庆兵不至引还入觐上访以傅防对曰得之易守之难当先侵弱其地待吾藩篱既固然后可图上曰卿言是也进武安军节度观察留后步军都虞候大城萧闗与傅议龃龉防踏口覆师数百贬郑州观察使俄知卫州拜淮康军节度使转运使请平夏通峡镇戎西安四砦置刍粟五百万可适以费大难之又欲借车牛及致十万斛于熙河皆不从搆之召为佑神观使明年复为渭州命其子彦质直秘阁参军事数月卒年六十一
　　毕仲衍字夷仲士安曾孙防阳翟主簿县人张升镇许请兴乡校既具材又聴民输助邑子马宏谩语诸豪县令将取诸民诚捐百金予我我能止役豪予百金宏即宣言吏过升欶县且止令欲辨仲衍曰无益不如取宏治之会摄县事即逮捕騐治五日得其奸言于升流宏邓州一县相贺给事中张问曰谚云锄一恶长十善君之谓也第进士调沈丘令欧阳修吕公着荐之入司农为主簿升丞吴充引为中书检正使辽宴射连破的众惊异宻取其衣为度制服以赐时预辽元会尽能记其朝仪节奏图画归献后钱勰出使犹问毕少卿何官今安在王珪以仲衍为充所用留滞不迁经四年乃以秘阁校理同知太常礼院为官制局检讨官损益删补曲尽其当禁内问事必须仲衍然后报他人不知也撰中书备对三十卷士大夫争其书馆髙丽使上元夕宴东阙下作诗诵圣德上次韵赐焉时以为宠擢起居郎王珪争之上连称曰是当得未几卒年四十三遣中使赙钱五十万
　　毕仲游字公叔士安曾孙与仲衍同登第调寿丘柘城主簿罗山令环庆转运司干办公事从髙遵裕西征运期迫遽餽挽夫三十万一旦悉集转运使范纯粹李察度受其赋而给之食必旷日乃可僚属不知所为仲游集诸县吏令先効金帛缗钱之最戒勿启扄鐍共簿其名数以为质预饬具斛量数千洞彻仓庾墙壁使赢粮者至其所人自槩输其半而以半自给不终朝霍然而散翊日大军遂行纯粹察叹且谢曰非君几败吾事元祐初为军器卫尉丞召试学士院同黄庭坚张耒晁补之辈防问苏轼异其文擢第一加集贤校理开封府推官出提河东路刑狱韩缜以故相在太原奴告卒剽其衣缜将寘卒于理仲游曰奴衣服尠薄而敢掠之于帅牙非人情也取以付狱治卒得免太原铜器名天下买二茶匕去缜曰如公叔可谓真清矣召拜职方司勲二员外郎改秘阁校理知耀州嵗大旱先民未饥掲喻境内曰郡振施与平籴若干万硕实虚张其数富室知有备亦相劝发廪民就食者十七万九千口无一人去其乡徽宗时歴知郑郓二州京南淮南转运副使入为吏部郎中言孔子庙自顔囘以降皆爵命于朝冠冕居正而子鲤孙伋乃野服幅巾以祭为不称诏皆追侯之仲游早受知于司马光吕公着不及用范纯仁尤知之当国时又适母丧故未尝得尺寸进然亦堕党籍坎散秩而终年七十五仲游为文切于事理不为浮夸诞戏语苏轼在馆阁颇以言语文章规切时政贻书戒之司马光为政反王安石所为仲游又予之书光轼得书耸然竟如其虑仲愈歴国子监丞诸王府侍讲知凤翔府坐兄仲游党籍例黜上曰毕仲衍被遇裕陵可除罪籍以为都官郎中擢秘书少监卒
　　辽
　　沙彦珣多勇略有大志唐明宗目为人杰俾掌禁军随授彰国军节度使后石晋割山后十六州赂契丹遇安巴坚归过云中彦珣出迎遂被留礼遇同于宿将以功陞始平安节度检校太尉
