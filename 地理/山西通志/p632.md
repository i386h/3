<!-- { "loadSidebar": true } -->
　　孟攀鳞字驾之云内人幼日诵万言能缀文时号奇童金正大七年进士仕至招讨使北归居平阳陜西帅府辟详议官遂家长安中统初授翰林待制同修国史条陈数十事大抵劝上以郊天地祀太庙制礼乐建学校行科举择守令以字民储米粟以赡军省无名之赋罢不急之役百司统于六部纪纲悉由中书为久安长治计世宗悉嘉纳之尝与论王鹗许衡优劣对曰百一文华之士可置翰苑仲平明经传道足为后学矜式帝深然其言又诏问宗庙郊祀仪制悉据经典以对时帝将亲祀命同太常定礼仪乃夜画郊祀及宗庙图以进帝皆亲览焉俄以病请令就议陜西五路四川行省事卒封平原郡公諡文定
　　董朴朔州人初仕为陜西道按察司检法太史院主事皆不就集贤院奏其贤除授翰林院修撰承务郎同知制诰兼国史院编修官致仕称为龙冈先生
　　明
　　武文马邑人正徳戊辰进士任韩城旌徳知县博学能文聪颖有髙操五经备具创修邑志
　　郭世禄字介轩威逺衞人贡士万厯间陜西醴泉教谕庄重不佻士多造就着戒士劝学诸训
　　相俊字世英朔州人淹贯礼仪博通经史凡天文厯志兵家术数之书无不披阅著名世籍
　　萧广字惟力朔州人读书工诗少有令名
　　宁武府
　　汉
　　班伯况子少受诗于师丹又受郑寛中张禹金华之业又讲异同于许商河平中上使伯持节迎单于于塞下防定襄大姓石季羣辈报怨杀追捕吏伯上状因自请愿试守期月上即拜伯为定襄太守定襄闻伯素贵年少自请治剧畏其下车作威吏民竦息伯至请问耆老父祖故人有旧恩者迎延满堂日惟供具执子孙礼郡中益弛诸所宾礼皆名豪懐恩醉酒共谏伯宜颇摄録盗贼具言本谋亡匿处伯曰是所望于父师矣乃召属县长吏选精进掾史分部收捕及他隠伏旬日尽得郡中震防咸称神明歳余上征伯伯上书愿过故郡上父祖冢有诏太守都尉以下防因召宗族各以亲疎加恩施散数百金北州以为荣长老纪焉既至以侍中光禄大夫养病迁水衡都尉与许商师丹两师并侍中皆秩中二千石卒年三十八朝廷愍惜焉
　　班斿况子博学有俊材举贤良方正官至右曹中郎将以选受诏进读羣书赐秘书之副早卒子嗣弟穉少为黄门郎中常侍出为西河属国都尉迁广平相平帝时使使者采颂声穉无所上由是班氏不显莽朝亦不罹咎穉生彪彪生固超女昭
　　北周
　　雷绍字道宗武川镇人有膂力善骑射年十八给事镇府使洛阳见京都礼仪之美还谓同辈曰徒知边备尚武以图富贵不谓文学身之寳也生世不学其犹穴处何所见焉遂辞母求师经年通孝经论语尝读书至人行莫大于孝投卷叹曰吾离违侍养非人子之道即还乡里躬耕奉养母忧哀毁骨立由是知名召补镇佐后为贺拔岳长史岳有大事尝访而后行绍劝迎孝武西都长安岳曰吾本意也后岳欲保关中坐观成败绍知计不用请任边州遂为京兆太守清平理物甚得人和初岳数与侯莫陈恱宴语绍谓岳曰公其慎之岳不从果及于难绍弃郡驰赴岳军与冦洛等迎周文帝恱平以功授大都督凉州刺史李叔仁拥州不受代遂归永熙三年为渭州刺史进爵昌国伯周文以恩旧接之卒于州绍性好施禄赐皆分赡亲故及卒无以送终还葬长安文帝素服临吊赠太尉赐东园秘器子涣







　　山西通志卷一百三十七
<史部,地理类,都会郡县之属,山西通志>
　　钦定四库全书
　　山西通志卷一百三十八
　　人物【三十　文苑三八】
　　泽州府
　　汉
　　颖容字子严长平人博学尤善春秋着春秋条例五万余言举孝亷公车徴之不起
　　南北朝
　　张文举高平人通春秋三幼负才名时士翕然宗之性恬逸不乐仕进
　　赵令岳泽州人散骑常侍元方之子博极羣书文学为一时最雅志嵓泉徳望茂着常戒子孙曰五常不可失也时修唐史有以学术荐者避不就
　　宋
　　宋太初字永初泽州晋城人太平兴国三年进士解褐大理评事通判戎州以善政闻诏褒美选将作监丞赞善大夫通判晋州转太常丞雍熙三年通判成都府赐绯鱼求直言着守成箴以献淳化初迁监察御史选为雄州通判入判度支勾院歴京西河东转运副使迁正使改殿中侍御史至道初迁兵部员外郎充盐铁副使赐金紫凡有规画必咨陈恕未尝自用为功恕甚徳之改刑部郎中充陜西转运使防白守荣马绍忠分防刍粮抵灵州副使卢之翰并往为戎人所剽坐责懐州团练副使明年起祠部郎中知梓州俄复秩真宗召还复命经度陜西餽运咸平初拜右谏议大夫知江陵府蛮寇扰动以便宜制遏诏奬之三年再知梓州俄代雷有终知益州命为川陕四路都转运使要切之务俾同规画与钤辖杨懐忠不协亟召还命权御史中丞先是按劾有罪必豫请防太初以为失风宪体狱成然后闻上时论韪之俄出知杭州以疾改庐州连徙汝光二州景徳四年卒年六十二录其弟继让试校书郎太初性周慎所至有干职誉尝着简谭三十八篇序略曰广平生纂文史老释之学尝谓礼之中庸伯阳之自然释氏之无为其归一也喜以古圣道契当世之事而患未博也忽外物触于耳目内机发于性情因笔而简之以备阙忘耳子庆太子中舍
　　刘羲叟字仲更泽州晋城人欧阳修使河东荐其学术试大理评事权赵州军事判官精算术兼通大衍诸厯及修唐史令専修律厯天文五行志寻为编修官改秘书省著作佐郎母丧诏令家居编修书成擢崇文院检讨未入谢卒羲叟强记多识尤长于星厯术数皇祐五年日食心时胡瑗铸钟弇而直声郁不发又陜西铸大钱羲叟曰此所谓害金再兴与周景王同占果验又月入太微曰应后宫已而温成薨至和元年日食正阳客星出于昴曰应在辽事皆验羲叟未病尝曰吾及秋必死云着十三代史志刘氏辑厯春秋灾异诸书
　　李大节高平人工春秋毛诗尤精天文地理之学志尚髙洁耻为一切巧伪之事里人称为长者子旦孙异曽孙森元孙晏世跻显仕
　　李异高平人受韵于大愚公有切韵门庭行于世二子长林举进士次森年十八泽州发解第一补莱州文学靖康之乱盗贼掠境森谓其渠长曰公第取财何害但勿杀人皆罗拜而退
　　金
　　晁防字公锡髙平人宋文元公迥之后宣和末中武举为太子洗马天眷二年经义进士泽人靖康后生徒解散防诱进之贫不能就举者必厚为津遣在官輙分俸给之李承防致美昆弟皆出其门士论归焉歴虞乡猗氏临晋三县令以兴平军节度副使致仕年七十八卒诗号水集孙国章字公宪李承防外孙教授乡里诸生经指授者肃然如在官府进退拱揖皆可观葢其家法云
　　李晏字致美泽州髙平人性警敏倜傥尚气登皇统六年经义进士调岳阳丞转辽阳府推官中牟令海陵方营汴京领运材木于河以经三门之险冲决失败者众乃驰白行台散投其木于水计数于下流接取人皆便之内艰服除补尚书省令史辞为卫州防御判官世宗素识其才名召为应奉翰林文字特令诣阁谢慰劳甚悉顾谓左右李晏精神如旧时方议郊礼命摄太常博士高丽读册官五迁秘书少监兼礼部郎中除西京副留守世宗谓侍臣曰翰林旧人少新进士类不学鲜能作诏赦册命之文可选外任有文章士为之左右举晏上曰李晏朕所自识召为翰林直学士兼太常少卿以母老乞归养授郑州防御使母卒起复为直学士上尝御后阁召晏读新进士对防因问县令阙员取之何道对曰国朝设科取士始分南北两选北选百人南选百五十人合二百五十人词赋经义入仕之人既多所以县令未尝阙员其后南北通选止设词赋一科每举限取六七十人入仕既少县令阙员葢由此也上以为然诏后取人毋限以数寻擢吏部侍郎兼前职谕以卿性果敢有激扬之意故以授卿宜加审慎毋涉荒唐俄为中都路推排使迁翰林侍讲学士兼御史中丞谕以豳王年少未练台事朕以委卿当一一用意有朝士以病谒告世宗因宰相亲故疑之对曰臣忝执法平生所恃者诚与直尔官吏奸私则当言之百官病告此小事监察当视既出上目送曰晏年老气犹未衰会奏増监察员采察内外官吏上曰纠正非违台官职也尔等或有闻知亦当弹劾茍不能正其身如正人何初锦州龙宫寺辽主拨赐戸民输税嵗乆皆以为奴有欲诉者害之岛中晏乃具奏曰辽以良民为二税戸此不道之甚也乞尽释为良于是释为良者六百余人故宰臣谋衍家民质劵积不能偿因没为奴事下台亦奏免之寻为贺宋正旦国信副使世宗不豫命宿禁中一时诏册皆晏为之章宗立书上十事其一风俗奢僭宜定制度二禁游手三宜停铸钱四免上尸管库五太平宜兴礼乐六量轻租税七减盐价八免监官陪纳亏欠九有司尚茍且乞申明经乆逺图十禁网差密宜尚寛大又奏乞委待制党懐英修撰张行简更直进读陈言文字以广视聴皆采纳之年老乞致仕改礼部尚书兼学士承防授沁南军节度使乆之致仕上念晏先朝旧人复起昭义军节度使明昌六年归老承安二年卒年七十五諡文简
　　卢洵高平人有诗学李晏见所作上梁文器之勉使就举年六十一登科歴河南教授宜阳令有政绩诗文推重于时
　　刘昻霄字景元别字秀房陵川人父俞字彬叔明昌进士昻霄读广记半月能背诵元好问戏取市人日歴鳞杂米盐者令读之一过目无脱遗大率昻霄之学无所不闚六经百氏外世谱官制与兵家所以成败者为最详为人细瘦似不能胜衣好横防兀坐掉头吟讽幅巾奋袖谈辞如云四座耸聴噤不得语故评者谓王汤臣论人物李之纯元谈号称独步昻霄则兼众人之所独愈叩而愈无穷不知去古谈士为逺近余子不论也尝用门资叙调庆阳军器库使不就诸公方荐试宏辞已病卒临终梦赋山泉云带云萦逺涧和月到疎林又云万里冯唐老中年贾傅归未几下世年三十七
　　秦畧字简夫陵川人父事轲有诗名工作大字简夫少举进士不中即以诗为业诗尚雕刻而不欲见斧凿痕有自得之趣年六十七卒临终留诗云躯殻羁栖宅儿孙邂逅恩云山最佳处随意着诗魂自号西溪老人有集行世
　　陈载高平人力学安平日诵数千言明昌间举经义第一人在翰苑十余年著述甚富
　　申万全高平人少有声太学中贞祐间调福昌簿不赴隠居卢氏山中以诗书为业攻诗知名人谓得之静养者为多正大中召为史馆编修
　　晁国章髙平人甘贫嗜学不乐仕进教授生徒从游者百余人自律严整进退语黙俱有矩矱诸生肃然敬畏邑之英儁多所造就
　　宋景初高平人任平原教授以经术迪士歴宰晋城乡宁平潭三邑后家居七年朝论高之擢国史编修至谕徳卒于官
　　郝天挺字晋卿泽州陵川人多疾厌科举学尝语从学元好问曰今人赋学以速售为功六经百家分磔缉缀或篇章句读不之知幸而得之不免为庸人又曰读书不为艺文选官不为利养惟通人能之又曰今之仕多以贪败皆苦饥寒不能自持耳丈夫不耐饥寒一事不可为子以吾言求之科举在其中矣或曰以此学进士无乃戾乎曰正欲渠不为举子耳贞祐中居河南往来淇卫间为人有崖岸耿耿自信宁落魄困穷终不一至豪富之门年五十终于舞阳
　　郝天祐陵川人兄弟三人俱治经笃学天祐更知名元
　　李纯髙平人父仲绅金奉正大夫纯幼习父业常带经而锄中统庚申诣京执政者嘉其雄辩授中书迁临漳簿
