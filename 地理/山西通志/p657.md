<!-- { "loadSidebar": true } -->
　　郝登科髫年拾金还人又王敬王承碧俱还遗金郝万几字愼夫静乐人母早逝事父曲承意指病侍汤药及卒殡奠俱合礼里中称孝
　　吴忠静乐人事继母至孝母老病不能行时値冦变负之去众多被害母子独免
　　石应楼定襄诸生崇祯间同张鳯来捐米为守城计俱以义称
　　赵裕心忻州人崇祯中以孝被旌
　　国朝
　　李友直事继母克尽孝道每有所往负之而趋値母病笃尝粪甜苦致神人赐瓜之异
　　石含鑛定襄人天性笃孝母卒悲恸呕血几至灭性父文焕劝谕再三稍为节哀殡葬如礼日侍父侧曲取欢心父寿至八旬人谓孝感云
　　韩士章定襄人家贫而养父母膳甚腆不使知瓶无储粟也母殁典身营葬事自殓曁虞无缺礼父殁日伏草土中形容枯槁见者皆称其孝
　　薄良珥定襄人邑弟子员少慷慨有大志善治生术济族党缓急不少吝而事父母尤孝妻王氏亦克相之母韩氏婴病且殆医罔效良珥日夜祷愿以身代忽梦人语曰尔母非人肉不可愈良珥瞿然即割股以进母病寻愈已而父珍年七十病笃复割股如前亦寻愈后父母胥年八十终邑令赵学使高给扁旌焉
　　马云静乐人事母孝母婴病医卜罔效奋然起曰一死以治母病尚不辞况未必死乎因鼓刀割股以进母食之立愈人谓为孝感县令欧鸿给以扁
　　代州
　　汉
　　范隆生时父适亡又四嵗母亡悲哭哀惨感动行道后为大鸿胪
　　南齐
　　解叔谦字楚梁鴈门人母有疾叔谦夜于庭中稽颡祈祷闻空中语云此病得丁公藤为酒便差即访医及本草注皆无识者乃求访至宜都郡山中见一老公伐木问其所用答曰此丁公藤疗病尤騐叔谦拜伏流涕具言来意公以四段与之并示以渍酒法叔谦受之顾视其人不复知所在依法为酒母病即差建武初以奉朝请征不至
　　北魏
　　陆卬歴官中书侍郎父丧哀毁骨立高澄时鎭邺诣门慰免之母为上庸公主教诸子以义方卬虽创巨痛深出于天性克遵母训动依法度朝廷下诏褒美改所居为孝终里继遭母丧哀慕憔悴遂成风疾弟搏卧病临终语家人曰兄羸病若此搏死不可使闻哭声惧致感动及祖载家人方始告之卬一恸而絶弟彦师亦以行检称防襄城王旭军事父艰去职殆不胜哀共卬庐墓郷人重之率就墓侧存问焉
　　金
　　游完大定初年嵗荒完日赈赡三百余口冬给贫人衣五百套春秋以家财募人平治道涂二百五十里北至太和岭南至石岭闗
　　刘贞世居五台县洪标村其刘阳胜刘行俱元统年进士适丁世乱遂隐不仕贞领郷荐笃行好学有声天兴间元师南进金民溃乱逃窜惟贞并父义固守谓郷人曰为臣死忠为子死孝汝等缺食吾尽给之慎勿轻动里称为惠人
　　元
　　王居敬与弟居智居信俱以孝称父德顺殁同庐墓侧三年人称一门三孝子
　　皇甫世忠性孝母卒庐墓尽哀自祖而下封墓髙丈余皆自筑手为血裂州上其事未旌而卒士民悼之
　　明
　　高智甫洪武间大饥夜获偷儿与粟遣之孙文钦并郷荐
　　梁正统间蠲赈旌门又李斌石公廉李志厚郝士荣武士荣天顺间以蠲赈授七品散官
　　李斌代州人天顺中输财助官赈济旌义民
　　孙绍光治间领郷试第一举进士选庶常母卒庐墓三年后以检讨归卒人争悼之诗古文雅为时所推
　　张定一云定举举人累官贵州参政所至有声知马湖时剖奢杨两宣慰不决之狱先是土官有餽金银器覆以米面者悉却之事母及大母着孝名妻崔死不再娶兄弟八人俸入与均友爱倍至
　　王汝敬进士官行人亢直不容弃官归养亲卒庐墓所雨雪冻死
　　魏登髙父客游患病载之以归号泣走千里问侍不懈父寻愈
　　孙凤代人察地知泉令疏渠溉田千顷家尝获盗慰遣之终不言其姓名子岐郷荐
　　张令闻弟令名俱诸生祖贞由贡生任曲沃训导父本顺亦贡生甲申二月贼陷太原遣将徇代令名谓令闻曰时势如此招忠义以遏贼冲力不能也反面事贼吾不忍自古宁有不死之人哉令闻曰恐迟则不得为明朝鬼矣具衣冠泣拜孔庙中指明伦二字以止劝者归即哭拜其母曰儿等不敢偷生以玷先人惟是不能终养为不孝有长兄令德季弟令誉在幸勿为儿痛也置药酒中弟兄饮毕长吟曰劲草疾风知大节贞松寒嵗识氷心遂卒贼闻之曰义士也相戒勿犯其家
　　石防五台人性孝居丧尽哀前后庐墓六年子仑庠生孝亦如之又诸生王一中并解雯俱以庐墓称孝
　　陈翺王玺王瑀韩胜杰张懋杨宜春捐粟赈荒赐冠带胡彦质彦卿边永瑞捐修学宫共约千金
　　刘子实五台人拾还遗金妻张避矿寇率子妇孙女投崖皆得不死其崖石上有女履迹咸谓神效【按府县志作子寳】
　　王鹏翼五台人四世同居帷薄肃然
　　张三光诸生家极贫与妻宫氏竭力事亲后旌表刘寅母病祷神走千里病寻愈父疾断发供神愿以身代父疾亦痊
　　王斐事亲孝典衣供甘防尝遭水患负亲出溺儿女啼号不顾获旌表
　　韩铎叔士奇官副使家居为盗所执奋梃逐之士奇获免阳曲周文端为作义夫传【按府志云太原王文端作传】
　　李方实崞县人事亲孝父卒絶荤酒穴居墓左畜二犬有所需系牌犬项遣归家人率如书给之
　　王贯崞县人事嫠母张至孝母卒哀毁庐墓有白乌鸦之祥又曹子温贺多寿弓一中王猷俱以庐墓称孝
　　郭绍鳯二岁丧母事父登高继母杨氏无违言父病笃焚香祝天絶粒三日父果痊人咸称为郭孝子
　　杨资崞县人捐金三百两完官赋得旌表又石盘代偿民逋张存智还金输赈阎俊凿山架桥俱有义声
　　王尚质贫甚事嫠母孟曲尽孝养母病日夕号天如婴儿病寻愈事兄亦恭谨人称王孝子
　　国朝
　　冯亨期代州人幼丧父迨壮议析箸裁取十之三姜逆之乱州人刘迁谋袭城奸匪将为内应亨期知之密白当事为书城守方畧贼夜至以有备不敢动既知谋出亨期集众数万设长围而杀其犹子于城下亨期捐家赀募死士乞援云中三遣乃达城获全尝自维扬返闻有负官钱就系者立解槖赠之无吝色后巡抚白如梅廉其实批祀郷贤祠
　　保德州
　　宋
　　赵宁十世同居家至数百余口治平间知州折继祖奏请赐米五十石绢五十匹特敇旌其都为义门至今仍之
　　元
　　狄元昌字世昌宋武襄公青之后其曾祖顺望祖思夏父寛丰财济人昌善骑射慷慨乐施求者予不少缓有不能偿者辄焚其券曰吾身后不可令子孙征负于人术士相昌多隂德后可髙其门果得子八孙十二中有大显者以孙东山贵赠中大夫兵部侍郎上骑都尉追封天水郡伯宅墓俱在西庄
　　明
　　张绶嵗贡母卒庐墓三年在国学奏准保德河曲粮草永不起运祀郷贤又阎忠傅文俱岁贡养亲不仕
　　陈天和与弟天机同居五十载每有劳苦和率先之吴学礼捐立漏泽有司给冠带
　　高翀年十九刲股愈亲疾李孝廉为之传
　　任邦经诸生嘉靖间虏夜至村外二里许有窨险可避兵令三子他走自扶老母及妻藏窨中被获佯曰从营惟所命独母年老不能行乞勿惊母与妻并得免邦经从营次日以死拒贼贼杀之
　　刘天爵河曲诸生少孤事母至孝五十载如一日母卒哀毁成疾时作梦语曰随母去也遂殒又有苗鸣阳亦以孝闻
　　郝有玉河曲人籍陜府谷为诸生父与某甲合赀贸易甲病笃以百金付其父曰俟儿能立始畀之人莫知者顷之甲卒父亦病将死呼有玉告其事并指埋金处后甲子长以金还之河曲尹田思孔旌其门白君□为作传惜失名
　　杨应璧河曲诸生流贼王嘉印乱率众击之面中一矢为贼所逼坠城死
　　郭邦奠郭磐崇祯间奋勇同谋欲杀贼首王嘉印事泄被杀知州王国珪嘉之为绘二像于庙壁
　　康明秋贫丐住东门外半坡贼猝至时城门开秋急登屋以瓦击之贼稍退城中乃设备事平给赏不受扁曰奋勇击贼
　　苗根千河曲人鬻炭为业流贼据河曲声言官兵杀良冒功民惧不敢出根千隂藏制府谕帖徧散城中民始归正贼觉欲杀之根千大呼曰军门有谕出城者活在城者死汝等速去贼折其首又赵调元从中丞宋统殷复县城亦被贼害
　　国朝
　　崔耀顺治七年牛贼据城耀及扬振林张国申等十八人斧斫牛首夺门投诚







　　山西通志卷一百四十四
　　钦定四库全书
　　山西通志卷一百四十五
　　孝义【五】
　　解州
　　北魏
　　阎元明少而孝着郷里孝文太和五年除北随郡太守元明以远离亲养悲慕母亦慈念丧明元明哀号上诉请归养母目复明刺史吕寿恩列状上闻诏州郡表为孝门复其租调兵役令终母年后母亡服阕心丧不辍每当忌日悲恸感及傍隣昆弟雍和百口同居
　　后周
　　张元芮城人年十六祖失明元昼夜祈祷一夕梦神人以金箆疗祖目越三日祖目痒因防之果明后人立祠谓之张府君庙
　　隋
　　钮因字孝政性至孝后周武成中父母丧庐于墓侧负土成坟庐前生麻一株高丈许围之合拱枝叶郁茂又夏常有青鸟栖其上因举声哭鸟即悲鸣时人以为孝感武帝表其闾擢授甘棠令开皇初卒其子士雄少质直孝友丧父亦庐墓侧负土成坟庭有一槐甚郁及士雄居丧树遂枯服阕还宅槐复荣高祖闻之叹其父子至孝下诏褒美号其居为累德里
　　唐
　　张琇父审素以儁州都督被诬为御史杨汪所诛琇徙岭南久之逃还杀汪于都城系表于斧以诉父寃吏捕以闻张九龄欲活之明皇谓孝子不顾命杀之可成其志临刑色自如曰下见先人夫复何恨
　　张志寛隋末丧父哀毁骨立为州里所称贼帅王君廓屡寇掠独不犯其庐邻里赖而免者百余家后为里长于县一日称母疾急求归令问其状志寛曰若心痛则知母有疾矣令大怒曰妖妄之辞也系于狱驰验其母如所言令异之慰谕遣归后丁母忧庐墓侧负土成坟鸟巢于树志寛哭临鸟辄悲鸣髙祖授以员外郎散骑常侍以旌表其门闾
　　曹文行与孙怀应相里志邵法同皆于事亲居丧着有孝行者任君义衞开皆数世同居者天子俱旌门赐粟州县存问复税有授以官者见唐书
　　衞元表南锻事亲居丧着孝行旌表门闾赐粟帛州县存问复赋税
　　都儿谏议大夫夏县阳城奴也化城德方介自约或哀其馁与之食不纳后致糠覈数桮乃受
　　宋
　　董孝章大中祥符时十世同居又有潞州邢濬八世同居隰州赵友七世同居所在请加旌表俱从之仍蠲其课调
　　樊景温陜州芮城人兄弟异居积年大中祥符中樗树五枝并为一感其异复聚郷人称其雍睦
　　刘太为医助教居亲丧絶荤者三年司马光称为今士大夫所难能作序赙礼
　　刘永一太弟孝廉谦谨事父母人无间言昆弟友爱奉养服劳终身不倦居郷里遇有睚眦啓衅者辄劝谕使归于好熙宁初巫咸水溢民多溺死永一家临大河每日持竿立门外见他人有物溺水者辄为摘取还之郷人负债不偿立焚其券
　　娄应字循之解州人少负智勇尚气节祖兴起家于解不数年遂致富盛元丰间虏屡犯边朝廷出师深讨应为解户籍首计家产过一县之多科率比他处三倍应以罄产为誓逮边事少宁产已隳荡八九未尝有纤芥怨尤复自发愤整理家业不数年十倍于前防朝廷鬻爵以赡边备应输赀授将作监主簿子三人绶授益州助教绚应进士举官修武郎纯聪明豁达有父风孙康庆州助教
