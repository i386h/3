<!-- { "loadSidebar": true } -->
　　汉高祖六年九月宼围韩王信于马邑信降　十一年冬太尉周勃道太原入定代地至马邑马邑不下攻残之　武帝即位眀和亲约束厚遇关市饶给之匈奴自单于以下皆亲汉往来长城下汉使马邑人聂翁壹间阑出物与匈奴交易乃为卖马邑城策单于既入汉塞未至马邑百余里见畜布野而无人牧者怪之乃攻亭时雁门尉史行徼见宼保此亭单于得欲刺之尉史知汉谋乃下亭楼具告单于单于大惊曰吾固疑之乃引兵还出曰吾得尉史天也以尉史为天王汉兵约单于入马邑而纵兵单于不至以故无所得王恢部出代击辎重闻单于还乒多不敢出汉以恢本建造兵谋而不进诛恢自后匈奴絶和亲攻当路塞　建元六年雁门马邑豪聂壹因大行王恢言匃奴初和亲信边可诱以利致之伏兵袭击必破之道也上从恢议阴使聂壹为间亡入匃奴谓单于曰吾能斩马邑令丞以城降财物可尽得单于许之聂壹乃诈斩死罪囚悬其头马邑城下视单于使者为信曰马邑长吏已死可急来于是单于穿塞将十万骑入武州塞是时汉伏兵车骑材官三十余万匿马邑旁谷中衞尉李广为骁骑将军太仆公孙贺为轻车将军大行王恢为将屯将军大中大夫李息为材官将军御史大夫韩安国为防军将军诸将皆属约单于入马邑纵兵王恢李息别从代主击辎重单于入塞未至马邑百余里觉之还去塞下传言单于已去汉兵追至塞度弗及王恢等皆罢兵　元初六年秋鲜卑入马城寨杀长吏度辽将军邓遵发积射士三千人及中将马续率南部与辽西右北平兵马防出塞击鲜卑大破之获生口及牛羊财物甚众又发积射士三千人马三千匹诣度辽营屯守建光元年鲜卑其至鞬击杀云中太守成严于军都乃围乌桓校尉徐常于马城度辽将军耿防与幽州刺史厐参发广阳渔阳涿郡军卒分为两道救之常夜得潜出与虁等并力并进攻贼围解之　阳嘉三年秋鲜卑穿塞入马城代郡太守击之不能克　永和五年冬中将张耽将幽州乌桓诸郡营兵击南部车纽等战于马邑斩首三千级获生口及兵器牛羊甚众车纽等将诸豪帅骨都侯乞降　魏文帝初自髙栁以东濊陌以西鲜卑数十部比能弥加素利共要誓不得以马与魏市防乌桓校尉田豫乃先搆离之素利违盟出马千匹与官为比能所攻求救于豫豫恐遂相兼并为害滋深将鋭卒深入宼庭宼断截归路豫乃从他道引去行数十里宼知之追豫至马城围之十重豫宻严使司马建旌旗鸣鼓吹将步骑从南门出宼皆属目往赴之豫将精鋭自北门出鼓噪而起两头俱发出其不意宼众散乱皆弃弓马步走追讨二十余里僵尸蔽地　太和二年田豫遣夏泽舍诣比能女壻郁筑鞬部舍为鞬所杀秋豫将西部鲜卑蒲头泄归泥等出塞讨郁筑鞬大破之遂至马城比能自将三万骑围豫七日上谷太守阎志柔之弟也素为鲜卑所信志往解喻即解围去　魏氏春秋比能围豫帝闻之计未有所出以问中书监令孙资对曰上谷太守阎志柔弟也为比能素所归信今驰诏使説比能可不劳师而自解矣帝从之比能果释豫而还　晋太元十二年慕容垂遣太原王楷赵王麟击刘显大破之显奔马邑西山后魏太祖引兵防麟击显于弥泽又破之显奔西燕　后魏登国元年三月刘显自善无南走马邑其族弩真率所部来降二年六月亲征刘显于马邑南追至弥泽大破之显南奔慕容永　天兴五年正月柔然社崘以魏师伐秦入参合陂南至善无北泽常山王遵以万骑追之不及　始光四年世祖征凉州命中书监穆寿辅恭宗总録机要内外听焉行次云中将济河宴诸将于宫世祖别御静室召寿及司徒崔浩尚书李顺谓寿曰蠕蠕吴提与牧犍连和今闻朕征凉州必来犯塞若伏兵漠南殄之为易朕故留壮兵肥马使卿辅佐太子收田既讫便可分伏要害以待寇至引使深入然后击之擒之必矣凉州路逺朕不得救卿若违朕指授为寇侵害朕还斩卿崔浩李顺为证非虚言也夀顿首受诏寿信卜筮之言谓贼不来竟不设备而吴提果至侵及善无京师大骇寿不知所为欲筑西郭门请恭宗避保南山太后不听乃止遣司空长孙道生等击走之世祖还以无大损伤故不追咎　魏沃野镇民破六韩拔陵聚众反引兵南侵遣别帅衞可孤围武川镇又攻懐朔镇懐朔镇将阳钧擢尖山贺拔度拔为统军三子允胜岳为军主以拒之被围经年外援不至贺拔胜溃围出至朔州告都督北讨诸军事临淮王彧曰懐朔旦夕沦陷陷则武川亦危矣彧许出师胜复突围而入钧复遣胜出觇武川武川已陷胜驰还懐朔亦溃胜父子俱为可孤所虏彧与拔陵战于五原兵败后贺拔度拔父子及武川宇文肱纠合乡里豪杰舆珍念贤乙弗库根尉迟真檀等共袭衞可孤杀之防度拔与铁勒战没胜为刺史费穆游骑　武川镇反诏崔暹为都督大都督李崇讨之违崇节度为贼所败单骑潜还暹归以女妓园田货元乂事在正光五年前也　宇文肱与衞可孤战于武川南河临阵坠马子颢与数骑奔救击杀数十人贼众披靡肱乃得上马引去俄而贼追骑大至颢遂战没后追封邵国公　五年六月拔陵围广阳王琛于五原军主贺拔胜募二百人开东门出战斩首百余级贼遂退军数十里琛拔军向朔州胜常为殿　孝昌元年三月破落汗拔陵别帅王也不卢等攻防懐朔镇　蠕蠕阿那瓌率众讨破六韩拔陵勒众十万从武川镇西向沃野频战克捷　四月拔陵围广阳王琛于五原琛遣军主贺拔胜出战得自拔至朔州防军于谨曰寇盗蜂起未宜专用武力请奉威命谕以祸福以离其党琛然之谨素通诸国语乃单骑诣叛营见其酋长开示恩信于是西部铁部酋长乜列河等将三万余戸相率南迁琛欲迎降者于折敷岭谨曰拔陵兵势甚盛闻乜列河降必以兵追之先据险要未易敌也不若以乜列河饵之而伏兵邀击可必破也琛从之拔陵果引兵追乜列河于岭上尽俘其众伏兵发拔陵大败复得乜列河之众而还是时柔然阿那环亦为魏击拔陵破之拔陵徙避　二年三月癸巳朔州城人鲜于阿胡库狄丰乐据城反　勅勒斛律洛阳作逆桑干西与费也头牧子迭相犄角别游尔朱荣率骑破洛阳于深井逐牧子于河西　齐天保四年十二月突厥复攻茹茹茹茹举国南奔癸亥帝自晋阳北讨突厥迎纳茹茹乃立阿那瓌子庵罗辰为主置之马邑川给其廪饩缯帛亲追突厥于朔州突厥请降许之而还　六年六月丁卯帝如晋阳壬申亲讨茹茹甲戌诸军大防于祁莲池乙亥出塞至库狄谷百余里内无水泉六军渇乏俄而大雨秋七月己卯帝顿白道留辎重亲率轻骑五千追茹茹壬午及于懐朔镇帝躬当矢石频大破之遂至沃野获其俟利等并口二万余牛羊数十万头俟利郁久闾李家提率部人数百降　周保定二年北齐河清元年也朝议将与突厥伐齐公卿咸曰齐氏地半天下国富兵强若从漠北入并州极为险阻且大将斛律明月未易可当今欲探其巢窟非十万不可忠独曰师克在和不在众万骑足矣明月子亦何能为三年乃以忠为元帅大将军杨纂李穆王杰尔朱敏及开府元寿田慕容延等十余人皆焉又令达奚武帅步骑三万自南道而进期会晋阳忠乃留敏据什贲游兵河上忠出武川过故宅祭先人飨将士席卷二十余镇齐人守陉岭之隘忠纵竒兵奋击大破之又留杨纂屯灵邱为后拒突厥木汗可汗控地头可汗步虽可汗等以十万骑来防四年正月朔攻晋阳是时大雪数旬风寒惨烈齐人乃悉其精鋭鼓噪而出突厥震骇引上西山不肯战众皆失色忠令其众曰事势在天无以众寡为意乃率七百人步战死者十四五以武后期不至乃班师齐人亦不敢逼突厥于是纵兵大掠自晋阳至栾城七百余里人畜无孑遗俘斩甚众髙祖遣使迎劳忠于夏州是嵗晋公防出洛阳又令忠出沃野以应接突厥属防退忠亦罢兵　周武帝尅并州以封辅相为北朔州总管此地齐之重镇诸勇士多聚焉前率长赵穆司马王当万等谋执辅相迎任城王于瀛州事不果便迎定州刺史范阳王绍义绍义至马邑辅相及其属韩阿奴等数十人皆齐故臣自肆州以北城戍二百八十余尽从辅相及绍义至皆反焉绍义与灵州刺史袁洪猛引兵南至欲取并州至新兴而肆州已为周守前队二仪同以所部降周周兵击显州执刺史陆琼又攻防诸城绍义还保北朔州将宇文神举军逼马邑绍义遣杜眀逺拒之兵大败绍义曰有死而已不能降人遂奔突厥隋开皇二年上柱国李兖破突厥六月乙酉复破突厥于马邑　大业九年始毕可汗率骑数万来寇马邑复令二特勒将兵南过太守王仁恭简精鋭逆击破之其二特勒众亦惊溃仁恭纵兵乘之获数千级并斩二特勒未几复入定襄仁恭率兵四千掩击斩千余级大获六畜而归　十一年突厥犯塞山西河东慰抚大使李渊与马邑太守王仁恭击之隋兵少不敌渊选精骑二千为游军居处饮食随水草如突厥而射猎驰骋示以闲暇别选善射者伏为竒兵寇见渊疑不敢战渊乘而击之突厥败走　十三年鹰扬府校尉刘武周与其徒张万岁等十余人候马邑郡太守王仁恭视事伪上谒万岁自后入斩仁恭开仓赈给郡内皆从之驰檄属城皆下自称太守鴈门丞陈孝意虎贲将王智辨合兵围其桑干镇防突厥至武周与共击智辨破之孝意奔还雁门　刘武周败突厥复以苑君璋统其部曲使郁射设监兵髙满政因众不忍夜胁君璋归唐君璋奔突厥满政以城归君璋引突厥攻防马邑杀满政乃去　唐武德三年髙祖召刘世让问以备边对曰突厥数南宼者以马邑为之中顿也如使勇将屯近地厚储金帛以招降者数出竒兵畧践禾稼不逾岁马邑可图也帝曰非公无可任者乃使来屯朔州　六年六月髙满政尽杀突厥戍兵以马邑降唐　十月苑君璋攻马邑髙满政御之一日战十余合会粮尽右虞候杜士远杀满政以降　七年突厥宼马邑总管秦武通击却之　贞观十五年十二月总管李世勣众六万骑三千出朔州击延陀　十九年十二月江夏王道宗屯朔州　嗣圣元年七月突厥寇朔州武衞将军程务挺击却之　裴行俭讨突厥于黒山至朔州计曰顷萧嗣业运粮被掠兵多馁死所以败也狡寇狃忲不可不备乃诈为粮车三百乘每车伏壮士五人各赍陌刀劲弩以羸兵数百人援之兼伏精兵居险以待之贼果大下羸兵弃车散走贼驱车就泉并解□牧马方拟取粮车中壮士齐发伏兵亦至杀获殆尽贼众奔溃自后粮运无敢近者　天祐三年八月契丹主阿保机率十万骑入塞攻朔州拔之勒石纪功于青冢之南时自代北至河曲逾阴山悉为契丹所属　后晋天福五年六月契丹朔州节度副使赵崇逐节度使耶律画里以朔州归晋契丹围之褭古只战没十二月陷城尽诛丁壮仍以土戸三十万为褭古只部曲　开运三年九月癸卯北面行营都统刘知逺及契丹战于朔州败之　宋宣和五年辽保大三年也七月两河燕山路宣抚使内侍谭稹与金申约定界稹至招朔应寰蔚诸州降人为朔应军名朔宁军　十一月金以武朔二州归宋时辽应蔚二州守将亦以州降金寻复取之　七年十二月金尼玛哈攻朔州克之遂南下　金贞祐三年十二月乙酉朔徙州民分屯岚石隰吉绛解等州　元己卯穆呼哩以萧特穆尔等出云朔攻降岢岚火山军　眀洪武二年正月防政傅友德屯朔州时武朔未下　五年正月指挥谢彦守朔州　六年四月寇武朔临江侯陈徳巩昌侯郭子兴御却之　八月寇朔州谢彦击破之擒其将知枢宻院张寳院使哈喇巴圗防政髙徳并其部众　十月副将军李文忠出朔州擒元太尉巴延布哈　二十五年三月安庆侯仇政理振武朔州武备　成化十三年六月和硕达吉自大同东西路入西路歴威逺左衞驻营朔州副总兵姚信等不敢战纵掠数日引去十六年敌三万骑寇大同连营五十里杀掠人畜数万总兵许宁御之兵败以捷闻敌既得利长驱入顺圣川散掠浑源朔诸州山西巡抚边镛与防将支玉等力捍御乃去　嘉靖七年六月谙达繇火石梁寇朔州二十年又繇朔州入至王野梁副总兵丁璋游击周宇御之时璋已得疾乘板舆督战甚力与宇俱死寇遂深入逼太原二十一年敌掠朔州抵广武由太原南下沁汾襄垣长子皆被残复北屯祁县防将张世忠督兵力战敌围之数重自已至申所杀伤相当已而世忠矢尽见杀百戸张宣张臣俱死敌遂从雁门故道去秋复入朔州六月丁酉谙达诸部及髙懐智李天章等各拥众数万入朔州精兵戴铁浮图马具铠刀矢铦利望之若霜雪遂繇白草沟掠太原而南凡掠十衞三十八州县杀僇男女二十余万牛马羊豕二百万衣襆金钱称是焚公私庐舎八万区蹂田禾数十万顷七月庚午始出【州县卫不胜书志于始掠地】三十九年寇大举入犯大同总兵刘汉南保应州遂溃墙繇朔州南下山西总兵王懐邦莫为计弃马千啖寇而急趋太原去其营五百里声言绕寇前实避之五台崞县皆被掠四十二年寇五万骑至朔州川巡抚万恭与战老髙墓列车为阵发火器寇少却忽风起火反焚车寇复大至诸将殊死战寇乃去
