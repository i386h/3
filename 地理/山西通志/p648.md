<!-- { "loadSidebar": true } -->
　　闫西来灵石人本姓刘名旺子闫民载之义男也民载夫妇相继病死有子二人长五歳次三歳舅氏姑母各携其一以去旺子向姑舅家哭请其孤不得枕门长号三日负之而归躬自卖炭以赡二孤衣食比壮为成家室
　　张星灿灵石人与弟星燝事亲俱以孝称母甘茹素燝亦断絶荤酒母殁三年始肉食兄弟同爨终身
　　王湛初灵石人事继母曲尽孝养家贫歳歉甘防不缺于供母卒哀毁骨立弟某经营北直负债鬻身湛初防得其地家贫卖子赎之富翁亦为感动不取一钱云
　　刘砥中霍州诸生事亲克孝父殁庐墓三载母殁亦然王升秀襄陵歳贡博学曾修邑志又拾还遗金士林以清介推之
　　杨效荣翼城人邑弟子员少年丧父奉母膳殊腆而身率妻子食糠覈比殁杖然后起及葬庐墓侧三年所司建坊旌之范进士鄗鼎载入师善录中
　　辛应昌翼城庠生慷慨有气节游淮数载归晨起放舟见有投水者救起询之则被盗负富人资势不欲生也倾馆谷百余金以付其人不告姓名而去
　　王世防翼城庠生洪洞张善寄金三百余被宼刼张已絶望防招张还之张感泣下
　　髙毓庆翼城人四世同居歳饥煮赈全活甚众泽潞数百人立碑以志其髙义
　　秦民瞻翼城庠生天性孝友父被诬挺身代之事获伸与弟析产让肥取瘠尤慷慨喜任事修石门坡黄家铺坡给孤贫花布行人茶汤掩骼漏泽多义行子镜举人亦有父风
　　杨起麟灵石人抚弟侄有恩置义田若干亩赡族人又出金取息以资族中老穉贫穷婚丧诸费择其贤者掌之母族何氏亦为捐金营息及里中徭役县中递应官车各有裁制约计千缗有范文正公遗意云
　　张奎璧郡庠生事继母孝抚二侄同居三十年无私财妻多病侄为谋娶妾舁至家矣以义女嫁之婢至十六即择人遣之不少留歳饥出粟活里人三十余家为完逋赋邑令赛璋举孝廉卒之日里巷多流涕
　　张国鉴临汾人年十二父母继亾庐墓三载后官干州巡检以御寇赈荒著名
　　呉道临汾人五世同居
　　刘三俊临汾人好谈忠孝事刋格言以劝人有韩某负债鬻子俊为代偿之崔某聘不能娶久佣于外妻家有悔志急解囊助成婚又常拾还遗金施茶粥为乡里推重
　　贾鸣莹字晶怀曲沃诸生孝友有文名堂兄鸣玺老而贫鸣莹隂买栢乔山为送终具将卒复以五十金备祭田又捐五十金修理城工克成其父俟徴之志
　　王道洽字伯阳曲沃诸生事父以孝着抚孤甥卫维藩李崇信至成立邑令潘礼延之道洽不一至其室比潘迁官去始徒步祖道潘喜甚解囊琴以赠之
　　王子岐曲沃诸生母疾吁天求代比卒庐墓三年张龙鳞霍州人性至孝幼得父母欢心比长以善养称父没庐墓侧朝夕必拜拜哭必哀三年不少间髙冈之上甘泉涌焉服阕归侍母泉旋涸母殁复庐墓泉亦复涌当时謡曰泉流兮决决谁能饮兮孝子之血又曰泉流兮淫淫谁弗饮兮孝子之心
　　李天植曲沃人未生时父客于外不通音问者十数年旣长与母诀别誓不得父不归也徒步江南踪迹三十载至广东髙要县境三易其处函骨以归时称竒孝
　　朱良科临汾人常拾还遗金年四十无嗣买凌氏儿为己子见其父母苦别状不问所値遽返之后竟举嗣又夜获偷儿识为里中子从容谢遣终身不言其名训子亦颇有义方
　　亢以防临汾人少孤与弟以份友爱特至施药瘗骨乡人称之又蒋有德蒋吉人党九成张崇刘光祥张崇禔张维淳郭治民救荒掩骼多义行
　　李栻临汾人生六月父殁维扬稍长力田养母旣而泣曰吾父羁魂千里不知暴露何所而栻俨然安居是罪人也请及母健时往防之抵扬踪迹不得号泣街衢忽遇父执聂三者指引所葬处匍匐负归二千余里人以爲难栻性好周济族孤某族嫂某抚养婚葬各竭其力他焚券赈急率多义行
　　杨煌临汾诸生事祖母母以孝闻母患疽疾煌客于外闻之千里徒归踵血淋漓弗觉也抚孤侄至成立待瞽妻有恩礼建义塾葬故友扶危拯急人多髙之
　　张大统字淳庵浮山县人康熙丁酉举于乡好施解虽倾囊槖不惜尝捐五千金修学宫万余金修梅尾山道子丑洊饥捐米百石银百两佐赈复煮糜门左右哺寠人讫三年捐社仓谷八百石省大吏给孝友为政扁以旌焉
　　张光灿字文垣浮山歳贡早丧母事继母秦孝秦亦爱如己出雅乐施赈时鬻产以济人急歳久贫不能偿辄焚券契设义学教里中子弟里人多称其德
　　乔济临汾人事嫠母朱曲尽孝养母殁庐墓三年哀毁成疾卒又张州竒亦以庐墓称孝
　　李树竒临汾拔贡母病吁天求代不茹荤者三年范演临汾贡生事母孝左右母侧跬步不离庚子辛丑歳大旱捐银粟周济乡人又纳官三百金以佐赈济雍正丙午歳又代输一族逋赋云
　　阎吉兆霍州人父文玉为阎文清所毙依律绞父柩亦淹文清家后文清赦免吉兆思刃仇人之胸而苦于无间一日纠兄弟伏文清门外佯好语诱之出羣起击立毙父柩侧叩辞柩前诣州陈父仇旣复甘刑戮不辞州牧廉得其实为援报仇例上请雍正八年
　　恩减等










　　山西通志卷一百四十一
<史部,地理类,都会郡县之属,山西通志>
　　钦定四库全书
　　山西通志卷一百四十二
　　孝义【二】
　　潞安府
　　汉
　　鲍昻德子字叔雅有孝义节行初德被病数年昻俯伏左右衣不缓带及处丧毁瘠三年抱负乃行服阕遂潜于墓次不关时务举孝廉辟公府连徴不至卒于家
　　魏
　　祝公道袁尚将初郭援攻河东邑长贾逵死守攻益急父老乘城约不害守乃降比降援欲以为将逵叱贼不屈援怒促斩之吏民伏其背且乘城大呼曰负约杀我贤君宁俱死耳乃囚于壶关将害之逵窃叹曰此间无健儿耶而使义士死祝公道闻之夜半引出折械遣去不语以姓名及援败乃知后以他事坐死逵捄之不能解为之改服
　　梁
　　韩怀明上党人客居荆州年十歳母患尸注每发辄危怀明夜于星下稽颡祈祷时寒甚切忽闻香气空中有人语曰童子母须臾即差无自劳苦未晓而母豁然平复乡里以此异之年十五丧父几至灭性负土成坟赠助无所受免丧与乡人郭麻俱师事南阳虬虬尝一日废读独居泣涕怀明窃问其故虬家人答云是外祖亾日时虬母亦亾故感动怀明闻之即日辞还家就养家贫常竭力以供甘肥嬉怡膝下朝夕不离母年九十一终怀明水浆不入口者一旬号泣不絶声有双白鸠巢其庐上字乳驯狎若家禽焉服释乃去天监中刺史王憺表言之累辟不就卒于家
　　北魏
　　阳引襄垣人三歳丧父养于叔母年九十二终引已七十五歳犹哀毁过礼恨不识父面追服斩衰粥食誓终厥身凡十三年孺慕如一日乡闾三百人上状称孝有司奏闻魏主标其纯孝加以散员
　　唐
　　陈正谦上党人以信义着闻刘武周寇上党髙祖遣王行敏驰救兵乏食正谦出粟千石济之由是人人自奋贼乃去
　　张光玭潞州人亲疾刲股给帛
　　五代
　　韩德屯留人累世同居母死庐于墓侧累年种供祭有合欢带之祥诏旌其门
　　宋
　　邢濬八世同居咸平中表其门蠲其租征
　　元
　　富珠哩克恭生二歳父母俱亾育于外氏比长追念亲劬常悲风木兄某旅丧归其遗骸伯婶失养躬具甘防及终以礼葬人皆以孝义称之
　　和孝中长子人性孝贫甚力穑供甘防父殁庐墓三年形槁废栉沐髪防脱人多怜之至正间旌为孝子
　　杨兴长子人至正十二年县尹齐泰奏旌为髙年耆德之门
　　王恭长子人母薄氏寝疾躬奉汤药迨卒哀毁庐墓侧适妻李氏殁子明亦哀毁庐墓防兵兴焚掠父子相对饮泣不去学士呉颙为记有碑
　　张甫襄垣人五世同居至元初旌表
　　申克让黎城人父天祐卒哀毁庐墓负土成坟旌为孝子
　　张资平顺人任黎城县尹弟俊任千户侄仪任副使同居三世宦胥有声
　　明
　　暴斌长子人质朴尚义宣德中徙民实塞下代兄往役时以为难
　　白聚良长治人性朴实不知书母殁庐墓六年又张仲智亦以庐墓称孝【按孝子传白聚良作唐人】
　　王俊长治人亲殁庐墓日夕哭泣负土筑坟吊者至惟稽颡不出一语三年盗贼虎狼无敢相犯里人欲举其孝则曰人子自尽其心何辱旌为里人化之有张攒张提车桐郭景荣俱庐墓云【按孝子传作唐人】
　　仇鸿长治人给事中敏之曾孙孝弟顺义居丧不御酒肉三年后子孙最盛
　　仇时济五世同居百有余口欢然无间尝与弟立家范以为世守
　　仇朴敏之后与弟栏事继母如生母母疾朝夕侍奉比卒庐墓三年旌曰二孝栏尤以读书执礼闻于时
　　陈德海壶关人事嫠母阎抚幼弟某以孝友称
　　李芝兰长子人父母年俱八旬晨昏左右婉曲承欢时推孝子
　　李清屯留人性笃孝母殁庐墓狐兔为之驯扰事闻旌其门
　　王之翰平顺人隐居不仕义方训五子仁施乡里王进朝平顺人五世同居事闻旌门又刘守全七世同居旌为义门
　　李庭玉潞州人正统中输财助官赈济旌义民
　　任升秦仕胥长子人正统间输赈千石旌表
　　张宏栗振金秉文张复旺赵兴崔景春李赟董子荣李鸾张鳯李城张恕李果郑得兴王思贤崔深靳良董兴杨庆刘岩胥长治人正统间俱以捐粟千石赐敕奬谕劳以羊酒复其家三年
　　路俊郭麟王代升杨庆王英牛聚良王仕亨阎节路环胥壶关人正统间俱以输赈千石旌表又李瑾成化间以捐赈五百石旌表
　　韩赡常镃杨得苗张才成胥黎城人正统间俱以输赈千石旌表
　　王威呉伯云郭复陈胥襄垣人正统间俱以输赈千石旌表
　　原富长治人佣工养父父年八十二疾笃思肉贫弗能得割胸前一脔烹而进之父以为美询所自来曰乞诸邻再食请再乞疾立愈而刃伤浃旬亦遂平杨廉访饬表其闾并给庖廪云
　　路甸长治人与妻王氏竭力事亲手制马策鬻供父饮父旣卒母年愈髙左右扶掖不少怠家计渐裕母好周济甸尝先意成之自少至老未尝出一忤语
　　李文志长治人母老寝疾夜思肉食甚急引刀刲胸肉进之疾防愈
　　赵应格襄垣人家贫鬻饭竭力事亲委曲承顺不少倦杜印靳荣范有亨周公政郗曾王新石昙胥屯留人正统间俱以输赈千石旌表又范桓石连郗伦郗敏张翺成化间捐赈八百石旌表
　　王子顺长治廪生父年九十母年八十有四母殁时方严冬饮水跣足凡七日哀毁惨戚茹素终丧当道欲为申请力辞之由贡生官教授
　　韩锦潞城人世敦孝让自髙祖和至孙子昭六世同居又同邑李升自髙祖德亨至侄珉等亦然俱于成化六年旌为义门
　　冯尔玉屯留人有义行多助婚丧出粟赈饥成化十八年给以七品散官
　　路聪屯留人强干尚义成化中流寇充斥纠众缚其渠魁县令某被诬罢去倡义治装送之又尝説横珰使自敛戢人以为难孙王道官光禄卿
