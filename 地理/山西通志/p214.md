<!-- { "loadSidebar": true } -->
　　明师太原遽还大将军徐达遣参政傅友徳击之兵未及阵库库以万骑突至友徳率敢死士力战却之副将军常遇春曰我步彼骑战惧不利不若伺夜斫其营达曰善防库库将呼必玛勒遣人纳降请为内应于是选骑夜袭之库库方燃烛坐帐中闻兵至不知所为纳靴未竟跣一足逾帐后乗骣马从十八骑以遁北奔大同遇春以兵追至忻州不及而还　库库特穆尔出鴈门将攻保安时大将军徐达发北平欲定太原人或止之达曰库库逺出太原必虚我乗其不备直倾巢穴所谓批吭虚也彼若还救则已为我牵制进退失利无不成擒且彼悬军逺道虽至北平孙都督足能御之矣诸将曰善遂引兵进呼必玛勒遁库库帅余众降得兵四万人马四万余匹　宋濓鄂国公常遇春神道碑洪武元年师次太原其守将库库特穆尔来御其锋鋭甚公与徐公谋曰我骑兵虽集而步卒未至何以能战莫若遣精骑夜刼其营其众可乱众乱主将可缚也徐公如公言库库特穆尔果中伤而遁　杨荣武定侯郭英神道碑复从平章常公取太原守将王巴拜军于城西公凭髙望之谓常公曰彼兵多而不整营大而无备请夜击之常公深然其计遣五十骑伏城东十里以举火鸣炮为期至夜公率十余骑潜入其营举火鸣炮伏兵亦举火鸣炮常公引兵继至鼓噪之声相接巴拜军大溃自相屠戮乃弃城遁　嘉靖二十一年谙达薄太原城门外无所掠大肆焚烧指挥王伦等率壮士赵译字辈以矢石火器毙寇十二人宼焚演武教移营南走　三十八年己未四月二十七日抚标兵王庆贾夀等作乱寻扑灭之标兵之设始于平凉赵时春其人率豪猾猛悍鲜衣怒马月支大小粮例夏秋草木茂盛马秣暂停而惟标兵不与巡抚葛缙议减如常额众军不协一夕鼓噪而起剽掠城市焚刼公府防将髙鹏以不从迫脇遇害时毕游击文以罪系狱贼脇之使掌兵事不从骂不辍口持棹腿击贼被杀都司郑印横刅步出大呼左袒三卫甲士四集麾下讨贼于市尽殱焉　三十九年谙达由宼家梁进薄太原城下围西门时巡抚防秋在代游击董一奎以援兵至出城战于西门外教中寇射伤董战马持刀几及家丁大摆言策马疾到刀劈射马寇于马下一奎易马纵兵大战自辰至午宼惧退过河西安营董安营于教场相持至半夜寇遁　崇祯七年正月壬辰降盗王刚王之臣通天柱等至太原挟赏巡抚戴君恩设宴诱刚等斩之共斩四百二十九人王之臣即豹五通天柱孝义土贼也而岢岚大盗髙加计号显道神尤横防大旱饥民投贼者愈众是时山西既众贼土寇亦乗间起三关王刚孝义通天柱临县王之臣皆残破城邑后见贼衰相继归顺然隂结党不散六年巡抚戴君恩新视事谋诛之七年正月迎春召王刚宴杀之并杀通天柱于他所而副总兵艾万年亦捕杀王豹五与其党领兵王生擒翻山动姬关锁掌世王晋中巨盗畧尽豹五即之臣也有议君恩杀降者给事中张第元力言诸贼蹂躏之惨请录万年功　八年二月防将猛如虎与虎大威陈国威斩剧贼髙加计山西贼尽平　十五年壬午春巡抚山西蔡懋徳驰至防讲三立祠又立干城社以招竒谋异勇之士渠寇王冕王二冕王一凤等先后作乱皆讨平之宁武镇将许定国援河南兵叛溃归蓟将任国竒等统兵数千蹂躏晋地且且抚乱始定九月扼防龙固事平而闯贼将窥秦晋孙傅庭军溃于潼关晋地延袤二千五百里惟恃一河严寒氷复合亟上疏曰今日之失正在贼聚而攻我散而守是以处处无坚城也请发禁旅并调正保二营宣大二抚与臣合兵尚可背关一战不应　十六年癸未十月贼李自成据秦太原戒严调宣镇张都司兵一千守南关大城城内抚标十小将王步月等练兵三千为战计太原营兵一千为守计甲申正月贼渡黄河而东郡邑望风降二月初至大佛寺巡抚蔡懋徳使小将栁同春探贼同春未见贼众溃初六日贼至城下时张都司守南关按察司杨本鍼为大城南面主守督粮道蔺刚中为东面主守督学道黎志陞为北面主守分巡道毕拱辰为西面主守懋徳总巡四面事宜贼先攻南关宣镇兵开关门迎降懋徳心知兵将不用命遂不敢遣一卒南关城楼正对大城重镇楼本鍼恐贼据南关城楼大城楼受敌募勇士曹扭儿缒城下竟上南关城楼焚之赏银五十两初七日贼力攻城驱难民为先城上炮子中南关顺城门楼引爇楼内火药楼立燬陴夫望贼散乱缒城下生擒二人杀之居民善鸟鎗者私聨数十人愿击贼懋徳令击中一贼者赏银二两既而击贼者众有司吝赏众遂懈申刻贼急攻东南角兵士持火礶爇药线未掷下礶四裂延烧角楼楼内火药胥爇焚千总陈嘉琦暨兵民等甚众城中哭声震天至夜狂风大作势若轰雷陴夫犹坚守无去志初八日昧爽小将张急鬼夺南门出降贼焚新南门遂入城先是春正月李自成遣使持牌至城下约降懋徳登埤碎其牌斩来使二月初五日贼围城力捍御杀贼数千人先度自成驻营处埋地雷其下至是夜遣壮士窃发之炮起击杀贼无算而自成适徃近寺浴得免初六日自成亲临城下督攻城上亦发火器击贼杀伤甚多初七日昼晦大风拔树屋瓦皆飞城守者不能立先是城东南角楼积火药火器炮裂火起风猛火药器齐发守者皆走贼乗势登城中军应时盛曰且下城巷战救新南门持矛冲突手杀数十人至炭市口贼骑已满城不能进诸将拥懋徳上马至水西门时盛已出城复同帐下士段可达斫贼入偕至三立祠死之文武官布政赵建极巡道毕拱辰骁将牛勇朱孔训等死者凡四十六人自成刅懋徳时盛首弃于海子之水沟可达求得之与旗鼓周文郁等买棺殓于泰山庙瘗南门外之东冈越五年子方炳方炌扶榇归
　　国朝顺治元年九月十三日
　　大兵至太原伪文水伯陈永福遣贼四出搜野为固守计时西洋神炮未至休士马以待十月初三日炮至集西北角击城永福勒马城头指挥时城垣立毁十余丈
　　大兵拥上贼众遁城外伏兵四起杀贼盈野永福乗乱夺东门南遁大都督孟下令兵集城头秋毫无犯太原县
　　周穆王西征获其五王又得四白鹿四白狼王遂迁戎于太原　夷王三年荒服不至命虢公率六师伐太原之戎至于俞泉获马千匹【竹书纪年】宣王三十一年遣兵伐太原戎不克　晋荀吴败无终山戎及羣狄于太原初将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍为五阵以相离两于前伍于后专为右角防为左角偏为前拒以诱之敌人笑未阵而薄大败之　春秋定公十三年秋晋赵鞅入于晋阳以叛晋荀吴战于大卤即此　左传赵鞅谓邯战午曰【午赵鞅同族】归我卫贡五百家吾舎诸晋阳【卫人贡五百家鞅置之邯郸】午许诺归告其父兄父兄不可赵孟怒召午而囚诸晋阳使其从者説剑而入涉宾不可【涉宾午家臣】遂杀午赵稷涉宾以邯郸叛【赵稷午子】夏六月上军司马籍秦围邯郸邯郸午荀寅之甥也荀寅范吉射之姻也秋七月范氏中行氏伐赵氏之宫赵鞅奔晋阳晋人围之韩魏以赵氏为请十二月赵鞅入于绛　智伯帅赵韩魏而伐范中行氏灭之休数年使人请地于韩韩康子欲勿与段规谏曰不可夫智伯之为人也好利而鸷复来请地不与必加兵于韩矣君其与之彼狃又将请地于他国他国不听必乡之以兵然则韩可免于患难而待事之变康子曰善使使者致万家之邑一于智伯智伯悦又使人请地于魏魏宣子欲勿与赵葮諌曰彼请地于韩韩与之魏弗与则是魏内自强而外怒智伯也然则其错兵于魏必矣不如与之宣子曰诺因使人致万家之邑一于智伯智伯悦又使人之赵请蔡臯狼之地赵襄子弗与智伯隂结韩魏将以伐赵赵襄子召张孟谈而吿之曰夫智伯之为人阳亲而隂疎三使韩魏而寡人弗与焉其移兵寡人必矣今吾安居而可张孟谈曰夫董阏安于简子之才臣也世治晋阳而君泽【尹铎之譌】循之其余政教犹存其定居晋阳君曰诺乃使延陵君将车骑先之晋阳君因从之至行城郭案府库视仓廪召张孟谈曰吾城郭之完府库足用仓廪实矣无矢奈何张孟谈曰臣闻董子之治晋阳也公宫之垣皆以荻蒿苫楚廧【墙同】之其髙至丈余君发而用之于是发而试之其坚则箘簬之劲不能过也君曰矢足矣吾铜少若何张孟谈曰臣闻董子之治晋阳也公宫之室皆以链铜为柱请发而用之则有余铜矣君曰善号令已定备守已具三国之兵乗晋阳城遂战三月不能拔因舒军而围之决晋水而灌之围晋阳三年城中巢居而处悬釡而炊财食将尽士卒病羸襄子谓张孟谈曰粮食匮财力尽士大夫病吾不能矣欲以城下何如张孟谈曰臣闻之亡不能存危不能安则无为贵智士也君释此计勿复言也臣请见韩魏之君襄子曰诺张孟谈于是隂见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲我谋未遂而知则其祸必至为之奈何张孟谈曰谋出二君之口入臣之耳人莫之知也二君即与张孟谈隂约三军与之期日夜遣入晋阳张孟谈以报襄子襄子再拜之张孟谈因朝智伯而出遇智过辕门之外【过一作果】智过入见智伯曰二主殆将有变智伯曰何如对曰臣遇张孟谈于辕门之外其志矜其行髙智伯曰不然吾与二主约谨矣破赵三分其地寡人所亲之必不欺也子释之勿出于口智过出见二主入説智伯曰二主色动而意变必背君不如令杀之智伯曰兵着晋阳三年矣旦暮当拔而飨其利乃有他心不可子慎勿复言智过曰不杀则遂亲之智伯曰亲之奈何智过曰魏宣子之谋臣曰赵葮韩康子之谋臣曰段规是皆能移其君之计君其与二君约破赵则封二子者各万家之县一如是则二主之心可不变而君得其所欲矣智伯曰破赵而三分其地又封二子者各万家之县一则吾所得者少不可智过见君之不用也言之不听出更其姓为辅氏遂去不见张孟谈闻之入见襄子曰臣遇智过于辕门之外其视有疑臣之心入见智伯出更其姓今暮不击必后之矣襄子曰诺使张孟谈见韩魏之君日夜期杀守堤之吏而决水灌智伯军智伯军救水而乱韩魏翼而击之襄子将卒犯其前大败智伯军而禽智伯智伯身死国亡地分为天下笑此贪欲无厌也夫不听智过亦所以亡也智氏尽灭惟辅氏存焉【君泽赵臣继安于者一本作尹泽韩子国语作尹铎宣子当作桓子】智伯从韩魏兵以攻赵围晋阳而水之城之不沈者三板郄疵谓智伯曰韩魏之君必反矣智伯曰何以知之郄疵曰以其人事知之矣从韩魏之君而攻赵赵亡难必及韩魏矣今约胜赵而三分其地今城不没者三板臼灶生鼃人马相食城降有日而韩魏之君无喜志而有忧色是非反如何也明日智伯以告韩魏之君曰郄疵言君之且反也韩魏之君曰夫胜赵而三分其地城今且将拔矣夫二家虽愚不弃美利于前背信盟之约而为危难不可成之事其势可见也是疵为赵计矣使君疑二主之心而解于攻赵也今君听谗臣之言而离二主之交为君惜之趋而出郄疵谓智伯曰君又何以疵言吿韩魏之君焉智伯曰子安知之对曰韩魏之君视疵端而趋疾郄疵知其言之不听请使于齐智伯遣之韩魏之君果反矣【视端畏之趋疾避之国策】赵简子使尹铎为晋阳请曰以为茧丝乎抑为保障乎简子曰保障哉尹铎损其户数简子诫襄子曰晋国有难而无以尹铎为少无以晋阳为逺必以为归晋阳之围张谈曰先主为重器也为国家之难盍
