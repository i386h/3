<!-- { "loadSidebar": true } -->
　　战国扵今厯有年长平之名邑乘传战士骷髅归碧土骚人凭吊问苍天六王将毕四海一将不知兵国予敌嗟吁四十万人骨未冷甫传二世秦鹿失人生夭夀宰扵命国运延促力难竞以秦为鉴不鉴秦八千子弟兵徒劲
　　五老峯　　　　　　　　　　　王含光
　　虞乡西南五老峯一峯一朶玉芙蓉层城乱插樱桃树絶顶斜篸罗汉松中峯孤秀凌空起矗矗去天一握耳四峯却立不敢前俨然商皓翊帝子罗列石笋似儿孙或载云旂骖騄駬我欲步虚叩僊寰絶巘萝飏不可攀但见流风吹素气悬泉飞薄戛佩环玉窦穹嵌钟乳滴香雨溟蒙非人间西过林防登欹石道人指防罗公迹柯烂丹成去不回至今樵者闻流奕月照前峰云影飞相传半是蓬莱客一壶春酒谢山灵空翠扑人衣带青野鹤归来怜华表仙翁何处化流星恍惚不知归路在谿烟花树雨
　　黄围洞歌　　　　　　　　　　孙必振
　　黄围之山山谷口夹岸长林风怒吼曲磴嶙峋鸟道通扶笻赑屭登缘陡峰回路转现琳宫老衲藏修时岁久为言洞中别有天登探欲把尘襟抖洞口霏霏烟雾轻荘严妙相当牕牖座后突兀说法台宝墖玲珑三五耦石乳悬空滴蔗浆龙泉清冽琼玖四壁斑斓翡翠屏凤篆龙章杂蝌蚪石芝倒挂白鸽飞石脊蜿蜒苍螭走更有幽竒探不穷洪蒙浩气忘昏酉肃肃隂森衣袂凉炎天六月归何有游罢玉楼肌粟生幸有髙人载斗酒把杯长啸响天风欲起何妨时被肘村农皓首喜相从不减山隂五老叟炰羔蒸黍酌使君使君莫负攀枝手秋来红叶满山隈乘兴还思来再否
　　饮灵石署中即订绵山看松　　　贾鸣玺
　　有客跨驴躭逺游聊且逢君一醉耳汾声作意杂笙歌东山西山酒杯里三更烧烛说看松松树未见松涛起西风吹散万里云呌出明月凉如水
　　过冷泉闗　　　　　　　　　　沈　廉
　　河山莽苍蟠龙起银涛寒喷闗门底树秃烟消乌影稀荒云零乱残阳里三年揽辔往来频如弩西风吹倒人茫茫北控并州路此地谁言非要津
　　登马鞍山　　　　　　　　　　髙垣雯
　　双峰屼嵂耸云间俯视千山与万山层岚翠壁凌霄汉恍疑天马下尘寰太行北来多竒赏五龙发鸠雄上党狮子韩国本狞狰黎水艶称白岩蟒乃有骏骨丰棱起腾骧何必日千里稽古负图出河中腰褭尝从穆天子不数秦家铁驷羣汉时得之渥洼水无端误值太行车矫首顿足长嗟吁孙阳一顾空冀北揽辔跃跃入云衢扵今皇路正升平大展逸足任所行圉人安得施闲绁始信当年伏枥心君不见云锦鞯玉华騣具眼谁不羡游龙夸奔电逐遗风霜蹄不数汗血红紫燕青骓拳毛騧金鞭玉勒重天家雍雍待漏立天仗烽火惊人踏风沙练光照曜空千古千骑万乘何足数不信试看马鞍山依然骅骝騄駬谱
　　乐府
　　周　琴歌
　　风俗通曰百里奚为秦相堂上乐作所赁澣妇自言知音因援琴抚而歌问之乃其故妻还为夫妇也亦谓之扊扅歌
　　百里奚五羊皮忆别时烹伏雌炊扊扅今日富贵忘我为
　　百里奚初娶我时五羊皮临当相别时烹乳鸡今适富贵忘我为
　　百里奚百里奚母已死葬南溪坟以瓦覆以柴舂黄藜搤伏鸡西入秦五羖皮今日富贵捐我为
　　河激歌
　　列女传曰女娟者赵河津吏之女也简子南击楚津吏醉卧不能渡简子怒欲杀之娟惧持檝走前曰愿以微躯易父之死简子遂释不诛将渡用檝者少一人娟攘拳操檝而请简子遂与渡中流为简子发河激之歌简子归纳为夫人
　　升彼河兮而观清水波兮冒冥冥祷求福兮醉不醒诛将加兮妾心惊罚既释兮渎乃清妾持檝兮操其维蛟龙助兮主将归呼来櫂兮行勿疑
　　鼓琴歌
　　史记赵武灵王梦见处女鼓琴而歌此诗异日王饮酒乐数言所梦想见其状吴广闻之因夫人而内其女娃嬴孟姚也孟姚甚有宠扵王是为惠后
　　美人荧荧兮顔若苕之荣命乎命乎曾无我嬴
　　汉
　　鲍司隶歌
　　列异传云鲍宣宣子永永子昱三世皆为司隶而乘一骢马京师人歌之
　　鲍氏骢三入司隶再入公马虽瘦行步工
　　上郡歌
　　汉书曰成帝时冯野王为上郡太守其后弟立亦自五原太守徙西河上郡立居职公廉治行略与野王相似而多知有恩贷好为条教吏民嘉美野王立相代为太守歌之曰
　　大冯君小冯君兄弟继踵相因循聪明贤知惠吏民政如鲁卫徳化钧周公康叔犹二君
　　别歌　　　　　　　　　　　　李　陵
　　汉书曰昭帝即位数年匈奴与汉和亲汉使求苏武等单于许武还李陵置酒贺武曰异域之人一别长絶因起舞而歌泣下数行遂与武决
　　径万里兮度沙漠为君将兮奋匈奴路穷絶兮矢刃摧士众灭兮名已隤老母已死虽欲报恩将安归
　　唐
　　故绛行　　　　　　　　　　　杜　頠
　　君不见铜鞮观数里城池已芜漫君不见虒祁宫几重台榭亦微蒙介马兵车全盛时歌童舞女妖艶姿一代繁华皆共絶九原唯望塜累累
　　履霜操
　　琴操曰尹吉甫子伯竒无罪为母谗而见逐乃集芰荷为衣采楟花为食晨朝履霜自伤见放援琴鼓之而作此操
　　履朝霜兮采晨寒考不明其心兮听谗言孤息别离兮摧肺肝何辜皇天兮遭斯愆痛没不同兮恩有偏谁能流顾兮知我寃
　　履霜操　　　　　　　　　　　韩　愈
　　尹吉甫子伯竒无罪为后母谮而见逐自伤作
　　父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行扵野履霜以足母生众儿有母怜之独无母怜儿宁不悲
　　元
　　履霜操【并序】　　　　　　　　　杨维桢
　　琴操有履霜谓尹吉甫子伯竒为后母谮而见逐自伤而作也其词曰朝履霜兮采晨寒考不明其心兮信防言何辜皇天兮遭斯諐痛殁不同兮恩有偏谁说硕兮知此寃使是词果出伯竒则伯竒不得希扵舜矣予为之补云
　　霜鲜鲜兮草戋戋儿独履兮儿宿野田衣荷之叶兮叶易穿采楟花以为食兮食不下咽嗟儿天父兮天胡有偏我不父顺兮宁不儿怜履晨霜兮泣吾天
　　明妃曲　　　　　　　　　　　刘　因
　　初闻丹青写明眸明妃私喜六宫羞再闻北使选絶色六宫无虑明妃愁妾身只有愁可必万里今从汉宫出悔不别君未识时免使君心怜玉质君心有忧在逺方但恨妾身是女郎飞鸿不解琵琶语秪带离愁归故乡故乡休嗟妾薄命此身虽死君恩重来时无数后宫花明日飘零成底用宫花无用妾如何传去哀幽思多君王要听新声谱为谱髙皇猛士歌
　　明
　　智伯头饮器歌　　　　　　　　唐　肃
　　饮伯头些伯已鬼伯死宁知头作器玉盘酒滴猩猩红血波倒浸泥丸宫雷吼无声电睛坠伏犀骨断漆花腻老龙一吸银海澁饮阑掷桮怒发立英魂夜半不敢泣君不见君漆头臣漆身恨君兰台争谏臣
　　傅岩操　　　　　　　　　　　袁　凯
　　日之将出兮余趋乎筑之所杵丁丁而不息兮汗淫淫之如雨日既入而始休兮饭麄粝而不饱【叶补】呜呼其命兮余何辞乎此苦
　　斮老雄　　　　　　　　　　　宋　濂
　　拟宋铙歌昭义节度使李钧据泽潞弗服上御六师平之为斮老雄
　　斮老雄雄势蹙连防师树髙纛袭边城施虿毒王赫斯怒势如戮百万貔貅若林矗行视嶕峣胜平陆升城齐呼山岳覆飞矢贯臂拔其镞雄斯穷畀炎熇朱鸟鸣反舌缩反舌缩四海服
　　云中两烈妇　　　　　　　　　钱　宰
　　竹贞鎭云中纵防兵掠乡鄙张思孝妻华氏偕子妇刘骂贼死之作云中两烈妇
　　云中两烈妇风节何雄哉妇姑誓同死军马倐已来姑言我死命之遭尔方年少不得逃欲自经不得索欲自刎不得刀少妇潜致词不用刀与索儿当激贼怒妇姑头共斫姑如湛卢剑骂贼猎猎生刚风妇如黄间弩蹶张放气愈雄厉声奋激膺贼锋万古双烈夸云中
　　国士行　　　　　　　　　　　李东阳
　　漆为疠炭为哑彼国士何为者赵家饮器智家头一日事作千年仇报君仇为君死斩仇之衣仇魄禠臣身则亡心已矣
　　汉夀侯
　　汉夀侯义且武冠三军振华夏【叶】斩仇将报知者【叶】身不可留臣有主老瞒不追犹有度谁其仇者吴陆吕岁十二月侯出走【叶】吴人缚侯生缚虎生缚虎死犹怒髯如虬眼如炬吁嗟汉乎天不祚有马不践中原土侯身虽亡神万古
　　睢阳叹
　　将军有齿嚼欲碎将军有眦血成泪生为将星死为厉尽是山川不平气二人同心金不利天与一城为国蔽强兵坐拥瞠相视孝子忠臣竟谁是千载功名亦天意君不见河南节度三日至
　　冯婕妤
　　圏门昼开熊不守婕妤当前众嫔走荷君光宠捍君危不然安用贱妾为君身如山妾如叶君有不虞安置妾亦知仓卒非贾恩恩多妒深翻在睫昔非勇今非怯掖庭佞儿何喋喋
　　緜山怨
　　五蛇上天一蛇蛰緜山经月火不灭君侯恩重翻为仇不如放作山中囚君侯有臣亦非少贪天之徒但不保臣心见母不见君谁言母死非君恩今辰何辰夕何夕晋与千年作寒食
　　上殿熊　　　　　　　　　　　石　珤
　　熊上殿昭仪趋谁其当者冯婕妤玉顔岂能编虎须不难一死遮乘舆孟阳登牀信诳楚亦有华泉逢丑父分明造次效忠贞岂意婵媛成错迕傅姬手持黄纸来昔何勇锐今何衰两朝泪湿黄金堦宫中妒色亦妒才
　　鴈门太守行　　　　　　　　　何景明
　　垒垒髙山莽莽代谷城边风起沙漠漠城内惟闻奏羌乐太守下车买牛息戈陶民礼义朝弦暮歌北歴黄沙碛南游白草原五马何秩秩朱英导文轩嗟哉太守亦孔武时时较猎西山下
　　国士行
　　漆身为疠吞炭为哑更名入宫厠变形伏桥下虽不禠讐魄犹得斩讐衣生有国士名死为壮士哀
　　张节妇歌　　　　　　　　　　王九思
　　节妇陶氏者大司马逸庵公之女也夫亡乃不食死予闻而异之为作此歌
　　威凤死丹穴孤凰宁独生不饮不啄馁即灭长与威凤逰紫防吁嗟孤凰尔虽逝遗雏落落风云气千百万年名在世
　　干陵歌【武后陵黄巢发之事具雪航肤见】　　　　李梦阳
　　九重之城双阙峙前有无字碑突兀云霄里相传翁仲化作精黄昏下山人不行蹂人田禾食牛豕强弩射之妖亦死至今剥落临道傍大者虎马小者羊问此谁者陵石立山崔嵬铜铁锢重泉银海中萦洄巢也信力何由开君不见金棺玉匣出人世蔷薇冷面飞尘埃百年枯骨且不保妇人立身何草草
　　树中饿
　　山深雪寒路坎坷两死何如一生可桃才自信不如哀君若有功何必我楚王好士得燕才燕家未筑黄金台当时周室何为哉吁嗟乎树中饿死安足惜何似西山采薇食
　　师旷歌二首
　　元鹤歌
　　宫筵肆兮哀拊元鹤降兮鸣且舞呼烟侣兮啸云友谁能为此师旷子
　　白云歌
　　招白云兮会天鬼雨防防兮风不止君好音兮徒自苦民悲嗟兮离弃女
　　鴈门太守行
　　鴈门太守汝何人治邦三月称神明我有牛羊贼不来掠我有禾黍人不敢割昔我无衣今有袴着我思礼拜太守太守不见怜但闻太守身姓边紫髯广额耸两颧太守出门四牡骙骙后拥皁葢前道两麾行者尽辟易居者不敢窥旁问太守胡所之云访城南皇甫规
　　古别离　　　　　　　　　　　刘云琼【赵裮妻】
　　牵衣惜郎别郎上雕鞍去试问将何之东流汾水处




