<!-- { "loadSidebar": true } -->
　　师敬岳阳人父早亾母张失明竭力承欢曲尽孝道周鉴官湖广按察司佥事年四十妻张宜人卒义不再娶历官山东参政二十年家居二十年内无婢妾萧然独处时咸称其义
　　薛福汾西人事亲孝母卒庐墓三年
　　刘志进士官至右防议俞防归养母曹氏同寝食者二十年居身耿介都御史张松榜其门曰孝廉祀乡贤又王三锡事母孝九十三歳如一日
　　钱国用官鳯翔司李事王父母以孝称居丧哀毁逾礼抚弟侄有恩祀乡贤又上官荐上官陞崔允升俱以孝友着声
　　谭继宗翼城人邑中代办他邑差钱甚爲民累继宗诣阙奏请免之
　　张荣魁太平人商秦陇道拾遗金则巩昌杨某物也魁曰掩人之有而有之奚义视人之困而不救奚仁亟追还之王体复有张义士传又衞福家贫拾遗金坚不受谢子孙亦颇繁盛
　　髙榜有义行太平县南惠逺桥爲水冲决榜至鬻宅以修之
　　李即芬太平诸生祖母病愿减已算以增其寿后果如所祷
　　田一照太平人三歳失怙事母笃孝自遇生辰终日不进一水一粒尝刺血告天祈母寿母卒防百歳哀毁不入私室者三年事闻旌其门
　　张宝珍太平廪生亲殁庐墓所有狼守之寇过相谓曰此孝子庐也愼勿惊又杨天职父丧庐墓三年捐谷救荒有碑记子春洽亦有义声
　　周敏洪洞人肄业国学闻母丧奔归径趋墓所结庐三年朝夕悲号闻者痛之
　　宋载唐卿后裔歴官太仆寺寺丞多善政奉使洪都夜梦二亲乞休归
　　石永春洪洞人名医良宝子父卒七年母亦卒每痛贫不能养庐墓三年日夜号泣有白兔驯扰之异
　　晋统洪洞人兄某坐侵官粮病故捐赀以完之抚侄铣锡如己出周贫焚券寿逾八十又刘恭周急焚劵寿至九十八子孙并显
　　范祖文洪洞诸生父正己探亲山东遂病亾文奔赴所在贫至不能具棺贷布抱榇匍匐归里
　　李兰洪洞诸生父侃客岭表兰往省闻殁于江痛哭求之不获时母年已老即就殁处祭毕归养母疾咳尝药尝粪累求身代病寻愈既以母卒不得与父同穴昼夜号泣露宿墓侧且半载友人怜其苦爲凿穴以居之三年盗贼不惊狼虎不犯乡人率相馈问偶得痢疾几死梦吞血竭而愈人谓孝感抚按竞致羊酒以示旌奬云
　　隂禄洪洞人弟彪景辉母商以产辉亾遂鞠于姑禄家渐饶裕姑复生子颇窘禄遂招辉还家彪有难色禄曰若来请以我财分之姑责其婚聘赀讼于官禄倍偿之
　　张满洪洞人天性孝友事亲抚侄人无间言筑城外堤濬副霍渠至今人食其利
　　衞希相洪洞诸生清臣衞太守之裔也少失怙恃事大父母孝及卒哀痛几絶庐墓负蔂燃灯朝夕以致奠
　　郑刚素尚义理友人杨敬曾寄白金若干闻其失火来慰问意所寄并烬矣刚迎谓曰原寄悉救无一失尽还之歳荒民窘多负官租有司以刚德孚众委之催督乃谕以大义争输恐后其尤贫者白令缓之洪洞人感其义号曰郑廉使孙杰进士官知府
　　李弼唐太平人父病饭必亲视及卒痛不欲生竟继殒柴壮国太平人有孝行继母生三子矣父故欲嫁跪泣得留又尝独典身以偿父债继母病澣秽涤溺数月
　　赵禹襄陵人幼孤事嫠母及祖父母备极色养客于淮里人有缧系者倾囊脱之善楷书有义方寿跻九秩
　　郭尚礼襄陵人事嫠母以孝闻抚弟尚智至成立弟死抚侄如己子子守邦举乡荐乃曰生计不必爲子虑矣虑侄耳悉推腴产与之
　　卢阁曲沃进士父世登母王氏襁褓失怙性笃孝祖父母圽亦庐墓所偶游京邸心悸遄归母果病焚香祷天愿以身代病寻愈舅某孤贫且死鬻田殡之异母兄病候侍罔间邻失火及阁宅而熄时谓孝感事闻旌其门
　　李明性字复本曲沃人性厚重有偷儿犯之置勿问偷儿自诎请罪或鬻业僞増价值率偿如其指族子某债息过当召而责之手裂其券妻亾当左窆形家以爲不利明性曰家之昌在德不在窆以子尚贤贵赠右副都御史
　　阎思学灵石人好施予万厯间输谷五百石赈荒旌门明年大旱祷雨术士索银三百急如数付之术士曰世有此人雨将至矣果雨三日又正统间刘英输赈旌门景泰间蔡友福助边饷嘉靖间输赈俱授七品散官梁仪鳯万厯间以输赈旌爲义官又刘英输赈称义
　　葢大绥浮山人家富好施歳晚必出粟麦百石以济贫乏里有寒士常肃礼以餽之万厯丙戌斗粟千钱邑人许龙出粟千石以赈荒大绥亦与杨森陈万年出粟佐之
　　孔江临汾人官陜西安定训导弟泾郡庠生皆有孝行父母继卒扶柩合葬庐墓侧再遇盗刼居庐如故当道目爲双孝
　　西河王朱竒溯晋定王曽孙也生数月父顺简王薨稍长求父不得痛哭刻旃檀像祀之母叶夫人病渇稽颡祷天俄见甘泉涌出夫人饮之病寻愈后母卒哀毁骨立宫墀古栢生竒花两头异香袭人嘉靖时薨寿七十有六諡恭定子表相嗣爵亦有孝行又朱新娃阳曲府辅国中尉事母孝每施茶粥以乞母寿云
　　王汝钟临汾人施粥周急多义行又张志深夜拾五十金请于县榜得其人还之
　　宋永赖儒官孝友尚义兄弟四人亲殁独任丧祭偿父债千金
　　丁放临汾人嘉靖间率焦堡等九村民开樊家河修堰导水灌田六十顷
　　张滋尚书润之弟孝友好义当事委修平水官河疏泉濬渠漑田二万有余郡守王溱有张长公行水记状元吕柟有修平水官河记勒碑龙子祠前
　　张正心临汾人闯贼执其兄索饷五千金力不及半正心倾囊济之以脱兄难家遂淡泊絶无怨言
　　孙武临汾贡生竭力事亲亲殁三年不入内室尝馆某中丞所片言解纷其人闻赠千金却不受年七十余盛服诣姻家歌妓扶以升阶归即剪其袖
　　邵锦临汾人家贫好学闭户十年贯涉经史市米归赢一斗急返之或怜其贫有所赠遗一毫不取时目爲原宪云
　　王宠灵石贡生邑志称其吮疽事亲不侈孝名闯贼时百折不囘祀乡贤
　　王之栋武举之桢弟官都司因救兄死于难
　　韩续祖洪洞人由进士授行人事母尽孝抚侄如子祀乡贤
　　侯甸汾西廪生闯贼渡河大哭孔庙焚衣冠伪诏抡才亲友逼试誓死不往遂混迹田亩焉
　　王志禹襄陵人流寇乱输豆数百石佐军需
　　范芸茂洪洞诸生有学行明末负母避贼母方危病忽得痊愈与茂偕趋贼追之不及甲申避乱卦地山夜半贼执其父而去茂随之入城贼大怒曰汝闻令否对曰偕来者令当死如父老且病何请就刑贼义而释之杜门著书有明十六家小品评洪乘续编栩斋集
　　范苹茂洪洞人幼孤事嫠母不啻严父承顔颐志百计求欢母疾危笃吁天求代者久之疾竟愈复分己子乳乳孤侄抚育成立及母卒哀毁过甚营葬甫竣卒
　　张曹语太平诸生及张思让防流贼犯境率众御之兵溃力战死院司申请得祠祀
　　王昌祉洪洞人父家璋闯贼追饷请代受刑贼怜其孝释之
　　国朝
　　刘有恒霍州人父一达明时死于张五伦之手抗辨得拟绞抵后以闯变狱囚脱网走顺治五年有恒遇五伦于贾村不持兵而鬬五伦亦攘臂不少避而卒克捽而仆之毙于地有恒大声语村人此吾父讐吾行求数年今始毕愿烦视之吾行自列于官入狱中具桎梏以请府檄襄陵令防勘得情谓爲父复讐获释
　　范韩字五云洪洞诸生教授生徒多所成就家贫好善抚侄之麟如己出明末饿莩盈野割腴地九亩以为义
　　袁雅度翼城人性至孝闯寇陷翼以其祖宗显尝为天柱令执祖母薛氏责输饷雅度请代寇怒以刀斫其臂血如注衣履胥赤雅度曰宁死不愿见祖母受刑也薛获释寇缚雅度施桁杨桁杨立壊复取复壊如前寇惊愕胥释之后孝养终身不衰
　　张明仁临汾人太学生年十歳随亲避乱即能委曲开慰博亲懽心亲殁抚爱四弟尤笃地震后收养女子二人数年后访得其父还之建义学焚借券人多其髙义云
　　袁锵珂字二怀翼城人性孝友不茍取与为诸生时寇至居人胥逃窜锵珂独守父柩不去抚幼弟有恩义弟尝赋诗曰兄也视犹子父兮兼以师举前己卯举人贫益甚或遗以百金谢弗受坐卧一室三十年邑人尊仰之
　　杨枢襄陵庠生秉性仁厚抚从侄之济之澧教育婚配如己出善楷行草书
　　张汝水临汾人好施予数十年不怠设崔村义渡又捐粟八百石修险道二十余里
　　刘逊临汾人输粟救荒授义官
　　何思祥灵石人与子起蛟腾蛟胥骁勇姜逆之乱山贼亟诱入党坚拒不从防为贼擒怒骂不絶口贼磔之
　　李先春浮山人武生邢翟之役领乡兵冲阵挥大刀连杀数贼以误践危石而蹶遂被害子金娃亦同时战死
　　秦士鳯浮山武生姜逆之乱分守东城后追邢翟村贼据山险直前逼之贼颇却而后军不继遂陷没时同行义勇刘波武生乔谨胥以救士鳯殱焉
　　范尔梅字个臣洪洞歳贡幼有至性总角时闻人讲孝弟即问其义云何长从宗老进士彪西游蕲以身体之父殁哀毁几殆事母尤摰母卒寝苫次三年不入室从伯父母耄疾子贾于外侍养唯谨兄弟无间言设馆得束脯金不私蓄一钱着大易轮图五经随笔四书札记乐律考周礼备考诸书
　　柳吉祥翼城人顺治间沃贼郭中极围城捍御得免后复大至与义士王国宁等二十六人临河大战力竭而死邑人立庙祀之有记
　　王昌绪赵城廪生事父以孝闻父娶继妻四色养如生母父病笃顾仲子昌龄叔子昌鼎有忧色昌绪悉推产让之人共髙其行
　　周宠霍州人客扬州有江南饥民数千倡义设赈全活之漕督疏请授九品顶带
　　衞廷□赵城县人邑弟子员少读子游问孝章即能起敬父授徒平阳月必负衣一候起居后闻父病日已暮径徒歩往不少顾至洪洞县南空中若语曰此孝子宜避之及至父曰昨梦汝且至果然后父殁恸防絶事母谨夕必竢鼾声乃退或请偕游州以百金治装固辞曰母在顾可逺游乎卒时自以不能扬名显亲有亏子职涕泣不能止继妻贾氏年甚幼能养姑以终廷□志
　　张冕曲沃诸生多谋畧顺治间盗起围城者再竭力守御城得全时以冕功为第一
　　范起鳯岳阳县人事父母雅以孝闻一日带刀人驰马过葢索逋者也众疑为贼或言其党行且至起鳯父星鼎窜沁河脱履将济旋从他道逸去不暇取履起鳯亟往迹父至河滨见履以为父且溺于水也大哭失声遽泅水以求父尸久之无所得恸益甚不能复出遂死于水然其父固无恙也事在顺治十六年
　　苏加诚曲沃县人家贫母老病出为人佣约曰佣不敢计直但饮食吾母足矣日早起辄负母坐树下力作田间不少懈饷至辄跪进其母母食讫乃敢食日暮复负以归或并与其直不受固与之裁受其半将以佐养也邑王进士之旦闻之为授室焉
　　徐渐忠曲沃县人幼孤事母以孝闻母殁庐于墓凡一十四年后弃家出游不知所终
　　王维哲襄陵歳贡善诗文笃孝友四世同居内外无间言
　　牛希顔弟宗顔俱灵石庠生三世同居始终无间言梁天成灵石庠生好周济出银代族人包纳差粮者防二十年兄天赐天艺亦有义声
　　刘恒耀霍州人太学生事继母以孝称母病侍奉三月须髪半白尝买荀姓子为童怜其乏嗣亟还之其他捐赈煮粥亦多义行
　　成文耀霍州贡生康熈二十四年歳荒捐赈三百石又代赔里人逋赋一千二百余金明年招徕乡隣给籽助粟讫无德色子均亦有父风
