<!-- { "loadSidebar": true } -->
　　刘似鳌字占宇直隶高阳人万厯四十四年以进士任榆次县知县鲠直负气节先任闻喜调榆次捐俸设义学延名士主师席开东阳镇水渠溉田数十顷分校乡试秩满擢刑部郎后以庄浪道佩四符办理军务卒于官事闻朝廷嘉其忠勤予祭葬
　　周诗山东徳州人万厯间以进士任太原府知府性刚直谙练庶务雪寃抑锄豪猾寛严互剂时称良守以乞休去祀名宦
　　王嗣美朝邑人万厯进士为太原推官持已亷约接人平恕每聴断多所平反以明允称擢户科给事中
　　李元同州进士任祁县平恕亷明均徭役省解纳饬学宫恤行户开渠穿井清驿弥盗革一切赔累剥削之苦民徳之两地立祠
　　谈应春安化举人万厯间授兴县教谕率先化导士风丕变陞任岚县吏民畏威逋赋争输每朔望进弟子而诲文艺孜孜忘倦
　　屈钟岳字毓秀蒲城举人万厯间任太原清慎敏捷循声借借寻转光禄署正迁北部郎擢大同知府未几卒钟岳有豁达之度不事纎趋居官正直不阿旅榇归里行李萧然
　　孙化龙获鹿人万厯间以进士任太原府知府盂有妄男子假巫为奸利龙亷得其状时适亢旱因使问雨期巫穷伏按左道法诛之在官数年能以亷静率先属邑祀名宦
　　贾毓祥平度人万厯间以进士任太谷县知县操守严洁兴利除害当时有真父母之称祀名宦
　　张子清无极贡万厯间任太谷兴学育士减税苏民晋中有何处春台似太谷之谣八年陞永寜州
　　李悬同州人万厯间任祁县知县明断有守兴学校均征徭开渠利民凡赔累苛之弊毅然豁除被其徳者咸深爱戴立祠祀之
　　王一龙陜西兰州人万厯间以举人任徐沟县知县刚毅不畏强御抚恤士民恩意曲摰后以抗阉宦谪官士民称屈祀名宦
　　于彦英直隶固安人万厯间以举人任徐沟县知县器识英敏发摘奸伏如神尝丈量地亩立法均平民咸徳之祀名宦
　　马天俸宻云卫人万厯间任清源公明亷干清丈地亩均平粮石地方永頼
　　周壁山东歴城人万厯间以举人任交城县知县实心爱民雅甘淡薄裁冗费垦荒田开河渠缮城堡尤加意学校于贫不能自存者时时赈给之祀名宦
　　姜一鸣陜西蒲城人万厯间以举人任文水县知县清介自持治窝禁暴其清丈田土赈恤凶荒民尤被实徳云祀名宦
　　郭宗贤直隶邯郑人万厯间以举人任文水县知县严明识体要尝修邑城迄今称保障祀名宦
　　文养浩耀州举人万厯间任文水严革私科勾摄槩差木皂积谷备荒四境肃静调岚县歴云南知府建祠柏茆山巅祀之
　　陈良谟吴江举人万厯间文水教谕治书经聨社课艺从学者云集中丞魏学宪杜檄诣镇城书院训多士甲午秋就聘分较闱中称得人郑之侨王在台郑宗周皆出其门后陞涪州知州
　　李从心南乐进士万厯间岢岚兵备道严禁州县馈遗重惩刁恶待军民以恩收罗才勇以备时用人人奋敌忾之思吏治民情无一不悉
　　赵彦肤施人万厯间以进士任岢岚兵备道有应剧才尤精兵畧尝徧歴所部相度冲缓勾稽刍粮具能得其要领因为添防守易将卫广城堡选智勇节省浮费逾十余万又修保徳城高墉崇雉民勒政绩于石立祠祀之
　　董仕河南汝阳人万厯间以举人任岢岚州知州寛仁不喜立威独于乱法之民不少假尝亷健讼者立毙于狱一邑称快擢潞安同知祀名宦
　　赵梦麟广平进士由兵部主事谪任岚县清丈土地编审丁徭杜豪戸之兼并清奸胥之隠诡重建公廨百废具举陞兵部员外
　　张任学安岳人天啓五年进士授太原知县以才调榆次崇祯四年举治行卓异入为御史后请易武阶改河南总兵官褫职卒
　　毛文炳河南郑州人崇祯四年以进士自寿阳县调榆次县作兴文教严禁赌博十七年歴任太原府冀寜道城陷死节入名宦祠
　　汤启祥江南宜兴人崇祯间以进士任太原府知府有清操不妄取爱民如子于奸猾为害者穷治不少贷颂声大起祀名宦
　　孙康周字晋侯安邱人举于乡崇祯末知太原府流贼入率死士巷战被执说降不从乃见杀
　　任孔当济寜进士崇祯间任阳曲俯询利弊立为兴革时久旱步祷百里未至城大雨如注以艰去攀辕卧留者拥蔽不能行
　　彭而述河南邓州人崇祯十四年以进士任阳曲县知县捐金修城募民兵三百人号太原忠义营甲胄旗帜具备又买马骡四百头捐乗马四匹给驿传新城南狄梁公祠并衿其后裔使奉祭祀岁饥煮粥哺饥民祀名宦
　　范志泰虞城人为长史崇祯末署阳曲县事流贼陷城不食死
　　岳维桢直隶东明人崇祯间以保举任清源县知县时值岁大饥盗贼蠭起维桢留心抚字俾民不流离又侦盗贼所在捣其巢穴殄灭之灾患所在捍御必力邻邑胥获安堵祀名宦
　　薛国柱陜西吴堡人崇祯间以进士知交城县纯朴精明能聴讼勤课士以时值流冦乱甃邑城四面鼓舞有方不期月事集后陞河南汝寜道监军督饷祀名宦
　　张首标直隶玉田人崇祯间以进士知交城县刚肠疾恶善折狱喜与儒生游捐俸课艺亲定甲乙调汾阳祀名宦
　　王凝命崇祯间任交城县知县亷干有为时冦盗孔棘悉力剿抚邑人胡曰蕃以犒军殁于贼殓而殡之为文以祭防其家特厚祀名宦
　　武清周华州举人崇祯间任文水性刚正胥吏慑服值内珰过邑清周持以大体不少屈调繁汾阳县
　　赵希壮崇祯间任文水典史慷慨负气虽微官不肯自苟适流冦入县境亲督乡兵往侦猝与贼遇遽前搏战没于阵
　　井东星朝邑举人崇祯间任岚县岚多逋赋东星劝输有法民不扰而赋集致仕归闯乱死节
　　国朝
　　梁加琦陜西安寨人有勇畧顺治元年以将材从征闯贼西走收太原加琦充前锋宣布
　　朝廷徳意闻者胥踊跃归附陜督孟乔芳荐授游击后任四川总统
　　杨三知字筠伯北直良乡人顺治三年以进士知榆次有胆畧气节云中姜变与绅民誓守不渝宿城上者六月卒保全又捐俸三百金创建社学置地五十亩延师训士歴陞神木道死难恤赠如例
　　曹之贤辽东人顺治四年以官生知文水县年少精敏剖决如流吏民畏服姜逆之乱其党率兵来攻竭力捍御城陷遇害
　　李昌汴丰县人顺治四年知兴县刚方有守姜逆之乱城陷被执贼索印昌汴力抗不少屈遂为贼杀
　　赠按察司佥事祀忠烈祠
　　张国贤直隶宛平人顺治五年以举人任太原府中路同知姜逆之乱慷慨临戎以死事着
　　赠按察司副使祀忠烈祠
　　徐淳辽东人顺治间任岢岚兵备佥事道姜逆之乱偏关遥应之淳为贼所执胁降不屈死
　　赠光禄寺少卿廕子入监祀忠烈祠
　　马维熙顺治间任忻州州同署太原府西路通判上官胥亷其才姜逆之乱偏关兵变不屈被杀
　　赠忻州知州祀忠烈祠
　　贾道醇蒲州人顺治间以岁贡任太谷县教谕姜逆之乱偕署县杨守城及陷贼执系狱后先殉节
　　赠国子监助教祀忠烈祠
　　何显祖顺治间任阳曲县主簿署忻州知州事有干济声姜逆之乱督粮于乡中涂遇贼被害
　　赠太原卫左卫经歴祀忠烈祠
　　杨其籍顺治间任按察司照磨署太谷县事有政声姜逆之乱贼缚其籍逼降不屈系狱死
　　赠布政司知事祀忠烈祠
　　王自亮顺治间任太谷县典史克举其官姜逆之乱协守县城城陷系狱以死
　　赠济源县主簿祀忠烈祠
　　周邦翰顺治间任布政司都事姜逆之乱贼徧西山交城缺令人胥惮往邦翰独请行招集流亡蕲抚定惊氓适贼有内应邦翰防佩刀击乱者刀未出室为左右所杀
　　赠都司经歴祀忠烈祠
　　郑运昌江南人顺治间任交城县典史有能磬姜逆之乱与署县周议分城以守内应起遂与周同日遇害
　　赠山阳县主簿祀忠烈祠
　　谢应举顺治间任巡捕都司死姜逆之乱
　　赠游击祀忠烈祠
　　王廷衡阳曲人顺治间任都司营中军姜逆之乱贼据太原县晋祠镇廷衡缮攻具贼之熸焉廷衡中乙酉武乡试第一以死勤事
　　诏恤其家祀忠烈祠
　　宋贵中顺治间任冀寜道营千总死姜逆之乱
　　诏恤其家祀忠烈祠
　　王命新顺治间任旧营千总死姜逆之乱
　　诏恤其家祀忠烈祠
　　边大绶直隶任邱人顺治八年任太原府知府有综理才钜细毕举当姜镶初平抚循而绥乂之不遗力闾阎寖有起色涖任五年号有治绩
　　吴起爵广东海扬人以克澎湖有功授太原总兵艰归祀琼州名宦
　　刘果山东诸城人康熙三年以进士任太原府推官首捐俸修文庙立义学以课山谷秀民太原榆次诸县引汾水溉田民滋争讼果勤勘验详教条逺近先后胥有次第争乃息大盗傅青山李黄毛等盘踞交城葫芦峪出没无常授计赵令吉士曰当以勦为抚亦即以抚为勦未几羣盗后先授首富人某讼产先餽黄金五百假黄鼠以进峻却之当时谣曰死黄鼠瞒不过活青天后弟棨亦以进士知平阳府有治绩
　　王帷筹华州人康熙四年以举人任祁县知县创义学肄书课艺祁水为豪强所据民不得灌溉毁其坝俾无敢壅以自利解组归民为立祠
　　赵吉士字天羽休寜人杭州府学生顺治八年举乡试康熙七年铨知交城县事交城居万山中岩磴叄错畜马絶有力又饶灌木时民间畜马有禁上官废南堡村木厰许防河市卖由是利为文水商民所夺交人重困往往去为盗吉士首阅武郭南令下士卒有序防年饥录饿者七十人完廨舎垣墙使家人与处询羣盗出没所在多得其实乃申明乗墉保甲团练之法躬诣河北都行荒政日暮留宿陶穴诘朝相度蹊径通塞村砦近逺知最险者三坐崖东西两葫芦川绕其下塞葫芦口则军不得进据三坐崖则军不克登遂默识之而还十年十月朔上官檄进勦吉士令葺靖安堡期以月几望兵进屯先七日置酒城隅却月湖张乐于舫许老稚夹岸纵观越宿复要客剪烛赋诗密诫司夜者从更筹于子刻打五鼓吉士起送客出郭则守备姚顺等已先受约统步骑兵四百集南关外疾行四十里飨士卒水泉滩分三队并进入两葫芦川据三坐崖贼鸟兽散散复合且战且奔官军分搜巢窟获魁渠二十二人余或降或自刭召山民不作贼者三十七家赉以羊酒其素不当夫徭者千四百三十家编其籍入都图入山旬有六日交山宼平又修图经立仓厫定军营课民种柳凿山通龙门渠以溉田遂力请复南堡村木厰秣善马于驿巡抚上其状入为户部山西司主事后选户科给事中卒
　　赵良璧奉天开原人康熙八年以廕生知徐沟县徐弹丸邑当孔道供亿烦重良璧送迎餽饷胥谢絶涖政五年寛严并济以清源盗案罣误去后歴西安府同知犹念徐沟科第少札召绅士斥四百金俾筑文峰邑东南云
　　孙闳达江南通州人康熙十三年以进士知太原县性简洁食不重味政先慈恕不轻敲扑犯者至死胥感颂不辍立义学刋省身录功过格感应篇梗贙兴起乙卯同考乡试防魏学诚象枢子也后以病归行李一如始至
