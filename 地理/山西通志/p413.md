<!-- { "loadSidebar": true } -->
　　张克戬字德祥开封人耆曾孙第进士宣和七年知汾州十二月金围太原遣宁珠贝勒来攻克戬毕力扞御出不意焚其栅敌引去加直秘阁靖康元年六月金兵复逼城宣抚使李纲表其守城劳连进直龙图阁右文殿修撰太原不守张思正张灏李宗奔慈隰麻世坚夜斩关出通判韩琥相继亡克戬召令兵民曰太原既陷吾固知亡矣然义不忍负国家辱父祖愿与此城终始以明吾节诸君其自为谋皆泣不能仰视同辞对曰公父母也愿尽死听命乃益厉兵儆守而援师讫不至平遥破介休孝义诸县降金两遣使持书谕克戬焚不启且述危苦状募士间道言之朝不报十月朔有十人唱为降语斩以徇度不得免手草遗表及与妻子遗书缒州兵持抵汴明日金兵入犹帅众巷战金人募生致之克戬归索朝服焚香南向拜舞自引决一家死者八人金将礼葬于后园为立庙事闻诏赠延康殿学士赐银三百两绢五百匹表掲门闾绍兴中諡忠确
　　陈膏汾州教授佐守臣张克戬捍御金人有功
　　贾亶汾州路兵马都监与张克戬同死难
　　陈寅西河守金兵薄城寅竭智固守力不能支遂陷寅谓妻杜氏令避兵杜氏曰安有生同君禄死不共主事者即饮药自杀寅遂伏剑死
　　王忠植绍兴中取石州十一郡统领河东忠义军马遂知代州金围庆阳急忠植将所部往援次延安为叛将所执俘械之金不屈死
　　金
　　郭企忠字元弼唐汾阳王子仪之后郭氏自子仪至承勳皆节镇北方唐季承勲入于辽子孙继为天德军节度使至昌金降副使企忠袭父官金天辅中军至云中遣耶律坦招抚诸部企忠来归军帅命同勾当天德军节度使事天会三年领西南诸部蕃汉军兵为猛安从破宋雁门屯兵明年平五台贼杨麻胡迁知汾州事是时汾州初下居民多为军士掠去城邑萧然企忠诣帅府力请愿听其亲旧赎还帅府从之未几完实如故石州贼阊先生众数万至城下僚属虑有内变请为备企忠曰吾于汾人有德保无他乃率吏民城守会援至合撃破之六年迁天德军节度使后权沁州刺史卒
　　舒穆噜元毅咸平府路明安人明昌中以最迁汾阳军节度副使时石岚间贼党啸聚肆行剽掠朝廷命元毅捕之贼畏而遁元毅追袭尽殪之一境以安迁同知武胜军节度使事别郡有杀人者屡鞫不伏元毅讯不数语即具服河东北路田多山坂硗瘠大比时定为上赋民力久困朝廷命相地更赋元毅以三壤法平之民赖其利后战殁于抚州
　　董时中字绍祖洛州人好学强记擢皇统九年进士调泽州军事判官改平遥丞有剧贼王乙素凶悍不可制师中捕得杖杀之一境遂安时大军后野多枯胔县有遗榇寓于驿舍者悉为葬之迁绵上令后仕至尚书左丞卒諡文定
　　郭震河间人孟门县令才能恭勤革除奸威以驭吏仁以及民邑人立生祠
　　完颜宗璧金宗室同知石州军事清白自持佐政有声祀名宦
　　刘文通大定年任宁乡令振兴文教均赋寛民
　　宋德玉泰和年任宁乡令性聪才捷讼理化行
　　郭琪繁峙人孝友明律令达政事用法平允延祐初陞知汾州増秩朝列大夫
　　陆大用神峰人延祐中同知汾州廉公有威吏民畏服褚布哈字君实隰州石楼人泰定初补中瑞司译史歴佥河西廉访司事移淮东行郡至淮安御红巾多所斩获请知枢宻院老章以判官刘甲守韩信城相犄角复劾总帅逗挠状朝廷録其功擢廉访使总兵恚嫉檄甲别将兵撃贼韩信城陷贼乃握堑相衔揵水寨以围淮安布哈知事危退入城总兵屯下邳按兵不出遣使十辈告急皆不应城中更相食力穷城陷布哈犹据西门力鬬中伤见执为贼所脔时至正十六年十月己丑也布哈守淮安五年身经数百战精忠大节人比之张巡云追封卫国公諡忠肃
　　完颜恩彻亨兴定二年以节度守汾州古穆呼哩破汾州出虎力战死
　　元
　　杜丰字唐臣汾州西河人少有大志通兵法仕金为平遥义军穆昆率所部来附从国王按扎尔攻平阳克绛州解州诸堡招集流民三万余家金人南遁遂以丰守河北从下怀孟破温谷木涧等寨及洪洞西山贼堕崖死以万计金将武仙等抄掠授河东南北路兵马都元帅便宜行事遂破玉女割渠等寨从攻益都金首将突围出丰战扼之益都下遂略地登莱降岛民万余以本部取沁州由是铜鞮武乡襄垣绵山沁源诸县皆下复抚定平阳太原真定及辽沁未降山寨所至悉平擢沁州长官在州十余年寛徭薄赋劝课农桑民以富足后请老卒于家沁人立祠祀焉子思敬世祖至元中累迁侍御史
　　髙汝励任石州歴户部尚书器宇寛温操行廉洁经国莅政绰有能声
　　宋景初任宁乡令经学淑人德化敷治奸党震伏善类获安
　　王翼甫平阳人大德中知平遥县守已安民去任民思不忘
　　齐思古榆次人至顺初知平遥县爱民如子兴利除害境内安堵去任民有余思
　　髙本冀路人至正间知平遥县廉以持已仁以爱民锄强扶弱民安时靖
　　武弁少通书史十八岁任平遥尹歴官少中大夫蔡演至正间任宁乡令天性挺秀持身清慎政善化洽人皆颂之
　　杨乘字文载滨州渤海人至正初为介休县尹民饥为盗贼立法招之使自新皆弃兵顿首愿为良民
　　程邦彦祁丘人善词章工草赋诗撰文称三絶任汾州同知奉法循理郡人德之有遗爱碑
　　李朝英盂县人金进士孝信孙至正间判汾州有政绩韩谦河南人至正间知平遥县公勤廉慎三年如一日被朝命问理贼党涤除寃滥活者数百家有德政碑
　　马麟至正二十六年知临县开诚率物制造房舍崇尚学校政绩至今頼之
　　朱守谦河南汝宁人至正中寇入孝义焚刼甚惨守谦由总兵都镇抚司经歴署孝义县事抚伤残恤困苦招徕逃溃者复其业又定团练之规设防御之略立科差之等开渠堰之利不数月民若更生立石表绩
　　周景福南阳人孟门令政简刑清民安物阜嘉禾纪瑞者再
　　明
　　顾硕天台人元时进士洪武初任石楼县能才善治百废具兴民多受其福奉祀春秋至今感慕
　　殷近仁嘉兴人博学能文与其弟原诚原善友爱无间言家贫亲老同心协力以供甘防之养洪武初以孝弟举授平遥知县未几亲丧葬祭尽礼服终以所着莅政戒铭四十二篇献之于朝擢广西参政
　　茆志道洪武八年任汾州知州厉精治具坛墠庙祠学校官署以次毕举而劳来有方闾里不扰人咸称之
　　齐政山阳人洪武十一年任孝义令每黎明起视事无繁简皆立判暇则循行阡陌导民树艺野无旷土俗臻富庶陞户部郎中
　　许孟和鄞县人洪武间石州学正时天下初定学校废弛孟和修建庙学斋舍朝夕率诸生讲质经史在所造就者入宦皆有实效
　　叶伯巨字居升宁海人以国子生授平遥训导洪武九年上书曰臣观当今之事矫枉太过者三曰分封太侈也曰用刑太繁也曰求治太速也何以明之今裂土分封使诸王各有土地盖惩宋元孤立宗室不竞之而秦晋燕齐梁楚吴蜀诸国无不连邑数十城郭宫室广狭大小亚于天子之都优之以甲兵衞士之盛臣恐数世之后尾大不掉然后削其地而夺之权则必生觖望如汉之七国晋之诸王否则恃险争衡否则拥众入朝甚则缘间而起防之无及矣昔贾谊劝汉文帝尽分诸国之地空置之以待诸王子孙愿及今诸王未之国之先节其都邑之制减其卫兵限其疆理亦以待封诸王之子孙古之为士者以登仕版为荣以罢职不叙为辱今之为士者以溷迹无闻为福以受玷不録为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无余逸有司敦迫上道如捕重囚比到京师所学或非其所用所用或非其所学泊乎居官一有差跌茍免诛戮则必在屯田工役之科且凤阳皇陵所在龙兴之地而率以罪人居之捕贼数年既无其方而乃归咎于新附户籍之细民而迁徙之近者已纳税粮之家虽承防分释还家而其心犹不自安已起户口虽防怜恤而犹见在开封只候讹言惊动不知所出太原诸郡则又外界边境民心如此甚非安边之计也今州县方春下一白帖督里甲课农桑回申文状而已守令未尝亲视种艺次第旱涝戒备之道也四方师生缺员甚多纵使具员守令亦鲜有以礼让之实作其成器者朝廷切切于社学屡行取勘师生姓名所习课业乃今厢镇城郭或但置立门牌逺村僻处则又徒存其名守令不过具文案备照刷而已上官分部案临亦但寻习故常檄取遵依未尝巡行廉访也又升于太学者或未数月遽选入官间或委以民社臣恐其人未谙时务未熟朝廷礼法不能宣导德化须令在学肄业或三年或五年精通一经兼习一艺然后入选庶无败事且可以塞觊觎富贵侥幸爵禄之心也书上上大怒曰小子间吾骨肉速逮来吾手射之既至丞相承上喜乃敢奏命繋刑部狱瘐死狱中先是伯巨将上书语其友曰今天下惟三事可患耳二事易见而患迟一事难见而患速其意盖谓分封也迨洪武末年燕王奉命屡出塞后遂兴靖难之师人以伯巨为先见云
　　武信滁州人洪武间知介休县持身以廉牧民以德县署学校坛墠庙祠多所增创后陞陜西佥事人多思慕之
　　纪正陇州人洪武间知汾州有善政歴陞府尹
　　韩伟崞县人洪武间知平遥县清慎仁恕庶务毕兴卫健洪武间任孝义县县丞读书习吏事好谈古今忠孝节义靖难师起慷慨临戎率所部御之以身殉祀名宦
　　宋秉彜字孝先江南淮安人洪武间任石楼县主簿有长材佐令顾硕修学宫庀材鸠工最力值岁凶赈济有法民多全活后擢马邑县丞
　　张軏清润人永乐初以监生知吉州起复汾州政善民安任满奏留加四品俸后以疾致仕
　　陈道宣德间知石州刑清政简有德政碑
　　阎升陈州人正统初知介休县莅政不茍抚字有方因民逋逃为之申免粮税后卒于官居民巷哭之
　　李善岐山人正统间以进士知汾州重建州治脩举废缺廉以律己勤以爱民歴陞真定知府
　　王俭平凉人正统间知介休县爱民如子有犯不忍加刑
　　张云平谷人景泰四年以举人知临县廉洁无私政事修举庭无狱讼学校振兴陞濮州知州至大同府知府祀名宦
　　王泽沾化人景泰间以监生知介休县法令严明威制豪强人心帖服两庑斋舍皆所増修
　　马荣长汀人景泰间以监生知石楼县盛德鸿才时皆颂之
　　沈纯东平州人景泰间知孝义县甫下车即饰学宫庀祭器整坛壝修城隍邑有王才里当西出之路山束□艰于行隳髙堙下俾十余里间旷坦可通兼轨民以负租逃者招之复业蠲其租既去民思之不忘立遗惠碑
　　彭镛湖广石首人景泰间任介休县知县性廉介涖官以公勤着尝疏水利蠲逋赋缮城郭凡利于民者无不举祀名宦
　　梁杲景泰时知宁乡县严明有才略承己巳变创建城池永为保障民甚德之
　　汪清固始县人景泰间进士授监察御史严毅刚正因忤权贵天顺元年左迁知临县兴学劝农通水利减徭役锄强梗旌善良凡有便于民者以次修举丁外艰去士民送之至有涕泣者祀名宦
　　叶穆福建人天顺初以举人知汾州一年调吉州巡抚都御史李侃荐其去汾人思到吉人恱一廉如水六事孔修陞河间府同知
　　姚昱天顺间知宁郷县性坦易遇事明决公以持已勤以莅政卒于官见遗政记
　　田愉安化人天顺间以举人知平遥县邑素号难治愉以清介自持莅事精察锄奸去暴人以刚大称之
