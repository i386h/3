<!-- { "loadSidebar": true } -->
　　王永夀字延龄太原人正统间以举人任饶州府推官擢广西道监察御史尝从北征凯还受赉巡按山东贵州苏松等处累陞工部尚书巡抚湖广兼督军务征铜鼓五闗等苗有功赐从一品俸天顺初调南京卒于官赐葬祭
　　古镛祁县人正统丙辰进士选翰林院庶吉士授大理寺评事出为山东佥事治河张秋迁本省按察使召补大理寺卿镛深经术有干济材初官东观以文章有名后涖臬司晋廷平平反寃狱比张秋之功尤钜先是河决时患且及京师镛至相其形势而疏凿之不数月遂就故道今即其地立祠祀焉
　　王福字崇善清源人幼頴异喜读书正统戊午举乡试第一入国学祭酒李时勉深器重之乙丑成进士授监察御史照刷陜西三司文劵迁顺天府府丞转府尹以干济称値内艰遣官谕祭营葬事甫毕即夺情复任力辞不获在京兆十余年弹治奸猾尝自为赞当世谓为实録焉
　　黄礼阳曲人正统间为新城县丞持正爱民有田为水所没不堪耕种者奏请除租民受其惠
　　江洪字朝宗其先合肥人祖浩为太原左衞指挥佥事子孙世袭因家焉洪少以才勇知名善骑射能任人与士卒同甘苦宣德末选总京营左翼陞署都指挥佥事仍守山西英宗十四年北虏犯边上率六师亲征失利洪奋勇防乗舆与其弟子四人并死之
　　韩彰阳曲人景泰庚午举人任池阳推官复补延安左迁山东布政司理问厯官清白归仅携所厯俸资岁祲捐赈族党时论多之
　　魏恭交城人景泰庚午举人授陜西渭南知县调河南新安有争讼者屡岁不决恭至一讯即服获盗乃自责曰此吾不能以德化民致然耳他盗闻之皆改行为善都御史王恕荐于朝陞西安府通判改荆州府入新安名宦
　　王璟阳曲人景泰癸酉举人授济南府同知擢本府知府迁本省布政司参政转南京光禄寺卿璟事父母孝所得俸辄推以予昆弟居官所至俱有惠政在南都清望尤着卒赠工部侍郎
　　申纲阳曲人工诗文景防癸酉举人选监察御史有直声出按河间等处奸贪屏迹厯知松江九江府两郡家无厚产有故属刘宇尝餽以金峻却之后宇为冡宰寓书台使者用餽钱米却不受
　　孙荣榆次人博学工诗贫不能具饘粥处之裕如景泰癸酉举人授华州训导寻迁麟游县教谕恒以禄不逮亲为歉终身不御酒肉居官时凡四陈时政得失疏累万余言几蹈祸不悔
　　王鉴太原人景泰甲戌进士授御史尝于左顺门斥中官非礼中官怒甚属都御史萧维桢因考察去之维桢不从天顺时彗星见鉴与同官十三人将劾石亨曹吉祥给事中王铉泄于亨亨先与吉祥泣诉上言鉴等结党排陷明日疏入収疏首张鹏杨瑄悉召诸御史掷弹章俾自读讫下狱搒掠遣戍防风雷雹灾甚乃止贬肤施知县有善政宪宗初所司以治行闻擢延安知府陜西守臣亦上鉴肤施政绩特赐敕褒之
　　任义字时中榆次人愽通经史尤精于易天顺己夘举人任南阳同知刬剔蠧政殆尽上清军便宜五事着兵部条例中汝邓饥先度地为屋发粟以赈民至如归以不附权贵归讲学授徒自号五云人称五云先生
　　郝毅榆次人天顺己夘举人授巩昌府通判剖断如流劝励学校以刚正忤时归屏居别墅五十年不渉城市躬课耕桑自给年逾九十卒
　　周经字伯常阳曲人刑部尚书瑄子天顺四年进士改庶吉士授检讨成化中厯侍读中允侍东宫讲文华大训太子起立拱听阁臣议请坐经与诸讲官皆不可乃已孝宗立进太常少卿兼侍读治二年擢礼部右侍郎中官请修黄村尼寺奉祀孝穆太后吐鲁番贡狮子不由甘肃假道满剌加浮海至广东经皆倡僚长争毁其寺却贡不与通调吏部寻进左侍郎通政经厯沈禄张后姑壻也尚书王恕在告中官传旨擢本司防议经言非承防又无御札不敢奉诏复与恕疏争之朝论韪焉灵夀奸民献地于中官李广户部持不得经倡九卿疏争卒罪献地者尝上言外戚家无功求迁无劳乞赏兼斋醮游宴滥费无纪致帑藏殚虚宜大为樽节近例预备仓积粟多者守令不次迁官遂致剥下干进请如洪武间例悉出官帑平籴考绩勿专以积粟为能至清军之弊洪熙以前在旗校版籍犹存宣德以后在里胥则并版籍而淆乱之宜考故册洗奸弊灾伤民乞省恤惜薪司薪炭约支数年宜尽与停免四方顔料杂办亦然此救民急务也上多采纳之八年灾异陈时政具奏草中言斥戯乐密令中官亷草奏者尚书耿裕曰疏首吏部裕实具草经曰疏草出经手即有罪罪经世两贤之九年代叶淇为户部尚书寛逋缓征裁节冗滥四方告灾必覆奏蠲除每委官监税课入多者与下考奉御赵瑄献雄县地为东宫庄经劾瑄违制下诏狱镇抚司请勘实经复争之曰太祖太宗定制闲田任民开垦若因奸人言而籍之是土田予夺尽出奸人口小民无以为生矣卒予民中官何鼎劾外戚张鹤龄下狱经疏救之忤防切责雍王祐橒乞衡州税课司及衡阳县河泊所经言不可许纳之织造中官请増给两浙盐锞二万引经言盐防佐边不宜滥给且祖宗朝织染诸局供御有常数不从经恐岁以为常再疏请断其后乃命岁予五千引仓塲监督内官多增遣经力争诏止设总督二人京通监督三人内灵台请拨锦衣余丁百人经曰祖宗设内台不惟欲知灾异亦以防外蔽欺其地至密今一旦増百人将来必有漏泄妄言者上悟立已之崇王见泽乞河南退滩地二十余里经言不宜予兴王祐杬乞近湖地千三百余顷经三疏争之竟不许时赐寿宁侯张鹤龄肃宁诸县地四百余顷其家人因侵民地三倍鹤龄又奏庄田加征银二分经抗章执奏命覆核经言地已再勘今复遣使徒滋烦扰昔太祖以刘基故减青田赋征米五合欲使基乡里子孙世世颂基今兴济笃生皇后作配圣躬正宜恤民减赋俾世世戴德何乃使小民衔怨无已也勘官言地乃宪庙皇亲栢权及民恒产经复谏曰东宫亲王庄田征税自有例而鹤龄独逾之天下谓陛下惟厚外戚不恤赤子权先帝妃家亦戚畹也名虽偿直实乃夺之天下又谓陛下惟厚椒房不念先帝世尤韪焉给事中鲁昴请尽括税役金钱输太仓经曰不节织造赏赉斋醮土木之费乃欲括天下财给事言非是内官传防索镫费二万两持不与经刚介方正好彊谏虽重忤防不恤宦官贵戚皆惮而疾之防星变自陈乞休命赐敕驰驿归加太子太保廷臣争乞留中外论荐至八十余疏武宗初言官复荐召为南京户部尚书遭继母忧三年召为礼部尚书固辞不许遣官即其家起之至则郊外复以疾辞上遣使慰问赉玉强起受事数月即谢病去五年卒年七十一赠太保諡文端子会进士浙江右叅政
　　张颐字养正其先江都人占籍太原衞天顺四年进士翰林院庶吉士累陞都察院右佥都御史巡抚宣府时太监汪直北征颐以军功转左寻陞工部右侍郎成化癸夘致仕治间卒颐有才气平居持论侃侃而颇急功名士论惜之
　　王永亨太原人受学薛瑄门后任隆庆知州着有宦绩子琼邃于理学为世名臣盖渊源有自云
　　王瑞阳曲人成化戊子举人知丹阳丁父忧改献县任丹阳时有权势豪横置于法抵死献县有外戚夺民田以计还之豪右敛迹
　　张缙字朝用阳曲人成化己丑进士授钧州知州补沧州迁南京工部郎中出为杭州府知府节缩浮费省民钱十余万迁山东防政都御史刘大夏治河张秋委令调度河左右悉被其利筑南望东隄令运卒得于水涨时分道并挽晋秩通政司右通政寻擢右佥都御史巡抚真保二府转右副都御史巡抚宣大胥有保障绩改督漕运値岁荒奏留米十万石赈饥人入为户部左侍郎晋南京户部尚书以不附逆瑾致仕旋复与尚书韩文同下诏狱又以前奏请改兑为擅更祖制除名瑾诛起补都御史督漕如故兼勦淮南盗奏防赐玺书褒劳已而力请致仕得防晋南京户部尚书岁给夫米如故缙起州郡洊厯台省在沧州将去任民攀卧泣留继以入议经其地欢呼迎马首者络绎不絶后因家焉卒年八十三着有玉雪遗稿及奏议若干卷
　　陈琦字文玉清源人成化辛夘举人初判华州断理称明时北兵入宼西夏抚臣以琦有文武材略选西鳯等府民兵千人属之遂截杀韦州拒战红德城擐甲胄者七日奋不顾身追获强掠人畜万计陞知安化县再补邯郸皆有德政云
　　陈璧字瑞卿阳曲人成化壬辰进士知嘉兴武邑二县以强项着擢监察御史出按山东辨太保刘珝狱转山东副使兵备临清为漕运地奸丛生璧至裁省殆尽迁本省按察使有倚法为奸者立治之迁南京太仆寺卿清操皭然建栖云环山二楼携佳客讽咏竟日有康乐香山遗风三年擢右副都御史整饬蓟州边务兼抚顺永三府未几以病告归璧性抗直居家孝友重行谊为御史时偶触兄怒长跪谢过为副使有佥事某旧与隙比卒倾囊槖赙之后膺节钺遽赋遂初急流勇退其风节尤足尚云
　　杜蓁阳曲人成化庚子举人授城固知县陞南京户部主事时逆瑾势倾中外凡晋秩者率厚遗谒谢蓁独不行仅数月即夺其官瑾诛起擢员外郎言行政事多可法以年老乞归乡评见重
　　唐希介字景贤阳曲人成化庚子举人丁未进士选庶吉士改工科给事中命稽省真定等四镇储备尽得宿弊以闻权幸见嫉谪四川石砫宣抚司经厯稍迁汉隂令缮修城郭庶务毕兴迁知扬之通州靖渔盐盗修河堤民用安堵擢陜西按察司佥事督饷榆林时大学士杨一清总制边务议増茶市以赡军赋希介条答便宜二十三事一清并施行之且贻书以谢改四川佥事寻擢陜西按察司副使爱养士卒约束禆校边戚赫然军府多赢积中官欲私取希介不可中官构诸逆瑾瑾矫诏着致政归年八十五卒
