<!-- { "loadSidebar": true } -->
　　刘伯林济南人好任侠善骑射金末为威宁防城千戸壬申太祖围威宁伯林以城降即以金都提控原职授之命士卒为一军招降山后诸州太祖北还留伯林屯天成遏金兵前后数十战进攻西京録功赐金虎符克西京留守兼兵马副元帅戊寅从攻下太原平阳己卯破潞绛及火山闻喜诸州县时欲徙闻喜民实天成伯林以北地人艰食力争止之部曲俘获万计悉纵之在威宁十余年务农积谷与民休息隣境凋瘵而威宁独为乐土语人曰吾闻活千人者后必封吾所活何啻万余人子孙必有兴者辛巳以疾卒累赠太师封秦国公諡忠顺
　　蘓克齐喇氏使金不辱命赐防驾士五人昔使过崞州崞人盗杀其良马兼以崞民赐之乙未为山西大达噜噶齐回回六人将诛力言其可恕至云中皆释之后有至大官者其寛大爱人多类此卒封宣宁王谥忠襄
　　张思明字士曕家辉州皇庆五年除西京宣慰使岭北戍士多贫岁凶相挺为变思明恩威并行边境乃安
　　王居礼字子敬泰定间知应州修学开渠着有善绩韩浩宜都元帅兼应州彰国军节度使善附循士卒一军倾心又爱防百姓性持正人不敢干以私至今土人犹知有韩元帅云
　　崔敬字伯恭惠州人至元六年佥山北廉访司事按部宣宁有李秀坐造伪钞连数千人皆与秀不相识敬疑而谳之秀曰吾以训童子为业捶楚之下不敢不诬服耳敬訽知始谋者乃大同王浊十余年事不泄而有司误以李秀为王浊也移文至大同果得王浊为真造伪钞者人皆传颂之
　　孙德谦河南睢州人任中书省歴大同行省平章事明兵既克大都元主已北行徐达遣将围大同德谦婴城固守自知力不能支乃手书自决作诗数章词义激烈城陷不屈死
　　明
　　章存道龙泉人御史中丞溢之子也溢集义兵存道抚其众遂成练卒授处州卫指挥副使洪武三年守平阳转左卫指挥同知己从汤和北伐守哈墩不刺营五年从和征阳和遇敌于断头山力战死之
　　谭广字仲宏丹徒人领神机营马独肥时号谭家马从征迤北充骁骑将军十一年练军山西十二年从征九龙口为前锋贼数万凭崖广以神箭万人射之死者无算乘胜夹撃贼大败论功晋都督佥事后镇宣府二十年称名将封水宁伯卒諡襄毅
　　郑允先天台人洪武间任浑源州仁爱有学公暇即诣学与诸生讲论经史岁余闾阎充足俗尚醇厚士风兴起立祠祀之
　　陈立诚洪武间知应州创建悉出经画诸务皆由措置改筑城池移修庙学规模逺永为依赖
　　张文焕洪武间任白祥镇巡检忠勇有清操敌骑逼边文焕率弓兵二百人奋勇径进中流矢殁妻闻之亦自缢以殉遗子一贫不能自活召至京师以父俸给之
　　王达善江南无锡人洪武间任大同府训导学问渊博气度和雅驭诸生恩义兼至称经人两师尝着天游小藁梅花百咏后累官翰林学士
　　陈质建文初以参将守大同中军都督同知助宋忠保怀来忠败退守大同代王欲举兵应燕质持之不得发燕师攻大同坚守不下蔚州广昌附于燕旋复取之永乐初被害
　　王士嘉字道亨武城人建文中繇国子生除大同山阴知县善决疑狱有赍钱百缗卧树下失之者士嘉曰此树为祟吾将治之趋驾出士民倾城往视侦不往者果得盗代王内藏失物戸扄如故士嘉曰此必狙公教狙窃之乃陈币于庭呼羣狙过伺而观之果有狙攫去诘其主皆服人以为神后为礼部右侍郎致仕卒
　　郑亨合肥人嗣大兴左卫副千户靖难兵起从破紫荆关掠广昌取蔚州直抵大同封武安侯仁宗初拜征西前将军镇大同垦田积谷边备缮完自是大同希寇患宣德间再镇大同转饷宣府招降酋长四十九人请于朝厚抚之归附者相属九年卒亨严肃重厚善抚士耻掊克大同镇守中官挠军政据理裁正其人不恱然其卒也深悼惜之赠漳国公諡忠毅
　　王良永乐间以户部主事来督大同军饷甚有威信大为边士所服
　　周郁济南人永乐间知浑源州时旱蝗郁斋沐防祷蝗飞出境川南有虎伤人郁牒于神是夜虎果入笼中后陞荆州知府所在民有余思
　　罗亨信字用实东莞人永乐二年进士宣德中为御史清军山西有声有荐其堪方面者命食按察佥事俸待迁正德中以右佥都御史巡抚宣府大同汰诸卫冗官老弱者四百八十余人参将石亨请简大同民三之一为军亨信奏止之晋右副都御史巡抚如故时遣官度二镇军田一军八十亩外悉徴税五升亨信言永乐时诏边军尽力垦田毋徴税陛下复申命之今奈何忽为此举塞北诸军防边劳苦无他生业惟事田作每岁自冬徂春迎送瓦刺使臣三月始得就田七月又复刈草八月以后修治关梁计一岁中曽无休暇况边地硗瘠霜早收薄若一收税则民不复耕必致窜逸上纳其言景帝初晋左副都御史致仕卒
　　周安凤阳人袭振武卫指挥佥事宣德间从征交趾奋勇深入杀贼数十人贼益众围之格鬬死于阵弟让等十二人俱战死事闻悯其忠遣进士王奎谕祭
　　李仪涿州人以荐举进英宗初始设诸边廵抚佥都御史丁璿方督大同宣府军储而仪以右佥都御史巡抚其地盛有所建置号令一新时欲遣方政杨洪袭迤北诸部仪乞勅政等无穷追不纳督粮参政刘琏不职仪劾之琏亦诬仪适参将石亨欲奏镇守中官郭敬罪先咨仪仪误缄咨牒于核饷主事文卷中户部以闻亨敬遂相讦命仪琏自陈而切责敬等琏止停俸二岁仪虽引罪自负其直词颇激被劾下吏瘐死仪居官廉谨边人素德之建昭德祠以祀璿上元人永乐中进士繇御史擢居是职后为副都御史卒所至有政声
　　魏源字文渊建昌县人永乐四年进士累迁刑部尚书正统二年命往大同宣府督察诸将便宜从事源按行天城朔州诸险要令将吏分守免屯军租一年储火器为边备诸依权贵避役者悉括归伍边务脩饬后致仕卒
　　陈怀合肥人袭父职正定副千户永乐中晋都指挥使涖山西都司事正统二年以左都督镇大同时漠北人进贡者日给廪饩为军民害言子朝得减省后封平乡伯死于土木赠侯諡忠毅
　　卢睿字仲思婺之东阳人永乐辛丑进士为御史廉正明决正统丁巳陞右佥都御史巡抚宣大严法令刬蠧弊节费广储摧强抚弱时北部入贡势颇张虑其包藏祸心上疏言驭逺之道在恩威相济辛酉改命参赞宁夏军务以疾归性孝友廉介见义勇为家无余资而贫困者多赖之
　　李福真宁人由监生任大同同知英宗北狩时福冒险进贡久无怠志回銮日陞本府知府进陞参政仍管府事
　　李隆字彦平和州人袭父濬襄城伯雄伟有将略读书好文论事侃侃正统十一年巡边大同赐宝刀一申饬戒备内外凛凛讫还不戮一人明年卒
　　郭登字元登武定侯英孙好谈兵工诗明武将无及者正统十四年车驾北征扈从至大同拜都督佥事充参将佐总兵官刘安镇守及旋师登告学士曹鼐等驾宜入紫荆闗王振不从遂及于败时大同军垒萧条城门尽闭人心汹汹登慷慨奋励修城堞缮兵械抚循士卒吊死问伤亲为裹创傅药曰吾誓与此城共存亡矣也先拥驾至闭门不纳英宗遣人谓登曰朕与登有姻何拒朕若是登奏曰臣奉命守城不知其他景帝初晋都督同知充副总兵寻代安为总兵官也先入将所部入援先驰蜡书奏奏至敌已退上褒荅之晋右都督却敌城下上用兵方略十余事景泰元年春败敌于沙窝以八百骑破数千人封定襄伯四月又败寇于土城六月再却寇镇守中官陈公与登搆上遣人代公还登愈感奋及英宗还代王颂登功云有自敌中来者言其初计欲取大同为巢穴故数来攻及每至輙败有一营数十人不还者敌气慑遂奉驾还乞降勅奬劳兵部言登已封伯乃止二年以老疾乞休举石彪自代不许时沈固在大同久事多废登劾奏之而荐尚书杨宁布政使年富又言大同既有御史又有廵按御史佥都御史任宁宜止巡抚宣府上悉从之遂以富代固而彻固及宁还总兵孙镗与登互讦诏切责镗已勅登与镗两戒之秋以疾召还成化中提督十二团营卒赠侯諡忠武登为将兼智勇纪律严明料敌制胜动合机宜详武事
　　黄彪平乐人正统间以举人知应州赈济有方催徴不扰祀名宦
　　霍瑄字廷璧凤翔人繇乡举入国学授大同通判用荐就擢知府也先拥英宗至城下瑄与理饷侍郎沈固等出谒奉命括金帛充犒固悉所有献之已而复至郭登成严弗应瑄号泣从水窦匍匐出叩马呜咽众露刃叱之不为动因献英宗服物出金帛犒军英宗嘉叹密谕瑄与登坚守瑄还也先数出没大同浑源伺军民樵采脱归者率伤残瑄具为奏老弱听暂徙发粟赈而所留城守丁壮除赋役秩满当迁镇巡诸臣乞留诏加山西右参政仍治府事英宗复位德瑄及固徴拜瑄工部右侍郎而固亦以石亨荐起为户部尚书既而巡抚上瑄治行赐诰旌异瑄在大同时巡抚年富被逮瑄资其家还里为镇守太监韦力转所恶挞之十余瑄至是以闻且言力转每宴辄用妓乐服御僭侈强取部民女为妾力转被逮讦瑄上两释之瑄后致仕卒
　　许贵字用和江都人袭父成永新伯以武进伯朱冕荐为山西行都司督操大同诸卫士马久之守备大同西路也先入从石亨战阳和渡口败绩贵力战得还时贵当敌冲人心尤汹惧激战士以忠义敌来撃败之晋都指挥使景泰元年春充右参将敌寇威逺追败之蒲州营夺还所略人畜敌万骑逼城下御却之再迁都督同知大同乏马命求民间得八百余匹所司不给直贵为请乃予之尝募死士入敌垒劫马百余悉畀战士皆乐为用分守中官韦力转淫虐众莫敢言贵独劾奏三年还京天顺五年卒
　　年富字大有怀逺人本姓严后讹为年以会试副榜注铨景泰二年为右副都御史巡抚大同提督军务时经丧败法度废弛丛弊尤甚富一意拊循奏免秋赋罢诸州县税课局停太原民之转饷大同者武清侯石亨武安侯郑宏武进伯朱瑛令家人领官库银帛籴米实边多所干没富首请按治诏宥亨等抵家人罪亨虑久雨坏闗城潜遣卒十余人行视卒遂越闗抵大同富复劾亨专擅亨输罪已削襄垣王府菜户又杖其厨役之署教授事者已又劾分守中官韦力转参将石彪及山西参政林厚罪豪家愈侧目相与摭富罪巡按御史白其诬遂不问当是时富威名重天下而当事大臣于谦等力保持之故得行其志母忧诏乘传奔丧起复视事七年富上言往时诸边虽设镇守监鎗内官其数犹少自土木变后诸边悉増如阳和天城诸处一城二人扰民殊甚今边务稍寜请减汰格不行又言洪武定制军官私罪牧赎惟笞则然杖卽降授徒流俱充军律明甚今屡变更犯赃者轻皆复职重惟立功刑不足惩更无顾惮此皆法官过也于是廷议流徒输赎如故惟于本卫差操不得复领军矣英国公张懋及郑宏各置田庄于边境岁役军耕种富劾之还军于伍天顺元年革巡抚官富亦罢归顷之石彪以前憾诬劾富逮下诏狱李贤称富能袪弊上曰此必彪为富抑不得遂共私耳已而事果无验令致仕后召任户部尚书卒諡恭定
　　胡贞扶风人先知永和景泰间擢应州买牛给耕雪寃除狱政声益茂祀名宦
　　章纶桐城人景泰中以给事中谪应州判擢本州洞达治理案无留牍敏练仁恕有功地方歴官参政
