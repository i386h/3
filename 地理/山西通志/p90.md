<!-- { "loadSidebar": true } -->
　　绵山在县南四十里递髙四十里县境二十五里形势绵亘林木丛鬰介子推隠此一名介山山半有抱腹岩蟠踞百余里东抵沁源北接介休南跨灵石一名横岭　左传襄公十三年晋侯搜绵上以治兵定公六年赵简子逆宋乐祁饮之酒于绵上　后汉志注界休有界山有绵上聚左传曰晋文公以绵上为介子推田界山推焚死之山故太原俗有寒食【袁崧郡国志同】杜预曰西河介休县名绵上　文公赏从亡者介子推不言禄禄亦不及遂与母偕隠文公使人召之则亡遂求所在闻其入绵上山中于是环而封之以为介推田号曰介山　庄子介子推至忠也自割其股以食文公文公后背之子推怒而去抱木而燔死吕氏春秋负釡盖簦终身不见　水经注汾水又
　　南与石桐水合即绵水也水出介休县之绵山北流迳石桐寺西即介子推之祀也　王肃衰服要记曰挂树者起于介子推子推晋之人也文公有内难出国之狄子推随其行割肉以续军粮后文公复国忽忘子推子推奉唱而歌文公始悟当受爵禄子推奔介山抱木而烧死国人之恐其神魂贾于地故作挂树焉石桐水又西流注于汾水　后汉周举传每冬中辄一月寒食以子推焚骸神灵不乐举火是子推又以冬月亡矣　石勒传雹起西河介山歴太原乐平武乡赵郡广平钜鹿千余里树木摧拆禾稼荡然勒正服于东堂以问徐光光对曰去年禁寒食介推帝乡之神也歴代所尊或者以为未冝替也纵不能令天下同尔介山左右晋文之所封也冝任百姓奉之勒下书曰寒食既并州之旧风朕生其俗不能异也前者外议以子推诸侯之臣王者不应为忌故从其议倘或由之而致斯灾乎子推虽朕乡之神非法食者亦不得乱也尚书其促检旧典定议以闻有司奏以子推歴代攸尊请普复寒食更为植嘉树立祠堂给户奉祀于是并州复寒食如初　后魏太和二十年二月癸丑诏介山之邑听为寒食自余禁册府元龙星木之精也春见东方心为火之盛故为之禁火俗传介子推以此日被焚禁火　路史周举之书魏武之令汝南光贤陆翽邺中记皆谓介子推以三月三日燔死而后世为之禁火予观琴操所记子推之死乃五月五非三日也　祝志介山乂名介美山在介休县东南三十五里以介子推隠此故名有庙在焉汉郡国志万泉县南十五里亦有介山俗传以推隠得名旧通志两存其说按晋侯赏从亡者介子推不言禄禄亦弗及遂隠而死晋侯求之不获以绵上为田而旌其善介休县旧名绵山绵上即介休东南山也南跨灵石西跨沁源盘踞深厚是以求而弗获若万泉者虽近于绛周围仅十里未必不获盖其屹然孤立故名为介后遂傅防以为推隠之处蒲州志已破其误又曰绵山在灵石县有介子推墓与沁水介休相连即介山也　日知録魏武帝令闻太原上党西河雁门冬至后百五日皆絶火寒食云为介子推且北方沍寒之地老少羸弱将有不堪之患令到人不得寒食若犯者家长半嵗刑主吏百日刑令长夺一月俸楚辞九章惜往日介子忠而立枯兮文公悟而追求封介山而为之禁兮报大徳之优游思久故之亲身兮因缟素而哭之明文公在时介子推已死故以田禄其子也史记环绵上山中而封之以为介推田号曰介山然则受此田者何人乎　忌坂相传介子推避晋文公于此李钟盛介山分界碑经介山南之坡为阳坡地名有北塔钩红严村栢沟峪大小栢沟村介神庙诸处属灵石县山北之坡为隂陂地名有说法台抱楼山陶圪塔馒头山兴地村等处属介休县地俱以山岭中脊隂阳为界下以柏沟村兴地村二沟合流总渠水心为界
　　抱腹岩在县西南四十里绵山之奥崖似抱腹羣峯拥翠涧水流鸣石梯陡峻松柏森蔚绵山胜境也一名灵官仙窟路险崖峻相传僧自并州来二兎二鹿前导僧随之渡遂化于此唐太宗封空王古佛因建云峯寺于渡置二桥一曰鹿桥一曰兎桥岩右有鐡索岭岭上有五龙纒对峙有说法台繇岩而前有朝阳洞一斗泉小须弥白云洞中岩有蜂房泉巅有竹林寺鐡瓦寺银空窟摩斯岭银空摩斯胥空王佛弟子也山前有塔岩头有元帝庙外有龙岩防李姑岩亦传唐太宗妹焚修地也山北有山神庙观音阁平麓有下马泉圪堆头光严寺前后凡九里二十八湾树木经歴代胥禁砍伐实所以旌介也　唐贞观初旱长安人祷于抱腹岩僧令拜侍者摩斯斯方淅米将米汁向西少洒令急回曰今日长安霑足矣果应后与银空胥化此
　　太虚岩在县东南二十里崇冈上有二岩一似雀粪碎砌一似冰柱胶粘一名珊瑚一名上水岩畔有数石洞狐岐胜水绕之
　　羬城山在县东南二十八里
　　蚕簇山在县东南三十里瓦瓮村山势高峻形似蚕簇一名簇蚕山
　　西谼谷在县东南三十里
　　东谼谷在县东南四十里四靣如围幽深无际岩北向有介子推妹祠岩下有黑龙池名白牛岩高数仭周三里雨雪不侵巅有悬泉倒流岩中似瀑布
　　红山岭在东西谼谷间
　　狮鼻岩在县东南四十里岩高七十余丈中空岩下巨石形似狮鼻岩上时见霞光
　　天峻山在县东南六十里□垜村壁立万仭云绕山半即大雨而巅若无云巅有浮图云雾绕尖即雨
　　箭杆岭在绵上下有硌石涧
　　介岩有树花生叶上
　　雀防谷在县西南二十里唐明皇开元中北廵并州尝经此通典险固之处　水经注冦爵津俗谓之雀鼠谷
　　沂阳谷在县西四十里水出谷中名沂阳水
　　木山地形志西河郡介休有木山邬城有郭林宗墓介休城太岳山祠
　　度索原宋金刚据介州晋州道行军总管裴寂屯度索原贼埭水上流寂徙屯为贼所搏兵大溃死亡畧尽寂昼夜驰抵平阳镇戍皆没
　　静岩金志介休有静岩
　　汾河在县北经流县境二十里至桥头村虹霁桥又由义唐镇西南入雀防谷至灵石县界
　　国朝康熙十一年汾河徙　汾河繇东北孝义界胡家嘴起至西南灵石界崔家沟口止县境四十里三百一十四歩北至罗王庄汾河十里为孝义界繇罗王庄至孝义治二十里　水经又南过大陵县东水经注汾水于县左迤为邬泽广雅曰水自汾出为汾陂　水经又南过平陶县东文水从西来流注之水经注汾水又南与石桐水合水出介休县之绵
　　山北流迳石桐寺西即介子推之祠也石桐水又西流注于汾水又西南迳介休县故城西王莽更名之曰介美矣汾水之右有左部城侧临汾水盖刘渊为晋都尉所筑也
　　邬城泊在县东三十二里北辛武村　尔雅鲁有大野晋有大陆秦有杨陓宋有孟诸楚有云梦吴越之间有具区齐有海隅燕有昭余祁郑有圃田周有焦防郭璞注大野今高平钜野县东北大泽是也大陆今钜鹿北广阿泽是也杨陓今在扶风汧县西孟诸在梁国睢阳县东北云梦今南郡华容县东南巴丘湖是也具区今吴县南即震泽是也海隅海濵广斥昭余祁今太原邬陵县北九泽是也圃田今荥阳中牟县西圃田泽是也焦防今扶风池阳县瓠中是也水经注汾水于县左迤为邬泽广雅泉自汾出为汾陂其陂东西四里南北十余里陂南接邬地理志曰九泽在北并州薮也吕氏春秋谓之大陆又名之曰温洟之泽俗谓之邬城许慎说文曰漹水出西河中阳县之西南入河即此水也漹水乂防婴侯之水迳邬县故城南晋大夫司马弥牟之邑也谓之邬水也俗亦曰虑水虑漹声相近故因变焉又西北入邬陂而归于汾流矣　昭余祁当在祁县班固曰泽在邬县北是为昭余祁并州薮注曰祁薮西接邬泽故通典注昭余祁在今西河郡介休县界又曰昭余祁俗名邬城泊职方并州之薮【通考同】路史昭余祁在介休连延祁县吕氏所云大陆一名沤泽俗曰邬城泊者是也邬城泊一名蒿泽隋汉王谅拒杨素于此
　　三道河在县东五里发源宋村后平地涌泉流分三名三道河经下站村北入汾
　　拔戳泉在县东十二里段屯村相传尉迟敬徳迹灰栁二泉在县东二十里石洞村西北入汾地有白栁蒲地泉在县东二十里
　　闷津泉在县东三十五里一名连山水
　　蜂房泉在县东五十里抱腹岩下悬泉苔藓上似盘倒垂者十余小窍百余似蜂房泉繇中滴贯珠不絶
　　龙泉在县东南二十里北流入于汾平地涌出相传有龙见此【明一统志在西南】
　　硌石涧在县东南二十里源出绵上箭杆岭下流入汾水久涸
　　源泉在县东南三十里王一魁源泉诗序东南三十里有泉出山下名源
　　洪山水在县东南三十里洪山山半有泉数罅四季不竭即文路公三渠之源也东北流入于汾土人谓即石桐水　按石桐当出绵山
　　鸑鷟泉在县东南三十五里狐岐山下北入于汾宋至道间碑有鸑鷟池
　　连山水在县东南四十里图经水出连山其源甚防悬泉在县东南四十里东谼谷南山之上岩巅有泉一脉倒流岩中似瀑布
　　胜水在县东南源出狐岐山流入县东境洪山源神池诸村凡二十里东入于汾
　　谢谷泉在县南十里谷中流出
　　兴地泉在县南四十里绵山下一名利民渠
　　黑龙池在县南四十里东谼谷河中色黑相传龙见此白牛在县南五十里东谼谷三周五百余歩深不可测山峻路险直上三十里祷雨多应相传白龙与黑龙战里民以礮助之黑气冲天而去今山水泛涨漂巨石大木过不沉
　　绵水源出绵山西入汾一名石桐水土人名石洞水平地涌出
　　井成泉在县西北七里大宋曲张家井也明万厯三十四年泉倐涌
　　葫芦河在县东北五里
　　小桥泊在县东北二十八里西入汾
　　石河在县东　城西河在西门外　内封河以上三河无常流大雨南山水发北流入于汾
　　孝义县
　　狐岐山一名薛颉山在县西八十里主峯髙五十丈有竒递髙五里盘踞三十里有竒南连髙唐山三十里北连寜乡鹊吉山五十里中峯最髙今盘村原是也胜水出于其下　水经狐岐之山胜水出焉　王应麟困学纪闻治梁及岐若从古注则雍州山距冀州甚逺壶口太原不相涉晁以道用水经注以为吕梁狐岐读此始知蔡传说宗晁氏其言曰梁岐皆冀州山梁山吕梁山也在今石州离石县东北尔雅云梁山晋望即冀州吕梁也又春秋梁山崩左氏谷梁皆以为晋山则亦指吕梁矣岐山在今汾州介休县狐岐之山胜水所出东北流注于汾二山河水所经治之所以河道也先儒以为雍州梁岐者非是　禹贡锥指吕梁狐岐二山去河甚逺晁氏以此释治梁及岐大谬　盘村原永寜寜乡山民通衢也
　　贾愿谷在西南三十里王才里元魏尝置驿一名驿马谷后遣贾愿戍此因名
　　兊九峪在县西南四十里有寨
　　玉泉山在县西南七十里髙三里盘踞四十里有竒南连灵石金甎山十五里北连髙唐山十五里为吉隰往来通道泉如潄玉故以名山　唐志孝义有隠泉山是迤辖文水地也
　　六壁头山在县西八里下有六壁府
　　柏山在县西五十里兊九峪东递髙三里盘踞六十里有竒西连髙唐山三十里东接南营村二十里山多柏
　　龙山在县西六十里峦壁巍峩楼阁掩映华严禅寺之胜也一名龙隠山有象王峯莲花峯云盖峯金沙河半月池诸胜
　　乌鸡山在县西七十里髙五里盘踞七十里有竒西连狐岐山二十里东接王荆村四十里有黑龙池祷雨辄应
　　白雀山在县西九十里递髙五里盘踞五十里有竒东连乌鸡山十里西连狐岐山十里羣峯参天
