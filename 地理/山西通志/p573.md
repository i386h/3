<!-- { "loadSidebar": true } -->
　　侯标辽州人崇祯庚午举人流贼陷城官军围之贼诱以书云兵退免其死标曰恨不杀汝耳身命何足惜遂遇害父于畿廪生弟楷枢皆死之巡道马之陞表其节义
　　王显名辽州人崇祯癸未进士甲申遭逆闯逼勒令仕显名不从
　　国朝顺治壬辰嵗诏举地方人才巡抚刘遇巡按刘漪交章荐举显名卧病不起
　　杨于楷辽州人崇祯时为行人五年紫金梁等冦辽州于楷方里居与主事张友程佐知州李呈章拒守力屈城陷于楷被执骂贼死友程及举人赵一亨侯标并死之赠光禄少卿
　　乐济众和顺人崇祯时累官昌平副使六年六月贼陷和顺济众方里居被伤不屈投井死赠太仆少卿
　　刘启先孝友素着流冦逼城预嘱妾女整衣手灯以待城陷呼曰跟我来至城隍庙井曰此尔等死地也妾王抱三嵗女并女二姐投井死启先与侄诸生永祚为贼执系至常金麟家启先厉声骂贼永祚与麟父子各夺贼棍击伤数贼贼遂蜂拥乱斫死
　　王心正诸生流冦陷城妻骞媳李女大姐俱投井死贼怒遂杀心正正子千总身极奋持大刀杀伤数贼力竭而死
　　国朝
　　赵瀚榆社人顺治元年恩贡官同州同知署白水知县在同州二年锄强字弱克举其职及摄篆白水防贼余党来攻势不支因为所执贼素闻瀚材缓语诱降瀚瞑目不对已而大骂曰世宁有降贼赵瀚耶吾守土官城亡与亡死耳絮语何为贼犹不忍杀瀚骂不少休旁一贼曰是终不为我用不如杀之以成其志遂割舌断手以死瀚父明经学忠三任广文以经术教士瀚习闻大义故克立峻节如此
　　王道平字亨衢榆社人慷慨有竒节家贫力学教授生徒善事父母父早逝忧毁三年不入城市事大母孀母尤尽诚孝以贡任闻喜训导年老告归及卒门人私諡曰文惠先生
　　沁州
　　晋
　　李憙字季和上党铜鞮人父佺汉大鸿胪憙少有髙行博学研精与北海管宁以贤良征不行累辟三府不就司马宣王辟为太傅属固辞疾郡县扶舆上道时母疾笃乃窃逾氏城而徒还遂遭防论者嘉其志节后为并州别驾骁骑将军秦朗过并州州将毕轨令乘车至閤憙固谏以为不可轨不得已从之景王命为大将军从事中郎憙到引见曰昔先公辟君而君不应今孤命君而君至何也对曰先君以礼见待憙得以礼进退明公以法见绳憙畏法而至景王甚重之转司马寻拜右长史从攻毋丘俭还迁御史中丞当官正色不惮强御百寮震肃荐乐安孙璞时称知人寻迁大司马公事免司马伷镇邺为军司顷之除凉州刺史加扬威将军假节领防羌校尉绥御华夷甚有声绩羌犯塞憙因其隙防不及启闻辄以便宜出军深入遂大克获以功重免谴时人比汉冯甘还拜冀州刺史累迁司隶校尉晋初行司徒事副太尉郑冲奉策泰始初封祁侯憙上言故立进令刘友前尚书山涛中山王睦故尚书仆射武陔各占官三更稻田请免涛睦等官陔贬諡诏考竟友涛等勿问而深嘉憙曰易称王臣蹇蹇匪躬之故今憙亢志在公当官而行可谓邦之司直矣光武有云贵戚且敛手以避二鲍岂其然乎憙为二代司隶朝野称之公事免其年为太子太傅并摄众事训道尽规迁尚书仆射拜特进光禄大夫以老逊位诏曰光禄大夫特进李憙仗徳居义当升台司毗亮朕躬而以年尊致仕虽优游无为可以颐神而虚心之望能不怃然其因光禄之号改假金紫置官骑十人赐钱五十万禄赐班礼一如三司门施行马初憙为仆射时凉州虏寇边憙倡义遣军讨之朝议不从后虏果大纵逸凉州覆没朝廷深悔焉以憙清素贫俭赐绢百匹及齐王攸出镇憙上疏谏争辞甚恳切憙清非异众而家无储积亲旧故人分衣共食未尝私以王官及卒追赠太保諡曰成子赞嗣少子俭字仲约歴左积弩将军屯骑校尉俭子字世彦少有清节永嘉末歴给事黄门侍郎散骑常侍
　　唐
　　李尚隐其先出赵郡世居铜鞮年二十举明经再调下邽主簿刺史姚班器之神龙中左台中丞侯令徳为关内黜陟使尚隐佐之以最擢左台监察御史显劾崔湜郑愔罪皆斥去睦州刺史冯昭泰性鸷刻尝诬系桐庐令李师旦二百余家御史皆称病不敢往覆验尚隐曰善良方防枉不为申明可乎因请行果推雪其寃湜愔复当路出为伊阙令湜等诛元宗知尚隐方严繇定州司马擢吏部员外郎封髙邑县男未几进御史中丞穷治御史王旭具得奸赃遂抵罪进兵部侍郎俄出为蒲州刺史浮屠怀照妖妄劾流播州再迁河南尹尚隐性刚亮论议皆披心示诚处事分明御下不苛察尤详练故实前后制令诵记略无遗坐小法左迁桂州都督上遣使劳曰知卿忠公然国法须尔因赐杂防百匹遣之迁广州都督五府经略使及还人裒金以赠尚隐曰吾自性分不可易非畏人知也代王丘为御史大夫按司农卿陈思问赃累钜万思问流死改太子詹事不阅旬进戸部尚书前后更扬益二州长史东都留守爵髙邑伯开元二十八年以太子賔客卒年七十五諡曰贞尚隐三入御史府辄绳恶吏素议归重仕官未尝以过谪惟劾诋幸臣及坐小法左迁复见用以循吏终始云
　　李师行上党武乡人唐延州司马年八十一卒仪凤二年丁丑十二月初八日葬箕山之南父宁前乡县令有惠政【宁曽为本县令】子名可等五人康熙年间砖壁村南耕得墓志
　　后五代
　　郭延鲁沁州绵上人父饶事晋数立军功为沁州刺史九年有惠爱州人思之延鲁以善槊累迁神武都知兵马使朱守殷反从攻汴州先登爲汴州马步军都指挥使累迁复州刺史叹曰吾先君为沁州九年民到于今思之吾今幸得为刺史其敢忘吾先君之志由是益以亷平自励民甚赖之秩满州人乞留不许皆遮道攀号天福中拜单州刺史卒于官时刺史皆以军功拜而延鲁父子特以善政着闻
　　元
　　赵国寳父全归太祖下真定诸郡擢副元帅安抚沁州卒壬子诏有功于国者録其子国寳袭同知沁州事歴尹洪洞襄陵滏阳诸县时大军攻襄樊供给军需无虚日国宝指挥立办民不怨嗟诏授陜州知州兼管劝农事秩满归每戒诸子曰吾虽武弁而性嗜经史汝辈读圣人书学圣人道精思力行勿致面墙之悔至元二十四年卒年六十九赠卫辉路总管轻车都尉追封天水郡侯
　　杜思明字彦昭沁州长官丰长子随父官沁州遂家焉丰致仕思明袭爵悉遵父道中綂新法肇立例迁隰陜邓三州刺史以严肃为政人初惮其过刚旣而盗贼屏迹奸胥畏威则又无不爱悦至元丙子从丞相巴延伐宋命攻阳罗堡奋勇先登士卒踊跃遂克之授明威将军吉州路总管达噜噶齐请告归卒年六十四子渊长宁州知州
　　杜思忠字信甫丰次子沁州诸军鄂啰长官防髙丽金令公作乱诏思忠讨之宣以仁义片言折服凯还授承务郎淇阳固镇铁冶提举弟思问佥河西陇右道提刑按察司事
　　杜思敬字亨甫丰三子事世祖潜邸由镇抚累迁治书侍御史阿哈玛特败台臣以失言并逐世祖独谅思敬涖职如故出为顺徳安西总管再入中台为侍御史议事当世祖意拜中书防知政事改四川行省左丞疾不赴以中书左丞致仕卒年八十六諡文定子肯构通奉大夫河东山西道宣慰使赠康靖公肯播奉训大夫防州知州肯获资善大夫陜西省左丞肯构子宣光禄大夫集贤殿大学士赠晋国公惠承务郎龙游县尹肯获子文献中奉大夫晋宁同知
　　明
　　厐清武乡人洪武乙丑进士任监察御史尝被召赴稍迟上诘之对曰送父还乡上使追之至则储钱数贯蒜一连而已上笑曰汝名清可谓不愧厥名矣御书惟清二字赐之陞扬州知府
　　宋讷沁源人由贡士官大名府知府靖难兵起死之魏祥沁源人任万泉都司指挥使累官京营防将正统间力战而死
　　崔矩沁源人景泰癸酉举人任秦州知州涖官清白守正不阿当道忌之免归贫如洗
　　刘洁沁源人成化中贡知中部县慈仁有大略拔滞补偏不茍取予建修庙学衙署广积仓储遇凶年活民甚众
　　窦明武乡人正徳辛未进士仕给事中疏时政四事及京营军又疏晋地荒粮俱见嘉纳后出知裕州擢凤翔府累陞陜西布政使俱有政声
　　张鹏字鸣南沁州人嘉靖丙戌进士授河南府推官明刑慎狱甫二载抚按交荐者七父卒官所无以为殓知府范代备防具服除补衢府八阅月以荐拜江西道监察御史上经略七边封事嘉纳之出按甘肃劾将刘文等匿贼不闻罪凿巩昌井数十人食其利复按山东建湖南书院于防城以课士立石泰岳禁舍身投崖之陋垦胶莒荒田数百顷圣母梓宫南附上疏力言复寓书当路申其指又以其产修葺沁城后敌入境桑梓获全转大理事右丞持正无所回避甫一年疾作乞归卒于家所着有东巡集谏草及遗文八卷
　　杨复楚沁州所副千戸嘉靖间勦绵山土贼杨甫等被贼火焚死州人立祠祀之奉防加一级袭正千戸
　　徐朝宗沁源人嵗贡任南宫训导徳性谦恭仪容修整居乡不履城市不谒有司嘉靖三十二年兵科给事中张廷槐谪本县令悉朝宗素行深敬礼焉
　　魏鳌字景能武乡人由贡士授献县县丞荐剡九次檄旌十九次陞香河知县解组归后补府谷县吏畏民怀治行为延鄜第一后以强项归里
　　魏云中字定逺武乡人万厯二十九年进士除项城知县擢御史劾礼部侍郎史继偕南京兵部尚书黄克缵又劾太仆少卿徐兆魁贪秽寻劾诚意伯刘荩臣又劾文选郎中周应秋纳贿鬻官引进匪人流毒天下给事中呉亮嗣诋云中借端扫除吏部尚书赵焕亦为应秋辨遂劾焕曲庇属官亮嗣谄吏部秋以年例出为甘肃佥事不赴天启元年起通州兵备召为尚书卿三年冬屡迁右佥都御史巡抚宁夏缮堡凿渠兴屯练士明年罢归崇祯二年召拜兵部右侍郎行边还言王象干策善款议始定乃列上八事访属部厚侦探谨内外恤将卒修营舎复额兵定功罪择守令上褒纳之象干请老卽命兼右佥都御史总督宣大山西军务帅师入衞三年罢归家居修城筑台以御冦乡人赖之
　　程启南武乡人万厯辛丑进士授襄阳推官剖断多所平反陞兵部武选司主事歴郎中管理清黄迁济南道副使防大饥绘图使吏抱以上书乞不赋山泽许得支官舎之储蓄赒之所活甚众时青齐盗发练兵芟薙盗悉平屡迁藩臬晋太常寺卿所在有氷蘗声论魏珰疏入即日斥退珰败起通政使加工部左侍郎以疾辞归乡居请豁沁州浮粮累金三千余两条立权店守备治次舎设防兵三百名夀九十
　　陈所行字力如武乡人万厯丁未进士豁达英伟每以苍生为己任家贫嵗俭二亲茹荼流涕曰丈夫不能钟鼎养亲何以为人扄戸下帷竟成名筮仕永年开水渠平俵价时有乌鸦捕蝗之异陞工部主事督建工作省帑金十余万出为大名府知府审重囚五百余名槩为平反后补苏州府大盗叶朗生连三省谋不轨捕首恶二十人反侧悉安
　　霍守典沁州人万厯庚戌进士礼科都给事中天启间魏珰以生祠额名请守典特疏纠防珰恚甚除太常少卿随罢职家居遇流冦变捐己资周城筑栏马墙为捍蔽后州人不及进城者多赖保全
　　魏光绪字孟韬号元白武乡人万厯癸丑进士由行人授御史挺击一案聚讼十余年光绪抗疏再四卒屈傍议东巡招抚寇孽数十万两朝存信録记其事珰逆嘱所亲不遂矫旨降调戊辰起原官寻陞太仆卿力争本寺牧地十万余顷陞湖广巡抚殱倡乱渠魁计平土司彭元景为忌者所中罢归遇屡饥尽发积粟以赈之立慈幼局乳遗弃婴儿捐资修筑城垣义举尤多
