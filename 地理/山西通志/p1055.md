<!-- { "loadSidebar": true } -->
<史部,地理类,都会郡县之属,山西通志>
　　钦定四库全书
　　山西通志巻二百二十六
　　艺文【四十　诗六五】
　　七絶
　　唐
　　崔处士林亭　　　　　　　　　王　维
　　绿树隂浓盖四隣青苔日厚自无尘科头箕踞长松下白眼看他世上人
　　赠裴旻将军
　　腰间寳剑七星文臂上雕弓百战勲见说云中擒黠虏始知天上有将军
　　渭城曲
　　渭城朝雨浥轻尘客舍青青柳色新劝君更尽一杯酒西出阳闗无故人
　　寄韩鹏　　　　　　　　　　　李　颀
　　爲政心闲物自闲朝看飞鸟暮飞还寄书河上神明宰羡尔城头姑射山
　　送薛大夫赴安陆　　　　　　　王昌龄
　　津头云雨暗湘山迁客离忧楚地顔遥送扁舟安陆郡天边何处穆陵闗
　　塞下　　　　　　　　　　　　常　建
　　鐡马胡裘出汉营分麾百道救龙城左贤未遁旌竿折过在将军不在兵
　　虢州后亭送李判官使赴晋绛　　岑　参
　　西原驿路挂城头客散红亭雨未收君去试看汾水上白云犹似汉时秋
　　献封大夫破播仙凯歌六首
　　汉将承恩西破戎防书先奏未央宫天子预开麟阁待祗今谁数贰师功
　　官军西出过楼兰营幕傍临月窟寒蒲海晓霜凝马尾防山夜雪扑旌竿
　　鸣笳叠鼓拥回军破国平蕃昔未闻丈夫鹊印揺边月大将龙旗掣海云
　　日落辕门鼓角鸣千羣靣缚出蕃城洗兵鱼海云迎阵秣马龙堆月照营
　　蕃军遥见汉家营满谷连山遍哭声万箭千刀一夜杀平明流血浸空城
　　暮雨旌旗湿未干胡烟白草日光寒昨夜将军连晓战蕃军只见马空鞍
　　凉州词【集异记云开元中之涣与王昌龄高适齐名共诣旗亭贳酒小饮有梨园伶官十数人防防三人因避席隈映拥炉以观焉俄有妙妓四軰奏乐皆当时名部昌龄等私相约曰我軰各擅诗名毎不自定甲乙今者可以宻观诸伶所讴若诗入歌词之多者爲优初讴昌龄诗次讴适诗又次复讴昌龄诗之涣自以得名已久因指诸妓中最佳者曰待此子所唱如非我诗即终身不敢与子争衡次至防鬟发声果讴黄河云云因大谐笑诸伶诣问语其事乃竞拜
　　乞就筵席三人从之饮醉竟日】　　　　　　　王之涣
　　黄河远上白云间一片孤城万仭山羌笛何须怨杨柳春光不度玉门闗
　　过宋氏五女旧居　　　　　　　窦　常
　　谢庭风韵媫妤才天纵斯文去不回一宅柳花今似雪乡人拟筑望仙台
　　河中府崇福寺看花　　　　　　卢　纶
　　闻道山花如火红平明登寺已经风老僧无见亦无说应与看人心不同
　　题伯夷庙
　　中条山下黄礓石垒作夷齐庙里神落叶满堦尘满座不知浇酒爲何人
　　将赴京留献令公
　　沙鹤惊鸣野雨收大河风物飒然秋力微恩重谅难报不是行人不解愁
　　度破讷沙二首　　　　　　　　李　益
　　眼见风来沙旋移经年不省草生时莫言塞北无春到总有春来何处知
　　破讷沙头鴈正飞鸊鹈泉上战初归平明日出东南地满碛寒光生鐡衣
　　夜上受降城闻笛
　　回乐峯前沙似雪受降城外月如霜不知何处吹芦管一夜征人尽望乡
　　上黄堆烽
　　心期紫阁山中月身过黄堆烽上云年发已从书劔老戎衣更逐霍将军
　　昭君词　　　　　　　　　　　李　端
　　李陵初送子卿回汉月明明照帐来忆着长安旧游处千门万户玉楼台
　　裴十六防即事　　　　　　　　刘　商
　　主人能政讼庭闲帆影云峯户牖间每到夕阳岚翠近只言篱障倚前山
　　送红线　　　　　　　　　　　冷朝阳
　　采菱歌怨木兰舟送客防销百尺楼还似洛妃乗雾去碧天无际水空流
　　太原赠李属侍御　　　　　　　杨巨源
　　路入桑干塞鴈飞枣郎年少有光辉春风走马三千里不废看花君绣衣
　　题五老峯下费君书院
　　解向花间栽碧松门前不负老人峯已将心事随身隠认得溪云第几重
　　奉使鎭州行次承天行营奉酬裴司空
　　韩　愈
　　窜逐三年海上归逄公复此着征衣旋吟佳句还鞭马恨不身先去鸟飞
　　夕次夀阳驿题吴郎中诗后
　　风光欲动别长安春半边城特地寒不见园花兼巷柳马头惟有月团团
　　读苏属国传　　　　　　　　　陈　羽
　　天山西北居延海沙塞重重不见春肠断帝乡遥望日节旄零落汉家臣
　　美温尚书鎭定兴元以诗寄贺　　刘禹锡
　　旌旗入境犬无声戮尽鲸鲵汉水清从此世人开耳目始知名将出书生
　　题石勒城二首　　　　　　　　吕　温
　　长驱到处积人头大斾连营压上游建业乌栖何足问慨然归去王中州
　　天生杰异固难驯应变摧枯若有神夷甫自能疑倚啸忍将虚诞误时人
　　读鄂公传　　　　　　　　　　白居易
　　高卧深居不见人功名斗薮似尘唯留一部清商乐月下风前伴老身
　　登甘露台　　　　　　　　　　刘言史
　　偶至无尘空翠间雨花甘露境闲闲身心未寂终爲累非想天中独退还
　　旅次文水县喜遇李少府　　　　施肩吾
　　爲君三日废行程一县官人是酒朋共忆襄阳同醉处尚书坐上纳银觥
　　云州饮席
　　酒肠虽满少欢情身在云州望帝城巡次合当谁改令先须爲我打还京
　　赠王屋刘道士
　　小有洞中长住客大罗天下后来仙出门即是防常处未可还他跨鹤鞭
　　过汾水关　　　　　　　　　　张　祜
　　千里南来背日行闗门无事一侯嬴山根百尺路前去半夜耳中汾水声
　　舜井　　　　　　　　　　　　朱庆余
　　碧甃磷磷不记年青萝鎻在小山顚向来下视千山水疑是苍梧万里天
　　再经天涯地角山　　　　　　　雍　陶
　　每忆云山养短才悔缘名利入尘埃十年马足行多少两度天涯地角来
　　度桑干河
　　南客岂曽谙塞北年年唯见鴈飞回今朝忽渡桑干水不似身来似梦来
　　自蔚州南入眞谷有似劔门因有归思
　　我家蜀地身离久忽见胡山似劔门马上欲垂千里泪耳边唯欠一声猿
　　隂地闗见入蕃公主石上手迹
　　汉家公主昔和蕃石上今余手迹存风雨几年侵不灭分明纎指印苔痕
　　青塜　　　　　　　　　　　　杜　牧
　　青塜前头陇水流燕支山上暮云秋蛾眉一坠穷泉路夜夜孤防月下愁
　　题木兰庙
　　弯弓征战作男儿梦里曽经与画眉几度思归还把酒拂云堆上祝明妃
　　浑河中　　　　　　　　　　　李商隐
　　九庙无尘八马回奉天城垒长春苔咸阳原上英雄骨半向君家养马来
　　所居永乐县久旱县宰祈祷得雨因赋诗
　　甘膏滴滴是精诚昼夜如丝一尺盈秪怪闾阎喧鼓吹邑人同报束长生
　　题朝阳岩　　　　　　　　　　牛　丛
　　蹑石攀萝路不迷晓天风好浪花低洞名独占朝阳号应有梧桐待鳯栖
　　皇华铺题　　　　　　　　　　薛　逢
　　孤戌迢迢蜀路长鸟鸣山馆客思乡更看絶顶烟霞外数树岩花照夕阳
　　伏牛山　　　　　　　　　　　薛　能
　　虎蹲峰状屈名牛落日连村好望秋不爲时危耕不得一犁风雨便归休
　　蒲中斋后晚望
　　河边霁色无人见身春风立岸头浊水茫茫有何意日斜还向古蒲州
　　太原使院晚出
　　青门无路入清朝滥作将军最下僚同舍尽归身独在晚风开印叶萧萧
　　渡桑干河　　　　　　　　　　贾　岛
　　客舍并州已十霜归心日夜忆咸阳无端更渡桑干水望并州是故乡
　　题河中紫极宫　　　　　　　　温庭筠
　　昔年曽伴玉眞游每到仙宫即是秋曼倩不归花落尽满丛烟露月当楼
　　随边使过五原　　　　　　　　储嗣宗
　　偶逐星车犯虏尘故乡常恐到无因五原西去阳闗废日漫平沙不见人
　　闻河中王铎加都统　　　　　　高　骈
　　炼汞烧铅四十年至今犹在药炉前不知子晋缘何事只学吹箫便得仙
　　渑池　　　　　　　　　　　　汪　遵
　　西秦北赵各称高池上张筵列我曹何事君王亲撃缶相如有劔可吹毛
　　晋河
　　风引征防管吹高晋君张晏俟雄豪舟人笑指千余客谁是烟霄六翮毛
　　自河西归山二首　　　　　　　司空图
　　一水悠悠一叶危徃来长恨阻归期乡闗不是无华表自爲多惊独上迟
　　水濶风惊去路危孤舟欲上更迟迟鹤羣长扰三珠树不借人间一只骑
　　忆中条
　　燕辞旅舍人空在萤出踈篱菊正芳堪恨昔年联句地念经僧扫过重阳
　　故乡杏花
　　寄花寄酒喜新开左把花枝右把杯欲问花枝与杯酒故人何得不同来
　　证因亭
　　峰北幽亭愿证因他生此地容身上方僧在时应到笑认前衔记写眞
　　光啓丁未别山
　　草堂琴画已拌烧犹托邻僧防燕巢此去不缘名利去若逢逋客莫相嘲
　　虞乡北原
　　泽北邨贫烟火狞稚田冬旱倩牛耕老人惆怅逢人诉开尽黄花麦未金
　　上方
　　花落更同悲木落莺声相续即蝉声荣枯了得无多事只是闲人漫系情
　　王官二首
　　风荷似醉和花舞沙鸟无情伴客闲总是此中皆有恨更看微雨半遮山
　　荷塘烟罩小斋虚景物皆宜入画图尽日无人只高卧一防白鸟隔纱厨
　　李居士
　　高风只在五峰前应是精灵降作贤万里无云惟一鹤乡中同看升天
　　修史亭五首
　　山前邻叟去纷纷独强衰羸爱杜门渐觉一家看冷落地炉生火自温存
　　甘心七十且酣歌自算平生幸已多不似香山白居士晚将心地着禅魔
　　乌纱巾上是青天检束酬知四十年谁料平生臂鹰手挑灯自送佛前钱
　　少年已惯掷年光时节催驱独不忙今日无疑亦无病前程无事扰医王
　　篱落轻寒整顿新雪晴歩屣防诸邻自从南至歌风顶始见人烟外有人
　　力疾山下吴村看杏花十九首
　　春来渐觉一川明马上繁花作阵迎掉臂只将诗酒敌不劳金鼔助横行
　　阊阖曽排捧御鑪犹看晓月认金铺羸形不画凌烟阁只爲微才激壮图
　　镜留雪暖消无春到梨花日又晡移取扶桑堦下种年年看长碍金乌
　　折来未尽不须休年少争来莫与留更愿狂风知我意一时吹向海西头
　　才情百巧鬭风光笑雕花刻叶忙熨帖新巾来与裹犹看腾踏少年塲
　　浮世荣枯总不知且忧花阵被风欺侬家自有麒麟阁第一功名只赏诗
　　白衫裁袖本教寛朱紫由来亦一般王老小儿吹笛看我侬试舞尔侬看
　　单牀薄被又羇栖待到花开亦甚迷若道折多还有罪只应莺啭是金鸡
　　近来桃李半烧枯归卧乡园只老夫莫算明年人在否不知花得更开无
　　汉王何事损精神花满深宫不见春秾艶三千临粉镜独悲掩靣李夫人
　　能艶能芳自一家胜鸾胜鳯胜烟霞客来须共醒醒看碾尽明昌几角茶
　　造化无端欲自神裁红剪翠爲新春不如分减闲心力更助英豪济活人
　　徘徊自劝莫沾缨分付年年谷口莺頼无情容易别有情早个不胜情
　　闲歩偏宜舞袖迎春光何事独无情垂杨合是诗家物只爱敷溪道北生
　　亦知王大是昌龄杜二其如律韵清还有酸寒堪笑处拟夸朱更峥嵘
