<!-- { "loadSidebar": true } -->
　　裴昭明骃子少儒史之业宋泰始中为太学博士时议太子婚纳徴用玉璧虎皮昭明曰礼纳徴俪皮郑注云皮为庭实鹿皮也晋太子纳妃注以虎皮二太元中公主纳徴虎豹皮各一此岂谓婚礼不祥王公之羞故取虎豹文蔚以尊其事虎豹虽文而徴礼所不言熊罴虽古而婚礼所不及珪璋虽美或为用各异今宜凖经诰凡诸僻谬一皆详正于是参议加珪璋豹熊罴皮各二元徽中出为长沙郡丞罢任刺史王蕴之曰卿清贫必无还资湘中人士有须一礼之命者我不爱也昭明曰下官忝为郡佐不能光益上府岂以鸿都之事仰累清风歴祠部通直郎齐永明三年使魏武帝曰使还当以一郡相赏还为始安内史郡人龚元宜以玉印玉板惑众前后太守敬之昭
　　明付狱案罪及还甚贫罄武帝曰裴昭明罢郡无宅不知古人谁可比迁射声校尉九年复北使建武初为安北长史广陵太守代还昭明歴郡皆清勤常曰人生何事聚畜一身外亦复何须子孙若不才我聚彼散若能自立不如一经故终身不事产业中兴二年卒
　　梁
　　裴子野字几原昭明之子生而失母九嵗祖母殷氏亡泣血哀恸家人异之少好学善属文仕齐江夏王行参军父寝疾祷请备至涕泗霑濡父夜梦见其容且召视如梦俄而疾间以为孝感命着孝感固辞及居父丧墓草为枯白兔白鸠驯扰其侧梁天监初尚书仆射范云将表之防云卒不果子野于乐安任昉为从中表独不至门乆之始兼廷尉正同僚代署名奏不允从坐免或劝言之笑曰虽慙栁季之道岂因讼以受服终无恨意中书郎范缜未相遇迁国子博士上表让之有司以资歴非次不为通后为诸暨令不行鞭罚争者示之以礼合境遂无讼子野常欲继成曽祖松之宋史业更撰为宋略二十卷叙事评论多善沈约叹曰吾弗逮也兰陵萧琛亦美其评论曰可与过秦王命分路扬镳矣吏部尚书徐勉言之武帝以为著作郎掌修国史及起居注寻兼中书通事舍人除通直员外著作舍人如故敕又掌中书诏诰时白题及滑国由岷山道入贡莫知所出子野曰汉颍隂侯斩胡白题将一人服防注云白题胡名也又汉定逺侯撃虏入滑此其后乎时人服其博识敕使撰方国使图凡二十国子野与沛国刘显南阳刘之遴陈郡殷芝陈留阮孝绪呉郡顾协京兆韦棱皆博学深相赏好显尤推重之长平侯萧劢范阳张缵每讨论坟籍咸折焉居继母曹氏丧过礼复为员外郎普通七年敕撰移魏文受诏立成上召尚书仆射徐勉太子詹事周舍鸿胪卿刘之遴中书侍郎朱异集寿光殿观之时并叹服上曰其形虽弱其文甚壮俄又敕为书喻魏相元乂夜受旨及五鼓催令速上徐起操笔昧爽便就上深嘉焉自是诸符檄皆令具草子野为文典而速不尚靡丽制多法古或问其为文速者答云人皆成于手我独成于心迁中书侍郎鸿胪卿领步兵校尉在禁省十余年默静自守未尝请谒所得俸悉给外家中表借官地二畆起茅屋数间妻子恒苦饥寒以教诲为本子侄若奉严君刘显常推高之深信释教终身饭麦食蔬中大通二年卒遗命务存俭约上为之流涕赠散骑常侍即日举哀赐諡贞子异数也子野少集注丧服续裴氏家各二卷抄合后汉事四十余卷又敕撰众僧二十卷百官九品二卷附益諡法一卷方国使图一卷文集二十卷并行于世又欲齐梁春秋事未就卒及相东王为墓志铭陈于藏内邵陵王又立墓志堙于羡道羡道列志自此始子骞通直郎
　　元魏
　　王虬殷之后宋升明二年始北事魏家河汾太和中尝累荐王肃出为并州刺史文中子晋阳穆公之述曰政大论八篇其言帝王之道着矣子彦为同州刺史文中子同州府君之述曰政小论八篇其言王霸之业尽矣又曰内难而能正其志同州府君以之彦子一为济州刺史文中子安康献公之述曰皇极谠议九篇其言三才之去就深矣又曰礼乐之作献公之志也
　　裴敬宪字孝虞宣子少有志行学博才清抚训诸弟専以读书为业澹于荣利风气俊逺郡征功曹不就诸府辟命先进其弟司州牧高阳王雍举秀才射防高第除太学博士性和雅未尝失色于人工草解音律五言独擅一时名声甚重后进咸宗慕之中山王将之部朝贤送于河梁赋诗言别以敬宪为最少有气病年三十三卒人甚悼之敬宪世为徳乡里孝昌中蜀贼陈双炽所过残暴至敬宪宅辄约束不得焚烧其为物所伏如此永兴三年赠中书侍郎諡曰文
　　裴庄伯字孝夏宣次子博识多闻文才与敬宪相亚器度闲雅喜愠不形于色善以约言辨物司空任城王澄辟行参军甚加知赏年二十一上神颂时人异之临淮王彧北讨引为记室参军委以章奏及闻敬宪寝疾求假不许遂径自还亦矜而不问扶侍兄病昼夜不离形容憔悴因葬敬宪遇病卒年二十八兄弟才学知名同年俱丧世共嗟惜之永安三年赠通直散骑侍郎諡曰献兄弟并无子所着词藻莫为集录弟献伯廷尉卿济州刺史少以学尚风流有名京洛为政伤于严但以清白流誉迁殿中尚书卒
　　裴伯茂仲规嗣子少有风望学涉羣书文藻富赡释褐奉朝请大将军京兆王继西讨引为铠曹参军行台长孙承业南征降蜀陈双炽为郎中承业还留知行台事以平薛鳯贤等封平阳伯再迁散骑常侍典起居注太昌初为中书侍郎永熙中为广平王赞文学后加中军大将军伯茂好饮酒颇疏傲曽为豁情赋天平初还邺又为迁都赋二年内宴殿中尚书章成王景哲启伯茂以棃击案禁庭内令人挈衣后竟无坐卒年三十九殡于家园友人常景李浑王元景卢元明魏季景李骞等十许人于墓傍置酒设祭饮酹涕泣各赋诗一篇李骞寄以示魏収収时在晋阳作论叙伯茂其十字云临风想元度对酒思公荣时人以为得事实赠散骑常侍卫将军度支尚书雍州刺史重赠吏部尚书諡曰文伯茂撰晋书竟未能成嗣子孝才武平末位中书舍人
　　北齐
　　裴让之字士礼佗子少好学有文情年十六丧父殆不胜哀魏天平中举秀才对防高第累迁屯田主客郎中省中语曰能赋诗裴让之为太原公开府记室与杨愔善每清谈竟日愔曰此人风流警拔裴文季为不亡矣梁使至常令摄主客郎弟诹之奔闗右兄弟皆拘繋齐神武问之答曰昔呉蜀二国诸葛兄弟各得尽心况让之老母在此君臣分定失忠与孝愚夫不为伏愿明公以诚信待物若以不信处物物亦安能自信以此定霸犹却行而求道耳神武善其言兄弟俱释歴文襄大将军主簿兼中书舍人后兼散骑常侍聘梁文襄尝入朝让之导引仪容蕴借文襄目之曰士礼佳舍人也迁长兼中书侍郎领舍人齐受禅流涕歔欷以参掌仪注封宁都县男除清河太守至郡未几奸吏敛迹盗贼清靖清河豪吏田转贵孙舍兴奸猾多侵削因事脇人取财让之以其乱法杀之侍中高徳政旧与让之不协密谮于上杨愔请救文宣大怒曰欲得与裴让之同冢耶竟赐死嗣子樊生矩
　　裴诹之字士正佗次子少好儒学释褐太学博士尝从常景借书百卷十许日便返景疑其不能读每卷防问应对无遗景叹曰应奉五行俱下祢衡一览便记今复见之于裴生矣杨愔阖门改塟托诹之顿作十余墓志文皆可观让之诹之及皇甫和和弟亮并知名洛下语曰诹胜于让和不如亮司空高干请为户曹参军不受署大司马沛王辟记室西魏领军独孤信入金墉号曰洛阳遗彦后居南山洛州刺史王元轨召为中从事西师忽至遂随入闗为大行台仓曹郎中卒赠徐州刺史
　　裴谳之字士平佗第三子七嵗勤学早知名累迁司徒主簿杨愔每叹曰河东士族京官不少唯此家兄弟全无乡音谳之不妄交游唯与陇西辛术赵郡李绘顿丘李构清河崔瞻为忘年友昭帝末转仪曹郎仪注丧礼皆能裁正为许昌太守客旅过郡出私财供给民无所预吏人懐之仕周卒伊川太守
　　裴谋之字士令佗第四子少有风格邢邵毎云我裴四武成为开府辟参军掌书记
　　北周
　　裴汉字仲霄闻喜人寛弟操尚雅聪敏好学尝见人作百字诗一览便诵魏孝武初解褐员外散骑侍郎大统五年除大丞相府士曹行参军转墨曹汉善尺牍尤便簿领理识明赡断割如流相府语曰日下灿烂有裴汉武成中为司车路下大夫防议格令有条理天和五年加车骑大将军仪同三司晋公防擅权汉直道自守八年不徙雅好賔游每良时美景必招引时彦宴赏留连间以篇什自寛没后遂断絶游从不聴琴瑟嵗时哀恸而已抚养兄弟子情甚笃至借人异书必躬自录本疾疢未尝释卷卒赠晋州刺史子镜人少聪敏涉猎经史为大将军谭公防记室参军累迁春官府都上士仕隋位兵曹郎汉弟尼字景尼性雅有器局位御正下大夫卒赠随州刺史子之赵王招府记室防军之隠弟师人好学有识度起家秦王防府记室参军仍兼侍读
　　隋
　　王隆字伯高一子髙祖元则业教授门人千余隋开皇初以国子博士待诏云龙门帝尝从容问之隆对深切上默然曰先生朕之陆贾也何以教朕隆承诏着兴衰要论七篇每奏上称善文中子铜川府君之述曰兴衰要论七篇其言六代之得失明矣隆出为昌乐令迁猗氏铜川所治著称秩满退归遂不仕卒薛道衡尝与杨素论王通曰乡人也是其家七世矣皆有经济之道而位不逢故河汾王氏儒林推之
