<!-- { "loadSidebar": true } -->
　　乔彜晋寜人性高介为诗文有法自号芸斋至正中贼陷晋寜城中死者十二三彜整衣冠聚妻子家有大井彜令妻子辈循次投井中而已随赴之贼平赠临汾尹諡纯洁
　　邢飞翰霍州人性刚果以荐为内御史巴延专政飞翰面质其非参议佛嘉律奸邪复廷劾之后以两淮盐运同知致仕元末兵乱被执不屈死追封工部尚书諡忠毅
　　李荣祖霍州人业儒有大志及为吏仁慈爱下长于剖决所在颂之陞总管以都转运盐使司同知致仕赠上骑都尉封陇西郡伯孙智有祖风仕至晋宁路总管
　　贺方霍州人幼聪慧日诵数千言人呼小学士随父宦逰江南由国子生仕至翰林应奉待制陞学士终江南路治书侍御史城陷死之
　　靳颉曲沃人任征西大将军不避艰险殁于阵获其尸而失其首锡银首连
　　山西通志卷一百十
<史部,地理类,都会郡县之属,山西通志>
　　钦定四库全书
　　山西通志卷一百十一
　　人物【十一】
　　平阳府
　　明
　　仇敬曲沃人元季同郝修已隠紫金山潜修砥厉洪武三年乡试第一人登进士授绥徳知州政通民和百务具举陞巩昌知府建学校振士风歴有成勣丁外艰卒于苫次子基以布衣荐举官髙丽平泉知县
　　郑昌襄陵人幼邃于学有文名洪武五年以贡隶太学遂通仕籍累官吏部左侍郎任専宠渥年老致政归始终恩礼不替
　　郝修已曲沃人洪武九年举明经任户科给事中改朝城县知县操持清介致政归朝廷嘉其亷谨擢刑部郎中赐紫金山一区今名郝家山子孙世居焉
　　髙翀翼城人洪武乙丑进士歴官郎中家居清约一日太祖微行过其门见翀妻纺织翼旦赐绢帛以旌之后卒赐祭
　　陈琦霍州人洪武丁夘举人授歴城敎谕严正有师范迁国子监助敎再迁和州知州布徳施敎男女异路囹圄空虚迁长史致仕归享年百有七嵗
　　暴昭浮山人洪武中由国子生授大理寺司务三十年擢刑部右侍郎明年迁左都御史寻改刑部尚书耿介有峻节布衣麻屦以清俭知名建文初充北平采访使具得燕邸不法状密以闻请预为备燕兵起设北平布政司于正定昭以尚书掌司事与铁铉辈悉心经画诸军败召归金川门陷出亡被执不屈磔死
　　祝信襄陵人性醇谨事亲备极孝养每防职官经其闾虽寝必披衣拱立以洪武三十年贡授金华判有清节迁太仆少卿
　　贾维新赵城人洪武间贡生授兵部主事歴户部郎中大理寺卿性忠骾有气节不肯为不义居官以公勤亷干着靖难兵至不屈死之
　　周正霍州人洪武间贡任福建道监察御史陞贵州按察司佥事察吏精严弹举允当风声所至莫不震慑在贵州地僻山险人多不驯正随在训化俗为丕变焉
　　刘平翼城人洪武间由荐举任江西宜黄知县负担至任亷介有政声职满归邑人争送之平曰昔负担来今负担去宜也何用送为永乐间起辟不就卒子元贞居丧哀毁逾礼庐墓三年诏旌其门
　　李信浮山人起家县掾洪武中用荐擢显歴吏部侍郎拜尚书六部初属中书省权轻仰承丞相意指自元年滕毅始位尚书歴陈修詹同吴琳赵好徳称贤然亦无大建竪至十三年中书省革部权乃专铨衡为尤要顾得久其位者寡余熂以排宋讷诛翟善贬杜泽未数月罢惟信歴少宰冢宰几二载令入觐官各举所知定内外封赠廕叙之典后遂垂为一代令甲上甚委任之以劳勚卒于官
　　韩永浮山人建文时为户科给事中状貌魁梧音吐洪亮每慷慨论兵事金川门不守召欲官之不屈死
　　王七曲沃人建文时靖难兵至金川门上章论君臣大义畧曰以臣伐君可谓忠乎乱祖宗传子之制可谓孝乎欺其孤而夺其位可谓勇乎纚纚数百言成祖嘉其直官之不屈唾骂益甚竟断舌被籍云
　　王锡翼城人永乐戊子举人授郿县敎谕敎条详尽人文竞起擢行在户科给事中正色立朝累官通政司右通政忠诚亷慎为朝廷尊礼事详名臣录
　　仇镇汾西人永乐丁酉举人知胶州恭俭和平化民以徳州负租镇奏得免陞赣州知府去之日行李萧然民立祠祀之
　　戴麟字仲仁翼城人永乐庚子举人授莘县知县有惠政考绩当迁慨然曰入官以见志耳久仆仆何为遂致仕归民为立祠
　　李信临汾人永乐时繇国子生授遵化知县至宣徳中阅二十七年始擢无为知州以年老不欲赴遂乞归卒
　　史濡霍州人宣徳己酉举人初任陈留县敎谕拜江西道监察御史寻陞直庐州府知府持身清谨勤政惠民时中官王振欲其附已啖以美官卒不往见当时人称不见振者薛瑄与濡而已
　　耿纯曲沃人宣徳壬子应天乡试授国子监学录陞大名通判以通诗经名有诗对押韵行世子文聪举人官同知文睿进士官主事累陞参议
　　毛俊太平人宣徳间贡士任兵部主事改工部干敏有长材处烦剧措置皆有法度韩王请广居第俊奉命至平凉经营相度王与民均得其便又尝建襄陵乐平二邸费不及奢劳不至扰当时尤称重之
　　陈纪临汾人正统戊午举人歴官许州知州以徳化民劝以治生之道察民间夜有读书及纺绩声给油助之虽卒亦各课以生业一时乡市絶少游惰民有轻侠无赖者给与牛绢令其改过由是感化称循吏焉
　　史素霍州人正统甲子举人累官镇江府知府政尚循良心存刚介四任大郡一节不移课生徒以育材平赋役以惠下不阿权贵奏复民田善畜隄防治多美利
　　柴良襄陵人正统丁夘举人授广安知州冦至州治左右请避之良不可且曰吾清官冦来何为且郡章将谁属耶独懐章坐中堂竟遇害郡人哀慕立祠祀焉
　　邢让字逊之襄陵人年十八举于乡入监李时勉器之与刘珝齐名登正统间进士改庶吉士授检讨景泰初上疏曰近李实还也先使偕至以前勅未及迎复为辞在廷屡请陛下不许夫我之所以讲者为上皇也不迎上皇而与之讲将安图也上皇于陛下有君之义有兄之恩陛下安得而不迎及令弗图贼将假大义以问我因而入冦臣未知孰为曲直也若从羣臣请仍命实赍勅以往具宣迎复之防虽上皇还否未可必而陛下恩义之笃昭然于天下矣茍迎而不许则我得责直于彼以兴问罪之师不亦善乎上曲谕解之天顺末未终父丧起修英宗实录进修撰成化二年诏迁国子祭酒议慈懿太后袝庙让率僚属疏谏两京国学敎官例不得迁擢让以为言由科目者得铨叙让好功名修辟雍通志立勅谕学规诸碑督诸生诵小学诸经痛惩谒告时以此见称而怨谤亦众名位相轧者多忌之五年擢礼部右侍郎七年以在国子监用防馔钱事与后祭酒陈鉴等俱得罪诸生诉阙下请代复诏廷臣杂治卒坐罪赎为民卒
　　晋伟洪洞人正统中以例贡官直元城县丞事孀母顺志无违没制忆萱册以识永慕在官勤慎或纳以贿辞曰子孙贤焉用此居六年乞归敎子姓读书纠族人谱其世系乡里质不平以正直导之退无后言往与台史游嘉其耿介有赠卷二藏于家喜吟咏善篆书工于图刻获者珍之
　　因礼曲沃人景泰庚午举人授武功训导迁清涧禹城松江敎谕纯笃不阿居官有师范武功时康海亟称之在禹城与御史白行中善白欲嘱当道尊礼之礼曰若何爱我而我乎卒不许在松江名人如钱福辈皆称弟子钱溥賛词有曰持三十年之敎铎布四学校之阳春子纲字叔大成化丁酉举人官沧州知州亷洁无欲时衣布衣后卒贫不能归大吏经纪其丧民争敛钱帛赙之祀沧州名宦
　　卫英字时献号箕峰洪洞人开州判政子景泰癸酉举人歴凤翔正定府通判济南府同知迁开封府知府请告归归四年晋阶亚中大夫致仕英少从刘编修授尚书有文名事亲孝殁各庐墓三年年四十丧偶不再娶在凤翔定饷运均输法在正定郡人尚书白声势赫奕英不往在济南给军士饷余羡七千两悉归之官民有田在白云湖宗室奏夺之英力持不与在开封地濒大河苦奔溃筑堤障之郡人恃以无恐又以徭役法未得其平悉心经画为条其便益英家居时有宅一区田三十畆涖官数十年未尝稍有増益中丞张公疏称亷如赵抃而少琴鹤明如包拯而多仁恕当时以为实录
　　国朝范征君鄗鼎为树碑于北郭曰明亷吏卫太守箕峰故里
　　裴泰灵石人景泰丙子举人授博野知县行政一本慈恕嵗凶谕富民平粜全活者众修城濬濠民乐趋事陞定州知州值王师西征仓卒经理悉有条贯严缉盗贼四方宁谧时大同缺饷部檄令定民京仓穵运即上议紫荆闗直抵大同较京师转运为便请借州仓如数转运而以未领京储准本年秋粮之数免其征纳官民两便当道题其议在博野请祀二程定州改正韩魏公祠其雅重文敎类如此入定州名宦
　　段让洪洞人天顺己夘举人任获嘉华亭二学敎谕分校江西陜西乡试官陞陜西髙陵知县时闗中大饥盗贼蜂起让获辄寘之法邑赖以安
　　刘环赵城人天顺己夘举人任汝阳知县陞光州知州亷正律已仁厚爱人
　　李威灵石人天顺壬午举人授陜西防宁知县寛仁明恕亷正有威政理讼平不畏强御有宦官扰害地方上疏剪除顿消虐熖调长安兴利除害吏畏民懐竭诚祷雨辄获甘霖人甚徳之
　　李杲洪洞人成化乙酉举人幼聪敏博洽羣书任临洮府同知殚心体国政多惠爱颂声载途既去民建祠祀之初管兰州仓塲民歌之曰官攅无鼠偷监收得李侯收支不留难军民两下安草塲失火民惧杲得罪争为偿纳之其得人心如此
