<!-- { "loadSidebar": true } -->
　　司马消难妻高氏齐神武女消难在邺极加敬礼入闗便相弃薄及赴州氏及三子在京氏言扵文帝曰荣阳公携宠自随必不顾妻子愿防虑之及消难入陈母子获免
　　宋
　　毕乂林继妻祝氏乂林侨观城前妻子士安少好学祝曰学必求良师乃与如宋又如郑士安得杨璞韩丕刘锡为友因侨郑州举进士知干州以祝氏老愿降任就养改监汝州稻田务后任至同平章事
　　元
　　宋坚童妻班氏李安童妻胡氏早寡不忍独生以死従夫事闻悉命褒美
　　张思孝妻华氏善咏为貊高兵所执以不受辱见杀其妇刘氏乃僵压姑尸大骂不已兵并杀之后家人殓其尸姑妇之手犹相持不释刘有赋廷栢自况诗云羣卉枯落时挺节成孤秀既保嵗寒心不在遐与寿
　　明
　　张氏前后所百户曾广妻永乐二年广守鸦儿崖陷敌中时张年二十有娠生子兴十五袭父职娶方氏正统十四年兴复从征阵亡方年二十无嗣守节同姑俱享永年
　　张氏潞城安简王侍婢识文字王薨誓死妃与诸姬慰谕之张曰妾虽婢事王有年宁忍王死而独生乎自经扵阁一府咸高其义嵗时祭之
　　赵氏大同前卫指挥叶盛妻镇守椿之继母也年二十余盛死矢守抚椿兄弟如己出容饰不修无事不轻出寝户孀居歴四十余年卒
　　刘昙妻马氏年二十四而寡抚幼子事舅姑以慈孝闻贞操弥老益着宣徳间旌表
　　王玘妻吴氏玘卒年二十六奉舅姑无违礼敎育遗孤安领乡荐官县令守节六十余年正统间旌表
　　齐景才妻焦氏年二十四夫亡抚子守节成化六年旌表
　　张氏大同后卫诸葛仁妻适仁四年仁没氏恸絶欲殉不食数日死时年二十五岁仁家三世孀居建有世节堂焉
　　卫军仲海妻董氏年二十余夫亡三子胥幼训诲成立皆有操行长子能承役有智谋以功陞指挥
　　前卫高清妻王氏少寡姑病目双瞽氏以舌防之两目复明舅姑卒号泣毁形士夫竞为孝徳传诗词以颂扬之
　　仪卫总旗武通妻郝氏年二十一夫亡抚藐孤成立孀居六十年以寿终嘉靖间旌表
　　李添福妻卫氏年二十四夫亡遗子二长安方六岁次宁在襁褓父母怜其少讽改适卫严拒之隆庆二年巡按奏旌后安以参赞机务给冠带宁以定欵积功官洮岷副总兵诸孙咸授指挥怀信歴官都督封氏太夫人寿跻九十卒
　　都督同知林椿妻宋氏嘉靖庚戌椿战没氏年二十五居丧哀毁捐簪珥营祭督课二子克继先业鳯举任参将鳯腾任朔州守备万厯间巡按奏旌
　　王氏潞城府辅国将军俊防继妻俊防好施禄入常不赡王恒以奁资佐之俊防卒王年二十余防嵗荒家无长物力女红以襄殡事抚孤充熦有成万厯庚戌巡抚奏闻褒赠夫人树绰旌之
　　监生李贞妻王氏年二十五夫亡遗一女矢守志节母孀兄夭幼侄才弱龄氏迎母同居生卒尽礼抚侄成为娶妇以继王后乡党贤之
　　李怀安妻王氏年十六归李越七年而寡矢死守志贫苦终身万厯丁未诏旌
　　朱充□妻郝氏封淑人孀姑曹氏性严重好洁有心疾展转需人非氏不惬氏须臾不离者垂四十余年跪伏进膳积久手足几不能屈伸曹氏曰吾死何以报汝愿汝有妇亦以事我者事汝耳其后妇许氏事郝尽孝果如曹氏言云人传为美谈
　　辅国将军朱充□妻张氏年十九适充□逾年充□卒守节四十年育孤有成万厯丁未诏旌
　　马恒妻陈氏年二十一夫亡守节四十余年奉诏旌表丁淮妻梁氏早孀抚子世臣娶王氏年二十五世臣疾谓王曰母孀子幼皆若责也氏颔之矢志事育不负遗言当事旌其门曰双节
　　朱成□妻刘氏成□殴杀宗人系狱论死诏自尽氏先期诣禁所与夫诀曰早晩防将下妾此后不复来视君也归即自缢后二日成□方死抚按咸勒石表其墓
　　朱俊□妻王氏庙见三载不孕为夫纳妾陈氏陈举子氏以封号让之未几夫与陈相继殁抚子甫成寻亦亡氏与子妇阮氏共砥节以终
　　典膳石铭妻马氏铭鹾于广陵娶氏生子二方在抱铭转游长芦卒客邸族人尽括其遗赀令氏他适氏涕泣不従族人舁柩返不与氏俱氏乃治装携二孤歴数千里奔云中苦守志行毕世不渝
　　项善妻阮氏知府阮宗道女年二十三夫亡抚子子复夭食贫孤苦志行弥坚何忠愍公以葛谊雅其节捐俸赡养巡按梁请旌
　　陈维垣妻焦氏维垣与钱氏私图逐氏而娶钱氏性贤淑不妬忌处之蔑如顾不与夫眤将寂居以终老维垣狂暴卒不释竟缳其颈而死死之日犹执爨供姑乡党闻之咸颂其贤而泣下督学表其墓曰孝妇
　　前卫张孝妻边氏子国琦妻王氏俱年二十七而寡妇姑苦志终始不渝边寿九十有七王寿六十有九人称云中双节
　　朱充□妻石氏年三十一夫亡家贫未膺封典劝嫁者踵至氏矢死鬻指抚孤孤成甫娶未几子妇相继夭抚孙芝田成立业医有声疏请扵朝获继祖封诏旌氏之贞节
　　丁仓妻祁氏年二十二夫亡氏矢志事育荼蘗终身督学胡题请赐坊旌表
　　朱廷埃继妻董氏无出妾郭氏生子一夫卒郭氏求去氏曰若去孤谁与抚乃慰勉再三甘心共守歴三十余年卒
　　陜西都司宋定妻刘氏夫亡矢守有邻郡宦族谋娶之遣媒道意且曰适我子之功名可得也氏闻怒叱曰贼将陷我扵不义饵以国家名器上负君恩下惭名敎言之宁不汗顔声色胥厉媒惶恐不敢复语守节数十年会闯破太原贼势孔亟谓其子曰我年已七十死固晩矣又奚忍见此乱离耶絶粒七日而死
　　朱兴泉妻金氏嫁甫五月兴泉卒氏年十六有遗娠越七月生子嗣延抚成会流寇犯境母子避难金城嗣延舌耕代养金城名士半出其门孙曾世继书香列明经人谓苦节之报云
　　监生王璿继妻方氏少寡无出庻子甫四岁抚如己出闯寇陷城氏哭拜璿柩前引刀自刎死
　　何大本妻武氏忠愍公子妇也闯贼陷城大本遇害氏闻携子妇氏同投缳死忠孝节义萃扵一门云
　　张亨妻刘氏前卫乔恒妻张氏指挥林胜妻董氏生员傅江妻常氏温景清妻王氏知县张伯达继妻刘氏侧室姚氏施达妻罗氏高伯枝妻李氏指挥陈栋妻李氏朱廷雏妻张氏武彦爵妻刘氏千户邹圃妻郭氏温习诗妻周氏杜寳妻杨氏永平同知任服休继妻杜氏石自禄妻朱氏何养节妻朱氏生员顾茂林妻朱氏监生王宗伊妻郑氏董天绪妻明氏生员任重妻朱氏辅国将军朱成钀妻郭氏副将沈继先妻李氏韩粟妻张氏朱廷垤妻张氏朱廷堭妻胡氏朱充熏妻阮氏生员郭之光妻李氏监生李先春继妻徐氏武举任服徳妻张氏生员温经妻岳氏武仲义妻郭氏朱充□妻毛氏朱俊榼妻何氏中书马呈徳继妻王氏朱廷坟妻李氏李孚徳妻朱氏举人邓应元妻陈氏生员贺廷选继妻朱氏生员刘懿谟妻陆氏何浩继妻吴氏卢仲文妻李氏生员邓希孟妻张氏以上俱守志节
　　国朝
　　王氏廉州守备高毓秀妻年十七归高随任粤东阅十载毓秀罢官囘籍以疾卒扵湖州客邸氏恸絶而苏归旅榇营窀穸抚未嵗子尚志成名秉铎襄陵苦节三十三年康熙四十五年建坊旌表
　　何宗武妻王氏年二十五夫亡侍舅疾唯谨人称其孝训二子列庠寿六十四卒雍正八年疏请旌表
　　杨月斗妻梁氏生有殊姿月斗叔杨庆渔其色窥月斗出外潜入逼凌之梁大声以拒庆遁逾月庆持刀往梁力拒如前庆怒拔刀击其右臂不从刃其左股者三又不屈乃斫其右乳而死事闻论庆如律康熙五十七年建坊旌表
　　弁丁陈慧妻王氏年二十夫亡贫无以殓号恸感道路乡党竞为之助既免丧父母怜其苦令他适氏誓不従嫠居二十八年茹荼集蓼处人所不堪见者哀之
　　王之云妻杨氏应州杨威女幼失恃天性至孝父钟爱之及笄归王以贤徳闻防姜瓖变时之云与长子逢春外出惟仲季二子在侧杨嘱曰吾家世笃忠义我何忍贪生致辱贼人手儿辈无偕死以存王氏后语毕跃入庭院井季子逢庆牵衣号泣従之其女已适人闻母死状亦自经后仲子逢泰访父数千里卒奉归孝养郡守叶九思嘉其一门节孝为之传
　　常炳妻朱氏姜瓖变炳与父志强叔志旺胥被絷胁之使入其党不従志旺遇害志强父子乃见囚朱见其不返疑翁与夫之及于难也慷慨激烈自经而死时氏年十有八岁
　　刘寳银妻王氏年二十八而寡家贫缝纫资事畜苦节五十年
　　贡生何士璋妻焦氏事舅姑克尽孝道姑抱沈疴不能动履氏负之起卧积劳成疾至呕血侍奉不少辍凡仆婢掩鼻望而却走者氏皆躬执其役姑殁毁瘠逾常翁年几八旬事之一如其姑嵗时祭享必诚必敬士民咸颂其孝
　　霍鳯妻赵氏高永禄妻董氏张承业妻苏氏生员胡孕芳妻朱氏朱龙岩妻王氏生员何宗武妻王氏彭国瓒妻刘氏仲明伦妻古氏王继业妻刘氏生员祁鸿妻古氏雷玺妻王氏生员傅良桂妻侯氏曹旺妻呉氏生员宋芝池妻卫氏刘大捷妻贺氏秦芝妻王氏武鳯翔妻梁氏聂显扬妻龚氏李模妻阎氏乔佳选妻韩氏以上俱守志节
　　怀仁县
　　明
　　刘真妻韩氏年二十五夫亡家贫力女红育子景春守节三十余年成化七年旌表
　　李思鉴妻田氏鉴亡氏年二十七守节育子防成化十年旌表
　　马云升妻孙氏云升就试不售忿而自经孙痛悼不欲生絶粒旬日死
　　生员任祐妻杨氏祐与人戏悮被伤而死遗一子在抱杨理于有司得直遂沐浴更衣七日不食而死
　　苑洪妻边氏年二十余而寡食贫抚孤洪母亦早孀以节闻嘉靖间有司旌之曰姑妇双节
　　郭天瑞妻苑氏年十九夫亡生子甫九月孀居六十年抚子成人
　　监生郭镗妻王氏为邑富室女年十九而寡嫁时罗绮屏勿御劲节抚孤歴四十余年卒
　　生员魏正谊妻邓氏年二十五夫亡矢守奉姑侍疾尤谨抚四子中兴等咸列庠食饩万厯间奏请建坊旌表
　　生员马应麟妻李氏年二十六而寡子进甫六嵗困苦守志初终一致有司旌其门
　　苑尚友妻魏氏少寡子幼坚守不囘二子显颖俱有声庠序天启间奉诏旌表
　　王尔扬妻朱氏性端严明大义色养姑嫜无间尤好施济六亲胥恃赖之崇祯间以孝贤旌闯变缢死中堂
　　生员苏周谟继妻朱氏无子纳妾田氏生子甫三嵗夫亡氏誓守抚孤族人百计夺之励志弥坚有司旌其门
　　国朝
　　阮氏年二十六夫亡以节自誓抚幼子成立康熙三十六年卢令详请旌表
　　刘连妻杨氏夫亡年二十余孀居孤苦艰难万状抚三子皆成康熙四十年建坊旌表
　　李锐妻杨氏年二十六夫亡养亲育子终身不饰容不面人康熙四十年旌表
　　生员岳毓瑾妻张氏年二十夫亡抚遗腹子国柱食贫守志国柱寻亡妻陈氏亦以孀节闻有司扁其门曰一门双节
　　王男子妻刘氏里推色秀家贫有老姑夫不能养妇勚薪硙延日防岁大饥有豪族钩结奸贾货没饥人女子刘度家不免従容谓其夫曰老姑穉子不耐枵腹旦暮将俱死俱死无益妾数被来者购以多金金诚得多家可无死矣君第送妾扵郊金旣全妾得以身完男子计无复出遂忍而许之画定夫妇中夜预相诀明日贾儿如其许来购既成王男子如刘言送之郊贾儿防有他令男子复防出界行四日舎扵天成贾儿度无事乃鞭逐男子匿外舎贾儿盛酒易服若将渔者妇诡曰吾夫不能保吾躯以至此闻且依依私匿于外何为者是非痛詈之弗肯去去则可以成吾新好矣贾儿以为然行酒酣縦不知所为妇乃出以贾意呼示其夫遽引簪刺防而卒自是贾者星散道路俱轰称饥妇为竒节云郭传芳为之传
