<!-- { "loadSidebar": true } -->
　　张泼乐陵人进士天启间巡盐时有穷商五十余家立豁其课杜超掣缓预报一切繁费悉行裁省惩积牙之蠧塟无主之殍报竣后尚留金籴谷几四千石以备灾荒最遗患者朝议加课泼特疏痛陈商苦获免去之日商民遮道泣送
　　陈廷谟成安进士崇祯间巡盐甫衘命入境即禁班迎铺设之扰在任禁劣采亲课程清衙蠧调课额俱有成效丁艰归民立去思碑
　　王与孕新城进士崇祯间巡盐寛严互用奸宄屏迹革勒民捞采以塞弊窦恤压待商人以苏孑遗会流贼近城孕素得民心且执法不贷协力堵防运城无恙
　　杨绳武弥勒进士崇祯间巡盐政持大体凡事游刃而解不假手于左右劾贪吏招逃商又特疏民间疾苦乞免包差之累赈饥民养贫士捐俸赎以葺文庙池神庙表忠祠极重武备修城练兵殆无虚日闻秦宼逼河躬率士卒沿河堵防民頼以安去之日行李萧然商民无不叹泣
　　杨鹗武陵人进士崇祯间巡盐时连值嵗歉籴米于太汾秦渭徧给穷民又筑敌台增新兵河南土寇崔惟一闻风溃散又置田赡士以资四民之无告者
　　卢友竹崇祯间运司同知清洁不染摄总司篆痛革陋规禁衙役覆隐匿又增兵濬濠为城守计临机应变调度有法
　　国朝
　　李因之山东长山人顺治五年以官监任河东盐运司副使清正率属手不名一钱姜逆之乱殉运城
　　赠布政司防议祀忠烈祠
　　王存鏊山东邱县人顺治五年以选贡任河东盐运司知事姜逆之乱与运使李运同郑誓死殉城不为贼辱时称三烈
　　赠布政司照磨祀忠烈祠
　　郑宏图辽东人顺治六年以国学生任河东盐运司运同甫涖任值姜逆之乱登陴力守城破死之
　　赠布政司防政祀忠烈祠
　　张鹏翮字运青四川遂宁人康熙二十四年以进士累官河东都转运运使性清介闻人言货贿輙厉声叱之不少假而于盐政利弊批却导窽具得要领尝上议巡盐使者力请豁免加课略谓河东诸商筑畦晒盐出塲贩卖仅与淮浙灶户同科近日淮庆六邑又归长芦地势既狭办纳尤艰今四海升平大兵尽撤所有军兴以来每引增银五分应照部文题请停止至加增七分原因淮浙割没之例谓每引加盐二十五觔应入正额按时征収但时势既别张弛冝异淮浙利于盐多河东利于盐少故初奉部行诸商即请认课不愿加盐且割没之説原以示罚河东山路﨑岖转运最难驴防车载半出人力非若淮浙顺风扬帆一防千里舳舻相接便于夹带也并请题豁以苏困苦李御史时谦深嘉之亟缮疏上请获免新加五分阅数年郝御史惟谦陈乞并免加増七分商民胥颂
　　皇恩焉鹏翮尝念己丑之役督筑城隍甎甃四面为运城根本其功尤称俊伟涖任三年清望着闻擢京卿以去
　　郝惟谦直霸州人康熙二十八年以御史巡视河东盐政时防池渠堰亟修亟圮民力敝于濬筑又前准淮浙例课盐并加商以引浮于丁盐多壅滞不愿加盐请输课如令甲前院采运使张议入告惟谦复屡疏陈乞曰包课之情可矜包课之势难继若此日浮征不豁将他日正额必亏必获请乃已复立按丁分工之法县夫几挑筑渠堰几并袤广高深胥厘画分工讫各登其名于籍后有塌毁辄按名令修筑人胥以为便因疏诸朝俾永为遵守












　　山西通志卷八十六
　　钦定四库全书
　　山西通志卷八十七
　　名宦【五】
　　太原府
　　周
　　知徐吾知盈孙魏献子以为凃水大夫谓徐吾余子之不失职能守业者也
　　贾辛晋人敬王初从籍谈荀跞定王子朝之乱魏献子以为祁大夫
　　魏戊献子庶子献子为政谓戊不失职能守业以为梗阳大夫谓成鱄吾与戊也县人其以我为党乎对曰戊之为人也逺不忘君近不偪同见利思义在约思纯有守心而无淫心虽与之县不亦宜乎
　　司马督字乌王子朝乱督从籍谈荀跞帅师定之魏献子以为平陵大夫
　　董安于晋人为赵氏臣荀寅范吉射之乱安于告赵孟先备之简子奔晋阳时安于力战败二氏梁婴父恶之谓知文子曰不杀安于使终为政于赵氏必得晋国乃使告于赵孟讨始乱赵孟患之安于曰我死而晋国寜赵氏定将焉用生人谁不死吾死莫矣乃缢而死知伯从赵孟盟而后赵氏定祀安于于庙初安于为赵氏治晋阳公宫之垣皆以荻蒿苫楚廧之高至丈余室皆链铜为柱质后智伯率韩魏伐赵襄子适晋阳发而用之三国之兵乗城而战三月不能防卒败智伯军而禽之国语下邑之役董安于多赵简子赏之辞固赏之对曰方臣之少也进秉笔賛为名命称于前世义于诸侯而主弗志及臣之壮也耆其股肱以从司马苛慝不产及臣之长也端委韠带以随宰人民无二心今臣一旦为狂疾而曰必赏女是以狂疾赏也不如亡趋而出乃释之
　　尹铎赵氏臣简子使为晋阳请曰以为茧丝乎抑为保障乎简子曰保障哉铎损其户数简子诫襄子曰晋国有难而无以尹铎为少无以晋阳为逺必以为归及智伯率韩魏伐赵襄子与张谈定所适曰晋阳先主之所属也尹铎之所寛也民必知矣乃走晋阳晋师围而灌之沈灶产鼃民无畔意始赵简子使铎为晋阳曰必堕其垒培吾将往焉若见垒培是见寅与吉射也铎往而増之简子如晋阳见垒怒曰必杀铎也而后入大夫辞之不可曰是昭余讐也邮无正进曰昔先主文子少衅于难从姬氏于公宫有孝徳以出在公族有恭徳以升在位有武徳以羞为正卿有温徳以成其名誉失赵氏之典刑而去其师保基于其身以克复其所及景子长于公宫未及教训而嗣立矣亦能纂修其身以受先业无谤于国顺徳以斆子择言以教子择师保以相子今吾子嗣位有文之典刑有景之教训重之以师保加之以父兄子皆疏之以及此难夫尹铎曰思乐而喜思难而惧人之道也委土可以为师保吾何为而不増是以修之庶曰可以鉴而鸠赵宗乎若罚之是罚善也罚善必赏恶臣何望矣简子説曰微子吾几不为人矣以免难之赏赏铎初伯乐与铎有怨以其赏如伯乐氏曰子免吾死敢不归禄辞曰吾为主图非为子也怨自若焉
　　大戊午赵成侯三年为相伐魏取乡邑七十三及肃侯十六年游大陵出于鹿门大戊午扣马曰耕事方急一日不作百日不食肃侯下车谢
　　郄辛魏大夫説苑魏太子语经侯郄辛治晋阳而道不拾遗
　　汉
　　萧由字子骄东海兰陵人望之子也举贤良迁太原都尉治有声多称荐者元始中为中散大夫终官
　　郭伋字细侯扶风茂陵人高祖父解伋少有志行王莽时为并州牧更始素闻伋名征拜左冯翊建武十一年省朔方刺史属并州帝以卢芳据北土乃调伋为并州牧过京师谢恩帝即引见并召皇太子诸王宴语终日赏赐车马衣服什物伋前在并州素结恩徳及后入界所到县邑老幼相携逢迎道路所过问民疾苦聘求耆徳雄俊设几杖之礼朝夕与参政事始至行部到西河美稷有童儿数百各骑竹马道次迎拜伋问儿曹何自逺来对曰闻使君到喜故来奉迎伋辞谢之及事讫诸儿复送至郭外问使君何日当还伋谓别驾从事计日当告之行部既还先期一日伋为违信于诸儿遂止于野亭须期乃入是时朝廷多举伋可为大司空帝以并部尚有卢芳之警且塞北未安欲使久于其事故不召伋知卢芳夙贼难卒以力制常严烽堠明购赏以结冦心芳将随昱遂谋胁芳降伋芳乃亡入塞北伋以老病上书乞骸骨二十二年征为大中大夫明年卒时年八十六
　　弓里戍为骑都尉建武二年将兵平定北州到太原歴访英俊大人问以防谋戍见温序奇之上疏荐焉序后迁防羌校尉死义于隗嚣当时以戌为知人
　　郭丹字少卿南阳穰人更始时举贤能建武十三年大司马吴汉辟举高第再迁并州牧有清平称转使匈奴中郎将永平三年为司徒免卒年八十七
　　冯衍字敬通野王之孙幼有奇才王莽时诸公多荐举之衍辞不仕着显志赋以自励后仕为阳曲令建武六年日食衍上书陈八事帝将召见众共排之遂得罪西归故郡
　　刘瓆字文理平原人迁太原太守郡有豪强中官亲戚为百姓所患瓆深疾之到官收其魁帅杀之所藏匿主人悉坐伏诛桓帝征诣廷尉以瓆宗室不忍致之于刑使自杀
　　邓训字平叔新野人禹少子也少有大志乐施下士永平中理滹沱石臼河从都虑至羊肠仓欲令通漕太原吏人苦役连年无成转运所经三百九十隘前后没溺死者不可胜算建初三年拜训谒者使监领其事训考量隠括知大功难立具以上言肃宗从之遂罢其役更用驴辇歳省费亿万计全活徒士数千人屡有边功卒于张掖太守元兴元年和帝以训后父使谒者持节至训墓赐防追封諡曰平寿敬侯
　　苏章字孺文扶风平陵人少博学能属文安帝时应举贤良方正对防高第为议郎顺帝时迁冀州刺史换为并州刺史以摧折权豪忤防坐免隠身乡里不交当世卒于家
　　胡芳为并州刺史度辽将军皇甫规欲退身避第数上病不见聴防上郡太守王旻丧还规缟素越界到下亭迎之因令客宻告芳言规擅逺军营公违禁宪当急举奏芳曰威明欲避第仕涂故激发我耳吾当为朝廷爱才何能中此子计耶遂无所问
　　宋果字仲乙扶风人性轻悍喜与人报仇为郡县所疾郭林宗乃训之义方举以祸败果感悔遂改节自饬后以烈气闻辟公府侍御史并州刺史所在能化
　　邓盛为并州刺史郡人路佛少无名行而太原太守王球召以补吏郡吏王允固争球欲杀允盛闻之驰传辟允为别驾从事允由是知名而路佛以之废弃
　　赵岐字邠卿京兆长陵人少明经有才艺仕州郡以亷直疾恶见惮举理剧为皮氏长抑强讨奸大兴学校防河东太守刘祐去郡而以中常侍左悺兄胜代之岐耻疾宦官即日西归后南部乌桓鲜卑畔公卿举岐擢拜并州刺史岐欲奏守边之防未及上防坐党事因撰次以为御冦论又是时纲维不摄阉竖专权尝拟前代连珠之书四十章上之留中不出而岐遂遭党锢去建安六年卒着孟子章句三辅决录传于时
　　郑昌字次卿泰山刚人弟字穉卿亦好学皆明经通法律政事次卿为太原太守为南阳太守皆着治迹条教法度为后所述
　　臧旻臧洪父也有干才达于政为汉良吏初为徐州从事辟司徒府为卢奴令冀州牧举尤异迁扬州刺史丹阳太守转拜长水校尉终太原太守所在有名
　　晋
　　荀藐或云浪武帝时为榆次令为政以徳怀民时凤集其境武帝下诏褒美云就之如日月敬之如神明爱之如父母乐之如时雨今县南有荀政乡藐去民思之故云
　　刘暾字长升东莱掖人毅子正直有父风为侍御史劾司徒王浑郭彰尝曰我能截君角暾勃然曰天子法官而欲截角乎求纸笔奏之彰不敢言迁太原内史赵王伦之乱假征虏将军不受与三王共举义伦诛入为左丞终右光禄大夫太子少散骑常侍后劝王弥曹嶷归正遇害
　　王陟永兴二年任岚州牧时刘渊称帝将攻岚石等州刘琨与陟约拒冦陟曰公不负朝廷陟敢负公哉协力守御卒赖保全后陟既迁其地乃陷
　　北魏
　　元延为并州刺史道武皇始二年并州守将封真率其种族与徒河为逆将攻延延讨平之
　　楼伏连代人忠厚有器量从征姚平于柴壁以功赐爵安邑侯为晋兵将军并州刺史招诱西河曹成等七十余人袭杀吐京防军及其守士三百余人并擒叛逆阿度支等二百余家太宗嘉之拜成等将军赐爵列侯后晋爵广陵王薨谥恭
