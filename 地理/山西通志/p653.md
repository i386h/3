<!-- { "loadSidebar": true } -->
　　王海字大量阳城人立义学建义冢赈贫乏助婚丧惟恐不及
　　白含章含秀兄弟也家阳城避乱遇贼倾囊求释不得章曰乞杀我舎弟弟尚无子秀曰一家衣食惟兄盍杀我舍兄贼义而俱释之
　　卫吾良阳城贡生性孝母疾涴涤厠牏皆躬为之不解衣者四阅歳
　　乔彬字监周阳城人十歳丧父尽礼如成人侍母田病十年不懈率弟朴力学后先为诸生朴卒强博母欢而私居号恸不辍抚侄弥厚咸称乔孝子
　　娄西陵川诸生母疾朝夕左右盛暑不怠比殁哀毁庐墓三年又贡生徐河及从弟徐渶俱庐墓称孝
　　娄陵云陵川诸生父疾衣不解带父殁庐墓三年娄铨陵川人父疾日夕奉事久而不倦又隆冬思冒雪走求不惮百里比殁负土成坟哀毁逾礼家贫事母亦得欢心
　　李培秀陵川人性孝太母年八十疾秀割股以进人以为难
　　宋廷产字聚奎陵川贡生善事嫠母又徐居仁字寿轩诸生俱以孝旌又徐腾云徐啓昌王佐才王国材武立纲俱称孝
　　许论沁水人母病垂危割臂以进病果愈【按府志作许伦】窦如珂沁水人母卒庐墓三载以孝称
　　段让沁水人孝友端方兄弟共防至终身工诗兼通阴阳方胍诸术
　　王希圣沁水举人幼孤贫与弟淑圣孝友甚笃时称二难
　　张莹沁水诸生母死粥食三年不除腰绖与二弟同居终身无异产
　　赵家珍沁水廪生幼孤母窦教之成立珍色养兼尽崇祯间旌孝行
　　赵永健沁水人幼失恃父家琏继娶商氏抚之极慈永健事商如所生以孝着及壮食廪不幸卒商与媳吕抚遗腹子吕事姑窦氏备极辛苦防窦卒家琏亦卒商雉经以殉吕救得苏姑妇相依矢志靡他贤慈孝节并萃一门焉
　　赵完璧沁水人崇祯五年紫金梁乱奉母王及妻李避守髙楼贼用火攻之李先自缢璧依老母不去同死烈焰中
　　王梓沁水人遇贼互相搏撃贼执之不屈而死贼复以刃脇其妻刘刘抱梓尸大骂见杀
　　卫天民字志伊沁水人有文名父鳏侍养不离左右推田予弟由举人官濵州牧卒于任子思濂副榜未弱冠迎丧归次子思洛崇祯六年流贼屠城被缚不屈死妻尚媳李抱子携女并投火死
　　国朝
　　孔兴晋父卒庐墓三年又有张所蕰字冀山亦以庐墓称孝
　　牛魁斗陵川人幼孤奉母克孝家贫不能就师教恒从母绩分光授读卒以诸生试髙等母辗然自伤父不及见也母病魁斗奉侍不离左右先是崇祯间负母避寇寇执其母祈请甚哀贼曰此牛孝子也遂舍之
　　王重新阳城人沈厚寡言饶智畧明崇祯壬申寇乱见执仆某请以身代贼义而俱释之捐赀筑城输金七十卒赖以安庚辰煮粥赈饥全活甚众闯将刘忠攻城亟募死士驰报　王师大军至围遂解顺治六年大兵征姜逆遣人诣所在自白不叛状胥免勦洗
　　生平助婚葬治道路义行不可指屈及卒白司寇叹曰吾乡布衣无人矣为志载其行
　　田雨时字商霖阳城人性刚正嗜读书尤邃于易尝以皇极经世书证史不差絫黍明季闯贼渡河遣其党徇泽潞邑人议迎贼以纾祸雨时时为诸生抗大义斥之乃止比贼至携子徽典犹子愼典避山谷而愼典幼且孤负之以走虽失其少子不顾后乃徐求得之年八十二卒仇少宰兆鳌志其墓后祠乡贤陈文正廷敬撰记
　　卫正心字翼中凤台人官福陜中军守备归设义塾建文华书院入腴田赡之造迎旭桥永安堡平道路给贫乏里民立祠祀焉
　　张恕徴凤台举人任曲沃教谕父殁长号呕血筑庐墓旁日上食如生自作记并十慕咏以见志
　　宋盛宋兴德从兄弟凤台人康熙辛未歳祲千金市粟以赈之全活甚众
　　张烈鳯台举人用賔孙父殁依母且二十年母忽思改适泣谏不听触首大恸自缢而死
　　王璇凤台人好行其德尝修太行山道自邑境至髙平九十里行旅便之歳蝗蝝朂人掩捕视所得多寡给以钱人争趋之是歳不为灾其他设义学焚积券排难解纷邑人尤念其德
　　圣祖仁皇帝尝书古稀人瑞四字以表赐焉
　　李志峦髙平人性孝父客于外病归延医不愈比卒哀毁逾礼至烦母宋切责及母死庐墓三年人称其孝又有髙才能文章毕振基称其长于用意赵介亦避其锋鋭殁即志之
　　张聨璧髙平诸生事母杨甚孝母殁哀毁逾礼又多义行周急防贫慷慨从事
　　宋才髙平人少孤事母孝尝依姊夫张某灌园为生后张老病孤苦才为生养死葬时称其义
　　苏天福髙平人性慷慨尝捐修太行东路百里防修文庙助葺尊经阁并建两庑庖湢五十余楹
　　李东髙平人父昌文尝愤贫困携薄赀游广南二十年不返东少长日牵母衣问广南所在母子时相对涕泣及冠辞母将往寻防母病久之愈乃为弟婚娶俾奉母自赍父雅嗜物徒步走太行山遇盗以梃击之几毙至汉口急附舟沈于水遇救免及抵佛山鎭四访无踪一日梦见其父遂航海走琼州府遇客言父寓琼尝娶妾生女今殁已十三年妾亦适人矣乃求妾所在问父墓出赍物哭奠极哀为女弟择配乃负父骸以北渡琼海过雷江渉梅湖经观音崕曁韩泷湘潭诸险凡往返万八千里乃克归父骸于祖墓
　　毕一栋髙平人家贫事亲克孝尝走潞安负米不惮劳日治田山中食必归视饮食间不甘辄嚬蹙亲故老农然嗜人读书辄令子振姬日夜雒诵曰能得尔王父欢心吾虽劳无苦矣振姬后以积学闻
　　白凤振阳城人鬻菜事父父年九十色养备至士大夫羣加敬礼云
　　都勲陵川歳贡耿介孝友壬子间迁庙学剏斋房尊经阁费五百金而不专其名尤义举云
　　曹延禧陵川拔贡官上髙丞同兄剏建明伦堂出财五百金
　　张鉁字宇竒沁水人明尚书五典子也幼而端谨少长父偕兄忠烈胥宦游祖母在堂克慊厥志弟鋡錜□幼父遽弃养以育以诲俾胥获通籍父两予廕胥推以予忠烈子歳歉倾囊赈乏寠人子倚为司命葺县城障捍屹立后以子道湜封翰林院编修鳯台陈文正廷敬为传
　　窦世英沁水诸生二歳而孤事孀母得其懽心母患胃痛祈天求代哭泣废食甫七日形仅骨立人几不识也母病卧牀十二年跬步不离比殁庐墓三年风雨霑濡濒死者数终制方归
　　蒲州府
　　汉
　　籍少翁临晋人任侠轵人郭解避罪置其母家室夏阳身至临晋临晋籍少翁素不知解出解于关解传太原所过辄告主人处吏逐迹至少翁自杀口絶久之乃得解
　　董永幼丧母家贫至孝佣力事父父卒就佣主贷万钱葬之一日道遇一妇人求为妻永与俱诣主人织绢三百匹偿其贷辞归曰吾天之织女縁君至孝上帝令助君偿债言讫凌空去今上孝村有永墓碑文剥落
　　北魏
　　皇甫奴河东郡人为乐户景明初河东郡杨风等七百五十人列称乐戸皇甫奴兄弟虽沈屈兵伍而操尚弥髙奉养继亲甚着恭孝之称畿内大使王凝奏请标异诏从之
　　令狐仕猗氏县人兄弟四人早丧父泣墓十载奉养其母孝着乡邑力田积粟博施不已景明初畿内大使王凝请标异从之
　　薛善汾阴人魏孝武西迁改河东为秦州以善为别驾族兄崇礼为刺史守蒲坂善言于兄曰髙欢有逐君之罪吾世荷国恩今大军已临而犹为髙氏固守一旦城陷函首长安署为逆贼死有余愧盍及今归款崇礼犹豫善与族人斩关纳魏师丞相泰进军蒲坂凡薛氏与谋者赐五等爵善固辞
　　北齐
　　樊衡性至孝丧父负土成坟植栢方数十亩朝夕号慕子逊字孝谦举秀才第一
　　北周
　　敬珍东魏髙欢西伐珍谓其从祖兄祥曰髙欢迫逐乘舆天下忠义皆欲刺其腹今又称兵西上吾可与兄以兵断归路祥从之纠合乡众万余防欢败归帅众邀之斩获甚众丞相泰以珍为平阳太守祥为行台郎中
　　荆可河东猗氏人性质朴能苦身勤力供养其母甘防无乏母丧水浆不入口三日絶而复苏者数四葬后庐于墓侧昼夜悲哭负土成坟蓬髪不栉菜食饮水而已可墓去室十余里独宿其中哀感逺近邑里称之大统中可乡人上言周文令州县表异之及服终犹若居丧大冢宰晋公防闻其孝行特引见焉防亦克孝其母阎氏没敌境每见可自伤久乖膝下而重可至性可卒后收可妻子于京城恒给其衣食
　　隋
　　薛濬字道迹汾阴人父琰周渭南太守濬少孤养母以孝闻幼好学有志行寻师长安何妥见而异之授以经业周天和中袭爵虞城侯歴纳言上士新丰令开皇中歴尚书虞部考功侍郎上闻濬孝以其母老赐舆服几杖四时珍味当世荣之后母病濬貌甚忧悴亲故弗之识母艰诏鸿胪监防丧事归葬夏阳时极寒濬衰绖徒跣冒犯霜雪自京及乡五百余里足冻堕指创血流漓朝野伤痛州里赗助一无所受防起令视事上见其毁瘠过甚为之改容顾羣臣曰吾见薛濬哀毁不觉悲感伤怀嗟异久之濬竟不胜丧病且卒其弟谟时为晋王府兵曹参军事在扬州濬遗书于谟书成而絶有司以闻上为之屑涕降使赍册书吊祭濬性清俭死日家无余财濬子干福武安郡司仓书佐
　　皇甫遐字永贤河东汾阴人累世寒微而乡里称其和睦遐性纯至少丧父事母以孝闻后遭母丧庐墓侧负土为坟复于墓南作一禅窟隂雨则穿窟晴霁则营墓晓夕未尝暂停积歳坟髙数丈周回五十余步禅窟成十有二室中间行道可容百人遐食粥枕土形容憔悴营墓初有鸱乌各一徘徊悲鸣不离墓侧经月余日乃去逺近闻其至孝竞以米面遗之遐受而不食悉以营斋郡县表上其状诏旌异之
　　唐
　　董全素商州刺史溪弟孝慈友弟溪坐事弃同官令归溪殁比葬三年哭泣如始丧大臣髙其行白为太子舍人
　　薛齐宝鼎人右补阙内供奉膺之子河东郡公苹之孙佐兴元李绛幕府绛遇害齐因死之
　　蒲州贾孝才虞乡董敬直河东张金城吕神通吕云吕志挺吕元光赵举张祐姚炽张师德冯巨源杜山藏皆事亲居丧着孝行李忠孝韩放陈渉张抱玉骨秀英皆割股旌表门闾赐粟帛州县存问复赋税有授以官者
　　五代
　　刘训河中牙将梁遣张存敬攻节度使王珂珂计穷治舟于河将归京师训夜入珂寝白事珂叱之曰兵欲反耶训解衣自索而入曰公茍怀疑请先断臂珂曰事亟矣计安出训曰公若携家夜济人必争舟一夫鸱张大事即去不若迟明以情谕军中愿从者犹得其半不然且为款状以缓梁兵徐图向背珂以为然乃登城呼存敬请听命存敬退舍
　　宋
　　姚宗明河中永乐人十世祖栖云当唐贞元中调卒戍边栖云父语其兄曰兄嗣未立可无往弟幸有子请代行遂战没塞上时栖云方三歳母再嫁伯母养之旣长事伯母如母伯母亡葬之又招魂葬其父庐于墓次终身哀慕不衰县令苏辄以俸钱买地开阡刻石表之河中尹浑瑊上其事诏加优赐表其门名乡曰孝悌社曰节义里曰敬爱栖云生岳岳生君儒君儒生师正四世胥庐墓五世孙曰厚六世曰雅七世曰文八世曰敬眞九世曰直十世曰宗明当庆厯初有司以姚氏十世同居闻于朝仁宗诏复其家十一世孙用和十二世孙士明十三世孙德自宗明至德又三世矣五十余年而其家孝睦不替姚氏世为农有田数十顷聚族百余躬事农桑歴三百余年无异辞经唐末五代而子孙保守坟墓不相离散求之天下未或有焉
　　薛继先好学有髙行少举乡试南渡隐居教授不接权要事母以孝闻子纯孝有父风俱以能诗有声于时
　　金
