<!-- { "loadSidebar": true } -->
　　王韶字子相太原晋阳人周建徳六年从平齐封晋阳县公宣帝初拜丰州刺史隋初进爵项城郡公晋王广鎭并州除河北道行台右仆射韶性刚直王甚惮之每事谘询尝奉使检行长城王穿池起三山韶还自锁而諌王谢罢之开皇十一年上幸并州以称职特加劳勉秦王俊为并州总管仍为长史岁余驰驿入京卒大业初追赠司徒尚书令灵豳等十州刺史魏国公
　　李圆通京兆泾阳人初给事隋高祖周末授仪同隋开皇中拜并州总管长史时秦孝王仁柔少断决府中事多决于圆通入为司农卿后数嵗自刑部尚书复为并州长史孝王得罪圆通亦坐免卒赠柱国
　　栁彧字幼文河东解人仕周为郑令隋初累拜治书侍御史开皇末持节巡省河北五十二州奏免赃汚不称职者二百余人州县肃然莫不震惧仁寿初复持节巡省太原道十九州后坐事戍懐逺鎭诏征还至晋阳汉王谅遣使驰召与计事将入城而觉谅变度不得免遂诈中恶不食自称危笃谅怒囚之及谅败坐徙炖煌后征还
　　豆卢毓字道生昌黎徒河人楚国公勣子少英果有气节汉王谅出鎭并州毓以妃兄为王府主簿以从征突厥功授仪同三司及谅谋发兵毓苦諌不从因谓弟懿曰吾匹马归朝自得免祸此乃身计非为国也今且伪从以思后计后谅出城将往介州令毓与总管属朱涛留守毓谓涛曰汉王搆逆败不旋踵吾岂坐受灭亡有负国家耶当与卿出兵拒之涛不从因拂衣而去毓追斩之时谅司马皇甫诞以諌谅被囚毓出诞与之协计及开府盘石侯宿勤武开府宇文永昌仪同成端长孙恺车骑安成侯元世雅原武令皇甫文灏等闭门拒谅部分未定谅觉迥兵袭击之毓遂见害谅平诏赠大将军封正义县公谥曰愍
　　皇甫诞字元虑安定乌氏人刚毅有器局周为仓曹参军隋初累拜尚书左丞有能名汉王谅为并州总管以公方选拜并州总管府司马总府政事一以谘之谅甚敬焉炀帝初征谅谅用谘议王頍谋发兵诞数諌不纳因流涕曰窃料大王兵资无敌京师者加以君臣定位逆顺势殊士马虽精难以取胜愿王奉诏入朝守臣子之节必有乔松之寿累代之荣如更迁延陷身叛逆一挂刑书求为布衣黔首不可得也愿察区区之心思万全之计敢以死请谅怒囚之及杨素兵将至谅屯清源拒之主簿豆卢毓出诞于狱同谋闭城拒谅谅击破之并抗节遇害诏赠柱国封义郡公諡曰明
　　独孤楷字修则歴官三州总管有惠政大业初转并州总管遇疾防明上表乞骸骨上曰公先朝旧臣歴职二代高风素望卧以鎭之无劳躬亲簿领也遣其长子凌云监省郡事数载转长平太守未视事而卒諡曰恭
　　郎茂字蔚之恒山新市人敏慧有文学隋高祖初命掌书记及大业中累拜尚书左丞时工部尚书宇文恺右翊衞大将军于仲文竞河东银窟茂劾奏恺仲文竟坐得罪后为晋阳宫留守恒山賛治王文同搆之除名追还卒
　　唐
　　温彦博太原祁县人武徳初迁中书侍郎突厥入寇命张瑾为并州行军总管彦博为长史讨之兵败被执问虚实不对囚隂山苦寒地太宗初得还贞观四年累迁中书令封虞国公突厥降请如汉置降部五原塞以为捍蔽从之十一年卒諡恭
　　李大亮泾阳人贞观八年为河东道行军总管有蜀浑山之防威名大着
　　李嗣眞赵州人永徽初以御史中丞巡抚河东荐宋温瑾袁嘉祚李日知授州县职皆至显官及来俊臣用事上书諌不纳出为潞州刺史
　　崔璵博陵人河东节度使兄弟八人皆有才世拟荀氏八龙子澹擢进士累官同平章事
　　李袭吉干符中举进士为河东节度使为人恬淡其书多传于世
　　张説字道济洛阳人对防乙等歴拜中书令封燕国公开元七年检校并州长史兼天兵军大使摄御史大夫兼修国史仍赍史本随军修撰朔方军大使王晙诛河曲降虏阿布思九姓同罗防曵固等疑惧説持节从轻骑二十直诣其部宿帐下召见酋豪慰安之副使李宪諌説报曰吾肉非黄羊不畏其食血非野马不畏其刺士当见危致命亦吾効死秋也由是九姓遂安党项羌攻银城将歩骑出合河关破之明年诏为朔方节度大使亲行五城督士马议徙河曲六州诸部五万于唐邓仙豫间奉罢邉镇兵二十万还农上幸并州説见上説上由河东入京师祠后土为三农祈谷上纳之卒赠太师諡曰文贞
　　崔隠甫贝州武城人为殿中侍御史以劾浮屠惠范贬先天初擢汾州长史兼河东道支度营田使开元九年拜太原尹民刻石颂其美政十二年入歴御史大夫威名赫然以忧去二十四年起为太原尹仍为河东采访处置使后歴东都留守卒諡曰忠隠甫为政严肃甚为人吏所叹服
　　崔日用滑州灵昌人举进士为芮城尉景云中歴拜黄门侍郎参知机务封齐国公开元十年转并州大都督府长史卒并人懐其惠吏民数百皆缟服送防谥曰昭
　　韦凑字彦宗京兆万年人封彭城郡公开元十年自汾州刺史拜太原尹兼节度支度营田大使又兼北都军器监邉备修举诏赐时服劳勉之及病遣上医临治其年卒谥曰文
　　王忠嗣太原祁县人太谷男海賔子父殁于阵忠嗣幼育禁中试守代州别驾信安王祎为河东副元帅引为兵马使开元二十一年迁左威衞将军封清源县男兼检校代州都督拜左金吾衞将军兼左羽林上将军河东节度副使兼大同军使二十八年以本官兼代州都督充河东节度使明年代韦光乘为朔方节度仍权知河东节度事讨奚奴皆败之其年以田仁琬充河东节度使忠嗣依旧朔方节度兼灵州都督营木刺兰山平突厥乌苏米施可汗筑大同静邉城并受降振武为一城天寳四载以功摄御史大夫充河东节度采访使进封清源县公训练士马随阙缮补士乐为用军每出召属长付以兵使授士卒无遗矢亡镞之费器甲充牣自朔方云中縁邉数千里当要害地开拓旧城或自创制斥地各数百里自张仁亶之后四十余年忠嗣继之复罢战五载持节充西河陇右节度使其月又权知朔方河东节度使事忠嗣佩四将印控制万里为唐名将寻迁鸿胪卿余如故又加金紫光禄大夫以诏问取石城堡方略忤防李林甫复陷之贬汉阳太守转汉东郡太守卒寳应元年追赠兵部尚书
　　宋庆礼洺州永平人擢明经侍御史桓彦范行河北鄣断五囘等路以支突厥召庆礼与议见其方略器之开元中以习识邉事拜河东河北营田使善骑日能驰数百里性甘劳苦好兴作濵塞掘穽植兵以邀虏径再转营州都督复城栁城开屯田卒赠工部尚书諡曰敬
　　李暠淮安王神通元孙开元中累迁黄门侍郎兼太原尹仍充太原以北诸军节度使太原旧俗有僧徒以习禅为业及死不殓但以尸送近郊以饲鸟兽如是积年土人号其地为黄坑侧有饿狗数千侵害幼弱逺近患之前后官吏不能禁止暠到官申明礼宪期不再犯发兵捕杀羣狗其风遂革久之转太常卿暠所歴皆以威重见称累封武都县伯卒
　　王晙景城人明皇时为并州都督长史请置降人于河南以逺邉患书未报而叛晙邀击斩获数千级
　　郭子仪华州郑县人以武举高等累迁单于副都防振逺军使天宝八载木刺山始筑横塞军及安北都防府命子仪领其使拜左衞大将军十三载移横塞军及安北都防府于永清栅北筑城仍改横塞为天徳军子仪为之使兼九原太守朔方节度右兵马使十四载诏为衞尉卿兼灵武太守充朔方节度使以本军东讨安禄山收静邉军斩贼将周万顷击高秀岩河曲败之遂收云中马邑开东陉加御史大夫遂引军下井陉与李光弼合至徳元载率歩骑五万赴行在拜兵部尚书同中书门下平章事破河曲九府六胡州部落数万河曲平二载复蒲州崔干祐走收永丰仓闗陜始通河东河西河南州县悉平进司空河东副元帅复两京以功加司徒封代国公后召还上元初诏为诸道兵马都统率英武威逺兵及河西河东鎭兵繇邠寕朔方大同横野军以趋范阳为鱼朝恩沮解三年二月河中军乱杀其帅李国贞时太原节度邓景山亦为部下所杀乃以子仪为朔方河中北庭潞仪沁泽等州节度行营兼兴平定国副元帅充本管观察处置使进封汾阳郡王屯绛州上引至卧内曰河东事一以委卿三月至绛擒杀国贞贼首王元振数十人诛之太原辛云京闻之亦诛害景山者河东诸鎭皆惕息四月代宗即位罢副元帅明年十月吐蕃至武功诏为关内副元帅鎭咸阳寇退时仆固懐恩方顿军汾州掠汾并诸邑乃命兼河东副元帅河中节度观察使鎭河中仆固玚众来归懐恩走灵州明年九月守太尉充北道邠寕泾原河西已东通和吐蕃及朔方招抚观察使余如故贼遁十一月拜尚书令固辞永防元年五月拜都统河南道节度行营复鎭河中急召屯泾阳破吐蕃还河中大厯三年十月兼邠寕节度自河中移鎭邠州徳宗即位诏还朝摄宰赐号尚父进位太尉中书令建中二年卒赠太师諡曰忠武配享代宗庙
　　李光弼营州栁城人楷洛子严毅沈果有大略袭蓟郡公天寳十一载拜单于副都防禄山之乱郭子仪荐光弼堪阃寄十五载正月为云中太守摄御史大夫充河东节度副使知节度事二月转魏郡大守河北道采访使以朔方兵五千出土门屡败贼防潼关失收兵入井陉肃宗理兵灵武遣使追赴行在授户部尚书兼太原尹北都留守同中书门下平章事以景城河间卒五千赴太原时节度王承业军政不修诏御史崔众交兵每侮易承业光弼素不平至是交兵众以麾下来光弼出迎旌旗相接而不避光弼怒其无礼又不即交兵令收系之顷中使至除众中丞懐其勅问众所在光弼曰众有罪系之矣中使以勅示光弼曰今只斩御史若宣制命即斩中丞若拜宰相即斩宰相中使惧遂寝之而还翌日以兵仗围众至碑堂下斩之威震三军命其亲属吊之二年贼将史思明蔡希徳等四伪帅率众十余万来攻太原光弼经河北苦战精兵尽赴朔方麾下皆乌合众不满万人思明谓诸将曰光弼兵寡弱可屈指取太原鼓行而西图河陇朔方无后顾矣光弼部将闻之皆惧议欲修城以待光弼曰城周四十里贼垂至兴役是未见敌而自疲矣乃躬率士卒百姓于城外掘壕自固増垒于内壊辄补之贼逼城发强弩机石贼骁劲卒死者十二三城中长幼皆伏其勤智懦兵増气皆欲出战思明揣知先归留蔡希徳等攻之月余率敢死士出击大破之斩首七万余级贼始至及遁五十余日光弼设小幕宿于城东南隅有急即应行过府门未尝回顾贼退三日决军事毕始归府第转检校司徒收清夷横野等军擒贼将李义以归诏守司空兼兵部尚书中书门下平章事进魏国公乾元元年入朝迁侍中改郑国二年七月制拜天下兵马副元帅知节度行营事八月九节度兵皆溃惟光弼所部不散整众还太原加太尉兼中书令代郭子仪为朔方节度兵马副元帅十月破史思明于河阳及邙山败光弼渡河保闻喜寻拜河中尹晋绛等州节度使未几复拜河南淮南东西山南东道荆南五道副元帅鎭临淮寳应元年进封临淮郡王广徳元年名藏太庙图形凌烟阁二年卒于徐州赠太保諡曰武穆
　　王缙字夏卿太原祁人客河中举草泽文辞清丽科禄山之乱以武部员外选为太原少尹与李光弼同守太原功効谋略众所推先以功加宪部侍郎后拜同平章事大厯三年辛云京卒拜太原尹北都留守河东节度营田观察等使太原旧将王无纵张奉璋等恃功且以缙儒者易之每事多违约束缙一朝悉召斩之将校股栗二嵗罢河东归朝复知政事以附元载贬括州刺史除太子賔客卒
