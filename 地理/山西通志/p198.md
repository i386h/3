<!-- { "loadSidebar": true } -->
　　铁镜　乔琳太原进铁镜赋晋人用铁兮从革无方其或五金同铸百链为钢雕镌而云龙动色磨莹而冰雪生光烂成形于宝镜期将达于明王
　　桑落酒　王元美曰太原酒颇清醇而不甚酽难醉易醒余尝取其初熟者以汾州羊羔剂半尝之泻水晶杯不复辨色清美为天下冠　宋雨公曰徐文长集中酒三品一曰桑落即太原酒也宗藩东玉家尤胜依韵成咏寒暑无琼味雪中独酒香又曰价出王孙重人迷客子乡　桑落又名索郎见陆放翁诗　宋谢枋得碧湖杂记杜诗云坐开桑落酒来把菊花枝按贾思勰齐民要术造酒门桑落酒神麴酒其名不一有造桑落酒麴法老杜或本诸此
　　汾清　齐武成帝在晋阳手敇河南王孝瑜曰吾饮汾清三杯劝汝于邺酌两杯
　　玉液　宋张能臣酒名记河东太原府玉液
　　西　萧翰使西域得种归今出榆次中郝东郝西郝三村一种黒皮黄瓤绛子一种绿皮红瓤黒子子有文名刺麻瓜一种绿皮红瓤红子名蜜味殊甘美今以入贡阳曲刘璋榆赋序其种得之刺麻其地得之榆次其圆如日其大如斗色如胭脂味如琼浆其子之文如古鼎之篆文焉榆次王系诗肉含红玛瑙肤映碧琉璃
　　蒲桃　产清源文水太谷者佳有马乳水晶鸡心紫蒲桃诸种魏文帝曰中国珍果甚多蒲桃当其夏末涉秋尚有余暑醉酒宿醒掩露而食甘而不饴脆而不酸冷而不寒味厚汁多除烦解倦酿以为酒甘于麴糵善醉而易醒　仪同三司赵郡李元忠曽贡齐文襄蒲桃一盘文襄报以百练缣遗书曰仪同位亚台识怀贞素出藩入侍备经要重而犹家无担石室若悬磬皆轻财重义奉时爱已故也久相嘉尚嗟咏无极恒思标赏有意无由忽辱蒲桃良用佩戴聊用绢百匹以酬清德　唐白居易献北都留守裴令公燕姬酌蒲桃诗注蒲桃酒出太原　北汉再遣使进蒲桃酒于辽　明髙启太谷蒲桃酒诗赤霞流髓浓无声初疑豹血淋银甖　王翰诗甘浆细挹银泉出浅沫轻浮绛雪明
　　桃　阳曲石漕者佳石漕西山深奥处汾水所经也山可樵水可钓地多仙人迹故桃为独盛
　　鲤鱼　出汾河明谢肃诗却把钓竿来沮洳掣得鲤鱼长尺许又曰砟鱼为羮甘且鲜神物尽可收馋涎
　　鮆鱼　出太原山海经曰悬瓮之山晋水出焉其中多鮆鱼明张采诗檐前冰沼细生鳞　悬瓮山亦名汲瓮山
　　湖鱼　出清源知县储方庆东湖记县故无湖曩白石水涨不获以时疏导悉归城东洼下处外障于墙垣而内益以泉水故聚而成湖居民乐有鱼鼈之利而几忘其为城郭庐舎之害矣邑人王象极有湖鱼诗
　　半痴　小鸟土人名半翅徐文长集作半痴因其性也青眉　出岢岚
　　马　赵吉士曰交州米家沟惠家庄钟家沟一十八村与静乐石峡接多产良马即屈地也又朱彛尊志交城地近屈产良马絶有力　潘耒四望楼诗利铁锢重岩健马嘶风哀　李翰名马记唐开元十二年太原献异马驹其耳如筒左右十二肋肉尾无毛
　　龙骨　山岩土穴中处处有之造化权舆曰龙易骨蛇易皮麋鹿易角蠏易螯　本草曰雄者骨粗而文狭雌者骨细而文广五色具者上黄色白色者中黒色者下　唐常贡太原府岁贡龙骨三十斤
　　麝香　唐常贡楼烦郡岁贡麝香十颗即今岢岚州也蟾酥　太原府贤辅乡有蟾酥池元时采办于此今涸胶香　金太原府贡白胶香　本草味辛苦无毒即枫香脂也
　　蒲菊粉屑　唐常贡
　　柏子仁　唐常贡
　　五灵脂　金太原府贡五灵脂
　　松脂　金太原府贡松脂
　　葶苈　出祁县月令仲夏之月靡草死即葶苈也射干　出阳曲即仙人掌
　　大黄　金太原府贡大黄
　　白芥　生太原河东亦有之　王徴农书叶如芥而白气味辛烈菜中之介然者有之有刚介之象
　　天门冬　晋李当之药录甘始者太原人服天门冬在人间三百余年天门冬茎间有茨而叶滑曰郗体一名颠莿根以浣素缣似天门冬而实非也
　　甘草　唐常贡太原府岁贡甘草三十一斤
　　地脂　唐冯贽云山杂记髙展为并州判官一日见砌间沬出以手撮之试涂一老吏面皱皮顿改如少年色展以问承天道士答曰此名地脂食之不死展乃发甎已无所覩
　　磁石　即吸铁石出交城
　　炉甘石　出太原泽州阳城髙平灵丘诸处亦有之本草注金银之苗也九天三清俱尊之曰炉先生李时珍曰炉火所蒸其味甘故名
　　白竹　榆次昌源河之滨人多种竹云梢修纤不绿而白如雪
　　长生苹　出太原县朱彛尊诗琤琮难老泉分流注蒲稗中有长生苹葱菁俨图画又曰苹号长生水难老
　　松柏　周礼冀州之利曰松柏晋榆次孙绰斋前种一株松恒自守防邻人曰树子非不楚楚可怜但恐永无栋梁日耳绰答曰枫栁虽复合抱亦何所施耶荀子曰桃李粲于一时时至而后杀至于松柏经隆冬而不雕防霜雪而不变可谓得其正矣此为晋先贤赞也
　　山木　交城多山而树艺甚艰民蓄木以代耕旧设厰武元关前后厰废知县赵吉士请于水泉滩仍立厰焉
　　槐　晋阳都城北有槐一株一日三荣三悴
　　铜　出岚县铜烂沟土人取石洞中煎之成铜因名铜家埚今无
　　琉璃　出阳曲交城山中有矿石色微红不甚坚硬土人取捣成末如炼硫磺法炼成以为簪钏环纽之属五色胥备间有用以制灯者今府南关有琉璃店魏世祖时大月氏国人商贩京师自云能铸石为五色琉璃于是采矿山中于京师铸之既而光泽美于西方来者乃诏为行殿容百余人光色映彻观者莫不惊叹以为神明所作自此中国琉璃遂贱人不复珍之
　　白玉石　金太原府贡白玉石今无
　　玛瑙石　金太原府贡玛瑙石
　　银　金史太原府有炼银洞今无
　　平阳府
　　绵纸　以麻为之有尺様双抄诸名临汾襄陵出绢　府志出襄陵　元史襄陵翼城各有织染局局设提领一员副提领一员胥属晋寜路晋寜路织染提举司提举一员照畧案牍一员
　　帕　临汾襄陵出
　　铜　曲沃紫金山旧产铜金为铜母故以为名　唐地理志翼城有洞源翔臯二坊翼城蜀山县志书汉文帝赐邓通铸钱地非也　元至元五年立平阳等路提举铜冶司
　　国朝督理钱法田六善疏臣闻直邢台内丘沙河及河南之涉县一带山西之绛县曲沃垣曲夏县以及太行山西南隅一带皆有铜臣不知凡几但山内之物时有时无宜任民采取有铜则税之无铜则听之又闻红铜六分入白铅四分则有光色白铅出于山西亦时有时无之物所出州县照铜收税亦足资鼔铸之用
　　蜡　唐常贡平阳郡岁贡蜡烛三千条
　　鹻　府县多产元史晋寜产硝鹻岁课二十六锭七两四钱
　　酒　河东刘白堕善酿六月以瓮酒曝于日中经旬味不动而愈香美朝士千里相馈号曰鹤觞一名骑驴酒今惟杨寡妇家独胜刘龙故人寄襄陵酒诗注襄陵酒美人皆知之苐以山路险阻难以达于京师故缙绅非宦游晋中者鲜得尝其风味　正德初西涯当国邃老柄铨二公尝评此酒为天下第一　王世贞酒品前后二十絶题襄陵酒色黄白香酽而所致者多过甘不堪釂独赵兵巡赍两醅味极殊絶屡白不厌以无甘味故也
　　干和　桃博　宋窦革酒谱酒之名最古于今不废唐人言酒之美者有河东干和蒲东桃博
　　瓠　潘岳闲居赋河汾之宝有曲沃之悬瓠焉崔豹注悬瓠可为笙出曲沃者善
　　冬韭　出襄陵居人以石为小堤导水其中架以木杂以葭苇覆肥壤于其上入冬韭乘暖气生茎甚壮味视夏秋尤美
　　藕　临汾襄陵洪洞赵城胥产
　　莫　魏风彼汾沮洳言采其莫莫菜也疏莫茎大如箸赤节节一叶似栁叶厚而长有毛刺今人缫以取茧绪其味酢而滑始生可以为羮又可生食五方人通谓之酸迷冀州人谓之干绛河汾之间谓之莫
　　桑　魏风彼汾一方言采其桑
　　藚　魏风彼汾一曲言采其藚水舄也疏一名牛唇如续断寸寸有节拔之可复生其叶如车前草大其味亦相似徐州广陵人食之
　　枣　太平志邑宜徃时树盈野公私赖之邑人有半年粮之谣　曲沃志出晋城者视他处特重投水则沈名晋枣　方域考曰城西多沃壤枣大如　翼城志果惟枣最多有马牙枣长一寸有紫枣圆如铃又名核桃文有川干枣有酥枣坠地则碎
　　柿　赵城洪洞独多入秋贩市者相属于道　曲沃紫金山志山麓宜柿秋深霜清万叶流丹林中墟落错互岩岫间望如赤城矣　翼城志有牛心柿有杵柿有盖柿而盖柿最大
　　菸　曲沃志沃旧无此种邑人张士英自闽中携归明季民穷赖此少有起色名曰烟酒可以已寒疗疾晋人种烟草昉于曲沃今则并代汾潞胥盈望矣
　　鱼　出临汾者迥异凡品刘聪观鱼于汾水以烛继昼鹞　唐髙宗猎于苑中将军史兴宗言晋州出好鹞刘齐贤见为司马请使捕之上曰刘齐贤岂觅鹞人耶
　　蜡嘴　出赵城其喙如蜡故名
　　丹砂　翼城旧志丹山樵者雨后徃徃获丹砂故以名山今无
　　石膏　出灵石石膏山旧志山与尖阳山对峙峰峦壁立谿壑幽深多产石膏且佳
　　芫花　出浮山黄花岭
　　牡丹　绵山介庙红花中间出白花一朶人以为神贾鸣玺绵田纪游诗堦前离披看牡丹变化灵异绛云防
　　龙女发　出翼城石姑山山有草生石缝中叶似莎长四五尺遇旱梳之则雨土人名龙女发旧志昔有龙女至此故名
　　直棘　赵城西北许村有蔺相如墓棘刺无曲钩知县贺定国曰锐似悬针刚如直梃
　　玉　出临汾平山　山海经曰平山平水出于其上潜于其下是多美玉　又出霍州霍山　尔雅曰西方霍山多珠玉今无
　　潞安府
　　秬黍　出长子县羊头山其色至乌其形圆重累百满尺可以累律非其地则不验　汉律厯志以上党羊头山黍度之为尺以定黄钟　明嘉靖间采之定乐律
　　国朝初亦遣使取焉
　　防　明万厯中诏潞安进防二千四百疋未几复命増五千工科都给事中泽州张养率同官力争曰从来奉者织造具题者内臣拟旨者阁臣抄发者科臣今径下部非祖制不从　吕坤停止潞防疏山西岁止有绫绢各五百疋闰月共加八十六疋并无所谓山西潞防者卷查万厯三年坐派山西黄防二千八百四十疋十八年坐派黄防五千疋
　　酒　元宋伯仁酒小史潞州有珍珠红　王世贞酒品潞州鲜红酒盖烧酒也入口味稍美易进而作剧吻咽间如刺或曰即葡萄酒遗法也
　　赤铜　山海经白马之山其阳多石其阴多铁多赤铜今间造赤铜器
　　葱　刘禹锡信方崔给事云顷在上党与李抱真相公作判官李相公以毬杖按毬子其军将以杖相格因伤相指爪角劈裂裹金创药饮酒顔色愈青痛不止有军吏教以取葱新折者煻火煨热剥皮有涕便罨损处仍多煨续续易之三易面色即赤斯须不病
　　笔管菜　潞志拾遗笔管菜即黄精苗所谓薇也芽形似笔黎人以笔头呼之
　　松心墨　拾遗四谱上党松心为墨曰隃糜极佳　成式送温飞卿书隃糜松节絶已多时予髫时犹覩陵川宗侯所制龙墨色味俱长
　　精衞　出长子发鸠山　山海经发鸠山多柘木有鸟焉状如乌文首白喙赤足名曰精衞其鸣自詨是炎帝之少女名曰女娃游于东海溺而不返故为精衞常啣西山木石以填东海
