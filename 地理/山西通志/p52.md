<!-- { "loadSidebar": true } -->
　　明靖鲁堡制鎭鲁墩北直旋风梁东接阳和尖山儿墩靖鲁堡界首又西为鎭湖墩长城址南有土沟二北直南山墩又西为宋家沟东土沟一西土沟二胥在长城址南又西为雕窝崖北直口外黑山又西为庄儿沟碾儿沟红土沟土沟凡三胥在长城址南红土沟南直靖鲁堡又西为土关儿长城址南有土沟一北直平土山又西为北车房西有小关三岐道北出北直碾儿沟又西为水泉儿长城址南有土沟一北有望海墩又西为定远墩北通将军口又西为沙沟垣内有土沟又西为旧新界石墩北直大尖山长城址南有土沟二靖鲁堡界止为垣二十七里　今守口堡汛
　　鎭门堡东北二十里大同府东北一百四十里东至天城卫界四十里西至守口堡四十里南至阳和卫界三十里北至边墙半里西南到县治二十里　明分驻操守一员东路叅将所辖北至边墙为铁裹门
　　铁裹门左右有鎭门东西墩鎭门西为小鹁鸽峪口石人口鎭门东为西将军大鹁鸽峪西大鹁鸽峪口东将军雕窝崖不懴沟墩乃阳和界首也　东有陈家沟水自口外入经堡东南流入白登河　门南为扒儿口　嘉靖十五年九月俺答繇阳和瓦窰水峪铁裹门口入　叶向高詹荣碑明年俺答复犯中路铁裹门鹁鸽峪且将深入严兵遏寇冲而遣游骑四出邀击斩获甚多　明嘉靖二十四年总督翁万达自朔州移府阳和曰铁裹门水峪口鹁鸽峪非得勇将守之不可增设铁裹门诸隘戍兵八月总督翁万达遣故总兵张达将左部儒士尹秉衡生员张霆佐之降者火力赤千户乌马勲为之前援铁裹门以其夜至隘既而俺答果至达秉衡挽强弓射却之攻尽日益力战多发毒火炮秉衡善袖箭袖箭长尺许发以竹筒剽疾而深入中人骑皆没羽寇即得箭箭短不及无能反也相骇以为神乃去　翁万达遣故叅将张凤将右部荐送王邦直生员成谐佐之勇士王国顺王国臣千百户李瓒刘钦李尚伦为之锋援鹁鸽峪寇攻铁裹门不得入益合众攻鹁鸽峪凤邦直亦射却之寇益合成谐曰若寇绕山下絶汲道是坐困也跃马前鳯等不得已继进分众结方阵拒之毙其酋寇谋解去已而愤曰南军不数百我军数万乃益合凤死之邦直等冲突十余阵杀伤寇五六百人皆力战死寇举邦直大刀羡叹之每食必祭曰大刀那颜云　朱睦防王邦直传王邦直字国宁磁州人父潺府谷知县邦直生而骈胁有神人称王千斤弱补州学生食饩嘉靖二十一年兵科都给事中戴梦桂荐于朝命诣大同赞议总督侍郎翁万达以国士遇之再逾年寇警万达使邦直同叅将张凤率义兵五百人出塞外觇视抵鹁鸽峪窥山上贼数十骑往来邦直蹙而击之无子遗者复见山下贼百余奔焉邦直与凤谋可悉取歼之从者曰千斤将军功奇矣可勿逞竟飞骑以往逾谷口数里忽至大陆沟中伏兵约三万余骑列两大翼而阵邦直激众奋勇以矢石急击而身引弓射杀贼首贼愤合围七重战七日夜邦直斩寇千余级防天雨雪矢石俱尽邦直溃围而出检义兵从者惟王国顺一人耳邦直叹曰凤既亡而吾独存耻也异日何面目以见军门遂防马复入贼营力竭被害寇故壮邦直环其尸相视啮指翌日遂引退既而有自寇中还者云诸部落皆悲泣谓是役死伤不胜纪自是寇数年不敢犯亦惩之之故万达疏请录防官为立祠与张凤并祀而以李尚伦等八人袝赠邦直都指挥佥事防子化熙为潞安正千户世袭邦直号千斤　赵炳然与谷聚庵书近见图本详于墩台而略于山口昨问城至铁裹门鹁鸽峪按图索迹茫无所考今欲访求如某堡某峪某口若干里至某堡某峪某口东四南北各堡各峪各口各若干里直达之交界处所于山险平川并通贼大路明书其地又如某处南犯若干里至某处有何水草可资有何山险可伏以次而南将犯某关之内又如某壁某城或可储可屯俱明白注数于城堡之类则通贼险易可守可伏便一展卷如视诸掌
　　白□峪大口东北三十里东西一百余歩墙高二丈五尺
　　虎峪口东北二十里东西十五歩墙高一丈
　　白□峪小口东北一十五里东西一百余歩墙高二丈五尺鹁鸽即石□峪二口也
　　守口堡北少西二十里大同府东北一百二十里东至阳高卫边墙三里西至边墙二十里南少东至县治二十里北至边墙十里　明分驻守备一员东路叅将辖　守口河自堡东边墙入　北至边墙有马市楼边墙外有清凉岭风洞虎儿山东北有猴儿山守口西接靖鲁堡东连孙家堡堡北墩又有堡边墙外为大峪口　嘉靖二十二年总督翟鹏言大同自有五堡北边少事五堡以东直抵阳和五堡以西直抵老营堡欲于其地通凿长堑遇有山石则砌石为垣斩崖成险今计鎭边堡至阳和后口三十余里相应凿堑鎭河堡至老营界三百九十余里凿堑者十之九为垣者十之一垣高阔以一丈二尺堑深阔以二丈为式　嘉靖二十五年总督翁万达疏大同阳和以西至山西丫角山凿堑添墩少有次第然阳和山口以东原未设险拒守不便其大小鹁鸽峪铁裹门水峪瓦窰等口旧惟断塞山口少阻零抄若遇猖獗必难止冲议自阳和山口起至宣府西阳河鎭口台止为垣九十五里有奇内外堑二皆如之敌台一百五十四垣高阔以三丈顶收以九尺外堑深阔以一丈底收以五尺敌台阔视垣加二丈高视垣加五尺为式工役则垣堑人日七分台门五百人日一座五万人两月可成
　　阳和前口西北十五里东西十五歩墙高一丈八尺将军口阳和前口东北二十里石墙高二丈又东二十里为阳和后口【翠屏山在县北十里北连塞外阳和卫诸口胥附山麓】
　　阳和后口南北六十歩墙高二丈八尺　明正统十四年七月也先入命西宁侯宋瑛充总兵官督鎭守大同朱冕石亨等御之时中官郭敬监军诸将皆受制战阳和全军没敬伏草间免瑛及冕皆死　石亨战阳和后口败绩行都司许贵力战得出
　　靖鲁堡明分驻守备一员　翁万达分别垣工疏大同自东阳河鎭口台起歴北中二路抵西路丫角山止延袤六百四十余里二十五年大同修完东路鎭口台起至阳和开山口止一百三十八里今所议修大同则自北路靖鲁堡至西路丫角山五百余里二十三年发银砌石与二十六年量倩戍军陆续幇砌而间多低薄不称规制者　翁万达曰阳和天城山口深曲冈崖拥隔列戍之兵限于一隅耳寇骑登高最称利便一处失防则诸口之兵尽为守穴鼠矣
　　威宁口西北七十里东西六十歩墙高一丈五尺　李承勲防御大同疏威宁海子离宣大二鎭不远尅期可到　云中古志威宁海在大同城西二百二十里其绕北而东者乃其发源也　辽太宗西徙横帐居库列伯出钞云朔之间
　　白登山东南二十里　白登村南二十里乃白登县遗址有大白登小白登　白登堡明永乐九年筑周二里一百八十歩高三丈壕深一丈五尺门二　堡南有白登河前后堡多茂林　通典云中有白登单于台汉武自将待边处　金志白登县本名长青大定七年更有白登采掠山　冒顿得韩王信因引兵南逾勾注攻太原至晋阳下汉高帝七年十月自将兵往击之会大寒雨雪卒之堕指者十二三冒顿阳败走诱汉兵逐击之冒顿匿其精兵见其羸弱刘敬言此必欲见短不可击上怒御史成进谏不听悉兵多歩兵三十二万北逐之上先至平城歩兵未尽到冒顿纵精兵三十余万骑围白登七日汉兵中外不得相救饷骑西方尽白东方尽駹北方尽骊南方尽骍马上用陈平秘计使使间厚遗阏氏冒顿先与韩信将王黄赵利期而兵久不来疑其与汉有谋亦取阏氏之言围一角时天大雾汉使人往来寇不觉陈平请令士皆持满传矢外向乃从解角直出得与大军合而冒顿遂引兵去汉亦引兵罢使刘敬结和亲之约　应劭风俗通陈平使画工图美女间遣人遗阏氏云汉美女如此今困阨欲献之阏氏畏夺已宠因谓单于曰汉亦有神灵得其土地非能有之于是其一角得突出【顔师古曰应说出桓谭新论盖谭以意测之非记传所载】宋嘉定三年八月金行省迁嘉努完颜呼沙呼至乌沙堡未及设备元兵奄至抜乌沙堡乗胜破白登城遂攻西京凡七日呼沙呼惧以麾下弃城突围逃去元以精骑三千驰之金兵大败遂取西京及桓抚州　嘉定九年二月金西京副统程琢以私财募集壮士二万复取浑源白登驻师州欲图恢复　明洪武七年正月李文忠驻代县分遣诸将北发指挥景出白登败寇军擒其国公博啰特穆尔　嘉靖二十四年八月吉囊得入鹁鸽峪南至阳和川总督翁万达自督诸军出阵而遣劲骑伏白登村檄总兵周尚文曰急提兵自二边遮其归路是日寇置阵万达令壁门中军振鼔作乐不之顾而潜伏死士于两腋令曰寇叩壁炮发两翼横冲断之左翼拒外右翼拒内又偃诸炮及毒火铳数重于壁门寇乃移阵还两翼追之几造其垒周尚文得檄驰至阳和山后计曰此去阳和六十里夜不可进须晓发恐不及寇连战疲矣可先声惧之令喊于军者三时静夜风猛声闻山前四鼓寇拔营遁兵追出塞不及而还阳和禾畜胥无失遗
　　东井集东八十里通直西宁界【有上堡下堡】
　　高山卫城明天顺二年筑
　　国朝顺治三年废
　　高柳塞汉高柳塞在阳和北八十里为今开山口防风崖迤北地即唐青坡道盖所以东应帷台岭北侦威宁海弹汗山而西控平城县之平原旷野也　唐地理志云州有青坡道为出兵路【金志长青坡山即今翠屏山青坡山也】汉景帝中三年中尉魏不害屯高柳塞　建武九年讨虏将军王覇与大司马吴汉横野大将军王常建义大将军朱祐破奸大将军侯进等五万余人击卢芳将贾览闵堪于高柳塞北遣骑助芳汉军遇雨战不利十年上谷太守王覇复与吴汉等四将军六万人出高柳击贾览诏霸与渔阳太守陈防将兵为诸军锋塞北左南将军将数千骑救览霸等连战于平城下破之追出塞斩首数百级十六年十月卢芳入于高柳十一月封为代王十八年四月芳复奔二十一年伏波将军马援将三千骑至高柳行视障塞复出五阮关掩击乌桓逃避援还　延光二年七月鲜卑寇高柳三年秋鲜卑其至鞬寇高柳击破南部杀渐将王　鲜卑檀石槐立庭于弹污山歠佐水上去高柳北三百余里兵马甚盛熹平六年遣防乌桓校尉夏育出高柳防羌校尉田晏出云中中郎将臧旻率南部出雁门各将万骑三道出塞二千余里鲜卑檀石槐命三部大人各率众逆战育等大败丧其节传各将数千骑奔还死者十七八　地形志恒州高柳郡永熙中置领县二
　　猫儿庄堡北一百里明永乐元年筑周二里四十歩高一丈五尺其北二十里有口子墙高一丈五尺乃阳和卫哨马营也
　　马营河堡县东明驻操守一员
　　关头堡北七十里明宣德间筑后废
　　柳林堡　杨家堡　陈家堡　管家堡　太平堡　吴家堡　莫家堡　鎭门堡　水磨口　榆林口　孙仁堡　都司口　重兴鎭　青顺堡　上富家寨土嘴口　田家寨　赵家寨　古城寨　漫流寨永安堡
　　天鎭县
　　山西长城明时大同鎭自天城卫东界牌墩起至右卫孔家沟墩止为自东而西之垣自孔家沟南黄草梁墩起属山西鎭汛自孔家沟墩南至朔州辖修理墩务内了角墩为自南而北之垣自了角墩西老营堡五眼井墩起至偏头关小庄窝墩止又为自东而西之垣自小庄窝西南老牛湾墩起至却胡墩止又为自南而北之垣凡山西鎭界垣二百五十五里其余胥大同鎭界也
