<!-- { "loadSidebar": true } -->
　　太和元年正月云中饥诏开仓赈恤【北史】三月武川镇献玉印青质素文其文曰太昌四月辛酉代京地震【灵征志】五月乙酉车驾祈雨于武州山俄而澍雨大洽【北史】五月代京有雌鸡二头上生冠如角与众鸡异辛亥有狐魅截人髪【灵征志】是歳云中又饥【天象志】十月代京南游越谷见青碧石柱数百枚二年三月白燕见于并州【灵征志】夏四月代京蝗甲辰祈天灾于北苑亲自礼焉减膳避正殿丙午澍雨大洽曲赦京师【北史礼志云二年旱帝亲祈皇天日月五星于苑中祭之夕大雨遂赦京师】七月庚申武川镇大风吹失六家羊角而上不知所在丁卯并州地震有声九月白乌见于京师三年三月肆州献一角鹿【灵徴志】五月丁巳帝祈雨于北苑闭阳门是日澍雨大洽【北史】戊午震东庙东中门屋南鸱尾七月朔州吐京镇大霜禾豆尽死十月丁夘代京地震四年五月己酉并州地震九月甲子朔代京大风雨雪三尺【灵征志】五年九月辛巳填犯辰星于轸占曰为饥且有壅川溢水之变是歳代京大霖雨六年正月癸亥月在毕晕参两肩五车三星胃昴毕京师不见营州以闻【天象志】七年三月肆州风霜杀菽四月丁卯肆州地震有声八年四月肆州暴风蝗白燕集于代京十一月丙申并州地震【灵征志】九年正月丁丑月在参晕觜参两肩东井北河五车三星占曰水是年代京水伤稼【天象志】六月肆州及司州灵丘广昌镇霣霜庚戌肆州及灵丘广昌镇暴风折木九月朔州大水杀千余人【灵征志】代京及州镇十三水旱伤稼【北史】十年正月辛未并州地震殷殷有声二月甲子代京地震丙寅又震三月壬子又震七月并州治中张万夀表建兴濩泽县民贾日成四月中养蚕有丝网成幕中有卷物似绢带长四尺广三寸薄上复得黄茧二状如履形【灵征志】十有一年二月甲子肆州之雁门及代郡民饥开仓赈恤【北史】是歳大旱都民饥牛又疫或以马驴槖驼供驾挽耕载诏聴民就丰行者十五六十有二年五月壬寅代京连日大风甲辰尤甚发屋拔树六月壬申又大风十有四年七月丁酉朔代京大风拔树发屋八月乙未汾州霣霜【灵征志】九月癸丑有雄雉集于太华殿十有六年十一月乙亥髙祖与沙门道登幸侍中省日入六鼓见一鬼衣黄褶袴当户欲入时以为人叱之而退问诸左右咸言不见唯上与道登见之【灵征志】十有七年二月庚戌火土合于室凡五星分野荧惑统朱鸟之宿而填以轩鼓寓之皆周鹑火之分室又并州之分是为步自并州而经始洛邑之祥也【天象志注】六月代京木连理十有九年六月司州平阳郡获白狐以献【旧志狐鸟】二十年正月辛未并州地震二十有二年九月辛卯并州地震二十有三年三月肆州上言阳曲县羊生羔一头二身一牝一牡三耳八足十月并州上言百节连理生悬瓮山闰月正平郡献白燕【灵征志】
　　孝文承明元年秋八月白鹿见于云中【旧志】
　　宣武帝景明元年三月乙巳恒岳祠灾六月丁亥建兴郡霣霜杀草八月乙亥并朔汾州司州之正平平阳频暴风霣霜三年二月平阳郡上言襄陵县木连理九月丙辰东秦州暴风昬雾拔树发屋四年正月壬申并州地震三月己未司州之河北河东正平平阳大风拔树四月汾州上言五城郡木连理五月癸酉汾州大雨雹六月乙巳又大雨雹草木稼雉兎皆死七月甲戌暴风大雨雹起自汾州经并相司兖至徐州而止广十里所过草木无遗十一月丁巳恒山崩【灵征志】
　　正始元年五月壬戌武川镇霣霜大雨雪六月辛卯懐朔镇霣霜七月河东郡上言闻喜县木连理戊辰东泰州霣霜暴风拔树发屋十月建兴郡献白鸠十一月甲寅朔州雷电癸亥恒山崩二年正月汾州上言平昌县木连理四月并州献白鸠五月肆州献三足乌壬申恒汾二州霣霜杀稼七月戊戌恒州霣霜【同上】九月癸未月在昴十五分蚀十占曰饥【天象志】己丑恒州地震三年六月汾州上言永安县木连理【灵征志】四年九月丙戌司州民饥开仓赈恤【北史】
　　永平二年三月己丑并州霣霜二年四月司州上言恒农北陜县木连理辛亥武川镇霣霜【灵征志】三年夏四月平阳之禽昌襄陵二县大疫自正月至此月死者二千七百三十人【北史】四年五月庚戌恒州地震殷殷有声十月己巳又震有声如雷【灵征志】
　　延昌元年四月庚辰并朔州地震恒州之繁峙桑干灵丘肆州之秀容雁门地震陷裂山崩泉涌杀五千三百一十人伤者二千七百二十二人牛马杂畜死伤者三千余十一月己酉肆州地震【同上】二年五月甲寅日有蚀之京师不见恒州以闻【天象志】八月平阳郡献三足乌三年正月辛亥有司奏肆州上言秀容郡敷城县自延昌元年四月地震于今不止四年闰月汾州献白狐二八月恒州献白雀【灵征志】
　　又按旧志载正始元年甘露降于九原山延昌元年夏代州地坼秋八月平阳郡献白乌
　　孝明帝熈平元年二月赤乌见肆州秀容郡三月肆州献白雉四月肆州表送白鼠十一月肆州献一角兽【灵征志】十二月甲辰月晕东井觜参五车占曰大旱【天象志】二年十一月己未并州表送祁县民韩僧真女令姬従母右脇而生灵太后令付掖庭辛未恒州进马驹肉尾长一尺騣处不生毛【灵征志】
　　神龟元年正月汾州上言永安县木连理四月赤乌见并州之晋阳县【同上】
　　正光元年五月并州上言上党东山谷中木连理【同上】晋阳有虹为女宇文显进之异声如钟复为虹而去【刘恕通鉴外纪】二年七月朔州献嘉禾三年五月肆州献三足乌六月平阳郡献白狐并州静林寺僧在阳邑城西橡谷得玉壁五珪十印一玉柱一玉盖一并以献八月肆州献嘉禾一根生六穂五年五月平阳又献白狐【灵征志】
　　孝庄帝永安二年晋阳龙见于井中久不去【同上】三年五月乙亥太白在参昼见参为晋阳之墟【天象志】长星出中台埽太角恒州人髙荣祖颇明天文尔朱荣问之曰是何祥也答曰除旧布新象也人以为即诛荣之应【北史】
　　前废帝普泰元年十月甲寅金火歳土聚于觜参甚明大晋魏之墟也是时渤海王欢起兵信都【天象志北齐书神武帝纪普泰元年十月歳星荧惑镇星太白聚于觜参是时神武起于信都至是破兆】
　　出帝永熈元年十一月辛丑有大流星出昴北东南流轹毕贯参光明照地有声如雷【天象志】三年三月并州三级寺南门灾【灵征志】
　　普泰二年九月平城地震十一月大星出昴【旧志】
　　东魏
　　孝静帝天平二年十一月癸丑龙见并州人家井中三年八月并肆建四州霣霜大饥四年春诏所在开仓赈恤【北史又灵徴志三年秋并肆汾建晋秦陜东雍南汾秦州霜旱民饥流散】四年四月乙酉并肆汾建晋东雍南汾秦陜九州霜旱人饥流散开仓赈恤【北齐书】八月并州献嘉禾上言木连理【灵征志】
　　元象元年七月肆州献白雀八月东雍州献嘉禾上党郡上言木连理【同上】
　　武定元年九月齐献武王上言并州木连理【同上】二年十一月西河地陷有火出【北史】三年八月并州献嘉禾冬并州地震汾州西河北山有火潜行地下热气上出【灵征志】四年十一月辛亥髙澄至晋阳有恶鸟集亭树使斛律光射杀之【齐书】五年十一月汾州上言木连理六年五月晋州上言木连理七年夏并州乡郡地震【灵征志】
　　兴和三年绛大旱武定三年代地震【旧志】
　　北齐
　　神武为晋州刺史时州库角无故自崩神武异之无防自晋阳举兵赴洛【齐书】
　　文宣帝天保中行幸晋阳路中频有甘露之瑞朝臣皆作甘露颂尚书符令中书令邢邵为之序【同上】
　　孝昭帝皇建二年十月己酉野雉栖于前殿之庭【同上】武成帝河清元年八月甲寅月掩毕其三年周师与突厥入并州【隋天文志】长城地多生毛或白或黒长四五寸近白祥也【隋五行志】二年四月并汾晋东雍南汾五州虫旱伤稼遣使赈恤【齐书】并州地震【隋五行志】十二月大雨雪连月南北千余里平地数尺霜昼下雨血于大原三年晋阳讹言有鬼兵百姓竞击铜鐡以捍之四年正月辛未幸晋阳三月彗星见有物陨于殿庭如赤漆鼓带小铃殿上石自起两两相对又有神见后园万夀堂前山穴中有体壮大不辨其面两齿絶白长出于唇直宿嫔御已下七百人咸见焉【北齐书】
　　后主天统三年并州汾水溢【五行志】
　　武平二年并州献五足牛洪范五行曰牛事应宫室之象也寻发卒仙都苑穿池筑山楼殿间起穷华极丽【同上】三年十一月乙亥天狗下西北占曰其下有大战后周武帝攻晋州进兵平并州【天文志】四年正月并州有狐媚多截人发【齐书】朔州府门外无何有小儿脚迹又拥土为城雉之状时人怪而察之乃狐媚所为渐流至并邺【五行志】五年五月大旱晋阳得死魃长二尺面顶各二目帝闻之使刻木为其形以献【齐书】六年七年频歳春冬木冰【五行志】七年八月丁卯行幸晋阳雉集于御座获之有司不敢以闻【齐书】有鹳巢并州嘉阳殿并州招逺楼下有赤蛇与黒蛇鬭数日赤蛇死并肆诸州多狼而食人五行狼贪暴之兽大体以白色为主兵之表也又似犬近犬祸也【五行志】又旧志载武成河清二年九月蒲州嘉禾异亩同颖乃后周保定三年也今入周
　　北周
　　武帝保定二年闰正月癸巳太白入昴三年九月己丑蒲州献嘉禾异亩同颖【周书】
　　天和二年六月甲子月入毕【同上】五年正月乙巳月在氐晕有白虹长丈所贯之处有彗相连接规北斗第四星时齐主遣斛律明月寇周边于汾北筑城自华谷至于龙门周诏齐公宪率师御之自龙门度汾水拔其新筑五城之应也【隋天文志】
　　建徳三年十月蒲州饥诏遭饥乏絶者令向郿城以西及荆州管内就食五年十一月己卯河东地震六年七月癸未应州献芝草九月甲申绛州献白雀【周书】六年十月己未庚申月连晕规昴毕五车及参占曰兵起又曰王自将兵癸亥帝率众攻晋州是日虹见晋州城上首向南尾入紫宫长十余丈庚午克之丁卯夜白虹见长十余丈头在南尾入紫宫中明年正月平齐【隋天文志】齐有石像汗流湿地【新唐书五行志】
　　又旧志载武帝建徳六年髙平获赤雀太原获苍乌乃隋文帝开皇元年周建徳六年也
　　隋
　　文帝开皇元年髙平获赤雀太原获苍乌安邑掘地得古鐡版文曰皇始天年赉杨鐡券王兴文年霍州有老翁化为猛兽【五行志　按隋地理志临汾郡有霍邑乃今之霍州也若萧梁所置之霍州开皇初改为霍山县属庐江郡此似非晋事以旧志存之】上党有人宅后每夜有人呼声求之不得去宅一里所但见人参一本枝叶峻茂因掘去之其根五尺余具体人状呼声遂絶【同上】十四年并州大蝗【隋书】十六年并州蝗【五行志】仁夀二年西河有人乗骡在道忽为回风所飘并一车上千余尺乃坠皆碎焉四年雁门采谷村有妇人生一肉卵大如斗埋之数日后所埋处云雾昼合従地雷震而上视之洞穴失卵所在【同上】代州总管府内井中甃上生花如莲并有龙见时变为鐡马甲士弯弓上射之象又有神人长数丈见于城下其迹长四尺五寸七月乙未日青无光八日乃复【隋书】
　　开皇六年获瑞石二十年春平定无云而雷夏四月天有声【旧志】
