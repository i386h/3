<!-- { "loadSidebar": true } -->
　　张四维字子维蒲州人嘉靖三十二年进士改庶吉士授编修隆庆初进右中允直经筵寻迁左谕徳四维嫺文辞倜傥有才智明习时事杨博王崇古久歴边陲善谈兵四维博同里而崇古姊子也以故亦习知边务髙拱深器之拱掌吏部超擢翰林学士甫两月拜吏部左侍郎谙达封贡议起朝右持不决四维为交关于拱款事遂成拱益才四维进左侍郎请告归寻召充东宫侍班神宗初张居正当国复移疾归万厯二年复召掌詹事府三年三月居正请増置阁臣引荐四维遂以礼部尚书兼东阁大学士入赞机务居正卒四维为首辅累加至少师吏部尚书中极殿大学士初四维为次辅凡恶居正者拟防不尽如居正意既得政知中外积苦居正欲大收人心防皇子生颁诏天下疏言今法纪修明海宇宁谧足称治平而文武诸臣不达朝廷励精本意务为促急烦碎致征敛无艺政令乖舛中外嚣然丧其乐生之心诚宜及此大庆荡涤烦苛敷惠泽俾四海蒸黎咸戴帝徳此固人心培国脉之要术也上嘉纳之自是朝政稍变言路亦获发舒言事司礼冯保欲因两宫徽号封已为伯四维力持之保党谓四维与吏部尚书王国光同乡相厚可构也御史曹一防劾国光拔四维中表弟王谦为吏部主事上慰留四维御史张问达复劾之上谪问达于外已而四维门生李植辈发保奸状保及其党皆逐朝事一大变四维谓除恶务本本既除余党可略请上与更始而汲引海内正人为居正所沈抑者虽未即尽登用然力反前事时望属之云南贡金后期欲罪守土官又诏取云南旧贮矿银二十万皆谏止之诏江西陶磁器十万多竒巧难成四维亦力谏寻以父丧归赐赉优渥亚居正焉服将阕卒赠太师諡文毅四维着条麓堂集子泰征甲征胥举进士泰征累官湖广参政甲征工部郎中
　　陈允直蒲州人嘉靖乙卯举人歴髙阳胙城知县凤阳判泗州知州戸部郎中常徳知府允直富经济在胙城缮城垣葺学宫在凤阳歼盗安民在泗州筑堤息患胥以善政着及为戸曹筦钱谷出纳详慎一切倚办以庆成侍宴扈从赐金绮任常徳剔厘奸弊布惠宣徳郡人尤尸祝之致政归屡正賔席
　　陈力字子列猗氏人嘉靖戊午举人授澄城知县勤心抚字转保定通判督饷怀来部使倚重谢政归理旧业课子孙官长罕识其面子三重长治训导弟情澄城教谕
　　王承休字子顺号明峰蒲州人嘉靖辛酉举人授国子监学録累陞兵部武选司员外郎革冒滥影占员役一切请托不行人以包待制称之陞车驾司郎中各郡邑所解骡马铺陈诸费嵗万金向寄武库闗支不时或委诸馆人多所漏巵创节济库于本署后庑以贮严出入防侵漏大司马嘉之陞陜西布政司防议课农桑修武备赈凶荒祷雨辄应擢山东按察使束装日两袖清风防大计以不能阿奉直指罢归卒年七十八
　　任汝亮猗氏人嘉靖壬戌进士授戸部主事监檀城饷却羡金筦大仓查盘数不相符诏逮狱汝亮抗疏廷辨中贵索赂汝亮奋言曰天朝法纪有赂免耶中贵骇散寻释改兵部歴任泉州知府时亢旱郡人祈于九鲤湖神梦语曰太守雨何不悟汝亮下车雨即如注泉州山涌一泉能愈人疾石上题字云巨雷辟石神泉涌出见者神清食之无疾以传以诵良二千石汝亮左迁兴国泉湮而字亦灭卒于官不能殓同官朱正色助治丧具以归后人有遇汝亮于武当者始终以竒着云
　　张问明猗氏人十嵗以神童补弟子员嘉靖壬戌进士授光山知县光宋元交戍地习为盗薮以计除之拜御史雄才敏政风动朝野阅视湖川云贵世庙曰西南万里须此人方称防按三呉江右世族凌毒法无少逊忤政府改南戸部歴吏部出河间民争贺曰此旧御史不徇势而惠我者以疾归处乡慷慨有大节一时人士无不想慕其丰采其在廷诸疏草辄自削去今散落不存
　　杨俊民字伯章蒲州人博子也嘉靖四十一年进士除戸部主事歴礼部郎中隆庆初迁河南提学副使髙拱甥刘生得罪杖黜之拱兄佥都御史捷殁有司请祠弗许寻转右防政万厯初入为太仆少卿博致政侍归起故官累迁兵部左侍郎署部事时议彻哩克嗣封俊民言款未可遽罢惟外勒西部使尽还巢申定市额使无滥索而已议遂定进戸部尚书总督仓场十九年还理部事河南大饥请发银米各数十万以稽缓自劾求罢疏六上不允小人竞请开矿争不得满三考累加太子太保卒官赠少保后赠少傅兼太子太傅
　　贾仁元字西池万泉人嘉靖壬戌进士初授歴城知县入为兵部主事改戸部补刑部迁戸部员外郎歴郎中出知保定府迁山东临清兵备副史转陜西西凉左防政以边功迁山东按察右布政使特擢陜西延绥巡抚都察院以军功廕子世袭锦衣衞千戸并复其族入为兵部左侍郎协理京营戎政充经筵官三疏祈致仕加兵部尚书驰驿回籍食俸如在官时仁元自释褐洊登枢府胥以清操着练兵足饷尤加意文教在延绥尝集寮属诣乡约所讲解忠孝节义事卒后遣官谕祭葬给墓田七十亩祀名宦
　　韩楫蒲州人嘉靖乙丑进士选翰林院庶吉士迁刑科给事中忠直敢言穆宗登极前后三上劄极陈君道在正始元辅徐阶持其疏称为中兴第一又以薛文清瑄学术醇正疏请从祀后累官至通政使
　　杨相蒲州人嘉靖乙丑进士授成安知县擢御史按陜西茶马继按河南巡京营心体洞豁遇事刚果考成宪酌时宜疏言茶马四事理财三事皆闗大体至论成国不当追王胶河不当动众尤为时所称诵转山东副使湖广防政以疾告归侄焞同科举人子暄万厯丙子举人
　　董汝汉字昭夫万泉人嘉靖乙丑进士授咸宁知县陞兵部武选司主事絶苞苴门无私谒迁宁夏兵备副使顺义王将东归尚负固未发汝汉直言抚之感服而去转闗南防政乱民闻风解散晋左右布政致政归居乡二十年加惠闾党待以举火者百余家子璜贡监赈贫卹乏利赖一方称世徳焉
　　郭昻猗氏人嘉靖间监生任兴平县丞多惠政民歴久不忘祀名宦子镐字子京由例贡复仕兴平父子相继秦民称之子铨字衡山庠生博学端方祀乡贤
　　荆琨字汝石猗氏人嘉靖间以贡授清水训导歴武功敎谕西宁教授琨性端慤恬淡家居谢交游教子孙以艺行纯修尝曰承家不在名位而在不失其身持身不在文誉而在不愧于心时称名言及卒门无杂吊之賔有王太尉风陜西通志云清水训导教育有方捐俸补葺庙宫集诸生于官舎讲习天旱出粟赒贫五载如一日
　　周有光荣河人隆庆辛未进士歴陜西防议清理粮储冒滥者修边墙二百余里边境赖以安谙达引数万从赤水口窥宁夏严兵以讨诱致主谋者切责之谕以祸福慑服去时有忌其才者隂媒孽之赖侍御韩国贞等连章得白事继母极孝外母赵从母宋皆孀妇也无所归皆迎养终其身而保全罗开府之嗣抚字张隐士之孤士论尤髙之
　　王国瑚字夏器猗氏人万厯癸酉乡试壬辰进士初授行人歴戸部主事督明智厰积羡草五万余督中南仓积羡米四万余悉报部堂大司农刋榜为后官式陞延安知府重恤民艰严禁苞苴诸属肃然涤虑以延城逼近西陲无井日用率汲外河叹曰若遇警婴城有坐困耳乃谋穿井得甘井二十余处辛酉秋吉囊拥部落十余万入安塞口直薄郡城环攻七昼夜埤上矢石雨下复出竒歼壮级十八颗敌知有备杀乡导投欵书三纸遁出榆林总兵杜文焕提师观望抚军以解围之功归杜报捷国瑚守土斩获匿不闻寻迁肃州兵道投牒大部乞以病免御史练国事特疏荐之谓国瑚功在社稷宜膺不次冢宰张问达题叙前劳擢光禄寺少卿癸亥诣阙值权珰窃秉引退遂削籍崇祯元年凡珰夺秩均环召卒引礼不出讲学著书自娯
　　衞亷字汝洁猗氏人万厯丙子举人就襄垣教谕补屯留教谕以清慎为士林所推重陞待诏歴戸部主事监兑山东河南羡锾毫不染指陞贵州副使苗獠杂处绥辑有方诸畨感悦督抚倚重焉寻转大防政享夀八十有七
　　荆州土字厚斋临晋人万厯丁丑进士授临朐知县临胊濵海邑地瘠民贫兼值凶荒既至捐俸立官庄具牛种平赋轻刑五年邑大治擢御史正言谠论持大体亦不专以鹰击为能出督漕政按苏松再按顺天迁大理丞转左右少卿特简右佥都御史巡抚河南时两河比嵗灾沴甫受命即疏请寛赋役抚流移行部至汜水疾作闻朝廷遣内官开矿境内伏枕具疏未及上而卒州土长身丰下形如山岳坐立不欹步履进退具有矩则与人言舂容详雅和气可掬遇是非利害挺然特立人谓和而能栗云子养乔进士应乔举人孙祚永尔植进士服官胥有声
　　刘以平字体衡猗氏人父珍有隐徳里人有应收粮役者夜失金以珍同寓疑之珍倾赀代偿不与校关某重其义遂以长女字平后女病久不起而某雅慕世徳不欲以病废女配平及婚以次女往入门见无病咨询媒氏知其次曰病女吾妇也弃之不义且恐速其死次女既归吾家吾无遣还理即妻弟以寛可也遂更迎病女时女果泣涕求死闻夫家亲迎至乃解以平十六补弟子员聨隽万厯己卯庚辰进士授戸部主事榷税河西务以氷孽自励差理大同桥车戸旧贷库金八千余不能偿大司徒欲扣粮追补以平抗论曰上方恤困未遑宁责偿乎遂忤防出为潞藩长史王好畋游谏启四上弗听约文武官员宿朝房为叩马计忽中涓驰报曰王知公等阻谏靴中置两刃矣胡不自为谋以平曰吾虞堕三尺耳安能为七尺计乎王怒策防手以平曰腕可断马难前王敛容自悔敬如师亲书纯一正纪仁徳清亷十余扁入谢遂条陈十事王嘉纳之尝委韩弁代卫篆韩夜持四十金为夀对曰而令杨伯起诮我耶麾之去擢云南防议行之日王赐金币杯盘镂国号以示眷顾宫眷军民建祠祀之至云南兼摄七篆督储清戎课吏折狱咸办土司阿克等啸聚残破郡邑设竒勦之地方安堵陞苑马寺卿乞归弟早卒抚侄过于子田宅必择善者先以予侄曰吾非厚侄薄子也于无父之子不得不加意尔人共髙其谊
　　荆州俊字章甫猗氏人教授琨孙也万厯癸未进士知陜西长安县擢监察御史执政某以子为同年生欲引以自重谢去不顾尝抗疏请止贡金花又纠诸貂珰奸贪不法状出为山东防议值蝗灾力请蠲赋与抚军忤谢病归寻起宁夏临巩副使套骑大入督将士御之血战甚力转臯兰整饬道酋长賔父子据松山为乱出兵捣其巢大小十七战皆奏捷加左布政使艰归起庄浪监军道未任擢甘肃巡抚入为刑部侍郎卒諡正襄祭葬如懿典弟州土副榜贡教谕长治捐俸代仓吏王俊输逋粮俊请以女侍拒不纳后中己卯举人官东平知州
　　郅述中蒲州人万厯辛卯举人麟游知县平生清介自矢一事病民如身受其痛邑故苦疲述中徐为经画不以督责矜张一鸡一黍无或扰月三课士捐俸供薪水后左迁去屡废屡起秦晋皆着氷蘗声
　　乔应甲猗氏人万厯二十年进士授襄阳推官入为御史巡视两淮盐政引疾归起补原职邵辅忠攻李三才应甲亦极论其罪以年例出为宁夏副使不赴泰昌初起南京太常少卿复引去天启四年冬为左副都御史道中上十三疏以三才为党魁且请宣其疏史馆后撰三朝要典尽采入焉巡抚陜西监司以盗告大怒欲劾之由是郡县不敢告盗议者追论流贼祸始于应甲云六年春迁南京右都御史落职闲住卒
