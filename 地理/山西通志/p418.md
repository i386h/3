<!-- { "loadSidebar": true } -->
　　李秉字执中曹县人正统元年进士天顺中复设巡抚大臣荐秉才以右佥都御史抚大同都指挥孙英先以罪贬秩还卫总兵李文妄行诏令复职秉至即斥之裨将徐旺领骑卒操练秉以旺不胜任解其官怨谤纷起会天城守备中官陈例久病秉请易以罗付责专擅徴下诏狱指挥门达讯之斥为民宪府时起左都御史成化二年秋命自辽东抵大同整饬边备更将帅申军令而还未几命为总督数破敌劳以羊酒赐麒麟服加太子少保入为吏部尚书致仕卒赠太子太保諡襄敏
　　王宇字仲宏祥符人童丱时日记万言巡抚于谦奇之登正统四年进士天顺二年为右副都御史巡抚宣府命兼抚大同石亨及从子彪骄恣大同其旧镇地徴索尤横宇抗疏论其奸乞置之法疏虽不行闻者敬惮督饷郎中杨益不能备刍藁为宇所劾户部庇之宇并劾尚书沈固等皆输罪晋大理卿卒
　　王越字世昌濬县人善射有大略登景泰二年进士天顺七年大同巡抚韩雍召还上难其代喟然曰安得如雍者而任之李贤因荐越召入见上喜其岸异即擢右副都御史以行甫至遭母忧夺情视事越乃缮器甲简卒伍修堡砦为经久计成化三年寇入塞督将士御却之秋兼巡抚宣府五年冬寇入河套延绥巡抚王锐请济师诏越帅师赴之破寇六年正月还寻复援延绥晋左副都御史又晋右都御史七年越以方西征辞大同巡抚诏听之十六年出师援榆林越提督军务与太监汪直将轻骑循塞垣而西至大同闻敌帐在威宁海子乃尽选宣大两镇兵二万出孤店潜行至猫儿庄分数道值大风雨雪晦暝进至威宁寇犹未觉掩撃大破之斩首四百三十余级获马驼牛羊六千封威宁伯十七年复与直帅师出大同适寇入掠追撃至黑石崖擒斩百二十余人获马七百匹晋太子太傅五月大同总兵官孙钺卒即命越代之而以直总镇宣大后加少保兼太子太傅卒赠太傅諡襄敏
　　贾节城武举人天顺间知应州存心寛恕为政慈祥人皆恱服祀名宦
　　郑宁字志道祥符人正统间进士由主事累官四川右布政擢太仆寺卿成化间迁左佥都御史巡抚宣府时盛暑筑城堡工役数千人天久旱有司祈祷莫应宁曰此劳民弗息之徴也乃下令罢役是夕天大雨穑事有秋边人胥恱以内艰归遣官谕祭夺情起复供职固请终制不允再至镇军民咸迎拜喜曰我公来矣逾年移大同宁在边七年疆场无事延见境内士大夫咨询民瘼次第举行以疾致仕三上始得请其归也囊无余赀闲居十四年服食淡泊数至匮乏诏有司岁给米四十石治间卒
　　陈夀字本仁其先新淦人籍宁逺卫成化八年进士授户科给事中视宣大边防劾去镇守中官不检者仕至刑部尚书致仕卒
　　余子俊字士英青神人景泰二年进士成化二十年以户部尚书太子太保兼左副都御史总督大同宣府军务冬还朝二十一年复出行边先是子俊巡抚延绥东起清水营西抵花马池延袤千七百七十里咸凿崖筑墙掘堑其下连续不絶每二三里置敌台崖砦为巡警之所又于崖砦空处筑短墙横一斜二如箕状以了敌避射凡筑城堡十一边墩十五小墩七十八崖砦八百十九役军四万人不三月而城墙内地悉分屯垦及巡歴宣大请以延绥边墙法行之宣大因岁歉而止比复出锐欲行之言东起四海冶西抵黄河延袤千三百余里旧有墩百七十应増筑四百四十墩髙广皆三丈计役夫八万六千数月可成诏明年四月即工而岁比不登上下难之子俊又欲责成于边臣而已不亲其事谤议遂起至冬疏请还改左都御史巡抚大同中官韦敬谗子俊假修边多侵耗命工部侍郎杜谦勘之敬又核子俊私恩怨易将帅下兵部覈侍郎阮勤等为白命谦并按问而中朝多欲倾子俊子俊危甚谦还奏易置将帅如勤等言所费无私然为银百五十万米菽二百三十万二十二年二月遂落太子太保致仕去二十三年上悟子俊无罪而修边功不可泯复召为兵部尚书治二年卒赠太保諡肃敏子俊尝曰大臣谋国当身任利害岂得逺怨市恩为自全计其所修边垣迄为数世利云
　　李敏字公勉襄城人景泰五年进士成化时歴山西右布政使累擢右副都御史巡抚大同敌骑出没塞下掩杀墩军敏伏壮士突擒之修治垣堑敌不敢犯大同居极边孔庙无雅乐敏上奏获颁赐焉居三年召为兵部右侍郎累迁户部尚书先是敏在大同见山东河南转饷至者道逺耗费乃会计嵗支外悉令输银民轻赍易达而将士得以其赢治军装交便之至是并请畿辅山西陜西州县岁输粮各边者每粮一石徴银一两以十九输边依时值折军饷有余则召籴以备军兴上从之自是北方之税皆折银繇敏始也治四年归卒赠太子少保諡恭靖
　　孙洪字伯大山东昌邑人景泰间进士授兵部主事成化间歴陞河南参政左右布政使迁右副都御史巡抚大同以威宁海子之捷进左副都御史食正二品俸寻巡抚河南后为周府仪宾刘宣所讦致仕去盖王府怨之实非其罪
　　胡汝砺宁夏人成化中进士累官知大同府镇守中官不检下绳之急中官怒汝砺即移疾求去吏部惜其才固留之繇是益发舒敢任事官至兵部尚书卒
　　孙博字约之景州人成化中北部犯大同太监汪直与都御史王越保国公朱永将团营军北伐博以纪功从先是博为给事尝疏论直直恚甚至是请以为从或危之博曰谏吾职也死生荣辱吾命也将安避乎既抵大同每出战辄令随营博意气峭拔兠鍪绣袄驰突万众间如健将间聚议机宜益侃侃雄辨久之直亦敬服师还论功迁山西按察使佥事致仕归复疏论本州知州马某贪虐状为所毒马寻伏诛
　　丘璐字仲玉兰阳人陵子成化壬辰进士由给事中累迁至山西布政司左参政分守大同沉静博学建白施设多中民隠病卒于官家无余赀归无室处人以是髙之
　　萧智宝鸡举人成化间知应州才称果断政尚清明丈土地民畏如神厚学校士服其训祀名宦
　　张文质扶风人成化间以举人知浑源州时有妖狼为祟牒城隍摄狼至磔于南墠之右岁旱祷雨立应他邑岁歉浑源独稔调知泽州民思之为立碑
　　汪昱延庆州人成化间以举人知应州持身清素居官公恕民安事妥吏畏弊絶祀名宦
　　于璧新城人成化间以举人任浑源州学正学富才优教严品肃集诸生号舍朝夕啓廸人才极一时之盛徴拜御史
　　陈梁泾阳人成化中以举人任浑源知州地有恒山素禁樵采梁奏弛禁民获利南人充大同军役不服水土多死者梁上其状遂各调本土卫所军民图像祀焉陞戅州同知
　　蒋琬江都人定西侯贵孙嗣侯成化中督十二团营兼总神机营上言大同宣府诸塞下腴田无虑数十万悉为豪右所占请遣给事御史按覈定其科额时不尽行十三年帅京军防秋大同宣府陈机宜十余事皆报可累加太保卒諡毅敏
　　刘玺字廷玉迁安人袭开平卫指挥使习兵书善骑射充右参将分守阳和勅部兵三千训肄听调成化十六年从王越征威宁海子晋都指挥使十八年战黒石崖有功晋署都督佥事迁大同副总兵十九年秋亦思马因入玺守怀仁闻总兵官许宁失利亟还兵援大呼陷阵与子鹏力战围乃解以功予实授寻以右副总兵分守代州兼督偏头诸关请易镇守总兵衔上曲从之治中佩征西将军印卒连呼杀贼而暝
　　刘宁字世安山阳人袭永宁卫指挥使成化十八年为左参将分守阳和成化十九年秋亦思马因围大同总兵官许宁于夏米庄宁援兵至敌乃退无何复入掠宁将兵三千连败之聚落站白登栁林小鹁鸽峪时诸将多失利许宁以下获罪宁超荐都督同知改左副总兵协守大同与偏头关总兵周玺并着功北边称名将时入贡数万人怀异志宁率二十骑直抵其营众骇愕有部长勒马引弓出宁前下马与诸部长坐举策指画宣威德一人语不逊宁掴其面奋臂起其长叱之退宁复坐与语呼酒劝饮皆感悟卒如约治十三年大同告警命为副总兵从平江伯陈锐御之锐无将略与宁不协止毋战坐停半俸闲住寻还全俸卒赠广昌伯
　　谢绶字朝章朝城人成化甲辰进士授任邱令歴陞都察院右佥都御史巡抚大同时也先旃庐百余里葆聚塞下数入侵盗绶至镇简练军实垦田殖谷威名流闻部落逺徙不敢近塞又设伏险阨寇骑零抄出入辄要撃之日对将吏商军务方略夜治文书按图籍指画山川险易及寇中曲折皆如身履好抚卹士卒调给刍粮燕犒无不周至屡奉玺书褒美以劳成疾卒于军府讣闻诏守臣临祭如法
　　欧信字孚先蓟州人成化甲辰进士修干美仪边幅整峻以郎中督饷大同増置东大有仓乘贱易粟备用岁积至五十万石歴陞右副都御史巡抚大同始至即选将训兵综理屯牧修举废坠未逾年卒
　　许进字季升灵宝人成化二年进士治元年为右佥都御史巡抚大同小王子久不进贡遣使千五百余人欵关进以便宜纳之请于朝诏许五百余人至京师已而屡侵边进被劾不问寻复窥边进整军待之新宁伯谭祐以京军援寇乃遁去又乞通贡进再为请上许之时大同士马盛强边防修整贡使每至阙率下马脱弓矢入馆俛首听命无敢哗会进与分守中官石岩相讦岩徴还进亦谪兖州知府十三年火筛大举犯大同边将屡败勅进与太监金辅平江伯陈锐率京军御之进仕至吏部尚书致仕卒赠太子太保諡襄毅
　　张文燧迁安人治间以监知马邑县忠厚诚实吏畏民怀致仕归士民思之
　　石玠字邦秀藁城人成化末与弟珤同举进士治中为御史出覈大同军储条奏悉中机宜正德中为右副都御史巡抚大同后官至户部尚书归卒玠有操行居官亦持正
　　薛敬之字显思渭南人从兰州周蕙游以岁贡生入国学与同舍陈献章并有盛名成化末为应州知州课绩为天下第一治九年迁金华同知致仕卒
　　史琳字天瑞成化丙戌进士性坦夷宏豁不设崖岸喜谈兵为给事巡按多建白三为提督初赴宣府大同值寇退治兵食以防其后寻以捷闻治乙丑宣府失利剧命出师琳与大帅分驻宣府大同诸路斩获以百计捷再上褒谕如初特命中官迎劳于关锡赉甚厚终都察院右都御史卒于官赠太子太保赐葬祭
　　洪汉字天章号云一成化壬辰进士任部曹甚风厉歴陞右副都御史巡抚大同参赞军务抚恤军民捜剔蠧弊风纪振而边境肃然上疏极言便益地方八事而増守备以专责任演神机以期实用置方田以遏北骑寛住俸以惜逃官尤为八事中切要者因触忤中官回籍
　　王献臣字敬止其先呉人籍锦衣卫治六年进士为御史巡大同边还言自威逺失利士无战心今复令修筑边垣岂胜畚锸劳宜量修要害悉罢其余且亟正诸将姚信陈广闭营避寇及马升王杲秦恭丧师罪悉蠲大同延绥旱伤逋赋以寛军民多获允东厰以非理讦奏遂杖谪人皆寃之终知县
　　杨志学字逊夫徐州人治六年进士巡抚大同边人爱之累官刑部尚书卒諡康惠
　　李介字守贞髙宻人成化五年进士歴兵部左侍郎治十年寇谋犯大同命兼左佥都御史往督军饷且经畧之比至寇已退乃大修戎备察核官田牛具钱还之军以其资偿军所逋马价边人咸恱先后条上便宜二十事卒赠尚书
