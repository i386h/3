<!-- { "loadSidebar": true } -->
　　薛少保者名稷天后朝位至太子少保文章学术名冠当时而好图画画品録云秘书省有薛少保画鹤时称一絶又闻蜀郡多有公画卢求成都记云府衙院西少保画鹤与青牛屛少保自眉州司马迁移文记今改旧制无画踪矣【益州名画録】
　　薛稷真行书如风惊苑花雪惹山栢闗采如渊月沉珠露花濯锦【续书品优劣】
　　薛稷书慧普寺老杜以爲蛟龙岌相纒今见其本乃如柰重儿握蒸饼势信老杜不能书也【海岳名言】
　　长安初张易之奏天下义工潢治秘府图书乃宻使摹肖殆不可辨窃其真藏于家既诛悉爲薛稷取去稷又败岐王范得之后卒爲火所焚【摭言】
　　张腾芮城人仕爲桃林令永淳元年卒年八十六葬后光宅元年其子武智与侄寳藏行墓侧见腾衣冠整肃侍从二人若素日居官时状良久方失武智等号攀莫及乃刻石爲像日供奉之石像至今尚存人咸以爲异焉【旧通志】
　　东都仁和里裴尚书寛子孙众盛实爲名阀天后时宰相魏元同选尚书子先爲壻而魏陷罗织狱家徙岭表及北还女已逾笄其家议无以爲衣食资愿下髪爲尼有一尼自外至曰女福厚丰必有令匹子孙将遍天下宜北归家人遂不敢议及荆门则裴赍装以迎矣今势利之徒信誓如反掌则裴之蕃衍乃天之报施也【栁玭家训】
　　闻喜之裴自后汉裴辑而下葬北仓村数里间凡五十二人皆尚书侍郎国公将相亦宇内之罕有也【燕闲録】
　　御史大夫裴谈妻悍妬谈畏之如严君时韦庶人颇袭武后之风中宗渐畏之内宴互唱回波辞有优人曰回波尔时栲栳怕妇也是大好外边袛是裴谈内里无过李老后意色自得以束帛赐之【因话録】
　　裴炎爲中书令时徐敬业令骆宾王画计取炎同起事宾王乃爲謡曰一片火两片火绯衣小儿当殿坐炎访学者令解之宾王北面拜曰此真人矣遂与敬业等合谋起兵炎从内应则天因诛炎【太平广记】
　　河东卫遂中好学有辞辨与来俊臣有旧常擕酒谒俊臣俊臣方与妻族宴集应门者绐云已出矣遂中知妄入其宅嫚骂毁辱之俊臣耻其妻族命殴击反接既而寃之自此构隟太平公主等共发俊臣罪弃市【唐书】
　　唐本纪公孙大娘舞西河劒器郁跂顿挫独出冠时一人而已【名剑记】
　　曹将军霸九马图后藏薛绍彭家【攷古録】
　　景龙初明皇爲潞州别驾一日据案见墨上有小道士如蝇而行上叱之即拜呼万歳曰臣黒衣使者墨之精龙宾也帝命掌记珍藏及登位犹取示词臣名龙香剂【开寳遗事】
　　唐明皇在潞时寝壁蜗篆成天子字明皇惊惧涂去数日复然如此者三后登大寳琢玉成蜗及金银铸成者凡数百供之功徳前后时有人得之者【旧通志】
　　唐时民间以宗自潞州还京师制还京乐曲【唐书】景云初语曰前有裴马后有卢李裴行俭马戴卢从愿李朝隐皆爲吏部侍郎典选【同上】
　　景云初萧至忠刺晋州将以腊日畋游先一日有采薪者暴疟不能归因止岩穴之下夜将艾似有人声伏而窥之有一人身长丈余向谷长啸俄而羣兽俱至长人宣言曰余防使者奉北帝命明日萧使君当顺时畋猎尔等若干合死于箭死于鎗死于网罟鹰犬言讫有虎与麋皆屈膝求救长人曰吾闻东谷严四兄善谋尔等可就彼祈求羣兽皆喜使者东行羣兽毕从时樵者疾少间随徃觇之见茅屋中悬一虎皮有黄冠者名含质即严四兄也惊起见使者曰濶别已久得非配羣生猎日刑名而至此乎使者曰然然彼求救于四兄四兄当爲谋之虎麛狐兎皆屈膝哀请严曰萧使君每役人必恤其饥寒若祈滕六降雪巽二起风则不复猎矣又对使者云向在仙都岂意千年爲兽身悒悒不乐因述怀一章又云我谴谪已满行归紫府题数行于壁使后人知仆曾居此也【全唐诗序】
　　唐景云中闻喜裴寛爲州叅军刺史韦诜有女择所宜归防休日登楼见人于后圃有所瘗藏者访诸吏曰叅军裴寛居也与偕来诜问状答曰寛义不以苞苴污家适有人以鹿爲饷致而去不敢自欺故瘗之诜嗟异乃引爲按察判官许妻以女归语妻曰常求佳壻今得矣明日帏其族使观之寛时衣碧瘠而长既入族人皆笑呼爲碧鹳雀诜曰爱其女必以爲贤公侯妻也何可以貌求人卒妻寛寛仕至户部尚书天寳间称旧德以寛爲首【嘉话録】
　　裴耀卿勤于王政夜看案牍昼决狱讼常养一雀每夜至初更时有声至五更时急鸣耀卿呼爲知更雀乂于前有一大桐树至晓则有羣乌翔集以此爲出之候故呼爲报晓乌时人美焉【开元天寳遗事】
　　侍中裴光庭以主事阎麟之爲腹心专主吏部过官每麟之裁定光庭随口下笔时人语曰麟之口光庭手【唐书】
　　裴光庭累典名藩皆有异政宗谓宰相曰裴光庭性好除恶如扇驱蚊蚋焉【唐语林】
　　相州刺史张说坐有善相者説遍问官属后孰当贵工指李憕后憕仕至礼部尚书赠司徒諡忠【同上】
　　唐宗欲用张嘉贞爲相而忘其名夜召中书侍郎韦抗曰朕尝记其风操而今爲北方大将张姓而复名卿爲我思之抗曰非张齐邱乎今爲朔方节度使上即使作诏以爲相夜且半因阅大臣表疏举一则嘉贞所献遂得其名即以爲中书侍郎同中书门下平章事【唐书】
　　开元时张嘉贞爲相荐中书舍人苖延嗣吕太一考功员外郎员嘉静侍御史崔训皆位清要日与语政事当时语曰令君四俊苖吕崔员【同上】
　　潞州启圣宫有明皇攲枕斜书壁处并腰鼓马槽并在公爲潞州从事皆见之【尚书故实】
　　帝寖喜神仙之事诏道士司马承祯制元真道曲茅山道士李防元制大罗天曲工部侍郎贺知章制紫清上圣道曲以合奏于庆唐之观及太清宫成太常卿韦縚制景云九真紫极小长夀承天顺天乐六曲亦皆奏焉【唐防要】
　　开元中定蒲州爲四辅陜州绛州爲六雄晋州爲十望【通典】
　　唐明皇饯裴寛爲大原尹诗徳比代云布心如晋水清【唐诗话】
　　昔中书令河东公开元中居相位有张憬藏者能言休咎一日忽诣公以一幅纸大书台字授公公曰余见居台司此意何也后数日贬台州刺史【嘉话録】
　　河东公出镇并州日上问有何事但言之奏曰臣有弟嘉祐逺牧方州手足支离常系念虑上因口敕张嘉祐可忻州刺史忻州河东属郡上意不疑公亦不让岂非至公无隐出于常限也【同上】
　　天寳初陜州刺史李齐物开砥柱通漕路发重石下得古铁防若铧然铭曰平陆上之诏以名县【唐地理志】
　　天寳八载四月初一日太平县东北村有王叟种于阳陂未引蔓忽见紫衣金冠道人貌甚竒自东南来向叟处求叟曰时维夏初花尚未吐安有可献乎道人引手指曰此已熟何言无也叟随所指寻之即有二枚馨香异常道人忽不见叟因献之朝防赐赉兼勅于田创建琳宫赐额曰真游【旧通志】
　　韦述举进士时甚少仪形小考功郎宋之问曰韦学士童年有何事业对曰性好著书之问曰本求异才果得迁固【嘉话録】
　　明皇将幸蜀登花萼楼使楼前善水调者登而歌汾隂行曰山川满目泪沾衣富贵荣华能几时不见祗今汾水上唯有年年秋雁飞顾侍者曰谁爲此曰宰相李峤词也因凄然涕下遽起曰峤真才子也不待曲终而去【传信记】
　　杨贵妃小字玉环农华隂人也后徙居蒲州永乐之独头村髙祖令本金州刺史父元琰蜀川司户贵妃生于蜀尝悮坠池中后人呼爲落妃池池在导江县前【太真外传】
　　明皇幸骊山杨贵妃生日命小部张乐长生殿因奏新曲未有名防南方进荔枝因名曰荔枝香【同上】
　　天寳初杨贵妃常以假鬓爲首饰而好服黄裙时人语曰义髻抛河里黄裙逐水流【同上】
　　天寳十载上元节后广宁公主驸马程昌裔停官杨氏转横当时謡曰男不封侯女作妃君看女却是门楣【同上】
　　明皇于禁苑中初有千叶桃盛开帝与贵妃日逐饮于树下帝曰不独萱草忘忧此花亦能销恨【开元天寳遗事】
　　奉御汤中以文瑶宻石中央有玉莲汤泉涌以成池又缝锦绣爲鳬雁于水中帝与贵妃施钑镂小舟翫于其间宫中退水出于金沟其中珠缨寳络流出街渠贫民日有所得焉【同上】
　　明皇秋八月太液池有千叶白莲数枝盛开帝与贵戚宴赏焉左右皆叹羡久之帝指贵妃示于左右曰争如我解语花【同上】
　　贵妃每宿酒初消多苦肺热尝凌晨独游后苑傍花树以手扳枝口吸花露借其露液以肺又尝于夏日每含一玉鱼儿于口中衣轻绡使侍儿交扇鼓风犹不解其热有汗出红腻而多香或拭之于巾帕之上其色如桃红【同上】
　　冬至日大雪至午雪霁有晴色因寒所结檐溜皆爲氷条妃子使侍儿敲下二条看玩帝自晚朝视政囘问妃子曰所玩何物耶妃子笑而答曰妾所玩者氷筯也帝谓左右曰妃子聪慧比象可爱也【同上】
　　上与玉真恒于皎月之下以锦帕褁目在方丈之间相捉玉真捉上每易而玉真轻防上每失之满宫之人抚掌大笑一夕玉真于袿服袖上多结流苏香囊与上屡捉屡失玉真故以香囊惹之上得香囊无数已而笑曰我比贵妃差胜也谓之捉迷藏【致虚杂俎】
　　明皇与贵妃每至酒酣使妃子统宫妓百余人帝统小中贵百余人排两阵于庭掖中目爲风流阵以霞帔锦被张之爲旗帜攻击相鬬败者罚之巨觥以笑时议以爲不祥后果有禄山兵乱天意人事不偶然也【开元天寳遗事】
　　八月十五日夜上与贵妃临太液池慿栏望月不尽帝意不快遂勅令左右于池西岸别筑百尺髙台与吾妃子来年望月后经禄山之兵不复置焉惟有基址而已【同上】
　　太真妃最善于击磬拊搏之音冷冷然新声虽太常梨园之能人莫加也上令采蓝田绿玉琢爲器上造簨簴流苏之属皆以金钿珠翠珍怪之物杂饰之又铸二金狮子作拏攫腾奋之状各重二百余斤其他防绘缛丽造作神妙一时无比也上幸蜀囘京师乐器多亡失独玉磬偶在上顾之凄然不忍置于前遂命送太常至今藏于太常正乐库【传信记】
　　天寳十三载宫中下红雨色若桃花太真喜甚命宫人各以碗杓盛之用染衣裙天然鲜艳惟襟上色不入处若一马字心甚恶之明年七月遂有马嵬之变【致虚杂俎】
　　世所称青琐集杨妃别传以爲开元钱乃明皇所铸上有甲痕乃贵妃搯迹殊不知唐谈宾録云武德中废五铢钱行开元通寳钱及书皆欧阳询之所爲初进様文徳皇后搯一痕因铸之【能改斋漫录】
　　贵妃父杨元琰少时尝有一刀每出入于道涂间多佩此刀或前有恶兽盗贼则所佩之刀铿然有声似警于人也元琰寳之【开元天寳遗事】
　　杨国忠初因贵妃专宠上赐以木芍药数本植于家国忠以百寳妆饰栏楯虽帝宫之内不可及也国忠再用沉香爲阁檀香爲栏以麝香乳香筛土和爲泥饰壁每于春时木芍药盛开之际聚宾客于此阁上赏花焉禁中沉香之亭逺不侔此壮丽也【同上】
　　杨国忠家以炭屑用宻揑塑成双鳯至冬月则燃于炉中及先以白檀木铺于炉底余灰不可叅杂也国忠又于冬月常选婢妾肥大者行列于前令遮风盖借人之气相暖故谓之肉阵【同上】
　　杨国忠子弟每至上元夜各有千炬红烛围于左右当春至之时求名花异木植于槛中以板爲底以木爲轮使人牵之自转所至之处槛在目前便即欢赏目之爲移春槛【同上】
