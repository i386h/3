<!-- { "loadSidebar": true } -->
　　傅虎为刘聪讨虏将军晋阳之战虎以参军从中山王曜与代公猗卢子六修战于汾东曜兵败坠马身中七创几为六修所获虎以马授曜曜不受曰当今危亡之际人各思免卿当乘以自济吾创已甚重自分死此虎泣曰虎小人防大王识拔至此常思效命今其时矣且汉室始基大难未弭天下可无虎何可一日无大王也乃扶曜上马驱令渡汾自还战死聪甚哀之追赠幽州刺史
　　后燕【附】
　　宋洽介休人活子为慕容垂尚书魏太祖围中山洽专守北围当洽所统魏军士多伤城陷被杀子顺训并下腐刑
　　梁
　　孙伯翳康子初梁武帝为司徒与范云善后云佐帝起兵将至都先以军迎伯翳伯翳曰萧征东以济世雄武挟天子令诸侯天时人事宁俟多说云曰此正会吾心今羽翮未备不得不就羁笼槛希足下听之位终骠骑将军
　　元魏
　　张济字士度西河人父千秋慕容永骁骑将军后来奔拜建节将军赐爵成纪侯济涉猎书传清辩善仪容为行人拜散骑侍郎袭爵晋雍州刺史杨佺期乞师帝遣济为常山王遵从事即报之济自襄阳还帝问济江南事济曰江南全无纪纲佺期问臣魏伐中山几十万众臣答曰十余万佺期曰魏被甲戎马可有几匹臣答中军精骑十余万外军无数又曰魏定中山徙几戸于北臣答七万余家佺期曰都何城臣答都平城又曰魏帝欲为久都平城将移也臣答非所知也佺期闻朝廷不都山东貎有喜色曰洛城救援仰恃于魏道武嘉其辞后以累使称防拜胜兵将军卒子多罗袭爵坐事除
　　宋宣字道茂恭次子与范阳卢元渤海髙允博陵崔建从子愔俱被征拜中书博士后拜侍郎行司徒校尉卒諡简子谟字干仁袭爵卒辽西太守子鸾袭位东莞太守
　　宋愔西河介休人神防中被征拜中书博士员外散骑常侍使江南爵列人子卒于广平太守子显袭
　　宋弁字义和父叔珍娶赵郡李敷妹缘坐弁出后伯显至京师见尚书李冲言论移日冲异之曰此人一日千里王佐才也袭显爵与李彪迭相袛好彪请为著作佐郎迁尚书殿中郎中孝文朝会访政道弁自下而对声姿清亮进止可观帝称善久之因是大被知遇赐名弁意取弁和献玉楚王不知宝之也迁中书侍郎兼员外散骑常侍使齐齐司徒萧子良秘书丞王融皆称美弁以为志气謇谔不逮李彪而体韵和雅举止闲邃过之转散骑侍郎孝文问江左事弁曰萧氏父子无大功于天下既以逆取不能顺守必不能贻厥孙谋保有南海若物惮其威身免为幸后从南征为司徒司马东道副将军有盗马靽者斩而殉三军震惧黄门郎崔光荐弁自代帝不许亦赏光知人寻兼司徒左长史时大选内外羣官并定四海士族弁专参铨量之任排髙门大族而申达旧族沦滞者多称防为并州大中正迁散骑常侍寻迁右卫将军领黄门屡陈让帝曰吾为相知者卿亦不可有辞岂得专守一官不助朕为政其被知遇如此孝文北都之选李冲颇抑宋氏及李彪抗冲冲谓彪曰尔如狗耳为人所嗾冲劾彪不至大罪弁之力也孝文在汝南不豫小瘳引见门下及宗室弁歔欷流涕由是益重之车驾征马圏留弁以本官兼祠部尚书摄七兵事执其手曰国之大事在祀与戎故令卿绾摄二曹弁顿首辞谢弁劬劳王事恩遇亚于李冲帝每称弁可为吏部尚书遗命以弁为之与咸阳王禧等六人辅政而弁先卒年三十八赠瀛州刺史諡正顺子维字伯绪袭爵为给事中出为益州龙骧府长史辞清河王怿以维名臣子荐为通直郎辟其弟纪行参军元乂以富贵许之维告怿黜为燕州昌平郡守纪为秦州大羌令及乂杀怿征维为散骑侍郎纪为太学博士领侍御史维超迁通直常侍又除洛州刺史纪超迁尚书郎纪字仲烈初弁谓族弟世景言维疎险而纪识慧不足终必败吾业世景以为不尔至是果然闻者以为知子莫若父后除营州刺史灵太后反政除名寻赐死子春卿早卒纪子钦仁嗣武定末为太尉祭酒纪明帝末为北道行台御史卒晋阳弁族弟頴字文贤魏郡太守凉州刺史鸿贵定州北平府参军送戍兵酷而愚伏法
　　宋翻字飞鸟西河介休人弁族弟也少有操行世人以刚断许之为河阴令顺阳公主家奴为刼摄而不送翻将兵围主宅执主壻冯穆步驱向县炎暑立日中县旧有大枷号弥尾青吏请焚之翻曰置南墙下以待豪右寻有内监杨小驹诣县请事辞色不逊翻命取青尾以锁之小驹入诉于宣武敇河南尹推之诏曰卿故违明法岂不欲作威以买名翻对曰造者非臣买名者亦宜非臣所以留者非敢施于百姓欲待凶暴之徒如驹者耳于是威震京师又为洛阳令孝庄时除司徒左长史河南尹畏惮权势更相承接名大减损卒官赠侍中衞将军相州刺史孝武初重赠骠骑大将军仪同三司尚书左仆射雍州刺史諡正烈翻弟毓字道和敦笃有志行卒于太中大夫子世良
　　宋世景翻弟少自修立事亲以孝闻与弟道璵下帷诵读博览羣言尤精经义族兄弁甚重之举秀才上第再迁彭城王勰开府法曹行参军勰爱其才学雅相器敬孝文甚嘉异之兼司徒法曹行参军裁决疑狱剖判如流转尚书祠部郎彭城王勰每称曰宋世景精微尚书仆射才也台中疑事右仆射游肇常委之兼领数曹深著称绩左仆射源怀引为行台郎巡察州鎭十有余所黜陟赏罸莫不咸允迁七鎭别置诸戍明设亭侯以备不虞怀大相委重还荐之宣武以为不减李冲帝曰朕亦闻之后为伏波将军行荥阳太守郑氏素豪横济州刺史郑尚弟逺庆先为苑陵令多所受纳世景下车召诫之逺庆行意自若世景绳之以法逺庆惧弃官亡走属县莫不改肃终日坐听事未尝寝息事巨细必知发奸摘伏有若神明尝有一吏休满还郡食人鸡豚又有一干受人一防又食二鸡世景叱而告之吏干叩头伏罪于是上下震悚莫敢犯禁坐弟道璵事除名道璵死哭之酸感行路嵗余母丧不胜哀而卒世景撰晋书未就遗腹子季儒位太学博士曾至谯宋为文吊嵇康甚有理致后夜寝室坏压而殒时人悼惜之道璵少敏俊自太学博士转京兆王愉法曹行参军坐愉得罪作诗及挽歌词寄之朋亲以见寃痛
　　北齐
　　宋世轨世良弟幼脩整好法律天保初厯尚书三公二千石都官郎中兼幷州长史执狱寛平多所全济为都官郎中有囚事枉将送致法世轨追止之切奏其状遂免迁廷尉少卿洛州人聚结欲刼河桥徒党千七百人数年不断世轨判其事唯杀魁首从坐悉舎大理正苏珍之以平干知名寺中语曰决定嫌疑苏珍之视表见里宋世轨时人以为寺中二絶南台囚到廷尉世轨多雪之遂上书言中尉毕义云酷擅文宣引见亲敇曰我知台欺寺久卿能执理抗衡但守此心勿虑不富贵及卒诸系囚皆哭曰宋廷尉死我等岂有生路赠光州刺史諡曰平无子世良第五子朝基嗣
　　张亮字伯徳西河隰城人初事尔朱兆兆奔秀容左右皆密通诚款亮独无啓疏兆死亮伏尸哭神武嘉叹之授丞相府参军渐见亲待委以书记之任天平中为文襄行台郎中典七兵事虽为台郎常在神武左右迁右丞髙仲密叛与斛律金守河阳周文帝于上流放火船欲烧河桥亮备小艇百余皆载长锁锁头施钉火船将至即驰小船以钉钉之引锁向岸火船不得及桥桥全亮之计也后自大中大夫拜幽州刺史累迁尚书右仆射西南道行台亮性质直勤力强济深为神武文襄信任然久在左右不能亷洁天保初别封安定县男位中领军卒赠司空
　　隋
　　郭衍字彦文太原介休人父以舎人从魏孝武入关官至侍中衍少骁武善骑射周陈王纯引为左右累迁大都督募人于天水得乐徙千余家屯陕城拜使持节车骑大将军仪同三司率所领御寇一嵗数告捷齐人惮服王益任之建德中议伐齐衍请为前锋攻河隂城授仪同大将军武帝围晋州虑齐兵来援令衍从陈王守千里径又从大战于晋州追齐师至髙壁败之从平幷州以功授开府封武强县公邑一千二百戸赐姓叱罗氏宣政元年为右中军熊渠中大夫从韦孝寛战于武陟进战相州尉迟迥败迥弟子青州总管勤与迥子惇祐东奔衍将精骑一千追破之执祐于阵勤遯惇亦逸衍入据济州城击余党于济北累战破之执送京师超授上柱国封武山郡公赏赐七千段密画计劝髙祖开皇元年敇复旧姓为行军总管屯平凉数嵗突厥不入征为开漕渠大监部率水工凿渠引渭水经大兴城北东至潼关漕运四百余里关内赖之名曰富民渠五年授瀛州刺史大水亲备船栰幷赍粮拯救民多获济衍先开仓赈防后始闻奏上大善之选授朔州总管所部桓安鎭选沃饶地置屯田又筑桑干鎭十年从晋王广出鎭杨州命为总管领精锐万人先屯京口战于贵洲南败之生擒魁帅获舟楫粮储进讨东阳永嘉宣城黟歙诸洞尽平之授蒋州刺史迁洪州总管晋王防衍及入为太子征授左监门率转左宗衞率汉王起兵使衍驰还总兵居守大业元年拜左武衞大将军幸江都令统左军改授光禄大夫又从讨吐谷浑出金山道纳降二万余戸初封爵例除六年封正定侯卒赠左衞大将军赗赐甚厚諡襄长子臻虎牙郎将次子嗣本孝昌县令
　　唐
　　唐深介休人按唐史深立心寛恕制行端庄贞观八年事太宗为殿前防驾将军有功后太宗封境内神只敇深为太尉元知县徐养正立碑
　　宋务光字子昻一名烈汾州西河人举进士及第调洛阳尉迁右衞骑曹参军神龙元年大水求言光上书言水者阴类后廷近习或有离中馈之职以干外政愿杜絶其萌精择贤能早建储副姻戚如武三思等不宜任以机要秘书监郑普思国子祭酒叶静能宜放远不省俄以监察御史巡察河南道时滑州输丁少而封戸多务光建言通邑大都不以封今命侯之家专择雄奥滑州七县而分封者五王赋少于侯租入家倍于输国请以封戸均余州又请食赋附租庸嵗送停封使息传驿之劳不纳以考最进殿中侍御史迁右台尝荐汝州参军事李钦宪后为名臣卒年四十二
　　李之悌令文子长八尺开元中厯劒南节度使太原尹尝流朱鸢会蛮陷驩州授总管击之募壮士八人被重甲大呼薄贼曰獠动即死贼七百人皆伏不能兴遂平贼弟之逊为连州参军
　　辛云京汉左将军庆忌二十八代孙世为将家子斩馘常冠诸军迁太常卿史思明屯相州云京将锐兵四千袭滏阳破之授开府仪同三司太原军乱肃宗以云京性沉毅授太原尹封金城郡王信赏必罸军中畏服太原大治加检校尚书右仆射同中书门下平章事卒赠太尉諡忠献所赐土田多在孝义子孙因家焉簪缨不絶
　　梁思字恭其先安定人思幼好儒术重交游値朝廷用师奋身从戎累功加上柱国大厯十二年卒年八十七
　　后五代
　　薛铁山官至刺史破黄巢党克复唐室单骑入长安一时勇智将罕出其右
　　薛融汾州平遥人少以儒学知名唐明宗时为右补阙直文馆晋髙祖镇太原为观察判官髙祖拒命延见宾佐问以可否融从容对曰融本儒生尔军旅之事未尝学也进退存亡之理岂易言哉髙祖不之责也髙祖立拜吏部郎中兼侍御史知杂事累拜左谏议大夫迁中书舎人融曰文辞非臣所长辞不拜时诏修洛阳大内融上疏切谏髙祖褒纳其言诏罢役迁御史中丞改尚书右丞分司西京卒年六十
　　李彦从拳勇善骑射工劒术汉时为濮州刺史威摄豪猾恩庇善良尤精法律州故有老吏舞文者皆敛戢
