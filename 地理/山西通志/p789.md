<!-- { "loadSidebar": true } -->
　　王世家唐晋辨　翼古夏墟也髙辛氏以封尧曰唐尧立为畿辅地及舜受禅使丹朱续尧后复封唐夏商仍焉周成王时唐有乱周公灭之成王以封太叔虞是为唐侯虞卒子燮立更曰晋夫唐晋者国之名而其地则合翼曲绛为一而都于翼者也翼之为唐叔遗封所从来矣乃昔之志太原者曰叔虞封太原后以晋水更名晋悬瓮山盖有晋王塜云而翼之先又代少闻人无从置辨也亦曰叔虞始封翼至子燮乃迁晋水旁焉于是以譌传譌郡志因之通志因之而都城记括地志及通鉴字彚一统广舆诸书勦袭故说百口同声皆以太原为唐呜呼其亦弗思甚矣夫天下惟理之可通者为不易书之近古者为足据舎此而言皆诬也尝取而论之太原古大卤地也其为叔虞所封经史迄无所见揣其意不过据毛诗谱唐在太原太岳之野耳然其下即曰在今太原府曲沃及绛皆在今绛州信斯言也将谓曲沃绛州皆太原耶又不过泥春秋胡传谱谓之太原亦曰晋阳耳且微论下文明言翼也就所谓河汾东北者言之将毋太原县亦在河汾东北乎窃谓古者地分而名别降及后世每以省防统郡邑两书在赵宋时想太原晋阳已为省防矣彼又未身至其地特据今释古举大该小言翼而以太原晋阳冠之耳犹今以山西统平阳以平阳统翼城也宁得谓山西即平阳而平阳即翼城哉抑或者谓括地志云故唐城在并州晋阳北二里此不足征乎然考括地志曰定州唐县为唐侯丹朱所封又曰故唐城在绛州翼城县西二十里即尧裔子所封合之前说不且一口三舌乎不知唐县之说周公灭唐后迁之彼自为杜唐氏而非其始也他如史迁舜本纪以为丹朱封于蓟而晋世家又曰唐在河汾之东方百里通鉴注以唐为在唐县而其后又数大书翼晋景公迁新田本绛州也而乃以为翼城故绛本翼城也而乃为绛县种种舛谬更仆难数所谓自相抵牾者也岂顾辨哉今执太原人而问之曰子谓太原为唐矣然周夷王三年虢公尝伐太原之戎宣王元年尹吉甫亦伐玁狁于太原是夷宣时太原尚荒服也宁有叔虞已封而尚为荒服者耶矧其后灵王封太子晋于太原名王子晋亦曰晋王若太原已有君子晋其何处焉世固有一国二君者乎即曰太原不一地虢尹所伐子晋所封或他地耳然稽晋阳郡邑古皆无太原名独太原县有之可曰彼则是而此则非欤且晋昭侯尝封成师于曲沃矣夫太原至曲沃七百余里不审分封时此七百里皆为晋有耶否耶以为皆晋有然王制无七百里之侯封而是时晋未大也则不有可知矣不则曲沃必有所主晋虽强能以他人之疆索封其叔父哉况曲沃伐晋不一其举逼近岂无虞虢耿魏可伐而假道杨霍正复不易顾乃越国鄙逺以取此区区无用之太原也有是情乎凡此皆理之必无者也论者犹曰南有晋水一见于毛诗谱一见于都城记今太原有晋祠水矣可若何余曰是大不然左史无其说也抑予闻之子晋封太原殁而人祠之故曰晋祠其地有水因名晋水祠与水皆以子晋得名者也蘓祐之说真瞽目之谈丹黄耳至悬瓮之墓不名唐侯而名晋王则亦子晋之陵耳缑山笙鹤此异端矫诬之言乌可信也今以晋坟冐虞名两人有知不且哑然失笑哉若翼之为地左行山而望恒岳非所谓太行恒山之西乎晋阳而负霍镇非所谓太原太岳之野乎西迩汾水仅百里耳非所谓汾河之东百里乎先名翼而后名绛曲沃为其属邑非所谓曲沃及绛乎邑西有故唐城距邑二十里非所谓县西二十里为尧裔子所封者乎且城之西北曰唐城是丹朱叔虞之旧号也东南曰翦桐是成王所由封也东北曰同頴是嘉禾所由献也为问太原亦曾有此否耶况左国诸书去古未逺又可据也按左传鲁隐公五年曲沃庄伯以郑人邢人伐翼王使尹氏武氏助之翼侯奔随六月曲沃叛王秋虢公伐曲沃而立哀侯于翼六年翼九宗五正顷父之子嘉父逆晋侯于随惠之四十五年曲沃庄伯伐翼弑孝侯翼人立其弟鄂侯鄂侯生哀侯哀侯侵陉庭之田陉庭南鄙启曲沃伐翼桓公三年春曲沃武公伐翼次于陉庭韩万御戎梁为右逐翼侯于汾隰杜注云翼晋旧都唐叔始封也按国语武公伐翼杀哀侯又骊姬曰惟无亲故能兼翼按史记唐在河汾之东方百里又曲沃邑大于翼翼晋君都邑也孝侯十五年曲沃庄伯杀其君晋孝侯于翼按春秋胡传唐在河汾之东北地方百里而都于翼平阳绛邑县东翼城是也又曲沃伐翼翼侯奔随立鄂侯之子光于翼晋迎翼侯于随伐翼获哀侯曲沃灭翼翼侯缗之二十七年曲沃武公伐晋灭之而前所引括地志亦曰在翼城索隐亦云翼本晋都自孝侯以下一号翼侯平阳绛邑县东翼城是也此歴歴可考于古者也不识太原亦曾有翼名乎吾知他即可假翼必不可假翼不可假而唐晋庸可假耶甚矣其诬也至括地志又曰平阳河水一名晋水而郡之西南亦有晋水予以谓翼之滦水即晋水也何言之滦水所经今有晋峡二村焉晋古音箭今土人读为箭峡而譌写涧下耳其曰滦者疑当时以死难赐栾共子因人名地去晋为滦犹唐之晋翼之绛后人误以为栾也而不知者犹曰栾氏食邑于曲沃夫栾賔为傅食邑曲沃则有之若共子死哀侯之难显与武公为敌庸有食人食而背恩反噬者此与土人栾巴之说皆妄也今纵谓滦非晋水要亦平阳之晋水耳岂太原所可托哉若翼之孝义村确有叔虞塜在鼎足而列林木甚古彼太原乌得而冒诸以太原若彼以翼若此孰是孰非甚了然矣乃今犹曰太原为叔虞所封翼为春秋绛邑后改为翼噫何其陋也君子谓此軰坐不读书耳余窃怪世之学者渺见寡闻輙敢自逞其臆说而一二稍知学者又论理不求其通考事不详其实读书不观其备而因陋就简以为害于天下后世若此类不可胜数皆见笑于有道者也余生于翼知翼事稔悉故防实辨之以俟考古者采择焉后有通儒当不以予言为诬已
　　汾西县
　　旧唐志汾西后汉汾西郡隋废为县属吕州隋末防贼武德初权于今城南五十里申村堡置贞观六年移今所
　　金志有汾西山汾水
　　前汉彘县后汉永安晋志注故霍伯国隋志注后魏曰临汾并置汾西郡开皇初郡废十八年县改为汾西又有后周新城县开皇十年省入唐为中县初属吕州州废又属晋州开元后迁县治于厚义村仍为汾西县宋移旧治按彘城吕州城皆在今霍州十里内而旧志于赵城汾西多引永安故彘盖彘地广北魏后赵城与汾西均得之非全霍州也
　　灵石县
　　地形志晋州五城郡天平中置领县三　北枣　南枣胥天平二年置　永安元象元年置
　　晋魏以前属西河郡国北魏延兴四年置平昌县属定阳郡有隂阳二城北齐置南朔州后周置介休郡灵石咸焉隋开皇十年开道获石有文曰大道永吉因以为瑞遂于其地建设县治割介休西南地以益之有介休山有靖岩山唐志有贾胡堡宋金刚拒唐兵髙祖所次西南有隂地关长宁关宋志有阳凉南关阳凉北关金志贞祐二年割霍州四年五月复属汾州有静岩山汾水元志国初割灵石县平阳之霍州仍析置小灵石县至元二年省小灵石入介休盖自开皇以后所属路府州多改易而县名不易也
　　霍州
　　竹书纪年晋献公十九年防虞师伐虢灭夏阳虢公丑奔卫乃命瑕父吕甥邑于虢都志云北虢也非彭城【郑樵云彭城东五十九里吕梁汉吕县】
　　刘昭注永安故彘阳嘉三年更名有霍大山史记周穆王封造父赵城徐广曰在永安杜预曰县东北有彘城
　　世本魏武子居魏悼子徙霍宋忠曰霍地名即今河东彘县也
　　正义晋州霍邑汉彘县也后汉改曰永安隋改曰霍邑本春秋时霍伯国也
　　汉志注霍太山在东冀州山周厉王所奔莽曰黄城应劭曰顺帝改永安
　　地形志晋州永安郡注建义元年置治永安城领县二永安注前汉曰彘顺帝改治仇池壁有霍山祠赵
　　城　城
　　隋霍邑注开皇初永安郡废十四年置汾州十六年改为吕州县曰霍邑大业初州废有霍山彘水
　　唐晋州霍邑注义宁元年以霍邑赵城汾西灵石置霍山郡武德元年曰吕州贞观十七年州废以灵石汾州霍邑赵城汾西来属有西北镇霍山洞
　　嘉祐九年永安县建防圣宫奉安三圣
　　金志注贞祐三年升霍州以赵城汾西灵石焉兴定元年七月升为节镇军曰镇定有霍山汾水彘水
　　元霍州领霍邑赵城灵石三县
　　路史霍伯爵也始亦侯穆天子传霍侯薨今晋之霍邑有霍泰山霍水郭璞云平阳永安西南汾水之西有霍城非六安之霍　吕河东永安博物记古今地名记有吕乡吕甥之邑郡县志云霍邑西南十里有吕城纪闻云古吕州即彘也【唐为吕州彘即永安】其城甚固永安辨　汉河东郡彘县阳嘉三年更名永安今霍州赵城汾西境皆是也晋因之后魏置郡县多名永安非尽沿汉晋以来故地惟晋州之永安郡治永安县城注谓治仇池壁有霍山祠赵城即故彘地也此外如元象元年置永安属五城郡即今灵石孝昌中置永安治白坑城属西河郡太和十一年分隰城置永安属西河郡即今孝义太和二十一年平阳郡之阳县改永安郡即今洪洞东永安属防宁郡即今阳城沁水等地他如蔚州之永安即今广灵廓州之永安郡即今崞繁峙二县肆州之永安郡兼统今忻州定襄静乐五台蒲县等地至于元象中置之永安正光未置之永安胥属营丘郡以及湘州之永安郡南郢州之二永安郡皆非晋省所也隋志西河郡永安注云有雀防谷谷在介休县西南水经注所谓古之津隘今之地崄也









　　山西通志卷一百七十六
<史部,地理类,都会郡县之属,山西通志>
　　钦定四库全书
　　山西通志卷一百七十七
　　辨证【二】
　　潞安府
　　长治县
　　綦母恢见魏王曰秦悉塞外之兵与周之众以攻南阳而两上党絶矣樊余谓楚王曰韩兼两上党以临赵即赵羊肠以上危　王海注战国策所谓两上党者盖在韩赵之间犹安邑魏地而云取韩安邑也
　　史记正义秦上党郡今泽潞仪沁等四州之地兼相州之半韩总有之至七国时赵得仪沁二州之地韩犹有潞州及泽州之半半属赵魏沁州在羊肠坂之西仪并代三州在勾注山之南秦以三郡攻赵之泽潞则勾注之南赵无地赵收天下伐齐苏厉为齐説赵王曰秦尽韩魏之上党则地与国都邦属而壤挈者七百里秦以三军强弩坐羊肠之上即地去邯郸二十里且齐以三军攻王之上党而危其北则勾注之西非王之有也潞安志一曰韩魏之上党一曰王之上党地三晋均有之矣
　　玉海吕氏曰秦并六国始于韩者盖李斯之策也杜牧曰秦萃鋭三晋经六世乃能得韩遂折天下脊后得赵因拾取诸国林氏曰六国并于秦者秦知天下之势取韩魏以执其枢也
　　秦坑降卒之二年复攻赵定太原上党尚有未降邑也又十三年而悉拔上党诸城立太原郡以上党属之
　　韩信定魏地置上党郡
　　周大象元年五月辛亥以潞州上党郡为代国邑一万户代王达之国　宣政元年正月癸酉分并州上党郡置潞州
　　旧唐书上党汉壶关县隋分置上党州所治　武徳二年置总管府于潞州贞观二年废　八年置都督府开元十四年升潞州为大都督府与并益荆扬同
