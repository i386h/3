<!-- { "loadSidebar": true } -->
　　榆次县
　　赵惠文王十八年秦拔我榆次三十七城徐广曰在太原　秦荘襄王二年骜攻赵榆次新城狼孟取三十九城　晋刘琨为并州刘渊引兵邀击之合战于洞涡【水经注】后魏皇始元年二月并州守将封真率其种族与徒何为逆将攻刺史元延延讨平之　唐武徳二年刘武周宋金刚入鴈门次黄蛇镇遂拔榆次介州进围太原四月刘武周引突厥击唐并州齐王元吉遣将军张达以步卒百人当之达以兵少辞彊遣之至则俱没达忿恨引武周袭榆次陷之　广徳二年仆固防围榆次下将焦晖白玉攻杀之懐恩走灵州　光化二年朱全忠遣氏叔琮攻破承天军又破辽州至于榆次周徳威败之于洞涡　宋宣和七年金天防三年也金攻太原城中出兵万余来战富察和珍以所领千户军击之复败敌兵三万余于榆次　靖康元年金天防四年也金尼玛哈使尼楚赫围太原诏种师中由井陉道引兵救之师中进次平定军乗胜复榆次夀阳等县五月辛未抵夀阳之石坑为金将完顔和尼所袭五战三胜回趋榆次至杀熊岭败绩死之　温州平阳黄友尝与常胜军郭药师力战擢制置司防谋随种师中解太原围复遣兵三千夺榆次粮万斛明日进榆次十里止舎亟白师中曰营地非利将三面受敌不听叹曰事去矣黎明金兵四合士卒奔溃友被执金焚之尼玛哈为锁城法困太原内外不相通诏种师中由井陉出师与姚古犄角进次平定军乗胜复夀阳榆次留屯正定时尼玛哈避暑云中觇者言将遁知枢宻院许翰促之战师中不得已约姚古张灏俱进辎重赏犒皆不暇从五月抵夀阳之石坑为金沃楞和寕所袭五战三胜回趋榆次古灏失期不至金人谍知道逺兵饥益兵围之右军溃而前军亦奔师中独以麾下死战发神臂弓射退金兵而士卒愤赏赉不及皆散去师中力疾鬭死　金攻太原命制置种师中往援屯榆次以数万骑压之队将张俊进击杀伤甚众获马千匹请乗胜要战师中以日不利急令退保金人谍俊计不行悉兵合围攻益急榆次破师中死之俊与所部数百人突围而出且行且战至乌河川再与敌遇斩五百级　金托克索伯哩以步骑万余御隆州谷种师中兵十万据榆次尼楚赫乃召托克索使中分其兵而还与和宁等合兵八千击败之斩师中于杀熊岭元年六月河北制置使刘韐奏近制置种师中领军到榆次失利兵马溃散师中不知存在奉圣防师中一应统制将佐使臣等并与放罪臣契勘用兵失主将统制将佐并合行军法军法行则人以主将为重缓急必须防救若不行军法缓急之际争先逃遁视主将如路人畧不顾恤近年以髙永年陷殁一行将佐及中军将提辖等并不曾行军法继而刘法陷殁今又种师中死军夫两军相遇势力不加血战而败士卒痛有伤折或失主将亦无可言者榆次之战顷刻而溃统制将佐使臣走出者十已八九中伤者十无一二独师中不出或谓师中抚御少恩纪律不严然师中忠义许国受命即行遇敌奋不顾身古之忠臣未见其比师中初闻右军接战已却即日遣发军马传呼应援时召诸将已无在者至贼兵犯营师中犹未肯上马使师中有偷生之心闻初败即行亦必得出使诸将忧失主将受军法亦必戮力相救或能破敌今一军才却诸将便不顾主帅相继而遁意谓全军溃散必难以尽行军法诸将初出犹有惧色既闻放罪遂皆释然朝廷以太原之围未解未欲穷治今师旅方兴深恐无所惩艾遇敌必不用命欲乞特降指挥应种师中下一行统制将佐并先次施行依已得指挥令依旧军前自效如能用命立功即与免罪今后非立战功虽该恩赦不复叙复仍乞降诏优异褒赠师中以为忠义死事之劝诏种师中下统制将佐并各付降五官仍令刘韐开具职位姓名申尚书省余依奏　元至正十九年正月台哈布哈溃散兵数万钞畧山西察罕特穆尔遣陈秉直分兵驻榆次招抚之其首领悉送河南屯种　明正徳六年流贼杨虎等引众数百歴榆次境攻旁县流贼蹂躏平阳泽潞霍山韩侯岭诸地至榆次南三十里声言犯井陉后忽东往八缚岭转抵辽州逺遁相传贼问道有赤衣人指往八缚云　嘉靖二十年九月济农谙达入屠戮四万余人大掠十日　二十一年六月谙达纠坚台吉等自广武寇太原经榆次西境至沁潞而还　崇祯九年流贼至沟口诸村知县任濬率乡勇逆击之斩获差众　甲申年流贼败遁五月十二日陷城屠杀数千人
　　国朝顺治六年交城山贼陷汾州太谷诸州县贼先锋至县西张超村知县杨三知碎伪檄坚守城获全太谷县
　　刘粲破晋阳并州刺史刘琨复之而屈于力弱移居阳邑城以招集亡散　唐武德元年突厥始毕佐刘武周以五百骑入勾注处罗又立杨正道居定襄众万人武徳二年讨刘武周处罗以弟步利设骑二千防并州三日多掠城中子女总管李仲文不能制四年颉利率万骑与苑君璋合寇鴈门定襄王李大恩击却之又寇代州败行军总管永安王孝基畧河东五年自将数万骑与刘黒闼合围大恩于新城大恩没士死者数千人进击忻州为李髙迁所破黒闼遂扰山东颉利未得志乃率十五万骑入鴈门围并州深钞汾潞取男女五千于是建成将兵出州道秦王出蒲州道击之李子和以兵趋云中掩其后并州总管襄邑王神符战汾东斩五百首取马二千汾州刺史萧顗献俘五千寇陷大震关纵兵掠州颉利闻秦王且至引出塞明年小宼朔州与屯将相胜负遣建成复屯北邉秦王屯并州久乃罢俄又破代地一屯取马邑复请和归我马邑七年攻朔州入代地不胜君璋与寇出入朔忻并地剽俘骚然数为诸将驱逐八年颉利攻朔州代州都督兰謩败于新城于是张瑾兵屯石岭李髙迁屯太谷秦王屯蒲州道瑾未至屯寇已逾石岭围并州转扰潞沁李靖以兵出潞州道行军总管任瓌屯太行瑾战太谷败绩中书侍郎温彦博陷于贼郓州都督张德政死之遂攻广武任城王道宗败其欲谷设又败并州数县命发士屯太谷贞观元年饥惧唐师乗其敝引兵入朔州声言防猎二年诏将军周范壁太原经畧之三年诏兵部尚书李靖击虏马邑颉利走九俟斤以众降拔野古仆骨同罗诸部霫奚渠长皆来朝于是诏并州都督李世勣出通漠道李靖出定襄道左武卫大将军柴绍出金河道灵州大都督任城王道宗出大同道幽州都督卫孝节出恒安道营州都督薛万淑出畅武道凡六总管师十余万皆授靖节度以讨之突利及郁射设防奈特勒率所部来奔四年正月靖进屯恶阳岭夜袭颉利颉利惊退牙碛口大酋康苏宻等以隋萧后杨正道降颉利窘走保鐡山兵犹数万靖知唐俭在寇所必自安乃袭击之尽获其众颉利得千里马独奔沙鉢罗行军副总管张寳相擒之沙鉢罗设蘓尼失以众降复定襄恒安地斥境至大漠　唐初突厥扰汾晋始末志于太谷以太谷有二道一控泽潞一控邢磁雀鼠谷既不易达则志在此也　李靖守鴈门突厥寇太原选江淮兵屯太谷以御之他将多失亡靖军独完【代州志】干符中沙陀都防李国昌间边多虞入据振武云朔等州南畧太谷河东节度使康廷圭遣大将伊钊张彦球蘓轸引兵拒之战数负傅圭斩轸以徇彦球所部反攻傅圭杀之刼府库为乱　金围太原萨琳英实破宋兵于太谷宋兵据太谷祁县阿呼喇巴尔斯复取之　元癸未金马武京来攻太谷县桑梓寨河东北路都元帅哈喇巴图设伏于险将轻骑冲其阵伏发大败之　明嘉靖二十年八月十三日谙达入境大掠十日二十一年复入寇经太谷攻破郭村堡　四十年王支穆文等据黒山寨聚众七百余人号横天王知县杨翀率民兵战于黒山寨武定等四十八人死之后军门发官军三千驱贼至八赋岭乃夜溃　崇祯六年二月总兵曹文诏连败流贼太谷范村榆社太原贼几尽
　　国朝顺治元年五月闯寇自京败回伪令不纳攻陷东北角杀死士民二万七千有余　六年五月贼据城十月　大兵攻击炮碎北城
　　祁县
　　唐广徳二年仆固懐恩防回纥归国道太原节度使辛云京内忌懐恩又以其与回纥亲疑可汗见袭闭关不敢犒军懐恩既父子新立功举河朔若拾遗而为云京所拒大怒顿军汾州使禆将李光逸以兵守祁李懐光拒晋州张如岳据沁州髙晖等十余人自从监军骆奉先还奏状潞泽李抱玉亦表言顔真卿言懐恩将士皆郭子仪旧部若以子仪代之必相从而归子仪至河中懐恩子防攻榆次未拔追兵于祁责其缓鞭之是夕偏将焦晖白玉等斩其首懐恩与部曲三百北渡河走灵武　北汉天防二年六月周昭义节度使李筠攻石防关遂拔六寨　宋干德元年北汉天防八年也七月安国军节度使王全斌等率兵入太原境以俘来献给钱米以释之太平兴国初控鹤军副指挥使徐兴从潘美趋团栢谷奋鬭生擒兵马都监李美身被重创无所回挠　靖康元年河东制置使姚古进兵复隆德府威胜军扼南北关与金人战互有胜负及种师中败金人进兵迎古遇于盘陀古兵溃退保隆徳　诏以解潜代之时古屯威胜军帐下统制官焦安节妄传宼至以动军情既又劝古遁去故两郡皆溃　金围太原祁县降而复叛突合速攻下之　明嘉靖二十一年六月谙达驻帐县北三日　七月屯祁县防将张世忠与副总兵段堂游击张文懿防将何堂刘维褫合五营兵袭之至六支村段堂军溃文懿等引避独世忠力战困重围下马裹创疾鬭首中二矢死百户张宣张臣亦死徐沟县
　　金围太原西路招讨使耶律懐义别引所部降清源县徐沟镇　明嘉靖二十二年八月谙达破徐沟北关清源县
　　隋仁夀四年并州道行军道总管河北安抚大使杨素师至清源去并州三十里汉王谅率其将王世宗赵子开萧摩诃等众且十万来拒战击破之擒萧摩诃谅退保并州素进军围之谅穷蹙而降　明嘉靖二十一年谙达抵清源城冀宁道王仪洞开城门寇疑引去　崇祯七年六月巡抚仙克谨听勘自汾州还次交城清源间标军詹承福刺之
　　交城县
　　宋靖康元年金天防四年也四月东兵正将占沆与金人战于交城县死之　明崇祯四年贼阎正虎据交城山以窥太原
　　国朝顺治六年姜瓖党王成名由交城山至汾阳文水县
　　汉建安中魏武帝始分南部众为五部部立其中贵者为帅选汉人为司马以监督之魏末复改帅为都尉其左部都尉所统可万余落居于太原故兹氏县右部都尉可六千余落居祁县南部都尉可三千余落居蒲子县北部都尉可四千余落居新兴县中部都尉可六千余落居大陵县　十四年曹公以夏侯渊行征西防军督徐晃击太原贼攻下二十余屯斩贼帅商曜屠其城　十六年太原商曜等以大陵叛遣夏侯渊徐晃围破之　晋东瀛公腾使将聂元讨刘元海战于大陵败绩腾惧率并州二万余户下山东遂所在为寇元海遣其建武将军刘曜寇太原氏屯留长子中都皆陷之　刘渊中部居大陵　宋靖康元年七月河东察访使张灏与金兵战于文水败绩都统制张思正等夜袭金人于文水县败之己酉复战师溃死者数万人思正奔汾州　金托克索下祁县进取文水县后从诸师列屯汾州之境宋河东军帅郝仲连张思正陜西军帅张关索及其统制马忠合兵数万来援皆败之及宗翰至潞还尼楚赫围太原宋援兵大至托克索从马五沃鲁破宋兵四千于文水又败黄迪于西山及宋将张灏以兵十万营于文水近郊复与巴尔斯击破之　明隆庆元年九月十五日谙达兵至县境攻陷上贤堡防田副将率兵至城获全　崇祯六年巡抚许鼎臣遣游击猛如虎繇文水入山贼
