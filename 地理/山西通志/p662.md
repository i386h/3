<!-- { "loadSidebar": true } -->
　　孙□太原人慷慨有大志能文章千言立就闯变偕郑伯阳段樵隐沁源山中后郑归授徒自给二人不知所终
　　平阳府
　　陶唐
　　席老师一作壤父尧时贤人失其名时天下太和百姓无事老师年八十余击壤于衢观者曰大哉帝之德也老师曰吾日出而作日入而息凿井而饮耕田而食帝力何有于我哉旧志襄陵人
　　周
　　晋渔者文公出田逐兽砀入大泽迷不知所出中有渔者导出之曰臣愿有献鸿鹄保河海之中厌而欲移徙之小泽则必有九缯之忧鼋鼍保深渊厌而出之浅渚则必有弋网钓射之忧今公逐兽砀入至此何行之太远也文公曰善哉谓从者记渔者名渔者曰公何以名为公其尊天事地敬社禝周四国慈爱万民薄赋敛轻租税臣亦与焉公不敬社禝不周四国外失礼于诸侯内逆民心一国流亡渔者虽得厚赐不能保也遂辞不受曰公亟归国臣亦反吾渔所
　　越者英贤传晋有高人越者隐伏于北唐因氏焉汉
　　河上丈人翼城人明老子之术自匿姓名居河之湄故号曰河上丈人又河上丈人沃志作河上公今河上村即其隐居地也
　　魏
　　焦先字孝然河东人中平末年二十余避白波东客扬州建安初西还留陜界十六年失家属独窜大阳河渚间食草饮水无衣履结草为裳县常使埋藏疫病人童儿皆轻易之然先行不践邪径必循阡陌捃拾不取大穗饥不茍食寒不苟衣出见妇人则隐翳须去乃出自作一蜗牛庐净埽其中营木为牀布草蓐天寒构火自炙饥则出为人客作饱食而已不取其直常言草茅之人与狐免同羣不肯妄语太和青龙中尝持一杖南渡浅河水涨辄独云未可也由是人颇疑不狂河东大守杜恕以衣服迎见而不与语嘉平中太守贾穆故过其庐与语不应与食不食明年大发卒将伐吴有窃问者先不肯应而谬歌曰祝衂祝衂非鱼非肉更相追逐本心为当杀牂羊更杀其羖防邪人莫知所谓防诸军败好事者疑牂羊谓吴羖防谓魏是后佥谓之隐者议郎河东董经密往观之挑欲与语不肯应后野火烧庐因露寝袒卧雪中不移卒年八十九
　　前宋
　　闗康之字伯愉河东扬人侨京口转侨南昌少而笃学姿状丰伟与下邳赵绎友善特进顔延之等当时名士十许人入山候之见其散髪披黄布席松叶枕白石而卧了不相眄延之等咨嗟而退不敢干也晋陵顾恱之难王弼易义四十余条康之申王难顾远有情理又为毛诗义经籍疑滞多所论释尝就沙门支僧纳学筭妙尽其能征辟一无所就弃絶人事守志闲居弟双之为臧质车骑参军卒于赭圻瘗水滨康之迎丧而病寖顿二十余年时有闲日辄卧论文义宋孝武初大使荐康之宜加征聘不省康之性清约独居一室希见妻子絶宾客弟子以业传受河南辛普明尤肖之善左氏春秋齐高帝尝送本与康之康之手自定又造礼论十卷高帝絶赏爱之宋太始初征辞以疾
　　金
　　段恩赵城人隐居南步里草舍三间乡里莫覩其颜面敦武校尉仇悉其贤为撰远尘庵记有碑
　　明
　　吉士临汾县人士少读书明大义而雅嗜奇山水既长有文名同列咸敛手推避闯逆破平阳召试诸生授以伪职士闭户不应或以利害怵之不为动后优游岩壑间以老有枕流漱石之风
　　潞安府
　　汉
　　冯胄字世威上党人奉世之后也为司徒李郃门人郃卒独制服心丧三年时人异之胄常慕周伯况闵仲叔之为人隐处山泽不应征辟
　　唐
　　冯裴上党人与子元俱以琴书自娱不乐仕进以隐士称
　　郝洽字元津上党人祖温元魏时以门第为本州中正洽隐居潞之西火元宗为潞别驾出猎与语奇之因造其第及后即位授以官不拜终身称处士赐田给养焉
　　田佐时潞州处士建中三年黜陟使裴伯言荐之诏除集贤院直学士宰相张镒以为礼轻恐士不劝复诏州县吏以绢百匹粟百石就家致聘佐时卒不至
　　元
　　王纲长子人从陜西侯伯政讲性理不乐仕进筑粹经楼于家广积经史教子弟
　　汾州府
　　周
　　吉桑西河舟人赵简子游于西河而乐之叹曰安得贤士而与处焉吉桑曰此吾君不好之也简子曰吾门左右客千人朝食不足暮收市征暮食不足朝收市征吾可谓不好士乎吉桑曰鸿鹄高飞远翔其所恃者六翮也背上之毛腹下之毳无尺寸之数加之满把飞不能为之益高不知门下左右客千人者六翮之用乎将尽毛毳也
　　介之推晋人文公防臣也从文公出亡及反国公赏从亡者推不言禄禄亦弗及与其母隐去公求之不获闻其入緜上山中于是环緜上山中而封之以为介推田号曰介山韩诗外传晋文公过曹里鳬须从因盗重耳藏而亡重耳无粮馁不能行介子推割股以食重耳然后能行史记推至死不复见其从者怜之乃悬书宫门曰龙欲上天五蛇为辅龙已升云四蛇各入其宇一蛇独怨终不见所处文公出见其书曰此介子推也使人召之则亡后宋封推为洁惠侯
　　元
　　王天祺号秋岩汾阳人喜读书善属文以教职茂异辟胥辞疾不赴谆谆善诲成就多状元张益其一也人称秋岩先生门人李峡等为之立碑
　　大同府
　　魏
　　韩珩代郡人清粹雅量奉养兄姊族以孝弟称魏太祖高其节屡辟不至
　　元
　　王忠栗州人负志奇伟不乐仕进妻亡不复娶多与奇士游弹琴弈棋终日坐茂林中遇晚即卧木上后卜芦芽山结庐以居更名云鹤洒然有商山富春之致
　　泽州府
　　唐
　　郭朴陵川人文艺兼通孝友大着刺史屡荐辞不就逍遥泉石以此自终
　　司徒映泽州人官太常卿太和中弃官归里晦迹藏名清修砥砺屡起不仕
　　韦况阳城人少隐王屋山孔述睿知其贤荐为拾遗不拜未几以起居郎召居半载辄弃官归徙家龙门累征不起元和初强起谏议大夫未几复乞致仕况贵胄励志冲远不为声利所夺当世重其风操
　　宋
　　王载道沁水人少頴慧于书无所不读宋宣和间以明经举进士不第金人南侵大河南北地胥陷没遂辍举子业隐于鹿台山且耕且读后进高其行多所师事金天眷间省檄屡辟俱辞不应所着有鹿台稿诗稿藏于家学者称为鹿台先生
　　张宗古高平人幼负大志优于文学父母早逝或劝之仕曰仕以行志也亲老而养不逮吾志安乎乐善喜施嫁宗孤女五人瘗贫乏者十余家当时宗族兄弟例得守本郡有至者屏居山泽不一造其门既罢情礼如初人胥称孝亷云
　　都贶陵川人博览经籍隐邑南锦屏山令吕由庚荐不起一时名人谷汉臣高子美辈尝就访焉
　　金
　　张克柔高平人以理学自负性爽慨重然诺卷迹山林布衣蔬食处之澹然显者每顾其庐茍非其人则辞而避之
　　元
　　白处善泽州人性警敏有学行嘉遯不仕世祖高其志勅曰身都道义漠然无名利之心家富诗书乐矣有田园之趣赐号义安处士
　　李希白高平人有骏材时元季谓乡人曰此忠臣义士奋发之秋吾力不能而复腼颜事之耻也遂屏居无仕进意一时朝士俱知其名
　　张起岩高平人性严重与人寡合独与韩维学游为防年友同隐居龙山号东崖维学尝语人曰张东崖宋魏野之流也日相过从放歌自适着有水倡和集
　　张才高平人与兄播齐名恬退不仕常种自给张汝弼高平人事亲孝以诗名世遁迹莒山啸歌独行性甘薇自号薇田扁其室曰薇斋
　　郝彝字仲常陵川人文忠公仲弟经明行修不仕明
　　陈锦高平人性高鲠幼习举子业耻事剿说后隐于西山之麓曰修不必耀贵不必爵知不必人行不必身竟以此自终时高其操
　　王克耘阳城人善诗赋不仕结知止斋藏修终身蒲州府
　　上古
　　蒲衣子旧志蒲伊子蒲县人一名蒲衣子以其衣蒲故名或云姓伊名畴五帝时人隐士也浑浑噩噩抱道而潜居于蒲谷山中【即蒲子山县之得名以此】尧都平阳闻其贤躬往师之有讲道台税驾坡遗址防存高士传蒲衣子者舜时贤人也年八岁而舜师之齧缺问于王倪四问而四不知齧缺因跃而大喜行以告蒲衣子蒲衣子曰而乃今知之乎有虞氏不及泰氏有虞氏其犹臧仁以要人亦得人矣而未始出于非人泰氏其卧徐徐其觉于于一以已为马一以已为牛其知情信其德甚眞而未始入于非人也后舜让天下于蒲衣子蒲衣子不受而去莫知所终【路史蒲衣之故国河中之河东西二里蒲津闗也】
　　披衣生八岁舜巽以天下高士传披衣者尧时人也尧之师曰许由许由之师曰齧缺齧缺之师曰王倪王倪之师曰披衣齧缺问道于披衣披衣曰若正汝形一汝视天和将至摄汝知一汝度神将来舍德将为汝美道将为汝居汝瞳焉如新生之犊而无求其故焉未卒齧缺睡寐披衣大悦行歌而去之曰形若稿骸心若死灰眞其实知不以故自持媒媒晦晦无心而不可与谋彼何人哉【一云披衣蒲衣之子路史蒲衣即披衣】
　　唐
　　薛业汾隂人天宝间处士也西游庐山补阙赵骅侍御史王定评事张有略各以文赠独孤及尝称其敦于诗困于学敏于行口弗言禄禄亦不及识其眞者以为永叹以为景慕
　　李纯夫临晋人隐居不仕构了了庵亭于王官谷贻溪之上元宗召之不起号孤云子
　　宋
　　李渎河中人其先世居洛阳曾祖鄑梁崇政使后唐以太子少傅致仕父莹字正白善词赋广顺进士蒲帅张铎辟记室因家河中干德初为殿中侍御史度支判官使江南授右赞善大夫卒初莹祷河祠而生渎故名渎字河神后改字长源淳澹好古博览经史十六外艰杜门不复仕进家世多聚书画王祐典河中深加礼待名益着时往来中条山中不亲产业所居木石幽胜谈唐室已来衣冠人物歴歴可听罕着文前后州将皆厚遇之王旦李宗谔每劝其仕皆不答乘马尝为宗人借憩于防间渎即鬻之其恶嚣如此州闾化其俭德祀汾隂孙冕言其隐操陈尧叟复荐之召见辞足疾不起遣内侍劳问令长吏岁时存抚明年又存问渎自陈习静避世意素嗜酒尝曰扶羸养疾舍此莫可从吾所好以尽余年不亦乐乎天禧三年语诸子曰山水足以娱情苟遇醉而卒吾之愿也吾将与尔永诀尔辈当常在左右即设外寝同处一日忽曰适有人至牀下诵诗云行到水穷处未知天尽时言讫不见吾当逝矣亟取莹集七十篇洎书画付诸子促家人置酒顷之卒年六十三赠秘书省著作佐郎赐其家帛二十匹米三十斛州县常加存防蠲羡役
　　张愈字少愚河东人侨郫隽伟有大志游学四方屡举不第宝元初上书言边事请使辽其论甚壮用使者荐除试秘书省校书郎愿以授父显忠而隐于家帅文彦博置青城山白云谿杜光庭故居以处之内艰盐酪不入口再期植所持柳杖于墓忽生枝叶后合抱六召不应喜弈棋乐山水遇有兴虽数千里辄尽往遂浮湘沅观浙江升罗浮入九疑买石载鹤以归杜门著书未就卒
　　金
　　薛继先字曼卿南渡后隐居洛西山中课童子读书事母孝与人交谦逊和雅所居化之子纯孝字方叔有父风有诈为曼卿书就方叔取物者曼卿年已老有少容客不知其为曼卿而以为方叔也与之书曼卿如所取付之监察御史石玠行部遇曼卿拒不见或言君何无乡曲情曼卿曰今时政未必皆善御史一有所劾将谓自我发之同恶相庇他日并乡里必有受祸者其畏愼皆此类壬辰之乱病没宜阳
