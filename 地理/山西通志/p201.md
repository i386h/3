<!-- { "loadSidebar": true } -->
　　藜芦　出五台黒色曰黎其芦有黒皮裹之忌见甘草金莲花　一名金芙蓉一名旱地莲出清山　金世宗尝幸金莲川周伯琦纪行诗跋金莲川草多异花有名金莲花者似荷而黄即此种也
　　鉢囊　土人名荷包相五百罗汉遗之化为此花长松草　出五台　苏诗注五台山有草药名长松亦名仙茅　李时珍曰长松生古松下根色如荠苨长五六寸味甘微苦类人参清香可爱　张天觉集僧普明居五台山患大风睂须俱随哀苦不堪忽遇异人教服长松示其形状明采服之旬余毛发俱生顔色如故今土人以长松杂甘草山药为汤煎甚佳苏辙长公诗注近世有患大风疾者自分必死入五台山遇一异僧以长松令服而两眉再生云盖观世音所化也
　　莎草　出代州图经名水莎尔雅名莎结　李时珍曰莎叶如老韭而硬光泽有剑脊棱五六月抽茎开青花穂如黍子大者如羊枣昔人有病疝者客于代睾丸如碗肿胀作痛服药不效夜冷薫草于牀下冷甚苦疝起就火薫之痛可耐睡于牀醒则睾丸缩八九矣问主人炀火之草则莎草也后疝发复薫之竟大愈想疝乃肝经病寒劳恼怒则发而以通肝行气之火薫之自然血行寒散煞有至理也
　　异草　五台有三种一名瞢□一名鸡足一名菩萨线娑罗树　出清凉山
　　圣祖仁皇帝娑罗树歌娑罗珍木不易得此树惟应月中植想见初从西域移山中有人多未识海桐结蘂松栝形千花散尽七叶青山禽回翔不敢集虚堂落子风泠泠楚州遗碑今已偃峩眉雪外双林逺未若兹山近可游灵根终古蟠层巘繁阴亭午转团圞回睇精蓝路几盘凭教紫府仙山树写入披香殿里看
　　暖木　陆深燕闲录山西地寒陈汝止伯安兵备代州为余言北上雁门更寒云中更寒然暖木实产其间此阴中阳也
　　白杨　令狐楚白杨庙记昔元魏髙祖孝文厥初经营繇此途出系马其下歇鞍于枝威灵所凭别白而在既偃顿以附土又腾跳而架空如华掌蹠为鸟势形洎今朝中书令燕公说摹咏其事戸部侍郎吉公中
　　孚申而明之故迹弥显髙名益大为屏为图播于海隅代人神之是以祠也
　　桦木　出五台可作器皿
　　赭石　别录出代州者名代赭俗呼土朱铁
　　熟青　熟绿　唐常贡雁门贡熟青二十两熟绿二十两
　　礝石　郭璞礝石出雁门山白者如水中有赤色今亦罕见
　　铜　一统志出代州凤游峪今闭塞
　　保德州
　　石花鱼　北方鱼中肥美第一几驾南洲而上之撞破头雀　羽毛鲜洁头有红故名
　　黒燕鸦　似燕而大似鸦而小黒色长尾有岐五更辄鸣曰架格架格至曙乃止古有催明之鸟名唤起者疑即此也农人候其声则入田兴作南人呼为凤凰皂汒人呼为夏鸡
　　登相子　沙地多生一名沙米作羮颇美
　　防鹝草　州境出草如绶亦名文章草
　　自然铜　州天桥崖出
　　石燕子　州扒楼沟出
　　木鬲石　州境出细泽可磨砚
　　解州
　　荏　出夏县苏属一曰豆名诗大雅荏菽斾斾
　　盐　详见盐法类
　　朴硝　生盐卤地朴者本体未化之意出州水池中相里枣　相里安邑古河东地也　别录枣生河东平泽　陶景曰世传河东枣特异与青州江东临沂金城不同　汉文帝诏羣臣曰枣味美者莫若安邑御枣　汉书安邑千株枣与千戸侯等　尔雅注御枣甘美轻脆后众枣熟即今所谓扑落酥也　晋郭义恭广志河东安邑枣长二寸　梁简文帝诗已闻安邑美永茂玉门垂　明初督民种枣以三百二十三株上供嵗徴钞六十四锭有奇赴平阳府交纳其不种者戍之令初下民踊跃枣林栉比获利滋多后民穷胥伐为薪间有存者亦非其旧今道旁遗坊题曰御枣千株犹存　杜氏新书平虏将军刘勲为魏武所亲贵震朝廷尝从河东太守杜畿求大枣畿拒以他故勲败魏武得其书叹曰杜畿可谓不媚于灶者也
　　海橊　出安邑者佳一名天浆　杨廷秀诗雾縠作房珠作骨水晶为粒玉为浆
　　鸳鸯　出安邑　古今注鸳鸯水鸟似凫毛有文采本草交颈而卧其交不再雌雄未尝相离　李义山诗池塘渐暖蒲堪结两两鸳鸯防水纹义山久居晋故引之
　　雉　出夏县　禹贡羽畎夏翟注羽畎谷名雉尾至夏则光泽故曰夏翟　礼记雉曰疏趾月令仲冬雉始雊谓阳动则雉鸣而勾其颈也　禽经雉介鸟也以其善搏鬬也　尔雅鷩雉即山鸡而小美毛采自爱其色终日映水目则溺水中
　　豺　州境出似狗而尾长颊白髙前广后体极细痩故谓之豺俗传能捕虎
　　红花　诸县胥产
　　白附子　独茎发叶甚细穗极周匝形类天雄出芮城北山地黄村
　　蒲黄　盐泽有之春初发白茸渐成柄鲜洁甘脆为蒲笋作菜佳夏初发叶成丛夏半抽梗中起花抱茎梢名曰蒲厘似蜡烛俗名蒲蜡屑缀花中似画家金粉
　　栢子仁　唐常贡陜郡贡栢子仁三十斤
　　蒌根　唐常贡陜郡贡蒌根三十斤
　　太阴铉精石　产盐地古云大卤之则生阴精石是也一名鬼精一名龟背石
　　青礞石　色青黒剖之中有白点者佳出静林寺东山花蕊石　本黄石中有淡白点如花故名出静林寺东山涧
　　硕鼠　即蝼蛄有五能而不能成一技能飞不能过屋能缘不能穷木能游不能度谷能穴不能掩身能走不能免人　魏风曰硕鼠硕鼠无食我黍芮城古魏国也　陆玑疏谓即尔雅鼫鼠许慎云鼫鼠五伎鼠也河东有大鼠亦有五伎或谓之雀鼠
　　绛州
　　梁谷　唐常贡绛郡贡梁谷二十石
　　白縠　唐常贡绛郡贡白縠五百匹今惟织绵防与绢朴素无奇
　　毛羢　州作毛毯细者为袍衫甚佳旧作氊帽妇女童稚皆有分功
　　葡萄酒　王翰赋序洪武辛酉谒禹庙有以葡萄酒见饷者其甘寒清冽虽金柈之露玉杵之霜不能过也
　　百舌　闻喜县出一名反舌　礼记仲夏之月反舌无声注五月阳气极于上微阴动于下反舌无阴故无声也　杜诗反舌来何处重重祗报春知音兼众话整翮岂多身
　　翡翠　州境间有羽毛不及广南
　　椒　有大树出河津县
　　莱菔子　即萝卜也州山林中产者重至十五斤甘脆无辛味生啖如雪棃
　　白芷　别录生河东川谷下泽二月采根暴干叶用合香
　　三棱草　太平广记唐河东裴同父患腹痛数年不可忍嘱其子曰吾亡后吾病必出后果出一物大如鹿条脯悬之久干有客窃之其坚如骨削之文采焕发遂以为刀欛子佩之在路放马抽刀割三棱草坐其上欛子尽消成水客怪之回以问同同泣具言之后病状同者服三棱汁多验
　　茉莉　州境产一名柰花　晋书都人簪柰花
　　桃花　州境产千叶碧桃数种汾水夹岸数十里红似绮锦
　　竹　州县多产有三种一甜竹一苦竹一箭竹
　　棃　唐常贡绛郡贡棃三千颗今种色尚伙一种大如碗味甚甘微酢多沈
　　楸子　州马首山出色深红置数颗于案头清香盈室墨　唐常贡绛郡贡墨一千四百七十挺今废
　　铜　唐天下铸铜炉九十九惟绛三十当时铸钱率倚于绛今废
　　文石　欧阳修砚谱绛州角石其色如白牛角其文有花浪与牛角无异然顽滑不发墨世人但以研丹耳
　　金精石　银精石　出垣曲绛县
　　鲔　陆玑疏河南巩县东北崖上山腹有穴旧说此穴与江湖通鲔从此穴而来北入河西上龙门入漆沮故张衡赋云王鲔岫居山穴为岫也
　　吉州
　　蜡　羣山之中花卉香馥蜜蜂窟宅多在石岩穴缝暨古木中故年久蜡藏焉
　　漆　州出
　　慈乌　古有慈乌戍唐慈州名取此
　　鹪鹩　小鸟州出
　　甘草　春生青苗髙一二尺叶如槐七月开紫花根长三四尺粗细不齐始生河西川谷积沙山及上郡今州县山中多产此居民利之
　　苍术　苗髙二三尺其叶抱茎生似棠棣根苍黒色故名术者山之精也吉在万山中爰多产焉然块大肉黄终逊茅山之坚小肉白矣
　　剪红罗　一名剪春罗羣芳谱六出周回如剪茸茸可爱　唐诗昔闻剪作花花却春罗似欲觅剪刀痕尽付东风里
　　文官果　乡寜出
　　核桃　树髙丈许春初生叶两两相对结实至秋如青桃　汉张骞使西域得种归植之秦中渐移东土故吉州颇饶
　　垩土　乡寜县出
　　石脂　宋祥符中乡寜山生石脂如麫可为饼饵民用度荒
　　隰州
　　苦荞麦　春社前后种苗似荞麦而茎青花白实似荞麦而棱角不峻味最苦淘去苦汁可作糕饵
　　琼浆　宋张能臣酒名记有隰州琼浆
　　布　唐常贡大寜郡贡布五端　金隰州贡绿卷子布椒　金隰州贡龙门椒
　　棯　果名　尔雅还味棯枣土人取其子以榨油味恶不堪食故隰州民自道其疾苦有苦荞麦臭棯油之谣
　　苍术　金时充贡
　　五加皮　一枝五叶始生汉中今隰州谷中有之但生南方者类草而小生北方者类木而大
　　葳　出大寜　李时珍曰处处山中有之其根横生似黄精差小黄白色性柔多须种之易繁嫩叶及根并可煮淘食茹
　　龙骨　出州境者佳别录出晋地川谷中一统志出隰州
　　鹳　州县胥产好水将雨则鸣　禽经仰鸣则晴俯鸣则阴
　　熊　穴处山谷时为民害入山行者必合羣执炬惊之夜甚有逾垣伤人者
　　檀　州出木性强韧可用为车





　　山西通志卷四十七
<史部,地理类,都会郡县之属,山西通志>
　　钦定四库全书
　　山西通志卷四十八
　　兵制
　　周礼大司马制军四时有教治兵重焉山西古称雄镇凡召募训练屯守饟运较他省尤要我
　　国家威徳覃敷戎兵整戢右衞三关分置节镇会城复设守尉固已表里磐固近奉
　　命简阅武勇二千号额外营器利材良更足以张右翼卫全晋永巩亿万年之丕图是不可以不书也志兵制
　　国朝康熈元年以柯永盛为山西提督驻平阳府四年移驻省城十三年陈一炳周卜世继任十四年仍驻平阳后提督奉裁二十二年移太原总兵驻平阳府是为南镇雍正元年以侍卫袁立相为太原总兵六年改提督节制全省九年袁立相去任奉
　　特防廵抚石麟兼管山西全省提督军务本年九月任旧未另设提标官兵
　　太原镇旧驻省城康熈十一年以林本直为太原总兵官继之者为郭拱辰周球吉孙略二十二年以王用予为总兵移镇平阳二十四年吴启爵二十五年胡戴臣相继接任周复兴毛来鳯韩天伏马见伯金国正胥驻平阳为总兵雍正元年五月袁立相就镇六月授提督节制全省八年王绪级抵任仍为总兵九年李如柏署事继又调李如柏镇大同以总兵张朝良署理十一年二月张朝良调赴军营以总兵刘章署太原总兵
　　大同镇旧驻大同顺治十一年以彭有徳为大同总兵官康熈六年赵良栋任十一年十二年李应魁何傅相继任十五年以都督同知鲍敬为总兵官二十九年王弼任三十一年康调元任三十六年俞益谟任四十二年张文焕任五十二年张自兴任五十八年马焕任雍正元年马觌伯任三年王以兴任五年祖秉衡任六年张善任七年徐起鳯任九年以太原总兵李如柏署大同总兵
　　抚标两营驻防省城康熈二十二年设立
