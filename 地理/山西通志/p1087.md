<!-- { "loadSidebar": true } -->
　　禅与画俱有南北宗分亦同时气运复相敌也南则王摩诘裁搆淳秀出韵幽澹为文人开山若荆闗宏璪董巨二米子久叔明松雪梅叟迂翁以至明兴沈文慧灯无尽北则李思训风骨竒峭挥扫躁硬为行家建幢若赵干伯驹伯骕马逺夏珪以至戴文进吴小仙张平山辈日就禅衣鉢尘土【画麈】
　　葛诚为燕府长史靖难师未起时王尝病疟暑中四围皆着火炉犹自言寒三司官入视疾皆惧危笃独诚知之以不得于上之故因令人告变会王遣人至京奏事上执之成狱即发符逮王官属且约谢贵先举诚许为内应入王府无大小诚皆籍以告后谋不宻见戮其家【革除遗事】
　　庆成王生一百子俱长成自长子袭封外余九十九人并封镇国将军每会紫玉盈坐至不能相识而人皆隆准极异事也【皇朝盛事录】
　　代王之母邳人也先是太祖尝战败而奔投王母家王母曰汝朱某耶人言汝当为天子也因留之宿及旦辞去王母曰吾后有娠何如帝乃贻敝梳为质王母亦以匣中装赠行自是果娠及太祖即位子且长矣王母防其子及质物上谒帝令工部草创水宇居之不令入宫及代府既成遂分封焉故王卒得终养其母逾于常制【剪胜野闻】
　　亲王享国长乆者代简王六十九沈庄王五十九大臣眉夀韩忠定文八十六陶恭介琰八十五张恭肃润八十三【皇朝盛事】
　　壶闗栢林西山有古北极祠幽僻人不敢夜入郭翀未第时与友人贾敏李素约取神笏二友先令人潜神座后恐喝翀其人忽听神云郭状元借笏翀至取笏见神立授之后翀开科胪唱第一及登殿太祖从烛影下见其眇曰真榜眼因易第二人人犹称郭状元学使徳清陈霆诗三晋古雄国歴世多异人伟兹壶山贤开国推文臣微时掇神笏塑偶起欠伸登龙首胪唱气压三千羣谁云貌不扬便腹皆经纶何时拜遗像千载瞻风尘【旧通志】
　　书自蔡中郎邕字伯喈于嵩山石室中得八角垂芒之秘遂为书家授受之祖后传崔瑗子玉韦诞仲将及其女琰文姬姬传钟繇元常魏相国元常初与闗枇杷学书抱犊山师曹喜刘得升后得韦诞冢所藏书遂过于师无以为比繇传庾征西翼卫夫人李氏及其犹子会卫夫人传晋右将军王羲之逸少逸少世有书学先于其父枕中窥见秘奥征西相师友晚入中州师新众碑兼崔蔡草并杜张真集韦钟章齐皇索润色古今典午之兴登峰造极书家之盛若张丞相华稽侍中康山吏部涛阮歩兵籍向侍中秀辈翰墨竒秀皆非其匹故庾征西始疑而终服谢太傅得片纸而寳藏冠絶古今不可尚已右军传子若孙及郗超谢朏等而大令献之独擅厥美大令传甥羊欣羊欣传王僧防僧防传萧子云阮研孔琳之子云传隋永欣师智永智永传唐虞世兴世南伯始伯始传欧阳率更询本褚河南遂良登善传薛少保稷嗣通是为贞观四家而孙防礼过庭独以草法为世所赏少保传李北海邕与贺监知章同鸣开元之间率更传陆长史柬之柬之传犹子彦逺彦逺传张长史旭旭传顔平原真卿李翰林白徐会稽浩真卿传桞公权京兆零陵僧懐素藏真邬彤韦玩崔邈张从申以至杨凝式凝式传于南唐韩熙载徐铉兄弟宋兴李西台建中周缮部越皆知名家苏舜钦薛绍彭继之以逮南渡小米传其家法盛行于世王廷筠以南宫之甥擅名于金传子澹游至张天锡元初鲜于枢伯机得之独吴兴赵文敏公孟頫始事张即之得南宫之传而天资英迈积学功深尽掩前人超入魏晋当时翕然师之康里平章子山得其竒伟浦城杨翰林仲得其雅健清江范文白公得其洒落仲穆造其纯和及门之徒惟桐江俞和子中以书鸣洪武初后进犹及见之子山在南台时临川危太朴饶介之得其传授而太朴以敎宋璲仲珩杜环叔循詹希元孟举孟举少亲受业子山之门介之以敎宋克仲温而在至正初揭文安公亦以楷法得名传其子汯其孙枢在洪武中仕为中书舍人与仲珩叔循声名相埒云【春雨杂述】
　　宣徳年间李琮廵按广东过梅岭得白神公洞仗剑入见二羽士对局壁上梅花神公折梅一枝赠琮出视之乃石也至夜神公来道宿缘从游数十载问夀问秩问嗣应之如响一切疑豫咸取决焉神公好饮酒食鸡围碁但不见其形久之别去图形示公须眉皓然有仙人风骨石梅花春冬色变不常传为家寳【旧通志】
　　正统初王振问大学士杨文贞公曰今九卿无山西人岂皆不贤者乎文贞曰佥事薛瑄其人也已而文清至京振使仆致饩于文清固却之仆曰公何騃与诸方面以千金求通于吾公不得阶君反却其餽耶祸将立至吾危君吾危君仆归跪对振曰大权在我不厚乡人以美官而乃餽酒肉彼却之固当已迁文清大理少卿又餽又却之亦不往谒未几文清得罪【明臣十节】
　　指挥使华嵩与蔚州中官王振侄争娼当杖赎特命髠其首漆之枷敎坊门克大同卫军【通纪】
　　薛文清公瑄生时肌如水晶洞见五内其母欲不举祖闻其啼声止之曰此儿体清而声宏必异人也乃举之【家博】
　　薛文清公与吴康斋尝言梦见朱子孔子二公皆质实人虽无妄语然不书亦可也【玉堂漫笔】
　　薛文清公观崖石每层有纹横界而层层相沓谓为天地之初隂阳磨荡而成若水之漾沙一层复一层也殊不知实是水所漾耳葢天地之初混沌一物惟有水火二者开辟之际火日升水日降而天地分矣此山阜皆从水中洗出观江河间沙洲可见余尝谓水天下之至髙者也山天下之至卑者也故海底有石而山巅有水然水亦实至髙霜露雨雪是也【同上】
　　本朝仕途中能以理学为务者才见薛大理一人葢其天资美处某尝欲从游以官鞅弗果斯人疏于处世直道见黜已就闲矣未知造诣何如也【古穣杂录】
　　祁县北白村里絶险可避兵正统十四年虏围寨其夜寨中武安王庙刀鸣民家金铁皆有声众惧不祥次日防解去夜见寨上火光及闻人马声疑有备也【太原府志】
　　于忠肃廵抚河南山西前后几二十年每入京议事独不持土物贿当路汴人常诵其诗曰手帕蔴姑与线香本资民用反为殃清风两袖朝天去免得闾阎话短长【孤树裒谈】
　　威宁出塞俘馘甚多一时羣臣忌功百方诬讪皆非实事汪直自敬惮威宁威宁不峻拒之亦未为过后人乃以威宁比陈何其忍也【郑晓今言】
　　驸马无封侯者栾城富阳永春西宁皆以军功封惟永康公主驸马崔元以迎立封京山侯孝陵少公主驸马赵辉天顺中求封侯不得【同上】
　　耿九畴轩軏皆亷介之士操履素定天下信之天顺初首用耿为都御史轩为刑部尚书耿欲纠石亨之罪为所排黜为江西布政寻转四川上知其为人清正但为亨辈所嫉一日泛论人才念及九畴非其罪焉因曰此人操行诚不易得因礼部缺人召至京师上怜其衰命为南京刑部尚书且曰遂其优闲可也【后渠杂识】
　　天顺元年五月追复王振官立祠祀之振家在京城内外凡数处重堂防阁拟于宸居器服绮丽上方不逮玉盘径尺者十面珊瑚树髙六七尺金银十余库【通纪】
　　东岳庙殿前铁盆俗曰醮盆金皇统元年所铸盆下之座则明天顺时所铸盆刻镇国上将军南隰州刺史赵寛座刻知州赵寛庙中一物两朝两官姓名相同亦竒甚矣【隰州志】
　　耿文恪初举进士任给事中时厥父清惠公为右都御史上言父子同在要地非宜遂改翰林检讨后谪泗州判官益厉志读书不以宠辱介意成化改元召还翰林【琬琰录】
　　耿文恪官礼部尚书时常语人曰吾暮自部归必经过三原王公之门见其老苍头每持秤买油念吾自入仕未尝买油已心窃媿也后公代王为吏书崔后渠洹词亦及此朝士尝言王公子自三原来京省公只如贫士自雇一骡毫不干有司一女适宋监生止乘两人所舁肩舆此在公亦其常也近见杨太宰家眷往回亦如是【先进遗风】
　　芮城王庄毅公纪尝梦身为臯陶后任刑部尚书见象云韩公所撰志铭【闻见录】
　　王尚书国光精识鉴一日在髙平刘令一相座刘出其子鸿训及同学生二孙一张并馆师王五人文质之冢宰览竟惊曰皆公辅才安得萃处一室王文虽工惜福差不及诸子后孙公居相官司农鼎相官中丞张公慎言官太宰鸿训官东阁大学士馆师王家础壬辰登进士选泾阳知县未任而卒皆如其言【泽州志】
　　松滋伍琇知汾州生子文定于州署时成化庚寅九月十五日也文定平宸濠仕至兵部尚书兼都察院右都御史【家传】
　　成化庚子京师有寡妇善女红少而艾履袜不盈四寸诸富贵家相荐引以敎室女刺绣见男子辄羞避有问亦不答夜必与从敎者共寝亦必手自钥户严于自防由是人益重之庠生某慕寡妇必欲与私乃以厥妻绐为妹赂隣妪往延寡妇妇至生潜戒其妻将寝则启户如厠妻如戒生遽入灭烛妇大呼生扼其喉强犯之则男子也厥明系送于官讯鞫之姓桑名翀年才二十四自防即缚足小而为是图富贵家女与之私者若干人法司上其狱宪庙以为人妖置诸极典云【篷轩别记】
　　成化十一年七月妖人李子龙伏诛子龙本山西僧人侯得权年三十余人物俊秀无须小宦监尝游陜西遇道士妄传谶语遂蓄髪改名所至诳惑迤逦入都潜住内侍韦舍外宅舍尊敬之妻以义子之女时混杂宦侍入内或登内殿中憇息御牀诸侍臣多拜礼为佛刺事旗校闻以八月往正定府举事太监黄赐奏请捜捕果获其黄绢袍笏冠等器舍及子龙皆伏诛【孤树裒谈】
　　上党人卢言尝汲适见一犬坠草泽中几死救出饲养遂无恙出入尝随之后适亳醉卧旅邸隣店火发犬上牀嘷呼不醒啣其衣拽之言始觉遂得免【潞志拾遗】
　　析城山居人深潭取水徃徃汲出泥毬大如斗坚如石用刀破之中藏一鸟黄鹂也何以能蛰毬中何以水不能渡入【苏谭杂説】
　　王屋山下一人解柿树木心纹理作一佛像眉目手足纤悉分明虽图绘不能及【同上】
　　治间泽州髙平县事后掘得碑有草书絶句额傍并无题识载酒欲寻江上月出门无路水交流黄昏闷倚东风立看去东风独地愁【列朝诗选】
　　祁县玉清观有牡丹甚茂治间王府析移其枝遂稿后有村民由省会归者途遇女子求载车中及观下车入叩之则乌有也既而花复盛开人谓花神云【旧通志】
　　明治辛酉和顺县一粮户往布政司取通闗夜宿庙傍公寓忽梦随县尹至一宫阙金书会议府三字见全省府州县正官皆集堂上坐一尊官大同平阳太原三知府上坐泽潞汾沁辽五知州前席其余知州知县以次列坐俄有符使赍文一通置案众曰天降山西秋榜至矣开榜傍一官唱名曰第一名李翰臣大同府学生知府知县皆起应曰其人孝友多为人方便至第六名陈桂和顺县学生知县应曰其人事继母能孝至三十四名县官应曰其人举放私债廹死二人命中坐者举笔名下一义至四十一名县官应曰其人不孝且逐其弟为人佣中坐又举笔一义至五十九名县官应曰其人曾奸良家妇中坐者又举笔一义至六十一名县官应曰其人揑冩词讼害者凡几家死者凡几家中坐又举笔一大义唱名毕中坐者曰众位可各举所知凡二十五人中坐者择九人呼冩本者快冩讫上奏粮户醒而黙记之次曰布政司领通闗至盘陀驿遇陈桂报曰公今年中第六名矣因述其事及揭榜果然余皆如所梦噫天榜定矣而忽有那移不定可不畏哉【旧通志】
