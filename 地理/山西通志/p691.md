<!-- { "loadSidebar": true } -->
　　生员刘屏妻解氏年二十夫亡哀号欲殉其弟梓方慰勉而止事耄姑抚藐孤曲尽其道孀居六十二年卒年八十有二
　　庠生蔚增妻阎氏监生卢之治妻郭氏孟之镕妻阎氏廪生卢干城妻蔡氏王鼎冕妻杨氏王待聘妻李氏雷溥妻李氏解干妻刘氏以上俱守志节
　　马邑县
　　明
　　陈廷贵妻赵氏年二十四夫亡子方三岁守节抚孤力女红以自给万厯三十四年诏旌
　　生员袁天瑞妻张氏县佐张璞女幼有志操天瑞亡誓不再醮子勲娶陆氏知县陆宗女宗与天瑞友善怜勲孤以女妻之已而勲亦夭陆矢志节如其姑
　　人张祥妻韩氏年二十九夫亡守志四十五年乡人钦其节操
　　生员李宠妻杜氏年二十夫亡抚孤守节终身无玷廪生霍妻王氏早逝遗幼子绍芳抚成由明经任河间府经歴享年九十奉诏旌表
　　太学生霍毓芳妻卢氏给谏时泰女毓芳父官侍御卒扵京毓芳扶柩归旋亦卒子女五人胥夭折防闯宼焚掠家中落氷霜矢志歴四十三年卒
　　国朝
　　廪生张调元妻郑氏调元父备兵蓟州死于难调元偕兄同奔难所购父尸归未几调元悲愤成疾卒氏方少艾仰天大恸曰吾翁死扵忠吾夫死扵孝吾虽妇人独不能死节乎投缳饮药胥为家人所救解砥志四十余年歴任长令咸旌奬之
　　生员陆竒谟妻陈氏年十六归奇谟越三年竒谟卒遗孤既治甫周训读成名复早折治妻他适抚四嵗孙苞依侄居处年七十有九卒
　　廪生李承基妻白氏早孀遗孤五人皆幼氏苦守抚之以长以教学胥有成列庠序家贫各授徒他所氏从之东西就养迄年六十余始与仲子归邑终老
　　廪生张芳誉妻齐氏年二十二夫亡遗子未周抚守十二年子亦继夭氏志坚金石歴久不渝长吏旌其门
　　廪生李肯堂妻段氏廪生郑九成妻郭氏监生霍煜之继妻张氏霍燕妻闫氏以上俱守志节
　　左云县
　　明
　　指挥使范安妾杨氏宣徳中安战没氏欲殉家人止之氏曰吾欲従一而终尔阻我何为竟死事闻表其烈行诰封恭人
　　祁信妻范氏夫早逝事姑以孝闻抚孤成立年八十卒有贞节堂诗文
　　指挥李英妻毕氏年二十六夫亡守节四十余年无事足不逾中门御史陈天祥奏旌
　　刘玺妻蔡氏夫亡七日不食求速死不得越数日缢扵堂
　　张大仓妻宋氏夫患疮贫甚氏佣针指医药三年无倦容夫殁姑欲夺其志氏佯诺晩缢扵室事闻诏旌其门
　　何志高妻黄氏夫亡自缢以殉事闻诏旌
　　指挥张玺妻刘氏年二十二夫亡守节三十二年事闻诏旌
　　樊端妻郭氏端没自缢巡按李旌其门
　　生员虞宜妻张氏宜正忤当路死氏食贫守志歴三十年义夫节妇乡评重焉
　　张大用妻王氏年十七夫亡守节四十五年
　　指挥王辉武妻丘氏夫亡誓以死殉母多方慰谕卒不能夺寻自缢
　　监生王宗伊妻郑氏年二十夫亡无子守节终身御史汤题请建坊旌表
　　张钺妻卢氏吏目王昻妻张氏韩武妻李氏千户陈君宠妻潘氏李季春妻周氏陈宇妻许氏庠生张嘉言妻丁氏以上俱守志节
　　国朝
　　何钟秀妻蔡氏年二十夫亡甘贫守节寿九十余卒吴承印妻赵氏年二十五夫亡抚遗腹子成立守志终身
　　马安世妻梁氏年十九安世卒事舅姑俱登八旬有余抚子子亡抚孙孙亡更抚曾孙苦节五十余年
　　李福妻潘氏赵君显妻王氏刘业鸿妻穆氏李见龙妻张氏以上俱守志节
　　平鲁县
　　明
　　官张斌妻厐氏年二十余夫亡遗子三岁守节抚孤年逾六十卒
　　官舍于嵩妻李氏年十九适嵩生子甫五月夫亡姑亦早孀相依抚孤俱享永年
　　生员李绍忠妻仇氏婉娩有妇徳家素贫事翁姑不遗余力绍忠卒絶粒三日自经柩侧
　　高通妻温氏少寡子女胥幼依兄嫂居令他适氏涕泣明志兄嫂终迫之氏抚子女诀曰我躬不阅遑卹我后遂投缳死其子女亦即自经叔温廷乃讼之官论兄嫂如法旌其节
　　国朝
　　井坪参将佟国仕妻辽东人失姓氏顺治五年姜瓖遣伪将周世徳夜袭井坪佟闻变巷战死贼入署氏登楼发矢矢尽坠楼死
　　王璧妻李氏年十七夫故家贫姑母并劝之嫁氏不从姑潜许配某娶有期氏闻自缢卫守以报府比官至检验已数月启棺面如生人惊异焉
　　井坪武栋魁妻靳氏年二十五甫生子魁南逰不返遗书令改适氏持书涕泣誓死不二魁卒旅邸苦营路费命子觅骸归子寻卒无后守节四十余年里人哀之
　　范宪文妻孙氏庠生朱来绂妻燕氏李良弼妻安氏穆崇妻张氏韩锡章妻王氏刘中魁妻杨氏翟起功妻崔氏营兵刘天福妻韩氏张万才妻卢氏毛凌霄妻卢氏庠生黑待旦继妻李氏王满银妻李氏陆敏公妻龚氏杨烈妻薛氏吉兆星妻刘氏以上俱守志节
　　宁武府
　　宁武县
　　北周
　　阎姬宇文防母报防书曰吾共汝在寿阳住时汝叔母贺防儿元寳叔母纥干儿菩提及汝姑儿贺兰盛洛并汝身四人同学博士姓成为人严恶汝等四人谋欲加害吾共汝叔母等闻知各捉其儿打之唯盛洛无母独不被打其后尔朱天柱亡嵗贺拔阿斗泥在闗西遣人迎家累时汝叔亦遣奴来富迎汝及盛洛等汝时着绯绫袍银装带盛洛着紫织成缬通身袍黄绫里并乗骡同去盛洛小扵汝汝等三人并呼吾作阿摩敦如此之事当分明记之耳今又寄汝小时所着锦袍表一领至宜检看知吾含悲戚多歴年祀
　　明
　　宁武总兵周遇吉妻刘氏侠烈有丈夫气逆闯围太原氏语夫曰公受国厚恩当尽死力以报朝廷周颔之率部下士赴援及太原破贼趋宁武周守御力穷坠城死氏部分男女仆従持弓矢列阵防前积薪屋后爇待之贼入应毙者累累矢尽阖门投烈熖死
　　潘政妻施氏宁化所人夫亡守节子姓四世同居氏亲为抚训孙右同登进士歴官布政司参议人谓施之遗泽云奉诏旌表
　　国朝
　　陈大勣妻姜氏年十七适陈二十四而寡守节四十余年抚子成立雍正八年题请旌表
　　生员廖钧妻李氏静乐丞李室之女年二十三夫故苦节四十五年寿六十有八卒雍正八年题请旌表偏关县
　　明
　　张刚妻王氏年十六岁夫疾笃求以身代及卒欲自缢家人防防甚周守节五十七年卒年七十二嵗
　　常龄妻黄氏千户黄玺女年十六嵗适龄三载龄卒困苦守志或怜其贫周之亦不受抚二子成立年七十八嵗卒
　　千戸王懋徳妻李氏年十九懋徳卒抚孤守节孀居六十年寿七十八乃卒氏姑黄氏亦以节闻督抚扁其门曰双节淩霄子维城官都督
　　游击常祁妻杨氏祁阵没氏闻讣哀号絶粒旋投缳自尽家人救免当道旌其贞节岁给廪米一十二石
　　庠生任桐妾王氏桐故氏请扵桐妻郝氏曰家贫无养守节不能改适不可吾两人不若殉夫地下相持大恸同缢棺侧郝绳断坠地复苏王即殒命时年二十九嵗
　　庠生杨佳珍妻万氏年十九夫故一女亦殇氏絶粒七日不得死家人慰谕之乃育侄为嗣苦节七十余嵗
　　王英妻邢氏千户王麒妻黄氏百戸华三祝妻孙氏庠生童可进妻贾氏游击梁汝贵妻杜氏庠生王国琛妻柳氏以上俱守志节
　　国朝
　　监生薛文耀妻顾氏江宁人连平知州顾如贤女年十七适文耀逾七载文耀客都门卒讣闻恸絶倾奁携子诣京殓骸归里家中落仰事俯育数十年劳勚备至舅姑殁竭蹶营并祖姑叔姒丧而为六观者叹息文耀従弟文熙暨侄女二俱失怙恃氏抚如己出咸得有成雍正七年建坊旌表
　　庠生万钺妻孙氏大司马万世徳孙妇也年十九夫故守节四十年姜瓖变殉难焚死
　　王翊鼎妻宋氏镇西指挥使宋兴女姜逆之变鼎随父投河死氏日夜号泣絶饮食者四日因自缢时年一十有九
　　万年图妻马氏图没于军氏曰夫既没我将何从遂投缳以殉
　　儒士马士骐妻王氏年十八夫卒子骧未周氏氷蘗抚孤雏稍长严课督弱冠即食饩扵庠当道咸旌其节卒年六十余
　　营兵毛宏吉妻屈氏宏吉调防吴越行月余复调妻子偕往氏泣曰妇人无夫独行数千里即见夫面能保其为完人乎不若以一死谢之遂自缢
　　营兵赵自旺妻胡氏奉调南行氏与毛宏吉妻屈氏同日自缢
　　李毓竒妻邹氏年二十四夫卒无子女孀姑垂老氏立志侍养抚侄以嗣夫勤苦操作处人所不堪乡党咸推重之
　　郭鼎妻王氏年十五适鼎甫一年鼎出游卒事翁姑贫不失养遗孕三月生子镇蕃育成之每以鼎尸未归为恨临终犹嘱镇蕃求之
　　高防妻史氏年二十一防卒姑怜其少且贫谕改适氏絶粒求死姑慰而抚之织絍养亲忧劳早卒
　　韩五典妻冯氏早孀无子女家极贫氏饮氷茹蘗苦节终年
　　杜继曾妻邹氏白自旺妻张氏监生薛文煜妻吕氏万中遴妻张氏李治妻王氏高通明妻邬氏史涌妻张氏沈泰运妻梁氏郝豫妻刘氏庠生张辙妻史氏韩如琦妻刁氏王希才妻牛氏王风泰妻杨氏万象新妻曹氏孙上锦妻郭氏庠生高绍基妻杜氏赵国相妻赵氏骈之骠妻李氏以上俱守志节
　　神池县
　　国朝
　　李竒福妻刘氏年二十四夫亡姑孀子幼佣针指治生计仰事俯畜胥得其道乡党以贤节称
　　五寨县
　　国朝
　　郭命宏妻李氏贫家妇也动循礼法素行贞洁康熙甲午氏往扫墓道僻鲜人有张拐子者乗机逼氏氏格拒不从遂杀扵旷野事闻康熙五十年建坊旌表
　　岳林光妻乔氏年二十八夫故夜卧不解衣常佩利刃以防不测光墓遍植松柏每暇辄携子往视曰松栢长青冬不变节不惟尔父魂有所依实与我心相似守节三十四年雍正八年疏请旌表
　　庠生李朝柱妻贾氏年二十九夫故无子置木主于寝室晨夕侍侧每事必吿而后行男子年逾十岁不通言语守节三十三年雍正八年疏请旌表
　　泽州府
　　鳯台县
　　唐
　　徐氏泽潞将张伾妻封高平郡夫人伾镇泗州病卒军吏欲立伾子重政为郡将徐氏号泣固拒不从徳宗诏褒之进封鲁国夫人
　　金
　　刘璋妻乐氏年二十一夫亡遗孤长嵗次止十七日耳母家议令改适氏截髪誓守值贞祐己巳荒变中弥坚苦节歴五十余年乡人扁其堂曰岁寒
　　元
　　阳城长官郭福妻闗氏福没于王事氏矢志四十余年行有法度至正间旌表
　　周氏泽州人安西张兴祖妻年二十四夫亡舅姑欲令改适氏曰妾家祖父皆蚤世祖母暨母并以贞操名妾或中道易节是忘故夫而辱先人妾不为也遂嫠居三十年以礼奉堂上更主其父及外祖丧事人皆难之事闻旌表
　　明
　　邢清妻刘氏清病尫氏来归异居侍疾尚未合清疾亟呼氏诀问以所従泣应曰脱不幸愿従地下比卒遂缢而死治中旌表
　　孟诚妻高氏年二十五而寡生子泰七岁待食机杼抚孤自守泰娶王氏生子鉴泰亡鉴娶牛氏生三子彪锦钦鉴亦没两家父兄怜其贫均欲夺之王曰吾姑为节妇矣牛曰吾姑继祖姑为节妇矣矢志坚贞后先如出一口皆年七十而终里有三节堂后孙官侍郎曾孙阳行人以谏死咸为名臣忠节萃扵一门
　　范蒲妻梁氏适蒲甫匝月蒲暴卒氏年十八誓以死殉母令姑同氏寝氏伺姑晨起即投缳自缢嘉靖间事闻立祠以祀
　　李孟冬妻宋氏嫁一载而夫亡归宁母受富室厚聘促改适氏恚不从母让之以釜掷氏面归白翁更衣阖户引刄断颈尸立不僵逺近闻而悲之隆庆初立祠以祀
　　焦廷器妻韩氏年十七于归甫三日夫暴亡氏襄毕旋即缢死
