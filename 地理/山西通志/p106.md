<!-- { "loadSidebar": true } -->
　　中条山在县东南十五里山有桃花元女二洞及谷口苍龙等泉以其中狭而延袤不絶故名又以南北狭薄亦名薄山其阳跨芮城平陆垣曲其隂跨临晋解州安邑夏县闻喜境　中山经薄山之首曰甘枣之山共水出焉西流注于河又东二十里曰歴儿之山又东十五里曰渠猪之山渠猪之水出焉南流注于河又东三十里曰葱茏之山　穆天子传东巡自河首襄山又云登薄山寘軨之隥　史记封禅书薄山者襄山也顔师古曰说者云薄山在河东一曰在潼关北十余里而云自华以西名山者则今阌乡之南山连延西山并得华山之名　汉地理志蒲坂有尧山　雄河东赋河灵玃踢掌华蹈襄注襄山在潼关北十里　水经注雷首山临大河北去蒲坂三十里尚书所谓壶口雷首者俗亦谓之尧山山上有故城世又曰尧城阚骃曰蒲坂尧都按地理志曰县有尧山有祠雷首山在南事有是而非非而是千载藐非所详耳　括地志蒲州河东雷首山一名中条山亦名歴山亦名首阳山亦名蒲山亦名襄山亦名甘枣山亦名渠猪山亦名独头山亦名吴山此山西起雷首山东至吴坂凡十二名随州县分之【通同考】索隠雷首山在河东蒲坂县东南顔师古注在蒲坂南　唐志永乐有雷首山元和志雷首一名中条在河东县南十五里永乐县北三十里　都穆游名山记中条即禹贡雷首　山堂肆考山西平阳府蒲州东有中条山跨平陆芮城安邑夏县解州之境乃张果老跨白驴之处　后魏河东罗崇之常饵松脂不食五谷自称受道于中条山世祖令崇还乡里立坛祈请崇之云条山有穴与昆仑蓬莱相属入穴中得见仙人与之徃来诏令河东郡给所须崇之入穴行百余步遂穷世祖曰崇之修道之人岂至欺罔或传闻不审而至于此赦之　何晦摭言徐商相公于中条山寺读书随僧洗鉢　宋李渎淳澹好古博览经史多聚书画颇有竒妙徃来中条山中不亲产业所居木石幽胜谈唐室已来衣冠人物歴歴可聴　韩愈条山苍诗条山苍河水黄浪波沄沄去松栢在山冈
　　首阳山在县南三十里即雷首南支也峰峦巉崒竞爽二华一名方山殷伯夷叔齐隠此殁山麓　禹贡雷首注在河东郡　孔传首阳在蒲坂南　马融曰首阳山在河东蒲坂华山之北河曲之中　水经注涑水出河北县雷首山县北与蒲坂分山有夷齐庙阚骃十三州志曰山一名独头山夷齐所隠也山南有古冢松栢蔚然攒茂丘阜俗谓之夷齐墓其水西南流亦曰雷水昔赵盾田首山食祁弥明翳桑之下即于此也　索隠西山即首阳山　正义曹大家注幽通赋云夷齐饿于首阳山在陇西首又戴延之征西记云洛阳东北首阳山有夷齐祠今在偃师县西北又孟子云伯夷居北海之濵首阳山説文云首阳山在辽西史传及诸书夷齐饿于首阳凡五所各有案据庄子云伯夷叔齐西至岐阳见周武王伐殷曰吾闻古之士遭治世不避其任遇乱世不为茍存今并乎周以涂吾身也不若避之以洁吾行二子北至于首阳之山遂饥饿而死又有诗登彼西山是今清源县首阳山在岐阳西北明即夷齐饿处也　通典河东有雷首山夷齐居其阳所谓首阳山也【通考同】寰宇记首阳即雷首之南阜也　路史余论夷齐冢庙在蒲之蒲阪首阳山之南马融顔师古之说同而高诱乃以为洛东北去二十里之首阳山杜预阮籍之徒咸以为然更谓二子饿死在是即今二山皆有夷齐冢庙九域志两从之戴廷之窃以为疑按夷齐之踪当在河东首山者雷首也是为中条一曰薄山一山九名即萯山也【山海经和山者实为河之九都吉神泰逢司之于萯山之阳出入有光　东阳有萯山孔甲畋处字音培其神云河神一云陪尾山世纪云即东首阳山太平御览作萯山音为频谬矣】据河南郡境界簿云城东北十里首阳山上有首阳祠夷齐所居而黄太史又以或者指武师渡孟津二子叩马而谏当以洛阳为是夫首山之名所在固不一曹大家云在陇西而今陇西有地曰首阳东有鸟防山谓之首阳而许叔重言首阳则正在辽西今辽之和顺东实有山曰首阳俱有祠庙其在吴郡亦有首山岂得偏为据耶论语注蒲阪阳区山者俗号首阳而黄子且以为无饿死事按吕氏书夷齐至岐阳而文王已殁武王即位为载书三以其一归夷齐闻之相视而笑乃北行至首阳饿焉石曼卿云死蒲阪者耻周之事而死于尧舜之区庶几见揖巽之风焉则亦非洛阳矣伊川程氏谓止是不食其禄非饿不食圣言皦日而众言犹不一惜哉　杨奂题二贤祠诗跋癸丑二月望奉天杨奂题首阳山夷齐庙同里王璨张端平陆员择从行　都穆记中条为雷首首阳乃首山之阳非雷首也　鲁论饿于首阳之下与魏风首阳之巅同一首阳马季长説不可易汉志蒲阪有首山祠首阳一名龙头郦注谓墓在山南非　后魏正始元年六月戊戌诏立周旦夷齐庙于首阳山当系洛阳　宋大中祥符四年祀汾隂驻跸河中府令访伯夷叔齐庙遣官致祭　政和三年封潍州吕乐县昭贤庙孤山伯夷为清恵侯　卢纶题伯夷庙诗中条山下黄礓石垒作夷齐庙里神子华子问鼎黄帝之治天下也百神出而受职于明堂之庭帝乃采铜于首山作大炉焉铸神鼎于山上　郊祀志黄帝采首山铜铸鼎于荆山下　晋灼曰地理志首山属河东蒲阪荆山在冯翊懐徳县也论语撰考尧修坛河洛择良日具玉率舜登首山
　　道河渚　汉元封六年春作首山宫应劭曰首山在上郡于其下立宫庙也文頴曰在河东蒲坂界师古曰寻此下诏文及依地理志文説是　汉志蒲坂有首山祠　山堂肆考郭縁生述征记华山与首阳山本同一山河神巨灵擘开以通河流故掌迹至今存焉　吕柟诗地生连理树山有匼河村
　　歴山在县东南三十里上有舜庙山下二泉名妫汭即尧厘降二女地也　雄河东赋登歴观而遥望兮聊浮游以经营乐徃昔之遗风兮喜虞氏之所耕师古曰歴山上有观也晋灼曰在河东蒲阪县　郑康成曰歴山在河东　水经注郡南有歴山谓之歴观舜所耕处也有舜井妫汭二水出焉　正义括地志歴山南有舜井又云越州余姚县有歴山舜井二所又有姚墟云生舜处也及妫州歴山舜井亦云舜所耕处未详也　唐志河东有歴山　张守节曰妫州涿鹿城在山侧黄帝尧舜之所都也皇甫谧曰舜所都或曰潘今上谷也此胥疑辞不足据　唐显庆三年太尉长孙无忌议仍隋制祭舜于河东以臯陶配永泰二年从刺史元结请诏道州舜庙宜蠲近庙佃户充埽除是歴山祠在前而九嶷祠在后也桂林府尧山虞山唐帝虞帝祠碑刻亦系大厯以后舆地碑目虞帝庙在永州学西唐元结作舜庙状
　　及舜祠表俱江华令瞿令问篆刻石上是永州舜庙无唐以前碑也永州舜庙诗旧志谓汉载侯熊渠作而诗乃唐体或汉有其诗而逸之　魏地形志济南郡歴城有舜山祠娥皇祠　曾巩齐州二堂记史记五帝纪谓舜耕歴山渔雷泽陶河濵作什器于寿丘就时于负夏郑康成释歴山在河东雷泽在济隂负夏卫地皇甫谧释寿丘在鲁东门之北河濵济隂定陶西南陶丘亭是也以予考之耕稼陶渔皆舜之初宜同时则其地不宜相逺二家所释雷泽河濵寿丘负夏皆在鲁卫之间地相望则歴山不宜独在河东也孟子又谓舜东夷之人则陶渔在济阴作什器在鲁东门就时在卫耕歴山在齐皆东方之地合于孟子按图记皆谓禹贡所称雷首山在河东妫水出焉而此山有九号歴山其一号也予观虞书及五帝纪盖舜娶尧之二女乃居妫汭则耕歴山盖不同时而地亦当异世之好事者乃因妫水出于雷首迁就附益谓歴山为雷首之别号不考其实矣由是言之则图记皆谓齐之南山为歴山舜所耕处故其城名歴城为信然也【按曾子固记但可备一説】九域志歴山有三济南濮阳河中池阳沣阳潘城始宁等处皆有之　舜居安原名妫墟亦名姚墟在汉中西城县西北杜甫赠李八秘书诗万骑略姚墟　无锡九龙山一名歴山唐湛贲伏览吕侍郎渭丘员外丹旧题十三代祖歴山草堂诗因书记事曰识曲遇周郎知音荷宗伯以渭居永乐尝仕礼部侍郎也贲又有题歴山司徒右长史祖宅诗　鲁连子舜耕歴山而交益陶河濵而交禹　史记舜耕歴山歴山之人皆让畔　琴操舜耕歴山思慕父母见鸠与母俱飞相哺益以感思因而作歌　晋干寳曰舜耕歴山获玉厯于河际之岩
　　九峰在县东南六十里纯阳宫上山峰有九形势秀拔髙下列序道院名为玉椅上有纯阳洞吕祖修真于此
　　方山在县东南百二十里纯阳宫后岚郁溪萦首阳山一名方山指中条全体而言也方山最髙峻五老峰亦俯其下是指东南百二十里之方山而言也
　　玉峰在县东百里名山记第五十一福地侯道华证果处也　玉峰在河中
　　书院坡在县东五里北穿峨嵋原东通解州上有河中书院
　　瓦窰坡在县东五里路入东乡
　　普救坡在县东五里南临深沟北有普救寺路通猗氏临晋等地
　　云盖峰在县东三十里壁立插云中条北最髙峰也土龟原在古城外东南
　　谷口在县东南十五里中条山隂之西麓
　　介谷在县东南
　　苍龙谷在县东南十五里中条山隂之中麓名山记作苍龙旧志作苍陵非　刘致孙氏先茔碑殿试君携家违难中条山之苍龙谷
　　大谷口在县东南十五里中条山隂之东麓
　　昙延洞在县东南十五里栖岩寺东隋时昙延讲经于此昙延栖岩寺僧也今墓祠在临晋县北十五里躭子村　李端游栖岩寺诗晚上昙延洞通霄兴莫穷高明千嶂月清爽一岩风
　　寳玉峰在县东南二十里山势起伏一名抱榆峰焦岭在县东南六十里焦卢里以地名岭
　　猫耳山在县东南百二十里纯阳宫上以形似名玉簪山在县东南百二十里永乐镇纯阳宫侧松竹交列桃李争芳人拟为武陵源
　　玉洞在县东南百二十里中条之阳
　　玉皇原在县东南百二十里永乐镇东　何志渊柏台记左顾玉皇之原【按玉涧水南出玉溪北流迳皇天原西周固记开山东首上平博方可里余三面壁立髙千许仞汉世祭天于其上名之为皇天原玉皇原盖因河南皇天原而名也】
　　姚岭在县东南
　　水峪口在县东南
　　峨嵋原在县南五里高十余丈南北绵亘东西盘折跨临晋猗氏万泉荣河解州安邑夏县境
　　东盘山在县南十五里中条山之隂　明三边总督杨南涧览而悦之曰是将休我乃诛茅葺屋凿池疏圃以偃息吟啸于中
　　笔架山在县南十五里中条之北数峰罗列中高末下拱对郡城
　　栖岩在县南十五里中条山内有栖岩寺
　　八盘山在县南二十里中条之北峰也八折至巅转南即为歴山
　　尧山在县南二十八里上有尧城水经以为唐尧所理虞原在县南三十里歴山之东段干木隠此
　　麻谷山在县南三十里中条之迤北峰也数峰竞秀羣壑争流
　　放马坡在县南歴山前昔戍军牧马于此今犹名东草坪西草坪
　　神岭在县南歴山之东两水夹注
　　独头坡在县南四十里雷首一丘也突兀当道外临大河内穿峻坂东入夷齐祠南达潼关　河东有独头山多青檀可为良弓　乐史太真外传徙居蒲州永乐之独头村此其地也
　　风陵坡在县南六十里黄河北岸
　　凤凰山在县南七十里中条南麓尽处对明潼关卫吴雯诗凤嘴三春麦龙头六月冰【凤嘴即凤凰龙头即首阳】许国张文毅墓志铭尝读书中条之凤鸣山学者称凤磐先生
　　青台原在县北二十里
　　舜原在县北二十里相传虞舜生此
