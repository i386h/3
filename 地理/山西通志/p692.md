<!-- { "loadSidebar": true } -->
　　兵部司务郭环妻张氏环卒扵官子志学甫七嵗志仁在襁褓氏携孤扶榇以归既躬纺绩课二子攻苦力学相继登第不独贞行为高义方尤足尚云
　　李朝元妻毛氏事继姑称孝年二十二夫亡子一在抱一方娠苦节六十余载当事旌之
　　生员侯秉醇妻郎氏夫亡痛絶复苏屡以死殉翁姑父母隂谋夺其志氏闻勺水不入口者三日死之奉诏旌表
　　举人张翰妻焦氏翰卒矢殉弗令人知也葢棺毕入阁栉沐雉经当事有女中丈夫之扁
　　庠生刘孟津妻王氏年二十三夫亡抚在抱子入庠歴六十年艰难困折两目俱盲又有朱氏者庠生刘孟濵妻也亦苦节四十余年殁当事以双节旌其门
　　毛炳然妻王氏炳商十余载感疾归卧不能言动氏典器服搆医药手涤厠牏数年不懈炳殁触头出血几絶借纺织以资膏火教子俊民著名庠序事闻旌表
　　党鳯妻张氏年二十二夫亡誓不更志倚织自饍教育孤子闺阃肃如事闻旌表
　　辅国中尉朱充□妻魏氏夫卒氏昼夜号哭死
　　韩表妻裴氏夫亡栢舟自矢闺门谨严终其身寂如也诏旌其门
　　庠生李大隆妻郜氏隆卒京邸氏年二十五闻讣即欲自经所亲力劝之抚子守节歴三十五年奉诏旌表
　　赵汝鳯妻魏氏年二十四守志抚孤腾跃跃早卒又抚孙万国备尝艰苦寿八十四岁院守旌之后四十年赵日映继室苖氏年十九而寡无子事孀姑及姑卒躬自营四棺累累痛感道路郡守亦扁旌焉
　　举人孟思妻钟氏二十嵗抚子履约约妻冯氏二十一岁抚子士贞庠生贞妻王氏二十六岁妾甯氏十七岁偕抚子璋璋早卒抚三日孙淑一门四节乡党称贤
　　贡生张防妻李氏年十九夫亡抚子祖廕入庠奉诏旌表廕与蠡县令王采殉城难妾申氏抚孤入郡庠究以未获廕骸痛悼卒
　　刘鸣鹭妻李氏崇祯间流寇掠大阳氏携二女长成宪西妻次田饶妻一侍婢仓皇出走道遇汚池谓二女曰我等女流将焉适不如入此全身遂同二女侍婢投池死
　　李尚隆妻韩氏隆死未遽遭流贼肆横民人逃匿山谷氏独潜墙壁中守柩贼火室柩焚氏缢死壁内
　　闗天廕妻田氏偕妾杨氏十九岁抚周岁孤入庠遭流氛遇害
　　段烈女父如锦年十四嵗崇祯五年为流寇所掳女夺贼佩刀自刎死
　　孝子赵友益妻安氏马负图妻周氏张重光妻冯氏庠生张燮妻靳氏义官董思焘妻耿氏段一宗妻李氏张一桂妻郭氏庠生石文炳妻赵氏侯侃妻康氏田铎妻王氏生员李长盛妻裴氏生员郝训妻王氏任中辅妻刘氏闗守智妻连氏王纳言妻任氏奉国将军朱聪涝继室李氏朱充□妻王氏镇国中尉朱俊蒸妻李氏署丞段廷黼妻魏氏段居让妻厐氏王尧臣妻姚氏以上俱守志节
　　国朝
　　岳尚武妻司氏年二十夫亡纺绩谋生十指穿血教子峻极成名巡按疏旌
　　生员孔铨妻毛氏结褵五月铨卒氏恸絶投缳侍婢严卫之忽曰若辈不须防我我俟遗腹男女何如耳治夫墓则绳度尺寸计容两棺临期生女朝夕痛哭日进米汁一盏两月而卒巡按疏请旌奬
　　官廕生张中骥妻陈氏年二十二夫亡呼抢欲死方抱娠姑以存祀谕及期果诞子抚成廕官监三丧未举卜茔礼葬之康熙四十一年建坊旌表
　　张贞女许字苖咨未婚咨卒贞女奔丧守志孝事孀姑姑亡讫乃不食死雍正九年旌表
　　张元孕妻王氏年二十一夫亡无子与孀姑相依后姑欲改适氏痛哭留之不从犹餽衣食殁姑身乃止
　　参政张光奎继室李氏二十四嵗抚子茂琨茂琨妻李氏二十七嵗抚子廷鑛廷鑛妻尚氏偕妾刘氏年二十抚子淮入郡庠三世四孀白首矢节
　　生员王会极妻裴氏闯贼索金拘其翁氏脱簪珥出之寻翁遭诬祸不测氏投缳为家人知救免复荡产白翁寃子化美入郡庠
　　时世英妻崔氏年十九夫亡奉养祖姑育数月遗孩寻夭鬻奁易室营四暴棺七十余嵗惟圆泥丸给养里人怜之
　　李养徳妻毕氏养徳贫苦以种菜为生养徳卒氏孕已半载焚香告天缢死柩前
　　史扬芳妻苏氏子女俱无年八十余奉养一百八岁之老翁家贫日走士夫家博少许酒肉进翁起居辗转氏昼夜扶掖不少离
　　李化国妻原氏年十九夫亡遗孤彚征甫九月孤孀无籍家业悉为豪夺至不能糊口彚征入泮早亡复抚孙甘心穷饿百折不回年九十三卒
　　举人张应嵩继妻焦氏年二十二应嵩卒扵客誓以死殉家人防卫严不获毕不食死
　　张贞女父广土幼许聘徐弼世弼世卒女请往吊母不许后改字范姓子羔雁至女始知痛哭欲缢母曰我耄矣儿若此我请先女唯唯厥后舁至范门止不进疾声谓范父曰我徐家妇何强逼为也我隐忍至此者为母老耳遂去吉服衷缟素上下缝絍不可解观者百千人范愿退婚送至妗家次日而返至弼世忌日向坟头哭奠讫易服拜公姑执妇道甚恭嵗余卒
　　赵良富妻苖氏良富贫卖炭营生伤力卒氏誓不独生母谨防之至殓日谓母曰彼将就木我当往视之久不返觅之自缢沟中树上矣
　　朱明綋妻王氏年二十一夫亡甘贫守孤子寻没氏痛哭曰我久不死者为朱氏延此一脉今何望哉遂不食九日死
　　张子脩妻段氏年二十二夫亡乗隙缢扵柩侧绅士公诔之
　　孔得贵妻焦氏裴述臯妻李氏张国治妻赵氏生员张竒珍继妻王氏裴秉彜妻王氏大理寺卿张光前妻朱氏生员张肇兴妻宋氏田光耀妻王氏庠生田种金妻王氏王嘉谟妻韩氏霍世科妻王氏秦时泰妻朱氏生员郝绍芳妻郭氏刘云鹄妻赵氏王国明妾张氏厐士杰妻顔氏郜师尹妻杨氏樊养能妻谢氏段□鳯妻刘氏陈防妻苗氏生员乔民信妻王氏张嗣昌妻孟氏刘永贞妻韩氏生员李楷妾李氏建昌令丁其泰妻李氏生员段万钟妻任氏张茂晨妻宋氏尹芳妻司氏李兴隆妻秦氏进士翟于磐妻郭氏王顺徳妻赵氏生员何振继妻申氏韩玚妻侯氏生员张□妻孙氏监生张加侯妻孔氏廪生钟世芳继妻朱氏翟于珣妻王氏监生崔铎妻李氏宋黼皇妾徐氏廪生李捷妻王氏张润妻孔氏生员赵日章妻乔氏生员陈英妻翟氏常佩璲妻刘氏苖登云妻裴氏申竒遇妻侯氏常友金妻牛氏董濬妻王氏赵昭妻韩氏郭名显妻魏氏常禄妻李氏宋养正妻张氏监生赵廷对妻马氏王海妻陈氏李学书妻王氏门永和妻原氏马洪瑞妻钟氏张徳俊妻陈氏郜儒妻李氏陈泰妻王氏李必昌妻张氏范自省妻郭氏董洪妻张氏尚锦妻朱氏王起志妻傅氏陈善妻古氏
　　赵良弼妻申氏王俊奎妻王氏马云蛟继妻王氏段云鹭妾李氏宋璋妻霍氏生员葛秉忠妻马氏刘崇润妻赵氏邱弼干妻王氏张宿瑞妻王氏李文臣妻王氏生贠董维藩妻孙氏生员王容妻张氏朱锦妻宋氏张二典妻原氏王廷相妻李氏史纶章妻秦氏陈玉图妻李氏晋宗周妻李氏范才喜妻王氏以上俱守志节
　　高平县
　　元
　　张妻曹氏年十九亡遗孤甫周嵗姑先有赘婿李姓者利所有隂与其妻谋愿鸩儿以絶曹望曹心动乃寄儿母家孑立恪尽妇道以慰其姑凡五十年所值李姓者死儿克成立寿九十终至大间奏闻旌表
　　张国用妻许氏年二十二夫亡誓守奉姑泰定三年诏旌曰孝节之门同邑又有段杰妻姬氏李鳯妻王氏王平妻张氏俱着贞节泰定间县尹郭质奏闻并旌
　　明
　　张友让妻王氏年十九归让阅十年让死苦守不移资女红奉姑教子足弗逾阀弗与宴防终始以礼六十八终成化七年知县崔璘奏旌之
　　李韶妻祁氏年二十三韶亡以死自誓舅姑欲夺其志氏坚持不二内外称之成化七年奏旌
　　王子章妻李氏章死氏愿殉未果值兵乱携七嵗儿备歴艰辛歴四十年晩节愈励成化七年奏旌
　　邵深妻璩氏年二十深死端洁自持资织絍以供朝夕邑有巨姓择簉慕其贤欲致之屹不为动竟守志以没成化七年奏旌墓产紫芝二本县令刘鳯池有诗凭吊
　　邢琰妻李氏琰早死贫甚亲党以别醮讽之氏曰姑在孰与为养者矢死无他竭力奉姑终老氏亦寿逾七十有八成化七年奏旌
　　生员陈鳯妻李氏明经陈辅母夫亡子幼家计索莫守志不逾倚纺织为命教子成立官汉隂知县成化七年奏旌
　　李女幼受尚洗聘未娶洗往滇无归志女誓不改适寻以礼归尚门事姑笃孝洗竟客死典衣饰托所亲舁骸骨归为同棺之穴而厝苦守凡六十余年卒嘉靖间邑令傅思明表其畸行立祠祀之邑人宫刘虞防有赞
　　邢光裕妻郜氏裕负矢戍边竟裹马革氏典衣取尸归殡毕即缢柩前二女従死有司奏闻建坊旌表曰乾坤正气
　　牛学礼妻张氏礼疾笃以百金付张曰为尔后日计氏自忖脱夫有不幸有死而已金何为学礼竟不起氏投缳柩前有司奏闻旌表
　　厐旸妻陈氏苦节四十余年如一日万厯壬寅遇覃恩诏表其闾复丁二人邑人冯养志志墓
　　举人邢国庻继妻赵氏适邢一载而寡年十九姑垂白前妻二子待哺氏食贫励节奉姑终身教二子成立奉诏旌表
　　张朝相妻李氏生二子而朝相亡氏年十八艰虞万状迄扵成立长子嘉祥娶李氏次子嘉瑞娶贾氏后兄弟相继死一姑二妇誓共守节俱以垂白终
　　宫刘虞防妾毕氏年二十一防卒抚嫡子文徴扵襁褓誓死保防族子不得肆其螫卒全三尺孤以绵一线歴三十年不渝文徴以胄子官部郎防请旌表
　　牛天赐妻梁氏进士牛翀元母年二十九而寡人不见其启齿性戅直苦守四十余年受貤封依然寒素建坊旌表
　　张珽妻王氏幼失怙恃育扵嫂年十六归珽珽亦少孤依舅氏居氏婉娩顺从门内雍肃越十载珽遘疾笃虑妇少无依氏泣曰君脱不讳我岂独生耶及珽卒殓讫氏竟投缳死
　　李嘉言妻张氏李经邦妻王氏冯坤妻田氏李时渐妻张氏姬佩林妻郭氏生员牛星妻薛氏郭守恩妻孟氏常太妻张氏郭思恭妻闗氏李大勲妻王氏郭治礼妻毕氏何春妻王氏张孟秋妻李氏郝庆妻李氏李佩妻朱氏李彪妻王氏以上俱守志节
　　国朝
　　监生李棠继妻田氏己丑夏贼人张斗光煽姜瓖余烬泽潞骚然刼掠无忌氏避乱东庄煤窰贼薰攻甚急窰破执氏骂曰吾以名门女适名门岂从汝贼贼大怒露刃脇之骂愈厉立毙刄下时従贼者无不愧叹
　　巩攀桂妻张氏年十六夫亡抚两月子贞成立荼苦备尝阅年八十一士民立石
　　生员赵建纪妻王氏年二十五夫死投缳以殉遗一女弗顾士林哀之
　　孝子袁洁母朱氏十八守节八十告终洁庐墓处县令某奉文立石志之
　　赵之秀妻程氏年十九之秀死无子姑以氏贫幼迫令改适再四氏绐以服除及期姑设计携妇往女家道逢数人目注氏氏觉谓姑曰已被细看往女家何为别姑独归未至家长号一恸缢夫冢旁时年二十一
　　庠生李徳恒妻秦氏年十六适徳恒孝舅姑敬夫子姻党称贤越十三载徳恒病革氏泣语徳恒曰君无为我念我必以死殉徳恒戒不可氏颔之及徳恒卒殓毕氏以头触棺几毙矢志不变家人守之防氏翁痛子感怀凭棺大恸举家胥奔劝氏乗间自刎死氏兄莫廉其实讼之官凡六阅月谳平始殡形容不毁面犹如生
　　李永钦妻杨氏缑献儒妻张氏陈尚志妻李氏陈纪妻李氏胡玑妻常氏生员杨尚林妻秦氏生员李业伟妻田氏陈绪妻李氏以上俱守志节


　　山西通志卷一百五十四
　　钦定四库全书
　　山西通志卷一百五十五
　　列女【七】
　　泽州府
　　阳城县
　　明
