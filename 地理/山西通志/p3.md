<!-- { "loadSidebar": true } -->
　　皇甫谧帝王世纪周天三百六十五度四分度之一一度二千九百三十二里分为十二次一次三十度三十二分度之十四各以附其七宿间距周天积百七万九百一十三里经三百十五万六千九百七十一里周礼大司徒以土宜之灋辨十有二土之名物以相民宅而知其利害　注十二土分野十二邦上系十二次各有所宜也相占视也　疏案保章氏以星土辨九州之地注云星土星所生土也又云大界则曰九州州中诸国之封域于星亦有分焉其书亡矣堪舆虽有郡国所入度非古数也今其存可言者十二分之次也星纪吴越也元枵齐也娵訾卫也降娄鲁也大梁赵也实沈晋也鹑首秦也鹑火周也鹑尾楚也夀星郑也大火宋也析木燕也天有十二次日月之所躔地有十二土王公之所国凡系星之法皆因王者所命属焉昭元年左传云后帝迁阏伯于商邱主辰商人是因故辰为商星迁实沈于大夏主参唐人是因又云成王灭唐而封太叔焉故参为晋星案元命苞云国君王者封土应列星之位注云若角亢为郑房心为宋比其余小国不中星者以为附庸若然附庸不系星其余皆系星也
　　史记天官书角亢氐兖州房心豫州尾箕幽州斗江湖牵牛婺女扬州虚危青州营室至东壁并州奎娄胃徐州昴毕冀州觜觽参益州东井舆鬼雍州栁七星张三河翼轸荆州
　　汉地理志秦地于天官东井舆鬼之分埜也其界自农故闗以西　魏地觜觽参之分埜也其界自髙陵以东尽河东河内　周地栁七星张之分埜也自栁三度至张十二度谓之鹑火之次周之分也　赵地昴毕之分埜赵分晋得赵国西有太原定襄云中五原上党上党本韩之别都也逺韩近赵后卒降赵皆赵分也　燕地尾箕分埜也西有上谷代郡雁门【雁门于天文别属燕】
　　皇甫谧帝王世纪自胃七度至毕十一度曰大梁之次于辰在酉谓之作噩于律为姑洗斗建在辰今赵分野自毕十二度至东井十五度曰实沈之次于辰在申谓之涒滩于律为仲吕斗建在已今晋魏分野
　　隋地理志周礼职方氏正西曰雍州上当天文自东井十度至栁八度为鹑首于辰在未得秦之分野　豫州自栁九度至张十六度为鹑火于辰在午周之分野属三河　冀州于古尧之都也舜分州为十二冀州析置幽并其于天文自胃七度至毕十一度为大梁属冀州自危十六度至奎四度为娵訾属并州自栁九度至张十六度为鹑火属三河则河内河东也准之星次本皆冀州之域帝居所在故其界尤大至夏废幽并入焉【是豫州亦隶冀州分野也】
　　明一统志太原府禹贡冀州之域天文参井分野　平阳府禹贡冀州之域天文觜参分野　大同府禹贡冀州之域虞周属并州天文昴毕分野　潞安府禹贡冀州之域天文参井分野　汾州府禹贡冀州之域天文参分野　辽州禹贡冀州之域天文参井分野　泽州禹贡冀州之域天文觜参分野【沁州古上党郡地】
　　图书编山西诸郡太原参井分野平阳觜参分野潞安参井分野汾州参分野大同昴毕分野泽州觜参分野辽州参井分野沁州参井分野是山西诸郡三觜参四参井惟大同为昴毕也
　　宋中兴天文志天之有度也犹地之有里也二十八宿所分之度犹九州列县所占之里也曰二十八宿之度或濶狭何也曰日之所躔偶与此宿相当此濶狭于是分也故説浑天者曰日之所躔或多或寡适当其星者凡二十八故度之多寡于是生焉井斗之舍非无星也然不与日躔相当故其度不得不濶觜鬼之傍非无星也然日躔一二日而其星适与相当故其度不得不狭也夫其得度濶狭非举一宿全体尽占此度也
　　沈氏笔谈予编校昭文书时预详定浑天仪官长问予二十八宿多者三十三度少者止一度如此不均何也予对曰天事本无度推厯者无以寓其数乃以日所行分天为三百六十五度有奇【日平行三百六十五日有余而一朞天故以一日为一度也】既分之必有物记之然后可窥而数于是以度度之星记之循黄道日之所行一期当者止二十八宿星而已【度如伞橑当度谓正当伞橑上者故车葢二十八弓以象二十八宿】今所谓距度星者是也非不欲均也黄道所由当度之星止有此而已刘知几曰两曜日星丽于天象非如九州万国废置无常故海田可变而景纬无易
　　罗泌星野説费直书十二篇以易卦配地域蔡邕月令章句以节气当国分及皇甫谧作帝王纪复以月律配入辰次　或以古受封之日嵗星所在为説晋文即位嵗受实沈董因所云实沈之虚晋人是居　春秋战国地每迁变三晋未分晋果何分秦拔西河魏当何属周既东西何都而直鹑火陈灭于楚何自而入韩分前封后据岂得如康成之所谓同时而当星次哉要以九州之分为正
　　两镇三闗志分野説尝考分野之説有属之五星者有主之七星者有配之支干者有合之节气者属之五星者曰辰为燕赵葢辰水星司北方治元防之区故其属如此主之七星者曰斗枢主冀州之域又曰斗第八星主幽州常以五寅日候之庚寅为上谷代郡葢帝张四维运之以斗月徙一辰复返其所故其主如此配之以支干者曰壬燕赵癸北塞又曰亥燕代葢运数从天年数从地日数从天星数从地从天用干从地用支支干相配乃成二贞其支干复如此合之节气者葢周天三百六十五度四分之一分为十二次日月之所躔也每次三十三度三十三分之十四日至其初为节至其中为中气其节气复如此夫天有四舍地有四方四舍成四象四方成四维象者青龙朱雀白虎元武也维者抱徳背阳常羊号通也舍有分次方有正隅皆一定而不可移者故分野以次定之亦本之天象方域之自然者耳辰主燕赵固一説也然辰者太一之精与嵗星荧惑镇星太白共为五纬所以纪纲羣星扶理百精匡辅化机者也经星静纬星动惟动故其出入宿次比附日月进退离合伏逆迟留可以算数推难以法象求也执之以主燕赵隘矣配之支干合之节气又一説也殊不知嵗迁六日终而复始子母生尅更迭其宫斗杓为小嵗咸池为太嵗迎背左右辱强衰昌此又术家之小数其四正四钩之算虽明而五官六府之职未备执而论之又不失之泥也乎孟子曰天之髙也星辰之逺也茍求其故千嵗之日至可坐而致也于戏论天象者亦惟求其故而已
　　二十八舍
　　雍州梁州水旺冬曰辰星主北岳内分紫防太防天市三垣分焉外分四维东则角亢氐房心尾箕北则斗牛女虚危室壁西则奎娄胃昴毕觜参南则井鬼栁星张翼轸列为二十八宿而十二辰分焉三垣二十八宿与天并运一定不移为经星日月金木水火土七曜运行于列宿无定在为纬星垣宿布其经日月五星运其纬经纬错落凡星布列其中天之文见矣三垣曰天市明堂位天子巡狩之居嵗临之太微朝廷位聴政之居日临之紫微宫寝位燕息之居朝夕在焉七曜必遵黄道歴天街嵗一受事于太微而出犹大臣受命天子之朝以行其职二十八宿分列四方各守其野率诸经星以共紫防之帝犹郡国百司各治其职安其民人以承天子














　　丹元子步天歌
　　七星一聚实不少阿西月东各一星月下五黄天隂名隂下六鸟刍藁营营南十六天苑形河里六星名卷舌舌中黑防天谗星砺石舌旁斜四丁
　　占候
　　昴十一度下为日月中道天之耳目也主西方主狱事又为旄头甘氏云主口舌奏对若明大则君无佞臣天下安和张衡云昴明则狱讼平天阿一星在胃东月一星在昴东皆黑星又曰天阿主察山林妖变天隂五星在毕柄西主从天子弋猎之臣天苑十六星在昴毕南如环状天子之苑囿养禽兽之所也主马牛羊明则马牛羊盈刍藁六星在苑西以供牛马之食也一曰天积天子之藏府也星盛则嵗丰穰卷舌六星在昴北天谗之外主口语以知谗佞张衡云主枢机曲而静则贤人用天谗一星在卷舌中主医巫占与从官同砺石四星在五车北主磨砺锋刃
　　躔度
　　宋两朝天文志昴七星距西南星去极七十度　天阿一星去极六十六度入胃宿十度　月一星去极七十一度半入昴宿五度　天隂五星距西星去极七十五度半入胃宿七度　天苑十六星距东北星去极一百七度半入昴宿七度半　刍藁六星距西行中星去极一百八度入娄宿十一度　卷舌六星去极五十三度入昴宿初度　天谗一星去极六十一度半入昴宿半度　砺石四星距南第二星去极六十五度入昴宿六度
　　唐志昴十一度
　　宋志昴宿汉永元铜仪昴宿十二度唐开元游仪十一度旧去极七十四度景祐测验昴宿十一度距西南星去极七十一度
　　晋志天阿卷舌天谗俱属天市垣天苑在二十八宿之外刍藁天阿月砺石晋志不载隋史有之武密又以刍藁属胃卷舌属胃又属昴乾象新书以刍藁属娄卷舌西三星属胃东三星属昴天苑西八星属胃南八星属昴步天歌以上诸星皆属昴宿互有不合金志赤道宿度昴十一度少黄道宿度昴十一度汉洛下闳测昴十一度　唐一行测昴十一度　宋皇祐测昴十一度　元丰测昴十一度　崇宁测昴十一度少　元郭守敬测昴十一度三十分
　　汉天文志昴毕冀州
　　汉志占于街北昴主之
　　晋志昴毕赵冀州
　　春秋元命苞昴毕间为天街散为冀州分为赵国长平之战太白食昴




















　　丹元子步天歌
　　恰似叉八星出附耳毕股一星光天街两星毕背旁天节毕下八乌幢毕上横列六诸王王下四皁天髙星节下团圆九州城毕口斜对五车口车有三柱任纵横车中五个天潢精潢畔咸池三黒星天闗一星车脚边参旗九个参车间旗下直建九斿连斿下十三乌天园九斿天园参脚边
　　占候
　　毕十七度主边兵主弋猎其大星曰天髙一曰边将星明大则逺夷来贡天下安甘氏云毕主街巷隂雨天之雨师也明而定则天下安张衡云毕为天马昴毕间二星曰天街三光之道也主伺候闗梁又云主国界附耳一星在毕下天髙东南隅主聴得失伺愆邪察不祥天节八星在毕南主使臣之所持也宣威徳于四方明则吉诸王六星在五车南天汉之中主宗社藩屛王室也明则诸侯奉上天下安天髙四星在参旗西北近毕比台榭之髙主逺望气象五车五星三柱九星共十四星在毕东北五车主天子五兵张衡云天子兵车舍也西北曰天库主太白秦也次东北星曰天狱主辰星燕赵也次东南星曰天仓主嵗星卫鲁也中央星曰司空主镇星楚也次西南星曰卿主荧惑魏也五星有变各以其所主而占之三柱一曰三泉一曰休一曰旗五星均明柱皆具即人仓廪实五车三柱有变各以其国占之天潢五星在五车中主河梁济度之处也咸池三星在五车中天潢南鱼囿也天闗一星在五车南毕西北亦曰天门日月五星所行之道也主边塞事主闗闭参旗九星在参西五车之间天旗也明而希则边寇不动隋志参旗一曰天旗一曰天弓主司弓弩之张候变御难玉井西南九星曰九斿天子之旗也主边军进退天苑之南十三星曰天园植果菜之所也曲而钩则果菜熟
　　躔度
　　宋两朝天文志毕八星距右股第一星去极七十五度天街二星距南星去极七十一度入昴宿十度　附
