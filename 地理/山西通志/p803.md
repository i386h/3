<!-- { "loadSidebar": true } -->
　　春秋传曰下国有宗庙谓之国在绛曰下国矣此説宜覈今绛州绛县旧志皆引城聚为证太平县南二十五里有古晋城亦称士蒍所筑试以地形里数揆之晋城南二十五里即今绛州州距绛县百里绛县距翼城七十里距曲沃五十里距太平七十里闻喜距绛县八十五里距太平亦仅百里曲沃汉晋未立县后魏太和十一年始置后周复置其始皆统于绛邑治于太平县之晋城观通典晋自曲沃徙此汉闻喜县地二语则知闻喜即绛非両地也太平与乡寜皆古临汾然临汾界止于晋城其南则皆闻喜绛邑地故汉晋以后之绛邑较今绛县为广隋唐后之绛州绛郡较北魏之绛郡亦复扩衍至于新田则确在曲沃以汾浍交流汾水在城西一十八里浍水在城南二里显然可据太平绛州以南亦为汾流所经而寖与河近曲沃尤二水交滙地也古曲沃在闻喜决无可疑而城聚在绛杜注新田今平阳绛邑县葢曲沃未设县以前地多隶绛邑也亦不得以今日州县之分疆遂画为二
　　闻喜县
　　汉书武帝元鼎六年将幸缑氏次左邑桐乡闻南粤破改左邑为闻喜县　汉志闻喜故曲沃晋武公自晋阳徙此武帝行过更名　秦曰左邑莽曰兆亭
　　后汉志闻喜邑本曲沃注引博物记曰县治洓之川曲沃在县东北数里与晋相去六七百里见毛诗谱注有稷山亭注县西五十里左传曰宣十五年晋侯
　　治兵于稷　有洓水注左传吕相絶秦曰伐我洓川有洮水
　　水经注汾水又西迳清源城北故清阳亭也城北有清源晋侯搜清源作三军处也
　　左传僖三十一年搜于清源杜注在闻喜县北马融广成颂采清源注清源地在河东闻喜县北　成十八年大夫逆于清源杜注同上
　　地形志正平郡闻喜注二汉晋属河东后属有周阳城东雍州正平郡注故南太平神防元年改为征平
　　太和十八年复领县二　闻喜　曲沃　通典闻喜亦故曲沃地汉左邑县之桐乡也
　　旧唐志闻喜汉县隋为桐乡县武徳元年分置闻喜县曲沃汉绛县地后魏置曲沃县　绛汉闻喜县后
　　魏置南绛州又置绛县
　　考旧唐地理志则曲沃闻喜二县沿革自明不烦聚讼矣
　　李汝寛闻喜曲沃辨　今之闻喜古曲沃也今之曲沃古新田也何以知之按史记晋昭侯封文侯弟成师于曲沃注索隠曰河东之县名汉武帝改曰闻喜也故曲沃改桐乡桐乡改闻喜此不及桐乡省文耳晋骊姬请使申生处曲沃以速县韦昭解曰曲沃晋宗邑今河东闻喜是也春秋鲁襄公二十二年晋栾盈入于曲沃林尧叟注曰曲沃在河东闻喜县前汉地理志河东郡县二十四有闻喜注曰故曲沃后汉郡国志曰闻喜邑本曲沃晋地理志曰闻喜故曲沃文选潘岳笙赋曰河汾之寳有曲沃之悬匏焉注引汉书曰河东闻喜县故曲沃也纲目集览曰闻喜本绛州曲沃县汉武帝改闻喜此非闻喜古曲沃之证乎鲁成公六年晋迁于新田曰有汾浍以流其恶至后魏始置曲沃县亦犹武帝改修武为获嘉其后又别置一修武也今曲沃人识其邑里皆曰新田郡而汾浍二水见在其境内曲沃志亦曰即春秋晋新田地此非今曲沃古新田之证乎或曰诗传既曰唐侯封子燮改国号曰晋后徙曲沃则曲沃即晋都矣又曰昭侯封成师于曲沃岂其以都邑而封成师乎曰史不云乎曲沃邑大扵翼翼晋君都邑也盖是时晋自曲沃迁都于翼而以其故都曲沃封成师是为桓叔也其后桓叔之孙武公卒灭晋而代为诸侯仍都曲沃至其子献公始都绛即今绛州也至景公复自绛迁于新田复命新田为绛而以故都之绛为故绛山西通志于曲沃绛县皆曰春秋晋都新田地诚是也至汉始以绛为绛县未有曲沃也至后魏始置曲沃县即析绛县地而置之也知此则三县之沿革甚明而曲沃之新志多误矣沃人李廷寳氏撰志曰鲁成公六年晋人谋去故绛韩献子曰不如新田土厚水深居之不疾有汾浍以流其恶今浍水在沃南二里汾水在沃西一十八里故通考以曲沃为晋所都新田之地若今之闻喜则去浍逺矣寳之此证谓今曲沃即古新田则是矣以证今之沃为桓叔所封之沃则非也何者桓叔所封之沃乃古曲沃也既以今之沃为新田又以为古沃岂以新田古沃为一地乎如其一地也则晋人谋去故绛当云复都曲沃何以言迁于新田也况故都之水土晋人岂不知之而必待献子熟计之乎寳以通考之沃为古沃不惟失马氏之意且自为矛盾甚矣他证多类此要不俟乎予之赘也
　　李汝寛桐宫辨　诸志皆以闻喜为桐宫汤陵所在予窃疑之按汉书刘向传厯叙帝王陵墓曰殷汤无处师古曰谓不见记也汉去古未逺刘向班固为世大儒且不知汤之处诸志何以知其在闻喜也司马光宋之大儒其撰闻喜宣圣庙记亦未及此金有张邦彦者撰宣圣庙记据一时儒生父老之言谓文庙古之汤陵引尚书及孔安国注以信之而力诋魏文帝皇览言汤济阥之非葢因地名桐乡且多古柏而附防之也夫安国注尚书桐宫止云此汤地也未言所在邦彦何以知其指此也记又曰其地葢与清源相接故鲁僖公三十一年晋搜于清源杜注云在闻喜县北当时虽则未名闻喜然亦桐之事实见于春秋者也夫尚书注防未言桐宫与清源相接他书亦未有言之者邦彦何以知其与清源相接而以为桐之事实也夫以桐乡为桐宫已属无稽又以文庙为汤陵非齐东野人之语乎及考平阳府志山西通志虽以闻喜为汤陵于荣河又皆云汤陵在县北百祥村西元癸未歳沦于汾河以石柩迁于别地洪武初建寝庙于陵东以便嵗时致祭正徳元年少卿乔宇题准修祠又按文献通考大明一统志皆云汤汾隂又按隋制祀汤于汾隂汾隂即荣河也又按丘文庄公大学衍义补云我朝帝王陵庙既命有司嵗时修葺又于三年一次出祝文香帛遣太常寺乐舞生賷往所在命有司致祭凡三十六帝而殷汤与焉虽未言其所在然亦可见必知其所在而非闻喜矣夫据汉书则汤陵之所在不可知也据尚书注虽知桐为汤陵而桐之所在不可知也据文献通考等书及乔宇所题虽直指荣河而犹未可尽信也乃邦彦始则不知阙疑而轻信儒生父老之言既则济以博辨而并失安国元凯之意以致正徳间邑博王绅氏修志遂以桐宫为邑之故而州据县府据州省据府诸志皆误谁之咎也若曲沃志又谓桐乡城在县西南驿乔村世伊尹放太甲于此则汤陵愈多而両地之父老贤于汉儒逺矣
　　河津县
　　尚书祖乙徙耿
　　晋献公十六年灭耿服防曰耿国姬姓
　　史记晋献公赐赵夙耿索隠今河东皮氏县耿乡晋灼曰岸头河东皮氏亭也
　　汉志皮氏耿乡故耿国晋献公灭之以赐大夫赵夙后十世献侯徙中牟有冀亭莽曰延平
　　地理志皮氏县汾水南耿城是
　　括地志绛州龙门县东南十二里耿城故耿国也皮氏故城在绛州龙门县西一百八十歩正义县西百四十歩　县东一里有耿乡城一名旧县城旧志秦移治阳村改皮氏县后魏又改龙门复修耿乡城按魏襄王六年秦取皮氏焦恵王九年渡河取皮氏十三年撃皮氏未拔而解则战国已有皮氏非秦改也
　　杜预曰平阳皮氏县东南有耿乡　耿都城址在县东南史云在蒲州北一百八十里通志在吉州南　书泄卤垫隘
　　地形志晋州河西郡天平四年置领县一夏阳
　　按是时东魏置郡以夸耀闗西非实境也
　　东雍州髙梁郡领县二　髙凉注太和十一年分龙门置有髙凉闇阁骊姬塜　龙门注故皮氏二汉属河东晋属平阳眞君七年改属有临汾城
　　南汾州北乡郡领县二龙门　汾隂　龙门郡领县二西太平　汾阳
　　隋开皇初废龙门郡有龙门县属河东郡
　　唐书河东郡龙门注武徳二年徙秦州东治五年析置万春县贞观十七年州废省万春入龙门隶绛州元和初来属有龙门闗有髙祖庙贞观中置有龙门仓开元二年置
　　元皇庆初故城东西南三靣胥湮汾水因移于西北一里今县是也
　　皮氏城在城西杨村秦筑今湮
　　按今之河津即龙门宋金元皆属河中府明属蒲州今隶绛州以其地在汾水北也
　　郑氏笺梁山今在冯翊夏阳西北韩姬姓之国也后为晋所灭故大夫韩氏以为邑名焉
　　路史周平王子唐封梁山为梁伯千姓编唐平王少子张士佩曰韩葢侯伯之国也及大夫韩武子万食采于韩原乃为邑武子后献子厥从封姓为韩氏是为韩厥献子后宣子徙居州州苏忿生之州邑也宣子后贞子徙居平阳及韩分晋而初所食采之邑曰韩原者乃为魏分焉魏封今开封号大梁而韩原时曰少梁焉以界秦戍守重之也韩原有龙门龙门雍州之域也
　　顾炎武曰竹书纪年平王十四年晋人灭韩按左传僖公十五年晋侯及秦伯战于韩上言渉河下言及韩又曰冦深矣是韩在河东非今之韩城也故杜氏解但云韩晋地正义引括地志韩原在同州韩城县西南非也文公十年晋人伐秦取少梁始得今韩城之地益明战于韩非此也
　　韩原辨　韩国与韩原多混为一皆縁未详封建始末之故周始封之韩左传邢晋应韩皆武之穆是也国都在并州于周职方为正北故诗曰溥彼韩城燕师所完当时锡命奄受追貊北国后宣王因韩侯始立来朝使复其祖封而诗人羙之此春秋以前之韩也平王时晋灭韩以赐桓叔之子万为韩武子其食采在韩原后三世韩厥献子居卿位宣子徙居州贞子徙平阳此春秋之韩也越数而景侯防与赵魏同列诸侯分晋地十余世至王安乃尽入地于秦为颍川此春秋以后之韩也考韩奕诗郑笺谓在左冯翊夏阳西北括地志谓在同州韩城县西南朱注因以梁山为韩镇而杜氏注第云韩晋地不言所在王肃又言涿郡方城县有韩侯城魏地形志亦云范阳郡方城县有韩侯城日知録据水经注圣水迳方城县故城北又东南迳韩城东二语以为韩国近燕非同州之韩城可偹一説夫赐地与食采之邑必不甚逺今按左传韩原战地未知即武子采邑与否而传云涉河侯车败后又云三败及韩则韩原应在河东无疑不然杜注何以云晋地耶且史伯对郑桓公曰武王之子应韩皆不在杜注云韩在河东郡界此与王肃魏地形志诸説虽不尽合而河东之有韩原则可考矣通志安邑即韩国通鉴前编夏后禹践位于韩汉书河北诗魏国有韩亭今襄垣县有韩城为赵襄子筑后周置韩州于此凡此又因时地而变名但距河已逺未必即战于韩原之韩也
　　史记少梁更名夏阳少梁古梁国秦灭之在韩城县南二十二里唐改曰韩城县　夏阳故少梁秦文王十一年更名禹贡梁山在西北龙门山在此　华池在韩城西南十七里在夏阳故城西北四里髙门去华池三里
　　顾炎武曰左传桓九年梁伯伐曲沃注梁国在冯翊夏阳县郤芮曰梁近秦而幸焉是也汉书地理志云冯翊夏阳县故少梁也水经注乃曰大梁周梁伯之居也梁伯好土功大其城号曰新里民疲而溃秦遂取焉后魏惠王自安邑徙都竹书纪年梁恵成王六年四月甲寅徙都于大梁是也是误以少梁为大梁而不知大梁不近秦也【后汉志河南尹梁故国伯翳后注引博物记曰梁伯好土功今梁多有城亦误】
　　秦孝公二十三年与晋战岸门　魏哀王二年秦使樗里子取我曲沃走犀首岸门　刘氏曰河东皮氏县有岸门亭　繋走犀首岸门于取曲沃之下则索隠刘氏之説为是徐广颍隂正义许州长社县之説为非
　　地形志华山郡夏阳县有梁山龙门黒水城是梁山龙门山析为二也
　　稷山县
