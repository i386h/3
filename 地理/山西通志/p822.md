<!-- { "loadSidebar": true } -->
　　门下朕闻后德惟臣良臣惟圣在太宗时实有房杜赞贞观之业在宗时则有姚宋辅元之化咸克祐我烈祖格于皇天朕祗奉丕图懋继前烈思欲正百度和万邦建中于人垂拱而治永惟房宋之化寤寐求思至诚感通上帝眷祐果赉良弼辅予一人具官裴垍器得天爵文为国华行有根源言无枝叶忠敬恭顺辅之以诚心方洁贞亷辅之以通识玉立不倚扣之有声洎润色纶言密参枢务严重得大臣之体温雅秉君子之文每献纳之时动有直气当顾访之际言无隐情逺图是经大事能断匡予不逮时乃之功及领地官且司邦赋防计务剧出纳事殷投利刃而皆虚委纷丝而必理歴试兹久全才益彰宜登中枢以允佥望夫宰辅者下执邦柄上代天工为国蓍注人耳目尔尚降乃得以亲百姓广乃志以序九流匡朕心而清化源从人欲以致和气予欲宣力汝为股肱予欲询谋汝为心膂予违望于汝弼勿谓不从汝言逆于朕心必求诸道独立勿惧直躬而行明听斯言敬慎厥位呜虖罔俾房宋专美于前可守中书侍郎同中书门下平章事散官勲赐如故张靖拜刑部尚书同中书门下平章事制
　　门下虞以为盛犹咨五臣殷之用兴亦赖三后朕励精恭己十载于兹常以国钧委之公辅务熙庶绩敢怠旁求思欲左右有人在广股肱之任歴选列辟洎于藩维冀获贤能俾匡正道爰兹所命允属至怀具官张靖徳致精微器含冲用温恭谅实明允克诚素推君子之风雅有大臣之体蕴积稽古之学发挥经纬之文尝司朕言动叶谟训歴践清贯具淑声爰统方州载膺节制奉法遵制存公无私人无不怀绩用丕茂予欲正百工之理成太平之阶若临巨川以重舟檝是用命尔列于中台每念臣隣之规以贞栋崇之吉少翁积庆嗣德汉廷文子勤身继匡晋室尔惟朝夕纳诲以翊朕躬是资衮职之勤式重缁衣之美仍帅司冦之属俾靖臯陶之刑懋宣厥猷往践于位可守刑部尚书平章事散官勲如故
　　张靖拜中书侍郎同平章事制
　　门下赞天地之化阜成万物正邦国之纪康乂羣生梦寐旁求精诚上达况乎明诚以久嘉猷日闻股肱之任耳目所注具官靖实天生德惟岳降神端方静深信厚温密质抱荆山之璞光含魏国之寳错尔素履穆然清风出备爪牙总近关之纪律入膺喉舌练中台之法制从容宰辅密勿鼎司诚惟在公虑必经国济川舟檝人望具瞻和羮盐梅朕志先定宜登右弼之任用正中台之耀纂乃祖考光于家邦于戏天工人代予为汝翼必当悉乃力同乃心役天下之才以贞百度通天下之志以佐万几唯直道是行唯谠言是进内怀亲附拯黎元之方困外思镇抚偃兵甲于将兴勿优养以崇名无逡巡而避事对成命时乃之休可守中书侍郎同平章事
　　裴度拜相制
　　辅相之任重作予股肱经济之才难注人耳目茍非虑周物表识洞事先则何以出纳中枢平章大政询于时论佥曰汝谐具官裴度劲直循道清明秉彛文融菁华行茂枝叶居然廊庙之器出于领袖之门西掖司言南台执宪常怀逺略屡告嘉猷实宣力以徇公况外身而忧国霜雪无改雷风有恒朕欲旋观其能用试于事俾歴戎阃载驰使轩王泽涣汗以遐宣军情密勿而上达将议抽擢因罹震惊崇道德之藩篱士有致命资忠信之甲胄兵无容刃人具瞻尔天方赉予昆命于爰立作相尔其展四体坚一心广其道以用贤厚其风以易俗五兵未戢尔惟保定武功百姓未广尔惟勤恤人隐临事必断当官而行齐台阶于底平补衮职之有阙光膺慎选其戒之哉可朝议大夫守中书侍郎同中书门下平章事勲赐如故
　　王涯拜相制
　　门下上宰参职所以法三台之耀中枢议政在乎遂万邦之宜朕获承鸿休思建皇极冀沃心而纳诲恒注意以求贤具官王涯动直静专践方居易挺岁寒之劲质抱夙夜之端诚言唯守中虑每经逺属者禁坦挥翰五字日宣选部持衡九流风动荐居肘腋之地歴试股肱之才进尝伏于青蒲出不泄其温树牟融得大臣之节毛玠有古人之风询庙算以生知论兵钤而暗合方今戎马尚驾郊垒犹多必俟清明以消氛沴是用付以机密陟于崇高尔其发号令以端四方陈便宜以寛百姓行台阁之故事朝廷之大体秉德以立徇公不回俾予一人垂拱而理敬听朕命懋哉懋哉可守中书侍郎平章事
　　授裴度彰义军节度使制
　　门下辅弼之臣军国是赖兴化致理则秉钧以居取威成功则分阃而出所以同君臣之体而一中外之任焉属者问罪汝南致诛淮右盖欲刷其污俗吊彼顽人虽弃地求生者实繁有徒而婴城执迷者未革其志何兽困而犹鬭岂鸟穷之无归欤由是遥听鼓鼙暂辍枢轴授以成算董兹戎防具官裴度为时降生协朕梦卜精辨宣力坚明纳忠当轴而才谋老成运筹而智略前定司其枢务备知四方之事付以兵要必得万人之心是用祷于上元择此吉日带丞相之印绶所以尊其名赐诸侯之斧钺所以重其命尔宜大布清问恢壮徽猷感励连营荡平多垒召怀孤疾字育痍伤况淮西一军素効忠节过海赴难史策上勲建中初攻破襄阳擒灭崇义比者胁于凶逆归命无由每念前劳常思安抚所以内辍佐辅为之师帅实欲保全慰谕使各得其宜尔往钦哉无越我丕训可守门下侍郎同中书门下平章事使持节蔡州诸军事兼蔡州刺史充彰义军节度管内度支营田使申光蔡等州观察处置等使仍充淮西宣慰处置使散官勲如故
　　授韩河中节度使制
　　门下王者统驭万防缉熙庶政必有文武全器柱石之臣出壮藩岳入和台鼎使其效彰中外声播华夷所居而人心自宁所涖而军令自肃克是任者其惟至公具官韩受天地凝粹之气得山川崇深之灵厚其体而壮其容虚其心而宏其量早洞戎韬之学久膺节制之权隐然大梁克有成绩及功宣荡冦志展勤王恳申恋阙之诚竟遂来朝之体位高百辟荣冠一时恩极而愈恭名光而益励朕方欲树以垣翰仗乎忠贤乃睠关河之首实惟股肱之郡自昔重寄无非元勲是用命以上公复兹雄镇于戏顷居东夏父子偕分阃之荣今处近郊伯仲竝登坛之贵道茍积于忠实顾何爱于宠章往惟钦哉副我明命可守司徒兼中书令河中尹充河中晋绛慈隰等州节度观察处置等使散官勲封如故穆宗授王播中书侍郎平章事兼盐铁使副制
　　门下昔萧何用新造之汉而能调发子弟完补报亡使关东粮馈不絶者以其尽得秦之图籍而周知其众寡也我国家秉十一圣之区防提亿兆人之生齿而曰不能足食足兵朕甚懵焉得非调隂阳抚夷夏者不欲侵货泉之任而主防计较虚盈者不得参邦国之重乎于今兼之允在能者具官王播在德宗时以封诏入仕践履台阁由御史中丞京兆尹掌县官盐铁为春官尚书乃长邑髦以控蛮蜒尽称厥职达于予闻驿诏征还便殿与语得所未得闻所未闻昭然发防几至前席重委操剸铓刃益精国有羡财而人不加赋东师在野物力萧然不有主张孰能戡济是用命尔作相仍以旧务因之尔其西备戎羌东定燕冀内实九府外丰万人百度羣伦罔不在尔于戏典谟训诰行之具存邪正是非知之孔易予唯以不敏不明故用尔为股肱耳目又安能以一二戒诲垂之空言尔其自励于尔心无令观听者论尔于乡校可守中书侍郎同中书门下平章事依前充诸道盐铁转运等使散官勲封赐如故
　　加裴度镇州四面招讨使制
　　门下传云死者不可复生刑者不可复续是以先王斩一支指杀一犬彘莫不伏念隐悼至于旬时决而行之盖不得已也予于镇人亦既伏念俟其俊革讵止旬时及命相臣招怀抚谕矜其诖误示以生门期于尽脱网罗岂可驱之陷穽而豺狼当道荆棘牵衣虽欲归于有仁厥路无由而至况王师压境义勇争先朕每抑其锋铓未忍覆其巢穴是犹爱稂莠而伤稼穑养痈疽以溃肌肤独怀儿女之仁虑失祖宗之典今上台居镇算画无遗操晋阳之利兵驱屈产之良马举河东义武之众合沧景泽潞之师当元翼受命之初乘田布雪寃之顷举毛拾芥其易可知兼用威恩尚存招致宜令河东节度使裴度充镇州四面招讨使于戏以一城之卒敌天下之师徇猖獗之徒抗君父之命吾哀尔辈死实无名茍能自新亦冀容汝
　　加裴度幽镇两道招讨使制
　　夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆为乳哺而育之者安忍以豺狼驱胁之故絶其飞走尽致网罗止行犯命之诛是用其一面具官裴度昔者区域之中蜂蚁巢聚蔡有逆孽齐有狡童厥初图征疑议满野不惧不惑挺然披攘茍无司南允罔能济佑我宪考为唐神宗实惟股肱运用心力肆朕小子蒙受景灵冀服于前燕平于后而抚驭失理盘牙复生求思弭宁中夕有得国老尚在夫何患焉是用亟宣恳恻之诚就加招抚之命于戏顷者师道元济乘累代袭授之资借山东结连之势以丞相布画于千里之外使诸将持重于四封之中而犹刘悟裂虵豕之躯李佑溃鲸鲵之腹盖逆顺之情异而忠孝之道明也况彼幽镇无名暴征以丞相近观其宜以诸将齐奋其力斧锧之刑坐迫椒兰之气外薰谁不自爱其生焉能与乱同死度宜怀缓带以待其归可依前守司空兼门下侍郎同中书门下平章事河东节度使充幽镇两道招抚使余如故
　　授李光顔检校司空制
　　门下授鈇钺之寄当兵车之防力锄凶险志殄冦讐星霜固难夺之诚始终见师贞之节嘉猷益茂力集休勲宜崇宠光肆于时夏考诸前志斯为大经具官李光顔崆峒秀气为时生才谦和不流简厚能断本忠信以经武阅诗书以理戎首职北垣声雄大虏受命既平于朔野悬军亦剪其巴庸已积功劳铭在钟斧朕以淮濆负固歴纪稽诛自授兵符独运明略分营先得其地险吞敌屡挫于贼锋尝下名城拔其赵帜制胜之术动合鬼神百战表于忘躯一心注于报国岁月滋久坚诚不回当凶妖就执之初是濆党乞降之际单骑以入其栅垒免胄而吊其伤残纳之不疑乃见全德今搀抢已灭申蔡无虞寝兴以思用息戎马则报功显秩位宜重于三公驭贵殊勲赋亦于千乘陟论道之优礼奨述职之崇名尔其敬之无替旧服可检校司空使持节许州诸军事兼许州刺史御史大夫依前充忠武军节度管内度支营田陈许等州观察处置等使仍赐上柱国封武威郡国公食邑二千户散官勲如故
　　授李源左谏议大夫诏
　　诏曰礼着死绥传称握节捐生守位取重人伦为义甚明其风或替言念于此慨然兴怀而朝之公卿有上言者云天寳之季盗起幽陵振荡生灵噬吞河洛赠司徒忠烈公憕处难居首正色受屠两河闻风再固危壁首立殊节到今称之其子源有曽闵之行可贯于神明有巢由之风可希于太古山林以寄其迹爵禄不入于心泊然无营五十余载夫褒忠可以劝臣节旌孝可以激人伦尚义可以警浇浮敬老可以厚风俗举之四者大儆于时是用擢自衡门立于文陛处以谏职冀闻谠言仍加印绂式示光宠可守左谏议大夫赐绯鱼袋仍勅河南尹差官就所居敦谕遣发
　　授刘悟昭义军节度使制
