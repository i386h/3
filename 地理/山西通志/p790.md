<!-- { "loadSidebar": true } -->
　　以仪石二州焉天寳【缺】年置泽潞沁节度使治潞州　相卫节度号昭义领相卫贝磁邢洺六州又诏昭义军兼领泽潞徙治潞州　昭义节度使节制泽潞邢洺磁五州而治潞州节度使孟方立谓潞州山川髙险而人俗劲悍自刘稹以来常逐其帅且已邢人也因徙其军于邢州而潞人怨方立之徙因以泽潞二州归于晋晋遣李克修为泽潞节度使方立以邢洺磁三州自为昭义军　唐广明后昭义节度使髙浔与贼战石桥败绩其将刘广擅还据潞州别将孟方立杀广因取邢洺磁三州贰于已昭义所惟泽一州上以兵部侍郎郑昌图权守潞人心多附方立昌图不能制朝议以大臣镇抚授王徽同平章事领昭义节度使是时李克用亦争泽潞徽度未能以兵抗之奉表固辞诏可
　　五代史考潞州唐故曰昭义梁末帝时属梁改曰匡义嵗余唐灭梁改曰安义晋复曰昭义邢州故属昭义军节度昭义所统泽潞邢洺磁五州唐末孟方立为昭义军节度使徙其军额于邢州而泽潞二州入于晋故当唐末有两昭义军梁晋之争或入于梁或入于晋梁以邢洺磁三州为保义军庄宗灭梁改曰安国
　　后唐庄宗以潞州城池髙深将屡叛悉夷之
　　宋太平兴国初改昭徳军节度使后领河东路兵马钤辖兼提举泽晋绛州威胜军屯驻泊本城兵马巡检事　本潞州建中靖国元年改为军崇宁三年陞为府仍还昭徳旧节
　　金天会六年节度使兼潞南辽沁观察处置使　宣宗时置潞州元帅府
　　金末林州元帅府徙潞民往来疲甚上党公张开请并立元帅府从之
　　元初为隆徳府行都元帅府事太宗三年复为潞州平阳路至元三年乃以录事司并入上党县
　　明初省上党入潞州嘉靖中析为长治
　　上党废县汉壶闗县地隋析置上党县明省入潞州共境有子城隋开皇三年筑周三里一十步今改府治潞安界辨　潞安自明嘉靖陞为府前此名潞州考唐武徳二年于潞州置总管府贞观八年改置都督府开元时升为大都督府相卫节度号昭义领相卫贝磁邢洺六州又诏兼领潞泽徙治潞州则是昭义军所辖非独今山西境也邢即顺徳邢台等地洺即广平永平等地磁即磁州属今皆为直两西境唐末潞州节度使孟方立徙军于邢州而泽潞二州入于晋方立以邢洺磁三州自为昭义军故有两昭义军其后或改匡义或改安义或改保义或改安国梁晋分争各有更易宋上党郡昭义军节度陞为隆徳府大都督府钤辖兵马兼提举威胜军屯金节度使兼潞南等观察处置使又置潞州元帅府诚重其地也　又考隋唐宋金元涉县皆上党潞州金贞祐兴定间且升为崇州以黎城元至元三年乃以涉县割入于正定府
　　长治壶闗辨　秦置上党郡治壶闗城汉治长子城前汉壶闗注云有羊肠阪即黎亭是后汉注云文王戡黎即此又引上党记曰东山在城东魏地志注董卓乱治壶闗城慕容儁治安民城后迁壶闗城皇始元年迁治安民真君中复治壶闗隋开皇初废上党郡有壶闗县大业初复置郡废壶闗入上党唐武徳四年析上党置壶闗有启圣宫有瑞阁有五龙山马驹山宋以后皆名上党别置壶闗明初省入潞州嘉靖七年升州为府十年乃置长治附郭今壶闗在府治东二十五里盖长治即隋唐以后之上党县上党即古壶闗也
　　长子县
　　汉志注长子周史辛甲所封鹿谷山浊漳水所出东至邺入清漳师古曰读曰长短之长今俗为长幼之长非也
　　后汉志注上党郡秦置雒阳北千五百里
　　周礼职方氏其川漳注漳出长子长丁丈反左传晋人执石买于长子注长丁丈反长从上声旧矣顔师古谓为长狄所居而得名夫赤狄见于春秋而武王封辛甲已称长子则顔説误也
　　战国策赵襄子出亡问所之左右曰长子城厚完职方氏冀州畜宜牛羊上党旧有猗氏县【岳阳有猗氏闗】地当在长子屯留西北间
　　地形志长子慕容永所都有长子城应城倾城幸城有鲍宣墓
　　隋志长子注后齐废开皇九年置曰寄氏县十八年改为长子旧有屯留乐阳二县后齐废
　　通考隋置长子元明因之
　　长子故城在县西
　　长子辨　山海经苍梧之山舜葬于阳丹朱葬于隂括地志云丹朱故城在邓州内乡县内乡亦有丹朱墓考浮山为丹朱食邑而平阳府及阳城县皆有丹朱墓长子县又有丹朱陵郭守邦曰陵当作岭声相近遂传讹也或曰此尧暄父子墓或曰岭土色赤故名丹朱陵非以子之故按武王封辛甲于长子晋人执石买于长子是周以前已有长子地名西又近浮山界即谓邑名因丹朱而传也可
　　洹氏辨　水经注曰洹水出上党洹氏县洹山山在长子县今考上党古无洹氏县邑惟秦汉有氏县今髙平是也有水出丹朱岭下即丹水是也丹水亦属髙平丹朱岭即长子与髙平分界处　考唐书有洹水县本相州天祐三年后属魏州亦非洹氏县
　　屯留县
　　襄公十七年晋人执孙蒯于纯留　赵肃侯元年夺晋君端氏地徙于屯留　纯留水经注一名戎屯　晋人灭赤狄甲氏及留吁　留吁今屯留也甲氏潞之遗种留吁其残邑也铜鞮有甲水疑即甲氏也　周赧四年秦惠王伐韩张仪曰路当屯留之道
　　竹书纪年郑取屯留长子【郑即韩】
　　秦始皇八年长安君击赵反死屯留军吏皆斩迁其民于临兆　八年成安君击赵壁于屯留
　　汉志注屯留桑钦言绛水出西南东入海师古曰屯音纯
　　括地志屯留故城在潞州长子县东北三十里本汉屯留县城也
　　上党郡余吾　地形志襄垣郡建义分上党之屯留置后齐废屯留开皇十六年复
　　续通考屯留唐自霍壁移今治元初并入襄垣后复置屯留辨　屯留一名余吾一名纯留一名戎屯一名留吁此胥见于史传可考至前汉上党郡陭氏后汉曰猗氏后魏改称寄氏注云有猗氏城建义元年又分屯留置建义县有鹿台山及祠又普泰中分长子屯留置乐阳县有望天岭绛水所出有尧祠此旧志所以谓屯留有寄氏之半也屯留故城在长子东北为韩赵要地乐阳县今长子为乐阳村又考开皇九年置寄氏县十八年改为长子则长子亦兼有汉猗氏地云
　　襄垣县
　　汉志注襄垣莽曰上党亭
　　地形志乡郡襄垣注二汉晋属上党　襄垣郡建义元年置治襄垣城领县四襄垣五原建义刈陵
　　隋书襄垣注旧置襄垣郡后齐郡废后周置韩州大业初州废有鹿台山
　　旧唐书铜鞮汉县隋属韩州武徳元年属沁州三年分置甲水县五年移治□水堡六年移于今所属韩州省甲水县韩州废属潞州
　　按韩州领襄垣黎城涉铜鞮乡五县贞观十七年州废
　　襄垣辨　汉晋以前隋唐以后襄垣皆属上党郡惟北魏于乡郡置襄垣注有五音山神祠襄垣城临川城又于襄垣郡置襄垣注建义元年分乡郡之襄垣置有安民城襄垣城即郡治也按乡郡置于延和二年由延和至建义凡九十余年非有两襄垣特増易其城郭更移其郡属耳他如汉涅县之故城北魏之临川城后周置韩州之韩城唐开元龙见之青城皆非今治或曰赵襄子曾筑城甘水之阳故即以襄垣名县云
　　潞城县
　　宣公十五年六月癸卯晋荀林父败赤狄于曲梁辛亥灭潞　晋师灭赤狄潞氏以潞子婴儿归　获长狄焚如　晋败范中行之师于潞获籍秦髙疆
　　路史潞参卢役春秋潞子都曲梁【即鸡泽县】周置潞州【建徳七年】今之潞城汉县亦作路　汉志注潞故潞子国
　　地形志刈陵注二汉晋曰潞属上党真君十一年改后属有黎城潞城武军城涉城有涉太台壁
　　隋开皇十六年置有黄阜山
　　续通考唐末改潞子县寻复潞城宋金元明因之古潞城县东北四十里汉县后魏改刈陵县移沁水北城遂废　潞县故城在潞城县西
　　微子遗迹辨　史记微子持祭器造军门武王释之复其位成王诛武庚后乃命之代殷后奉先祀作微子之命以申之国于宋殷之余民甚戴爱之据九域志博州有微子城或云在鲁或云徐沛东南微山有微子路史皆以为非今考河南归徳府城西南有微子墓新乡县亦有庙而潞城东北十五里有微子城居民因以名其村镇更上五里有微子岭潞水出其下西流入浊漳为冀州巨津且邑有三仁庙存焉考其地去宋逺矣阎若璩四书释地微箕二国名郑康成谓俱在圻内今潞城县东北有微子城榆社县东南有古箕城皆其所封地疑近是今按潞城与榆社胥近殷都而潞城尤近应属微国初封不得以宋微两地为疑
　　黎城县
　　西伯戡黎　大纪黎不共王命商不知讨西伯发戡之后汉志壶闗有黎亭故黎国文王戡黎即此　续
　　通考隋氏始置黎城元省入潞城元祐初复置金元明因之
　　路史黎黎氏故国一作黎山氏服防曰子姓国侯爵玉篇作□□文王所戡者与殷都接今潞城东十八里有黎侯城黎亭卫地故黎侯寓卫
　　毛诗物考黎任姓侯爵黄氏曰今潞州上党黎城壶闗三县皆古黎国地郑笺黎在卫西在濬县西二里乃失国而寓于此非黎国也
　　路史黎夏诸侯九黎杜预云东夷国晋侯略狄土立黎侯非文王所戡矣故晋志二黎国
　　路史饥【耆】昔文王伐饥本作音祈即耆黎也周书传五年伐耆而大传作戡耆故説以为黎也
　　隋书后魏以潞县被诛遗人置十八年改名黎城有积布山松门岭
　　唐志天祐元年更名黎亭
　　宋志黎城注天圣三年徙治渉之中南白马驿熙宁三年省入潞城县元祐元年复
　　元志黎城至元二年并渉县偏城等十三村入焉罗萃曰黎亭即黎阳故城一曰黎侯城水经黎阳故城在黎山东北班志上党壶闗东北有黎亭九域志亭在黎侯岭上今通利之黎阳汉黎县有黎阳山古今山川记云卫黎阳国也黎侯寓卫以中路泥中二邑处之
　　通鉴前编商自武乙以来复都河北在今卫州之朝歌而黎今潞州之黎城至卫计地三百余里耳则黎乃商畿内侯国也
　　明秀王兄澍论书至西伯戡黎长史王诚主呉氏説曰戡黎者武王也右史赵鋭主孔氏説曰实文王事争之失色见澍曰经义未有定论不嫌往复若是非先朝简二先生意也
　　日知录以闗中并天下者必先于得河东秦取三晋而后灭燕齐秦苻氏取晋阳而后灭燕宇文氏取晋阳而后灭燕齐故西伯戡黎而殷人恐矣
　　黎辨　黎城县名定于隋白马驿之黎城自宋始迁黎本强大今长治壶闗黎城等县皆古黎地或曰子姓或曰任姓皆侯国爵其后恃壶口闗吾儿峪之险不共王命故西伯戡之尚书戡黎乃指全国而言非谓今治白马驿之黎城也后汉书壶闗有黎亭故黎国即水经所云黎阳故城在黎山东北九域志所云亭在黎侯岭上者是元并渉县金崇州后魏本刈陵至春秋时黎侯失国而寓卫黎在卫西诗故云匪车不东山川记以黎阳山为卫黎侯国应指所寓之地而名之二汉晋魏郡魏黎阳郡隋汲郡唐魏州宋卫州金濬州皆载黎阳非文王所戡之黎也
　　壶闗县
　　汉志壶闗注有羊肠阪沾水东至朝歌入淇应劭曰黎侯国也今黎亭是
　　地形志上党郡注秦置治壶闗城前汉治长子城董卓作乱治壶闗城慕容儁治安民城后迁壶闗城　皇始元年迁治安民真君中复治壶闗有白马祠刘公祠上党闗石井闗天井闗领屯留长子壶闗寄氏乐阳
　　旧唐志潞州壶闗武徳四年分上党置移治于髙望堡贞观十七年移治进流川
　　宋金元明治皆仍旧
　　平顺县
