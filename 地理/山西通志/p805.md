<!-- { "loadSidebar": true } -->
　　汉志蒲子注应劭曰武帝置师古曰重耳所居也地形志晋州北五城郡兴和二年置领县三　平昌石城　北平昌胥兴和二年置　晋州五城郡天平中置领县三　北枣　南枣胥天平二年置　永安元象元年置　汾州五城郡正平二年置孝昌中陷寄治西河领县三　五城世庙名京军有鸡亭　平昌世庙名刑军有白马谷石城世庙为定阳胥太和二十一年改
　　按北魏置汾州治蒲子城魏孝文帝置石城县后周大象三年改蒲子县隋大业三年移置县治又大业二年置新城旋改蒲县唐武徳元年移县置于城东今石城新城俱久废则知北魏汾州治蒲子城乃治石城县也北魏蒲子注云始光三年置真君七年并平河属焉永安中与定襄阳曲平冦驴夷同属永安郡北齐河清二年亦置蒲子按此乃肆州蒲子非汾州蒲子也
　　隋志龙泉郡蒲县注后周置有伍城郡及石城郡及石城县周末并废又有后魏平昌县开皇中改曰蒲川大业初废入焉　文城郡伍城县注后魏置曰刑军县后改为武城后又置武城郡开皇初郡废又废后魏平昌县入焉大业初又废大寜县入焉　隋以蒲子县移治县东北故箕城大业初移治新城改蒲县属龙泉郡
　　唐隰州蒲县注武徳二年以县置昌州并置仵城常安昌原三县贞观元年州废省昌原仵城常安以蒲来属西南有常安原
　　金兴定四年平阳公胡天祚言隰州之境蒲县最当其冲请升为州从之以大寜县隶焉
　　按蒲县非特为隰州之门戸乃延安以西往来要冲也是以
　　国朝雍正八年　题请由吉州改隶隰州
　　大寜县
　　国语二五言于献公曰蒲与二屈君之疆也
　　旧志北屈注禹贡壶口山在东南莽曰朕北应劭曰有南故称北臣瓉曰汲郡古文翟章救郑次于南屈师古曰即晋公子夷吾所居
　　县西阜城寨有夷吾宫【参考石楼】
　　旧唐志大寜汉北屈县地隋为仵城武徳三年置中州于隋大寜故城因改名大寜【时并置大义白龙二县】贞观元年废中州及大义白龙二县以大寜隶隰州
　　金志有孔山黄河白斤水
　　路史屈夷吾采隰州有故屈城南屈也
　　旧志春秋时蒲屈二邑皆晋地今为吉隰二州蒲寜石楼三县隰与蒲故皆蒲而吉州大寜石楼则故皆屈也故汉时吉寜皆号北屈县石楼曰吐军县屈产地永和县
　　汉狐讘隶河东郡
　　后魏太武筑城置石羊军孝文时移于狐讘城遂废隋志龙泉郡永和注后周置曰临河县及临河郡开皇初郡废十八年县改名焉有闗官楼山注后周置曰归化开皇十八年改名焉有北石楼山有孔山
　　旧唐志永和汉狐讘县隋为永和武徳二年西属东和州又分置楼山县以永和隶隰州　贞观初省楼山入永和西北有永和闗【楼山废址在城南】
　　金志有楼山横河仙芝水永和闗
　　附
　　王复初禖祓神像考　石像三幞帔而男者居中副袆而女者列左右皆趺坐像甚古无碑记可考旧扁曰禖祓之神五经要义曰髙辛氏祠于髙禖而生契禖祠也祠以求子之神也古有禖氏官因以为神也周之禖着于月令汉之禖着于本纪自是而魏晋齐隋代有祀焉晋元康六年髙禖坛上石中破从束晳议埋而更镌焉禖之主以石有自来矣然亦未审何形也三石像而题之曰禖然欤否欤禖天子之祀也天子之祀非天子则不得而祀之人间何得有像岂当日鼎革之际流落民间防祠者庙而置之欤祓除祭也诗云以弗无子弗祓也祓无子也平原厌次有汉大中大夫东方先生庙揑素为形像二细君侍焉以观今像似又东方先生之像焉武帝令先生作禖祝岂后人因作祝而即以禖祀如古者勾龙配土防配水之类欤今像前更増以像多侍卫恐传之既久并所谓禖者不得而知也未免雌拾遗而帼宋祖也谨记之拟书石以俟博洽者详焉
　　陆龟象耕鸟耘辨　世谓舜之在下也田于厯山象为之耕鸟为之耘圣徳感召也如是余曰斯异术也何圣徳欤孔子叙书于舜曰濬哲文明圣徳止于是而足矣何感召之云云乎然象耕鸟耘之説吾得于农家请试辨之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晚鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四凶恐害于政其为疾且畏非得于鸟耘乎不然则雷泽之渔河濵之陶一无感召何也岂圣徳有时而不徳邪孟子曰尧舜与人同耳而好事者张以就其怪非圣人之意也吾病其书之异端敺之使合于道人其从我乎虽不从吾亦不能变其説
　　王翰禹甎辨　夏治西去十五里有禹故城城中民聚为村民撅地得甎方尺余而中画十二方方容一字以篆书之其文曰海内勋臣嵗丰登谷路无饥人虽累千百不异人谓禹所陶者人人争寳之或至千里易以重货茍得以为厚恵将以遗人难事可济元末多事夏当冲要使臣络绎至县则求于县官县官亦责于民于是上下病焉当时名公巨儒无辩之者岂非爱异好竒之过也哉予窃为辨之按字起于苍颉之鸟迹书也厯至禹亦不能不小变岂容有篆哉篆始于周宣王史籀之所为今以诸石本考之尤为明白今遂以篆为禹时书此不可信者一也详其文义肤浅又不类谟谋之古雅此不可信者二也难者曰禹臣舜出处必有同于舜者陶甎之事岂非同于陶河濵之事乎曰舜禹圣则同出处贵贱有所不同何则瞽瞍为匹夫而舜为之子且不得其亲其穷可知耕稼陶渔之事不能不为也鲧者尧之方伯禹为之子以父为方伯子为陶冶可乎此不可信者三也禹都安邑是城即禹都也即称都必舜崩而禹即天子位矣安有为天子而为陶冶之事哉此不可信者四也观其文皆纪徳颂功之语海内勋臣之称以君施于臣可也禹岂可以自称为臣而谓有功于海内也哉此不可信者五也又曰称臣者谓之益也如后世劵文誓辞之谓也曰以当时考之舜之相尧禹之相舜未甞有此岂至禹独为之乎乃春秋秦汉之所为三代岂有是哉是不可信者六也又按史记禹即位一年而荐益于天后七年禹廵狩而崩则禹在位时益未有所为也讵可以海内勋臣虚美之乎观于孟子可知此不可信者七也谓用之于瓦棺纸衣未必为瓴甓之侈勒铭藏之乃东汉已后之事今甎散在四野不一处得之窃疑故城与司马公墓近当时公之时必陶于近处用之余者既无所措则必瘗之详于文义字画颇近似之不然何不见于宋之前而得于宋之后何不闻诸载记而胶于传闻而不为禹时也必矣予姑辩之以解后来之惑
　　马骙曰论语称虞仲夷逸隐居放言则是仲雍称虞仲也今周章之弟乃虞仲之孙何以亦称虞仲葢周章弟字仲始封于虞故曰虞仲而雍本字仲为虞始祖故后亦称虞仲所以祖与孙同号也
　　靳荣晋恭世子申生辨　古之贤者不幸而处父子君臣之变茍有定见以决之身后之毁誉所不暇计也昔骊姬谮世子申生以大逆献公信之遂杀其傅杜原欵杀其傅是将杀世子也故惧而奔新城公子重耳谓之曰子盍言子之志于公乎世子曰不可公安骊姬是我伤公之心也曰然则盍行乎世子曰不可君谓我欲弑君也天下岂有无父之国哉吾何行如之又使人辞于狐突曰申生不敢爱其死虽然吾君老矣子少国家多难伯氏茍出而图吾君申生受赐而死乃缢呜呼申生不惟爱其君亲而又念及骊姬之子以至于国家不贤而能之乎欲亡于他国而又被此弑君之名不若死之为愈也若夫身后之毁誉而又何暇计之哉春秋书晋侯杀其世子申生不曰自杀而曰晋侯杀之圣人所以罪其父而伤其子也今之论申生者或有咎之之辞不知据于何书説者曰书晋侯恶其用谗名申生斥其陷父是以名称爵号为褒贬也春秋据实事而直书善恶自是凡书郑伯许男宋公者此已定之称也若传以名称爵号为褒贬此又非圣人所以作春秋之义也经书晋侯杀其世子此善恶之彰明较着也今不遵经而臆为之説或信世儒穿凿无稽之言而为之褒贬圣人之志果如是乎卫太子伋不逃父母与申生之事何殊焉然而太史公伤之而不咎之此言之昭昭而不可掩者后世乱臣贼子闻申生之风者必有悚惧之心是以有功于万世也又安得而咎之献公之世卿大夫之贤者不为不多矣未闻有一言而释其寃者嗟夫祁奚叔向不生于此而生于彼宜乎申生不能免于死也
　　俞汝为介之推辨　甚哉晋文之谲也余过绵山访介之推遗事见山势廻伏蜿蜒周遭数百里若奥若堂若复若波而涧谷中氷雪齿齿入夏不消廼倚衡而叹曰焚何容易哉非丰茅广野可燎之原也非丛林聚薪可赭之山也石涧之参错崖谷之委防推有伏而藏矣不然则遁而走矣纵不爱身以博名髙何忍抱其母投之烈熖中此非人情不可信而史氏书之莫有矫其非者得非纪过有由焚火有令且以纪时且以名邑遂据而不疑耶夫惟再据者是以为谲也夫推与晋文周旋患难一十九年至割股以进岂不深自结纳必于隠者窥晋文之素也禄弗及可以去矣去之唯恐不逺入山惟恐不深焉肯局曲一隅母子相抱以待焚也且晋文之求推非本心也无解于悬书思以覆之耳岂不知亡者之必不返而故急之岂不知兹山之不可焚而故令之岂不知推之必不死而故张大之凡以涂人耳目非为推也当其时卑辞谢过厚其禄以招之无弗至者怒而焚益其亡矣为推者果如是乎不然山既焚矣禁火何为骨已灰矣封田奚益何不録推之后以介田之入禄之耶何不収母子之烬以介田之封封之耶両者无闻徒以虚词宣令甚哉晋文之谲也或曰山灵石有推之墓在余望之頽然一坵耳郡志谓推必不能隠即隠矣无不可追之理辨以为非是然则可焚则可踪踪之不可得焚何容易也
