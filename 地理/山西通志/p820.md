<!-- { "loadSidebar": true } -->
　　武帝祀后土诏
　　朕躬祭后土地只见光集于灵坛一夜三烛幸中都宫殿上见光其赦汾隂夏阳中都死罪以下赐三县及杨氏皆无出今年租赋
　　又赦汾隂诏
　　朕礼首山昆田出珍物化或为黄金祭后土神光三烛其赦汾隂殊死以下赐天下贫民布帛人一匹
　　又赦汾隂安邑诏
　　朕用事介山祭后土皆有光应其赦汾隂安邑殊死以下
　　益封霍去病制
　　骠骑将军去病率师征匈奴西域王浑邪王及厥众萌咸犇于率以军粮接食并将控万有余人诛獟悍捷首虏八千余级降异国之王三十二战士不离伤十万之众毕怀集服仍兴之劳爰及河塞庶几亡患以千七百户益封骠骑将军减陇西北地上郡戍卒之半以寛天下繇役
　　又益封霍去病制
　　骠骑将军去病率师躬将所获荤允之士约轻赍絶大幕涉获单于章渠以诛北车耆转击左大将双获旗鼓歴度难侯济弓卢获屯头王韩王等三人将军相国当户都尉八十三人封狼居胥山禅于姑衍登临翰海执讯获丑七万有四百四十三级师率减什二取食于敌卓行殊逺而粮不絶以五千八百户益封骠骑将军
　　宣帝嘉霍光诏
　　大司马大将军博陆侯宿卫孝武皇帝三十余年辅孝昭皇帝十有余年遭大难躬秉义率三公诸侯九卿大夫定万世策以安宗庙天下蒸庶咸以康宁功德茂盛朕甚嘉之复其后世畴其爵邑世世毋有所与功如萧相国
　　封霍云诏
　　宣成侯光宿卫忠正勤劳国家善善及后世其封光兄孙中郎将云为冠阳侯
　　元帝赐冯奉世玺书
　　皇帝问将兵右将军甚苦暴露羌虏侵边境杀吏民甚逆天道故遣将军帅士大夫行天诛以将军材质之美奋精兵诛不轨百下百全之道也今乃有畔敌之名大为中国羞以昔不闲习之故邪以恩厚未洽信约不明也朕甚怪之上书言羌虏依深山多径道不得分部遮要害须得后发营士足以决事部署已定势不可复置大将闻之前为将军兵少不足自守故发近所骑日夜诣非为击也今发三辅河东农越骑迹射佽飞彀者羽林孤儿及呼速絫嗕种方急遣且兵凶器也必有成败者患策不豫定料敌不审也故复遣奋武将军兵法曰大将军出必有偏裨所以威武参计策将军又何疑焉夫爱吏士得众心举而无悔禽敌必全将军之职也若乃转输之费则有司存将军勿忧须奋武将军兵到合击羌虏
　　征周堪诏
　　河东太守堪先帝贤之命而傅朕资质淑茂道术通明论议正直秉心有常发愤悃愊信有忧国之心以不能阿尊贵孤特寡助抑厌遂退卒不克明往者众臣见异不务自修深惟其故而反晻昧説天托咎此人朕不得已出而试之以彰其材堪出之后大变仍臻众亦嘿然堪治未期年而三老官属有识之士咏颂其美使者过郡靡人不称此固足以彰先帝之知人而朕有以自明也俗人乃造端作基非议诋欺或引幽隐非所宜明意疑以类欲以陷之朕亦不取也朕迫于俗不得专心乃者天着大异朕甚惧焉今堪年衰嵗暮恐不得自信排于异人将安究之哉其征堪诣行在所
　　章帝缘边岁举孝亷诏
　　幽并凉州户口率少边役众剧束修良吏进仕路狭抚接遐荒以人为本其令缘边郡口十万以上岁举孝亷一人不满十万二岁举一人五万以下三岁举一人晋
　　成帝册温峤制
　　朕以眇身纂承洪绪不能光阐大道化洽时雍至乃狂狡滔天社稷危逼惟公明鉴特达识心经逺惧皇纲之不维忿凶寇之纵暴倡率羣后五州响应首啓戎行元恶授馘王室危而复安三光幽而复明功格宇宙勲着八表方赖大猷以拯区夏天不憖遗早世薨殂朕用痛悼于厥心夫襃徳铭勲先王之明典今追赠公侍中大将军持节都督刺史公如故赐钱百万布千匹諡曰忠武祠以大牢隋
　　高祖赐李穆诏
　　朕初临防内方借嘉猷养老乞言实怀虚想七十致仕本为常人至若吕尚以期颐佐周张仓以华皓相汉高才命世不拘恒礼迟得此心留情规训公年既耆旧筋力难烦今勒所司敬蠲朝集如有大事须共谋谟别遣侍臣就第询访
　　加奬李穆诏
　　礼制凡品不拘上智法备小人不妨君子具官李穆器宇深风猷遐旷社稷佐命公为称首位极师臣才为人杰万顷不测百链弥精乃无伯玉之非岂有顔回之贰故以自居寥廓弗关宪网然王者作教惟旌善人去法道示崇年德自今以后虽有愆罪但非谋逆纵有百死终不推问
　　追赠独孤罗父信官爵诏
　　褒德累行往代通规追逺慎终前王盛典故柱国信风宇高旷独秀生民叡哲居宗清猷映世宏谋长策道着于弼谐纬义经仁事深于拯济方当宣风廊庙亮采台阶而运属难危功高弗赏睠言令范事切于心今景运初椒闱肃建载怀涂山之义无忘褒纪之典可赠太师上柱国冀定等十州刺史赵国公邑万户
　　奬陆让母冯氏诏
　　冯氏体备仁慈夙闲礼度孽让非其所生往犯宪章宜从极法躬自诣阙为之请命匍匐顿颡朕哀其义特免死辜使天下妇人皆如冯者岂不闺门雍睦风俗和平朕每嘉叹不能已宜标优赏用彰有德可赐帛五百段集诸命妇与冯相识以宠异之
　　唐
　　太宗赠尧君素蒲州刺史诏
　　隋故鹰击郎将尧君素虽桀犬吠尧有乖倒戈之志而疾风劲草实表歳寒之心可赠蒲州刺史仍访子孙以闻
　　优奬太原勲旧诏
　　高祖太武皇帝天纵神武膺箓受图可久之德格乎区宇敦睦九族协和万邦贤能必进德化潜洽革百王之兴三代之风天平地成迩安逺肃至德被于四海休烈光于千载巍巍荡荡无得而称焉朕嗣膺寳祚夙夜兢惕思述先志被之率土其内外姻戚平生故旧太原元从官人及歴试之所文武僚佐爰洎胥吏往虽每降国恩恐未周悉或才用不申阶品屈滞或家道贫匮子孙沦沈须有矜量咸使得所先朝忧劳庶政唯以恤民为本诸州都督刺史政绩可称者宜以名闻奏其诸州百姓营奉山陵者宜量与蠲免可令所司详为条例闻奏并务从优厚称朕意焉
　　曲赦并州管内诏
　　门下上元育物大德基于施生前哲至仁大造原于去杀是以矜慎庶狱得其情而泣辜兼济含灵穷其巢而解网朕怀此道逾切古人彼苍垂鉴使膺司牧爰自幼齿乃属时屯五岳为封豕之墟四海被长鲸之毒茫茫区夏竝悬命于焚原蠢蠢穷黎咸转骨于氷谷是用仁心内发龚讨外申吟啸风云揭日月而清大祲跳山河补乾坤以正封域捄其垂饵之厄惠其寿考之安煦以阳和同被发生之贶溽以膏润申兹凯泽之锡粤自斯壤首建鸿名资此义徒遂登大寳夫小物不忘禀灵周于兆庶惟朕怀旧植性同其五情语地虽异中阳论心不殊代邸今兹黄发已留连于广宴在彼赭衣宜霑恩于宥罪可曲赦并州管内贞观二十年正月十六日申时以前大辟罪以下已发觉未发觉已结正未结正系囚见徒皆赦除之其犯十恶故杀人劫贼伤人谋杀人已伤官人枉法受财监治主守自盗所监治并常赦不免者不在赦例其有挟藏军器亡命山泽百日不首复罪如初敢以赦前事相告言者以其罪罪之
　　册周王为并州都督诏
　　夫腾华星苑崇名器于藩维凭晖日御峻宠章于侯服故本支増蔚鸿绪滋繁而汾阳奥区镇龙山而控逺冀方腴壤接雁塞而疏疆连率之寄亲贤攸属咨尔洛牧上柱国周王显风则秀器彩灵明识表魏州之象词掩兰台之驾西园孤月秀心镜而齐鸣小山丛桂偃情田而竝烈温恭夙卲业尚日新棣萼交芬瑾璋具美是用命尔为使持节都督并汾箕岚等四州诸军事并州刺史牧及勲封竝如故尔其克修天爵聿苞地义方资化敷大夏惠渐京陵必宜缺社鸣桴褰帷广听懋宣声绩长绥福履光膺显命可不慎欤
　　高宗劳薛仁贵勅
　　金山大阵凶党实繁卿身先士卒奋不顾命左冲右击所向无前诸军贾勇致斯尅捷宜善建功业全此令名也
　　中宗授李承嘉并州太原县令制
　　勅具官李承嘉擢秀士林升荣礼阁公勤无怠干制有余既脩太原是惟旧国爰制美锦实伫良材宜锡崇班伫闻异绩可检校并州太原县令散官如故
　　授薛稷谏议大夫制
　　勅具官薛稷奕代雄词身济其美光明雅量士慕其风故能悬帐絶伦升堂覩奥掖垣密勿字列黄缣仙闼从容文飞赤管箴阙之任惟贤是择俾登才子式宠谏臣可谏议大夫余如故
　　睿宗授薛稷中书侍郎制
　　门下庆传于家者代济其美才许于国者时无与让由是密勿为用訏谟所归具官薛稷河汾之英廊庙之寳相门前社则名优作诰词旧业则誉动飞文公贞性成仁和道胜坦然之量羣物不干其静穆如之风九流不测其度顷罹多难克仗嘉谋翼戴朕躬保宁王室厥功茂矣朝廷赖焉俾回践于纶闱以増辉于鼎席可行中书侍郎余如故
　　赠裴炎益州大都督制
　　饰终追逺斯乃旧章表德旌贤有光恒策故中书令裴炎含禀粹履信居贞望重国华才称人秀惟几成务绩宣于代工偶居无猜义深于奉上文明之际王室多虞保乂朕躬实着诚节而危疑起衅仓卒罹灾岁月屡迁丘封莫树永言先正感悼良多宜追贲于九原俾赠荣于万古可赠益州大都督
　　宗授薛讷右羽林军大将军制
　　出师御冦功成于告捷振旅休兵礼备于行赏具官薛讷勲阀良将邦家老臣读太公之立言受穰苴之为法德业中邃墙仭罕窥智谋宏逺泉源不竭须伫公孙之绩颇蠲孟明之罪遂能长驱陇上深入湟中歼厥羌戎残其虿毒野无遗孽朝有茂勲宣应设坛之宠俾光期门之寄可右羽林大将军上柱国河东郡国公
　　授郭防瓘等右骁卫大将军等制
　　有功必赏劝所以教人立志为邦作程者也具官郭防瓘郭知运等负将帅之才展熊罴之効义烈忠壮以询其谋智谋勇敢不其策顷者边庭之际孤城独守戎力困乏岁时围逼矢石交下金汤自坚防甘汉之所歴怀范羌而莫至独能宣我王命殚其士力不顾左殷仍于右断厥功至矣朕甚嘉之宜登絶席之任方盛题坐之礼防瓘可冠军大将军右骁卫大将军知运可云麾将军右骁卫将军余各如故
　　授裴耀卿检校考功员外郎制
　　勅具官裴耀卿士行纯密文词典丽时人许其清秀职事推其综核惟才是举方凭止水之明在位斯闻伫考观光之彦可检校考功员外郎
　　授栁冲兼温王师制
　　勅具官栁冲族茂汾鼎价珍垂璧雅负通才备闻遗训探六经之奥如叩鸿钟穷百氏之源若披明镜挟舆切问侍从増荣拥篲崇儒师资伫德可兼温王师
　　授王仁皎府仪同三司制
　　后族之荣况有资敬台仪之重允应旁求特进王仁皎盛门华绪当代贤戚不言而自有阳秋从信而罔愆风轩心作范已宠于金穴鲁管増辉更芳于玉树三事斯拟百工式瞻俾延椒台之祥宜助槐庭之理可府仪同三司
　　授裴淮兵部侍郎制
　　勅具官裴淮敏学聪亮雅词微婉阳秋具体夙夜在公精义析于连环防矩同于匪石久典清密见称忠信简稽是务军国是殷宜擢美才俾敭戎政可尚书兵部侍郎勲封如故
　　授栁涣司门郎中制
　　勅具官栁涣色庄心劲赡学能文坚守宪章务从条理为时所重满岁当迁宜罢台辖更司门键可守尚书司门郎中散官如故
　　封郭防瓘潞国公制
