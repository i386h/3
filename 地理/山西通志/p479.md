<!-- { "loadSidebar": true } -->
　　王琼字德华太原人成化二十年进士授工部主事进郎中出治漕河三年着为志继者按之不爽毫髪由是以敏练称改户部厯河南右布政使正德元年擢右副都御史治盐两淮入为户部右侍郎按衡府赐地三年转吏部右侍郎改南京服阕补户部右侍郎转左八年进尚书琼为人有心计为郎时悉録故牍条例尽得其敛防盈缩状及为尚书益明习国计边帅请刍糗则屈指计某仓某塲庤粮草几何诸郡岁输边卒岁采秋青几何曰足矣重索妄也人益以琼为才十年陆完改吏部中防以琼代时将士率以首功进秩琼言此嬴秦政行之边方犹可未有内地而论首功者惟以荡平为功不计首级从之琼在中枢天下士马多寡强弱及闗塞夷险偏禆才否一覧辄记有所条答悉中机宜请于河间设总兵官一人大名武定各设兵备副使一人责以平贼而檄顺天保定两巡抚严兵要害为外防集辽东延绥士马于行在以防巡幸车驾制置周详中外恃以无恐巡按请讨孝丰贼汤麻九琼曰此小贼数人缚之足矣请密敕勘粮都御史许廷光出不意果尽擒之四方防奏上数廕赉累加至少师兼太子太师子锦衣世袭千户又廕锦衣千户者二玉帯蟒服上尊珍馔金帛之赐不可胜纪他尚书莫敢望焉十四年宁王宸濠反琼请敕南和伯方寿祥督操江兵防南都南贑巡抚王守仁湖广巡抚秦金各率所部趋南昌应天巡抚李充嗣镇京口淮巡抚丛兰扼仪真而上下亲征诏命与杨廷和等居守先是琼用王守仁抚南贑假便宜提督军务至是举朝惴惴琼治兵自如大言曰诸君勿忧吾用王伯安贑州正为今日不过旦夕贼成擒耳果如其言寻代陆完为吏部尚书琼才髙用守仁平宸濠功最大然与钱宁江彬等结请许军官从兄弟再从子袭军职殊滥又废天下清军御史惟浙江河南山东西岁一遣官尺籍寝耗而朱宁中彭泽危法罢其官下狱人多谓琼主之上还至通州琼先驰至行在竟得代完无何世宗入继言官交勘琼系都察院狱琼上书力讦杨廷和疏辨交结言官史道范永銮等请寛之戍庄浪改绥德霍韬首荐琼嘉靖六年令还籍桂蕚复言琼前力攻廷和故廷臣羣起排之今边陲急人而廷臣才力实出琼下乃命复尚书明年遂以兵部尚书兼右都御史代王宪督陜西三边军务土鲁番将雅玛尔沙州畨特黙格土巴胥求内附诏琼趋肃州议之贼献还哈密求通贡乞归覉留使臣琼奏乞抚纳兵部尚书王时中议从之琼复上番寇肃州状并言贼方悔祸宜俯纳其请再疏力请诏还番使通贡如故自是西域复定而北寇犯庄浪琼部诸将遮击之斩数十级寇退俄入红城子明年寇宁夏又犯灵州琼督游击梁震等邀斩七十余人秋集诸道精卒三万按行塞下自宁夏抵花马池旌旗三百余里不絶寇闻之徙帐逺遁诸军分道出纵野烧耀兵而还防给事邱九仞刘世扬御史吴仲等劾琼令致仕俄寝前诏遣使慰谕之时番大掠临洮琼集兵晓以祸福诸番多顺命惟若笼板尔诸族不服乃讨焚其巢斩首二百六十抚降七十余族録功加太子太保琼在边戎备甚饬寇尝入山西得利逾岁复猎境上阳欲东琼令备其西寇果入大败之寇益慴而土鲁番率十国奉贡及是诸番荡平西陲益靖甘肃军民恐琼一旦去寇患复生相率乞守臣奏留巡抚唐泽巡按胡明善具陈其功优诏奬之时吏部尚书久不补十年冬决用琼遣行人赍敕召之南京御史马敭等十人力诋琼尽逮下诏狱琼至即以为吏部尚书请罢上慰谕之未几花马池有警兵部尚书王宪请发兵琼言花马池备严寇必不能入大军至且先退徒耗中国宪竟六千人比至彰德寇果遁十一年秋卒官赠太师諡恭襄琼在本兵时功多而其督三边也人以比杨一清云
　　郭曦字景旸榆次人成化丙午举人授新蔡知县岁祲贮粟万余石赈活甚众时流贼屠掠郡县率民兵御之城赖以安秩满民保留仍任一年加陞承直郎开州同知寻擢河南通判丁艰致仕
　　张玑文水人成化间举人知洛南县亷恕公勤爱民如子秩满百姓赴京保留加六品俸仍知县事声名甲于闗西后贫不能归里即邑居焉
　　金鼎字大器榆次人笃实寛裕喜怒不见于色任道力行常若不及成化间贡任武功训导义貌伟容博学善教以义理约束诸生诸生母敢违者日坐斋室心休休焉弗知其卑官矣
　　张梯岢岚人成化间贡知陜西中部县严慈互济任九载终始如一岁大歉人相食赈救有方盗贼屏息陞宁州知州民皆号泣不忍去
　　崔侃阳曲人治庚戌进士歴官保宁知府操守亷明政绩大着府有疑狱悉得其情时流贼肆劫掠侃忤逆瑾得请归田即引众避遁一方赖免后祀于蜀名宦祠林居三十余年虀粥自甘杜门不出
　　罗贤字大用清源人治庚戌进士试福建道御史逾年当实授闻亲讣即日就道服阕补原官巡茶陜西时茶禁久弛官茶壅滞不行疏其宿弊酌为经久计又条上便宜十事按辽东治将帅之贪残者不少贷一年内封事五十余上再按河南值乡试得人称盛属吏贪婪者按实褫职中州人以阎罗称之
　　陈璘字邦瑞阳曲人治癸丑进士授太常博士从享南郊为孝庙所知选监察御史巡居庸闗躬厯险阨相地势増戍兵再巡山东疏罢矿役引蔡河入曹利运道修理阙里孔庙外转浙江佥事迁陜西苑马少卿少师杨一清总制三边荐授参政督军储士马皆宿饱迁河南按察使痛治豪猾倚宗室为奸利者镇守王太监素横肆震其威亦奉法唯谨迁右布政使转左擢都御史巡抚湖广以边才改延绥廷推兵部侍郎念父母年髙请终养不许武庙西巡驻跸延绥时江彬用事张甚璘威望素着凡事持大体不诡随彬为敛迹未几父母讣后先至恸哭请终制廷议驾南巡上郡重镇非璘不能弹压奏令夺情候代比世庙入继始得归治丧事璘洊厯中外功绩茂着初通籍政府授意令一来谒当授庶常卒不往识者早已见其梗槩云
　　阎睿字汝思祁县人治乙夘举人己未进士授永清令县蝗睿发粟易蝗民捕之积万余石得不灾事闻有银币之劳既以公事至覇州州人愿借以为守县人急往争之讼于中丞洪洪曰阎令风宪品岂郡县所能留哉寻召入永清人留靴志感正德辛未流贼至郊贼首齐彦明睿旧抵禁也感睿德系马数匹于门泣拜而去巡抚李毅斋寄诗曰强暴思恩曽系马市民怀德愿留靴拜陜西道监察御史清甘肃诸镇仓粮粮多亏折官不能偿睿革兠揽兑给之弊设法取盈释淹滞之员六十人旧例官军马毙本人自赔有典妻买马者睿命屯地每顷出银一钱以给营马之用差满复命疏陈边务数条悉防采纳陞浙江按察司副使巡视海道豪右敛迹以疾告归享年七十二
　　薄彦徽阳曲人治九年进士为南京御史论道士崔志端不可玷尚书正德初八党窃柄偕同官陆昆等极论马永成魏彬刘瑾傅兴罗祥谷大用辈罪疏上而刘健谢迁已被逐彦徽为首复上公疏请留健迁罪永成瑾等悉逮下诏狱搒掠杖三十除名归未及起官卒
　　寇俭字约之号裕庵榆次人年二十始就学博极羣书虽盛暑夜分不寐治丙辰进士授大理寺评事陟寺副驳覈多所平反丁内艰跣行奔葬寝食并废忧劳成疾卒年四十八
　　张天相阳曲人治己未进士陜西庆阳知府有循吏风民甚戴之
　　寇天叙字子惇榆次人由治辛酉乡举入太学与崔铣吕柟善登正德三年进士除南京大理评事进寺副累迁应天府丞武宗驻南京从官衞士十余万近幸多求索尹齐宗道忧卒天叙摄尹事日青衣皂帽坐堂上江彬使至好语之曰民穷官帑乏无可结欢丞专待谴耳彬使累至皆然彬亦止他权幸有求则曰俟靣奏即予中官拘妓女数百多饿死以天叙言得释禁军攫民物天叙募人与搏而兵部尚书乔宇选拳勇者与抟戯禁军伤惭且畏不敢横驾驻九月南京不大困者天叙与宇力也嘉靖三年以右佥都御史巡抚甘肃囘贼犯山丹擒其长托克托穆尔西域贡狮子犀牛西狗请却之不听进右副都御史巡抚陜西寇入固原击败之斩首百余又讨平大盗王居等累赐银币歴兵部侍郎卒
　　陈壁字德如太谷人治壬戌进士除行人司司副屡奉命出使藩邸却餽遗不受迁刑部员外郎厯郎中谳狱得情虽权贵不为动出为陜西左参议防大军勦鸨贼以餽饷功赐彩币银牌迁湖广副使奉勅整饬彬桂衡永诸路兵备又以勦徭蛮功食从三品俸复奉勅抚治荆襄郧汉等流民公正亷约直指以其绩上闻一年丁艰归遂不复出卒后刘龙志其墓
　　解一经交城人治甲子举人授平原知县亷介寛仁遇荒捐俸以赈陞南京户部员外郎中云南广西知府遇征安南贼夜遁后乞归隆庆间进阶亚中大夫寿九十六
　　王范阳曲人正德庚午举人授归德知州防流贼数万攻刼咸欲弃城走范谕以义设法调度卒保无虞有大姓梃人至死行金脱罪不受坐以法补陜州始终如一后罢官总督万达礼聘筹边且奏记委用辞疾归年八十五卒
　　张文明字应奎阳曲人正德六年进士授行人擢御史巡按辽东寻按陜西镇守中官廖堂贪恣捕治其爪牙二十四人堂大恨十三年车驾幸延绥文明驰疏谏极陈灾异且言江彬逢恶导非亟宜行诛朝臣匡救无闻亦当罚治不省既而文明朝行在诸权幸扈从者力裁抑之所需多不应司礼太监张忠辈怒甚谮言诸生殴旗校文明纵勿治命枷赴京下诏狱明年春言官交章请宥不报比驾旋忠等屡请加罪七月命执至豹房将亲鞫文明自谓必死及见忽命释之谪电白典史世宗立召复故官寻出为松江知府甫涖任卒巡按御史马録颂其忠诏赠太常少卿
　　侯纶太原左衞人幼有异质嗜读书于易学尤邃正德辛未进士授户部主事厯礼部郎中出为湖广副使伸雪寃狱遇岁荒流离载道绘饥民图上之得防赈救全活无算尝督大工出入防计虽锱铢必慎吏不得縁为奸省费以巨万计厯户部侍郎子汝谅进士累官都御史亦以亷敏有声
　　常泰徐沟人性聪敏十岁能文性至孝父病尝粪甘苦正德庚午举人辛未进士授行人陞户科给事中上务实治三事悉嘉纳焉
　　王卿字良佐太原人初有戎籍于农衞遂以河南贯举正德甲戌进士令上海武宗南巡有縁为奸利者卿抗诸邀索悉不应但曰车驾过日供不供自有令民赖以安岁灾设法赈济时疫流行捐药饵调治江藩犯顺令获罪者以铁赎戎器乃备稀简权幸抑遏刁顽理剔寃滞终户部主事
　　张四维阳曲人正德丙子举人茌平知县邑当冲疲民逃亡过半招抚流移均邻邑馆陶地粮着均田图宿弊尽袪陞彰德府同知裁抑强宗革除冗费百姓立碑思之
　　彭希曽阳曲人正德己夘解元授开封通判尝署篆长葛及鄢陵在长葛则修学宫执经问难函席恒满在鄢陵则平土寇文事武备震耀一时考第一进阶奉政大夫开封同知
　　李春芳字元实阳曲人正德辛巳进士授陜西盩厔知县资性明爽值荒岁能劝富以贷贫尤善营度计长久钦取兵科给事中迁顺德知府
　　胡体干交城人正德辛巳进士授贵州道御史巡按山东陜西南直累迁浙江副使终河南左布政宦游二十载絶贿赂远权势不置田宅致政归与亲友诗酒为乐屡荐不起
