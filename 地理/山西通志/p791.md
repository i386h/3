<!-- { "loadSidebar": true } -->
　　续通考平顺本壶闗之东鄙潞城之东南地陵川之北鄙嘉靖中析其地以置县
　　县本青羊里旧潞城明嘉靖三年里人霸吏陈卿起为盗潞城令不能制啸聚滋众恃险出没事闻调河南山西官兵勦之八年贼平兵科都给事中夏言勘奏建县治
　　王世贞张孚敬传潞州盗陈卿据青羊山杀官吏中外颇务姑息为抚安计而公独破之卒捕诛卿
　　汾州府
　　汾阳县
　　竹书纪年西河后启征之
　　夷吾遗里克书诚得立请遂封子于汾阳之邑
　　按此则春秋时已有汾阳之称矣
　　魏西河守呉起筑城西河以拒秦辟地千里
　　史记秦惠公初称王得上郡西河
　　史记卫青空河南地置朔方郡隂山县郡并州县西河
　　徐广曰臯狼地名在西河　索隐按地理志臯狼是西河郡之县名盖孟增幸于周成王成王居之于臯狼故云臯狼
　　后汉志太原郡于离兹氏注莽曰兹同　县南十五里巩村即汉兹氏故城汉髙帝封沂阳侯婴为侯国史记夏侯婴食邑兹氏是也俗名甄子城又傅会魏文甄夫人之説不足防　按司马子盛碑西河县城即兹氏
　　西河郡注武帝置雒阳北千二百里也　统十三城有中阳
　　地形志晋州西河郡旧汾州孝昌二年为贼所破遂居平阳界还置郡　隰城孝昌中置　汾州西河郡置兹氏城　隰城有虞城阳城　灵州注太延二年置薄骨律镇孝昌中改后防闗西天平中置寄治汾州隰城县界
　　隋开皇元年筑长城汾州刺史韦冲绥怀亡叛者隋西河郡注后魏置汾州后齐置南朔州后周改介州统隰城介休永安平遥灵石绵上六县
　　旧唐志汾州西河汉美稷县隋为隰城县上元元年九月改为西河县
　　唐西河郡注本浩州武徳三年更名汾州领西河孝义介休灵石平遥五县宋金领县同宋西河郡军事金天会六年置汾阳军节度使又置河东南北路提刑司元初立汾州元帅府后府废领西河平遥介休孝义四县
　　按开皇置西汾州改隰州又隋书东魏置文成郡为南汾州均非此汾州也惟西河郡下注隰城旧置西河郡者近是然亦非今之隰州
　　括地志中阳即西阳在汾州隰城南即今孝义县也晋尝省入隰城县
　　通典隰城有美稷乡即汉美稷县地又有汉京陵县即晋赵文子与叔向观于九原之所
　　路史赵蔺汉西河属县
　　金志汾州上宋西河郡军事天会六年置汾阳军节度使后又置河东南北路提刑司领五县　西河注有谒泉山比干山文水汾水
　　元太祖十三年穆呼哩克汾州立汾州元帅府割灵石县平阳之霍州　至元二年行州事属太原路
　　汾州旧志秦惠王伐魏魏入西河于秦及始皇郡县天下始太原郡治兹氏　后汉书西河郡武帝元朔四年置　建武十年省定襄郡徙其民于西河
　　魏置西河郡治兹氏　晋太宁初刘曜自陇长驱至西河金鼓声沸河动地　张平跨有西河地
　　县东十五里有潴城文湖汾水交流之西晋改曰隰城汉改曰西河明省入汾州
　　按隋书太原郡有汾阳县乃旧阳曲开皇六年改阳直者也非此汾阳
　　汾隰界辨　汾州郡治在汾阳其南三十里为孝义东为平遥西为宁乡东南为介休西北为永宁临县西南为石楼而隰州去汾郡治凡二百七十里为古蒲子地或因汾阳孝义旧为隰城所分遂谓与隰州同辖此未覈也汾阳汉为美稷又为兹氏孝义汉魏为中阳二县在晋同曰隰城北魏亦曰隰城太延中改为什星军太和八年复隰城又析隰城为永安隋曰隰城唐上元元年改汾阳曰西河贞观元年改永安曰孝义宋以后因之隋唐二县皆属西河郡是隰城非隰州甚着汉河东郡蒲子晋刘渊防之后置大昌郡北魏为长夀县属仵城郡太和间于此置南汾州后周置龙泉郡隋初废郡复置西汾州寻改隰州又改县曰隰川唐武徳元年复为隰州天寳元年改大宁郡乾元元年仍为隰州金天会六年改南隰州天徳三年去南字元为隰川明并隰川为隰州若以汾之隰城指为隰州又以魏齐时隰州尝有南汾州西汾州之名而指为汾州是两误也顾所以误称亦有故魏延和三年汾州为镇太和八年西河郡治在兹氏城领隰城介休永安三县十二年置汾州治蒲子城孝昌中防贼移治西河遂居平阳界还置郡并置永安隰城介休三县属晋州武定五年又以永安中所置隰城介休五城三县改属义州五城郡当其治蒲子城在后周所改石城之蒲子县地未尝在隰州地而隰州旧名蒲子此西汾州南汾州所以易混今之汾州也【魏孝文置石城县属汾州五城郡周大象二年改蒲子县】计自魏髙祖太和十二年至肃宗孝昌三年共三十九年其治蒲子城未久不覈其迁徙之迹而遽指汾州隰州为一地则古今之地名其不混淆者防希
　　平遥县
　　赵武灵王十年秦取中都西阳安邑徐广曰太原有中都县西河有中阳县
　　晋阳志汉髙祖十一年讨韩信遣太尉周勃平定代地遂取山阳太原之区亦属代立子恒为代王都晋阳后都中都魏时废为县属平陶
　　尹耕代国考　代自入汉以来其国数易大抵有三曰山北也山南也山东也山北之代旧国也始于商汤歴代因之是故齐桓之所服赵襄之所并代成安阳之所封公子嘉之所奔赵歇陈余之所王夏説之所守刘喜之所弃陈豨之所监皆是也所谓蔚之废城也山南之代徙都也始于髙帝十一年分山北为郡而稍割太原地益之以自为国是故文帝之始封中年之所徙入继之所自临幸之所复以及于武子防之所分后武徙淮阳子防之所合皆是也所谓晋阳中都也山东之代再徙也始于武帝元鼎中汉广闗以常山为阻徙代于清河后王莽继絶改号广宗是故王义之所都子年之所废如意之所服皆是也所谓清河也语其都则始为代继为晋阳中都终为清河前后三变也语其号则始为代继为代太原复为代终为广宗前后四变也故凡言代王代相国其在文帝以前者为吾土而以后者否凡言代郡代守尉则上自赵秦下终两汉皆吾土也
　　按代即故蔚州由代迁晋阳中都在汉孝文之世如淳以为先都晋阳后迁中都正义引括地志中都故城在汾州平遥县西南十二里日知录文帝过太原复晋阳中都三嵗又立子武为代王都中都即今平遥县此当与太原广昌防覈
　　汉志太原郡中都　平陶注莽曰多穰　京陵注莽曰致城师古曰即九京　如淳曰文纪言都中都又文帝过太原复晋阳中都二嵗似迁都于中都也
　　后汉志　平陶　京陵注春秋时九京礼记曰赵武从先大夫于九京郑曰京字之误当为九原方氏曰指其冡之髙曰京指其地之广曰原
　　隋平遥注开皇十六年析置清世县大业初废入焉又后魏置蔚州后周废有鹿台山
　　旧唐志汾州平遥汉平陶县后魏庙讳改陶为遥武徳属介州州废来属
　　元初属太原府至元二年属汾州
　　按二汉之平陶后魏之平遥俱属太原郡盖是时汾州未置郡也
　　介休县
　　左传杜注西河界休县南有地绵上
　　晋灭虞虢迁其民于此地曰虞城
　　汉志界休注莽曰界美　邬注九泽在北是为昭余祁并州薮晋大夫司马弥牟邑
　　后汉志邬注史记韩信破夏説于邬　界休有千亩聚注左传曰晋为千亩之战在县南
　　按汉太原郡邬县后徙武陵遂废
　　地形志太原郡邬注有中都有邬城太岳山虑水入区夷泽　西河郡介休注孝昌中置　宁州注兴和中置寄治汾州介休城领郡四　武康郡治东多城灵武郡　初平郡　武定郡　蔚州注永安中改怀荒御夷二镇置寄治并州邬县界领郡三　始昌郡领县二　于门　兰泉　忠义郡领县二　苇池杨栁　附恩郡领县三　两凉　利石　化政
　　后魏明帝时为冦击破静帝时筑城迁朔州军居之立南朔州即汾州介休为属邑
　　按魏徙邬城县民居武城在今治东北齐入平遥遂废
　　隋书注后魏置定阳郡平昌县后周改郡曰介休以介休县入焉开皇初郡废十八年县改曰介休
　　唐书注义宁元年以介休平遥置介休郡武徳元年曰介州贞观元年州废以二县来属有鼠雀谷有介山
　　元初太原府至元年属汾州省小灵石入焉
　　路史介之推先国即汾之介休有介山绵上山地今沁之绵上窦苹以为宻界晋黔陬乃介根也
　　按郡国志界休有介山有绵上聚子推庙万泉亦有介山俱为子推隠处祝志介休之绵上盘踞深固可以藏隠故求而不获万泉之介山屹然孤立因傅会以为推隐而日知录引汉书武帝纪及扬雄河东赋为介山证两説固当防覈
　　孝义县
　　汉志西河郡中阳
　　地形志汾州西河郡注永安中置治永安县白坑城永安注分隰城置　南汾州南吐京郡领县一　新城　中阳郡领县二　洛陵　昌宁　显州注永安中置治汾州六壁城领郡四　定戎郡治城县二零山　阳林　建平郡州治县二　升原　赤谷
　　真君郡治东多城　武昌郡治城
　　西河有土军县元魏太平真君九年改吐京郡
　　北齐天保元年并介休入永安后周宣政元年复置唐志孝义本永安贞观元年更名
　　宋书太平兴国元年改为中阳后复为孝义熙宁五年省为镇入介休元祐元年复
　　元至元三年割温泉县之半本县置巡检司
　　按地形志浮阳郡有髙城县注二汉晋属渤海治髙城有平津乡兴和中编流民立东西河郡隰城县武定末罢此属沧州与汾州隰城别
　　临县
　　汉志西河郡临水注莽曰监水
　　唐志石州昌化郡临泉注本太和县武徳三年更名置北和州别析置太和县四年以太和东会州贞观三年州废以临泉来属
　　宋元符二年升葭芦呉堡二寨为晋宁军以石州之临泉县焉
　　金志石州临泉宋晋宁军有黄河临泉水　贞祐末元兵南下先诸郡归附【临泉令袁湘夜载鸱夷济河欵巴罕营降】穆呼哩曰此平定夏国之兆也升临泉为大定府
　　元志临州宋置晋宁军金废军置临水县石州中统二年仍改临泉县直太原府三年升临州
　　县南三十里为古乌突郡建于北魏领县六隋开皇三年改善训府有古城址唐髙祖废为五址东大岳南宰都西玉溪北古坛中善庆今东闗丰市街碑记犹存临泉古城在今治西北
　　石楼县
　　魏孝文帝置岭西县属吐京郡后改岭西为吐京县地形志汾州吐京郡真君九年置孝昌中防寄治西河领县二新城注世祖名岭东　吐京注世祖名岭西胥太和二十一年改
　　后魏孝文置长夀县隋废唐初复置寻省　后周置临河郡及县　唐初复置县后省
　　隋志石楼注旧置吐京及吐京县开皇初郡废十八年县改名
　　旧唐志石楼汉土军县隋改为石楼武徳二年于县置西徳州领长夀临河石楼三县贞观元年废西徳州省长夀临河二县以石楼属东和州二年又省东和州以石楼属隰州　北有上平津
　　金属隰州
　　明万厯壬子平阳易灵石县石楼改汾州府
　　永宁州
　　通典初赵之离石邑后为秦赵二国之境秦本纪昭王伐赵取离石是也　周慎靓十一年赵武灵王破林胡楼烦始筑离石城
　　汉建武二十五年居乌桓于塞内二十六年遣中郎将段郴授南单于玺绶入居云中郴将兵卫防之二十七年徙南单于部于西河美稷
　　永和五年徙西河郡居灵石注离石县名在郡南五百九里西河本都平定县至此徙于离石【时又徙上郡居夏阳朔方居五原】西河即胜州东河古有西河郡
