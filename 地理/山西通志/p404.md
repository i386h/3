<!-- { "loadSidebar": true } -->
　　孙民先嘉祐初任曲沃县事勤慎爱民作兴学校祀名宦
　　向淙以通直郎知翼城县疎豁明敏政简刑清兴滞补弊纪律森然吏民畏爱之尝开东圃虽有乐事而阖境谧如称良吏
　　刘恕字道源筠州人涣子少颖悟书过目即成诵举进士讲经义擢第一而廷试不中格更试讲经复第一遂赐第为和川令发强擿伏一时能吏自以为不及恕为人重意义急然诺郡守得罪被劾属吏皆连坐恕独恤其妻子如已骨肉又面数转运使深文峻诋司马光编修资治通鉴英宗命择馆阁英才共修之光对曰専精史学臣得而知者惟刘恕耳即召为局僚遇史事纷错难治者辄以委之恕卒后七年通鉴成追録其劳官其子
　　李察以朝奉郎知翼城县政平讼简不喜钩距时访民间疾若恻然轸恤建有阜民防民皆颂之
　　吕诲字献可开封人端孙举进士治平中为侍御史知杂事以濮议出神宗初徙知晋州加集贤殿修撰知河中府召入累迁御史中丞首论王安石司马光尝劝止之后深服其先见明年诲疾光往省之至则目已瞑闻光哭声蹷然而起张目强视曰天下事尚可为君实勉之光曰更有以见属乎曰无有遂卒海内痛惜之
　　李清臣字邦直魏人举进士为和川令歳满荐者逾十数应得京官适举将薛向有公事未竟阏铨格判铨张掞擿使自陈勿用清臣曰人以家保已而已舍之薄矣愿待之掞离席曰君能如是未可量也应材识兼茂科入等元丰六年拜尚书右丞哲宗初转左丞出外元祐九年复拜中书侍郎徽宗初再拜门下侍郎为曽布所陷出外卒清臣起身穷约以俭自持居官奉法母敢挠以私云
　　王岩叟字彦霖大名清平人十八举明经科乡与省试廷对皆第一熙宁中监晋州折博炼盐务元祐中拜中书舍人滕甫帅太原为走马承受所撼徙颖昌岩叟封还词头言进退帅臣理宜重慎今以小臣一言易之使后人畏惮不自保此风寝长非委任安边之福乃止六年签书枢宻院事罢为端明殿学士卒
　　李周字纯之冯翊人第进士为洪洞令民有世絶而官録其产者其族晚得遗劵周取以还之郡吏咎周周曰利民所以利国也县南有涧支流湓入歳赋菑楗调徒遏之周始筑新堤民不告病元祐中以集贤院学士知河中府卒
　　司马朴字又季夏县人育于外祖范纯仁调晋宁军参军通判不法转运使王似调朴伺其过朴曰下使陷长官不惟乱常人且不食吾余矣不敢奉教似贤而荐之靖康初入为右部虞司员外郎
　　祁昻晋宁统制与徐徽言同被执不屈而死赠成忠郎团练使父翊宣和末知朔宁府救太原死于阵世着忠义云
　　李若水字清卿洺州曲周人上舍登第调平阳府司録靖康中以著作佐郎为使见金宗翰于云中才归兵已南下复假徽猷阁学士往至中牟还晋礼部尚书殉节青城諡忠愍
　　宗泽字汝霖婺州义乌人第进士调晋州赵城令下车请升县为军书闻不尽如所请泽曰承平时固无虑他日有警当知吾言矣高宗初除龙图阁学士言刑部指挥云不得誊播赦文于河之东西陜之蒲解是褫天下忠义之气而自絶其民也臣虽驽怯当躬冒矢石为诸将先李纲荐知开封府河东巨寇王善拥众七十万车万乘泽单骑至营招降之又连结河东山水砦忠义民兵卒赠观文殿学士諡忠简
　　金
　　张浩字浩然辽阳渤海人天防八年赐进士及第天眷中为平阳尹平阳多盗临汾男子夜掠人妇浩捕得搒杀之盗遂衰息近郊有淫祠郡人颇事之庙祝田主争香火之利累年不决浩撤其祠投其像水中强宗黠吏屏迹莫敢犯者郡中大治乃缮葺尧帝祠作击壤遗风亭后封蜀王拜左丞相太师卒諡文康配享世宗庙庭
　　刘徽柔字君美大兴安次人天眷二年擢进士第为开远军节度掌书记迁洪洞令明敏善聼断县人杨远者投牒于县以为夜雨屋坏压其侄死号诉哀切徽柔熟视而笑曰汝利侄财而杀之乃诬雨耶叱付狱其人立伏曰公神明也不敢延死遂寘于法秩满县人遮恋不得去者弥日为立生祠刻石颂徳大定二年同知河东南路转运使事以亷第一改知平定军仕至中都路转运使卒
　　丁暐仁字藏用大兴府宛平人皇统二年登进士第为和川令前令罢耎不事事羣小越法干禁无所惮暐仁申明法禁皆屏息或走入他县以避之有董祐者最强悍畏服暐仁以刀断指誓终身不复犯法凡租赋与百姓前为期率比他邑先办大定中同知西京留守事首兴学校以明养士之法卒官陜西西路转运使
　　李晏高平人皇统间厯岳阳令摄隰州蒲县政立判百余事众皆畏服
　　杨伯雄字希云正定藁城人皇统二年进士大定时为平阳尹先是张浩治平阳有惠政及伯雄为尹百姓称之曰前有张后有杨徙河中尹卒谥庄献伯雄族兄伯渊喜收古书天防十年赐进士第知平定军用亷迁平州路转运使致仕卒
　　杨时翼城人大定间为本县令笃忠爱戒贪残教民务本民徳之
　　胥鼎字和之持国子大定二十八年进士入官以能称至宁初拜参知政事贞祐二年五月宣宗南迁留为汾阳军节度使兼汾州管内观察使十一月改知平阳府事兼河东南路兵马都总管权宣抚使通达吏事为政镇静三年四月建言积军储备黄河等十三事又言郡再被兵人戸散亡楼橹未完器甲极少廪庾无两月食夏田已为兵蹂复不雨秋种未下虽有复业残民皆老幼莫能耕种岂足徴求比闻北方刘伯林聚兵野狐岭将深入平阳绛解河中遂抵河南战御有期储积未备不速措置实关社稷生灵大计乞降空名宣勑一千紫衣师徳号度牒三千以补军储诏如数亟给之七月就拜宣抚使兼前职朝廷欲起代州戍兵五千言岭外军已皆南徙代为边要正宜益兵保定今更损其力一朝兵至何以待之平阳以代为籓篱岂宜撤去诏从之又言近闻朝廷定令臣清野臣所部乃河东南路太原则北路也元兵若来必始于北故清野当先北面后南况北路禾稼早熟兵无所掠势当自止不然南路虽清而谷草委积于北是资兵而召之南也臣已移文北路乞更谕之已而元兵果出境以能设方略退兵进官一阶十月言臣所将义军皆从来背本趋末勇猛凶悍盗窃亡命之徒茍无训练统摄官以制之则朋聚党植无所不至乞许臣便宜置总领义军使副及弹压仍每五千人设训练一员不惟预为防闲使有畏忌且令武艺精熟人各为用上从之四年正月元兵略霍吉隰三州已而步骑六万围平阳急攻者十余日鼎遣兵屡却之且上言臣以便宜立官赏预张文牓招还胁从人七千有竒续至者又六千余俱令复业窃谓凡被俘未归者更宜多方招诱已归者所居从便优加存恤从之二月拜枢宻副使权尚书左丞行省于平阳时河南粟麦不令兴贩渡河鼎言河东多山险平时地利不遗夏秋荐熟犹常借陜西河南通贩物料况今屡值兵戎农民寖少且无雨雪阙食为甚又解州屯兵数多粮储仅及一月伏见陜州大阳渡河中大庆渡皆邀阻粟麦不令过河臣恐军民不安或生内患伏望朝廷听其输贩以纾解州之急从之又言河东兵革之余疲民稍复然丁牛既少莫能耕稼重以亢旱蝗螟而餽饷所须徴科颇急贫无依者俱已乏食富戸宿藏亦为盗发盖絶无而仅有焉其憔悴亦已甚矣有司宜奉朝廷徳意以谋安集而潞州帅府遣官于辽沁诸郡搜括余粟悬重赏诱人告讦州县惮帅府鞭棰械系所在骚然甚可怜悯今北兵既去惟宜汰冗兵省浮费招集流亡劝督农事彼不是务而使疮痍之民重罹兹若是兵未来而先自敝也愿朝廷亟止之如经费果阙以恩例劝民入粟不犹愈于强括乎又言霍州囘牛凤栖岭诸阨戌卒几四千今兵既去而农事方兴乞量留侦候余悉遣归有惊复徴既休民力且息县官万一兵来亦足御遏是举一事而获二利也诏趣行之又言河东两路农民寖少而兵戍益多是以每歳粮储尝若不继窃见潞州元帅府虽设鬻爵恩例然条目至少进献无几宜増益其条如中都时于是尚书省更定制奏行诸路焉又言行省行部宜量民力徴敛交钞河中宣抚司亦言寳劵所支已多民不贵乞验民贫富徴之然陜西若一体徴收则彼中所有日凑于河东其与不敛何异又河北寳劵以不许行河南繇是愈滞将误军储而启衅端时寳劵限路分行用因鼎言罢之又言朝廷命择义军为三等臣即檄所司而潞帅必噜纳阿噜岱请从本府所定无轻变易臣窃是其言时阿噜岱奏亦至诏遂许之是歳冬元兵越潼关委知平阳府事权元帅左监军同知府事完顔僧嘉努权右监军以镇守河东而率河东南路怀孟诸兵入援拜尚书右丞及元兵还至平阳鼎遣兵拒战不利乃去兴定元年议西征又奏臣近遣太原汾岚官军以备西征太原路元帅左监军乌库哩徳升甚言其失计臣愚谓德升所言可取付尚书省议之三年正月元兵复入陜西令节制河东八月上言臣奉诏兼节制近晋安帅府令百里之内止留桑枣菓木余皆伐之方今秋收乃为此举以夺其事既不能御敌而又害民非计也且一朝警急其所伐木岂能尽去使不资敌乎他木虽伐桑枣舍屋独非木乎此殆徒劳臣已下帅府止之而左都监完顔闾山乃言尝奉防清野臣愚不知其可诏从鼎便宜规画九月元兵狥胜东州又令领兵赴河中金南渡后书生镇方面者惟鼎一人宣宗尝谕委卿河东事果能勉力以保无虞哀宗亦曰卿徃在河东残破孤危殆不易保卿一至而定迄卿移镇敌不复侵此晋人官晋者之骏勲也仕至平章政事累封英国公正大元年七月卒于卫州
　　赵景温丹阳人泰和间为襄陵令寛于御众勇于立义多善政以亷谨著称
　　刘仲诚宛平人知大同府寻改平阳府性刚古果于从善治民有方为一时能吏
　　李革河津人性颖悟读书一再诵辄不忘举进士累官戸吏二部尚书贞祐中拜参知政事后出知平阳城被围屡出战裨将出降革自杀赠尚书左丞
　　伊喇阿里哈辽人兴定中为霍州刺史元兵至战败与寳昌军节度副使孔祖汤俱被执不跪向阙立元人丛矢射杀之祖汤亦不屈死
　　孙九鼎定襄人明经状元以尚书员外郎知翼城县事时多盗鼎多方勦捕之枭其渠魁余党解散
　　元
　　王明安燕人太祖时迁守霍州以忠勤擢为平阳总管元帅奏留镇守忠恪不移卓有异政
　　王恽字仲谋卫州汲县人至元九年授承直郎平阳路总管府判官太平县民陈氏杀其兄行赂缓狱蔓引逮系者三百余人至五年不决委恽决之一讯即得其实乃尽出逮系者时绛乆旱一夕大雨大徳八年卒追封太原郡公
　　赵世延字子敬居云中至元二十六年为监察御史按平阳郡监额森呼圗克赃巨万甚平允
　　刘源字巨川翼城人以儒吏兼通充宣慰佐史奏对称防授勅牒为西京路经厯至元二十九年迁授将仕郎本县尹亷能简静有蒲鞭遗风葺学校不劳民力翕然修举
　　刘秉恕字长卿秉忠弟至元间厯官平阳路总管歳荒民艰食辄开仓以赈之全活者众卒于官
　　多尔济西夏人至元间任襄陵有徳政民为立石颂之按扎尔拓跋氏尝扈从南征命领防古军为前锋己夘河中府降兵北还以按扎尔领前锋总帅仍统所部兵屯平阳以备金摄国王事金将赫舍哩拥兵畏按扎尔威名不敢轻犯其境壬午金将侯小叔陷河中城元帅石天应死焉将趋中条按扎尔进兵击之斩首数万级免者仅十数癸未春至闻喜县西下马村穆呼哩卒令按扎尔居守平阳甲午封功臣赐平阳户六百一十有四驱户三千猎户四未几卒
