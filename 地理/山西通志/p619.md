<!-- { "loadSidebar": true } -->
　　姚逵字文达绛州人成化丁酉举人授宜川训导条约严明教人以正心诚意之学士子皆有所矜式比三年歳大饥使子伟扺家擕兄侄至宜川资俸以养九年秩满改宣府万全卫训导衞诸生素务弧矢而轻诗书逵请于当道始新置学田进诸生讲经史及孙吴书勤恳忘倦未几京闱中式二人袭职至防游三人指挥千百戸三十余人时谚曰边陲文武臣多出先生门秩满士大夫制诗留别诸生泣送百里外陞考城教谕条约尝如宜川辞归不允又陞彰徳教授寻以疾致仕歴官四任清愼自持训课有法为世所罕觏焉
　　畅亨字文通河津人成化十四年进士繇长垣知县擢御史廵按浙江歳饥奏罢上供绫纱等物考察官吏奏免百五十余人治元年二月景宁县屏风山异兽万余大如羊色白衔尾浮空去亨请罢温处银鑛而置鎭守中官张庆于法章下银课得减责庆陈状庆因讦亨工科给事中厐泮言亨直诏停俸三月亨又劾佥事邹滂滂亦讦亨庆等搆之谪泾阳知县卒
　　韩重字淳夫绛州人成化戊戌进士性通敏貎魁梧初授礼科给事歴本科都给事諌万贵妃过宠又疏陈西僧煽惑出为陜西防政迁右布政使清军务督马政以最擢应天府尹亷敏益着降防褒谕补顺天府尹迁右副都御史廵抚辽阳劾奸宦梁玘贪横罢之擢南京兵部侍郎处公署中遇事直行已意改北京兵部进南京工部尚书疏请止不急工役得俞允为刘瑾所嫉因求致仕命下瑾令所私计算财费钩致年余无所得居广陵听勘疽发背卒讣闻赐祭葬如例重父英正统戊午举人任惠州同知多惠政曽孙科隆庆间贡生任济南通判亷介有祖风
　　陶琰字廷信绛州人父铨进士陜西右参议琰举成化十六年乡试第一明年成进士授刑部主事治初进员外郎晋固原兵备副使练士卒广刍粟歴九年部内晏如迁福建按察使浙江左布政使正徳初以右副都御史巡抚河南迁刑部右侍郎陜西游击徐谦讦御史李髙厚赂刘瑾琰往按直高瑾怒假他事下琰诏狱禠其职罚米四百石起左副都御史总督漕运兼巡抚淮扬诸府转南京刑部侍郎进右都御史巡视浙江贼王浩八听抚宁绍风民漂没万数出帑金赈救而大筑堤于萧山防稽凡五万余丈乃奏设兵备道守要害防浩八党遣将击斩其渠魁遂城开化常山遂安兰谿境内以靖复命总督漕运七疏乞归世宗初起故官凡三督漕军民不严而肃琰性清俭饭惟一蔬行李止三竹笥寻加戸部尚书嘉靖元年召拜工部尚书冬改南京兵部加太子少保未朞屡乞休加太子太保乘传归有司歳时存问卒年八十有四赠少保谥恭介
　　宋铎闻喜人成化庚子举人西安府训导陞夏津知县以公亷着艰归父老赆以钱却不受后补山阳县有君子父母之颂
　　阎珪绛州人成化癸卯举人任通州学正九年陞西安府教授刘储秀杜某方为童子家贫膏火无资珪识之延之学与己子宗舜聨榻亲为课业给以饔飱且为杜完室相与七年陞国子监博士职满归后刘为督学杜为方面相继显达珪故即穸而杜始闻临冢致祭哭之恸葢恩谊所感也










　　山西通志卷一百三十四
<史部,地理类,都会郡县之属,山西通志>
　　钦定四库全书
　　山西通志卷一百三十五
　　人物【三十五】
　　绛州
　　明
　　梁溥字济稷山人治己酉举人陜西延川教谕博学洽闻见义勇为时延安守安阳崔公陞重其才令署郡学遣其子铣受业焉外艰归诸生哭别皆失声服阕陞南京国子监学正三载考绩陞庆府长史屡乞归养王恳留之丁内艰后安化判逆瑾矫旨罚赎米四百石人谓以半赂瑾则免溥竟输米服阕补秦府长史
　　杨谦闻喜人治壬子举人知武城县以才堪治繁调诸城复谪平山衞知事武城诸城父老千余赴阙争保铨部以单县尤剧调单县流贼闻名逺遁卒保城池防旌异进二级子朂肖嘉靖庚子举人授洛川知县政简刑清识者谓有宓子之风
　　张环字瑶夫绛县人治癸丑进士授强知县陞阶州知州资性刚方好学不辍建一庵自题曰菜庵
　　文皓字孔旸垣曲人宋潞公苗裔家甚贫昼鬻薪供父母夜则乗月读书终夕不辍治丙辰进士知平原县着喻民诗及民情利病条约屡折疑狱丁内艰上官熟其清苦檄赙赠之却弗受补衡水县清河奸民以田千顷投献徳府居人屡奏辨不能直勘得其实立返诸民擢监察御史清查辽东军储疏劾布按大吏时逆瑾用事道臣差囘必以贿进皓独无又治其私人孙恭如法瑾衘之屡遣人伺察无所得后往南京照刷文卷丁父丧衰服复命犹劾国公以下若干人补河南道疏论留都张尚书附逆瑾状侍经筵劾中贵横肆又上保民息盗六事并不报出为河南副使督理河道令民五里内者赴工五里外者输银工成民不知劳鲁山有习白莲教者诛其首恶余悉散遣归农涖任三年再疏祈致仕家居二十年卒
　　陈希良绛州人治戊午举人性严毅为真定推官定州豪杨锡以产故控于巡抚巡抚委希良鞫之锡因以锦衣防栩太监张雄书求庇希良不受绳以法栩与雄愤甚嗾锡讦希良陷于囹圄竟死嘉靖改元州守李文洁始以状上闻曹于汴为之赞
　　李应奎绛州人治甲子举人授平山知县开诚布公与民相信凡八年陞陜州知州有杨昆父子含寃下狱应奎得其情力为辨巡按执不可辨益力竟忤坐罢巡按以他事罢昆寃亦白平山祀名宦
　　申儒垣曲人贡生官寳庆经歴治间朱天章乱偕子逐之舟至洞庭遇伏被执不屈死当道为立祠以祀焉
　　张滋字天润羾孙治间贡士授辽东都司经歴刬剔宿不避权要陞静宁知州适饥馑绥辑赈防民赖安集世宗即位进阶朝列大夫
　　赵载初名君琰正徳辛未登进士第赐今名因字文载垣曲县人初官戸部主事歴员外郎中奉命督漕运抗疏言漕政利病擢陜西参议分守商洛道削平叛冦赐白金文绮防土鲁番侵哈密为边郡害总督杨一清以副使荐备兵甘凉廷议掩击为便载请仿赵充国故事乃兴屯练兵开盐召商士马饱腾所向克捷番约蘓穆尔与特黙格等各率其众来降迁参政仍备兵其地擢佥都御史巡抚甘肃数年政教脩明威声逺播异域相率詟伏晋南京右副都御史提督操江濒行条列边务十二事为忌者所中事白寻卒遣官谕祭治其墓廕子入监所着有都府奏议及忠贞録忠节祠集诸书
　　范昕字晦之绛州人正徳癸酉举人初官赵州知州值世庙幸承天驾过次日行宫灾大吏将移罪散僚昕不听慨然自认及同知承天御史以陵监家人横肆不法属昕鞫讯昕论报如律陵监衔之诬奏御史及昕下狱戍南海昕言动意气如常时不少变后遇赦归万厯中晋阶四品
　　陶滋字时雨绛州人尚书諡恭介琰子正徳甲戌进士初官行人值武庙南巡抗疏力谏伏辇下不起诏廷笞之几毙谪国子监学正擢刑部郎中改兵部武选大礼议起以去本生二字伏蒲哭谏声彻大内传旨廷杖系狱三年后仍谪戍世庙上賔有诏録用已前二十年殁矣滋学问渊博为学正时以石鼔文残缺上下千古考覈精详刋石鼔正误一书隆庆初赠太常寺少卿
　　李淮字巨川闻喜人正徳甲戌进士性孝友居乡以行谊着初官刑部主事督太仓及密云储公亷明允属吏皆知畏爱中官怙势者亦感动有加礼已复督粮江南理饷辽东擢四川参议分守河西督边饷有诏使奉命勘畨人入冦情形受执政指将有所中伤淮极论夷情反覆国体宜正不可重为欺罔诏使不能夺擢副使备兵岷洮总制王以谙练边情奏留整理河西加参政歳饥奉委散赈穷乡僻壤必身亲歴虽婴疾不遑寝食至永寿呕血数升未几特命巡抚延绥疾益甚未涖任卒淮潜心理学所着有诗经辨疑及小窓清适诸集
　　王时雍垣曲人正徳丙子举人授山阳知县歴任武城华隂知县门无私谒讼不淹滞仓库有储缓急有备以才徳兼优陞徽州知州终西安同知所在政声茂着
　　韩瓒绛州人正徳己夘举人歴教谕陞蓝田知县政尚亷平百姓为立生祠陞汉中通判防妖人刘列谋为不轨瓒监军督率有方斩首五十余级生擒百余人获伪诏及妖书钦劳金币起补保定陞济宁知州节爱有声补通州两院才之京兆憎其傲调宁州致仕
　　陈韬绛州人莱阳丞正徳间流冦攻城与子死之事闻赠登州府通判防廕如例
　　王价字君藩勣子正徳间歳贡授鳯翔府推官亷明果断狱无寃滞属岐郿二邑土贫俗恶官者难之价署篆事以徳感化卓有异政河州民番杂居茶马滋弊当道者择价往易价防奸塞贿称物平施甫三月而马数至十万民歌謡如出一口
　　郭孜垣曲人以监生授四川威逺知县劝农浚渠广储救荒修学造士百姓有青天之歌以考绩卒于京威逺士民在京者咸制服举哀后部民立祠追祀焉
　　景一元闻喜人嘉靖癸夘举人授庆都知县以清谨称陞济宁知州路当冲繁旧额商税千余金俱申革之守正不喜浮沈转韩府长史夙夜匪懈王加礼重进阶朝议大夫改服俸九年辞归王时存问焉年近九旬卒为人纯雅平易歴官三任家无遗积至今邑称清白
　　加传字习夫稷山人嘉靖己酉举人任曲周知县防里甲革兠收犒河夫禁赌博生平无一事请托于人当官亦无一事受人之托居丧哀痛卒年仅四十四人咸惜之
　　张守中字大石闻喜人嘉靖己酉举人初任保定通判迁通州知州庚戌之变总制某以敌人势迫欲入城为自守计守中折以大义拒不纳而馈运粮饷士马皆防饱事平擢密云兵备迁神木副使筑邉墙甃神木城皆以身先士卒与同甘苦擢佥都御史巡抚延绥一日御一骡随一引马驰百余里至守备城啓仓厫视之糠土强半即呼首领官令煑食之不能因治以军法兵备谭二华参将戚继光皆有防望亦凛凛奉约束唯谨初至敌颇易之既而出奇计大破其众相顾骇遁莫敢复犯延绥军士素骄肆守中痛绳之一夜挟弓矢射辕门者如林守中髙卧不为动次日早起据堂皇召巡捕官问射者无一人敢应寻以劳卒于官加副都御史赠兵部左侍郎赐祭葬如例
　　王宗舜号耕山闻喜人髙祖臬刑部主事父澄清河训导俱有声闻宗舜嘉靖壬子举人癸丑聨捷进士任衞辉推官执法明刑擢湖广道监察御史卓有风裁不阿权贵有王铁面之称陞临清道副使迁陜西参政以内艰归不复出谢宾客为四栁园与稷山梁承斋猗氏何肖山诸人诗酒自适兄宗尧癸夘举人官刑部郎中
　　周心易绛州人嘉靖丙辰进士授广平推官刚明严慎执法有声转苏州同知代吴县审编三日报完升降乆当吏民钦服
　　赵三聘字天民号任斋河津人嘉靖戊午举人隆庆戊辰进士授益都令为兵备某所忌谪河南藩司照磨寻迁江都令邑苦徭役行条鞭法民称便丁内艰服阕补献县导河俾民无昏垫凡三令荐疏十上陞守禹州时中州苦盗严行保甲法妖党株连数郡禹独无百姓建祠祀之入拜司农郎督饟辽左督府顾冲庵数咨密议特疏荐擢四川按察副使备兵东川引疾归年六十五卒
　　杨守川绛州人嘉靖辛酉举人授富平知县动履谨饬不妄交与防吏胥如冦爱百姓若赤子县北山产石诸郡县来采者故事县代为役里甲更班焉名匝班每歳费数千金百姓苦甚守川申请得均民力得苏其惠永矣
