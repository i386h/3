<!-- { "loadSidebar": true } -->
　　解一贯字曽唯交城人正德十六年进士除工科给事中陈讲学修德亲贤孝亲任相远奸用谏谨令戒欲恤民十事世宗嘉纳之嘉靖元年偕御史出覈牧马草塲太监阎洪奏遣中官一人与俱力言不可乃已还朝劾太监谷大用李玺夺产殃民罪繇是内臣勋戚庄田卒归之民时营后父陈万言第力请裁节复助杨廷和争织造皆不纳歴刑科左右给事中云南巡按郭楠以建言广东按察使张祐副使孙懋以辱官校皆逮治御史方啓顔以杖死宦官家人落职元城知县张好古以拘戚畹家族镌级一贯皆论捄忤防停俸寻进吏科都给事中教授王价録事钱子勋以考察罢假议礼希复用一贯言如此将坏祖宗百年制事竟寝张璁桂蕚击费宏一贯言璁蕚平生奸险特以议礼一事偶合圣心超擢以来慿恃宠灵凌轹朝士与宏积怨已欲夺其位而居之今二三臣或专攻宏或兼攻璁蕚不知能去宏不能去璁蕚也君子难进易退小人则不然宏恤人言顾亷耻犹可望以君子璁蕚则小人之尤何所忌惮茍其计得行则奸邪气势愈増善类中伤无已天下事将大有可虑者诏下所司璁蕚等衘不已竟谪开州判官以卒
　　杨永清阳曲人正德间知陜西陇西县澹泊有守遇事理解悉中肻綮兴学校缮城池严保甲息盗贼期年之间政事毕举
　　陈经太原左衞人正德间任宁武守备敌大举入闗经奋勇战死敕赠昭勇将军立祠祀之
　　韩唐太谷人性忠鲠有胆略正德间由太学生授莱芜县主簿流贼杨虎驱众数千人来攻城声势汹涌唐意气慷慨率子子思督乡兵拒战杀贼数十人力尽被害事闻赠莱芜县知县録子思国子生后官鸿胪寺序班
　　王佑祁县人性端方负经世学正德中以贡授广昌知县苗寇乱自福建大帽山抵县境恣焚掠佑列木为栅驱市人激以忠义相与效死寇破栅入犹横刀巷战杀数十人被执不屈遂遇害
　　王鼎岢岚州人正德中以贡授永城县知县负气好义受事时流贼赵燧等已入豫中知不免饬兵储饷为死守计城东白洋河孔道也敕舟子往来者勿渡数日有持牒者驱徒十许人皆桎梏曰是所获乡导贼来寄永城狱中者甫渡即脱桎梏杀舟子拥二万人至城下鼎偕主簿曲啓训导王景贤分城以守戒曰失守者斩鼎故善射连仆十余人贼不敢近日暮曲啓遁贼破城入鼎闻变急下与贼遇持长防力战久之被执至死骂不絶口事闻赠光禄寺丞録子为国子生
　　杨果阳曲人任西宁衞经厯调发军兴呼吸向应节使荐其能擢判晋州迁东平州同有政迹荐知费县益自淬砺下车释逋负系者二百余人免租七千复业者日众巡行阡陌问其疾苦二税惟所有虽尺布斗粟只鸡束草皆得送县输者如流岁大熟劝富民出粟每社立仓秋敛春散稍収其息以备岁饥凡开荒地复流民补给官牛栽桑枣立官庄抚按交章以卓异闻陞济南府通判掌文登县事
　　寇天与字子立榆次人俭子嘉靖丙戌进士授户部主事陞员外郎中巩昌知府调东昌性英爽蚤以文学知名服官所至有殊誉初以部署督辽饷凡出纳条格公需程度皆所规定守东昌政务烦剧乃酌缓急闗白以行讫无所壅乙未入觐治绩为东省最忌者假封事短之竟以废卒时论悼焉
　　周鈇字汝威榆次人嘉靖五年进士授行人擢御史巡按陜西边将多杀被俘来归民鈇请严禁有报降五人以上者赏之诏可再按山东特改右春坊清纪郎兼翰林院侍书谙达入寇鈇以中枢无筹防请早为计责降庐州府知事旋改国子监丞擢吏部文选主事坐与王与龄发严嵩等私属事贬河问通判已而吏部拟擢南京吏部主事嵩言鈇调官甫四月不得骤迁上诘责尚书许赞防文选郎郑晓三级鈇等褫职为民廷臣论荐鈇以嵩在位不复召穆宗初赠光禄少卿
　　寇阳字体干榆次人生长阀阅有茹薤映雪之苦登嘉靖己丑进士知广平县事着循声陞礼部主客司主事厯陞浙江佥事陜西叅议所至持亷秉公人靡敢以私干而商洛产金毫无所取焉寻为江西按察使不阿分宜以浙江右布政落职居家孝友足迹不至公门清风懿行至今称述云
　　唐颐阳曲人希介孙嘉靖乙未进士官至临洮知府持已清谨居家俭约厯二千石而家业萧然不干谒不语时政得失循循退让林居四十年年八十五卒
　　李应时太原前衞人幼颖悟笃学强记髫年名借诸生间登嘉靖壬子乡试谒选授兵部司务絶苞苴请托同僚严重之俸满量移南京户部员外郎甫八月致仕囊槖垂竭不能治行李赖故人为郡守捐赀相助得归里頺垣破屋不蔽风雨薄田不能供饘粥不为茍得地方当道自公事外无私语或有餽问必公诸族人尤工诗文博学广稽即天文地理星相医卜无所不究而居已恂恂与人处无众寡小大必以诚敬以孙成名贵赠通议大夫户部右侍郎
　　李希洛字宗程阳曲人嘉靖癸丑进士倜傥有大略授昌黎知县时闗中地震民多被伤遂移知渭南掩骼埋胔招恤流亡民建祠祀之拜户科给事中弹总督胡宗宪贪肆忤相嵩归里事兄通判希濓爱敬纯笃士民婚丧不能举者倾赀赒贷岁旱捐廪煮粥济活颇众所着有益言録政学训言録明儒要言性理守约集梦心说
　　孙允中太原人嘉靖三十一年为给事中巡视光禄寺提督中官杜泰干没岁巨万少卿马从谦奏发之泰诬从谦诽谤允中偕御史狄斯彬劾泰如从谦言诏下从谦狱以允中党庇谪边方杂职从谦竟杖死而泰获宥允中后累迁应天府丞卒
　　赵体敬太谷人嘉靖壬戌进士授行人两使亲藩餽遗悉却陞兵部主事厯员外郎中擢鳯阳知府持操氷蘖敷政惠和两课俱为诸郡最迁四川右防政
　　李敏字融南榆次人登丁未李春芳榜进士选翰林院庶吉士授刑科给事中庚戌虏变保定杨中丞以援迟被逮敏力救之廷杖被谪后复陞礼科给事中不从醮事行香又被杖累迁至顺天府尹自陈归里徜徉原涡别墅十余年终尚书禇鈇撰墓志
　　禇鈇字民威榆次人嘉靖乙丑进士授河间县知县县畿辅近地称难治鈇涖任详而有体循声冠三辅征为监察御史遇日食上疏陈六事出按陜西茶马藩府欲得牧地为汤沐邑力争遏其请虏方受欵而时掠畨自利鈇曰畨为河西屛藩急必折入虏虏内狃中国外兼畨人为害必甚后皆如其言再按河南周赵二藩有酗纵为民害者奏治不少贷督南畿学政称公明迁大理寺丞转少卿擢右佥都御史巡抚河南疏免逋税九万有竒召入内台佐院事迁大理寺卿再迁工部侍郎値兴慈宁工庀材量费悉出手画寻以劳遘疾请告归病痊起原官改刑部侍郎中丞李材以言事忤防再三执奏得释迁右都御史兼户部侍郎晋尚书领漕务兼抚江北淮水泛溢陵寝及漕将被患筑周家桥塞黄堌口缮完归仁故堤陵与漕两无害事闻加太子少保后两宫三殿灾陈时政急务语极凯切不报疏乞骸骨屡上始命驰驿归卒年六十有八讣闻赠少保赐祭葬如例
　　邱陞岢岚振西衞人嘉靖间以衞指挥迁北路口游击陞父麟正德中战殁有忠名陞慷慨负气节倭寇犯江南简边陲将征之陞与焉率水陆众并进屡战皆防获贼千余人以功擢扬州防将凯还过丛林遗孽数十人猝出邀其归路陞横刀跃马径前薄之贼党惊溃陞亦中流矢死总督胡宗宪为文以祭海防道刘景韶哭以诗事闻赠都督命立庙如臯春秋祀之廕子世袭衞指挥
　　董纶字彛之太谷人判官文博子嘉靖间由太学生授归德府检校贼师尚诏作乱太守亷纶材命署巡捕事获贼党数人将诛之为当事所沮不果已而夜斫门招外贼入纶奋不顾手执防刀率侄董魁并一僮战于衙巷妻贾亦执抢以从被执与妻侄四人相对就死事闻赠归德府同知録子良臣为国子监生都御史吕坤御史宋纁胥有文祭之
　　毕文字载道先世和州人以军功授太原衞指挥俶傥有竒气初署宁武所再署八角堡守备缮城训士寻以陜西都司罢归抚军王知其材辟掌中军事后复起陜西都司陞雁门游击将军御敌东峪口俘馘有差已复诱击荞麦川破之为仇者构陷下狱适标兵变焚刼公府以巨木撞狱门逻拜文前愿奉之举大事文怒甚骂曰若等受国恩不能效犬马报乃欲为灭族计耶贼进以刃逼之文益骂不休遂遇害后抚军万立祠北门内檄有司春秋祀之
　　阎大纶榆次人嘉靖间贡授安吉训导讲明正学士习丕变擢容城教谕诲士亦如安吉后以仲子朴贵封翰林检讨大纶履行端粹父疾焚香防祷减已夀以延父龄兄性刚烈委曲承顺时称孝弟
　　魏朝宗字统元岢岚人由贡授彰德幕府有亷干名进知清涧凡有利于民者悉殚力致之比归郝光元送以诗曰琴鹤应随去空余堕泪碑
　　李聨芳岢岚人幼失怙恃赖庶母郭氏育之袭伯父指挥职常以忠义自许厯官大同得胜堡防将初开马市威名震敌陞临洮府总兵殁于阵
　　戴光啓字仲升祁县人隆庆辛未进士授防宁知县省费寛徭履亩均赋修闗城擒盗首邑人立祠祀之行取给事中请臬宪摄马政请厰库给闗防议抚臣修问刑条例疏太监用营马论刘世延不守法多见采纳奉命阅三边条陈八事迁河南防政设方略以赈饥民招应募以达潞府转按察使兵备宁夏防要赏败市之谋论兵丁汰浮之怨督府倚赖之迁河南布政致仕葺学宫立书院建文昌阁凡闗地方事皆力为之年七十五卒
　　王继夏岢岚人万厯癸酉举人授陜西宁逺知县邑当通衢供役扰攘而地多硗瘠水涨陂污一値荒岁无复生计民胥疲于赋役继夏乃捐冗费禁苛取平均驿置之序劝农力耕覈社仓教积贮垦荒莱招流亡因山就泽听自利不为禁庾槖咸以充盈于是举乡约申六训延见诸生考德问业鼓钟间作声诗继之讽咏不辍又増筑陴堞凿渠引水后世利之
　　马朝阳太原人万厯丁丑进士累官四川兵巡道征杨应龙有功请告归闭门课子外事尽却巡方乔允升尝求一靣终不允后卒妻程氏守节几四十年
　　万自约太原右衞人万厯庚辰进士授唐县知县爬搜悍□旧俗一变擢刑科给事中改户科前后劾罢两尚书两都御史一翰林学士出为陜西汉中佥事洁已率属罢诸不切务居二年迁尚宝司少卿再迁光禄寺少卿适倭犯朝鲜主兵事者谋以封贡欵之抗疏力争迁南京太仆寺少卿寻以原官召还修举马政厯太常寺卿晋顺天府府尹时大内方索珠宝自约悉与停罢坐是解组归卒年五十岁
　　王宗贤字淑顔清源人万厯戊戌进士授成都府推官精心谳决狱多平反陞户部主事监督南新仓耗蠧一清节剰以万计为大司农赵所器重改吏部主事转考功司郎中典试中州得士为盛当京察时门户角立宗贤独持平尤隂防善类陞防知分巡鳯平道地方赖以绥靖时督院刘重其才偕阅塞上凡综覈稽查皆倚办焉以劳卒于官
　　王元雅太原衞人万厯甲辰进士厯官都御史巡抚遵化崇祯间城陷冠缢死于公署全家以殉三年正月巡抚方大任言元雅有失城罪而一死节概凛然足以盖愆枢辅孙承宗请防殉难诸臣亦首元雅而以大吏故赠防不及
