<!-- { "loadSidebar": true } -->
　　成汤庙在西南七十五里相传成汤祷雨于此有二泉亢旱不竭与济渎通　宋熙寜九年河东路旱遣通判王伾祷雨获应奏封析城山神为诚应侯政和六年诏题殷汤庙额曰广渊晋封山神为嘉润公勅书勒壁宣和七年重葺合嘉润公祠凡二百余楹金时庙存九楹烬于火民间即行祠祭之元元帅延陵珍重修状元李俊民撰记后陜西副使石鳯台邵武知府原体建祠山上大司冦白孕谦撰记一曰成汤东庙在立平坊宋熙寜间建宣和中重修绍圣中县令张之才辞汤庙作诗邑人温光刻石元至元间都元帅髙平郡公郑甫暨子都元帅霄昻増拓元贞初建防门三楹大徳甲辰建析城山神髙禖祠于翼室淮西江北道廉访使宋翼撰记一曰西庙在懐古坊一曰南庙县东南二里土人名南神庙一在桑林河南四十里庙前潴水旱祷多应
　　闗帝庙在东闗前代勅建庙制闳敞元元统间重修三灵侯庙在西闗五月五日祀以广禅侯五瘟神合祀白孕谦记
　　唐太宗庙在香台山
　　天王庙在城西北隅
　　五岳庙在天王台下旧为三皇殿明洪武初改祀五岳神三月二十八日祀
　　风神庙在小崦山白龙神祠旁
　　白龙庙在崦山唐长夀中多灵异祠宇肇兴旱祷悉应中宗乙巳年灵应再现改元神龙遣重臣降防赐服舄祷焉旋获甘澍封灵显侯昭宗光化中晋普济王周世宗显徳间真象变现雷雨交作庙貌愈崇宋太平兴国三年现形数十丈飞腾而去晋封显圣王金泰和间重建庙双溪遗老韩士倩撰记
　　栖龙潭神庙在城东龟山南尚书白孕谦记云相传中有神龙宫嵗旱取牲帛投潭中风霆蓊集
　　黄龙庙在城南虎头山上四月五日祀又灵通山有黑龙庙
　　水草神庙在东北山头村七月七日祀
　　髙禖神祠在南郭一名百子庙县中祀特盛
　　陵川县
　　成汤庙在南冈
　　崔府君庙三一在县城外西冈一在礼仪镇一在潞城镇
　　白龙王庙在菊巘山
　　七状元祠在状元峰山下祀宋崔有孚金武明甫明甫从子天祐天祐弟天和赵安时安时弟安荣又晋寜路李俊民尝避兵邑之嵩山故建七状元祠
　　郝文忠公祠在南街祀郝经经曾大父尝建棣华堂后于其址建祠
　　真泽二仙祠　金状元赵安时记云宋时岭西庄张志母秦氏于东南涧见二女人服纯红衣至涧南弗见夜复入梦因建庙涧南子孙蕃富后红巾贼起燬于兵金皇统二年旱祷灵应改建岭西灵山之隂伟丽冠诸庙又云天徳四年偶见仙墨碑乃唐干宁间进士张瑜所撰略云罗神之曲红裳綉履方信张志母所见服红衣者乃真容也又云嵗俭祈之即丰时旱祷之即雨
　　王兵宪祠在县治东讳肇生以全城功立祠
　　沁水县
　　三皇庙在郑庄北岭即三皇岭
　　舜庙在西歴山上
　　河神庙在东河
　　交贯神庙在东闗文昌庙内邑令杨应桂建相传其神为元时云南进士多灵应
　　太岳神庙在岳神山上
　　李司徒祠在城内北街祀明戸部尚书李瀚子承恩曾孙一鹏从祀前明勅修
　　国朝顺治中圯今像存墓在鳯凰山之阳
　　遗爱祠旧在东北门外燬于兵今移君子亭祀明县令刘锡王溱周诗曲迁乔董之表
　　昭忠祠在县东闗祀明张忠烈铨
　　蒲州府
　　永济县
　　河渎神庙在南门外祀西渎大河之神　汉郊祀志自华以西名川四曰河祠临晋师古曰即今之同州朝邑县界加有常醪　稷山河水玉加二　汉常礼祠河于临晋师古曰冯翊之县也临河西岸为泰山与河五祠江水四余皆一祷而三祠　唐制祭西渎大河于同州　唐地里志开元十五年自朝邑徙河渎祠于河中府肃宗时屡着灵应封灵源公中书令汾阳郡王郭子仪建庙王延昌撰记　防昌六年裴处权记　宋以立秋日祀河渎于河中府开寳九年七月丁亥命修五岳四渎祠庙雍熙三年八月丁未雨不止遣使祷岳渎是夕雨止真宗封禅毕诏进号显圣灵源公遣右谏议大夫薛映诣河中府祭告后车驾至潼闗遣官祠河渎用太牢备三献礼还至河中亲谒奠河渎庙　天禧四年从灵台郎皇甫融请修河致祭増龙神及尾宿天江天记天社等诸星在天河内者凡五十位仁宗康定元年加封显圣灵源王二年三月以黄河水势甚浅分流入汴未能通济遣祭河渎庙皇祐四年又以灵台郎王大明言汴口祭河兼祀箕斗奎与东井天津天江咸池积水天渊天潢水位水府四渎九坎天船王艮罗堰等十七星在天河内者绍兴中祀西渎位乐歌云自彼昆虚于以潜流念兹诞润岂侯不犹在昔中府暨海聿修迄既望止神保先卣　宋金时已有庙元至元三年夏四月定祀典每嵗立秋日祭大河于河中府界银香合一重二十五两织金幡二钞二百三十贯唯登寳位遣官祭告加银五十两中统钞二百五十贯至元二十八年春二月加封河渎灵源济王至正七年加封灵源神祐济王　元制河渎旗黑质赤火熖脚绘神人冠七梁冠皂襕黄袍跨青龙　明洪武初革前代封号祗称大河之神
　　国朝顺治八年十八年胥遣官致祭康熙六年遣官致祭
　　谕祭文曰惟神昆仑毓盛云汉注精九曲滙流启润万品朕躬亲政务祗荷神庥特遣专官用申殷荐惟神鉴焉二十一年二十三年胥遣官致祭
　　谕祭文曰惟神源发昆仑澜洄积石枝分九曲泽润羣生朕只承神祐稽古省方特遣专官用申殷荐神其鉴焉二十七年遣官致祭
　　谕祭文曰惟神昆仑衍派积石洄澜纲纪北条控引南服朕缵承祖宗丕基防恭明祀兹以
　　皇祖妣孝庄仁宣诚宪恭懿翊天启圣文皇后神主升袝太庙礼成特遣专官用申秩祭惟神鉴焉三十五年遣官
　　致祭
　　谕祭文曰惟神瑞启图书源通星海千里浥润四渎称宗朕勤恤民依永期殷阜迩年以来郡县水旱间告年谷歉登早夜孜孜深切轸念用是专官秩祀为民祈福冀雨晹之时若庶稼穑之屡丰惟神鉴焉三十六年遣官致祭
　　谕祭文曰惟神通灵天汉包络人寰九曲安澜万物普润朕以勦除狡冦三厯遐荒期扫边尘乂安中外今者祗承神佑塞北永清用告成功专官秩祀惟神鉴焉四十二年遣官致祭
　　御书砥柱河津扁额敬悬殿内
　　谕祭文曰惟神云汉通源图书肇锡百川咸纳四渎称宗朕祗承休命统驭寰区夙夜勤劳殚思上理歴兹四十余载今者适届五旬海宇升平民生乐业见舆情　爱戴沛下土之恩膏特遣专官防申秩祀尚凭灵贶益锡蕃禧佑我国家共登仁寿神其鉴焉五十二年遣官致祭
　　谕祭文曰惟神派衍星源精符云汉百川咸纳四渎称宗朕缵受鸿图抚临区宇殚思上理夙夜勤求惟日孜孜不遑暇逸兹御极五十余年适当六旬初届所幸四方宁谧百姓乂和稼穑岁登风雨时若维庶征之协应爰羣祀之防修特遣专官式循旧典冀益赞雍熙之运尚永贻仁夀之庥俯鉴精忱用垂歆格五十八年遣官致祭
　　谕祭文曰惟神天汉储精昆源衍派应时告瑞有祭必先朕缵承
　　祖宗丕基防恭明祀兹以
　　皇妣孝惠仁宪端懿纯徳顺天翼圣章皇后神主升袝太庙礼成特遣专官用申秩祀惟神鉴焉雍正元年遣官
　　致祭
　　谕祭文曰惟神派衍星源精符云汉百川咸纳四凟称宗朕缵受丕基新承景命窃念
　　皇考膺图以来百灵効顺四海从风坐享升平六十余载兹当嗣位之始宜隆祀享之仪特遣专官防申昭告惟冀时和嵗稔物阜民安淳风徧洽乎寰区厚徳长敷于率土尚其歆格鉴此精诚雍正三年遣官致祭
　　谕祭文曰惟神灵通天汉派溯昆仑四渎称宗应时呈瑞朕抚驭寰区考稽典礼将祈福以庇民宜加封而致祭爰命所司崇神封号曰西渎润毓大河之神所冀波澜永息烝黎获利济之安风雨以时稼穑享屡丰之庆神其昭鉴来飨苾芬
　　西海神庙在南门外　唐制祭西海神于同州天寳十载封西海神为广润王　宋以立秋日于河中府河渎庙望祭真宗祀汾隂命陈尧叟祭西海车驾自潼闗至河中亲谒奠望祭坛康定元年加封通圣广润王元至元十二年勅建西海神庙于河中春秋致祭暨祭告仪币一视河渎礼二十八年加封广润灵通王　明洪武初祗称西海之神
　　国朝顺治八年十八年胥遣官致祭康熙六年遣官致祭
　　谕祭文曰惟神潜通兑泽涵润坤维衍化成深流谦为纪朕躬亲政务祗荷神庥特遣专官用申殷荐惟神鉴焉二十一年二十三年胥遣官致祭
　　谕祭文曰惟神气涵西极润溥金行坎位先天兑方悦物朕兹省方时迈稽古常经特遣专官祗修祀事神其鉴焉二十七年遣官致祭
　　谕祭文曰惟神气本金生徳偕兑悦涵濡万彚功奠西陲朕缵承祖宗丕基防恭明祀兹以
　　皇祖妣孝庄仁宣诚宪恭懿翊天启圣文皇后神主升袝太庙礼成特遣专官用申秩祭惟神鉴焉三十五年遣官
　　致祭
　　谕祭文曰惟神衍派坤区储精兑泽百川咸防布徳流膏朕勤恤民依永期殷阜迩年以来郡县水旱间告年谷歉登早夜孜孜深切轸念用是专官秩祀为民祈福冀雨之时若庶稼穑之屡登惟神鉴焉三十六年遣官致祭
　　谕祭文曰惟神徳润金方功滋兑泽涵濡万彚翕受众川朕以勦除狡冦三履遐荒期扫边尘乂安中外今者祗承神佑塞北永清用告成功专官秩祀惟神鉴焉四十二年遣官致祭颁
　　御书源逺流长扁额敬悬殿内
　　谕祭文曰惟神布濩坤维涵濡兑泽徳敷万类惠济百昌朕祗承休命统驭寰区夙夜勤劳殚思上理歴兹四十余载今者适届五旬海宇升平民生乐业见舆情之爱戴沛下土之恩膏特遣专官防申秩祀尚凭灵贶益锡蕃禧祐我国家共登仁夀神其鉴焉五十二年遣官致祭
　　谕祭文曰惟神广纳坎流长涵兑泽百川永奠万寳告成朕缵受鸿图抚临区宇殚思上理夙夜勤求惟日孜孜不遑暇逸兹御极五十余年适当六旬初届所幸四方宁谧百姓乂和稼穑嵗登风雨时若维庶征之协应爰羣祀之防修特遣专官式循旧典冀益赞雍熙之运尚永贻仁夀之庥俯鉴精忱用垂歆格五十八年遣官致祭
　　谕祭文曰惟神徳协金生方涵兑泽西陲永奠万寳咸登朕缵承
　　祖宗丕基防恭明祀兹以
　　皇妣孝惠仁宪端懿纯徳顺天翼圣章皇后神主升祔太庙礼成特遣专官用申秩祭惟神鉴焉雍正元年遣官
　　致祭
　　谕祭文曰惟神广纳坎流长涵兑泽百川永奠万寳告成朕缵受丕基新承景命窃念
　　皇考膺图以来百灵効顺四海从风坐享升平六十余载兹当嗣位之始宜隆祀享之仪特遣专官防申昭告惟冀时和嵗稔物阜民安淳风徧洽乎寰区厚徳长敷于率土尚其歆格鉴此精诚三年遣官致祭
　　谕祭文曰惟神广奠坤维润敷兑泽百昌协应万类涵濡朕抚驭寰区考稽典礼将祈福以庇民宜加封而致祭爰命所司崇神封号曰西海正恒龙王之神所冀波澜永息烝黎获利济之安风雨以时稼穑享屡丰之庆神其昭鉴来飨苾芬
　　风后庙在县南冢前史记郑康成曰风后黄帝三公也黄帝举以治民没葬于此后人立庙奉祀　宋大观三年封风后上谷公　元元贞元年初命祀轩辕以风后氏配享　黄帝得蚩尤而明天道得太常而察地理得苍龙而辨东方得祝融而辨南方得风后而辨西方得后土而辨北方谓之六相
