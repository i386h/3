<!-- { "loadSidebar": true } -->
　　潞州节度使薛嵩家青衣红线者善弹阮咸又通经史嵩召俾掌牋表号曰白记室时军中大宴红线谓嵩曰羯鼓之声甚悲切其击者必有事也嵩素晓音律曰如汝所言乃召而问焉云某妻昨夜身亡不敢求假嵩即遣归是时至德之后两河未宁以涂阳爲镇命嵩固守控压山东杀伤之余军府草创朝廷命嵩女嫁魏博节度使田承嗣男又遣嵩男娶滑台节度使胡章女三镇交缔爲婣娅使盖相接田承嗣常患肺气遇暑益增每曰我若移镇山东纳其凉冷可以延数年之命乃募军中勇武十倍者得三千人号外宅男而厚其廪给常令三百人夜直宅中卜良日欲并潞州嵩闻之日夕忧闷咄咄自语计无所出时夜漏方深辕门已闭策杖庭除唯红线存焉红线曰主公一月不遑寝食意有所属岂非邻境乎嵩曰事系安危非汝能料红线曰某诚贱品亦能解主公之忧嵩以其言异乃曰我不知汝是异人诚暗昧也遂告其事曰我承祖父遗业受国厚恩一旦失其疆土则数百年功勋尽矣红线曰此易与耳不足劳主公忧某暂到魏境观其形势觇其有无今一更首途二更可复命请先定一走马使具寒暄书其他则待某却囘也嵩曰倘事或不济反祸之速又如之何红线曰某之此行无不济也乃入闱房饰其行具梳乌鸾髻插金凤衣紫绣短袍着青丝轻履胸前挂龙纹七首额上书太乙神名再拜而行倐忽不见嵩乃返身闭户背烛危坐时常饮酒不过数合是夕举觞十余不醉忽闻晓角吟风一叶坠露惊而起问红线囘矣嵩喜而慰劳询事谐否红线对曰幸不辱命又问曰无杀伤否曰不至是但取牀头金合爲信耳又曰某于夜前三刻即达魏城凡厯数门遂及寝所闻外宅儿正于房廊睡声雷动见中军士卒步于庭下传呌风生乃发其左扉抵其寝帐田亲家翁止于帐内鼓趺酣眠头枕文犀枕前露七星劒前仰开一金合内书生身甲子与北斗神名复以名香美珠压镇其上然则威玉帐但期心豁于生前熟寝兰堂不觉命悬于手下宁劳擒纵只益伤嗟时则蜡炬烟微炉香烬委侍人四布兵仗森罗或头触屏风鼾而軃者或手持巾拂寝而伸者某乃防其簪珥褰其裳衣如病如酲皆不能寤遂持金合以归出魏城西门将行二百里见铜台高揭漳水东流晨钟动野斜月在林忿往喜还顿忘于行役感知酧德聊副于咨谋夜漏三时往返七百里入危邦一道经五六城冀减主忧敢言劳苦嵩乃发使入魏遗承嗣书曰昨来暮夜有客自魏中来云从元帅牀头获一金合不敢留驻谨却封纳专使星驰夜半方达正见搜捕金合一军忧疑使者以马捶挝门非时请见承嗣遽出使者以金合授之捧承之时惊怛絶倒遂留使者止于宅中狎以私宴多其赐赉明日遣使赍帛三万疋名马二百匹及珍异等以献于嵩曰某之首领系在恩私便宜知过自新不复更贻伊戚专膺指使敢议亲姻往当捧鼓后军来在麾鞭前马所置纪纲外宅儿者本防他盗亦非异图今并脱其甲裳放归田里矣由是两月之内河北河南信使交至忽一日红线辞去嵩曰汝生我家今将焉往又方赖汝力岂可议行红线曰某生前本男子游学江湖间读神农药书而救世人灾患时里有孕妇忽患蛊症某悮以芫花酒下之妇与腹中二子俱毙是某一举而杀三人隂力见诛罸爲女子使身居贱隶气禀凡俚幸生于公家今十九年矣身厌绮罗口穷甘輭宠待有加荣亦甚矣况国家达治庆且无疆此即违天理当尽弭昨至魏邦以是报恩今两地保其城池万人保其性命使乱臣知惧列士谋安在某一妇人功亦不小固可赎其前罪遂其本形便当遁迹尘中栖心物外澄清一气生死长存嵩曰不然以千金爲居山之所红线曰事闗来世安可预谋嵩知不可留乃广爲饯别悉集賔僚夜宴中堂嵩以歌送红线酒请座客冷朝阳爲词词曰采菱歌怨木兰舟送客魂消百尺楼还是洛妃乘雾去碧天无际水空流謌竟嵩不胜其悲红线拜且泣因僞醉离席遂亡所在【劒侠传】
　　李抱真镇潞州军资匮乏有僧爲众所信公谓曰假和尚之道以济吾军如何僧曰无不可者公曰但言请于毬塲焚身某当自使宅穿一地道通连火作即潜入僧喜从之遂陈状积薪贮油因爲七日道塲昼夜香灯梵呗公亦引僧视穴使不疑公率监军僚吏膜拜以捧入檀施堆于其傍由是士女骈阗舍财亿计七日遂击钟举火已塞地道矣须臾灰烬明日借所施得数十万军资取足别求所谓舍利者选地造塔塟焉【瑚钩诗话】
　　欧阳詹游太原悦一妓约至都相迎别后妓思之疾甚乃刅髻作诗寄詹絶笔而逝【唐诗序】
　　代崇徽公主意金钗坠地鬓堆云自别昭阳帝岂闻遣妾一身安社稷不知何处用将军【同上】
　　裴休字公美兄弟皆塾昼诵经夜著书终年不出户有馈鹿者诸生共荐之休不食曰蔬食犹不足今一啖肉后何以继【景仰撮书】
　　裴休嗜浮屠法居常不御酒肉讲求其説演绎附着数万言习歌呗以爲乐与纥于臮素善至爲桑门号以相字【臆乗】
　　裴休尚古好竒掌纶诰日有亲表调授邑宰于曲阜者土人垦田得古器曰盎腹容三斗浅项痹足规口短耳朴素古丑将蠧土坏者既洗涤之后磨砻之隠隐有古篆九字带盎之腰曲阜令不能辩兖州有书生姓鲁能八体书字者召至于邑出盎示之曰此大篆也非今之所行者惟某颇尝学之是九字曰齐桓公会于葵邱歳铸邑宰大竒其説及以篆验则字势存焉乃辇致河东公之门公以爲麟经时物得以言古矣宝之犹钟玦郜鼎也视草之暇輙引亲友之分深者观之以是京华声爲至寳公后以小宗伯掌贡举生徒有以盎寳爲请者裴公设食防门弟子出器于庭则离立环观迭词以赞独刘舍人蜕以爲非当时之物近世矫作也公不悦曰果有説乎紫微曰某幼专邱明之书且载小白桓公九合诸侯取威定霸葵邱之防第八盟又按礼经诸侯五月而塟同盟既至塟然后反虞虞然后卒哭卒哭然后定谥则葵邱之役实在生前不得以谥称此乃近世矫作也裴公恍然而悟命击碎然后举爵尽饮而罢【唐阙史】
　　裴泊入相之年才四十四须髪尽白【南部新书】
　　裴思谦状元及第后作红笺名纸十数诣平康里因宿于里中诘旦赋诗曰银缸斜背解鸣珰小语低声贺玉郎从此不知兰麝贵夜来新惹桂枝香【北里志】
　　以楚州刺史裴坦爲知制诰坦罢任赴阙宰臣令狐绹擢用宰臣裴休以坦非才不称是选建议拒之力不胜坦命既行政事堂谒谢丞相故事谢毕便与本院上事四辅送之施榻压角而坐坦巡谒执政至休防多输感谢休曰此乃省台缪选非休力也立命肩舁使出不与之坐两门吏云自有中书未有此事也人多爲坦羞之至坦主举贡擢休之子上第时人云欲盖而彰此之谓也【东观奏记】
　　裴岳者久应举与长兴于左揆友善曽有一古镜子乃神物也于于布素时得一照分明见有朱衣吏导从他皆类此賔防与岳微亲面诘之云不虚旋亦坠失【尚书故实】
　　裴延龄恃恩轻噪班列惧之唯顾少连不避延龄尝画一雕羣鸟噪之以献上上知众怒如是竟不用【李肇唐国史补】
　　裴庆余佐李公淮南幕尝游江舟子刺船篙溅水湿近坐公色变庆余作诗曰满额鹅黄金缕衣翠翘浮动玉钗垂从敎水溅罗衣湿知道巫山行雨归【何晦摭言】
　　胡钲与裴庆防犯分者击以铁跻铁跻灯台也【同上】裴寛尚书罢郡西归汴流中日晚维舟见一人坐树下衣服极弊因命屈之与语大竒之遂爲见知以君才识必自当富贵何贫也举舩钱帛奴婢贶之客亦不让所惠语讫上船奴婢偃蹇者鞭挞之裴公益竒之其人乃张徐州【幽闲鼓吹】
　　裴寛善画小马宣和所藏一巻余尝见之作山林间小马十数萧散闲适笔墨甚闲雅真竒作也【画史】
　　裴冕性豪侈既素贵舆服食饮皆光丽珍丰枥马直数百金者常十数每广会賔客不能名其馔自制巾子工甚人争效之号仆射巾【太平广记】
　　裴敬中爲察官奉使蒲中与崔徽相从敬中囘徽以不得从爲恨久之成疾自写其真以寄裴曰崔徽一旦不如巻中人矣【丽情集】
　　裴淑字柔之元稹继室也稹自防稽到京未逾月出镇武昌裴难之稹以诗相慰裴亦以诗答曰侯门初拥节御苑栁丝新不是悲殊命惟愁别近亲黄莺迁古木朱履从清尘想到千山外沧江正暮春【唐诗序】
　　裴琰之作同州司户年才弱冠但以行乐爲事略不爲案牍刺史谯国公李崇义怪之而问户佐佐曰司户达官儿郎恐不问书判既数日崇义谓琰之曰同州事物固繁司户尤甚公何不别求京官无爲滞此司也琰之唯喏复数日曹事委积诸窃议以爲琰之不知书但遨游耳他日崇义召之厉色形言将奏免之琰之出谓其佐曰文案几何对曰遽者二百余琰之曰有何多如此逼人命每案后连纸千张仍命五六人以供研墨防笔左右免唯而已琰之不之听语主案者略言事意倚柱而断之词理纵横文华灿烂手不停缀落纸如飞倾州官僚观者如堵墙惊叹之声不已也案达于崇义崇义初曰司户解判耶户佐曰司户大高手笔仍未之竒也比四五十案词采弥精崇义悚怍召琰之降阶谢曰公之词翰若此何忍藏锋成鄙夫之过是日名动一州数日闻于京邑寻擢雄州司户【御史台记】
　　王相注太元经常取以卜自言所中多于易筮【国史补】尹知章字文叔绛州翼城人少时性懵梦一赤衣人持巨凿破其腹若内草茹于心中痛甚惊寤自后聪敏爲流軰所尊【龙城録】
　　太原王涯别墅有佳木流泉居常书史自娱使客贺若夷鼓琹娱賔【新书】
　　永宁王相国涯居位窦氏女归请曰玉工货直七十万钱王曰七十万钱岂于汝惜但直若此乃妖物也祻必随之女不敢复言【栁玭家训】
　　王涯居永宁里名书画以金玉爲奁轴凿垣贮之重复固秘及被诛爲人破垣剔取奁轴金玉而弃其书画于道【唐书】
　　王涯初爲大官名德闻望颇爲朝廷钦仰末年恃宠固位爲士大夫讥之其所居之地妖怪屡见知气者以不吉语告之而涯广自引喻曾无休退之意及伏诛时人谓王公祸至不省惑矣【杜阳杂编】
　　王沐者涯之再从弟也家于江南老而且穷以涯执相权遂跨蹇驴至京师索米僦舍经三十余月始得一见涯于门屏所望不过一簿尉耳涯潦倒无雁序之情太和九年秋沐方説涯之嬖奴以导所欲涯始一召见欵曲而许微官处焉自是旦夕造涯之门以俟其命及涯败露伏法仇士良收王氏家族沐方在涯私第以爲族人被执而腰斩之【同上】
　　王忠嗣镇太原以女韫秀归元载载岐山人也久而见轻于王之亲属韫秀劝载游学载因爲诗别曰年来谁不厌龙钟虽在侯门似不容看取海山寒翠树若遭霜霰到秦封韫秀答曰路扫饥寒迹天哀志气人休零离别泪擕手入西秦乃同入秦求举载旋举明庄老文列四子科【唐诗纪事】
　　岭南节度使太原王锷租广州防所入与常赋埒又征诸蕃舶税于是财畜不赀日十余艘载皆象犀珠琲与商贾杂出于境数年长安权家无不富锷之财锷性纎啬官曹帘坏吏将易之锷取坏者付船坊以鍼箬每燕飨輙録其余卖之以收利故锷家钱徧天下锷在藩子稷常留京视势高下轻重以投赀焉尝请籍坊以广第舍作复垣洞穴实金钱其中锷卒奴告稷占没所献裴度爲言乃论杀奴长庆三年用稷爲德州刺史悉金寳媵侍以行节度使李全略利其货杀稷纳其女爲媵【纲日】
　　王锷附太原王翃爲从子以婚阀自高翃子弟亦借锷多得官又尝读春秋自称儒者士颇笑之【唐书】
