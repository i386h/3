<!-- { "loadSidebar": true } -->
　　王良臣新郑人万厯间以举人知阳城县沉毅有逺略清操介守爱民如子修学校劝农桑百废具兴陞河间府同知有去思碑
　　熊伟商城人万厯间以进士知阳城县诛锄强暴优礼誉髦令行禁止吏畏民怀
　　李士登洛阳人万厯间以进士知陵川县冲龄筮仕谙吏治威惠并施尤作兴学校歴官布政使
　　雍献策睢州人万厯间以举人知陵川县存心仁爱行政公平士民思之
　　张汝济通州人万厯间以举人知陵川县徳政清操为一时推重
　　曲迁乔山东长山人万厯间以进士知沁水县肫诚惇大奬拔才隽陞工科给事歴官顺天府尹
　　田景新贵州人泰昌间以进士知髙平县寛平简易清驿递减租赋为徳于民甚厚未几调阳曲民立祠祀之
　　张自蕴即墨人天啓间以举人知陵川县徳性仁慈器度恢锄抑强豪兴起斯文调介休
　　董之表山东阳信人天啓间以举人知沁水县清谨仁恕去任父老子弟遮留号泣二百里络绎不絶陞晋州知州巩昌府同知
　　黄图昌字九如山东沂州人崇祯间以进士任泽州知州徴收赋役有以羡投者榜示之悉抵次限正供课士论文甲乙纎毫不爽又捐俸建魁楼于巽地庚午州隽五人元亦出属县论者咸归功焉寻以艰去士民泣送百余里不絶相为明三百年第一云
　　杨镇原字中岳陈州人崇祯二年知阳城县为治简穆行所无事壬申秋贼犯邑东募壮勇斩获甚众既而贼益剽掠客兵往来如织且祲疫频仍镇原剏罗城葺垣墙筑砦堡整保甲集器械火礟给粮糗刍茭施医药至鬻家业以佐军建楼于城西北昼夜寝处其中与冦退相终始擢戸科给事中民立祠祀焉邑太宰张慎言撰碑记累迁河东道左防议卒葬邑南坛侧民嵗时祀之知县项龙章又加封树命嵗清明官备牲醴致奠着为令
　　焦鳌崇祯间以贡士任沁水县知县流冦自晋入豫自豫返晋沁水实当其冲鳌督士民婴城固守力屈死之
　　国朝
　　袁仲选辽东人顺治七年以贡知泽州姜逆之变州城为贼据仲选涖任先遣牌具言大同破姜逆授首状贼党遁乃驱车径入招流亡安反侧闾井晏然及大兵至以泽从贼议屠之仲选哀请再四继以泣寻复以百口保之主者晓泽人曰吾以尔使君免尔死尔其服使君教以无忘朝廷之徳泽人欢呼曰不敢忘后迁潞安知府祠建泽城中祭祀至今不絶
　　李向禹铁岭人顺治五年以贡生任陵川县知县姜逆之乱兵临城下妻王氏谓向禹曰君职守土宜竭力报国慎无以家为念向禹颔之率家僮驰出王遂自缢二女暨婢従死城旋破贼执向禹诱之降复怵以兵卒不屈夫妇节义不愧前贤
　　刘广国湖广潜江人顺治九年以进士知髙平县时姜逆初平髙平虽壮邑凋瘵殊甚广国首革赔补搜索诸弊正供外不费民一钱泽县贡防数殊伙输纳费不赀力详直指获
　　题请减劝农桑修学宫循声茂着卒于官邑人胥为流涕
　　范绳祖顺治间知髙平县防直刚防能任大事察地方利害兴除之均徭役革衙蠧完先师庙大工建城隍庙缮城筑堤创祠修署治行为一时最
　　白良玉四川梓潼人康熈六年以举人知髙平县有清操正供耗银旧规寖及半良玉秒忽不多取柜书有贴备例里敛百金严禁之机戸受价织造官多蚀尅又繇潞覈騐费不赀良玉核发正价且请繇县解部机户以苏驿马草豆向令牙行办理良玉檄委两丞于秋冬平价采买民不为病旧俗讼负者缴赎锾和者纳息谷首除之又禁淹柩藏窀穸者凡一万五千有竒髙平人尝集其治行勒诸石又请扩署舍力禁之而不能止八年行取入都贫不能举火比卒髙平列于朝者醵钱以赙乃克殓
　　张都甫河南延津人康熈八年以进士知阳城县性简厚以清防自励而达于土俗人情兴举胥中其以讼来者片言辄抉情伪如指掌人不敢欺涖官十二年清慎如一日以治行入为监察御史
　　梅建字啖熊贵州普定人康熈年以举人知髙平县性防介精于吏治发奸摘伏不少爽建宗程书院集隽异其中时时授以文义又立义学俾寠人子胥得诵诗书后解组去髙平人建祠祀之
　　蒲州府
　　汉
　　季布楚人尚气任侠有名于楚孝惠时为中郎将折上将军樊哙语尤直为河东守孝文时人有言其贤者上召欲以为御史大夫复有言其勇使酒难近至留邸一月见罢季布进曰臣无功窃宠待罪河东陛下无故召臣此人必有以臣欺陛下者今臣至无所受事罢去此人必有以毁臣者夫陛下以一人之誉而召臣一人之毁而去臣臣恐天下有识闻之有以窥陛下也上黙然良乆曰河东吾股肱郡故特召君耳布辞之官
　　番系武帝时为河东守言漕従山东而西嵗百余万石更砥柱之险败亡甚多而亦烦费若穿渠引汾溉皮氏汾阴下引河溉汾阴蒲阪下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然发卒数万人作渠田数嵗河移徙渠不利田者不能偿种乆之河东渠田废而穿渠引汾溉皮氏汾阴引河溉汾阴蒲阪今永济河津荣河水利多本于系
　　田延年字子宾由齐徙阳陵以材略给事大将军幕府霍光重之出为河东太守选拔尹翁归等以为爪牙诛鉏豪强奸邪不敢发以选入为大司农会议昌邑王事众莫敢发言延年按劔廷叱羣臣即日议决宣帝即位封阳城侯二年自杀
　　闳孺为河东太守田延年督邮孺部汾北尹翁归部汾南所举应法得其罪辜属县长吏虽中伤莫有怨者
　　黄霸字次公淮阳阳夏人少学律令喜为吏领郡钱谷计簿书正以防称察补河东均输长复察防为河南太守丞擢颍川太守治为天下第一五凤三年为丞相封建成侯霸材长于治民及为丞相功名损于治郡时然自汉兴言治民吏以霸为首甘露三年卒諡曰定侯
　　周堪字少卿齐人元帝即位太傅萧望之为前将军少傅周堪为诸吏光禄大夫皆领尚书事甚见尊任为许史及恭石显所谮愬三年望之自杀乃擢堪为光禄卿堪弟子张猛光禄大夫给事中大见信任恭显惮之数谮毁焉堪性公方自见孤立遂直道而不曲是嵗夏寒日青无光恭显及许史皆言堪猛用事之咎上左迁堪为河东太守猛槐里令显等専权日甚后三嵗余孝宣庙阙灾其晦日有蚀之于是上召责诸前言日变在堪猛者下诏徴堪诣行在所拜为光禄大夫秩中二千石领尚书事猛复为太中大夫给事中而显干尚书五人皆其党堪希得见疾瘖不能言而卒
　　萧咸东海兰陵人望之子也举茂材累迁河东太守所居有政迹数増秩赐金后至大司农终官
　　邓禹字仲华南阳新野人年十三游学京师见光武知非常人遂相亲附及光武安集河北禹杖防见之因进説延揽英雄务悦民心立髙祖之业救万民之命光武大悦常宿止于中与定计议赤眉西入闗更始使定国上公王匡襄邑王成丹抗威将军刘均及诸将分据河东农以拒之赤眉众大集王匡等莫能当光武筹赤眉必破长安欲乗衅并闗中而方有事山东未知所寄以禹沈深有大度故授以西讨之略乃拜为前将军持节中分麾下精兵二万人遣入闗令自选偏裨以下可与俱者于是以韩歆为军师李文李春程虑为祭酒冯愔为积弩将军樊崇为骁骑将军宗歆为车骑将军邓寻为建威将军耿防为赤眉将军左于为军师将军引而西建武元年正月禹自箕闗将入河东河东都尉守闗不开禹攻十日破之获辎重千余乗进围安邑数月未能下更始大将军樊参将数万人度大阳欲攻禹禹遣诸将迎击于解南大破之斩参首于是王匡成丹刘均等合军十余万复共击禹禹军不利樊崇战死会日暮战罢军师韩歆及诸将见兵势已摧皆劝禹夜去禹不听明日癸亥匡等以六甲穷日不出禹因得更理兵勒众明旦匡悉军出攻禹禹令军中毋得妄动既至营下因发诸将鼓而并进大破之匡等皆弃甲亡走禹率轻骑急追获刘均及河东太守杨宝持节中郎将弭彊皆斩之收得节六印绶五百兵器不可胜数遂定河东承制拜李文为河东太守悉更置县属令长以镇抚之是月光武即位于鄗使使者持节拜禹为大司徒策制诏前将军禹深执忠孝与朕谋谟帷幄决胜千里孔子曰自吾有回门人日亲斩将破军平定山西功效尤着百姓不亲五品不训汝作司徒敬敷五教在寛今遣奉车都尉授印绶封为鄼侯食邑万戸敬之哉禹时年二十四遂渡汾阴河入夏阳复破走更始左辅都尉兵建武二年更封为梁侯十三年定封髙宻侯食四县显宗即位拜为太傅永平元年年五十七卒諡曰元侯
　　丁邯字叔春京兆阳陵人有髙节正直不挠建武初举孝防不肯为尚书郎后拜汾阴令治有名迹迁汉中太守
　　刘祐字伯祖中山安国人察孝防累迁河东太守时属县令长率多中官子弟百姓患之祐到黜其权强平理寃结政为三河表后为河南尹陈窦败黜归卒于家
　　史弼字公谦陈留考城人少笃学为平原相诏书下举钩党独无所上迁河东太守被一切诏书当举孝防弼知多权贵请托乃豫勅断絶书属中常侍侯览果遣诸生赍书请之并求假盐税积日不得通生乃诡以他事谒弼而因达览书弼大怒曰太守忝荷重任当选士报国尔何人而伪诈无状命左右引出楚捶数百府丞掾史千余人皆諌于廷弼不对遂付安邑狱即日拷杀之侯览大怨遂诈作飞章下司隷诬弼诽谤槛车徴吏人莫敢近者唯前孝防裴瑜送到崤渑之间大言于道旁曰明府摧折虐臣选徳报国如其获罪足以垂名竹帛愿不忧不惧弼曰谁谓荼苦其甘如荠昔人刎颈九死不恨下廷尉诏狱减死罪一等论输左校闭门不出数为公卿所荐议郎何休讼弼有干国之材宜登台相徴拜议郎为彭城相卒
　　王邑字文都北地泾阳人为河东太守兴平二年帝幸安邑邑奉献绵帛悉赋公卿以下封邑为列侯
　　赵无忌字世卿京兆长陵人岐次兄也部河东从事为宦官党京兆尹唐□所杀
　　焦贶山阴人尝为河东太守郑之师也
　　魏
　　任嘏字昭先乐安博昌人文帝时累迁河东太守所在化行有遗风余教嘏为人淳粹凯弟沈黙潜行著书三十八篇卒后故吏河东上官崇等奏之诏下秘书以贯羣言
　　杜恕字务伯京兆杜陵人畿子明帝末为河东太守嵗余迁淮北都督恕所在务存大体而已其树惠爱得百姓欢心不及于畿
　　严干字公仲冯翊东县人以孝防拜蒲坂令病去官后追録前讨郭援功封武乡侯
　　游楚冯翊人为蒲阪令性慷慨以恩徳为治不好刑杀迁汉兴太守
　　徐英冯翊人为蒲阪令刚爽不挠尝鞭小吏张既既后贵显欲与英和解乃因醉狎之英抗志不纳遂不用
　　王濬字士治农湖人博涉坟典疏通亮达恢廓有大志辟河东从事守令有不防洁者皆望风自引而去刺史徐邈以女妻之后防镇南军事以平吴功封襄阳侯邑万户卒諡武
　　晋
　　刘原渤海人河东太守好竒以旌才为务郡人冯收荐猗氏王接于原原即加礼命接以母老辞乃止
　　邓攸字伯道平阳襄陵人河东太守
　　路述为河东太守刘渊冦河东述战死
　　北魏
　　尹馛代人少勇健走及奔马曳牛却行赐爵汾阳子世祖尝问其欲馛曰中秘二省多诸文士若恩矜不已请参其次世祖贤之拜秘书监以功晋魏安侯后出为东雍州刺史恩化大行百姓思之又晋河南公累迁司空太安五年卒
