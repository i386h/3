<!-- { "loadSidebar": true } -->
　　大同失总兵官所佩征西前将军印职方请给新印郑端简时为主事白郎中总兵印文桞叶篆请改印文或称别将军或增减其字恐原印在叛军处有事时行文奏报真伪不可辩误事非小往年胡忠安公在礼部失行礼部之印改铸行礼部印此在内衙门尚然况边镇兵权又反侧不靖时乎郎中不以为然【郑晓今言】
　　崇祯戊寅王房汉令髙平一村翁有女为鬼所据具状控县王即差往摄曰必有以报否则责汝不得已持符市香楮于其村社庙焚而祷之良乆空中有声曰若为我来乎若行吾且随若喜过望在路叩问辄随应但不见其形状因遂与俱诣县票王曰被犯安在曰偕至矣遂漫呼空中又辄应于是王为寘对责以无礼鬼曰某纳聘三十金非敢乱也翁曰无之鬼争曰见藏其家某所地下遣还取掘土尺许果得金如数王知其狡餙怒责之谕令改过鬼喏喏而去自是遂不复至【旷园杂志】
　　龙岩上有洪钟髙八尺围一丈五尺六寸人传前明时坠于地村人集数十不得动众归村食有一牧羊者立悬之遂坐化洞中村人知其异塑像焚献其钟至今悬焉【永和县志】
　　有敎官杨某者尝夜游东城见灯火光神彩异常徐在就之有小户额其上曰阳光洞入洞中萧然无人有几案香炉案上有黄庭清浄经二种灯一树油将尽而案旁有瓮满注以油纳一杓杨乃以杓添置灯内瓮油将尽而盏不盈也已周视洞壁下皆瓮中实以金试取之皆不动踌躇久乃出举武回视洞已闇然防有矣【静乐县志】
　　相传风峪山岩镵字云立一箭卧一箭金锅耳子露一半沟之南道之北一辆金车露枝幅不知何谓年久漫漶字不可辨【太原县志】
　　王体吾长治人与诸友醵饮五龙山治具而忘其箸乃各以簮代食毕随意取坐旁草拭其腻体吾所冠为铜簮明日视之已半成银矣急往山上原坐处徧取草试之竟不可得可见太行之山常有化汞之草但人不能识无缘以遇之耳【旧通志】
　　洓水每嵗冬夜间时闻氷裂声城戍者遥见有物如羊自西来冰劈积两旁至南桥回近年见于白昼冰自开裂水涌尺许逆流过南桥至吕庄河相传有梅叅将战败执防热甚就水濯之化形而逝此其防精或曰蛟也然未可测【旧通志】
　　晋水涧行闽越而悍浊怒号特甚虽歩可越处辄起涛头作漰湃源至髙故也夏秋间为害不细以无堰堨之具尔予行三晋诸山间尝欲命缘水之地聚诸乱石仿闽越间作滩自源而下审地髙低以为疎宻则晋水皆利也有司既不暇及此而晋人简惰亦复不知所事甚为可恨闽谚云水无一防不为利诚然亦由其先有豪杰之士作兴后来因而脩举之遂成永世之业故予谓闽水之为利者盈科后进晋水之不为利者建瓴而下尔【燕闻录】
　　李寰建节晋州表兄武恭性诞妄又称好道及蓄古物遇寰生日无饷乃遗箱挈一故皂袄子与寰曰此是李令公收复京师时所服愿尚书一似西平寰以书谢后闻恭生日挈一破腻脂幞头饷恭曰知兄深慕髙真求得一洪崖先生初得仙时幞头愿兄得道一如洪崖賔寮无不大笑又记有嘲好古者以市古物不计直破家无以食遂为丐犹持所有顔子陋巷瓢号于人曰孰有太公九府钱乞一文与武恭事正相【江盈科谈言】
　　李佥宪希楧归田时年七旬余天性乐易为徳于乡称徳门第一丁酉嵗元孙皖生时公几颐矣戚友争持羊酒登堂贺公须睂皓白衣冠甚伟扶杖出迎子国学生炖孙茂才仙品以次起曾孙商水令兴髙甫冠余罄折随其后观者叹羡以为太邱朗陵遗风庻几复见于今故夀公者有三仕百工范一堂五世人为一时仅事云【解州志】
　　邑耆民郝进十七子可谓家瑞【静乐县志】
　　阳曲四美园中舞鹤轩有墨鹤坐其中宛然鹤舞葢吕纪笔【名画录】
　　大同妇人好饰尚脂多美而艳夫妇同行人不知是夫有是妇也宣府敎场东西几十里南北二十里蔚州城磨甎所砌朔州近山易采木市房檐廊今颇倾頽语云大同婆娘蔚州城墙宣府敎场朔州营房亦不诬也【逌旃璅言】
　　刘云琼临县举人赵裮之妻有水云居诗自署曰离石槛花居士【列朝诗序】
　　西陵董氏少玉麻城周禴之继室也禴字元孚抗疏两遭贬谪间闗万里少玉皆共之贬雁门阨于灵邱广昌间三日不火食僮仆皆悲泣少玉哦诗自如年二十有九羸卒尝笑谓元孚曰妾幸而为君妇得稍知诗亦不幸而为君妇即有一二佳句而人必以为出君手王元美序其诗稿【同上】
　　巩昌卫闗永杰崇祯四年会试入都与侪辈游忠义祠有道士前曰昨梦神告我后人当有登第者后且继我忠义可诘之永杰愕然颇自喜已果登第后为睢陈兵备佥事十五年二月陈州破永杰格杀数贼身中数刃大骂而死赠光禄卿【灵应录】
　　吴生画笔其在于今殆片楮为重矣平阳西偏普庵堂水陆社乃有吴生所画水陆百二十轴社之得名以此姜子绮季为予言闻之寺僧述画所繇出葢竒甚明世宗朝西河郡王城北有隙地传为废寺遗址其地中间方数尺许雨下不濡雪甚不积又中夜常见竒光王心异之乃掘地以穷其怪掘深五丈得巨石函一以铁绲二道束之发之又得锡函其最中函以木木函启而画轴见乃希代之竒寳也王甚珍焉其后王薨嗣王不知寳异以乞挥使吕吕又死其家落寺僧以常直得之因创地以藏焉则崇祯间事云因姜子言急求观得见三十轴信竒笔已遂作歌志之【王士禄吴道子水陆画轴歌序】
　　崇祯庚长秋阳城析城山中诸树忽枝头遍挂人形长三寸绿色衣冠襟袖宛然两腋下穿黒绒线如傀儡绳系状山人取以赠人悬之室内至春时缘殻开裂中出一蝴蝶飞去竟不知为何物石岩之下亦累累然【旧通志】
　　平阳许冲亮与甘肃生冲明友善崇祯间相约汗漫游至髙平遇牛公子某留憇南闗道院牛倐遘家变以千金付许曰事急矣东西南北不可必脱有遇需此金以济而生不知也居十年所不相闻至　国朝牛更名青入监用敎习考知县许方知某尚在告生曰吾守此地负游约者徒以公子金耳今公子在都门需此必急于是赍金偕往见公子抱许痛哭既而曰某不肖家私灰烬意中久无此金愿奉为买山资许大恚云亮若利此安待今日幸勿污我牛改容谢许遂去陟嵩岳不知所终或曰许邂逅宋中一巨公栖迟殁生亦不食死【泽州志】
　　近年有营塟穿圹而遇古穴者窥其甃砌坚致采绘人物之状完好如初尸体衣佩仰卧在牀有若寝息衾褥枕席都未损动或以幽室久闭未可轻入及入之触风辄化前之所见一切如扫亦不知何时有此葬法説者疑为金元间事然史传中亦未之见也【太平县志】
　　庄麟山西永宁州临县乡民也年二十未昏暑浴于河见大鲤困网中约重百余斤轩鬐若诉麟怜而脱之鲤游行作回顾状跃波而逝后麟陇上假寐梦秀才骑从甚都皆翩然俊逸揖麟而言曰予徳子甚已请于家君将以妹室子幸勿辞麟瞿然曰仆田泽人耳素不与君相闻何徳之有矧乔野不称敢辱君之妹乎秀才曰子不忆河上之鲤耶予乃禹门龙王第三子也化鱼出游为渔所困防子将鲙予于市矣舍妹明艳真堪作逑子何拒之深也麟闻之心惴曰水府路殊贤妹何爱于仆防君之厚是速仆之死也敢辞秀才心恚因出水晶一颗赠麟曰倘魃为虐子以祷甘雨可立丰也及寤而晶在遇旱辄效号曰雨师庄老凡州县赠遗皆却焉逺近甚徳之　国朝顺治初年七十余临殁前三日复梦秀才曰君数将尽晶应见还麟探懐予之秀才曰子仁且介当庙食兹土土人立祠河干顔曰放鲤肖麟像其中祷犹验焉【簮云楼杂説】
　　聂翁山西人妇虞氏生一子翁又商于川主李氏李之妇新寡翁即赘于其家俗谓之坐门招夫承其香火改姓李亦生一子因张献忠入川李氏子母散失翁流入滇黔为伪弁被官兵俘获时累囚数十抚军付州刺史聂熊臣鞫之询及翁里居姓名刺史异之退问母母令复讯而已听于后不数语呼其子曰真而父也起之囚中拜哭大恸洗浴更衣庆忭无已属员咸将羔雁为贺刺史觞之翁亦在席客问翁何由入滇黔翁言其从川入滇始末又与李吏目里居母子姓名合李骇甚归述于母母令设醴邀翁翁至母窥见出曰尚识妾否为吏目者君之子也刺史闻之至与吏目序兄弟焉【见闻录】
　　山右有羊子夀者羊叔子之裔也子夀之祖年三十未有家室牧羊山中里人以其诚实有愿为之婚者彼力曰徳容兼备而复厚奁资者娶之闻者莫不窃笑时隆冬南风大作瓦石俱飞堕一妇于庭姿容絶艳衣饰缟素自言秦氏女父母俱亡家在正定之平山县顷见我亡母云与此处羊郎行十三者有缘挟我至此倐失我母人咸异之正定至汾几二千余里瞬息飘至洵属天缘众为醵资谐伉俪焉客有戏十三者曰佳人之徳容备矣百两之将关山脩阻风姨不能致奈何女闻之曰我家固巨商有金窖于都门室中我父母相继沦亡不及发尚有老仆居焉今我与俱往窖金十万有竒皆可得也奁资不亦厚乎择日往仆已死惟妪存焉告以故遂尽取地下物即贾于京今子若孙以百指称富室云【同上】
　　田地有横土有立土西北横土可以穴居山西多窰房即所谓陶复陶穴也立土不可穴居又不宜种禾江南又有斜土不畜水亦不可种【吕种玉言鲭】
　　旧闻晋中一宦族戒子孙不得放债歴世以良善闻放债取利固非士大夫所为况取偿必致招怨良可为戒【王崇简冬夜笺记】
　　樵人于王屋山得茯苓如屋送济源某公服之十年不尽【筠廊偶笔】
　　先文康过蒲州谒闗侯庙见一聫云怒同文武道即圣贤先公以对句不工思有以易之偶午睡梦侯告之曰何不云志在春秋公醒而书送侯庙【同上】
　　嘉禾曹秋岳溶尝至昭君墓墓无草木逺而望之防蒙作黛色古云青塜良然墓前石案刻某阏氏之墓为防古书先生考绎最详榻数纸归【同上】
　　大同左卫元帝庙铁炉可容一石香灰中生榆树大如碗四时青翠然根下火常不絶【同上】
　　山海经太行山一名五行山列子作大形则行本音也【天禄识余】
　　陈説岩相国廷敬説其乡有兄弟皆为名卿而其孙愚騃不知书家以中落至持银椀乞食于市而不悟银可易米人家子弟不读书者可以为戒因书示子孙辈云【分甘余话】
　　名胜志太原府城内有巨铁常露其顶掘之则深入不出曰铁母今有镔铁祠西樵游并州题诗云块尔留其质萧然覆古苔气应干象纬地已絶尘埃知有藏锋用无劳大冶开风胡今已逺珍重寳刀材【同上】
　　陜州北濵黄河与山西平陆县隔河烟火相望按开天传信记天寳中开月河得古铁铲上有平陆二字上异之藏于内库遂改河北县为平陆县【陇蜀余闻】
　　绛县澂泥砚一绢袋置汾水中逾年而后取则泥沙之细者已入袋矣陶以为砚水不涸【天禄识余】
　　沁水韩王村玉女祠内有树一株老干婆娑每当春秋开花二次春则红秋则黄花有异香歴年既乆人莫知其何名【泽州志】
　　城南荆开府墓前列华表翁仲缭以周垣内植栢可数百株十里外望之郁然成林明崇祯甲申李自成渡河防京师栢忽尽枯死逾年复生　国朝吴三桂逆命滇南栢又枮今苍翠如故吁亦异矣【临晋县志】
