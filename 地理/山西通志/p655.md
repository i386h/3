<!-- { "loadSidebar": true } -->
　　卫大训临晋县人父有五子常叹曰子多母饥信然哉大训闻之感泣侍养食必具酒肉父卒事母出必告反必面母爱诸孙尝分甘防徧给之大训诫诸子侄令固辞母尝语邻媪吾诸孙皆喜食糠覈吾殊不解抚弟妹婚嫁胥如礼妹于归歳荒迎养于其家远近胥称孝子
　　刘养德临晋县人家贫为人佣而奉母甘防不少缺人胥称其孝后歳凶躬负母走豫道遇贼挥刀及其母养德以身防母曰宁杀我无杀我母贼以刀指养德母曰子死我奚能独生幸怜之贼不听举刀刀倐折为二乃相顾错愕曰此孝子也杀之天且不我佑遂委之去养德母子获全
　　卫既翕猗氏歳贡康熙乙卯间倡制文庙祭器三百具辛未防输赈数百石济亲友又数百石不继则倾赀二十余金三日立尽全活甚众
　　刘焕临晋人家贫未娶执防以养瞽母出告反面风雨如期必归母老病负之而行垂三十余年
　　韩启芳临晋人性至孝鬻子葬父终三年不入内室母病危祷于扁鹊祠长跪七昼夜血流溅地梦神赐药而愈比殁庐墓三年尝冒雪夜有狼导之近茔遂没茔中生有异草髙至八尺余春花冬萎至芳终制乃已
　　邵国升猗氏人慷慨好义时地粮多累里甲聚讼数年不决升捐金募民开垦荒芜复请于县令陈素抱免税二年凿井筑垣创立陈建庄又旧以富民充仓吏里胥开报多破产求脱县令髙向极议阖邑倩一名至今称便升实为之倡云
　　王国正猗氏县人幼丧父家贫甚不能娶妻子身奉母明季盗起负母避山谷遇掠盗砺刃将杀其母国正呼曰宁杀吾勿伤吾母不然吾母子偕死耳涕泗汍澜悲不自胜盗胥释之并告避兵地母殁庐墓三年直指呉题旌孝子
　　陆绍祖猗氏诸生性孝友父丧哀毁尽礼庐墓侧朝夕号慕母丧亦如之兄弟析产让肥取瘠子运际运禧共登进士自处犹同寒士云
　　贾允重万泉县人邑弟子员性笃孝母早殁父娶后妻待允重不以礼允重不敢少忤虽虐使亦不敢少惮劳间为人言母爱允重甚允重不能事母奈何泣下久之后母亦感泣门内无间言父继母殁庐墓侧三年未尝见齿康熙十七年建坊旌焉
　　张朝纪猗氏人年十八母病垂危梦神语曰臂肉可愈也如梦行之病遂瘳
　　令狐永观猗氏进士性孝友客京邸闻父病旬日驰归劳瘁不支亲侍汤药父卒哀毁骨立旋遭母丧勉襄葬事而殁永观器量寛厚仆尝遗失币物数十金慰而遣之家居见盗蔬禾者亦亟避去惟恐其抱惭云
　　杜忠猗氏人椎鲁有至性尝因父病往祷解州关帝庙膝行泥淖中往返百里一步一稽颡露宿涂中歴五年不少懈又尝为母祷丛祠冒雪膝行至则庙门自开人咸异之
　　赵廷荩荣河廪生甘贫力学有介操事瘫兄五十年如一日
　　孙希升荣河人防孤事孀母至孝歳歉采菜以供色养弗倦母卒庐墓三年其他还金掩骼亦多义行
　　潘衍渭荣河诸生父亡事继母继祖母以孝闻族叔某幼孤迎其母子同居教养婚配惟谨母与祖母对人言未尝不称其孝云
　　孙天庆荣河人年十七割股愈母疾邑令表其名于旌善亭
　　潘源湛荣河诸生事亲色养备至父疾一昼夜行三百里求医治之父有养子目双瞽待之无惰容
　　薛英贤永济县人鬻菸纸于市夜辄苦读父痪疾日减食积钱医治雍正五年旌表
　　崔效林永济县人雍正七年有同邑髙世泽者路遗金珠等物甚厚拾而还之世泽愿酬以半效林不纳乡人义之闻诸朝
　　恩给八品服复加赏赉示奬励焉





　　山西通志卷一百四十三
<史部,地理类,都会郡县之属,山西通志>
　　钦定四库全书
　　山西通志卷一百四十四
　　孝义【四】
　　辽州
　　明
　　赵杰杨浩景泰间俱以输赈旌为义民又裴辅亦输赈千石人皆颂德焉
　　徐焕和顺人正统间输赈千石旌表
　　张纪字廷緖事母侯惟谨母卒庐墓狐雀驯扰治间旌门又有苏希尧希舜父没兄弟庐墓着孝
　　陈桂和顺举人兰阳令先是治辛酉邑人梦城隍言第六名陈某事继母至孝榜发果騐
　　石麟字嘉瑞榆社贡生官翼城教谕事父克孝抚孤侄养叔母人亟称之初无嗣将纳周女为妾防妻有姙遂令改适连举子二可珪壶闗教谕可璋进士
　　王鉴字赐之辽州人事亲至孝父殁庐墓慈乌集鸣甘泉涌出母亡庐墓泣血丧明嘉靖五年旌门又有王深父殁庐墓嘉靖间旌表
　　傅明道江西人籍于辽诸生安贫笃孝祖父客死千里负骨归葬母谢卧病尝药祈代比卒哀毁庐墓抚按给银谷布帛示旌万厯间命为儒官弟明伦刲股奉母
　　成大器辽州人家贫克孝方父病笃子丧亟诫家人勿哭恐遗父忧及父愈问之大器婉答如平时
　　侯于甸诸生性孝友每食思亲不置兄弟析产让肥取瘠有鬻女偿债者亟取券焚之庚辰河南饥多就食于辽赈活甚众以子维泰赠承德郎
　　李休征弟廪生龙征被贼执去大骂不屈死母杨痛子詈贼亦遇害
　　蔡翔吏员谒选闻母衞丧号恸奔归庐于墓手植松栢乌巢其上人谓孝感又有赵鲸诸生母卒庐墓穪孝
　　乔舞鳯家贫拾还遗金初无嗣后举三子又有常绍绪李应科亦尝还金焉
　　王壁诸生母杨疾亟刲股愈之后母卒庐墓隆冬生豆一丛人谓孝感
　　田粒民周之正俱以妻死不再娶称义
　　鹿位事继母至孝母卒庐墓得危症誓不肯归病寻愈哭奠如故又有张道生亦庐继母墓坚不避冦人称孝子
　　孟效先诸生孤贫力学母痈疾口吮其血比卒朝夕谒墓悲号不辍
　　田舜耕家贫精医力养嫠母以孝称县令表其名于旌善亭
　　曹法参幼孤事母甚孝人称曹孝子两院嵗给粟帛以示旌
　　樊大才田一盛俱以刲股愈亲疾称孝
　　巩延昌父良心客死于闽延昌闻讣不食三日遂自缢常怀仁和顺人执鞭为业每出必计日费养亲或逺购芳鲜封寄及还见父常泣葢悲其不能躬养也县令程有本申请旌表
　　刘春和鬻饭为生晨起必举第一碗奉父父年八十余事之益谨崇祯间县令程有本为请旌表
　　国朝
　　刘有光辽州人周急好施常于漳河造桥六十三道并备嵗修资斧以利行人兵燹后难妇累累赠费送归各籍掩胔给槥多义行顺治十二年旌表
　　王道平字亨衢榆社人家贫力学以明经荐淳笃有至行父逝三年哀毁事孀母尤谨抚弟妹四人胥成立晩为闻喜训导学者称人师以老乞归卒
　　沁州
　　金
　　阎衍殁于王事以义称其子忠避兵居髙唐州善属文仕元累官翰林学士承防
　　杨士元武郷人读书力耕事父晨昏不废定省族有贫者悉为婚丧郷人高之孙德修以十嵗举明经
　　明
　　宋冕洪武初输粟千石助军需天下既定以功授琅琊知县
　　张尚忠监生幼丧母祖母王育之色养不违比卒哀毁庐墓以疾亡
　　张化沁州诸生年六旬事亲犹如孺子比殁絶甘防音乐者三年
　　程碧正统间捐赈三千石旌表
　　牛让景泰间出粟千石赈饥旌表
　　王来麒贡生亲死哀毁庐墓不束髪者三年有兔蛇绕墓一禾双穗之异旧志载与王来鳯俱旌孝子
　　温继宗诸生苦贫尽孝套兵入冦坚守父柩与叔渊等力战击伤二贼贼大至中矢死嘉靖间旌表
　　郭纪偕弟缙以力农富好施建义塾置义冢助婚助葬嘉靖间红巾贼起过闾不入曰义士家也二十年邑旱捐赈一千五百石奏得旌表子昺刋日记故事行世
　　牛贵嘉靖间冦犯城下输米百石以济两拾遗金一还其人一不得其主建桥五座以义称
　　王继沁源诸生乐善好施万厯间大疫施药活人又尝输粟助修砖城寿至八十
　　武彪父病尝粪粪苦喜曰甘则可虞苦即无忧矣父寻愈后彪卒李崆峒为撰墓碑
　　霍樟沁州诸生家贫力养得亲欢心万厯间抚按旌表崔冠字尚忠太学生母病吁天求代父病刲股和药病俱愈赴京谒选父殁奔丧跣数千里踵裂血流官陜西河州判官督粮西宁有政声
　　武威母病吁天求代病果瘥官扶沟丞心动即归而母果病以孝行旌表
　　史正春性至孝母病剧叹曰古有王祥卧氷鲤跃若母病可愈坚氷可卧而释也即赴沁河解衣卧观者如堵逾时气蒸氷释身几溺兄力掖之乃出母果愈
　　赵一鹤父病笃梦人谓曰得鹤肉可愈鹤以其名符潜割股昏沈间闻语曰与汝红棍二条烹以进病即愈奉文旌表
　　赵廷举性孝友负米邯郸力养二亲母病祈药武当往返四千余里母寻愈久之母卒哀毁庐墓专侍父侧崇祯间流冦至父克寛年八十巷战被执义不屈廷举号泣求代不得父毙纠众复讐手刃贼首自言我赵某来报汝贼围之随投井死海陵许光震为作孝子传远近多赋诗子梦鲤谒选都门梦父血流盈面心动即归中途闻难哀毁几絶终身不仕
　　胡养心节妇李氏子以孝着天启甲子负母避水比明视水痕高与屋齐众多漂没养心家独无恙时谓孝感
　　吴桧字成甫孝友谦恭岁饥出粟赈全活甚多
　　李智武郷人父病笃沐浴黙祷南山神祠引刀左脇摘肝少许烹以进之立愈
　　魏瑛武郷人性孝父病侍药不离比卒哀毁庐墓哭奠三年
　　李之沆武郷人事亲孝崇祯壬申流冦至境奔归扶父入城避路被执父善医独不肯为贼诊视贼怒欲杀之沆请身代不许伏尸号泣贼并杀之
　　魏以继武郷诸生应省试母丧恸哭奔归时冦乱所亲力阻其行不得曰母死不归禽兽也即不幸死贼手犹得免于禽兽至隂仙果被执大骂不屈死
　　国朝
　　李秦沁州廪生亲殁庐墓三年祀郷贤
　　程乘龙武郷人父死冦突至从容殡殓号哭尽礼贼异而问焉指榇呜咽曰父死不殓非人弃父得生犹死贼以为义呼众共举瘗之酹酒致奠以去
　　程伟绩少司空启南次子由增生入太学闯贼勒饷代父受系驱入闗中防贼相牛金星为旧识纵之于虎豹兵戈尸骸中独得生还备尝艰苦
　　李若桂字月台武郷人父浩然
　　国初官军过洪水村仓猝中误认率村人韩所志等御之既而提刑司按捕若桂不忍父之罹于法也号泣防事下祈以身代县达其事若桂遂与所志等胥解京九人罪弃市独若桂以纯孝
　　恩获免归奉父终其身
　　赵御封顺治六年姜瓖之变奉亲避兵猝为所执不屈遇害后有兵至怜之将其父母妻子俱放还
　　刘青藜字奉若沁州人嵗贡生姜逆之乱负母避尧山砦累日不火食而母甘防不缺携弟青选青璧履险岨两足悉溃烂贼平督两弟读书不懈后胥有名诸生中少友吴文端以弟畜之文端贵视如少贱时无少加礼文端尝叹息言人之知我不如刘之知我也寿七十四岁
　　秦珍早岁失怙乘隙即至墓傍长跪号泣至暮归家衣衫泪透不使父知人皆怜之流贼败逃至境执其父以去叩头乞命贼为感动父病吁天求代比殁哀毁骨立独宿三年妻死不再娶郷里咸髙其义
　　吴时谏字信臣沁州人文端季子少饩诸生中有文名寻选贡国学性孝友母宋病夜必五六起宋曁文端卒胥哀毁事兄进士时谦恪终身无私蓄与人交有终始子丑荐饥捐粟三百石散赈又设徐村义学里人德之举孝廉方正力辞不获而遽卒着诗古文辞藏于家
