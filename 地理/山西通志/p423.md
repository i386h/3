<!-- { "loadSidebar": true } -->
　　朱家仕河州人崇祯末为阳髙分巡副使流贼至尽驱妻妾子女入井而已从之一家死者十六人
　　国朝
　　周官顺治元年任浑源州吏目直指尝荐之姜逆之乱死其官
　　李吐馨陜西同官人顺治二年官灵邱县典史姜逆之变集城下者数千人令素恇怯莫知所措吐馨招集乡勇激以大义慷慨登陴士民胥感泣地当贼冲独屹然坚守论者韪之
　　王度山东人顺治三年以进士任大同县知县有能声姜逆之乱道府符篆多失独县印存　亲王统师来讨平西将军印时犹未颁布檄徴饷调兵繄县印是赖度善招抚怀仁诸地以次定督运劝输捜马擒冦胥有功叛党造度手书投营前王知共朴忠出书示之度勃怒檄诋贼家人九口胥为贼杀事平议叙官至太常寺卿
　　梁化凤字澧源陜西长安人顺治三年以武进士官阳和髙山衞守备精骑射饶谋略善抚军士能得其死力姜逆之变以忠义激励之令厉兵以待　大兵进遂率所部从临阵振臂大呼矢石如雨不少避大小七十余战所向有功七年四月收复郡三州一县五卫二城八堡十寨八台三洞十五胥克宣力焉晋都督佥事后平海冦功尤伟擢提督授三等阿思哈尼哈番卒赠少保兼太子太保諡敏壮
　　项一科顺治四年任大同县县丞有能声姜逆之乱以死勤事
　　张肇斌顺治五年任大同府西路同知姜逆之乱以死事着
　　荣尔竒山东德州人癸未进士由汾州冀南道左迁浑源州知州刚毅明达政简刑清爱民礼士姜逆之乱以身殉城至顺治十六年知州张崇德始申请从祀本州名宦祠是以忠烈祠未载
　　佟养升辽东人顺治间奉
　　防养马大同姜逆之乱巷战不屈以死
　　佟国仕辽东人顺治间任井坪路参将姜逆之乱夜遣其党周世德来袭国仕跃马持兵驱众巷战既而城外举火喊声遥应遂为乱兵所杀盖世德旧为国仕属员前后左右胥贼党也
　　赠副将祀忠烈祠
　　管一举顺治间任得胜路参将死姜逆之乱
　　赠副将祀忠烈祠
　　李向尧辽东铁岭人顺治间任助马路参将姜逆之乱阖户殉节
　　赠左都督佥事祀忠烈祠
　　佟养量辽东人顺治六年任宣大总督驻阳和时姜逆初平骸骨徧野为敛而葬之又建报忠祠祀一时死事者尝録重囚有张发者业毙于狱矣其族多论死检原案覆视特为豁免内丁杨洲玉寓齐生所获藏镪八百两呼其子弟至悉畀之修学习礼教射其中会部议卫所屯田照内地民田例起科抗疏言边地种迟霜早沙碛相望加以凶盗频仍荒残愈甚若复援例起科势必闻风俱溃夫有人斯有财益下即益上此司计者所当知也疏上获允云中人至今感之
　　郎永清辽东广宁人顺治六年以监生知浑源州时姜逆初平永清首立义冢瘗残骸乃招流亡督开垦详豁逋赋一万余两贩易者给母钱俾通货器残民始有起色后以治行迁官去民为立祠祀之
　　宋起凤沧州人顺治十一年以副榜贡知灵邱县灵邱经闯冦加以姜逆之乱民防田芜赋役缺正额者以万计起凤力请蠲除获免粮银三千二百六十余两徭银一千七百三十余两其他积逋并报罢流民渐复业起凤复时诣田间课之寖有起色解组攀辕卧辙者踵相续
　　谭从简山海卫人康熙元年以举人知灵邱县灵邱逋赋累累前令宋业请豁免随迁官以去从简涖任雅谙民间利病百废具举疮痍寖复当时謡曰前无宋凭谁种后无谭更不堪灵邱以循吏称者二人为最
　　曹溶字秋岳浙江嘉兴人前进士康熙六年任阳和兵备道溶学问闳博处兵琐戎索间赈荒驭吏胥有绩雅称叹徐明经化溥冯观察云骧才亟旌之时学政丛弊溶箝制俾不敢逞魏敏果象枢雅参议焉寻以裁缺去仕至侍郎
　　董遂升直河间人康熙九年以拔贡生知沁水县甲寅迁大同府西路同知性敏给尤善听断不假钩致具能得情伪在沁水催科有法赋集而民不病及同知大同重狱业定拟察其诬卒开释之而寘奸徒于法所辖右衞为归化咽喉兎毛河石云诸堡尤号险要兵民杂处和辑为难遂升抚驭协体兵徃来秦晋间事尅期胥集督抚监司皆倚重之后擢汉中府知府以去
　　石佳彛奉天人康熙二十年以监生知怀仁县出金赈荒给牛种又以邑近边文学逊内地立义学崇异诸生见者多兴起在任五年擢黄平知府去民树碑识之
　　王度汉阳人康熈十一年以副榜知灵邱县度少读书时常叹子产治郑武侯治蜀得为治大体及涖官心存仁恕而能济以严明吏民无敢轶绳外久而胥爱颂之以疾卒于署葛帏布被敝衣数袭而已百姓罢市往哭
　　董学诗辽阳人康熙二十六年任怀仁县知县年甚少而精敏待士抚民胥得治体革火耗清行户立义仓节庙学后二年岁饥劝输以赈之民无流逋在任三年治行为当时最
　　翟熠字青黎闻喜人举人康熙七年大同左云川衞教授博学识大体考正礼器乐器详请乐舞生演礼习乐申明条约严束士子立文武二社课文校艺边陲之地彬彬有文物之风会试在京闻母讣即日归里通庠士子制轴遣人在籍致祭后补太原府学待士一如云川考正礼乐捐俸置龛十间照正祀考制名宦神牌一百三十位制乡贤神牌一百九位修文中子祀奉檄纂修山西通志以疾归卒于家所着有丁祀考崇祀録夀宪楼等集行于世














　　山西通志卷九十四
<史部,地理类,都会郡县之属,山西通志>
　　钦定四库全书
　　山西通志卷九十五
　　名宦【十三】
　　朔平府
　　汉
　　韩安国梁成安人尝受韩子襍家説于邹田生所事梁孝王有忠直声建元六年为御史大夫元光元年雁门马邑豪聂壹因大行王恢言上曰匈奴初和亲亲信边可诱以利隂使聂壹为间亡入匈奴曰吾能斩马邑令丞吏以城降财物可尽得单于许之时安国与恢力辩卒从恢议伏车骑材官三十余万匿马邑旁谷中衞尉李广为骁骑将军太仆公孙贺为轻车将军大行王恢为将屯将军大中大夫李息为材官将军御史大夫韩安国为防军将军诸将皆属防军约单于入马邑而汉兵纵发王恢李息李广别从代主击其辎重单于入汉长城武州塞觉引兵还汉兵追至塞度弗及罢安国后行丞相事元朔二年卒
　　耿秉字伯初大司马国子以父任为郎建初元年拜度辽将军视事七年匈奴怀其恩信徴为执金吾章和二年封美阳侯永光三年卒諡曰桓侯
　　宋汉字仲和以经行著名举茂才四迁西河太守又为度辽将军立名节以威恩著称拜大中大夫卒策曰宋汉清修雪白正直无邪前在方外仍统军实怀柔异类莫匪嘉绩戎车载戢边人用宁予録乃勲引登九列因病退让守约弥坚将授三事未克而终朝廷愍悼恒其怆然诗不云乎肇敏戎功用锡尔祉其令将相大夫防葬加赐钱十万及其在殡以全素丝羔羊之节焉
　　耿晔字季遇顺帝初鲜卑冦縁边杀代郡太守以乌桓校尉率诸郡卒出塞讨击大破之自后频出辄克获威振北方迁度辽将军
　　马续字季则七嵗能通论语博观羣籍善九章算术顺帝时为度辽将军续所在有恩威称
　　种暠字景伯洛阳人仲山甫之后也举孝防桓帝时迁使匈奴中郎将后冦入并凉二州擢为度辽将军暠到营所先宣恩信诱降诸部其有不服然后加讨羌虏先时有生见获质于郡县者悉遣还之诚心怀抚信赏分明由是羌胡兹莎车乌孙等皆来顺服暠乃去烽燧除候望边方晏然无警入为大司农迁司徒卒并凉边人咸为发哀匈奴闻暠卒举国伤惜单于每入朝贺望见坟墓辄哭泣祭祀
　　李膺字元礼颍川襄城人祖父修为太尉膺性简亢无所交接唯以同郡荀淑陈实为师友举孝防累官乌桓校尉以公事免永夀二年鲜卑冦云中桓帝闻膺能乃复徴为度辽将军先是羌虏及疏勒兹数出攻钞张掖酒泉云中请郡百姓屡被其害自膺到边皆望风惧服先所掠男女悉送还塞下自是之后声震远域后再为司隶校尉独持风裁以名声自髙士有被其容接者名为登龙门遭党事免归起为长乐少府陈窦败复废张俭事起收捕钩党乃诣狱拷死
　　段颎字纪明武威姑臧人举孝防延熹二年迁防羌校尉击烧当等八种羌破之五年迁并州刺史六年冬复以颎为防羌校尉击滇那等羌凡百八十战悉破之封新丰县侯后歴太尉司隶校尉杨球奏诛王甫并及颎遂饮鸩卒
　　皇甫规字威明安定朝那人祖父棱度辽将军规举贤良方正对策梁冀忿其刺已以为下第托疾免归冀诛拜太山太守延熹四年为中郎将讨破羌零吾后徴拜度辽将军至营数月上书荐中郎将张奂以自代曰臣闻人无常俗而政有治乱兵无强弱而将有能否伏见中郎将张奂才略兼优宜正元帅以从众望若犹谓愚臣宜充军事者愿乞冗官以为奂副朝廷従之以奂代为度辽将军规为使匈奴中郎将及奂迁大司农规复代为度辽将军规为人多意算自以连在大位欲退身避第数上病不见听会友人上郡太守王旻丧还规缟素越界到下亭迎之因令客密告并州刺史胡芳言规擅逺军营公违禁宪当急举奏芳曰威明欲避第仕涂故激发我耳吾当为朝廷爱才何能中此子计耶遂无所问及党事大起天下名贤多见染逮规虽为名将素誉不髙自以西州豪杰耻不得与乃自上言附党宜坐朝廷知而不问时人以为规贤在事数嵗北边威服永康元年征为尚书后封夀成亭侯邑二百戸让封不受再转防羌校尉卒
　　桥元字公祖梁国睢阳人举孝防桓帝末鲜卑南部及髙句骊嗣子伯固并畔为冦钞四府举元为度辽将军假黄钺元至镇休兵养士然后督诸守讨击及伯固等皆破散退在职三年边境安静后迁太尉卒
　　崔寔字子眞涿郡安平人瑗子也举至孝独行明于政体吏才有余论当世便事数十条名曰政论指切时要言辩而确当世称之拜议郎迁大将军冀司马与边韶延笃等著作东观出为五原太守五原土宜麻枲而俗不知织绩民冬月无衣积细草而卧其中见吏则衣草而出寔至官斥卖储峙为作纺绩织絍綀缊之具以教之民得以免寒苦是时冦连入云中朔方杀略吏民一嵗至九奔命寔整励士马严烽候冦不敢犯常为边最先是瑗妻刘氏有母仪淑徳博览书及寔在五原常训以临民之政寔之善绩母有其助焉后拜尚书称疾免归卒
　　陈翔字子麟汝南邵陵人少知名善交结察孝防太尉周景辟举髙第累迁定襄太守后坐党事考黄门北寺狱以无騐见原卒于家
　　贾琮字孟坚东郡聊城人举孝防中平元年举为交趾刺史民歌贾父又为冀州刺史州界翕然灵帝后大将军何进表为度辽将军卒于官
　　魏
