<!-- { "loadSidebar": true } -->
　　博多纳西域巴喇勒哈城人元兵下西域举族归事亲王实哩授河东民赋副总管因居河中猗氏县徙解州卒赠荣禄大夫宣徽使柱国芮国公子察罕生于河中其夜天气清肃月白如昼相者贺曰是儿必贵国人谓白为察罕故名察罕察罕天性孝友田宅之在河中者悉分与诸昆弟昆弟贫来归者复分与田宅奴婢纵奴为民者甚众故人多称长者皇庆元年进荣禄大夫平章政事商议中书省事乞归解州立碑先茔许之
　　张桢字约中汴人至正二十一年佥山南道肃政亷访司事上言额森布哈托克托特穆尔诺尔奉使大同迁延退蹜之罪不报即辞去居河中安邑山谷间结茅仅容膝有访之者不复言时事二十四年太子出居冀宁奏除赞善又除翰林学士皆不起库库特穆尔将辅皇太子入讨博啰特穆尔遣使传皇太子令赐以上尊且访时事桢复书大要以保君父扶社稷卫生灵为言且举沙邱灵武故事为戒库库特穆尔深纳其説后三年卒
　　邓中立以丞相左迁运使因老疾寄籍于安邑
　　归字彦温汴梁人至正十八年以集贤学士资徳大夫致仕侨居州后徙蔚州又徙宣徳皆间闗避兵寻抵大同及闗陜小宁来居解之夏县太子出冀宁强起之居数月复还夏县至正二十七年卒
　　明
　　张谦山东临朐人邃于理学洪武初慕归旸名来夏县以荐授儒学教谕士子云集比卒弟子慕其道义如哭私亲为买地之
　　廖俊江西新淦人进士正徳间以工部郎中陞运司同知俊居官亷贫不能归遂寄籍焉有河东漫兴集行于世
　　绛州
　　上古
　　云阳先生遁甲开山图綘北阳石山有神龙池黄帝时遣云阳先生养龙于此
　　晋
　　珝字子玉后部人少好读易郭璞见而叹曰吾所弗如也珝隠于龙门山刘元海徴为大司农侍中固以疾辞元海曰人各有心珝之不欲在吾朝何异髙祖四公哉可遂其髙志后攻晋阳被杀
　　北魏
　　元徽大司马城阳王孝昌中尔朱荣杀害朝士徽以正平郡髙梁杨豪侠有志气避难投蔵而免之孝庄帝立徽乃出复为司州牧
　　隋
　　王孝逸陈留人文中子先达也文中子十五为人师孝逸白首北面文中子游孔子庙出而歌曰大哉乎其与太极合徳神道并行乎孝逸曰夫子之道岂少是乎文中子曰子未三复白圭乎孝逸再拜谢之终身不敢臧否文中子问诸生何乐孝逸曰乐闻过文中子曰过而屡闻益矣又尝许孝逸暨程元之文云
　　姚义字仲由受礼于文中子门人问孔庭之法曰诗曰礼不及四经何也义详论其旨文中子闻之曰姚子得之矣义困于窭房龄曰伤哉窭也盍请乎义曰古之人为人请犹以为舍让也况为己乎吾不愿文中子闻之曰确哉义也实行古之道矣有以发我也难进易退文中子尝谓义能交或曰简曰简而不傲所以为能也或曰广曰广而不滥又所以为能也又尝谓义可与友久要不忘又尝论及门曰义也清而庄又曰姚之辨而王绩北山赋亦曰姚仲由之正色
　　凌敬学于文中子文中子谓敬暨贾琼王孝逸曰诸生何乐曰乐逄善人文中子曰多贤不亦乐乎敬问礼乐之本文中子曰无邪敬退文中子曰贤哉儒也以礼乐为问
　　董常字履常河南人受学于文中子备闻六经之义文中子观田常偕魏徴杜淹至文中子曰各言志乎徴曰愿事明王进思尽忠退思补过淹曰愿执明王之法使天下无寃人常曰愿圣人之道行于时常也无事于出处文中子曰大哉吾与常也文中子尝谓慎宻不出董常能之又谓董常可与出处介如也又谓董常几于道可使变理又谓董常时有虑焉其余则动静虑矣文中子谓程元曰汝与董常何如元曰不敢企常也遗道徳元也志仁义文中子曰常则然矣而汝于仁义未数数然也其于彼有所至乎繁师元闻常贤问贾琼以齿琼曰始冠矣师元曰吁其幼达也及常卒文中子哭于寝门之外拜而受吊赴洛唁其家饥困于渑池行不辍先是常见文中子叹曰善乎顔子之心也三月不违仁矣文中子闻之曰仁亦不逺姑虑而行之尔无茍羡焉惟精惟一诞先登于岸常出曰虑不及精思不及睿焉能无咎焉能不违比学成文中子曰常也其殆坐忘乎静不证理而足用焉思则或妙或问曰董常何人也文中子曰其动也权其静也至其顔氏之流乎常尝问古者明而不视聪而不闻有是夫文中子曰又有圆而不同方而不碍直而不抵曲而不佞者矣常曰浊而不秽清而不皎刚而和柔而毅可乎文中子曰出而不声隠而不没用之则成舍之则全吾与尔有矣窦威尝问曰大哉易之尽性也门人孰至焉文中子曰董常近之葢常行几顔氏而尤深于易隋季文中子之教行于河汾门人自逺而至咸称师北面受王佐之道千余人而常为之冠阮逸注称亚圣云
　　仇璋为龙门闗吏文中子之韩城自龙门闗先济贾琼程元后璋止之曰先济者为谁吾视其颡頽如也重而不亢目灿如也澈而不瞬口敦如也阚而不张凤颈背防垂至腰参如也与之行俯然而色卑与之言泛然而后应浪惊柂旋而不惧是必有异人者也元曰子知人矣是王通者也琼曰吾二人师之而不能去也璋曰夫杖一徳乘五常扶三才控六艺吾安得后而不往哉遂舍职从于韩城备闻六经之义文中子谓贾琼曰君子哉仇璋也比董常则不足方薛収则有余璋亦早卒至今推河汾之学者董仇薛程
　　张元素受学于文中子问礼文中子曰直尔心俨尔形动思防静思正问道文中子曰礼得而道存矣元素出文中子曰有心乎礼也夫礼有窃之而成名者况躬亲哉
　　窦威字文蔚岐州平陆人隋太傅炽子受礼于文中子窦氏世贵独威尚文诸兄诋为书痴举秀异不屑调学益博文中子尝谓世羞富贵窦威能之又谓威也和而博或问威与董常何如文中子曰不知后威仕唐至内史令諡清
　　贾琼中山人受礼于文中子又尝习书至桓荣之命文中子问诸生何乐琼曰乐闲居文中子曰静以思道可矣及琼为吏事楚公将行文中子饯之琼曰愿闻事人之道文中子曰逺而无介就而无谄泛乎利而讽之无鬭其防琼曰终身诵之文中子曰终身行之可也琼因谗而归以吿文中子文中子曰琼汝将闭门却扫与不如缄口而内修也后楚公作难琼可谓立不易方矣琼进问曰敢问死生有命富贵在天何谓也文中子曰召之在前命之在后斯自取也庸非命乎噫吾末如之何也已矣琼拜而出谓程元曰吾今而后知元命可作多福可求矣程元曰敬佩玉音服之无斁文中子尝谓贾琼可与行事临难不变又谓琼也敏而毅而又尝许贾琼魏徴之正云
　　繁师元受学于文中子将着北齐録以告文中子曰无茍作也又问稽古之利文中子曰执古以御今之有乎而又尝闻董常贤亟问于贾琼云
　　唐
　　房乔字龄清河人吏部侍郎彦谦子年十八第进士为隰城尉受书于文中子尝问善则称君过则称已可谓忠乎文中子曰让矣及防论门人尝谓龄志而宻偕魏徴軰逢其时不减卿相而礼乐则未备也乔慨然有忧天下志后仕唐至司空时称龄善谋諡文昭
　　杜如晦杜陵人受乐于文中子问政文中子曰推尔诚举尔类赏一以劝百罚一以惩众夫为政而何有如晦出谓窦威曰谠人容其讦佞人杜其渐赏罚在其中吾知乎为政矣文中子尝曰杜如晦若逢明王于万民其犹天乎董常房龄贾琼问曰何谓也文中子曰春生之夏长之秋成之冬敛之父得其为父子得其为子君得其为君臣得其为臣万类咸宜百姓日用而不知者杜氏之任不谓其犹天乎吾察之久矣目光恍然心神惚然此其识时运者忧不逢时以然哉后仕唐至右仆射时谓如晦善断諡成
　　魏徴字元成魏州曲城人弃赀产不营受书于文中子通贯书术尝诵书惠廸吉及诗万福来求文中子曰徴其能自取矣徴尝宿文中子之家言六经逾月不出及去谓薛収曰夫子之生是三才九畴属布衣也文中子尝谓处贫贱不慑魏徴能之又谓面誉而背毁魏徴恶之及防论门人谓徴也直而遂又谓魏徴之正又尝特嘉之曰徴顔冉之器也后仕唐至侍中諡文贞王绩尝遗人书犹曰吾家魏学士云
　　杜淹字执礼杜陵人隋时隠太白山来学于文中子受书焉文中子尝谓淹也诚而厉后归唐房乔亟白秦王引为文学馆学士仕至御史大夫諡襄
　　李靖本名药师三原人舅垣人韩擒虎伏其善论兵受诗于文中子尝谓李靖之智又谓李靖智胜仁防论门人则谓靖也惠而断后仕唐至平章政事諡景武
　　岑参南阳人文本之后天寳二年进士尝侨王屋有南池夜宿思王屋青萝旧斋诗又题平阳郡汾桥邉栁树注参曽居此郡八九年参每诗一篇出人竞传冩
　　栁镇奉母避乱于王屋山后徙吴镇宗元父也
　　郭晞子仪第三子常从父征伐以功歴鸿胪卿河中军乱杀节度使李国贞荔非元礼诏以子仪为河东闗内副元帅镇绛州时四方多逐戎帅子仪至绛诛其元恶其党颇不自安欲谋翻变晞知其谋选亲兵四千伏甲以防之常持弓警夜不寐者七十日叛将竟不敢发以功拜侍中监累迁太子賔客封赵国公
　　宋
　　赵延京师人为学修洁端已不耻菲薄后定居于绛之稷邑
　　元
　　特烈奈曼人居绛州祖拜布哈为宗王巴圗王傅特烈魁伟寡言冇谋畧早歳宿卫王府巴圗分地在平阳以特烈监隰州中统初调平阳马歩站达噜噶齐至元初宗王海都叛特烈始终四往返歴十四年上尝勅所受海都皮服二袭全饰以金朝防服之以表示焉又谓特烈曰朝官之要重者惟汝所择对曰臣志在王室其事未办不敢奉命今臣母在绛州老且病得侍朝夕幸也诏从其请授绛州达噜噶齐十五年平阳李二谋乱捕问之尽得其状中书奏进秩上曰铁连岂惟能办此耶加宣武将军十八年卒于官年六十四子达哩岱嗣官信武将军同知大同路达噜噶齐
　　明
　　闫禹锡洛阳人徒步从薛瑄学及别瑄送之里门谓曰程门教人以居敬穷理为要汝归勉之禹锡取朱子文集语类诸书掇取其精实者题曰晦庵要语瑄卒禹锡撰行述
　　杨进道河内人从薛瑄学洪熙元年瑄父教谕卒于河内瑄往荥阳冶装为旋计进道徒步相从时秋雨积潦生泥行三十里水行十余里畧无愠色后瑄如京师又有与进道书
　　贾昭薛瑄门人瑄自河内扶父教谕柩归里昭与杨进道送至孟津洒泪而别后瑄有祭昭文畧曰昔游覃懐交契最宻徳言相酬经义与析
　　白良辅洛阳人从薛瑄学或问瑄闫禹锡白良辅二人何如瑄曰洛阳似此二人也难得良辅赞瑄曰太极之实不过仁义中正而已欲知先生当观之于太极可也
　　陈铨父名原字复初薛瑄自河内扶父教谕柩至覃懐原遣其子及二门人数百里外来吊人以郭林宗徐孺子之事称之后遣铨受学瑄门
　　张鼎薛瑄门人撰瑄年谱其称瑄曰刚方正大不诡随不屈挠讲论经书穷究义理自身心推之万事万物然后约之以归于一其余子史百家靡不淹贯究竟至极周易太极图西铭近思録未尝释手尝瞑目端坐思尝有得欣然见于顔面其学葢已至于乐地矣
　　吉州
　　明
　　徐贲字幼文其先蜀人繇毘陵徙吴时称十才子贲其一也工诗善画山水避淮张徙居吴兴蜀山洪武七年用荐起家丙辰二月遣廉访晋冀简其槖惟纪行诗数首授给事中后为河南左布政使以缺洮岷军犒劳逮系卒诗名北郭集其晋冀纪行诗乃亷访时作也
　　隰州
　　明
