<!-- { "loadSidebar": true } -->
　　西燕慕容永率众向洛阳朱序自河阴北济与永伪将王次等相遇乃战于沁水次败走斩其支将勿支首叅军赵睦江夏相桓不才追永破之于太行永归上党时杨楷聚众数千在湖陜间永败遣任子诣序乞降序追永至上党之白水与永相持二旬闻翟辽欲向金墉乃还　宋史牛臯传岳飞遣梁兴渡河纠合忠义社取河东北州县兴防太行忠义及两河豪杰赵云李晋董荣牛显张峪等破金人于垣曲又捷于沁水追至孟州之邵原　营盘在东门外明初汤大夫康都督驻师二十余日以歼韩平章众　崇祯四年河曲贼王嘉印繇沁水入阳城五年七月山西巡抚宋统殷击贼于长子贼奔沁水庚辰贼首紫金梁老八金刚以三万众围窦庄时张道濬家居率其族御之贼多死闻秦师且至惧欲乞抚紫金梁呼于壁下道濬登陴见之紫金梁免胄前曰我王自用也向误从王嘉印故至此此来乞降耳俄老亦至道濬谕之曰急还所俘散若徒众吾为请于抚军贷尔死贼乃还所掠拔营而西入阳城界道濬以贼情告统殷曰贼狡未可信因遣使往觇贼诸贼咸就约惟八大王闯塌天五营不受命紫金梁归欵未决诸军乘贼不备轻骑袭贼营贼怒南犯济源陷温县张道濬见贼一贼前致好词本宜川诸生韩廷宪
　　也乃与定约巡抚宋统殷命守备薛天禄往受之宣大总督张宗衡部兵乘不备掩袭贼怒杀天禄复叛而南下廷宪以三骑来归侦乱世王与紫金梁争一村妇贻书间之贼果疑分七大部多者万人少者数千人围孟县残忻州窥定襄躏五台势犹炽　六年五月贼犯沁水总兵曹文诏大败之擒其魁大虎又败之辽城毛岭七月辛丑贼陷城贼自秦入晋五犯沁水至是陷之十年阳和兵败贼于鹿台石塔
　　蒲州府
　　永济县
　　汉永初五年二月先零羌冦河东遂至河内　后赵石季龙攻长安以石挺为前锋都督石生遣将军郭权率鲜卑渉璝部众二万为前锋拒之生统大军继发次于蒲坂前锋及挺大战潼关败绩挺及丞相左长史刘隗皆战死季龙退奔渑池枕尸三百余里鲜卑密通于季龙背生而击之生时停蒲坂不知挺之死也惧单马奔长安郭权复相持于渭汭生遂去长安潜于鸡头山　建安六年髙干郭援侵畧河东关右震动钟繇帅马腾等击破之　司马彪战畧袁尚遣髙干郭援将兵数万人与匈奴单于冦河东遣使与马腾韩遂等连和腾阴许之傅干説腾曰袁氏背王命将军既事有道不尽其力欲以坐观成败吾恐成败既定奉辞伐罪将军为诛首矣于是腾惧干曰智者转祸为福今曹公与袁氏相持而髙干郭援独制河东将军诚能引兵讨援内外击之其势必举是将军一举断袁氏之臂解一方之急曹公必重徳将军腾曰敬从敎遣子超将精兵万余人并将遂等兵与钟繇会击援等大破之　钟繇既率马腾等兵斩援首干及单于皆降后干复举并州反河东衞固农张琰各起兵应之太祖以张既为议防繇军事使西征诸将马腾等皆引兵会击干等破之斩琰固首干奔荆州　姚襄率众万余攻秦平阳太守苻产于匈奴堡苻柳救之为襄所败引还蒲坂襄遂攻堡克之杀苻产尽坑其众遣使从苻生假道将还陇西生将许之苻坚谏曰姚襄人杰也今还陇西必为深害不如诱以厚利伺隙而击之生乃止遣使拜襄官爵襄不受斩其使者焚所送章筞冦掠河东生怒命其大将军张平讨之襄乃卑辞厚币与平结为兄弟平更与襄通和　前秦建元元年苻柳据蒲坂叛秦秦王苻坚遣王猛邓羌攻之柳出挑战猛闭垒不应柳以猛为惮己留其世子良守蒲坂率众二万将攻长安长安去蒲坂二百余里羌率劲骑七千夜袭败之柳引军还猛又尽众邀击悉俘其卒柳与数百骑入蒲坂猛寻破之斩柳猛屯蒲坂　平阳太守慕容冲起兵河东有众二万进攻蒲坂秦王坚命窦冲击败之冲奔于慕容　檀道济沈林子攻拔襄邑堡建威薛帛奔河东道济自陜北渡攻蒲坂使将军茍卓攻匈奴堡为宁东姚成都所败遣姚驴救蒲阪胡翼度据潼关沈林子说道济曰今蒲阪城坚池濬非可卒克攻之伤众守之引日不如弃之先事潼关道济从之乃弃蒲坂向潼关姚赞进据蒲津屯于河上遣恢武姚难运蒲阪谷以给其军至香城为晋师所败时遣姚谌守尧柳姚和都讨薛帛于河东闻王师至难乃兼道赴救未至而难败因破裨将于河曲遂屯蒲阪以晋师之逼遣使乞师于魏魏遣司徒南平公元嵩等进据河内游击将军王洛生屯于河东为声援刘至潼关遣将军朱超石徐猗之会薛帛于河北以攻蒲阪镇东姚璞及姚和都击败猗之等于蒲阪猗之遇害【姚传】赫连勃勃僭即帝位改元为武昌遣其将叱奴侯提率步骑二万攻晋并州刺史毛徳祖于蒲坂徳祖奔于洛阳以侯提为并州刺史镇蒲坂【赫连勃勃传】后魏始光三年九月遣司空奚斤率义兵将军封礼雍州刺史延普袭蒲坂奚斤未至夏蒲坂守将赫连乙升弃城西走长安奚斤遂入蒲坂　齐范阳卢叔武好竒策慕诸葛亮之为人肃宗问以世事叔武劝讨关西画地陈兵势曰人众敌者当任智谋钧者当任势力故强者所以制弱富者所以兼贫今大齐之比关西强弱不同贫富有异而戎马不息未能吞并此失于不用强富也轻兵野战胜负难必非深谋逺算万全之术也宜立重镇于平阳与彼蒲州相对深沟髙垒运粮积甲筑城戍以属之彼若闭关不出则取其黄河以东长安穷蹙自然困死如彼出兵非十万以上不为我敌所供粮食皆出关内我兵士相代年别一番谷食丰饶运送不絶彼来求战我不应之彼若退军即乘其自长安以西民疏城逺敌兵来往实有艰难与我相持农作且废不过五年彼自破矣帝深纳之又愿自居平阳成此谋畧上令元文遥与叔武防谋撰平西策一卷未几肃宗崩事遂寝　永熙三年七月周太祖以大都督赵贵为别道行台自蒲坂济趣并州　东魏天平元年八月齐神武至农遂西克潼关执毛洪宾进军长城龙门都督薛崇礼降神武退舎河东命行台尚书长史薛瑜守潼关大都督库狄温守封陵于蒲津西岸筑城守华州以薛绍宗为刺史髙昂行豫州事　三年十二月丁丑齐献武王自晋阳西讨次于蒲津　四年正月窦泰失利十月壬辰齐献武王西讨至沙苑不克而还　西魏大统元年东魏遣其将司马子如寇潼关周太祖军灞上子如乃回军自蒲津冦华州刺史王罴击走之　三年十月沙苑胜贺拔胜李弼渡河围蒲坂牙门将髙子信门纳胜军东魏将薛崇礼弃城走胜等追获之太祖进军蒲坂畧定汾绛　沙苑不利东雍诸城复为西军所据遣汾州刺史斛律金与尉景库狄等计复之　周建徳五年东伐上府刘雄从齐王宪拔洪洞下永安军还仍与宪廻援晋州未至齐后主已率大兵亲自攻围晋州垂陷宪遣雄先往察其军势雄乃率步骑千人鸣鼓角先报城中寻而髙祖兵至齐主遁走隋仁夀末汉王谅遣茹茹天保来据蒲州烧断河
　　桥又遣王聃子率数万人并力拒守左仆射杨素将轻骑五千袭之潜于渭口宵济迟眀击之天保败走聃子惧而以城降有诏征还初素将行计日破贼皆如所量　闻喜裴文安为汉王谅总管府兵曹谅反文安说谅曰井陉以西是王掌握之内山东士马亦为我有宜悉发之分遣羸兵守要路仍令随方畧地率其精鋭直入蒲津文安请为前锋王以大军继后风行电击顿于灞上咸阳以东可指挥而定关中兵不暇集羣情离骇我即陈兵号令谁敢不从旬日之间事可定矣谅大悦署文安为柱国如其计部署诸将未至蒲津谅忽改图召文安文安至曰兵机贵速本欲出其不意王既不行文安又退使彼计成大事去矣未几炀帝使杨素将兵击谅谅降于素　帝亲率诸军围河东郡分遣大二长使裴寂勒兵各守一靣帝登城东原上西望城内所为屈突果不敢出兵闭门自守城髙甚峻不易可攻帝观义士等志试遣登之南面千余人应时而上时値雨甚帝命旋师军人既得上城遂不时速下帝曰屈突宿衞旧人解安阵队野战非其所长婴城善为捍御我师常胜人必轻之骁锐先登恐无还路今且示威而已未是攻城之时杀人得城如何可用乃还命诸将移营河渚　唐武徳元年十一月癸丑行军总管赵慈景攻蒲州隋刺史尧君素拒战执慈景尧君素守河东唐遣独孤懐恩攻之不下招之不从久之食尽又闻江都倾覆左右杀君素以降别将王行本诛作乱者复乘城拒守懐恩引兵围之武徳二年行本与刘武周合关中震动尉迟敬徳与别帅寻相又援行本于蒲秦王破却其军蒲州降　至徳二年三月郭子仪大破贼于潼关崔干祐退保蒲津时永乐尉赵复河东司戸韩旻司士徐景宗子李蔵锋等陷贼在蒲州四人密谋俟王师至则为内应及子仪攻蒲州赵复等斩贼守陴者门纳子仪干祐与麾下数千人北走安邑　唐代宗时吐蕃入冦河中节度使郭子仪悉兵乘邉召王翃为河中少尹领节度后务悍将凌正数千法不逞约其徒夜斩关逐翃翃觉之阴乱漏刻以差其期众惊不敢发俄擒正诛之一军惕息　兴元元年诏马燧为河东保宁奉诚军行营副元帅与浑瑊骆元光合兵讨李懐光时贼党要廷珍守晋毛朝守隰郑抗守慈燧移檄镌谕皆以州降乃率步骑三万次于绛畧定诸县降其将冯万兴任象玉遂围绛拔外郛守将夜弃城去降四千人遣李自良定六县降其将辛兟收卒五千与贼战寳鼎射杀贼将徐伯文斩首万级获马五百时多请宥懐光者舍军入朝言得三十日粮足平河中乃与瑊元光韩游瓌之兵合贼将徐廷光守长春宫城燧度长春不下则懐光固守久攻所伤必众乃挺身至城下见廷光廷光惮燧威拜城上燧顾其心已屈徐曰我自朝廷来可西向受命廷光再拜燧曰公等朔方士自禄山以来功髙天下奈何弃之为族灭计若从吾言非止免祸富贵可遂也未对燧曰尔以吾为欺耶今不逺数步可射我披而示之心廷光感泣一军皆流涕即率众降燧以数骑入其城众大呼曰吾等更为王人矣浑瑊亦自以为不及也叹曰尝疑马公能窘田恱今观其制敌固有过人者吾不逮逺矣进营焦篱堡堡将降余戍望风遁去燧济河兵八万阵城下是日贼将牛名俊斩懐光降众犹万六千诛其党阎宴孟寳张清吴冏等他胁附悉赦之不阅月河中平　马燧为河东节度使为战车冒以狻猊象列防于后行以载兵止则为阵遇险则制冲冒讨田恱推火车焚其将杨朝光栅进击大破之　唐徳宗时韩游瓌攻李懐光兵于干坑遂会马燧围蒲城师次焦篱堡守将尉珪降　黄巢分兵畧蒲州节度使李都不能支乃降副使王重荣脇说都都奔行在乃悉驱出贼使斩之贼使健将朱温以舟师下冯翊黄巢率众自华阴谷攻重荣重荣感励士众大战败之贼弃粮仗四十余艘后复出兵夏阳掠河中漕米数十艘重荣选兵三万攻温温惧悉凿舟沈于河遂举同州降　天复元年张存敬攻下河中节度使王珂为朱全忠所执后汉干祐元年三月防国军节度李守贞以杜重
