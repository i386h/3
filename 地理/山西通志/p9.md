<!-- { "loadSidebar": true } -->
　　汾阳志汾古西河地冀州之域春秋以晋属参非専以参言汾也及秦以西河隶太原郡太原昴毕分星也亦得系之毕分唐以西河属河东郡河东即平阳觜参分星也亦得系之参分史记谓秦地与天官东井舆鬼分野其界有西河则西河又得系之井分矣山西通志谓参觜实沈之次于辰为申晋魏之分也而井宿附焉晋天文志曰自毕十二度至井十五度为实沈分野今考汾地北距太原界七十里得不分星毕乎南距平阳界一百二十里得不分星参乎西距陜西吴堡界二百九十里吴堡秦接西河分也得不分星井乎按宋史天文志参星十度右足入毕十三度又参九斿星在玉井东北玉井四星在参西左足下东井南军市十三星在参东西观其钩连曲屈之状夹维环拱之势是汾虽主参而得于毕者十仅一之余得于井者十则二之余又不得以疆界逺迩为概也左氏子产曰尧迁实沈于大夏主参台骀能业其官颛顼嘉之封于汾州是台骀汾神也实沈参神也此旧志所引然止属参野殊未深考矣葢汾在天文虽属参度而下入井分二之余兼毕分一之余焉论斯允当欤　地舆综要平阳固属觜参太原亦属觜参其注汾州则専主参而不并及觜汾之天文以参为主即有所杂亦惟觜多而毕井则不必牵合也
　　平遥介休孝义临县石楼宁乡志胥同参
　　永宁志太原上党乃昴毕分野而永宁实摄其后故居昴毕之次
　　大同志昴毕为赵之分野大同居赵北鄙当为昴毕分野
　　怀仁山隂应州浑源州志胥同昴毕
　　灵邱志灵邱入井二度隶属大同之东距恒山不逺则灵邱当占昴毕无疑
　　广灵广昌阳髙天镇志胥同昴毕
　　朔平府志平介太原大同间分野当从昴毕井三星而胃得马牧之气且赵之分野当兼胃星
　　朔州马邑同昴毕左云平鲁附府
　　宁武府当同朔平偏闗神池五寨附府
　　泽州志按参晋星也韩赵魏卫之界晋土也然亦大畧耳班固配十二次自胃七度中昴至毕十一度为大梁辰在酉赵之分野属冀州自危十六度中室毕至奎四度为娵訾辰在亥卫之分野属并州陈卓京房张衡并云昴毕赵冀州营室东北卫并州故太原候室壁上党应候昴毕唐一行以山河两戒二十八宿度数配地络之南北隂阳昴毕间为天街隂隂国阳阳国元命苞曰昴毕散为冀州立为赵国上党赵之分地秦赵遇于长平太白食昴未尝食参古不以昴建上党上党属晋也晋初不封上党觜参不临上党非昴其孰主之髙平为上党地长平之遗迹昭然故髙平当属昴而毕在天街南阳国不占觜觽距参一度为虎首画野在王屋以东王屋阳城之屏虎有首有身不可以参先觜觽故阳城当属觜觽此可以斟酌泽郡之星次分合矣
　　髙平阳城陵川沁水志胥同觜参
　　蒲州府志晋分觜参属实沈之次月令孟春之月昬参中仲秋之月旦觜觽中晋天文志又曰河东入张一度属鹑火之次尧典仲春星鸟月令季春之月昬七星中孟冬之月旦七星中　鹑首之次秦分鹑火之次周分三河
　　临晋虞乡猗氏万泉荥河志胥同觜觽参
　　辽州志觜参井之分
　　和顺榆社志胥同觜参
　　沁州志汪宗鲁星野辨沁志旧引晋书于辰在亥乃参之辰在申以沁视参不隔酉戌二宫乎详考统志山西五郡二州并载分星甚晰沁独不载分野葢以向隶上党略之也今即视上党分野自应属参井乃武乡志引文献通考上党入舆鬼三度握天枢上党入舆鬼二度而晋书亦云入鬼二度然则一沁也以为昴毕又以为参井又以为室壁又以为舆鬼将何适从乎窃意娵訾在亥之説既不可从即昴毕间亦恐于沁无涉何也昴毕所属之冀东南北郡邑甚广且极于边方其西惟太原定襄云中五原及上党耳今沁虽近上党其地稍折而南而昴毕微带冀之西隅故疑其无涉应确从参井之分
　　沁源武乡志胥同毕觜
　　平定志平定当太原东正定西为参井昴毕之交夀阳盂县乐平志胥同参井
　　忻州志毕觜参井之次
　　定襄志昴毕之次
　　静乐志井次入陜其丽参者较多参井为近
　　代州志冀州实沈之次申宫晋分参井分野参十度半井三十四度井度不尽于晋半入陜太原属参井之交则代属参分参六星西脚入玉井则西入玉井者正代州星野之分度五台志明刘基分野太原入毕初度而五台得六度则属毕无疑
　　繁峙崞县志胥同参井
　　保徳志保徳在昴十度之末毕初度
　　河曲星野附州
　　解州志觜参分野
　　安邑夏县志胥同实沈之次
　　平陆志平陆魏地分野近觜觽参晋书河东入张一度芮城志参分野躔
　　绛州志觜参实沈之次
　　闻喜河津胥同参井
　　稷山志史记昴毕属冀州而稷山属魏地又在觜参之分
　　绛县垣曲志胥同觜参
　　吉州志觜参分野
　　乡宁志觜参分野
　　隰州志觜参分野
　　蒲县志参分野
　　大宁志觜参分野
　　永和志附州
　　古典
　　尧时着推术设蔀首演纪于虚之初建困敦而首大吕易干凿度云尧以甲子天元为推术注云以甲子为
　　蔀首起十月朔竹书纪年云尧元年丙子故隋袁先生云尧以甲子受命四十九年得上元第一纪甲子天正十一月庚戌冬至至仁夀甲子凡八经上元然考尧以戊寅即位而非丙子四十七年始得天正甲子是年冬至日在虚一度为演纪之端在位百年禅舜五十年起戊午自天正甲子至开元甲子三千一年日退三十八度四千一百二十八分日至在斗十度下至宋庆厯四年甲申积凡三千三百二十二年日退四十二度五十八分是嵗冬至在斗五度以嵗差考之每七十八年而差一度则尧甲子嵗日至在虚一度于是中星皆正皇甫谧邵尧夫皆以尧为甲辰即位舜以壬午尧在位七十载皆误
　　帝尧稽以正月访桐以定闰録字而施之是曰厯伏滔述帝功徳铭壶书厯之文葢尧厯曰厯述异记陶唐世越裳献千嵗神背有文记开辟以来録为厯唐事始言因轩辕灵有图作书也
　　尧典嵎夷禺铁在辽西南交故交州西陇西汉之西县其地髙望栁谷幽州朔朔州易易州王肃谓羲仲羲叔和仲和叔居京师而统之有时述职疏谓在京都而遥领
　　帝尧七十有三载丙辰舜乃齐七政　金履祥前编按尧典在璿玑玉衡以齐七政葢以玉为机以象天之转运以璿珠饰之以象星辰之位次以玉为横筩推其分度时节以窥天而与玑合羲和之法至是益密后世浑天仪象葢其法也
　　朱子曰浑天之术南北极持其两端其天与星宿斜而回转此必古有其法遭秦而灭汉武时洛下闳鲜于妄人始经营量度之宣帝时耿夀昌始铸铜为象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之知日月星辰之所在即璿玑玉衡遗法也　仪礼厯象篇曰浑天仪唐贞观中李淳风为之开元时浮屠一行梁令瓉又为之宋张思训创为苏颂更造其法尤密置浑仪于上以仰观置浑象于下以俯视枢机轮轴隠于中以水激轮则仪象皆动不假人力
　　虞书曰在璇玑玉衡以齐七政考灵曜云分寸之晷代天气生以制方员方员以成叅以规矩昏明主时乃命中星观玉仪之游郑康成谓以玉为浑仪春秋文曜钩云唐尧即位羲和立浑仪此则仪象之设其来逺矣实沈为隂阳官
　　尧厯象立其数舜玑衡立其器璿生于渊月魄终焉隂精之纯也玉生于山虹气藏焉阳精之纯也玑运于上以璿为之衡望乎下以玉为之取顺乎隂阳之运也説苑璿玑谓北辰勾陈枢星以其魁杓所指二十八宿为吉凶祸福列舍盈缩之占
　　七政日月五纬也尧正经星舜齐纬星所以相济器出于人故占之以齐七政于上数出于天故推之以正人时于下或以为斗七星者非
　　大戴礼虞夏之厯建正于孟春　孔子曰吾得夏时焉今传夏小正书
　　禹命伯封叔及昭明作衍厯嵗纪甲寅铃天地施敬授人时人时是重故建首寅而后冬夏正春斤不升山夏罟不趣渊以宛生长而専民力乃布令曰九月除道十月成梁故其时儆曰收而场功防乃畚梮营室之中土功其始火之初见其于司里速畦堘之就而执成男女之功故生不失宜而物不失性人不失事夫得时而万化财成焉昔孔子观夏道得其四时之书者是矣厘公五年正月辛亥朔旦冬至殷厯以为壬子距成公七十六嵗是嵗距上元十四万二千五百七十七嵗得孟统五十三章首故传曰五年春王正月辛亥朔日南至八月甲午晋侯围上阳童谣云丙子之辰龙尾伏辰初服振振取虢之旗鹑之贲贲天防焞焞火中成军虢公其奔卜偃曰其九月十月之交乎丙子旦日在尾月在防鹑火中必是时也冬十二月丙子灭虢言厯者以夏时故周十二月夏十月也是嵗嵗在大火故传曰晋侯使寺人披伐蒲重耳奔狄董因曰君之行嵗在大火后十二年厘之十六嵗嵗在夀星故传曰重耳处狄十二年而行过卫五鹿乞食于埜人埜人举凷而与之子犯曰天赐也后十二年必获此土嵗复于夀星必获诸侯春秋成公即位十八年子襄公午立襄公二十七年距辛亥百九嵗九月乙亥朔是建申之月也二十八年距辛亥百一十嵗嵗在星纪三十年嵗在娵訾三十一年嵗在降娄是嵗距辛亥百一十三年二月有癸未上距文公十一年防于承匡之嵗夏正月甲子朔凡四百四十有五甲子奇二十日为日二万六千六百有六旬故传曰绛县老人曰臣生之嵗正月甲子朔四百四十有五甲子矣其季于今三之一也师旷曰却成子防于承匡之嵗也七十三年矣史赵曰亥有二首六身下二如身则其日数也士文伯曰然则二万六千六百有六旬也
　　汉龙门司马谈着万嵗厯
　　后魏上党李业兴着壬子元厯甲子元厯七曜厯数七曜义疏戊子厯殷甲寅厯甲厯衍数黄帝辛夘衍数九宫行基厯贞观初直太史局太原李淳风上言今灵台候仪是魏代遗范观其制度疎漏实多臣按虞书称舜在璿玑玉衡以齐七政则是古以浑天仪考七曜之盈缩也周官大司徒职以土圭正日景以定地中此亦据浑天仪日行黄道之明证也暨于周末此器乃亡汉孝武时洛下闳复造浑天仪事多疎阙故贾逹张衡各有营铸陆续递加修补或缀附经星机应漏水或孤张规郭不依日行推验七曜并循赤道今验冬至极南夏至极北而赤道定当于中全无南北之异以测七曜岂得其真黄道浑仪之阙至今千余载矣太宗异其説令造之至贞观七年成其制以铜为之表里三重下据准基状如十字末树鼇足以张四表焉第一仪名曰六合仪有天经双规金浑纬规金常规相结于四极之内备二十八宿十日十二辰经纬三百六十五度第二名三辰仪圆径八尺有璿玑规月游规列宿距度七曜所行并备于此转于六合之内第三名四游仪元枢为轴以连结玉衡游筩而贯约规矩又元枢北树北辰南距地轴傍转于内玉衡在元枢之间而南北游仰以观天之辰宿下以识器之晷度时称其妙又论前代浑仪得失之差著书七卷名法象志奏之太宗称善置其仪于凝晖阁
　　晋髙祖时司天监太原马重绩始更造新厯不复推古上元甲子冬至七曜之防而起唐天寳十四载乙未为上元用正月雨水为气首初唐建中时术者曹士蒍始变古法以显庆五年为上元雨水为嵗首号符天厯然世谓之小厯祗行于民间而重绩乃用以为法遂施于朝廷赐号调元厯然行之五年輙差不可用而复用唐崇元厯
