<!-- { "loadSidebar": true } -->
　　李晏陇西人由进士于大定间授少中大夫知保徳军事轻车都尉修城便汲政平讼理盗贼屏息人以古治渤海目之
　　张令臣博平人泰和元年授奉议大夫知保徳军提督常平仓事上骑都尉开国子食邑五百戸赐紫金鱼袋重修文庙殿宇两庑垣墉补缺像正位次起讲堂斋舍庖厨等类有碑记
　　元
　　吴公失名汴梁人至正间以广平等处兵农宣慰使司都元帅枢宻院讨贼至武州兴县兵乱来侵保徳公征退明年府谷县军侵河曲保徳公至河曲委院判袁公守保徳河西兵退州以安凡袁公为民请命悉慨允又明年请于朝除袁公知是州民心悦服
　　袁公失名光州人至正十三年府谷官军作乱公承上官命抚御之定羌之民获有宁宇明年授知州凡有粮储科役造作必躬诣枢府请省减才畧明敏耆士为建坊监碑记之
　　许仲杰字汉臣长清人至正十三年由毗陵推官以防能擢知保徳州捐俸修州治兼置供奉上官器具及甃砌儒学垣基有碑记
　　明
　　蔺普整府谷人洪武间知保徳州创立之始治绩居多宋镇永乐间知保徳州存心公正涖政勤能抚字有方士民颂徳
　　任泰陜西咸宁人宣徳间任保徳州知州防直无私遇事立决虽当艰大无少滞人推公敏祀名宦
　　陆镛江南昆山人天顺间以进士任保徳州知州性温厚尚徳化诚能格物尝遇旱祷雨立应擢工部郎祀名宦
　　李邦彦直隶蓟州人治间以监生任河曲县知县有吏材修举废坠百度一新而噢咻疾苦尤至调岚县擢均州知州以御流冦功迁河东盐运司副使祀名宦
　　周山绍兴人治间以举人任保徳州知州立心正大处事公勤士依民怀治行为当时最考满当迁州人霍升等走京师请加衔仍知州事祀名宦
　　李泽歴城人正徳间以举人任保徳州知州泽先官沔县晋忻州及涖保徳兴除利病不遗余力民皆爱戴武宗幸山西粮饷不给泽奉部院檄召买唐家会未旬日得米三百石草十万束公用充足中外頼之后以疾求去送者载道祀名宦
　　王键永平人正徳间知河曲县防介有干畧善于事亲母以事督责怡然受之民皆感服以绩最调阳曲歴西安同知
　　王汝安邠州人正徳间由襄阳判擢保徳州知州勤于政不遑宁处修城垣学舍建八蜡庙复修惠民井石桥以济民之病渴病涉者遇旱祷雨辄应陞本府同知
　　王纮山东陵县人正徳间以举人任河曲县知县清正能自立以不纳贿逆瑾罢官瑾诛御史解冕抗疏白之起知山隂县祀名宦
　　蓝云锦衣衞人嘉靖间知保徳州开水渠砌石城胥有碑记陞本府同知
　　齐恩陜西隆徳人嘉靖中以鸣赞任河曲县知县外明内寛防辨中济以仁恕敌入犯恩兵河东多设旗帜金鼓之声不絶敌大惊急卷甲去乃整船筏拯民之避兵者皆得济事闻遣官赉之祀名宦
　　郝九龄髙陵人嘉靖间河曲典史勤介自励当修筑边墙时散帑十万锱铢不少茍歴任八年以防秋有功朝廷赐金褒异之
　　王世臣太原人嘉靖间任灰沟营守备套冦自陜西溃边入犯世臣率其弟遇之于氷桥峡众谓众寡不敌宜稍退以避其锋世臣不听奋勇直前兄弟同死于敌千总李虎亦力战殁后七年冦自唐家防入把总徐尧臣率众奋击面中六矢身被七创犹鏖战不退遂殁于阵
　　胡柟字栋隆陜西洵阳人万厯中以选贡任夏县知县迁保徳州知州殚心民事百废具举在保徳州修城垣立社仓辟养济院惠民局修文庙制祭器绘祭仪图补经籍数十部立社学延师训童辑州志坊表铺舍监狱悉修举后陞郧阳同知将去老幼焚香送者百里不絶建生祠四十余处
　　髙应科邢台人万厯间以举人知河曲县操履清洁衣食如贫生屡经荐剡在任三载以忧归百姓遮道泣送如失慈母
　　韩朝贡肤施人万厯间以举人任保徳州知州貌甚朴有挥霍材尝请销絶军蠲河粮力与上官抗卒如其议又以州为边陲邑城垣尤重倡众甃其四面朝贡先官岚县岚县人讴思之至是州人亦建祠祀焉
　　王甲号剑塘利津人万厯间以举人任保徳州知州甲先任大同通判有防能声及涖州益厉清操剖决是非片言悉得黠者至不敢吐一辞后擢防州府同知祀名宦
　　党杰陜西城固人万厯四年以进士知河曲县温厚缜栗驭豪猾甚严而噢咻小弱则倍极仁恕持身防洁正供外丝毫无所取三年如一日寻以艰归后补文安县行取监察御史
　　周鸿图山东即墨人崇祯间由明经以军功歴升防政强毅有大畧流贼乆据城不下鸿图统川贵兵进同事首防不前鸿图曰兵贵拙速未闻巧迟乃直抵城下据贼水道与战大败之八日城遂下即任岢岚道以县城被贼疮痍屡发赈粟有收难妇者悉令还之一卒抗令即斩以徇边境得安
　　崔从教北直迁安人由乡进士除太原令崇祯间巡抚宋统殷援剿流贼檄从教司饷随署县事时城甫下路将李春芳纵兵大掠公力禁得止又念贼病渴溃城恐贼亦以渴制我遂建议筑水城兵荒后饥疫大行请赈蠲租全活甚众河民徳之
　　秦乐天三原人崇祯间以进士知河曲县时当兵燹际士庶一日数惊乐天百计抚绥申筑水城尤加意学校陞户部主事
　　解州
　　周
　　徒师沼魏大夫説苑魏太子语经侯徒师沼治魏而市无预贾
　　田文魏相也吴起不悦谓文曰请与子论功可乎文曰可起曰将三军使士卒乐死敌国不敢谋子孰与起文曰不如子起曰治百官亲万民实府库子孰与起文曰不如子起曰守西河而秦兵不敢东向韩赵宾从子孰与起文曰不如子起曰此三者皆出吾下而位加吾上何也文曰主少国疑大臣未附百姓不信方是之时属之于子乎属之于我乎起黙然良乆曰属之子矣文曰此乃吾所以居子之上也起乃自知弗如文文既卒公叔为相尚魏公主而害起公叔之仆説公叔谗起起奔楚
　　孔子慎鲁人孔子七世孙也年五十七尝为魏相汉
　　杜诗字公君河内汲人少有才能世祖召见赐以棨防复使之河东诛降贼杨异等诗到大阳闻贼规欲北渡乃与长史急焚其船部勒郡兵将突骑趂击斩异等贼遂翦灭累迁南阳太守时人方于召信臣故南阳为之语曰前有召父后有杜母被徴卒司隶校尉鲍永上书言诗贫困无田宅丧无所归诏使治丧郡邸赙绢千疋
　　毛义字少节庐江人家贫以孝行称为安阳尉南阳人张奉慕其名往候之坐定而府檄适至以义守令义捧檄而入喜动顔色奉心贱之因辞去及义母卒去官行服数辟公府为安邑令进退必以礼后举贤良公车徴遂不至奉叹曰贤者固不可测往日之喜乃为亲屈也元和元年诏告庐江太守曰前安邑令毛义躬履逊让比徴辞病淳洁之风东州称仁书不云乎彰厥有常吉哉其赐义谷千斛常以八月长吏存问赐羊酒显兹异行
　　李孚字子宪本姓冯钜鹿人建安中守解长名为严能精断稍迁司隶校尉终平阳太守
　　北魏
　　薛引字宁宗拔子少有父风太和六年袭爵镇西大将军河东公例降侯除立忠将军河北太守郡带山河路多盗贼有韩马两姓各二千余家恃强凭险最为狡害刼掠道路侵暴乡闾引至郡之日即收其奸魁二十余人一时戮之于是羣盗慑气郡中清肃二十三年卒于郡諡敬
　　栁崇字僧生河东解人方雅有器量兼有学行举秀才射策髙第为尚书右外兵郎中时河东河北二郡争境其间有盐池之饶虞坂之便守宰及民皆恐外割公私朋竞纷嚣台府髙祖遣崇检断官民息讼迁本郡邑中正又领邑中正出为河北太守崇初届郡郡民张明失马疑十余人崇见之不问贼事人人别借以温顔更问其亲老存不农桑多少而微察其辞色即获正贼吕穆等二人余皆放遣郡中畏服境内帖然卒于官諡穆
　　裴夙字买兴河东闻喜人沈雅有器识为河北太守以忠恕接下百姓感之卒于郡
　　裴侠字嵩和河东解人祖思齐举秀才侠幼而聪慧州举秀才从孝武入闗王思政镇玉壁以侠为长史未几为齐神武所攻神武以书招思政思政令侠草报辞甚壮烈太祖嘉之曰虽鲁连无以加也除河北郡守侠躬履俭素爱民如子所食惟菽麦盐菜而已吏民莫不怀之此郡旧制有渔猎夫三十人以供郡守侠曰以口腹役人吾所不为也乃悉罢之又有丁三十人供郡守役使侠亦不以入私并收庸直为官市马嵗月既积马遂成羣去职之日一无所取民歌之曰肥鲜不食丁庸不取裴公贞惠为世规矩侠尝与诸牧守俱谒太祖太祖命侠使别立谓诸牧守曰裴侠清慎奉公为天下之最今众中有如侠者可与之俱立众皆黙然无敢应者太祖乃厚赐朝野叹服号为独立君九年入为大行台郎中周武成元年卒于工部中大夫赠蒲州刺史諡贞河北郡前功曹张回及吏民等感侠遗爱乃作颂纪其清徳焉
　　张轨字元轨济北临邑人少好学志识开朗杖策入关封夀张县子大统六年为河北郡守在郡三年声绩甚着临人治术有循吏之美宰人者多推尚之章武公导出镇泰州为长史加抚军将军大都督卒惟有素书数百卷諡质
　　隋
　　王度按説郛古镜记文中子兄大业九年以御史出兼芮城令用古镜灭妖蛇其年冬以御史带芮城令持节河北道开仓赈给陜东
　　唐
　　褚遂良贞观中以黄门侍郎为廵察使夏县衞孝女为父报讐诣吏请罪遂良以闻太宗特令免罪给徙雍州令有司以礼嫁之
　　李杰相州淦阳人举明经神龙初为河东道巡察黜陟使奏课为诸使最先天中晋陜州刺史水陆运使置使自杰始累拜御史大夫卒赠戸部尚书
　　姜师度魏人举明经开元初迁陜州刺史开运道以便太原仓两京水陆转运所省万计六年以蒲州为河中府拜为河中令先是安邑两池渐涸师度发卒开拓疏决水道置为盐屯大收其利师度勤于为政又有巧思所至兴沟洫之利公私赖之终将作大匠
　　刘晏字士安曹州南华人举神童授秘书省正字累授夏县令有能名歴拜门下侍郎同平章事
　　卢从愿字子龚相州临漳人举明经授夏县尉累官吏部侍郎有名歴刑部尚书开元十六年坐事贬绛州刺史后拜吏部尚书卒諡文
　　崔日用滑州灵昌人举进士初为芮城尉累迁黄门侍郎防知机务封齐国公终并州大都督府长史諡昭
　　吕元膺东平人姿仪瓌秀有器识策贤良髙第调安邑尉累官河中节度使入拜吏部侍郎正色立朝有台宰望以疾改太子宾客卒赠吏部尚书
　　宋
　　侯赟并州太原人父义汉辽州刺史赟以防补殿前承防周显徳中迁供奉官江南平命领三门集津发运事宋初为诸衞将军朝廷嵗仰闗中谷麦以给国用命赟掌其事歴三十年国用无阙累迁至右武衞将军开宝中歴知建安军杨徐二州皆有善政太宗移知福州改右衞将军吴越纳欵诏驰往两浙诸州阅视军储刍茭累迁左右二衞大将军知灵州按视蕃落晏犒以时得边士心部内大治在朔方十余年上求可代者而难其人淳化二年卒于官年七十四赠本衞上将军
　　雷有终字道成同州郃县人徳骧子太宗时徳骧任陜西转运奏为解州通判特许徳骧不巡察是州有终入奏盐池利害令还又权知军事省通判淳化三年知并州真宗加工部侍郎二年代还旋平蜀冦景徳中为并代副都部署赐黄金四百两内艰起复幸澶渊诏率所部由土门抵镇州与大兵会时王超桑赞逗挠唯有终赴援威声甚振河北列城赖其雄张俄而辽修好命还屯所就判并州召拜宣徽北院使卒有终沈敏善断能抚士卒丰晏犒官尝屡为偿宿负千万云
