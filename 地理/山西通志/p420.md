<!-- { "loadSidebar": true } -->
　　李良字遂伯长清人嘉靖己丑进士孝友勤学由推官歴陞山西参议副使晋右佥都御史巡抚宣府赞理军务知形势明战守外御强寇内制横军边圉晏然上奏疏数十皆切要又见屯戍单寡建并守之议年五十一卒于家
　　江东朝城进士累官兵部右侍郎嘉靖间总督宣大军务抵任边兵大入犯鸡鸣势猖甚东选锐士出其不意撃退遂由故道出塞以原官召还部视事三十七年春大同右卫围急数月饷道不通复以东总督军务上谕曰右卫久困朕闻城守将变尔励精急图之东设策得通饷城中士气百倍选集主客兵数万围乃撤东即日入卫城所运粮凡四千余石军民感泣呼声震地进兵部尚书协理戎政寻复总督宣大军务边患少苏上遣中使馈食玺书褒奬四十四年卒于怀来赠少保諡恭襄
　　赵炳然字子晦剑州人嘉靖十四年进士为御史与给事中李文进覈宣大山西兵饷劾前后督抚樊继祖史道监司杨锐指挥冯世彪等一百七十七人侵冒罪坐谪有差条上备边十二事后以兵部尚书兼右都御史总督宣大山西军务新平平逺保平三堡宻迩宣府旧属大同天成相去六十里孤悬塞外隔崇山寇骑时出没炳然虑其不守奏添设参将别为一营诏如所请寻以马芳等劫敌功被赉已召还部代杨博为尚书加太子少保隆庆初乞休卒赠太子太保諡恭襄
　　侯钺字义甫东阿人金丞相挚之后嘉靖辛丑进士魁岸有大度论事侃侃由工部郎中出为山西屯田佥事有诏筑龙门边五百里众以寇所出入相顾莫敢往钺独以身任之一日寇大至左右请入城避答曰吾舍数万丁夫独先安往乃驱民入城身为之殿擢山西副使整饬阳和兵备大将军仇鸾行边司道皆伏谒钺独长揖不伏鸾初不恱及与语纵横指画旁若无人鸾奇其才谓军门曰此中岳岳侯君一人兵备三月拜右佥都御史巡抚大同致仕归常与田夫渔父挥锄分亩相娱乐过者不知其为故中丞也
　　王忬字民应太仓人少以文学名三吴嘉靖二十年进士以御史监河东盐法岁余复巡视诸省甲寅上手勅吏部命忬抚大同比至镇上书具言岁祲乏军兴状请大司农金钱十余万赈之活者万计会寇入与总督许合兵徼破之捕首虏百余马牛羊称是捷闻进兵部右侍郎兼右佥都御史终右都御史兼兵部左侍郎嵩党巧诋以罪卒后子世贞白寃复其职
　　杨鏓锦衣卫人嘉靖间知大同府方正自持轻徭薄赋餽遗一无所受有悬鱼之风
　　王诰西平人嘉靖间知大同府寛大精明嘱托不行货财不染未几以忧去随陞湖广参政民甚思之
　　桂琳石埭人知广灵县蠲烦涤苛一意苏息每秋多方储积及春以贷贫不能耕者去之日百姓泣涕攀留不忍舍
　　许光宗干州人嘉靖间以举人知山阴县筑堤捍水修增城垣督课诸生抚恤百姓类多善政
　　廉汝为城固人嘉靖间以进士知应州守正不阿奉法惟勤革数十年夙弊州赋立清
　　郭从道徽州人嘉靖间以举人知应州荒芜多所开垦逃移闻风来归祀名宦
　　屠安民兴安人嘉靖间以举人任大同同知以寛和苏罢困循良着声陞恩州知府
　　殷尚质天津卫人袭指挥佥事歴太原大同参将嘉靖三十二年督军解巡抚侯钺围擢副总兵后战殁广宁
　　岳懋陜西人嘉靖三十三年为大同总兵官五月懋巡边中敌诱指挥薛蓁谏不听追撃至青圪塔陷伏中战死蓁已夺围出太息曰主将死我何用生复陷阵死之赠懋左都督諡壮愍立祠廕子蓁亦赠廕祔享懋祠
　　马呈书广平人嘉靖间以举人任大同县知县饶才华善剖决民以讼至者立判之称神君秩满擢本府同知会议欵贡呈书多所擘画督府倚重入为郎中寻复出知大同府镇抚有方尤加意学校三云戎马间弦诵时闻擢运司致政归
　　曹应爵嘉靖间任镇西卫副千户敌骑入寇应爵率部兵二百人堵战青草茆口有潜伏者见之惶惧将越墙去应爵遽前持其足左右竞射之误中颊死
　　南逢吉字元真陜西渭南人嘉靖间以进士累官大同兵备副使时边务废弛将士无能知阵法者逢吉授以奇正方员诸纪律早夜练习为制敌具按旧志尽复演场之为豪右侵据者数巡三关外简部伍严亭障旗帜壁垒焕然一新敌人逺徙又条上便宜五事多触忌讳执政者格弗上中以飞语罢官归逢吉与兄大吉俱受业王阳明为髙弟当时以二难目之
　　胡宗宪江南绩溪人嘉靖间以进士官御史巡按大同饶机权裕谋畧于兵事尤谙练其按大同关塞险易将卒勤惰具能深悉其故条画封守为国家当一面会倭奴内犯晋副都御史巡抚浙福江西等处屡奏肤功为陆凤仪所诬卒于狱隆庆初诏复其官赐祭葬
　　焦泽大同后卫人刚毅有谋先以游撃从总兵周尚文战弥陀战凤凰斩获甚众嘉靖间总兵大同边疆宁谧后镇昌平掌团营握兵最久家无余赀勋劳茂着无有继者
　　张达凉州人目不知书慷慨负奇节膂力絶人嘉靖中充延绥游撃将军吉囊俺荅大入山西达赴援数遇寇杀伤相当被围岚县力战得出累擢署都督佥事充山西总兵官驻宁武寇大入太原躏州县三十八逮繋狱兵部尚书毛伯温言达善抚士卒被逮之日部曲攀号如失慈母请令立功须后效不从二十三年给事中戴梦桂请释达命赴军前立功却敌铁裹门后以总兵官镇大同俺答入巡按御史胡宗宪趣战达素勇敢好离营绕鬬挺身陷阵寇围数匝副总兵林椿援之胥战殁赠左都督諡忠刚立祠赐祭葬二子世杰世授血战溃围廕世指挥佥事
　　周尚文字彦章西安后衞人多谋畧精骑射袭指挥同知嘉靖中起山西副总兵寇繇偏头关趋岢岚转战三百里破之与其子君佐俱伤赉银币二十一年秋又以总兵官镇大同请增饷及马兵部议格之而尚文与巡抚赵锦不协乞休弗允御史王三聘请移他镇廷议大同敌冲尚文假此避耳乃移锦甘肃吉囊数万骑犯前衞有黑山凉城之捷晋右都督已寇繇宣府入出大同塞而北尚文邀之稍有俘获后寇复大举犯鹁鸽峪将南下尚文备阳和遣骑四出邀寇寇遁赐勅奬劳之总督翁万达议筑边墙自宣府西阳和至大同关山口延袤二百余里以属尚文乃益筑阳和以西至山西丫角山凡四百余里敌台千余斥屯田四万余顷益军三千有奇上嘉其功晋左都督加太子太保叛人充灼召小王子寇边尚文侦得其使者加太保廕子锦衣世千户时诸边岁受寇患大同尤甚自尚文涖镇与总督万达巡抚詹荣规画战守边民息肩者数年尚文益招叛人孤敌势归者相属二十七年八月寇围指挥顾相等于弥陀山出援之解其围又胜于野口而还旋以大同兵援宣府胜于曹家庄録功兼太子太傅赐赉有加其年卒尚文得士死力善用间故所向有功自二十年后谙达频扰边宿将王效马永梁震皆前卒惟尚文存威名最盛及卒严嵩父子格防典不予穆宗初赠太傅諡武襄
　　梁震新野人廉勇善训士嘉靖中充陜西总兵官晋右都督十五年移镇大同大同卒数乱继李瑾者鲁纲威不振兵益骄廷议以为忧移震往震素蓄健儿五百人至则令军中曰我无尔陵尔无我叛健儿辈又时时恐喝镇兵镇兵素惮震繇是帖服寇入犯震破之牛心山斩级百余寇愤驻近边伺隙时车驾祀山陵震伏将士于诸路寇果入大破之宣宁湾又破之红崖儿斩获甚众晋左都督毛伯温督师与震修镇边诸堡不数月功成卒赠太子太保赐其家银币加赠太保諡武壮震前后百十战未尝少挫时率健儿出塞刼敌营及卒健儿无所归守臣以闻编之伍边将犹得其力代震者祝雄辽东人自山西副总兵移镇大同虽被劾解职而以善抚士闻后镇蓟卒蓟人祠之
　　惠之翰清涧人嘉靖间以举人任大同通判时鴈门粮饷奸人侵渔翰廉而寘之法饮氷茹蘖遇事能身任不辞劳怨尝语人曰茍利于民此官可弃何恤乎人言
　　郑洛字万秀安肃人嘉靖三十五年进士隆庆时为山西参政佐总督王崇古欵俺答有功万歴二年擢右佥都御史巡抚山西移大同加右副都御史入为兵部右侍郎七年以左侍郎总督宣大山西军务昆都力子满五大令银定入犯洛奏停贡市遣使责俺答罚赎驼马牛羊乃复许欵辛爱袭封三娘子率众西走辛爱自追之洛遣人婉谕三娘子乃听命归辛爱贡市惟谨以功加兵部尚书兼右副都御史十四年撦力克当袭三娘子以年长自练兵万人筑城别居洛复婉谕撦力克遂妻三娘子嗣封并奏封忠顺夫人定市马数宣府不得逾三万大同万四千山西六千而申饬将吏严备以防盗窃且无轻遏其部落驰猎者上嘉纳之自太子少保累加至太子太保召为戎政尚书十八年洮河用兵诏兼右都御史经畧陜西延宁甘肃及宣大山西边务时撦力克遗洛书以赴青海仰华寺为名洛使从塞外行又谕忠顺夫人曰彼中抚赏不能多且王家在东恐有内顾忧也寻诏洛经畧七镇撦力克与忠顺夫人谕罪请归洛进兵青海尚书石星以宣大事急请速召洛究欵战之计洛既至与总督萧大亨巡抚王世扬邢玠等上疏曰撦力克诿罪火落赤真相桀骜之迹已敛且其部落数千里部长十余辈在巢保疆者宣镇则青把都兄弟未尝东窥而兀慎摆腰五路之在新平驯服犹故在西行牧不他失未尝窥莾刺揑工而大成比妓则又归巢独先今以一人之罪槩絶诸部消往日之恩开将来之隙臣未见其可今史二外背屡扰边疆若令顺义王缚献以着信然后酌议市赏在我固未为失策也议遂定寻加少保召理戎政顺义王果缚史二来献复欵如故洛谢病归卒赠太保諡襄敏
　　马芳字德馨蔚州人十岁为寇所掠潜自亡归周尚文镇大同竒之署为队长数御寇有功嘉靖二十九年授阳和衞总旗战威逺斩级九十御寇新平堡复有功无何战泥河大破之累迁指挥佥事三十六年守宣府寇大入山西芳一日夜驰五百里及之七战皆捷隆庆元年山西总兵申维岳等败于石州伏诛而副将田世威参将刘宝繋狱芳乞寝廕子为二将赎御史王沂劾之时大同被寇视宣府尤甚总督陈其学令总兵官赵岢扼紫荆关寇乃纵掠怀仁山阴间岢坐贬三秩遂调芳与易镇俺答犯老营堡总兵郭琥坚壁待寇遂趋应朔芳亦严为备乃西攻平虏城参将张刚厚遗之令移犯威逺几破会其学率胡镇等救而芳军亦至相拒十余日乃走芳谓诸将曰大同非宣府比与我间一墙耳寇不时至非大创之不可乃将兵出右衞战威宁海子破之万厯中卒芳战朔州登鹰巢鸽子堂大沙滩暨宣镇未尝不大捷威名震边陲为一时将帅之冠
　　赵岢榆林人以左副总兵协守大同嘉靖三十二年再遏辛爱众后复署大同副总兵事隆庆时镇大同常督将士捣巢获首功又大败寇兵赐堡被赉廕子千户万厯初佥书中府卒
