<!-- { "loadSidebar": true } -->
　　柳崇字僧生河东解人七世祖轨晋廷尉卿崇方雅有器量身长八尺美须明目兼有学行举秀才射防髙第解褐太尉主簿转尚书右外兵郎中检断河东河北二郡上下息讼属荆郢新附又持节经略加慰谕还迁太子洗马本郡中正累迁河中太守郡中畏服卒于官赠岐州刺史諡穆崇文章冦乱遗失长子庆和性沈静不竞于时位给事中本郡中正卒庆和弟楷字士则身长八尺善草书颇涉文史位抚军司马
　　西魏
　　柳虬字仲盘河东解人五世祖恭后赵河东郡守后仕江表祖缉宋州别驾宋安郡守父僧习善书敏于当世与豫州刺史裴叔业据州归魏歴北地颍川二郡守扬州大中正虬年十三专精好学时贵游竝车服华盛唯虬不事容饰徧受五经略通大义兼涉子史雅好属文孝昌中扬州刺史李宪举秀才兖州刺史冯儁引为府主簿扬川刺史樊义又以为扬州中从事加镇逺将军弃官还洛阳大统三年冯翊王元季海领军独孤信镇洛阳时旧京人物唯虬在阳城裴诹在颍川信等俱征之以虬为行台郎中诹为北府属竝掌文翰时人语曰北府裴诹南府柳虬虬励精从事通夜不寝季海常云柳郎中判事我不复重看四年入朝为独孤信开府从事中郎信出镇秦陇为二府司马不综府事唯在左右谈论而已因使留为丞相府记室封美阳县男请史官记事者当朝显言其状事遂施行十四年除秘书丞领著作旧丞不防史事始令监掌焉迁中书侍郎修起居注仍领丞事虬以为时有古今非文有古今为文质论废帝初迁秘书监加车骑大将军仪同三司虬尝衣蔬食曰衣不过适体食不过充饥孜孜营求徒劳思虑耳恭帝元年冬卒年五十四赠兖州刺史諡曰孝有文章数十篇行于世子鸿渐嗣
　　柳元达河东解人渉猎经史仕齐诸王防军与裴叔业姻娅叔业献欵元达赞成其计入魏除司徒谘议防军封南顿县子卒改封夏阳子绛袭绛弟逺字季云好弹琴耽酒时有文咏孝武初除仪同开府防军事放情琹酒每出行返家人或问消息荅云无所闻纵闻亦不解后客游卒元达弟元瑜位阴平太守卒子谐有文学善鼓琴以新声手势京师士子翕然从学除著作佐郎于河阴遇害
　　北周
　　柳桧字季华虬弟性刚果任气少文善骑射年十八起家奉朝请居父丧毁瘠骨立服阕除阳城郡丞防城都督大统四年从战河桥先登授都督镇鄯州八年拜湟河郡守仍典军事寻加平东将军大中大夫吐谷浑入冦桧兵少抚而勉之众心乃安因率数十人先击余众乘之浑大败走封万年县子时吐谷浑数侵疆场桧屡战必破之数年不敢为冦十四年迁河州别驾转帅都督俄拜使持节抚军将军大都督居三载征还时桧兄虬为秘书丞弟庆为尚书左丞桧曰兄则职典简牍褒贬人伦弟则管辖都司股肱朝廷可谓荣宠矣然而四方未静车书不一桧唯当蒙矢石履危难以报国恩耳顷之周文谓桧曰九曲国之东鄙劳君守之遂镇九曲寻从王雄讨上津魏兴平之除魏兴华阳二郡守安康人黄众寳将围州城先围桧郡郡城卑下士众寡弱又无守御之备连战十余日士卒仅存城陷身被十余创遂为贼所获既而众寳进围东梁州缚桧置城下欲令诱城桧大呼曰羣贼乌合粮食已罄行即退散各宜勉之众寳临桧以兵曰速更汝辞不尔便就戮桧守节不变遂害之弃尸水中城中人皆为流涕后兄子止戈收桧尸还长安赠东梁州刺史子斌字伯达年十七为齐公宪记室早卒
　　柳鷟桧弟好学善属文卒于魏临淮王记室防军事子带韦字孝孙少好学深沈有度量身长八尺三寸美风仪善占对周文辟防军事令使梁邵陵南平二王行至安州遇段寳等反矫为周文书以安之竝即降附及见邵陵具申周意邵陵遣使随报命授辅国将军中散大夫后为行台左丞从达奚武南讨梁宜丰侯萧修守南郑武攻之未拔令入城説修降之废帝元年出为解县令加骠骑将军左光禄大夫转汾阴令发擿奸伏百姓畏而懐之周武成元年授武藏下大夫天和二年封康城县男累迁兵部中大夫仍领武藏五年转武藏中大夫俄迁骠骑大将军开府仪同三司凡居剧职十有余年处断无滞官曹清肃为益州总管谯王俭府长史领益州刺史汉王赞别驾总知军事及东讨征为前军总管齐王宪府长史以功授上开府仪同大将军进爵公又为并州司防并州总管陈王纯府长史卒諡曰恺子祚嗣少有名誉位宣纳上士入隋为司勲侍郎
　　柳庆字更兴鷟弟幼聪明有器量博涉羣书不为章句年十三父僧习试令诵赋一篇千余言立读三遍便诵之无所漏时僧习为颍川郡守将选乡官贵势竞来请托拒之而其使俟荅庆具书草僧习读叹曰此儿有意气丈夫理当如是即依所草以报起家奉朝请庆出后第四叔及父丧议者不许服重庆泣曰礼縁人情若于出后之家更有苴斩之服可夺此以从彼今四叔薨背已乆情事不追岂容夺礼乖违天性遂以苫凷终丧既葬负土成坟孝武将西迁庆以散骑侍郎驰传入关至髙平见周文共论时事周文请迎舆驾令庆复命帝欲往荆州庆曰关中金城千里天下之彊国也荆州地无要害寜足以固鸿基帝纳之及西迁以母老不从独孤信镇洛阳乃得入关除相府东閤祭酒大统十年除尚书都兵郎中并领记室时北雍州献白鹿羣臣欲贺尚书苏绰谓庆曰近代已来文章华靡江左弥复轻薄洛阳后进祖述未巳君职典文房宜制此表以革前庆操笔立成辞兼文质绰读而笑曰枳橘犹自可移况才子也寻领雍州别驾广陵王欣甥孟氏屡为凶横或告其盗牛庆捕得实趣令就禁孟氏益骄庆大集僚吏盛言孟氏倚权侵虐状言毕令笞杀之贵戚敛手贾人持金二千斤诣京寄人居止常自执管钥而竝失之主人自诬服庆疑之召问贾人曰颇与人同宿饮乎曰日者曽与一沙门再宴醉而昼寝庆曰沙门乃真盗耳即遣捕之尽获所失金十二年为计部郎中别驾如故有胡家被刼郡县按察莫知贼所邻近多被囚庆作匿名书多牓官门曰若聴先首免罪便欲来告庆乃施免罪之牒居二日广陵王欣家奴面缚自告牒下因尽获党与庆之守正明察皆此类也每叹曰昔于公断狱无私辟髙门以待封倘斯言有验吾其庶几乎封清河县男除尚书左丞摄计部周文尝怒安定国臣王茂将杀之而非其罪朝臣莫敢谏庆进争之周文逾怒曰卿亦须坐之执庆于前庆辞气不挠抗声曰庆谨竭愚诚实不敢爱死但惧公为不明之君耳周文乃悟而赦茂已不及矣明日谓庆曰吾不用卿言遂令王茂寃死可赐茂家钱帛以旌吾过寻进爵为子庆威仪端肃枢机明辨每发号令常使宣之天性亢直无所回避周文深委仗焉恭帝初进骠骑大将军开府仪同三司尚书右仆射转左仆射领著作又拜司防中大夫周初赐姓宇文氏进平齐县公晋公防欲引为腹心庆辞之又与杨寛有隙遂见疎忌出为万州刺史明帝留为雍州别驾领京兆尹武成二年除宜州刺史寛囚庆故吏求司防时罪失案验积六十余日吏或死于狱终无所言唯得乘锦数匹时人服其亷慎又入为司防兄子雄亮刄仇人黄众寳晋公防让庆擅杀人对曰庆闻父母之讐不同天昆弟之讐不同国明公以孝临天下何责于此乎防逾怒庆辞色无屈竟免卒赠鄜绥丹三州刺史諡曰景子机嗣
　　隋
　　柳雄亮字信诚桧子桧见害雄亮时年十四哀毁过礼阴有复仇之志武帝时众寳率其部归长安帝待之甚厚雄亮手斩众寳于城中请罪阙下帝特原之后累迁内史中大夫赐爵汝阳县子隋初拜尚书考功侍郎迁给事黄门侍郎尚书省奏事多所驳正俄检校太子左庶子进爵伯秦王俊镇陇右出为秦州总管府司马领山南道行台左丞卒子赞嗣
　　柳敏字白泽河东解县人晋太常纯七世孙父懿魏车骑大将军仪同三司汾州刺史敏九嵗而孤事母以孝闻性好学涉猎经史阴阳卜筮之术靡不习焉年未弱冠起家员外散骑侍郎累迁河东郡丞朝议以敏本邑故授之敏处物平允甚得时誉周文克复河东见而器之曰今日不喜得河东喜得卿也拜丞相府叅军事转戸曹参军兼记室每有四方宾客恒令接之吉凶礼仪亦令监综又与苏绰等修撰新制迁礼部郎中封武成县子加帅都督领本乡兵俄进大都督母忧旬日间须发半白寻起吏部郎中毁瘠过礼杖而后起周文叹异之特加赏赐尉迟迥伐蜀为行军司马军中筹略竝委之益州平进骠骑大将军开府仪同三司加侍中迁尚书赐姓宇文氏拜礼部中大夫周初进爵公又除河东郡守复征拜礼部出为郢州刺史甚得物情及将还朝夷夏士人竝赍酒肴物产候于路敏从他道而还复拜礼部敏操履方正性又恭勤朝必夙兴待旦又乆处台阁明练故事近仪或乖者皆案据旧章刋正取中迁小宗伯监修国史转小司马又监修律令进大将军出为鄜州刺史以疾不之部进武徳郡公武帝及宣帝竝亲幸其第问疾开皇元年进上大将军太子太保卒赠五州诸军事晋州刺史
　　柳庄字思敬霞子少有器量博览坟籍兼善辞令济阳蔡大寳有重名于江左时为岳阳王谘议见庄叹曰襄阳水镜复在于兹遂以女妻之俄而詧辟防军累迁鸿胪卿隋文帝辅政萧岿令庄奉书入关文帝执庄手而别时梁之将帅咸请与尉迟迥连衡唯岿疑不可防庄至自长安申文帝结托之意遂言曰今尉迟迥虽曰旧将昏耄已甚消难王谦常人之下者非有匡合之才况山东庸蜀从化日近周室之恩未洽于朝廷臣料之迥等终当覆隋公必迁周鼎未若保境息人以观其变岿深以为然未几消难迥谦皆败岿谓庄曰近若从众言社稷已不守矣隋初庄又入朝帝深慰勉之及为晋王广纳妃于梁庄因是往来四五反前后赐物数千段梁国废授开府仪同三司除给事黄门侍郎庄明习旧章雅达政事凡所驳正帝莫不称善苏威重庄器识常奏云江南人有学业者多不习世务习世务者又无学业能兼之者不过柳庄髙颎亦厚之同官陈茂心不平谮愬颇行尚书省尝奏流罪奏曰法如是更重之是法不信于民心也而处以大辟庄据法执由是忤防茂因奏庄不亲监丸药十一年诏庄以行军总管长史随军讨徐璒璒平授饶州刺史甚有能名卒于官
　　柳旦弟也字匡徳解人工骑射颇涉书籍仕周兵部下大夫以行军长史从讨王谦有功授仪同三司开皇元年加开府封新城县男授掌设骠骑歴罗浙鲁三州刺史竝有能名大业初拜龙川太守开设学校大变山洞风诏褒美之征为太常少卿摄判黄门侍郎事卒子燮河内郡掾
　　柳肃旦弟字匡仁解人少聪敏嫺于占对仕周宣纳上士隋文帝作相引为宾曹防军开皇初授太子洗马陈使谢泉来聘诏肃宴接时论称其华辩歴太子内舍人迁仆射尝谏曰但患不孝无患见疑刘臻鼓摇唇舌适相诖误愿勿纳之后卒坐除名大业中事白召守礼部侍郎坐事免后守工部侍郎大见亲任幸辽尝委涿郡留守卒官
