<!-- { "loadSidebar": true } -->
　　李浩字直夫西河人通兵法以父定荫从军破侬智髙韩绛城娄领兵战赏保岭川杀大首领讹革多移斩千三百余级积官供备库副使广西都监着安边策王安石言之上诏对改管干麟府兵马又从章惇于南江引兵由三路入叙州讨舒光贵破盈口栅下天府击杀狤狑降田元猛元喆遂城懿州进讨黔江蛮复城黔江惇上其功谓不当与他将比擢引进副使熙河钤辖李宪讨山后羌将右军至合龙岭会战遣降羌乞嘊突敌帐俘其酋冷鸡朴李密撒馘二千迁东上閤门使为副总管知河州安抚洮西五路讨夏将前军复兰州迁引进使陇州防御使知兰州兼熙河泾原安抚副使坐事贬秩旋以战吃啰瓦共连立功复之哲宗拜忠州防御使捧日天武都指挥使马军都虞候进黔州观察使厯鄜延太原永兴环庆路副都总管再知兰州卒赠安化军留后
　　王奇汾州人武举中第章惇经营湖北溪洞以为将领将其酋舒光贵缚元猛平懿洽等州累迁如京副使为湖南都监徙广西宜州蛮寇边竒至天河县期旦日会战裨将费万夜以众窃出河泥隘战殁后数日蛮万人骤集竒轻出遂败麾下犹数百人劝防马逃去奇骂曰大丈夫当尽节以报国何走为遂战死诏赠皇城使忠州防御使官其家六人仍赐金帛
　　李彦哲平遥人屡有武勲累官兵马大元帅
　　金
　　李洵仁平遥人授麟州新泰县令皇统间大兵陷平遥时援兵五千编戸数百家胥被害骸骨暴野洵仁以宦游免害及归深用悯恻同令梁琮募人拾遗骸万余于城西北凿巨塜葬之其子致尧乡贡撰碑铭记其事立大兴观门右
　　张嵓起字傅霖汾州人为国子助教免归盗陷汾州嵓起与妻赴井死
　　元
　　杜丰字唐臣西河人倜傥有大志通兵法仕金为平遥义军谋克入元授兵马都提控累功迁河东兵马都元帅后为沁州长官劝课农桑寛徭薄赋民以富庶境内肃然沁人立祠祀焉封沁阳公子孙遂家于沁
　　陈资寿其先永乐人任本县次官监军适金末兵燹之余剿捕羣寇绥辑人民厯官昭毅大将军子政以武绩厯官定逺大将军致至元中以本县令厯宜兴州同知
　　杜珏字舜臣珪第二子宣授河东南北路奥鲁万戸侯子安民袭父爵安民子惟孝兴鲁千戸惟孝子谦防古教授官
　　梁秉钧字仲平性寛厚纯粹乡党称之仕至大理评事子七瑜玫瑛珪珍琼琮
　　梁瑜秉钧子性纯厚体貎魁梧年二十四为本邑令寛仁有容吏民怀之卒于官
　　梁瑛瑜弟孝友正直醇俭有大志善骑射勇力絶人金末元兵南下瑛率众诣军门上谒授元帅左监军屡出竒计入关定秦陇陞行都元帅以县行平安州事安集劳徕人获宁息武仙陷平阳瑛进兵仙大败弃城走入觐授御前千戸扈从南征凤翔西和兴元数城俱下次唐邓与金兵战于三峰山大破之时军民降附日众他将以粮不给谋尽杀之瑛曰杀降不祥凡隶麾下悉得不死从元帅达罕甘布入蜀宋人守瞿塘兵不克进瑛作皮浑航以济防竒之防权征行万戸留鎭兴元又从围资州逾月始下防怒欲悉坑之瑛曰今始得一城而坑之他城未易下也防善其说瑛起行陈经百数十战未尝败北所全活者亦不下数万计成都平诏充西京平阳太原京北延安五路万戸瑛以太原初定请给复三年诏从之寻卒年六十有六子四长翼袭行军千戸迁成都转运使次羽太原路管军千戸珝先亡天翔别有传孙十一伟宣武将军行军总管仪偁杰秦王府侍卫太原路管军千戸曾孙十四思贤思敬行军千戸之才从仕郎冀宁路保德州判官
　　梁琮秉钧少子继兄瑜为本邑令子翔平阳路太平县尹翥文水县尹翥子用刚延安路鄜州同知用直绍兴路萧山县尹
　　梁天翔字飞卿瑛季子也少磊砢便骑射读书能通大义以文阶起年十八尹本县平遥毎召父老访民间利病嵗旱祷于超山获大稔民勒石颂德中统五年制授怀孟路总管至元九年尹介休建学明农会南方骚动简兵编戸以戍天翔第其众寡甲乙无颇私焉知郢州州初附不逞之徒相聚为盗严捕首恶余释不问授签岭南广西道按察司事摘奸发伏郡邑以宁迁广东道提刑按察副使劾奏土豪黎德改四川按察副使嵗饥天翔请主者发米四万斛赈之不及上闻谓报下民殍矣桑哥秉政校天下钱谷天翔不事剔剥寛猛适中亷部南郡建言选良抚臣以安八番授浙东海右云南行御史台侍御史乘传上二十余条以闻皆切于当世之务世祖深嘉纳焉授吏部侍郎髙丽饥以天翔往赈授成都路总管改四川道肃政亷访使年五十五卒追封安定郡侯子六时中进士信州路总管治中时正大名路清河县尹时仁签浙东海右道亷访司事时义成纪县尹时智时信
　　袁湘字润夫临县人累功任延安路兵马都总管大元帅亲劝耕稼裁抑浮滥使各食其力邻境闻之咸愿归附屡建言军民利病上嘉纳子克忠四川道提刑按察使克良提举太原采木司
　　郑允中石楼人初为浙东亷访使累官冢宰德被生民功施社稷封魏国公
　　钮克让介休人父文敦德乐义善教子克让始厯岳州武昌二郡推官用法平恕守龙阳郡多善政州人勒石颂之终宣慰副使追封汾阳郡伯赠父官爵如之
　　褚君实字不华石楼人沉黙有器局泰定间累官淮东亷访副使时汝颖盗发势张甚君实行部至淮安极力守御城陷被执不屈为贼所脔子伴哥冐刄防之亦见杀君实守淮五年经数百战不挫精忠大节人比之张巡事闻追封魏国公諡忠肃
　　李邦用介休人少有大志不泥俗学孝弟出于天性后登进士居官教人以孝弟为先时望归之
　　王珪介休人至正间碗子城讨贼有功陞部兵元帅后曹濮贼乱又讨平之陞都督大元帅
　　王仲文介休人由才能至正十八年授河南汝宁府光州判官二十年改儒林郎总管府判官二十六年拜中书省门下省丞相
　　明
　　辛彦博汾州人初名彦徳洪武中贡入太学为髙皇帝所知赐今名盖以潞公相期也旋授监察御史秩满迁浙江按察司使以诖误左迁继又擢都察院右佥都御史改詹事府詹事上书忤防调又以保举违例调继又仍迁浙江按察司使永乐初以擅责指挥陈仲礼谪戍兴州未几召还复除监察御史补福建布政司参议伴送爪哇使臣赴行在文皇帝一见谓廷臣曰是老实辛某先帝所尝器重者特授浙江左布政使彦博叩头谢因乞省坟墓得防驰驿归后卒于任所彦博居官四十年委身忘家墓门片石不能备彪岭文湖间言清修苦节者必以彦博为首称云
　　张僎平遥人建文己卯举人性端严言动不茍初授磁州判官以亷能着入为左春坊司直郎侍皇太子读书朝夕劝导以声色寳玩最易丧志出入起居防范尤密上闻赐荆杖劳之未几谢事去后屡行征辟卒髙卧不起
　　曹舆介休人永乐辛卯进士授行人读书过目不忘博通诸史名重当时以病归止骑一驴行李萧然
　　武允介休人永乐丁酉举人通明五经博覧羣籍恒以啓迪后进为心初授陕西宁逺县学教谕复除直隶卢龙县学所至有声寻乞致仕乡后学翕然宗之
　　胡福介休人湖广武定衞军士永乐间从本卫指挥征南生擒丽王陞本卫指挥
　　柴庄汾州人监生宣德末知金县亷正爱民秩满百姓保留增俸复知县事
　　王约宁乡人正统中贡授定州知州持已以礼抚民以恩正统间官军逐寇粮刍不给设法厝置事济而民不扰
　　董瑾字文玉介休人正统间贡任陕西甘州中防卫经厯刚直勤亷秉公执法时有贵宦滕蛟妹以不孝词投瑾瑾不少恕御史李受嘱转嘱于瑾瑾不听卒置之法
　　任义平遥人景泰庚午举人孝思纯笃执丧庐墓三年知眞宁巩二县操持端洁教民勤稼煦之如子民立遗爱碑
　　李颖平遥人天顺己卯举人授兖州府通判清介自持祈祷辄应民作清泉诗以歌之祭酒王云凤亦服其亷谓有太古之风
　　武贤孝义人贡士有孝行生能尽事没能尽思天顺间任元氏知县政务简靖有讼者反覆以理喻之不加刑民竞劝以讼为戒圜扉有宿草焉调兴平县老弱扳辕不忍别其治兴平亦如元氏
　　温亷介休人成化戊子举人授山东济南府同知招抚流移奏除民害九年陞云南寻甸知州复除澂江知府时土贼猖獗殱其巨魁余悉解散以礼匡俗政声益着澂江素无城郭凡衙门公署城池皆创建焉
　　周仪孝义人成化辛卯举人正德中任鄠县教谕与诸生约鸡鸣起勤诵书史怠佚者有罚县城隍庙値会期声伎繁艳观者塞途诸生无一敢延竚者秩满陞保宁府教授笃于训迪一如鄠县时事
　　马骥介休人成化甲午举人貎伟学充善迪后进逺迩来学者多登科第初任宝坻知县朝司民事暮训青衿临事果断不阿贵幸邑多皇庄草鱼等厰中贵权幸时骚扰为害骥特奏准兵部出榜通行禁革一时颂声溢于中外
　　文瑞介休人成化乙未进士授行人却唐沈二府馈金擢监察御史按畿甸有中贵侵民田直而归之又巡山东百僚震肃得风宪体时値亢旱亲出祈祷雨即降人皆异之后陞山东按察副使兵备辽阳节操愈励卒于官
　　车霆石州人成化辛丑进士性戅直初授刑部主事厯员外郎中与堂上官语是非无稍囘互出知平凉府以严为治吏胥奉法唯谨藩府宗室亦无敢以私干者涖任八年迁本省参政入为苑马寺正卿擢右佥都御史巡抚宣府修举边政课功最一时致仕归卒赐祭一坛
　　张翼介休人成化甲辰进士授刑部主事厯员外郎中出为保宁府知府迁本省兵备副使贵州湖广叅政擢右佥都御史巡抚甘肃寻召入理院事翼性耿介不妄取予释褐后翔步郎署清望最着为副宪日羌人屡肆刼掠督兵勦除悉詟伏在甘肃殚心区画获功一十六次比晋长台端风采凛凛未几请告归卒
　　任良才平遥人成化丁未进士初授江阴知县陞髙邮知州歴任清介性至孝母病尝粪父病愿以身代至教诲民人娓娓不倦贤愚皆获其益
　　车梁石州人成化时为御史十五年条列时政中言东厰锦衣衞所获盗先严刑具成案然后送法司法司不敢平反请自今径送法司毋先刑讯章下未报主东厰者言梁从父郎中霆先以罪为东厰所发挟私妄言遂下诏狱给事御史论救乃获释迁汉阳知府卒
　　刘端宁乡人举人成化间西安府同知明晓水利委心民事修治渠堰人被其泽既去任民恒追思之
　　宋锐临县人例贡知洋县时蓝鄢警扰军书旁午外给军饷内抚民心邑赖以安
　　田耔汾阳人治己酉举人长清知县居官鲠直一介不妄取事亲孝养诚至及亲殁庐于墓所哀毁骨立尝有早霜杀禾独亲墓禾不伤人以为孝感
　　贾璇汾州人治庚戌进士初任戸部主事歴员外郎中尝督钞扬州羡余尽归之官行赈江北调度有方正德初守阙乞诛刘瑾等不报出补陕西右叅议未几为瑾所陷归及瑾伏诛朝廷将大用之以目疾辞时论惜焉
　　石瓒介休人治壬子举人授罗山知县时遇流贼乱瓒孤城独守鏖战月余杀贼有功招集流民时使薄敛知府谓罗民曰汝等天堂上百姓耶后陞莱州府通判守制归遂不复仕祀罗山名宦
　　任良弼平遥人兄良才文坛称双璧治癸丑进士选翰林院庶吉士授刑科给事中迁本科右给事中厯戸吏两科左给事中迁吏科都给事中持论侃侃权贵侧目迁通政司左叅议与逆珰刘瑾忤降补建昌府通判复矫诏下狱谪辽阳在戍籍中意气亭亭不少屈瑾诛起通政司右叅议良弼居官三十年澹泊如书生比殁家惟琴书
