<!-- { "loadSidebar": true } -->
　　河东盐运使
　　西魏
　　辛庆之陇西狄道人少以文学征对策第一大统中周太祖东伐为行台左丞时初复河东以本官兼盐池都将四年东魏攻正平郡陷之遂欲经略盐池庆之守御有备乃引军退河桥之役大军不利河北守令弃城走庆之独因盐池抗拒彊敌时论称其仁勇六年行河东郡事九年复行河东郡事庆之本性俭素志量淹和有儒者风度拜秘书监卒
　　隋
　　姚暹大业中为都水监先是盐池患客水暹濬永丰旧渠兼筑堤堰自安邑杨家庄西至临晋五姓湖以入于河客水有所归至今名其渠曰姚暹渠
　　唐
　　裴谞字士明闻喜人寛子大厯中为河东租庸盐铁等使时闗辅大旱谞入计代宗召见便殿问谞酤之利二嵗出入几何谞久之不对上复问之对曰臣有所思上曰何思对曰臣自河东来其间所歴三百里见农人愁叹谷菽未种诚宜轸念问人之疾苦而乃责臣以酤孟子曰理国者仁义而已由是未敢即对也上前坐曰防公言吾不闻此拜左司郎中歴东都副留守卒赠礼部尚书
　　韦纵贞元十一年以大理评事知安邑县盐池事明审善断羣情帖服祀名宦
　　司空舆为度支判官工部侍郎领度支卢宏正以两池盐法久弊得费不相偿使舆检钩厘正条上新法即表为两池使自是课入嵗倍用度赖之
　　陆位以职方郎中兼侍御史总解盐池有政绩闻于朝冯兴以詹事司直知解州盐池平直守制阜财有经韩重华朗州武陵人历两池盐使度支使卢坦表为代北水运使开废田列壁二十益兵三千嵗収粟二十万石后为左金吾衞大将军与甘露之难
　　后周
　　张崇祐广顺二年为解州刺史两池盐使多规画盐池利害显德二年改德州又改泽州后在泗州劝李重进举义被害
　　宋
　　范祥字晋公邠州三水人第进士歴官陜西晓达财利建议变盐法后人不敢易稍加损益人輙不便以提陜西路刑狱制置解盐累迁度支员外郎权陜西转运副使坐城哑儿峡削一官后复官提举陜西縁边青白盐改制置解盐使卒嘉祐中包拯言祥通陜西盐法行之十年嵗减货务使缗钱数百万其劳可録官其子孙景郊社斋郎熙宁中张诜又言古渭宜建砦诏赠秘书录一子未官者
　　包拯字希仁庐州合肥人第进士累官陜西转运使入为三司户部副使解州盐法率病民拯往经度之请一切通商贩后以龙图阁直学士权知开封府贵戚宦官为敛手拜枢密副使卒谥孝肃拯性峭直恶吏苛刻务敦厚虽甚嫉恶而未尝不推以忠恕也平居无私书尝言后世子孙仕宦有犯赃者不得放归本家云
　　薛向字帅正万泉人祖廕入官神宗时权陜西转运副使制置解盐足支十年而嵗调畦夫数千向奏损其数昭陵复土用钱粮五十万贯石三司不能供亿向举所阙之数以献坐事罢数月复为陜西转运副使晋使厚陵役费其助如永昭时凡将漕八年所入盐马刍粟数累万民不益赋其课为最坐事罢知绛州移潞州神宗知向才累擢至同知枢密院出外卒谥恭敏子嗣昌亦用吏材奋尝以绥猷阁待制知太原府
　　孙永字曼叔长社人第进士歴陜西都转运使时边用不足以解盐市马别为一司外台不得与永奏盐马国之大计使主者専其柄既无以统茍为非法孰得而制之元丰中知太原府忻代产盐苦恶不堪食转运必欲理之以盗贩阑越之罪罪兵吏永言盐民食也不可禁兵武备也不可阙顾以恶盐累防兵非计也诏弛其禁元祐中加资政殿学士卒諡康简
　　李绰元祐间为解令兼盐事自王峪口筑堰防池繇东而北至苦池滩排条山诸谷之水并白沙泛滥之水胥繇池以达于渠后人因名其堰曰李绰堰
　　赵贺字余庆开封封邱人举毛诗及第为大理评事盐池吏欺缗钱选贺往解州钩校出入悉得其奸仕至给事中卒贺精明吏不敢欺人目为赵家闗谓如闗梁不可越也
　　元
　　姚行简太宗癸已命修理盐池损壊丙申绘盐池图献于上上可之乃立司于池之北浒曰路村仍命行简専掌盐赋
　　赵炳字彦明惠州滦阳人至元九年为京兆路总管时以解州盐赋给安西王府经费嵗久积逋二十余万缗有司追理仅获三之一民已不堪炳密啓王曰十年之逋责偿一日其孰能堪与其衰歉病民孰若惠泽加于民乎王善其言遽命免征焉
　　鄂屯茂大德时任河东运使建学课士河东运学始于此
　　髙昌罗垒至正九年任盐运使有善政尝复解盐西塲均盐利州人思其德为立碑颂之
　　纳哈塔德俊至正时擢总河陜盐使请于圣惠镇修筑鳯凰城即今运城也
　　布延特穆尔为运使严缉私贩课获充盐丁捞采禁役无得侵扰焉
　　和尔实司鹾有惠政均派盐丁车户时有造船垣山二役免本镇人不与买零盐止収官价交课钞定盐草价益盐觔数民便之
　　明
　　韩伟瑞安人永乐中太学生擢监察御史巡歴有声陞河东盐运使以清慎见称卒于官
　　王骥字尚德束鹿人刚毅有胆晓畅戎略中永乐四年进士为兵科给事中使山西奏免盐池逋课二十余万寻迁山西按察使后累官兵部尚书封靖逺伯卒赠侯諡忠毅
　　杨浩济宁人繇乡举入国学除河东盐运判官景帝建大隆福寺严壮与大兴隆并四年三月寺成尅期临幸浩抗疏切谏乃止声借甚累官延绥巡抚卒
　　孟淮博野人进士成化间河东盐运使因池盐旁行秦豫法难尽行且占种奏讨者多不胜掣肘之虑请如淮浙之例遣侍御监临积弊一清
　　王臣江西吉水人成化中以河东盐法为税额所闗惧滋弊特设巡盐御史臣以举人膺命氷蘗自持悉心经画具得肯綮因为筑垣堑以防盗定额课以足边嵗甫周盐政大举及将代商民数千人匍匐阙下愿复留得防俞允以劳婴病卒商民建忠爱祠与盐池之神并祀
　　张泰字世亨祥符人成化戊戌进士以御史监河东盐课有势要挠法为奸疏劾去之巡按山西劾罪贪酷吏若干人军民称快后晋右都御史总制三边乞休命未下而卒
　　余光祁门人进士文望冠西台著作高古视鹾河东剔弊厘奸不畏强御建正学书院加意作人虽童子亦择师教之
　　张士隆字仲修安阳人治十八年进士正德六年为御史廵盐河东劾贪吏凿平青石槽又建正学书院兴起文教后为陜西副使卒
　　胡瓒余姚人进士治间运司同知才识敏练时场积余盐官民俱苦之瓒建议奏请改派称两便焉中场収放盐课多则病民少则病商瓒一归于平后致政去
　　胡止罗山人进士正德六年以监察御史巡盐河东方肃鹾事适流贼扰乱所至屠掠将至运城运人以城陋欲溃止晓以忠义治兵缮城为死守计贼闻冇备不敢近士民頼以安堵立祠祀之
　　朱裳字公垂沙河人受学崔铣登正德九年进士擢御史巡盐河东钱宁遣人牟盐利禁不予累官总理河道卒諡端简
　　卢焕光山人进士嘉靖间巡盐严重有方略称名御史西姚剧贼聚众盗盐为蠧焕不动声色而靖之兴起人文三省皆防教泽学校诵之不衰
　　伍全安福人进士嘉靖间盐运使饶有干济每见盐场掣支强梁挽起懦者被凌跞乃分定车戸派以三场序以六班鱼贯出入众论翕然称便
　　李章四川长寿人进士嘉靖间盐运使性寛而政和每值采盐民私相谓曰勿惰恐李使君知之不日而数盈焉
　　刘勲潜江人嘉靖间任运同清而勤戴星掣放无倦色喻时光州人进士嘉靖间巡盐时奸民诱宗室乱法者立置之法兴风雨雷云之祀课士多成名
　　尚惟持罗山进士嘉靖间巡盐自奉节俭官方肃清商人以时掣支私贩一切断絶故一年而征十年之逋修书院立社学建名宦乡贤二祠周子衿之匮乏给老病之资药瑞盐盛生祷雨多应人谓盛德所感
　　李桢新昌进士嘉靖间巡盐时边饷火急赤地千里桢体仁行恕正盐籍遏私贩督捞采辨功罪徧喻所司缓刑薄赋且于院前开道树坊寓赈于役又有敎育多士之功
　　周滋诸城进士嘉靖间巡盐时值地震之后凡庙祠公署悉为修理池不生盐已十载余滋为潴水以养其源濬流以润其涸获盐十倍于昔且清池筑堰虽藩府之怨不恤
　　王诤永嘉进士嘉靖间巡盐抗直不阿有古大臣风以氷蘗名堂葢自砥也值大旱祷雨祈盐引躬切责甘雨大霈盐花盛生时鄢茂卿为嵩私人总巡天下盐政尽括民财以媚上欲加赋河东诤抗议而沮士民至今德之鄢至安邑令治具看席三十余诤大怒立命撤去务从俭约宴罢即具饯以促其行鄢屏气而去
　　方啓参巴陵人嘉靖间为运使节已勤民修城而一人不扰掣引而三场均给葺禁垣捕私贩民建祠以祀
　　詹莹麻城人进士嘉靖间盐运使幼有志行聘未婚而女失明或谓宜改图莹曰我聘而改图谁复聘者竟娶之是嵗擢巍科及为运使多惠政每旱涝有祷必应又常修卓刀等堰禆益不浅
　　袁士伟肥城人进士嘉靖间盐运使操守光大兼有通才在司值嵗凶道殣相望叹曰此非朝廷赤子乎乃悉召贫民给以工本令入池捞采课充数年而存活亦以万计又增秩祀祭器
　　柳英巫山人进士嘉靖间盐运使倜傥刚直除猾吏剔弊端势要豪商莫不敛手屏气监临直指亦雅重之为运使九年边无匮饷囊无余赀两入觐皆以亷能课最
　　郜永春长垣进士隆庆间巡盐清禄粮以杜奸欺収硝池以弭私贩题南阳以复旧辖兴书院以罗人才疏河渠以通水利开南场以便捞采俱功之不可冺者
　　林祖述鄞县进士万厯间巡盐慈祥笃实恤商裕国当开归割版之日祖述知大司农已有成心置不与辨事平乃请减盐课清压待捞采以时缉捕有法公论多之
　　林国相闽县人进士万厯间盐运使苏商惠民尤加意于作人创义仓置学田以周贫士刻厚生纂训间字録二书行世
　　汪以时源进士万厯间巡盐刻意节俭一以锄强字弱为主余盐余银屡书执奏为民请命省公用银籴谷三千八百余石为赈饥民盐丁之用又建太阳庙以补正祀之未及
　　陈于廷字孟谔宜兴人万厯二十三年进士为御史视鹾河东劾税太监张忠挠盐政后歴左都御史卒于廷端亮有守与温体仁不合卒为所挤
　　杨师程安宁人万厯三十八年以御史巡盐河东以清名著建雨神庙
　　蒋春芳益都进士万厯间巡盐酌立鹾规可垂久逺新池庙辑志书至今頼之
　　赵健劒州恩生万厯间盐运使姿性聪頴不为左右所欺亷介自持一毫不茍数十年余犹有道其清者
　　孙可僎崇阳举人万厯间盐运司同知存心仁恕才猷敏练足国恤商人咸颂德
　　王世能宣城人万厯间为运使有惠政恐商困于催科不差役滋扰亲督采盐商人获利后卒于官商民思之
　　余彦诚德兴人尝知安禄州水州府当就逮民胥伏阙乞留终河东盐运使
　　王建中平湖人万厯间由省中迁福建按察使谪河东运判持已清亷凡兴革大务如压待进盐运发逺商等事胥力争不为势沮
　　刘大受泰和人天启二年以御史巡盐河东酌量预报裁省添搭删滩地芦价清防池侵地取囘苦池租银作饷募兵又有修学甃城诸政
　　李日宣吉水人天启三年以御史巡盐河东修八政桥建运书院于学宫旁
　　姜思睿字颛愚慈谿人天启二年进士为御史视河东盐政安邑有故都御史曹于汴讲学书院扩其堂庑祀卜子夏王通薛瑄其中以于汴配置田构舍公余亲莅讲授
