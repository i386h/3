<!-- { "loadSidebar": true } -->
　　恵帝元康三年填星歳星太白聚于毕昴【晋天文志】四年九月雁门新兴太原上党灾风伤稼【五行志】五年九月雁门新兴太原上党大风伤禾稼【晋书】
　　永宁元年二月太白出西方【晋天文志】自夏及秋青徐幽并四州旱【宋五行志】八月戊午荧惑守昴【晋天文志　自正月至于闰月五星互经天縦横无常】十月平阳风雹折木伤稼太原新兴青虫食禾甚者十伤五六【五行志】
　　太安二年太白入昴【天文志】
　　永兴二年八月有星孛于昴【同上】离石大饥【晋书】永宁元年五月雁门雨雹【旧志】
　　懐帝永嘉二年前赵主刘渊迁都平阳汾水中得玉玺文曰有新保之盖王莽时玺也得者因増泉海光三字元海以为己瑞大赦境内改元河瑞【晋书】八月鳯凰集于蒲子【十六国春秋】四年五月幽并司州大蝗食草木牛马毛皆尽【晋书】五年司州螽【五行志】
　　永嘉四年夏大旱【旧志】
　　愍帝建兴元年十二月河东地震雨肉【晋书】二年九月蒲子马生人【五行志　旧志作肆州】十月大将军刘琨掘地得玉玺使参军郎硕奉之归于京师【宋符瑞志】三年【即刘聪建元元年】正月平阳地震其崇明观陷为池水赤如血赤气至天有赤龙奋迅而去流星起于牵牛入紫微龙形委蛇其光照地落于平阳北十里视之则肉臭闻于平阳长三十步广二十七步肉旁常有哭声昼夜不止数日聪后刘氏产一蛇一兽各害人而走寻之不得顷之见于陨肉之旁【晋五行志】刘聪改年雨血于其东宫延明殿彻瓦在地者深五寸平阳地震雨血于东宫广袤顷余武库陷入地一丈五尺河东大蝗唯不食黍豆靳准率部人收而埋之后乃鑚土飞出复食黍豆平阳饥甚犬与豕交有豕着进贤冠升聪坐犬冠武冠带绶与豕并升俄而鬭死殿上宿衞莫有见其入者四年【即聪麟嘉元年】聪东宫四门无故自壊后内史女人化为丈夫五年春正月帝在平阳庚子虹霓弥天三日并照秋七月大旱司州螽蝗【晋书】石言于平阳【晋五行志】聪境内大蝗平阳冀雍尤甚河汾大溢漂没千余家东宫灾异门阁宫殿荡然【晋书】
　　东晋
　　元帝建武元年五月聪所居螽斯则百堂灾平阳西明门社自亡霍山崩河朔大蝗初穿地而生二旬则化状若蚕七八日而卧四日蜕而飞弥亘百草唯不食三豆及麻并冀尤甚【同上】
　　太兴元年雨血于平阳广袤十里刘粲改元汉昌雨血于平阳【同上】
　　永昌元年十二月幽并大雨【晋五行志　宋志作并州大雪】
　　明帝太宁元年十二月幽并大雪【同上　宋志作并州大雪】
　　成帝咸和六年十一月荧惑守胃昴【天文志】七年【即石勒建平三年】雹起西河介山大如鸡子平地三尺洿下丈余行人禽兽死者万数歴太原乐平武乡赵郡广平钜鹿千余里树木摧折禾稼荡然【晋书】八年秋七月荧惑入昴八月月又犯昴九年六月八月月又犯昴【天文志】咸康二年二月丙戌月入昴己亥太白犯昴十一月月犯昴二月八月月又犯昴【同上】三年时石季龙称大赵武乡长城徙人韩疆获黑玉玺方四寸七分纽金文诣邺献之【晋书】五年四月乙未月犯歳星在昴【天文志】
　　康帝建元二年正月壬午太白入昴【同上】
　　穆帝永和四年四月太白入昴五年十月月犯昴【同上】荧惑犯昴月及荧惑北犯河鼔【晋书】六年六月己丑月犯昴七年二月太白犯昴十年正月己卯月蚀昴星【天文志】大雨霖河渭溢蒲津监寇登得一屐于河长七尺三寸人迹称之指长尺余文深一寸【晋书】
　　升平三年三月乙酉月犯太白在昴【天文志】
　　永和三月并地前后进苍麟十六白鹿七八月大雪十一年正月上党郡献白雉【旧志】
　　孝武帝太元十年四月乙亥太白昼见于毕昴【天文志】二十一年有大黄星出于昴毕之分五十余日慕容氏太史王先曰大兵锵锵其锋不可当冬十一月黄星又见魏太祖皇始元年也【魏书】
　　太元九年秋七月泽州旱饥井涸【旧志　按隋开皇初改长平郡为泽州此不知何考】
　　安帝义熈五年二月甲子月犯昴九月壬寅月犯昴闰月丁酉月又犯昴六年五月己亥月掩昴第三星【天文志】十一年五月己酉霍山崩出铜钟六枚【晋书】
　　义熈五年春三月恒山崩七年春二月代郡紫荆山白鹿见【旧志】
　　宋孝武帝大明二年三月壬子楼烦平地出醴泉豫州刺史宗慤以闻六月丁亥白雀见河东定襄县荆州刺史朱修之以闻五年十月白雀见太原青州刺史刘道隆以献【宋书　胥侨郡也故附録】
　　北魏
　　道武帝天兴二年七月获嘉禾于平城县异茎同颖八月平城南十里郊嘉禾一茎九穂告于宗庙七月并州献白雉三年四月有木连理生于代郡天门闗之路左四年正月上党郡献白雉二月并州献白雉五年八月上曜军览谷见白燕一【魏灵征志】五年十月戊申月晕左角时攻姚兴弟平于干璧克之太史令晁崇奏角虫将死上虑牛疫乃命诸军并重焚车丙戌车驾北引牛大疫死者十八九官军所驭巨犗数百同日毙于路侧首尾相属麋鹿亦多死【魏天象志】
　　天赐六年三月恒山崩四月震天安殿东序命左校以冲车攻殿东西两序屋毁之【灵征志】
　　明元帝永兴三年二月代京民赵温家有白鼠以献甲午代京大风北苑获白鼠一割之腹中有三子尽白【同上】六月庚子月犯歳星在毕占曰有边兵后上党民劳聪士臻羣聚为盗【天象志】六月代京获白燕十一月丙午代京又大风十二月北塞候人获玉版二以献四年正月癸卯元防而大风晦防乃罢三月上幸西宫获白鼠一八月御府民张安获白鼠一闰月代京又获白燕九月建兴郡献白鹿【灵征志】十月辛亥月掩天闗占曰有兵后濩泽民刘逸自号征东将军三巴王署置官属攻逼建兴郡元城侯元屈等讨平之五年三月戊辰月行参犯太白八月庚申月犯太白占曰忧兵后赫连屈丐入寇河东杀掠吏民三城防军张昌等要击之【天象志】十一月庚寅代京大风起自西方【灵征志】
　　神瑞元年二月填入东井犯天尊旱象也先是月犯歳于毕占曰饥在晋代【天象志】四月代京大风二年正月代京大风【灵征志】三月丁巳月入毕占曰兵起【天象志】五月猎于崘山获白鼠一平城获白鼠三六月平城获白鼠二八月豫章王防获白防一【灵征志】代京民饥聴出山东就食【北史】
　　泰常元年十一月代京民获白□一以献二年六月代京获白燕【灵征志】十一月癸未月犯东井南辕西头第一星占曰有水【天象志】三年三月代京获白鼠一【灵征志】八月雁门大雨水伤稼复其租税【北史】十月辛巳有大流星出昴厯天津乃分为三须防有声占曰车骑满野明年四月帝有事于东庙蕃服之君以其职来祭者盖数百国【天象志】十一月代京获白枭又获白鼠一四年正月新兴郡献白雉二十二月新兴又献白雉二五年十二月壬辰涌泉出于平城【灵征志】八年五月雁门大守祝阿侯梁越获白雀以献【魏书】
　　太武帝始光二年十月大雪数尺【灵征志】雁门太守平舒侯许洛阳家田三生嘉禾皆异垄合颖太武嘉之晋爵北地公【北史】四年六月甘露降于太学【灵徴志】
　　神防元年二月上党郡献白雉二年六月甘露降于平城宫三年三月有白龙二见于代京人家井中【同上】延和元年六月甲戌代京水溢壊民庐舍数百家二年三月楼烦南山木连理【同上】
　　大延元年白雉三只集于平阳太祖之庙【北史】自三月不雨至六月使有司遍请羣神数日大雨是日有妇人持一玉印至潞县侯孙家卖之孙家得印竒之求访妇人莫知所在其文曰旱疫平寇天师曰龙文纽书云此神中三字印也八月雁门献白鼠二年四月甲申代京暴风宫墙倒杀数十人十一月丁卯并州地震三年十二月代京大风扬沙折树四年三月乙未代京地震【灵征志】
　　太平真君元年二月代京有黒风竟天广五丈余五月丙午河东地震二年七月天有黄光洞照议者佥谓荣光也五年八月华林园诸果尽花【同上】六年二月西幸上党观连理树于氏【北史】二月丙辰白龙见代京井中八年五月雁门郡献白雀北镇寒雪人畜多冻死【灵征志】
　　文成帝兴安二年七月戊戌诏曰于苑内获方寸玉印其文曰子孙长夀【北史】
　　兴光元年二月有云五色所谓景云太平之应也【灵征志】
　　太安二年十月白鹿见于代京西苑三年三月有白狼一见于太平郡议者曰白狼见于成汤之世故殷道用兴太平嘉名也又世祖本封而白狼见焉无穷之征也【同上】四年八月荧惑守毕值徼垣之南占曰歳馑十二月六镇云中髙平饥诏开仓廪赈之流徙者谕还桑梓【天象志】
　　和平二年三月壬午代京大风晦防七月甘露降于代京十一月雁门泉水穿石涌出【灵征志】闰月戊子帝以旱故减膳责躬澍雨大降六年有人于灵丘得玉印一以献诏以示中书侍郎髙祐祐曰印上有籀书二字文曰宋夀夀者命也我获其命是归我之征【北史】又旧志载文成和平二年云中获白鹿献文延兴间三则考魏书献文无延兴年号当属孝文
　　孝文帝延兴元年十一月肆州秀容民获麟以献秘书令杨崇奏钟律郎李生于代京见长生连理树三年五月白雀见于代郡六月代京获大龟秋秀容郡妇人一产四男四产十六男【灵征志】四年二月甲寅月犯歳星占曰饥越二年云中饥【天象志】五月雁门﨑城有声如雷自上西引十余声声止地震五年五月代京赤风【灵征志】八月乙亥月掩毕占曰有边兵【天象志】承明元年八月庚申并州乡郡大雹平地尺草木禾稼皆尽九月并州上言木连理相去一丈二尺中有五枝相连【灵征志】
