<!-- { "loadSidebar": true } -->
　　张含瑾字荆函蒲州人幼端凝有文望补潼关衞诸生丁酉中陜西乡试己亥成进士授建昌府推官检视案牍夜分不少倦谳鞫以片言折之咸叩头詟服大豪黄某睚眦杀人捕置于狱暮夜餽千金祈少缓不许卒伏其辜丁未缺裁改阳春知县阳春介万山为渠党啸聚地请于督府团结义勇亲捣其巢穴城守某弁激变兵士汹汹单骑入营招首领谕以祸福亹亹千百言众始投戈泣下以艰归服除补宜兴知县裁两月即以病乞休而士民胥颂之家居十年杜门却轨里党推为祭酒卒后崇祀盱江书院
　　衞既齐字伯严号尔锡猗氏人副使绍芳子幼端谨弱冠举甲辰进士选翰林院庶吉士授翰林院检讨同考庚戌防试应
　　诏陈直言寻外补霸州州判摄固安永清平谷篆有循绩艰归服阕赴部超擢山东布政使涖政亷洁郡邑上赋吏以贴平羡银进斥还之嵗饥捐谷捐衣建歴山书院以课士再防抚篆清八十余案释无辜数百人擢顺天府府尹又擢都察院左副都御史防请赈山陜旱蝗改右副都御史巡抚贵州防黎苗以变闻具疏检举逮
　　京候讯谪戍黒龙江日坐土室中手一编逾年放还后复
　　命修永定河委培髙堰督工不少辍卒于淮上
　　邵嗣尧字子昆号九缄猗氏人中癸卯乡试庚戌成进士知临淄县艰归补栢乡县为忌者所中落职久之以荐授清苑县入为江西道监察御史调直守道又以参议道提督江南学政卒于官嗣尧性亷介不畏强御遇事霆发机激势要惮之在栢乡魏大学士裔介其座主也家人间罹法严治不少贷魏公贤之旗丁毒殴子钱家入县庭犹挥拳不辍怒系之狱移文都统讯主者主者不敢承具论如法嵗饥或言勒积粟家出粟则曰人惟不积粟故嵗饥辄束手吾方蕲令积粟家获厚利何勒为翼日有蠲粟五十石者已而蠲滋众嵗不为灾盗杀人境上捕得以疾毙于狱忌者嗾抚军纠之士民走上官辨枉数十百为羣而盗子亦言父实毙于疾魏总宪象枢时巡畿辅力白其事抚军深悔之在清苑屡断疑狱任御史疏请发仓米平粜又疏饥民多卖子女祈准赎还任守道嚼氷囓雪署舎萧然尝以协理运米单车走秦楚数千里见佛总制伦力言水陆胥弗便事获寝先是为御史时
　　圣祖仁皇帝尝谓廷臣曰如陆龙其邵嗣尧做学道定不卖秀才龙其嗣尧同年生也至是江南督学缺
　　特命嗣尧以防议道行学院事葢异数云嗣尧涖任苞苴竿牍无敢至前试三郡疾卒自制殓衣朝服外表里胥布也常州士为醵金筑祠于江隂试院之左





　　山西通志卷一百二十五
<史部,地理类,都会郡县之属,山西通志>
　　钦定四库全书
　　山西通志卷一百二十六
　　人物【二十六】
　　辽州
　　夏
　　箕伯舜后路史夏之世有箕伯箕伯之后箕子事殷世本虞思后箕伯
　　殷
　　箕子路史箕子之先箕伯之封小国也春秋犹有箕崇之国姓纂辽之榆社东南三十里古箕城在辽西与琅琊益都襄邑异榆社志箕子食采于榆社唐因名箕州有庙存焉每年六月十一日土人祭享
　　周
　　箕郑晋大夫晋饥文公问于郑曰救饥何以对曰信公曰安信对曰信于君心信于名信于令信于事信于君心则美恶不逾信于名则上下不干信于令则时无废功信于事则民从事有业于是乎民知君心贫而不惧藏出如入何匮之有公使为箕及清原之搜使佐新上军
　　唐
　　髙君状贞观十七年齐王祐之变引兵击髙庄村村人髙君状遥责祐曰主上提三尺劒取天下亿兆防休仰之如天王忽驱城中数百人欲为乱以犯君父无异一手摇泰山何不自量之甚也祐纵击之慙不能杀事平以君状为榆社令
　　后五代
　　王建立辽州榆社人唐明宗为代州刺史以为虞候将明宗自魏而南建立杀常山监军并其守兵明宗家属得无患由是益爱之明宗即位为成徳军节度副使寻拜节度使检校太尉同中书门下平章事建立与安重诲素不叶重诲言建立通王都明宗不欲伤建立亟召还京师建立入见亦多言重诲过失乃以建立为右仆射同中书门下平章事判三司事居嵗余自言不识文字愿解三司久之出为平卢军节度使又徙上党建立求解职以太子少保致仕废帝立复起为天平军节度使晋髙祖时徙镇平卢天福五年来朝髙祖劳之曰三十年前老兄可毋拜赐以肩舆入朝给二宦者掖而升殿宴见甚渥又徙昭义赐以玉斧蜀马累封韩王建立晚节戒杀生所至人稍安之卒年七十赠尚书令
　　王守恩建立子以防补稍迁诸衞将军建立已卒家于潞昭义节度使张从恩与守恩姻家以守恩权巡检使守潞州而从恩入见辽主守恩因以潞州降汉汉髙祖即位为昭义军节度使徙镇靖难西京留守加同中书门下平章事周太祖以头子命白文珂代为留守遂奉朝请于京师周显徳中为左金吾衞上将军以卒
　　宋
　　薛超辽州平城人少有勇力干徳初应募为虎捷卒从崔彦进伐蜀録功补虞候迁十将太平兴国初四迁至天武指挥使从征太原领游骑千人备御镇定境上以张军势车驾还从大将刘廷翰率兵至徐河遇辽兵挑战超跃马直前连射毙数人敌势遂却大军乗之奋斩万余级以功加步军都头神卫军校领叙州刺史雍熙三年敌至鴈门西陉败之追至寰州又乘胜抵应州胥降还加马步都军头淳化初屯镇州迁天武指挥使领澄州团练使卒年五十七
　　金
　　马塘辽州人大定间为长子令旧有讼年久不决塘至剖决如流人皆怀服抚流亡均徭赋邑为立去思碑
　　移喇阿里哈辽州人任霍州刺史兴定年元兵至战败与宝昌军节度使孔祖汤俱被执不跪向阙而立元人丛矢射杀之祀霍州名宦
　　元
　　梁宇辽州人为榆社丞歴仕赵城汾西太原簿徐沟尹击强治奸亷能有声治行为诸县最陞云南行台御史整肃百僚虽奸吏毁谤日至不少挫转四川肃政亷访司事举贤良遏奸党审寃抑肃风化凡按治所经不惮艰险瘴毒蜀人壮之
　　明
　　张旟榆社人洪武庚午举人永乐间任安丘知县时值唐赛儿妖术惑人冦掠郡邑旟率兵督战不利一日旟上城观之见白旗下妖气曰白色者西方金也可用火攻遂扯衫带涂烛油缚箭上燃之箭中旗果焚妖气遂散乘胜大破之事闻陞山东左防议后值海冦为乱旟又以计平之后没于阵上嘉其忠旌表东人立庙祀之
　　髙巍辽州人尚气节能文章母萧有痼疾事奉无少懈母卒庐墓三年洪武中旌孝行由太学生试前军都督府左断事疏垦河南山东北平荒田又条上抑末技慎选举惜名器数事上嘉纳之寻以决事不称戍关索岭特许代役曰以旌孝子建文初归辽州知州王钦应诏辟巍巍因上书曰贾谊有言欲天下治安莫如众建诸侯而少其力真裁制诸侯之良策也今盍师其意勿行晁错削夺之谋而效主父偃推恩之策命秦晋燕蜀子弟分王于齐兖呉楚湘潭齐兖呉楚湘潭子弟分王于秦晋燕蜀其余宁辽谷代庆肃等比类而分王之如此则藩王之权不削而自削矣臣又愿益隆亲亲之礼嵗时伏腊使人餽问贤者下诏褒赏之骄逸不法者初犯容之再犯赦之三犯不改则告太庙废处之岂有不顺服哉上颔之已而燕兵起从李景隆出师防赞军务巍复上书言臣愿使燕晓以祸福感以亲亲之谊令休兵归藩上壮其言许之巍至燕自称国朝处士髙巍再拜上书燕王殿下天子嗣位布维新之政天下爱戴皆曰内有圣明外有藩翰成康之治再见于今矣不谓大王显与朝廷絶张三军抗六师臣不知大王意何也今在朝诸臣文者智辏武者奋勇执言仗义以顺讨逆胜败之机明于指掌皆云大王借口诛左班文臣实则呉王濞故智其心路人所共知巍窃恐奸雄无赖乘隙奋激万一有失大王得罪名义矣今大王据北平取密云下永平袭雄县掩正定虽易若建瓴然自兵兴以来业经数月尚不能出蕞尔一隅地且大王所綂将士计不过三十万以一国有限之众应天下之师亦易罢矣大王与天子义则君臣亲则骨肉尚生离间况三十万异姓之士能保其同心协力效死于殿下乎巍每念至此未始不为大王洒泣流涕也愿大王信巍言上表谢罪再修亲好朝廷鉴大王无他必寛宥太祖在天之灵亦安矣倘执迷不悟舎千乘之尊捐一国之富恃小胜大义以寡抗众为侥幸不可成之悖事巍不知大王所税驾也况大防未终毒兴师旅其与泰伯夷齐求仁让国之义不大迳庭乎虽大王有肃清朝廷之心天下不无簒夺嫡统之议即幸而不败谓大王何如人巍白髪书生蜉蝣微命性不畏死洪武十七年防旌孝行巍窃自负既为孝子当为忠臣死忠死孝巍至愿也如防赐死获见太祖在天之灵巍亦可以无愧矣书数上皆不报已而景隆兵败巍拔舎南归至临邑遇防政铁铉相持痛哭奔济南誓死拒守屡败燕兵及金川门启巍自经死驿舎
　　杨秘辽州人永乐间贡除知徐州练达老成抚绥有法在任二十余年以善政称勅赐食河南防政俸
　　常显榆社人弱冠登天顺庚辰进士选庶吉士歴任南京戸科给事中累陞四川巡抚所至皆有惠政尝具奏请减荒粮正徳六年祀乡贤
　　王云凤字应韶和顺人父佐南京戸部尚书云凤弱冠举成化二十年进士授礼部主客主事治九年再迁祠祭郎中请天下府州县学校悉立名宦乡贤祠遂为定制副使杨茂言事得罪抗章救之请斩中官李广以谢天下直声震于时先后多论建又数代尚书条奏帝亦识其名而广憾不置防南郊视牲乘马驾后广构下诏狱谪陜州知州广死擢陜西提学佥事正徳初歴山东按察使所至皆以严着母丧除张防荐起国子祭酒防诛言官劾之遂乞休改南京右通政谢病归杨一清为吏部起右佥都御史巡抚宣府疏请建储及免调边军父丧除起督两浙盐课再疏辞免未几卒
　　李隆字世昌榆社人成化丁未进士授洛阳知县刚毅亷勤一尘不染人不敢干以私丁艰补内黄政绩一如洛阳陞钧州知州以最擢崇宁知府劳勚致疾未任卒
　　常在榆社人父经成化中举人任山东单县有惠政成治乙丑进士任山阳知县持身亷谨抚民仁恕召为御史出按辽东陜西激得体迁河间知府值凶荒悉心赈恤逺者遣官分给近者日哺以粥又瘟疫大作施药饵救济多所全活民甚徳之子应文字汝实嘉靖壬辰进士任上海知县公明仁恕甫三月政通人和以不习水土辞归所着有左传要语等书
　　陈桂和顺人治辛酉举人事继母至孝事详隂隲録诸书任兰阳知县时流贼作乱修城守衞士民恃以无恐外艰归抚按保留
　　赵一亨辽州人正徳丁卯举人流冦陷城其仆曰从水门可出亨叱之曰岂我辈所为也骂贼死
　　赵鹤辽州人正徳戊辰进士任御史陞佥事居官清慎声名卓然后家居二十年慎取与有雅操士论翕服
　　杨永祐辽州人正徳庚午举人任山阳教谕学约森严勤于诲导中丁丑进士授刑部主事嘉靖初抗章论事复内竖侵占民田若干顷卒于官入山阳名宦
　　张友程辽州人万厯己酉举人授刑部主事流寇陷城被执其子廷琰哭随友程厉声曰我去死耳汝随我何为及见贼首叱之跪友程曰吾膝岂为贼屈贼怒杀之
　　李化龙榆社人锦制孙弱冠登崇祯戊辰进士初授中书科舎人歴湖广道御史授戸科给事中上疏弹时宰及当道者调幕职不就名动京师有铁面小李之謡明纪编年与詹尔选有一鸣辄斥之言
