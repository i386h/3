<!-- { "loadSidebar": true } -->
　　王民皥妻张氏民皥病笃以老亲稚子为嘱氏指天矢志民皥亡事舅姑以孝课二子读书成立
　　孟孙蕙妻杨氏年十八夫亡无子欲以死殉姑慰止之寻以哀毁成疾其父延医视之辞曰死分也固晚矣卒不受医邑令戴梦熊旌其门
　　庠生邢惟恒妻杨氏年十八夫亡孝事姑嫜抚子有成歴二十余年卒【县志作蔚氏】
　　太原县
　　元
　　武烈女名管婴年十七未嫁至正间避兵山洞其父被执女奔至父所请以身代众乃释其父父逃去始言井邉有瘗金众掘得争取之女即投井死后人名其井曰烈女井
　　白氏太原人夫弃家为僧白年二十留养姑不去服勤织絍以供租赋夫一日还迫使他适白断发不从夫不能夺乃去姑年九十卒竭力营葬肖姑像祀之终身
　　韩孝女暨父岗母髙氏母死女日夕号泣父亦哭而丧明医曰人舌餂之可愈女忍恸为餂眼果复明人称孝女
　　明
　　杨素妻刘氏刘彦明长女年十七适杨越八年素疾谓刘曰吾固不起第亲老子幼家贫无倚可奈何刘号泣拔发誓不有负夫殁昼夜纺绩以充奉养比姑以天年终丧葬尽礼抚三子皆成景泰初旌表其门
　　生员乔黎献妻王氏年二十生子儒阅八月献卒氏痛絶而苏以子幼不即死抚守有成廵按陈豪给扁旌表
　　生员段廷举妻程氏夫逝年二十生子甫月余守节抚孤歴五十年哀慕如一日
　　李文杰妻梁氏嘉靖间遇兵于罗城以刃胁之氏曰杀即杀耳不汝从也兵怒斩其首血溅尺余尸行数步而仆又李永冈妻姜氏同时被执亦以不屈死
　　生员张朝宰妻髙氏年二十四而寡矢志不二抚子有成廵按赵旌其门
　　杨春妻王氏夫故年甫十九孝事舅姑慈育幼子有司旌其门
　　千户王贞吉妻方氏封宜人年十八贞吉卒守节弗渝学使周奉诏旌云失天早歳矢志终身至子女之靡遗知形影之苦引刀而寝富室之谋让产而甘薄田之入妇徳克备旌典宜膺
　　赵氏赵维新女适阳曲罗继武子罗初娶妇时曾贷匪人金约与私之既娶入门匪人先匿氏寝氏知痛觝姑强亦不纳乃诬以他词诉于官稍绳以法氏赧顔不自白退而匪人逼如故氏断发垢面甘蹈白刃死知县金烈其事吊拜絷匪人罪之
　　孙印妻李氏髙唐知州李希孟女通书史能诗归孙二载而寡家人欲夺而嫁之氏哭吿姑曰从一而终义也妇勿敢二引柏舟以自况其哭夫诗云风吹针雨纱窓天送亡人泪几行此处不堪肠尽断残躯脉脉度年光又吊节妇邵氏诗云蒲东新建邵君堂烈孝芳名四海扬乡里喜传碑上字圣朝遥下日边章我爱孤儿空恋世君怜幼女弃春光休縁生死分岐视心事原来共一腔
　　同知杨木妻司氏夫早故遗子四庶子杰方在抱氏抚如已出比闾咸称贤母杰长每读诗至蓼莪辄涙下因作引罪流芳自责以扬母徳
　　马乗云妻许氏年十八夫贸易卒淮上守抚庶子不啻已出学使旌其门
　　国朝
　　李承惠妻刘氏夫亡抚四歳子荣基孝事舅姑乡党宗族间尽其礼节咸得懽心歳饥捐赀以赈贫乏雍正七年建坊旌表
　　监生李中坚妻刘氏年二十五夫亡事翁姑得其意防教子读书列成均守节五十四年雍正九年题请旌表
　　庠生武□妻杨氏年十八夫亡矢志守节抚子成立史复祥妻潘氏武生史进母年二十九夫亡孝姑抚子勤俭治家苦节三十余年
　　贾尧信妻王氏年十五归尧信十七尧信殁子梓甫四月族有利其财欲夺其志者百折不少挫梓娶妇久不乳或劝之置妾王曰我毕生孤苦天必不令絶嗣毋徒乱妇意已果得孙夀至九十七而终
　　石邦奇妻髙氏年二十三而寡家酷贫衣食不给处人所不堪年九十有一
　　孙振兴妻李氏举人中馥孙女于归数载振兴卒子女亦夭年二十三上有老亲家无担石侍养垂三十年邑令奨之
　　廪生雷元声妻崔氏少寡守节四十三年子瑨列邑庠韩万有妻王氏生有懿徳少孀矢节训二子胥读书成名邑令郜焕元作传表之
　　生员雷化凤妻石氏年二十八化凤卒所亲劝之改适氏斥以大义苦节抚子夀八十九歳知县郜焕元表共闾
　　生员髙骞妻李氏举人李中馥女年十六适髙越三载夫病危目注氏久而不瞑氏心知之泣曰我誓与君同穴也言讫瞑目絶时舅姑已殁遗夫弟毓祥甫六歳氏偕祖姑抚成之毓祥生子礼氏育为夫嗣乡党皆颂其贤
　　榆次县
　　元
　　举人格忠妻王氏年二十三歳忠亡誓不再适时豪贵有求婚者氏曰吾为士人妇以孤幼不即死志未可夺也大徳八年旌表
　　赵信妻李氏年二十夫殁遗子方晬抚育备至歴四十年大徳十年旌表
　　康赟妻薄氏赟故家鲜余赀躬纺绩以养亲克尽妇道延祐三年有司奏旌贞烈
　　张恭妻郑氏少寡誓不再适食贫荼苦数十年不少变至顺三年诏旌其门曰贞节
　　郑和甫妻段氏年少夫卒家甚窘氏守义自矢终身如一至正七年旌表
　　明
　　马守道妻温氏夫殁或以贫劝之更适泣拒曰生与吾儿同处死与吾夫同穴虽即死不恤奚畏贫也志终不易洪武十三年诏旌
　　赵旭妻周氏旭病笃氏焦劳絶粒及卒欲以死从家人严伺之得免柏舟自矢操厉终身正徳五年旌表
　　杜仲贤妻刘氏年二十仲贤卒有以他意讽之者氏曰妇人夫死称未亡人无再醮理卒完节以夀终
　　任整妻贾氏整役于京客死氏年二十三子幼宗党欲嫁之氏泣曰所不即死者以老母与孤也弃孤为不慈背母为不孝灭慈与孝尚为人类耶久之夫榇还窆葬如礼嫠居六十五年闾里髙其节
　　郝氏郝能之女许聘郑铨未婚而铨卒女闻之泣谓父母曰业已许之矣不幸有此宁忍别适耶易服临丧事舅姑终身治九年旌表
　　贾濬妻刘氏年二十五而寡遗女二氏苦节不回卒年七十有七有司以闻
　　张景妻白氏通判白干女年十六归景景凶虐侈纵荡陨先业氏事之惟谨景殁苦节四十余年歴久弥励成化间请旌
　　贾昭妻赵氏有妇徳相夫无忤年三十昭卒抚孤文斌成立孙玹领乡荐咸谓赵氏之报云
　　宼让妻冀氏年十九归让明年生子天锡甫三歳而让卒父兄争欲嫁之氏泣曰有藐孤在我行夫不祀矣誓死勿二苦节三十余年有司以闻
　　张英妻侯氏医官琳女年十七归张十九生子瑶二十夫亡家人利其资产迫嫁不已氏泣曰吾夫弃世止存孤子我若适人则子亦流落吾夫之祀絶矣家人知志不可易遂夺其田产卖之氏曰吾夫之祀得存穷困可甘也视所夺略不为意里人欺其孤寡扰以官役亦竭力支持不惮艰苦士夫闻者莫不敬羡嘉靖间奏旌卒年八十有七光禄少卿周铁撰墓志
　　邑掾段廷相妻王氏廷相疾革顾谓氏曰汝年少将若何氏曰志在从君无他道也廷相卒恸哭不食既葬匍匐溺井姑救之益以守绐守者出潜缢死于杼机
　　仲显妻李氏固安敎谕拙斋女髫年从父受读大学论语女训诸书颇知大指归仲勤俭整洁妇道允修事舅姑尤笃于孝仲显治商纪厯多出其手会嘉靖辛丑秋八月边报孔急李以夫兄命避王碧寨丙寅敌果大至羣攻弗克丁卯再至戊辰寨破掠妇女百余北行及李李大骂曰安敢犯我遂从寨后投崖死见光禄少卿周铁集
　　郭思徳妻安氏嘉靖二十年俺答部入境时关城未建思徳挈家走避宼猝至思徳被害絷氏与二女行至风云雷雨坛西母女乗间赴井死兵退收尸瘗之仍勒石于死所题曰一门三烈
　　李徳麟妻武氏娶甫七月姑病医药罔効氏割股和羮食之病寻愈有司旌其孝
　　宼隅妻郭氏年少夫死无子女矢守贞志孤灯败帏卒不易操学使表其闾
　　生员李应期妻原氏年二十六夫卒上有两世翁姑下遗四龄藐孤氏勤纺绩以资事育课子香列庠序学使旌之
　　庠生寇一龙妻李氏顺天府尹李敏女龙以事母忧劳成疾卒氏年十五日夕号泣一志从夫遂饮毒而死廵按洪奏请旌表
　　田仲杰妻郝氏年二十夫亡抚六歳子奎甫有成而卒复抚七歳孙应科甫有成而又卒氏泪枯三世影吊一身闻者咸为悼惜万厯十一年给粟布旌之
　　生员巩图妻段氏年二十六夫亡遗子国基未周氏守节三十余年课国基读书入泮洁白之操着于乡闾有司表之
　　生员王廷训妻张氏年二十而寡矢守贞节非大故足不逾阃阈日唯御敝垢啖粗粝事翁姑甘防不缺于供夀六十六卒
　　庠生李春泰继母马氏闯变义不受污骂贼投井死泰姊李氏适王一元被执不屈受烙死
　　生员张翀妻侯氏太谷人甲申流宼猖獗携夫妾王氏夫妺张氏避兵母家潜匿窰窨中贼薰掘甚烈氏知不免先投井死母李氏弟妻任氏夫妾王氏夫妹张氏暨婢妾辈十有三口胥从之详见竞烈篇
　　国朝顺治间建坊旌表
　　生员阎永宁妻侯氏髙翔妻郝氏举人桂廷辅妻单氏宼穆妻张氏范成宗妻胡氏白玉妻李氏王朝义妻郝氏以上俱守志节
　　国朝
　　生员王之相妻姬氏年二十四而寡家道衰落衣食不给或有微讽之者氏曰饿死事小失节事大厉声斥之嫠居六十载建坊旌表
　　生员李廉妻郭氏年十九夫亡守节抚孤清操允孚士论子映桃为名诸生顺治间请旌歳给粟帛夀八十七终
　　李进选妻厐氏早孀恶少李正夤夜窃启其门入逼之氏峻拒指裂其肤负创而去虽晦防中审为正音也次日氏往詈骂李正反肆陵辱氏忿恚弃幼子投井死康熙四十三年旌表
　　贾桂芳母郭氏年二十而寡心盟不渝八旬犹亲织纺知县林尧华旌其门
　　姚定妻郭氏年十九夫亡上事病姑下抚幼子清操苦行闾里怜之
　　郑九鼎妻张氏年十九夫亡家穷甚有劝改适者氏曰妇不可背夫母不忍弃子志终勿夺知县金世正旌其门
　　李映新妻张氏年二十三夫卒姑废明朝夕侍左右行必扶掖伺就枕然后即安夜则纺绩以资养宵分不辍乡里称之
　　原建邦妻张氏年二十一歳夫亡守节抚孤歴五十二年卒
　　药昌继母胡氏于归二载夫殁抚前子树立荼蘗以终知县熊光裕旌其贞节
　　王国秀妻寇氏夫亡无子女孑身守志歴四十余年卒孝子张运通妻耿氏榆次令耿宗舜女字张张即随父任贑州道阻絶音问宗舜意张必别娶欲为改配女不从贞守者数年后侦得张在宗舜招致之会张亦失偶不逺数千里亲迎焉于归未几夫故姑亦寻卒氏竭蹶办两丧勤劳茹蘗十有五年子女俱成以疾卒
　　孙天徳妻梁氏庠生李塘妻田氏许台衡母马氏庠生郭定民妻寇氏武举段志奇母刘氏庠生李秉正妻左氏韩接愈妻侯氏武生王伟业祖母李氏白运亨妻张氏庠生何兆正妻马氏武举王太平妻李氏扶风知县寇知刚继妻郭氏王珍妻侯氏白世奇妻王氏武生王兆龙母魏氏庠生李曦妻桑氏郭卿宇母杨氏武生段辉妻杨氏王治妻齐氏郭养贤妻杨氏庠生李国柱妻王氏张应奇妻任氏庠生施守煇母张氏庠生韩玉妻赵氏子国松妻王氏以上俱守志节
　　太谷县
　　元
　　甘肃参政武旗妻王氏值变寇掠其家执氏欲汚之骂曰吾夫弱冠成名声重士林吾宁死不为贼奴辱贼以刃迫之骂益厉贼怒持刃斫之碎首而死
　　明
　　郭瓒妻郝氏年二十二瓒死夜缢于柩旁姑曹惊救之泣劝曰我年半百遗孤在乳汝死将谁依氏省悟事姑抚子孀居五十余年正徳三年事闻旌表
　　姬公辅妻常氏正徳六年流寇入境被执氏曰我良家子义不受辱贼遂杀之时年二十二歳廵按杜昌请旌
