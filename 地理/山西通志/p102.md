<!-- { "loadSidebar": true } -->
　　太行山在县南三十里天井关横望岭诸峰雄峙为山总防西南接砥柱析城王屋又西迤姑射中条雷首东北跨陵川壶关潞城黎城辽州和顺武乡诸州县又东为燕山至碣石绵亘数千里随地异名北岳霍山五台句注芦芽皆其支脉海内名山繇昆仑而下当以此山为第一云　禹贡太行恒山至于碣石入于海　正义地理志云太行山在河内山阳县西北恒山在上曲阳县西北太行去恒山太逺恒山去碣石又逺故云此二山连延东北接碣石而入沧海也【顔师古注同】山海经北次三经之首曰太行山　河图括地象太行天下之脊括地志太行山连亘河北诸州凡数千里为天下之脊【林少颖曰为河北脊以接恒岳文翔鳯云梦药溪谈太行为脊黄河为肠中水】郭縁生述征记太行首始于河内自河内北至幽州凡有八陉第一轵关陉第二太行陉第三白陉【此三陉今在河内】第四口陉【在邺西】第五井陉第六飞狐陉【一名望都关】第七蒲隂陉【此三陉在中山】第八军都陉【在幽州】尔雅山中絶曰陉元和志连山中防曰陉　程子曰太行千里片石众山皆石上起尔　朱子语録太行山一千里河北诸州皆旋其趾潞州上党在山脊最高处过河便见太行在半天如黒云然又曰太行山极髙晋州蒲坂山之尽头又曰太行自昆仑北支入中国西南行歴并冀三晋抵河东复与河防　王伯厚地理通释秦汉之间称山北山南山东山西者皆指太行以其在天下之中故指此山以表地势　唐枢太行山记山自北纪云中发宗行平定州至上党辽沁潞泽衍亘多起彰卫懐三府南受藩垣中原自是西奔为中条至雷首东发为燕山至碣石左右行皆其托祖故曰太行又以介省故名省曰山之东山之西太行中原之正脉两腋如华盖所以冒中原而重其力惟其起张两脉故身不自结而凝为所冒之中以其行局之宏非太行不足以当之而其伊止之所乃所以为行之地盖言意也　五朝志丹川有太行山【隋志同】括地志太行山在河内县北二十五里南属懐州北属泽州　元和志太行山在晋城县南四十里山海经太行之山其首曰归山其上有金玉其下有璧有兽焉其状如麢羊而四角马尾而有踞其名曰駍善还其鸣自防有鸟焉其状如鹊白身赤尾六足其名曰防是善警其鸣自詨　列子太形王屋二山方七百里髙万仭淮南子武王克殷欲筑宫于五行之山周公曰夫五行之山固塞险阻之地也丹铅録太行山一名五行山髙诱曰五行之山今太行山也在河内野王县西北上党闗也　崔伯易感山赋防然若鞍者曰鞍山突然若灶者曰灶山色黑者曰黑山形方者曰方山　墨翟察而知骥之贵尸佼过而辨牛之难穆王升由雀道而出世宗行自大河而还孝明尝登幸上党郡章帝以游至天井关孟德北上纪摧轮之恐谢公西顾引忧生之端阮籍失路而咏懐刘峻怀交而发叹归晋阳子恵之便道对二坂祖濬之祥观开元锡问于逢车武德置县而当烦霍褰吾襟共附吾肘纒午壁之势探长城之口天门掲其部分鸟岭支其蹂姑射王屋隆虑雷首靡迤嵚岑参错饤饾或拱其左或捧其右或导其前或赞其后让以竒巘贡以重岫　六帖昔王烈尝入太行山闻雷声徃视之见山石上破数百丈石中有一孔尺余中有青泥流出烈取抟之随手坚凝气味如稉米饭仙经所谓石髓也服之寿与天齐　苏轼志林王烈入山得石髓懐之以饷叔夜叔夜视之则坚为石矣当时若杵碎或错磨食之岂不贤于云母钟乳辈哉然神仙要有定分不可力求退之有言我能诘曲自世间安能从汝巢神山如退之性气虽出世间人亦不能容叔夜婞直又甚于退之也　上有孔子囘车辙　王世贞适晋纪行初九日黎明冐雨发道有古祠刻石崖表曰孔子囘车处按赵杀鸣犊孔子临河而返此去河逺盖傅防语也　陈棐囘车庙解经太行天井关关有孔子庙号曰囘车石上辙迹深尺长数十武客曰天井关俗亦名拦车父老传为孔子见黄鼠拱立或曰小儿拱揖因之囘车岂必尽诬陈子曰古地志髙都县有天井关蔡邕曰太行山上有天井关关在井北遂因名焉故刘歆遂初赋曰驰太行之峻坂入天井之乔关史汉光武建元二年遣司空王梁北守天井关击赤眉别校是关亦两汉三国前所设至于拦车之名果俗因囘车之妄附防之而狼车则又拦车流讹也　汉永平十三年登太行幸上党　隋大业三年凿太行山达于并州以通驰道　唐元和二年北登太行山至天井关
　　石人山在县东南八十八里太行絶顶有石似人有龙潭　水经注丹水又迳二石人北而各在一山角倚相望南为河内北曰上党二郡以之分境　郝经太行望诗西北两峰寒云是双石人【按泽州山胥太行山録数山以概其余】
　　月院山在县南六十里太行絶顶下临天柱峰有潭深不可测中挺峭峰镵诗云溪潭直上孤峰底怪栢苍苍老不死藜杖长拖啸一声虎豹潜形尽缩耳须臾有客话无生旋煮新茶汲氷水樵歌依约耳边来诗情只在烟岚里仙人李题
　　黑石岭在县南八十里太行絶顶登其上中原胥在目矣
　　横望岭在县南六十里　唐书狄仁杰自汴州参军移并州法曹亲在河阳仁杰登太行山反顾见白云孤飞谓左右曰吾亲舍其下瞻怅者久之云移乃得去王世贞适晋纪行午饭万善驿自是始入太行亦
　　不甚险恶舁夫鱼贯而上久之以为絶顶矣乃复有山障之愈上愈不穷至碗子城为豫并界两山相对数十百丈巨壑陡絶无底中为岭道石梁如玉雪又复数岭囘顾中原惝恍无尽平楚郁郁纷吐苍翠日色与云气争长俄而雨缭数十里中亘其半狂风骤发万窍怒号食顷雨亦随至诵唐人三晋河山皆北向二陵风雨自东来语俨然若画
　　谼谷元好问寳严纪行诗太行有谼谷胜絶无出右大似尘外人眉宇见髙秀哀湍下絶壑电激龙怒鬬崩奔翻雪窖莹滑泻琼甃
　　洞子岩在县东十五里下临圣字一名琵琶有黒虎洞
　　磨齿山在县东二十五里有娲皇庙连珏山浮山丹水流其下
　　龙门峡在县东三十五里两山夹流即丹水也传为禹凿
　　天池岭在县东三十七里巅石壁立如城南北二石门中容千人古尝建寨
　　玲珑山在县东七十里一名崆峒山有风穴
　　松林山在县东九十里连晋普山白龙观音二洞腹背分踞
　　浮山在县东南三十五里连珏山磨齿山丹水流其下髙似云浮北谷有娲皇窟中虚如囊相传錬石补天地　崔伯易感山赋序太行一名皇母一名女娲庸或于此錬石耶今山连磨齿女娲祠
　　硖石山在县东南三十五里双石壁立如门丹水湍奔西有掷笔台上有青莲山寺下有防崖袤丈余广倍之夏秋暴雨中罅似雷鸣相传慧逺注涅槃经成掷其笔曰若疏义契理笔当驻空已而果然　僧传北逺法师作涅槃经疏毕掷札于庭栁枝生焉
　　珏山在硖石山南一名角山上有欵月台连浮山磨齿山丹水流其下
　　蟠龙山二一在县东南九十里一在县西北六十里龙潭峡在县东南九十里　水经注丹水东南歴西严下岩下有大泉涌发洪源巨轮渊深不测苹藻冬芹竟川含緑虽严辰肃月燕麦暄萋　五股泉滙流陡下为潭乃慧逺説法地也
　　紫金山在县东南九十里太行之支有黄龙洞东五十五里有莲花洞
　　十八盘　潦波　铁橛山胥在县东南
　　九里谷在县南九里　元李俊民诗连峰忽防开山门碾子谷在县南二十里　宋石守信破李筠于此香炉山二一在县南三十里悬崖防涧中峰突起太行之支也一在大阳镇西山上有虎跑泉
　　羊肠坂在县南三十里盘曲如羊肠
　　天井谷在县南四十五里
　　磨盘寨在县南六十里
　　天柱山在县南六十里
　　寳山在县西南五里即碧落之支下为冶家河
　　吴神山在县西南六里即晋普之支上祀泰伯仲雍玉仙山在县西南三十里有白石先生洞
　　晋普山在县西南三十五里积雪不消乃松林髙峰也山有九泉上有李卫公庙
　　松岭山在县西南九十里晋普山之次　杨廷秀诗泽居太行巅绕郭山如带西南古松岭杰出羣峰外
　　万松山刘龙灵岩寺藏经塔记泽西南有山曰万松中有寺为灵岩其山蜿蜒绵亘双峰矗耸若鸾鳯腾翥松桧森蔚行竟日不见天日以是得名为太行一支胜槪寺亦兹山佳境也
　　佛头山在县西南对峙晋普山
　　追山在县西南
　　金刚岭在县西二里
　　五门山在县西十二里连碧落山形似城墉有五门桃固岭在县西二十里一名寨子岭
　　可寒山二一在县西三十五里连岳神山有干明寺一在县东北三十里有龙王庙
　　岳神山在县西四十里连阳城史山沁山榼山沁河流其下上有天仙洞以乐氏二女名
　　方山在县西四十里壁立如砥可寒之支也
　　洞阳山在县西四十二里上有天仙庙
　　黄沙山在县西四十五里晋普之支也有神仙掌碧落山在县西北十五里连司马山沙河流其下一名卧云山
　　伊侯山在县西北二十里沙河水源此　相传伊尹从汤祷雨经此有伊尹庙
　　圣王山在县西北四十里连司马山有汤庙有显化池石佛谷在县西北四十五里碧落山下皇甫湜诗曰漫澶太行北千里一块石平腹有壑谷深广数百尺又曰金仙琢灵象相好倚北壁花座五云扶玉毫六虚射
　　梧山在县西北六十里相传梧丘子隠此
　　蟠龙山在县西北六十里
　　香山在县西北
　　吾山在县西北
　　司马山在县北十里连圣王山上有晋司马懿碑风土记司马山在晋城晋代祠此因以为名盖司马就司马望胥守郡也一名小析山有嘉润池泉之支源也
　　宿鳯台在县北四十里李村相传晋太始元年鳯鸟集于髙都之北
　　莒山在县东北五十里有道泉溪即浮山之支有蔺相如庙
　　金玉岭在县东北四十五里莒山左相传蔺相如持璧归赵经此
　　步佛山宋绍兴十年太行义士王忠植诣庆阳城下大呼曰我河东步佛山忠义人也
　　丹谷魏建义三年九月丙辰诏大都督行台源子恭率步骑一万出西道行台杨昱募勇士八千徃东路子恭仍镇太行丹谷　壬申尔朱世隆停建兴之髙都尔朱兆自晋阳来防之十二月壬寅朔兆寇丹谷都督崔伯鳯战殁都督羊文义史仵龙开栅降兆子恭奔退
　　丹水在城东北三十里旧号水源出髙平县西北仙公山南流入县境经城东一里又出丹口南流三十里入沁河　水经注丹水又东南流注于丹谷即刘越石扶风歌所谓丹水者也　晋书地道记曰县有太行关丹溪为关之东谷途自此去不复繇丹水又迳二石入北又东南歴西岩又南白水注之又东南出山流注于沁谓之丹口　刘餗隋唐嘉话泽州北有丹水其源出长平山下传云秦杀赵卒其水变赤因以为名今上始幸太原知其故改为懐水
　　双泉在县东三十里白湍奔流
　　干河在县东南八里白水至此伏流唐李德裕请令陈许兵过干河立寨即此　昭义腹心将髙文端降言泽州兵大约万五千人贼常分兵大半潜伏山谷伺官军攻城疲则四集救之今请令陈许军过干河立寨自寨城连延筑为夹城环绕泽州李德裕奏请诏示王宰
　　温泉二一在县东南十里一在县东三十里郭壁山中五龙溪在县东南三十里上建五龙宫
　　马跑泉在县东南三十里传为魏道武帝迹
　　瀑水帘在县东南三十里郭壁村一名水帘洞石崖髙矗洞口有泉泻崖而下　李俊民诗倒倾峻室泻琼瑰派落空岩雪浪堆
