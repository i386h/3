<!-- { "loadSidebar": true } -->
　　按李邕五台山清凉寺碑在炎汉时卜中箭岭用肇造我清凉寺在北齐时以八州租税食我缁徒焉歴代帝王莫不崇饰则五台山清凉为最古明一统志即佛书所谓文殊现相之地是真容殊相亦宜以清凉为正
　　望海寺在东台顶元魏时建隋开皇元年诏五顶胥建寺塑文殊像嵗度僧三人唐贞元丙子西域南天竺乌茶国王遣使进华严后分梵本入朝兼赍奇香旌斾往礼五顶明天顺二年勅造五大藏经安于五顶
　　国朝康熙二十二年四月
　　圣祖仁皇帝发帑重建二十三年五月差呉达禅赍御制碑记及
　　御书匾额曰自在曰般若原
　　普济寺在南台顶宋建明僧慧澄暮登南台值风雪忽见草庵僧拥炉入坐假寐及晓惟对枯株而已
　　国朝康熙二十二年四月
　　圣祖仁皇帝发帑重建二十三年五月
　　赐御制碑记
　　御书匾额曰大方广室曰物外游　古南台在南台寺南法雷寺在西台顶唐建
　　国朝康熙二十二年四月
　　圣祖仁皇帝发帑重建是年九月
　　圣祖幸寺台顶菩萨现瑞祥光五色至中台方二十三
　　年五月
　　赐御制碑记
　　御书匾额曰莲井曰初地
　　灵应寺在北台顶最髙明隆庆初释圆广与徒明夹构屋万厯间慈圣太后范金铸像遣中官陈儒送峰顶建梵宇隆庆庚午僧逺庵倐见池中金色鲤万厯癸酉上元日北台神灯遍山刹端大如斗僧无用指端现灯
　　国朝康熙二十二年四月
　　圣祖仁皇帝发帑重建二十三年五月
　　赐御制碑记
　　銮舆驻跸有
　　御制北台眺望诗
　　御书匾额曰栖真境曰火珠白月曰神湫曰龙叅演教寺在中台顶唐建有舍利藏于铁塔唐僧伽大师甞入定中台天花绕膝七日而起宋元祐三年七月张商英至中台见碧琉璃世界建中靖国元年钱盖任良弼王直方至中台见宝座金桥明正德七年勅梵僧朶而只坚重建铸铁为瓦以覆之万厯戊寅少林僧洪电十指端神灯忽现分之为十敛之成一
　　国朝康熙二十二年四月
　　圣祖仁皇帝发帑重建二十三年五月
　　赐御制碑记
　　御书匾额曰翠岩曰古雪
　　罗防寺在塔院寺东北隅宋元祐三年张商英至罗防足迹殿夜见殿侧神灯即以钱三万付僧正省奇修建明成化间赵惠王重修
　　国朝康熙四十一年
　　圣祖仁皇帝发帑重修有
　　御制碑记
　　御书匾额曰八正门
　　碧山寺在华严谷明孤月禅师戒行精严天顺间代王师事之建刹牓曰普济后坐脱于此
　　国朝康熙三十七年发帑重建寺一名北山羣峰凝碧旋绕丈室
　　圣祖仁皇帝改名碧山寺有
　　御制碑记
　　御书匾额曰入云天籁
　　涌泉寺在中北二台间古有涌泉名万圣澡浴池相传为菩萨盥掌地
　　国朝康熙四十四年
　　圣祖仁皇帝发帑建寺
　　御制碑记
　　御书匾额曰法雨晴飞
　　寿宁寺古名王子寺北齐文宣第三子入清凉礼懴于文殊像前积薪自焚中官刘谦之藏骨鹫岭之西齐主即于焚身处建寺唐都纲必救道行髙卓昭宗命重修拨州田百顷充常住宋景德初改名寿宁元华严禅定于此成宗英宗先后驻跸至治二年幸台山至王子寺命右丞相巴尔斯重葺
　　国朝
　　圣祖仁皇帝
　　御书匾额曰白毫光现
　　按齐文宣第三子范阳王绍义周时卒蜀中无自焚事然绍义不屈于周甞举兵繇马邑至新兴则五台或其所经行盖亦哀之之辞也
　　金阁寺在南台西北岭畔唐开元二十四年道义禅师与杭州僧守真同游五台徐行林中一童子招义饮茶行百余步见金桥随登入大寺殿堂僧舍皆金色地铺碧琉璃义随入东厢第一院见老僧坐金绳林义叩问和尚常説何法曰春树弥陀佛秋花观世音茶毕童子引令叅堂遍歴十二院义忽思同伴潜出门度桥招之囬首即失其境后人建金阁寺以识焉宋崔提举尝见南台金桥圆光元祐三年张商英于寺门前见南台侧祥云金桥及金色相轮现绀青色霞光三道
　　国朝
　　圣祖仁皇帝
　　御书匾额曰具神通力
　　般若寺在楼观谷唐无着文喜禅师诣五台华严寺见一老翁牵牛而来延至家无着欲假宿翁曰汝有执心在令童子送出指曰此金刚窟般若寺也俄而童子与寺俱但见文殊乘狮往来后人因建寺明成化间晋王为释立禅重建
　　国朝
　　圣祖仁皇帝
　　御书匾额曰雁堂
　　栖贤寺在栖贤谷古名栖贤社石洞如霞
　　圣祖仁皇帝发帑重修
　　御制碑记
　　殊像寺在梵仙山左有文殊大士跨狻猊像传为神工康熙二十二年有
　　圣祖仁皇帝
　　御制诗
　　御书匾额曰瑞相天然三十九年发帑重建有
　　御制碑记
　　石嘴普济寺在石嘴
　　圣祖仁皇帝
　　御书匾额曰梵觉
　　太平兴国寺在楼观谷宋沙门睿见栖此持律精严太平兴国五年四月遣使臣蔡廷玉勅河东路建寺七年八月落成赐额以睿见主之即杨延朗之师也中有五郎寺后代州有僧真宝殉靖康之难
　　普恩寺在普济寺东旧称西天寺明洪武间梵僧室利板的达止此赐龙章防持并御制诗正统十年赐藏经
　　火寺在大孚寺西
　　万寿寺古名玉华寺在中台东南麓隋有五百应真栖此有骡数十头自能入市运粮率以为常其时池生白莲代牧建寺即名玉花明永乐初改今名
　　霞境寺在古南台西
　　观音寺在东台观音屏
　　大万圣佑国寺在交口东山麓元成宗元贞元年勅建二年赐额命仲华大师主席大德六年入寂勅建塔仁宗皇庆元年赐慧印紫衣香药遣旌幢送至寺英宗赐号教大师至治二年幸台山赐慧印币及玉文殊像七宝念珠
　　竹林寺在中台南三十里唐大厯五年释法照止佛光寺白光起北谷照即依光行东北里许涧下有石门童子出曰来何迟也引度溪桥文殊示以念佛三昧命布人间照方欣开眼圣境皆失世谓悟入化竹林因创寺志之【寺中如来小像一龛制度精巧寺前舍利塔成化间耕者得石椁内藏银匣中贮琉璃瓶盛舍利数百颗匣上刻僧云宗宝藏治间燕京穆氏建塔嘉靖间僧古灯重修】
　　万嵗寺相传金大定三年法冲大师法力胜黄冠萧守真赐仪仗送归勅建寺
　　广縁寺在鹫峰东古大王寺相传古有王子出家于此后有妃子寺
　　法王寺在妃子寺后
　　法云寺在华严岭唐三昧姑开化处代藩中官王朝捐资重修
　　平章寺在华严谷金建
　　报恩寺在华严谷久废
　　金界寺在华严谷唐建宋张无尽见神灯于此明成化初释清玉重修
　　铁瓦寺在玉花池南
　　西寿宁寺元僧碧峰建
　　三塔寺在鹫峰西
　　日光寺在鳯林谷明嘉靖初僧独峰建
　　宝林寺在日光北明嘉靖间僧古灯建赞皇县民妇李氏至寺盥沐礼佛説偈而逝
　　鳯林寺明僧德頴隐鳯林谷值嵗凶贫民恳贷升斗德頴以余粮授之出篱数武见二虎伏林间大怖而返德頴笑曰虎自汝心耳送之出惟见二石遂名卧虎石今尚存万厯初改建寺额曰鳯林
　　防国寺在鹫峰南三里元成宗勅建真觉国师住此着慧灯集
　　普门寺元至治二年勅建
　　碑楼寺在帝释宫南
　　观海寺在明月池侧元魏建明成化间僧月舟重修镇海寺在交口西南岭下
　　雷音寺在海螺城
　　天圣寺在井沟明嘉靖间建
　　灵峰寺在阳白峪唐建明成化间僧义賔叅禅于此国戚周善世重修又中峰圣水天城三寺胥在阳白峪寺支院也
　　天盆寺以依山得名
　　日照寺在天盆谷
　　金灯寺在南台东北麓
　　黒山寺在北台唐寺僧法爱充监院以常住财置田后化为牛至今有牛皮鼓迹
　　照果寺隋解脱和尚少披剃于此
　　法华院唐开元四年神英禅师至台山憩华严寺斋后独游西林披云深入忽覩一寺额曰法华院英入瞻礼有多宝佛塔后有仁王殿英出取衣钵还惟深林密箐而已乃即其地建法华院今废
　　福圣院唐取性道者居此
　　妙德庵
　　圣祖仁皇帝
　　御书匾额曰香阁慈云曰松风水月
　　法云庵即古弥陀庵憨山大师德清居此德清幼人呼清郎万厯乙亥偕友妙峰卓锡于此掘地获石座上泐清郎居三字清刺血研金书华严经后梵文胥变汉字以所书经纳大宝塔瓶中
　　龙兴庵在栖贤谷明嘉靖初僧太虚栖此以夜闻龙吟故名甞正旦见祥光满谷云
　　灵鹫庵在华严谷东元璧峰禅师北游五台道逢一蓬首女五彩闪烁一黒獒随后师问何之答曰入山曰入山何为答曰一切不言讫没遂于其地建庵
　　云集庵在晓天梁
　　智导庵在中台南麓即清凉泉之崖畔
　　净土庵在栖贤谷明嘉靖间僧玉峰建
　　大盋庵在紫霞谷明无边禅师受法楚峰峰甞嘱曰尔后有盋饭当共衲子食嘉靖甲子卓锡于此掘地得铜盋受斗粟即以名庵
　　静林庵在紫霞谷释真云建乃中峰嗣也
　　杂花庵在塔儿沟僧正叅建
　　大林庵在鳯林谷金陵僧素庵构
　　龙树庵在车沟明嘉靖初僧寳印楚峰玉堂同叅大川和尚川説偈曰向去三人载一车后至蛇沟共结茅焉盖蛇沟旧名车沟也
　　栖鳯庵在天盆北岭明嘉靖间僧宝峰建
　　华严庵在栖鳯庵东北明嘉靖间僧古檀诵华严于此白头庵在南台东北十里庵有行者生而皓首明嘉靖
　　间结庐于此
　　卧云庵在中台西南麓
　　青峰庵唐僧支法念栖禅庵南大松下定中见僧説苦空法寤闻秋声瑟瑟不胜其悲因呼为苦空蘽古碑犹存
　　仙人庵在北台后麓
　　千佛洞在台东北崖畔明嘉靖间僧道方夜游至此见神灯万入见玉佛更进闻波涛之声旋见一灯前导而出即洞造像焉
　　国朝
　　圣祖仁皇帝
　　御书匾额曰禅悦
　　七佛洞在台西南二十里古有七梵僧至此入寂遂立七佛像
　　观音洞在栖贤谷岩畔有滴泉味甘
　　不二楼在西台北倚二圣对谈石明嘉靖间僧慧月见文殊净名二圣对谈华严一名华严栖
　　台外佛刹
　　灵境寺去南台二十里明成化间释清善建
　　石塔寺在台东南一名小栢寺
　　娑婆寺在台西南三十里　北齐释元颐卓锡于此有妇防子数来听经颐疑而问之妇曰我名娑婆乃龙母也因听法得悟将脱鳞甲矣指池曰若真悟无生此渊当成髙阜言讫水随手起即成髙阜龙亦化去后人名曰龙宫圣堆颐建寺即以龙母名名之　后周寺僧道明携沙弥至东台花林山遇一人引入堂阁长者命道明送沙弥出囘首即失所在
　　佛光寺在台西南四十里后魏文帝见佛光之瑞因名为隋解脱和尚道场唐释法照夜入化竹林即此
　　嵌岩寺在台南六十里后魏孝文帝建圣福赤崖法华殊公四寺胥在仙花山阳【以上南台外】
　　华林寺在古华严唐建明时四修
　　杳云寺在华林寺侧
　　香蘽寺在华林寺东中有乳头香蘽
　　慈云寺在香蘽寺南
　　龙蟠寺在大防谷山势若蟠龙故名
　　鳯岭寺在龙蟠寺侧
　　温泉寺在台东南五十余里元重修
　　铜钟寺在大防谷中昔有古钟可受三十斛寺僧慧灯受戒归失之空中语曰钟乃拘楼秦佛时兠率天王所造今已收入金刚窟中灯着铭泐石记之
