<!-- { "loadSidebar": true } -->
　　逶迤入洞口衣帯尽寒色竦身入深邃乱云千里黑四洞各离奇俨然如分域北麓地最崇潜龙为窟宅古木横深涧危梁俯空碧稍南联二穴水乳交凝滴龙孙与润济据之司霖泽东南更深窅腥风朝暮迫日没万鬼号雨来千弩集奔雷与喷雾鸿蒙终古辟茫然惊飞鸟何从振杖策缅想月上时皎皎照寒栗猛将拥娇娥新花附古栢
　　龙舟夜月
　　太行揷青天枯树来悲风客行哀清秋游览多朦朦径歴千万转倐与清溪通峰峰不藏云涌出青芙蓉女萝飘蕙帯秋响鸣山虫寥寥天宇旷变化穷鸿蒙月出动万山羣象涵碧空谿禽白如霜深入芦花丛洞开玉女窻直入瑶池宫仙人披发啸鸾鳯操丝桐白光摇寒烟万里清无穷乌啼月渐落倒映溪边松我来落花晚蹀骑青骢寸心寄幽遐何殊上崆峒
　　误载花石吟　　　　　　　　　李焕斗
　　昔读方舆志广灵产花石及予官此方有客寄书覔殷勤询父老邈然无踪迹因知古人书流传多失实凡事贵阙疑不独兹一邑
　　藐姑射山　　　　　　　　　　毛　逵
　　或言汾西县旧有藐姑里玉人邈难求至今遗铜屣着之如轻绵可以渉云水延伫待双鳬朝暮常徙倚日出霍峰头彩云蟠其下光晖映城隅藐姑相照射恍惚见仙人玉顔殊潇洒醉倚白鹿肩纵横同骑马










　　山西通志巻二百二十一
<史部,地理类,都会郡县之属,山西通志>
　　钦定四库全书
　　山西通志巻二百二十二
　　艺文【四十　诗二一】
　　七古【上】
　　陶唐
　　神人畅【古今乐録曰尧郊天地祭神座上有响诲尧曰水方至为害命子救之尧乃作歌谢希逸琴论曰神人畅尧帝所作】
　　清庙穆兮承予宗百寮肃兮于寝堂醊祷进福求年丰有在坐防予为□在元中钦哉昊天徳不隆承命任禹写中宫
　　汉
　　寳鼎诗　　　　　　　　　　　班　固
　　岳修贡兮川效珍吐金景兮歊浮云寳鼎见兮色纷緼焕其炳兮被龙文登祖庙兮享圣神昭灵徳兮弥亿年唐
　　汾隂行　　　　　　　　　　　李　峤
　　君不见昔日西京全盛时汾隂后土亲祭祠斋宫宿寝设储供撞钟鸣鼓树羽旂汉家五叶才且雄賔延万灵服九戎柏梁赋诗髙宴罢诏书发驾幸河东河东太守亲扫除奉迎至尊导銮舆五营夹道列容卫三河纵观空里闾廻旌驻跸降灵场焚香奠醑邀百祥金鼎发色正焜煌灵只炜熠摅景光埋玉陈牲礼神毕举麾上马乘兴出彼汾之曲嘉可游木兰为檝桂为舟棹歌微吟防鹢浮箫鼓哀鸣白云秋欢娱宴洽赐羣后家家复除户牛酒声明动天乐无有千秋万嵗南山夀自从天子向秦闗玉辇金车不复还珠帘羽扇长寂寞鼎湖龙髯安可攀千龄人事一朝空四海为家此路穷雄豪意气今何在坛场宫馆尽蒿蓬路逢故老长叹息世事回环不可测昔时青楼对歌舞今日黄埃聚荆棘山川满目泪沾衣富贵荣华能几时不见只今汾水上惟有年年秋鴈飞
　　廵边在河北作　　　　　　　　张　说
　　去年六月西河西今年六月北河北沙塲碛路何为尔重气轻生知许国人生在世能几时壮年征战发如丝防待安边报明主作颂封山也未迟
　　送考功武员外学士使嵩山署舍利塔
　　懐玉泉恋仁者寂灭眞心不可见空留影塔嵩岩下寳王四海转千轮金昙百粒送分身山中二月娑罗防虚呗遥遥愁思人我念过去微尘刼与子禅门同正法虽在神仙兰省间常持清浄莲花叶来亦好去亦好了观车行马不移当见菩提离烦恼
　　霍将军　　　　　　　　　　　崔　颢
　　长安甲第髙入云谁家居住霍将军日晚朝回拥宾从路傍揖拜何纷纷莫言炙手手可热须防火尽灰亦灭莫言贫贱即可欺人生富贵自有时一朝天子赐顔色世上悠悠应自知
　　送刘四赴夏县　　　　　　　　李　颀
　　九霄特立红鸾姿万仞孤生玉树枝刘侯致身能若此天骨自然多叹美声名播扬二十年足下长途几千里举世皆亲丞相阁我心独爱伊川水脱略势利犹埃尘啸傲时人而已矣新诗数嵗即文雄上书昔召蓬莱宫明主拜官麒麟阁光车骏马看玉童髙人往来庐山逺隐士往来张长公扶南甘蔗甜如蜜杂以荔枝龙州橘赤县繁词满剧曹白云孤峰晖永日朝持手板望飞鸟暮诵楞伽对空室一朝出宰汾河间明府下车人吏间端坐讼庭更无事开门咫尺巫咸山男耕女织防恵化麦熟雉鸣长秋稼明年九府议功时五辟三征当在兹闻道桐乡有遗老邑中还欲置生祠
　　寄王屋山人孟大融　　　　　　李　白
　　我昔东海上劳山餐紫霞亲见安期公食枣大如中年谒汉主不惬还归家朱顔谢春晖白发见生涯所期就金液飞步登云车愿随夫子天檀上闲与仙人扫落花
　　忆旧游寄谯郡元参军
　　忆昔洛阳董糟邱为余天津桥南造酒楼黄金白璧买歌笑一醉累月轻王侯海内贤豪青云客就中与君心莫逆回山转海不作难倾情倒意无所惜我向淮南攀桂枝君留洛北愁梦思不忍别还相随相随迢迢访仙城三十六曲水回萦一溪初入千花明万壑度尽松风声银鞍金络倒平地汉东太守来相迎紫阳之眞人邀我吹玉笙餐霞楼上动仙乐嘈然宛似鸾凤鸣袖长管催欲轻举汉中太守醉起舞手持锦袍覆我身我醉横眠枕其股当筵意气凌九霄星离雨散不终朝分飞楚闗山水遥余既还山寻故巢君亦归家渡渭桥君家严君勇虎作尹并州遏戎虏五月相呼度太行摧轮不道羊肠苦行来北凉嵗月深感君贵义轻黄金琼杯绮食青玉案使我醉饱无归心时时出向城西曲晋祠流水如碧玉浮舟弄水箫鼓鸣微波龙鳞莎草緑兴来擕妓恣经过其若杨花似雪何红妆欲醉宜斜日百尺清潭写翠娥翠娥婵娟初月辉美人更唱舞罗衣清风吹歌入空去歌曲自绕行云飞此时行乐难再遇西游因献长杨赋北阙青云不可期东山白首还归去渭桥南头一遇君酂台之北又离羣问余别恨知多少落花春暮争纷纷言亦不可尽情亦不可极呼儿长跪缄此辞寄君千里遥相忆
　　送孙征赴云中　　　　　　　　韦应物
　　黄骢少年舞双防目视傍人皆辟易百战曽夸陇上儿一身复作云中客寒风动地气苍芒横吹先悲出塞长敲石军中传夜火斧冰河畔汲朝浆前锋直指隂山外虏骑纷纷翦应碎匈奴破尽看君归金印酬功如斗大轮台歌奉送封大夫出师西征　　岑　参
　　轮台城头夜吹角轮台城北旄头落羽书昨夜过渠黎单于已在金山西戍楼西望烟尘黒汉兵屯在轮台北上将拥旄西出征平明吹笛大军行四边伐鼓云海涌三军大呼隂山动虏塞兵气连云屯战塲白骨纒草根剑河风急云片濶沙口石冻马蹄脱亚相勤王甘苦辛誓将报主静边尘古来青史谁不见今见功名胜古人
　　云中行　　　　　　　　　　　薛竒童
　　云中小儿吹金管向晚因风一川满塞北云髙心已悲城南木落肠堪断忆昔魏家都此方凉风观前朝百王千门晓映山川色双阙遥连日月光举杯称夀永相保日夕歌钟彻清昊将军汗马百战塲天子射兽五原草寂寞金舆去不归陵上黄尘满路飞河边不语伤流水川上含情叹落晖此时独立无所见日暮寒风吹客衣
　　狄明府　　　　　　　　　　　杜　甫
　　梁公曽孙我姨弟不见十年官济济大贤之后竟陵迟浩荡古今同一体比看叔伯四十人有才无命百寮底今者兄弟一百人几人卓絶秉周礼在汝更用文章为长兄白眉复天启汝门请从曽翁说太后当朝多巧诋狄公执政在末年浊河终不汚清济国嗣初将付诸武公独廷诤守丹陛禁中决策请房陵前朝长老皆流涕太宗社稷一朝正汉官威仪重昭洗时危始识不世才谁谓荼苦甘如荠汝曹又宜列土食身使门户多旌棨胡为漂泊岷汉间干谒王侯颇歴抵况乃山髙水有波秋风萧萧露泥泥虎之饥下巉嵒蛟之横出清泚早归来黄土泥衣眼易眯
　　栁宜城鹊巢歌【并序】　　　　　　顾　况
　　俗传鹊巢在南令人贫穷多口舌东西家者已斫树枝公独任其乳育于鸟如此扵人可知况承命歌曰
　　相公宅前杨栁树野鹊飞来复飞去东家斫树枝西家斫树枝东家西家斫树枝发遣野鹊巢何枝相君处分留野鹊一月生得三个儿相君长命复富贵口舌贫穷徒尔为
　　栖岩寺隋文帝玛瑙盏歌　　　　卢　纶
　　天宫寳器隋朝物鏁在金函比金骨开函捧之光乃发阿修罗王掌中月五云如拳轻复浓昔曽噀酒今藏龙规形环影相透彻乱雪繁花千万重可怜贞质无今古可叹隋陵一坏土宫中艶女满宫春得亲此寳能几人一留寒殿殿将坏唯有幽光通隙尘山中老僧眉似雪忍死相传保扄鐍
　　登天坛夜见海　　　　　　　　李　益
　　朝游碧峯三十六夜上天坛月边宿仙人防我搴玉英坛上夜半东方明僊钟撞撞近海日海中离离三山出霞梯赤城遥可分霓旌绛节倚彤云八鸾五凤纷在御王母欲上朝元君羣仙指此为我说几见尘飞沧海竭竦身别我期丹宫空山处处遗清风九州下视杳未旦一半浮生皆梦中始知武皇求不死去逐瀛洲羡门子太原郑尚书逺寄新诗走笔酬赠因代书贺
　　权徳舆
　　晓开阊阖出丝言共喜全才鎭北门职重油幢推上略荣兼革履见深恩昔嵗经过同二仲登朝并命慙无用曲台分季奉斋祠直笔系年陪侍从芬芳鸡舌向南宫伏奏丹墀迹又同公望数承黄纸诏虚懐自号白云翁戎装躞蹀纷出祖金印煌煌宠司武时看介士阅犀渠每狎儒生冠章甫晋祠汾水古并州千骑双旌居上头新握兵符应感激逺缄词句更风流缁衣诸侯谅称美白衣尚书何可比只今麟阁待丹青努力加餐报天子
　　长平箭头歌　　　　　　　　　李　贺
　　漆灰骨末丹水沙凄凄古血生铜花白翎金簳雨中尽直余三脊残狼牙我寻平原乘两马驿东石田蒿坞下风长日短星萧萧黒旗云湿悬空夜左魂右魄啼肌瘦酪瓶倒尽将羊炙虫栖鴈病芦笋红回风送客吹隂火访古汍澜収断镞折锋赤璺曽刲肉南陌东城马上儿劝我将金换簝竹
　　吕将军歌
　　吕将军骑赤兔独携大胆出秦门金粟堆边哭陵树北方逆气污青天剑龙夜呌将军闲将军振袖挥剑锷玉阙朱城有门阁榼榼银揺白马傅粉女郎火旗下恒山铁骑请金枪遥闻箙中花箭香西郊寒蓬叶如刺皇天新栽养神骥廏中髙桁棑蹇蹄饱食青刍饮白水圆苍低迷盖张地九州人事皆如此赤山秀铤御时英緑眼将军会天意
　　蒲闗西道中作　　　　　　　　李山甫
　　国东王气凝蒲闗楼台帖出晴空间紫烟横捧大舜庙黄河直打中条山地锁咽喉千古壮风传歌吹万家闲来来去去身依旧未及潘年鬓已斑
　　首阳山　　　　　　　　　　　吴　融
　　首阳山枕黄河水上有两人曾饿死不同天下人为非兄弟相看自为是遂令万古识君心为臣贵义不贵身精灵长在白云里应笑随时饱死人
　　逺公亭牡丹　　　　　　　　　许　棠
　　鴈门禅客吟春亭牡丹独逞花中英双成腻脸偎云屏百般姿态因风生延年不敢歌倾城朝云暮雨愁娉婷蘂繁蚁脚粘不行甜迷蜂醉飞无声庐山根脚含精灵发妍吐秀丛君庭湓江太守多闲情栏朱绕绛留轻盈潺潺緑醴当风倾平头奴子啾银笙红葩交童星左文右武怜君荣白铜鞮上慙清明
　　宋
　　绛守居园池　　　　　　　　　欧阳修
