<!-- { "loadSidebar": true } -->
　　綦连猛字武儿代人父元成燕郡太守猛少有志气便弓马初事尒朱荣荣没从兆尒朱京纒欲投齐神武召与俱举矟谓曰不从我者死从至途即背京纒复归兆兆败猛见获杖一百以配尉景既而为神武亲信后尒朱文畅将为乱猛曰昔事其父兄宁今日受死不忍告而杀之神武闻之曰事人当如此舎其罪而益亲之以军功封广兴县侯梁使来聘求角武艺文襄遣猛就馆接之双两鞬左右驰射梁人引弓两张皆三石猛遂并取四张叠挽之过度梁人嗟服天保初除东秦州刺史河清三年加开府突厥逼晋阳猛觇贼中一骑将超出来鬭即斩之天统五年除并省尚书令领军大将军封山阳王及和士开死渐预朝政赵彦深引知机事祖珽排之出为定州刺史削王爵以开府赴州寛恵清慎吏人称之复授胶州刺史除大将军齐亡入周卒初猛与尉兴庆谢猥馁竝善射小心给事神武左右神武使相者视之曰猛大贵尉谢无官及芒山之役兴庆被杀神武叹曰富贵定在天也
　　张纂字徽纂代郡平城人为尒朱兆长史使于神武遂被顾识及相州拔参丞相军事封武安县伯累迁行台右丞从征玉壁军还至晋州寒雨饥冻州以边禁不聴入城时纂为别使遇见辄令开门纳之分寄人家给其火食多所全济神武闻而善之纂事神武二十余嵗通教令甚见亲赏文宣时卒于防军将军
　　娄昭字菩萨代郡平城人武明皇后之母弟也祖提雄杰有识度家僮千数牛马以谷量性好周给士多归附之魏太武时以功封真定侯父内干有武力未仕而卒昭贵魏朝赠司徒齐初追封太原王昭方雅正直有大度深谋腰帯八尺弓马冠时神武少亲重之昭亦早识人雄曲尽礼敬数随猎每言不宜乗危厯险神武将出信都昭赞成大策为中军大都督从破尒朱兆于广阿封安喜伯改济北公又徙濮阳郡公授领军将军斛斯椿贺拔胜搆间以疾辞还晋阳后从入洛兖州刺史樊子鹄据城昭为东道大都督伐之子鹄平诸将劝尽捕诛其党昭曰此州无状横被残贼其贼是怨其人何罪遂皆舍焉后转大司马仍领军迁司徒出为定州刺史事委寮属举其大纲而已卒于州赠假黄钺太师太尉諡曰武齐初祭告其墓封太原王皇建初配享神武庙庭长子仲逵嗣改封濮阳王次子定逺少厯显职别封临淮郡王武成末受顾命位司空赵郡王奏黜和士开定逺纳士开赂遂成赵郡之祸寻除瀛州刺史与穆提婆有隙以髙思好事遇祸
　　张华原字国满代郡人少明敏有器度初为齐神武骠骑府法曹参军赐爵新城伯累迁大丞相府属深被亲待恒令宣谕意防除散骑常侍周文据雍州神武使华原入闗説焉周文谓曰若能屈骥足于此当共享富贵不尔命悬今日华原曰殒首而已不敢闻命周文嘉其亮正乃使东还寻悔遣追不及神武以华原久不返每叹惜之闻其来喜见于色除相府右长史迁骠骑大将军特进进爵为公仍徙封新安后为兖州刺史华原有干略达政体至州广布耳目以威禁境内大贼及隣州亡命三百余人诣华原归款抚以恩信放归田里人怀感附冦盗寝息州狱先有系囚千余人华原科简轻重随事决遣至年暮惟有重罪者数十人各给假五日曰期尽速还囚等曰有君如是何忍背之依期毕至州境数有猛兽为暴华原临政州东北七十里甑山中忽有六駮食猛兽咸以为化感所致卒官州人大小莫不号慕为树碑立祠四时祭焉赠司空公尚书左仆射子宰均嗣
　　房谟字敬放河南洛阳人其先居代本姓屋引氏少淳厚沉深内敏正光末厯昌平代郡太守所在着亷恵六镇乱谟率郡人入九峥山结垒拒守无援乃率所部奔中山鲜于修礼之乱朝廷以谟得北边人情假燕州事为脩礼所执仍陷葛荣荣败尒朱荣啓授行冀州事寻除太宁太守荣死其党征兵谟不应遣弟毓诣阙孝庄以毓为都督毓弟钦为行台竝持节诣谟同为经畧后为贼党建州刺史是兰安定执系州狱蜀人闻谟被囚竝叛安定于是给谟弱马令军前慰劳诸贼见谟莫不遥拜谟先所乗马安定别给将士战败蜀人得之谓谟遇害莫不悲泣善养其马不聴乗骑儿童妇女竞投草粟皆言此房公马也其结爱人心如此尒朱世隆闻而嘉之舍其罪以为东北道行台神武入洛迁颍川太守孝武入闗神武以谟忠贞遣其弟毓为大使持节劳问时军国未宁征发烦速至有数使共征一物公私劳扰谟请事遣一使下自催勒朝廷从之征为丞相右长史以清直甚被赏遇谟悉心尽力知无不为神武讨闗右以谟兼大行防左丞长史如故揔知府省务天平三年行定州事请左右拾遗补阙固不肯行神武责而罢之未几出为兖州刺史谟选用亷清广布恩信寮属守令有犯必知转徐州刺史合境欣说谟为政如在瑕邱先是当州兵皆寮佐驱使谟至咸加检勒不令烦扰又使佣赁令作衣服终嵗还家无不温饱全济甚多神武表谟清能以为劝励徴拜侍中兼国史谟无他材学每求退身不许寻兼吏部尚书加卫大将军以子子逺罪解官久之诏复本将军起为大丞相左长史除晋州刺史加骠骑大将军摄南汾州事境接西魏多所降附谟抚接殷勤人乐为用常以己禄物充飨赉文襄嘉之聴用公物西魏惧乃増置城戍慕义者自相纠合击破之龙门已北西魏戍皆平文襄特赐粟千石绢二百疋班示天下卒于州州府相帅赠物及车牛妻子遵遗志拒而不纳谟寡嗜欲贞白自守内营家产足为富赡不假官俸是以世称清白赠司空諡曰文恵子广嗣广弟恭懿恭懿字慎言沈深有局量达于从政仕齐平恩令济隂太守竝有能名预尉迟迥乱废于家隋开皇初吏部尚书苏威举为新丰令政为三辅最上嘉之赐物四百段以所得赐分给穷乏未几复赐米三百石又赈贫人上闻止之时雍州诸县令每朔朝谒上必呼恭懿至榻前访以化下之术厯泽德二州司马卢恺复奏其政美上复赐以帛授海州刺史未几国子博士何妥奏恭懿尉迟逈之党威恺曲相举荐上怒恭懿竟放岭南征还至洪州卒论者寃之
　　侯莫陈相代人祖社伏頺魏第一领人酋长父斛古提朔州刺史白水公相七嵗丧父号慕过人及长性雄杰从神武起兵破韩陵力战有功封平阳县伯改封白水郡公天保初累迁司空公进白水王又迁大将军拜太尉公兼瀛州刺史厯太保朔州刺史又授太傅别封义宁郡公卒于州赠假黄钺右丞相太宰太尉都督朔州刺史次子晋贵有干畧袭白水王武卫将军开府仪同三司梁州刺史归周授上大将军封信安县公子仲宣太常丞子颖信雍州司士参军子行方行俭行恭
　　库狄回洛代人少有武力仪貌魁伟初事尒朱氏神武举兵拥众来归从破韩陵以军功封顺阳县子累迁夏州刺史昭帝初封顺阳郡王大宁初为朔州刺史转太子太师卒赠太尉定州刺史
　　叱列平字杀鬼代郡西部人善射驭袭第一领人酋长临江伯魏末以军功至武卫将军随尒朱荣破葛荣平元颢封定陶县伯后归神武从破韩陵天保初累迁兖州刺史开府仪同三司卒赠都督瀛州刺史諡庄恵子孝冲嗣孝冲弟长义武平末侍中开府仪同三司封新宁王隋开皇中位上柱国卒于泾州刺史在官以清干称
　　王峻字峦嵩灵邱人明悟有干畧厯事神武文襄为相府佐赐爵北平男除营州刺史逺设斥广置疑兵边贼不敢发合境获安室韦不朝贡要其行路大破之虏酋帅厚加恩礼放还遂献诚款蠕蠕主庵罗辰东徙峻设伏大破之于此遁走歴尚书河清中位南道行台以罪配甲坊武平初卒于侍中赠司空
　　段琛字怀宝代人少有武用从神武出山东起兵天保中开府仪同三司兖州刺史
　　尉摽代人从神武出山东太宁初位司徒封海昌王卒子相贵嗣
　　范舍乐代人有武艺筋力絶人从神武出山东位东雍州刺史开府仪同三司封平舒侯
　　康徳代人从神武出山东歴数州刺史并省尚书左仆射开府仪同三司封新蔡王
　　尉相贵摽子武平末开府仪同三司晋州道行台尚书仆射晋州刺史及行防左丞侯子钦等宻啓周武帝请师求为内应周武自率众至城下子钦等夜开城门引军入锁相贵送长安卒
　　尉相愿摽次子强干有胆畧武平末开府仪同三司领军大将军自平阳至并州及到邺每立计将杀髙阿那肱废后主立广宁王事竟不果及广寜被出相愿拔佩刀斫柱而叹曰大事去矣知复何言
　　髙宝宁代人武平末为营州刺史镇和龙夷夏重其威信周武帝平齐遣使招慰不受范阳王绍义在突厥宝宁上表劝进范阳王署为丞相卢昌期据范阳起兵寳宁引绍义集夷夏兵数万救之至潞河知周宇文神举屠范阳还据和龙
　　慕容三藏绍宗子幼聪敏多武畧颇有父风武平初袭燕郡公以军功厯武卫大将军周师入邺齐后主东遁委三藏留守邺宫齐王公皆降三藏犹拒战及齐平武帝引见恩礼甚厚授仪同大将军隋开皇元年授吴州刺史九年副襄阳公韦洸讨平岭南洸卒诏检校广州道行军事以功授大将军后迁廓州刺史人歌颂之文帝数有劳问又畜产繁滋获醍醐奉献赉物百段十三年州界连云山响称万嵗者三诏颁郡国仍遣使醮山其日景云浮于上雉驯坛侧文帝大恱改封河内县男厯叠州总管和州刺史淮南郡太守所在有恵政改授金紫光禄大夫大业七年卒
　　北周
