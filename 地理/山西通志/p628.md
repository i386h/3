<!-- { "loadSidebar": true } -->
　　李业兴上党长子人祖虬父纪以儒学举孝亷纪卒于金乡令业兴少志学师事徐遵明时渔阳鲜于灵馥亦聚徒教授而遵明着録尚寡业兴诣灵馥黉舎类受业灵馥曰李生久逐羌博士何所得也业兴不言及灵馥说左传业兴问大义数条灵馥不能对乃振衣而起曰羌弟子正如此耳径还自此灵馥生徒倾学就遵明学徒大盛业兴之为也后乃博涉百家图纬风角天文占候无不讨练尤长算厯雅自矜负礼待不足虽权贵不屈后为王遵业门客举孝亷为校书郎以世行赵匪厯节气候辰下算延昌中乃为戊子元厯上之时屯骑校尉张洪荡冦将军张龙详等九家各献新厯宣武诏共为一厯洪等推业兴为主成戊子厯正光三年奏行之业兴以殷厯甲寅黄帝辛夘徒有积元术数亡缺又修之各为一卷传于世建义初典仪注寻除著作郎永安三年以前造厯勲赐爵长子伯孝武帝初封屯留县子除通直散骑常侍永熙三年二月释奠与魏季景温子升窦瑗为摘句后入为侍读迁邺起部郎中辛术奏今皇居徙御百度创始营构一兴必宜中制李业兴硕学通儒博闻多识万门千戸所宜询访今求就之披图按记考定是非参古杂今折中为制诏从之尚书右仆射营构大匠髙隆之纂修三署乐器衣服又奏请共事天平四年与李谐卢元明使梁梁散骑常侍朱异问曰魏洛中委粟山是南郊邪圆丘邪曰委粟是圆丘非南郊异曰郊丘异所是用郑义我此中用王义曰然洛京郊丘用郑解异曰若然女子逆降傍亲亦从郑否曰此亦不专从若此间用王义除禫应用二十五月何以王俭丧礼禫用二十七月也异不答业兴曰我昨见明堂四柱方屋都无九五之室当是裴頠所制明堂上圆下方裴唯除室耳今此上不圆何也异曰圆方俗说经典无文曰圆方之言出处甚明卿自不见见卿録梁主孝经义亦云上圆下方岂非自相矛盾异曰若然圆方竟出何经业兴曰出孝经援神契异曰纬候何可信也业兴曰灵威仰叶光纪之类经典亦无所出卿复信不异不答梁武问诗周南王者之风撃之周公召南仁贤之风系之召公何名为系对曰郑注仪礼云昔太王王季居于岐阳躬行召南之教以兴王业及文王行今周南之教以受命作邑于酆文王为诸侯之地所化之国今既登九五之尊不可复守诸侯之地故分封二公名为繋梁武又问尚书正月上日受终于文祖此时何正对曰夏正月梁武言何以得知曰按尚书中候运衡篇日月营始故知夏正又问尧时以前何月为正对曰自尧以上书典不载实所不知梁武又云寅宾出日是正月日中星鸟以殷仲春即是二月何得云不知对曰虽三正不同言时节者皆据夏时正月周礼仲春二月防男女之无夫家者虽自周书月亦夏时尧之日月亦当如此梁武又曰孔子圣人何与原壤为友对曰孔子即自解言亲者不失其亲故者不失其故又问壤何处人对曰注云原壤孔子幼之旧故是鲁人又问圣人何以存故旧之小节废不孝之大罪对曰原壤所行事自彰著幼少之交非是今始既无大故何容弃之又问孔子何以书原壤事对曰此是后人所録非孔子自制犹合葬于防礼记中如此比动有百数又问易有太极极是有无对曰所传太极是有还迁散骑常侍加中军大将军武定元年除国子祭酒仍侍读神武以业兴明术数军行常问焉芒山之役有风从西来入营业兴曰小人风来当大胜神武曰若胜以尔为本州刺史既而为太原太守五年齐文襄引为中外府谘议参军造九宫行棊厯以五百为章四千四十为蔀九百八十七为升分还以己未为元始终相维不复移转与今厯法术不同至于气序交分景度盈缩不异也文襄征颍川业兴曰往必克克后凶文襄既克欲以业兴当凶而杀之业兴鸠集文籍手自补修题帖家书垂将万卷览读不息多有异闻诸儒服其深博性豪侠重意气急难归之便容匿好合倾身无吝乖忤便即疵毁时人以此疾之至于学术精微当时莫及二子崇祖传父业
　　李崇祖字子述上党长子人业兴子卢景裕讲易崇祖时年十一论难往复景裕惮之姚文安难服防左传解七十七条名曰驳妄崇祖申明服氏名曰释谬营三台有劳封屯留县侯
　　宋
　　张仲容上党人徽宗时登科仕屯田员外郎以好士名天下后致仕以诗名孙温泰和六年登第亦以诗乐府见称
　　金
　　王良臣字大用潞人承安五年进士作诗以敏捷称又于内典有得入翰林与李钦叔善从军南征钦叔与行道中酬唱甚多兴定初自请北行没于军中赠孟州防御使
　　董文甫字国华潞人承安中进士性淳质恬于世味于心学有所得自号无事道人子安仁亦学道父子尝闲居寳丰闭戸不出以习静为业朝夕不继晏如也文甫歴金昌府判官礼部员外郎昌武军节度副使正大中以公事至县自知死期作书与家人及同官又作诗贻县令佐诗毕掷笔于地以扇障面而逝
　　宋楫字济川长子人年十九天徳三年擢第除著作郎母老丏归养许之泰和三年以省掾从吏部尚书梁肃使宋副赵王府长史直臣猎淮上射一虎毙之楫有诗记其事语意俊拔泗州守刻石于镇淮堂楫官至孟州防御使子元吉字祐之明昌二年进士元圭字达之泰和三年进士皆有名曽孙道
　　元
　　宋衟字道潞州长子人金兵部员外郎元吉孙善记诵屏居河内者十余年赵璧经略河南以礼聘至中统三年授翰林修撰又从璧济南襄阳多赞大计为征东行省员外郎持诏往髙丽徙江华岛居民于平壤归复命赐劳良厚迁太常少卿兼领籍田署事太子珍戬以耆徳召见应对详雅命择可备顾问者举郭祐何玮徐琰马绍杨居寛何荣祖杨仁风等太子曰尽为我致之除秘书监太子以江西分地命衟铨举守令初立詹事院首以衟为太子宾客卒有秬山集十卷
　　张防至元年间乡举授沂州同知髙才絶学以文章名世
　　连綮字士徴淹经史通韬略辞翰自成一家中河东乡进士授河南儒学提举不受卒赠集贤直学士朝列大夫
　　王天祐上党人天资颖悟有伟才累官太常博士议大礼多见俞允皇庆间以潞州知州进阶奉议大夫子璋琮璜琥俱有名
　　杜汝楫潞城人文章徳行一时推重与同邑髙不器齐名不器后登上第见李质碑记中
　　明
　　申甫字维岳壶关人髫年力学以文名既冠负笈游秦中渐渍师友所造益深洪武庚戌开科以易魁于乡官潞州学正筑丽泽斋与诸生讲习四辅杜斆为之记后迁芜湖知县甫与斆同学友也斆应召入都甫赋南坡太行路清时三诗送之反覆规切深得古人赠别之义
　　李濬襄垣人永乐壬辰进士初授兵部主事陞保定知府寻调河间所至有善政致仕归以诗酒自适所着有云谿稿瀛海集
　　宋朴潞州人正徳丁夘举人任国子博士古质尚行喜读书为文宏博诗宗魏晋宦游四十年清贞淡泊囊无长物
　　赵初黎城人力学恬淡重行谊薄纷华隠居田溪之阳创苍溪书院以读书著述为事建圣贤道统堂春秋率子弟行释菜礼吕柟过黎城闻其人命驾就访与辩论终日叹美而去
　　李新芳字元徳潞州人嘉靖癸未进士性刚介寡合燕居危坐如对神明尝有句曰身心无可告天地面目如何对圣贤释褐后歴淮安保定府推官胥以亷明着入为戸部主事改监察御史出按真定锄强伸枉风裁凛然寻为忌者所中罢官归杜门读书从游日众达官贵人皆称漳野先生
　　程应登字司晋潞州人幼负异质游李侍御漳埜门与任光禄辈相切劘又主陵川宗约教以诗文着弱冠领庚子举人授雎州知州补延庆州所至严请托絶赂遗两任咸以守制归里制终乃浩然叹曰向为亲出今可已矣遂不赴补以孙正已贵赠兵部右侍郎
　　张铎字邦敷号西林壶关人镇弟嘉靖乙酉举人丙戌进士选翰林院庶吉士歴兵部郎中湖州府知府鲠直豪迈若不可绳以法度然生平大节无一不中矩矱其与人接也虽山翁野叟莫不尽其欢退而叩其臧否当其意者无几人所着有西林稿警心要言全唐律诗明诗律选湖州府志壶关志若干卷传世详见栗应麟所撰志铭
　　栗应麟字仁甫潞州人嘉靖己丑进士知河南陈州歴直隶顺徳府同知迁陜西佥事解组归应麟负才名好吟咏诗词婉丽文亦能成一家以易魁天下宗亲例不得为中朝官洊歴外任以才见忌卒不至大用
　　栗应宏字道甫潞安人弱冠举于乡累试南宫不第耕读太行山中髙叔嗣解司封归应宏担簦相造鸡黍定交叔嗣作紫团山人歌赠之云紫团髙山槩青云栗家兄弟殊不羣陈州一出驱五马令弟二十窥三坟陈州者应宏兄应麟也应宏山居诗六卷叔嗣为之序
　　沈国华潞安人万厯丁酉举人任蓝田知县精明果决听防如流公事暇延儒生论文立防文馆躬诣防所课之馔具皆出俸资尝摹王摩诘辋川图勒于石沈郁秀润赏鉴家亟称焉后陞寜海知州
　　申尚徳潞城人天啓间贡生秉至性事亲孝为学能窥根柢又谙练时势庄烈御极躬上书阙下陈圣治圣学拔本塞源诸论不省归而闭戸读书从事姚江之学尝着致知源流以表章之又辑青解以解大学裴园抄臆以解中庸并乡党训孔氏世医说诸书
　　李瑶屯留人通判思谦子思谦以孝亷起家居官清介林居后闭门读书惟课子是务瑶能承其家学潜心玩索天啓间以贡任髙平训导秩满迁陜西紫阳县寻归端居一室绎圣学指趣尝曰寻未发时气象此古人扼要所在学者所宜留心也子钟进士孙楷举人皆能世其业
　　国朝
　　李甲黄字九影号金漳黎城人顺治初以举人试安邑教谕迁安平知县入为工部主事卒于官甲黄幼有志圣学教安邑书曹月川蒲霍教条以训学者尝于运书院析朱陆同异吕少宗伯崇烈叹嘉之涖安平着劝俗歌揭之通衢诸生有庐于墓者月造其阡给以廪而于恶少鱼肉乡里暨以私盐入人槖而诬之者按治不少假晋秩冬曹督理寳源钱局勾稽精核木古北口僦民舎经画尤劳勚暇则手一卷讽诵不辍尝曰吾读它编如食珍膳非不恱口但一饱更无余味至周易性理诸书如布帛菽粟虽日用而不厌也及卒王祚深惜之着静观斋语録磊园文集藏于家
　　李元黄字行漳黎城县人水部甲黄弟少多病不能日读书而成童即善属文督学李直指王交称之后病时作日携茶铛啸咏别墅当事多荐文行以亲老恳辞踞皋比为诸生讲授批却导然立解
　　程之玿字二漳长治县人歳贡生博学好古文辞诗赋精雅艺林推之亦通岐黄术着舌耕堂诗古文随手録续乗余録潞安诗选程氏人物考金刚经集解医海勺波百余卷而潞志拾遗一书考覈典核鉴古者尤激赏焉
　　孙奇字象阳屯留人顺治间恩贡官浙江宁海县知县奇七歳丧父母李氏厉苦节督奇读书奇淬厉文名籍甚及涖宁海有政声寻投劾归键戸读书尝着父子夫妇昆弟朋友四箴训其子弟晋人传诵以为名言邑令屠纂县志邀奇参考互订阅三年乃克成书论者尤多其勤云
　　赵良玉字尔栗长治人少与兄通判良璧读书朝爽楼午夜不倦有名词坛以歳贡生官襄陵教谕啓迪备至补猗氏拔乔府丞云名于童子中令以军需激变良玉开诚抚慰得帖然迁大同教授值歳饥与有司设法分赈比擢太平知县以兄通判殁郁郁不乐遂不赴归筑序乐园教子弟读书暇时弹琴赋诗怡情鱼鸟花木间后十余年卒鲍孝亷芝有传
　　汾州府
　　汉
　　宋冲字子浚介休人以有道司徒征水经注曰城南有征士郭林宗宋子浚二碑
　　晋
