<!-- { "loadSidebar": true } -->
　　相传为曹魏创建水经注载魏黄初二年西河恭王司马子盛碑文略曰西河旧处山林汉末扰攘百姓失所魏兴更开疆宇分割太原四县以为邦邑即此俗名四阳城言日四照也元至正十二年知州朱赟重筑明景泰二年重修周九里十三歩髙三丈五尺池深广不一门四东曰景和南曰来薫西曰静寜北曰永泰各有城楼嘉靖十九年守道于敖檄知州张琯筑东关防城都御史张珩布政使孔天孕各有记二十一年琯复筑南关城知州曹宠继成之隆庆三年知州甯策筑北关城制抚复大议兴修甎甃全城益增髙厚经始于五年二月至万厯元年六月讫工通计髙四丈八尺基厚四丈二尺顶厚一丈八尺雉堞聨延楼橹相望孔天孕记十二年叅政梁问孟张一霁相继檄知州白夏筑西关城王缉记　东关城周九里髙三丈　西关城周三里髙二丈五尺　南关城周五里十步髙三丈　北关城周二里五分髙三丈二尺　池形曲折环四关遇涧引涧遇泉引泉东北环汾深广各数丈关际城处池广七八尺而深倍之
　　平遥县
　　周宣王时尹吉甫北伐驻兵于此后展筑西北二面明洪武三年重筑周十二里八分四厘髙三丈二尺池深广各一丈门六东西各二南北各一建敌台窝铺四十座景泰初知县萧重修正徳间知县田登修东瓮城筑附郭关城一面嘉靖十三年河囓城角十九年举人雷防等补修三十一年知县沈振增髙西北城六尺厚七尺筑北瓮城四十年署县事沁州同知吕尧卿增髙南城六尺四十一年知县张稽古甎甃女墙霍冀记隆庆三年知县岳维华增设敌台周城共九十四座俱用甎甃濬池益加深广李甘记万厯三年知县孟一脉详请甎甃全城辇石于山垔基三匝易甎于陶作壁四仞楼橹矗峙雉堞聨延梁明翰记二十二年知县周之度筑东西瓮城
　　国朝康熈二十三年知县黄汝钰重修三十五年知县王杰加修竝补筑南瓮城下东门小楼三十九年知县王绶周城增筑修四面大城楼雍正二年知县髙大有修坍塌东城墙四十一丈有奇敌楼二座又修下东门上西门下西门大城楼三座五年又修东南北门大城楼三座并敌楼
　　介休县
　　魏孝静帝时始建迁朔州军备御外患筑土为垣隋末尉迟敬徳为刘武周居守重修唐兵三匝卒不能防明景泰元年知县王俭彭镛加修周八里髙三丈五尺基厚三丈二尺女墙髙五尺门四东曰捧晖南曰迎翠西曰临津北曰润济俱用甎砌上各建楼池深广各二丈正徳二年知县郝槃建四角小楼嘉靖元年乡民董裳等于城北门外砌甎门另加铁栅以备水患隆庆元年知县刘旁加城髙一丈二尺帮厚八尺濬壕深广增敌台一百余座各葺窝铺每间濶二丈有奇孔天孕记万厯三年知县康乂民筑瓮圏甎甃东北关门二十六年知县史记事增筑南门外藩城东北城上窝铺十四座建奎楼于东南隅环城防悬楼十有六崇祯四年知县李云六年知县张论圣相继重修十三年邑御史张煊疏请甎甃关城知县李若星董其事阅五年乃成编修刘正宗记
　　国朝康熈十四年知县赵端二十五年知县李应龙先后增修三十四年知县王埴再修之　关城自东而西周围四里
　　孝义县
　　魏文侯时建元魏孝静帝武定元年移置西北隅筑今城明景泰初典史李进天顺间知县沈纯治间知县张日升正徳间典史韩彪嘉靖间知县王锦刘大观先后修葺周四里十三步髙二丈七尺基厚二丈九尺顶厚二丈二尺女墙髙五尺垜口千余角楼四座东西北筑月城西南有关南为重门池深一丈八尺广如之吊桥四座内外马道各寛一丈二尺许张冕碑记隆庆元年知县陈情撤土陴悉甃以甎加髙丈余敌台戍楼俱增于旧门额东曰賔旸南曰向明西曰秩成北曰拱极工未竣知县陈翰继成之万厯三十九年知县孟道溥于南关外筑防城堤以备水患
　　国朝雍正四年知县方士模葺四门重建吊桥
　　临县
　　金大定二十四年筑临泉城于今治之北四十里元己卯徙此明景泰元年知县刘本始筑小城建东【即今四明洞】南【即今魁光楼】二门正徳八年知县杜敏增置外城括牛涧在内东西设水门以泄牛涧之水嘉靖二十一年兵备赵瀛委官拓筑周六里五步髙三丈阔一丈五尺瓮城门楼敌台垜口腰铺俱备东筑长堤髙阔各丈余以障湫水二十九年知县张天禄于南北两角增置髙台上建箭楼各三间东南北濬池深广丈余隆庆元年知县吴潮石包全城孔天孕记万厯八年知县陈舜道重修防城石堤雷应志记十九年知县张问行修敌台拦马墙二十三年知县常时芳筑东城内外甎台各二建亭于上李文郁记四十八年知县诸葛升重修西城及门尹同皋记
　　国朝顺治间知县谢道陈显忠朱绍鳯张劝均事修葺康熈三年知县余维枢再修之十四年知县庄搢加修幷四门城楼曹席珍记四十六年知县沈天泳修防城堤
　　石楼县
　　唐武徳二年建明景泰元年县丞耿祥修周一里九十六歩髙二丈五尺门三南曰来薫北曰迎晖东曰凝瑞即为南之外门后复增辟西门曰永泰计周三里三十步城外绕沙河即以为池溪水横流深阻足恃而霪雨水涨多为城害
　　国朝顺治十六年知县周士章详请增修城垣改易门位开南山门迎晖向在东北移建于正北并建楼以镇之康熈八年知县任玥加修雍正四年知县麦士伟加饰七年知县袁学谟再修八年南城以霖雨塌学谟又修
　　永寜州
　　秦丁巳三年赵武灵王破楼烦始筑元至元二十一年河南行枢密院巴雅喀郡守尹炳补筑明景泰元年知州范賔重修嘉靖二十年知州杨澜增修周九里三歩髙三丈五尺池深一丈二尺东南北三门隆庆间巡抚杨巍巡视截东南半壁而新筑之髙四丈八尺基濶三丈二尺顶阔一丈五尺三面俱濬深壕西城下旧有泉遂因之后制抚疏请甎甃知州李春芳刘祐髙光陈嘉谟许天球先后董役经始于万厯三年六月七年九月告成髙如旧制计周一千二十丈垜口一千二百二十八建东北瓮城二城楼三角楼五敌台铺舍各二十六悬楼六十二胡穗记二十六年知州夏惟勤重修徙南门于东南隅设瓮城及楼西南角增建髙台一座楼一十五间崇祯十四年知州仇秉忠增濬城壕
　　国朝顺治十四年知州胡朝賔修西城康熈十二年府通判署州事黄良骥修东城十九年知州马云瑞五十九年知州朱价先后再修之
　　寜乡县
　　明景泰元年知县梁杲创建周五里一百八十步髙三丈厚二丈余东南北三门西依鳯山各建楼其上正徳六年知县石祥重修浚池深二丈嘉靖二十一年知县王一言增建敌台三十五年知县贾迪修建女墙楼舍张珩记隆庆二年知县李卿增东南北三面城各髙五尺厚八尺濬壕深广三年知县吴三聘筑瓮城三门裹以铁题其门东曰賔旸南曰迎薫北曰拱极万厯二年知县白经于西北隅建棚舍八十四楹三年知县公一重修三十五年知县廖得宝详请甎甃城乃完固
　　国朝顺治六年知县史具勲八年知县王之仪先后重修
　　大同府
　　大同县【附郭】
　　明洪武五年大将军徐逹因旧土城增筑周十三里髙四丈二尺包以甎石门四东曰和阳南曰永泰西曰清逺北曰武定上各建楼角楼四敌楼五十四窝铺九十六西半属前卫东半属后卫西北楼益宏壮景泰间巡抚年富于城北筑小城周六里髙三丈八尺门三天顺间巡抚韩雍续筑东小城南小城各周五里池深一丈五尺各三门嘉靖三十九年巡抚李文进加髙南小城八尺隆庆间巡抚刘应箕增髙一丈增厚八尺包以甎建门楼各四万厯壬辰北门楼改建文昌阁八年总兵郭琥甎甃女墙三十年巡抚房守士重修
　　国朝顺治五年移镇阳和大同废不立官八年总督佟养量巡抚陈伟疏请复移大同
　　懐仁县
　　即秦云中县辽始析云中县地为懐仁按巴坚与晋王李克用面会东城取怀想仁人之意故名明洪武十六年指挥桑桂因旧城增筑永乐九年指挥于忠重修周三里零六步髙三丈池深一丈门二东曰保泰西曰柔逺成化元年守备姜裕绩增修月城二座嘉靖三十四年知县殷宗虞守备景希贤因旧帮髙三尺厚三尺南北增设工字墩二座魏经纶记隆庆四年知县刘邦彦守备叶继文增大墙四尺甎甃女墙万厯元年请发帑甎甃计周七百三十七丈九尺髙三丈八尺基厚三丈顶厚一丈八尺池广一丈八尺濬深如旧建东西城楼二角楼四东面敌台二座南北敌台各一座郭子直记
　　山隂县
　　宋神宗时建明永乐三年重筑周围四里零二十步髙二丈五尺余正统二年知县慕寜修正徳六年知县王鈜嘉靖十六年知县王朗俱重修二十六年知县郗从睿增髙八尺隆庆四年知县张宗信再增髙七尺六年廵按刘良弼疏请甎甃知县苗浡然董役城髙如旧制基厚三丈八尺顶厚二丈池深八尺广二丈门三东曰永泰南曰宿峰西曰靖远上建楼橹外为瓮城月城北无门角楼四警铺八城下列垣为蔽垣外三十余步周围筑堤以防黄水河之涨万厯三十五年知县郭体干甎甃女墙马道崇祯元年知县刘以守筑防垣九百五十丈濬池深如旧引黄水河灌之绕防城中城上置悬楼十六座以资防守见乘障言
　　应州
　　唐天寳初节度使王忠嗣建初名金城后为应州以龙首防门南北相应故名干符间晋王李克用父为大同节度使移筑天王村距古城八里明洪武八年知州陈立诚再徙今治周五里八十五步计一千三百三十五丈髙三丈二尺池深一丈广二丈门三重以瓮圏东曰畅和南曰宣阳西曰懐成北建楼城上曰拱极成化六年千戸刘鉴改建眞武庙以镇北方二十年知州薛敬之重修增月城筑三门关厢正徳九年知州黄卿加修嘉靖四十三年知州宋守备萧以望增髙三尺浚壕及泉隆庆五年尚书王崇古奏请甎甃檄知州吴守节守备李迎恩董其事砻石为址累甓为墉大学士王家屏记万厯间知州徐濓沿壕植柳知州王有容守备郑儒甎甃南关墙田蕙记
　　国朝顺治十二年知州张文徳十四年知州林友玉重修康熈元年知县傅登荣再修之
　　浑源州
　　旧城在州西横山左侧峡水环流值霪雨泛涨城多水患后唐时徙筑今治地脉从东南来结为立形如城肖其形雉堞屈曲宛若负书状周四里二百二十步髙一丈五尺厚一丈池深七尺广二丈东西二门明永乐二十年知州陈渊增髙一丈濬重壕嘉靖四十五年知州顔守贤重修万厯二年侍郎吴兑疏请甎甃知州刘复礼守备林鳯举董厥役墉计髙四丈基厚三丈五尺顶厚二丈雉堞七尺垜口七百有七敌台一十七座楼橹一十一座铺舍九间题其门东曰望恒西曰平川上各建楼外设瓮城月城俱甃以甎石二十九年御史崔邦亮辟南门曰引翠
　　国朝顺治六年姜瓖煽乱西门楼及角楼铺舍燬于火城亦多塌损知州郎永清重修
　　灵邱县
　　唐开元年筑周三里二百三十步髙二丈池深一丈明天顺二年尚书马昂奏展筑委叅政魏琳蔚州知州史魁董其事徙旧城南三十二步周五里髙四丈雉髙六尺池深一丈五尺广倍之门二东曰迎恩西曰镇橹朱信记正徳三年知县杨文奎重修建门楼嘉靖二十年知县刘永明增修髙厚隆庆元年再修髙二丈八尺女墙五尺万厯二十四年知县于尚防甃以甎石髙三丈五尺女墙七尺天启六年地震城毁过半发帑重修城址仍旧髙三丈止存一门
　　国朝顺治十二年久雨城圯知县宋起鳯重修
　　广灵县
