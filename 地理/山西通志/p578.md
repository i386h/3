<!-- { "loadSidebar": true } -->
　　李岱字宗岳乐平人家贫躬杵臼以养亲登成化丁未进士擢刑科给事中上检身求言数事劾宠幸蒋琮尚书郑时内官张廷等置于法白都御史秦纮寃又力言前威宁伯王越不当夤缘起用迁南光禄寺少卿上供天鹅鹿腊皆以樊笼生致于岭海五六千里外民深以为病岱言于太宰倪罢之上供法醖每嵗酒人纲送用舟八十余艘船夫为奸且不时至岱为之籍使有綂纪弊遂絶正徳三年考绩至京时刘瑾用事岱无所餽勒致仕瑾诛补陜西防政子天衢治丙辰进士授戸部主事督税临清亦以弗赂瑾出为陈州守后歴陜西防议归囊箧如洗
　　阎邦重夀阳人治辛酉举人授浙江盐运司判廉慎自励擢两淮运副武宗南狩中官恣纵搢绅皆危邦重独毅然不屈抵家以所得余俸悉惠族属
　　郄蘷平定人为礼科给事中正徳五年出覈延绥战功刘瑾属其私人蘷念从之则违国典不从则得祸遂死之瑾诛复官赐祭且卹其家
　　李应奎平定人正徳庚午举人授髙陵教谕歴任巩昌庐州二府教授伊晋两藩纪善右长史髙陵吕柟称之曰孝友之行可通神明笃信之学不愧往哲有过目成诵之资食荼茹苦之节振頽激顽之才先人后己之行弟应庚同知应箕知县应斗知州子念归徳知府愈凤阳知府恳南召知县幼读文清公书慨然以理学自命
　　李济夀阳人正徳庚午举人授太仓训导再补任邱敦礼重义教士以身先之乙卯中州聘典乡闱陟国子学正陞凤翔府通判兴废补滞逋贼涤奸以老归百姓泣送行李萧然歴官二十余年寒素如未仕时
　　贾侃夀阳人正徳癸酉举人授安阳知县徳化大着不畏权要请托不行改宜阳益励清节邑多矿贼为害以计捕平母老乞归临终大书忠君孝亲隆师睦族八字
　　孙承祖平定人正徳间应例入太学授深州吏目以治河有功陞华亭县丞尝摄令事见赋繁弊冗振以严肃事咸集改丞宜兴县值海贼弗靖讯知巢穴尽俘其党论功有银牌文绮之赐寻改汶上县擢知南宫县流贼倡乱相机设伏所获甚多捷闻膺锡典改知肃宁复知英山时宁藩不轨南京兵部檄承祖统乡兵策应获伪千户申淮等十二人考绩过家以疾卒赠庐州府通判
　　朱方平定人嘉靖丙戌进士授金华府推官有清慎声擢监察御史出按河南时微行访民间利病每巡部前驱祗数人遇者不知为直指使者也尝以事责驿丞旋觉其悮即徒步三十里以自罚贪墨吏闻风解绶去后歴都御史巡抚顺天以秋防失守被逮廷杖死子绘进士累官南京通政使亦开敏有父风
　　唐寛字栗夫平定人嘉靖壬辰进士授永平府推官折狱能得情人称神君入为刑部主事奉命恤刑陜西歴员外郎中出知河南怀庆府郑府官校暴横为民害痛治之不贷迁陜西副使备兵肃州却远物裁纸价迁四川参政晋本省按察使歴山东布政使入爲太仆寺卿有去志旋改应天府府尹不欲往强为一行遂决策归归二年而卒寇方伯阳志其墓
　　甄成徳字行叔平定人嘉靖戊戌进士授中书舎人擢南京户科给事中论罢刑部尚书黩贿大旱疏五事改兵科疏备边五事厘正南京兵制四事论罢兵部尚书其所纠弹皆闗大体出补陜西副使奉亲养于官值地大震然曰区区禄养脱有不幸何以自赎屡疏乞归长子敬字子一癸丑进士知大名均田赋筑堤防节供役朔望率县尉盟城隍庙以清白矢志陞御史按陇西发摘有威望迁四川佥事陞行太仆少卿卒
　　杨思忠字孝夫平定人嘉靖二十年进士为礼科给事中二十九年孝烈方后大祥欲预祧仁宗祔后太庙下廷议礼部尚书徐阶以为非礼思忠力賛阶议上使人觇知状及议上严防谯责命阶与思忠定二人复据礼对上竟祧仁宗阶故得帝眷独衔思忠每当迁辄报罢逾三年正旦日食隂云不见六科公疏贺上摘疏中语诘为不成文曰思忠懐欺不臣久矣杖百斥为民隆庆元年起掌吏科三迁右佥都御史巡抚陜西五年改南京户部右侍郎致仕卒
　　任铠字伯坚平定人嘉靖壬子举人任陜西韩城知县和平寛大士民咸颂循良改定兴有亷声陞户部主事歴陜西副使致仕铠恬雅有器度日居栢井别业悬文清像瞻对惟谨琴一张石磬一片环堵萧然也
　　赵思诚乐平人嘉靖乙丑进士授莱州府推官擢兵科给事中弹劾无所避寻与用事者忤出为河南驿传道念百姓供亿苦悉请官为支给迁行太仆寺卿复与用事者忤调湖广因谢政归思诚忠谠敢言释褐后以观政进士抗言崇信道流陶仲文建设斋醮不可以示天下世庙虽未从亦不之罪后卒以忠直见沮权要不获大用
　　孙继先字甫盂人隆庆五年进士为南京御史张居正卒请召呉中行赵用贤艾穆沈思孝邹元标并及余懋学赵应元应征朱鸿谟孟一脉王用汲又荐魏学曽宋纁张岳毛纲胡执礼王锡爵贾三近温纯曹科陈有年朱光宇赵参鲁等诸人并获进劾户部尚书张学颜搆陷刘台状再劾学颜及李成梁谪临清州判官终南京吏部主事
　　李棨平定人万厯甲午举人知陜西凤翔县有惠政邑人有掘地得金者或讦之棨曰彼自得金何与尔事居官数载人称其亷陞南京兵部主事
　　赵绂乐平人生而沈敏万厯丁酉举于乡甲辰登进士授卢龙令选南京陜西道御史陞通政司官至兵部尚书为人孤耿峭直不阿权贵还里遇寇骂贼不屈
　　张三谟平定人天启壬戌进士累官大理寺卿三谟笃孝庐墓三年歴官有能声在大理轻重出入虽临以威不少动弹劾权贵抉摘隠微而显设之情状具见或诪张为幻亦口噤目张不能出一语廷推入閤为忌者排陷不果后致政里居闯贼至聘为相以死拒之防闻明亡抑郁成疾卒三谟初官御史出按福建时当崇祯改元之初其辞阙疏有曰治乱大闗在辅臣台谏各得其职若辅臣化其成心台谏不为异论于治何有尤推一时笃论
　　赵国鼎乐平人乡试第一崇祯七年进士知寳坻县九年七月殉城赠卹如制
　　葛凝秀平定人崇祯甲戌进士授行人司行人迁户部郎中请告归凝秀忠孝有至性居父母防前后庐墓凡六年甲申闻变北向再拜大哭数日投缳死
　　朱一统平定人举于乡崇祯中为蒲城知县十六年十月西安属邑迎贼独谋拒守曰吾家七世衣冠安可臣贼或言甲榜多纳款一綂曰此事宁论资格耶以体肥令家人扩井口以待防卫兵叛夺印趣迎降一统瞠目叱曰吾一日未死印不可得日暮左右尽散从容赴井死
　　安邦辅平定人州弟子员幼负竒节闯逆之乱守土诸臣率卖降封疆大吏亦多拥兵自卫邦辅眦裂髪指恨不一当贼锋比闯逆败归过平定邦辅偕友陈一忠径诣贼营痛诋之且曰不意祖宗二百七十余年天下遂坏汝手因投井死邦辅一书生朝不坐宴不与国亡不自晦匿卒以身殉亦可以媿为人臣而怀二心者矣
　　国朝
　　赵曰爌乐平人顺治初以进士知博野县入为刑部主事累迁江南驿盐道以终养归曰爌孝谨而雅饶才略遇盘错应之裕如博野岩邑盗时出没被获者株累多至数十人曰爌设科条洞中机宜盗远引乃案株累者悉纵之期月盗靖狱空在江南疏通盐法勒传政一书俾运快二丁无互为诡抗以至废阁公务摄頴道嵗饥赈补有纪民无流殍涖任六载腾荐剡者七而曰爌累牍陈情以礼致政焉
　　髙丹桂字元香夀阳人顺治丙戌进士授工部虞衡司主事迁员外郎督寳源街道弊多厘剔己丑同考防试有所见辄力言于主者面颈发赤不为止榜发称得人迁营缮司郎中勤其职迁淮扬兵备道丹桂官京师时声闻茂着及为宪使沈静持大体不为苛覈而事胥就理云
　　武全文字藏夫号石庵盂人幼读小学即譔铭题座右丙戌丁亥聨隽成进士授崇信知县相度汭水疏渠溉田又创渠畔水硙民赖之入为刑部山西司主事歴湖广司员外福建司郎中迁按察司佥事备兵平凉宁夏总兵率师过寒甚将入城坚不许而厚犒之迁布政司防议整饬固原兵备艰归起补山东东兖守道缺裁归候补侍郎孙光祀荐其才
　　命赈徳安分给有法题补衡永郴守道管防古军草豆以朝正赍表时大军西征主者知全文饶才略且熟平凉形势将用为防谋而目疾不果还至赵州
　　予告归卒着旷观园集藏山纪事藏于家
　　忻州
　　魏
　　秦朗字元明新兴人父宜禄为吕布使诣袁术术妻以汉宗室女后归降爲铚长随汉将张飞去行数里欲还遇害朗少随母杜氏畜于公宫曹公甚爱之及长游遨诸侯间歴武文之世而无尤也明帝初授以内官青龙元年五月为骁骑将军将中军讨步度根寇走漠北十月步度根部落戴胡阿狼泥等诣并州降朗引军还迁给事中出入常随从上每顾问多呼其小字阿苏数加赏赐为起大第于京城中富均公侯
　　后刘放孙资荐司马懿曹爽辅齐王乃罢朗官子秀按魏略三国志贬朗乃以朗子秀议贾充諡为贾
　　氏复讐非尽出公论也
　　晋
　　张宣子新兴人识达士也同郡刘殷至孝劝殷就征殷曰竭尽臣礼便不得就养宣子曰如子所言岂庸人所识哉而今而后吾子当为吾师矣宣子故并州豪族家富于财将以女妻殷其妻怒曰我女年始十四姿识如此何虑不得为公侯妃而遽以妻刘殷乎宣子曰非尔及也诫其女曰刘殷至孝兼才识超世此人终当逺达为世名公汝其谨事之殷后为晋新兴太守录尚书事时称宣子知人
　　刘殷字长盛新兴人高祖陵汉光禄大夫殷七嵗防父哀毁过礼服防三年未曽见齿曽祖母王氏盛冬思堇殷时年九嵗乃于泽中恸哭曰殷罪衅深重幼丁艰罚王母在堂无旬月之养殷为人子而所思无获皇天后土愿垂哀愍声不絶者半日忽若有人云止止声殷收泪视地便有堇生得斛余而归食之不减至时堇生乃尽又尝夜梦人曰西篱下有粟寤而掘之得粟十五钟铭曰七年粟百石以赐孝子刘殷自是食之七载方尽时人嘉其至性通感竞以谷帛遗之弱冠博通经史综核羣言文章诗赋靡不该览性倜傥有济世志郡命主簿州辟从事皆以供养无主辞司空齐王攸辟为掾征南将军羊祜召防军事皆以疾辞同郡张宣子劝殷就征殷曰当今二公有晋之栋楹也吾方希达如榱椽耳不凭之岂能立乎吾今王母在堂既应他命无容不竭尽臣礼便不得就养子舆所以辞齐大夫良以色养无主故耳宣子遂以女妻之张氏性婉顺事王母以孝闻奉殷如君父焉及王氏卒殷夫妇叩殡号哭火遂越烧东家后有二白鸠巢其庭树自是名誉弥显太傅杨骏备礼聘以母老固辞骏表闻勅所在供其衣食蠲其徭赋赐帛二百疋谷五百斛孙秀夙重殷名以散骑常侍征之殷逃奔鴈门齐王冏辟大司马军谘祭酒既至冏谓殷曰先王虚心召君君不至今孤辟君君何能屈也殷曰世祖大圣应期先王至徳辅世故殷希以一夫而距千乘今殿下以神武睿姿除残反政殷若复尔恐招华士之诛故不敢不至也冏竒之转拜新兴太守没于刘聪聪竒其才而擢任之累至侍中太保录尚书事殷恒戒子孙曰事君之法当务几谏凡人尚不可面斥其过况万乘乎夫犯颜之祸将彰君过宜上思召公咨商之义下念鲍勋触鳞之诛也在聪朝恂恂然常有后己之色士不修操行无得入门滞理不申借殷而济者百数有七子五子各授一经一子授太史公一子授汉书一门内七叶俱兴北州之学殷门为盛竟以夀终
　　宋
