<!-- { "loadSidebar": true } -->
　　皆高阳氏裔子世称八凯舜举之为佐季文子曰齐圣广渊明允笃诚天下之民谓之八凯世济其美不陨其名以至于尧尧不能举舜臣尧举八凯使主后土以揆百事莫不时叙地平天成杜预云八凯即垂益臯陶之伦庭坚即臯陶字路史伯益之字隤敳封之于梁庭坚封安安既复封蓼后俱灭于楚犹以国氏【左传正义云司马迁夏本纪称禹是颛顼之后秦本纪称臯陶是颛顼之后伯益则臯陶之子垂之所出史无其文旧説相传亦出颛顼故云此即垂益禹臯陶之伦也服防云八人禹埀之属也六年传臧文仲闻六与蓼灭云臯陶庭坚不祀忽诸知庭坚臯陶为一人其余则不知谁为禹谁为益故云之伦之属不敢斥言也罗苹云隤敳乃伯益之字为尧伊衡服防以八凯为垂之属杜以为垂益臯陶之伦正义乃谓埀益臯陶皆颛顼之后妄也垂乃炎帝之后臯陶乃少昊之后也杜又以八元为契等八凯为禹等盖以书言契敷五教禹平水土而传云举八凯使主后土举八元使布五教因谓禹契在其中盖八元八凯非主一事云主后土布五教以事之大者言而帝德云尧命伯夷虞舜彭祖杜预谓史克之言有过辞为美称庭坚班固杜预等以为臯陶字郑注论语以为臯陶号曰庭坚非也文公五年蓼与六灭臧文仲曰臯陶庭坚不祀是二人也书传本有两举人名与字者是尧多用之矣又宝椟记云一曰八神一曰八力一曰八英言神力英明也又记云梦日则生子八梦日而生八子故曰梦】
　　周
　　郇伯文王子周初为州伯治诸侯有功其后周室凌夷而小国困弊曹人作诗以思之云四国有王郇伯劳之
　　伯达　伯适　仲突　仲忽　叔夜　叔夏　季随季騧
　　论语周有八士伯逹伯适仲突仲忽叔夜叔夏季随季騧正义八士南宫氏文王时皆为虞官故胥臣曰文王之即位也询于八虞及武王伐商命南宫伯达迁九鼎于洛邑命南宫适散鹿台之财仲突以下其行事不少槩见汲冢周书克殷解乃命南宫忽振鹿台之粟乃命南宫伯达与史佚迁九鼎盖南宫忽即仲忽南宫伯达即伯达尚书所谓南宫适即伯适也又宣和博古图武王时有南宫仲盖即仲突仲忽也是八士者皆南宫氏也周书武寤解尹氏八士太师三公咸作有绩又和寤解王乃厉翼于尹士八士注八士武王贤臣也马融郑康成皆曰八士为成王时人刘向以为宣王时人朱注两存之且曰不可考然谓成王时人者近是今猗氏县北南景村有八士故里暨八士墓县志明隆庆初崖崩石出仅辨八士数字偏傍模刻邑人何东序有诗咏之
　　荀叔轸郇伯后竹书桓王元年庄伯以曲沃叛伐翼公子万救翼荀叔轸追之至于家谷翼侯焚曲沃之禾而还二年庄伯复攻晋公子万救翼荀叔轸追之至于家谷五年荀人董伯皆叛曲沃十三年曲沃灭荀左传桓公九年王命虢仲梁伯荀侯贾伯伐曲沃
　　孙息路史荀侯之后孙息食知为知氏智氏罗苹云孙息后为三族一公族逝敖生林父为中行将谓荀中行氏一林父弟首邑于知为荀知氏一逝敖曾孙欢食邑程为荀程氏
　　瑕吕饴甥字子金食采于阴襄王八年秋惠公与秦战被获公使郤乞告饴甥且召之饴甥教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田饴甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎晋于是乎作州兵十月饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉至十七年文公入曲沃饴甥与郤芮谋焚公宫秦伯诱而杀之
　　荀林父晋人襄王二十一年文公作三行以御狄林父将中行因以为氏堇阴之役佐上军败秦师于令狐顷王四年复佐中军御秦师于河曲秦师夜遁累将伐陈伐宋胥有功定王四年赤狄伐晋围懐及邢丘成公欲伐之林父曰使疾其民以盈其贯将可殪也周书曰殪戎殷此类之谓也十年将中军与先縠等救郑闻郑既及楚平林父欲还先縠不从以中军佐济与楚战于邲晋师败绩林父归请死景公欲许之士贞子谏曰林父之事君也进思尽忠退思补过社稷之卫也若之何杀之夫其败也如日月之食焉何损于明公使复位及灭赤狄公赏以狄臣千室亦赏士伯以衍之县曰微子吾丧伯氏矣卒諡桓子子庚定王十九年佐中军与栾书等伐秦败之于麻隧获秦成差及不更女父庚子偃字伯游简王十一年从厉公佐上军败楚郑于鄢陵明年胥童夷羊五杀三郤皆尸诸朝以甲刼偃暨栾书于朝欲杀之公不忍未几偃与书执公弑之使迎立悼公于周是年夏与韩厥帅师伐郑入其郛败其徒于洧上明年复侵郑会于戚遂城虎牢郑人乃成灵王八年将上军与韩起及诸侯之师伐郑围之郑人恐乃行成九年与士匄灭偪阳封宋以偪阳子归荀防卒晋搜于緜上使偃将中军平公初复与栾黡帅师伐楚战于堪败之遂侵方城之外复伐许而还十七年齐侵鲁偃将伐之梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞偃许诺乃请公伐齐将济河以朱丝系玉二瑴而祷沈玉而济齐侯御诸平阴偃使司马斥山泽之险虽所不至必斾而疏陈之使乘车左实右伪以斾先舆曳柴而从之齐侯登巫山望之畏其众乃脱归夜遁偃帅师克京兹魏绛等因克邿围卢及秦周伐雍门之荻门于雍门复焚雍门及西郭南郭刘南士弱帅诸侯之师焚申池之木竹焚东郭北郭东侵及潍南及沂师还自沂上鲁襄公享之于蒲圃赐以三命之服偃瘅疽生疡于头还济河卒諡曰献
　　荀吴荀偃之子灵王二十五年平公使吴聘鲁景王四年与魏舒帅师伐狄毁车为行败之于大卤十六年秋晋会诸侯于平丘鲜虞人闻晋师之悉起也而不警边且不修备吴自着雍以上军侵鲜虞及中人驱冲竞大获而归平丘之会晋执季孙意如以归鲁昭公如晋吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞昭公于河归季孙十八年复帅师伐鲜虞围鼓鼓人或请降吴弗许或曰师徒不勤而可以获城何故不为穆子曰吾闻诸叔向曰好恶不愆民知所适事无不济或告以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼔人或请降使其民见曰犹有食色姑修尔城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好义不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人又二年复帅师灭陆浑宣子梦文公擕吴而受之陆浑故使吴帅师献俘于文公卒諡穆子寅定公时为下卿以乱奔朝歌人称文子
　　荀骓景公时大夫鞌之战有功公命为卿
　　荀賔晋大夫有力而不暴悼公命为戎右司士属焉使训勇力之士
　　荀家　荀会【国语作桧】晋人悼公命为公族大夫曰荀家惇惠荀会文敏
　　程郑荀氏别族端而不淫且好谏而不隐悼公命为乘马御六驺属焉使训羣驺知礼
　　魏绛魏犫子勇而不乱悼公即位使为司马灵王二年公盟诸侯于鸡泽公弟干乱行于曲梁绛戮其仆公怒谓羊舌赤曰合诸侯以为荣也扬干为戮何辱如之必杀魏绛无失对曰绛无二志事君不辟难有罪不逃刑其将来辞何辱命焉言终魏绛至授仆人书将伏劔士鲂张老止之公读其书跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请公以绛为能以刑佐民矣反役与之礼食使佐新军三年请公和戎公曰戎狄无亲而贪不如伐之绛曰诸侯新服陈新来和将观于我我德则睦否则擕贰劳师于戎而楚伐陈必弗能救是弃陈也诸华必叛获戎失华无乃不可乎公悦使绛盟诸戎修民事田以时七年夏四月佐赵武将新军围郑郑人恐乃行成十一月己亥同盟于戏公归谋所以息民绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节九年秋七月诸侯伐郑晋师城梧及制绛与士鲂戍之郑及晋平楚子囊救郑晋师与楚师夹颍而军诸侯之师侵郑北鄙而归楚人亦还明年十二月公会诸侯于萧鱼郑人赂晋以师悝师触师蠲广车軘车淳十五乘甲兵备凡兵车百乘歌钟二肆及其鏄磬女乐二八公以乐之半赐绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安德义以行处礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教寡人敢不承命抑防子寡人无以待戎不能济河夫赏国之典也藏在盟府不可废也子其受之绛于是乎始有金石之乐平阴之役绛与栾盈以下军克邿鲁襄公享晋六卿于蒲圃赐之三命之服卒諡庄史记绛徙治安邑绛生嬴嬴生舒
