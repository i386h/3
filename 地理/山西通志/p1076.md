<!-- { "loadSidebar": true } -->
　　元和十三年晋公裴度征淮西命人深池濠得一石上有雕出文字爲铭曰井底一竿竹竹色深緑緑鸡未肥酒未熟障车儿郎且须缩持以献度咸不能究有一卒贺曰元济成擒矣井底一竿竹竹色深緑緑者言吴少诚由行间一卒拥十万兵爲一方帅且喻其荣也鸡未肥者无肉以肥去肉已字也酒未熟者以酒去水酉字也障车儿郎谓兵革之士也且须缩者谓宜退守其所也推是言之则己酉日当克也茍未及期则可俟矣后冬十月生得元济校其日果己酉焉擢卒爲禆将【占书】
　　邵寳裴晋公庙碑郾城西北五十里有镇曰裴城晋公讨淮西尝视师于此后人因以公姓命其城又以命其镇【摭言】
　　裴令公居守东洛夜宴半酣公索句元白有得色时公爲破题次至杨汝士曰昔日兰亭无艳质此时金谷有高人白知不能加遽裂之曰笙歌鼎沸勿作冷淡生活元顾白曰乐天所谓能全其名者也【西清诗话】
　　裴晋公盛冬常以鱼儿酒饮客其法用龙脑凝结刻成小鱼形状每用沸酒一盏投一鱼其中【清异録】
　　裴晋公度在相位日有人寄槐瘿一枚欲削爲枕时郎中庾威世称博物召请别之庾捧玩良久白曰此槐瘿是雌树生者恐不堪用裴曰郎中甲子多少庾曰某与令公同是甲辰生公笑曰郎中便是雌甲辰【谐噱録】
　　长庆中裴度爲李逢吉所搆罢相敬宗立欲复用之逢吉大惧其党张权舆作僞謡曰非衣小儿坦其腹天上有口被驱逐欲以倾度天子明其诬卒相度【唐书】
　　裴令公常训其子凡吾軰但可文种无絶然其间有成功能致身爲万乘之相则天也【龙城録】
　　裴度栁公绰同爲西川武元衡判官公绰先入爲吏部郎中度诗曰两人同日事征西今日君先奉紫泥三公胥晋人也【唐诗纪事】
　　宪宗采鳯李花酿换骨醪晋公平淮囘黄帕金瓶逺赐二斗【旧通志】
　　甘露之祸中书令裴度不复有经济意乃治第东都集贤里沼石林丛岑缭幽胜午桥作别墅具燠馆凉台号绿野堂激波其下度野服萧散与白居易刘禹锡爲文章把酒穷昼夜相欢不问人间事【诗话】
　　午桥庄小儿坡茂草盈里晋公每使数羣羊散于坡上曰芳草多情赖此装防也【穷幽记】
　　裴度集春池泛舟联句刘禹锡上相公曰凤池新雨后池上好风光崔羣送贾院长餗曰柳丝迎画舸水镜写雕梁西池落泉聨句行式曰东阁听泉落能令野兴多禹锡曰喷雪荣松竹攒珠溅芰荷首夏犹清和联句张籍曰惟思奉欢乐长得在西池又有西池送白二十二东归兼寄令狐相公聨句是西池落泉乃午桥庄佳境也梦得分司至止聨句禹锡曰水轩看翡翠石镜践莓苔童子能骑竹佳人解咏梅注陪游南宅之境是度宅在午桥庄南也又有宴兴化池亭送白二十二东归聨句【全唐诗注】
　　裴度题南庄诗野人不识中书令唤作陶家与谢家白居易和诗陶庐僻陋堪比谢墅幽微不足攀何似嵩峯三十六长随申甫作家山【诗序】
　　裴度拜中书令以疾未任朝谢上已曲江赐宴羣臣赋诗帝遣中使赐度诗曰注想待元老识君恨不早我家柱石衰忧来学邱祷仍赐御札曰朕诗集中要有卿唱和诗故令赐此卿疾未差可异日进来御札及门而度薨【唐诗纪事】
　　裴晋公得特赐玉带乃于阗玉也病亟具表返诸尚方自占辞曰内府之珍先朝所赐既不合将归地下又不敢留在人间谨以上进【本传】
　　裴令公告门人曰吾死无所系但午桥庄松云岭未成软碧池绣尾鱼未长汉书未终篇爲可恨尔【晋公遗语】
　　按裴公进士及第宏词登科歴中书舍人御史中丞刑部侍郎叶赞宪皇平荡宿宼爲盗憎入朝遇刼不能伤遂拜相前后爲小人害其才横议以惑上者多矣故其诗曰灰心縁忍事霜鬂爲论兵竟自爲蔡州节度使至郾城三师兵不敢逗挠才四十日擒吴元济以献明年平郓州分青州兖州爲三道用韩父子田正父子两家同时爲镇皆掌强兵自古无之太和五年册拜司徒兼侍中其年又拜河阳后二年又拜留守洛阳又拜司徒中书令仍依旧居守一年又拜留守太原一年又拜入辅凡六拜焉公以文业发身戎功佐主削平巨防致位上台以台德终始于大位者近古儒生无比也【李翺卓异记】
　　裴谂爲学士一日加承防上幸翰林谂寓直便中谢上曰加官之喜不与妻子相面得否便放卿归谂蹈谢上以御盘果实赐之谂即以衫袖张而跪受上顾一宫嫔领下谂父度元和中君臣鱼水之分遂于谂恩礼亦异焉【东观奏记】
　　有时宰曽招致将以好官命顾况况以酧柳相公诗答曰相公何事唤狂生【唐诗纪事】
　　琴客宜城爱妾也宜城请老爱妾出嫁不禁人之欲而私耳目之娱达者也柳浑封宜城县伯【顾况诗序】
　　白乐天之母因看花坠井后有排摈者以赏花新井之作左迁穆皇尝题柱曰此人一生争得水吃【南部新书】
　　白居易以诗谒顾况况戏之曰长安物贵居大不易及读至古原草送别云野火烧不尽春风吹又生于是称叹【唐诗序】
　　白乐天一举及第诗曰慈恩塔下题名处十七人中最少年时年二十七省试性习相逺近赋玉川记方流诗擕谒李逢吉初不以爲意及览赋头曰噫下自人上达由君成德以慎立性由习分逢吉大竒之【何晦摭言】
　　白乐天爲王涯所谗谪江州司马甘露之祸乐天在洛适游香山寺有诗云当君白首同归日是我青山独往时不知者以乐天爲幸之乐天岂幸人之祸者哉盖悲之也【东坡诗话】
　　乐天云余霞散成绮别叶乍辞风等语丽矣不过于嘲风雪弄花月而已故寄唐生云非求官律髙不务文字竒惟歌生民病得愿天子知【防溪诗话】
　　白乐天与元微之尝以竹筒贮诗往来唱和靖翁故常有带班犹恐俗和节不防山之句每谓既有诗筒可无吟咏以助清洒一日许判司执中逺以葵牋分惠緑色而泽入墨觉有精采询其法乃得之北司刘亷靖蹲采带露葵叶汁用布擦竹纸上候少干用温火熨之许尝有诗云不取倾阳色那知恋主心此法不独便于山家且知二公有葵藿向阳之意又岂不愈于题芭蕉书柿叶【山家清事】
　　白居易除忠州刺史自峡沿流赴郡时秭归县令繁知一闻居易将过巫山先于神女祠粉壁大书曰忠州刺史今才子行到巫山必有诗爲报高唐神女道速排云雨候清词居易覩之怅然邀知一至曰歴山刘郎中禹锡三年理白帝欲作一诗于此怯而不爲罢郡经过悉去诗板千余首但留沈佺期王无竞皇甫冉李端四章而已此四章古今绝唱人造次不合爲之与知一同济卒不赋诗【云溪友议】
　　乐天方入闗斋禹锡正病酒禹锡乃餽菊苗韲芦菔鲊换取乐天六班茶二囊以醒酒【蛮瓯志】
　　白居易爲忠州刺史寓达州宋王梅溪防州十路诗赋咏穷三峡乐天在忠州茍不以直道亦如元与刘【摭言】
　　白居易和答元微之诗序顷者在科试间常与足下同笔砚每下笔时輙相顾共患其意太切而理太周故理太周则词繁意太切则言激然与足下爲文所长在于此所病亦在于此足下来序果有词犯文繁之説今仆所和者犹前病也【全唐诗序】
　　白居易重寄微之诗注众称元白爲千字律诗或号元和格【三唐诗话】
　　河阳石尚书破囘鹘迎贵主过上党偶逢水鸟鹭鸶引弓射之一发中目三军踊跃其事上闻诏下美之【白居易集】
　　白氏金鎻云书册以竹漆爲糊逐叶防摊不惟可以久存字画兼纸不生毛百年如新此宫中法也【澄怀録】
　　人言白居易作六帖以陶家缾数千各题门目作七层架列置斋中命诸生采集其事类投瓶倒取之抄録成书故其所记时代多无次序砌台即今擦台也王侯家多作砌台以爲林观之景唐张仲素诗云写望临香阁登髙下砌台林间见青使意上赐钱来即知唐末有之太祖胡天王都尉家其子曰承裕幼时其父戯补砌台使【杨文公谈苑】
　　白香山诗自言久宦苏州不置太湖一片石余以语张伯起伯起曰如此累心事香山不做余深服伯起此言然则天下事累心者多矣都丢下不做可使心不受累【雪涛谈丛】
　　白乐天题昭君云汉使却囘慿寄语黄金何日赎蛾眉君王若问妾顔色莫道不如宫里时用意深逺思人所不及思香山集中如此首亦难多覔【雪涛诗评】
　　刘禹锡叹鹤诗引友人白乐天去年罢吴郡挈双鹤雏以归【诗序】
　　元稹赠别杨员外巨源诗忆昔西河县下时青衫顦顇宦名卑揄扬陶令缘求酒结托萧娘只在诗可备隰城故事【诗话】
　　中大夫守秘书监上柱国赐紫金鱼袋臣白居易言谈论之先多陈三教赞演説以启谈端伏料圣心饱知此义伏计圣听饫闻此谈臣故畧而不言唯序庆诞赞休明而已圣唐御区宇二百年皇帝承祖宗十四叶太和初歳良月上旬天人合应之期元圣庆诞之日虽古者有祥虹流月瑞电绕枢彼皆微不足引谕伏惟皇帝陛下臣妾四海父母万姓恭勤以修已慈俭以养人戎夏乂安朝野无事特降明诏式防嘉辰开达四聪阐三教儒臣居易学浅才微谬列禁筵防登讲座天顔咫尺陨越于前窃以释门义林法师明大小乘通内外学灵山岭岫苦海津梁于大众中能狮子吼所谓彼上人者难爲酧对然臣稽先王典籍假陛下威灵发问既来敢不响答【三教谕衡序】
　　白乐天仕宦从壮至老凡俸禄多寡之数悉载于诗虽波及他人亦然其立身亷清家无余积可以槩见矣因读其集輙叙而列之其爲校书郎曰俸钱万六千月给亦有余爲左拾遗曰月慙谏纸二千张嵗愧俸钱三十万兼京兆户曹曰俸钱四五万月可奉晨昏廪禄二百石嵗可盈仓囷贬江州司马曰散员足庇身薄俸可资家壁记曰歳廪数百石月俸六七万罢杭州刺史曰三年请禄俸颇有余衣食移家入亲宅罢郡有余资爲苏州刺史曰十万户州尤觉贵二千石禄敢言贫爲賔客分司曰老宜官冷静贫赖俸优饶官优有禄料职散无覊縻官衘依口得俸禄逐身来爲河南尹曰厚俸如何用闲居不可忘不赴同州曰诚贪俸钱厚其如身力衰爲太子少傅曰月俸百千官二品朝廷雇我作闲人又问俸厚薄百千随月至七年爲少傅品高俸不薄其致仕曰全家遁此曽无闷半俸资身亦有余其泛叙曰料钱随官用生计逐年营形骸僶俛班行内骨肉勾留俸禄中其他人者如陜州王司马曰公事闲忙同少尹俸钱多少敌尚书其将下世有达哉行曰先卖南坊十畆园次卖东郭五顷田然后兼卖所居宅髣髴获缗二三千但恐此钱用不尽即先朝露归夜泉后之君子试一味其言虽日饮贪泉亦知斟酌矣观其生涯如是东坡云公廪有余粟府有余帛殆亦不然【对雨编】
　　白乐天有感石上旧字云太湖石上镌三字十五年前陈结之并无所经见全不可晓后观其对酒有怀寄李郎中一絶句曰往年江外抛桃叶去歳楼中别柳枝寂寞春来一杯酒此情唯有李君知注曰桃叶结之也柳枝樊素也然后结之之义始明【洪迈笔记】
　　白居易有妓樊素善歌小蛮善舞尝爲诗曰樱桃樊素口杨柳小蛮腰年既高迈而小蛮方丰豓因杨柳词以托意曰一树春风千万枝嫩于金色輭于丝永丰西角荒园里尽日无人属阿谁及宣宗朝国乐唱前词上问谁作永丰在何处左右具以对遂因东使命取永丰柳两枝植于禁中居易感上知其名且好风雅又爲诗一章曰一树衰残委泥土双枝荣耀植天庭定知元象今春后柳宿光中添两星【云溪友议】
