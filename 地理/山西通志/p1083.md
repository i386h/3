<!-- { "loadSidebar": true } -->
　　子由作文潞公麻词云郭氏有永巷之严裴公有绿野之胜乃饯文公归洛致语耳非王言也【野老记闻】
　　潞公以太尉镇洛师遇生日僚史皆献诗多云五福全者潞公不悦曰遽使我考终命耶有一客诗云绰约肌肤如处子葢用庄子姑射仙人事也洛人笑之曰愿尔得妇色若此潞公色黔也【明道杂志】
　　程伊川先生上文潞公求龙门庵地书唐王鉴创书堂于西谷松斋之名传之至今【臆乘】
　　前时与尧夫游西街得新出白千叶花以呈潞公公名之曰玉玲珑【司马光诗注】
　　宋文潞公园池薄东城水渺弥甚广泛舟游者如在江湖间也渊映瀍水二堂宛在水中湘庐药圃二堂间列水右潞公年九十官太师尚时杖履游之【山堂肆考】
　　苏子瞻出守钱塘来别文潞公公曰愿君至杭少作诗恐为不相喜者诬谤再三言之临别上马笑曰若还有兴也便笺【东坡别集】
　　苏试尺牍频得潞公手笔皆详悉精好【同上】
　　平章事文公首奏乞立庙河南有诏可之然尚未知筑搆之式靡所循依至和初西镇长安访唐朝之存者得杜岐公遗迹止余一堂四室及旁两翼嘉祐元年始仿而营之三年增置前两庑及门东庑以藏祭器西庑以藏家谱斋坊在中门之右省牲展馔视涤在中门之左庖厨在其东南其外门再重西折而南出四年秋庙成【司马光文潞公先庙碑】
　　司马池乃文正公之父仁庙时作待制亦善作小诗云冷于陂水淡于秋逺陌初穷见渡头頼得丹青无画处画成应是一生愁【侯鲭录】
　　故谏议大夫司马君池以某年作尉郫邑赿明年某月生公于官廨字之曰岷以山称也是嵗谏议君手植松楠各一本于庭迨今凡若而年月谏议之死骨已朽矣公相继殂落灵亦归矣而二木之中其一松者亦枮摧矣惟是兹楠苍苍犹在邦人依之尚可想见公初生时也【温公祠记】
　　司马温公光防与羣儿戏一儿堕大水瓮中已没羣儿惊走不能救公取石破瓮儿出得活沂阳子曰惟诚故神葢已见于防时宜其当国而任台鼎重寄也谚曰三嵗至老信夫天地间气攸钟岂凡例耶【王文禄机警】
　　天圣九年阆州路运使司马池游台星岩题崖上云司马光捧砚【胜游录】
　　司马君实侍先君知鳯翔府竹园中得一物如蝙蝠巨如大防莫有识者有自山西来者云此鼯防也一名飞生飞而生子每欲飞则缘树至颠能下不能髙【江休复隣几杂志】
　　温公之任崇福春夏多在洛秋冬在夏县每日与本县从学者十余人讲书用一大竹筒筒上贮竹签上书学生姓名讲后一日即拈签令讲讲不通则公微数责之公每五日作一餪讲一柸一饭一麫一肉一菜而已温公先陇在鸣条山坟所有余庆寺公一日省坟止寺中有父老五六軰上谒云欲献薄礼乃用瓦盆盛粟米饭瓦罐盛菜羮真饭土簋啜土铏也公享之如太牢既毕复前启曰某等闻端明在县日为诸生讲书村人不及往听今幸略説公即取纸笔书庶人章讲之既已复前白曰自天子章以下各有毛诗两句此独无有何也公黙然少许谢曰某平生虑不及此当思其所以奉答村父笑而去每见人曰我讲读曾难倒司马端明公闻之不介意【嬾真子录】
　　温公在永兴一日行国忌香幕次中客将有事欲白公悮触烛台倒在公身上公不动亦不问【道山清话】
　　厐丞相籍以使相判太原时司马温公适倅并州一日被檄廵边温公因便宜命诸将筑堡于穷鄙而不以闻遂为西师所败我师破其堡杀一副将朝廷深讶厐公擅兴诘责不已厐公既素重温公之贤终弗自言久之遂落使相以观文殿学士罢归厐公亦黙不语温公遂获免呜呼厐公其真可接上古人千载之风矣【铁围山丛谈】
　　周益公云苏子容闻人语故事必令人检出处司马温公闻新事即便抄录且记所言之人故当时谚曰古事莫语子容今事勿告君实【近峯闻畧】
　　司马温公和邵不疑校理蒲州十诗注枢宻学士蒋公知府事得片石大如席上有数十窍莫知所施公问石工对曰此葢涌泉石也乃于饮亭下凿池为埳置石其上夏日从旁微水灌之跃髙数尺以清暑气【宋诗注】
　　司马温公与苏子瞻论茶墨俱香云茶与墨二者正相反茶欲白墨欲黒茶欲重墨欲轻茶欲新墨欲陈苏曰上茶妙墨俱香是其徳同也皆坚是其操同也譬如贤人君子黔晳美恶之不同其徳操一也公叹以为然【东坡别集】
　　司马温公人传所制乐府词有西江月流传最久今又得一解名锦堂春红日迟迟虚廊转影槐隂迤西斜彩笔工夫难状晚景烟霞蝶上不知春去漫绕幽砌寻花奈猛风过后纵有残红飞向谁家始知青苹无价叹飘零官路荏苒年华今日笙歌丛里特地咨嗟席上青衫湿透感旧何止琵琶怎不敎人易老多少离愁散在天涯【东臯杂录】
　　司马温公当世大儒博学无所不通虽已贵显而刻苦记览甚于韦布尝为某言学者读书少能自第一巻读至巻末往往或从中或从末随意读起又多不能终篇光性最专犹尝患如此从来未见何渉学士案上惟致一书读之自首至尾正错校字以至读终未终巻誓不他读此学者所难也何渉蜀人【明道杂志】
　　司马温公元丰末来京师都人叠足聚观即以相公目之马至于不能行谒时相于私第市人豋树骑屋窥瞰人或止之曰吾非望而君所愿识司马相公之风采耳呵叱不退屋瓦为之碎树枝为之折一时得人之心如此【同上】
　　温公以扬子论性为近不取孟荀又谓性如地善如五谷恶如莨莠地岂容只生谷而不生莠耶学者当除莠飬谷耳【晁逈客话】
　　司马温公云清茶淡话难逢友浊酒狂歌易得朋虽造次间语亦在于直谅之益而退便僻之损也【防溪诗话】
　　伊川谓明道曰吾兄弟近日説话太多明道曰使见吕晦叔则不得不少见司马君实则不得不多【晁逈客话】
　　人传温公家旧有一玻璃盏为官奴所碎洛尹怒令紏录听温公区处公判云玉爵拂挥典礼虽闻于往记彩云易散过差宜恕于斯人【彦周诗话】
　　刘器之为司马公所重元祐间荐为馆职谓器之曰足下知所以相荐否器之曰某获从公游旧矣公曰非也某闲居足下时节问讯不絶某位政府足下独无一书此某之所以相荐也【景仰撮书】
　　晁无咎言司马温公有言吾无过人者但平生所为未尝有不可对人言者耳予亦记前辈有诗曰怕人知事莫萌心皆至言可终身守之【柬坡志林】
　　温公不好佛谓其防言不出儒书象山知荆门上元当设醮乃讲洪范锡福章以代之【吹剑录】
　　温公曰世俗信浮屠以初死七日至七七日百日小祥大祥必作道场功徳则灭罪生天否则入地狱受剉烧舂磨之苦夫死则形朽腐而神飘散虽剉舂磨烧又安得施唐李舟曰天堂无则已有则贤人生地狱无则已有则小人入今以父母死而祷佛是以其亲为小人为罪人也【同上】
　　司马温公奉勅编通鉴置局书冩凡有误字例旁注半非作亡体至今相仍作十字冦莱公当国凢有文字准此字去十作准至今不改先宋诸人言之然韵中亦有此准字庄子有平中准【农田余话】
　　偶谭司马温公资治通鉴且无论公之人品政事只此闲工夫何处得来所谓君子乐得其道故老而不为疲也亦只为精神不在嗜好上分去耳【陈继儒长者言】
　　唐萧至忠素有雅望后附太平公主以进尝自主第门出遇宋璟璟曰非所望于萧傅葢取潘安仁西征赋中句殊有情实司马温公作通鉴遽以臆改曰非所望于萧君也雅俗逈别矣岂以温公而不读文选人故是识趣为难耳【读史订疑】
　　司马温公编通鉴时手槀绩尝见数幅如人名字各分代写书久未成或言温公利餐钱故迟迟尔温公闻之遂急结束了故五代多繁冗小人害事往往如此【霏雪录】
　　説苑云扈子曰春秋国之鉴也宋神宗以司马光所编歴代君臣事迹赐名资治通鉴以此【天禄识余】
　　司马温公曰妇者家之所由盛衰也茍慕一时之冨贵而娶之彼挟其冨贵鲜有不轻其夫而傲其舅姑飬成骄妬之性异日之患庸有极乎【冬夜笺记】
　　司马公居洛尝同范景仁过韩城抵豋封憩峻极下院登髙顶入崇福宫防善寺由轘辕道至龙门游广爱奉先诸寺上华严阁千佛岩寻髙公堂渡潜溪入广化寺观唐郭汾阳铁像渉伊水至香山黄龛憩石楼临八节滩过白公影堂凡所经游多有诗公不喜肩舆山中亦乘马遇路险防杖以行故嵩山题字曰登山有道徐行则不困措足于平稳之地则不跌其防逺矣【闻见录】
　　司马君实新第初迁入一日歩行见墙外暗埋竹签数十问之则曰此非人行之地将以防盗也公曰吾箧中所有几何且盗亦人也岂可以此为防命亟去之【道山清话】
　　司马温公独乐园七咏乃读书堂钓鱼庵采药圃见山台防水轩种竹斋浇花亭也【同上】
　　司马温公有真率会葢本于东晋初时拜官相饬供馔羊曼在丹阳日客来早者得佳设日晏则渐不复精随客早晚而不问贵贱时羊固拜临海守竟日皆美虽晚至者犹获精馔时言固之丰腆不如曼之真率【能改斋漫录】
　　宋端明殿学士兼翰林侍读学士大夫司马光作真率防伯康与君从七十八嵗安之七十七嵗正叔七十四嵗不疑七十三嵗叔达七十嵗光六十五嵗合五百一十嵗亦曰耆英会【玉海】
　　东莱先生云东坡作温公神道碑末用北齐神武皇帝号葢指髙欢也欢追諡神武皇帝欲以比神宗故不书其名而引其谥此亦文章之关键【后耳目志】
　　周益公长身瘦靣状若野鹤在翰苑多年夀皇一日燕居叹曰好一个宰相但恐福薄耳葢疑其相也一老珰在傍徐奏曰官家所叹岂非周必大乎上曰尔何知曰臣见所画司马光像亦如必大清臞上为之一笑【豫章书】
　　吕衡州温祖延父谓俱盛名重任其家风先世碑志不假于人皆子孙自撰云欲传善于信词儆文学之荒坠也【钓矶立谈】
　　明道先生宰晋城时有富民张氏子其父死未几晨起有老父立于门外问之曰我汝父也今来就汝居具陈其由张氏子惊疑莫测相与诣县请辨之老父曰业医逺出治疾而妻生子贫不能飬以与张氏某年某月某日某人抱去某人某人见之先生谓曰嵗久矣尔何记之详也老父曰某归而知之则书于药法防后因懐中取防进之其所记曰某年月日某人抱儿与张三翁家先生问张氏子曰尔年几何曰三十六矣尔父而在年几何曰七十六矣谓老父曰是子之生其父年才四十人已谓之三翁乎老父惊怖服罪【家世旧事】
　　余尝爱唐人诗云鸡声茅店月人迹板桥霜则天寒嵗暮风凄木落覊旅之愁如身履之至其曰野塘春水慢花坞夕阳迟则风酣日煦万物骀荡天人之意相与融怡读之便觉欣然感发谓此四句可以坐变寒暑诗之为巧犹画工小笔尔以此知文章与造化争巧可也【欧公试笔】
　　薛简肃公知开封府时明叅政镐为府曹官简肃待之甚厚直以公辅期之其后公守秦益常辟以自随优礼特异有问于公何以知其必贵者公曰其为人端肃其言简而理尽凡人简重则尊严此贵臣相也其后果至叅知政事以卒时皆服公知人【归田录】
　　薛简肃公奎知益州里父讼其子不孝者诘之乃曰贫无以为飬奎因出俸钱与之【厚徳录】
