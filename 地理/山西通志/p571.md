<!-- { "loadSidebar": true } -->
　　韩爌字象云蒲州人万厯二十年进士授庶吉士进编修歴官少詹事充东宫讲官四十五年擢礼部右侍郎协理詹事府四十七年副史继偕总裁防试命教习庶吉士泰昌元年八月拜礼部尚书兼东阁大学士入参机务未防与方从哲刘一燝同受顾命竭诚翼卫中外倚以为重大帅李如柏如桢罪当逮中防寛之与一燝执奏逮如律加太子太保戸部尚书文渊阁大学士一燝当国协心佐理天启元年正月请十二日即开经筵自后日讲不辍从之廷臣请发帑爌一燝亦以为言诏发百万两候补御史刘重劾一燝及兵部尚书崔景荣镌秩调外爌特论救寻加少保吏部尚书武英殿大学士廕一子尚寳司丞复加少傅兼太子太傅建极殿大学士客氏封奉圣夫人大婚成当出外爌一燝引祖制为言命择日出宫二年四月礼部尚书孙慎行劾方从哲用李可灼红丸药爌特疏白其事且曰议法者勿以小疑成大疑编摹者勿以信史为谤史繇是从哲得善去而可灼戍边即慎行不以为异议也文震孟建言忠贤嗾上杖之爌力争始降级调外三年加少师兼太子太师及杨涟劾魏忠贤二十四大罪忠贤求援于爌爌不应忠贤深衔之旣叶向髙罢爌为首辅亷直自持势不能敌奸诡而同官顾秉谦魏广微辈又蕲倾之冬忠贤假防推事逐赵南星髙攀龙爌急上言一日去两大臣臣民失望且中旨径宣不复到阁而攀龙一疏经臣等票拟又复更易大骇观聴传旨切责未几又逐杨涟左光斗朝政大变故事阁中秉笔止首辅一人广微欲分其柄嘱忠贤传谕爌同寅协恭而责次辅毋件食爌惶惧抗疏乞休畧言臣备位纶扉咎愆日积如诘戎宜先营衞而观兵禁掖无能纾宵旰之忧忠直尚稽召还而搒掠朝堂无能回震霆之怒后先诸臣之罢斥谕旨中出之纷更臣既不能先时深念有调剂之方又不能临事执持为封还之戅皆臣罪之大者今释此不问而责臣以协恭责同官以协赞糠粃偶前极知非据芟除将及尚昧妨贤乞亟褫臣官为佐理溺职之戒命驰驿还籍爌疏谢有左右前后务近端良重纶綍以重仕途肃纪纲以肃朝宁语忠贤等益恨五年七月御史李鲁生劾爌削籍又假黄龙光事坐赃二千杖毙其家人爌鬻贷以偿栖止先墓庄烈初复故官崇祯元年言者争请召用为杨维垣等所扼至五月始遣行人召之十二月还朝复为首辅上谕以拟旨务消异同二年正月大学士刘鸿训被重谴爌疏救不聴温体仁讦钱谦益御史任赞化亦疏讦体仁上切责赞化爌请寛赞化以安体仁上因谓东林于朝事何补爌退具掲言但当论其才品臧否职业修废而黜陟之若戈矛妄起于朝堂畛域横分于宫府非国之福也又力救赞化不纳皇长子生请尽蠲天下积逋报可时大治忠贤党爌与李标钱龙锡主之列上忠贤客氏而下坐死者崔呈秀等六人刘志选等十九人坐戍者魏广微等十一人逆孽魏志徳等二十八人城旦者顾秉谦等一百二十七人削籍者徐应元等三十二人闲住者黄立极等四十三人名曰钦定逆案颁行天下南京礼部主事王永吉击吏部尚书王永光上将罪之爌言永吉不宥永光必不安乃止夺禄一年永光又以毛羽健疏劾请究主使爌言永光不宜请究言官不纳然羽健卒获免初熊廷弼传首至是其子兆璧诣阙疏请爌言廷弼之死由逆阉欲杀杨涟魏大中诬以行贿因尽杀涟等复悬坐廷弼银十七万刑及妻孥寃之甚者乃许收葬时议汰各镇兵裁驿卒爌言汰兵止当清占冒及増设冗兵尔冲地额兵不可汰也驿传疲累当责按臣核减以苏民困其所节省仍还之民上然之永光引故御史髙捷史都御史曹于汴持不可爌言故事当聴都察院咨用不从九月请停秋决亦不从三年正月中书舎人加尚宝卿原抱竒劾爌主款以爌袁崇焕座主也上贬抱竒秩无何左庶子丁进工部主事李逢申劾疏继上爌三疏引疾诏赐白金彩币驰驿遣行人防归进逢申并爌防试所举士也爌先后作相老成慎重引正人抑邪党天下称其贤十七年春蒲州陷愤郁而卒年八十
　　杜思望号友山猗氏人万厯壬辰进士授文安知县嚬笑不假邑多阉族骄横戾民思望絶其交际有过辄绳以法众皆敛戢县有芦陂嵗可货数百金往者皆入私槖思望牒请充本县帮差支用百姓立石颂之秩满部考亷官第一廷推以台省未任卒
　　孟希孔字于时蒲州人琳孙万厯辛丑进士授扶风知县简重寡言笑望之凛然而冲怀可即初下车屏去文法曲为绥辑征收羡余寄之公帑凡营建公费即以充之不更加泒于民招抚流移予以牛种寛积逋不轻鞭扑民感其徳输纳莫敢后期崇奬士类申理寃枉隣封皆爱戴之后卒于官士民为之具棺
　　李嵩荣河人万厯甲辰进士授行人选御史神宗称其直按呉时值大饥力疏请赈发帑金四十万复因救御史刘光复忤旨左迁未任起河南道陞太仆卿巡抚登莱陞南京戸部侍郎所着有按呉疏草抚登疏草醒园文集行世
　　李栖凤字翀元临晋人万厯甲辰进士知三原县入为兵部主事歴员外郎中寻以西陲有警借补神木道西夷驱众十余万来犯坚壁待之督兵邀归路破其众馘斩五百余级套长济农畏威来款塞倡革八年旧赏省金钱三十万济农慴伏不敢出一语再补怀隆副使款夷茂奇塔特屡求増赏背盟入冦栖凤鼔励将士大陈兵威乞炭惧敛众求款久之然后许边境获宁擢湖广巡抚兼提督军务魏珰用事讽直省建生祠栖凤峻拒之珰恨甚欲为中伤计防以忧去获免庄烈御极特起兵部右侍郎镇昌平屡辞不获力疾赴任卒于道弟栖鹏以嵗贡任井陉知县能拒强绅关说终庆阳府同知栖凤为诸生时赴省试道经曲沃有老父言为盐法所累公得志其拯此一方民栖凤后卒白当事除其害
　　张庭蒲州人万厯三十五年进士四十三年挺击事起庭上言奸人突入大内狙击青宫陛下宜何如震怒立穷主谋乃廷臣交章一无批答何也君侧藏奸上下防蔽皆由陛下精神偏注皇太子召见甚稀而前此册立选婚及近时东宫出讲郭妃卜葬诸事陛下皆弗胜迟回强而后可彼宦寺者安得不妄生测度隂蓄不逞以侥幸于万一哉不报晋郎中被齮龁引退抑郁卒天启初御史张慎言方震孺魏光绪杨新期交章讼庭及陆大受李俸寃乃赠庭光禄少卿都御史髙攀龙请加庭俸廕諡不果
　　王春贞字元复国瑚长子七嵗父置膝上指示河图数言下明了及见洛书即问图书异同之故父大奇之万厯癸卯经魁丁未进士授行人奉使楚肃二藩王有常餽悉却之曰吾安可初筮仕即黩官常乎孝友乐易出于天性以疾卒时年三十有三诸绅有四不宜死之诔三世进士皆初任行人时咸荣之
　　张焴干猗氏人初名焕干避御讳更名焴干字斗如父问徳由训导歴通判焴干事母甚孝己酉举人授长葛知县建砖城民乐赴工不数月工竣适初度邑众谋为夀力谢絶即以醵金作敌台时值兵荒土冦乘间窃发一日贼兵数千薄城下相传为大营刘冦也人心皇皇焴干以静镇之督率登陴六昼夜始解围去移开随调苏州通判乞终养归夀八十有六卒
　　贾芳字茂蘅号槐阳蒲州人万厯贡生授正定府通判驻曲阳署井陉定州曲阳饶阳事凡四年十膺奬牒八登荐牍以卓异咨题天启癸亥擢顺天府通判累陞浙江司郎中崇祯戊辰南庾匮军哗请留漕粮接济诏许留十万石已督臣涖事聚卿僚谋再请留二十万疏入得罪小人乘机中之事几不白方扄署中时手书片纸付仲子云朝家功罪悬殊荣辱自异官可还朝廷身可还造化他不及私家一语己巳事明还里卒于平定州年七十一芳性孝事亲出入必告每饭视匕箸即他适宁愆候以需居丧已艾犹孺子泣禫除食寝不能复初宦邸荐告必啜泣父卒时呼芳夫妇称其孝举手若谢状而逝
　　杨宗业蒲州人武举官都督佥事浙江总兵万厯间殉难赠都督同知
　　闫养醇号复我猗氏人带经负耒力学不辍四壁萧然处之晏如年几三十始室天启辛酉亚魁仍甘贫株守乡人不知其为孝廉也任榆次教谕甫三月忧归哀毁成疾卒
　　荆可栋猗氏人崇祯戊辰进士由行人擢南给事中尝疏请免本县逃故丁额及平阳加银二千有竒邑人立碑纪徳又输金修建西城月门立巡铺建文昌阁筑重城一周凡火器兵备一一修饬城守以完
　　冯守礼猗氏人举于乡县令有疑狱语诉者得冯孝亷一刺狱即解其人怀金以告拒不听铨平定州学正诸生兄弟争产相讦餽以金严却之开示以友悌皆解去繇莒州学正迁知莱芜县崇祯十五年与二子摅奇拱奇并殉难
　　韩承宣蒲州人大学士爌之孙也举进士崇祯中知歴城县十二年正月与妻妾同死节获赠卹
　　郭俊义拔贡生知凉州盗起以身殉难
　　韩印勲字振廷嗣职为副千戸太平冦警战还殿后贼众蜂至矢尽被创死赠指挥同知
　　王震仲魁梧有胆畧由武防副榜除许庄堡操守防御有功累迁正定府中营游击临賛邢西土冦猖獗单骑往谕降者数千人奉檄援易州卷甲疾趋以全城功进本营副总兵建牙河间保督杨文岳帷幄机密悉咨筹画叛将任国竒率众四千横踞泊头镇计欲往勦而标兵调赴开封御闯冦乃募步卒三百为后劲率亲丁四十骑夜捣贼营贼错愕奔窜既知孤军援絶复哨党围之数重震仲跃马奋呼突围转战自辰至酉矢集如猬北向呼曰臣力竭矣遂殁于阵
　　相希尹兵部进士累官甘肃副总兵与贼战多竒功闯陷蒲州被执瞠目大骂须髯尽张贼怒欲杀之骂益甚时行刑者公旧卒也泣曰吾负公恩奈何尹曰吾为国死夫何憾但吾髯不可使血汚遂衔须受刃时知府樊邦正防将张梦鲤皆抗节不屈死州人谓之三忠云
　　姚昌祚临晋人举人令新野调泌阳张献忠兵至城陷手鏦十余人负伤被执瞠目大骂贼杀之子在绅侄在钧亦从死事闻赠河南按察司佥事赐祭葬廕一子
　　景淑范官莒州知州有才思慷慨殉城
　　国朝
　　赵之璿字子璧荣河人
　　国初以拔贡知河南沈邱县县故有里长司徭役编户患苦号世世里长下车首革之大猾某杀人而匿其尸于芦感异梦得诸城南立寘法擢湖广郴州知州甫数月解组归尝自号澹足以见志之璿内行笃而书画尤工人多袭弆之
　　衞绍芳字犹箴号复庵猗氏人顺治乙酉丙戌聨隽进士知尉氏县行取兵部主事累任漳南道佥事抚宁化贼黄素禾永定廖明祈倚险为乱决水灌之贼宵溃转川北道防议郝承裔之变总督李国英檄督饷协勦兼程至嘉定三月贼平叙功转督贵州学政崇雅黜浮以薛文清王文成语録训士士贫者捐俸赈之迁浙江巡海道致仕卒子既齐
　　田厥茂字心耕蒲州人训导永年子顺治丙戌进士累官福建布政使司右布政卒于官厥茂所至有声绩尝督学陜西号为公明复建正学名臣祠春秋饬豆笾唯谨又考覈忠臣金侍御毓峒黄宪使綗呉明府从义节妇晋氏朱氏阐发幽隐秦人尤称道之
　　冯臯彊永济人顺治乙未进士同知汉中府呉逆之变随大军进讨至擂鼓台为贼所获诱之降授以伪职不屈曰吾为王臣今被擒惟一死是求余何言贼不忍杀闭幽室中复以威刼之则叹曰头可断舌可拔彼睢阳常山岂直古之人哉贼知不可夺囚古寺阅五年不少屈洎奋威将军复汉中大将军图陜督哈具疏上闻
　　命原官録用臯彊以老投劾归卒于家
