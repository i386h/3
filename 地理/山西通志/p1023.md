<!-- { "loadSidebar": true } -->
　　尝闻绍述绛守居偶来览登周四隅异哉樊子恠可吁心欲独出无古初穷荒搜幽入有无一语诘曲百盘纡孰云已出不剽袭句断欲学盘庚书荒烟古木蔚遗墟我来嗟祗得其余柏槐端荘伟丈夫苍顔郁郁老不枯靓容新丽一何姝清池翠盖拥红蕖胡鬅虎搏岂足道记録细碎何区区虙氏八卦画河图禹汤臯虺暨唐虞岂不古奥万世模嫉世姣巧习卑污以竒矫薄骇羣愚用此犹得追韩徒我思其人为踌蹰作诗聊谑为坐娱
　　游晋祠　　　　　　　　　　　欧阳修
　　古城南出十里间鸣渠夹路何潺潺行人望祠下马谒退即祠下窥水源地灵草木得余润郁郁古柏含苍烟并州自古事豪杰战争五代几百年天开地辟眞主出犹须再驾方凯旋顽民尽迁髙垒削秋草自緑埋空阡并人昔游晋水上清澈照耀涵朱顔晋水今入并州里稻花漠漠浇平田废兴彷佛无旧志气象寂寞扵山川惟存祖宗圣功业干戈象舞被管弦我来览登为太息暂照白髪临清泉鸟啼人去庙门阖还有山月来娟娟
　　绛守居园池　　　　　　　　　梅尧臣
　　老栢麝不食古色浸青天沼浅龙不久秋水生浮萍屋庐圬垩几太守壁上彪蔚遗丹青黒石镌辞澁如棘今昔徃来人不识酸睛欲扶无声形既不可问不可听悬泉泻窦昼未停飞玉贮蓝光入屏苞潭梁岛甲癸丁蔓刺交缀垂组綎苍官屭槐鬅在庭风虫日鸟声嘤咛丹葩木果粘枝藤集台脱热昏疴醒樊文韩诗怪若是径取一二传优伶仍寄河东薛太守更与斟酌无闲扄
　　琵琶　　　　　　　　　　　杨　谟
　　晋城出郭十里余嫩栁山花满岩麓苍苔蹭蹬步亦艰百丈悬崖挂层屋老僧正睡门不闭习习隂风起幽谷耳聩不闻琵琶声但见一春水緑
　　重经车辋谷　　　　　　　　　司马光
　　昔年道经车辋谷直上七里盘南坡今年行役复到此方春汗流如翻波中途太息坐磐石涕泗不觉双滂沱我生微尚在邱壑强若麋鹿婴虞罗人逾三十只有老后时过此知如何云泉佳处须速去登山筋力休蹉跎
　　苦寒行
　　穷冬北上太行岭霰雪糺结风峥嵘熊潜豹伏飞鸟絶一迳仅可通人行僮饥马羸石磴滑战栗流汗皆成氷妻愁儿号强相逐万险歴尽方到并并州从来号惨烈今日乃信非虚名隂烟苦雾朝不散旭日不复能精明跨鞍揽辔趋上府发拳须磔指欲零炭炉炙砚汤涉笔重复画字终难成谁言醇醪能独立壶腹迸裂无由倾石脂装火近不热蓬勃气入头颅腥仰慙鸿鴈得自适随阳南去何溟溟又慙鳦鸟识时节岩穴足以潜微形我来盖欲报恩分契濶非徇利与荣古人有为知己死只恐冻骨埋边庭中朝故人岂念我重裘厚履飘华缨传闻此北更寒极不知彼民何以生
　　龙子祠农人享神　　　　　　　王士元
　　晋州之西山曰藐姑有泉源源流不潴疏为八道沟与渠坐令瘠土成膏腴多黍多稌多麻蔬沄沄万亩棊局如田家终嵗惟勤劬虽有干旱无忧虞割牲酾酒父老趋坎坎击鼓吹笙竽报答龙神醉饱余宛若泽国江乡居晋州之东民岂迂耕种自亦为农夫年年汲井井欲枯赤日炙背田不濡父子筋力疲辘轳肩頳汗浃良区区老我见此空嗟吁谁把劳逸分两途凶年且为寛赋租
　　谕学　　　　　　　　　　　　孙　复
　　防观天地何云为茫茫万物争蕃滋羽毛鳞介各异趣披攘攫抟纷相随人亦其间一物耳饿食渴饮无休时茍非道义充其腹何异鸟兽安须眉人生在学勤始至不勤求至无由期孟轲荀况雄氏当时未必皆生知因其钻仰久不已遂入圣域争先驰既学便当穷逺大勿事声病淫哇辞斯文下衰吁己久勉思驾说扶顚危击暗聋明大道身与姬孔为藩篱是非丰顇苦不学慎无空使精神疲
　　劝学　　　　　　　　　　　　黄　廉
　　河东人物气劲豪泽州学者如牛毛大家子弟弄文墨其次亦复夸弓刀去年校射九百人五十八人同赐袍今年两科取进士十子钓海登灵鼇迩来习俗益迁善家家门户争相髙驱儿市上买书读宁使田间禾不薅我因行县饱闻见访问终日忘勤劳太平父老知此否语汝圣世今难遭欲令王民尽知教先自乡里蒸羣髦古云将相本无种从今着意鞭儿曹
　　留题洪庆观
　　隔岸山如戯狮子背看松林闲掉尾天际苍茫落数峯青虬下饮黄河水洪涛日夜洗崖脚容易沙洲忽生嘴浮岚积霭増气象回抱汤城来迤逦圣世封疆属乡县令宰衙门对山起朝看片云浮檐栋暮雨逡巡周百里可怜居民老苍翠未省劳生有尘滓乘轺亦复愧斯人特地邮亭解行李
　　逰万固白石寺　　　　　　　　程　颢
　　条山苍苍河水黄中蒲形胜天下强帝得贤侯殿一方四年不更慰民望元逢戊午季春月上心悯雨愁黎苍使车四百走羣望我亦奉命来侯疆精诚感格天意顺诏书才下雨已霶病麦还青禾出土野农鼓舞歌君王故人相见不道旧为雨欢喜殊未央圣主寛忧小臣乐自可放荡舒胸肠白石万固皆胜地主人为我携壶觞况逢佳日俗所尚车马未晓填康荘扶携十里杂老幼迤逦千骑明戈鎗初听鸣铙入雾霭渐见朱斾煇朝阳遨头自是谢康乐后乘独惭元漫郎侯来知虽有賔客众喜更为将丰穰临溪坐石徧岩谷幽处往往闻丝簧山光似迎好客动日影定为逰人长乘髙望逺兴不尽恋恋不知岐路忙人生汩没苦百态得此乐事真难常我辞佳境已惆怅侯亦那得久此乡他时会合重相语辜负泉石何能忘
　　首阳山行　　　　　　　　　　郭士道
　　首阳山青巃嵸上耸紫盖凌瑶空下周林壑盘苍龙嵳峩自太古崒嵂镇寰中黄河西来绕其下日夕云气开鸿蒙恍疑鬼神防又似丹青工诸峰不敢并苍翠光玲珑我生癖性爱山水见此竒絶摩双瞳忽忆武王収诸夏夷齐叩马来山东风云变化适际会耻逐龙虎争竒功归来守岩穴郁郁抱孤忠朝采山上蕨暮拾山下蓬渴饮涧中水热眠云外松既不学赤松子又不侣商山翁丹诚耿耿照白日劲节凛凛摩苍穹首阳青青万古色不改夷齐之心胸直与天地相始终千载扶名教二子功无穷我歌首阳歌未歇冷然八表生清风
　　子夏山　　　　　　　　　　　赵　瞻
　　山因先师成令名人心仰止悬青防文侯北面款山扄石室至今犹南倾直松万林天籁声长材大栋资连甍溪泉四出照骨清润物功溥民罔争朝兮新云泽根茎暮兮和风发勾萌山川气禀天地英民何知为夫子灵魏最称治由师经晋俗自是多诸生时尚辞华取未精皓首学行徒修明非无神降弼王庭国朝当议平文衡斯文未丧吾道亨商之传授今可行
　　比干台
　　九阍大壊一木支势知不可诚不欺商之三仁异所归死諌不欲狂囚为贤哉万世忠臣师比干而已前其谁諌不当显何所持忠必爱君无拂辞帝舜载赓歌康隳风雅比兴陈盛衰君贤臣圣流书诗光华荣辉同葳防扶起不欲忧颠危剖心血颈鼎镬糜此意不独在一时死者一传星日垂犹有佞人乘其机顺正逢恶称讽规甘言好语解人颐如鼷食角寝不觜聪明蔽密蔀莫知微干之节世亦疑章华非不穷峩巍姑苏一同宗社移名与土灭埽无遗但为世鉴那足讥兹台巍巍存遗基尚觉清风洒肝脾妖狐狡兔不敢依飞沙落日予心悲
　　魏文侯城
　　曰自战国争雄来何城不荒为垒培治乱兴废讵足哀矧无名号寒扵灰晋壤剖裂分家陪魏至文侯功业恢三师经术王迹开五臣御侮强敌摧况有成子相君才吴起将兵亦伟哉内谘礼乐古典该外强师旅腾风雷足尊天子朝灵台乌用此城髙崔嵬城之峻矣维其頽宫之广矣今蒿莱黍离兴难悲邅回如侯万国徒尘埃一时火炽俄烬煨惟有陋俗知营财
　　题介公庙【并序】　　　　　　　　张商英
　　介之推不忍舅犯之要君携母以去求仁者也世传龙蛇章厚诬义士故有诗以辨之
　　十九年从晋重耳艰棘忧危同践履田中乞食桑下谋茧足周旋垂万里一心奉事不自欺逆知天意开公子及河忽闻舅犯言如以朝衣蹈泥滓鄙夫岂可与同行携母入山甘隐藏公子归来霸业强筑坛践土尊天王大夫卿士环佩锵斩袪寺人纷颉颃念子昔者皆奔亡舍我长逝情怛伤大搜纵火焚山冈烈焰不肯回刚肠嗟乎义士不可量何人谬作龙蛇章
　　金
　　田器之燕子图【并序】　　　　　　厐　铸
　　器之自叙云明昌丙辰予从军塞外野舍荒凉难以状言春末有双燕亦巢此屋土人不之识屡欲捕之予曲为全防此燕昼出夜归予必开户待之忽一日飞止坐隅都无惊畏巧语移时不去予始悟明日秋社此鸟当归殆留别语也因作一诗赠之云几年塞外厯﨑危谁谓乌衣亦此飞朝向芦陂知有为莫投茅舍重相依君怜我处频迎语我忆君时不掩扉明日西风悲鼓角君应先去我何归此诗以细字写之为蜡丸系之燕足上明年四月予受代归又八年泰和甲子任潞州观察判官四月十二日偶坐廨舍之含翠堂忽双燕至一飞檐户间一上砚屏予谛视之系足蜡丸故在乃知此鸟盖往年赠诗者也因请同年厐君才卿画为图求诸公赋诗
　　田君才畧燕云客少年累有安边策悔从笔砚取功名直要横驰沙漠北塞垣春雪白皑皑东风未放元隂开乌衣之国定何许一双燕子能飞来三年驿舍安西道眼底莺花无梦到忽见低飞入短檐此身似向邯郸觉君居海东我中原相逢乃在穹庐前天涯流落俱为客感时念逺空澘然长安何限髙髙阁昼夜风闲开翠幕底事猜嫌不往依甘从此地风沙恶土人嗜肉无人心一生弋猎夸从禽有巢幸稳勿浪出汝身未必轻千金朝来莫去益狎昵物我相忘情意一但恠重裘积渐添元是西风催社日须知音巧惟鷾鸸忽来坐隅如告辞我方流寓未归得为君忍赋伤心诗诗成自迷聊为戏系足封之亦无意燕已归飞我未归刁斗声中忽惊嵗旄头夜落妖氛収嫖姚献凯归神州玉闗早喜班超入北海不闻苏武留君才经世宁终枉幕府须贤来上党别后归期两及人间秋燕十来往沈沈官舍红芳稀葛衣燕居澹忘机忽闻巧语入檐户大似相识来相依一飞檐外窥庭树一上屏山惊不去解足分明得帛书眞是当年留别句天生万物禽最微固耶偶耶吾不知古道益逺交情醨朝恩莫怨云迁移当时握手悲别离一旦富贵弃如遗闻予燕歌应自疑愼无示之嗔我讥
　　保徳军中秋　　　　　　　　　蔡　珪
　　定羌城下河南流定羌城上三层楼使君置酒劳行役今夕何夕当中秋孤烟落日明天末汹涌碧云俄莫合惺惺骑马雨中归造物戏人无乃虐紞如戍鼓方三更梦回一室还虚明出门惊笑遽如许浮云四巻秋天清谁家髙会搴珠箔笑语声从云外落倦客明朝又短亭行人何似居人乐
　　题裕之家山图　　　　　　　　赵　元
　　系舟盘盘连石岭牧马澄澄倒山影山光水气相混涵中有元家旧庐井鴈门一开豺虎驾言投迹嵩之阳青山偃蹇不可将十年竟堕兵尘黄东岩风物知犹在説与寄庵神已会一挥淡墨能似之清辉逺寄形骸外元家故山吾与隣梦见不如画图眞旧曾行处聊经眼未得归时亦可人
　　底柱图　　　　　　　　　　　周　昻
　　鬼门幽险深百篙人门逼窄逾两牢舟人呌渡口流血性命咫尺轻鸿毛开图顿觉风雷怒素髪飘萧激衰腐河东天上石不移安得此心如底柱
　　游法轮院　　　　　　　　　　许安仁
