<!-- { "loadSidebar": true } -->
　　勅国爵之设公器也君将掲而与之者必问于朝皆曰可与则徇公况御史中丞持天下所共之法等乎庶尹重有加焉乃诏名卿来承俊选具官薛昭纬吾阅元和遗事嘉尔祖执宪之能轨躅可寻风声自在美延后嗣克奉贻谋尔又歴落怀精明照物好让不惑寡过自彊出典诰而理胜辞丰第甲乙而以文兼行且属多梗使于列藩与诸侯言系安危事自肺肠而利社稷激意气而诱公忠选无虚褒言有清论皆入吾耳尽知乃心宜正衣冠立为绳凖将分厥职惟听兹言夫太刚太柔不折则废作之可久必在居中尔当率寮属以讲求振纲条而审固与其就名而生事未若审实以业官勉思勤行无害有益可依前件
　　授宁逺军节度使盖防左武卫上将军制
　　勅环卫之设贵同命卿有以大将军之名加其秩者赏典弥重具官盖防凡天下统帅将佐勤劳每至赏勲鲜当仗钺吾以克用事君有伟节匡国有大功而防预谋必忠推诚必顺致我藩后光于册书是以特越旧章授之师律颇能谦让复愿改张得不表以宠休陟居戎列仍遂再三之请俾图士卒之心直举训辞是为嘉善可授河东节度副使检校司空王瓌特进制
　　勅为国之政在蕃有条赞立武于中权属好谟于副介具官王瓌河汾之气当萃尔家栾范之宗亦高他族伯仲继抚封之盛子孙承锡命之功尔能缵彼勲名主于忠信逺取而宁规勇爵深思而但顾良弓列羣后之上卿处前人之兴国尊奨之道造次必论心或益恭谅蕃昌之可保性能召福何富贵之不来朝举宠章事归敦劝方布册勲之泽俾崇驭贵之阶善佐永图以承厚渥可依前件
　　授沁州刺史张汉瑜等加特进封国男食邑制
　　勅具官张汉瑜等汉室勲劳始以进奉朝请而好爵之设五等具焉至于任以专城秩参环卫假之有宠典亦匪轻汉瑜以致勇之诚临戎罔惮且能抱节而后立功则良将之才挺然可见宗裕耻同儿戏学在师贞过庭有闻刺部甚美则爱子之号昭然可知是以诏我代言俾兹申命亦用垂劝期于徇公可依前件
　　宋
　　太祖赠韩通中书令诰
　　易姓受命王者所以徇至公临难不茍人臣所以明大节周故天平军节度使检校太尉同中书门下平章事侍卫亲军马步军副都指挥使韩通定交霸府委质前朝荷戈共歴于艰贞锡壤迭分于戎律朕以三灵睠祐百姓乐推言念元勲方畴异渥仓皇遇害良用怃然追升浴凤之池式表潜龙之旧
　　真宗追封介之推诰
　　惟神之生尝以羁靮从晋侯行天下而不言禄晋人思之卒与其母隐死于深山而不顾可谓忠亷自信之士矣则其殁也宜为明灵血食于其土守臣来告有祷必从庇民之德是不可以无报锡命侯爵神其享之宜特封洁惠侯
　　旌李渎诏
　　故河中府处士李渎簪缨传绪儒雅践方旷逸自居恬智交养迨兹晩节弥卲清猷奄及沦亡良深轸恻特行贲典式慰营魂惟蓬阁之司文乃儒林之美秩仍示归生之赙兼推给复之恩申饬守臣优恤其后岂徒旌于泉壤亦足厚于民风可特赠秘书省著作佐郎赐其家帛二十匹米三十斛州县常加存恤二税外蠲其羡役仁宗勅薛仲孺可太子右赞善大夫制
　　勅具官薛仲孺尔之伯父奎为吾大臣参议国政刚直之节见于临事殁而无嗣吾甚哀之尔叨以奎防而登仕籍今由累歳遂升于朝惟尔伯父之行有司考法易以一德不懈厥心决断之名可谓美矣守尔家法克勤厥官可
　　孙复可秘书省校书郎国子监直讲制
　　朕勤治体喜贤俊尝虑四方遗逸之善有不吾闻者间属近列屡腾荐章以尔孙复深经术茂德行躬耕田亩以给歳时东州士人皆师尊之吾命汝校文于书省讲艺于胄序不由乡举不俟科选汝姑直屏杂说纯道粹经使缙绅子弟闻仁义忠孝之乐此吾所以待汝意往钦哉可
　　除李端懿宁远军节度使知澶州制
　　门下至治之时常不忘于武备用兵之要在先择于将臣礼乐诗书必资于学智信严勇又兼以仁是惟难才岂不慎选用诹刚日敷告外庭具官李端懿器质宏深资识敏茂地聨近戚无富贵之骄世济美材躬儒素之行粤从壮岁绰有令名学问足以与谋忠信可以事上而能克励名节靡遑宴安每思报国以有为尝请治民而自効北州之政称最东土之人甚思惟留务之是居顾歴时而颇久俾加褒进爰考佥同是用宠以节旄委之蕃翰于戏为政而先无扰所以靖民除戎以戒不虞是宜有素繄乃通明之略副予东任之怀往惟钦哉膺此休渥可
　　赐昭德军节度使检校太傅知并州厐籍抚谕戒朂诏
　　卿以文武之才更将相之任入筹帷幄早资决胜之谋出抚边隅方重临戎之寄载惟同德可谅宣勤而裨校贪功曽罔虞于虿毒败役衔辱致轻损于国威嘉封奏之上陈能列言而引咎虽勇夫偾于轻敌彼实自贻而智者虑于未形宜无不备已失难追于既往后图犹倚于老成勉思节制之方用副眷怀之厚故兹诏示想宜知悉
　　除文彦博判大名府制
　　朕惟将相之崇资是为文武之极选隆其名器所以重朝廷列于蕃宣所以屏王室矧乃居留之任必属老成之人爰择刚辰敷告有位具官文彦博器闳而厚识粹而明学得其方通古今而知要才周于物适大小以惟宜自奋发于声猷早更于中外居则参裨乎国论出则宣畅乎皇威两践台司首当柄用贤愚式序举百职以咸修纲纪甚明赞万几而至悉自恳避钧衡之任出司管钥之严逮此逾时蔚然休问眷言邦哲实简予衷是用更其拥节之荣委以别京之重劲兵所宿是资总制之权雅俗惟淳兼赖抚绥之政于戏与国同体是为股肱之良惟民具瞻方隆师尹之望顾我旧德岂烦训辞往其钦哉祗服休命
　　赐除宰臣文彦博让恩命批答
　　朕躬俭约以先人而生民未足忧勤以励政而百职多隳岂布德之不明抑任人之弗至是以斋居正虑先志后占鉴屡易以为烦念难知之可慎永惟商周之所记至以梦卜而求贤孰若用缙绅之公言从中外之人望卿以旧哲比尝相予惟宇量能寛以服人惟纯诚故久而益信勲德兼着可以重朝廷忠信不回可以临大事夫谋于其始而既审则果于必用而不疑汝其钦哉朕命无易所让宜不允仍断来章
　　赐河阳三城节度使同中书门下平章事判河南府文彦博加恩告勅诏
　　朕因孟冬之吉辰飨太宫而合食膺受神贶推行庆恩眷惟同德之臣方处居留之任宜优异数少示眷怀既敷告于外庭其往祗予休命
　　赐河阳三城节度使同中书门下平章事判河南府文彦博辞加恩不允诏
　　朕属者洁齐精诚荐见宗庙蒙神之贶受福孔多推庆赐以大行均中外而咸及矧我同德乃时旧臣惟体貌之隆宜加于异数而褒优之意未称于予衷嘉让节之甚勤顾成命之难止所让宜不允故兹诏示想宜知悉
　　司马光改天章阁待制诰
　　雄曰周之士也贵秦之士也贱周之士也肆秦之士也拘盖言先王以礼让为国士之有为有守得伸其志而在上不敢以势加焉朕率是道以君多士尔具官司马光文学行义有称于时故明试以言使司告命而乃固执辞让至于八九改叙厥职以伸尔志是亦高选往其懋哉
　　英宗赐枢密使守司空兼侍中文彦博不允手诏
　　省所奏伏覩诏书宰臣陈升之位在臣之下者愿寝异恩庶安孤迹事具悉卿翼亮三朝周旋二府国之耆旧望实素隆升之任用尚新甫登宰席原其雅意必欲推先是用斟酌礼文裁其宜称发于朕志奚取常规盖以褒异老成岂与例用为比卿谦恭久着于此何嫌往安乃居毋逆朕命所乞宜不允
　　赐枢密使守司空检校太师兼侍中文彦博乞退不允手诏
　　省所再上表乞罢枢府事具悉卿器质方厚谋猷明审忧公尽忠临事能断越自仁祖知卿美材入辅出藩于兹二纪再冠台席一总鸿枢事功蔚然洽于黎庶任重道逺卿实有焉朕负荷前烈夙宵危惧若涉大川必慿舟楫卿当悉心致力以禆不逮而何嫌何疑遽求去位封奏洊至良用怃然抚览再三殊失所望老成之德重于典刑当体至怀安居厥职所请宜不允
　　加文彦博食邑实封制
　　门下虽天子必有尊所以严事上之训唯圣人能飨帝所以昭报本之诚朕祗绍丕基肇称元祀礼文既备庆赐诞敷眷惟心膂之臣干是机衡之任共膺神贶宜处众先具官文彦博道茂国华才推人杰体忠厚以居德壮谋猷而奋庸弼亮三朝周旋二纪再司魁柄仍冠中书仗钺临戎则凶渠折首秉钧调化则黎献承风内外洊更望重弥劭矧在纂承之际亲闻顾托之言委寄至隆眷注为重协赞盛仪之举克臻熙事之成是用进美号以褒功取闲田而増邑并伸异数式示优恩于戏虑危于安所以绥万国怀逺以义所以靖四夷益懋乃官用副朕志可
　　神宗除文彦博枢密使赐功臣制
　　天极环枢上通帝位之纪神兵防府内严师律之谋朕方垂讲丕平进经常武虽天下无事思备御之不敢忘盖王者有征视安危之不敢忽适登髦杰资以辅予具官文彦博器闳而深材敏以济早贲贤人之业实膺圣考之知以忠孝之名形家国之盛节以文武之略辑将相之大猷肆纂命于皇图乃离忧于丧纪迨终哀戚甫见仪刑属疆事之方兴烦师旄之载举折冲境外方将出憺于王灵收画幄中曷若坐图于庙胜宜长机廷之务亶符岩石之瞻于戏过饵北戎未厌贪骄之志再盟西夏犹苞狂忽之图终伫竒勲用恢远驭
　　除文彦博守司空依前枢密使加食邑实封制
　　朕若稽先王维御羣品左谋金之老以经治于庙堂右属鸿枢之良以定策于帷幄厥有成绩可勿褒乎具官文彦博风力肃明器资恢杰临至剧有转圜之易定大谋如执玉之坚逮事神文之朝已缉熙于鼎路追言圣考之遇又密勿于机廷肆凉昧之丕承防精神于羣虑虽兵民之异本亦文武之交修未隆赞册之恩曷懋图庸之举其保宏父允厘华阳顾岂明分之私终繄老成之助于戏有若闳夭尚迪丈王之彛罔俾阿衡以专商家之美往笃尔烈永承于休
　　除郝质殿前都指挥使安武军节度使加勲食邑实封制
　　国家统御之势大维持之业隆外倚四岩藩翰之臣中谋万夫貔虎之帅故奉委裘而羣情固闻受瑁而三灵趋肇临发政之辰首下攽朝之命具位郝质性资庄厚气略沈雄通玉帐之善经体金行之正气自昔先帝知为劲臣因其勤旧之名立在亲信之地防缀衣之陈牖提卫甲之环宫曽无夜鼜之哗自得刚牙之重绍帝符于景祚涣邦号于前彛视秩冠于文昌徙节临乎安武加以总正使范敦封并旌岩陛之劳以表师干之宠于戏天之壁垒象在羽林王之爪牙职于圻父盖地严则必资拱扈之力师众则犹赖训齐之方往坚壮图思荅殊遇
　　除文彦博司徒判河南制
　　秉国大钧絶席庙堂之上经时常武运筹樽俎之间维吾老成多所更践恳辞几务往殿近藩敷告于廷进畴厥位具官文彦博器质宏伟智谋靖深逮事祖宗早登丞弼周旋左右当四海之具瞻密勿枢机实万邦之为宪肆予缵御属在倚毗深惟注意之勤勉徇均劳之请眷言耆旧宜所褒崇増秩上公衍封真赋光华故里揭全晋之旌旄偃息名城壮陪京之屏翰出入中外始终显荣于戏进而论道经邦则必告嘉猷于后退而承流宣化则必下膏泽于民尔惟钦哉尚多受祉
　　哲宗除司马光左仆射制
