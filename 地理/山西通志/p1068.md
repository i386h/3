<!-- { "loadSidebar": true } -->
　　禅通十八姓仓颉氏一世栢皇氏二十世中央氏四世大庭氏五世栗陆氏五世昆连氏十一世轩辕氏三世赫胥氏一世葛天氏四世尊卢氏五世祝融氏三世昊英氏九世有巢氏七世朱襄氏三世隂康氏二世无懐氏六世伏羲氏二世神农氏三世总八十八世【同上】
　　神农因上党嘉禾八穗乃作穗书尧因灵负图作书【玉海】
　　黄帝得六相而天地理风后明天道太常审地理苍龙辨东方祝融辨南方大封辨西方后土辨北方谓之黄帝六相【管子】
　　黄帝问风后曰余欲知河之始开风后曰河凡有五皆始开乎昆仑之墟【河图始开图】
　　按古文者黄帝史仓颉所造也颉首有四目通于神明仰观奎星圜曲之势俯察文鸟迹之象博采众美合而为字是曰古文孝经援神契云奎主文章仓颉仿象是也【书防】
　　上古无笔墨以竹挺防漆书竹简上竹硬漆腻画不能行故头粗尾细象虾防子行故曰科斗文又曰鸟迹书后世虽有笔墨亦拟其象而作书头尾俱细更名栁叶篆【印史】
　　雕玉蚩尤环以黍尺度圆径三寸五分厚五分色如赤璊而内质莹白循环作五蚩尤形首尾衘带雕镂古朴盖黄帝平蚩尤因大雾作指南车饰以文玉今其文作蚩尤形当时舆服所用之物也【玉古图考】
　　羲和者帝俊之妻也生十日又曰帝俊妻常羲生月十二盖月当为日十日者谓以日名如甲乙丙丁之【山海经】
　　髙辛妃娵訾氏八梦日而生八子号八元实沈阏伯居旷林干戈日寻后帝不藏迁阏于宋是为商沈于大夏是为参【异苑】
　　髙辛时丹邱之国献玛瑙瓮以盛甘露瓮至尧时犹存甘露盈而不竭以颁羣臣舜时渐减迁宝瓮于衡山【临汾县志】
　　尧寄于伊长孺家从母所居故姓伊耆舜生姚墟故姓姚【宜斋野乗】
　　尧登山山涌一泉味如九酝色如玉号曰醴泉【酒谱】舜在位十年有五老游于国都舜其师道尊之言及造化之始及禅于禹五老不知所从【宝椟记】
　　娥皇夜寝梦升于天无日而明光芒射目不可视惊觉乃烛也于是防生二女名曰宵明烛光【漂粟手牍】
　　舜苍梧之野有鸟如雀常逰丹海之际时来苍梧之野衔青砂珠积成垄阜名曰珠邱防珠轻细风輭如尘起名曰珠尘今苍梧之外山人采药时有青石圆洁如珠服之不死故仙人方回逰南岳有七言赞曰珠尘圆洁青且明有道服者得长生【拾遗记】
　　禹母获月精石如薏苡吞之而生禹淮南子脩务篇禹生于石注谓脩已感石坼胷而生【帝王世纪】
　　拾遗记禹导川夷岳而元负青泥于后元河精之使者也领下有印文皆古篆字作九州山川之字禹所穿凿处以青泥封记其所使元印其上盖青泥与汉武兰金紫泥同耳梁简文与萧临川书必迟青泥之封故今人直以青泥为墨矣【钱希言戯瑕】
　　禹通轘辕涂山欲饷闻鼓乃来禹跳石误中鼓涂山忽至见禹为熊惭而去至嵩山下化为石禹曰归我子石破北方而生啓【淮南子】
　　禹贡八州皆有贡物而冀州独无之冀即今之山西土瘠天寒生物鲜少盖自古为然【燕闻録】
　　帝孔甲游畋黄萯之阳也天风晦冥遇神防而迷急趋民舍主人方乳皆曰后来不胜之必殃帝取子之曰其谁敢殃及长幕动橑析而中厥足帝曰有命遂以守取啴缓之声以为破斧之歌始为东音而民邪僻之心生矣【吕氏春秋】
　　伯夷名允字公信叔齐名智字公达姓墨胎氏夷齐其谥也始墨胎氏父曰初字子朝【韩诗外传】
　　虞芮质成之事左传家语説苑皆载之观其叙事之法説苑不如家语家语不如左传【投瓮随笔】
　　伯乐姓孙名阳伯乐星掌天马阳善御故名焉同时九方歅亦善相马列子谓之九方臯【吹劒录】
　　按大篆者周宣王太史史籀所作也或曰柱下史始变古文或同或异谓之为篆篆者传也传其物理施之无穷甄鄷定六书三曰篆书八体书法一曰大篆又汉书艺文志史籀十五篇并此也以史官制之用以教授谓之史书凡九千字【书防】
　　晋侯改共太子秋狐突适下国遇太子太子使登仆而告之曰夷吾无礼余得请于帝矣将以晋畀秦秦将祀余对曰臣闻之神不歆非民不祀非族君祀无乃殄乎且民何罪失刑乏祀君其图之君曰诺吾将复请七日新城西偏将有巫者而见我焉许之遂不见及期而往告之曰帝许我罚有罪矣敝于韩【左传】
　　文公时宰人上炙而发绕之文公召宰人而谯之曰女欲寡人之哽邪奚为以发绕炙宰人顿首再拜请曰臣有死罪三拔砺砥刀利犹干将也切肉肉防而发不防臣之罪一也援木而贯脔而不见发臣之罪二也奉炽罏炭火尽赤红及炙热而发不烧臣之罪三也堂下得微有疾臣者乎公曰善乃召其堂下而谯之果然乃诛之【説苑】
　　晋文公焚林以求介子推有白鵶绕烟而噪或集介子推之侧火不能焚晋人嘉之为立台号曰思烟【袖中説】
　　并州妬女泉妇人靓妆防服至其地必兴云雨一名是介推妺【妆楼记】
　　绵山有神林介子推祠其林树极郁茂然皆半荣半枯盖文公焚林之地祠中有牡丹一丛不知年嵗花开最盛色红紫独一株白花嵗无定处或识之明年輙易其地人以为神【陇蜀余闻】
　　晋景公梦大厉被发及地搏膺而踊曰杀余孙不义余得请于帝矣壊大门及寝门而入公惧入于室又壊戸公觉召桑田巫巫言如梦公曰何如曰不食新矣公疾病求医于秦秦伯使医缓为之未至公梦疾为二防子曰彼良医也惧伤我焉逃之其一曰居肓之上膏之下若我何医至曰疾不可为也在肓之上膏之下攻之不可达之不及药不至焉不可为也公曰良医也厚为之礼而归之六月丙午晋侯欲麦使甸人献麦馈人为之召桑田巫示而杀之将食张如厠陷而卒小臣有晨梦负公以登天及日中负晋侯出诸厠遂以为殉【左传】
　　中行文子出亡至边从者曰为此啬夫者君人也胡不休焉且待后车者文子曰异日吾好音此子遗吾琴吾好佩又遗吾玉是不非君过者也自容于我者也吾恐其以我求容也遂不入后车入门文子问啬夫之所在执而杀之仲尼闻之曰中行文子背道失义以亡其国然后得之犹活其身道不可遗也若此【韩诗外传】
　　赵简子疾五日不知人大夫皆惧医扁鹊视之出董安于问扁鹊曰血脉治也而何怪在昔秦缪公尝如此七日而寤寤之日告公孙支与子舆曰我之帝所甚乐吾所以久者适有学也帝告我晋国将大乱五世不安其后将霸未老而死霸者之子且令而国男女无别公孙支书而藏之秦防于是出矣献公之乱文公之霸而襄公败秦师于殽而归纵淫此子之所闻今主君之疾与之同不出三日疾必间间必有言也居二日半简子寤与大夫曰我之帝所甚乐与百神游于钧天广乐九奏万舞不三代之乐其声动人心有一熊欲来援我帝命我射之中熊熊死乂有一罴来我又射之中罴罴死帝甚喜赐我二笥皆有副吾见儿在帝侧帝属我一狄犬曰及而子之壮也以赐之帝告我晋国且世衰七世而亡嬴姓将大败周人于范魁之西而亦不能有也今余思虞舜之勲适余将以其胄女孟姚配而七世之孙董安于受言而书藏之以扁鹊言告简子简子赐扁鹊田四万畆他日简子出有人当道辟之不去从者怒将刃之当道者曰吾欲有谒于主君从者以闻简子召之曰譆吾有所见子晣也当道者曰屏左右愿有谒简子屏人当道者曰主君之疾臣在帝侧简子曰然有之子之见我我何为当道者曰帝令主君射熊与罴皆死简子曰是且何也当道者曰晋国且有大难主君首之帝令主君灭二卿夫熊与罴皆其祖也简子曰帝赐我二笥皆有副何也当道者曰主君之子将克二国于狄皆子姓也简子曰吾见儿在帝侧帝属我一狄犬曰及而子之长以赐之夫儿何谓以赐狄犬当道者曰儿主君之子狄犬者代之先也主君之子且必有代及主君之后嗣且有革政而胡服并二国于狄简子问其姓名而延之以官当道者曰臣野人也致帝命耳遂不见简子书藏之府【史记】
　　晋平公令师旷清角一奏云从四方起再奏大风雨随之裂围幔破俎豆堕廊瓦【韩子】
　　魏文侯时子质仕而获罪焉去而北游谓简主曰从今已后而不复树徳于人矣简主曰何以也质曰吾所树堂上之士半吾所树朝廷之大夫半吾所树边境之人亦半今堂上之士恐我以法边境之人刼我以兵是以不树徳于人也简主曰噫子之言过矣夫春树桃李夏得隂其下秋得隂其实春树蒺防夏不可采其叶秋得其刺焉由此观之在所树也今子所树非其人也故君子先择而后种也【韩诗外传】
　　魏公子无忌方食有鸠飞入案下公子使人顾望见一鹞在屋飞去公子乃纵鸠鹞逐而杀之公子暮为不食曰鸠避患归无忌竟为鹞所得甚负之为吾捕得此鹞者无忌无所爱于是左右宣公子慈声捕得鹞二百余头以奉公子公子欲尽杀之恐有辜乃自按劒至其笼上曰谁获罪无忌者耶一鹞独低头不敢仰视乃杀之尽放其余以是名闻于邻国豪杰倾心焉【国策】
　　赵武灵王十六年王游大陵他日王梦见处女鼓琴而歌诗曰美人荧荧兮顔若苕之荣命乎命乎曽无我嬴异日王饮酒乐数言所梦想见其状吴广闻之因夫人而纳其女娃嬴孟桃也孟桃甚有宠于王是为惠后【史记】
　　汉文帝自代还有良马九匹浮云赤电絶羣逸骠紫鸾骝绿螭骢龙子麟驹絶尘号九逸【西山杂记】
　　元鼎元年汾阳得宝鼎即吾邱夀王所识之鼎髙一丈二尺受十二石杂金银铜锡为之四面蛟龙两耳能鸣三足马蹄刻山云奇怪之象纪灵图未然之状其文曰夀攷天地百祥臻侍山伏其灵海伏其异此铭在底下又别有铭或浮或沈皆古文复篆上古之铸造也总有九枚【虞荔鼎録】
　　汉武帝行幸河东尝亡书三箧诏问莫能知惟郎张安世识之具作其事后购求得书以相校无所遗失上奇擢为尚书令【汉书】
　　张京兆敞号任职而不修威仪罢朝防走马章台街使御吏驱自以便面拊马又为妇画眉长安中传张京兆眉妩有司以奏敞上问之对曰臣闻闺房之内夫妇之私有过于画眉者上爱其能弗备责也【同上】
　　霍光妻遗淳于衍蒲桃锦二十四匹花绫二十五匹绫出钜鹿陈宝光家宝光妻传其法霍显召入其第使作之机用一百二十镊六十日成一匹匹直万钱又与走珠一排绿绫百端钱百万黄金百两为起第宅奴婢不可胜数衍犹怨曰我为尔成何功而报我若是【西京杂记】
　　霍光园中凿大池植五色睡莲养鸳鸯三十六对望之烂若披锦故相逢行曰鸳鸯七十二罗列自成行【真率笔记】
　　金山忠烈王汉博陆侯姓霍氏吴孙权时一日致疾黄门小防附语曰国主封界华亭谷极西南有金山醎塘湖为民害民将鱼鳖食之非人力能防金山故海盐县一旦陷没为湖无大神防也臣汉之功臣霍某也部党有力能镇之可立庙于山吴王乃立庙建炎间建行宫于当湖赐名显应尤着郷民祈祷輙应部下钱矦尤为灵着王以四月十八诞辰浙之东西商贾舟楫朝献踵至自入四月至中旬末一市为之鼎沸闻有设祭于松栢间祀其先亡恸哭而反谓之小岳庙庙中铁铸四圣由海而来至今见存【括异志】
　　庄暗香暗中弹琴右手指有金花照烂几案因自造金花之曲【真率笔记】
