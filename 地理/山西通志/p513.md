<!-- { "loadSidebar": true } -->
　　侯益汾州平遥人以拳勇隶晋王麾下从庄宗攻大名先登擒军校擢马前直副兵马使征刘守光先登迁军使破洺州机石伤足庄宗亲以药傅之改防衞指挥使梁小将李立李建以饶勇闻军中惮之会战河上益挺身出鬬擒二将迁马前直指挥使入汴为本直副都校从明宗讨赵在礼益脱身归洛庄宗抚其背明宗立益面缚明宗曰尔尽忠节又何罪也改本直左厢都校天成初朱守殷据夷门率所部斩关先入转左右马前从马直都校领潘州刺史从王晏球讨王都逆击契丹唐河北破之遂克其城授宁州刺史入为羽林军五十指挥都校领费州刺史命帅师讨夏州李彛超追还广顺初潞王举兵凤翔以益为西面行营都虞侯益称疾出为商州刺史蜀军寇金州率镇兵袭击大破之赐袭衣名马加西面行营都巡检使晋初召为奉国都校领光州防御使张从宾据河阳以益为西面行营副都部署率禁兵数千人次虎牢从宾军万余人夹泛水而阵益亲鼓士乘之大败其众击杀殆尽汜水为之不流从宾乘马入水溺死筑京观刻石纪功拜河阳三城节度充邺都行营都虞候范延光降移镇潞州天福四年晋祖追念虎牢功迁武宁军节度同平章事遣中使谓益曰朕思卿前年七月九日大立战功故复以此月此日徙卿镇彭门领相印仍赐门防改卿里为将相乡勲贤里九月徐州火出金粟赈之明年徙鎭秦州充西面都部署阶州王君怀投蜀益亦潜遗书于蜀乃移河中尹防国军节度率僚属归汴契丹授凤翔节度汉祖加兼侍中益浚城隍为备孟昶遣益所亲掌枢密王囘赍书招益复遣益故吏绵州刺史吴崇惮厚遗之益遂与其子归蜀昶令何重建率川兵数万出大散关以应之汉祖遣客省使王景崇率禁军数千倍道趋岐下召益入朝引景崇至卧内曰益茍迟疑不决即以便宜从事景崇至京兆合岐雍邠泾之师以破蜀军益惧即入朝会隐帝立景崇欲诛益虑上不知密防益遣景崇里人从事程渥往说景崇曰侯君亲戚爪牙甚众事若妄发祸亦旋踵至矣景崇拒之即率数十骑奔入朝厚赂史肇辈言景崇骄横状乃授开封尹兼中书令封鲁国公景崇闻之遂据城害益亲属七十余口及周祖起兵议出师益献计曰兵不宜轻出况大名戍卒家属尽在城不如闭关遣其母妻招之可不战而定慕容彦超沮之上遣益与彦超及张彦超阎进卿吴防裕守澶州至赤冈周师奄至战留子陂军不利乃夜谒周祖慰劳遣还广顺初封楚国公改太子太师又改封齐国显德元年致仕赐茶叶钱帛宗初遣赐器币嵗一来朝太祖以耆旧厚待之干德初郊祀诏缀中书门下班礼与丞相等三年卒年八十赠中书令五子仁愿仁矩仁宝仁遇仁兴仁愿至左金吾衞大将军蓬州刺史仁遇西内园使仁兴右屯卫将军仁愿子延济西京作坊使蓬州刺史








　　山西通志卷一百十三
<史部,地理类,都会郡县之属,山西通志>
　　钦定四库全书
　　山西通志卷一百十四
　　人物【十四】
　　汾州府
　　宋
　　辛仲甫字之翰汾州孝义人曾祖实石州推官祖迪寿阳令父藩河东节度判官仲甫少好学及长能吏事器局沉厚周广顺中郭崇署掌书记显德初从鎭澶渊崇亲吏为厢虞候部民有被刼杀者诉阴识贼魁即捕盗吏也官不敢诘仲甫请自捕逮鞫之吏故稽其狱仲甫曰民被寇害而使自诬服蠧政甚矣焉用僚佐为请易吏以雪寃愤崇悟移鞫之乃得实状改深赵鎭观察判官宋初崇被监军陈思诲密奏遣中使驰往验之仲甫曰苐逺侦使者率僚属尽郊迎礼听彼伺察久当自辨矣崇如其言使者至视崇无他意还奏上大喜归罪于思诲仲甫又随鎭平卢崇卒改郓齐累雪寃枉干徳五年入拜右补阙出知光州州有横河与城直会霖潦暴疾水溢溃庐舎仲甫集船数百艘军资民储皆赖以济六年移彭州州卒谋长春节为乱属仲甫出城巡视见壕中草深意可藏伏命烧薙之凶党疑谋泄自首擒百余人尽斩之太祖问羣臣文武兼资者为谁赵普以仲甫对徙益州兵马都监代还选为三司戸部判官太平兴国初迁起居舎人使辽辽主问党进何如人如进比有几仲甫曰国家名将辈出如进鹰犬材耳何足道哉辽主欲留之仲甫曰信以成命义不可留有死而已竟不能屈使还以刑部郎中知成都府奏免嵗输铜钱罢酤政尚寛简蜀人安之八年加右谏议大夫时彭州盗贼连结诱令自缚诣吏者凡百余人余因散去九年入知开封府拜御史中丞雍熙二年拜给事中参知政事端拱中进戸部侍郎淳化二年罢为工部尚书出知陈州代归会蜀有寇以仲甫素着恩信将令舆疾招抚以疾寻加太子少保致仕眞宗加太子少傅咸平五年卒年七十四赠太子太保子若冲若海若蒙若济若渝皆能其官孙有孚有隣胥第进士
　　王嗣宗字希阮汾州人曾祖同节寳鼎令祖待价汾州防御推官父梦证成州军事判官嗣宗少力学自奋以文谒王祐优待之开宝八年进士第一补秦州司寇参军知州路冲政苛乘间极言其阙失冲系嗣宗又教无赖民讼之获直征河东嗣宗上陈边事授大理寺丞通判睦州改右赞善大夫徙河州武德卒潜察逺方事嗣宗械送京师因奏曰今不委任天下贤俊猥信此辈以为耳目臣窃不取削秩寻复之以秘书丞通判澶州并河东西植树万株以固隄防上言本州酤望并准省斗定罪从之入为三司开折推官以左正言充河北转运副使就赐绯鱼将议亲征上言辽人必不至状甚见嘉纳改左司谏赐白金千两入为度支判官改驾部员外郎坐事罢职寻出知兴元府徙京西转运使又移河北赐金紫贝州骁捷卒谋窃发率吏悉擒之优诏嘉奬迁虞部郎中赐钱百万至道初移河东转运使累知耀同州加比部淮南转运使江浙荆湖发运使扬楚间有窄家神庙民疾不饵药竭力致祀嗣宗撤其庙选名方刻石州门自是稍变漕运经泗州浮桥舟多覆徙置城隅遂获安济又请以公田均赐外任官就改职方咸平三年以漕运称职就拜太常少卿逾年以右谏议大夫充三司戸部使改盐铁使请裁节冗费从之明年郊祀减杂物十万六千省工九万九千改左谏议知通进银台司兼门下封駮事出知幷州兼并代部署州境有卧龙王庙穷冬致祭老幼多踣道亟毁之转运使郑文宝上其政绩诏褒美先是战马瘠弱送阙下道逺多毙建议就牧汾州从之召拜御史中丞加兼工部侍郎权判吏部铨嗣宗刚果无所惮每进见极谈时事或及人间细务论孔冕事颇不急上优容之将祀汾阴以永兴重地思得大臣才兼文武者镇之拜嗣宗耀州观察使知永兴军作诗赐之上言宜赐种放终南田百亩徙放嵩山上令放徙居嵩阳避之四年徙知邠州兼邠宁环庆路都部署城东有灵应公庙旁有山穴羣狐处焉民防祷之语为讳狐音长吏皆先谒庙后视事嗣宗毁其庙熏其穴得数十狐尽杀之淫祀遂息徙知鎭州发边肃賍肃坐贬嗣宗尝言徙种放掘邠狐按边肃为去三害居二嵗召还授枢密副使检校太保累表解职授检校太傅大同军节度知许州尝游是州别墅在焉时人以为荣移知河南府天禧初改节感德洛下讹言徙知陕州又改节静南以左屯衞上将军检校太尉致仕面辞特免舞蹈许其子扶掖之对数刻赐钱百万还许下月给俸五十千嗣宗睦宗族抚诸侄如已子着遗戒训子孙勿得析居又令以孝经弓劒笔砚置圹中五年卒年七十八废朝赠侍中諡曰景庄录其子二人甥二人官嗣宗事三朝最为宿旧所至以严明御下着中陵子三十卷子尧臣内殿承制唐臣太子中舎从子舜臣供俸官閤门只候禹臣太子中舎
　　赵昌言字仲谟汾州孝义人父叡从事使府太宗尹开封选为雍邱太康令后终安申观察判官昌言少有大志赵逢髙锡寇准皆称许之太平兴国三年举进士为贡部首荐擢寘甲科为将作监丞通判鄂州拜右拾遗直史馆赐绯鱼选为荆湖转运副使迁右补阙改知青州入拜职方员外郎知制诰预修文苑英华雍熙初加屯田郎中明年同知贡举俄出知天雄军岐沟失律请诛曹彬等优诏褒答召拜御史中丞河东用兵多条上邉事为左谏议大夫代张宏为枢密副使迁工部侍郎坐书瞿颍贬崇信军节度行军司马初太宗厚遇昌言埀欲相之赵普恶昌言刚戾将陷以颖狱太宗特寛焉淳化二年起知蔡州逾年召拜右谏议大夫或议弛茶盐禁以省转漕命为江淮两浙制置茶盐使昌言极言非便上趣往固执如初以戸部副使雷有终代之卒以无利罢昌言复知天雄军赐钱二百万豪民峙刍茭诱奸人潜穴隄防嵗仍决溢一日隄吏告急命径取豪家廥积以给用自是弊遂絶澶州河决流入御河索禁卒佐隄役不进昌言怒曰府城将垫人民且溺汝辈食厚禄欲坐观耶敢不从命斩众股栗赴役不浃旬城完手诏褒谕之召拜给事中参知政事俾乘疾置以入即赴中书时连雨请出廏马分牧外郡或以盛秋备敌马不可阙昌言曰塞下积水敌必不至从之王小波李顺搆乱独请发兵无使滋蔓始命王继恩等进讨昌言摄祭太庙宿斋中因诏对滋福殿复赞兵计遂遣使督继恩战命为川峡五十二州招安行营马步军都部署赐精铠良马白金五千两别赐手札数幅皆讨贼方略自继恩以下并受节度既行有搆之者乃驻凤州贼平改戸部侍郎罢政事知凤翔府徙澶泾延三州真宗初迁兵部侍郎知陕州移知永兴军咸平三年与吕正寇准同召以本官兼御史中丞知审官院有言门资官不宜任亲民昌言手疏以才不才在人岂以寒隽世家为限遂罢其议加工部尚书仍兼中丞时遣台吏巡察建议请准故事令左右巡使分领之复言详断官宜加愼择自今有议刑不当严示惩罸授以逺官若有罪被问不即引伏者许令追摄又天下大辟断讫皆录欵闻奏付刑部详覆用刑乖理者皆行按劾惟开封府未尝奏案或断狱有失止罪元勘官吏知府判官推官检法官皆不及责则何以辨明枉滥表则方夏望自今如外州例施行从之会孟州民常德方讼临津尉任懿以贿登第乃知举王钦若受之昌言以闻钦若自诉诏邢昺覆案坐昌言故入夺官贬安逺军行军司马移武胜军景德初拜刑部侍郎判尚书都省幸澶渊以盟津居要地增屯兵命知河阳厯知天雄军府境内有小盗榜谕能告执者给赏牙吏即迁职枢密院易其榜徙知镇州迁戸部侍郎大中祥符二年卒年六十五赠吏部尚书諡曰景肃录子庆嗣为国子监丞赋禄终丧从孙允明同学究出身昌言喜推奬后进掌漕湖外时李沆通判潭州谓有台辅之量表闻于朝王旦宰岳州平江一见识其逺大以女妻之后皆为贤相王禹偁自卑秩擢词职亦昌言所荐也昌言强力尚气概当官无所顾避所至以威断立名庆嗣至太子洗马
