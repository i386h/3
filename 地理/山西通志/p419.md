<!-- { "loadSidebar": true } -->
　　刘大夏华容人俶傥有大略持正不挠治十年大同行师乏粮大夏以户部侍郎出经画之或曰北边粮草半属京贵子弟公刚介此行恐取祸大夏曰处天下事以理不以势定天下事在近不在逺候至彼图之既至询咨父老得其要领揭榜通衢云某仓缺粮若干石每石给官银若干凡境内外官员客商愿输者米自十石以上草自百束以上听即中贵子弟不禁也不两月仓场有余积家有余财边事赖之寻为兵部尚书卒諡忠宣










　　山西通志卷九十三
<史部,地理类,都会郡县之属,山西通志>
　　钦定四库全书
　　山西通志卷九十四
　　名宦【十二】
　　大同府
　　明
　　马隆陜西中部人正德间任大同府推官性沉毅执法如山然廉平不苛无滞狱后戍卒变将鼓噪入王府隆挺身往乱卒闻隆至皆寂然退就伍无敢哗者
　　孙玺字朝信平湖人正德戊辰进士性寛厚持重内刚外和不通权要歴陞山西参议仍落佥事尝奉命丈皇庄草场地土清其地之为奄戚所渔夺者悉归之民大同经两乱后卒伍骄悍少不当意辄负怙跳踯以为常玺巡大同尽心抚驭人赖安堵顷之吉囊入寇斩首多以赞画功赐金后罢归以诗自娯有云山履歴稿
　　杜旻锦衣卫人初为御史有直声正德间知大同府遭时多故法令废弛旻确有担当保境庇民不为权贵所挠士民赖之
　　杨文奎隆德人正德间知灵邱县性刚方筑关厢建学舍境内一新祀神祭器之属无不周具平贼有功陞应州知州邑人勒石颂德
　　杭雄字世威世德卫总旗擢延绥游撃将军偕副将安国破敌岢岚武宗幸宣府大同雄扈从即拜大同总兵官上尝见雄氊帷敝甚曰老杭穷乃尔寇至上将亲撃雄叩马谏曰主人畜犬盗至不吠奚用犬为愿听臣等効力上笑而止嘉靖初汰传奉官独雄以方守边命署都督佥事镇守如故后佩平虏大将军印闲住卒雄敢战时西北名将马永下称雄
　　王铠蔚州人世袭中右所正千户正德中从游撃将军许宁征延绥至娑罗堡仓卒与贼遇铠奋勇先登率所部大呼乘之杀伤过当力竭援兵不继遂死事闻赠怀逺将军子以原官晋一级
　　马永字天锡迁安人骁果有谋习兵法正德中充总兵官镇蓟嘉靖初大同兵变命桂勇为总兵官往镇而议将抚之永言逆贼干纪朝廷赦其胁从恩至渥顾犹抗命今不勦春和北寇南牧判卒勾连祸滋大宜亟调邻镇兵克期攻城晓譬利害悬破格之赏令贼自相斩为功元凶不难殄也乃命永督诸军与侍郎胡瓒往会乱平乃还镇后请宥议礼诸臣夺官及大同军再乱廷臣交荐召至已就抚复还起镇辽东卒
　　许继章邱人正德间知浑源州涖官清勤自奉甚约虽古廉吏不能过及卒囊无百钱土人叹惜
　　李昆字承裕介子治初进士为兵部员外郎忤尚书刘宇贬知解州嘉靖初累官兵部左侍郎大同军乱杀巡抚张文锦昆承制曲赦之还请收卹文锦不从归卒
　　蔡天祐字成之睢州人治末进士累迁山西按察使嘉靖三年八月大同兵乱巡抚张文锦遇害诏曲赦乱卒擢天祐左佥都御史代之天祐从数骑驰入城谕军士献首恶众心稍定会尚书金献民总兵官杭雄出师甘肃道大同乱卒疑见讨复鼓噪天祐惧急请再赦兵部议除元恶特遣大臣总督宣大军务乃命户部侍郎胡瓒偕都督鲁统京军三千人以往瓒等未发而进士李枝赍饷银至乱卒曰此承宻诏尽杀大同人为军犒也夜中火起围枝馆出牒示之乃解寻复杀知县王文昌围代王府胁王奏乞赦王急二郡王走宣府巡按御史王官言乱卒方嚣大帅兵压境是趣之叛也请急止禁军容臣宻图乃命瓒驻兵宣府顷之天祐奏总兵官桂勇已捕五十四人请止京军勿遣上责以阻挠令必获首恶郭鉴等既而瓒次阳和勇天祐令千户苗登擒斩鉴等十一人函首送瓒请班师甫二日鉴父郭疤子复纠徐氊儿等夜杀勇家人又燬苗登家瓒言非尽殱不可上乃切让天祐召勇还京以故总兵朱振代之勅瓒仍驻宣府无何天祐捕戮徐氊儿等瓒遂班师明年正月总兵官马永等言疤子潜逃塞外将遣勘会瓒还言逃卒无足患乃罢勘疤子复潜入城夜焚振第明旦天祐闭城大索获其党三十四人悉斩以殉尽宥胁从人心大定事闻赉银币晋副都御史巡抚如故寻就晋兵部左侍郎召还部归卒天祐有才智兵变时左右皆贼耳目天祐广招星卜艺士往来军中因具得其情卒赖以成功在镇七年有威德父老立安辑祠
　　何栋字伯直号太华长安人正德辛巳进士博综羣籍笃嗜数学商防古今如指掌歴陞都察院左佥都御史巡抚大同是时彗星见于井之未度为大同分野栋考索象纬图经疏言彗色苍赤期年后当有围城蹶将之灾至镇申严纪律拊循营伍寇入髙山站选将励兵俘四十九级边境肃然未几左迁四川参议后晋右都御史兵部左侍郎乞休
　　车纯字秉文上虞人博综经史防心元悟以易学为时宗正德丁丑进士累擢山西布政使司参议分守大同大同故扼边而险时戍卒称乱寇薄近郊纯转饷调兵多方经畧文武大吏倚如长城因着备边论若干篇岁祲民饥纯发边储赈之而处补其阙苏活无算抚按以最绩上晋云南按察司副使备兵曲靖后晋副都御史巡抚湖广所携惟图书数箧而已着有百山集解组稿乞归二十年而卒
　　毛伯温字汝厉吉水人正德三年进士嘉靖中累官大理寺丞李福达狱起坐失入禠职起右佥都御史巡抚山西未赴十八年二月上幸承天诏总督宣大山西军务大同镇边镇川赐镇河镇鲁五堡相距二百余里极边自巡抚张文锦以筑堡致乱后无敢议修者伯温曰变所繇生以任用匪人非建议谬也卒营之募军三千防守给以闲田永除其赋边防赖焉録功加太子少保闰七月南征安南后为兵部尚书削籍卒天启初追諡襄懋
　　韩邦靖字汝度朝邑人与兄邦奇同登正德三年进士嘉靖初为山西左参议分守大同岁饥人相食奏请发帑不许复抗疏千余言不报乞归不待命辄行军民遮道乞留抵家卒未几邦竒亦以参议涖大同父老因邦靖故前迎皆泣下邦竒亦泣秦晋人盛传之
　　刘源清字汝登东平人正德甲戌进士伟干负气临义敢为以佥都御史巡抚宣大调度士马岁省四十万金北寇大举入总帅被围源清冒险遣发斩首虏数十余级遂遁去滴水崖卒郭春等与民讼辞屈以数百人据城叛源清遣兵傅城呼曰擒春等数人而止守陴者执春等斩之进副都御史再以兵部左侍郎总制宣大寻罢归卒隆庆初赠兵部尚书赐祭葬
　　许宗鲁字东侯陜西咸宁人正德中进士嘉靖初以御史按宣大大同将卒骄悍宗鲁罪其尤甚者如法将卒帖然先是大监刘祥干没边饷以万计而罪止罢镇宗鲁请下狱祥大惧即如数抵还御史曹嘉抗疏论诸大臣有给事希指劾之嘉得罪宗鲁力白其诬嘉乃获免尝疏纠武定侯郭勋太监萧敬时勋与敬方幸疏出一时以为危言宣大故有大边正德时以道逺弃不守宗鲁行部至其地画状以闻议复为当事者所沮乃止补筑近边嗣后宣大失地利难守人始服其先见后以辽东巡抚致仕构草堂聚图书其中所着有少华辽海归田诸集
　　杨武字宗文岐山人以丙辰进士知淄川决疑狱甚多己巳擢大理寺左寺丞受勅勘视犬同边务若屯田不均军役耗损诸弊政厘正裁革弹劾不少避边人诵焉庚午超拜左佥都御史巡抚宣府地方未几罢归
　　毛鹏字汝南枣强人嘉靖间进士授江阴知县拜御史巡按宣大酌时宜条边务百六十余疏陈宗室饶阳王克□稔恶承奉刘宝助恶凭凌并奏讯于辟宗藩肃然累陞宁夏巡抚濬水利设亭障筑墙堑一万八千五百余丈敌内侵俘获甚多不自有其功尽归将卒人咸效死且恤商贩而人乐输禁侵牟而军安业擢右副都御史巡抚山西提督鴈门等关为治一如陜西方依为长城以尽瘁边事遘疾乞归竟不起年仅四十有四鹏体貌魁梧丰神爽朗赋性刚介持身端严博典籍工诗文孝友婣睦之行素孚于里闾至其经济醖借尤为时所推重未竟其用而殁中外惜之
　　詹荣字仁甫山海卫人嘉靖五年进士以户部郎中督饷大同值兵变杀总兵官李瑾总督刘源清率师围城久不下荣素有智畧善应变叛卒掠城中无犯荣者外围益急荣宻约都指挥纪振游撃戴濂镇抚王宁同盟察叛卒马升杨麟无逆志乃阳令宁持官民状诣源清所为叛卒乞原而阴以荣谋告请宥升麟死畀三千金俾募死士自効会源清已罢巡抚樊继祖许之升麟遂结心腹擒戮首恶黄镇等九人荣乃开城门延继祖入复捕斩二十六人録功擢光禄寺少卿后迁右佥都御史巡抚甘肃二十三年以大同巡抚赵锦与总兵官周尚文不相能诏荣与锦易任谙达数万骑入掠荣与尚文破之黑山阳晋右副都御史寇复大举犯中路参将张凤等阵没荣与尚文及总督翁万达严兵备阳和而遣骑遥撃多所杀伤寇乃引去代府奉国将军充灼行剽荣夺其禄充灼等结小王子入寇谋据大同荣告尚文捕得皆伏辜又筑东路边墙设墩堡请召军佃作寇再入犯与尚文破之弥陀山斩一部长荣先以靖乱功晋兵部左侍郎又以缮边破敌累被奬赉召还理部事闲住卒当荣抚大同与总督万达总兵尚文皆有才略寇数入不能得志万厯中赠工部尚书
　　许论字廷议灵宝人进少子也嘉靖五年进士好谈兵幼从父歴边境尽知阨塞险易因着九道图论上之上喜颁边臣议行自是以知兵闻二十九年为右副都御史巡抚山西録防秋功晋兵部右侍郎三十三年又以左侍郎出督宣大山西军务奸人吕鹤初与丘富以左道惑众富为俺答谋主鹤因潜伏应州城遣其党阑出塞外引寇为侦卒所获论遂遣兵捕鹤并诛其党以功晋右都御史再以功晋兵部尚书荫子锦衣世千户时边墙尽撤而守台请改筑于墙外每三百步建一台诏立从之寇万骑入山西督军遮破之朔州川先后俘斩五百三十有奇加太子太保复廕子三十五年兵部尚书扬博以父丧去召论代之三十七年谙达围大同右卫城数重城中拆屋而防上宻问大学士严嵩嵩意欲弃之而难于发言请降谕问本兵论言右卫孤悬絶塞能复其军马岁办五十万金此弹丸可保也盖设为难词以动上上顾亟措饷发兵易置文武将吏而右卫围亦寻解论遂削籍后复起卒諡恭襄
　　黄绾字宗贤黄岩人孔昭孙也承祖廕以议礼任詹事又拜礼部左侍郎大同军变杀总兵官李瑾据城拒守总制侍郎刘源清提督郤永议屠之百道攻城中恟惧外勾寇为助塞上大震巡抚潘仿请止兵源清力诋仿大学士张璁及廷议并右源清绾独言非策及源清罢侍郎张瓒往代未至而郎中詹荣等已定乱乱卒未尽获军民疮痍甚代王请遣大臣绥辑之乃特以命绾且令察军情勘功罪得便宜行事绾驰至大同宗室军民牒诉官军暴掠者以百数无告叛军者绾一无所问以安其心有为叛军使寇归者绾执戮之反侧者复相煽绾大集军民晓以祸福罹害者陈牒佯不问而宻以牒授给赈官按里核实一日捕首恶数十人卒尚钦杀一家三人惧不免夜鸣金倡乱无应者遂就擒绾复图形购首恶数人军民不复虞诖误乃令有司树木栅设保甲四隅创社学教军民子弟城中大安还朝列上文武将吏功罪极诋源清永二人卒被逮绾以劳增俸一等后起礼部尚书兼翰林学士归卒
