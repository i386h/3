<!-- { "loadSidebar": true } -->
　　薛讷字愼言仁贵子起家城门郎迁蓝田令富人倪氏讼息钱来俊臣受赇发义仓粟数千斛偿之讷曰义仓本备水旱安可私一家报上不与后武后以讷世将诏摄左威卫将军安东道经略使对同明殿具言突厥借言庐陵王若东宫无动贼不讨而解后纳其言俄迁幽州都督安东都护改并州长史检校左卫大将军讷久处边有战功开元初讲武新丰为左军节度时唯左军与解琬军不动上令轻骑召之至军门不得入礼成尤见慰劳明年契丹奚突厥连和讷建议请讨诏帅众二万出檀州时方暑讷曰夏草荐茂羔犊方息不费馈饟因盗资振国威灵不可失也诏听讷言而授紫微黄门三品以重之师至滦河尽亡其军坐夺官爵俄而吐蕃坌达延乞力徐等众十万冦临洮诏讷白衣摄羽林将军为陇右防御使与王晙击之追及贼战武阶驿犄角破其众尾北至洮水又战长城堡杀虏数万擒其酋六指乡弥洪悉收所掠及仗械不赀时上欲自将北伐及讷大克乃止命紫微舍人倪若水即军陟功状拜左羽林大将军复封平阳郡公以次子畅为朝散大夫又授凉州鎭军大总管赤水建康河源边州皆节度俄为朔方行军大总管久之致仕卒年七十二赠太常卿諡曰昭定讷性沈勇寡言其用兵临大敌益壮弟楚玉开元中范阳节度使长子征亦拜羽林将军
　　薛季昶绛州龙门人武后时上书自布衣擢监察御史左迁平遥尉复拜御史屡按狱如防擢给事中夏官郎中侯味虚讨契丹不利妄言贼有蛇虎导军拜季昶河北道按察使驰至军斩味虚威震北方稾城尉吴泽射杀驿使髠民女髪为髢州不能劾季昶杖杀之然后布恩信甄表善良自给事中数月为御史中丞入为雍州长史迁文昌左丞为洛州长史预诛张易之等劝桓彦范曰二凶虽诛产禄犹在请除诸武彦范不能断季昶叹曰吾无死所矣以功进戸部侍郎五王失柄出为荆州长史贬儋州司马具棺沐浴仰药死葬昭州睿宗初赠左御史大夫赐一子官季昶刚烈敦爱故旧尤敬礼有名士
　　裴子余守眞子事继母孝中明经补鄠尉同舍李朝隠程行谌以文法称而子余以儒显长史陈崇业曰兰菊异芬胡有废者景龙中为左台监察御史司农卿赵履温奏籍番戸为奴婢子余曰官戸以恩原为番戸且今又子孙可抑为贱乎履温倚宗楚客子余执对不挠遂诎其议开元初累迁冀州刺史为政惠裕人称有恩入为岐王府长史卒諡曰孝时程行谌諡贞中书令张説叹曰二諡可无愧矣子余居官清家闱友爱兄弟六人皆有志行云
　　裴耀卿字焕之守贞子数岁能属文擢童子举稍迁秘书省正字相王府典籖更直备顾问府中号学直王即位授国子主簿累迁长安令旧有配戸和市法耀卿责豪门坐贾预给以直絶僦欺之弊及去人思之为济州刺史济地广而戸寡会东巡置三梁十驿科敛均省为东州知顿最上次宋州宴从官欢甚谓张说曰济州刺史裴耀卿上书数百言至曰人或重扰即不足以告成朕置书座右以自戒此其爱人也俄徙宣州前此大水河防坏躬护作役未讫诏徙官惧功不成不即宣而抚巡饬厉愈急隄成发诏去济人为立碑颂德歴冀州入拜戸部侍郎开元二十年副信安王袆讨契丹又持帛二十万赐立功奚官耀卿曰币涉冦境不可以不备令先与期而分道赐之一日毕突厥室韦果邀险来袭耀卿已还迁京兆尹明年秋雨害稼上将幸东都召问所以救人者耀卿曰陛下既东巡百司毕从则太仓三辅可遣重臣分道赈给自东都益广漕运以实关辅关辅既实则乘舆西还事蔑不济且国家大本在京师但秦地狭水旱易匮往贞观永徽时禄廪者少歳漕粟二十万略足今用度寖广运数倍且不支故数东幸以就厫粟为国大计臣愿广陜运道使京师常有三年食虽水旱不足忧今天下输丁约四百万使丁出百钱为陜洛漕费又益半为营窖用分纳司农河南陜州又令租米悉输东都从都至陜河益湍沮若广漕路变陆为水所支尚赢万计且河南租船候水始进吴工不便河漕处处停留易生隐盗请置仓河口以纳东租然后官自愿载分入河洛度三门东西各筑厫仓自东至者东仓受之三门迫险则傍河凿山以开车道运十数里西仓受之度宜徐运扺太原仓趋河入渭更无留阻可减费钜万上然其计拜黄门侍郎同中书门下平章事充转运使乃置河隂集津三门仓引天下租由盟津泝河而西三年积七百万石省运费三十万缗或请以缗钱纳于上答曰是谓以国财求宠其可乎勅吏为和市费迁侍中二十四年以尚书左丞相罢封赵城侯夷州刺史杨濬以赃杖六十流古州上言刺史县令异诸吏为人父母风化所瞻今使裸躬受笞事太逼辱恐非崇守长劝风俗意又杂犯扺死无杖刑必三覆后决今非时不覆或天其命非所以寛宥之也凡大暑决囚多死秋冬乃有全者请今贷死决杖会盛夏生长时并停则有再生之实时特进盖嘉运破突骑施还诏为河西陇右节度使嘉运以新立功日酣遨未赴屯耀卿言嘉运精劲勇烈诚有余然臣见其夸言骄色窃忧之恐不足以立事茍不易帅宜严诏申约以督其行乃促嘉运诣部卒无功还天寳初进尚书左仆射俄改右仆射而李林甫代之上曰耀卿常服以赞者主事导唱林甫黙然惭居一歳卒年六十三赠太子太傅諡曰文献子综吏部郎中
　　裴行立守眞孙重然诺举动有法母亡泣血几毁以军劳累授沁州刺史迁卫尉少卿口陈愿治民除河东令寛猛时当由蕲州刺史迁安南经略使环王国叛人李乐山来乞兵不受命部将杜英防讨斩之归其孥蛮人悦服英防及范廷芝皆谿洞豪也行立隂把其罪贷之许自効故能得英防死力廷芝尝休沐久不还行立约曰异时复然尔且死后逾期笞杀之于是威声风行徙桂管观察使黄家洞贼叛讨平之俄为安南都防召还道卒年四十七赠右散骑常侍
　　裴光廷字连城行俭子早孤母库狄氏有妇徳武后召入宫为御正光廷由是累迁太常丞坐武三思壻贬郢州司马开元中擢兵部郎中鸿胪少卿以职业称元宗有事岱宗中书令张説恐塞外乘间窃发召光廷谋守边对白封禅所以告成功今将告成而惧戎狄非昭徳也甚于名实乖矣夫诸蕃突厥为大近愿修和好若遣一使召其大臣使赴行在必欣然应命诸蕃君长将相率而来我偃旗息鼓不复事矣说曰善吾所不及因奏用其防突厥果遣使来朝东封还迁兵部侍郎久之拜中书侍郎同中书门下平章事兼御史大夫迁黄门侍郎拜侍中兼吏部尚书文馆学士撰瑶山往则维城前轨二篇献之手制褒美诏皇太子诸王谢规讽意光廷又引文学士直文馆撰续春秋经传自战国讫隋表请上修经光廷等作传未就时有建言唐为金徳者百官普议光廷以符命表着不可改亟奏罢之二十年封正平县男初知星者言大臣不利使禳之光廷曰使祸可禳而去则福可祝而来也论者以为知命卒年五十八赠太师初吏部不限资考奬拔惟其才往往得俊乂任之士亦自奋后士人专务趋竞铨品枉挠光廷惩之因行俭长名榜为循资格无贤不肖一据资考配拟又促选限尽正月及卒萧嵩奏罢之博士孙琬以其用循资格非奬劝之谊諡曰克平特赐諡曰忠宪诏中书令张九龄文其碑
　　裴寛闻喜人性通敏工骑射通书记景云中为润州参军事刺史韦诜有女择所宜归防人以鹿饷寛寛瘗之诜嗟异引为按察判官妻以女寻举拔萃为河南丞迁长安尉宇文融括天下田奏为江东覆田判官改太常博士礼部建言忌日应用乐寛自以情立议曰庙尊忌卑则作乐庙卑忌尊则备而不奏中书令张说请如寛议迁刑部员外郎万骑将军马崇杀人王毛仲将鬻其狱固执不肯从河西节度使萧嵩表为判官歴兵部侍郎宰相裴耀卿领江淮运奏为戸部侍郎自副迁吏部出为蒲州刺史州久旱入境辄雨徙河南尹不屈附权贵河南大治由金吾大将军授太原尹上赋诗褒饯天寳初由陈留太守拜范阳节度使北平军使乌承恩数冒贿寛以法绳治檀州刺史何僧献生口数十悉归之夷夏感附三载用安为户部尚书兼御史大夫裴敦复平海贼还广张功簿寛密白其妄会河北部将盛誉寛政上嗟赏睠倚加厚李林甫恐其遂相又恶寛善李适之乃漏寛语以激敦复敦复以金五百两赂贵妃姊搆寛请属事贬睢阳太守复坐韦坚亲贬安陆别驾丐为浮屠不许稍迁东海太守徙冯翊入为礼部尚书卒年七十五赠太子太傅寛兄弟八人皆擢明经任台省州刺史雅性友爱于东都治第八院相对甥侄亦有名称常击鼔会饭其为政务清简所莅人爱之世皆冀其得宰相天寳间称旧徳以寛为首
　　裴漼琰之子侍父疾十余年不肯仕琰之殁始擢明经调陈留主簿迁监察御史崔湜郑愔坐奸赃诏漼按讯执正其罪天下称之累进中书舍人睿宗造金仙玉眞二观旱甚役不止漼上疏谏不报迁兵部侍郎以铨总劳特受一子官开元五年为吏部侍郎甄抜士为多拜御史大夫漼善张说说数荐之而雅长于敷奏上亦自重焉擢吏部尚书改太子賔客卒赠礼部尚书諡曰懿
　　高秀岩稷山人开元中从击吐蕃以功授万福府别将赐绯鱼袋仍留卫京都累迁戸部尚书兼河东节度使安史之乱肃宗在灵武秀岩星奔行在献谋刻日期复两都帝善之随郭子仪李嗣业举兵预有劳积疾亟遗训诸子曰洁已者事君之本精诚者神明之祐毋近憸人毋逺耆徳子八人皆显
　　裴稹光廷子以防累迁起居郎开元末寿王瑁将立为储贰陈申生戾园祸以谏上改容谢之授给事中稹辞上善其让止不拜俄授祠部员外郎卒子倩字容卿歴信州刺史劝民垦田二万亩以治行赐金紫服为度支郎中卒諡曰节
　　裴遵庆字少良绛州闻喜人幼彊学该综图传外晦内明不干当世年既长始防为兴宁陵丞调大理丞边将萧克济督役苛暴役者有丑言有司以不轨论遵庆全救数十族频擢吏部员外郎判南曹天寳时选者数万计遵庆性彊敏视簿牒详而不苛世称吏事第一肃宗时为吏部侍郎萧华屡荐之拜黄门侍郎同中书门下平章事代宗初以遵庆忠厚大臣奉诏宣慰仆固怀恩怀恩将入朝既而范志诚沮之遵庆脱身赴行在迁太子少傅罢为集贤院待制改吏部尚书以尚书右仆射复知选事朝廷优其老听就第注官时以为荣大厯十年卒年九十余遵庆性惇正老而弥谨每荐贤有来谢者以为耻谏而见从即内益畏虽亲近但记其削藁疏数而莫知所言尝着王政记识者知其有公辅器云子寅御史大夫向另有传寅子枢进士有经世才累进右仆射为朱全忠杀于白马驿
