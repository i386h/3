<!-- { "loadSidebar": true } -->
　　先生大都髙蹈中郎备矣乃身栖白屋心在彤庭殄瘁有嗟中郎无述良以后汉倾颓磐石揺动退抑邱壑进窒经纶委质未通聘珍得已如曾居鼎宰物揽辔分符既正君臣莫逃天地横流砥柱岂让诸人独憾丹书约泯白马盟寒英雄异延揽之秋党人丁禁锢之防芳香芜秽氛祲弥漫东已失明西何得吉斯是留神载籍啓发友生驰誉当年流芳后世岂先生之渊意哉惟中郎之作碑铭属时方重忌讳词虽丽则意遂沈沦俾先生大隐弗明致后进长思靡定假以全身为是则龙逢比干失在夏殷若谓济世为非则长沮桀溺贤于孔孟先生有道夫岂懵然固知见几正忧国也爰述赞曰嗟哉先生逢时谗慝凤伏鳬翔颷回雾塞炼石无补杞国徒忧辟举托疾肥遯灵修岩穴栖栖经生比比明哲葆光矫强不已敷求汉庭董子其人或出或处易地同神
　　前将军汉夀亭侯赞　　　　　　王世贞
　　呜呼故主之谊表于奔袁讨贼之忠见于许田樊城一师炎烬几然前无衡操后有伏权天耶人耶公则奚愆精诚所郁金石失坚川停岳摧风车电鞭君臣大纲如日行天我懐威神颂公万年呜呼簒汉者瞒也成瞒簒者权也瞒名汉臣也实汉贼也权阳瞒敌也隂瞒翼也公批吭于前而不虞奸于腋七军甫渰六师遂厄使永安之恨不在许昌而在公安建兴之师不出樊城而出祁山安乐之牋与归命之璧而相后先惜哉虽然不以间关而废兄弟不以离乱而废君臣其峙如者山岳澄如者川流而炳如者日月星辰呜呼此其所以亘万古而犹神也耶
　　霍光赞
　　于赫孝武光承炎汉皇舆四辟兆心中涣赤灵所绥天启轮台顾复冲子靡慰予懐爰诹御爰及博陆温恭朝夕执事有恪光拜稽首让于日防乃抱孺子乃抚蒸黎民毋枕革以即衽席工商流通农蚕举职褒节尚玺遏封外人孤诚上假立排三亲再霈鸿庆再罹大丧九有晏然四垂不崩黜昏立明阿衡是法勲塞宇宙忠昭日月孽由女作祸自势萌黄肠未干赤族已成干戒亢龙坤称牝马无成有终臣训千古
　　张侍郎昺赞
　　忠矣张公殉国以身稍昧几先委托非人宻谋既泄大事以倾公乎奚媿英谊千春鄙哉李吏乃兽乃禽
　　闵贡赞
　　闵贡仲叔含菽饮水同郡周党遗之生菜受而不食晚家安邑病须肉味日买猪肝一片令为给置仲叔问其故叹以口腹累凿坏而遁乃客于沛
　　赵衰赞【并序】
　　晋文公为三军择帅以谋于赵衰衰曰郤縠可说礼乐而敦诗书于是使郤縠将中军使赵衰佐上军王子曰成季之世有晋政也宜哉文公所起共患厄昆季交也狐犯虽亲才实匪匹择帅以将谁能逾之衰汲汲焉晋其素踈后之郤縠偃然居六卿首而已退处其伍泯于较势专于集事又其论敦本而近乎道夫自宣孟而下几祀矣其间厄于灵族于屠遗烬忽然迄至焰也衰实培之欤郤氏之后与范中行氏恶而却亡范中行之后与赵氏恶而范中行氏亡迨其终也又并晋而亡之赵虽存其非成季意哉愚窃谓成季佐晋他谋策未离春秋人物其荐郤縠毋论鲍管逺可与岳牧同风吾既嘉成季之贤而悲后之嗣者寡也追为赞曰造父佐周俾炽厥后乃生子余亡人是友既匡亡人以反晋辕曰子余勋大夫于原惟楚不共侯命摈之惟原大夫侯询任之曰有郤縠能实胜予何以中军礼乐诗书次者上军次佐乃衰茍利晋社遑恤其他彼赵与郤长为夹辅诸其败者交轧以恶六卿为三三卿为国虽则有国覆兹先徳赫赫成季休休有容敬赞淑节敢告丞公
　　高参军巍赞
　　高既宏识曾亦强辨贾传请缨鲁生飞箭妖鹏垂凶蹈海终践访魏虽厪徇隠曷变
　　明太傅质庵韩公赞　　　　　　邢大道
　　司徒任官两朝执政阉竖乱常九阍请命撄批鳞之祸身以报主而危释累卵之忧国以剔奸而靖论定盖棺諡曰忠定
　　又赞
　　三朝受知排难决疑吐胆而眉一疏谪奸持危扶颠捋须而昂肩畴曰甯子之愚公之未死衞国能全其躯畴曰比干之仁即公而死殉国不爱其身以此论公是曰伟人魏公裔人昭代养士三百年一人
　　太守箕峯衞公赞
　　谓严而明包孝肃之名谓寛而仁欧阳文忠之伦两者拟公未概公善求当其人曰赵清献昼之所为夜必告天一琴一鹤行槖萧然
　　少鹤山人自赞
　　尔骨则癯尔形则削晚涧寒鸿秋山羸鹤羞比翼于凤凰岂同羣于燕雀月峡云汀烟霄雾壑一回一翔一饮一啄不知尔者尔未覩上林之春其知尔者尔庶几脱世网之乐
　　国朝
　　重修学庙赞　　　　　　　　　魏象枢
　　圣道之大如日月经天江河行地无微不通无幽不照学者仰止宫墙自少至老日用饮食五常万善孰敢不敬守我孔子家法哉广灵贫邑学庙久倾诵间歇今邑侯焦公来涖兹邑能知大体首先倡捐而鼎新之以崇祀事课诸生典礼备文教兴矣工成属余一言为之赞赞曰读圣经感人心学宫茂草任销沈修兰若损多金世俗江河已到今弹丸邑穷子衿仰止宫墙歳月深瓦砾乱风雨侵补葺还愁力不任嗟乎嗟乎事其事空谷音
　　范太孺人节烈赞【并引】
　　范太孺人者前侍御今大理寺寺副裴公希度母也不生不可以托孤其生也节不死不可以成仁其死也烈维节与烈终始无缺恒岳汾流精神不灭曲沃男子独非热血受尚方剑而弗能引义以自决谁则巾帼谁则须眉请分优劣
　　辛复元徴君赞【并引】
　　先生名全字复元绛州人明徴君以布衣设教河汾著书三十六种尚书李日宣特荐不仕正心诚意希圣希贤言与行顾行在言先羽翼洙泗庶几真传秉彛同好师厥遗编
　　蔡忠襄公传赞　　　　　　　　毕振姬
　　外史氏曰白孕彩为余言蔡公读新建之书存新建之心而无其才与识也新建初破贼象湖横水防吉南昌黔骆之逆触手刬割天地廓然理其学为有用才与识无两公自提学江西终晋抚所在讲道徳理义命识拔掲重熙万元吉曽亨应数人先后慷慨殉国难岂其才尽而为无用之学欺世哉独惜公无胆耳晋王发金募死士杀贼提学黎志陞匿其金易以纪功纸票公不敢禁檄周遇吉守太原廹于众议又止还宁武公不敢专趦趄为解任聴勘视昔龙场驿丞何如哉汪御史疏不重于桂尚书掲假令公守于内周战于外重赏以倡勇敢太原未必亡也太原不亡贼不能进守一城捍天下京师可頼以存解任官却刘鄩太原有臣法矣胆生于识识生于学新建变学为觉公自觉而自经盖胆落于汪御史耳觉者良知所不昧公以解任死封疆为其觉也愈于跪伏马前受官号踆巡逃死而死者之不觉也呜呼此新建致命遂志之学矣
　　督师孙公传赞
　　先生死事之臣也世之论者畧其大而责其小谓先生失御左帅杀贺帅不从白帅守关而任自救之高杰以其饥军决胜于无粮之地必败贺人龙图败官军屡矣彼以战场要市不杀何施良玉久持献忠不欲先用其众于两敌之间卒惰也诏良玉勤王曾有一骑过河无有哉广恩号知兵兵交先去不可倚以守关亦审矣贺必走高平左必失期垓下广恩亦为韩陵之尔朱弗绩兵法五百里而转饷者蹶上将饥军争利败固当也先生乗屡胜之威从天而下洛阳此时坚约束守便宜通河北山西粮道贼岂敢越我而西哉贼既西犯潼关林言向让之来路守关者所知坐令自成绕关后何知勇之不忠也贼虽入关若以四万兵背城视戏下之囚徒万倍终以走死死辱然哥舒翰死不识圣人先生死事遂其由来以身许国之志丈夫哉若乃转输之事则有司存师行而粮不踵军弃之也大帅弃师贳死先后督师无全者是以约束不坚便宜卒不可守也悲夫晋
　　聘士徐君墓颂【并序】　　　　　　孙　绰
　　晋南昌相太原县君白汉故聘士徐君之灵惟君风轨英邃音徽逺播飱仰芳流宗揖在昔古人有言闻伯夷之风者懦夫有立志仰先生之道岂无青云之懐哉余以不才忝宰兹邑遐宗有道思揖逺风乃与友人殷浩等束带灵坟奉瞻祠宇虽玉质幽潜而目想令仪雅音永寂而心存髙范徘徊墟垅仰眄松林哀有形之短化悼令徳之长泯怃然有感凄然增伤夫风謡生于情托雅颂兴乎所钦匪于咏述孰寄斯懐颂曰岩岩先生迈此英风含真独畅心夷体冲高蹈域表淑问显融昂昂五贤赫赫八俊虽曰休明或婴险岂若先生保兹玉润超世作范流光遐振坟茔磊落松竹萧森荟丛蔚蔚虚宇愔愔游兽戏阿嘤鸟鸣林嗟乎徐君不闻其音徘徊邱侧凄焉流襟何以舒蕴援翰托心
　　前宋
　　河清颂【并序】　　　　　　　　　鲍　昭
