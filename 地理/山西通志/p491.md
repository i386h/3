<!-- { "loadSidebar": true } -->
　　范昭晋人平公时大夫公使观齐国之政景公锡之宴昭趋曰愿君之椊樽以为寿景公顾左右献之晏子对曰彻去樽昭不説起舞顾太师使奏成周之乐太师对曰肓臣不习昭归报公曰齐未可并也吾试其君晏子知之吾犯其乐太师知之
　　亥唐晋贤人平公敬礼之尝与亥唐坐有间亥唐出叔向入平公伸一足曰吾向时与亥子坐腓痛足痹不敢伸叔向不悦公曰子欲富乎吾禄之子欲贵乎吾爵之亥先生乃无欲也吾非正坐无以养之子何不悦乎孟子曰晋平公之于亥唐也入云则入坐云则坐食云则食虽蔬食菜羮未尝不饱葢不敢不饱也
　　公子晏韩诗外平公之时藏寳之台烧士大夫趋救火三日三夜乃胜之公子晏独束帛而贺曰臣闻之王者藏于天下诸侯藏于百姓商贾藏于箧柜百姓防褐不蔽形糟糠不充口虚而赋敛无已收大半而藏之台是以天火之且臣闻之昔者桀残海内赋敛无度万民甚苦是故汤伐之为天下戮笑今皇天降灾于藏台是君之福也而不自变悟亦恐君之为邻国笑矣公曰善自今已徃请藏于百姓之间【説苑作魏文侯与公子成父事】
　　咎犯晋人平公好乐多其赋敛下治城郭曰敢有谏者死国人忧之咎犯见门大夫曰臣闻主君好乐故以乐见公内之坐殿上则出钟磬竽瑟使为乐对曰臣不能为乐臣善隠公召隠士十二人咎犯申其左臂而诎五指平公问于隠官皆不知平公曰归之咎犯则申其一指曰是一也便游赭尽而峻城阙二也柱梁衣绣士民无褐三也侏儒有余酒而死士渴四也民有饥色而马粟秩五也近臣不敢谏逺臣不敢逹公曰善乃屏钟鼔除竽瑟遂与咎犯参治国
　　盍胥晋人韩诗外平公游于河而乐曰安得贤士与之乐此也船人盍胥起而对曰主君亦不好士耳夫珠出于海玉出于山无足而至者由主君之好也士有足而不至者葢主君无好士之意耳无患乎无士也平公曰吾食客门左千人门右千人朝食不足夕收市赋暮食不足朝收市赋吾何谓不好士乎盍胥对曰夫鸿鹄一举千里所恃在六翮耳背上之毛腹下之毳益一把飞不为加高损一把飞不为加下今君之客门左门右各千人亦有六翮在其中矣将皆背上之毛腹下之毳耶【説苑赵简子游于西河而叹曰安得贤士而与处焉舟人吉桑对曰鸿鹄髙飞所恃者六翮也背上之毛腹下之毳加之满把飞不能为之益髙不知门下左右客千人亦有六翮之用乎将尽毛毳也与此大同】
　　屠余晋太史见晋国之乱晋平公之骄而无徳义也以其国法归周周威公见而问焉曰天下之国其孰先亡对曰晋先亡威公问其説对曰臣不敢直言示晋公以天妖日月星辰之行多不当曰是何能然示以人事多不义百姓多怨曰是何伤示以邻国不服贤良不兴曰是何害是不知所以存所以亡故臣曰晋先亡居三年晋果亡威公又问屠余言中山及周威公后胥验
　　田差晋人平公时为驰逐之车车既成题千镒金立之殿下令羣臣得观焉田差三过而不一顾平公作色大怒差对曰臣闻説天子者以天下説诸侯者以国説大夫者以家説士者以事説农者以食説媍姑者以织桀以奢亡纣以淫败是以不敢顾也平公曰善乃命左右去其车
　　蔡墨字黯定公时太史敬王七年秋龙见于绛郊魏献子问于墨曰吾闻之虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏昔有飂叔安有裔子曰董父实甚好龙能求其嗜欲以饮食之龙多归之乃扰畜龙以服事帝舜帝赐之姓曰董氏曰豢龙故帝舜氏世有畜龙有陶唐氏既衰其后有刘累学扰龙于豢龙氏以事孔甲能饮食之夏后赐氏曰御龙献子曰今何故无之对曰夫物有其官官修其方朝夕思之一日失职则死及之失官不食官宿其业其物乃至若冺弃之物乃坻伏郁湮不育故有五行之官是谓五官实列受氏姓封为上公祀为贵神社稷五祀是尊是奉木正曰句芒火正曰祝融金正曰蓐收水正曰元土正曰后土龙水物也水官弃矣故龙不生得五年赵鞅荀寅铸刑鼎着范宣子所为刑书墨曰范氏中行氏其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已若徳可以免十二月辛亥朔日有食之是夜赵简子梦童子防而转以歌旦占诸墨曰吾梦如是今而日食何也对曰六年及此月也呉其入郢乎终亦弗克入郢必以庚辰日月在辰尾庚午之日日始有谪火胜金故弗克鲁昭公之出简子问于墨曰季氏出其君而民服焉诸侯与之君死于外而莫之或罪也对曰物生有两有三有五有倍贰故天有三辰地有五行体有左右各有妃耦王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣民不知君何以得国是以为君慎器与名不可以假人十年夏呉伐越墨曰不及四十年越其有呉乎越得嵗而呉伐之必受其凶后越围呉赵孟使楚隆于呉王问曰溺人必笑吾将有问也史黯何以得为君子对曰黯也进不见恶退无谤言王曰宜哉　国语赵简子田于蝼史黯闻之以犬待于门简子见之曰何为曰有所得犬欲试之兹囿简子曰何为不告对曰君行臣不从不顺主将适蝼而麓不闻臣敢烦当日简子乃还赵简子叹曰吾愿得范中行之良臣史黯侍曰将焉用之简子曰良臣人之所愿也又何问焉对曰臣以为不良故也夫事君者课过而赏善荐可而替否献能而进择才而荐之朝夕诵善败而纳之道之以文行之以顺勤之以力致之以死聴则进否则退今范中行氏之臣不能匡相其君使至于难君出在于外又不能定而弃之则何良之为若弗弃则主焉得之夫二子之良将勤营其君使复立于外死而后止何日以来若来乃非良臣也简子曰善吾言实过矣
　　公孙龙赵人为坚白异同之论庄子称之与平原君善尝説平原君辞封地著书十四篇
　　侯嬴晋侯缗之后年七十家贫为大梁夷门监者魏公子信陵君闻之往请欲厚遗之不肯受曰臣修身洁行数十年终不以监门困故而受公子财公子于是乃置酒大防賔客坐定公子从车骑虚左自迎之嬴摄衣冠直上载公子上坐不让欲以观公子公子执辔愈恭嬴又谓公子曰臣有客在市屠中愿枉车骑过之公子引车入市侯生下见其客朱亥俾倪乆立乃谢客就车至家公子引嬴坐上坐徧赞賔客賔客皆惊酒酣公子起为寿嬴前嬴遂为上客魏安厘王二十年秦昭王破赵长平军又进兵围邯郸赵请救于魏魏王使将军晋鄙将十万众救赵留军壁邺名为救赵实持两端以观望赵平原君使者冠盖相属于魏让魏公子公子数请魏王及賔客辩士説魏王魏王畏秦终不聴公子自度终不能得之于王计不独生而令赵亡乃请賔客约车骑欲以徃赴秦军与赵俱死行过夷门见嬴具告所以欲死秦军状嬴曰公子喜士名闻天下今有难无他端而欲赴秦军譬若以肉投馁虎何功之有哉尚安事客公子再拜因问计嬴乃屏人説公子使客斩王幸姬如姬父仇头窃得虎符夺晋鄙军复使其客朱亥与俱晋鄙不聴可使击之于是公子从之嬴曰臣宜从老不能请数公子行日以至晋鄙军之日北乡自刭及公子至军嬴果自刭




　　山西通志卷一百九
　　钦定四库全书
　　山西通志卷一百十
　　人物【十】
　　平阳府
　　汉
　　张良字子房张相村人其先仕晋为大夫三家分晋遂相韩及秦灭韩良悉以家财求客刺秦王为报韩仇尝击始皇于博浪沙中误中副车求甚急良乃更姓名亡匿下邳因游圯上遇老人授以太公兵法后佐髙帝定天下封留侯遂谢病辟谷薨諡文成后有入他志者或言陈留人据史记良韩人也昔韩康子都平阳襄陵乃其近邑号小韩国邑山内掘地得良墓碑又按史记良对汉髙曰臣始遇陛下于陈留若良为陈留人又何以言遇耶太史记载暨邑内遗址昭然良为襄人无疑矣
　　纪信赵城人事汉王为将军项羽攻荥阳急信自请乘汉王车黄屋左纛以诳楚汉王间出信为羽焚死后立祠赐额忠祐县东南二十里有墓
　　靳彊其先西河人后徙曲沃以郎中骑从髙祖击项羽破钟离昧封汾阳侯
