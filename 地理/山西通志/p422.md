<!-- { "loadSidebar": true } -->
　　涂宗濬字镜源江西南昌人万厯中以进士官御史累按广西河南顺天诸处后巡按山西洊歴山西宣大总督晋尚书加太子太保总督如故寻以顺义王就封廕世袭锦衣千户未几乞休归久之复起山西宣大总督以老疾辞不得舆榇以赴甫数日遽卒宗濬前在镇时持大体能得将士心闻复任咸踊跃比捐舘多叹息泣下者赠少傅諡忠襄
　　崔景荣字自强长垣人万厯十一年进士授平阳府推官万厯末为兵部右侍郎宣府大同总督累晋吏部尚书以忤魏忠贤削夺崇祯初复职卒赠少保
　　梅国桢字克生麻城人少雄杰自喜善骑射万厯十一年进士尝以御史平宁夏哱氏累迁右佥都御史巡抚大同久之迁兵部右侍郎总督宣大山西军务在镇三年节省市赏银十五万两有竒卒赠右都御史
　　马林芳子繇廕累官大同参将万厯二十年顺义王扯力克絷献史车二部长林以制敌功晋副总兵四十七年殉开原
　　汤兆京字伯闳宜兴人万厯二十年进士为御史巡按宣府大同请罢税使中官张亦矿使中官王虎王忠不纳入掌河南道卒天启中赠太仆寺少卿
　　贾应元遵化进士累官右佥都御史万厯间巡抚大同举羡余赎锾以劳军市马各路堡砦凡土筑者奏请砖包之与总兵郭琥重修兴云桥备极壮丽官终兵部左侍郎
　　刘克勤庄浪人万厯间以贡知广昌县兴利除害窦一清官养驿马轻减繇役祀名宦
　　连格禹州人万厯间知大同县悃愊无华绰有古风遇事剖决如流悉得其情士民德之陞御史
　　汪焕休宁人万厯间以进士知广昌县端正严凝一尘不染与民休息境内乂安陞主事
　　陈汝旸髙安人万厯间以贡知广昌县轸念民瘼作兴学校刑清政简多所营缮士民建祠立碑颂德
　　赵之韩汜水人万厯间以举人知浑源州立政存心皆为地方起见郡人沐其德化立祠尸祝
　　沈学无锡人万厯间以举人知浑源州学正下帷攻苦拥比课读每聚诸生讲论辄过丙夜会文手定甲乙讲席开教思无穷
　　范锡定兴人万厯间以举人任大同东路同知慈祥廉干动为边民造福规百年之计创建广积仓宏敞精宻甲于云镇甎包南关皆其营度岁歉多方赡救民赖以活至于加意学校而计室家给资斧即家人父子不啻焉迄今父老思念其子孙累登甲第人谓廉吏之报
　　田应扬直鸡泽人万厯间以举人任广昌县知县尝清丈地亩命仆役携糗粮以从民有奉饮食者未尝一下箸后擢忻州知州
　　袁化中字民谐武定人万厯三十五年进士泰昌元年为御史劾首辅方从哲天启元年出按宣大有声以忧归四年起掌河南道力劾魏忠贤崔呈秀回道考覈又据实列上乃以推山西巡抚谢应祥事调之外已窜入汪文言词下诏狱毙之崇祯初赠太仆卿
　　胡良机字省之南昌人万厯四十四年进士天启初为御史言魏忠贤欲门生宰相斥去崇祯初起故官按宣大年满当代褒以敏练令复巡一年寻为宣府监视中官王坤劾罢终南京吏部主事
　　王象云山东新城人天启五年进士知大同县擢御史言吏部尚书王永光用一仙克谨而山西坏不纳已劾大学士温体仁官终山西参议
　　张宗衡临清人万厯四十一年进士天启七年五月为右佥都御史代张翼明巡抚大同引宿将满桂为助大修边防时虎墩议顺义故时额赏起王象干督宣大令任欵事象干定抚议宗衡初与同议后力言宜战不宜欵檄总兵王牧民副使宋统殷闭不许通市乃上疏曰自插部驻归化城去大同仅三百里阅时三月未敢近大同一步我固无如插何插亦无如我何则以饥寒穷困插与我不异尔插赖抚赏为命两载不领资用已竭加以巢穴未定半怀携贰东西驰驱劳顿已甚其驻牧处草根皆尽马瘦如柴暴骨成莽屡索我迎风诸礼望欵不啻望岁而我堕其计中厚遗以金缯牛羊米粟诸物是插本穷而我固富之插本弱而我固强之我有利不得自利又转以为插利岂不痛哉使彼有纎毫怀德之意犹之可也乃往来讲议其咆哮之状悖慢之辞至不忍闻彼穷馁犹如此草青马肥凭陵狂逞可胜道哉臣谓惟此时可以图插幸圣明速决上报曰宗衡既知欵不足恃当实图战守无取空言象干疏请专任抚臣上乃责宗衡先后异议兵科给事中陶崇道复力驳之宗衡再疏曰插赏新者八万一千加以马价大同两年二十四万山西两年十万宣府十八万辽东两年四十万共百万矣当此三空四尽之秋忽举百万以欵敌臣实不解谓不欵能患我耶臣抵大同九月矣未尝谈一欵字彼亦未敢近边谓借欵方可修备耶臣方造火炮演车阵整器械葺边垣何尝一日不修备彼亦何能禁我之不修以插之疲甚饥甚困穷甚忽睹此百万金钱一去而不返也臣安得不痛愤乎抚敌何如抚士资冦何如灭冦臣揣时度势计当如此而时局不容请赐罢斥象干亦再疏陈利害兵部尚书王洽言宣府二十三万大同十二万山西五万合之四十余万乃俘马价所谓互市也又奏宗衡议战欲得京营马万五千火器三万计一马费二十金当三十万一火器费三十金当九十万此百二十万安能骤应宗衡但知插部饥疲不知自吞并诸部人马众盛即战亦岂能必胜后竟如象干议宗衡抗疏力辨诋象干专任王牧民之非且求罢斥不允四年春魏云中罢擢宗衡兵部右侍郎代之五年五月得胜堡几失与巡抚张廷拱并镌级视事监视中官刘允中极陈残破状参议王则古疏白其诬乃不问时绥冦入山西部议宗衡移驻平阳统虎大威李卑贺人龙左良玉诸将兵以平阳泽潞四十一州县属之巡抚许鼎臣驻汾州统张应昌茍伏威颇希牧艾万年诸将兵以汾太沁辽三十七州县属之宗衡闻命即提阳和兵从泽州尾贼至陵川胜之再败贼潞安之西火斩级二千连战阳城之阳泉沁水之毛连沟鹿台寺石塔杏谷并破之俘斩皆千人已卑人龙万年以关中兵至鼎臣檄从已宗衡怒檄三将还贼遂转入磨盘山乘间从武乡陷辽州宗衡强起旧帅尤世禄使率人龙卑赴援六年正月复其城会秦将曹文诏至与猛如虎屡破贼贼渐衰时张应昌任山西总兵五檄之不至怒而言于朝俄以贼窥河北乞勅山西抚镇率卑万年驰毋以臣为孤注语多侵鼎臣鼎臣亦劾宗衡所举监军主事李蓁防贼果入河北宗衡乃还阳和时虎墩逺窜部下无所归多叩关乞降宗衡受之安辑者万二千余人大同自是无插部患七年五月崞县灵邱诸城堡多破命戴罪视事旋命尽督诸镇援军而援将吴襄尤世威等皆不至九月论罪谪戍十五年临清破死于兵予卹典
　　刘以守云南籍浙江分水人天启间以举人任山阴县知县山阴为边陲地保障尤亟以守有应变畧又明于形势涖任后改河道筑围墙濬池濠制悬楼屹然巨镇焉
　　满桂防古人家宣府勇敢便骑射为督师大学士孙承宗所知累迁挂印总兵官赐尚方剑加太子太师崇祯元年七月大同总兵渠家桢失事以桂代之大同久恃欵弛备插部西侵顺义王遂入境大掠家桢及巡抚张翼明论死插部遂挟赏不去桂至徧歴八路七十二城堡大修守备军民恃以无恐二年正月帅五千骑入衞十二月拜武经畧战殁赠少师建祠
　　焦源溥字涵一三原人万厯四十一年进士崇祯二年为分巡河东道副使预平大盗王嘉印迁宁武参政再有平寇功就迁山西按察使七年擢右佥都御史巡抚大同时兵缺饷乏岁洊饥民无糠籺亟请蠲赈且増兵饷当事不能应逾年遂自劾求去监视中官魏国徴摭论其不职坐罢归十六年为流贼防舌支解死
　　曹变蛟文诏从子也幼从文诏以功歴游撃崇祯四年从复河曲文诏移山西从战辄胜及文诏改镇大同山西巡抚许鼎臣言晋贼紫金梁虽死老回回过天星大天王蝎子块闯塌天诸渠未灭变蛟骁勇絶人麾下健儿千百才乃文诏亚乞留之晋中从之七年文诏困大同又自湖广命北援七月力战广武守备王国栋阵亡事定言官劾其冒功上不问冬文诏谪戍变蛟亦以疾归后为东协总兵官十五年二月殉城于松山赠太子少保
　　马刚中字九如商城人崇祯七年进士授大同知县行取入都上临轩策试授检讨十四年二月贼陷商城大骂磔死
　　蒋秉采字衷白全州人崇祯中知灵邱县七年八月募兵守城合门殉之守备于世奇把总陈彦武马如豸典史张标教谕路登甫胥鬬死赠卹如制
　　丘民仰字长白渭南人万厯中举于乡崇祯中为御史山西巡抚宋统殷专主抚下令杀一流贼者偿二命贼愈张民仰疏论其罪后为大同副使十五年以右佥都御史巡抚殉节
　　卢象升字建斗宜兴人少读张巡岳飞传辄叹息曰吾得为斯人足矣举天启二年进士崇祯八年八月总理江北河南山东湖广四川军务寻晋兵部侍郎加督山西陜西军务赐尚方剑便宜行事殱流寇几尽九年九月宣大总兵梁廷栋卒迁兵部左侍郎总督宣大山西军务宣大素苦缺饷乃大兴屯利行二年积谷至二十万上谕九边奉以为式十一年三月以生辰方举觞侑客谍报西部乞炭台吉数万骑入边求市即夜督兵出羊房口尅期决战乞炭解去越二月外艰廷议夺情留任四疏恳请上哀之特起陈新甲制中令象升候代新甲家四川未上乃墨缞从事寻晋兵部尚书九月督山西总兵杨国柱王朴虎大威诸军入援十二月朔殉节赠太子少师兵部尚书
　　洪印衡商城人万厯中进士歴官阳和兵备副使崇祯十四年二月流贼陷商城力战死
　　卫景瑗字仲玉韩城人天启五年进士崇祯十五年二月为右佥都御史巡抚大同岁饥且疫疏乞赈济给牛种民获苏乃戢豪宗搜军实练火器声绩甚着十七年正月李自成将犯山西宣大总督王继谟檄大同总兵姜瓖扼之河上瓖潜遣部将李时华纳欵而还景瑗不知也及山西陷邀瓖歃血誓死守瓖布讹言卫巡抚秦人将应贼代王果疑之不与相见永庆王至射杀其仆会景瑗有足疾不时出兵事皆瓖主之瓖兄瑄以昌平总兵失律繋狱后赦出就瓖力劝降贼瓖虞卒不从人犒银数两不足则予布帛佯言励将士固守王及士民咸信之诸郡王分守城门瓖每门遣卒二百助守至三月朔贼抵城下瓖即射杀永庆王开西门迎贼使人诈要景瑗议事景瑗乘马出知有变自坠马下俄为贼所执见自成自成欲官之景瑗不屈据地坐大呼庄烈帝而哭贼义之曰忠臣也不杀景瑗猝起以头触阶石血淋漓贼引出顾见瓖骂曰反贼与我盟而即叛神其赦汝耶贼使景瑗母劝景瑗降景瑗曰母今年八十余当自为计儿国大臣不可不死母出景瑗谓人曰吾不骂贼者以全母也六日自经于僧寺贼叹为忠臣移妻子空舍戒无犯
　　焦源清字湛一三原人源溥之从兄也万厯中进士歴山西右布政使擢巡抚宣府后为贼执不食死
　　王宗文龙游人崇祯间以贡任大同县丞清勤乐易礼士爱民运粟米以济饷买硝磺以急公一时号为真父母
　　刘世治辽东人崇祯间以贡知广昌县抚恤羣黎劳心驿递加意学校凡所营缮并不扰民
　　程良球黄冈人崇祯间以举人知浑源州申革草商除民大害以忧去士民戴之
　　崔廓任邱人崇祯间以举人知怀仁县条编官租成熟起课民免包赔至今永赖
　　张朝纲广通人由贡生授浑源州同知解职归后冦孙可望等兵至死之
　　杨士英西平人为怀仁知县后贼陷西平死之子妇王亦死
　　徐有声字闻复金坛人登乡荐以户部郎中督饷大同十七年李自成陷城不屈死
　　李倬崇祯末为山阴知县流贼至死之
