<!-- { "loadSidebar": true } -->
　　田子方魏文侯师文侯与子方饮酒而称乐文侯曰钟声不比乎左高子方曰臣闻之君明则乐官不明则乐音今君审于声臣恐聋于官也文侯曰善敬闻命文侯子击逢子方于朝引车避下谒子方不为礼击问曰富贵者骄人乎贫贱者骄人乎子方曰亦贫贱者骄人耳夫诸侯而骄人则失其国大夫而骄人则失其家贫贱者行不合言不用则去之楚越若脱躧然奈何其同之哉击不怿而去
　　狐卷子魏人文侯问曰父贤足恃乎对曰不足子贤足恃乎对曰不足兄贤足恃乎对曰不足弟贤足恃乎对曰不足臣贤足恃乎对曰不足文侯勃然作色而怒曰寡人问此五者于子一一以为不足者何也对曰父贤不过尧而丹朱放子贤不过舜而瞽瞍顽兄贤不过舜而象傲弟贤不过周公而管叔诛臣贤不过汤武而夏殷伐望人者不至恃人者不乆公欲治从身始人何可恃乎
　　任座文侯臣文侯尝问于羣臣曰我何如主皆曰仁君任座曰君得中山不以封君之弟而以封君之子何谓仁君文侯怒任座趋出既问翟璜对曰仁君也文侯曰何以知之对曰君仁则臣直向者任座之言直是以知之文侯悦使翟璜召任座亲下堂迎以为上客
　　解狐魏文侯问之曰寡人将立西河之守谁可用者解狐对曰荆伯柳者贤人殆可文侯将以荆伯柳为西河守荆伯柳问左右谁言我于吾君左右皆曰解狐荆伯柳往见解狐而谢之曰子乃寛臣之过也言于君谨再拜谢解狐曰言子者公也怨子者吾私也公事以行怨子如故
　　魏成文侯弟食禄千钟什九在外什一在内是以得卜子夏田子方段干木三人文侯皆师之文侯问相于李克克对讫文侯曰先生就舍寡人之相定矣遂相成説苑魏御廪灾文侯素服避正殿五日羣臣皆素服而吊成独不吊文侯复殿成趋而入贺曰善矣夫御廪之灾也文侯作色不悦成曰臣闻之天子藏于四海之内诸侯藏于境内大夫藏于其家士庶人藏于箧椟非其所藏者不有天灾必有人患今幸无人患乃有天灾不亦善乎文侯喟然叹曰善
　　蹇重魏文侯臣文侯觞大夫于曲阳饮酣喟然叹曰吾独无豫让以为臣蹇重举酒进曰臣请浮君文侯曰何以对曰臣闻有道之君不知忠臣夫豫让之君何如哉文侯曰善受浮而饮之爵重不让曰无管仲鲍叔以为臣故有豫让之功也
　　乐羊魏文侯将文侯命伐中山其子时在中山中山君烹之作羮致于乐羊乐羊食之三年拔中山返而论功文侯示之谤书一箧乐羊再拜稽首曰此非臣之功主君之力也于是封乐羊以灵寿
　　翟璜魏文侯臣文侯问相于李克曰今所置非成则璜二子何如李克对讫趋而出璜曰今者闻君召先生卜相果谁为之克曰魏成子璜忿然作色曰臣何负于魏成子西河之守臣之所进也君内以邺为忧臣进西门豹君谋欲伐中山臣进乐羊中山已拔无使守之臣进先生君之子无傅臣进屈侯鲋臣何负于魏成子克曰子言克于子之君者岂将比周以求大官哉且子安得与魏成子比魏成子东得卜子夏田子方段干木此三人者君皆师之子所进五人者君皆臣之子恶得与魏成子比也璜逡巡再拜曰璜鄙人也失对愿卒为弟子
　　李克魏文侯臣乐羊拔中山无可使守者翟璜荐之后文侯谓克曰先生尝教寡人家贫则思良妻国乱则思良相今所置非成则璜二子何如李克对曰臣闻之卑不谋尊疎不谋戚臣在阙门之外不敢当命文侯曰先生临事勿让李克曰君不察故也居视其所亲富视其所与达视其所举穷视其所不为贫视其所不取五者足以定之矣何待克哉文侯乃相魏成
　　母择魏文侯舍人文侯使献鹄于齐侯行道失之献空笼见齐侯曰臣非无钱以买鹄也恶为君使而轻易其币也非不能拔剑刎头为吾君贵鹄而贱士也非不敢走陈蔡之间也恶絶两君之使也故来献空笼唯主君斧锧之诛齐侯大悦曰寡人今者得兹言三贤于鹄逺矣愿献地百里以为汤沐邑母择对曰恶有为其君使而轻易其币而利诸侯之地乎遂出不反【説苑】
　　西门豹魏文侯臣为邺令来辞文侯曰乡邑老者先坐问之士子入问其贤良之士而师事之求其好掩人之美扬人之丑者而参验之夫幽莠之幼也似禾黧牛之黄也似虎白骨疑象碔砆类玉此皆似而非者也及豹到邺问民所疾苦长老曰苦为河伯妻妇以故贫俗语即不娶妇水来漂没溺其人民豹曰至为河伯娶妇时幸来告语吾亦往送女皆曰诺至其时豹往防河上三老官属豪长者里父老皆防人民往观者二三千人豹曰呼河伯妇来视其好丑即将女出帷中来至前豹曰是女子不好烦大巫妪为入报河伯得更求好女后日送之即使吏卒共抱大巫妪投之河中又投三弟子豹曰巫妪弟子是女子也不能白事烦三老为入白之复投三老河中欲复使廷掾与豪长者一人入趣之皆叩头血流地乃罢邺吏民大惊恐从是不敢复言为河伯娶妇西门豹即发民凿十二渠引河水灌民田民治渠少烦苦豹曰可与乐成不可与虑始今父老子弟虽患苦我然百嵗后期令思我言至今皆得水利民人给足汉时长吏以为十二渠桥絶驰道欲合三渠为一桥邺民人父老不肯聴以为西门君所为不可更也长吏终聴置之传曰子产治郑民不能欺子贱治单父民不忍欺西门豹治邺民不敢欺
　　覩斯赞魏臣乐羊为魏将而攻中山中山之君烹其子遗之羮乐羊啜之文侯谓赞曰乐羊以我之故食其子之肉赞对曰其子之肉尚食之其谁不食乐羊既拔中山文侯赏其功而疑其心
　　李悝魏人文侯时为相尽地力之教富国强兵以地方百里提封九万顷除山泽邑居三分去一为田六百万亩治田勤谨则亩益三升不勤则损亦如之地方百里之増辄为粟百八十万石着李子三十二篇
　　师经以鼓琹事魏文侯文侯曰使我言而无见违师经援琹撞文侯中旒溃之左右提师经下堂一等师经曰昔尧舜之为君也唯恐言而人不违桀纣之为君也唯恐言而人违之臣撞桀纣非撞吾君也文侯曰释之是寡人之过也悬琹于城门以为寡人符不补旒以为寡人戒
　　赵仓唐魏文侯太子击舍人也文侯封击于中山三年使不往来仓唐进曰为人子三年不闻父问不可谓孝为人父三年不问子不可谓慈臣愿奉使侯何嗜好太子曰侯嗜晨鳬好北犬于是遣仓唐緤北犬奉晨鳬往献上谒曰孽子击之使者不敢当大夫之朝请以燕闲奉晨鳬敬献庖厨緤北犬敬上涓人文侯悦曰击爱我知吾所嗜好召仓唐而见之曰撃无恙乎仓唐曰唯唯如是者三乃曰君出太子而封之国君名之非礼也文侯怵然变容曰子之君无恙乎仓唐曰臣来时拜送书于庭文侯顾指左右曰子之君长孰与是仓唐曰礼拟人必于其伦诸侯无偶无所拟之曰长大孰与寡人仓唐曰君赐之外府之裘则能胜之赐之斥带则不更其造文侯曰子之君何业仓唐曰业诗文侯曰于诗何好仓唐曰好晨风黍离文侯自读晨风曰子之君以我忘之乎仓唐曰不敢时思耳文侯复读黍离曰子之君怨乎仓唐曰不敢时思耳文侯遣仓唐赐太子衣一袭勅以鸡鸣时至太子起拜受赐发箧视衣尽颠倒太子曰趣早驾君侯召击也遂西至谒文侯大喜乃出少子摰封中山而复太子击説苑欲知其子视其友欲知其君视其所使赵仓唐一使而文侯为慈父而击为孝子
　　王钟魏武侯臣武侯与诸大夫浮于西河曰河山之险不亦信固哉钟侍坐曰此晋国之所以强也若善修之则霸王之业具矣
　　公叔座仕魏为惠王将与韩赵战浍北禽乐祚魏王説郊迎以赏田百万禄之公叔座反走再拜辞曰夫使士卒不崩直而不倚拣挠而不避者呉起余教也前脉地形之险阻决利害之备使三军之士不迷惑者巴寜爨襄之力也县赏罚于前使民昭然信之者王之明法也见敌之可也鼓之不敢怠倦者臣也王特为臣之右手不倦赏臣可也臣何力之有乎王曰善于是索呉起之后赐田二十万巴寜爨襄田各十万且曰公叔岂非长者哉既为寡人胜强敌又不遗贤者之后不掩能士之迹公叔何可无益乎故又与田四十万加之百万之上使百四十万及病惠王往问之曰公叔病即不可讳将奈社稷何座对曰座有御庶子公孙鞅愿王以国事聴之也若弗能聴勿使出境王弗应出而谓左右曰岂不悲哉以公孙之贤而谓寡人必以国事聴鞅不亦悖乎公叔座死公孙鞅闻之已葬西之秦孝公受而用之秦果日以强魏日以削
　　巴寜　爨襄魏之能士也从公叔座与韩赵战浍北禽乐祚公叔言于王曰前脉地形之险阻决利害之备使三军之士不迷惑者巴寜爨襄之力也惠王赐之田各十万
　　惠施魏人齐魏战于马陵齐大胜魏杀魏太子申魏王召惠施而告之欲悉起兵攻齐惠施对曰不可臣闻之王者得度而霸者知计今王所以告臣者疏于度而逺于计王固先属怨于赵而后与齐战今战不胜国无守战之备王又欲悉起而攻齐此非臣之所谓也王欲报齐不如变服折节而朝齐楚王必怒王游人而合其鬬则楚必伐齐是王以楚毁齐也魏王曰善乃使人报于齐愿臣畜而朝田婴许诺楚王怒自将而伐齐赵应之大败齐侯于徐州
　　厐涓魏人为魏将军惠王三十三年魏使涓将而令太子申为上将军与齐人战败于马陵齐虏太子申涓自刎
　　魏加赵人晋旧姓天下合从赵使加见楚春申君曰君有将乎曰有矣仆欲将临武君加曰臣少之时好射臣愿以射譬之异日者更嬴与魏王处京台之下仰见飞鸟更嬴谓魏王曰臣为君引弓虚发而下鸟有间鴈从东方来更嬴以虚发而下之魏王曰射可至此乎更嬴曰此孽也其飞徐而鸣悲飞徐者故疮痛也鸣悲者乆失羣也故疮未息而惊心未去也闻者音烈而髙飞故疮陨也今临武君尝为秦孽不可为拒秦之将也
　　范雎字叔魏人事魏中大夫须贾从使于齐齐襄王闻雎辨口厚赐之贾大怒归以告魏相魏齐笞击雎折脇折齿雎佯死得脱更名姓曰张禄因王稽入秦上书求见説昭王以逺交近攻之防拜为客卿谋兵事未几拜秦相封应侯昭王卒用其谋伐魏收韩破赵于长平
　　唐雎魏人魏安厘王十一年齐楚约攻魏魏使求救于秦不至时雎年九十余矣请西説秦昭王曰大王已知魏之急而救不发者臣窃以为用防之臣无任矣夫魏一万乘之国也然所以西面而事秦称东藩受冠带祠春秋者以秦之彊足以为与也今齐楚之兵已合于魏郊矣而秦救不发亦将赖其未急也使之大急彼且割地而约从王尚何救焉必待其急而救之是失一东藩之魏而彊二敌之齐楚则王何利焉于是秦昭王遽为发兵救魏魏氏复定
　　秦
　　解邑君都州之西北六十里有解梁故城乃秦非子六代支孙名陵秦穆公封为解邑君或云周僖王封始姓裴见裴氏世传
　　汉
　　周叔魏王豹将汉三年豹反汉汉以韩信为左丞相击魏信问郦生魏得毋用周叔为大将乎曰栢直也信曰竖子耳遂进兵击魏虏豹定河东
　　王卓字仲辽河东解人阳嘉三年以光禄勲代孔扶为司空
　　王隠侯失其名芮城人王莽遣苏献追光武至永昌社王适耕田蔽帝于沟中得免及即位诏拜以官而王已死乃赠隠侯敇葬起冢焉
