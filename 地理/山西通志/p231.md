<!-- { "loadSidebar": true } -->
　　周赧王九年赵武灵王北逐楼烦斥地自代并阴山而下十九年秦防鷔攻赵拔新城　汉髙帝十年九月陈豨韩信合兵寇代雁门太尉周勃将军樊哙击之于楼烦大破之复定所劫略郡县　建武三年卢芳将尹由守繁峙骠骑将军杜茂上谷太守王霸击之不利引兵屯楼烦　蜀汉建兴十一年六月魏并州刺史毕轨以居雁门鲜卑步度根与轲比能解讐表出兵外威比能内镇步度明帝曰步度非实有贰心军出则惊合为一矣勅轨军不得过勾注而轨已进军阴馆遣将魏尚董弼先出塞轲比能遣子迎度根因与尚弼遇战于楼烦尚弼败没步度根遂叛出塞　遇战楼烦是轲比能子业进阳方口也然而不南入者魏兵强也轲比能志殊叵测　隋大业八年西突厥处罗可汗至分其部为三使处罗弟大奈将万余居楼烦　十三年刘武周陷楼烦据汾阳宫宋太平兴国四年辽干亨元年也保安军使尹宪克岚州入朔州攻宁武军破之杀其军使获人马器械甚众　潘美兼三交都部署三交西北三百里名固军其地险阻为北边咽喉美潜师袭之遂据有其地因积粟屯兵以守之自是北边以宁【固军当在静乐宁化间】明何塘吴道宁墓志治十一年陞山西按察司副使奉勅整饬雁门等三关兵备创筑宁武新城设宁武所及沿边堡寨俱募军充实武备一新边人有赖王道中翟鹏行状公委军门听用主事刘焘督同各镇主客摆边官军壮夫等各就三关分定地方修筑边墙挑穵壕堑各十万丈营盘二十处周围墙共三千一百二十五丈墩一十一座敌台六座修补旧墙壕堑不可胜计　正徳九年小王子入至关守备陈经战没十四年自朔州入至龙湾　嘉靖九年谙达至龙湾十五年由崖头入至宁化三马营十九年八月谙达部人与大同折箭由井坪朔州抵雁门破宁武关入岢岚兴县交城汾州文水清源二十八年八月由朔州入至王野梁副总兵丁璋游击周宇战没遂深入太原三十八年谙达犯宣府总兵赵国忠相持于沙岭堡寇大营徙而西直抵宁武大同总兵官陈凤伺冦将退率副总兵林椿游击焦泽张腾等合进至鹞儿岭伏发诸将战弥日各被创会大风雪冦敛众还营明日复战斩一长冦乃退　崇祯间三关土贼王刚起后降七年巡抚戴君恩以迎春召刚宴杀之汾州防将刘光祚勦败刚余党斩四百余级甲申二月十五日闯发太原数日抵宁武总兵周遇吉设伏邀击闯怒益进遇吉与宁武道王尹懋婴城固守闯百道攻击乃陷遇吉尹懋死之闯贼薄宁武关传檄五日不下且屠总兵周遇吉悉力御守大炮击杀贼万余人会火药尽或言贼势重可欵也遇吉曰战三日杀贼且万若辈何怯耶能胜之一军尽为忠义万一不支缚我以献若辈可无恙于是开门奋击杀贼数千人贼惧欲退或为贼策曰我众彼寡但使主客分别以十击一蔑不胜矣请去防为识见戴帽者击之逓出战不三日可歼也贼引兵复进迭战脱帽以自别官军大败遇吉阖室自焚挥短兵力鬬被流矢牙兵且尽见执骂贼贼于市磔焉遂屠宁武婴稚不遗李自成既杀遇吉叹曰使守将尽周将军者吾安得至此
　　偏关县
　　赵襄子取蔺郭狼之地遂北伐林胡败之于荏　赵武灵王命代相赵固主林胡致其兵复北伐破之　汉髙帝七年太仆夏侯婴从击代至武泉云中　景帝中六年六月冦入雁门至武泉入上郡取苑马吏卒战死者二千人　元光二年夏五月冦入武州塞未至马邑百余里走出　眀宣徳四年乌梁海由段家村入总兵李谦设伏于黄草梁擒其酋伊克鼐尔等十年由七里沟入指挥江海等战败死正统元年复由七里沟入指挥马贵等败其前锋乃退十四年额森至大树墕景泰初乌梁海驻柜山数犯偏头成化元年和硕至杨勉堡十八年复入守备钱能败十九年右副总兵周玺以偏头去太原逺请改分守为镇守又以镇守不当听节制乞易总兵衔从之治十四年入七里沟十五年冦掠偏头关正徳七年小王子入总兵周神败绩于□子墕守备周镛等皆没九年再入十一年复入十四年由朔州入至龙湾十五年正月由朔州入至三义沟嘉靖八年十一月谙达由大同入至土棚堡副总兵李瑾败绩于刘海庄十一月小王子纠河套七万余骑由井坪入遂掠朔州至偏头关乃退九年正月复入瑾伏兵龙湾出纵击败之由是终瑾任不再犯十五年八月由寺墕入至马站营九月由岩头沟入十月复由岩头沟入一岁凡三犯十六年八月由平鲁衞入至老营十九年八月由朔州入二十一年七月由朔州入防将张守忠邀击于六支村战死隆庆元年十月黄台吉冦偏头关逮系镇巡刘焘王之诰副防田世威等命阁部与文武臣商御冦策
　　神池县
　　周赧王十九年秦使防鷔攻赵拔新城狼孟　汉髙祖七年塞北左右贤王信将王黄等屯广武以南至晋阳与汉兵战汉兵大破之追至于离石复破之【师古曰离石西河之县】塞北复聚兵楼烦西北汉令车骑来击常败走汉乘胜追北闻北部居代谷上居晋阳使人视之还报曰可击遂至平城上白登　魏青龙元年六月保塞鲜卑大人步度根与叛鲜卑大人轲比能私通并州刺史毕轨表辄出军以外威比能内镇步度根帝省表曰步度根已为比能所诿有自疑心今轨出军适使二部惊合为一何所威镇乎促勅轨已出军者慎勿越塞过勾注也比诏书到轨已进军屯阴馆遗将军苏尚董弼追鲜卑比能遣子将千余骑迎步度根部落与尚弼相遇战于楼烦二将没步度根部落皆叛出塞与比能合冦边遣骁骑将军秦朗将中军讨之冦乃至漠北　东魏兴和三年四月蠕蠕阿那瓌奉马千匹为聘礼遣使迎兰陵郡长公主于新城之南齐神武躬送公主于楼烦之北　唐武徳四年定襄王李大恩言突厥饥马邑可图诏与殿中少监独孤晟共击之晟后约大恩不敢进屯新城颉利自将数万骑与刘黑闼合围之大恩没士死者数千人进击忻州为李髙迁所破　八年颉利攻朔州与代州都督兰謩战新城谟败绩于是张瑾兵屯石岭李髙迁屯大谷秦王屯蒲州道　干符三年云中守捉使李克用偕程懐信王行审盖寓李存璋薛铁山康君立等募士万人趋云州次鬬鸡城中执防御使段文楚至杀之据州以闻朝以振武节度使李国昌为大同军防御使国昌不受命而与党项战未决大同川吐浑赫连铎袭振武尽取其赀械国昌穷挈骑五百还云州州不纳铎遂取之克用转侧蔚朔间裒兵才三千屯新城铎引万人围之队而攻三日不拔铎兵杀伤甚国昌自蔚州来铎引去六年诏昭义李钧为北面招讨使督潞太原兵屯代州幽州李可举会铎攻蔚州国昌以一队当之克用分兵抵遮虏城拒钧天大雪士瘒仆钧众溃还代州军遂乱钧死于兵广明元年以李琢为蔚朔招讨都统率兵数万屯代州克用使文达调蔚朔兵朔州刺史髙文集缚以送琢琢进攻蔚州国昌败与克用举宗奔鞑靼元己卯穆呼哩以萧特穆尔等出云朔攻降岢岚
　　火山军【当繇神池五寨】明嘉靖八年十二月谙达入偏头关副总兵李瑾战于刘海庄不利三十二年九月冦至神池总兵李涞追击至大虫岭舍骑逐贼贼甚窘会诸军急击而嚣阵乱涞败没
　　五寨县
　　魏领军将军元义遣弟洪业召武州人姬库根等与之聚宴遂誓盟欲令为乱朝必以义为大将军往伐因共为表里乃厚遗根等遣还州与洪业买马　宋咸平六年辽统和二十一年也河西内属折勒厥麻等三族请以精兵千人马三百备征讨诏抚谕唐初突厥入诏并州总督刘世让以兵屯雁门世让驰骑八百赴之而可汗军大至乃保武州可汗与髙道苑君璋合众攻之城数壊辄立栅完拒郑元璹先使可汗可汗使来说世让叱曰丈夫奈何作说客耶久之冦引去元璹还具道其忠赐良马金带　金贞祐二年武州屡经残毁刺史杨沃衍甫入州二月元兵即来攻死战二十七昼夜不能拔乃退既而朝廷以武州终不可守令沃衍迁其军民驻岢岚州　兴定三年八月戊辰元兵下武州军事判官郭秀死之　明洪武二年都督汪兴祖击下武朔二州擒知院马广等六百三十四人六年北兵入武朔大将军徐达遣陈徳郭子兴击破之
　　泽州府
　　鳯台县
　　周灵王二十二年齐侯伐晋取朝歌为二队入孟门登太行封少水【即沁水】赧王五十二年秦白起伐韩取南阳攻絶太行道　韩王十年秦击韩于太行上党降　秦昭王四十四年白起攻太行道絶而韩之野王降　秦庄襄王元年使防鷔伐魏取髙都　汉建武元年剧贼集太行山髙都长鲍昱讨平之　后魏建义三年九月丙辰尔朱兆至建州刺史陆希项拒守城陷尽屠之　中兴二年四月丙子废帝建州大都督张悦举城降　东魏天平元年六月髙欢遣三千骑镇建兴益河东兵　西魏大统十六年东伐帅都督司马裔请为前锋遂入建州破东魏将刘雅兴拔其五城　周太祖以行正平郡事杨有谋略堪委边任乃表行建州事时据东雍州建州逺在敌境三百余里然威恩夙着所经之处多并赢粮附之比至建州众已一万东魏刺史车折于洛出兵逆战击败之又破其行台斛律俱步骑二万于州西大获甲仗及军资以给义士繇是威名大振东魏遣太保侯景攻陷正平复遣行台薛循义率兵与斛律俱相会于是敌众渐盛以孤军无援且腹背受敌谋欲拔还恐义徒背叛遂伪太祖书遣人若从外送来者云已遣军四道赴援因令人漏泄使所在知之又分土人义首令领所部四出抄掠拟供军费分遣讫遂于夜中拔还邵郡朝廷嘉其权以全军即授建州刺史　齐晋州败后雷显和为建州道行台左仆射周使其子招之显和禁其子而不受闻邺败乃降　唐武徳元年王须将魏刁儿据泽夏窦建徳袭击破之　窦建徳救王世充凌敬说曰悉宜济河攻取懐州河阳使众将居守更率众鸣鼓建旗逾太行入上党先声后实传檄而定渐趋壶口骚骇蒲津收河东之地此策之上也建徳妻曹氏亦言自滏口道乘唐之虚连营渐进以取北山则郑难自纾世充以金帛啗夏诸将竟夺其谋而建徳败　史思明至东都韦陟欲加兵陜州退守潼关李光弼曰非上策也不若移军河阳北阻泽潞据三城以抗之胜即擒之败即自守表里相应使贼不敢西侵此则猿臂之势也遂败思明于河阳　唐肃宗时左清道率曲环将兵守泽州破贼锐将安晓　光化二年李罕之以潞州降梁丁会自河阳攻泽下之　李罕之悉河阳兵攻晋绛河南张言夜袭之罕之奔晋晋表泽州刺史使李存孝以兵三万助罕之攻言罕之败于沇河乃之泽州日以兵钞懐孟间啖人为食居民屯聚摩云山罕之悉攻杀之立寨其上时人号曰李摩云　晋兵破夹城梁右千衞上将军牛存节等以余兵归至天井关闻晋攻泽州存节曰泽州要害不可失也举策而先士卒随之泽州人已焚外城将降晋闻存节至乃稍定存节入城助守晋人穴地道以攻之存节勇士数十亦穴地以应之战于隧中敌不得入晋人解去　后唐同光元年梁取泽州裴约死之　后晋天福十二年五月史肇克泽州契丹将崔廷勳遁宋建隆元年夏四月癸巳昭义军节度使李筠起
