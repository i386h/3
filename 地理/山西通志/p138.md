<!-- { "loadSidebar": true } -->
　　汾河介休志万厯二十七年介保令史记事同平遥令魏学征开渠灌平遥田一百顷而平遥志不载孝义志载汾河五渠平遥与焉
　　中都堰在县东南河古西流后洪善驿告分饮马水北注明嘉靖间水冲城修筑堤堰水仍西流万厯间复修加厚民免病涉至崇祯间堤又壊水遂北流西注
　　雷洁疏中都河记平遥城南绵山有大谷三发源连潢合流为一名中都河在城南旋逝防归于汾又城东河名鲁涧自东引入城后冲湮沟堑不复入已失地灵今城西民厌水淹城北民幸水利复以洪善驿决堤饮马水之分壊此中都大河自东迤北淜渤飞流城东北一角冲激倾圯诸生李仆等陈言知县曹俸委典史呉钦督夫开河渠深七尺濶二丈长二里筑堤长一百二十步髙三丈五尺濶一十五步建镇河禹王庙两楹
　　汾州府志中都河古迹西流后北注嘉靖十三年筑堤堰仍西流万厯二十六年定西村使水七分北村田相等分一小渠使水三分用石砌渠口以防冲决二十九年山水涨渠口冲塌水独北流三十六年府勘议地形西髙北下向北易向西难仍照前三七分水冲决处厚加堵塞使水全力西注但于堤中开一小口细流向北修砌水口务极坚固西北两村均受水利无水害矣
　　惠济桥碑记云合亭冈祠源两水为中都河畧平陶城东北北西趋汾夏秋山水怒涨人不利涉仍两津处曰下水桥处实无桥刘泽民爰遴匠石傞尺寸而驾之广几五十尺缩二百尺有竒而桥基成乃鼻乃楥广二十尺有竒容两牛车间独轮推车一绰缩一百二十尺而桥梁成
　　介休县
　　洪山源神池村渠发源东南二十五里狐岐山即东南三十里洪山水水经注所谓石洞水也分东西中三股东河开渠引溉武屯里屯北张南王里北王里仁安董霍孟村南辛武沙堡等村
　　中河开渠引溉石屯洪善宋安西段屯西湛泉下磨头三焦七村
　　西河开渠引溉楮屯曹麻温村宋底崇贤下荘六村【三河共溉地二十里有竒田二百四十四顷】
　　狐村河水渠发源南山
　　狐村河开渠引溉张良两水义安三村
　　闷津泉渠源出东三十里南山
　　闷津泉开渠引溉东阳屯西阳屯东窟则头西窟则头东胡龙西胡龙上里下里后柳沟鹻塲十村
　　以上诸渠设循环二水簿渠长司之视水簿定注时刻以炷香为度自上及下周而复始
　　县西南乡义安村古河　县东十里舗石马河　县北乡沙河　县西门外及十里舗古河
　　以上诸河南山水发涨流分注以杀其泛滥之势不资引溉
　　汾河经流霍家堡【接孝义县界】韩同村罗王荘大宋曲小宋曲东西堡孙畅村刘同村师屯村义堂镇【流入灵石县界】民田虽滨汾河而地形髙亢河身卑凹居民多掘井浇溉未开渠道
　　古志泽物渠东南一十里
　　利民渠西南四十里引绵上水溉兴化村田西经灵石县旌介村入汾
　　东渠中渠西渠宋文彦博引胜水作三渠溉北张韩扳诸村田九十余顷
　　旧志鸑鷟泉土人名河为源在县东南二十五里洪山村古所谓狐岐山其泉数百孔混混涌出禹贡治梁及岐蔡注狐岐之山胜水出焉即郦道元所称绵山石洞水北流而注于汾者也宋文潞公始开三河引水灌田迤西一分为东河转而北至石桐分为中西两河东西河地额六十顷水程六十日中河地四十顷水程四十日其泉水发源据上流者为洪山河自狐村下者又名狐村河旧册日浇地二十七亩水程一十七日其次有灰柳灰南谢谷诸泉日可浇地六十七顷而程期多不甚逺古人立程轮期设水老人渠长给印信簿籍开渠始三月三日终八月一日明嘉靖二十五年呉绍曾申明前法修筑隄防后又有卖水买水之隆庆元年刘旁立旧管新收册讼衅少杜又有地无水有水无地者万厯十五年王一魁厘正之以水随地以粮随水惟中西二河同源异至二十六年旱西河聚讼知县史记事考文潞公分水初中河三分西河七分古有石夹口水闸板木朽石埋三七莫辨故利归于中害贻于西乃至石同照地定水中河地近四十顷水四分西河地近六十顷水六分又以石夹木闸易敝新筑一渠石镶水洞鐡铸水孔上盖砖窰下立石栏一孔四尺归中河一孔六尺归西河门锁老人执掌无故擅入者以盗论两河利始均至二十七年夏复旱见同亩而槁茂异问之槁者乃东西河地茂者乃灰柳狐岐等泉地也始悟东西河程虽有六十日不如程近灌少者其利先得且狐岐水涌日可浇六十亩有竒而水册止载二十七亩地多者借一灌十少者以余水媒利乃牌谕程逺程近俱以二十四日为则照程加地贫民无水分者与水二三亩共四百三十余家各泉共加地一十二顷七十八亩九分有竒加粮七十五石七斗八升有竒邑内称平崇祯间三河搆讼李若星于发源处铸一鐡孔濶三尺髙五尺无论水盛衰洪山河以满鐡孔为例讼始寝
　　国朝康熈八年知县李钟盛于三河分水处易木平以鐡平二十二年李应龙于洪山分水处易石平以鐡平二十八年西河中河争讼石同借圪防水使中霸西使西霸中西河以五分作一刻私増水刻紊乱旧规知县王埴令造花名地亩水程册石同村应用西河水六分中河水四分其有余不足又设四六折算以水还水之法乃少息
　　王埴水利碑西河水老人曰石同应得西河水六分大约于七十日之内该用九程十一时石同应欲中河水四分大约于四十五日之内该用四程五时二刻三分五厘合中西两河之水共使一十四程四时一刻三分予又思石同中河水于四十五日之内计该水五十三时二刻三分五厘则西河七日之内自然该水七十九时七刻五分二厘五毫然两河水分多寡不齐因使石同人于七十日内用西河水七十九时七刻五分二厘五毫用中河水七十九时七刻五分二厘五毫再补以四六折算之水借中河二十三时三刻四分八厘五毫此外中河人又贴石同方程水七刻四分以上石同人各河共该使一百四时四刻一厘此四六折算两河并行之法也于石同西河九程十一时中河四程五时二刻三分五厘之原额毫无増减西河借中河时辰亦用四六折算法还中河六分水一十四时四刻五分九厘外浸河水一时如此通变则各使各水两河原额不増不减下流愤气可平又何受使中霸西使西霸中之害哉又以八月田苖尚须浇灌改定至九月寒露后轮牌方停止
　　三月以后八月以前水程有定额至春冬间多闲泄于汾知县史记事开渠二十余村窃意其无渗水矣至二十七年冬间各泉原有间泄者乃令近泉居民凡无水分者胥开报别佥春冬水老人渠长浇法与夏秋同即中河多水磨至尽流处亦许折而溉田共准过水地六百五十六顷有竒山水不可数计水程原额
　　东河水地五十三顷六十七亩七分有竒水程五十三程四十一刻
　　中河水地三十八顷八十五亩一分有竒水程四十程八时
　　西河水地六十顷七十六亩二分有竒水程六十九程六时四刻
　　洪山河地一十六顷七十六亩七分有竒水程一十七程五时五刻
　　狐村河地二十顷一亩七分四厘水程二十六程四刻浇至大许村止周而复始轮流灌溉　狐村河与洪山河共为一河四六分用洪山河六分狐村河四分上有四六分水石眼下有四六分水鐡眼洪山当石眼上用水下六分鐡眼不用石眼上不用下听四六鐡眼公用
　　灰柳泉地二十三顷九十三亩九分有竒水程二十三程十时三刻
　　利民泉地一十二顷七十亩九厘水程十七程　利民泉与灵石民均使灵石十二日介休十七日谢谷泉地七顷六十一亩一分六厘有竒水程二十七程
　　灰南泉即龙泉地五顷八十二亩五分
　　西野闷津泉地一顷九十五亩二分有竒水程一十六程
　　龙雨泉地二十五亩四分
　　蒲地泉地一十九亩七分有竒
　　龙洞沟地四十二亩二分
　　龙白沟地一十四亩九分三厘
　　宋璧村泉地一十二亩五厘
　　南河泉地二亩
　　武同泉地一十五亩
　　春冬水额
　　东河二十村分溉共地一百三十一顷
　　中河九村分溉共地七十三顷
　　西河十八村分溉共地六十九顷八十亩
　　狐村河大许村分溉共地八顷九十五亩水程二十日毕即放流入东河
　　马家河中河下流十四村分溉共地一百七十二顷水程四月先上十村后下四村
　　灰柳泉十村分溉共地八十三顷
　　谢谷泉八村分溉共地三十一顷
　　磨沟泉六村分溉共地一顷五十一亩水程十日毕放水谢谷泉溉下八村地
　　西野闷津泉八村分溉共地二十六顷
　　葫芦三道河六村分溉共地二十顷　后东河民欲壊冬春水额知县李云鸿批冬春水不侵额内而广利额外此惠而不费前令为民苦心不易之法也仍照旧规周行
　　渠井附
　　城北十里接孝义县界汾河交城孝义濒河民各有水渠冬春溉地万厯二十六年春旱知县史记事欲繇北界霍家堡开凿以韩板民不愿而止至二十七年春又旱孙畅大宋小宋罗王村民言诸村无水诚凿渠引水可溉五村田五千亩有竒特霍家堡民以为开孝义地利介休民不欲韩板民恐岸髙水不得上利归下村亦不欲记事乃繇罗王村起至孙畅村止开渠濶一丈五尺深一丈长一千五百二十七村逺八里有竒渠成而罗王东宋地髙不能徧灌复循河勘至小宋北离渠五丈别开通之可溉孙畅小宋西宋地三十六顷有竒罗王东宋亦引汾入渠用水车灌之
　　礼城与洪相骆驼村皆沙地防风苗即没万厯二十七年史记事于大期东神洪相各开渠分冬春水溉田一百二十顷独礼城地髙泉水不能上欲引汾水而南主簿温鑛言汾河经平遥离礼城二十五里经汾阳离二十里经孝义离十五里孝义虽近而地形下惟汾阳可但渠口地髙恐不愿耳汾阳民果不从乃欲自平遥罗城村开而罗城与西王治二村民亦不从礼城民愿止记事曰渠地逺我増其价尔力乏我助其工奈何惮烦为防平遥令魏学徴访渠过罗城即可润北宫等四村地且北关等四村与礼城同瘠遂劝谕二村民即委温鑛督工渠自罗城起至西王治而下经北官地中官地南官地宋家官地后至介休孔家堡复经中街村礼城村万户堡张家寨宋家圪防洪相骆驼村通马家河止计渠口濶六丈讫西王治共七百九十丈过西王治至界渠乂长一千八百四十丈平遥四村分修渠在介休又长二千二百八十丈共长四十里有竒溉地平遥一百顷介休一百十二顷水程平遥分十四日介休十五日浇次先介休而后平遥此足下行上之法不可易也万厯二十七年旱史记事敎民穿井六百眼有竒贫民不能持畚锸者申请一井借谷五斗共开一千三百眼有竒
　　堤堰附
　　兴地村利民泉石堰崇祯十五年绵山暴水亟发漂民田王廷傅于河南谷口垒石堰一道址厚一丈髙八尺长一百二十丈俾山水胥归于河
　　孔天印兴复西渠水记县东南有胜水出狐岐之山其流湛洋汪濊自宋文潞公始作三渠分引溉田其东渠中渠则繇东北灌浸张宋安等村之田西渠则繇石城而西经邑城泮灌浸韩板等村之田其后石河壅阏西渠乃遂不流葢近百年莫之能复辛丑夏分守大参政叠川于公行县得西渠所繇废兴颛命县丞李敏徳主簿董举正兴理石河之役又命知县董君宗鲁督视之河深遂浚七尺而暗构石隧于中袤二百余步髙三尺广二尺有竒作十日而功成西渠之水遂复流如故又为凿泮池广桥门受新秘之流
　　孝义县
