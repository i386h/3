<!-- { "loadSidebar": true } -->
　　予家所藏书宋元祐以前物也法书则唐人笔迹及五代冩本为多画有李范许郭诸人髙品就中薛稷六鹤最为超絶先大夫铜山府君官汲县时官卖宣和内府物也铜碌两小山以酒沃之青翠可摘府君部役时物也风字大砚先东岩君敎授乡里时物也铜雀砚背有大钱一天禄一坚重致宻与石无异先陇城府君官冀州时物也贞祐丙子之兵藏书壁间得存兵退予将奉先夫人南渡河举而付之太原亲旧家自余杂书及先人手冩春秋三史庄子文选等尚千余册并画百轴载三鹿车自随三砚则瘗之郑村别墅是嵗寓居三乡十月北兵破潼闗避于女几之三潭比下山则焚荡之余盖无几矣今此数物多予南州所得或向时之遗也【元好问故物谱】
　　元世祖在藩邸时张徳辉与元裕北觐请世祖为儒家大宗师世祖悦而受之因启累朝有防蠲儒户兵赋乞令有司遵行从之【元史】
　　张翥仲举肢体昻藏行则偏竦一肩韩介玉以诗嘲之云垂桞隂隂翠拂檐倚防红袖玉纤纤先生掉臂长街上十里朱楼尽下坐中皆失笑或曰仲举病鹤形也时有相士在座曰不然此雨淋鹤耳雨霁则冲霄矣后入大都致位通显【续前定录】
　　张仲举善谐谑出谈吐语辄令一坐尽倾尝为集庆路学训导御史下学防视廪膳隣斋出对云豸冠防馔仲举戏续云驴肉作羮御史盖河南人也闻之大怒欲逮捕之仲举乘夜逃奔扬州【捧腹集】
　　博啰特穆尔之入京师也命翰林学士张翥草诏削夺库库特穆尔官爵且发兵讨之翥毅然不可左右咸劝之翥曰吾臂可断笔不能操也天子知其意不可夺乃命他学士为之博啰特穆尔知之亦不以为怨【元史】
　　成廷珪字原常广陵人工诗燕息之所曰居竹河东张翥仲举为忘年交载酒过从殆无虚日仲举以诗名于广陵原常恒和之仲举题居竹轩集曰予在广陵时与原常惟诗是谈【元诗序】
　　张翥长于诗其近体长短句尤工文不如诗而每以文自负常语人曰吾于文已化矣盖吾未尝搆思特任意属笔而已他日翰林学士实喇卜示以所为文请易置数字苦思者移时终不就实喇卜曰先生于文岂犹未化耶何思之苦也翥因相视大笑【同上】
　　耶律楚材奏立燕京等十路徴收课税使辛邜秋帝至云中十路咸进廪籍及金帛陈于庭中帝笑谓楚材曰汝不去朕左右而能使国用充足南国之臣复有如卿者乎对曰在彼者皆贤于臣臣不材故留燕为陛下用帝嘉其谦赐之酒即日拜中书令【元史】
　　吕思诚尝病古注疏太繁魏了翁删之太简将约其中以成书不果有文集若干巻两汉通纪若干巻【文艺传】
　　元薛公世南为山西佥宪时言一皮匠忽昼见二急脚召渠云是防府符命其人令家人作馔供二防使家人无所见也且语家人曰我平日寡愆虽死必复生慎勿塟我是日果死三日后复苏云至一官府设王者仪卫一人冕服坐殿廷问曰汝知过否皮匠曰某有生以来未尝造恶王者命以物如青泥之状涂其顶久之心骨醒然累世之事皆能记忆王者曰白起坑长平四十万卒汝不预乎其人乃王纥九世身对曰起坑卒时某阻之不听非某罪也上帝以某有隂徳赐某八世为将今九世矣俄而起械而至羸一鬼囚也与之对得其情起复押入防狱夜义仍送还自后弃所业乘马出入士夫家能谈其前世事余闻诸王少师文王闻诸薛公云【霏雪录】
　　薛元卿自号上清外史所着有上清集樵者问荟萃羣贤诗文为琼林集元卿善为文而尤长于诗揭曼硕留琼林台月余斋三日乃为作序称其老劲深稳如霜松雪桧百折莫能挠清防孤峻如豪鹰俊鹘干呼不肯下萧条闲逺如空山流泉深林孤芳自形自色不与物竞人以为知言【文苑】
　　元萨公天锡尝有一诗送濬天渊入朝地湿厌闻天竺雨月明来听景阳钟闻者无不脍炙惟山东有一叟鄙之公以素惬意特歩访问其故叟曰此聫措词固善但闻字与听字一合耳公曰当以何字易之叟徐曰看天竺雨公诘其看字叟曰唐人有林下老僧来看雨公俯首拜为一字师【闲中今古录】
　　台椽萨天锡求识予靣而之燕南八月十四夜风雨宿菌阁絶句七首明日追送之【句曲外史集】
　　萨天锡所作诗曰雁门集尚书于文传序之曰其豪放若天风海涛鱼龙出没险劲如泰华云开苍翠孤耸其刚健清丽则如淮隂出师百战不折而洛神凌波春花霁月之娟媚也【文苑】
　　揭文安公奚斯延祐初授翰林院国史编修官平章李文忠公孟读其所撰功臣传叹曰是方可名史笔若他人则誊史牍尔【史断】
　　平水王隣曰中书湛然有天然之才如寳鉴无尘寒氷絶翳【元人诗话】
　　徐世隆宋子贞墓志貎清竒耳耸过睂寸许相者以为夀且贵后拜平章政事年八十一【杂识】
　　张女讳阿庆汝南忠武王第八女今翰林待制郝陵川所聘也日诵数百言尤工属对十嵗而逝元遗山续夷坚志记其事附属对睡思昏昏如醉思闲心寂寂似禅心洗砚墨云浮水面折花红雨落墙头满地棃花三月暮隔墙杨桞两家春秋水芙蓉妆镜晓暖烟杨桞画屏春关山明月子规魂花桞东风蝴蝶梦江头鸥鹭不关名利也风波野外荆榛有底功勲承雨露骤雨翻空涤世间之尘垢飞虹饮海收天下之风云【燕石集】
　　闗仝层峦秋霭图虽祖洪谷子而间以王摩诘笔法融液秀润正其中嵗精进之作也人谓有出蓝之美讵不信夫梅花道人题诗曰羣峰矗矗暮云连萝磴逶迤鸟道悬落叶深深门半掩疎花歴歴客犹眠岩端飞瀑为青雨江上归舟泝碧烟应识个中竒絶处昔年洪谷属君传【吴镇杂识】
　　近时北词以西厢记为首俗传作于闗汉卿或以为汉卿不竟其词王实甫足之予阅防鬼簿乃王实甫作非汉卿也实甫元大都人所编传竒有芙蓉亭双药怨等与西厢记凡十种然西厢盛行于时【南濠诗话】
　　张徳辉元裕之李冶游封龙山时人号为龙山三老【元诗序】
　　秋谷李平章所善客鄱阳叶天文隐居不仕其行巻曰秋江钓月图【陈秦序】
　　中贵克实克布哈奏采金银役夫及种田西域与栽蒲萄户帝令于西京宣徳徙万余户充之楚材曰先帝遗诏山后民质朴无异国人缓急可用不宜轻动今将征河南请无残民以给此役帝可其奏【元史】
　　送振先宗丈弟归祖庭诗跋元遗山金士领袖生平极重欧公尝有诗云九原如可作吾愿从欧阳北人至今佩服其言【圭斋集】
　　万松野老行秀湛然居士集序湛然居士尝慨然曰惟屏山闲闲可照吾心耳【中州集】
　　陈旅字众仲莆田人为闽海儒学官御史中丞马祖常一见竒之曰子馆阁器也胡留滞于此因勉游京师与虞集延誉于诸公间旅安雅堂集张翥为序【元诗序】
　　元潞州守周干臣有徳政一夕宿屯留短檠膏尽然以锦炬逹旦不灭至潞止天庆观灯复如前道者三吹光焰愈盛及巳时又与修撰傅岩辅饮出樽酒酌七十觥不竭迟明以水注之容不及半二事人皆异之王嵩作酒圣灯神记今石刻存三忠祠壁间【旧通志】
　　魏文昌壶闗人本农夫辍耕憩神祠见梁端有书取视则风云变色持归作地室习之术成能隐形变化尝有事被逮挟一瓦掷之县防及笞瓦碎而体自若寻缩入瓶中呼之则应而不出尹怒碎其瓶再呼则片片皆应遣人四捕已挥霍过县南八里川矣时耕者满地文昌剪纸为兎众竞逐得兔其他幻术甚多人以左慈方之或曰文昌后亦尸解去【潞安府志】
　　元至元中徙平阳经籍所于京师【元史】
　　至元十三年太府监令史卢贽言于监官各路所贡布长三丈惟平阳加一丈诸集赛台以故争取平阳布茍截其长者与他郡等则无所争而以其所争者为髹漆殿器皿之具甚便监官从之【同上】
　　裕宗在东宫待制李谦太常宋道尤加咨访至元十八年命宋道择可备顾问者道以郭佑何玮徐琰马绍杨居寛何荣祖杨仁风等为言太子曰是数人者尽为我致之宜自近者始遂召玮于易州琰于东平复辟杨仁风于潞州马绍于东平【同上】
　　英宗初特们徳尔为右丞相怒赵世延昔尝论已遣人逮捕之世延未至特们徳尔使讽世延啗以美官令告引同时异已者世延不肯从至是坐以违诏不敬令法司穷治请寘极刑英宗曰彼罪在赦前所宜释免后数日复奏世延当处死罪上不允有司承望风防锻链欲使自裁世延终无所屈頼英宗素闻其忠良得免于死【同上】
　　马绍字子卿济州金乡人从上党张播学为尚书左丞海都民来归者七十余万散居云朔间僧格议徙内地就食绍持不可僧格怒曰马左丞欲令馁死此辈耶绍徐曰南土地燠北人居之虑生疾疫若恐馁死曷若计口给羊马之资俾还本土则未归者孰不欣慕言有异同丞相何以怒为宜取圣裁乃如绍言以闻上曰马秀才之言是也【同上】
　　文水龙堂石为楷记卜地文谷之口开基西山之阿【旧志】
　　还山亭张飬浩记平章秦国公于上防先茔趾数百举武某山之阳搆亭曰还山志其退也【同上】
　　今之官斛规制起于宋相贾似道前元至元间中丞崔彧上言其式口狭底广出入之间盈亏不甚相逺遂行于世至今不改【农夫余话】
　　观稼轩元至正癸未太守菊轩张侯建郡人李庭遹记【旧志】
　　至正之乱张仲举侨居云锦山中余干甘克敬复与甘彦初张可立往从之游仲举少许可于三子独加重焉明洪武初三子皆以前元遗才为士林推重【元诗注】
　　夏县赵尚书羾元末兵乱母抱匿林间虎至母置之地虎熟视去稍长游郡学夜卧学舍中羣采麻叶扇羾讙呼赵尚书苦热羾惊然亦以此自负仕至兵部尚书【旧志】
　　明洪武六年太祖谓省臣曰朕饮不多太原嵗进葡萄酒自今令其勿进国家以飬民为务岂宜口腹累人哉尝闻宋太祖家法子孙不得于逺方取珍味甚得贻谋之道也相传本县陶村前代设专官督进葡萄酒本省他县葡萄葢寡未有可造酒者所进即陶村产也【安邑县志】
　　杜斆拙庵洪武癸丑上党张安伯子夀氏记【潞志】明洪武九年三月汾州平遥县主簿成乐考绩州上其考曰能恢办商税上曰地之所产有数官之所取有制若曰恢办是额外刻削主簿之职在佐理县政抚安百姓岂以恢办为能州之考非是尔吏部其移文讯之【明史记事】
　　洪武时解州下马村有于保儿者娶本村汪氏女甫三日而戍南海汪氏家居以纺绩为业孝事舅姑竭尽其力每饭辄留米一匙积至月朔市香纸谒武安王庙以乞夫回久之嵗在丁邜三月二十三日时保儿在彼为总戎牧昏暮时王谓保儿曰汝思家否泣而告曰仆离乡万里而瀚海隔絶何以能到王曰吾亦解人寓官于此今而西还即欲往当偕行遂带于马后瞬息间坠于下马村之东垅遍体沾湿筋骸疼痛及旦乃匍匐而叩诸耕者始知至家见父母与妻相持而哭备道回家之由乃知王神力之祐汪氏至诚之感伍中随报逃即保儿还家之明日也事闻遂蠲厥役至今虽童儿皓叟皆能道之而汪于二家尚有人焉【旧通志】
　　夀阳髙防罢复仪令梦一吏以白帕褁印自门入授防防寤而思曰白主刑吾当为主刑官乎俄而髙祖起为刑部员外郎吏赍印至一如梦中所睹【野乗】
