<!-- { "loadSidebar": true } -->
　　生员张讲妻秦氏夫亡矢死闭幽室废饮食哀毁逾情年余而卒
　　李守忠妻梁氏守忠被压死氏号泣三昼夜自缢以殉武开国妻霍氏早寡事严姑曲承意防抚孤成立以节寿终
　　庠生梁可传妻雷氏年十六夫亡子睂生未晬食贫孀守一节不渝
　　庠生梁鸣鹤妻雷氏少寡无子抚侄为嗣守节以终尚圣仁妻张氏年十九夫亡子国典未百日有劝之他适者辄面斥之国典娶周氏未几亦殁周年二十嵗从姑守志清节无瑕
　　苏达春妻郭氏杨耀妻任氏廪生李荣春妻任氏张文章妻周氏廪生王希华妻苏氏生员程履亨妻田氏生员田公兀妻任氏张调妻刘氏马天林妻张氏以上俱守志节
　　临县
　　明
　　生员冀善妻严氏年二十夫亡子甫二岁父母令转适氏曰吾为士人妻岂效丑妇行以自玷耶奉翁姑抚幼子闺门肃然寿八十五嵗卒建坊旌表
　　韦太妻李氏太早卒誓不再醮敎子成立官州判治二年奉诏旌表
　　武勉仁妻高氏年二十一夫亡子绩甫岁氏苦志守节训子成名御史齐旌曰贞节
　　乔廷瑞妻高氏年二十四夫卒哀恸欲絶令匠人斵棺大其制匮椟锁钥悉以畀姑曰发丧偬遽中恐不及检防也姑信之至晩氏乃自缢
　　王廷佑妻郝氏年二十三夫亡垢面蓬首氷蘗终身御史桂立坊旌之
　　知州郭有为妻任氏子孔亨妻白氏孙肯构妻高氏三世孀居节操如一当道旌曰三节流光
　　赵従东妻刘氏年二十七夫亡无子所亲讽之嫁不従继侄环为嗣环无行废产殆尽氏曰此天之困我也针黹自给志行益坚寿八十六卒
　　袁汝器妻穆氏夫亡无子矢志守节翁天保潜受郝养志聘氏觉自缢邑令申请旌奬给赏祭
　　高孕舜妻郭氏年二十四夫亡姑亦以痛子继殁氏拮据两丧忧劳垂毙有叔姑欲夺其志氏矢死抚二子读书成立节寿终身
　　贺宁邦妻贾氏闻流寇破城防幼女投井中死
　　郭增妻高氏城破自经死
　　高烈女父汝贤年未筓贼执之载马上女跳跃詈骂坠地者数四贼怒斫死之
　　岁贡郝孔照妻陈氏流贼陷城氏登城倒坠死
　　樊节妻刘氏为流贼所掠守义不屈骂贼死
　　王大贤妻薛氏子王三聘妻郭氏贺承恵妻陈氏生员郝有成妻崔氏生员殷福妻郭氏刘慎体妻韩氏以上俱守志节
　　国朝
　　李万年妻张氏年二十二夫亡孝事翁姑抚子思豫列明经寿八十一终
　　庠生赵本妻白氏夫卒誓不独生乗间自缢
　　王尔甡妻薛氏年二十四夫亡子女俱无氏昼夜悲悼絶粒而死
　　李登第妻薛氏夫客豫章絶音问氏纺绩养翁姑丧胥尽礼登第卒不返孤苦以终
　　高之翰妻武氏郝昌祚妻苏氏刘见龙妻李氏庠生侯象震妻穆氏赵倬城妻苏氏高云路妻成氏庠生白晋侃妻赵氏白编妻张氏王自明妻申氏康竧寛妻刘氏刘增荣妻郭氏问某妻高氏生员贺美锦母王氏高自茂妻苗氏李思谦妻曹氏张琳祖母李氏母曹氏生员郭卫京妻高氏生员李琮妻贺氏张五美妻郭氏子人龙妻郭氏李乔生妻高氏赵峤妻曹氏赵静妻白氏监生赵骥妻张氏以上俱守志节石楼县
　　明
　　庠生郑维贤妻孙氏年二十五夫亡甘贫守节卒年七十有二旌表祠祀
　　生员王珙妻郑氏归珙未逾年珙卒杜门守节事姑甚谨孀居九载姑没有欲夺其志者氏叹曰吾之不死以有姑也今姑死何以生为遂自缢有司以贞节闻
　　生员李元浤妻贺氏孀居守志抚孤有成
　　知县许谕妻王氏夫亡持贞洁始终无议
　　任自立妻许氏崇祯五年闯贼破城氏正色骂贼坠城死子起家妻赵氏亦不屈死之当道表曰一门双烈
　　张法圣妻李氏年十八夫亡孀居二十余年会闯逆变投井死
　　贺应元妻刘氏年二十夫亡遗孤光祖未期苦节抚孤奏请旌表
　　国朝
　　生员王维翰妻郑氏夫亡抚子子寻卒艰贞勿失当事旌之
　　永宁县
　　宋
　　郝戭妻聂氏戭笃行苦节隐居不仕有语氏使劝之氏曰吾不徳无以助君子敢强所不愿以累其高哉
　　明
　　生员阮福妻梁氏年二十夫亡即缢以殉有司奏闻旌表张璞妻李氏年二十三夫亡事翁姑以孝闻训子成立守节四十余年有司奏旌状元吕柟为之记
　　生员阎文淳妻王氏年十九夫亡遗幼女二家贫矢志守节终始如一享寿八十一岁奏闻旌表
　　安勲妻白氏嘉靖辛丑寇乱氏従夫匿土穴寇攻急令夫逸去骂贼不屈身被十余创死
　　牛宗近妻李氏夫妇俱被执氏以身蔽夫曰宁杀我毋杀夫贼并杀之
　　侯景儒妻吴氏贼至走避山洞中贼烽四起知不免乃弃儿投水贼急挽之载马上氏刺面怒骂遂受害
　　典膳张环妻李氏张兰妻冯氏俱孀居守志骂贼被杀又乔甫妻郭氏亦以不屈死
　　贺女年十七未适人従父匿山谷为贼所获强行不従贼支解之
　　温女年十六与母俱被掠女仆地不起骂不絶口贼怒断其头以去烈妇白氏等八口胥嘉靖辛丑年事也壬寅奏闻并诏旌表
　　生员张鐩妻崔氏夫亡无子守节五十余年奏旌生员车煜妻张氏年十九夫亡无出夜即自缢奏旌张珊妻王氏年二十夫亡舅姑在堂生尽养死尽年逾七十志行无愆奏旌
　　副使胡汝辅妾郑氏幼贞静言笑不茍汝辅遘疾氏吁天愿代疾革先自尽有司表其门
　　生员车坦妻胡氏年二十五夫亡孀居守志境弥苦节弥坚奏旌
　　副使乔应光妻苏氏生员车同轨妻乔氏隆庆元年城陷俱赴井死都御史杨并请旌表
　　石州巡检刘祐妻董氏祐任邱县人秩满同子治起文省会适石州陷董氏与女挽髪环抱投井死治妇为幼子所牵遂被掠祐闻变趋归莫得家人所在防治妇乗间逃回语其状始缒井出之母女抱如故当事义之为治殓给驿归
　　石州之变杀掠殊惨自缢投井者庙宇井坎所在皆满署同知李春芳为收男女各瘗一大塜得旌者惟苏乔数人其湮没不传者不知凡几兹得之任邱节妇传志之
　　张鉼妻王氏年十九夫亡无子誓不他适孀居四十余年家人弟侄亦罕接其容有司旌其贞节
　　崔妇王氏惟春女其夫弟诱汚之氏不従自缢巡按立烈妇碑以表之云质清氷玉节劲松筠明嫌恶辱死不愧心蚩蚩夫弟那知人伦一日投缳千古名馨
　　崔烈妇有福妻也甲申之变为贼将田虎所执大骂不屈与子同时见杀
　　张煐妻梁氏王廷弼妻张氏夫亡俱守志节
　　国朝
　　生员张素妻邢氏素死甲申难氏年二十余守节教子曙中乙榜景膺嵗荐寿八十有五卒康熙二十三年疏请旌表
　　庠生王国隆妻高氏年二十七夫故子世清甫五嵗矢守志节年六十八而终康熙四十四年建坊旌表
　　白琦妻萧氏营兵石二逼汚不従裂其裳服体被重创寻自缢事闻康熙四十八年建坊旌表
　　王之瑛妻刘氏姜贼变氏挈姑子避之至河贼追及氏弃子弗顾独扶姑济姑得免难人以孝称
　　崔克俭妻董氏年二十四夫亡事亲抚幼守节五十八年寿八十二而卒
　　生员胡惟煦妻白氏年十九夫亡子明达甫岁立志抚孤寿九十二而终
　　车某妻吴氏年十七夫亡子云旺甫三月抚孤守节歴六十五年寿八十二卒
　　生员王仕皓母高氏进士高志女夫坐事氏惧辱自缢生员张彻妻冯氏于廷弼妻张氏张甲秀妻曹氏贡生于廷劢妻王氏杜含瑞妻白氏侯化妻马氏庠生李呈泰妻梁氏生员何振祖妻张氏贡生王洽妻梁氏同知梁绍素妻于氏王好谦妻张氏增生王忇超妻于氏监生崔渐超妻于氏生员吴祚妻李氏张王聘妻贺氏王自炳妻王氏以上俱守志节
　　宁乡县
　　明
　　生员李坤妻刘氏适坤半载坤死誓不欲生遂自缢高聪妻杜氏正德间贼摽掠被执义不受辱遂遇害刘玮妻曹氏年十九夫亡遗一女甘贫守志完节以终生员卫君宠妻刘氏少寡守贞教子直指旌其门刘进良妻任氏夫亡遗孤防甫二嵗食贫抚子孀居五十八年寿八十六卒
　　武廷佩妻白氏夫亡遗一子荼苦操作励节终身王崇徳妻田氏年二十崇徳卒遗孤朝相甫一嵗抚训成立娶妇高氏未几朝相亦故姑妇砥志守节当道旌之
　　生员刘有孚妻杨氏年二十夫故家贫无子苦志守节邑令旌之
　　生员王干妻靳氏干疾笃氏刲股罔效卒姑武氏患疮氏口吮之复为刲股按院旌其门曰节孝
　　王桢妻杨氏有孝行逆闯乱阖邑惊怖杨栉沐如平时王戏曰汝従贼乎氏曰我岂従贼贼虽刃我我不惧也寻举家被害贼掠杨扶马上投地者再贼怒断其左足杨骂益厉身罹七刃而死
　　生员杨灿妻王氏年二十五夫亡矢志守节抚幼子士俊成立
　　国朝
　　赵靖妻冯氏冯免粮之族孙女当日偶遇于道深林蓊翳免粮遂起意私之氏性激烈相持搏击将于免粮致命焉蹂躏于天红崖边两人失足坠崖底氏负伤垂毙免粮复以带勒死之雍正元年旌表
　　生员王仁妻郭氏少寡守节抚幼子事翁姑姻党无间言雍正四年疏请旌表
　　廪生李廷翼继室刘氏年十七适李二十三而寡事病姑十余载孝谨不怠抚前子昱有恩昱夫妇早卒遗子女幼氏胥抚成之守节三十二年雍正八年疏请旌表
　　庠生王球妻贺氏姜贼变球挈家奔窜转徙无常所球间语贺曰脱逢贼汝奈何氏曰死易事耳肯辱君耶寻贼刘定国据宁邑叛球父子胥被害氏方居乡凶问至従容出门牵裙防面投悬岩死
　　靳可荣妻郝氏被贼执挟持上马反折投地骂曰贼奴我清白妇岂汝从耶贼怒杀之
　　生员王传舟妻杜氏年二十四夫亡苦节五十年而卒邑令旌以扁月给米二斗
　　廪生王珽之妻刘氏王恭先妻王氏王钦妻靳氏以上俱守志节
　　大同府
　　大同县
　　晋
　　刘殷妻张宣子女宣子家富扵财以女妻殷其妻怒曰我女年始十四姿识如此何虑不得为公侯妃而遽妻刘殷乎宣子曰非尔所及也诫其女曰刘殷至孝防感兼才识超世此人终当逺达为世名公汝其谨事之张氏性亦婉顺事祖姑王母以孝闻奉殷如君父焉及王氏卒殷夫妇毁瘠几至灭性时柩在殡而西邻失火风势甚盛殷夫妇叩殡号哭火遂越烧东家后二白鸠巢于庭树自是名誉弥显
　　北魏
　　叔孙俊妻桓氏俊以翊戴明元功迁卫将军赐爵安成公年二十八泰常元年卒明元亲临哀恸命其妻曰夫生旣共荣没宜同穴能殉者可任意桓氏乃缢遂合焉
　　乐部郎胡长命妻张氏者不知何许人也事姑王氏甚谨太安中京师禁酒张以姑老且患私为醖之为有司所纠王氏诣曹自首由己私酿张氏曰姑老抱患张主家事姑不知酿主司不知所处平原王陆丽以状奏文成义而赦之
　　常山公主献文帝女适东郡王陆昕之奉姑卢氏有孝称性不妬忌以昕之无子为纳妾媵而皆育女昕之卒卢氏悼念而亡丧无违礼神龟初与穆氏琅琊长公主并为女侍中公主有三女无男以昕之従子子璋为后事公主尽礼丞相高阳王雍常曰常山妹虽无男子以子璋为儿乃过自生矣天平中卒
　　上庸公主初封蓝田高明妇人也甚有志操适中书监陆子璋事姑常山公主尽礼生六子印骏香骞搏彦师皆聪颖邢邵尝谓人云蓝田生玉固不差矣主敎训诸子皆以义方六子动依礼度亦母氏之训焉
　　和跋妻刘氏防性好燿道武狩犲山刑之刘氏自杀以従
　　北周
