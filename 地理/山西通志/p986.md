<!-- { "loadSidebar": true } -->
　　古之传者有言成王以桐叶与小弱弟戏曰以封汝周公入贺王曰戏也周公曰天子不可戏乃封小弱弟于唐吾意不然王之弟当封耶周公宜以时言于王不待其戏而贺以成之也不当封耶周公乃成其不中之戏以地以人与小弱者为之主其得为圣乎且周公以王之言不可茍焉而已必从而成之耶设有不幸王以桐叶戏妇寺亦将举而从之乎凡王者之徳在行之何若设未得其当虽十易之不为病要于其当不可使易也而况以其戏乎若戏而必行之是周公教王遂过也吾意周公辅成王宜以道从容优乐要归之大中而已必不逢其失而为之辞又不当束缚之驰骤之使若牛马然急则败矣且家人父子尚不能以自克况号为君臣者耶是直小丈夫者之事非周公所宜用故不可信或曰封唐叔史佚成之
　　象耕鸟耘辨　　　　　　　　　陆防
　　世传舜之在下也田于歴山象为之耕鸟为之耘圣徳感召也如是余曰斯异术也何圣徳欤孔子叙书于舜曰濬哲文明圣徳止于是而足矣何感召之云云乎然象耕鸟耘之说吾得于农家请试辨之吾观耕者形端而徐起拨欲深兽之形魁者无出于象行必端履必深法其端深故曰象耕耘者去莠举手务疾而畏晚鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四凶恐害于政其为疾且畏非得于鸟耘乎不然则雷泽之渔河滨之陶一无感召何也岂圣徳有时而不得耶孟子曰尧舜与人同耳而好事者张以就其怪非圣人之意也吾病其书之异端敺之使合于道人其从我乎虽不从吾亦不能变其说
　　元
　　晋恭世子申生辨　　　　　　　靳　荣
　　古之贤者不幸而处君臣父子之变茍有定见以决之身后之毁誉所不暇计也昔骊姬谮世子申生以大逆献公信之遂杀其傅杜原欵杀其傅是将杀世子也故惧而奔新城公子重耳谓之曰子盍言子之志于公乎世子曰不可公安骊姬是伤公之心也曰然则盍行乎世子曰不可君谓我欲弑君也天下岂有无父之国哉吾何行如之又使人辞于狐突曰申生不敢爱其死虽然吾君老矣子少国家多难伯氏茍出而图吾君申生受赐而死乃缢呜呼申生不惟爱其君亲而又念及骊姬之子以至于国家不贤而能之乎欲亡于他国而又恶被此弑君之名不若死之为愈也若夫身后之毁誉而又何暇计之哉春秋书晋侯杀其世子申生不曰自杀而曰晋侯杀之圣人所以罪其父而伤其子也今之论申生者或有咎之之辞不知据于何书说者曰书晋侯恶其用谗名申生斥其陷父是以名称爵号为褒贬也春秋据实事而直书善恶自见凡书郑伯许男宋公者此已定之称也若专以名称爵号为褒贬此又非圣人所以作春秋之义也经书晋侯杀其世子此善恶之彰明较着也今不遵经而臆为之说或信世儒穿凿无稽之言而为之褒贬圣人之志果如是乎衞太子伋不逃父命与申生之事何殊焉然而太史公伤之而不咎之此言之昭昭而不可掩者后世乱臣贼子闻申生之风者必有悚惧之心是以有功于万世也又安得而咎之献公之世卿大夫之贤者不为不多矣未闻有一言而释其寃者嗟夫祁奚叔向不生于此而生于彼宜乎申生不能免于死也
　　辨史皇氏　　　　　　　　　　罗　泌
　　吕不韦之书曰史皇作书仓颉氏也管氏韩子国语史记俱无史官之说据世本云史皇仓颉同阶又云沮诵苍颉作书亦未尝言为史官也及韦诞傅元皇甫谧等遽以为黄帝史官盖肇缪于宋衷衷之世本注云仓颉沮诵黄帝史官抑不知衷何所据而云末代儒流莫见其书更望望交引以为世本之言世本曷有是哉窃尝攷之仓颉之号曰史皇又曰仓帝河图说徴云仓帝起天雨粟青云扶日语亦见之洛书说河而鸿烈解言史皇生而能书是则仓帝史皇非人臣之目明矣后世徒见其有史皇之名因谓为史官尔史岂今之所谓史乎哉且上古始制文字者仓颉也而无懐氏已刻徽号伏羲氏已立书契俱在炎黄之前岂能至黄帝而始制文字耶此崔瑗蔡邕曹植索靖顾野王之徒所以咸谓古之帝者为得之矣虽然三五厯古史攷谓在炎帝之世其足信欤书疏张楫书云仓颉为帝王生于禅通之纪而丹壶记禅通之纪首列史皇氏则知楫书为有据者衞氏慎到以为包羲之前斯不诬也粤复订之春秋河图揆命篇云苍羲农黄三阳翊天徳圣明说者谓苍为仓颉羲为包羲与神农黄帝之四君者俱能奉三阳以辅上帝益以谛仓颉之为帝而在包羲之前矣故河图玉版云仓颉为帝南巡阳虚之山巡狩之事固非臣下之所行也昔者孔子尝曰封泰山观易姓而王可得见者七十有余君三皇禅于绎绎五帝禅于亭亭三王禅于梁甫而庄周书言七十二代之封其有形兆防堮勒纪者千八百余所兴亡之代可得而稽矣昔夷吾言于桓公曰古之封禅七十有二家夷吾所记者十有二曰无懐曰伏羲曰神农曰炎帝曰黄帝曰髙阳曰髙辛曰唐曰虞曰禹曰汤曰成王皆受命而后封禅无懐乃在伏羲之前是其可纪者而不识者六十又在无懐氏前此皆孔子之得见者而七十二君之前又有孔子之不得见者则知封禅之文其来久矣上古之君其世伙矣壶记以史皇首禅纪梁未之尽也以彼其说虽不概见于经然士考质诗书以其所见推其所不及见则自无懐而上既可得而论矣仓帝史皇岂得云人臣之号哉
　　尧舜禹非諡辨
　　学者必自见不有所见而惟一一隅以求经天下之通患也夷益弃契皆名也而夷弃独以官称虞伯后稷司徒皆官也而契洎益何为以名著耶古之人要不为是拘也予述路史既推尧舜禹为之名矣复以放勲重华文命为之名学者疑焉谓放勲重华文命昔之人或以为名而尧及舜禹在昔俱以为諡鲜有以为名者曰否皆名也諡不出于古书传虽云諡出黄帝然实出于周公何以言之予观夏商帝王皆非諡法知之也死諡周道也古者生无爵死无諡故始皇之制曰朕闻太古有号无諡中古有号死而以行为諡是以秦秀谓昔周公吊二季之陵迟哀大道之不行于是作諡以纪其终非古有之而谷梁子亦曰武王崩周公制諡法大行受大名小行受小名所以惩恶而劝善也世有諡法辄悉文致尧舜禹汤桀纣之而羼入之葢始于白虎羣儒斯最荒唐者也夫尧舜禹之为名固自章也尧曰咨汝舜舜曰咨汝禹汝弃汝契是果名也若以为諡则弃契垂益防龙一皆为諡而后可有鳏在下曰虞舜是岂鳏而在下已有諡乎彼则又曰此后世之追志斯亦罔矣夫书之于名分法最严宻世莫稽也方舜未嗣每书以舜盖未始一称帝逮其既立则惟书帝而弗复书以舜此则上古记史之法如是抑岂先諡而后帝乎昔魏周防谓魏君曰吾所贤者尧舜而尧名是古未尝以为諡也然则其说谬于汉儒可知矣虽然尧舜禹之为名其受命于尊者而放勲重华之与文命则其号谓之名人之所以名之者也放勲者极功也推而放之无所至极者也重华者继明也绍尧之后惟有光华而文命则特文徳之命若赞舜之格苗者是也孟子曰放勲乃徂落放勲曰劳之来之屈原曰嗟重华之不可迕就重华而陈辞而书中候亦曰文命徳盛俊乂在官而朱草生夫攷古之迹必求古之无意于言者推之屈孟之书此无意于言而又出于秦汉之前者也然则史记大戴世本不为无所本矣说者又曰放勲重华第言其徳乃若文命而以为之号名则敷于四海者为何事耶以言之则允廸当为臯陶之号而下文亦不相侔斯又缪矣夫禹臯两谟其文正异其云大禹谟曰者此叙书者之曰也云若稽古大禹曰文命此史官之曰而祗承于帝曰者乃禹言也盖所谓敷于四海者敷土也禹既敷土而后敬承于帝而言之也是故禹谟首三曰而用各异臯谟则不然其云臯陶曰允廸厥徳者是直臯陶之言尔故禹复之曰俞斯可哲矣惟协于帝者舜之徳而敷于四海者禹之徳然也犹曰其名如是其徳亦如是若刘寛之寛班固之固申屠刚之能刚谢安之能安皆名象其徳也若以是为不侔则重华之下尤不侔矣正不可若是其拘也或曰孟子为信则谋盖都君皇甫谧既以为舜之字矣奚为废之则又非也雄韩愈李翺既有辨盖都鄙之君云尔一徙成市再徙成都都之有君自昔然也抑又论之名以制义以义则尧逊也舜运也禹举也名有五以徳命为义斯之谓矣嗟乎尧舜禹之名一无所隠而人之所以言之亦惟如此而已后世从文制为号諡缘天以诔之曰文曰武斯已矣至唐天皇事不师古于是始取祖宗号諡而悉变之天宝之后加增重复遂至繁不可纪是则以为过三圣耶夫祖宗之功徳果足以超世欤果足以作圣欤则惟曰放勲曰重华一二言已足矣茍无其实是厚诬之而诱后世之讪毁也故孝子仁孙之欲显其亲则莫若使名副其实曷闻以号諡繁多之为贵哉庄生曰夫海不辞东流大之至也圣人并包天地泽及天下而不知其谁氏是故生无爵没无諡实不聚名不立此之谓大人予以是益知尧舜禹之非谥而后之学士指言尧舜禹者其为不逊昧去就也甚矣
　　明
　　河源辨　　　　　　　　　　　王　鏊
