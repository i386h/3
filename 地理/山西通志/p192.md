<!-- { "loadSidebar": true } -->
　　河东商人有二一曰坐商一曰运商坐商十二锭者晒畦双号六锭者晒畦单号种畦收盐纳课领引或卖与运商或卖与土贩不事远涉故曰坐商今三省地方皆有商包运一切纳课领引皆系运商办理坐商惟守塲卖盐是今之坐商卽两淮长芦之灶戸也而今仍称坐商者葢以河东引目皆搨坐商锭名于是盐塲食利之徒空典锭名畦不浇晒且六锭原本一名而顶此名者有三四人五六人不等零星混杂稽查难淸惟六锭归一凡归并商锭者畦卽随之则坐商之籍淸矣至于运商系认地往卖纳课领引行销之商也运商之中有锭坐足有畦浇晒商引商销商盐商运此良商也若借一锭名软包地方或租于供商或卖于小贩此律所谓诡立商名占窝取利者惟严禁软包则运商之淸矣周礼天官太宰九职六
　　曰商贾注曰行曰商处曰贾是行运引盐之商乃商也而河东并运两商均谓之商坐商共四百二十一名十二锭者四十三名六锭者三百七十三名不足十二锭者二名不足六锭者三名旧例十二锭商人毎月依限纳课一锭该五百一十六锭六锭商人共三百七十三名分双单月单月者逄单月纳课双月者逢双月纳课共该二千二百三十八锭不足十二锭商人二名共十九锭零一百一十一引不足六锭商人三名该十五锭零五十九引正课大锭共二千七百八十八锭毎锭合引一百二十道共合引三十三万四千五百六十道毎锭封课四十八两共合课银十三万三千八百二十四两又不能成锭零引一百七十道封课银六十八两二钱五分六毫八丝四忽五微加增小锭亦共二千七百八十八锭毎锭合引八道共合引二万二千三百四道毎锭封课二两九钱六分七厘九毫二丝一忽六微共封课银八千二百七十四两五钱六分五厘四毫二丝八微又不能成锭零引十二道封课四两零四分七厘八毫四丝八忽七微以上正课加增按锭合引共三十五万七千四十六道皆有各限商名按限封课掣盐其各锭名下畸零盐数不能归锭余出引一百一十二道名曰官置昌共引三十五万七千一百五十八道共封课银十四万二千一百七十两八钱六分三厘九毫五丝四忽种盐纳课领引立限分双单月以画均平课系运商纳惟照该商之额课纳引归运商领惟照该商之额引领引课旣系运商之事坐商惟种畦卖盐犹搨用坐商锭名者葢以河东额引四十一万七千四百四十三引太汾辽沁各属并鳯翔府属皆收盐税不由商人行销故不搨锭名惟商人实行引三十五万七千一百五十八引搨用锭名然解安额引八千七百道余引十万道皆系商人运销又无锭可坐且余引以不坐锭较额引行销更易且一商全名分坐三省一锭之引折爲数处甚爲不便易曰易则易知简则易从长芦淮浙引搨运商之名易简之道也
　　支掣律载起运官盐毎引照额定觔数爲一袋并带额定耗盐经过批验所依数掣摰秤盘但有夹带余盐同私盐法若越过批验所不经掣摰关防者押囘盘验河东掣放皆由禁门不能越过但折角干扒重复影射俗名跳高高以及车戸夹带嘴盐稽察宜严掣盐之法凡商人纳课领引将该商姓名引目帖下该塲大使编号催掣及掣完报明某月某日某商出盐若干以凭稽查催其运发车戸入塲以十引载于一车毎引分装二袋毎袋净盐一百斤雍正三年巡盐御史马喀
　　题请毎袋加耗盐二十斤今河东掣盐毎袋装盐一百二十斤两袋共二百四十斤禁门掣摰先逐车验明袋数次逐袋掣摰不得任意低昻中禁门出者卸于运城东西二门东禁门出者卸于安邑南门西禁门出者卸于解州东门各有转脚在焉旧三塲掣盐月胥三掣中三东六西九中禁门掣盐在门十二日移中而东西胥三日东禁门掣盐在门六日移东而中九日移东而西三日西禁门掣盐在门三日移西而中九日移西而东三日雍正六年详定在中者中出在东者东出在西者西出不立转限就便支掣于商爲便但一塲之中路有远近近者脚贱而远者脚贵人皆希图脚贱就近买盐则路远之盐堆积于塲谁人货买必致苦乐不均而浇晒无资且或以此畦之锭而买别畦之盐则锭与畦相离恐仍有空典锭名而畦不浇晒者凡阄分商锭坐某锭之商名必支某锭之畦盐盐必洁净价必公平庶苦乐均平不至搀越越至畦盐掣放必借车装有附近村庄之车戸有商人自家之车戸车戸有夹带嘴盐重复透出等且一名之盐而分四五日掣放竟有迟至一月者非特躭迟悮卖抑且零星拆掣便于影射应将三门车戸开明住址隣保毎车给牌印烙登册商人报掣卽于报单书明车戸姓名报掣一名卽于本日掣完不得报多掣少零星影射盐之官私视引引之生熟视扒商人领引赴掣则搨省县扒防越境犯界也入塲支盐则搨门扒防夹带余盐也运发之日则搨吏扒防迟留不运影射重复也　省县扒【凡扒胥长六寸阔六寸】曰某省某县发卖官盐引门扒三门各一曰中东西塲大使验掣吏扒曰中东西门塲吏验发起运　余引扒【雍正三年始】曰某省某州县发卖官盐引凡领余引者用此
　　运程淮浙等处运盐定有水程河东运盐惟陜西有水程其余皆系陆程若不定以程限则脚户任意绕道越境逗遛随处盗卖有亏商本良由行无定程交无定限河东旧志将三省州县各序路程核其道里定以时日刋刻应行程途单给付车戸船戸牛车毎日约三十里驴骡毎日约五十里船则毎日约五十里有枉道逗遛所过地方不许容隐盐到地方有司验收其票愆期盗卖所在官司究治【程限详河东盐法志不具载】
　　河东巡盐御史之设始于明河东转运使之设始于宋河东陜西都转运盐使之设始于元仁宗延祐六年有巡盐御史以监临之有转运司以总理之有分司以赞翼之又设经歴知事以爲首领设三塲大使在门以司掣摰又设三巡检以司巡缉设运城巡检以查匪类又设守备把总鎭守城池
　　国朝康熙七年满汉御史各差一员笔帖式一员至康熙十一年后不分满汉止差一员雍正元年以川陜总督兼之雍正三年
　　命复盐政以陜西西安布政司管理雍正四年以西安按察使管理雍正八年西安按察使陞授西安布政使仍带管盐务明置河东陜西都转运盐使司
　　国朝顺治五年始颁专勅康熙六年始兼理盐法道事唐有专知度支解县池专知度支安邑池元于运使之外有同知一员副使一员运判一员明成化十年修筑河东盐池墙垣置东门以爲出入设解盐东塲分司于安邑县路村地界捞办东塲盐课设解盐西塲分司于解州地界捞采西塲盐课毎岁运司轮委佐贰官一员各领该分司印信驻彼量带官攒秤斗及提督巡检司官兵人等巡视兼捕获盐徒修理墙垣治二年添设解盐中塲分司并给印信隆庆四年开垦解州六小等池照太汾事例印给小票发卖其捞办入官盐课当核三年内实收之数酌爲定额接补东池额欠有余一并补给大同并布政司年例之数仍令运司各官遵照旧制运副驻劄安邑专管东塲运同驻劄池南专管南塲运判驻劄解州专管西塲各盐该州掌印官协理女盐等池北岸中塲责令运使带领
　　国朝康熙十六年于裁汰冗员案内运同运副运判尽裁三塲掣盐遂归大使康熙二十四年御史李时谦奏渠堰关商民命脉需专员佐理量复裁员以重课本复运判一员
　　大淸会典分理渠堰盗贩运判雍正二年改运判爲运同三塲大使雍正六年部议大使管理盐务职分卑微不足以弹压商灶酌量给与正八品职衔与按察司知事等官一体较俸陞转除县丞品级相当外其系知县州同州判职衔应照
　　奏定之例以原衔管大使事至陞转之时仍照原衔陞转奉
　　防依议




　　山西通志卷四十五
　　钦定四库全书
　　山西通志卷四十六
　　风俗
　　唐虞之治比戸可封夏后氏尚忠唐魏之风虽不免于俭啬褊急而其去夸诈轻浮之习固已逺矣
　　国家化民成俗上绍唐虞而山西被化尤迩至于去唐魏之陋以范乎中正此亦守土者之所以厚蕲也志风俗
　　河内曰冀州其山镇曰霍山其泽薮曰杨纡其川漳其浸汾潞其利松栢其民五男三女其畜宜牛羊其谷宜黍稷　正北曰并州其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种【郑康成注五扰马牛羊犬豕五种黍稷菽麦稻也　贾公彦疏云五扰马牛羊犬豕者六畜中鸡为缓故去之云五种黍稷菽麦稻者若馈用六谷则兼有苽若民之要用则去苽故知是此五者】
　　季札观乐为之歌唐曰思深哉其有陶唐氏之遗民乎不然何忧之逺也非令德之后谁能若是为之歌魏曰美哉沨沨乎大而婉险而易行以德辅此则明主也【注晋本唐国故有尧之遗风忧深思逺情发于声　沨沨中庸之声婉约也险当为俭大而婉则节俭易行惜其国小无明君也】
　　魏国风七篇【葛屦刺褊　汾沮洳刺俭　园有桃刺时陟岵孝子行役思念父母　十亩之间刺时　伐檀刺贪硕防刺重敛】
　　唐国风十二篇【蟋蟀刺晋僖公　山有枢刺晋昭公杨之水刺晋昭公　椒聊刺晋昭公绸缪刺晋乱　杕杜刺时　羔裘刺时　鸨羽刺时无衣美晋武公　有杕之杜刺晋武公　葛生刺晋献公　采苓刺晋献公】
　　魏国风谱【葛屦　汾沮洳　园有桃　陟岵　十亩之间　伐檀　硕鼠　魏无世家其诗当在平桓之间】
　　唐国风谱【蟋蟀晋僖候时系周惠王世　山有枢　扬之水　椒聊　绸缪　杕杜　羔裘　鸨羽晋昭侯时系周宣王世　无衣　有杕之杜晋武公时系周厘王世　葛生　采苓晋献公时系周惠王世周成王封弟叔虞于唐至六世孙僖侯唐之变风始作唐之地尧都诗人本其风俗故云唐自僖至献公有诗者四惠公已下无诗】
　　魏地狭隘其民机巧趋利其君俭啬褊急而无德以将之【诗小序】
　　唐风土瘠民贫勤俭质朴忧深思逺有尧之遗风焉魏地狭隘民俗俭啬盖有圣贤之遗风焉【诗】
　　河东土地平易有盐铁之饶本唐尧所居诗风唐魏之国也周武王子唐叔在母未生武王梦帝谓已曰余名而子曰虞将与之唐属之参及生名之曰虞至成王灭唐而封叔虞唐有晋水及叔虞子燮为晋侯云故参为晋星其民有先王遗教君子深思小人俭陋故唐诗蟋蟀山枢葛生之篇曰今我不乐日月其迈宛其死矣他人是媮百岁之后归于其居皆思奢俭之中念死生之虑吴札闻唐之歌曰思深哉其有陶唐氏之遗民乎魏国亦姬姓也在晋之南河曲故其诗曰彼汾一曲寘诸河之侧自唐叔十六世至献公灭魏以封大夫毕万灭耿以封大夫赵夙及大夫韩武子食采于韩原晋于是始大至于文公霸诸侯尊周室始有河内之土吴札闻魏之歌曰美哉沨沨乎以德辅此则明主也文公后十六世为韩赵魏所灭三家皆自立为诸侯是为三晋赵与秦同祖韩魏皆姬姓也【汉书】
　　赵地昴毕之分野赵分晋得赵国西有太原定襄云中五原上党上党本韩之别郡也逺韩近赵后卒降赵皆赵分也自赵夙后九世称侯四世敬侯乃徙都邯郸焉太原上党多晋公族子孙以诈力相倾矜夸功名报仇过直嫁娶送死奢靡汉兴号为难治常择严猛之将或任杀伐为威父兄被诛子弟怨愤至告讦刺史二千石或报杀其亲属钟代石北【师古曰钟所在未闻石山险之限在上曲阳】民俗懻忮好气为奸不事农商自全晋
