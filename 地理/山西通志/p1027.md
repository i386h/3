<!-- { "loadSidebar": true } -->
　　殷雷忽起南山阳郁蒸荡尽溪风凉前村下车雨如注亲族欵我各劝觞须臾云散晚色霁万峰如画森开张沙溪无泥复命驾涧水骤添三尺强行行石龛路昏黒篝灯前导燃松肪白杨峪西产龙马神物化去余空岗不知何仙瘗两鹤石畔顶红双胫长褰衣度水更东上峻岭细迳盘羊肠嵯岈怪石岩倒立老栢秀色长青苍上方结屋者谁子绕栋金碧纷炜煌隙地才容数步许因髙驾空巧莫当我初来游嵗己酉半间木厦无垣墙悬崖题诗纪名姓石上醉墨多低昻十七年中若梦寐抚懐旧迹增感伤情钟棠棣既有以泽荷丰芑何能忘呼童设榻坐兀兀今夕何夕栖禅房开门仰视斗插地微月皎皎出东方夜深万籁久已寂独闻涧响声琅琅云移雾转景千变蓬莱宛在天中央人间名胜信有地雄据往往皆缁黄云门华岳逺难致咫尺灵境非他乡考槃硕人振遐躅我愿招之意茫西林钟磬戒明发欲行不行歌慨慷为谢山灵勿见讶匡庐旧约吾终偿
　　谒黄帝庙　　　　　　　　　　杨一清
　　幽岩洞如瞰隂壑洞口飞甍架虚阁眞仙乘龙竟何在香火千年事如昨防庄一言疑万世槁死荒山凡几辈何殊山石老且顽我欲砭订其能还呼儿笑折山花看淡白长红总自然
　　登黄榆岭【梁余之东山南接太行】　　　　　王云凤
　　厚坤忽拥太行脊上倚青天才一尺地凝余滓荡水痕我忆乾坤始开辟谁凿万朶玉芙蓉苍壁丹崖太古色雄根西与昆仑连爽气东堪泰岳敌上有夭乔之寒松下有碨磊之怪石瀑布直下三千丈长虹偃蹇明珠掷万壑晴见云气流日月时有氷花积幽龙往往涧底眠顷刻飞去曳云黒鸣泉汩汩出翠防一不动玻瓈碧絶怜赤乌巢岩幽忽惊斑兽伏林隙层峦回岫咫尺间恍惚曲磴失南北仰窥嵰崄心骨惊俯瞰砑毛发立马蹄局蹐不敢驰耸耳长鸣如有识左右应接且徐歩一一异态看不斁嗟我平生爱肥遯利名不治烟霞癖见此喜极成踊跃安得长风驾两腋摩挲絶顶纵双眸一覩方圆天地窄嵁岩欲付幽人居白鹤又见飞来只何日买田耕紫烟闲看云霞朝复夕
　　送紫团山人归山山人能诗每梦与李白游
　　紫团山涌千寻碧处处云霞老松栢涧底春逢石乳垂洞中时见仙翁奕君能游之不惮逺梦中谈者彷佛李姓而名白仰攀日月明俯瞰天地窄乐莫乐兮兹一游至今瞻眺情无极君停雕鞍我歌素团栁线垂隄緑桃花映水丹我歌紫团君停雕鞍君归兮浩浩我愁兮漫漫望紫团兮曾不咫尺太行崔嵬兮羊肠艰仙翁袖有餐霞编欲往从之是何年安得与君跨两鹤山头长诵逍遥篇此行若见谪仙语谪仙授子以仙谱果然假寐梦青莲恍如握手传仙诀春鴈来时寄我书莫待长安飘素雪
　　太行山行　　　　　　　　　　石　珤
　　太行之山何崔嵬岩幽谷隐藏风雷汉军已料骑士屈魏武重叹车轮摧其开如陉下如井云作炊烟瀑垂绠羊牛只道来层霄鸡犬方知接人境山僧何年住山顶亦有山田二三顷非闗避世应避名我欲从之玩流景
　　游五台感神灯示现　　　　　　李师圣
　　梵书五顶清凉府冬氷夏雪无炎暑我来七月秋正寒何况萧萧岩谷雨偶尔云开煦气生溶溶满目烟光聚眞容古基鹫峰寺髙山之麓雄今古西方楼观缥缈间粲然金碧莲华宇悬崖峻岭架大木神物所持凭险阻金珰垂空殿檐响森森铁凤相交舞忆昔文殊出火宅金刚寳窟通眞土牵牛老人饮玉泉二子一犬随贫女变化无方饶益情如是西天七佛祖重闻清凉境界眞无穷陈迹书妙语我有诚心颇出羣瑞应神竒目亲覩须防光相现咫尺玉洞金灯明可数松影揺空山谷中夜寂太隂隐龙虎丹楼碧阁香案前敬畏生心谁敢侮从来昏迷如梦回前三后三愼莫取我今不作前后想香烟稽首清凉主
　　登寳岩寺观金灯　　　　　　　崔士棨
　　太行千里亘地轴隆虑西来羣峰矗谼峪岭下梵宫开景相端严拟天竺玲珑乱垂如倒莲石龛空洞似华屋栋宇追皆文章千佛万佛骇人目神工运巧如巨灵泉水涓涓绕佛足昔闻清夜现神灯半信半疑心未服花朝携友一登临诗囊酒榼随童仆晓行红日上髙岑俯瞰白云满空谷行行杖屦近青霄寥寥尘寰眞一掬半山雨落湿樵薪山上朝瞰凝树緑来来往往人攀跻香火朝神相陆续辘轳千尺下琼浆岩底行人消吻酷洞垂佛手浴清冷顶偃古松苍盖覆平生癖性爱烟霞天下竒观可称独夕阳对酌发髙歌近夜看灯试密祝忽然对山一星明清辉晃晃如行烛须防数防起四山眼底涧中五灯簇乍明乍暗焰荧荧还逺还近光煜煜分明出现摩尼珠龙女呈来照林麓游人大咤号佛声果是山灵酧我欲僧人邀我坐禅牀手捧清茶奏梵曲细问此山开何时住持谁者留芳躅云昔修定上人石窟端居虎自伏示寂一性返灵山百年遗骨香如玉宝塔幽堂卧俨然过客咨嗟尽瞻肃圣境须生圣者成梵天巍峩表亭毒闻言不觉竖顚毛胸中愁烦消万斛禅宗我悟最上乘覩此佛灵莫敢渎同行俱是青云流纪胜教予书柬牍灯下走笔思若狂漫吟只恐大家辱西山竒迹满襟懐归家可作卧游録小窻一枕醉春风清梦夷游伴猿鹿
　　修边謡　　　　　　　　　　　尹　耕
　　去年修边君莫喜血作边墙墙下水今年修边君莫忧石作边墙墙上头边墙上头多冻雀侵晓霜明星渐落人生谁不念妻孥畏此营门双画角
　　杏谷　　　　　　　　　　　　何景明
　　东风满山开杏花杏林十里如蒸霞武林桃源解迷客何如种杏作生涯人家半住山霞里满院落花寒食雨春香扑雪春酒酣长遣行人问山主
　　乌岭堆云
　　岭树郁郁云深深青山无雨云自隂山云日夕千变化青山有色云无心山翁久伴白云住家在白云最深处岭头日暮耡云归破笠轻簑冲雨去
　　王离城
　　三军无人玉帐空大将尽走漳河东谁谓将军甘楚缚秦王白马来闗中当年残垒迷秋草哀笳一声戍烟晓古今余恨此销沈落日平芜下山鸟
　　南城子歌畧　　　　　　　　　王九思
　　南城薛子晋之献南游吴越西秦甸江湖鹢舫泝巨涛渥洼龙驹带长剑对镜渐看鹤发生投林自觉鸟飞倦相邀九老会耆英谈仁行义乡闾劝不学竹林旷荡逰仰思洛下真率宴汾水鱼虾佐酒尊行山笋蕨供飱饭阳春白雪有讴吟明月清风无系绊
　　独逰山【和顺】　　　　　　　　　何孟春
　　三黜坐直道一麾当左迁王君笏陜郡符竹劳承宣地异长沙之卑湿路非潮阳之八千前人雅重文章守逐客健寻山水縁美酒曲衖何必恼妇门挽屋事草草潜虬暂借尺氷居骨相难应簿书老有时按部过阌乡秀句满供风月囊积翠万寻欹马傍仙游谁复原轩皇寒□中折见草树松栢蔚茂芝兰芳达士□心等今古登临底事须吾土平生眞赏寄林壑肯防粗官绁簪组春送东风两足闲谢公屐齿独游山向来踪迹殊无端笑倚寥廓窥尘寰百年滔滔岐路间面首氷雪凋朱顔金石志砺困不悔江山私滞名应在一尊吊古竟属谁蔽芾甘棠有遗爱廊庙而今正渴贤持衣售暑还渠辈不才孤抱郁忧怆蠧藁斯文任风概愿子双鳬养健翰浮云宁久翳长安他年会有刀头梦飞渡羊肠百八盘
　　并州行送王锦夫大参　　　　　刘　龙
　　君不见青齐千里如云扰春燕飞来宿林杪君不见欃枪妖气纒嵩洛白骨堆原泪堪落西望并州阻太行农桑在在年丰穰宦逰怕涉并州道如今却説并州好忧深思逺古唐风峻岭崇冈作城堡男儿唾手取功名紫绶金章致身早天将多事试斯文肯向艰危惜襟抱劝君饮为君歌尹生保障君云何二省前时盗未起亦似并州今可喜
　　佛耳山　　　　　　　　　　　刘　麟
　　佛有骨亦有齿世贤不用轻相訾晋岭蟠空天下无择胜呈聪露其耳当时养性悮养身宛转形容尚孤峙佛今已入无何有化作清风常住此闻人附语或厌凡侵肌烈烈长风起入寺烹茶烟火生僧伽半道人羣是何时幻质复西来共开清听探元始
　　送李帅之云中　　　　　　　　李梦阳
　　黄风北来云气恶云州健儿夜吹角将军按剑坐待曙纥干山揺月半落槽头马鸣士饭饱昔无完衣今绣袄沙缓辔行射雕秋草满地单于逃
　　和沈钟临清亭题壁韵　　　　　林　魁
　　溪声忽起瑚畔骤雨惊涛来不断久别江南无此声徙倚亭桥夜将半势絶殊惊海眼髙情幽饱惬诗肠玩钧天髣髴金石鸣人世徒烦丝竹乱须防声歇成方池天光云影涵涟漪天耶云耶不复识人与景象相忘竒书懐未合轻排句有笔难描诗外趣裴叟开庄緑野前杜陵结屋浣花住摩诘生涯画里来孤鸿踪迹风前去更有人心不老池源头活水当寻处
　　洪济桥行　　　　　　　　　　吕　柟
　　君不见万泉之水水如注千岩百谷还相附波涛汹涌势若雷土桥木帆何为哉城西之涧众所济迩来崩塌谁相继遂令鱼鼈鼓深湫坐见行人叹泛浮王侯作邑有余力一朝下令种民徳青山凿石碧嶙峋指日穹窿向髙旻作者不劳行者喜侯之为民何如此呜呼我昨买舟自京师屡更津要嗟流离侯之字民民且戴侯今归去甘棠在请君欲尽侯之功太行之石还可礲
　　琴髙图为李勲卫赋　　　　　　徐　渭
　　天上神僊塞紫虚人间毛頴不胜书乍闻弄玉骑青凤又见琴髙跨赤鱼千年古素粘蝴蝶苍涛髙处擎红颊不知侬是画中人欲请波臣后鳞鬛
　　歌送董佥事之大同　　　　　　王世贞
　　盘雕锦袍鐡防骢绣旗双飐桃花红董家南塘聊一出万舸不敢乘春风健儿百战髓力尽天子髙卧咸阳宫抚髀之对何匆匆谁夺我公向云中南粤王头阙下矣六臝北首穹庐空代人巷贺吴人哭安得分身来救侬剑歌大白须满饮天下健者唯董公呜呼天下健者唯董公
　　过长平
　　世间怪事那有此四十万人同日死白骨髙扵太行雪血飞迸作汾流紫锐头竖子何足云汝曹自死平原君乌鵶饱宿鬼车痛至今此地多愁云耕农往往夸遗迹战镞千年土花碧即令方朔浇岂散总有巫咸招不得君不见新安一夜秦人愁二十万鬼声啾啾郭开卖赵赵髙出秦玺也送东诸侯
　　淮隂侯庙歌
　　咸阳倾城葬祖龙嫔嫱掩泣千花红十二金人销不尽揭竿斩木飘扵风是时韩生业钓者其志固己无山东辕门执防重瞳子巴蜀为坛隆凖公白帝雄图久成灭乌江独马非为功归来故乡髙筑宫黄金如山一日空齐赵诸侯在指掌俛仰宇内无英雄三夺军权再被缚束手不待如发防乃知天授岂人力代相之约何匆匆当时幸不烹蒯通呜呼余子焉足数往往铁券埋膏斧骊山刑客布乎王长安彻侯哙等伍微时犹营万家墓贵日翻悭一坏土尚令黄河羞汉带日夜崩涛夺钲鼓乍可吾徒设瓣香莫令儿辈陈牲酤荒堦突兀见老桧乾坤荧荧日渐吐五陵王气横亘天亦复寂寞成今古
　　送王给事使潞　　　　　　　　李攀龙
　　忆昔边尘暗蓟门六军如云集阙下天子授钺临轩槛宜阳王公其人者风流旧出城朔方简在新除大司马是时将帅实跋扈倾耳履声入北斗引经答诏动称意草檄提兵常在手帝力自堪制阃外股肱佐命吾何有一从诛乱朝廷清四海亦重尚书名看君少年青客汉家今得韦元成袖里弹章百不避囊中谏疏垂欲行主恩三晋持节使上党诸侯带砺功泛槎春度浊漳水设醴夜宴虒祁宫归来炼石补造化论思廷诤才何雄
　　朝阳阁行　　　　　　　　　　王世隆
