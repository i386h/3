<!-- { "loadSidebar": true } -->
　　康延孝代北人为太原军卒亡命于梁为左右先锋指挥使复以百骑奔于唐庄宗解御衣金帯以赐之拜博州刺史捧日军使兼南面招讨指挥使庄宗屏人问延孝梁事延孝具言末帝懦弱赵岩壻也张汉杰妇家皆用事段凝奸邪以入金多为大将自其父时故将皆出其下王彦章骁将也遣汉杰监其军而制之小人进任而忠臣勇士皆见踈斥此其必亡之势也庄宗又问梁计如何曰窃闻梁且大举庄宗曰何以御之延孝曰梁兵虽众分则无余请待其既分以铁骑五千自郓趋汴出其不意捣其空虚不旬日天下定矣庄宗甚壮其言后梁虽不出兵而梁兵悉属段凝于河上京师无备庄宗卒用延孝策自郓入汴凡八日而灭梁以功拜郑州防御使赐姓名曰李绍琛二年迁保义军节度使三年征蜀为先锋排阵斩斫使破凤州取固镇降兴州与王衍战三泉衍败走断吉栢江浮桥延孝造舟以渡进取绵州衍复断绵江浮桥延孝谓招抚使李严曰吾逺军千里入人之国利在速战乗衍破胆之时但得百骑过鹿头闗彼将迎降不暇若修缮桥梁必留数日使衍得闭闗为备则胜负未可知也因与严乗马浮江军士随之济者千余人遂入鹿头闗下汉州衍弟宗弼果以蜀降蜀平延孝功为多明年郭崇韬死魏王继岌班师命延孝以万二千人为殿行至武连闻朱友谦无罪见杀诏杀其子令德于遂州继岌不遣延孝而遣董璋延孝与璋有隙已自疑及璋过延孝军又不谒延孝大怒遂拥其众自剑州返入蜀自称西川节度三州制置等使驰檄蜀人数日众至五万继岌遣任圜以七千骑追之及于汉州防孟知祥夹攻之延孝战败被擒知祥酌大巵从槛车中问之延孝曰郭崇韬佐命之臣功在第一兵不血刃而取两川一旦无罪阖门受戮顾如延孝何保首领以此不敢归朝耳至凤翔遣宦者杀之
　　康思立山隂人少为骑将从庄宗破梁战栢乡以功迁指挥使后歴应岚二州刺史宿州团练使昭武军节度使徙镇保义胥有善政
　　安重霸云州人初与明宗俱事晋王后奔于蜀为亲将宦者王承休为节度使重霸为副使唐兵伐蜀重霸劝承休赴难承休上道重霸立承休马前辞曰秦陇不可失愿留为公守唐军破蜀重霸以秦成阶三州降明宗以为阆州团练使罢为左卫大将军久之为匡国军节度使废帝时为京兆尹西京留守徙镇大同以病罢归卒于潞州
　　安金全代北人骁果工骑射号能擒生踏伏事晋为骑将数有功官至刺史以疾居于太原庄宗与梁相距河上梁将王檀袭太原晋兵皆从庄宗太原无备监军张承业率诸司工匠登城扞御而外攻甚急金全彊起谓承业曰太原晋根本一旦不守则大事去矣老夫今诚惫然尚能为公破贼承业授以甲兵金全被甲跨马召率子弟及故将吏得百余人夜出北门击檀于羊马城中檀军惊溃而晋救兵稍至然庄宗不以金全为能不録其功金全与明宗有旧天成中拜振武军节度使同中书门下平章事在镇二年召还卒
　　安重诲应州人父福迁以骁勇知名晋兵救朱宣福迁战死重诲少事明宗明敏谨恪为安国军中门使及兵变于魏所与谋议大计皆重诲与霍彦威决之明宗即位为左领军卫大将军枢宻使兼领山南东道节度使固辞不拜改兵部尚书使如故在位六年累加侍中兼中书令重诲以佐命功臣处机宻之任事无大小皆所参决其势倾动天下尝出过御史台门殿直马延误冲其前导重诲怒即台门斩延而后奏宰相任圜以职事与重诲争辞疾退朱守殷反重诲遣人杀圜而后白诬圜与守殷通谋因取三司积欠二百余万请放之以悦人其威福自出若此重诲以天下为已任四方奏事皆先白后闻河南县献嘉禾一茎五穗视之曰伪也笞其人而遣之夏州李仁福进白鹰重诲却之而后白明宗隂取以入他日按鹰戒左右无使重诲知也宿州进白兔遂却而不白马牧军使田令方马瘠多毙当死重诲谏曰使天下闻以马故杀一军使是谓贵畜而贱人令方因得减死醴泉令刘知章不时给囘鹘侯三马械至将杀之重诲从容为言乃得不死其尽忠补益又若此重诲欲内计社稷外制诸侯而独见之虑祸衅旋生尝怒钱镠寓书礼慢遣嬖吏韩玫副供奉官乌昭遇使吴越玫还谮昭遇见镠舞蹈称臣昭遇坐死下制削夺镠官爵钱氏遂絶于唐潞王从珂为河中节度使重诲谓从珂非李氏子后必为国家患欲隂图之从珂阅马黄龙庄其牙内指挥使杨彦温闭城报从珂曰彦温非叛也得枢宻院宣请公趣归朝廷耳从珂上变明宗欲诱致彦温重诲固请用兵乃遣侍卫指挥使乐彦稠西京留守索自通率兵讨之彦稠等攻破河中希重诲防斩彦温以灭口从珂罢镇重诲数讽宰相言从珂失守宜得罪他日又自论列明宗曰公欲如何处置我即从公重诲曰此父子之际非臣所宜言惟陛下裁之明宗曰吾为小校时衣食不能自足此儿为我担石灰拾马粪以相养活今贵为天子独不能庇之耶使其杜门私第亦何与公事重诲由是不复敢言孟知祥镇西川董璋镇东川皆有异志重诲每事裁抑以精兵分戍二川既而遣李严为西川监军知祥大怒即日斩严又分阆州为保寜军以李仁矩为节度使璋举兵攻杀仁矩二人遂皆反唐戍蜀精兵皆陷初明宗幸汴州重诲议伐吴明宗难之其后戸部尚书李鏻得吴谍者言徐知诰欲称藩愿得安公一言以为信重诲以玉与谍者使遗知诰初不以其事闻后知诰之问不至始奏贬鏻已而捧圣都军使李行徳十将张俭告边彦温言重诲私募士卒缮治兵器欲自伐吴明宗疑之大臣左右皆为之辨因廷诘彦温具伏其诈于是君臣相顾泣下彦温行徳俭皆坐族诛重诲因求解职明宗慰之重诲论请不已乃趣中书议代重诲者冯道曰诸君茍惜安公使得罢去是纾其祸也赵凤谓大臣不可轻动居职复如故及董璋等反遣石敬瑭讨之而粮运甚艰明宗欲自行重诲曰此臣之责也乃请行日驰数百里逺近惊骇督趣粮运日夜不絶毙踣道路者不可胜数凤翔节度使朱昭上言重诲怨望宣徽使孟汉琼自行营还亦言西人震骇状重诲行至三泉被召还拜河中节度使希防者争求其过宦官安希伦坐与重诲交私尝隂伺宫中动息事发弃市重诲因告老以太子太师致仕而以李从璋为河中节度使遣药彦稠率兵如河中虞变重诲二子崇绪崇赞宿卫京师闻制下奔其父重诲惊曰二渠安得来已而曰吾以一死报国余复何言乃械送二子于京师行至陜州下狱明宗又遣翟光业至河中视重诲去就光业至从璋率兵围重诲第入拜于庭重诲降而答拜从璋以檛击其首重诲妻子抱之而呼又击其首夫妻皆死从璋检责其家赀不及数千缗明宗下诏以其絶钱镠致孟知祥董璋反及议伐吴以为罪并杀其二子其余子孙皆免重诲得罪知其必死叹曰我固当死但恨不与国家除去潞王此其恨也
　　折从阮字可久初名从逺避汉髙祖名改为阮云中人父嗣伦为麟州刺史从阮温恭长者居父丧以孝闻为唐太原牙将后为府州刺史晋出帝时以兵攻契丹取其城堡十余迁团练使兼领朔州刺史安北都防振武军节度使契丹西南面行营马步军都虞汉髙祖立于府州建永安军以从阮为节度使明年以其族朝京师徙镇武胜即拜从阮子德扆为府州团练使周太祖立歴徙宣义保义静难三镇德二年罢还卒赠中书令
　　李从璟明宗子初名从审为人骁勇善战而谦退谨勅从庄宗战数有功为金枪指挥使明宗军变于魏庄宗谓从璟曰尔父于国有大功忠孝之心朕自明信今为乱军所逼尔宜自往宣朕意毋使自疑从璟驰至卫州为元行钦所执将杀之从璟呼曰我父为乱军所逼公等不亮其心我亦不能至魏愿归卫天子行钦释之庄宗怜其言赐名继璟以为己子从庄宗如汴将士多亡独从璟不去左右或劝其逃祸不聴庄宗闻明宗已渡黎阳复欲遣从璟通问行钦以为不可遂杀之明宗即位赠太保
　　李从荣明宗子天成元年以检校司徒兼御史大夫拜天雄军节度使同中书门下平章事三年徙镇河东长兴元年拜河南尹兼判六军诸卫事从璟死从荣次最长又握兵柄是嵗秋封秦王故事诸王受封不朝庙而有司欲重其礼乃建议曰古者因禘尝而发爵禄所以示不敢専今受大封而不告庙非敬顺之道也于是从荣朝服乗路车具卤簿至朝堂受册出载册以车朝于太庙京师之人皆以为荣三年加兼中书令有司又言故事亲王班宰相下今秦王位髙而班下不称于是与宰相分班而居右四年加尚书令食邑万戸又加天下兵马大元帅有司言元帅或统诸道或専一面自前世无天下大元帅之名其礼无所考按诸自节度使以下凡领兵职者皆具鞬以军礼庭叅其兼同中书门下平章事者初见亦如之其后许如客礼凡元帅府文符行天下皆用帖又升班在宰相上从荣大宴元帅府诸将皆有颁给控鹤捧圣严卫指挥使人马一匹绢十疋其诸军指挥使人绢十疋都头已下七疋至三疋又请严卫捧圣千人为牙兵十一月以罪被害于河南府
　　李从璋字子良明宗侄也少善骑射庄宗时将兵戍常山闻明宗兵变于魏亦起兵据邢州明宗即位为捧圣左厢都指挥使改皇城使领饶州刺史拜彰国军节度使徙镇义成明宗幸汴州从璋欲率民贡献坐罢为右骁卫上将军居久之出镇保义徙河中长兴四年夏封洋王晋初徙镇威胜降封陇西郡公从璋镇保义始折节自修在南阳颇有遗爱天福二年卒年五十一子重俊为虢州刺史坐赃后为商州刺史以罪死
　　刘崇刘信皆髙祖弟承训承祐承勲髙祖子承训早卒追封魏王承勲为开封尹周广顺元年以疾卒追封陈王刘赟河东节度使崇子周太祖入京师白汉太后择立汉嗣而宗室河东节度使崇等在者四人乃为太后诰曰河东节度使崇许州节度使信皆髙祖之弟徐州节度使赟开封尹承勲皆髙祖之子文武百辟其择嗣君以承大统时承勲久病乃共奏曰徐州节度使赟髙祖爱之以为子宜立为嗣遣太师冯道率羣臣迎之道见赟太后意赟行至宋州周太祖自澶州还京师遣侍卫马军指挥使郭崇以兵七百骑卫赟赟登楼召崇崇不敢进冯道出与崇语崇乃登楼见赟已而夺赟部下兵赟谓道曰寡人此来所恃者以公三十年旧相是以不疑道黙然赟客将贾正等数目道欲图之赟曰勿草草事岂出于公耶道已出郭崇幽赟于外舘杀贾正及判官董裔牙内都虞候刘福孔目官夏昭度等周太祖监国太后下诰曰比者枢宻使郭威志安宗社议立长君以徐州节度使赟髙祖近亲立为汉嗣乃自藩镇召赴京师虽诰命已行而军情不附天道在北人心靡东适当改卜之初俾膺分土之命赟可降授开府仪同三司检校太师上柱国封湘隂公赟以幽死初都押衙巩庭美教练使杨温守徐州闻之闭城拒命广顺元年三月王彦超克徐州庭美等皆见杀
　　史彦超云州人勇悍骁捷为汉龙捷都指挥使以兵从周太祖入汴迁虎捷都指挥使戍晋州刘旻来攻州无主帅知州王万敢不能拒彦超以戌兵坚守月余太祖遣王峻救之旻兵解去以功迁龙捷右厢都指挥使领郑州防御使周汉战高平彦超为前锋先登陷阵以功拜感德军节度使周兵围汉太原契丹救汉出忻代世宗遣符彦卿拒之以彦超为先锋战忻口彦超勇愤俱发左右驰击解而复合者数四遂殁于阵是时世宗败汉髙平乗胜而进久无成功欲解去而未决闻彦超战死遽班师仓卒之际亡失甚众世宗忧忿不食者数日赠彦超太师优防其家焉
