<!-- { "loadSidebar": true } -->
　　裴寛字长寛河东闻喜人祖徳欢魏中书侍郎河内郡守父静虑银青光禄大夫赠汾州刺史寛仪貌瓌伟博涉羣书弱冠为州里所称抚诸弟以笃友闻荥阳郑孝穆尝谓从弟文直曰裴长寛兄弟天伦笃睦人之师表吾爱之重之汝可与之游处年十三选孝明挽郎释褐员外散骑侍郎孝武西迁寛谓诸弟曰君臣逆顺大义昭然理无东面以亏臣节乃避难大石岭独孤信镇洛阳始出见焉韦子爽在洛窘急投寛寛开怀纳之信知而诘责寛曰穷来见归义无执送今日获罪是所甘心经赦得不坐大统五年授都督同轨防长史加征虏将军十三年从防主韦法保向颍川解侯景围谓法保曰侯景狡猾必不肯入关若伏兵斩之亦一时之功也不然须深加严警不得信其诳诱自贻后悔法保乃加警十四年与东魏将彭乐乐恂战新城被擒见齐文襄寛举止详雅善占对文襄甚赏异之厚加礼遇寛乃裁所卧氊夜缒而出因得遁还周文帝曰披坚执鋭或有其人疾风劲草岁寒方验裴长寛为髙澄厚遇乃能冒死归我虽竹帛所载何以加之乃手书署寛名下授持节帅都督封夏阳县男即除孔城城主十六年迁河南郡守仍镇孔城进使持节车骑大将军仪同三司散骑常侍周初进爵子寛在孔城十三年与齐洛州刺史独孤永业相对永业有计谋多谲诈寛每揣知其情邀击无不尅天和三年除温州刺史复以沔州接敌境移寛为刺史陈将程灵洗攻之力屈城陷执至扬州卒于江左子义宣后使陈始得还柩隋开皇元年赠襄郢二州刺史义宣位司金二命士合江令
　　裴果字戎昭河东闻喜人祖思贤魏青州刺史父遵齐州刺史果少慷慨有志略魏太昌中为阳平郡丞周文帝使并州与果遇果知非常人密托附焉永安末从军征讨乗黄骢马衣青袍每先登陷阵时人号为黄骢少年永熙中授河北郡守沙苑败率宗党归阙周文嘉之赐田宅奴婢牛马什物从战河桥解玉壁围摧锋奋击所向披靡大统九年从战芒山陷阵擒东魏都督贺娄焉逻兰勇冠当时众人莫不叹服周文愈亲待之补帐内都督迁帅都督平东将军后从开府杨忠平隋安陆以功加大都督除正平郡守正平果本郡也以威猛为政百姓畏之盗贼屏息迁司农卿又从尉迟迥伐蜀为前军开劒阁破季庆保降杨干运皆有功废帝三年授龙州刺史封冠军县侯俄有州人张遁李拓驱百姓围州城果设方略以拒之贼退走出兵追击累战破之旬日间州境清晏转陵州刺史周初除隆州刺史加持节骠骑大将军开府仪同三司进公歴眉复二州刺史果性严猛能断决抑挫豪右申理屈滞歴牧数州号为称职卒赠本官加绛晋建州刺史諡曰质子孝仁嗣孝仁幼聪敏涉猎经史有誉于时起家舍人上士累迁长宁镇将扞御齐人有威略歴建谯亳三州刺史
　　裴侠字嵩和河东人祖思齐举秀才拜议郎父欣西河郡守赠晋州刺史侠志识聪慧年十三父忧哀毁若成人州辟主簿举秀才魏正光中解巾奉朝请稍迁义阳郡守元颢入洛执其使焚其赦书孝庄嘉之授东郡太守带防城别将及孝武征兵侠率所部赴洛阳武卫将军王思政问之侠曰图欢有立至之忧西巡有将来之虑且至关右日慎一日徐思其宜耳思政乃进侠于上授左中郎将及西迁侠将行而妻子犹在东郡荥阳郑伟曰何如东就妻子徐择木焉侠曰既食其禄宁以妻子易图也遂从入关赐爵清河县伯除丞相府士曹参军大统三年领乡兵从战沙苑先锋陷阵侠本名协至是周文帝曰仁者必勇因命名侠以功进侯王思政镇玉壁为长史草思政报齐神武书甚壮烈周文善之曰虽鲁仲连无以加也除河北郡守躬履俭素爱人如子与诸牧守上谒周文令清慎如侠者同立众无敢应号独立使君又撰九世伯祖贞侯潜传述裴氏清公宗室中知名者咸付一通从弟伯凤世彦时竝为丞相府佐笑曰人生仕进须声名竝裕清苦若此竟欲何为侠曰夫清者莅职之本俭者持身之基况我大宗世济其美故能存见称于朝廷没流芳于典防今吾滥殊遇固其穷困非慕名也志在自修惧辱先也伯凤等慙而退再迁郢州刺史加仪同三司梁竟陵守孙暠鄼城守张建竝以郡来附侠密谓人曰暠目动言肆且轻于去就建神情审定当无异心乃驰启其状周文曰裴侠有鉴深得之矣酂城竟不遣监统暠还以郢叛卒如侠言转大将军拓州刺史徴拜雍州别驾周初除司邑下大夫加骠骑大将军开府仪同三司进公迁户部中大夫奸吏隠没或至千万励精发擿数旬内奸盗略尽转工部中大夫掌钱物典李贵悲泣或问之对曰官物多费用裴公清严有名惧遭罪责耳侠许其自首侠尝遇疾沈顿忽闻五鼓便即惊起顾左右曰可向府所苦因此而瘳晋公防曰裴侠危笃而不废忧公闻鼔声病遂愈岂非天祐勤恪也司空宇文贵小司空申征来候侠疾所居第屋不免霜露贵等还言之上为起宅并赐良田十顷奴耕耒粮粟备足搢绅咸以为荣卒于位赠太子少师蒲州刺史諡曰贞河北郡吏民作颂纪清徳焉子祥性忠谨有理剧才少为成都令清不及侠断决过之后除长安令为权贵所惮迁司仓下大夫侠终以毁卒北史赞嵩和廉约居身忠勤奉上人怀其恵吏畏其威虽古之良吏何以加此
　　韩雄字木兰河南东垣人祖景孝文时赭阳郡守雄少敢勇膂力絶人工骑射有将略孝武西迁慷慨有立功志大统初与其属六十余人于洛西举兵数日间众至千人与河南行台杨琚共为犄角每抄掠东魏所向克获东魏洛州刺史韩贤军司慕容绍宗合势讨雄战数十合雄众略尽兄及妻子皆被获乃诣贤军随贤还洛潜欲袭贤事泄遁谒周文于农封武阳县侯遣还乡里更图进取雄招集义众从独孤信入洛阳芒山之役周文命雄邀齐神武于隘道神武怒命三军并力取雄雄突围免除东徐州刺史东魏雍州刺史郭叔略接境颇为边患雄轻将千骑夜入其境伏于道侧遣都督韩仕于略城服东魏人衣服诈若自河阳叛投关西者略出驰之雄自后射再发咸中遂斩略首除河南尹进爵公寻进骠骑大将军开府仪同三司侍中河南邑中正周初进新义郡公赐姓宇文氏明帝二年除都督中州刺史雄久在边具知敌虚实深入不避艰难前后经四十五战虽时有胜负而志气益壮东魏深惮之卒于镇赠大将军五州诸军事諡曰威子禽嗣
　　裴文举闻喜人邃子少忠谨涉猎经史大统十年起家奉朝请周文帝子盛简賔友文举选与诸公子游雅相钦敬未尝戏狎迁著作郎中外府参军恭帝二年赐姓贺兰氏周初袭爵澄城县子齐公宪开幕府为司録宪出镇劒南复为总管府中郎武成二年就加使持节车骑大将军仪同三司蜀土沃饶或劝以利答曰利之为贵莫若安身身安则道隆非货之谓是以不为非恶财也宪矜其贫寠每欲资给之文举恒自谦逊辞多受少保定三年迁绛州刺史廉约自守一遵父邃任正平遗范百姓美而化之总管韦孝寛特相钦重每与谈论不觉膝前于席天和初进骠骑大将军开府仪同三司寻为孝寛柱国府司马六年入为司宪中大夫进爵伯转军司马文举与弟玑友爱玑早亡抚视遗孤逾于己子六年除南青州刺史宣政元年卒于位子胄嗣位至大都督子神安邑通守有子知礼
　　杨字显进正平髙凉人祖贵父猛竝为县令少豪侠有志气魏孝昌中大司马城阳王元徽逃难投藏而免之孝庄立徽复为司马以义烈闻擢拜伏波将军给事中元颢入洛孝庄北度太行及尒朱荣奉帝南讨至马渚具船济王师颢平封肥如县伯加镇逺将军步兵校尉行济北郡事进都督平东将军大中大夫从孝武入关进爵为侯加抚军将军银青光禄大夫周文遣间行诣邺觇察使还称防授通直散骑常侍车骑将军稽胡恃险不賔命慰抚能得边情诱化酋渠多来欵附从攻农拔之微行诣邵郡与土豪王覆怜等密相应防内外俱发拔郡禽守程保及县令等以功授大行台左丞更为经略旬月之间攻拔正平河北南汾二绛建州大宁等诸城以行正平郡事左丞如故齐神武败于沙苑分兵邀截杀伤甚众东雍州刺史司马恭惧威声弃城遁走遂移据东雍州表行建州事威恩夙着所经之处多赢粮附之再击破东魏军大获甲仗东魏遣太保尉景攻陷正平复遣行台薛修义与斛律俱相会敌众渐盛孤军无援谋欲拔还遂伪为周文书云已遣军四道赴援因令人漏泄使所在知之于夜拔走敌不敢迫朝廷嘉其权以全军授建州刺史时东魏以正平为东雍州遣薛荣祖镇之乃先遣竒兵急攻汾桥荣祖尽出城中战士拒守从他道济袭尅之进骠骑将军转正平郡守又击破东魏南绛郡録前后功封郃阳县伯芒山之战东魏将侯景率骑追与仪同常法保同心抗御且战且前景乃引退复授建州刺史镇车箱久从军役未及葬父表请迁诏赠其父车骑大将军仪同三司晋州刺史赠其母夏阳县君竝给仪卫州里荣之齐神武围玉壁别令侯景趣齐子岭率骑迎御景闻至斫木断路者六十余里犹惊而不安遂退还河阳其见惮如此十二年授大都督加晋建二州诸军事进仪同三司寻加开府复镇邵郡十六年改封华阳县侯保定四年迁少师大军围洛阳诏出轵阙镇东境二十余年数与齐人战常克获遂有轻敌之心深入敌境又不设备败降于齐之立勲也有慷慨壮烈之志军败就虏以求茍免时论鄙之朝廷犹録其功不以为罪令其子袭爵
　　裴藻河东人字文芳少机辩有不羇之志为子如太傅主簿消难镇北豫又以为中兵参军入周封闻喜县男除晋州刺史
　　裴鸿闻喜人少恭谨有干略歴官内外周天和初拜郢州刺史转襄州总管府长史赐爵髙邑县侯从卫公直南征败没卒于陈赠丰资遂三州刺史
　　隋
　　裴肃字神封侠子贞亮有才艺少与安定梁毗同志友善天和中举秀才累迁御正下大夫以行军长史从韦孝寛征淮南隋初杜门不出开皇五年授膳部侍郎歴朔州总管长史贝州长史俱有能名仁夀中上书言髙颎天挺良才元勲佐命愿録其大功忘其小过二庶人得罪已久愿各封小国若得迁善渐更增益书奏上谓杨素曰肃忧我家事如此亦至诚也征入朝见于含章殿罢遣之大业中久不得调复杜门后执政希防授永平郡丞甚得夷人心岁余卒夷獠思之为立庙于漳江之浦有子尚贤
　　裴仁基字徳本河东人祖伯凤周汾州刺史父定上仪同仁基少骁武便弓马伐陈以亲卫从先登陷阵拜仪同赐物千段领汉王谅府亲信谅反仁基苦谏见囚谅败超拜护军改授武贲郎将从李景讨蛮向思多于黔安以功进银青光禄大夫击破吐谷浑加金紫光禄大夫获冦掠靺鞨拜左光禄大夫从征髙丽进光禄大夫李密据洛口令为河南道讨捕大使据武牢所得军资即用分赏监军御史萧怀静持仁基长短仁基惧杀怀静归密密以为河东郡公子行俨骁勇善战复以为绛郡公王世充诣偃师求决战仁基曰世充尽鋭而至洛下必虚可分兵守其要路令不得东简精兵三万傍河西出以逼东都世充却还我且按甲世充重出我又逼之如此则我有余力彼劳奔命兵法所谓彼出我归彼归我出数战以疲之多方以误之者也密诸将皆请战仁基苦争不得战遂大败仁基为世充所掳深礼之以兄女妻行俨谋劫世充行俨以兵应之事定然后辅越王侗事觉为世充所杀
