<!-- { "loadSidebar": true } -->
　　郭卫民字莘野沁州人孝友敦行内外无间妻王氏病废终身调防不畜妾媵里中嘉其徳义以贡授平度州训导迁屯留教谕以疾辞道经屯留诸生郊迎请就职谢曰一命固当勉就但身老矣兼以疾恐不能朝夕训课负多士以负朝廷也遂归逾年卒士论推重
　　姚启崇沁源人崇祯中为蒲城县丞贼至佐知州朱一綂守城不屈死
　　魏令望字于野武乡人崇祯中举进士授商邱知县调太康十四年二月贼至固守不下贼怒攻破之屠其城令望阖门自焚死
　　张运亨沁州所正千户崇祯间调征河曲流贼力战死事闻赠指挥同知子孙世袭
　　魏都梁沁州副千户原任协镇直隶通津等处地方副总兵在籍崇祯五年流冦逼境都梁力战死事闻赠荣禄大夫都督同知子袭陞指挥佥事
　　魏权中武乡人崇祯间贡士知陜西郿县长才大略果于任事当流寇猖獗时权中随宜守御斩获颇众陞西安同知
　　程嘉积字心贶武乡人沈静端方里称纯孝以廕任太常典簿陞后府经歴力谢世职例金迁刑部员外多所平反后转本部郎中出猛如虎于狱后为名将以死报国
　　魏嵗官西安白水教谕崇祯间闯贼陷城衣冠自缢死时暌由千戸官至利民防将罢归流寇犯沁拒敌阵亡赠都指挥佥事
　　左冲霄随父永清奉新县丞署华林贼起从征擒杀贼首陈九安九珠等廿余人贼结阵进攻奋勇破之父得免又与妹夫刘玉深入贼巢力竭被执不屈死事闻封忠勇将军令有司嵗时致祀
　　张辅官沁州人陵县知县山东冦乱抗节不屈公服坐庭为贼所害
　　宋之弼字鼎别号雪航沁源人歳贡任蒲州训导崇祯十七年流贼李自成陷蒲州之弼伐鼔集诸生于明伦堂北向再拜引佩刀刺胸创甚诸生环抱泣救从间道扶回原籍隐居不仕晚年好易乐为后辈讲学自号山木老人夀九十八嵗
　　国朝
　　赵天麒字平符武乡县人幼頴悟数嵗能书大字人称神童年十一为诸生直指王拔冠晋省崇祯壬午以五经举于乡明年成进士时流冦犯豫尝召对天麒陈战守八策胥中机宜将官之禁近以亲老辞甲申闯贼遣其党来聘天麒焚冠服投深崖下以衣挂树得不死
　　国初直指黄以遗佚荐姜逆之乱授伪官不从刼其家亦不为动母寻卒庐墓三年服阕当路交章荐天麒以父春秋髙疏请终养因筑笑橰园种树织麻以其仂供父此父卒遂不食既敛瞑目不复语已而语其子曰我死必与尔祖同日葬瓦棺纸衣使后世知为处士墓足矣遂卒着理学真诠北原山房稿续髙士传四书正一传诸书行于世
　　呉琠字伯美号铜川沁州人世居徐村长身伟貌音吐如钟年十八举甲午乡试顺治己亥成进士丁未知河南确山县垦荒寛税民克广阡陌而赋不益政声着闻甲寅举卓异是嵗行取授吏部稽勲司主事陞验封司员外郎调文选司陞验封司郎中调考功司寻调文选司郎中铨综有纪蔚州魏敏果象枢亟称之戊午内陞借补鸿胪寺少卿转光禄寺又转通政使司右防议铨制右防议例转左辛酉超擢右通政葢异数也壬戌擢太仆寺卿寻擢都察院协理院事左副都御史疏请复督抚巡歴地方曰督抚
　　命下日
　　功令不许见客涖任守令又不得防谒上官凡有举动不过据道府之揭报凭胥吏之访闻耳而道府或各任爱憎胥役亦自行毁誉真者未必揭揭者未必真实者不尽闻闻者不尽实革火耗而火耗愈甚禁私派而私派愈増请亟
　　勅直省督抚亲歴各属体验采访或谓督抚巡歴地方劳苦夫使督抚贤则必能絶迎送却供应使其不肖则虽髙卧防城而暮夜之餽遗踵至矣又请复巡抚道员管兵曰巡抚道员无一旅之卫提督总兵各建髙牙前日抚臣如马雄镇道臣如陈启泰辈虽怀忠义之心空拳莫施向使各有兵马奚至束手宜及此时亟复旧制使巡抚道员仍各管兵减提督増总兵而以一镇之兵酌分数镇以听总督巡抚节度则力小势分庶无尾大不掉之患矣又请更报盗之令以靖盗源法司核议全案以杜出入之失胥凿凿中名实父防阕里居侍母者久之己巳起补左副都御史寻擢兵部右侍郎十月
　　命巡抚湖北是嵗楚地旱涖任而雨嵗遂恒稔庚午监临乡试主考武乡试胥恪厥职湖北自裁兵之变黠猾率指仇人为贼党瓜蔓株牵琠槩不究讯间惩其妄讦者人心大定淬厉属郡县俾为良吏怙终则绳劾无少贷吏治一清防秦饥民多流入襄阳倡宦于楚者减俸籴米八千五百石有竒以分赈之全活四万口壬申
　　命运荆州积贮米至襄阳以济陜而用兵船载之六月琠语粮储道王道熙曰荆州兵船胥湾泊大江必至汉口又逆汉江流撑驾至泽口始获抵襄计程二千余里今荆州运漕船业撤囘若乘水涨顺道赴襄才七百余里一旬可达即疏陈便宜行事
　　圣祖仁皇帝深嘉之六月母防甲戌四月
　　命陞补湖广总督服阕赴任悬阙半朞以竢十二月至夏口士氓懽迎乙亥议酌裁兵密与钤辖者商搉之不动声色而事定武冈州氓閧州牧遴员谕解捕其首窴于法而劾罢州牧一境帖然故事土司见州县吏不敢钧礼后大吏少优假之琠槩却餽遗俾谒见胥如旧制丙子请广乡试中式额获増十有七名六月陞都察院掌院事左都御史丁丑防试
　　命为副总裁五月
　　上谕呉琠张鹏翮居官清亷甚好呉琠着补授刑部尚书张鹏翮着陞补都察院左都御史是嵗总裁武防试充文武
　　殿试读卷官而任刑部浃朞有竒众胥称平恕戊寅七月
　　授
　　保和殿大学士兼刑部尚书中外章奏见辄洞然旧典虽久而不忘偕办阁事者咸赖之庚辰防试注疾
　　特命为总裁偕丁丑胥号得人两江总督缺
　　上曰朕思想数日如此等缺难得相宜之人必如呉琠者方称其任寻
　　赐御书风度端凝龙绫扁额壬午四月又
　　赐思诚堂扁额癸未五月二十日
　　召至澹宁居
　　赐御书千文一卷
　　御笔题其后曰朕临米芾书千文数卷此卷赐大学士呉琠呉琠为人寛厚和平持已清洁先任封疆文武军民受其实惠者至今颂之朝中之事面折廷争必得其正朕甚重之故书其后以纪其大臣之体琠装潢成轴勒诸石而撰跋以识殊遇焉至其他
　　赐书赐字赐衣赐馔不具书琠阶至资政大夫充三朝国史政治典训
　　亲征平定朔漠方略一统志总裁监修明史乙酉闰四月
　　十二日疾端坐薨于寝年六十有九
　　遣内大臣侍卫副都统内阁学士各一员
　　赐奠茶酒吏部请补大学士缺
　　上曰呉琠国家大臣现在治防尚未出殡朕心不忍这员缺俟其归葬之日再行启奏其始终
　　眷注若此礼部请给全葬并
　　遣官读文致祭
　　赐諡文端
　　谕祭文曰国家褒崇旧徳恩必深于始终笃念老成礼不殊乎存没用备哀荣之典丕彰弼亮之贤尔保和殿大学士兼刑部尚书呉琠操履端方性资凝重初官邑宰早着循声擢任铨曹允孚物望迨晋阶于卿贰惟知洁已奉公旋开府于荆湘尤克正身率属总兵纲而丰裁卓立掌邦禁而谳鞫持平嘉才品之兼优久资心膂鉴荩诚之自矢特畀钧衡慎以居躬每賛襄乎国是清能容物更仪表乎官常倚眷方殷遽闻溘逝轸怀何已弥念前劳载考彝章爰颁谕祭呜呼靖共匪懈固守职之恒经宠卹攸隆乃劝忠之至意陈兹奠醊聿逮下之仁贲及泉垆式示酬庸之义灵其不昧尚克歆承又
　　御制碑文曰国家登崇良弼翊賛鸿猷其有歴中外而声绩聿彰勤夙夜而恪恭匪懈则必恩深存殁礼备哀荣用以奬老成风有位典至钜也尔保和殿大学士兼刑部尚书諡文端呉琠赋性寛和持躬敬慎初膺民社即号循良累任京朝咸勤职守由开府而晋总制荆湖宣保障之劳陟宪长而掌秋曹法纪着公平之誉特迁政府俾佐化权翼翼小心益笃荩诚之悃休休大度尽消偏党之私寄以腹心正资调爕忽捐馆舎深用悯伤溯歴于生平始终罔玷念勤劳于密勿褒卹宜优諡曰
　　文端表乃懿行呜呼旧徳夙昭新恩载焕特颁纶綍用増泉壤之光爰勒贞珉永贲松楸之色初琠在楚防沁州乙丙荐饥令家人籴赈全活滋众简明赋役全书之始造也有司议増沁属粮千三百两力争于承宣使改正既没而沁人徳之祠于徐村之月岭暨州城兴文街防城亦崇祀三立祠着诗文二卷藏于家子时谦甲戌进士时谏戊寅拔贡举孝亷方正
　　平定州
　　周
　　姬于晋太子封为仇犹伯有遗爱于民民立庙祀之并祀名宦盂旧志賛曰于昭我盂姬君封邑恵及当时徳垂后世自古迄今人心攸系
　　赤章曼支仇犹臣智伯欲伐仇犹国道险难不通乃铸大钟遗之载以广车仇犹大悦辟险涂纳之赤章曼支谏曰不可此小所以事大而今大以遗小兵必随不可不聴遂纳之曼支因断毂而驰至十九日而仇犹亡也
　　晋
　　逯明盂人勇敢有谋略常从石勒以十八骑立竒功进爵上柱国
　　元魏
　　关寳颙平定人为冀州刺史有武定八年纪徳碑字画剥落不可辨
　　北周
　　王雄字雄壶布头太原人父仑追赠柱国大将军少傅安康郡公雄仪貌魁梧少有谋略魏末从贺拔岳入闗除金紫光禄大夫孝武西迁封临真县伯大统中进武威郡公累迁大将军行同州事防帝元年赐姓可频氏周初授少傅进柱国大将军武成初进庸国公邑万戸出为泾州总管保定四年从晋公防东征至芒山与齐斛律明月战退走左右皆散矢又尽唯余一奴一矢在焉雄按矟不及明月者丈余曰惜尔不杀但生将尔见天子明月又射雄中额抱马走至营卒赠使持节太保同华等二十州诸军事同州刺史諡曰忠
　　王谦字敇万雄子性恭谨以父功封安乐县伯保定二年又回封武威郡公雄卒朝议以谦父殒行阵特加殊宠授柱国大将军袭庸国公建徳五年东征谦力战进上柱国六年授益州总管十八州诸军事隋文帝辅政防梁睿为益州总管谦以父子受国恩将图匡复遂举兵署置官司隆州刺史髙阿那肱为谦画三策曰公亲率精锐直指散闗蜀人知公有勤王之节必当各思効命此上策也出兵梁汉以顾望天下此中策也坐守劒南发兵自卫此下策也谦参用其中下之策遣兵镇始州隋文帝即以睿为行军元帅发利凤文秦成诸州兵击之谦众号十万尽锐攻利州总管豆卢勣拒战将四旬达奚惎等诸军闻睿将至众遂溃符子英攻巴州又为刺史吕珍所破睿纵兵深入谦自率众逆战左右军皆叛谦奔新都县令王宝执而斩之阿那肱寻亦被害
　　唐
　　王君廓并州石艾人大业末聚兵为盗众稍集掠夏县虞乡间归李密密不甚礼乃归国授上柱国假河内太守常山郡公迁辽州刺史徙封上谷从战东都有功为右武衞将军诏劳之曰尔以十三人破贼万自古以少制众无有也赐杂防百段别下轘辕罗川二县破世充将魏隐击粮道缑氏沈米艘三十柁进爵彭国公镇幽州击突厥俘斩二千获马五千匹入朝帝赐所乘马令自廷中乘以出谓侍臣曰昔蔺相如叱秦王目眦皆裂君廓往系建徳李勣遏之至发愤大呼鼻耳皆流血其勇何特古人哉朕当不以例赏乃赐锦袍金带还幽州防大都督庐江王瑗欲夺君廓兵以委王诜君廓从数骑候诜留骑于外曰闻呼声则入乃独款诜诈曰有急变当白诜方沐握髪出即斩之因执瑗以功授幽州都督瑗家口悉赐之进左光禄大夫赐帛千段长吏李元道数以法绳督猜惑不自安防被召至渭南杀驿吏亡奔野人杀之上顾前功为收葬待其家如初
