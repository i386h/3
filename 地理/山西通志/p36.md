<!-- { "loadSidebar": true } -->
　　唐麟徳元年建屡被汾水浸塌明正统十四年知县何子聪移筑稍东周五里一百二十四歩髙二丈池深七尺正徳五年知县于洪重修四门各建楼楼各题扁曰东望霍山西临汾水南瞻尧都北仰神京四隅加建角楼窝铺一十三座撤土陴悉易以甎濬池益深广引霍泉水注之池边筑女墙髙七尺马路内外俱寛一丈崇祯十二年知县陈君舜甎甃南北二面十四年知县孙份甎甃东西二面
　　国朝康熈三十四年地震知县徐容重修
　　太平县
　　唐尉迟敬徳始建堡贞观七年徙县于此遂为城东门二南北西门各一明景泰初知县岳嵩修正徳间知县龚进展筑八十余歩共周三里六十五歩髙三丈上厚一丈五尺幷濬壕深二丈六尺广三丈建门楼五角楼四知县盛琛继成之嘉靖十四年知县耿儒易堞以甎计一千一百八十有奇邑人李钺记二十六年知县牛纲创筑敌台二十座三十二年知县袁从道建墩亭隆庆二年知县罗潮补修濬池深广各四丈余崇祯四年知县魏公韩详请砌石为基悉甃以甎自雉而下计髙四丈一尺上厚三丈袤一千四百歩有奇增建南北层楼官绅士民捐助共成之有文以记其事
　　国朝康熈十八年知县吴轸重修
　　岳阳县
　　隋大业二年改安泽县为县城元至正二十八年守御断事宋恭肃县尹段文质修筑周二里一十二歩髙三丈顶厚一丈二尺基厚二丈池深五尺南北二门明景泰初知县刘与居重修成化二年温家沟水冲城南面而城非复旧制矣治间知县姚显继修嘉靖十年知县周冕加修增筑西闗土城御史许翔鳯记万厯四十四年知县罗日瑞甎甃北门崇祯六年知县乔王翰石砌东城一角九年知县戢邦礼石包东城一面李梦辰记
　　国朝顺治十二年知县郭奇勲修北城一面康熈间知县李丕先赵时可朱亮采卢振先王朂陛先后增修曲沃县
　　隋开皇十年自乐昌堡徙治今址始筑土城明洪武二年县丞邢彦文修正统十四年知县张寜大加修葺周三里五十歩髙二丈五尺厚如之池深二丈五尺阔四丈正徳十一年知县葛襘甃堞增建城楼四角楼四铺舍二十五旧无北门嘉靖二十二年知县陈万言自旧城东北西南二角加筑周六里五十歩计垜口四百七十炮台二十五辟北门一东门二南门二西门一合旧西门二共门八东曰来青小东曰迎旭南曰挹薫小南曰徳晖上西曰上升中西曰中兴下西曰徳润北曰星拱二十八年知县刘鲁生建东西城楼三十四年知县张学顔增修隆庆元年知县郭廷梧增筑内外城崇祯间知县张文光筑各门月城知县石莹玉甎甃北门城
　　国朝康熈二十四年知县何遵约二十七年署县事翼城知县司先后重修三十四年地震知县潘锦修筑西门城楼月城吊桥
　　翼城县
　　旧治在翔臯山下以山形如鸟舒翼故名后唐长兴四年因王逢屯兵故寨遂徙于此即今治也元至正十九年统军元帅叶企贤补葺周六里有奇髙六丈四面悬崖中间地势大平与女墙平东南近浍水从坡入无池西北临沟壑由桥入池深数丈门四曰东联泽潞南萦浍水西带河汾北枕丹岩门楼四角楼四奎光楼一明景泰初知县徐征重修正徳间知县靳顔甎甃女墙嘉靖四十五年知县陈锜万厯七年知县周诗俱重修崇祯四年知县李士淳更建重门八年知县赵堪设子城一缮垣濬壕
　　国朝康熈十二年知县陈应富加筑女墙二十五年知县司重修三十四年地震后城四门竝桥道坍壊邑人上官尀捐修四十五年知县马文镛继修汾西县
　　宋太平兴国七年徙县治主簿赵彦修筑元县令李克初重修明景泰初知县隂俊补葺周四里髙二丈厚一丈门四东曰望霍南曰迎薫西曰仁和北曰拱极西南陡临深壑东南正北迤西俱有壕治七年知县路钦建重楼四嘉靖二十年县令黄甲重修万厯三十四年知县毛炯增筑四门瓮城女墙甃以甎
　　国朝康熈四十六年知县金舜白修五十二年知县吴振杰重修雍正七年知县武绍周再修
　　灵石县
　　隋开皇十年驾幸太原傍汾河开道获石有文曰大道永吉以为瑞乃于其地建城元至正二十四年同佥朱员因旧城筑髙二丈厚八尺洪武间知县张光重修正统间知县张翼展阔北面三百余歩计周三里一百八十八歩髙三丈九尺重濠二道深广各八尺正徳间知县孙璲主簿郭清增建南北城楼四隅角楼后山水暴至东城圯署事照磨白继宗补筑嘉靖间知县种奎重修甲辰汾河溢西南城圯知县汪文炤李防相继修葺隆庆间知县申嘉言增髙六尺帮筑里城七尺甎甃女墙门楼旧惟有南北二门万厯元年知县曹干辟东西门题额东曰闻南曰正明西曰乐泮北曰承恩三年水溢城圯知县白夏补筑砌城角石堰建东西城楼及南瓮城敌楼四窝铺十复建穿廊防东南山水
　　国朝顺治六年知县赵希晋重修康熈四十二年知县梁国光重修窝铺幷修筑南北城及门楼
　　霍州
　　在赵城西南后徙东南三里仇池壁又徙汾河西三里复徙今治隋郎将宋老生尝屯兵于此年久城圯元提控平阳太原两路桥道霍州长官程荣复立城池明景泰元年同知张庄修筑周九里十三歩髙二丈池深八尺门四曰唐谷朝阳汾水鳯栖成化间知州张圯重修正徳间平阳府通判柴凯加筑髙广倍旧制各置层楼铺舍嘉靖二十七年东门圯知州陈嘉言重建三十六年知州褚相重修各门楼更题匾以新之东曰春熈南曰望阳西曰安戍北曰拱极
　　国朝康熈四十六年知州孔兴琏重修
　　潞安府
　　长治县【附郭】
　　隋置上党县西北有子城传为隋创大城应亦隋建门四上各有楼东曰潞阳南曰徳化西曰威逺北曰保寜西北隅楼二曰看花曰梳洗而看花尤髙相传唐明皇为别驾时常游览焉西南有长子楼旧有门通长子县稍东有八义楼旧有门通八义镇明洪武间指挥张懐甎甃四门各建小月城筑敌台八嘉靖七年知州周昊请发公帑甃以甎石四面兴役三时告成计周二十四里髙三丈五尺厚二丈增修城楼置敌台三十七窝铺一百二十一隆庆时知县熊镃修濬城隍四周俱疏掘及泉深四丈阔如之嵗久淤壅
　　国朝顺治九年西门楼燬于火知县王功成重修康熈九年霪雨垣圮知县姜愃加修今南城隍内水泉复通
　　长子县
　　旧城周二十里唐十道图云丹朱所筑晋末慕容永加筑为都金天会间昭义节度杨天吉就东偏建小城县令赵恵成之贺允中继修即今城也周五里一百八十歩髙二丈二尺厚一丈池深浅不一门四明景泰初知县徐兖创开西小门一座门上各建楼成化十二年知县易鹗重修正徳七年知县史纪加修计髙三丈五尺厚二丈池深一丈五尺楼橹铺舍一十九间题其门东曰賔晹南曰挹薫西曰望山西小门曰观澜北曰拱辰尚书刘龙记嘉靖七年知县王密重修翰林赵时春记隆万间知县刘复礼何出图先后修葺改题小西门曰上章后大雨城圯知县崔尔进修之崇祯间知县陈可荐复濬重壕阔二丈
　　国朝顺治十一年知县张献素甎甃城门幷修楼橹铺舍康熈二十三年知县郭守邦重修
　　屯留县
　　唐武徳五年移建故城于霍壁村元县尹刘依仁修周四里三十步髙三丈厚九尺池深一丈五尺门四各建楼于上明洪武二年知县楚瑁景泰元年知县杨鉴先后加修成化十三年绛水冲北城知县王绅移北门于旧门东五十余步引绛水使离城北里许正徳十四年知县范璟复徙北门于故址建重楼嘉靖间知县王正人任肃重修城旧西阔南北狭状类瓶故号瓶城肃乃改为方城周围筑敌台八三十七年知县钱禄于东西南三门改建重楼万厯间知县徐鸣鹤平顺主簿杨慎重修东南门幷楼知县俞汝谦重修四面城垣扁其东曰賔阳南曰迎薫西曰寜逺北曰拱辰路王道记崇祯十四年知县艾泰甎甃东西北三面
　　国朝顺治二年知县王昌龄甎甃南面
　　襄垣县
　　赵襄子筑旧址在甘水之北见文献通考舆地注唐武徳初筑韩州新城于甘水之南金天会间邑令韩俊以乡民依城者众城不能容增筑水南外城即今城也周六里三十步髙二丈厚八尺池深二丈一尺门四东曰东作南曰阳泽西曰西成北曰靖朔上各建楼杨丹记明洪武三年重修景泰间知县寗智成化间知县柳豸先后修葺正徳间知县刘明赵永淳贾枢葛缙相继增修卑者髙薄者厚并各门城楼刘龙记隆庆元年知县李贵和撤土陴悉易以甎计一千五百有余置甎敌台八座濬壕深二丈阔称之修四门城楼创四城角楼铺舍四十余间姚九功记崇祯间知县王懩甎甃今城髙三丈
　　潞城县
　　隋开皇十六年建周四里十步元至正十四年元帅关保因旧增筑髙二丈六尺厚一丈五尺池深一丈二尺门四上各建楼明隆庆二年知县李思忠奉文增髙至三丈六尺置月城四座寻圯五年知县钟爵重修城楼及警铺万厯间知县冯惟贤加修自为记张鹤腾再修之崇祯十二年知县宗鸿议详请甎甃计髙三丈厚一丈五尺周八百零二丈敌台二十四角楼二
　　国朝康熈三十四年城及楼渐圯知县张士浩重修并濬壕今壕周七里深一丈五尺阔三尺
　　黎城县
　　黎侯城在县北十八里后魏太武初废宋天圣三年移治白马镇即今城也周四里余髙三丈东北隅依旧阜池深一丈阔称之门三东曰拱辰南曰南薫西曰西成元至元末知县崔聚杜旺继修明景泰初知县廖靖重修正徳间知县苟京髙广门基甃以甎石门各建楼嘉靖间知县李良能增筑城垣四面各厚一丈许隆庆间知县张遵约奉文创筑敌台二十上各建楼置角楼四三门外创建重门甎甃增雉堞一千五百有奇濬壕深广各一丈五尺萧纁记东城置水门及铁柱以出城中积水县丞刘靖建崇祯十四年知县靳之屏撤土陴悉易以甎
　　壶关县
　　汉置县唐贞观十七年徙县治于清流川始建城明洪武二年重修周二里二百四十步东南北三门景泰初知县兰兴补修嘉靖十一年知县邱铠劝富民张新辟西门扁曰通政寻塞二十二年知县李用敬劝谕捐金甃以甎石计髙三丈五尺垜口八百四十五个张铎记崇祯间知县刘士英塞垜口存其半东南隅西北隅各建角楼一巡铺十六
　　国朝顺治十三年知县朱辅重修复辟西门勒石以记康熈十八年久雨北城圯南门闉阇坏敌楼亦倾知县章经捐修自为记　城壕向不聚水惟南关外有水一处
　　平顺县
　　嘉靖八年用兵科给事中夏言议始建城知县髙崇武主簿李鸾任其事徐元道继成之周二里髙二丈门二南曰太行一障东曰旸谷重熹门台俱用甎砌上各建楼置窝铺六池深二丈五尺阔二丈构桥以通尚书顾鼎臣记万厯四十三年郡守刘复初辟东南门一座上建楼三楹顔曰文明知县吴之儒督修任环记崇祯十四年知县孔贞锐以城近山裁去其半用石周砌
　　汾州府
　　汾阳县【附郭】
