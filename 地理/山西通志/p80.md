<!-- { "loadSidebar": true } -->
　　临汾广固北平阳界曰平山是为壶口山　平山一名壶口山又名姑射山郦道元以为尚书之壶口邢云路仙人迹诗序姑射山有樵夫遇仙人围棋烂柯处棋石并足迹在焉　张方杲南北二仙洞记从参峪骑行八九里至白石坡更上四五里有石梯下临无底峭壁仄立扪藤缘栢而上得坦途山至此犹堂宇之有门也过此则峰回磴转仰插千寻俯慿万俄而有庙翼然从覆岩下出即莲花洞也洞口倾塞不知莲花尚无恙否循鸟道而上为照天池池在山巅一莹然为南北洞之枢纽从北洞瞩南洞近在眉睫而深谿界之纡行十里乃逹南洞即仙人洞也洞侧有唐碑光可鉴人已而坐怪石抚孤松拭妆楼之镜影聼石枰之棋声　唐景成子栖姑射洞蜕卧石上千岁如生后唐洪崖子亦栖此得道莲花洞一名鹿女洞吕阳诗鹿女已从尘外去莲花犹傍洞前开　王恽北洞诗南山截然如案齐东山两崖如抱围　山海经海内北经列姑射在海河洲中姑射国在海中属列姑射西南山环之郭璞注列姑射山名也山有神人河洲在海中河水所经者庄子所谓藐姑射之山也备考
　　平山在县西南二十五里即姑射之支也平水出焉山海经平山平水出于其上潜于其下是多美玉毛麾康泽王庙碑自壶口而西南二百余里曰平山水潜其下曰平水　金志有姑射山平水壶口山汾水
　　卧虎山在县东三十里以形似名南为世从山
　　浮山在县东南三十里相传洪水横流随山消长九孔山在县西三十五里姑射山前九孔相通深不可测一名石孔山
　　矾石山在县西北五十里有石似矾因名
　　分水岭在县西北姑射山之西乃蒲县界北周书所谓汾水关也分汾古通用
　　漫天岭在县东北五十里与龙角山东西相距
　　桃花洞在涝河渠
　　郇保山元大德七年晋宁地震山移将近孝子李忠家分为二行五十余步复合
　　汾河在县西二里繇洪洞南入县境又南入襄陵境水经汾水西南过高梁邑西又南过平阳县东　水经注黑水与涝水合迳高梁城北西流入于汾水又南迳高梁故城西故高梁之墟也春秋僖公二十四年秦穆公纳公子重耳于晋杀怀公于此竹书纪年晋出公三十年智伯瑶城高梁汉高帝十二年以为侯国封恭侯郦介于斯邑也汾水又南迳白马城西魏刑白马而筑之故世谓之白马城今平阳县治汾水又南迳平阳县故城东晋大夫赵鼂之故邑也应劭曰县在平河之阳尧舜并都之也竹书纪年晋烈公元年韩武子都平阳汉昭帝封度辽将军范明友为侯国王莽之香平也晋立平阳郡治此矣水侧有尧庙前有碑魏土地记曰平阳城东十里汾水东原上有小台台上有尧神屋石碑永嘉三年刘渊徙平阳于汾水得白玉印方四寸高二寸二分龙纽其文曰有新宝之印王莽所造也渊以为天授改永凤二年为河瑞元年又南与平水合得者因增渊海光三字而献之　明嘉靖时疏渠十四道后以淤徙不常废
　　平水源出西南平山下东流至城西五里为平湖南流至襄陵北门外入汾一名晋水　水经注水出平阳西壶口山尚书所谓既载壶口治梁及岐也其水东迳狐谷亭北春秋时狄侵晋取狐防者也又东迳平阳城南东入汾俗以为晋水非也
　　黄芦泉在县东二十五里源出卧虎山麓宋庆厯三年尝引入城
　　涝水一名黒水源出浮山乌岭下合小涧沟西流经县境至城北高河入汾　源出乌岭合出龙角山之潏水高梁水又防龙神沟金水河西流至樊家庄石堰穿永利渠唐尝引入百金泊今有城东北西三渠通考有姑射山又有故尧城县潏汾沁平营五水
　　澐泉在县东南二十里东亢村周三畆六分古名深泉金易曰亢元易曰澐有神祠祷雨輙应有澐泉渠
　　古井在城内东南隅白塔寺前旱不涸
　　满水井在县南十里伊村五井存一不汲輙满虽炎旱亦然
　　马跑泉在县西南二十里周三丈深不可测
　　灰泉在县西南二十五里坛底村注汾
　　金龙池在县西南三十里出平山下太平寰宇记晋永嘉中有韩媪者野中见巨卵持归育之得婴儿字曰橛儿方四岁刘渊筑平阳陶唐金城随筑随坏不能就募能成者橛儿应募变为蛇令媪遗灰志其后谓媪曰慿灰筑城可立就竟如所言渊怪之逐蛇至平山之麓入山穴中露尾数寸使者斩之忽有泉出穴滙为池遂名金龙
　　嘉泉在县西十里周六十五步
　　永利池一名莲花池在城西北隅周四百四十步深七寻
　　天井在县北五里汾河东晋将曹抽袭赵平虏卜休于此
　　尧井在尧庙殿前相传尧建都时凿
　　襄陵县
　　姑射山在县西十二里三嶝山北高二百丈盘踞二十里东控龙子祠南连平山西北胥连临汾山峪山胥平峰　乔宇姑射山记姑射自西北蜿蜒而来平其支石孔其阳三磴其钩带泉抱山麓而出纷纷的的如星拱然予命仆夫穴盖一石聚石而计有百十余穴流珠喷玉皓然清莹并归八渠溉襄陵西北之田四十余里而东入于汾
　　卧龙山在县东南四十里高千丈盘踞八十里东连翼城山峪南连乔山西控安李村北连龟山上有三峰中峰尤高山上山下胥有泉其枝附者为龙泉顶一名崇山一名大尖山隋时千尺大蛇卧其上西峤有卧龙祠巅有浮图山势旋绕一径迤逦接曲沃东北界　陈敏监邑仲威公祷雨记卧龙祠在东山谷中左肱叠嶂右瞰平川檐楹缦回地势爽垲真神栖之胜所也　唐时释昙璲宝应元年至崇山二兎引径入山巅起浮图后代宗赐号慈济云
　　桞沟坡在县东二里汾渡东岸
　　龟山在县东三十五里卧龙山北高三百丈盘踞四十里东连浮山翼城山峪南连卧龙山西控东张村北连离凹山山脊突起似龟石纹横织有二峰北峰高其前附者为寿星后附者为少石
　　少石山在龟山后有石洞相传留侯辟谷地侧有黄石公洞
　　分水岭在县东南四十里龟山之西南北袤二十里有竒
　　寿星山在县东南四十里土人名南岱
　　乔山在县东南四十五里接曲沃境高四百丈盘踞五十里东南胥连翼城山峪西控狄家庄北连卧龙山山有二峰北峰尤高竒石裂纹直下如削
　　石牛岭乔山东北支也相传老子过此青牛化石盖石色多青云
　　白崖在赵曲镇东南
　　赤土坡在县南十里东柴村南土胥赤
　　二郎沟在县南二十里有云幽洞相传白犬出没崖山跃入崖穴田夫掘得小洞内有二神像一犬宛肖因名二沟辛珍游记邑南十五里沟名二远望之平原沃衍惟崇墉数十堵罙入中则峰峦崒嵂涧溪幽邃松柏竹卉森葱蓊郁悬崖耸壑蔽日拂云辟险而通桥路凿崖以为陶复亭台廊阁委曲轩豁不数百武而全胜如画襄陵竒观也
　　龙鬭峪在县西南二十里高三四百丈盘踞五十里东控黄崖村西连乡宁山峪南连三嶝山北连华池峪峪胥平峰上有天桥赵孟頫诗天门高处两仙桥相传双龙鬭于此其中有龙鬭神祠嵚洞豁似阊阖对列三嶝山之北峪也
　　三嶝山在县西南三十里后有盘龙山傍有摩云顶高三百丈盘踞三十里东控梁段村南连九龙山西连乡宁山峪北连龙鬬峪中有一峰耸峭立云表其形三磴缘级而升昔人诗未雨先占岭上云　名山志三嶝山在襄陵县西南十五里其山袤九十余里其形三嶝其北有龙鬭峪内有龙鬭神祠　万澍诗方从狼尾三盘上更到龙腰九曲看
　　盘龙山在县西南三十里山势盘绕似游龙
　　摩云顶在盘龙山侧
　　九龙山在县西南三十五里三嶝山南高三百丈盘踞四十里东控贾朱村南连太平侯村峪口西连乡宁铺头峪口北连三嶝山山胥平峰山脊九曲似游龙之夭矫
　　狼尾坡在县西南三十五里三嶝山南多石磴
　　青石坡在县西南三十五里
　　两乳山在县西南七十里双峰似两乳乃乡宁之界也仙人坡在安李村西南相传赤脚大仙至此石上有足迹
　　平山在县西十二里姑射之支山也高二百丈盘踞二十里东控龙子祠水源南连伯王坡北则姑射山也山胥平峰山下出泉分十二官河山麓建祠曰勅封平水泉之神
　　华池峪在县西十五里高百丈盘踞三十里东控浪泉庄西连谷家山南连龙鬭峪北连王庄峪口中有一峰峪内有石洞滴水如珠辄雨
　　焦石岭在县西十七里临汾乡宁岐路口山石紫黄色上有龙祠祷雨多应
　　马颊谷在姑射山文中子游马颊之谷遂至牛首之谿登降信宿从者乐姚义窦威曰夫子遂得潜乎子曰潜虽伏矣亦孔之昭喟然遂歌正月终焉阮逸注晋州有马颊河牛首山
　　龙泉顶即崇山之支也高阜有石泉
　　朝阳洞在故关涧北崖高四丈好事者穴之道院梁古宾名曰朝阳元卢希古记
　　汾水在县东一里繇临汾南入县境又南入太平境水经注汾水又南歴襄陵县故城西晋大夫郤犨之邑也故其地有犨氏乡亭矣县盖即陵以名氏也王莽更名曰干昌也　水经汾水又南过临汾县东水经注天井水三泉竒发西北流总成一川西迳尧城南又西流入汾　金志有浮山汾水潏水
　　灵泉在县东十里深泉村平地涌出一名温泉
　　满水井二一在东南十里鱼池村一在东南四十里张相村
　　三交水在县东南三十里源出崇山至兴光村西合邓水梁水为一波纹潆绕其即水经注所谓天井之水三泉竒发而总成一川者耶又西入于汾
　　巢溪在县东南三十里即三交西注之水也至荆村入汾一名洗耳河一名頴水相传巢父洗耳处水中石子如鳞潺湲细响侧有土阜名箕山
　　石盆沟在县东南四十里龙泉顶侧巨石如盆碧水常盈
　　饮虹涧在县南二十里上有飞虹桥下通二郎沟南涧在县南三十九里
　　丹朱泉在县西南十里景村相传丹朱插劒得泉娥英泉在县西南十里薛村里东入汾相传娥皇女英游此
　　八眼井在县西南十八里薛村里八井相连因名传为宋时所凿
　　系罗泉在县西南十里浪泉村一名圆河
　　九龙沟在县西南三十五里九龙山麓
　　防溪在县西南元张着号溪尝记训义门曰予所居之里西南俯溪独东一方有门而当于山凡旦夕出入者率繇是门焉予名之曰训义　张着防溪山居诗十里如相望五里如相亲
　　莲花池在城西北隅【明一统志在襄陵县按察分司内池上有亭】
　　平水在县西北十五里平山下一名晋水分流经城北梅月桥东入汾发源姑射之麓千派万壑胥成锦纹绮縠而襄陵民食水泽尤深于临汾
　　灰泉在县北二里泉底胥灰也水殊清
　　梅月泉在屏霍门外上有晋桥相传仙客过饮桥畔题梅月于壁
　　晋水在屏霍门外源出姑射山东入于汾
　　洪洞县
　　霍山在县东北四十里霍州东南山东有观塠峰下有泉砌为池南北袤十八丈东西广四丈二尺深八尺螭口喷吐锵鸣叶韵山上有浮图为级十有三高二百六十尺
　　观塠峰上圆其形势视霍若背视赵若弃独南顾洪洞翔环抱山西秀峰盈千
　　九箕山在县东十三里东北接霍山之麓高二里盘踞三十里有竒南北袤十里东西广二十五里状类箕南向者九故名相传许由此下有洗耳泉弃瓢池遗址一名土山【按晋箕山当属箕氏邑路史崇春秋之箕崇小国赵穿侵崇者非崇侯国此亦可证箕氏之多采邑矣】
　　饿虎崖在县东三十里
　　宝崖在县东南七里四壁嶻嶭俯瞰涧水樵牧时获钱宝故名明嘉靖间建堡其上
　　洪崖在南门外一里东西广五十里壁立百尺涧水绕其麓昕夕冲激少徙而南
