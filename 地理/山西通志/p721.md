<!-- { "loadSidebar": true } -->
　　王叔和高平人为太医令博通经史洞识修养之道精诊切纂岐伯华陀等书撰脉经辨最详张仲景作伤寒论文字错简未易序次求得叔和彚撰始成全书见唐甘伯宗名医传考
　　王显并州人景明四年公孙崇表顷防付并州民王显进所献古铜权稽之古范考以今制钟律凖度与权参合昔造犹新始创若旧异世同符如合规矩
　　北魏
　　祁纎河东人好相人世祖贤之拜为上大夫
　　郭善明甚机巧当文成时北京宫殿多其制作
　　范甯儿善围棋孝文时曾与李彪使齐齐令江南上品王抗与对甯儿制胜而还
　　高崇祖恒州人善天文每占吉凶有验永安中特除中散大夫
　　北齐
　　王春河东安邑人少精易占明阴阳风角齐神武引为馆客韩陵之战四面受敌从寅至午三合三离将士皆惧神武将退军春叩马谏曰比至未时必当大捷遽缚其子诣军门为质若不胜请斩之贼果大败后从征讨恒令占卜其言多中位东徐州刺史赐爵安夷县公
　　张逺游河东人有道术齐文襄别置馆京师而礼接焉北周
　　兾儁字僧儁太原阳邑人也性沈谨善书特工模写太祖引为记室时侯莫陈悦阻兵陇右太祖志在平之乃令儁伪为魏帝勅书与费也头令将兵助太祖讨悦儁依旧勅模写及代舍人主书等署与真无异太祖大悦费也头已曾得魏帝勅书及见此勅不以为疑遂遣步骑一千受太祖节度大统初除丞相府城局参军封长安县男邑二百户从复农战沙苑进爵为子出为华州中正十三年迁襄洛郡守寻征教世宗及宋献公等书儁以书字所兴起自苍颉若同常俗未为合礼遂啓太祖释奠苍颉及先圣先师除黄门侍郎累迁抚军将军右金紫光禄大夫都督通直散骑常侍车骑大将军仪同三司世宗二年以本官为大使廵歴州郡察风俗理寃滞还拜小御正寻出为湖州刺史性静退每以清约自处前后所歴颇有声称寻加骠骑大将军开府仪同三司改封昌乐县伯又进爵为侯增邑并前一千六百户
　　隋
　　铜川府君善筮开皇四年文中子始生筮之遇坤之师为上德而居下位之兆曰是子必能通天下之志遂名曰通
　　北山黄公善医先寝食而后鍼药汾阴侯生善筮先人事而后説卦
　　唐
　　李淳风太原人侨雍父播隋高唐尉弃官为道士有文学自号黄冠子注老子撰方志图文集十卷并行于代淳风幼俊爽博涉羣书尤明天文厯算阴阳之学贞观初以駮傅仁均厯议多所折衷授将仕郎直太史局寻上言浑天仪宜改造太宗异其説令造之至贞观七年成加授承务郎十五年除太常博士寻转太史丞预撰晋书及五代史其天文律厯五行志皆淳风所作也又预撰文思博要二十二年迁太史令太宗尝密召淳风访以武氏秘记淳风言其兆已成因劝无殱疑似太宗善其言而止淳风每占候吉凶合若符契当世术家疑有神相非学习可致然竟不能测也显庆元年以修国史功封昌乐县男复诏与算学博士梁述助教王真儒等注五曹孙子十部算经令国学行用龙朔二年改授秘阁郎中又增损刘焯皇极厯改撰麟德厯代戊寅厯术者称其精密咸亨初还为太史令年六十九卒撰典章文物志乙巳占秘阁録并演齐人要术等十余部多传于代子该孙仙宗并为太史令
　　狄梁公性娴医药尤妙针术显庆中应制入关路由华州阛阓之北稠人广众聚观如堵狄梁公引辔遥望有巨牌大字云能疗此儿酬绢千疋即就观之有富室儿年可十四五卧牌下鼻端生赘大如拳石根蒂缀鼻才如食筋或触之酸痛刻骨于是两眼为赘所绳目精翻白痛楚危亟顷刻将絶恻然久之乃曰吾能为也其父母洎亲属叩头祈请即辇千绢置于坐侧公因令扶起即于脑后下针寸许仍询病者曰针气已达病处乎病人颔之公遽抽针而肬赘应手而落双目瞪亦如初曾无病痛其父母亲眷且泣且拜则以缣物奉焉公笑曰吾哀尔命之危逼吾盖急病行志耳吾非鬻技者也不顾而去
　　丘延翰闻喜人永徽时游太山于石室中遇神人授玉经即海角经也洞晓阴阳依法扦择罔有不吉开元中为县人卜葬地星气交现太史奏曰河东闻喜有异气朝廷忌之遣使断其所扦山诏捕之大索勿得诏原其罪诣阙陈阴阳之説以天机等书进呈秘以金函玉篆号八字天机拜亚大夫之官祀山仙祠
　　唐彬茂太原人有前知术高宗时老临死封一状诒其妻曰吾死后年名垂拱即诣阙献之慎勿开也垂拱初其妻献之状中预陈唐室易周及突厥至赵定事后皆验
　　韩凝礼上党人明易学揲蓍竒中明皇如京命凝礼揲一蓍翅立三起二偃凝礼曰此龙飞之象未占有孚应在仲冬一阳动也后果验凝礼起家五品潘炎为之赋曰惟彼神蓍生而有知用知不测明以稽疑擢九尺之纎干伏千年之寳德圆而神兮无幽不及其生三百兮其用五十惟圣人之观象乃神动而鬼入列八卦以效变翘孤茎而孑立数彰得一命乃自天同大横之有夏表或跃而在田其察也深其功也大称美名于神物齐妙用于神蔡是曰元后兹为筮从气受阴阳夜分而彩露兼涵幽赞天地朝覆而轻云数重蓍而有灵立定天保可谓神助用光天造功深莫善仲尼且许以钩深屈于不知大公徒言乎腐草蓍之立兮发其祥吾君得之尊以光明乎太极演彼归藏因卜祝之符瑞应天人之会昌
　　衞大经解梁人以文学闻常闭门絶人事周知天文歴象穷防索元后以夀终墓于解梁之野开元中天水姜师度奉诏凿无咸以溉盐田刬室庐溃丘墓甚多既至衞先生墓前发其地得一石刻字为铭曰姜师度更移向南三五步盖先生之词也师度异其事命工人迁其河逺先生之墓数十步
　　管涔隐者隐于管涔山李德裕掌记北门隐者谓之曰君明年当在人君左右为文翰之职须值冲主德裕闻之愕然变色隐者亦悔失言避席求去德裕问何为对曰君有宿縁其年秋登朝至明年穆宗缵绪召入禁苑
　　荆浩唐末沁水人善画世称荆关董巨为画家正宗其山水节要曰凡画山水意在笔先大山尺树寸马豆人此其法也逺人无目逺树无枝逺山无皴高与云齐逺水无波隐隐似有此其式也山腰云塞石壁泉塞楼台树塞道路人塞石分三面路分两岐树看顶水看岸基此其诀也凡画山水尖峻者峰平夷者岭峭壁者崖有穴者岫圆形者峦悬石者岩两山夹水者涧夹路者壑水注川者溪泉通川者谷路下平土山者陂似土而高者坂若能辨别乎此则知山水之彷佛也观者先看气象后辨清浊定众峰之揖拱列羣岫之威仪多则乱少则漫不多不少要分逺近逺山不得连近山逺水不得连近水山要回抱水要潆回茂林古寺楼观可安断岸頺隄小桥宜置有路处人行无路处林木岸絶处古渡山絶处荒村水濶处征帆林密处店舍悬崖古木根露而藤纒临流怪石嵌空而水痕凡作林木逺则疎平近则森密有叶者枝柔无叶者枝硬松皮似鳞栢皮纒身生于土者修长而劲直长于石者拳曲而伶仃古木节多而半死寒林惨淡以萧森凡画山水须按四时春景则雾锁烟横树林隐隐山色堆青逺山拖蓝夏景则林木蔽天緑芜平阪倚云瀑布近水幽亭秋景则水天一色霞鹜齐飞雁横烟塞芦渚沙汀冬景则即地为雪水浅沙平冻云匝地酒旗孤村渔舟倚岸樵者负薪风雨则不分天地难辨东西行人伞笠渔父簑衣有风无雨枝叶斜披有雨无风枝叶下垂雨霁则云收天碧薄霭依稀山光浅翠网晒斜晖晓景则千山欲曙轻雾霏霏朦胧残月气象熹微暮景则山啣落日犬吠疎篱僧投逺寺帆卸江湄行人归急半掩柴扉或烟斜雾横或逺岫云归或秋江古渡或荒塜断碑或洞庭春色或潇湘雾迷如此之类谓之画题笔法布置更在临时山形不得重犯树头不得整齐树借山以为骨山借树以为衣树不可繁要见山之秀丽山不可乱要显树之光辉若能留意于此顾心防于精微
　　王方庆雅有才度博学多闻笃好经典精于药性活人无算
　　裴元证河东人通儒术该晓图防
　　五代
　　马重绩字洞微少学数术明太乙五纪八象三统大厯居于太原唐庄宗每征伐必问之所言无不中拜大理司直晋高祖起太原被围势甚危急命重绩筮之遇同人曰天火之象干健而离明健者君之德也明者南面而飨之所以治天下也同人者人所同也必有同我者焉易曰战乎干干西北也又曰相见乎离离南方也其同我者自北而南乎干西北也战而胜其九月十月之交乎是岁九月辽助晋败唐军天福初拜太子右赞善大夫迁司天监明年张从宾反命重绩筮之遇随曰南瞻析木水不自续虚而动之动随其覆岁将秋矣无能为也七月而从宾败赐良马器币三年重绩上言厯象王者所以正一气之元宣万邦之命而古今所纪考审多差宣明气朔正而星度不验崇元五星得而岁差一日以宣明之气朔合崇元之五星二厯相参然后符合自前世诸厯皆起天正十一月为岁首用太古甲子为上元积岁愈多差濶愈甚臣辄合二厯创为新法以唐天寳十四载乙未为上元雨水正月中为气首司天监赵仁锜等言明年庚子正月朔用重绩厯考之皆合乃下诏颁行之号调元厯重绩又言漏刻之法以中星考昼夜为一百刻八刻六十分刻之二十为一时时以四刻十分为正此自古所用也今失其传以午正为时始下侵未四刻十分而为午由是昼夜昏晓皆失其正请依古改正从之重绩卒年六十四
　　宋
　　苗训河中人善天文占候之术仕周为殿前散员右第一直散指挥使显德末从太祖北征训视日上复有一日久相摩荡指谓楚昭辅曰此天命也夕次陈乔太祖为六师推戴训皆预白其事既受禅擢为翰林天文寻加银青光禄大夫检校工部尚书年七十余卒子守信
　　冯文智并州人世以方技为业太平兴国中诣都自陈召试补医学加乐源县主簿端拱初授少府监主簿逾年转医官加少府监丞尝并代部署淳化五年府州折御卿疾文智诊疗获愈御卿表荐之赐绯加光禄寺丞咸平二年明德后不豫文智侍医既愈加尚药奉御赐金紫六年直翰林医官院东封转医官副使祀汾阴又加检校主客员外郎大中祥符五年卒
　　薛化光绛州正平人善数术尝以平晋防干太宗行在召见罢归适子奎始生抚其首曰是子必至公辅后果执政云
　　苗守信训子少习父业补司天厯算寻授江安县主簿改司天台主簿知算造太平兴国中以应天厯小差诏造新厯及成赐号乾元厯颇为精密优赐束帛雍熙中迁冬官正端拱初改太子洗马判司天监未防转殿中丞权少监事立本品之下俄赐金紫至道二年上以梁雍宿兵令宰相召守信问以天道咎证所在守信奏曰臣仰瞻元象及推验太一经厯宫分其荆楚吴越交广并皆安宁自来五纬陵犯彗星见及水神太乙临井鬼之间属秦雍分及梁益之间民罹其灾水神太乙来岁入燕分岁在房心正当京都之地自兹朝野有庆诏付史馆明年真授少监咸平三年卒子舜卿为国子博士
　　高若讷并州榆次人彊学善记因母病遂通医书虽国医皆屈伏张仲景伤寒论诀孙思邈方书及外台秘要久不传悉考校讹谬行之世始知有是书名医多出衞州皆本高氏学焉
　　张德明字显道襄陵人性不喜华饰精医术常施药救人尤急于贫困逺近求者无虚日太原提刑种师道来求医应手而愈师道悦遂以朝廷所降妙应大师勅防易而与之因酬其功
　　张骙字公度潞州人家世业医骙尤精于方脉意在活人不责其报黄鲁直母安康郡君病秘结诸医不能治骙投饵即愈鲁直感而厚赠之却不受
