<!-- { "loadSidebar": true } -->
　　砥柱峯在三门东迤南黄河中髙数仞石形如柱禹贡东至于砥柱即此　实用编底柱在平陆县东五十里大河自蒲津而来至是微折而南是柱正当转曲之间在三门山之阳紫金骆驼二峯之西其形如柱植立中河【老君炉砥柱侧黄河中相传老子炼丹于此险不可升上流有列石似川字亦传老子繇此渡河焉】米堆山在砥柱东　阏流在砥柱东上激六峯下阻十九滩　孔安国书传砥柱山河水分流包山而过石见水中若柱然也　括地志底柱俗名三门山硖石县东北五十里黄河之中【尚书正义同】水经河水又东过砥柱间水经注砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿既决水流防分指状表目亦谓之三门矣山在虢城东北大阳城东也刘向叙晏子春秋称古冶子曰吾尝济于河鼋衔左骖以入砥柱之流当是时也从而杀之视之乃鼋也考史迁记景公十二年公见晋平公十八年复见晋昭公旌轩所指路直斯津从鼋砥柱事或在兹河水翼岸夹山巍峯岐举羣山垒秀重岭干霄郑
　　康成按地说河水东流贯砥柱触阏流今世所谓砥柱者乃阏流也砥柱当在西河未详也葢康成所说非自西河当无山以碍之自砥柱以下五户以上其间一百二十里河水竦石桀出势连襄陆葢亦禹凿以通河疑此阏流也其山虽辟尚梗湍流潄石云洄环波怒溢合有一十九滩水流迅急势同三峡破害舟船自古所患汉鸿嘉四年杨焉言从河上下患砥柱隘可镌广之上乃令焉镌之裁没水中不能复去而今水益湍怒害甚平日魏景初二年二月帝遣都督沙兵部监运谏议大夫宼兹帅五千人岁修治平河岨晋泰始三年正月武帝遣监运大中大夫赵国都匠中郎将河东乐世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五戸滩名也有神祠通谓之五户将军亦不知所以也都穆游砥柱记三门之广约二十丈其东百五十步即砥柱崇约三丈周数丈相传上有唐太宗碑铭今不存蔡氏书传以三门为砥柱州志亦谓砥柱即三门皆谬误又隋书大业七年砥柱山崩壅河逆流数十里今砥柱屹然中流上无土木而河之广仅如三门奚有崩摧而壅河逆流至数十里之远葢距河两岸皆山意当时或崩遂以为砥柱而书之也　宋张舜民画墁録禹贡曰砥柱析城至王屋陜府三门是也絶河流过若山石墙然凿为三门河经其中东洋如小城状即析城也禹庙在西潭有寺下望砥柱上百歩屹然中流髙数百丈尺铭勒其上但取稍平处或险处互坐一峯之间其字方可尺余魏公撰文正字薛纯稷之子也每欲印搨伺天气晴明先维舟砥柱下梯而陞上数日不可竟俯视洪流足酸目用是难得眞本元符中大水坏三门一夕寺庙皆失略无孑遗铭亦失数十字　宛丘张耒明道杂志掌禹锡学士厚德老儒而性涉迂滞尝言一生读书但得佳赋题数个每遇差考试辄用之用亦防尽尝试监生砥柱勒铭赋此铭今具在乃唐太宗铭禹功而掌公设记为太宗自铭其功宋涣中第一其赋悉是太宗自铭
　　傅岩在县东二十五里隐贤社圣人涧上两山之峡曲岸回峦　五朝志河北有砥柱山有傅岩　通典平陆有傅岩穴　吴山东圣人涧东十里为砥柱峰书说命说筑傅岩之野孔传傅氏之岩在虞虢之界通道所经常使胥靡刑人筑防此道说贤而隐代胥靡筑之以供食【今运盐道也】水经注沙涧水北出虞山东南迳傅岩厯傅说隐室前俗名之为圣人窟孔安国传傅说隐于虞虢之间即此处也傅岩东北十余里即巅軨坂指南北之路谓之軨桥傅说佣隐止息于此髙宗求梦得之是矣　唐吕温傅岩铭序昔殷髙宗恭黙思道至诚动天天将报之以说为瑞审形旁求实得于此贞元九年予繇镐徂洛息驾于虞虢之间升墟瞰原髣髴其地逺迹虽昧清风若存乃作傅岩铭　路史傅大繇国【唐表云黄帝后】夏封之在虞虢之间【在河东大阳北十里有颠軨阪说版筑之所】有傅虚傅岩傅说之祠古之北虞今平陆地多傅姓尸子云傅岩在北海之洲妄也　张渊观象赋傅说登天而乘尾注傅说一星在尾后传说殷时隐于岩中殷王武丁梦得贤人圗画其像求而得之即立为相死精上为星乗尾在龙驷之间　王维登河北城楼诗井邑傅岩上客亭云雾间
　　吴山在县北五里自中条山袤旦而南山髙平上胥民田下建泰伯祠　戴延之西征记河东盐池东吴坂登七山原毎登一原輙峭拔迤十里原土平旷不知巨极　杜预曰仲雍支子别封西吴虞公其后也水经注交涧水出吴山东南流入河河水又东路涧水亦出吴山东迳大阳城西西南流注入于河　刘昭注大阳有吴山上有虞城杜预曰虞国也帝王世纪曰舜嫔于虞虞城是也亦谓吴城史记秦昭王伐魏取吴城即此城也皇览曰盗跖冢临河博物记曰傅岩在县北　括地志中条山亦名吴山　通典吴山即吴骥垂耳驾盐车之所　金志平陆有吴山黄河　日知録汉书地理志河东郡大阳吴山在西上有吴城史记秦本纪昭襄王五十三年伐魏取吴城是也周武王封泰伯后于此是为虞公后汉郡国志大阳有吴山上有虞城虞城之书为吴城犹吴仲之书为虞仲也
　　白径岭在县东十五里为分云岭岭岭出云东西分布下有风谷洞中条之巅北对盐池
　　野马圪塔在县东四十五里地近清涧沟沟底有石寨山壁镵将军黄岩四字县志岩即马岱也少孤与母避难侨黄姓室因名黄岩时牧马于此长投马超复姓
　　晩照台在县东八十里锥子山支层峯盘岫
　　锥子山在县东九十里孤峯似锥层峦旁列分之为晩照台云流霞布掩映箕山　唐志三锥山当即锥子山隋志虞乡有石锥山
　　箕山在县东九十里傅岩东四十里又东北为王屋山旋径危峯其形似箕相传许由巢父隐此上有许由冢下有清涧即巢父洗耳处也山下有锡窟说见辽州
　　锡窟在箕山下白玉窍也
　　大通岭在县西北四十里岭有竹林寺寺西为唐金舌僧说法台
　　石门在县西北四十里中条山王家井西北十里有黄岭石门　水经注盐贩之泽南面层山天岩云秀池谷泉深左右壁立间不容轨谓之石门路出其中名之曰径南通上阳北暨盐泽
　　分云山在县西北四十里中条山一峰层峦峻岫走雾分云径绕羊肠殊难跻陟
　　横岭在县北四十五里
　　西石山在县东北四十里麓中石有仙人膝痕
　　清凉山在县东北六十里中条山支巅殊旷灏可望蒲解绛陜四州土人名四州圪塔晋执虞公于此
　　将军在县东北六十里石壁千仞下有石洞土人名锣鼔洞宫之奇尝避此
　　颠軨坂在县东北七十里虞坂南旧志谓三桥坂非也刘昭注大阳有颠軨坂左传曰入自颠軨博物记
　　曰在县盐池东吴城之北今之吴坂杜预曰在县东北　通典平陆有颠軨坂　相传周穆王八骏经此车为颠簸土人名軨峤　王思诚诗山头百折颠軨坂
　　盐坂在县东北七十里
　　五家冢水经注軨峤东北有虞原上道东又有虞城尧妻舜以嫔于虞者也周武王以封泰伯弟虞仲于此是谓虞公太原地记所谓北虞也城东有山世谓之五家冢上有虞公庙
　　员村坂司马光诗注其东八政水即古之传岩有傅说庙又东北虞城古虞公之国也
　　琴瑟穴唐志有琴瑟穴有银穴二十四铜穴四十八在覆釡三锥五冈分云等山
　　翠隂岩　禹功岩　挂鼓石胥在三门山
　　覆釡山
　　五冈山
　　神仙洞
　　黄河在县南三里自河津龙门至蒲州南至于潼关折而东至芮城逾平陆东至于砥柱又东过垣曲下孟泽　黄河在南门外又东北古焦国侧水势激湍水经注河水涌起方数十丈有物居水中传云铜翁仲所投处又云石虎载经沉没于此二物竝存水所以涌　魏野平陆县题寒食花藏县重阳菊绕湾一声离岸橹数防别洲山
　　铁牛碛在县东一里黄河中顾非熊平陆县亭诗山与中条合河逢一曲回
　　开元新河在三门北有小河土人名公主河
　　盘南涧在县东十里发源中条山繇石槽沟南下至盘南东入于河
　　沙涧在县东二十里发源中条山东南谷至沙涧入河涧口多沙石
　　圣人涧在县东二十五里发源马跑泉下复有二泉合流嵌石潆洄绕傅岩南入于河一名八政水
　　清涧在县东六十里相传巢父洗耳处在箕山西张谷涧在县西二十里张峪村
　　圪塔涧在县西二十五里圪塔村
　　南侯涧在县西四十里南侯村发源中条山深沟夹流经南侯村至葛赵村又南流二里入于河
　　仪家沟在县西五十里岳村右仪家沟东　西为闲田址通典有闲原即虞芮之人让畔处苏氏曰虞在平陆芮在同之冯翊今平陆有闲原焉则虞芮之所让也
　　五股泉在县北一里水寒冽
　　三涧在县北三里发源中条山东西二沟流至北三里五龙庙合流与大涧合至三口而崖断支分东南入于河似交涧
　　响泉在县北四十里中条山东水甘澄土人名响泉沟古焦水在县东北五里有神农庙相传武王封神农之后于焦即此　陜城中小城古焦国也平陆亦可縁引　水经注陜县故焦国　竹书纪年幽王七年虢人灭焦
　　马跑泉在县东北三十里傅说冢下冢倚中条东西两山环拱回献列屏泉殊清莹相传形求至此马跑地得之合下石穴二泉至傅岩为圣人涧
　　马头涧在县东北四十五里中条山麓危峰耸立两谷二源环麓合流以山形似马首名
　　芮城县
　　中条山在县北十五里逓髙二十里东起首阳西接太行南北狭薄延袤不絶故曰中条又曰薄山
　　方山在县西北三十里虞乡县界峯峦髙峻其巅方平一名檀道山是芮城东西广七十里胥屏倚方山也山海经檀首山水经注盐道山又名百梯山　唐
　　志河中府有檀道府　中条之首俯视五老峰巅有鸯浆泉渟而不流下有檀道谷
　　檀道岭在直岔岭东自方山至檀道胥中条山之析名也
　　大峯在方山东
　　水谷在县西北二十五里
　　大通岭在县西北中条山唐时竹影殊盛内有竹林寺青龙洞在县北三十里歴山东北三十里洞内有青龙泉
　　百二十盘在县北中条山之隂石磴盘旋而下北逹虞乡即唐司空圗所隐王官谷也　倪光荐奇石诗偶经百廿盘松石駴心目石以松为筋松以石为肉石抱松如裹松穿石似束
　　甘枣山在县东北三十五里青龙洞东二十里今名刺林沟　括地志中条山亦名甘枣山　山海经甘枣之山恭水出焉西流注于河
　　石钟洞在县东北三十五里甘枣山东十里有石室顶悬石钟水注其下祷雨多应相传石钟真人修炼地尝有蝉负芝来止石上又有野鹿入洞偕宿云石钟洞东五里为清凉寺又东十里为娥英庙又东为闲田
　　直岔岭在甘山东今名横岭　邵璿治中条山路记中条直岔岭四十里为赴郡省道南二十里属芮北二十里属解径皆縁崖临溪髙深数百丈北尤偪仄石磊砢羸马蹄爰命僧宗睿南北四十里之窄者坍者者□者悉举而刬凿之
　　南坡滨黄河岸水中有砂石髙三尺大如碾上平下狭河涨石独露传为吕望钓台
