<!-- { "loadSidebar": true } -->
　　陈敏交趾国清化府永宁人宣徳十年由监生除永和训九年考满陞本学教谕以年老请告遵例占籍永和仍带原俸终其身敏学修行优师道尊严雅懐髙趣所至辄有题咏士林称之

　　山西通志卷一百四十八
<史部,地理类,都会郡县之属,山西通志>
　　钦定四库全书
　　山西通志卷一百四十九
　　列女【一】
　　自汉刘向着列女传而载二妃之事尤详嗣后亦多续传至宋曾巩序向著书之义尤精以粹朱子尝亟称之三晋古多淑媛又多节烈女业已传芳竹素矣至
　　昭代风化弥隆恒
　　诏旌之以示劝视古乌头棹楔之制尤为优渥焉综厥行夫亦以推阐西京子政北宋子固之训指也志列女
　　太原府
　　阳曲县
　　魏
　　许允妻阮氏阮卫尉女奇丑交礼竟允无复入理家人深以为忧会允有客至妇令婢视之还答曰桓郎桓郎者桓范也妇云无忧桓必劝入桓果语许曰阮家既嫁丑女与卿故当有意卿宜察之许便回入内既见妇即欲出妇料其此出无复入理便捉裾停之许固谓曰妇有四徳卿其有几妇曰新妇所乏惟容耳然士有百行君其有几许曰皆备妇曰夫百行以徳为首君好色不好徳何谓皆备允有惭色遂相敬重允为吏部郎多用其乡里魏明帝遣虎贲收之其妇出诫允曰明主可以理夺难以情求既至允以实对释之初允被收举家号哭阮自若曰勿忧寻还作粟粥待顷之允至后为司马师所杀门生走入吿其妇妇正在机中神色不变曰早知尔尔门人欲藏其儿妇曰无预诸儿事阮徙居墓所师遣钟会看之若才流及父当收之儿以咨母母曰汝等虽佳才具不多率胸怀与语便无所忧不须极哀会止便止又可少问朝事儿从之会以状对卒免
　　晋
　　王浑妻钟氏字琰颍川人魏太傅繇曾孙也父征黄门郎琰数歳能属文及长聪慧雅博览记籍美容止善啸咏礼仪法度为中表所则琰女亦有才淑为求贤夫时有兵家子甚俊琰子济欲与之白琰琰曰要令我见之济令此兵与羣小杂处琰自帏中察之既而谓济曰绯衣者非汝所拔乎济曰是琰曰此人才足拔萃然地寒夀促不足展其器用不可与婚遂止其人数年果亡琰明鉴逺识皆此类也
　　郝氏王汝南湛妇汝南少无婚自求郝普女司空以其痴会无婚处任其意便许之既婚果有令姿淑徳生东海遂为王氏母仪或问汝南何以知之曰尝见井上取水举动容止不失常未尝忤观以此知之
　　北魏
　　辛少雍妻王氏有徳义少雍与从弟怀仁兄弟同居怀仁等事之甚谨闺门礼让人无间言士大夫以此称美
　　唐
　　卢姨狄梁公之为相也有卢氏堂姨居于午桥南别墅卢有一子狄曰某今为相表弟有何所欲愿悉图之妇曰老身止有此子不欲其事女主狄大惭而退
　　五代
　　刘氏李国昌妻天复元年朱全忠自将攻李克用其将氏叔琮朱友宁累破晋军围太原克用大恐李存信请奔北蕃刘氏谓克用曰闻王欲委城入蕃审乎计谁出曰存信等为此刘曰彼牧羊奴安办逺计王常笑王行瑜失城走而死若何效之且王顷居达靼危不免必一朝弃此祸不旋踵克用悟乃止居数日散士复集夜袭友宁营汴人引去
　　元
　　申氏冀宁李益妻至正二十年贼陷冀宁申语其夫曰君当速去勿以我相累若贼入吾室必以妾故害及君矣言讫投井死益既免于难再娶安氏居二歳而益卒安时年三十泣谓诸亲曰女子一适人终身不改不幸夫死虽生亦何益乃窃入寝室膏沐薫裳自缢于柩侧
　　明
　　李雄妻王氏雄为太原左卫百户洪武间殁于阵时氏年十九闻讣哀号欲絶抚孤兴守节歴五十余年士夫扁其门曰忠节
　　贾文逺妻杨氏夫亡事亲抚孤志行无玷乡曲贤之洪武间旌表
　　董荣妻郝氏少寡守节终身不渝宣徳五年旌表董三汉妻冯氏年二十一夫殁守节三十余年宣徳间旌曰贞节之门
　　胡源妻朱氏年二十一夫亡奉姑抚子守节二十五年正统六年旌表
　　赵氏字慧寳太原右卫人适府庠生兰景昌侍疾汤药必亲尝祈以身代俄而景昌卒遂自缢于其侧年方十八殡日二柩并衢而行见者为出涕成化初旌表
　　罗氏太原左卫中所千户张斌妾年二十生子鉴才八月斌卒罗清操自励训鉴有成
　　邹鉴妻董氏名贞归鉴期年生子溥而鉴卒董四日不食决志殉夫所亲劝之曰从夫义也舍舅姑弃邈孤其如孝慈何氏心动始进食既殡终身缟素纺绩以自给为溥娶妇王氏生子庆未期溥卒王年二十有一守节如姑士夫扁曰邹门双节
　　张永相妻王氏少师恭襄公妹少聪慧嗜读书及笄适永相恂恂絶类贫家子未抱子劝相纳妾韩氏生子多疾王亲抚之五歳尚口哺及相卒延师敎之王熟于尚书每口授以广其业脱簪珥为市书御史魏希相撰文以颂其贤
　　李氏推官韩彰之继妻彰先娶张生子绍继娶氏生子纮氏慈惠遇绍有恩凡衣服饮食常加于纮纮见愠氏叱曰而有母彼无母而欲使我作芦絮妇耶继母之贤古今罕俪后纮登甲第两典州郡咸谓母氏之报云
　　庠生王相妻武氏相亡欲自尽念三子俱幼无所依忍死抚孤歴五十余年后子佐封河南道御史孙立贤太仆寺卿曾孙元雅遵化廵抚子孙绳绳门祚炽昌皆氏之遗泽也
　　张铁妻臧氏年二十三夫亡矢殉家人慰勉之弗听乗间自缢死
　　郑氏字淑英颇读书幼时闻其父鉴谈节义事辄曰是在人自尽耳长适太原前卫百户陈义义戍于边卒丧归启棺浴而殓之痛絶而苏者数四勺水不入口曰吾前已约吾夫矣死则同归不忍背也遂自缢于室
　　郭宪妻王氏嘉靖间北兵入犯氏被掠不屈遂遇害宪继娶牛氏宪亡矢死散遗赀于亲族不食十有四日而絶
　　王天伦妻郑氏年二十三天伦亡遗幼孤二天伦弟妻朱氏亦寡相依五十年奉姑抚幼举无违礼廵按黄疏表其双节
　　生员郭应元妻彭氏通列女传工书夫亡无子苦节以终
　　张栋妻刘氏年二十栋故氏哀毁尽情丧葬尽礼育二孤成立享夀终
　　千户潘政妻施事宁化所人寓居阳曲政亡氏年少子幼甘贫守志子姓四世同居氏亲为抚训孙髙登进士歴官陜布政司参议
　　袭千户潘润妻王氏年十九润卒让厚产甘澹薄孀居三十余载题请旌表
　　兰州知州李钧妻郭氏钧故氏年二十泣曰死易立孤难吾勉为其难者抚子天资娶妇张氏方有娠天资复卒妊男甫歳张氏亦亡氏百方呵保抚幼孙有成
　　朱知鳂妻杜氏通判缵宇女也知鳂家酷贫相得懽然年十九生一女知鳂卒尽鬻衣物以殓既毕潜自缢姑救免孀居三十余载勤十指以养姑内外称之
　　钱谦益妻赵氏夫亡子在襁褓立志抚孤利用冲龄食饩卓然自立学使给扁奨之
　　生员刘一龙妻张氏年二十三夫亡食贫课子艰苦万状子芝读书树立以选贡任彰徳府通判
　　罗江四妻赵氏江四早逝守节抚孤五十余年享夀八十余歳
　　秦世登妻张氏年十九有一女秦卒矢死不二守节六十余年题请旌表
　　秦世贤妻呉氏夫亡誓不他适贫无以自给氏通儒书及内典课甥与侄寄食以终老
　　李维翰妻胡氏翰任陜西布政司理问卒于官氏扶柩归葬时有遗腹祝曰愿天畀一子以延夫祀已果得男芳桂或以子幼不保劝之改适氏正色拒之课子诵读登贤书官学博尚美中传其事
　　李氏太原县人举人中馥女适生员傅襄襄遘疾氏废寝食期以死从襄卒家人防甚力氏阴怀杏仁吞之即日死知县范士楫表其节烈
　　参将朱国昌妻陈氏早寡守志拮据课子万夀后登乙酉乡荐
　　举人刘世逺妻张氏夫卒盟心守节育子成立邑令请旌
　　崔九徳妻髙氏嫠居四十六载境弥苦节弥坚事闻旌表
　　张彦明妻刘氏夫早殁无子女有富室愿娶之氏不从其兄劝之氏厉声曰本望成我志而反出此言耶遂与之絶值歳屡歉窘甚日号泣隣媪疑其有悔心微讽之氏曰志岂有他自恨生不与夫同毙耳卒年八十余
　　庠生陈见妻孔氏孀居二十载冰操皭然甲申闯贼破太原掠其家氏骂不絶口遂遇害媳朱氏孙性福孙女长姐俱赴井死
　　生员裴润妻范氏夫故悲恸欲自尽遗子希度方五龄四女抱之环泣日夜哀请意少解课子登进士授堂邑令每出听政则诲以省刑防民洁已报国秩满封太孺人癸未以母节闻有防建坊未及行闯逼太原氏抱幼孙避北城别墅城陷嘱幼孙于老仆投井死之
　　郝尧宰妻柴氏夫死守节值闯宼逼城氏匿地窨中讐家杨姓者引贼入氏恐被汚以铁器自击其额流血蔽体昏絶于地贼舍之不食三日死
　　王纮妻陈氏纮殁子甫五歳姑樊氏哭纮几不欲生氏忍痛解慰曰吾誓奉姑终身以抚此子也姑得不死家无余赀业蚕织以为事育需歴十五载子逰庠姑寻殁氏曰吾事已毕可以下报先人矣值闯贼破城不食死
　　蒲县知县朱新甄妻张氏逆闯陷城氏被执绐贼同婢取赀财氏乗间投井死
　　孝廉朱万夀妻于氏闯陷太原偕羣妇走匿夹墙氏失后众以为必获于贼矣及贼退得尸井中两脇有刀痕寸许里衣绳缚数匝见者叹为真烈妇
　　静海知县崔嗣逺妻黄氏贼攻城亟率子妇于氏女崔氏孙女全姐侍女春玉同一井死
　　李廷佐妻万氏早孀已歴二十余载城破知不免携甥女酉姐死于南社村井
　　昭信校尉李时春妻任氏守节四十余年年八十一歳闯贼入城尽驱百姓曰清街氏于红四牌楼骂贼触石死
　　举人李桂芳妻朱氏城陷投井死幼女侍婢皆从之生员聂辉妻李氏闯宼逼投井水浅不得死宼欲出之以头濡水死
　　武瓒妻程氏闯破城自缢死其侄女投井死
　　生员秦谦妻康氏闻闯贼陷城语夫曰脱被辱何顔见君登楼自勒死
　　宗室朱慎防妻郝氏贡士侯三接妻髙氏生员万福徳妻周氏逆闯陷城俱投井死
　　刘源妻杨氏马应龙妻李氏崔九徳妻髙氏藁城知县刘世逺妻张氏俱守志节
　　国朝
　　庠生杨芳声妻任氏年二十九夫故氏以妇代子以母兼师其他丧葬祭祀胥动无违礼孀居七十一载夀跻百龄康熙五十九年疏请建坊
　　赐贞夀扁额孙廷诏成雍正甲辰武进士
　　尚见帝妻赵氏于归八载尚殁氏哀恸矢死翁姑谕之曰与从死孰与抚孤孤成夫不死矣氏颔之勤苦操作歴五十六年课子浩领丁卯武乡荐雍正五年具疏旌表
　　庠生毕景征妻张氏夫亡遗子甫二歳氏守节抚孤歴四十年如一日士论贤之
　　陈功妻秦氏功甲申殉难家徒壁立氏只身操作仰事俯育无不尽孝极慈苦节二十余年而逝
　　太原左卫甯守愚妻张氏年二十三守愚故氏事孀姑育幼子内外称贤季子缵宗以诸生从征姜瓖授余干知县氏封太孺人
　　李贞妻韩氏年二十二夫卒家素贫或劝改适韩誓不二天女红自给夀七十六歳终
　　尹承忠妻凌氏夫亡守节课子有成
　　成仕妻马氏布政马諌女年十七仕亡无子女谏朂以守志立幼侄其昌为嗣氏克遵父训终始弗渝夀八十二而终
　　郭应选妻张氏选失足坠井死氏年十九父母令改适氏曰夫死不忍独生徒以翁姑与藐孤耳奚言嫁耶子甫成又卒复抚三孙备尝艰苦夀八十余卒
　　白明妻郭氏年二十余而寡督耕抚子性好施予有余率赒贫乏守节五十余载卒
　　庠生张士美妻于氏年十九士美卒父母怜其少欲夺而嫁之氏断发矢志寻卧病卒众请立节妇碑以表之
