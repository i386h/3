<!-- { "loadSidebar": true } -->
　　齐髙祖徴范阳祖鸿勲至并州作晋祠记好事者玩其文【商芸小説】
　　刘白堕善酿酒六月暑赫以甖贮酒暴于日中经旬不动饮之美而醉经月不醒号曰鹤觞【旧通志】
　　宋元嘉中裴松之受诏续修何承天宋史未成而卒松之曽孙子野常欲继成先业及齐永明末沈约撰宋书称松之已后无闻焉子野更撰为宋略二十巻其叙事评论多善而云戮淮南太守沈璞以其不从义师故也约惧徒跣谢之请两释焉叹其述作曰吾弗逮也【南史】
　　裴松之三国志注凡孙盛制书多用左氏以易旧文如此者非一【宋书】
　　柳元景少贫尝下都至大雷日暮寒甚岸侧有一老父自称善相谓元景曰君方大富贵位至三公元景以为戏之曰人生免饥寒幸甚岂望富贵老父曰后当相忆及贵求之不知所在【南史】
　　栁元景为尚书令不营产业秦淮南菜园数十畆守园人卖菜得钱三万送宅元景曰我立此园种菜以供家中啖耳乃复卖以取钱夺百姓利耶以钱与守园者【同上】
　　栁世隆善弹琴世称栁公双琐为士品第一常自云马矟第一清谈第二弹琴第三【南史】
　　栁世隆晓数术于倪塘创墓与宾客践复十往五往常坐一处及卒墓工图墓正取其坐处焉【同上】
　　栁世隆善卜别甲价至一万【同上】
　　栁吴兴亭皋陇首之句王融书之白团扇【南史】
　　宋时嵇元荣羊盖并善琴云传戴安道法栁恽从之学特穷其妙齐竟陵王子良尝置酒后园有晋太傅谢安鸣琴在侧援以授恽恽弹为雅弄子良曰卿巧越嵇心妙臻羊体良质美手信在今夜岂止当今称奇亦可追踪古烈【同上】
　　栁恽尝赋诗未就以笔捶琴坐客过以筯扣之恽惊其哀韵乃制为雅音后传击琴自此【同上】
　　齐竟陵王子良将朝见栁恽投壶枭不絶停轝久之进见遂晚齐武帝迟之王以实对武帝复使为之赐绢二十匹【同上】
　　栁恽尝与琅琊王瞻博射嫌其皮濶乃摘梅帖乌珠之上发必命中观者惊骇【同上】
　　梁武帝好奕碁使栁恽品定碁谱登格者二百七十八人第其优劣为碁品三卷恽为第二焉【同上】
　　栁恽书纵横廓落大体不凡而意未备【武帝书评】栁恽书请以一小兰叶载桃叶小姬以往【小名録】栁惔甚重其妇颇成畏惮性爱音乐女妓精丽略不敢视仆射张稷与惔狎宻而为惔妻赏敬稷每诣惔必先问夫人惔每欲见妓恒因稷请奏其妻隔幔坐妓然后出惔因得留目【南史】
　　郭泰机寒女之制孤怨宜恨顾长康能以二韵答四首之美世基横海顾迈鸿飞戴凯人实贫羸而才章富健观此五子文虽不多气调惊拔吾许其进则鲍昭江淹未足逮止越居中品佥曰宜哉【梁钟嵘诗品】
　　鲍令晖歌诗往往断絶清巧拟古尤胜唯百愿滛矣昭常答孝武云臣妹才自亚于左芬臣才不及太冲尔韩兰英绮宻甚有名篇又善诣笑齐武谓韩云借使二媛生于上叶则玉阶之赋纨素之辞未讵多也【同上】
　　鲍昭妹令晖着香茗赋【陆羽茶经】
　　一説香水在并州其水香洁浴之去病吴故宫亦有香水溪俗云西施浴处人呼为脂粉塘吴王宫人濯妆于此溪上源至今馨香古诗云安得香水泉濯郎衣上尘俗説魏武帝陵中亦有泉谓之香水【任昉述异记】
　　梁主萧詧献玛瑙钟周文帝执之顾丞郎曰能掷樗蒲头得卢者便与钟已经数人不得顷至右丞薛端乃执樗蒲头而言曰非为此钟可贵但思露其诚耳便掷之五子皆黒文帝大悦即以赐之【北史】
　　隋开皇四年文中子始生铜川府君筮之遇坤之师为上徳而居下位之兆曰是子必能通天下之志遂名曰通【河津县志】
　　王叔玠居郡从文中子求续经文中子曰叔父通何徳以之哉珪曰勿辞也当仁不让于师况无师乎吾闻关朗之筮矣屯否之后当生大贤世习礼乐莫若吾族天未亡道振斯文者非子谁与遂受业焉【中説】
　　文中子之家庙座必东南向自穆公始也曰未忘先人之国【同上】
　　刘蕡见文中子书怒曰才非上圣拟上圣述作可乎又曰以此拟圣犹奴婢之于郎主耳【麈谈】
　　文中诸子其语不袭孔顔而黙传其命脉耳食者安知昌黎大家其文不摹史汉而自得其精神皮相者为诮【归有园麈谈】
　　隋汾隂侯生天下奇士也王度常以师礼事之临终赠度以古镜曰持此则百邪逺人度受而宝之镜横径八寸鼻作麒麟蹲伏之象绕鼻列四方龙凤虎依方陈布四方外又设八卦卦外置十二辰位而具畜马辰畜之外又置二十四字周绕轮郭文体似防画无缺而非字书所有也侯生云二十四气之象形承日照之则背上文画墨入影内纎毫无失举而扣之清音徐引竟日方絶嗟乎此则非凡镜所得同也宜其见赏髙贤是称灵物侯生尝云昔者吾闻黄帝铸十五镜其第一横径一尺五寸法满月之数也以其相差各校一寸此第八镜也虽嵗祀攸逺图书寂寞而髙人所述不可诬矣【古镜纪序】
　　隋王度文中子兄也大业九年以御史出兼芮城令令前有一枣树围可数丈不知几百年矣前后令至皆祀谒此树不则殃祸立及度曰妖由人兴淫祀宜絶县吏皆叩首请度不得已为之一祀然隂念此树当为精魅所托人不能除养成其势乃宻悬古镜于树其夜二鼓许闻前磊落有声若雷霆者起视之则风雨晦防纒绕其树电光晃耀忽上忽下至明有一大蛇紫鳞赤尾绿头白角额有王字身被数创死于树下度命出蛇焚于县门仍掘树树心有一穴入地渐大有巨蛇蟠泊之迹妖遂絶【太平县志】
　　隋蒲陜间疫甚度使小吏张龙驹持镜照之诸病者皆愈其夜龙驹梦一人朱衣紫服曰我镜精也名曰紫珍【旧通志】
　　薛道衡空梁落燕泥之句诗名昔昔盐乐苑以为羽调曲元怪录此蘧蒢三娘唱阿鹊盐曲又有突厥盐皇帝盐白鹤盐神鹊盐疎勒盐满坐盐归国盐唐诗媚赖吴娘唱是盐更奏新声刮骨盐谓之盐者吟行典引之乐府解题谓之杖鼓曲也【植杖间谈】
　　薛道衡聘陈为人日诗云入春才七日离家已二年南人之曰是底言谁谓此老解作诗及云人归落雁后思发在花前乃喜曰名下固无虚士【隋唐嘉话】
　　炀帝善属文而不欲人出其右司薛道衡由是得罪后因事诛之曰更能作空梁落燕泥否【同上】
　　薛道衡有昔昔盐唐赵嘏广之为二十章以薛诗一句为一题乃羽调曲也【诗话】
　　隋秘书少监王劭笃好经史遗略世事用思既专性颇恍惚每至对食闭目凝思盘中之肉輙为仆从所噉劭弗之觉唯责肉少数罚厨人厨人以情白劭劭依前闭目伺而获之厨人方免笞辱其専固如此【隋书】
　　隋裴寂待选京师一日郊饮遇老人画地上沙土曰扫国真人又曰玉环天子又曰丹邱上圣告寂曰三百年中最防者此三人耳【清异録】
　　隋宇文述年十一有相者谓述曰公子善自爱后当位极人臣后封许国公赠尚书令【笔谈】
　　汾隂薛濬儿时与宗中儿戏涧滨见一黄虵有角及足召羣儿共视了无见者以为不祥归大忧悴母问之以实对有胡僧诣宅乞食母告之僧曰此儿之吉应且此儿早有名位然夀不过六七耳僧出忽不见后濬终于四十二六七之言騐矣【江邻几杂志】
　　卢纶栖岩寺隋文帝玛瑙盏歌曰天宫宝器隋朝物鏁在金圅以金骨又曰五云如拳轻复浓昔曽噀酒今藏龙规形环影相透彻乱雪繁花千万重【唐诗话】
　　隋上柱国韩禽邻母见禽门下仪卫甚盛有同王者母异而问之其中人曰我来迎王忽不见又有人疾笃忽惊走至禽家曰我欲谒王左右问何王曰阎罗王禽子弟欲挞之禽止之曰生为上柱国死作阎罗王亦足矣因寝疾卒【隋书】
　　隋大业五年幸太原有京兆人达奚通妾王氏能清歌朝臣多相防观之上柱国韩僧夀亦预焉除名【墨庄漫録】
　　隋大业十一年三月幸太原汾阳宫避暑宫城迫隘百官士卒布散山谷间结草为营而居之八月巡北塞入雁门【隋书】
　　行绛晋吕三州诸军事周罗防中流矢卒于师送柩还京行数里无故舆马自止策之不动有飘风旋绕焉绛州长史郭雅稽颡呪曰公恨小寇未平耶寻即除殄无为恋恨于是风静马行【同上】
　　韦知常仁夀中道士常诣冯翊杨伯丑问吉凶伯丑曰汝勿东北行必不得已当早还不然者杨素斩汝头未几上令知常事汉王谅谅举兵知常逃归知常先与杨素有隙素平并州先访知常赖此获免【同上】
　　晋人有魏先生者逸其名无书不读隋初太常议乐先生调律度金石丝竹各得其所太常欲荐而官之不可赐帛二百段而归寓雁门以帛市酒旦夕欢饮时李宻败黎阳亡匿先生一见戏曰子气沮而目乱心摇而语澁方今捕蒲山党得非长者乎宻惊起曰既知我能免我否先生曰子非常人规模又有将帅才畧吾望气晋汾有圣人出能往事之当不失富贵宻终不能用其言而败先生竟不知所在【太原府志】
　　虬髯公姓张名仲坚西京人伟状貌髯如虬众号虬髯公雄才大畧人莫之测隋末天下大乱仲坚隂有扫清之志偶遇李靖于灵石旅次时靖方挟红拂妓宵奔红拂亦姓张一见虬髯即异之旋拜为兄妹呼靖与相见坐谈间二人欢甚因询靖所往曰将避地太原虬髯曰观李郎器宇真丈夫也亦闻太原有异人乎曰靖阅人多矣皆将帅才唯一州将子愚谓之真人问何姓曰亦姓李方少年虬髯曰似矣李郎能致我一见否曰靖友刘文静与之狎因文静见之无不可者遂相约防于汾阳桥靖与张氏如期入太原之偕诣文静绐曰有善相者思见郎君文静遽遣使迎之虬髯公熟视文皇招靖起曰真天子也然吾十得八九须道兄决之后偕徐洪客复谒文皇然屈服辞去路语靖曰计李郎之程某日方到到之明日可与一妹诣某小宅为李郎往复相从一妹悬然如磬欲令新妇祗谒无令前却言毕吁嗟而去靖亦驰马速征俄到京与张氏同往至一小板门叩之内有应者出拜曰三郎令李郎一娘子久矣延入重门门益壮丽暂止东之陈设穷极珍异妆奁首饰非人间物请更衣衣文珍奇甫毕传云三郎来乃虬髯也纱帽紫衫趋走有龙虎之状命妻出拜亦天人也旋至中堂盘筵之盛虽王公不侔也四人共坐陈馔次出女乐旋奏于庭似从天降度食毕行酒有苍头自西堂舁出二十床各覆以锦既列尽去其帕乃文簿匙钥之虬髯举杯告靖曰此皆珍宝帛货之数吾之所有悉以充赠何者某本欲于此世界求事或当龙战二三年建少功业今既有主住亦何为李郎以英特之才辅清平之主竭心尽力必极人臣一妹以天人之姿蕴不世之艺从夫之贵荣及轩裳非一妹不识李郎非李郎不能遇一妹将与之赠以助真主施功立业勉之勉之此后东南数千里外有异事是吾得意之秋也一妹与李郎可沥酒相贺复命家童列拜曰李郎一妹是尔主也可善事之言讫与其妻戎服乘马一奴从后数步遂不复见后文皇定天下贞观中南蛮奏曰有海船千艘甲兵数十万入扶余国杀其主自立国已定矣靖知虬髯成功归告张氏共沥酒向东拜而贺之或曰李卫公兵法半是虬髯所传【太平广记】
　　李卫公为并州从事有王山人者请谒自称善按冥公备几案纸笔香水与山人偕坐以俟顷之纸上书八字甚大曰位极人臣年六十四【同上】
　　裴寂走京师过华山祠祈神自卜夜梦老人谓曰君年逾四十当贵后册拜唐司空【隋唐嘉话】






　　山西通志巻二百二十八
<史部,地理类,都会郡县之属,山西通志>
