<!-- { "loadSidebar": true } -->
　　翁万达字仁夫掲阳人嘉靖五年进士二十三年为兵部右侍郎兼右佥都御史代翟鹏总督宣大山西保定军务谨侦候明赏罚每当防秋发卒乘障阴遣卒倾硃于油察离次者硃其处卒归辄缚毋敢复离次严杀降禁违辄抵死得降人抚之如所亲以是益知敌情寇数万骑犯大同中路入铁裹门故总兵张达力战却之又犯鹁鸽峪参将张凤诸生王邦直等战死万达与总兵官周尚文备阳和而遣骑四出邀撃屡有斩获寇登山见官兵大集乃引去事闻赐勅奬赉屡疏请修筑边墙议自大同东路至宣府西阳和须帑银二十九万上已许之兵部以大同旧有二边可扼敌骑不当复于三边内筑墙上不听乃自大同东路天城阳和开山口诸地为墙百二十八里堡七墩台百五十四而宣府亦为墙六十里功五十余日成晋右都御史发代府宗室充灼等潜谍晋左都御史已会宣大山西镇巡官议上边防修守事宜大畧谓先年山西防秋止守外边比弃极冲守次边非守要意并守之议实为善经因条上定规画度工费二者为修边之事慎防秋并兵力重责成量徴调实边堡明出塞计供亿节财用八者为守边之事上悉报许乃请帑银六十万两修大同东路宣府西路边墙凡八百里工成予一子官万达精心计善钩校墙堞近逺濠堑深广曲尽其宜寇乃不敢轻犯墙内戍者得以暇耕牧边费亦日省初客兵防秋岁帑金一百五十余万添发且数十万其后减省几半又议掣山西兵并力守大同巡抚孙继鲁阻之上为逮继鲁万达更事久上深倚之所请无不从独俺答贡事石天爵欵镇逺堡业为巡抚龙大有所磔信使絶五年会玉林卫百户杨威被掠复遣使偕威欵大同左衞塞边帅家丁董寳等狃天爵前事杀之万达言北敌治前岁入贡疆场稍宁自虞台岭之战覆我师侵犯四十余年石天爵之事臣尝痛边臣失计今复通欵即不许当善词谕遣诱而杀之此何理也请亟诛宝等榜塞上明告以朝廷德意解其蓄怨搆兵之谍不听既而复奉印信番文诣边万达又言臣等封疆臣贡亦备不贡亦备兵部尚书陈经请责万达十日内回奏而使适未至寻李天爵复至词益恭万达又言今宣大兴版筑正当覊縻使无扰请限以地以人以时上责其渎奏卒不许时曽铣议复套夏言主之故力绌贡议万达复议套功难成不省二十七年三月又言诸部求贡不遂惭且愤声言大举上切责之通贡议乃絶八月俺答犯大同不克退攻五堡官军战弥陀山却之趋山西复败还寻以宣抚曹家庄功晋兵部尚书兼右副都御史召理部事艰归卒隆庆中諡襄毅万达临阵尝身先士卒尤善御将士得其死力嘉靖时边臣行事适机宜建言中肯窽者万达称首
　　王邦直磁州人伟干多力尝持千斤器移数处不为疲号千斤以台谏荐兵部檄送督府翁万达待以殊礼分坐谈边务乙巳秋北部入犯鹁鸽峪邦直佐守将张凤射却之转战而前敌大合凤与邦直结方阵以拒之凤战死或劝邦直溃围出邦直抚膺曰吾誓以腔血报军门凤死吾岂忍独生遂挥刃向前撃杀数人知不得脱乃自刭翁为疏请録卹立祠祀之
　　俞大猷字志辅晋江人从赵本学学易推衍兵家奇正虚实之权从李良钦学剑弃诸生嗣世职百户举嘉靖十四年武防试二十一年俺答大入山西诏天下举武勇士大猷诣巡按御史自荐上其名兵部毛伯温为尚书送之宣大总督翟鹏所召见论兵事大猷屡折鹏鹏谢曰吾不当以武人待子下堂礼之惊一军然亦不能用后为浙江总兵岑港倭几平而御史劾之令立功塞上大同巡抚李文进习其才与筹军事乃造独轮车拒敌马尝以车百辆步骑三千大挫贼安银堡文进上其制于朝遂制兵车营京营有兵车自此始文进将袭板升谍之大猷果大获诏还世廕寇掠广武复拒却之万厯初卒于后府佥书赠左都督諡武襄
　　方逢时字行之嘉鱼人嘉靖二十年进士隆庆四年正月为右佥都御史巡抚大同俺答入威逺堡别部攻靖鲁伏兵却之冬俺答孙把汉那吉来降告总督王崇古曰机不可失也遣中军康纶率骑五百往受之与崇古定计挟把汉以索叛人赵全等遣百户鲍崇德出云石堡语俺答部下五奴柱曰欲还把汉则速纳欵若以兵来是速之死矣五奴柱白俺答邀入营说以执赵全易把汉俺答心动遣火力赤致书逢时而是时全方从防用兵俺答令子辛爱将二万骑入赐堡兄子永邵卜趋威逺堡自率众犯平虏城逢时曰此必赵全谋也全尝投书逢时言悔祸思汉欲复归逢时以示俺答俺答大惊有执全意及战又不利乃引退辛爱犹未知奄至大同逢时使人持把汉箭示之曰吾已与而父约以报汝辛爱执箭泣曰此吾弟铁背台吉故物也我来求把汉把汉既受官又有成约当更计之乃遣部下哑都善入见逢时晓以大义犒而遣之辛爱喜因使求币逢时笑曰台吉豪杰也若纳欵方重加爵赏何爱此区区捐盛名辛爱大慙复遣哑都善来谢曰防太师教幸甚故将田世威亦让其使使还报俺答召辛爱还东行宣府总兵赵岢遏之复繇大同北去巡按御史姚继可劾逢时辄通寇使屏人语导之东行嫁祸邻镇大学士髙拱曰抚臣临机设策何可泄也但当观后効不宜先事辄易上然之俺答乃遣使定约夜召全等计事即帐中缚送大同逢时受之崇古亦送把汉归逢时以功晋兵部右侍郎兼右佥都御史甫拜命以忧归后崇古入理京营神宗问谁可代者大学士张居正以逢时对万厯初起故官总督宣大山西军务始逢时与崇古共决大计而贡市之议崇古独成之逢时复代崇古乃申明约信二人首尾共济边境遂安累晋兵部尚书兼右都御史总督如故加太子少保五年召理戎政复列上五事又上欵贡图等为兵部尚书累加少保致仕卒逢时功名与崇古相亚时称方王
　　王崇古字学甫蒲州人嘉靖二十年进士喜谈兵具知诸边阨塞隆庆四年正月总督宣大山西军务禁边卒阑出而纵其素通寇者深入为间又檄劳番汉陷寇军民率众降及自拔者悉存抚之归者接踵西番瓦刺黄毛诸种一岁中降者逾二千人冬十月俺答孙把汉那吉来降留之大同慰藉甚至诏授指挥使赐绯衣一袭许俺答互市遂缚叛人赵全等以献加太子少保兵部尚书遂定封俺答顺义王昆都力辛爱吉能等授官有差崇古乃广召商贩听令贸易布帛菽粟皮革逺自江淮湖广辐辏塞下因收其税以充犒赏其大小部长则官给金缯岁市马各有数崇古仍岁诣赐堡宣谕威德诸部罗拜无敢哗自是边境休息东起遵永西抵嘉峪七镇数千里军民乐业不用兵革诏晋太子太保万厯初召理戎政加少保晋兵部尚书致仕卒赠大保諡襄毅崇古独任贡市贻五十年太平之福海宇内外胥颂社稷臣为宣大总制冠
　　郑汝璧缙云人隆庆戊辰进士潜心理学读书得其精要由部曹歴陞兵部右侍郎兼佥都御史都督宣大山西军务涖任疾作然讲战守檄行诸道修城堡练士卒治器械不自知其惫也乞罢归至山东荆门驿卒着有律解諡类钞帝后纪畧功臣封爵考由庚堂文集
　　许希孟固始人隆庆间分巡大同佥事强干有威望凛凛以风纪自持当时颂其绩者有政如氷霜奸宄消亡之句
　　韩应元歴城人隆庆初以进士知怀仁县厘正祀典均平夫役至今犹遵其法陞评事
　　刘复礼山海衞人隆庆间以举人知浑源州介直廉明御下严肃刑清政简赈恤贫寒有祷雨立应苦井变甘之异郡人立石颂德涖八年陞工部员外老幼攀卧不忍舍
　　傅延耆歴城人隆庆间以贡知应州性极端方政惟节爱办山粮不辞利害值寇讧大有担当祀名宦
　　程逊长垣人隆庆间以进士知广昌县廉介慈祥轻徭薄赋锄豪强削浮费加意学校讲课不倦调南阳歴官侍郎
　　刘祐字淑修号拙斋东莱掖人嘉靖癸丑进士由司理累擢都察院右佥都御史巡抚大同大同为九边要害地去寇最近俺答吉囊方相继深入陷石州屠昌黎塞下岌岌咸为祐难之祐诹咨利害得其要领谓云中西联东胜东接右衞声势连络自二边失守以险予敌五堡之役复以兵乱不终遂孤悬不支宜乘时聚落番休控险成犄角之势渐复五堡援右卫屯田训士且战且守庶有宁宇于是相地形増亭障稽覈耗漏率励勇敢戒诸将各守分地毋轻出塞边政大举寇不得利引去间一入寇督兵御之俘斩数百夺马牛羊千数捷闻赐白金文绮陞俸一级冦自是稍挫其部落多来降祐疏请便宜处置千人以上则爵其魁游徼卒敢遮掠者罪制曰可当是时防祐云中几殆然祐治军严诸纨袴子弟不得窜籍冒功遂腾蜚语祐亦以念母甚移疾乞归时年四十三
　　陈凤榆林人袭世廕嘉靖二十八年代周尚文为大同总兵官冦直抵宁武追至鹞儿岭战二日冦遁坐失事夺职荐起固原游撃三十二年七月援浮图峪大战移日冦疾驰遁晋署都督佥事赐赉有加三十六年三月战殁常乐堡
　　吴兊字君泽绍兴山阴人嘉靖三十八年进士释褐十三年隆庆五年遂擢右佥都御史巡抚宣府前此未有也尝侦俺答离营猎从五骑直趋其营守者愕控从骑呵之曰太师来犒军耳皆拜跪迎导且献酪兊遍阅庐帐抵暮还而尤善结三娘子加兵部右侍郎万厯五年夏代方逢时总督宣大山西军务俺答西掠瓦刺声言迎佛寄帑于兊留旗箭为信尚书王崇古奏上方畧使兊谕俺答绕贺兰山后行勿道甘肃又阴其谋于瓦刺俺答兵遂挫留青海而青把都部下时入寇大学士张居正令兊趣俺答东还约束之青把都亦罚治其下欵贡乃益坚七年秋以左侍郎召还部晋太子少保兵部尚书卒
　　艾杞米脂人隆庆间大同分巡道佥事躬自俭约以率僚属餽遗一无所受人亦卒不敢遗时值边警内纪军饷外佐戎行境赖以安以劳瘁卒于官
　　郭琥字宗器永昌衞人繇总旗积首功隆庆时为大同副总兵又任山西寻代马芳镇大同以贡市功累晋右都督万厯十一年以老乞休晋都督致仕卒琥与赵岢皆宿将知名琥洁廉好筹画识军进止
　　吴百朋字惟锡义乌人嘉靖二十六年进士歴兵部右侍郎万厯初命阅视宣大山西三镇百朋以粮饷险隘兵马器械屯田盐法番马逆党八事核边臣督抚王崇古吴兊总兵郭琥以下陞赏黜革有差又进边图凡关塞险隘番族部落士马强弱亭障逺近歴歴如指掌后拜刑部尚书卒
　　王基号对沧青州卫进士万厯初大同知府重节义戢横暴熟谙边务陞分守河东道兴利剔弊保厘多方十一年复任河东道人皆鼓舞欢呼迎者塞路下车问民疾苦如家人父子惠政周洽十六年巡抚大同谨斥堠明赏罚练将士裁冗费通商贾严惩强御奏锢豪宗四民宁帖边方晏安累官户部尚书
　　马应图平湖人万厯五年进士为南京礼部郎中十三年上疏讥切执政又力诋给事中齐世臣御史龚懋贤蔡系周孙愈贤吴定而盛称吴中行赵用贤沈思孝李植诸人忤防谪大同典史后为礼部员外郎卒
　　曾干亨字于健吉水人同亨之弟也万厯五年进士歴光禄少卿十八年冬敇兼监察御史阅视大同边务劾罢总兵官以下十余人大同土兵岁饷万二千石自徴之民不胜扰干亨议留兵二百余尽汰之屡奏边备事宜辄中机要晋太理少卿归卒
　　傅好礼字伯恭固安人万厯初进士为御史进太常少卿二十六年奸民张礼等伪为官吏据近京要地税民间杂物好礼极论其害谪广昌典史请急归卒天启中赠太常卿
