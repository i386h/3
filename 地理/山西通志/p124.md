<!-- { "loadSidebar": true } -->
　　汾河在县南八里自稷山县西逹张家崖合黄河县境共五十五里有渡二一曰苍底渡一曰湖潮渡汾水东自稷山界入县境西南来至荣河汾隂后土祠下入于河明隆庆四年东徙至县西南二十里胡卢滩即入河　王思诚总圗汾水渡北张渡在县东二十里吴村渡在县东十里修福渡在县南八里连伯渡在县西南十里黄村渡在县东南二十里又云汾水在县南八里西南十五里入河　水经又西过皮氏县南　水经注汾水西迳邓邱北故汉氏之方泽也贾逵云汉法三年祭地汾隂方泽泽中有方邱故谓之方泽邱即邓邱也许慎说文称从邑发声河东临汾地名矣在介山北汾水又西迳耿乡县北故殷都也帝祖乙自相徙此为河所毁故书叙曰祖乙圯于耿杜预曰平阳皮氏县东南耿乡是也盘庚以耿在河北迫近山川乃自耿迁亳后晋献公灭之以封赵夙后襄子与韩魏分晋韩康子居平阳魏桓子都安邑号为三晋此其一也汉武帝行幸河东济汾河作秋风辞于斯水之上汾水又西迳皮氏县南竹书纪年魏襄王十二年秦公孙爰率师伐我围皮氏翟章率师救皮氏十三年城皮氏者也汉河东太守畨系穿渠引汾水以溉皮氏县故渠尚存今无水
　　遮马峪泉水在县东北四十里一原坡下唐贞观十年县尹长孙恕凿山修为二渠元大德间千涧渠雨冲絶明隆庆五年知县张汝干复凿山通之
　　爪峪泉水在县东北四十里水母庙下亦长孙恕凿西涧水自遮马峪西南入河明薛文清故镇行还复崎岖歴西涧褰裳竞涉波凌乱
　　艳掌沟在艳掌村东袤十里有奇入大涧沟多苇筛儿崖泉刘梁嵩记走爪峪逹筛儿崖逾龙神庙少北泉流乳崖亘山半形覆似箕可名箕山土人执为筛殊不可解厓皴类浮山石少坚泉滴胥垂乳联贯成行而水尤清洌
　　东渠王绩薛记室收过庄见寻诗忆我少年时携手过东渠梅李夹两岸花枝何扶疎无功又有夜还东溪诗
　　北溪王绩晚年叙志示翟处士正师诗归来南亩上更望北溪头古岸多盘石春泉足细流
　　救命天涧广一里深二丈袤二十有余里爪峪千岩万壑流胥滙此漂巨石似凋叶直泻汾河
　　南下涧　西长涧在鸦石西
　　爪谷堰在龙门北三十里唐志贞观十年筑　爪谷析三涧西南为西长大涧南为南下大涧东南泻汾河为救命天涧
　　稷山县
　　稷神山在县南五十里东连闻喜西连万泉南连夏县峯峦层出相传后稷教稼地一名稷山下有漉漉泉唐志有稷山　水经注汾水又迳稷山北在水南
　　四十余里山东西二十里南北三十里髙十三里西去介山十三里山上有稷祠山下稷亭春秋宣公十五年晋景公治兵于稷以畧狄土是也
　　姑射山在县北二十里石壁秀峰上有姑射洞北至滴水岩乡宁境
　　紫金山在县西北三十里有峪洞时有飞云
　　峩嵋岭在县南四十里东西袤二十里递髙九里八十步盘踞十五里山有两峰弯环凝翠望若修眉南峰尤髙
　　昆仑山在县西北三里土山空窣中多故蛤
　　仙掌峯在紫金山上有掌痕承月状
　　青阳峡在紫金山内段克己有游青阳峡诗
　　马壁峪中有清泉
　　圣王山在县北三十里西连紫金山又西连姑射山西至河津县界止东西袤四十里递髙九里盘踞十二里北接乡宁县界山有五峰中峰尤髙有马壁晋家黄花三峪逈出羣山
　　马头山在县东北三十里西连马壁峪上有袁达寨汾河在县南二里繇绛州下王村界起至河津县薛村界止县境共七十二里半东界下庄村渡至崔村五里下费村十里上费村五里苑曲荆平李村阳村胥十里薛村渡十二里半　金志有稷山汾水　水经注汾水又迳冀亭南昔臼季使过冀野见郤缺耨其妻馌之相敬如宾言之文公文公命之为卿复与之冀京相璠曰今河东皮氏县有冀亭古之冀国所都也杜预释地曰平阳皮氏县东北有冀亭即此亭也汾水又西与华水合水出北山华谷西南流注于汾汾水又迳稷山北
　　鱼儿湾在县东七里汾水之湾鱼所聚也
　　黄华峪涧在县西北至河津县界有东涧西涧乃清水也　水经注汾水又西与华水合水出北山华谷西南流迳一故城西俗谓之梗阳城非也梗阳在榆次按汉故上谷长史侯相碑云侯氏出自仓颉之后逾殷歴周各以氏分或着楚魏或显齐秦晋卿士蒍斯其裔也今蒲坂北亭即是城也其水西南流注于汾
　　葫芦泉在县北二里佛阁寺西形似葫芦
　　晋家峪涧在县北内有浸水遇雨有猛水东曲渠乃猛水也
　　马壁峪涧在县东北接绛州分东路中路西路乃猛水也
　　甘泉在甘泉村东北　元大贞观碑称县为甘泉邑碧水泉在贾家庄防葫芦泉入汾
　　白杨泉在小杜村入汾
　　绛县
　　太行山在县东二十里山极髙险西北诸山多其支脉县境者髙五里盘踞十里东连红嘴沟一里南连辙木霍一里西连暗峪沟二里北连石崖有一峰山半有石洞云时飞出
　　绛山在县西北二十里接闻喜曲沃县髙三里盘踞六里有西南北三峰北峰尤髙山下有沸水一名紫金山草木不生土色赤州县胥取名焉【产铁】
　　华池山在县东十五里髙二里盘踞五里东连神沟南连长岭西连石匣沟北连庙坡有一峰
　　沙峪在县东三十里壁峰峭絶
　　河王峪在县东三十里通沁水县界
　　续鲁峪在县东五十里通沁水县界
　　歪头山在县东六十里递髙五里盘踞七里
　　太隂山在县东南十五里递髙五里盘踞十二里东连阳家峪南连石崖西连西蒿池北连胡嘴坡中有一峰崖壁峭絶阳光不及
　　陈村峪在县东南十五里垣曲县界
　　紫家峪在县东南十五里
　　青陵山在紫家峪多虎
　　湫池山在县南十五里髙二里盘踞五里东连坑儿沟南连槖驼腰西连崔家凹北连钱家岭有一峰上有湫池建龙祠
　　冷口峪在县南十五里四时多风盛暑恒冷
　　存云岭在县南三十里髙三里盘踞五里南连关牛岭西连胡凹岭北连连家岭一名凤凰山有姜嫄冢建庙秩祀
　　横岭山在县南四十里髙一里盘踞四里山胥土石东南跨垣曲县界名大横岭闻喜东南九十里乃小横岭也山下有三泉多白石名白石河
　　白云洞在太行山西面深二丈有奇出石钟乳洞吼三日輙雨洞外磨崖刻释氏经一卷后注晋天符五年白云子书【按晋无天符年号疑天福之误也】
　　教山金志有太隂山教山绛水
　　朝阳洞在牛村东畔沟岩下
　　黍葭谷　清野山　唅口
　　绛水发源城西沟中至杨村十里引渠溉田　水经注浍水又西南与绛水合水出绛山东至寒泉奋涌波北注悬流奔壑十一许丈青崖若防黛素湍如委练望之极为奇观矣其水西北流注于浍应劭曰绛水出绛县西南葢以故绛为言也　通考有绛水明一统志智伯言绛水可灌安邑即涑水上流也
　　涑水发源县东南十五里自陈村峪东辿出复流地中至柳庄复出西流入闻喜界　水经涑水出河东闻喜县东山黍葭谷　水经注涑水所出俗谓之华谷至周阳与洮水合水源东出清野山世人以为青襄山也其水东大下西流出谓之唅口又西合涑水
　　浍水在县东北四十五里发源翼城县东北龙爪沟东流二十里至大交镇又至镇西三里合故郡水复流至翼城合云庄二里又至绛州入于汾【当是浍交入浍之水】浍滩在县东北浍流环绕羣雁来集
　　沸水发源县北十五里绛山下村名沸泉　绛水即沸泉溢为池方广半亩池底泉无算涌而突上北至沸泉庄水出石罅流寖巨又北流半里至曲沃景明村界趋青玉峡
　　逆沟水源出县东八里王家窰坡下北流入曲沃阎村庄
　　防剑泉在县东四十里晋峪庄相传晋文公竪剑拔而得泉后涸
　　玉龙泉在县东五十里东贺水村合大交镇浍水带溪水在县东南二十里
　　圣水源出县西十里杨村晋太康间杨斛耕田涌三泉疾者饮之辄愈今甘苦异味祷雨多应
　　马跑泉在县西十里杨村旁有太隂将军祠
　　故郡水源出县东北四十里故郡庄方二亩其深不测分三渠一故郡一陈景一大交胥流入浍水
　　垣曲县
　　太行山在县北八十里东北抵阳城延袤八十余里土人名锯齿山
　　王屋山在县东北六十里山势巍峩东北抵阳城东抵河南济源　禹贡底柱析城至于王屋正义王屋在河东垣县东北　水经济水出河东垣县东王屋山通典垣东北有王屋山沇水所出　氏书注在
　　河东垣曲县山形如屋故名　元和志王屋山在王县北十五里周百三十里髙三十里　王屋山志在济源县西北百里李濂记在济源县西百里【附考】古今舆地名山方七百里髙万仞本冀州之河阳山也泰山为东顶武当为南顶天坛为西顶王屋山志
　　王屋山絶顶曰天坛山峰突兀东曰日精西曰月华上有石坛名清虚小有洞天　坛屋山【河南永宁县西四十五里巅平如坛髙如屋禹尝叙九畴于此一名天坛山】巅曰天坛常有云气覆之轮囷纷郁雷雨在下飞鸟视其背为仙灵朝防之所麻笼山【西九十里天坛山北】八仙岭【西九十里天坛山东】九芝岭【西九十里】
　　【阳台宫之前】仙猫洞【天坛山上】王母洞【天坛山东北渊深莫测相传王母修道于此有上下二洞】藏花洞【阳台宫前下出泉水四时赤緑紫白异色相传昔有汲水者见其中莲花出焉】黑龙洞【五斗峯内】华葢峰【西九十里阳台宫后宋徽宗游幸所】济源池【水发源于王屋山顶五斗峯下之太乙池乃伏流地中东行九十里复见于济源县西三里滙为二池谓之济源池】太乙池【天坛山上济水出此】仰天池【县西王屋里四面髙而中凹】炼丹池【天坛山顶相传老子炼丹于此】避秦沟【王屋山下淇水出焉】淇水【源出王屋山】大峪涧【西七十里源发王屋山南入于河】望仙溪【西八十里源出王屋山北其水伏流南入于河】燕家井【县西王屋里燕真人号烟萝子尝于此洗参食之】关龙逢祠【西南百里】山志山形如王者车葢故名　博物志山在东状如垣京兆人韦文秀隐于嵩髙魏世祖征诣京师问金丹事文秀曰臣昔者受教于先师曽闻其事未之为也世祖遣与尚书崔颐诣王屋山合丹竟不能就　唐开元中天台司马承祯被召至都元宗诏于王屋山置坛室以居善篆上命以三体写老子刋正句文又命玉真公主及光禄卿韦縚至所居按金箓设祠厚赐焉　温造隐王屋山人号其居曰处士墅　水经注教水出垣县北教山南迳铺山高三十余里上有泉不测其深顶山周员五六里少草木山海经曰孟门东南有平山水出于其上潜于其下又是王屋之次疑即平山也　平山当即王屋支峰或垣曲济源山别名也　杜甫忆昔行曰忆昔北行小有洞洪河怒涛过轻舸辛勤不见华葢君艮岑青辉惨么麽千崖无人万壑静三步回头五步坐【艮岑石阁胥天坛佳胜也】岑参自潘陵尖还少室诗昨诣山僧期上到天坛东向下望雷雨云间见囘龙　史记魏武侯二年城王屋
　　中条山在县西南九十里迤逦至县郭南一里为条山尾下临黄河南有葛伯古城
