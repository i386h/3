<!-- { "loadSidebar": true } -->
　　吕文延津人成化间知朔州性防直人不敢干以私体恤民隐备至尤善营建自学宫以至铺舍胥焕然一新时称循吏
　　庄鉴辽东人袭辽右衞指挥使骁猛有胆决遇贼辄奋成化十九年为大同西路参将亦思马因入邀其归战牛心山冦遂遁鉴所部无亡失赉银币后镇宣府以才与大同总兵官张俊易镇卒
　　齐夀蠡县人治四年以监生知马邑县禁戢凶徒抚安善类盖令之才守兼优者
　　程端山东冠县人治十一年由举人知朔州邃性理学于算术尤精勤政爱民不求媚上尝匾其轩曰竞辰有竞辰稿并周天图説
　　张俊宣府前衞人嗣世职指挥使累擢大同游击将军治十二年以功晋都指挥同知火筛入左衞击却三万余骑上大喜立擢都督佥事未几总兵官王玺失事被徴即命俊代之冬以冦入戴罪后晋同知卒
　　李端直山东曹州人治十七年由举人知朔州清慎公直为当道重一时难决之狱悉以委之皆能辨理民以为不寃创修朔州志
　　翟鹏字志南抚宁衞人正徳三年进士嘉靖二十年俺答入山西内地兵部请遣大臣督军起鹏右佥都御史整饬畿辅山西河南军务兼督饷鹏驰至俺答已饱去而吉囊军复冦汾石诸州鹏往来驰驱不能有所挫冦退乃召还二十一年三月总督樊继祖罢除鹏兵部右侍郎代之上疏言将吏遇被掠人牧近塞宜多方招徕杀降邀功者宜罪冦入官军遏敌虽无功竟赖以安者当録如贼众我寡奋身战虽有伤折未至残生民者罪当原于法俘馘论功损挫论罪乃有摧锋陷阵不暇斩首而在后掩取者反积级受功有逡巡观望幸茍全而力战当先者反以损军治罪非戎律之平皆从其议会降人言冦且大入鹏连乞兵饷上怒令革职闲住因罢总督官不设鹏受事仅百日而去七月俺答复大入纵掠太原潞安兵部请复设总督乃起鹏故官令兼督山东河南军务巡抚以下并听节制鹏受命冦已出塞即驰赴朔州请调陜西蓟辽客兵八支及宣大三闗主兵兼募土著选骁鋭者十万统以良将列四营分布塞上每营当一面冦入境游兵挑之诱其追诸营夹击脱不可御急趋闗南依墙守邀击其困归上从之鹏乃濬壕筑垣修边墙九百三十余里増新墩二百九十二防墩堡一十四建营舍一千五百间得地万四千九百余顷募军千五百人人给五十亩省仓储无算疏请东至平刑西至偏闗画地分守增游兵三支分驻雁门宁武偏闗冦攻墙戍兵拒游兵出闗夹攻此守中有战东大同西老营堡因地设伏伺冦所向又于宣大三闗间各设劲兵而别选战士六千分两营遇警令总督武臣张凤随机策应此战中有守上从其议且命自今遇敌逗遛者都指挥以下即斩总兵官以下先取死罪状奏先是鹏遣千戸火赤力率兵三百不见冦复选精鋭一百远至丰州西北遇牧马者百余人击斩二十三级夺其马还未入塞冦大至官军饥惫尽弃所获奔鹏具实陈状上以将士敢深入仍行迁赏旧例兵皆团操镇城闻警出战自边患炽每夏秋间分驻边堡谓之暗伏鹏请入秋悉令赴塞画地分守谓之摆边九月终还镇遂着为令二十三年正月上以去嵗无冦降敇奬之赐袭衣三月晋兵部尚书上倚鹏殄冦锡命屡加而责效甚急鹏亦竭智力然势不能呼吸应变九月蓟州巡抚朱方请撤诸路防秋兵兵部尚书毛伯温因并撤宣大三闗客兵十月冦繇顺圣川经浮图峪入鹏在朔州闻警夜半至马邑调兵食复趋浑源遣诸将御敌御史杨本深兵科戴梦桂劾鹏逗遛遂遣官械鹏坐戍卒而以兵部左侍郎张汉代人皆惜之隆庆初复官
　　杨博字惟约蒲州人嘉靖八年进士三十五年兵部尚书许论罢起博代之博未终丧疏辞而上以大同右衞围急改博总督宣大山西军务博墨缞驰出闗未至侍郎江东等以大军进冦引去右衞围六月守将王徳战亡刍粟且尽士死守无二心愽厚加褒防奏行善后十事事讫当还以给事中张学顔言留博镇抚奏蠲被冦租因佥其丁壮为义勇分隶诸将博以边人不习车战冦入辄不支请造偏箱车百辆有警则右衞车东左衞车西使相声援又以大同墙圮缮治为急次则塞银钗驿马诸岭以絶窥紫荆路备居庸南山以絶窥畿甸路修阳方神池诸墙堑以絶入山西路乃于大同牛心山诸处筑堡九墩台九十二接左衞髙山站以达镇城濬大壕二各十八里小壕六十有四五旬讫功赐敇奬赉上数欲召博还又虞边以问大学士严嵩嵩素不喜博请令江东署部事俟秋防毕徐议之遂不召是嵗秋防讫给事中王文炳请召博还上以边防非博不可命加太子太保留镇如故哱素把伶及叛人了都记等数以轻骑冦边博先后计擒之又数出竒兵袭冦冦稍徙帐因议筑总督翁万达所创边墙招还内地民为冦掠者千六百余人又请通宣大荒田水利薄其租报可旋移蓟辽总督后晋吏部尚书少师致仕卒赠太傅諡襄毅
　　吾一奎北直宣化府人左衞副将嘉靖四十年边冦属堡一奎冒矢石亲斩十余级敌解去
　　王一鸣齐东县人嘉靖间由举人知马邑县事性温厚政尚寛和训生徒以振士风开河渠以固城郭士民赖之
　　崔世荣为大同参将嘉靖四十五年冬冦犯威远衞世荣以兵二百御之与子大朝大宾俱死樊皮岭获赠防
　　陈董徳字懋修归善人嘉靖四十四年进士万厯初为兵科给事中成国公朱希忠卒赠定襄王力争之忤张居正出为饶州知府操江都御史王篆承居正防诬劾之谪马邑典史复除名后终湖广佥事
　　申其学山东人万厯间以贡知朔州深悉民隠当时称循良第一陞长沙府
　　李熙大同右衞人沈毅有谋以昌平总兵挂征西大将军印镇大同先是万厯间为蓟镇裨将与士卒同甘苦伤者抚死者葬军士感徳及镇大同会当款后训练士卒常若有事召入掌后军都督府
　　屈炜陜西蒲城人万厯二十三年由选贡知朔州不虐善良不畏彊御在任八年加衔府同知仍管州事致仕
　　赵岢陜西榆林衞人左衞副将训练军士有方后总镇宣大
　　邵定左衞人任三闗游击戎骑大举入冦定领兵截杀日暮入草垜山堡被围数日食尽死之
　　国朝
　　王京顺徳人顺治元年任朔州吏目姜逆之乱死其官杨逵太康人顺治三年以拔贡通判朔州风采凛然嵗饥捐俸煮粥全活甚众雅好崇奬士类请业者经指授胥有法姜逆之乱贼党姚徇朔州逵首倡义谕众而守备张英实通贼逵觇知密计擒之锢于狱设守御具翼日登陴道标康姓英党也按佩刀怒目视逵逵立起夺其刀英子复鼓噪贼党乗之入城因为所执贼欲诱之降逵大怒目眦尽裂骂贼不絶口贼怒磔杀之事闻
　　赠山西按察司佥事
　　徐一范江南芜湖人以进士任礼部郎中转左衞兵备道时业知姜瓖变私念犹子明弼知马邑县可借以杀贼驱车直前不少沮北至城下伤于梃葢贼党环匝一范固无繇察也至死骂不絶口
　　宋子玉辽东人顺治间任大同兵备道驻朔州姜逆之乱密与通判杨知州王谋靖内患既而变猝起谋不克遂因手刃爱子以死
　　王家珍辽东人顺治五年任朔州知州十二月死姜逆之乱家珍有干畧涖任不半期竟以节殉识者惜之
　　彭有徳辽东人顺治间以军功陞右衞防将姜逆之乱势甚炽有徳抗志不屈贼围署捍御不支单骑溃围投　亲王帐家人六十余口胥遇害后仕至大同总兵
　　费扬武正白旗满洲人以内大臣抚远大将军兼摄右衞建威将军康熙三十五年统满汉兵出杀虎口与大同总兵康调元杀虎口恊镇王元登天山过瀚海直抵招磨多地方征厄鲁特嘎尔噶尔丹饮药死擒其妻子以归凯旋论功封为一等公余陞赏有差
　　徐宗仁陜西长安人先以把总出西宁先登又西海尔各隆寺有功雍正六年擢杀虎口副将涖任后复赴陜从征驻峩仑矶转战卜罗井红山峡杀贼甚众贼悉以众至宗仁据山待之自辰至未战益力以火器伤殒授世袭拜他拉布勒哈番祀忠勇祠
　　宁武府
　　唐
　　李大恩宗室子封定襄郡王武徳四年守雁门突厥颉利与马邑苑君璋帅众来攻大恩击走之颉利惧乃放还前拘使臣孙顺徳苏瓌郑元璹请和五年春大恩奏突厥饥荒马邑可图诏与殿内少监独孤晟帅师讨之期以二月会马邑晟后期不至大恩顿兵新城突厥遣数万骑与刘黑闼合军围之大恩战殁于阵
　　宋
　　赵滋字子深开封人韩琦言真将帅才荐授并代路钤辖改管勾河东经畧司公事建言代州宁化军有地万顷皆肥美可募人田作教战射为堡砦人以为利终天武捧日四厢都指挥使滋驭军严簿书米盐皆有条法而性尤防谨月得公使酒不以入家云
　　郭逵字仲通邢州人庆厯中通事舍人坐使辽黜为汾州都监时厐籍镇河东俾权忻州辽来求天池庙地籍不能决以诿逵逵访得太平兴国中故牍证为王土檄报之辽人愧伏治平二年同签书枢密院出判永兴坐案王韶落宣徽使知潞州徙太原复宣徽使再贬致仕哲宗起知潞州进广州观察治知河中辞归洛卒
　　崔鶠字徳符阳翟人第进士徽宗初极论司马光忠章惇奸蔡京籍为邪党移病屏处十余年宣和六年起通判宁化军召入道中草疏曰数十年来王公卿相皆自蔡京出要使一门生死则一门生用一故吏逐则一故吏来更持政柄无一人立异无一人害己者此京之本谋也海防胥壮之晋龙图阁直学士卒
　　张汝明字舜文庐陵人第进士徽宗时以司门员外郎通判宁化军地界辽文移数往来汝明名触其讳辽以檄暴于朝安抚使问故众欲委罪于吏汝明曰诡辞欺君吾不为也责监夀州麻步塲晚知岳州卒
　　金
　　完顔玖珠宗室子为武州刺史唐古博克逊为军事判官贞祐二年十一月元兵取玖珠子侄抵城下谓之曰山东河南今皆降我汝之家属我亦得已不速降且杀之玖珠曰当以死报国遑恤家为无何城破力战而死博克逊亦不屈死焉赠玖珠临海军节度使加骠骑衞上将军博克逊建州刺史加镇国上将军仍令树碑嵗时致祭
　　元
　　魏赛音布哈息州人至正间以河南省右丞统兵守偏头闗克武州不戮一人民为立碑思之
　　明
　　汪兴祖巢县人洪武元年以都督兼右率府使西取大同将三衞卒守之再败敌兵斩获无算进克武朔二州获知院马广等命为晋王武傅兼山西行都督府佥事三年冬封东胜侯四年伐蜀中飞石死
　　冯征绥徳衞人治末署指挥佥事守备偏头闗正徳七年流贼力战洛南死赠洛南伯明年是日徴死所风霾大作又明年亦如之建祠
　　陈经正徳间以太原左衞指挥任宁武守备少有大节善骑射博涉经史工书画事继母以孝闻涖官值边警率所部奋勇力战殁于阵事闻赠昭勇将军立祠春秋祀之
　　李涞容城人廕保定后衞指挥佥事累晋山西总兵官冦四入驴皮砦诸处涞及游击史畧御却之冦再矙三闗涞拒险不得入俄突神池利民堡迎战于野猪沟驱之出境晋署都督同知以援河曲老营堡稍后停俸嘉靖三十二年冦犯大同壁永安堡冦得利去寻复自大同入山西巡抚赵时春帅师至广武闻有零骑欲亲击之涞力谏不从追及于大虫岭伏兵四起涞太息谓时春曰公急去吾死此时春奔冦欲追之涞殊死遮击与子松及游击李柱参将冯恩守备孔宾髙迁指挥陈金尹忠俞辉皆战死一军尽殁赠涞少保左都督諡忠愍廕子世指挥使立祠予祭葬松亦赠指挥同知恩以下赠防有差
　　丁璋为山西副总兵嘉靖二十年冦犯宁武闗石湖岭大战死之赠防如制
