<!-- { "loadSidebar": true } -->
　　武箓长武郷人性淳笃父兆麟官沂州同知沂多捕赋箓长卖地二顷得三百金代输父大喜父殁家日贫受廪饩又舌耕以佽佐之进母馔必丰必洁母尝病不解带五十日比殁三年不入室箓长耻干谒终岁不履公府然尝力请复屯米洪洞范彪西雅重之又尝建石桥文昌阁殁后五十余年武郷人称孝义者曰武斋长
　　魏名雯父崇奎官兴县训导卒于任扶柩归郷恸几絶身守柩妻孥罕面免防又淹二年殡后始归家
　　赵简武郷廪生七嵗失恃号泣欲从地下父梦鲤继娶陈氏简事之如所生遇病侍奉汤药衣不解带后父卒哀毁骨立三年未尝入私室又每岁捐金修南门外浮桥克承父志邑人德之名曰世济桥梁雍正十年奏旌
　　平定州
　　宋
　　李志学天性好学成大儒登淳熙进士授校书郎母艰庐墓三年日夜号泣不已子长福次寿同登进士人皆以为孝感
　　金
　　耿升天性好义与妻避兵被执不忍祸及郷众遂皆死之州帅聂珪旌其节具礼焉子守直登进士金亡隐居三教里终身不出
　　赵瑛父卒哀毁过礼人称其孝子世林为报政者知举授百夫长孙大为为祁邑郷百户亦以孝称人咸美之
　　刘义五世同居二百余口庭无间言家无私蓄大定中封进义校尉子贞孙曰辅曰允皆登进士
　　元
　　王构无咎子少游李冶杨恕之门时称君子后举孝廉授宁夏路教授歴翰林编修吏部主事改宁晋县令时有胠箧之盗闻构至即以赃还主而去恐辱贤宰也迁监察御史改国子监丞进司业与祭酒许衡同定监规顷之同知衢州路总管构性至孝居防庐墓六年两致白兔绕坟之异有诏表为孝子门
　　杨国祥号杏园寿阳人佃渔为业尝得遗金失羊必反其主取与不苟以义称
　　王文翰盂县人性孝家贫佣书养亲年五十母双瞽翰每夜黙祷于天母目复明人以为孝感二子曰仁曰义俱登进士皆以文学孝弟闻称世德云
　　高溱盂县人举孝廉知太原府事弟清同知保德州事津乐平县令浩获鹿县令悉有惠政子贵孙广以恩补栗阳令居家和睦同防二百余口
　　李朝英至元间进士授汾州判五世同居百口无间言太平中旌表
　　胡永生金末勤学务本郷人鳏寡贫疾者赡之丧不能葬者助之以子辅封忻州知州
　　韩嗣家饶裕至元间値饥两出粟赈活万余人
　　张起元盂县人由进士令平原以孝友称贼过相戒不入曰无犯义门
　　胡彪乐平人有孝行父母相继卒庐墓侧三年哀毁骨立有司奏闻表其门终身不复仕曰吾亲逝矣仕将何为教授郷里人称为松风先生
　　明
　　蔡苓事父至孝父卒合葬母茔开圹见棺号恸欲絶遂庐墓侧地旧多豺狼至是皆敛迹避去
　　王克已寿阳人母丧庐墓兵乱独号泣不去贼感其孝不忍害太祖以文学孝行辟除户部主事特陞吏部尚书甄拔咸得人尤以清介着乞归无余蓄
　　李伦永乐间举人授府军前衞经歴嵗余闻父思已即弃官终养
　　和承芳举人令唐山迁赵府审理父卒斩衰竹杖行千里居防哀毁制终不起世称真孝廉
　　朱鳯幼孤嗣叔父聪后聪无间言及卒叔母董氏重其赀产逐之鳯旦夕定省不废以子方封都御史张景华铭墓
　　郭布岳昙霍九德郑士廉胥寿阳人正统间以捐赈旌为义民
　　张有余乐平人正统间年饥捐粟万石又张恪张崇义刘执中李惟秋嵗荒蠲赈有差
　　杨璟正统间输粟赈荒玺书褒美以子清贵封文林郎高鼎盂县人成化间嵗荒郷人多逋鼎日计存者给粮全活甚众又张宗政弟宗顔朱玉嵗饥发赈郷人赖之
　　吴宗寿阳人性孝亲丧尽礼哀毁庐墓嵗旱宗居周十余里雨独霑足成化间旌表其庐赐冠带年八十余无疾终
　　白杰性淳朴弟侃为陜西副使卒遗一子病废育之过已子以子思明膺封典弟仪子思聪治间俱以好义赈荒授承德郎七品散官又王斌设粥施药亦以义称
　　闫邦伟寿阳诸生继母乔氏性最严事之惟谨嘉靖间负母避冦入悬窰冦退母出窰遂倾人谓孝感
　　朱纶隆庆万厯时修城捐银嵗荒捐米又生员和蕴敬嵗荒输粟与同庠李采立义冢俱恩诏授儒官又张嵩齐海杨朝臣徐焕俱以救荒旌门
　　岳崇寿阳举人任河间同知事孀母谨母婴疾汤药饮食起居必躬亲之不假婢仆
　　赵郭万诸生马孔熙俱庐墓
　　赵文耀寿阳人性孝父丧庐墓负土筑垒三世祖垅制终方归
　　高超家贫力学尤精篆书教授生徒多贤士事母以孝闻婚葬剖曲直闾里感化寿八十而终
　　张鱕孝行纯笃痛母早寡中嵗失偶不再娶母病目盲鱕忧之髭为尽白
　　阎芝寿阳人性孝父感热疾思食氷时盛暑无所得乃吁天泣求至蔡庄河石下有氷涌出持归进疾遂愈子季才事母克孝饮食汤药必亲之母卒茹素三年足迹不及户外
　　郭瑜郭珍吕志贵施鼎张鹳杨威岁荒捐粟髙玠嵗荒捐银米并得旌表
　　阎明性孝友尝出粟赈民郷人尊之又张拳子玉孙显三世皆乐施济众奉敇旌表白大防为作传
　　杨一魁盂县人少商辽东有女避兵携金三百两以自媒弗许访其舅还之纳妾崔氏入门流涕立呼其父迎归不索直后竟举子孙亦多贵
　　张鹤字鸣臯盂县人课子严常曰学问之道无他真知实践存乎其人幼丧父事母尽孝恩赐冠带子淑名隽
　　李源朝英曾孙邻有失马者误认源马与之不少怒后邻得马复还源马子公勤获盗麦者诘之乃戚也嘱父与麦人称世德
　　魏忞盂县廪生父丧哀毁几死庐墓所负土筑坟夙夜号泣遘疾卒
　　郑时济年十八母病思肉食家贫不能得刲股以进母寻愈
　　张启明乐平人父疾不离左右及卒庐墓三年又有诸生赵士廉庐父母墓六年
　　梁民望乐平贡生性孝友亲疾尝汤药衣不解带及卒哀毁杜门不出
　　常守家甚贫继母老病竭力以养始终不怠
　　梁民乐平诸生性孝父丧哀毁母疾亲侍左右及卒躃踊三年不入妻室
　　赵恒乐平举人性孝父卒哀毁母卒痛絶复苏凿穴墓侧朝夕哭奠搢绅为作二十四感诗
　　侯定国乐平人家贫事母孝纳妾李氏见其子悯而还之抚侄宸成名
　　柳镕寿阳监生天性孝友崇祯间闯贼追饷兄锦侄某俱系狱中贼以锦旧令平山捐助不足必欲得而甘心焉镕不忍其均毙遽令已子淑孔代之贼知其情亦为感泣竟得俱释
　　安辅邦诸生闯贼败归与陈一中骂贼不屈投井死国朝
　　张石麟诸生父三谟官御史亲丧庐墓三年麟亦博学喜士善古文词父卒哀毁庐墓人称世孝
　　耿丹字子眞平定人少嗜读书垂誉艺苑父母爱之应童子试州守魏亟叹赏成诸生偕其弟胥以孝闻而家甚贫廪饩不能赡则舌耕以为养抠衣升堂颂礼甚严执经进者踵相续也年逾六十母丧犹孺子啼不止庐墓朝夕奠三年不忍去有辞墓诗曰为报三年爱暑寒仅再更又曰一朝辞墓侧恍似絶裾行一时士大夫多属和后以嵗贡官荣河县训导
　　张景星字伯显平定人明季以拔贡生通判保定府未任时有子青云年十五于州南道中得遗金四百两以告景星曰金至四百非大贾则公帑也不然亦必有急其必还之迹者行且至矣已而乐平盛驿丞踉跄至曰吾领帑太原俾卒先载归卒以醉失去奈何控诸州州为系所过主人及旁舍儿拷之景星知非诈乃入州衙使人报拾金者在是无穷治为也遽出付之赵忠毅南星为文纪其事
　　武更新寿阳人家贫事嫠母曲尽色养母年至九十有六终始不渝人称孝子
　　祁继昌寿阳人拔贡生父性躭弈至防饮食昌每怀食随之父以年老受戒为假神籖劝解饮食如初至父所啖吐之物拾取自咽不以为汚居丧三年竭力尽礼年过七旬孺慕不衰
　　闫顺字孝纯盂县人嵗贡生善事父母父病尝粪以騐疾痊否父母殁庐墓凡六年治家循家礼建祠堂出入必告又建五伦阁绘图于壁知县事蔡璜记之着小学衍义务实编藏于家
　　王璐盂县举人轻财尚义郷有贫至鬻女者归自馆中罄修金赎之不少吝寿阳典史某子约婚守备某女典史罢守备遂欲寒盟璐百计劝成卖马输银以完其婚是时某女年已三十有五云
　　赵法忭字阅道盂县人邑弟子员幼丧母事父孝事继母亦如之祥琴后遇忌日必诣墓攀栢哀号析箸田庐什器胥取其瘠败者生平无只字入公门郷邦重之
　　王缵先字接武盂县人性孝谨郷人称长者十嵗从父避贼遇贼于涂父为贼执缵先扪怀曰金在是能释吾父金可尽得也父去探怀中裁二铜锁贼怒甚既而义之获免尝步园畔见有盗果者亟引身避之曰吾不欲以细故败人名也邑故家鬻女为人婢典衣数袭获八金赎而还之诲子暨孙肄业隽郷防试者六人封文林郎翰林院检讨年九十三卒
　　忻州
　　金
　　杨正德与弟庸德俱郎中滋善之子父殁兄弟哀毁及葬同庐墓侧朝夕哭踊者三年金末兵乱一家免害人以为孝感
　　樊宝天防间捐粟赈饥存活甚众
　　元
　　樊大临定襄人任宣德路税课副使父天用语曰吾家不甚贫毋茍取以累我大临廉谨自持每归省陈行李于前后闻父疾驰归相见乃卒服阕不复起
　　明
　　孟彦和洪武间宋士廉等谋叛以计擒之赐银旌功郦君积定襄人洪武时乱后尸积与妻冦氏亲歴郊野设法瘗之嵗时致祭不替
　　张轼宣德间举贤艮方正歴绥德知州居丧庐墓又邢政亦庐墓朱聪潜郝连俱有孝行
　　张升王经宿昶武谦周仲德俱以年荒捐银粟旌表又范永澄凶年助赈全活甚众
　　张绍光定襄人母赵氏嘉靖时为冦执去光年十五弟绍冕方二嵗光昼夜哀思潜探音息万厯间互市罄产赎囘时母年七十一矣父守清年六十八兄弟孝养父母俱逾八十终
　　邢铨好施与每冬构桥南河济涉嘉靖末虏俘人口逃囘过州馁不能行铨以糇粮给之全活甚众子瓒亦有父风
　　张秉诚流贼入晋众议避去诚言贼无定处逃将焉往纠众守堡累败贼兵守壮之荐于代州眭总兵以功授守备卒又范□率众御贼贼刺其腹詈不絶口而死又赵征庸武生侦知土贼聚草垜山请得郷兵五十人捣其穴贼遂散下山马蹶而死
　　曹贞麟廪生父为流贼所戕负尸还走贼疑其有财迎刃哭曰宁杀我勿惊父魂羣以为孝子防送之其孙宗姬父早防事祖母傅氏曲尽孝敬数十年如一日人又称顺孙焉
　　吴一变定襄人少防母事父至孝守父防水浆不入口三日哭絶者再三既殡穴居墓侧二日一食负土筑台哀苦骨立逺近贤之
　　韩思齐定襄人孝友乐施父丧庐墓母病祷天求代营先垅养伯父抚幼弟拾还遗金人咸重之
　　邢元贞元亨卖酒为业誓不分居竭力养亲以孝闻又生员梁田居丧邢昻刲股俱以孝称
　　桑成名介休人流寓定襄父疾尝粪忧心及殁寝苫洒血恪遵母训中丞曹饬买上地五十余亩给为桑氏业以旌之并立石县门外
　　杨珍静乐人母疾躬侍汤药十余年无怠母卒哀毁骨立
　　巩江静乐人任耀州判与弟淮居不析防又吕天召性孝友父病笃欲以所蓄八百金遗幼子先示召召曰大人爱子某独不爱弟乎分毫不取父卒庐墓三年事继母如所生
　　宋可孝字尔先静乐人兄嫂死女甫三嵗子德政未周嵗夫妇育如已出及德政成立以产让时论高之
　　吕新镐父好施与常曲成之父老疾日夜不离侧五年又马云以刲股称孝
　　李鳯静乐人年二十五失偶不再娶持躬方正寿至七十有五
