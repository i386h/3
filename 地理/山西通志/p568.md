<!-- { "loadSidebar": true } -->
　　王恩河中人知识明达勇力过人金末避乱鄜州元兵南下率众投元四太子麾下遂命总归附之众凡遇攻战屡有竒功授都元帅年九十三而终祀乡贤
　　张克寛蒲州人以儒进拜南台御史歴晋宁路总管所至有异政家中条山下号苍陵翁同族张镛至正间为首阳书院山长以文学着声
　　张瞻甫河东人至正辛巳仕潞州守兴衰补弊政多可称
　　何约字仲博河中人初授吏部主事歴监察御史户兵二部尚书行省参知政事江西湖北河东宪使召拜内台侍御史为上知遇致仕卒子孙贵显为蒲大族欧阳为其父作神道碑
　　裴居敬字太简河中人累官云南行省参知政事积学励行家蓄书二万余卷卒赠陜西行省参知政事封河东郡公諡宪懿萧为作神道碑祀乡贤













　　山西通志卷一百二十四
<史部,地理类,都会郡县之属,山西通志>
　　钦定四库全书
　　山西通志卷一百二十五
　　人物【二十五】
　　蒲州府
　　明
　　祝春蒲州人学行冠一时有伟望明初以儒士举为通政司防议累擢詹事府少詹事卒于官太祖惜之赙防特厚
　　蔡瑄荣河人洪武开国初以学行贡于廷授仪礼司序班有贤声累擢通政使司通政使纠正乖谬百僚肃然寻以病乞还卒于道讣闻太祖震悼制文以祭复其家三年
　　袁泰万泉人洪武四年进士授罗山县丞擢都察院试佥都御史迁左右副都御史泰才辨明习法律居心亷正当太祖开国初用重典绳臣下泰辄据理法争甚力多所保全卒于官太祖深悼之遣使致祭
　　赵鼒字玉铉蒲州人洪武庚午举人授汧阳儒学训导汧阳故陇西地俗多犷悍诸生率弧矢自雄鼒至严为科条以身表率逾年士风丕变秩满调三河丁内外艰补滑县所至皆饬敎法如汧阳时正统元年致仕归卒年八十一薛文清公为之志又汉中同知王聚淮安同知李威白水丞谢伯荣上林録事贾教俱贤而夀至正统间始殁当时以生同时壮同仕老同归砥砺名节保全终始称为河东五老监察御史谢琚有五老传谓中条有五老峰实钟生贤喆云
　　陈荣祖临晋人洪武庚午举人授富平洛南商县济源知县守正不阿为权贵所构几危以治行得免府志称其居官有留犊之遗风处乡踵息讼之懿范陜西通志云商县兵火之余县治俱废荣祖为政有方吏民畏服创建祠宇坛壝百废具兴
　　薛鲁蒲州人建文己卯举人官工科给事中尝三奉命使占城交趾仪观雄伟议论慷慨所至辄倾其座人后卒于交趾勅赐归
　　张福蒲州人永乐庚子举人授巩昌府教授淹贯经史勤于训迪人材多所造就陞国学助教后陞山东平度知州律己亷介锄强扶弱称循吏寻陞大名知府卒于官平度民诣阙求立祠报功制定祭仪春秋祀之子侃景泰癸酉举人授西安同知发奸摘伏陞巩昌知府招抚劳来嘉意绥辑嵗祲蠲税发赈祷祀祈霖民不为灾进阶亚中大夫
　　衞述蒲州人少从薛文清学以躬行为本文取达意不纤丽以为工景泰庚午举于乡授武定州知州刚直清敏及拊循小弱倍极仁慈调莒州毁淫祠兴学校修废举坠涖任十年代去民咸思之
　　孟琳蒲州人景泰庚午举人聪頴厚重从学薛文清得其正传防试时石亨托乡谊相延不往除知邳州陞淮安同知涖事精敏绰有政声子汝濬歴官知府卒贫不举丧杨襄毅为之经纪汝涖通判希孔进士为扶风知县卒于官士民具棺椁皆以节着翰林时芳亦其孙云
　　谢廷桂蒲州人景泰癸酉解元防试时曹石辈争馆之廷桂拒曰君危如朝露欲凂我耶未几果败成化初同知常州亷明果断治行为江左第一陞河间知府未任以事愤激辨章凡十余上违制被谪治末放归田里
　　张达蒲州人成化甲午举人授陈留知县挺持大体击强悍举废弛豪猾革心去之日县人为建祠转光州政声益着
　　王瓒万泉人父庭宁晋知县瓒少有才名举成化甲午乡试授山东即墨知县亷洁鲠直事至立判居七载卒于官几无以为殓人甚悼之
　　谢豸廷桂仲子治己酉举人工文藻饶治才守宁羌民为构祠西平巨冦东治河决宸濠之乱从容安辑两赐玺书褒之晋阶朝议大夫
　　翟敬字行简猗氏人治庚戌进士授翰林院检讨性耿介遇权贵用事者于庭直斥其奸闻者汗下免官归数年补河南布政司照磨迁休宁知县平徭役理疑狱一时以青天呼之后官辽东行太仆寺少卿致仕卒年九十六嵗
　　景佐蒲州人治庚戌进士授东安知县有惠政迁都察院经歴因忤逆瑾矫诏下锦衣衞狱寻谪开州判官累陞河南防政所至执法吏民莫犯比归杜门养重侄溱正徳辛巳进士与兄澜相友爱尝途遇盗兄弟争代死以免于难
　　郑岳字汝华蒲州人治癸丑进士授戸部主事迁员外郎疏论总督许进总兵赵日永二人出为湖广佥事迁广西副使调广东所至皆有异政十三道合疏其治绩闻于朝迁江西按察使歴左右布政使勘副使李梦阳御史江万实讦奏事为逆藩宸濠所陷罢归宸濠败起四川右布政使以母丧未终不赴嘉靖初擢右副都御史廵抚江西既至请赈恤受兵郡县论次讨平逆藩军功赠祀死事诸臣未三月擢大理寺卿疏陈时政皆切中迁兵部右侍郎转左侍郎大同兵变议令首领官各诛首恶事立定总兵桂勇有平逆功大珰夺以与其弟侄力驳正之权幸胥侧目羣起媒孽其短因致仕归家居十五年荐起者六卒不用葢以议大礼为张桂诸人所忌云
　　王玺猗氏人治戊午举人尝读书桃花洞掘地得一石文曰大将王玺益自负正徳辛未成进士除行人承命出使以亷介自重册封列藩一介不染备兵宁夏谨畏平恕人不敢欺张恭肃为巡抚议以代己防丁内艰归再备兵榆林遘艰归家居十五年卒识者惜其才之不尽云
　　史鲁字宗道蒲州人南阳经歴臣子正徳戊辰进士授镇江推官性刚毅涖政严明数平反寃狱有怀金谢者峻拒不受太宰某以刺来为人干请裂以还之治其人如法擢南京刑科给事中章二十余上中劾冢宰及防赞司马守备太监并逆藩宸濠奸谋尤伟寻为幸臣钱宁所忌罢官归家居闭门髙卧安贫乐道蒲人谓为杨贞庵莹后一人
　　郭震蒲州人正徳戊辰进士授大理寺评事累官河南佥事时流贼骚徐豫间震防御保障屡着竒谋頴人立生祠祀之终辽东苑马少卿
　　杨守礼字秉节蒲州人正徳六年进士除戸部主事嘉靖初屡迁湖广佥事以计擒公安贼魁坐事谪叙州通判累迁右副都御史巡抚四川与副将何卿平诸畨赉银币初守礼贬叙州为佥事张文奎所辱至是文奎迁四川防议以先所摭事奏诏俱解职守礼才器敏达中外以为能工部尚书秦金等防荐起河南防政再迁右副都御史巡抚宁夏冦犯固原为总督刘天和所败欲自宁夏去守礼与总兵官任杰等邀败之寻进右都御史总督军务代天和録前功进兵部尚书总兵官李义杨信连却吉囊三赐玺书银币以乞休降俸二级秋冦三万骑抵绥徳游击张鹏却之总兵官呉英追出塞东路防将周尚文兵亦至夹击败之而巡按御史殷学请治罪部议延绥游兵俱调宣大冦方避实击虚而我能以寡胜众宜録其功乃加守礼太子少保谪学于外守礼寻以忧去二十九年秋举边才首被荐诏趣上道冦退止不行久之卒
　　景溱字济之蒲州人正徳癸酉举人庚辰进士授南京陜西道监察御史留都仓场中官久依为市溱捜诡冒慎出纳革样米禁公私科扰储政一清迁北台寻按畿内首罢贵臣赴陵供需继疏止蓟山开矿免刑兴利辨寃救荒悉称防诏筑沙河宫城溱条上四事工遂停寻按江右严科条数十北还衣敝不充原笥人以赵清献比之擢顺天府丞疏陈征畿民牛车穵运京粟出闗不便以疾作乞归年六十二卒
　　姒昻蒲州人正徳己卯举人醇笃驯雅三任知县两迁府判贤声丕着有古循良风陜西通志云姒昻字伯谦嘉靖间韩城知县时吏胥多不检昻至约束如湿薪两造听讯隶人不敢索一钱廊吏终嵗食数斗粟抱文案趋承而已里甲饲马外无别供上官遣隶人至韩日给三饭饭之外不得窃逞人转相告后遂絶迹于韩韩人以青天呼之
　　杨赡字叔俊蒲州人正徳己卯举人知扶风县秩满擢监察御史疏请薛文清瑄从祀孔庙出按江北激清浊贪墨敛迹相水势筑石堤居民利之迁四川川北道寻谢政归着祀先睦族録行于世后以子博贵赠兵部尚书
　　黄连字续之万泉人正徳中官湖州府检校陞大兴县主簿流冦犯境率民兵及家众御之弩殪数人贼攻益急死于阵事闻赠大兴知县遣官谕祭祀忠义祠
　　李軏万泉人有孝行亲殁庐墓三年正徳中官江西南康照磨流冦陷城守臣皆遁独与妻畅子某死之
　　刘溱蒲州人正徳中以贡授平凉知县恺悌作士惠和抚民居官居乡清白一致子成徳进士为风力御史歴防议富著作成徳从子一正一中俱进士一正歴官陜西防议刚果不阿一中授澄县知县学识精邃所着有大易图
　　张嘉賔号两山猗氏人少隽颖习举子业累科不第入上舎为福山丞雅不乐敲扑弃官归以弦歌自娯徧歴境内名胜有马生者官罢不能归嘉賔养之数年卒资给而遣之
　　薛侃荣河人性贞介幼聪敏从事刀笔公办勤励法律精明以例应铨正徳中除河内县尉清苦絶伦一尘不染上下咸服其才守列荐剡陞知曹县恩不病威慈不碍法滕粮移曹曹苦累力请开豁曹民懽呼称庆擢保定通判忧归复除平凉通判寻陞陇州知州卒于官歴宦途二十余年蔬食布衣无异寒素而实心经画持法严毅确乎不少寛假士君子雅敬之
　　任彬蒲州人嘉靖壬午举人授武强教谕陞平谷知县守城御冦有功陞知州转兵备副使致仕平谷有生祠子諌辰万厯辛卯举人东昌府同知能绍父业
　　何尚徳字汝修猗氏人天姿頴异于坟典多所授阅徳器纯粹望之如卿云和璧中嘉靖壬午经元授兴安州知州涖任四载省刑薄敛以清亷着行之日库有余赎七百金毫不为染尤人所难陞开封同知子弟甲科一时称盛
　　杜渐字于逵猗氏人尝从学于宋震博通经书子史嘉靖壬午举人任齐东知县调掖县艰归补商城肃宗南巡中贵索供亿不遂中伤落职商民扶老携幼犯跸请留不许立祠祀焉卒后十余年汝南喻按盐河东下车首谓乡士大夫曰吾素不识杜君每见商民谈及未尝不流涕因竪循良坊于门
　　荀汝安蒲州人嘉靖乙酉举人歴官四川按察司佥事吕泾野赞曰在中州为良有司在南台为真御史在西蜀为名佥宪此可以知其人矣
