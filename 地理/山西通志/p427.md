<!-- { "loadSidebar": true } -->
　　李如松字子茂铁岭衞人宁远伯成梁长子也骁果善战少从父谙兵机万厯十一年为山西总兵官给事中黄道瞻等数言如松父子不当并居重镇大学士申时行请保全之召佥书右府十五年镇宣府复与山西李迎恩更镇其后军政拾遗给事中阅视数遭论劾上终眷之不为动后平宁夏朝鲜二十六年捣土蛮巢力战死諡忠烈
　　李修吉字允敬同州人万厯丙戌进士初授莱州司理谳狱多所平反迁戸部主事出理宁武粮储度支明允宿弊一清又条议时宜急需四事皆经国要务疏上深见嘉纳未几被诬劾挂冠去修吉性醇谨不务纷华尤笃志纯儒业着理学迩言二卷
　　陈昌祚福建长乐人前督学道瑞子万厯间以进士任偏闗兵备道辑安兵民尤嘉惠学校尝过三功祠下眷怀先泽移建南城外顺城街中复纪其颠末勒之贞珉祀名宦
　　鲁钦长清人万厯末为山西副总兵天啓中为贵州总理勇敢善战名冠西南诸将六年御安邦彦殉节赠少保左都督建祠曰旌忠
　　杨仲业为山西总兵官天啓中改援辽总兵官父子并战死赠都督同知世廕千户从愍忠祠附祀
　　李辅明辽东人崇祯十二年为山西总兵官被劾罢十六年冬战殁于宁远赠左都督列坛前屯祀之
　　王允懋字有怀霸州人第进士崇祯时知太原府迁宁武兵备副使李自成既陷太原遣使説降斩之与总兵周遇吉固守城陷自刎死妻杨投井殉
　　国朝
　　金光祥辽东人顺治五年任宁武兵备佥事道性严厉姜逆之乱宁武兵从之光祥自缢死
　　赠光禄寺少卿廕子入监祀忠烈祠
　　李吉顺治间任宁武副将姜逆之乱部下徧从贼执吉説降吉力斥之投缳死
　　张国缨京衞人顺治年以武进士任偏闗防将姜逆之乱时业告疾得请矣闻变不以去位为解出战为贼杀
　　邱登戎顺治间任宁武营把总死姜逆之乱
　　诏恤其家祀忠烈祠



　　山西通志卷九十五
　　钦定四库全书
　　山西通志卷九十六
　　名宦【十四】
　　泽州府
　　汉
　　冯异字公孙颍川父城人以郡掾举五城归汉光武署异为主簿北徇燕赵以异为孟津将军与冦恂合势拒朱鲔异北攻天井闗拔上党两城又南下河南破鲔建武二年定封阳夏侯后征公孙述卒于军諡曰节侯
　　鲍昱上党屯留人司校尉永子有智略建武初署髙都长讨平羣盗道路开通
　　晋
　　邵续字嗣祖魏郡安阳人素有志烈博览经史为成都王颖防军颖欲讨其弟长沙王续谏不纳后为荀曦防军除沁水令时天下渐乱续去还家纠集义兵以图兴复晋室卒死节
　　北魏
　　裴仲规河东闻喜人咸阳王禧为司州牧辟主簿仍表行建兴郡事车驾自代还洛次于郡境仲规备供帐朝于路侧髙祖诏仲规曰朕开置神畿郡望崇重卿既首应司美举复督我名邦何能自致也仲规对曰陛下穷神尽圣应天顺民弃彼元壤来宅紫县臣方罄心力跃马吴会冀功铭帝籍勲书王府岂一郡而已髙祖笑曰冀卿必副此言车驾达河梁见咸阳王谓曰昨得汝主簿为南道主人六军丰赡元弟之寄殊副所望后征义阳战没赠河东太守諡贞
　　裴字文舒河东闻喜人叔业兄子归魏歴建兴大守又歴河内防贞寡欲善抚百姓二郡人吏追思之后封临汝县公仕至相州刺史北道大都督讨葛荣见害
　　北周
　　杨檦后周时以给事中行建州事有谋略威恩夙着以击败髙欢兵授建州刺史后进大都督加晋建二州诸军事
　　隋
　　伊娄谦字彦恭其先随魏南迁周建徳五年聘齐被拘留武帝平齐累封济阳侯隋初进公出为泽州刺史清约自处甚得人和以疾去官吏人攀恋行数百里不絶
　　房恭懿字慎言河南洛阳人性深沉有局量达于从政隋开皇中以苏威荐超授泽州司马有异绩赐物百段良马一匹终海州刺史
　　张防雄清河东武城人大业中为阳城县令有治绩唐
　　长孙顺徳长安人为髙祖太宗所亲厚拜统军従平霍邑破临汾下绛郡寻执屈突通略定陜县封薛国公贞观中拜泽州刺史政号明肃先是长吏多受餽饷糺摘一无所容称为良牧前刺史张长贵赵士达并占境内膏腴田数十顷劾而追夺之资给贫户寻坐事免卒諡曰襄
　　岑翔为泽州刺史先天二年太上皇命有司颁赐诸州朝集使善政者遂以翔与同州刺史成大碗及陜州刺史陆余庆魏州刺史单思逺宋州刺史刘智柔等各赐物一百段
　　李防雍州长史新兴王晋司功也晋遇害寮吏皆奔散惟防步从仍哭其尸姚崇闻之曰栾向之俦也擢尚书郎转泽州刺史
　　李阳氷乾元间为髙平令忧民之忧志切休养博学善书事至谈笑处之裕如也
　　郝福贞元间为髙平令才髙事练遭时凶歉移粟分给所在霑被罢止征需不急者以身任咎流亡尽复
　　明济贞元间自屯留令调任髙平富文学有清节敏于吏事所至有声尝濬治丹河民免水患
　　崔深咸通中知陵川县抚化百姓甘棠颂徳瑞应见属乡之礼义村
　　王宰智兴子会昌中以忠武节度讨刘稹进取天井闗攻陵川破贼石会闗进攻泽州昭义平遂歴上党太原节度使扞回鹘党项屡立边功终天雄节度使
　　曲环陜州安邑人以战功加左清道率又自将兵代李抱贞守泽州破贼鋭将安晓累功封晋昌郡王陈许节度使卒赠司空
　　后梁
　　牛存节博昌人仕梁拜左千牛卫上将从康怀英攻潞州闻晋兵攻泽入城助守晋人穴地道以攻之存节选勇士数十亦穴地以应战于隧中晋兵解去累迁匡国军节度使同平章事太尉卒赠太师
　　后唐
　　裴约潞州牙将也李嗣昭为昭义军节度使约以裨将守泽州嗣昭卒其子继韬以泽潞叛降于梁约召其州人泣而谕曰吾事故使二十余年见其分财飨士欲报梁仇不幸早世今郎君父丧未葬违背君亲吾能死于此不能从以归梁也众皆感泣梁遣董璋率兵围之约与州人拒守求救于庄宗庄宗闻继韬叛颇有忧色及闻约求救喜曰吾于继韬何薄于约何厚而约能分逆顺耶顾符存审曰吾不惜泽州与梁一州易得约难得也尔识机便为我取约来存审以五千骑驰至辽州而梁兵已破泽州约见杀
　　宋
　　杨咸弼开寳间为髙平令性严能决断每抑挫豪右申理屈滞爱民劝课开置屯田公私便之
　　江景房字汉臣太平兴国间以侍御史谪沁水尉有善政
　　裴徳裕闻喜人雍熈间泽州知州清防不扰官至少府监勲开国侯
　　义甫庆厯间为髙平令进阶中散大夫性勤慎法令严明调停赈恤民免劳费而佥民徭尤多所裁省
　　程颢字伯淳世居中山后从开封徙河南举进士为晋城令富人张氏父死旦有老叟踵门曰我汝父也子惊疑莫测相与诣县叟曰身为医逺出治疾而妻生子贫不能养以与张颢质其验取怀中一书进其所记曰某年月日抱儿与张三翁家颢问张是时才四十安得有翁称叟骇谢民税粟多移近边载往则道逺就籴则价髙颢择富而可任者预使贮粟以待费大省民以事至县者必吿以孝弟忠信入所以事其父兄出所以事其长上度乡村逺近为伍保使之力役相助患难相恤而奸伪无所容凡孤茕残废者责之亲戚乡党使无失所行旅出于其涂者疾病皆有所养乡必有校暇时亲至召父老与之语儿童所读书亲为正句读教者不善则为易置择子弟之秀者聚而教之乡民为社会为立科条旌别善恶使有劝有耻在县三嵗民爱之如父母熈宁初吕公着荐为监察御史里行哲宗初召为宗正丞卒文彦博题其墓曰明道先生嘉定十三年赐諡曰纯公淳祐元年封河南伯従祀学宫
　　杨仲元字舜明管城人第进士仁宗时知泽州沁水县民持物来输者视其价稍増之余则下其估官有所需不强赋民听以所有与官为入度相当则止率常先办河外用兵督饷转西界夕宿洪谷口仲元相其地乃冦所由径路亟命去之民以困乏为辞不听冦果夜出刼诸部沁水独免后二十年其子过县父老拜泣曰河西之役非公无今日矣初军期尚缓而仲元督行甚急至则刍粮有不集者皆可贱市后期者物价数倍民始知其利州买羊敛民差出钱帛滋蔓病民为甚更其令戸才费钱百又遣吏市羔于他所明年以供州不科民一钱仕至中散大夫卒仲元尝戒诸子曰吾入官五十年未尝以私怒加人虽杖刑之微茍有两比不敢与轻法以是为报国尔
　　李昭遘字逢吉深州饶阳人宗谔从子杨亿尝荐之仁宗时知泽州阳城冶铸铁钱民冐山险输爌炭苦其役为奏罢铸钱又言河东铁钱真伪淆杂不可不革仕至天章阁待制卒
　　陆余庆吴郡人庆厯初为阳城县尉时灵胜二州党项为冦诏余庆谕以恩信冦率众归附民甚徳之子璪为西河太守亦有异绩封平恩县男
　　吕大忠蓝田人嘉祐中任晋城令刚毅质直为治有声吴中复字仲庶兴国永兴人第进士歴台谏有直声以天章阁待制知泽州又为河东都转运使熈宁中卒
　　张之才字次文辽人绍圣初为阳城令清谨爱民名闻当世去官日辞汤庙诗云一官来此四经春不负苍天不愧民神道有灵应信我去时犹似到时贫邑人温光刻石颂之
　　宋昌言赵州平棘人以荫为泽州司里防军州有杀人狱昌言疑其寃坚请缉捕后果得真犯者仕至少府监卒
　　李景章崇宁中知泽州才识卓越善政宜人民咸徳之董沔任陵川令忠于谋国切于爱民有学识抗疏罢毁淫祀
　　吕由庚任陵川令能兴教化士风丕变提刑学士黄公防以诗宠之祀名宦
　　吕公孺任泽州刺史防俭自持不妄交游歴户部尚书时敦彭门人任泽州判官政事词翰推重一时
　　王士言靖康中往河东防秋金人攻泽州士言毕力守御金兵日増城陷巷战死事闻赠忠州团练使
　　金
　　刘敏行平州人天会三年进士为高平令县城圯坏久不修盗横恣掠县镇不能御敏行出已俸率僚吏出钱雇役缮治百姓欣然从之凡用二千人版筑遂完乡村百姓入保贼至不能犯累迁河北东路转运使卒
　　左秘蓟州人太师企弓之子皇统初为泽州刺史废一切钩距细苛不严而治刑狱猥积决遣无留平南山盗革守城繁役秋粮纳粟请折以米费省不赀歴政三年清俭自处吏畏民安绰有政声
　　王庭直天眷间知髙平县剧盗蜂起庭直悉力集事修濬城隍民恃无恐
　　魏继隆天会间任陵川令首重学校嘉惠良民
　　李仲略髙平人文简公子幼敏悟善属对大定间官至都曹以父老乞归特授泽州刺史莅政刚介特立不阿权势值嵗歉发仓赈济后自劾以闻上嘉之赐勅奬慰
　　许安仁字子静献州交河人善属文登大定七年进士第明昌四年以左补阙谏幸金莲川疏奏罢幸出为泽州刺史作无隠论上之凡十篇皆切中时务在郡二年徙同知河南府陞汾阳军节度使致仕卒諡文简安仁质实无华澹然有古君子风
　　张恪开封人大定间为阳城令清静简易寛而能断民乐其化为立去思碑祀名宦
　　彻辰乌格泰和间以安逺大将军行髙平令仁而能断和易不苛剖剧拨繁虽纎悉罔有滞者惩奸化暴逺近俱安
　　郭质泰和间为髙平令识度深逺操履方洁葺学校缮城垣防民兴教扶善锄恶民为立祠
　　田居敬陵川令防明正直勤抚字乐教诲有瑞麦嘉禾
　　之祥
　　杨廷秀华州人官司谏泰和初自献州刺史移刺泽州政平讼理民用康乂雅善文辞注程杨易行于世自号虎峰居士陞平凉府同知
　　元
