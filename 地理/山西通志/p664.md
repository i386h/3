<!-- { "loadSidebar": true } -->
　　王绩字无功绛州龙门人性简放不喜拜揖兄通隋末大儒知绩诞纵不婴以家事乡族庆吊冠婚不与也与李播吕才善大业中举孝弟亷洁授秘书省正字求为六合丞以嗜酒不任事因劾解去叹曰罗网在天吾且安之乃还乡里有田十六顷在河渚间奴婢数人种黍春秋酿酒养鳬鴈莳药草自供以周易老子庄子置牀头他书罕读也欲见兄弟辄度河还家游北山东臯著书自号东臯子乘牛经酒肆留或数日高祖武德初以前官待诏门下省贞观初以疾罢复调有司固求太乐丞自是太乐丞为清职刺史崔喜悦之请相见答曰奈何坐召严君平耶卒不诣杜之松故人也为刺史请绩讲礼答曰吾不能揖让邦君门谈糟粕弃醇醪也初兄凝为隋著作郎撰隋书未成死绩续余功亦不能成预知终日命薄自志其墓绩之仕以醉失职乡人靳之托无心子以见趣曰无心子居越越不知其大人也拘之仕无喜色越国法曰秽行者不齿俄而无心子以秽行闻王黜之无愠色退而适茫荡之野过动之邑而见机士机士抚髀曰嘻子贤者而以罪废耶无心子不应机士曰愿见教曰子闻蜚亷氏马乎一者朱鬛白毳龙骼鳯臆骤驰如舞终日不释辔而以热死一者重头昂尾蛇颈貉膝踶齧善蹶弃诸野终年而肥夫凤不憎山栖龙不羞泥蟠君子不苟洁以罹患不避秽而养清也其自处如此
　　五代
　　裴谦闻喜人度孙郁子有才学以五代乱晦迹不仕避兵徙同州白水县卒葬其里
　　裴宗焕闻喜人隐居不仕以诗书自娱卒葬垣曲裴普闻喜人谦子博通经史不求闻达
　　宋
　　韩退稷山人隐居不仕一时名流多推重之康定间以待制吴遵路等荐奉诏赐绢米大阳里人掘地得遗碑具详其事
　　金
　　房居安字敬之河津县人祖信父倚金季为万户都统居安嗜学不倦第乡贡进士甫就廷试而汴亡遂隐居终身与遯庵段克己订论正学使诸子师事之葛巾藜杖诗酒自怡数年卒至正初段秉昭题其墓曰处士先生铭曰先生之生斯文有光一举乡解人覩异常天地经变晦迹弗彰甘分遯隐得失谁量
　　郝衡稷山人举进士隐居教授以德行称
　　元
　　段承祚稷山人自幼业太学谦和好礼动止有则任国子学正以母老归养屡征不起教授于乡有敦薄立懦之风时人称为德门先生
　　明
　　李贞绛州人洪武时刘基荐为遂昌县主簿靖难后隐居不出永乐二年征至京师授以官不就赐宴归









　　山西通志卷一百四十六
<史部,地理类,都会郡县之属,山西通志>
　　钦定四库全书
　　山西通志卷一百四十七
　　寓贤【一】
　　三晋山岩复阻而昔之名贤往往流连其地而不能去自濩泽七友首阳二士以后如子产季札晏婴其遗风余韵之存于载籍者固已多矣唐宋如李杜韩欧胥客晋録其习人者葢以申侨札之分也志寓贤
　　太原府
　　周
　　蔡泽燕人见逐于赵而入韩魏遇夺釡鬲于涂闻应侯任郑安平王稽皆负重罪应侯内慙乃西入秦説应侯辞位秦昭王召见与语大悦之拜为客卿应侯免相遂拜泽为秦相东収周室泽相秦数月谢病号为刚成君
　　汉
　　第五种字兴先少励志义永夀中拜兖州刺史时单超兄子匡为济隂太守种纠发其赃罪并以劾超超积懐忿恨遂以事陷种竟坐徙朔方超外孙董援为朔方太守稸怒以待之初种为滑相以门下掾孙斌贤善遇之及当徙斥斌具闻超谋乃谓其友人同县闾子直及髙宻甄子然曰葢盗憎其主从来旧矣第五使君当投裔土而单超外属为彼郡守夫危者易仆可为寒心吾今方追使君庶免其难若奉使君以还将以付子二人曰子其行矣是吾心也于是斌将侠客晨夜追种及之于太原遮险格杀送吏因下马与种斌自步从一日一夜行四百余里遂得脱归种匿于闾甄氏数年徐州从事臧旻上书讼之防赦出卒于家
　　郑康成髙宻人尝着戒子书曰吾家旧贫不为父母羣弟所容去厮役之吏游学周秦之都往来幽并兖豫之域获勤乎在位通人处逸大儒得意咸从捧手有所受焉
　　魏
　　杨俊字季才河内获嘉人受学陈留边让以河内处四达之冲诣京宻山间转避地并州本郡王象少孤时为人仆年十七八使牧羊而私读书因被棰楚俊嘉其才质即赎象着家聘娶立屋然后与别魏初任南阳太守以尝称临菑侯被祸众寃之
　　晋
　　周虓南安城人少有节操宁康初任梓潼太守为苻坚所获欲以为尚书郎不受屡诋坚欲谋袭之坚引问状虓曰昔豫让为智伯臣犹身吞炭不忘忠节况虓世荷晋恩岂敢忘耶坚乃徙于太原病卒后子兴迎致其防冠军将军谢临哭之为请赠龙骧将军益州刺史赙钱二十万布百疋以赡赐其家
　　北魏
　　元丕魏髙祖时迁太尉录尚书事时淮南王他淮阳王尉元河东王茍頺并以旧老见礼毎有大事引入禁中乘步挽杖于朝进退相随丕他元三人皆容貌壮伟腰带十围大耳秀目须鬓斑白百僚观瞻莫不祗耸唯茍頺小为短劣姿望亦不逮之不复迁太傅以老居并州防穆防等不乐南迁丕心颇然之诏丕应连坐免为太原百姓其后妻二子听随时丕年垂八十犹自平城力载随驾至洛阳髙祖毎遣左右慰勉之乃还晋阳髙祖崩丕自并州来赴敇留洛阳寻诏以丕为三老薨年八十二
　　辛绍先陇西狄道人父渊以义烈见称西土世祖平凉州绍先内徙家于晋阳明敏有识量与广平游明根范阳卢度世同郡李承等甚相友善先是蓼泉之战渊以所乘马援李歆而身死于难绍先三年口不甘味头不栉沐髪遂落尽至是常着垂裙皂防起家中书博士转神部令下邳太守加宁朔将军太和十三年卒赠并州刺史晋阳公諡惠
　　孙僧化东莞人识星分案天占以言灾异时有所中为通直散骑常侍普泰中尔朱世隆恶其多言遂系于廷尉免官永熙中出帝召僧化与中散大夫孙安都共撰兵法未就而帝入关遂罢元象中卒于晋阳
　　卢景裕字仲儒范阳涿人少聪敏专经为学河间邢摩纳与景裕从兄仲礼据乡应西魏齐献武王驿马徴景裕系晋阳狱后舍之使教诸子在馆十日一归家随以鼎食兴和中补齐王开府属卒于晋阳齐献武王悼惜之景裕注易行于世
　　李铉字寳鼎渤海南皮人九歳入学书急就篇月余便通以乡里无可师遂与州里杨元懿河间宗惠振等结侣诣大儒徐遵明受业居徐门下五年常称髙弟二十三撰定孝经论语毛诗三礼义防及三传异同周易义例合三十余卷用心精苦曽三冬不畜枕毎至睡时假寐而已教授生徒多至数百后以乡里寡文籍来游京师读所未见书州举秀才武定中李同轨卒髙祖令世祖在京妙简硕学以教诸子世宗以铉应旨徴诣晋阳时中山石曜北平阳绚北海王晞清河崔瞻广平宋钦道及工书人韩毅同在东馆师友诸王于讲授之暇覧説文仓雅删正六艺经注中谬字名曰字辨显祖受禅从驾还都为国子博士诏以经授济南甚见优礼卒还故郡太子致祭奠之礼并使王人将送儒者荣之
　　崔子约清河人休子防弟性孝长八尺余姿神儁异潜观梁使刘孝仪賔从见者骇目武定中与兄子赡俱诣晋阳寄居佛寺子赡长子约二歳毎凭几相对仪望俱华诸沙门窃窥之以为二天人也后为考功郎卒
　　北齐
　　刁柔字子温渤海人父整魏车骑将军柔少好学综习经史尤留心礼仪性强记至于氏族内外多所谙悉元象中随例到晋阳髙祖以为永安公府长流参军又令教授诸子天保时除中书舍人同修魏史卒
　　杨愔字遵彦农华隂人父津魏司空愔幼未尝戏弄庭前有柰树实落地羣儿咸争之愔頺然独坐其季父暐适入学馆见之大相嗟异于宅内茂竹林边别葺一室令独处其中常以铜盘具盛馔以饭之因督励诸子曰汝辈但如遵彦谨慎自得竹林别室铜盘重肉之食正光中随父之并州性既恬黙又好山水遂入晋阳西悬瓮山读书永安中津为并州刺史北道大行台愔随之任出帝初还华隂营讫齐髙祖寻徴赴晋阳愔从兄幼卿以直言见诛取急就雁门温汤疗疾郭秀素害其能因致书恐之曰髙王欲送卿于帝所仍劝其逃亡愔遂弃衣冠于水濵若自沉者变易名姓自称刘士安入嵩山与沙门昙谟徴等屏居削迹又潜之光州因东入田横岛以讲诵为业海隅之士谓之刘先生太守王元景隂佑之神武知愔存遣愔从兄寳猗赍书慰喻仍遣光州刺史奚思业令搜访以礼发遣神武见之悦除太原公开府司马转长史天保中迁尚书右仆射尚太原长公主九年徙尚书令干明元年二月以忠卫济南为常山长广二王所杀愔着诗赋表奏书论甚多没后散失门人鸠集所得者万余言
　　李徳林字公辅博陵安平人该博典坟善属文词覈理畅齐天保中举秀才擢甲科皇建初诏搜人物追赴晋阳撰思春赋一篇代称典丽初授柱国郡公终懐州刺史卒諡文
　　卢公顺范阳涿人胡后舅正山子早以文学见知武平中符玺郎待诏文林馆与博陵崔君洽陇西李师上同志友善从驾晋阳寓居僧寺朝士谓康寺三少为物论推许
　　隋
　　张防威字元敬清可东武城人开皇初晋王广出鎭并州盛选僚佐以为刑狱防军累迁为属与河内张衡甚见礼重晋邸称为二张大业中累加开府歴江都赞治卒
　　崔赜字祖濬博陵安平人性至孝博学善属文开皇中射策髙第累授晋王记室防军起居舍人大业四年从驾幸汾阳宫登太行山诏问赜曰何处有羊肠坂对曰臣按汉书地理志上党壶闗县有羊肠坂上曰不是乂答曰臣按皇甫士安撰地书云太原北九十里有羊肠坂上曰是也因谓牛曰崔祖濬可谓问一知二终鹰扬长史
　　徐文逺洛州偃师人方正淳厚有儒者风开皇中官太学博士诏往并州为汉王谅讲孝经礼记坐除名大业初复为博士公卿窦威等多从授学后为唐博士封东莞县男
　　裴仁基河东人开皇中以拜仪同领汉王谅府亲信谅将反仁基苦谏谅怒囚之谅败累授光禄大夫后以谋刼王世充复立越王侗遇害
　　唐
　　张平髙绥州肤施人隋末为鹰扬府校尉戍太原为髙祖所识因参谋议为军头封萧国公
　　夏侯端夀春人与髙祖善大业中髙祖帅师于河东讨捕请端为副遂以御史监军及义师起端在河东为吏所捕送长安髙祖入闗授秘书监加大将军持节招慰河南节尤着终梓州刺史
　　李思行赵州人尝避讐太原髙祖令赴长安还具论机变深称旨授左三统军从破宋老生封安乐郡公卒諡襄
　　李髙迁岐州岐山人隋末客游太原髙祖常引之左右擒髙君雅王威有力焉从平霍邑力战功最
　　张后苏州昆山人父中有儒学隋汉王谅出牧并州引为博士后从父在并州以学行见称时髙祖镇太原引居賔馆太宗就授春秋左氏传义师之举后首赞之贞观中歴授国子祭酒散骑常侍卒赠礼部尚书
　　段志元齐州临济人父偃隋末为太原司法书佐志元从父客太原以剽果诸少年畏之甚为太宗所识义兵起募得千余人授都督府军头从平霍邑绛郡皆为先锋突击桑显和蹑获突厥通于稠桑封褒国公卒赠扬州都督谥曰忠壮
　　卫逖阳羡人少习诗书学弓剑有武畧二十七游并汾间遇髙祖始建义旗逖以勇艺进备行列洎擒窦建徳逖时挟鎗剑前突后翼太宗頋而竒之天下既定録其功拜将军宿卫以母老且病乞归侍词旨哀激诏许之既而以孝敬睦闺门以然信居乡里及卒邑人懐其贤庙于荆溪之湄以平生弓甲悬东西庑下歳时祠祭颇福其土焉
