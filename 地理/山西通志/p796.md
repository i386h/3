<!-- { "loadSidebar": true } -->
　　地形志安平郡濩泽注二汉属河东晋平阳后属建州泰宁郡注孝昌中置及县领县四　东永安　西河　西濩泽　髙延【以东永安西濩泽附录】
　　隋志有嶕峣山濩泽山
　　唐初泽州治濩泽城寻移州端氏天宝元年更濩泽为阳城天祐二年更曰濩泽
　　金元光二年升为勣州有王屋山濩泽
　　十道记泽州以濩泽得名
　　按旧志泽州城勣州城阳陵故驿即今县治
　　陵川县
　　旧唐志陵川汉氏县隋改陵川武徳初属葢州贞观元年泽州【即葢州更名】
　　按髙平乃汉氏县地而县治实在陵川也今髙平县北二十余里王报村有谷水
　　隋与丹川沁水端氏濩泽髙平同属长平郡开皇十六年置陵川
　　元至元二年省入晋城后复属
　　沁水县
　　汉志河东郡端氏　后汉注史记韩赵魏分晋封晋端氏　河内郡沁水
　　地形志建州安平郡领县二　端氏　濩泽端氏注二汉属河东晋属平阳后属真君七年省太和二十年复
　　隋志沁水注旧置广宁郡后齐郡废县改为永宁开皇十八年改焉有辅山　端氏注后魏置安平郡开皇初郡废有巨峻山秦川水
　　路史原伯爵后杼居原杜预云沁水西北有原城今河内轵履癸以原侯夸师者　纪年帝杼居原自原迁于老王【路史老王地阙】
　　水经济有二源东源出原城即晋伐者今孟州济源西北九里有古原城
　　张五典曰旧志谓周文王第十六子封原即此地今考左传载晋文公伐原事注云原在沁水西北故旧志云尔按国语及淮南子诸书云周襄王以阳樊温原畿内四邑赐晋文公其后温与原叛文公伐之三日不降文公命班师曰吾与诸大夫期三日今三日不克吾宁失原不可失信于诸大夫原人闻之乃降温人闻之亦降则原与温固接壤也温即今温县樊阳皆在济源俱属河南怀庆府而原安得独在此地乎葢沁水南流入河亦经怀庆所云沁水西北者固指彼处而言也叔虞封唐在今翼城县与沁水相去甚近故云属唐【路史杜注及张氏説当互叅之】
　　原辨　赵衰守原在王屋山北温与阳樊在王屋山南然三日内闻风皆降不必壤相接也古史考赵衰居原在原平县即今代州崞县按周穆王封造父于赵城晋献公赐赵夙耿夙生衰世为晋卿原守去耿逺而去赵城甚近后襄子无防北灭代而并智氏强于韩魏列为诸侯武灵王拓地至燕代西并云中九原崞县之原平或襄子以后追祀其祖非文公故封也且霍太山以北文公时尚属狄地未为晋有至平公败狄于太原晋阳乃为赵氏邑则原城在沁水为核
　　蒲州府
　　蒲州界辨　蒲郡本虞帝建都地春秋后属魏秦及两汉魏晋以后皆为河东郡北魏分河东北乡二郡属雍州复属秦州后周改蒲州兼置郡隋开皇初郡废复置唐初为蒲州开元九年置中都改河中府寻复又置河东采访使治此宋仍为郡置防国军节度使属陜西路金天会间降为州置防御使天德元年升为府大定五年置陜西元帅府元宪宗置河解万户府至元三年府罢仍为河中府明属平阳府今以河东西别山陜之界陜在河东尚有大庆关以西河滩地而界墙屹立仍截然不混统计所辖地前汉领二十四县后汉领二十城晋领县九唐领县十三宋金领县七元领县六或治安邑或治河东或治蒲坂或治桑泉于中或分荣州或分虞州或别置庆成军或兼置南北解变更不一辙矣
　　国朝繇平阳分直州州复升府且于临晋分虞乡复隋唐之旧制焉
　　二汉晋河东郡或属司或属司州今平阳泽州解绛隰地多属焉魏分秦州隋唐以后犹兼有平阳解绛地如龙门稷山襄陵安邑夏芮城河北等是也宋领县与今同金元多河津一县
　　元宪宗置河解万户府领河解二州河中府领録事司及河东等七县至元三年省虞乡入临晋省万泉入猗氏并录事司入河东罢万户府而河中府仍领解州八年割解州平阳路河中止领五县十五年复置万泉县来属领县六
　　永济县
　　蒲坂地记蒲州河东县二里故蒲坂城舜所都也城中有舜庙城外有舜宅舜井及二妃坛故老云即厘降二女于妫汭之所
　　罗泌歴山辨　歴山今河东县之雷首山也其山九名一曰首阳临河与太华对峙即谓歴观扬雄所云登歴观以遥望者乐史谓在偃师西北二十五里有舜庙舜井妫水汭水妫南汭北然后魏舆地图上谷记下洛城西南四十里有潘城城西北三里亦有歴山形如覆釜下有舜瞽二祠云是舜居帝之踪迹何闻至是而齐之歴城南五里又有歴山水经注云上有舜祠县东复有舜井亦云耕处寰宇记在县东百步云舜之所穿又有华水与歴山井通曽子固言舜耕歴山渔雷泽陶河滨作什器于夀邱就时于负夏康成谓歴山在河东雷泽在济隂而负夏则衞地皇甫谧乃谓夀邱在鲁东门之北河滨为即陶邱乃定陶西南之陶邱亭耕稼陶渔皆舜之初年其地必不大相逺今皆在鲁衞间则歴山不得独在河东遂以为娶后所居后世因有妫水而迁就之夫河中乃帝所生若所都则歴城古歴下也其相去也逺矣耕渔之时徒以瞽瞍不顺暂即荒野顾非日后就贩之比其初未必逺去父母之侧河濵雷泽其説未悉按九域志济南濮阳河中皆有歴山俱存祠庙而今秦地池阳澧阳始宁河县上虞无锡亦皆有之子列子云舜耕河阳书大云舜陶河滨按元和志乃河东县北四十里之故陶城苏氏演义云歴山有四一河中二齐之歴阳县三冀州四汉之雷泽雷泽不闻有二耕渔必不相逺即此为是今曹濮间有舜豢龙井定陶城皆其踪也然歴山何止是哉信都之歴山乐史亦以为舜耕在是援神契云舜生姚墟应劭谓与雷泽相近寰宇记在雷泽县东十三里歴山在县西北十六里今濮之雷泽西北六十里有小山孤立谓之歴山山北有小阜属池目之姚墟劭谧缘之皆记舜耕之所而池之建德东十里更有尧城山县南三十里有尧城尧祠云尧巡狩所至梁武于此立太原府县北二十里为舜城有舜井有歴山上有尧舜二祠元和郡志谓是两帝南巡所至而周处记始宁界复有舜所耕田一山多柞因谓□山而以具区为之雷泽以其中有大小雷山也王介甫从之妄矣夫使帝果南巡至是亦何预耕渔之日耶且以姚妫之名在在而是金之西城故有姚方妫墟杜佑谓舜生此而世本亦谓妫墟舜所生金在西城今长沙县有妫水舜所都而上虞之损石号蒍公崭会稽有妫水三抚之泉经之东入海图经亦以为厘降之地祝阿故县又有泺水俗呼娥姜水原有娥英之庙水原山上有帝尧祠下开大穴谓之舜井兖之泗源又有陶墟亦有舜井其西阜号妫亭山山下一漏泽方十五里指为帝之所渔不知此自姚墟谢息之所迁者又水经注上虞一曰虞濵太康地记为避丹朱之所而雷泽亦非一周处谓是太湖故寰宇引尚书释言谓在震泽若阳城汉濩泽县墨子则言舜渔在此泽今在阳城西北十二里寰宇记为乌鵎切矣郡国志言邑西今有地名舜田然今潭之益阳岳之沅江故梁之重华县有虞帝城记亦谓是所都而述异记去湘水岸三十里有相思宫望帝台志为二妃之迹冷道临武桂阳蓝山等处悉有帝舜之祠蓝山更有舜水舜乡县西十五里与永明西十五里皆有娥皇女英之庙江华太平乡有舜女寺即按歴城东南十里之庙山晏氏三齐记在县东南后人思舜而置庙也湘中记云地有舜之遗风人民纯朴故老犹弹五弦之琴为渔父辞莫不以为虞帝之居岂尽信耶
　　永济界辨　黄河之东古属蒲州境繇临晋夏呉夹马口界达荣河河津以上达河曲此山陜界也顾唐河东县与河西县皆属河东郡或废或置凡数变焉开元八年析河东置河西县乾元三年更同州之朝邑曰河西来属大厯五年复朝邑河东别置蒲津关宋熙宁三年乃省河西入河东蒲城西旧为黄河岸铁牛今尚存更西数里有大庆关即昔蒲津关临晋关也明隆庆四年河徙而西移关于河东退滩渐涸为田朝邑蒲州人互争占
　　国朝雍正七年　特命大臣查丈立界墙以别山陜则河东亦有陜地与唐宋兼辖河西者异矣
　　永乐属永济辨　繇永济城西而南有雷首山即中条矗起处马融注首阳在蒲坂华山之北河曲之中是也过夷齐庙南东数十里有永乐镇即唐永乐县后周置永乐郡寻复省隋开皇罢永乐郡以芮城属河东郡唐永乐河东二县同河东郡唐书注云武德三年置河东贞观十年废大厯十年复置有歴山有风陵关有芳酝监武德元年分芮城县置永乐二年以永乐河北芮城置芮州九年州废以永乐鼎州河北芮城属陜州贞观八年后永乐又虢州神龙元年复属河东宋熙宁六年乃省永乐为镇入焉金河东镇二合河永乐合河即匼河云
　　永济虞乡界辨　蒲州永济在金为河东县金地理志注有中条山五老山黄河妫汭而注虞乡县则云有雷首山中条山檀道山按黄河妫汭在蒲西境中条沿虞解以东迄而渐北其极西则矗起雷首河流于此一曲檀道山一名方山又曰盐道山又曰百梯山而五老山又在方山之东去虞乡城裁十里虞乡界既西及雷首河东界又东至五老岂两邑互相管辖乎大凡山势绵聨其左右前后正侧皆得以故名概之尝询之土人谓繇方山五老山而上度危径渐见平原地甚寛广其南即今永济芮城二邑境也蒲州旧志云歴山在州南六十里妫汭泉出焉方山在州东南一百二十里永乐镇后纯阳宫即在其麓外此所载山水尚伙而五老山不见州志今以地形揆之则虽谓虞乡奄有方山五老山之隂永济奄有方山五老山之阳也可而今虞乡西界裁止草平头与雷首相距三十里是与金时界异也
　　临晋县
　　汉志顔师古注临晋故大荔秦获之更名有河水祠芮乡故芮国莽曰监晋应劭曰临晋水故曰临晋臣瓒曰晋水在河之东此县在河之西不得云临晋水也旧説曰秦筑髙垒以临晋国故曰临晋师古曰瓒説是也説者或以为魏文侯伐秦置临晋非也文侯重城之耳岂始置乎
　　王恭先临晋辨　旧志谓秦筑髙垒以临晋国即今之临晋非也考班氏注左冯翊临晋县故大荔也秦取之更名应劭曰以临晋水故名臣瓒曰晋水在河之东此县在河之西不得云临晋水也旧説秦筑髙垒以临晋国故曰临晋章怀注曰临晋故城在今同州朝邑县西南斯言当矣史淮隂侯魏王豹盛兵蒲坂塞临晋师古曰临晋在河之西滨东临晋境魏世家文侯十六年伐秦筑临晋正义曰在同州澄城县界前曹参参以中尉从汉王出临晋关伍被传淮南王曰先要成臯之口塞轘辕伊阙之道守武关然此北尚有临晋关地理通释云即蒲津关在临晋县由诸説观之史记所谓塞临晋者塞对河之临晋关耳小司马不谙地形乃曰临晋县名在河东岸对旧关不知汉时河东止有解县而无临晋此説一误后人沿为口实一统志于蒲州临晋遂曰秦筑髙垒以临晋国故名夫筑垒临晋本无所出独见于臣瓒之注汉书既引以实冯翊不知诸儒何见欲引入河东也即曰河曲可入王官可俘而髙垒何不可筑但河东西未闻一时有两临晋譌以譌建安冯智舒因之作质实编以注朱子纲目质而不实贻误尤甚予固不得不为之辨
　　宋白曰天宝之更今名必有所据则应劭临晋水之説未可厚非按魏世家哀王十六年秦拔我蒲坂晋阳括地志云晋阳故城今名晋城在蒲州虞乡县西三十五里抑或以临晋阳而名之
