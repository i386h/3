<!-- { "loadSidebar": true } -->
　　房谟字敬叔河南洛阳人其先代人也少淳厚正光末歴代郡太守着防惠声及六镇乱谟率郡人入九峥山结垒拒守外无救援奔中山孝庄时除大宁太守尔朱荣死其党徴兵谟不应前后斩其三使遣弟毓诣阙孝庄以毓为都督毓弟钦为行台并持节诣谟同为经畧及洛京陷为贼党建州刺史是兰安定执系州狱蜀人闻谟被囚并叛安定给谟弱马令军前慰劳诸贼见谟莫不遥拜谟先所乗马安定别给将士战败蜀人得之谓谟遇害莫不悲泣善养其马不听乗骑儿童妇女竞投草粟皆言此房公马也其结爱人心如此孝静时除晋州刺史加骠骑大将军又摄南汾州事先时境接西魏土人多受其官为之防守至是酋长镇将及都督守令前后降附者三百余人谟抚接殷勤人乐为用爰及深险胡夷咸来归附谟常以己禄物充其飨赉齐文襄嘉之听用公物西魏惧乃増置城戍慕义者自相纠合击破之自是龙门以北西魏戍皆平文襄特赐粟千石绢二百匹班示天下卒于州州府相率赠物及车牛妻子遵其遗志拒而不纳赠司空諡曰文惠
　　皮景和琅邪下邳人父庆宾正光中使怀朔遇世乱因家广宁之石门县景和少通敏善骑射武定二年征步落稽世宗疑贼有伏兵令景和将五六骑深入一谷中值贼百余人便共格战景和射数十人莫不应而倒髙祖尝令景和射一野豕一箭而获之深见叹赏封永宁县开国子从定稽胡从讨茹茹庵罗辰于陉比又从平茹茹余烬河清三年突厥围逼晋阳令督领后军赴并州未到贼已退仍除领左右大将军又除并省五兵尚书周通好后常令景和对接每与使人同射百发百中武平中又从斛律光率众西讨尅姚襄白亭二城别封永宁郡开国公晋文城郡王卒
　　北齐
　　尧奋字彦举上党长子人雄弟也赐爵安夷县子晋伯为南汾州刺史胡夷畏惮之西魏行台薛崇礼举众攻奋与战大破之崇礼兄弟乞降送于相府转頴州卒
　　北周
　　宇文测字澄镜太祖族子少笃学旬月不窥户牖尚宣武女阳平公主从孝武入闗封广川县公大统六年除使持节大都督行汾州事测政存简惠颇得民和地接东魏数相钞窃或有获其为冦者多缚送之测皆命解缚置之宾馆然后引与相见如客礼焉仍设酒肴宴劳放还其国并给粮饩衞送出境自是东魏人大慙乃不为冦汾晋之间各安其业两界之民遂通庆吊不复为仇讐矣时论称之方于羊叔子或有告测与外境交通怀二心者太祖怒曰测为我安边吾知其无二志何为间我骨肉生此贝锦乃命斩之仍许测以便宜从事卒諡靖
　　韩裒字业居昌黎涉猎经史深沈有远畧避地夏州太祖时为刺史待以客礼裒劝令赴平凉周保定三年为汾州刺史州界北接太原当千里径先是齐冦数入民废耕桒前后刺史莫能防扞裒至适会冦来裒乃不下属县人既不及设备以故多被抄掠齐人喜相谓曰汾州不觉吾至先未集兵今者之还必莫能追蹑我矣由是益懈不为营垒裒已先勒精鋭伏北山中分据险阻邀其归路乘其众怠纵伏击之尽获其众故事获生口者并囚送京师裒因是奏曰所获贼众不足为多俘而辱之但益其忿耳请一切放还以徳报怨有诏许焉自此抄兵颇息裒歴事三帝髙祖常以师道处之卒諡贞
　　杨敷字文衍华隂人钧之孙也少有志操袭钧爵临贞县伯周初晋侯保定中陈公纯镇陜西以敷为总管长史天和六年为汾州诸军事汾州刺史晋公齐将段孝先率众五万来冦梯冲地道昼夜攻城敷亲当矢石随事捍御拒守累旬孝先攻之愈急时城中兵不满二千战死者已十四五粮储又尽公私穷蹙齐公宪总兵赴救惮孝先不敢进军敷知必陷没乃召其众谓之曰吾与卿等俱在边镇实愿同心戮力破贼全城但彊冦四面攻围日乆吾等粮食已尽救援断絶守死穷城非丈夫也今胜兵之士犹数百人欲突围出战生死一决傥或得免犹冀生还受罪阙廷孰与死于冦乎吾计决矣于诸君意何如众咸涕泣从命敷乃率见兵夜出击杀齐军数十人齐军众稍却俄而孝先率诸军尽鋭围之敷殊死战矢尽为孝先所擒齐人方欲任用之敷不为之屈遂以忧惧卒于邺髙祖平齐諡忠壮
　　唐
　　刘迫由进士任吉州刺史性刚直夙称防能理民决讼悉推诚布公祀名宦
　　宋
　　刘舒皇祐三年任乡宁县初县治附河数遭水患舒改迁故垒自是民有宁宇
　　朱弁婺源人建炎间为吉州图练使如金通问守节不屈
　　金
　　伍礼厚兴定中任吉州同知元兵陷吉与其妻坠崖死元
　　牛天麟恒山人元贞年任乡宁县重建文庙作兴学校王元士字尧佐恩州人至正四年以进士任吉州知州为政不苛士民咸戴祀名宦
　　时公权任吉隰二州统兵官河南中书行省右丞课士抚民教养移俗练兵设备恩威兼济尝御冦炳七寨为时保阵二郡赖之
　　明
　　王晖狄道人永乐间乡宁主簿防洁慈祥抚字有方民怀其徳歴乆颂之
　　辛继先襄城人吉州学正一介不取忠厚正直人称为羲皇以上人祀名宦
　　蒋旸安乐县人嘉靖二十一年以进士知吉州崇学校筑城垣称良牧焉陞陜西佥事
　　包钟干州人嘉靖间吉州判事母以孝爱民以仁创筑外城不私派一钱
　　张敬一韩城举人隆庆间任乡宁精明歴练减赋清田民怀吏畏为一时循吏冠入祠名宦
　　李时茂干州人万厯年以举人知乡宁县节爱恤民严明驭吏尝捐俸修常平仓及养济院整理儒学号舍清逋赋完额税邻民讼上官咸愿得乡宁李青天防时论称之
　　杨家龙曲阳县人崇祯十年由选贡知乡宁县拯灾伤抚流困清操亮节三载如一当流冦蹂躏时邑犹赖以稍苏焉
　　国朝
　　侯世爵辽东人顺治七年以贡知乡宁县姜逆之变贼党衞敏破县城据之焚掠甚惨世爵简卒徒躬自督率誓不与贼俱立贼闻风震恐委城去世爵招抚流亡慰安反侧阅二年民始有更生之乐比解组百姓多攀辕流涕
　　隰州
　　唐
　　李琛髙祖从父兄子封襄邑王歴蒲绛二州总管宋金刚陷浍州时稽胡多叛转琛为隰州总管以镇之驭众寛简夷夏安之三年卒
　　甯嘉勗圣厯三年为永和丞愍怀被害宫府僚吏莫敢近嘉勗解衣裹首号哭时人义之宗楚客闻而大怒收付制狱贬平兴丞寻卒睿宗初下制曰甯嘉勗能重名节事髙栾向幽涂已往生气凛然静言忠义追存褒宠可赠永和县令
　　宋
　　李谦溥并州盂人周世宗征刘崇説降辽州刺史张乙师还留为晋州兵马都监屡捷诏褒之显徳四年署权隰州事浚城隍严兵备并人至与节帅杨廷璋夹攻败之五年破孝义仍监军建隆四年为慈州刺史兼晋隰缘边都巡检行石州事以兴同砦为治所冬与诸将入隂地闗还次白壁闗独振甲严备并师至获全寻移隰州刺史开寳元年为汾州路都监太祖征晋阳为东砦都监伐木西山以给军用未至闻鼓声乃并人逼西砦大将赵赞御之并众未退谦溥麾所部赴之太祖遽至观战怪其赴援者非精甲问之乃谦溥也上甚喜谦溥在州十年敌人不敢犯境有招收将刘进勇力絶人谦溥抚之厚借其死力往来境上以少袭众并人患之为蜡丸书以间进佯遗书道中晋帅赵赞得之以闻太祖令械进送阙下谦溥上言进为并人所恶此乃反间上遽释之三年召还后边将失律复为晋隰缘边巡检使边民闻之喜争相迎劳于道左六年拔太原七砦八年疾归卒赙赠有加
　　姚坦字明白曹州济阴人开寳中以尚书擢第调补江陵尉歴隰州推官将作监丞知浔州太平兴国三年召还为著作佐郎通判唐州八年诸王出閤诏给谏以上于朝班中举年五十以上通经有文行者以备宫僚乃以坦为皇子翊善仍赐绯鱼歴殿中丞仓部员外郎赐金紫迁本曹郎中转考功仍为益王府翊善坦性木强固滞王尝于邸中为假山费数百万既成召宾僚乐饮置酒共观之坦独俛首王强使视之曰但见血山耳安得假山王惊问故坦曰在田舍时见州县催租鞭笞流血被体此假山皆民租税所为非血山而何是时太宗亦为假山闻而毁之王少佚豫坦即丑诋上尝戒之曰元杰知书好学亦足为贤王矣少不中节亦须婉辞规讽况无大故而诋讦之岂禆赞之道邪顷之左右乃教王诈称疾不朝太宗日使视疾逾月不瘳甚忧之召王乳母问状乳母曰王本无疾徒以姚坦检束居常不得自便王不乐故成疾上怒曰吾选端士辅王为善王不能用其谏而又诈疾欲使朕去正人以自便何可得也且王年少必尔辈为之谋耳因命捽至后苑杖之数十召坦慰谕曰卿居王宫能以正为羣小所疾大为不易卿但如是勿虑谗间朕必不听王薨改卫尉少卿判吏部南曹景徳初求补郡俾知邓州转运使表其治状诏嘉奬之大中祥符初复知光州二年卒年七十五
　　葛怀敏知隰州有守御功
　　薛奎字宿艺绛州正平人第进士眞宗时任隰州军事推官州民尝聚博僧舍一日盗杀寺奴取财去博者适至血偶涴衣逻卒捕送州考讯诬服奎独疑之白州缓其狱后果得杀人者仁宗初章献称制时或谗奎繇中丞改授集贤院学士知并州累官防知政事卒諡简肃
　　赵及字希之幽州良乡人父徳辽蔚州灵邱令归宋家偃师及第进士为慈州军事推官仁宗时以直昭文馆知河中府特拜天章阁待制右司郎中后司留台卒及所治有声民吏爱之
　　吕公弼字寳臣夷简子赐进士出身治平中拜枢宻副使神宗进枢宻使将论新法罢为观文殿学士知太原府韩绛宣抚秦晋将取啰兀城令河东发兵二万趋神堂新堡公弼曰虏必设伏以待永和闗虽回远可安行乃由永和既而新路援兵果遇伏诏褒之又拓麟州城包淮沙泉于中以疾请知郑州后拜宣徽南院使卒諡惠穆
　　刘奉世字仲冯临江新喻人敞子第进士元祐七年佥书枢宻院事章惇当国乞免去绍圣中邢恕劾之再贬隰州团练副使政和中终端明殿学士奉世优于吏治政尚安静云
　　刘景文元祐中守隰州治以最称
　　杜纯字孝锡濮州鄄城人用防累官大理正隰州商尹竒贸温泉有羡数云官润之守欲械讯河东纯曰竒情止尔若傅致其罪恐自是民无复敢货则数百万之储皆为土石请姑没其羡而释其人卿杨汲奏为立异废于家元祐中擢侍御史终集贤院学士【附】
　　金
　　施宜生邵武人天徳中为隰州刺史有惠政
　　李曼髙平人判隰州军事政尚平易号为循良
　　杨贞吉州人父椿常为融州刺史贞擢明昌五年进士仕至河东南路招抚吉隰便宜经畧使筑牛心寨以御元兵寨临黄河贞以甯徳及子克义监战克义死之舆尸至贞叹曰我以身报国子何足惜无何元兵复自鄜延渡河围吉安招抚张冲同知伍礼厚守之礼厚贞子壻也元兵夜攻吉安堡并牛心寨事急贞谓礼厚曰尔业进士致身五品亦欲降耶礼厚并其妻坠崖死之又谓子克敬克让曰国事去矣吾不忍汝辈为人虏相继坠岩死之夫人孟氏自缢死贞朝服南望痛哭再拜赴河死后数日尸横河上门人张安石收葬焉
　　刘汲大定间由进士任蒲县令政平讼简民物康阜王天祐潞安府人太常博士进阶奉议大夫知隰州頴性疎通伟才精励屡议大礼国度以贞歴着治猷民生允殖
　　元
　　王守忠潞州人至大间隰州判官佐政有方
　　韩升隰州人为本州刺史以策干太师穆呼哩授千夫长经畧有功授户部尚书佩金虎符子奭相继为本州刺史
　　李良中山人由春官出为蒲县主簿慈祥明决刑狱不滥莅任半载四境晏如
　　杨思聪知大宁县政平讼理蝗不入境
　　明
