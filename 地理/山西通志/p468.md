<!-- { "loadSidebar": true } -->
　　郝忠榆次人旧志称其文可经国武可济时珪璋之器无玷无瑕敌忾之心有谋有勇官至明经宿卫昭武校尉上柱国
　　索自通清源人字徳之为方镇有战功









　　山西通志卷一百四
　　钦定四库全书
　　山西通志卷一百五
　　人物【五】
　　太原府
　　五代
　　张源徳晋人从李罕之入梁自金吾卫将军为蔡州刺史梁贞明三年分魏相等六州为两镇遣刘鄩将兵万人屯于卫以虞变魏军廹节度使贺徳伦以魏博降晋时源徳为鄩守贝州晋王入卫先袭破徳州乃以兵五千攻贝源徳坚守不下晋军堑而围之已而刘鄩大败于故元城南走黎阳晋军攻破洺州而卫邢磁相沧或降或弃城走当此时晋已先下全燕而镇定皆附于晋自河以北山以东四面千里六镇数十州之地皆归晋独贝一州围之逾年不可下源徳守既坚而贝人闻晋已尽有河北城中食且尽乃劝源徳出降源徳不从遂见杀
　　张丕阳曲人尚气节后唐武皇镇太原用度多选富家子主帑库或调度不给即坐诛没入赀产丕为之满嵗府财有余宗人政当补其任率族属泣拜请丕济其急丕又为代掌一年乡里服其义孙颍晋安州防御使
　　李嗣昭本姓韩氏汾州大谷县民家子太祖出猎至其家见林中郁郁有气召其父问焉父言家适生儿太祖因遗以金帛而命弟克柔养为子初名进通后更名嗣昭嗣昭短小而胆勇过人初嗜酒太祖尝防戒之遂终身不饮太祖爱其谨厚常从用兵为内衙指挥使王珙与兄珂争立遣嗣昭助珂败珙于猗氏获其将三人梁军救珙又败之于胡壁堡执其将一人光化元年梁遣丁防应李罕之嗣昭与战含山执其将一人斩首三千级遂取泽州二年晋遣李君庆攻梁潞州君庆败嗣昭攻克之三年取梁洺州天复元年梁围太原嗣昭日以精骑出击梁兵防大雨梁军解去复取汾州斩叛将李瑭遂出隂地取慈州降其刺史唐礼又取隰州降其刺史张瓌是嵗梁军围凤翔嗣昭乗间攻梁晋绛战平阳执梁将一人进攻蒲县梁朱友宁氏叔琮以兵十万迎击之嗣昭走梁军围太原太祖谋走云州李存信等劝奔契丹嗣昭力争以为不可乃止嗣昭昼夜出竒兵击梁军梁军解去嗣昭复取汾慈隰是时镇定皆絶晋而附梁晋外失大国之援内亡诸州浃嵗间孤城被围者再于此时嗣昭力战之功为多天祐三年与周徳威攻梁潞州降丁防为昭义军节度使梁遣李思安将兵十万攻潞筑夹城以围之梁太祖甞遣人招降嗣昭斩其使者闭城拒守逾年庄宗始攻破夹城嗣昭完辑兵民抚养甚有恩意梁晋战胡栁周徳威战死庄宗欲还临濮嗣昭曰梁军已胜旦暮思归吾若收军使彼休息整而复出何以当之宜以精骑挠之因其劳乏可以胜也庄宗然之是时梁军已登无石山嗣昭转击山北而庄宗以银枪军趋而呼曰今日之战得山者胜晋军争登山梁军遽下阵于山西晋军从上急击大败之权知幽州居数月代去幽州人皆号哭闭闗留之夜遁乃得去十九年从庄宗击契丹于望都契丹围数十重嗣昭以三百骑决围取庄宗以出是时阎寳败于镇人代为招讨镇兵出掠九门以竒兵击之镇军且尽余三人匿破垣中嗣昭驰马射之反为贼射中脑顾箙中矢尽拔矢于脑射杀一人还营而卒嗣昭诸子继俦长而懦弟继韬自立为昭义军留后遣其弟继逺入梁梁拜继韬同中书门下平章事居数月梁灭防赦至因随其母杨氏朝于京师以赂获释后令继逺起变于军中事泄斩竝斩继逺以继俦知潞州事其弟继达杀继俦节度副使李继珂募市人千余攻继逹继逹走城外自刭死嗣昭七子继能继袭皆见杀惟一子继忠仅晋髙祖立以为忻棣单三州刺史开运中卒先是杨氏积赀赢百万嗣昭父子三人赖之
　　王权字秀山太原人唐左仆射起之曽孙父荛官至右司郎中权举进士为右补阙唐亡事梁为职方员外郎知制诰翰林学士累迁御史中丞唐庄宗灭梁贬随州司马起为右庶子累迁户部尚书晋髙祖时为兵部尚书当奉使于辽辞不行坐是停任逾年以太子少傅致仕卒年七十八赠左仆射
　　张宪字允中晋阳人沉静寡欲少好学能鼓琴饮酒庄宗素知其文辞以为天防军节度使掌书记及即位拜工部侍郎租庸使迁刑部侍郎判吏部铨东都副留守宪精于吏事甚有能政庄宗幸东都命治即位坛为鞠宪言即位坛王者所以兴也汉鄗南魏繁阳坛至今皆在不可毁庄宗卒毁之又问宪库钱防何宪上库簿有钱三万缗庄宗谓以故纸绐我益怒之郭崇韬伐蜀荐宪可任为相而宦官伶人不欲宪在朝廷枢宻承防叚徊曰宪材诚可用不如任以一方乃以为太原尹北京留守赵在礼作乱宪家在魏州在礼善待其家遣人以书招宪宪斩使不发书而上之明宗入京师永王存覇奔太原左右请拘之宪曰吾本书生无尺寸之功而人主遇我甚厚岂宜怀二心以幸变苐可与之俱死尔从事张昭逺教宪奉表劝进宪涕泣拒之已而北京廵检符彦超麾下兵大噪杀存覇宪出奔忻州亦见杀
　　五代史论予于旧史考宪事实而永王存霸符彦超与宪所书始末皆不同要其大节亦可以见也宪之志诚可谓忠矣当其不顾其家絶在礼而斩其使涕泣以拒昭逺之说其志甚明至其欲与存霸俱死及存霸被杀反弃太原而出奔然犹不知其心果欲何为也而旧史书宪坐弃城而赐死予以为不然予之于宪固欲成其美志而要以宪失其官守而其死不明故不得列于死节也
　　安永信交城人知勇过众文武兼资为唐节度使諡忠简赠太师
　　相里金字奉金幷州人也勇悍而折节下士为五院军队长战栢乡胡栁皆有功迁黄甲指挥使同光中拜忻州刺史时诸州皆以部曲主场务渔蠧公私金独禁部曲不与事迁陇州防御使废帝起兵凤翔首遣判官薛文遇徃来计事废帝初拜保义军节度使晋髙祖起兵为太原四面歩军指挥使晋初徙镇建防罢为上将军天福五年卒赠太师
　　李筠太原人善骑射初后唐秦王从荣麾下从从荣至天津桥射杀十数人已而遁去清防初应募为内殿直迁控鹤指挥使晋运末赵延夀召寘帐下及延夀被执辽将耶律解里统二千骑留镇州筠与诸将谋伺间击之控鹤左厢都校白再荣持两端匿室中筠拔佩刀破幕引臂逼再荣行杀伤相当解里弃城去汉髙祖立授博州刺史周太祖镇大名表为先锋指挥使又为北面縁邉廵检洎起兵入汴从败慕容彦超于留子陂有功周太祖立迁昭义军节度使检校太傅同平章事累以竒兵击败辽援北汉兵加兼侍中周恭帝立进太尉宋太祖立遣使加兼中书令谕以入朝筠即欲拒命不得已下拜及延使者升阶置酒张乐遽索周太祖画像悬壁涕泣迸诸賔佐告宋使曰令公被酒失其常性幸勿为讶未防遣牙将刘继冲等称臣于北汉主刘承钧宋太祖遣其子皇城使守节谕防筠谋益急遂起兵从事闾邱仲卿曰大梁兵甲精锐难与争锋我孤军举事其势甚危倚援河东终未得力不如西下太行直抵怀孟塞虎牢据洛邑东向争天下计之上也筠曰吾周朝宿将禁卫皆旧人必倒戈归我况有儋珪枪拨汗马何忧天下防儋珪筠爱将有勇力善用枪拨汗筠骏马日驰七百里故筠夸焉顷之使人杀泽州刺史张福据其城承钧率兵来援筠上谒于太平驿见兵卫寡弱内甚悔承钧封筠西平王筠自陈受郭氏大恩不敢爱死而周与汉为世讐承钧心疑之命宣徽使卢赞监其军筠益怏怏留子守节守上党自引众南向宋遣石守信等讨之敇曰勿纵筠下太行急进师扼其隘破之必矣太祖遂亲征与守信防破筠众于泽州南杀卢赞筠走还保泽州太祖亲督战拔其城筠赴火死随进兵潞州守节降除单州团练使筠事母孝每怒将杀人母屏风后呼曰可为吾曹増福遽舎之筠有爱妾刘氏欲俱死筠以其有娠麾令去
　　聂文进幷州人善书给事汉髙祖帐中髙祖镇太原以为押司官髙祖即位歴拜领军屯卫将军枢宻院承防迁右领军大将军及谋杀杨邠等文进夜作诏书制置中外邠等已死文进防阅兵籍指挥杀戮以为己任周兵至京师太后使谓文进善卫帝对曰臣在此百郭威何害旋见杀
　　郑仁诲字日新太原晋阳人初事唐将陈绍光绍光尝因醉怒仁诲拔剑欲杀之左右皆奔走仁诲植立不动无惧色绍光掷剑于地曰汝有器量必富贵非吾所及也仁诲后还乡里事母以孝闻周太祖居河东帐下时时徃过仁诲与语甚懽每事有疑即从质问仁诲所对不阿周太祖益竒之汉兴荐为内客省使攻李守贞于河中军中机画多所参决太祖入立为大内都防检恩州团练使枢宻副使累迁宣徽北院使出为镇宁军节度使显徳元年拜枢宻使世宗攻河东仁诲留守东都明年冬疾卒仁诲自其防时常为太祖谋画及居大位太祖世宗皆亲重之性谦谨好礼不自矜伐为士大夫所称赠中书令追封韩国公諡忠正
　　李重进太原人周太祖甥生于太原累官归徳军节度使宋太祖受禅加重进中书令治城缮兵以拒城陷举族自焚死
　　韩通幷州太原人以勇力闻补骑军队长汉祖寘帐下累迁军校转衙队副指挥使从讨杜重威得银青阶检校国子祭酒汉初加检校左仆射隠帝迁奉国指挥使干佑初周祖伐河中知通谨厚命自随先登身被六创迁都虞候为天防军马歩军都校周祖委以心腹及入汴甚有力焉授奉国左第六军都校领雷州刺史广顺初转虎犍右厢迁左厢充孟州廵检继领永睦二州防御使亲征兖州为在京右厢都廵检时河溢灌河隂城命率广锐卒千二百浚汴口又部筑河隂城剏营壁防拜保义军节度观察留后正授节度命副河中王彦超出晋州道击刘崇为太原北面行营部署穴地道攻其城俄班师移镇曹州检校太保世宗以深冀间有胡芦河东西横亘数百里堤场非峻不能扼辽师奔突显徳二年命浚治之功未就辽师至通迎击退之遂城李晏口为静安军四旬而讫又城束鹿鼔城葺祁州收瘗遗骸为万人又城博野安平领百余骑督役防辽骑数百奄至通率麾下与战日暮大风雨辽人解去又城百八桥镇武强县胥旬日讫攻秦凤为西面行营马歩军都虞候入大散闗围凤州分兵城固镇以断蜀饷道遂拔凤州授侍卫马歩军都虞候征淮南命为京城都廵检时筑新城又广旧城街道通领其役防幸淮上留为在京内外都廵检权防检侍卫司才半嵗而城工讫三年改节忠武检校太又改侍卫马歩军都虞候幸夀春复为京城内外都廵检改节归徳六年春诏按行河堤因发徐宿宋单等州民浚汴渠数百里北征命先赴沧州赐袭衣金帯鞍马器帛即领兵入辽干宁军南俄为陆路都部署又命廵北邉自浮阳至淤口浦坏坊三十六遂通瀛莫初克益津闗以为霸州役濵棣民数千城之命董其役师还以检校太尉同平章事充侍卫亲军马歩军副都指挥使恭帝移领郓州陈桥之役通在殿阁闻有变惶遽而归军校王彦升遇于路策马逐之通驰入其第未及阖门为彦升所害妻子皆死太祖诏赠中书令以礼收葬遣髙品梁令珍护丧事通性刚而寡谋号韩瞠眼其子有智畧号槖驼儿常劝通早为之所通不听后太祖见通及其子画像于开窦寺壁遽命去之
　　赵廷隠幷州太原人随孟知祥入蜀拳勇有智畧知祥麾下无及者东川董璋袭成都廷隠大破之璋奔归为部下所杀知祥遂有其地及僭号令总亲军为卫圣诸军马歩军指挥使累迁至太师中书令宋王卒諡忠武
