<!-- { "loadSidebar": true } -->
　　瑕城汉书郡国志解有瑕城地道记左传文公十三年詹嘉处瑕杜预注在猗氏县东北日知録晋有二瑕其一左传成公六年诸大夫皆曰必居郇瑕氏之地杜氏曰郇瑕古国名水经注涑水又西南迳瑕城京相璠曰今河东解县西南五里有故瑕城是也杜以郇瑕为一地郦以为二地在今之临晋县境其一僖公三十年烛之武见秦伯曰许君焦瑕朝济而夕设版焉解焦瑕晋河外五城之二邑文公十二年晋人秦人战于河曲秦师夜遁复侵晋入瑕解以河曲为河东蒲坂县南则瑕必在河外十三年晋侯使詹嘉处瑕以守桃林之塞按汉书地理志湖故曰胡武帝建元元年更名湖水经河水又东迳湖县故城北郦氏注云晋书地道记太康记并言湖县汉武帝改作湖其北有林焉名曰桃林古瑕湖二字通用礼记引诗心乎爱矣瑕不谓矣郑氏注云瑕之言胡也瑕胡音同故记用其字是瑕转为胡又改为湖而瑕邑即桃林之塞也书放牛桃林之野注在华山东今为閺乡县治而成公十三年伐秦成肃公卒于瑕亦此地也道元以郇瑕之瑕为詹嘉之邑误矣按郇瑕本二邑左传晋人谋去故绛诸大夫皆曰必居郇瑕氏之地此特约畧之辞如郑所称虢桧之间其他则称郇不称瑕称瑕不称郇如秦伯纳文公晋师退军于郇秦晋之大夫盟于郇富辰曰毕原酆郇文之昭也皆止称郇文公十二年秦侵晋入瑕十三年晋侯使詹嘉处瑕以守桃林之塞皆止称瑕而下泉之诗但称郇伯成公元年瑕嘉平戎于王亦但称瑕以此知瑕郇非一地而合举者之多误也若瑕城有二自当以日知録为正
　　桑泉城东北十三里左传僖公二十四年晋重耳济河入桑泉杜预注在解县西二十里北魏志南解县有桑泉城旧唐志隋分猗氏置桑泉县县志东北十五里今亭东村南小盖原即其处其下为泉子沟若隋桑泉县治即北解古城非此桑泉也
　　北解故城东南二十里夹城有城东城西二村旧志云即西汉解梁误按城即桑泉县之故治魏太和十一年始置北解隋开皇十六年改置桑泉明隆庆五年居民于城内获桑泉县印一方尤可证北解桑泉无二城矣
　　段雄城东北十九里接峨嵋原
　　温泉故县唐志本桑泉武德三年析置温泉县九年省天宝十三载更名临晋
　　齐王寨西北十里齐王村东南黄河岸东即韩信撃魏盛兵欲渡处
　　栁子厚上马石在故市镇中相传子厚上马石子厚解人故居近此
　　唐福州团练薛謇神道碑铭在峨眉原墓前开成元年树碑刘禹锡撰文
　　金规措使陈仲谦墓志铭北原嶷山下正大中元好问撰文
　　元昭勇大将军谢天吉神道碑铭大德七年歳次癸夘秋七月丁巳朔十有八日立石贻谿先生麻革撰文虞乡县
　　王官城东十里即王官故垒左传文公三年秦伯伐晋济河焚舟取王官杜预注王官晋地
　　解梁古城西北三十里五姓湖北址存虞乡沿革考春秋解梁地秦汉晋为解县后魏析置安定县西魏改曰南解又改曰绥化隋曰虞乡水经注涑水又西南迳解县故城晋惠公许秦以河外五城内及解梁即斯城也路史解唐叔后今河中临晋东南故解城在桑泉之南虞乡东三十里城犹属解僖十五年解梁以赂秦者非昭二十二年之解后魏为二南解虞乡北解临晋以蚩尤体解名集韵音蟹谬按左传昭二十二年王师军于解杜预云洛阳西南有大解小解注解音蟹
　　张杨古城西北四十里一名东张城史记曹参攻魏豹将军孙遫军东张徐广曰张者地名功臣表有张侯毛泽之骃按苏林曰属河东北魏志北解县有张杨城括地志张杨故城在虞乡县西北四十里水经涑水又南过解县东又西南注于张杨池注云张杨城即汉书曹参传所谓东张
　　绥化故城即古解梁城今名绥化乡西南五十里虞乡故城即新分县治唐志武德元年置虞乡县贞观二十二年省以地入解天授二年复置元至元三年省入临晋
　　智城博物记解县有智邑当即智城
　　阎使君宅在王官谷旧志使君名寀贞观间为河东太守后隐居中条山罗通微贸薪事之俱跨龙仙去
　　司空别墅宋虞乡令乐沆司空隐居记中条山中有仙人别墅坛林泉丘壑之秀堂室亭宇环列左右表圣山居记云谷之名本以王官废垒在其侧今司空氏易之为贞陵谿亦曰贞贻云
　　三诏堂山居记堂曰三诒之堂俞充诗名髙人世间三枉鹤书诏
　　九籥室山居记室曰九籥之室皜其壁以模玉川于其间备列国朝至行清节文学英特之士庶存耸激耳
　　证因亭山居记构亭于西北隅曰证因诗云峰北幽亭愿证因他生此地却容身
　　拟纶亭山居记证因之右其亭曰拟纶志其所着也修史亭山居记拟纶之左亭曰修史勗其所职也表圣尝着拟纶密史
　　休休亭在贻谿本濯缨亭也为陜军所焚复构之易名休休为耐辱居士歌题于亭之东北楹记云休休美也既休而其美在焉山居记西南之亭曰濯缨窻曰一鸣皆有所警宋至和三年虞乡令乐沆因故址构亭刻记于上明正德丁夘同知平阳事许庄按俞充所咏故迹次第完葺有记
　　览照亭山居记上方之亭曰览照暨莹心亭皆归释氏以栖其徒
　　莹心亭山居记悬瀑之亭曰莹心
　　东渠亭王官谷东西二渠表圣定法谷中人以时用之至今不废
　　虞乡县楼司空图诗南楼山最秀北路邑偏清
　　竹迳宋俞充王官谷十咏渐近居士庐溪水流潺湲石砚表圣云西谷路有石如砚人谓之秦王砚其诗有云砚石苔平湿明吕柟游王官谷记登西山观砚大如碾盘无口下如尖底
　　机磴山居记有机磴
　　双人石在天柱峰东表圣诗云双人依木立俞充诗屹立髙峰东峭直如昔贤
　　表圣影堂俞充诗事去惟山存遗祠临水曲一曰遗像堂宋至和中知河中府钱晦命虞乡令乐沆即其地构堂设司空表圣像祀之
　　费君书院五老峰下杨巨源题五老峰下费君书院诗解向花间栽碧松门前不负老人峰已将心事随身隐认得溪云第防重
　　挂鹤台俞充诗髙台委荒榛追想人如玉明吕柟逰王官谷记瀑布自天柱峰直下而台在其左傍鹤二月来五月生子去
　　麻长官成趣园金元好问有二诗
　　了了庵在王官谷元孤云子李纯夫所构拟休休亭也李孤云塔在石泉洞南
　　王禹偁五老峰诗石碣淳化中谪官解梁作是诗元丰二年二月十一日知河中军府事曾孙汾刻石猗氏县
　　郇城南十八里城髙二丈四垣八门周文王第十五子封国甞为州伯故诗云四国有王郇伯劳之盖其故国也南三里有涑水故道旧传为汉猗氏县故治者误元王思诚诗世传今猗顿本属古令狐水经注涑水西迳郇城服防曰郇国在解县东盖郇瑕氏之墟也
　　令狐城西十二里令狐村一名令狐戍左传文公七年晋败秦于令狐至于刳首阚骃曰令狐即猗氏刳首在西三十里县南对泽即猗顿故居括地志令狐城在猗氏县界十五里通典有古令狐城左传云晋文公从秦返国济河围令狐即此通考同
　　猗氏故城即猗顿宅县南二十里王寮村孔丛子曰猗顿鲁之穷士问术于陶朱公告之以畜五牸乃适西河大畜牛羊十年之间赀拟王公以兴富于猗氏故曰猗顿汉名县以此路史河东猗氏县南二十里有猗氏故城
　　解城魏志太和十一年置北猗氏县有解城
　　对泽南门外即猗顿故居元王思诚诗对泽空城在桑泉故邑芜
　　神羌堡东北十五里峨嵋坡汉髙宻侯围安邑定河东屯兵于此
　　北平故垒庄武王庙后即城址也讨李怀光时筑垒版筑之迹异于他处今名故县
　　周八士故里北南景村有墓在明隆庆初水淀崩露石刻籕篆仅辨八士字土人呼八侍郎坟明何东序诗一室苞四乳八士奠两间
　　杜如晦故里南十里即金杜村堡
　　鸣珂里城内西南三相坊张嘉贞延赏靖三世为相而嘉贞弟嘉祐任金吾卫将军昆弟每上朝轩盖驺导盈闾巷时号所居坊曰鸣珂里后子孙徙居杜镇元王思诚过郇城诗马王存旧庙张相表通衢
　　崔处士林亭唐王维有诗
　　南仲故里南十里南家庄按南仲金将判河中府事元兵至死之
　　陈克基故里西北二十五里陈翟村
　　汉故丞相翟公重建碑唐长孙傪撰表云公本汝南上蔡人值东郡之败子孙避难西迁改葬于此故诸孙代为河东猗氏人怀光阻兵松檀荡然碑碣折坠长庆二年歳在壬寅八月己未朔二十日戊寅宗长翟春暨宗人翟皛等同建
　　万泉县
　　后土城旧志城北里许后魏于此置汾隂县
　　薛通城南百步邑人薛通以赫连勃勃东侵率宗族千余筑城自固距汾隂城八十里唐初因故城置县址存
　　介子推隐处介山巅相传晋文公封介子推绵上之田即此有碑剥落祠在孤山絶顶按孤山一名绵山介山在邑东十五里与汾州介休县同称汉书武帝太初二年诏曰朕用事介山祭后土皆有光应文頴曰介山在河东皮氏县东南今万泉西北境即河津界为秦皮氏邑是此地介山之名古矣且武帝祀汾隂礼首山皆在河中府则介山不宜独在汾州而广舆记介子推临晋人临晋亦河中府属以是知万泉绵上田之说不为无因
　　昆仑台在栢林相传汉光武登此祀风伯雨师
　　秦王寨东三里相传唐秦王取薛万彻立寨于此龙栢在县下生寺相传光武繋鞭枝成龙形
　　唐薛尚书神道碑在乌苏村胥剥落惟神道碑云大唐故尚书汾阳县君墓十字尚存夏县志县西四十里有唐尚书右仆射昭义节度使平阳郡王赠太保薛嵩墓有神道碑乃尚书礼部郎中程浩所撰
　　宋后土庙记碑西北隅天禧四年五月十五日树碑右补阙裴瑾撰
　　宋御史裴瑾神道碑北二里碑文剥落额云命官故右补阙裴公神道十字存
　　金重修宣圣庙碑泰和三年张邦彦撰文
　　荣河县
　　汾隂城北九里周显王十四年秦伐魏取汾隂即此魏土地记河东郡北八十里有汾隂城北至汾水三里
　　殷汤城即汾隂城今有成汤祠
　　北乡城北魏志汾隂县有北乡城
　　汾隂故郡隋志旧置汾隂郡开皇初废
　　古纶邑左传夏少康为虞庖正虞思妻之二姚邑诸纶杜预注纶虞邑博物记汾隂古之纶少康邑后汉志梁国亦有纶城
　　宝鼎故县旧唐志汉汾隂县开元十一年明皇祀后土获寳鼎因改名
　　巨灵遗迹循蜚记大古巨灵氏出于汾脽握大象持化权挥五丁之士驱隂阳反山川居无恒处而迹纒于蜀李太白诗巨灵咆哮劈两山洪波喷箭射东海
　　轩辕扫地坛在后土祠上相传轩辕祭后土于汾脽之上明尚书王崇古诗峻宇压汾湍轩辕扫地坛
　　龙马负图处世传城南十里河崖上为龙马负图处上设白马神庙有碑今移置学宫尊经阁上
