<!-- { "loadSidebar": true } -->
　　翠屏横列隔尘寰烟霭空蒙映逺山千古若非佳胜地白云安得一生闲
　　卧牛峰　　　　　　　　　　　连　綮
　　濯濯齐郊懒借名一峰突兀自爲情疑从脱驾桃林后芳草青青卧太平
　　和　　　　　　　　　　　　　江受益
　　不分山骨与牛形岩洞腹空石脊平恨杀农夫鞭不起一犁好雨误春耕
　　题明仙寺　　　　　　　　　　彦　龄
　　路转花溪不踏尘仰头人语半天闻到门不计山重数但觉衣襟有白云
　　留题南赵古庙　　　　　　　　胡巨源
　　麟皴老树鐡生斑神宇荒凉野壑闲地僻无人秋寂寂一川红影夕阳间
　　代王城　　　　　　　　　　　李溥光
　　一脉金波唤作泉孤城小小带疎烟从容三让登车后黼黻炎刘四百年
　　文谷道中　　　　　　　　　　小仓月【释】
　　星河空翠扑人衣细路东风却水西青嶂马蹄三峡晓淡烟花木子规啼
　　晋溪
　　灵祠金璧水云间泽国苏民玉一泉几防白鸥红蓼岸渡头烟月洞庭船
　　明
　　漳川秋晚　　　　　　　沈安王朱铨鉌
　　漳川绿水抱新堤风月无边任品题独把钓竿归兴晚夕阳野鸟傍人啼
　　宿沁水山店　　　　　　　　　张　昌
　　屋头山色晴烟重枕底溪声客梦凉却羡主翁无世虑石牀高卧咏沧浪
　　登玉清宫四首
　　曾是瑶台醉月人锦袍犹带碧桃春神仙有路谁知处复向蓬莱问玉眞
　　黄金百链本来眞物外寜知别有春袖却当年修月手广寒宫里伴闲人
　　沁水南来带浅沙江边仙馆并川斜道人不解红尘事闲坐苍苔数落花
　　怒风挟雨卷飞沙雨过琳宫月已斜天气晚凉宜客卧隔墙香是紫薇花
　　段干木祠　　　　　　　　　　王　翰
　　杀妻吴起非良将食子乐羊眞鄙人争若先生无一事西河能解虎狼秦
　　瑶台夜月
　　一迳穿云小洞天楩楠千尺宿风烟清溪绕屋归来晚
　　月满瑶台秋满天
　　栢塔秋风
　　一塔崔巍驾碧空森森翠栢起秋风云深宝殿无人到咫尺仙居未许通
　　禹城朝雨
　　一天踈雨乱山低谁唤扁舟过小溪何处锵锵响琼玉飞泉只在禹城西
　　□寺晚钟
　　梵宇峰头鎻暮烟寒钟初动月娟娟衲僧讲罢归来晚一百八声霜满天
　　秦楼夕照
　　楼阁参差倚翠微蹇驴防醉抱琴归清高自得林泉趣千朶芙蓉照夕晖
　　巫谷晚晴
　　积雨初收巫谷春蹇驴何处共寻真白云东望瑶台近千树碧桃和露新
　　条山积雪
　　踏遍溪桥不见梅高吟天地静无埃举鞭可是瑶台路自怪曾骑白凤来
　　涑水横桥
　　涑水西风晓雨收马蹄蹀躞过溪头扁舟谁唱江南曲鴈落平沙烟水秋
　　并州寒食　　　　　　　　　　浦　源
　　梦入故园千里逺觉来寒食在并州垂杨不是相思树那得花开便白头
　　双花岭　　　　　　　　　　　王达善
　　桦树亭亭立涧隈两僧遗迹已成灰夜深风响岩前叶疑是双笻步月来
　　度桑干
　　三月清氷洁似银黄沙两岸不知津可怜一片无情地水亦年年解渡人
　　题玉龙洞
　　千尺危桥跨两崖土龙飞去殿崔嵬试教偷眼看沙漠马上人如一蚁来
　　春日嘉溪　　　　　　　　　　耿　防
　　嘉溪春暖栁垂丝上有黄鹂深处啼挟弹或惊公子过翀云飞去夕阳西
　　蔺相如　　　　　　　　　　　高　啓
　　危计难成五步间置君虎口卒全还世人莫笑三闾懦不劝怀王防武闗
　　云中曲　　　　　　　　　　　卢　柟
　　高闗塞头杀气横居延川内少人行黄沙欲没李陵墓明月长悬苏武城
　　题延寿寺壁　　　　　　　　　李　濓
　　虎头山下枫林月雁尾溪边野寺钟底事逢僧耽话久万峰沓沓白云重
　　宁武闗
　　城边无日不风沙白草黄云万里赊夜夜城头听觱篥吹残陇水又梅花
　　兴让里　　　　　　　　　　　薛　瑄
　　岐阳日色正辉辉才被余光便息机郤把争田为弃土顿令江汉总思归
　　后土祠
　　一木为桥渡断溪山风山水冷凄凄千年古庙藏崖下万里黄河正在西
　　宿长平吊贾鲁
　　长平驿是相公家不见当时富贵花只有苍苍乔木在至今犹宿夕阳鸦
　　沁水行台初春睡起　　　　　　于　谦
　　雪消土润草痕青烟暖风柔栁带轻啼鸟一声来枕上梦回春意满山城
　　题留耕亭巻二首　　　　　　　邢　让
　　方寸良田遗后人仁耕义耨可终身不须嵗嵗占风雨管取丰登过四邻
　　白玉黄金谩作堆他年徒为子孙危遗安有道春常在惟有襄阳老父知
　　云中即事　　　　　　　　　　王　越
　　二月山城雪尚飞年年草色见春迟不知上国闲桃李开到东风第几枝
　　宿武乡铺　　　　　　　　　　乔　宇
　　前林昏黑引松明忽听雷鞭殷地声恰有邮亭堪寄宿空山风雨夜三更
　　平定郗家泊　　　　　　　　　王　琼
　　数清泉石际生潺潺流出佩珂声古今游客知多少谁识无穷造化情
　　蒲州普救寺别景良弼　　　　　王云凤
　　古寺秋风酒一杯河声山色坐中来相擕更上高原望多少园亭画里开
　　过强记村有感　　　　　　　　刘　龙
　　花时舆入赵家村邀我尝春老瓦盆南望故庐刚二里夕阳谁为倚柴门
　　条山铺吕子与苏守设酒相待吕出所赋桃花
　　诗因漫成五首　　　　　　　康　海
　　谁谓峰隂春事迟亭台处处有花枝芳花自惜春风好不道衰翁鬓已丝
　　弱栁迎风太不禁夭桃夹岸笑春深朝辞函谷寻君至羡尔春山方独吟
　　十年一见复逡巡百嵗如斯岂是频不向邮亭饮美酒桃花笑杀五陵人
　　自别承明二十年春风三过武亭川条山更听桃花曲何啻华阳脩竹篇
　　絶壁香来花已飞背岩云暗湿罗衣知君习静栖山郡笑我寻春却钓矶
　　过寿阳次韩昌黎韵二首　　　　陆　深
　　又从东北望长安玉宇琼楼高处寒四月炎凉浑未定一杯闲啜小龙团
　　无心是处梦魂安古栢台深五月寒自笑青山老居士松牕闲杀旧蒲团
　　云中曲送人十首　　　　　　　李梦阳
　　自从虏逼鴈门闗汉家四野多空垒行子遥遥看独戍桑干水氷暮沙起
　　壮士驱车出汉闗马头丝络紫金环莽莽黄云迷代北凄凄白雾满燕山
　　季冬饮马长城窟沙砾飞扬带白骨榆台岭边闻鬼啼犹是今年战亡卒
　　黑防徤儿黄貉裘匹马追胡紫塞头相逢不肯通名姓但称家住古云州
　　城上黄旗张暮天元戎宅内鼔阗阗底事邻悲并巷哭云州明日是新年
　　紫水东来入黑河纥干山下雪花多小儿拦街吹觱篥妇人能唱海西歌
　　白登山寒低朔云野马黄羊各一羣冐顿曾围汉天子胡儿惟说李将军
　　黄毛爱子出打围昏宿李陵古台下忽传烽火入边城城中将军夜秣马
　　战士黄须立道傍自言曾射左贤王可怜绩无人论赠与青裘白马郎
　　北风吹日马毛僵腰间角弓不可张逢君莫唱云中曲腊月云中更断肠
　　端氏城　　　　　　　　　　　杨子器
　　端氏城西县路斜行人无地问三家尊前休唱铜鞮曲风飐椒条落细花
　　题画桑维翰銕研　　　　　　　唐　寅
　　书生豪气压千军示者扶桑一巻文铁研未穿时世改功名回首信浮云
　　麝香　　　　　　　　　　　　张　信
　　山麝逃风逺谷藏一山行过四山香脐堂自养千钧弩枉怨虞人鼻孔长
　　和王公游藐姑射山作二首【元王惮有游姑射洞诗】常　伦
　　野亭酌酒水潺湲画出崔嵬镜里山接防倒载山翁醉落尽青天日未还
　　河东城西姑射山莲花秀出洞云间欲借使君行乐处吾将从此谢人间
　　忆王屋山人　　　　　　　　　孙一元
　　几时不见鹿皮翁回首碧云天自东记得去秋新月夜荳花棚下说年丰
　　权店驿题　　　　　　　　　　韩邦竒
　　四月深山似九秋潇潇寒雨长离愁仲宣无复荆州意日暮他乡一倚楼
　　题襄陵分司三首
　　汾水春深落晚霞沿堤十里尽桃花画船箫鼓游人醉漫説风流是杜家
　　薰风緑沼碧荷香玳筵歌儿舞袖长一醉襄陵倾百盏不知风景是平阳
　　姑射泉边万竹稠清风楼外四山秋重阳醉后归来晚黄菊纷纷揷满头
　　题山南洞　　　　　　　　　　王崇庆
　　洞口仙人去未还桃花流水自闲闲天风揺落暮云碧海鹤一声醉梦间
　　晚登沁州城有感　　　　　　　谢　榛
　　苍茫野色几沙滩漳水东流倚堞看烟火满城天向夕一雕飞过不知寒
　　蒲州酒清冽芬防与羊羔并而不羶逺出桑落襄阳之上特以逺故不易得　　　王世贞
　　屑琼为麯露为浆超出人间色味香应从帝女传遗法不向河东羡索郎
　　娘子闗偶成
　　夫人城北走降氐娘子军前高义旗今日闗头成独笑可无巾帼赠男儿
　　题马岭山中泉自嘲兼呈于鳞子与
　　拆峡分流各吐竒争先翻道出山迟即令到海成何事竟日行吟无倦时
　　太原酒颇清醇而不甚酽难醉易醒余尝取其初熟者以汾州羊羔剂半尝之泻水晶杯不复辨色清美为天下冠一时诸公啧啧轰饮至醉
　　未应夸诩和羮手偶向尊前压献酬他日邯郸解围后与官求作醉乡侯
　　羊羔酒出山西汾州孝义诸县白色莹彻如氷清美饶风味逺出襄陵之上小挟羶气耳
　　清心玉映五铢衣可是朱顔有愠羝为道臯兰秋月下流苏帐底见明妃
　　襄陵酒出平阳襄陵县色黄白香酽而所致者多过甘不堪釂独赵兵巡赍两瓿味极殊絶累白不厌以无甘味故也
　　防然甘露布松梢似玉如饴味更饶尚有碧霄真沆瀣无将一滴贮天瓢
　　食滹沱鱼戏作
　　滹沱鱼尾真全赤况复车轮败后炊三辅周遭二千里从今鱼乐也应知
　　潞州鲜红酒葢烧酒也入口味稍美易进而作剧吻咽间如刺或云即葡萄酒遗法也
　　潞州城中酒价高胭脂滴出小檀槽华胥一去不易返汉使何烦种葡萄
　　游西山絶句九首　　　　　　　王道行飞瀑
　　揺空珠瀑泻银河客倚丝桐发浩歌流水声中意无限落花千片奈愁何
　　悬崖
　　飞阁千寻嵌碧空翠微穷处乍闻钟白云仙犬迎人吠幻作龙吟在水中
　　观涛
　　峡束奔流势转高涡盘碣石小秋毫淹留不尽凭栏兴迟尔仍观八月涛
　　入峡
　　遍揷芙蓉亦太竒极天鸟道水之湄清亝野衲能相饷步屧萋萋不厌迟
　　石家□
　　风磴霾云猿度愁行行中道几人留平田忽出藤萝外水涌莲峰九浮
　　宿龙凤寺
　　百尺垂虹控紫烟逶迤阁道邈难攀我来亦是巢居子夜半涛声枕上悬
　　元泉寺
　　山腰解束见平阡海防同归极乐天方外吾非一宿觉堂中人是五灯传
　　七佛标灵山上山天门絶水潺湲相传心印无些子只在堂头麈尾间
　　胭脂坡
　　落花流水带胭脂窈窕春山看作眉直北胡姬羞夺色降王何处正愁思
　　清凉石
　　台东一片清凉石多少游人説灵迹不辨龙蛇绕防行金莲隠隠扶双屐
　　拜二虎和尚墓
　　短干长髯老比邱多年説法野干愁懒朝金阙随中使飞锡腾空只履留
　　阳曲湾作二首　　　　　　　　高叔嗣
