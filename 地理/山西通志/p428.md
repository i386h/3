<!-- { "loadSidebar": true } -->
　　闗世杰字英甫晋宁人至元四年由两台掾荐举为阳城尹大布恩信劝课农桑讲明彛教士民闻风向义为立徳政碑颂之
　　周克明字文举清苑人至元四年主簿阳城县政尚寛简祷雨有应民为立碑祀名宦
　　段直字正卿泽州晋城人至元十一年河北河东贼起直聚乡党族属结垒自保世祖命将略地晋城直以众归承制署潞州元帅府右监军其后论功行赏分土世守命直佩金符为泽州长官泽民多避兵未归者直命籍其田庐于亲戚隣人之户且约曰俟业主至当析而归之后逃民多来还命归其田庐如约民得安业素无产者则出粟赈之为他郡俘掠者出财购之兵死暴露者收瘗之未几泽为乐土大修孔子庙割田千亩置书万卷迎儒士李俊民为师以招延四方来学者不五六年士子以通经被选百二十有二人在官二十年多惠政特命提举本州学校事未拜卒子绍隆嗣长官兴学校平版籍民多赖之
　　刘好徳至元间为髙平令兼劝农事有治剧才举废坠招流亡重建学庙正祀考曰理残邑而饬振従宜招遗黎而抚安复业创兴黉宫以惇俗而导民盖得为政之先务者
　　李裕大徳间以才名荐为阳城令初下车即问民疾苦劝农桑兴学校邑人徳之祀名宦
　　韩汝弼字良辅保定人至顺元年为阳城县尹兴废举坠汰冗食罢不急变士风善民俗旱祷辄应连嵗大稔邑人立碑颂之
　　路有让字文逺广平人至正三年为阳城县尹有异政崇儒恤茕化行讼简
　　赵绳祖字嗣宗燕山人至正十一年为阳城县尹立政敷教恩布威行民怀其徳刻碑以颂
　　叶企顔上蔡人至正间以统军元帅知翼城县事擢知泽州抚育民生惠泽逺被兴学造士茂着声称
　　布延特穆尔一名布哈至正间为泽州达噜噶齐兼诸军鄂啰事劝课农桑作兴学校严信牌辨寃抑谳狱于民教以孝弟节义民多感悦
　　李镕山东人至正间由河东运司迁沁水簿筑室城南石楼山延绛人郭晋以道徳文章率诸生一时士习丕变虽儿童妇女皆趋教化
　　陈荣祖宻县人至正间任沁水县尹时兵戈云扰百姓匿岩穴中下车首以抚绥为任示以恩信民渐复业尤留意风教増置学田若干亩
　　张辅铜鞮人由髙平谕至正间擢陵川尹时破头潘先生自邺攻潼闗兵临县城城陷力竭不屈死
　　明
　　李祥湖广人洪武初以人才举知泽州时干戈甫定城郭萧然乃建州治修学校民不知劳招集流移延师训教境内称治云
　　郑可权睢州人洪武间任泽州学正文行俱优两主山西乡试
　　李芾邓州人洪武间知阳城县建坛庙修学校劝课农桑爱民如子凡事务求节费时多兴作民不知扰既去民思之
　　方渭正定人洪武间阳城主簿佐县令李芾以治闻宋文恪学记云俾无忘二侯之徳
　　王坚福州人洪武间以人才知泽州作兴学校整修庙社化民有方莅事勤慎州人称之
　　王珪洪武间知阳城县建养济院惠民药局及仓厫多惠政
　　陈徳南直凤阳人洪武间沁水丞明初修治城垣公廨庙学坛壝铺舍其功甚多
　　刘以文黄冈人永乐间以温州府照磨擢阳城令明于政体不矫饰为防不姑息为惠歴九载民乞留加爵二级又九载治行优优化洽于民及致仕去民慕之不忘
　　李希文宁州人永乐间髙平丞以防勤着尝袪虎害民徳之陞福建市泊提举副使
　　王宪鄞县人宣徳初知陵川县政平讼简民頼以安及代去民遮道送之
　　张瓛扬州人正统间以举人任沁水教谕通五经尤邃于诗严于诲人以忧去服阕补镇平县沁诸生上疏争之
　　任通易州人景泰间以举人知陵川县修废振坠劳绩茂着有遗惠于民
　　甯靖汤阴举人成化间由苏州推官知泽州清慎之操终始如一民有讼者必反复譬喻使之自改不轻笞一人祀名宦
　　陆伟字仲竒钱塘人成化乙酉乡荐授泽州知州时州洊饥请发帑赈救全活以数万计所行一切守法请托不行强御不畏宁山衞军民杂处乆不靖慑以徳威彼此帖然葺州治备仓储兴儒学修明道先生祠民甚怀之致仕归卒年八十九
　　张晟成化间知髙平县简易镇静不事表暴邑俗民无贵贱喜音乐晟下令禁止四境肃清革淫祀民服其化停杂役民安其生
　　史书字献忠灵台人成化间以进士任阳城县知县时年甚少大猾路省祭颇轻之会新县门其家人取余木以去命逮之路至厉声曰木无几耳遂足烦简书耶书曰木即无论多寡亦论公私若为吏熟习律例独未知常人盗官物尚以徒论耶路黙然因叱左右棰杀之阖县皆惊在任清慎自励爱民如子再知平山以治行擢吏部
　　狄宗文宁州人成化间以举人知沁水县抑强植弱禁令画一以刚防着声
　　刘一清陈州人成化间任阳城教谕禔修正教勤业惜时能以矩矱约束诸生居九载讲授不倦士论归之陞黎城知县
　　毛忠掖县人治间以举人知髙平县时凶荒甫息民力凋瘵悉心抚绥崇重文学政教兼举时废弛之余多建置而民不以为扰
　　杨子器慈谿人治间以进士任髙平县知县严重有威望会诏迁民兵实边抗言不便状事得寝盗杀人取资去其父疑逆旅主人力白其寃寻得实乃所赁骡夫也论如律设乡校七十所时进诸生论文艺禁丧祭用僧道俳优又以其暇创邑志去官后越十八年民祀诸建宁镇圣庙之东庑安阳崔铣有记累官河南布政司
　　孙磐辽东人治间以进士知陵川县抑豪强恤孤弱使贫富各得其所尤殚心风教穷乡徧立社学集养正篇小四书养防大训悉为刋布之
　　李智曹县人冢宰秉子治间以举人知泽州公恕防勤抑暴扶良声名籍甚士民思之
　　蔡深治间阳城训导勤于教人乐育不倦以戴记授学者迄今相不泯
　　王辅长安人治间知沁水县奉公守法吏畏民怀杨范洛阳人治间以举人知沁水县均赋役兴学校治邑六年擢正定府通判去之日囊槖萧然民涕泣攀留不忍舍去
　　杨玺禹城人治间以举人知陵川县诚心抚字政尚寛平缓徴均徭时有慈母之颂
　　杨恭永清人治间以进士知髙平县博学有器量守正不阿人歌恺悌未乆卒邑人痛之
　　马汝骥字仲房绥徳人正徳十二年进士授编修以谏南巡特调泽州知州王府人鱼肉小民将法惩之王以书来属辄投椟中不视陵川知县贪欲黜之巡按御史为曲解不听竟褫其官世宗初召复编修累晋礼部右侍郎卒赠尚书諡文简
　　崔哲辽阳人正徳间以进士知泽州撤淫祠广储蓄尤爱奬进学学课试皆有程期
　　王键永平人正徳间知泽州革除宿弊剖决如流人服其敏
　　龚进髙安人正徳间以进士知髙平县禁止令行政平讼理人以神明号之陞刑部主事
　　魏继盛泾州人正徳间知陵川县政教兼举吏畏民怀王溱直开州人正徳间以进士知沁水县性明达持法严谨遭乱后増修城郭安集人民陞御史出为平阳知府
　　董琦阳信人正徳间以进士知髙平县饶有吏材练习民事巡阡陌间察勤惰而董戒之或耕敛不足辄捐俸以给又为定婚仪品节至今遵守当时为之謡与前令杨子器并称
　　孙应奎字文宿洛阳人正徳十六年进士嘉靖中戸科左给事中十一年同官王准尝劾张桂萼计典谪典史应奎言吏部尚书汪鋐阴为萼乞复官而责鋐吏部尚书王琼代鋐亦言准宜黜乃谪应奎髙平县丞恤民造士邑多翼戴后仕至户部尚书致仕卒
　　孙绍先来阳人嘉靖间以贡知陵川县刚明正直锄强剔弊敷教造士节爱宜民有生祠徳政碑
　　李麒泾州人嘉靖间以举人知陵川县平易近民寛猛得宜劝农桑赈饥乏人咸徳之
　　王朝雍朝邑人嘉靖间举人以严州推官擢知泽州存心寛厚政理讼平歴三载人其惠适巨冦陈卿据青羊山诣贼中谕以祸福顺逆之理贼众屈服后竟剿平之百姓安堵擢怀庆府同知
　　王进贤徳州人嘉靖间以举人知沁水县才识疏畅逈有风力吏畏其威民乐依赖居二载以忧旱疾作卒逺近悲号如丧考妣立祠端氏镇祀之
　　王准仪衞司人嘉靖间以进士知髙平县蠲不急之务缓无名之徴扶植寡弱救民疾苦严禁侵渔豪右敛手三年以治行徴去之日囊无余赀
　　张卣仪封人嘉靖间以进士知髙平县性明敏案无留牍邑无寃民敷政三载百废俱举所立堂规至今犹为遵守陞给事中民立祠祀之
　　杨缙夀张人嘉靖间以进士知翼城县调阳城防节自持寡交接政尚平易缓催科而勤抚字有古循良风
　　王髙陵人嘉靖间以进士知阳城县沉静寡言望之如神明雅爱士类校课悉有程积谷数万石凶嵗民赖以济居四年未尝轻取一介民歌颂之
　　孙文泽邹平人嘉靖间以监生任阳城县主簿小心谨慎尝考邑戎盐诸务防得弊端力为厘正编审赋役民无贫富悉称平遇旱祷雨如注
　　李蓘内乡人嘉靖间以检讨谪阳城丞日事翰墨政事不废陞大名推官
　　王标夀州人嘉靖间阳城典史莅任未几剿贼遇害百姓惜之祀名宦
　　刘廷仪慈溪人嘉靖间以进士知陵川县公防强毅不畏权势涖政恩威并着捕盗均赋兴学造士具有成绩而自奉俭约饮食澹若寒素陞监察御史
　　李栋涉县人隆庆间以进士知阳城县恺悌慈祥明敏果断居三载以循良卓异赐宴礼部擢山东道御史民立二祠祀之
　　周诗更姓单河南固始人隆庆间以举人知沁水县清慎和易约已惠民陞戸部主事歴官云南永昌知府
　　许维新堂邑人万歴间知泽州仁慈恺悌简约淡素先教化而后刑罚缓催科而善听断奬惜士类惠爱百姓去之日士民老幼遮留三日始得出境所在尸祝有生祠去思碑
　　王所用字宾吾河南怀庆人万厯间以进士任泽州知州泽俗故刚悍又多藩府所用驭以寛大豪强者初易视之乆悉驯服尝引讼者至膝前俾尽言徐为开陈利害各和解以去张自安等二十人已定拟矣防知其寃力为前雪崇学校兴教化修张公书院建东西学舍集一州四县士肄业其中复以时察其勤惰后陞任去士民建生祠祀之
　　鹿乆徴定兴人万厯中进士为襄垣知县擢御史时以军政事贬黜言官三十四人乆徴抗疏申救亦谪泽州判官后迁知县卒
　　贺盛瑞获嘉人万厯间官工部为内监中伤备兵鄜延迁泽州朴诚清正不畏强御作兴学校请减税粮修城垣裁冗费清驿站均收纳禁淫祀奬节义尽心民社不辞劳怨以疾归囊箧萧然士民思之有生祠徳政碑
　　刘一相长山人万厯间以进士知髙平县政适寛严学综经史文章吏治推重一时陞给事中
　　刘应竒中牟人万厯间以进士知阳城县清慎谦和一毫不茍取厯六载囊槖萧然陞吏部主事去日民攀留者数万人立祠祀之
　　王雅量费县人万厯间以进士知阳城县有惠政士民徳之陞广东道御史按关中道出邑内邑人士无贵贱老幼深山穷谷争迎道左如见慈母官至光禄寺卿祀名宦
　　宗思泾阳人万厯间以贡授泽州学正盐使者谒庙以雨将拜于堂上思抗声曰拜下礼也御史肃然复其位又捐俸修学宫月课诸生亲自甲乙不少爽后迁肃府教授王师事之
　　任大僚髙陵人万厯间以进士知襄垣调髙平才能敏捷禁豪猾雪寃狱人咸悦服祀名宦
　　张应诏咸阳人万厯间以举人知阳城县鉴澄有长才创甎城修学宫清地亩百度具举陞御史
　　王象防新城人万厯间以进士知阳城县性精明行以浑厚崇学校课农桑遇旱祷雨即应善政不可枚举陞御史
