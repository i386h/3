<!-- { "loadSidebar": true } -->
　　临川令李向禹妻王氏姜瓖乱猝逼城下氏曰君往矣守土无以家为向禹率内骑出捍氏以白练缢于中堂有二婢从之
　　闗中顺妻王氏年十六夫亡翁姑念其少欲嫁之扺死不从守节毕世
　　焦崇保妻郭氏鬻饭为生崇保殁守节不渝
　　武存智妻郭氏无子女守节不二人无间言
　　生员王亮采妻娄氏亮采出继叔嗣姜瓖变所生父母失养行志则屈抑于势隠忍则负疚于心赖氏委曲调停隠行其孝邑令给匾旌奬
　　靳天挺妻牛氏年十八而寡子在襁褓有讽别适者氏剪髪面明其不二曰兄为孝子吾不能为节妇乎终不夺孝子者甲子举人牛照牛魁斗也
　　贡生王四门妻都氏家贫女红佐养有孝名比姑殁舅耄孝谨愈摰谓四门曰汝妇贤能为我抚少子无何四门亦殁氏当室四十年举遗命哀切督课幼叔四岳逰庠邑令扁旌
　　姚之铦妻郭氏幼孩许字后之铦贫且病父母有悔意氏决计求死恐滋他议遂归姚之铦寻殁氏年二十六苦志抚孤至死不怨督学汪灏表其闾
　　生员张起鹏妻李氏武程鹏妻杨氏宋景星妻李氏赵时通妻王氏都如典妻武氏太学徐之琦妻马氏太学冯学谦妻髙氏王文隧妻曹氏贡生娄铭妻秦氏生员娄继爵妻牛氏牛自通妻秦氏都基泰妻李氏生员曹亮妻王氏生员和畅妻徐氏王文炳继妻朱氏千总武柱国妻王氏生员武立幼妻王氏生员王者傧妻蘓氏生员王牧民妻赵氏卢腾雨妻陈氏以上俱守志节
　　沁水县
　　明
　　杨文慎妻车氏文直妻侯氏文慎兄弟相继死车与侯俱年二十余车无出侯有一子世隆仅周歳二人誓不他适抚养幼子世隆成立咸以母事之非亲串不知为谁子洪武间旌曰双节
　　原大仿妻郭氏大仿早卒氏年二十二无子守节后大仿弟大经夫妇俱亡遗一子一女俱幼郭抚如己出卒皆成立
　　庠生张谦光妻窦氏光卒氏年二十四子官在襁褓守节抚之备极艰辛卒能有成孙五典登第氏犹及见焉
　　庠生李新香妻窦氏新香病笃氏吁天以身代卒不起氏恸几絶抚一子二女事孀姑及翁所遗二妾俱尽礼父玳贾于梁不返氏养其母终身奉诏旌表外孙张忠烈铨立传
　　张安祝妻焦氏甫于归安祝以贫故往来梁宋间鬻盐三年始归月余复出及氏生子而安祝已死有议改醮者氏辄引刀自刎佣作糊口艰苦备尝卒能养姑代终抚子成立
　　廪生王体干妻张氏夫亡子维城九歳氏歴艰御侮谨防育之朝夕勉以诗书尝为之火荆照读城列明经孙曾相继成名
　　廪生刘用章继妻张氏用章前娶李卒遗孤韩仅三月张年十六奉堂上以孝闻越二年夫亡守节誓死及殡临穴见止容二柩随触首墓中救之苏曰是欲我代夫事亲守孤存刘耳自是孝敬益至抚韩如己出韩乙榜恩贡两孙入泮皆亲见成立焉
　　庠生韩可式妻张氏夫卒子甫八月氏矢柏舟歴艰辛四十年奉姑以大耋终抚子成立及见其孙县令旌之
　　韩可仕妻王氏结褵仅七月可仕适湖广不返氏艰苦无依日佐人针指以养姑窦氏曲尽妇道终身无怨
　　省祭赵光辉妻窦氏夫卒氏志守节孝事二亲严率两子家珍家琏天启间旌表
　　廪生赵家珍妻白氏珍早死氏守节抚遗孤永宁为诸生
　　赵家琏继妻商氏琏早死前妻生子永健氏抚健不啻己出健长食饩亦称克孝
　　赵永宁妻霍氏永宁死誓守与祖姑窦氏等称一门五节
　　廪生赵永健妻吕氏永健早死氏产遗腹子品与姑商氏相依为命机声轧轧备歴酸苦后品成立于商称孝孙于氏称孝子商夀八十二氏夀八十九盖贤慈节孝萃一门云
　　儒士韩施仁妻刘氏夫亡氏欲从死姑劝之抚孤孤复亡氏三就缢家人觉而救之嗣侄琯为子事姑孝抚嗣慈学使旌其闾
　　席曰正妻王氏年十八正亡祖姑九十二翁姑七十余氏生事葬祭俱尽礼家鲜亲丁止有十龄从侄崇敬抚为己子后敬娶妻生子珍夫妇以贫转沟壑死氏含辛抚珍卒至成立
　　窦显福妻韩氏年十九夫故遗腹生子韩初奉姑育子阅四十年姑卒又四年韩初亦卒孤苦异常节孝兼尽当道表之
　　举人张铪妻刘氏庄靖公东星女孙铪早卒刘矢节抚孤道溥未几道溥殇刘絶饮食誓必死舅姑令嗣犹子道济数年道济亦亡凶惨叠罹四十年贞操无斁得防建坊旌表
　　季子实妻窦氏事姑尽妇道正徳初流寇犯端氏居人逃避子实偶外出氏负姑涉沁水匿南山岩穴间贼至大索氏被执贼首见其艳欲犯之大骂不从贼刺之暴尸市上已而苏顾其姑不知所在见贼复骂不絶口贼投大石碎其首见者无不哀悼焉
　　李沾妻刘氏沾卒刘自缢家人救之时方娠其姑以存后为劝及生三日夭刘遂不食死时年二十余事闻旌表
　　郭志妻刘氏志溺死求尸不得氏朝夕不食比得尸遂投缳毕命
　　刘时动妻李氏阳城李荣先女幼字时动后时动父殁家索荣先意中变氏知之甫十歳即誓死啮臂投崖赖草借得不死及筓归时动未几时动病卒氏自缢以殉时年十九
　　李鸿桂妻崔氏夫死三日礼殓毕即自缢死年二十歳王赴瀛妻陈氏夫故氏年十八即日自缢崇祯二年奉诏建坊旌表徐令为作赞
　　赵完璧妻李氏遭贼乱自缢夫前免辱
　　吉尚本妻王氏尚本死昼夜号泣不絶七日不食死郝时雍妻李氏雍旅病故氏闻讣即自缢建坊旌表徐承祖妻李氏承祖故氏年未二十号泣不食三昼夜即缢以殉
　　庠生霍钦翼妻常氏遇寇驱胁骂贼不辱投井死王壮祚妻霍氏寇至逼凌抱子投河死督学张扁旌曰抱婴伸义
　　席崇俭妻张氏崇俭病侍汤药浃旬不寐崇俭卒氏自缢与夫并柩奉诏旌表
　　贡生李日芳妻张氏性温严事姑孝崇祯六年八月流寇陷沁城氏防幼子烑登楼避难贼举火焚楼众启门出氏跪祝曰李氏止一子赖天庇佑不罹冦惨氏纵死何憾将幼子先掷去自坠楼死
　　庠生衞思洛妻尚氏流冦陷城思洛遇害氏与儿妇李氏絜子女投火死
　　庠生李佩妻陈氏崇祯八年被贼脇不从偕幼子文龙俱遇害
　　张道灇妻马氏于归时灇已抱病越数月而殁氏誓以身殉悲愤成疾卒年十六给谏杨时化称曰贞孝女为文表墓
　　张效濓妻衞氏流寇至濂被害氏跳城死
　　常烈女常治躬女王加印作乱逃避山谷贼见逼誓不受辱自缢督学张扁旌
　　霍夫人张忠烈公铨妻也铨家窦庄为沁水巨镇先是铨父兵部尚书五典以流寇纵横筑墙为堡甚坚后贼犯窦庄时五典业前殁铨子道濬道泽又官京师寇将至众议弃堡以去夫人曰避贼而出家将不保出而遇贼身将不保等死耳死于野吾宁死于家且我据堡以逸待劳诚守御有方贼虽众其如我何乃躬率僮仆誓坚守寇至环攻势甚急而堡中守御具胥备矢石并发寇负伤滋众越四日讫不克逞而退其违夫人言出避山谷间者率遇寇淫杀尤惨惟张氏宗族得全冀南兵备道王肇生表其堡曰夫人城
　　韩秉仁妻郭氏家贫仰食女工奉孀姑竟成废疾不能仰视姑与母一时同病氏更迭省视不以贫疾惮烦既而姑病笃氏专奉姑跪伏频更牀褥不令秽溺及体未几母卒氏奔哭尽礼即返以姑病易衣而入姑竟不知其失母越旬日姑亦卒殓殡合礼邑人皆称其孝
　　谭福妻李氏韩永实妻李氏杨世锦妻张氏张鉴妻王氏官生李希夔妻张氏庠生刘乔兰妻柳氏庠生丁世珍妻王氏霍□妻张氏刘用力妻常氏王久棘妻刘氏窦加犹妻霍氏庠生衞思济妻张氏霍汝廉妻田氏王诰妻窦氏王卿妻张氏刘东呉妻常氏衞宇朴妻李氏庠生何通海妻李氏韩任仁妻刘氏王蕴古妻郭氏王体民妻黄氏张纶妻尚氏李春盛妻张氏郑绍周妻杨氏李本培妻张氏秦增荣妻赵氏以上俱守志节
　　国朝
　　赵光重妻张氏光重早失怙恃与兄光灿素敦友爱氏与光灿妻李氏妯娌同居和好无间县令旌曰敦和起化姜寇破寨投井死
　　赵福溥妻牛氏姜寇陷邑砦氏被执不屈投井死庠生孙之振妻杨氏阳城人会稽令杨鹏翼女之振殁氏年二十矢节不二抚孤读书入泮艰苦歴四十年
　　窦仲方妻刘氏年十八仲方殁氏即絶食五日扃户纫衣缢死其先祖姑韩氏年二十而寡抚子起光姑吕氏年十九而寡抚子仲方盖一门三节而氏尤烈当事屡旌之
　　窦琯妻霍氏年十七夫亡无子事孀姑尽孝道守节三十一年先姑殁县令旌其门
　　卢氏赵氏汾州府教授窦瑀副室也瑀卒俱年二十有奇卢一女赵一子二氏泣誓曰命之不淑蚤失所天如线之脉惟吾两人是赖设有二心豕犬不食吾余矣自是砥志保孤歴三十余载赵五十有四卢六十有四卒大学士田从典为作表太史韩觐祖为立双节传
　　恩生张道济妻李氏年二十二夫亡无子抚幼侄为嗣保抱扶持卒底于成守节五十年六
　　张体徳妻赵氏年二十二夫亡守志抚子琠娶妇生子琠夫妇胥殁复抚雏孙二十余年得见曾孙而殁
　　举人赵鏊继妻王氏年二十二夫卒嗣子育溥举乡科官常熟令卒继媳陈氏年二十八嗣子殇更嗣孙姑妇共矢冰操王年七十有七陈年六十有六卒
　　赵喜妻李氏年二十一喜病氏誓从死及病革氏即引绳自经府县咸旌其墓
　　李国维妻梁氏韩琔妻牛氏韩调妻侯氏韩珂妻王氏韩万应妻赵氏王命召妻康氏孙遐妻李氏通判王政新侧室蔺氏杨鹤洲妻王氏贡生李日亨继室翟氏刘用俊妻张氏李如龙妻呉氏谢承璋妻窦氏郭挺基妻马氏蘓眉妻韩氏韩治本妻张氏韩寀妻王氏王世俊妻常氏马文瑞妻韩氏张瑜妻刘氏商文彦继妻王氏商瑞云侧室王氏窦佑妻霍氏刘元宗妻维氏官生王诞妻马氏子敬五妻韩氏杨公美妻李氏王谅妻韩氏李维世妻窦氏生员李慕严妻贾氏张道淐妻柳氏张徳梁妻韩氏张志贞妻郭氏王榼岚妻杨氏王杲妻韩氏孙万龄妻张氏商翠云妻刘氏谭廷擢妻冯氏生员张茂公妻张氏髙靖妻赵氏以俱守志节
　　蒲州府
　　永济县
　　北魏
　　姚氏女字胜河东人少丧父无兄弟年六七歳即有孝性言其父者闻辄垂泣正光中母死胜年十五哭泣不絶声水浆不入口者数日不胜哀遂死太守崔逰申请为营墓立碑自为制文表其门闾比之曹娥改其里曰上虞里
　　隋
　　裴伦妻柳氏河东人少有风训大业末伦为渭源令为贼薛举所陷伦遇害氏时年四十有二女及儿妇三人皆有美色柳氏谓曰我辈遭逢祸乱汝父已死我自念不能全汝义不受辱于羣贼将与汝等同死如何女等垂泣曰惟母所命柳氏遂自投于井其女及妇相继而下皆死井中
　　唐
　　樊会仁母敬氏蒲州河东人字象子筓而生会仁夫死事舅姑祥顺家以其少欲嫁之潜约婚于里人至期阳为母病使归视敬至知见绐乃外为不知者私谓会仁曰吾孀处不死者以母老儿幼今舅将夺吾志汝云何会仁泣敬曰儿母啼乃伺隙遁去家追及半道以死自守乃罢会仁未冠卒时敬母又终既葬谓所亲曰母死子亡何生为不食数日死闻者怜之
　　张氏御史中丞张廵姊嫁陆氏从廵睢阳虢王巨自彭城走临睢张氏遮王劝勿行不纳赐百缣弗受为廵补缝行间军中号陆家姑睢阳破先廵被害
　　宋
