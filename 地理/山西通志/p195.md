<!-- { "loadSidebar": true } -->
　　广灵西北之区地硗而民朴勤于稼穑如太史公货殖传所云代北之民任侠为奸不事农者盖亦少矣虽有武健之习民尚雀角之争而赋质淳慤不失古风【穆志广灵】地蔚州民性质无谄去华从俭以耕织为生【元志广昌】耕樵为业亦事商贾地近边陲赋性勇悍【祝志广昌】
　　其风朴略其俗径遂勤耕耘务牧养【阳髙县志】
　　地临边塞人情朴鲁男务耕牧女不纺绩天寒地瘠民贫俗俭【天镇县志】
　　朔平府
　　风俗惟淳民物尚朴【宋李文焕平治甸城碑记】
　　风气刚劲人尚勇敢【蒋廷梁显明寺碑记】
　　人习战鬬忠勇素具【郡志右玉】
　　其民敬老慈幼节用恭俭勤于耕耘务于牧养【元志朔州】其民敬老慈幼节用勤农士耻奔竞务淳实【祝志朔州】民贫地瘠崇俭黜华【祝志马邑】
　　民性浑朴惟事耕耘饮食衣服多尚简易至于慷慨轻生刚毅任侠信鬼好神犹不免西晋之故俗云【马邑县云】
　　好胜负气慷慨磊落【御史防诏鄂国公庙记】
　　士知闭户农思力田各安其业【郡志左云】
　　习尚勇敢【郡志平鲁】
　　人多逐末不思敦本【同上】
　　寜武府
　　代北之人武【栁芳姓系录】
　　性愚鲁尚射猎【祝志宁武】
　　地多沙陡人尚强梁从军者众竞事奢靡【祝志偏闗】
　　居万山之中地多沙碛而务农者鲜人尚戎马而从军者众【穆志偏闇】
　　习兵好射尚朴少文【祝志】
　　俗悍而喜鬬民轻生敢死有燕赵之遗【髙文荐庙学碑记】
　　邻于边鄙务俭崇朴衣惟韦布食鲜膏粱【神池县志】山髙风烈土瘠民贫【同上】
　　尔朱羽健魏登国初为领人酋长居秀容川诏割方三百里封之长为世业道武初以南秀容川原沃衍欲令居之羽健曰家世奉国给侍左右北秀容既在刬内差近京师岂以沃塉更迁逺地上许之自是给复百年至曾孙新兴太和中继为酋长牛羊駞马色别为羣谷量之每春秋二时恒与妻子阅畜牧于川泽射猎自娱【魏书】羽健家近祁连池即芦芽山巅池也地瘠牧蕃此五寨之俗
　　泽州府
　　人性质而好学其气豪劲【元志】
　　其民俭朴而敦本有唐晋之遗风【同上】
　　力勤耕种淳而好义俭而用礼【古志】
　　人习机杼俗尚俭朴【羣书备考】
　　勤于力田多嗜文学【穆志】
　　民被唐风故多俭朴地接舜畔故多务农【穆志】
　　泽跨河朔冀南为钜郡其民俭质而力耕有尧舜遗风余思士亦劬于文学无外慕焉鹓翥鸿渐后先接武【张鹏学记】
　　其民勤直忠俭【御史熊回志序】
　　近太行之麓水土深厚性质朴气豪劲多文雅士衣冠礼让为诸郡先【祝志凤台】
　　风尚少浮不失原本【泽州志】
　　淳而好义俭而循礼【祝志髙平】
　　昔称勤俭今尚侈靡竞奇鬬巧恪于奉公【髙平县志】士重名节民尚俭朴【祝志阳城】
　　境邻中州故语言辨正教崇邹鲁故士多文学【旧志阳城】士多亷耻之风务名节惜行检民尚节俭近虽稍奢犹不失古意【穆志阳城】
　　质朴乐于趋善丧祭不用浮屠【祝志陵川】
　　君子守礼勤俭小人尽力耕织妇女不街行入城不驰骤【陵川县志】
　　亷俭尚义悃愊无华【祝志沁水】
　　士夫居乡朴直民耻淫盗少争讼房地屡世不相弃敬神信巫少有不平必质之神故乡多庙祀醮赛纷举【沁水县志】
　　蒲州府
　　仪度冠冕容止闲雅良由仕宦之家陶染成俗【隋文帝幸蒲州诏】
　　蒲地虞舜所都其地硗瘠人民朴俭【朱子论】
　　仰德而执敬闻风而兴义【首阳记】
　　风土刚劲豪杰辈起【方舆胜览】
　　民淳而事简有虞氏之遗风存焉【赵孟頫送田衍知河中府序】
　　唐虞治迹之所经行夷齐清风之所渐染宜乎有薫而善者陶而化者【河中志】
　　蒲坂为有虞故都地界秦豫其形势之丽﨑中条鼎峙黄河亘流秀淑之气扶舆磅礴郁然三晋冠故生其地者粹然淳古人文辈出忠孝相仍有虞氏之遗风在焉【杜笃祐志序】
　　容仪闲雅服饰鲜丽仕宦之乡人文称盛【祝志永济】
　　民性质朴好尚节俭力田纺绩多事商贾【穆志永济】
　　男女尽职士多节义近好讼婚姻论财【祝志临晋】
　　土刚而燥其人徃徃负气好鬬至男业耕耘士子不废女勤纺绩巨室亦然斯则蟋蟀葛屦之遗焉【临晋县志】地称膏壤民亦勤谨畏法【穆志虞乡】
　　民务桑农士嗜文学【祝志猗氏】
　　秀者为士朴者为农士虽嗜学不废耕耘而农瞿瞿蹶蹶终岁靡寜即欲不俭孰与为奢【猗氏县志】
　　语不饰伪服不厌恶多以气节自髙【祝志万泉】
　　地僻邑小无故家巨室以变其俗无豪商大贾以广其业无明师通儒以发其趣故儒林欲伸士气而失之过甚甿亦重使气而不善变通云【穆志万泉】
　　务农少商好神健讼【祝志荣河】
　　勤劳稼穑弗敢奢侈惟务节俭【穆志荣河】
　　辽州
　　其民信实纯厚【元志】
　　刚悍朴直【地舆综要】
　　山川险絶其民信实纯厚其俗刚悍朴直力耕作而无织纺【祝志辽州】
　　辽阳地少平沃商贾不通民多穴居以糠薤为盖藏缙绅之家亦用之【舆图志】
　　辽居太行絶顶四月冰解八月飞霜风气大寒耕者鲜获【穆志辽州】
　　昔尚朴实近颇强悍【祝志和顺】
　　俗尚朴业士宦不乘车马婚丧不事靡丽赋税乐输近亦知好文艺【和顺县志】
　　介万山之中其地瘠其民贫士生其间勤朴简素且耕且读之外无多事焉【白如梅和顺学记】
　　喜谦恭而鄙骄谄好良善而贱豪强【祝志榆社】
　　行事多愚戅不为绮语【榆社县志】
　　平坡沙薄田有四等大率硗确不可耕者十居六七民之终岁勤劬办租纳课惟此【同上】
　　沁州
　　其俗勤俭朴实専力耕农少事商贾【古志沁州】
　　居万山之中其地硗瘠气候暖迟而寒早【祝志沁州】
　　耕织为生婚丧相助【祝志沁源】
　　风气刚劲民性犷悍好胜喜鬬平居尚齿德患难多气节【穆志沁源】
　　民多质朴俗尚勤俭【沁源县志】
　　稼穑是重亷耻为先【祝志武乡】
　　地瘠民贫性刚气悍不事商贾地宜谷黍【武乡县志】平定州
　　郡小民淳俗重端午其风清简好尚文章【元志】
　　其土瘠其民勤其俗朴质其风慓悍尚有陶唐氏之遗风【吕思诚风土记】
　　榆关地僻而要故州人虽处山林涧谷之中而达于四方之故其为士者亦纯明而朴茂疏通而谨恪吏兹土者虽惮于送迎之烦然亦幸其民易使事易集而政易成也【王鸿儒学记】
　　士勤于学农务于耕【祝志平定】
　　士専习尚书师授家比屋皆是多以经魁省闱市井便作生理男子不逺游妇女不交易士夫不衣文绣不乗舆马【穆志平定】
　　勤于稼穑寡于贸易【祝志夀阳】
　　勤俭朴实无异唐风劲悍少文犹存晋旧居民耕农之外别无生理近代兼资纺织但戸多佞佛人易轻生【夀阳县志】
　　其俗勤劳少壮而材者多挟弓矢跨鞍马习骑射之事【宋李毅新学记夀阳】
　　民俭俗淳【元虞集文庙记盂县】
　　山多地少民尚勤朴【祝志盂县】
　　秉性躁劲赋气果决【祝志乐平】
　　淳厚而勤俭力田而少文【乐平县志】
　　忻州
　　华表俯窥于双鹤连冈雄镇于九龙弦歌絶井邑之哗章甫易弓刀之旧是以太原文风之兴自忻州始【元好问修学疏】
　　民性质朴士尚文雅【古志忻州】
　　粗心猛气健讼轻生【祝志忻州】
　　忻地寒物产稀少民贫而啬【穆志忻州】
　　务诗书重稼穑淡泊自安【祝志定襄】
　　疾病信巫丧祭用释【定襄县志】
　　士守亷耻民好争讼【祝志静乐】
　　刚劲质直与人交倾倒肝膈羞称套数【静乐县志】代州
　　民淳讼简务实勤业无游惰之习絶浇薄之风【元志】质直朴野鄙啬勇悍地无平原人多武艺【祝志代州】
　　男不务耕家无蚕桑女不务织【鴈门志】
　　俗尚戎马少事文学正以来二史并芳三卿鼎立文武称彬彬矣而仕宦骑马不入闾里婚嫁耻于论财风尤近古云【代州志】
　　山髙风烈地俭约务耕读而少贸易【祝志五台】
　　山川秀异士生其间积学者代不乏人但民依山阜艰于为业鲜事商贾惟力耕凿【五台县志】
　　土瘠民贫士多守礼【祝志繁峙】
　　其俗勤俭朴直少文【穆志繁峙】
　　少经营尚俭啬地瘠民贫【祝志崞县】
　　男务耕耨女谙织纺地寒不花鲜所习见士向诗书亦喜弓马【崞县志】
　　保德州
　　善治生多藏蓄【保德军志】
　　土瘠民贫莫不尚义【明一綂志】
　　质朴而尊卑相序刚直而内外有别【祝志保徳】
　　民性刚强少不相得辄诟詈攘臂独不好讼越诉尤鲜【穆志保徳】
　　民贫鲜生理耕种而外或佃佣陜西贸易邻境【同上】地近沙漠寒多暖少春多风霾秋霜早降且郡临大河当河冰开阖时居民多感寒疾如南方之瘴云【保徳州志】不好词讼惟务耕耨【祝志河曲】
　　解州
　　境接古虞芮之国其民质朴力耕而习俗崇礼让之风【解梁志】
　　魏晋以圣人所都之故而淫奔之俗不闻圣人之化入人深也【黄氏诗话】
　　勤俭禹徳所型忧思唐风之遗士大夫质直无谲险百姓朴淳畏公尽力南亩妇女织絍亦勤【舆地志】
　　向善而服勤守俭而知礼【房希文学记】
　　务耕织尚节俭游惰好讼婚娶论财【祝志解州】
　　其民质朴力耕耘勤纺绩但邑近盐池颇趋盐利【祝志安邑】向义服勤守俭知义【祝志夏县】
　　俗忠朴力稼穑好积蓄知读书【夏县志】
　　重农事勤纺绩淳朴俭约【祝志平陆】
　　魏地狭隘其俗俭啬而褊急【朱子诗注】
　　宽裕者其流长急迫者其意短魏地狭而褊急如此【庆源辅氏诗说】
　　魏地无淫诗犹有圣人之遗风【华谷严氏诗说】
　　夫子谓与其奢也寜俭则俭虽失中本非恶德然而俭之过则至于吝啬迫隘计较分毫之间而谋利之心始急矣【广汉张氏诗说】
　　民鄙而俗陋【宋邵伯温芮城待济亭记】
　　朴实直戅男多务耕织市井少居商贾【祝志芮城】
　　饮食衣冠争奢鬬靡【芮城县志】
　　绛州
　　晋霸之余人性刚悍多勇敢然勤稼穑好积蓄【古志绛州】魏晋后工机纤杂意态百出俗益俚弊人益脆弱不复沈鸷刚中【杜牧论】
　　刚俭尚义气有三晋余习【元王恽夫子庙记】
　　重亷耻尚道义勤耕织好蓄聚近入于奢【祝志绛州】
　　城市之民无寸田多贸易盈难而虚速乡民务耕织悬崖畸径茍可种无闲旷抱布贸易殆无虚时土狭而瘠使然也【穆志绛州】
　　尚节义重名检男耕女织朴实近古【祝志闻喜】
　　俗多节义士大夫不以宦势骄人【闻喜县志】
　　农亩并无贸易丧葬不用浮屠【祝志河津】
　　男不纳赘女不招壻妇不闲游宅肆不相通男女不贸易【河津县志】
　　后稷播种之地崇尚节俭【祝志稷山】
　　尚节俭喜祭赛勤耕织知向学【稷山县志】
　　其性颇淳其俗尚俭间有刚愎好讼者【祝志绛县】
