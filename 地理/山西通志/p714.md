<!-- { "loadSidebar": true } -->
　　法果赵郡人诫行精至开演法籍太祖闻其名诏以礼征赴京师后以为道人统绾摄僧徒每与帝言多所惬允供施甚厚至太宗弥加崇敬永兴中前后授以辅国宜城子忠信侯安成公之号皆固辞帝尝亲幸其居以门小狭不容舆辇更广大之年八十余泰常中卒未殡三临其丧追赠老夀将军赵胡灵公初法果每言太祖明叡好道即是当今如来沙门宜应尽礼遂常致拜谓人曰能鸿道者人主也我非拜天子乃是礼佛耳法果四十始为沙门有子曰猛诏令袭果爵
　　惠始姓张家本清和闻罗什出新经遂诣长安见之观习经典坐禅于白渠北昼则入城听讲夕则还处静坐三辅有识多宗之刘裕子义真镇长安及竂佐皆重敬焉赫连屈丐追败义真惠始身被白刃而体不伤众大怪异言于屈丐屈丐大怒召惠始于前以所持寳剑撃之又不能害乃惧而谢罪统万平惠始到平城世祖甚重之每加礼敬惠始五十余年未尝卧或时跣行虽履泥尘初不汚足色愈鲜白世号白脚师太延中临终于八角寺齐洁端坐僧徒满侧凝泊而絶停尸十余日容色不改举世神异之遂瘗寺内至真君六年制城内不得留瘗乃葬于南郊之外死十年矣开殡俨然送葬者六千余人中书监高允为传颂其德
　　昙曜有操尚为恭宗所礼先是太武灭佛法曜誓欲守死恭宗亲加劝谕至于再三不得已乃止密持法服器物不离身高宗践极诏复佛法昙曜自中山被命赴京值帝出见于路御马前衔曜衣时以为马识善人帝后奉以师礼初平初代师贤为沙门统
　　师贤本罽宾国王种人少入道东游凉城凉平赴京罢佛法时师贤假医术还俗守道不改修复日即返沙门其同辈五人上亲为下发师贤仍为道人统
　　师子国沙门邪奢遗多浮陁难提等五人太安初奉佛像三到代都皆云备歴西域诸国见佛影迹肉髻外国诸王咸遣工匠摹写其容莫及难提所造者去十余歩视之炳然转近转微
　　沙勒太安间赴京师致佛鉢并画像迹
　　常那邪舍天竺沙门也昙曜尝与译出新经十四部沙门道进僧超法存等并有名于时演唱诸异显祖即位敦信尤深览诸经论好老庄每引诸沙门及能谈之士语诸理要
　　道登雅有义业为高祖眷赏恒侍讲论二十年卒诏施帛一千疋又设一切僧斋命代城七日行道并诏凖师义哭诸门外
　　跋陁西域沙门也有道业至代都深为高祖所敬信诏于少室山阴立少林寺居之给衣供
　　唐
　　诚慧灵丘李氏子其亲祷于台山而娠长不愿娶从五台真容院法顺和尚披剃东台东有毒龙池龙常害物诚慧擕净瓶锡杖庐其侧呪之龙即入瓶风雷皆寝居七日龙革毒心白光洞室乃释之乗风云而去尝诵华严于李牛谷有五六儒服者来坐听或持异花鲜果而献怪问之答曰某山神也愿充执侍诚慧舍而他适同光元年庄宗制书并紫衣赐之书云师鹫岭名流鸡园上哲精持防鹅之戒宣住雁之谈潜括三乗深明四谛忍草常新于性苑觉花不染于情尘高蹈云峯栖心圣境泛慈舟而济弱持慧炬以照迷五百龙王皆皈懿德十千圣众尽继高踪为万姓之甘霖作空门之标格朕方兴景运大阐宗风宜旌精行之名以奉无为之教崇号广法大师兼赐紫衣固辞不受复降勅谕畧云再遣内臣逺颁成命师号既旌于道行紫衣无爽于受持久属当仁匪宜多让诚慧闻命即嘱累门人吉祥而逝夀八十諡曰法雨大师塔号慈云
　　金
　　圆满西京大普恩寺僧天会中修建寺宇功行精勤江东朱弁为之记
　　元
　　刘秉忠瑞州人祝发寓云中南堂寺世祖在潜邸海云禅师被召过云中邀之同行入见大喜后为佐命元臣封国师太保
　　李溥光大同人防出家为僧号雪庵和尚喜读书经传子史无所不窥善诗工书法遒劲有致一时宫殿扁额皆出其手至元间诏蓄发授昭文馆大学士有雪庵集帖传世
　　印简俗姓宋世业儒年十一祝发佛书无所不通及王公问治民道必以儒术为先后游云中住华严寺年五十六示寂茶毘日烟焰所至皆成舍利
　　明
　　觉同大同人姓康防慧读书过目不忘能文辞尤工临池书善化寺赞数千言咸珍为名翰时人赞曰续佛慧命湛然清净遐迩闻声诗禅草圣
　　一斋大同地藏庵僧持戒律终日一室外别无所有施金帛多不受受亦随施贫者不留其余或雨雪则累日不举火苦行三十年一日沐浴趺坐化
　　国朝
　　常修号润普大同人本姓杨弃家云游山水后卓锡于都门之愍忠寺苦持戒行日诵法华经一部歴四十余年众请为大和尚岁传戒三坛弟子数千人年七十五端坐説偈而逝【以上释】
　　朔平府
　　元
　　张可昙云中人生于世祖初防好道弃家业云游山水间年防百岁童顔不衰过交城止栖霞观人呼为石头道人时值重阳语众人曰明年此日我乃与汝等别矣至期果尸解时至正元年九月九日也
　　柳道士不知何许人相传法甚高右玉城北三里许有真武庙庙前有泉尝出怪物伤人道士命童弟子捧剑泉侧嘱曰吾下捉怪伸手取剑尔当与之遂入须臾见手出大如轮色如靛童失声弃剑而走道士竟不出怪亦随灭今其泉为草滩【以上仙】
　　宁武府
　　元
　　薛道纪楼烦人居沁源太清观驱孽龙息水患逺近祷者无虚日夀百岁一日宴坐见松枝上山猿来谒谓弟子曰此木客报我归期也端坐而化【以上仙】
　　晋
　　慧逺姓贾氏雁门楼烦人莲社十八高贤传曰年十三依舅令狐通六经尤善庄老二十一闻沙门道安讲般若经豁然开悟遂与弟慧持投簪受业沙门昙翼每给灯烛之费太元六年立精舍于庐山以去水犹逺举杖插地泉涌时亢旱于池侧诵海龙王经有神蛇浮水俄大雨因名龙泉精舍慧永师谓刺史桓伊曰逺公方当道而贫道所居隘不可处其夕大雨雷震诘旦林麓广辟素沙布地楩楠文梓充布上下不知所自至伊乃为建刹名其殿曰神运以在永师舍东号东林复制五铭刻于石先是陶侃刺广州时渔人于海中得金像文殊及移督江州迎像还浔阳舟近而溺师祷之忽浮出迎至神运殿造重阁以奉之制赞曰诸教三昩其名甚众功高易进念佛为先既而不期而至者道生等十八人结社念佛复率众百二十三人同修净土业造西方三圣像建斋立誓令刘遗民着发愿文王乔之等为念佛三昩诗以见志居山三十年迹不入俗义熙十二年七月晦夕方从定起见阿弥陀佛告曰汝七日后当生我国即寝疾制遗诫令露骸松林之下即岭为坟八月六日顺寂弟子不忍露尸与太守陶称奉全体葬于西岭素石为塔灵运作碑以铭遗德张野作序自称门人宗炳复立碑于寺门以表德业所着有法性论十四篇论五篇经论诸序铭诗记凡十卷号庐山集唐大中二年追諡辨觉大师南唐升元三年追谥正觉宋太平兴国追諡圆悟大师凝寂之塔　张野逺法师铭师诵鉴淹逺高悟防赜道安常叹曰道流东国其在逺乎襄阳既没振锡南游结宇灵岳自年六十不复出山名被流沙彼国僧众皆称汉地有大乗沙门每至然香礼拜辄东向致敬年八十三而终　僧传北逺法师作湼槃经疏毕掷札于庭柳枝生焉皎然诗掷札成柳枝　逺公刻莲花漏　齐已寄贯微诗注匡山逺大师尝与诸贤游石门洞玩锦绣谷贯休东林寺传记诗注尽云　安逺持奘三车尽生兠率天人间四十年彼天一昼夜亦三十日为一月十二月为一年夀四千岁　苏潜甫西游日记阎大防为言逺公者代州人也公生时其家有井产金灵芝水忽甘美异常诸病者饮之辄愈公去庐山而井如故味不能甘而疾不能治矣土人思之而新之刹曰圣井院日久忘其本实改为楼烦寺郡邑乘皆不载今为置一主其中云唐人有诗曰空悲庐阜月不见雁门僧其证也　昙铣逺公弟子常在左右　匡山神为逺公侍者　逺公谓刘处士云世间惟是想耳茍放有世之见心即道岂有世外物来羇尔耶　逺公高节食后不饮蜜水而将诗博緑醑与陶潜别人不得又送客不过虎溪而送陆静修道士过虎溪数百步今寺门前有道士冈送道士至此止也　庐阜杂记逺法师结白莲社以书招渊明曰弟子性嗜酒法师许饮即往矣逺许之遂造焉因勉以入社渊明攒睂而去　三藏记谢灵运恃才傲物见逺公肃然心服高仲灵钞书记灵运欲入社逺拒之曰子发鬒而
　　须美面与身戾非令终之相请多行阴德戒饬三年而后可灵运怒曰学道在心安以貎邪逺笑而不答昔桓入山礼逺公遂舍辇至今在逺公堂下贯
　　休诗桓旧辇残云湿聊舍孤坟落照边
　　慧持逺公同母弟也莲社高贤传幼读书一日所纪常敌十日年十八与兄同事道安止庐山师身长八尺衲衣垂膝徒属三百师为上首琅琊王珣以书问甯逺持二公孰愈甯曰诚为贤兄贤弟珣复书曰但令如弟仍未之有况复贤耶隆安三年辞兄入蜀逺曰人生爱聚汝独乐离师曰滞情爱聚者本不应出家今既割欲求道正以西方为期耳至成都郫县龙渊寺大佛法升其堂者号登龙门义熙八年顺寂春秋七十六临终以东间经籍付道西间法典付昙兰　稽古録义熙壬子垂戒门徒遂入定于龙渊龛树至政和三年风折其树持乃出定徽宗有像赞三首【以上释】
　　泽州府
　　汉
　　费长房修真高平县之南山有提壶卖药翁日行市中入壶以憇长房见而异之礼为师翁曰孺子可教并引壶中絶非人境遂予竹杖及缩地法数千里顷刻可至后不知所终
　　魏
　　郗俭阳城人能行导引号三百岁武帝召问修链法太子暨陈思王辈咸调笑不之信因令辟谷百日而作止自如帝遂重之命为方士领袖
　　晋
　　王烈泽州人入太行闻雷声山石破裂数百丈中一孔有青泥流出烈取食之后仙去其仙经所谓石髓者耶
　　唐
　　李通敏高平人晏六世祖弃科举学辟谷去妻子隠于西山不入城市年逾百岁无疾终后有遇于王屋者仪貎如生因名山暨井为游仙
　　宋
　　二张仙公一名崇真泽州人一名道温京兆人同居州西上町社修真观寻偕游海岛遇刘长生得其术复归结茆于此相继坐蜕瘗同穴后数十年人犹有见者
　　金
　　姬志真高平人号洞明子皇统中游五岳归语所亲曰人生一梦耳舍宅作观名清梦服紫衣为道士见观碑
　　通真子姓秦名志陵川人弃应举学道隠王屋少室间后遇披云老人于上党授道箓遂立局平阳元都观校补三洞书讫倐风雷大作遂立化着林泉集二十卷
　　元
　　郑埜严沁水人通天文歴数地理学隠歴山遇异人授左慈术卧氷雪不僵县令遣召之强试其术乃索一瓶侧身入撃碎之则了无所见已遁矣明洪武初识者遇于襄邓山中疾行如飞云
　　马仙姑永平人幼慕栖真结屋高平县西通义村日以链形为事旁产香草飞鸟不期而集一日正襟逝邑立祠祀焉今董峰庵有石椁即委蜕处【以上仙】
　　北周
　　慧逺泽州人甫六岁投昙始禅师得度武帝召对契合授法座寻退隠藏阴寺注湼槃经成掷笔云若疏合禅理笔当驻空已而果然其疏遂行入隋为掌教释经法师
　　后唐
　　大愚为僧五音洞调演声律能达旨要年九十余一日别其徒曰吾将归矣端坐而逝洞中尝闻五音声后人因以为名尝作上心王状奏六贼表葢教乘喻言也録进昭宗并韵母三十字诏赐田百顷祠部牒三十八道紫衣十道有愚公塔心王表碑在金峯
　　洪密阳城千峯寺僧俗姓刘早皈石霜契宗防明宗为太尉密预识之登极后命建禅院赐衣鉢蠲田租以勅书慰问详司空图记
