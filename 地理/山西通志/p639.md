<!-- { "loadSidebar": true } -->
　　栁恽字文畅世隆子少有志行好学善尺牍与陈郡谢隣居深见友爱曰宅南栁郎可为表仪齐竟陵王子良引为法曹行参军唯与王暕陆果善每叹曰暕虽名家犹恐累我也为太子洗马父忧著述先颂文甚哀丽后试守鄱阳聴吏属得尽三年丧署之文教百姓称焉遂除骠骑从事中郎梁武帝至建邺以为征东府司马上牋请先収图籍及遵汉高寛大之义从之徙相国右司马天监元年除长兼侍中与沈约共定新律恽性贞素以贵公子早有令名少工篇什为诗云亭皋木叶下陇首秋云飞琅邪王融见而嗟赏因书斋壁及白扇武帝宴必诏赋诗尝和登景阳楼篇云太液沧波起长杨高树秋翠华承汉逺雕辇逐风游深见赏美当时咸共称歴平越中郎将广州刺史秘书监右卫将军再为呉兴太守为政清静人吏懐之感疾求解任父老拜表陈请事未施行卒初恽父世隆善弹琴恽奏父曲辄感思复变体备写古曲常着清调具有条流好医术尽其精妙上谓周舍曰吾闻君子不可求备至如栁恽可谓具美分其才艺可了十人恽着十杖经少子偃字彦游年十二梁武帝问读何书对曰尚书又问有何美句对曰徳惟善政政在养民众咸异之尚武帝女长城公主拜驸马都尉都亭侯位鄱阳内史卒子盼尚陈文帝女富阳公主拜驸马都尉后主初以帝舅加散骑常侍劾免卒赠侍中中防军后从祖弟庄清警有鉴识深被恩礼位度支尚书入隋为岐州司马
　　元魏
　　李绍伯安邑人敦煌宋稚尝师事之受诸经
　　陈奇字修奇河北人少孤贫而奉母至孝龆龀聪识爱玩经典常非马融郑元解经失防志在著述五经始注孝经论语为搢绅所称召赴京秘书省游雅与竒论典诰至易讼卦天与水违行雅曰自葱领以西水皆西流奇曰推此而言自葱领西岂东向望天哉雅性防短因以为嫌先是敕奇铨补秘书雅遂不复叙用焉高允每嘉其逺致称奇通识非凡学所及雅谓允曰君宁党小人也乃取奇注论语孝经烧于庭内奇无降志亦评雅之失奇于易尤长外生常矫之仕歴郡守奇所注论语矫之掌其义多异郑元往往与司徒崔浩同
　　北周
　　栁机弟字匡道解人少聪颖工草博涉羣书辞采雅赡与农杨素为莫逆交解巾中外府记室建徳初除内史上士歴小宫尹御正上士陈遣王偃人来聘令劳之偃人至蓝田滋水暴长所赍国信胥溺假从吏物进之曰昔淳于献空笼前史称美足下假物而进讵是陈君命乎偃人惭不能对武帝嘉之尽以所进物赐仍令报聘占对敏捷见称于时后卒于御正下大夫赠晋州刺史杨素诔曰山阳王弼风流长逝颍川荀粲零落无时修竹夹池永絶梁园之赋长杨映沼无复洛川之文其为士友痛惜如此有文集行世
　　隋
　　栁字顾言河东人晖之子也侨居襄阳少聪敏解属文好读书所览将万卷仕梁著作佐郎后为萧詧侍中领国子祭酒吏部尚书梁国废拜开府为内史侍郎转晋王谘议参军王招引才学士为之冠以师友处之文叶必令润色王作归藩赋命为序词甚典丽初王属文斆庾信体及见后文体遂变仁寿初引为东宫学士加通直散骑常侍检校洗马甚见亲重有所顾问应答如响以其好内典令撰法华元宗二十卷上之赏赐优洽大业中拜秘书监封汉南县公上退朝后便命入阁言宴讽读终日而罢或与同榻共席恩比朋友犹恨不能夜召乃命刻木偶人像月下对饮辄令宫人置于座与相酬酢以为欢笑从幸州卒伤惜乆之赠大将军諡康撰晋王北伐记十五卷有集十卷行于世
　　栁靖字思休霞子少方雅博览坟籍仕梁正员郎入周授大都督歴河南广徳二郡守所居皆有政术吏人畏而爱之然性爱闲素于名利澹如也及秩满还乡便有终焉之志隋文帝特诏徴之以疾固辞闭门自守足不歴园庭殆将十载子弟奉之若严君焉其有过者靖必下帷自责长幼相率拜谢然后见之朂以礼法乡里亦慕而化之或有不善者皆曰惟恐栁广徳知也时论方之王烈前后总管到官皆亲问疾遂以为故事秦王俊临州赉以几杖并致衣物靖唯受几杖余竝固辞其为当时所重如此开皇中卒
　　唐
　　栁宗元字子厚河东人父镇天寳末奉母隠王屋山常间行求养后徙呉上书言事擢左卫率府兵曹参军佐郭子仪朔方府三迁殿中侍御史触窦参贬防州司马还终侍御史宗元少精敏絶伦为文章卓伟精致一时辈行推仰第进士博学宏辞科授校书郎调蓝田尉贞元十九年为监察御史里行王叔文韦执竒其才及得政引内禁近与计事擢礼部员外郎俄贬邵州刺史又贬永州司马自放山泽间堙厄感郁一寓诸文仿离骚数十篇读者咸悲恻尝贻书萧俛许孟容众畏其才髙惩刈复进无用力者元和十年徙栁州刺史时刘禹锡得播州宗元曰播非人所居而禹锡亲在堂吾不忍其穷无辞以白其大人即具奏欲以栁州授禹锡而自往播禹锡终改连州栁人以男女质钱过期不赎子本均则没为奴婢宗元设方计悉赎归之尤贫者令书庸视直足相当还其质已没者出已钱助赎南方为进士者走数千里从游经指授为文辞皆有法世号栁栁州十四年卒年四十七宗元少时谓功业可就既坐废逐不振而文思日益深如封建论永栁游山水记虽史记无以过故韩愈评其文曰雄深雅健似司马子长崔蔡不足多也既没栁人懐之托言降于州之堂人有慢者辄死立庙罗池愈复撰碑云
　　栁识字方明解县人浑兄知名士也工文章与萧颖士元徳秀刘迅相上下而识练理创端往往诣极当时作者伏其简拔浑亦善属文然沈思不逮识云
　　栁中庸名淡以字行河东解人御史并弟与弟中行皆有文名萧颖士以女妻之仕为洪府户曹
　　宋
　　栁开字仲涂解州人侨大名父承翰干徳初监察御史开幼颖异有胆勇周时侍父任南乐盗夜入室开才十三亟取劒逐之盗逾垣出开挥刃断二足指既就学喜讨论经义五代文格浅弱慕韩愈栁宗元为文因名肖愈字绍元既而改名字以为能开圣道之涂也著书自号东郊野夫又号补亡先生作二以见意尚气自任不顾小节所交皆一时豪隽范杲好古学尤重开文世称栁范以文贽王祐大赏激杨昭俭卢多逊并加延奬开寳六年举进士补宋州司冦参军以治狱称职迁录事太平兴国中擢右赞善大夫征太原督楚泗八州运粮选知常州迁殿中丞徙润州监察御史知贝州加殿中侍御史雍熙二年坐与监军忿争贬上蔡令防北征开部送军粮将至涿州辽帅领万骑与米信相持俄绐言求降开谓信曰兵法云无约请和谋也彼将有谋急攻之必胜信迟疑不决逾二日贼复挑战后侦之果以矢尽俟取于幽州也师还诣阙上书愿从边军效死太宗怜之复授殿中侍御史雍熙中使河北因抗疏曰臣受非常恩未有以报年才四十胆力方壮愿陛下赐臣步骑数千任以河北用兵之地必能出生入死为陛下复幽蓟虽身没战场臣之愿也乃以开为崇仪使知宁边军徙全州全西延洞粟氏聚族五百余常钞刼开为作衣带巾防选才吏勇辩者三辈使入谕之曰尔能归我有赏不然灭尔类矣粟氏留二吏为质率其酋四人与一吏偕来开厚犒赐吏民争以鼓吹饮之居数日遣还如期携老幼悉至开即赋其居业作时鉴一篇刻石戒之遣酋入朝授本州上佐赐开钱三十万淳化初移知桂州坐全州杖防卒劾系削二官黜为复州练副使移滁州复旧官知环州三年移邠州时调民辇运趣环庆民皆荡析产业转运使复督后运民数千人号诉开贻书转运使曰开近离环州知刍粮之数不増大兵可支四年今蚕农方作再运半发老幼疲畜乘困竭奈何又苦之不罢开即驰诣阙下白于上前矣卒罢之又知曹邢二州真宗初加如京使知代州极言边防利害政治得失开至州葺城垒战具诸将多沮议不协开曰吾观宿有光云多从北来犯境上冦将至矣吾闻师克在和今诸将且危我即求换郡徙忻州刺史及辽师犯边上书请车驾观兵河朔四年徙沧州道卒年五十四录其子涉三班奉职开善射嗜弈有集十五卷作家戒千余言刻石以训诸子性倜傥重义在大名尝过酒肆饮有士人至自京以贫不克塟亲即罄所有得白金百余两益钱数万遣之开兄肩吾御史肩吾三子湜灏沆并进士第灏秘书丞
　　金
　　南涛大定初贡士长于文学一时碑志多出其手刘制文学与南涛齐名大定间碑志多所撰工书田世英河中人博学能文长于诗举进士调绛州教授迁虞乡簿转县尹退居教授乡里从游者众时称田先生
　　闗汉卿解州人工乐府着北曲六十本文致曰闗汉卿如琼筵醉客
　　明
　　郭极字仲枢夏县人永乐十四年以五经儒士召授五经博士固辞不受幼与王翰相友善师浚仪归旸有稿燬于火子确字磐石玉立魁梧以贤良荐亦称疾不赴
　　李防安邑人受学于薛瑄兰州周蕙尝从防学学益邃蕙繇举人官清水教谕学使者叹其贤荐防代已命未下而卒
　　吕子固字孟坚解人治己酉举人授富平教谕精性命理喜著作据师席以礼法自持诱掖奬劝备尽其术解组后益以讲解为事四方学者多从之所着有三车一览集子鸣韶官元氏教谕甘贫乐道以孝友着尝佐马谿田修陜西志
　　王光祖解州人正徳间贡士游泾野之门精思力行潜心理学不治举子业泾野转官南都光祖负笈从之泾野叹其笃信好学比既归筑室祀先圣贤读书其中题曰明诚精舍所着有龙居子稿见刻三晋语录中
　　崔吉字天祐平陆人简重庄慤虽贫不茍取惟以讲学授徒为事嘉靖癸未贡入太学一时同游士翕然重之司业呉高其行欲荐诸朝谢曰是非吉初志也比居忧六载哀毁柴瘠未尝一入阈内乙未授华州同知巡道王屡以疑狱檄聴悉得其情属华隂县夜餽援伯起故事却之出理大庆税尽清积有羡则归之公中曰吾求无愧此心而已既遘疾读书益勤置易性理于枕旁逮易箦未辍也卒无以为殓中丞牛给赙归其丧知县刘祀于社巡按黄檄有司树坊学道郑题曰翼道坊
　　马峦字子端夏县人骙仲子好学饬躬励行游邑庠知县钟恕欲黜栁子厚乡贤祠祀峦谏止遘家难吟诵诗书手不释卷辨雪入太学贵戚拟言复九庙峦上书止之江正郎冕将言平阳诸处边储改本色峦移书备论道险运艰以寝其疏夏相言召还内阁欲仍复九庙以御史徐祚先知夏县托峦转达峦逊言谢免序班呉希同取媚时贵将倾懐庆翟良臣家峦力为排解所着有温公年谱行于世希迂尚论翊道编素书迂书亿解瑶京尧都寓稿砚田田耕余耕异闻纪实制交论反离骚迎晖书屋稿等书百余卷藏于家
　　刘崇文号朴庵安邑人弱冠登隆庆庚午举人越三十载始成万厯戊戌进士乆居孝亷食贫自耨其内子手供炊防以馌之雅嗜读书读辄成诵有解悟辄以籍牍转遗知友垂老不御防縠歴官铨曹自奉如寒素与姚孝亷槚互砥常少曹于汴尤尊之于其没也手为文以吊
