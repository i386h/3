<!-- { "loadSidebar": true } -->
　　留庄隘东南七十里中条山南通垣曲县北接绛县冷峪口土人名刘庄野东西二山之间溪水北来相传有汉髙祖祖坟对面断壁千仞清湍横流　唐以张濬为河东行营兵马招讨制置使京兆尹孙揆为昭义节度使副之韩建为供军使以朱全忠李匡威赫连铎竝为招讨使枢宻使骆全諲为行营都监以汴甲三千为帐下发五十二军邠宁鄜夏杂虏合五万讨太原先是汴华邠岐兵絶河防平阳汴将朱崇节巳戍潞濬虑汴人遂据有之乃令揆分兵趋潞以中人韩归范持节防送至军防太原将李存孝方攻潞揆至长子为存孝所擒汴人亦弃城去濬次隂地关诸军壁平阳存孝击之皆大北委仗械去濬敛众夜遁比明军失大半存孝进掠晋绛慈隰其锋甚盛濬间道出王屋奔河清桴而济麾下略尽全諲仰药死建遁去　张濬出王屋道即留庄隘道也
　　横岭东南九十里山脊横亘下有三泉源出白石下土人名曰白石河接垣曲界　闻喜东南横岭乃小横岭也　刘庄野铺南接垣曲县梨树铺　横岭皆设巡检司
　　秦涧南五十里涧之上为秦王岭樵者时得铜箭镞相传秦王屯兵于此下有广涧数派相传为三跳处刘武周传尉迟敬徳还浍州秦王邀战破之于美良川　胜水沟在杜家庄髙三丈水自汤寨山至此瀑流而下入三跳涧今按在柏樊底水出崖间附草而下滴潭如有铃声　马跑泉近秦王涧相传秦王马跑地出泉　霍州亦有马跑泉皆太宗经战地　张藻梁秉钧墓碑辛巳入美良境又会天风暴寒氷合黄流而羣师平渡遂得神前口处要地因入陜右
　　兰徳镇东北五十里路接曲沃隘口铺　兰徳镇堡兰徳铺
　　横水岭东四十五里接绛县界设左哨
　　栗村镇堡在东北路通稷山
　　上东镇堡　下东镇堡　宋店镇堡　小郭店镇堡裴社镇堡
　　河津县
　　龙门西北二十五里两山壁立中通河流形如门阙东西濶八十步一名禹门西与韩城梁山竝峙　禹门渡在禹门关元魏唐竝置关　禹门渡巡检司在龙门山下神前村西　太平寰宇记禹治水至龙门巡绕至山龙门山即龙门关极险魏大统七年置戍唐志龙门有龙关关有龙门仓开元二年置　元王思诚河津总图记禹门渡在县西北二十五里即古龙门关也按辛氏三秦记河津名龙门河出龙门口其广不及八十步舟楫徃来一移刻而可济凡河之流无有便于此者　明一统志禹门渡在河津县西北三十里唐有龙门关置于此【正义龙门在同州韩城县北五十里禹凿广八十步　知县呉寳林龙门鐡索记购鐡募工续镮成索癸未索成计长七十余寻计镮一千四百三十有竒每镮重二十两总计鐡二千二百斤濒河之东崖凿石成穴穴树柏椿凡二十有四以鐡索横絙椿上须臾数十舟手攀钩挽索蚁附而上】魏孝武西迁周太祖令大都督薛崇礼据龙门引防军薛端西行崇礼寻失守遂降东魏东魏遣行台薛循义都督乙干贵率众数千西渡据杨氏壁端与宗亲及家僮等先在壁中循义乃令其兵逼端等东渡方欲济河防日暮端与宗室及家僮等叛之循义遣骑追端且战且驰遂入石城栅得免栅中先有百家端与并力固守贵等数来慰喻知端无降意遂拔还河东东魏又遣其将贺兰懿南汾州刺史薛琰达守杨氏壁端率其属并招喻村民第多设竒兵以临之懿等疑有大军便即东遁争船溺死者数千人端收其器械复还杨氏壁周太祖遣南汾州刺史苏景恕镇之徴端赴阙　周太祖狩于龙门帐下杨忠独当一猛虎左挟其腰右拔其舌太祖壮之北俗谓猛虎为掩于因以字之　齐神武入关关右行台薛循义自龙门济河招下西魏北华州刺史薛崇礼　周天和五年齐将斛律明月率大众于汾北筑城西至龙门六年齐王宪率众二万出自龙门齐将蔡新王王康徳以宪兵至潜军宵遁宪乃西归仍掘移汾水水南堡壁复入于齐齐人谓略不及逺遂弛边备宪乃渡河攻其伏龙等四城二日尽拔又进攻张壁克之获其军实平其城垒明月时在华谷弗能救也　周天和六年齐将斛律明月冦边于汾北筑城自华谷至于龙门　斛律光将兵度玉壁至龙门周有移书别须筹议诏吏部尚书冯子琮乗传赴军与周将韦孝寛面相要结龙门等五城因此内附　唐髙祖大业中拜山西河东慰抚大使击龙门贼母端儿射七十发皆中贼败去而敛其尸以筑京观尽得其箭于其尸　隋大业十三年八月癸巳唐髙祖次龙门突厥来助隋骁骑大将军屈突通守河东絶津梁壬寅冯翊贼孙华土门贼白元度皆具舟以来逆九月戊午以少牢祀河乃济甲子次长春宫
　　黄河正义按河在冀州西故云西河禹门发源河水小积石山浮河东北下霹雳胜北而南行至于龙门皆雍州域也　黄河渡口县西一十里为黄河东岸　禹门渡在禹门县西二十五里　陶家营渡在平阳卫屯陶家营县西南三十里　双营渡在平阳卫屯双营县西南三十五里　夹甸渡在夹甸营故屯县西南五十里　新庄渡在曹家庄西县西南五十里　修福渡南八里　黄村渡东南二十八里以上诸渡即韩信以木罂渡河地也明太祖兵亦尝由胡卢滩入关中　王思诚总图黄河渡县西十里水经注横溪水东南经夏阳县故城北故少梁也
　　其水东南流于河昔韩信之袭魏王豹也以木罂自此渡　史记汉二年六月魏王豹絶河津反汉与楚约和汉王使郦生説豹不下八月以韩信为左丞相撃魏魏王盛兵蒲坂塞临晋信乃益为疑兵陈船欲渡临晋而伏兵从夏阳以木罂瓶渡军袭安邑魏王豹惊引兵迎信信遂掳豹定魏为河东郡【史记正义按韩信诈陈列船艘于临晋即此从夏阳木押罂瓶渡军袭安邑临晋同州东朝邑界夏阳在同州北渭城界安邑故城在绛州夏县东北十五里　史记索隐刘氏云夏阳旧无船豹不备之而防临晋耳今安邑被袭故豹遂降也　史记淮隂侯传从夏阳以木罂瓶渡军服防曰以木押缚罂瓶以渡是也古文简不言缚耳呉志孙静传策诈令军中促具罂瓶数百口分军夜投查渎亦此法也其状图于喻龙徳兵衡谓之瓮筏通典木罂用木瓮为筏受二石力胜一人瓮间濶五寸以绳勾聨编枪于其上形长勿方前置拔头】
　　【后置矟左右置棹】后秦皇初三年慕容永为慕容垂所灭其所署河东太守栁恭等各阻兵自守姚兴遣晋王绪讨之恭等依河拒守绪不得济镇东将军汾隂薛彊先据杨氏壁引绪从龙门济河遂入蒲坂恭势屈请降　唐公李渊至龙门汾隂薛大鼎请勿攻河东自龙门直济河据永丰仓河东县戸曹任环曰环在冯翊积年请谕之义师自梁山济河指韩城逼郃阳萧曹文吏必望尘请服孙华之徒皆当逺迎然后鼓行而进直据永丰关中自定矣渊至汾隂以书招孙华华来见环又説下韩城遂留诸将图河东自引军而西朝邑法曹靳孝谟以蒲津中潬二城降华隂令李孝常以永丰仓降　唐武徳二年秦王世民自龙门渡河屯柏壁　唐中和二年李克用自隂地趋晋防河中三年使弟克修领彀骑五百渡河克用自夏阳济留薛阿檀扼津口次同州壁干坑败贼于梁田坡明崇祯十七年正月李自成繇韩城煤航渡河入
　　犯平阳
　　胡卢滩西南二十里汾水经此入河　汾河县南八里东自稷山界西来南流至荣河汾隂祠下入于河明隆庆四年东徙至胡卢滩　逺亭里胡卢滩堡明崇祯三年建　胡卢滩渡浮桥
　　国朝康熙十一年知县马光逺建　今胡卢滩没于河而汾水黄河交防自属关隘要地
　　西硙口入乡宁路在县北三十五里有镇硙堡永安堡河南武备寨南十里唐建　张家崖下堡西南二十五里明崇祯五年建
　　薛戍堡在小亭村东所以控黄河岸也金皇统间筑村寺有守御官题名
　　南午芹堡　北午芹堡　通化村堡　卫村堡
　　稷山县
　　玉壁关城在县西南一十二里西魏王思政筑遗趾屹然后为玊壁渡　玉壁渡西南十二里汾水之隂元魏置关后为渡南有荆平渡西南有杨村渡薛村渡东南有苑曲渡费村渡崔村渡　汾河玉壁渡县西南八里今废　通典后周勲州故城在今县西南十二里即玉壁城为周氏重镇齐神武再攻围皆不克通考玉壁乃西魏大统八年王思政所筑齐神武攻围不克至十二年韦孝寛守之齐神武又攻围六旬不克　魏大统八年十月齐神武侵汾绛围玉壁周太祖出军蒲坂将撃之军至皂荚齐神武退周太祖度汾追之遂遁去　王思政镇农以玉壁地在险要请筑城即自营度移镇之迁幷州刺史仍镇玉壁文帝大统八年东魏昼夜来攻守御有备卒不能克复镇农周太祖命举代已者乃进所部都督韦孝寛时论称其为能知人　东魏兴和三年十月甲寅齐献武王围寳炬玉壁十一月壬午班师　韦孝寛大统八年转晋州刺史寻移镇玉壁兼摄南汾州事先是山胡负险屡为刼盗孝寛示以威信州境肃然十二年齐神武倾山东之众志图西入以玉壁冲要先命攻之连营数十里至于城下乃于城南起土山欲乗之以入当其山处城上先有两髙楼孝寛更缚木接之令极髙峻多积战具以御之齐神武使谓城中曰纵尔缚楼至天我会穿城取尔遂于城南凿地道又于城北起土山攻具昼夜不息孝寛复掘长堑要其地道仍饬战士屯堑城外每穿至堑战士即擒杀之又于堑外积柴贮火敌人有伏地道内者便下柴火以皮鞴吹之吹气一冲咸即灼烂城外又造攻车车之所及莫不摧毁虽有排楯莫能抗孝寛乃缝布为缦随其所向则张设之布既悬于空中其车竟不能壊城外又缚松于竿灌油加火规以烧布并欲焚楼孝寛复作长钩利其锋刃火竿来以钩遥割之松麻俱落外又于城四面穿地作二十一道分为四路于其中各施梁柱以油灌柱放火柱折城并壊孝寛又随壊处竪木栅以扞之城外尽其攻撃之术咸拒破之神武苦战六旬伤及病死者十四五智力俱困因而发疾其夜遁去废帝二年孝寛移雍州刺史恭帝二年周文帝北巡命还镇玉壁周明帝保定初以孝寛立勲玉壁遂于玉壁置勲州仍授勲州刺史齐人遣使至玉壁求通互市许之武帝建徳五年东伐齐过幸玉壁观御敌之所深叹羡之移时乃去孝寛请为前驱帝以玉壁要冲非孝寛无以镇之不许孝寛镇玉壁前十二年后十八年　玉壁城中无水汲于汾齐神武移汾一夕而毕无水而城仍不下是水道尚存也　齐神武攻周玉壁士卒死者甚众神武恚愤疾发周文下令曰髙欢鼠子亲犯玉壁剑弩一发元凶自毙神武闻之勉坐以安士众悉引诸贵子使斛律金唱敕勒歌神武自和之　武定四年八月齐献武王自邺帅众西伐文襄王防于晋州九月围玉壁以挑之十一月班师文襄王如晋阳　西魏废帝元年以大将军达奚武出镇玉壁武乃量地形胜立乐昌胡营新城三防齐将髙茍子以千骑攻新城武邀撃之悉虏其众　西魏大都督杨忠与怡峰解玉壁围　隋为髙梁县后徙汾北故城址尚存　唐武徳二年裴寂与刘武周战度索原寂败略阳郡公道宗年十七从秦王讨贼王登玉壁城以望谓道宗曰贼怙众欲战尔计谓何对曰武周席胜锋未可当正宜以计摧之且乌合之众惮持久若坚壁以顿其鋭须食尽气老可不战擒也王曰而意与我合既而贼粮匮夜引去追战灭之
