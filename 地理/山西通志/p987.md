<!-- { "loadSidebar": true } -->
　　王子道经汜水故人邀游大伾之上俯见河流客有问河源者王子曰是非予所履也虽然予以为必出于昆仑曰子何以知之曰予葢以理知之山与水同原天下之山起于昆仑天下之水起于昆仑无疑也曰子不闻乎昔元世祖欲穷河源遣使行四五千里至吐蕃朶甘思西鄙有曰鄂端诺尔者华言星宿海也有水百望之如列星此河源也逾昆仑一十余日矣予曰西域之迹发自张骞骞所歴诸国甚久且逺东汉之世大秦条支安息至于海滨四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图廼在西南何也然则元使所谓昆仑者果昆仑乎所谓星宿海者果河源乎未可知也尔雅云河出昆仑墟色白并千西百川色黄山海经云昆仑之邱河水出焉东南流注于汜天之水洋水出焉西南流出于丑涂之水黒水出焉两流注于大杵淮南子云昆仑之墟河水出其东北陬赤水出其东南陬洋水出其西北陬雪山髙五百由旬山顶有阿耨达池池东有恒伽河从象口出共百河流入东海南有新颍河从牛口出共五百河流入南海西有博文河从马口出共五百河流入西海北有斯陀河从狮子口出共五百河流康泰扶南传曰恒水之源出昆仑有五大源方流为诸水洛书曰河自昆仑出于重野迳积石为中国之河张骞云于阗之西水皆西流注南海其东水皆东流注盐泽潜行地下其南则河源出焉古书所纪先后一辙岂皆不可信而元使独可信乎曰为其得之亲见也曰古之至人夫独非亲见凿空以欺后世乎释氏生于天竺穆王宴于瑶池夫岂非亲见乎而疑之也然则元使其诬乎曰吾尝考之河有两源一出于阗一出昆仑之墟且汉使亦尝穷河源矣谓出于阗其山多玉石采来献天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也且天竺诸国有身热头痛之坂县度之阨热风夏雪毒龙恶鬼猛虎狮子之害元使亦尝歴此乎禹本纪言河出昆仑其髙二千五百余里日月所相避隠为光明也其上有醴泉瑶池淮南子载昆仑之上有禾木珠树玉树圃阆风十洲记谓弱水绕之上有金台玉阙之丽元使亦尝覩此乎虽其神怪恍惚不可尽信而河源之出于是不可诬也近有佛图调谓钟山西六百里外有大昆仑又有小昆仑然则昆仑果非一乎昆仑之逺近不一然则河源恶乎定曰水经云昆仑在西北河水出其东北陬东南流入渤海其一源出于阗之南山北流于葱岭水合东注蒲昌海郭璞云河出昆仑潜行地下至于阗国复分流岐出合而东注盐泽复行积石为中国河此定论也予见近世之论河源者每以一夫之目辄废千古之论故不得不为之辨
　　禹甎辨　　　　　　　　　　　王　翰
　　夏治西去十五里有禹故城城中民聚为村村民掘地得甎方尺余而中画为一十二方方容一字以篆书之其文曰海内勋臣歳丰登谷路无饥人虽累千百不异人传谓禹所陶者人人争宝之或至千里易以重货茍得以为厚惠将以遗人难事可济元末多事夏当冲要使臣络绎至县则求于县官县官亦责于民于是上下病焉当时名公巨儒无有辨之者岂非爱异好竒之过也哉予窃为辨之按书断之字起于苍颉之鸟迹书也歴至禹亦不能不小变岂容有篆哉篆始于周宣王史籀之所为今以诸石本考之尤为明白今遂以篆为禹时书此不可信者一也详其文义肤浅又不谟谋之古雅此不可信者二也难者曰禹臣舜出处必有同于舜者陶甎之事岂非同于陶河滨之事乎曰舜禹圣则同出处贵贱有所不同何则瞽瞍为匹夫而舜为之子且不得其亲其穷可知耕稼陶渔之事不得不为也鲧者尧之方伯禹为之子以父为方伯子为陶冶可乎此不可信者三也禹都安邑是城即禹都也既称都必舜崩而禹即天子位矣安有为天子而为陶冶之事哉此不可信者四也观其文皆纪徳颂功之语海内勋臣之称以君施于臣可也禹岂可以自称为臣而谓有功于海内也哉此不可信者五也又曰称臣者谓之益也如后世券文誓辞之谓也曰以当时考之舜之相尧禹之相舜未尝有此岂至禹独为之乎乃春秋秦汉之所为三代岂有是哉是不可信者六也又按史记禹即位一年而荐益于天后七年而禹巡狩而崩禹在位时益未有所为也讵可以海内勋臣虚美之乎观于孟子可知此不可信者七也谓用之于葬瓦棺纸衣未必为瓴甓之侈勒铭藏之乃东汉已后之事今甎散在四野不一处得之窃疑故城与司马公墓近当时葬公之时必陶于近处用之余者既无所措则必瘗之详于文义字画颇近似之不然何不见于宋之前而得于宋之后何不闻诸载记而谬于传闻其不为禹时也必矣予姑辨之以解后来之惑
　　国朝
　　王恭襄立朝辨　　　　　　　　李中馥
　　注品于后原以传信非以传疑衡品于前不可过疑不可过信有显功者隠慝不必搜也有大疵者积劳尚可赎也原邑恭襄王公所歴事者武庙肃庙多事之朝也公宗社是安勲业烂焉参之前代未易多数何通纪所载有善结权奸之书耶检巻至此不能不致辨焉云投刺刘瑾贿瑾记室每帖至逸之即还瑾伏诛朝臣各有名帖公独无云公素昵朱宁衔彭泽泽恶宁每声辱之公语宁不信匿宁屏后以言激泽令詈骂之以实其语云歴未五载公孤三进宠锡之灵奥援之力也嗟哉王公似无说以处此矣余谓伎俩精于逢迎者名利所由廹心术攻乎穽陷者事业何由隆公名利之情最淡事业之着最隆检巻至此恶能禁余之不致辨也翻覆深求觉媚瑾投刺固矣贿行帖返得乎瑾之记室瑾之心腹爪牙也为瑾自甚于为公初求返帖尚可适然付之至次至再而疑心生矣念帖必求返是诚何心哉明明虑己之祸及计瑾之败露此情识透不唯弗应必将挟公为竒货如予所见魏珰左右于最无影者揑为方景阳之符咒絶不涉者罗为顾同寅之择出拥要地获厚实瑾之记室独不能计及此也此予之所以辨也宁泽之事隂借剑于宁阳市交于泽乡党自好者不为而谓贤者为之事即涉真胡所纪者有屏匿朱宁与宁使在坐之舛耶屏匿真在坐诬矣在坐真屏匿诬矣一事既各载之不同两纪果何从之是确此予之所以辨也朝廷九天九渊之升坠恩威原自不测公不五载而三进公孤或出圣意或出权奸是未可知观文清薛公之参知政府知者言宜为拜酬薛公曰焉有受爵天朝而拜恩私室者乎不拜因而落职公之宠锡果系权奸自酬拜之不遑如不酬拜必斥逐之不寘此予之所以辨也通纪所书胡为哉予有说焉从来才者忌功者忌敢任者忌有一于此忌所不免公则备焉公评邱文庄衍义补谓能博不能约邱公间世之英尚以此评况邱公右者是才为人忌宸濠不轨中外俱无人色公独自如必待诸臣遑遑莫措公徐曰贑抚王伯安久任上游正候宁变数日可以授首果如所算众虽共服众实共嫌是功为人忌至土鲁番之降花马池之复陜西一边其功已立三边奏议言言硕画诸镇要害攸分当事功罪立见惟社稷克承担当不避是敢任为人所忌况与首辅廷和杨公甚左疏劾杨公可斩杨公内恃迎立之功外恃门生故吏之众亲恃子升庵公鼎望文坛于纪闻见而秉笔者何难于托也公饬躬太方居心太刻不喜南人纪闻见而秉笔者又无俟于托也安见通纪之书不出于此者就逆濠一案公之人品心术更自昭然濠初辇金长安结识大臣之有望者辄数千金夀无不腹果公毫无所染其淡于利者如此后濠擒叙功王文成自疏追狐逐兔者臣发纵指使者琼公若留心世劵可得公独不撄心其淡于名者又如此若是乎诬公者之即可以杨公解也杨公善诬人者也梁公厚斋何如人哉尚以复防衞诬之矧与公有衔乎乃善诬者之惯以诬行也若是乎为公陷泽之即可于彭公求也彭公善陷人者也嗾薛侃以上疏指夏言以起草令侃备极诸刑欲以锻链成狱致夏言不甘与张孚敬排入殿中阍者不纳上意稍悟次日复审令孚敬不亲鞫所空坐阁中夏公之寃始白激骂之狡何异嗾疏之狡匿屏之工不殊指草之工乃善陷者之惯以陷行也杨彭原一气之欢王公受两冲之敌余检巻至此安得不惓惓致辨也晋学使益轩吕公以此革公乡贤从祀太原诸公具呈曰在文成尚锡三等之命圭岂恭襄不保一炉之香火呈入复迎从祀余勒是辨果可焉人人为投杼之信也可即否焉人人为弓影之疑也亦可同声之和不欲续之是则余之为余而已矣续史者参之
　　五羖辨　　　　　　　　　　　朱彛尊
　　孟子百里奚自鬻于秦养牲者五羊之皮食牛赵岐注人言百里奚自卖五羖羊皮为人养牛自卖句截五羖羊皮为人养牛盖言衣此食牛也朱子集注云人言其自卖于秦养牲者之家得五羊之皮而为之食牛殆言因自鬻得五羊之皮解者遂疑鬻身止得五羊皮非已扊扅歌云百里奚初娶我时五羊皮又曰西入秦五羖皮然则奚盖服五羊之皮入秦者纫五羊为裘毛之最丰而贱者所服也曩客代州言之李孔徳孔徳不以为然偶读范处义诗补传释羔羊之诗云素丝必以五言盖合五羊之皮为一裘循其合处以素丝为英饰也百里奚衣五羊之皮为秦养牲盖仿古制古之羔裘其制甚精养牲者被五羊之皮葢贱者之服而召南在位之君子亦服之非节俭而何其说竟与予合按史记百里奚亡秦走宛楚鄙人执之缪公闻百里奚贤欲重赎之恐楚人不与乃使人谓楚曰吾媵臣百里奚在焉请以五羖羊皮赎之楚楚遂许与之盖百里奚在秦五羖其素所被服缪公虑楚不信故以奚所衣之服与之不然则五羖微物楚人岂贪之乎太原阎百诗好驳正注疏之失作孟子劄记书此质焉
　　北周
　　黄帝见广成子赞　　　　　　　庾　信
　　治身紫府问政青邱龙湖鼎没丹灶珠流疎云即雨落木先秋至道须极长生可求
　　武丁迎傅说赞
　　虞田路断辞润泉飞躬劳版筑有弊韦衣贤臣入梦天赐无违千岩之下遂得同归
　　成王刻桐叶封虞赞
　　虞叔百里居河之汾帝刻桐叶天书掌文礼以成徳乐以歌薫天子无戏唐其有君
　　鉏麑见赵盾赞
　　赵盾将朝端衣整笏鉏麑受命冲冠怒发惆怅贤臣顾瞻城阙利剑不抽青槐先絶
　　唐
　　圣应图赞　　　　　　　　　　张九龄
　　臣闻啓圣者天也宜有以觉悟受命者圣也必有以明徴故神不言而可知时将至而先兆当陛下龙潜于上党也或托数于云物或効灵于卜筮天之意防丁宁垂象惟恐后时而又以潞水之深山鹿之挺走驰骋是获厉流不濡非力所能以明或跃干之上体时而九四神道幽赞圣期宻尔自后而占何着明其若此葢天福海内地降圣迹以瑞非常之后以决如神之防至于再三明必信耳
　　蒲津桥赞　　　　　　　　　　张　说
