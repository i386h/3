<!-- { "loadSidebar": true } -->
　　帝尧帝喾之子姓伊祁氏年十五佐兄摰封唐侯二十即帝位始封于唐故号陶唐今唐县定州境以唐水名也其曰顺德唐山者讹
　　金志汝州鲁山有尧山寳丰有豢龙城
　　荀恱曰唐者帝尧有天下号陶发声也韦昭曰陶唐皆国名犹汤称殷商也臣瓒曰尧初居于唐后居陶故曰陶唐也师古曰三家之说皆非也许慎说文解字云陶丘再成也在济隂夏书曰东至陶丘有尧城尧尝居之后居于唐故尧号陶唐氏斯得之矣
　　汉延光三年二月庚寅遣使者祠唐尧于成阳注古城伯国也故在今濮州雷泽县北述征记云成阳南有尧
　　罗泌帝尧辨　古今之事绪无竆而地理之差尤为难于究竟尧之在济隂成阳尧母灵台在南汉章帝元和二年使奉太牢祠尧于成阳灵台是其处也今皆在濮之雷泽东南而王充乃云葬崇山墨子则谓北教八狄道死南已之市而葬蛩山之隂盖仪墓尔按欧阳集古录言灵台碑以为史记地志水经诸书皆无尧母葬处粤稽地志及范志则云成阳有尧灵台而此碑云尧母葬兹欲人莫知名曰灵台又郭縁之述征记成阳城东南九里有尧陵陵东有中山夫人祠在城南二里盖尧妃也东南六里有庆都上有祠庙而水经注言成阳城西二里有尧陵陵南一里有庆都陵于城为西南称曰灵台乡曰崇仁邑号修义其葬处明白若此恶得云无邪然述征记在成阳东而今之所识乃在成阳西北四十里谷林则古今疆塲相出入有不同者郭氏所记乃小成阳小成阳在成阳西北五十里于河南有山曰成阳谷林在其下小成阳以山得名乃尧葬所在有尧之故名焉即庸俗所谓囚尧城者抑尝订之盖其逊位之后作游于此此宵人所以得迹其近似而诬焉何以见之庄周之书极天下之谲者也其让王之说至有尧不慈舜不孝等语而未尝有篡窃之一言使差有之周肯不言哉韩非战国之从横自贾者也其说疑曰奸人之事其君其讽一而语同世主说其言而不之辨则奸人愈反而说之曰古之明王非长防弱也皆聚族偪上而求其利也因曰舜偪尧禹偪舜而自显其名也田成子宋子罕皆是物也嗟乎以韩非軰犹破其说于处士横议之时而今之学士乃不能敺其惑于圣哲清明之代可谓智乎因三思之是盖魏晋之事而竹书又出于魏晋之间则其当时逢君之臣为主分谤而附益之不言而喻爰复侦之燕之慕容盛晋之伧囊奸义者也尝称商之太甲而以伊尹事同夷羿即敷之徒虽能初与之较而终以屈听更誉其言之当而今竹书果有伊尹放太甲太甲潜出杀伊尹之言乃知偪于一时雷同诡随谓白为黒者众矣夫治古之事曲引而说之何不可哉知几之妄泌请得以佐其说而尽破之毋俾世迷得以引戈而议其后伯禹曰毋若丹宋朋滛于家用殄厥世予创若是而史记亦曰朱絶厥世摭此附防则知几之说牢矣乡使知几援此自证则将遂信之乎我无是也夫殄世者不继世以有天下也岂絶灭云乎哉方尧之遯位也将逊之语先闻于岳荐之前而使嗣之诚己见于侧微之日及其出也然后女于畎畆试以百为如慈亲之育其子含饴防葆繇小以髙大岂若凶残鬼类愒日玩嵗处髙据势怙宠冐权而为偪邪舜之事官也以之徽典则必使其从以之賔门则必使其睦逮其底绩然后致自大麓格于文祖若蒲轮而赴京缓辔取程自迩而之逺非若轻狷少年不召自至冲君突跸蹶坑坠堑而后息也虽然犬豚鳬雁之徒智不足以知圣人自昔然矣而文忠公之跋亦何足邪谓俗本多作城阳独此碑为成阳夫成阳与城阳正自二所成济隂乃古之成昔武王封母弟于成后迁于成之阳遂曰成阳而城阳乃汉齐悼惠之子章所食之国今之兖州是矣不得为一也其云廷尉某姓名磨灭据汉廷尉仲定碑云迁廷尉卿托病乞归修尧灵台黄屋三十余而灵台碑言济隂太守成阳令各遣大掾辅仲君则知为仲定矣至言汉受濡期则又以为不知何语此盖指言汉氏承秦之水运而已夫君子耻一物之不知而病圣贤之失世而公以为久逺难明之事不知不害为君子君子博学而反约今也画
　　顾炎武尧灵台考　汉书地理志济隂成阳有尧灵台后汉书章帝纪元和二年八月东廵狩使使者祠唐尧于成阳灵台安帝纪延光三年二月庚寅使使者祠唐尧于成阳皇览云尧在济隂成阳皇甫谧帝王世纪云尧塟济隂成阳西北四十里是为谷林水经注城阳西二里有尧陵陵南一里有尧母庆都陵于城为西南称曰灵台乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕庙前并列数碑栝柏成林二陵南北列驰道迳通皆以砖砌之尚修整尧陵东城西五十余步中山夫人祠尧妃也石壁阶墀仍旧南西北三面长栎聨防扶疏里余中山夫人祠南有仲山甫西有石庙羊虎破碎略尽于城为西南在灵台之东北宋史神宗熙宁元年七月己卯知濮州韩铎言尧陵在雷泽县东谷林山陵南有尧母庆都灵台庙请敕本州春秋致祭置守陵五戸免其租奉洒扫从之【成阳在汉为济隂属县北齐废隋复置为雷泽县唐宋因之金复废今曹州东北六十里故雷泽城是也】而集古录有汉尧祠及尧母祠碑是庙与碑宋时犹在也然开寳之诏帝尧之祠乃在郓州【今在东平州东北三十里芦泉山之阳】意者自石晋开运之初黄河决于曹濮尧陵为水所浸乃移之髙地乎而后代因之不复考正矣【元史防定帝纪防定二年四月丁酉濮州邮城县言城西尧上有佛寺请徙之不报】虞舜陟方见于书禹防诸侯于涂山见于传惟尧不闻有廵狩之事墨子曰尧北教乎八狄道死塟蛩山之隂舜西教乎七戎道死塟南已之市禹东教乎九夷道死塟防稽之山此战国时人之说也自此以后吕氏春秋则曰尧塟于谷林太史公则曰尧作游成阳刘向则曰舜塟济隂竹书纪年则曰帝尧八十九年作游宫于陶九十年帝游居于陶一百年帝陟于陶说文陶再成丘也在济隂有尧城尧尝所居故尧号陶唐氏而尧之始定于成阳矣但尧都平阳相去甚逺耄期之年禅位之后岂复有廵游之事哉偃朱之说并出竹书而鄄城之迹亦复相近【括地志曰故尧城在濮州鄄城县东北十五里竹书云昔尧衰为舜所囚也又有偃朱故城在县西北十五里竹书云舜囚尧复偃塞丹朱使不与父相见也按此皆战国人所造之说或人告燕王谓启攻益而夺之天下韩非子言汤使人说务光自投于河大抵类此】诗书所不载千世之逺其安能信之山海经海外南经狄山帝尧葬于阳注吕氏春秋曰尧塟谷林今成阳县西东阿县城次乡中赭阳县湘亭南皆有尧　临汾县志曰尧陵在城东七十里俗谓之神林髙一百五十尺广二百余步旁皆山石惟此地为平土深丈余其庙正殿三间庑十间山后有洞一道有金防和二年碑记窃考舜陟方乃死其陵在九疑禹防诸侯于江南计功而崩其陵在防稽惟尧之廵狩不见经传而此其国都之地则此陵为尧陵无疑也　按志所论似为近理但自汉以来皆云尧塟济隂成阳未敢以后人之言为信
　　襄陵县
　　汉志襄陵注有班氏乡亭莽曰干昌应劭曰襄陵在西北师古曰晋襄公之陵因以名县
　　通典有赵襄子墓又有晋襄公陵因以为名后魏禽赫连昌又分此县置禽昌县
　　地形志平阳郡襄陵注二汉属河东晋属治襄陵城禽昌注二汉属河东晋属即汉晋之北屈也神防元年世祖禽赫连昌仍置禽昌郡真君二年改七年并永安属焉有干城郭城
　　隋书注齐并襄陵入禽昌大业初改襄陵
　　宋志熙宁五年废慈州乡宁县分
　　金志有浮山汾水潏水故关镇
　　明一统志唐徙治在汾河西而金兴定四年从平阳公胡天祥之请亦徙置汾河之西
　　隋开皇初罢郡置晋州县在封邑大业初废禽昌改襄陵唐仆射裴寂言襄阳地广东北分浮山遂徙汾水西之宿水店宪宗元和十四年绛州文宗太和元年河中府后复晋州宋天圣元年自宿水移于晋桥即今治也东南二十里有襄陵县故城为晋大夫郤犨食邑
　　洪洞县
　　左传戊申使杀懐公于髙梁杜注懐公奔髙梁髙梁在平阳杨县西南　地道记梁城去县五十里叔向筑今废
　　国语史伯曰西有霍扬
　　汉志扬注莽曰有年亭应劭曰侯国【县东南今有县故城】路史扬一曰杨氏寰宇记赵氏之宁晋春秋杨氏二汉杨县今晋之洪洞南十八里有故扬城地道记侯国【云晋灭赐肸郡县志同】
　　通典故洪洞城在今县北东魏北齐镇也四顾重复控防要险唐书宰相世系表杨氏出自姬姓周宣王子尚父封为扬侯　晋之公族食采于羊舌凡三县一曰铜鞮二曰扬氏三曰平阳羊舌四族叔向食采氏其地平阳杨氏县是也及晋灭羊舌氏而叔向子孙逃于华山仙谷遂居华阳
　　通考云杨姬姓爵未具国在河东
　　杨之先出自有周伯侨者以支庶初食采于晋之杨因氏焉在河汾之间周衰而杨氏或称侯号曰杨侯会晋六卿争权韩赵魏兴而范中行知伯弊当是时偪杨侯逃于楚巫山【汉书扬雄传】张衡云晋大夫食采于杨杨食我有罪而杨氏灭　直通志周职方杨纡伯侨自晋归周封于扬今宁晋县是
　　地形志永安郡杨注二汉属河东晋属平阳后罢太和二十一年复治杨城有岳阳山东明神
　　擒昌故城在县东南二十里魏太武闻擒赫连昌置北齐省
　　隋义宁元年徙杨县于西北十五里因更名洪洞唐武德元年析洪洞临汾置西河县贞观十七年省入临汾后复置后梁开平中属定昌军节度使后唐同光初属建雄军节度使金志有霍水汾水相传南有洪崖北有古洞镇故以名县云
　　浮山县
　　旧唐志武德元年分襄陵置浮山县三年改浮山为神山县【晋州】武德二年分襄陵置浮山县四年改为神山以县东南羊角山神见为名【神山】晋州神山志异盖晋州据下诏书日而浮山防诏书到日也
　　金兴定四年十一月甲午更浮山县名忠孝
　　浮山辨　两汉河东郡晋魏平阳郡皆有襄陵无浮山隋襄陵本兼禽昌及葛城唐襄陵初晋州后绛州太和间河东郡而神山晋州平阳郡注云本浮山武德二年析襄陵置东南有羊角山四年以老子祠更名宋襄陵神山同平阳今襄陵浮山亦同平阳而襄陵注云有浮山汾水潏水元亦同晋宁路盖自唐髙祖以后襄陵方徙治汾水以西而唐庄宗同光二年浮山乃自郭城徙今治也
　　按地形志平阳郡禽昌即汉晋之北屈神防元年置禽昌郡真君二年改七年并永安属焉自襄陵入禽昌有故郭城即神山废县也在今南十里
　　赵城县
　　汉志彘属河东郡周厉王奔此莽曰黄城后汉志永安故彘阳嘉三年更名有霍太山注引博物记有吕乡吕甥邑杜预曰县东北有彘城霍太山即左传闵公元年晋所灭霍也尔雅曰西南之美者有霍山之多珠玉焉后魏属永安郡有霍山祠赵城隋霍邑属临汾郡有霍山有彘水义宁元年析霍邑置赵城属平阳郡宋元丰三年由镇复为县政和三年以赵氏始封之地又四面阻险升为庆祚军以军事领之赐晋州赵城县造父祠为庆祚庙金志属平阳郡有姑射山汾水霍水
　　通考女娲塟赵城县东南【后魏地形志任城郡亢父县有女娲冡风伯祠】路史邮王良邑为邮氏
　　太平县
　　晋献公八年命士蒍城绛以深其宫始都绛景公复迁新田又歴厉悼平昭顷定出哀幽烈孝静十二公而三家分擅地属魏今城南二十五里士蒍所筑故墟尙存即古晋城也汉置临汾县于此后移太平关又名临汾故县
