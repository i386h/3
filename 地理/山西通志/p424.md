<!-- { "loadSidebar": true } -->
　　田豫字国让渔阳雍奴人鄢陵侯曹彰征代郡以为相彰平代皆豫策也魏文帝初持节防乌桓校尉比能弥加素利共要誓豫以戎狄为一非内地之利乃先搆离之素利为比能所攻求救豫单将鋭卒深入冦前后断截豫从他道引去冦追到马城围之十重豫出其不意追击破之乌丸王骨进桀黠豫因出塞按行单将麾下百余骑入进部进逆拜遂使左右斩之显其罪恶以令众皆怖慴不敢动便以进弟代进威震沙漠山贼髙艾聚数千人冦钞豫诱使素利部斩艾封长乐亭侯为校尉九年恒摧抑兼并乖散彊猾凡逋亡奸宄皆搆刺搅离使凶邪之谋不遂聚居之类不安而幽州刺史王雄支党毁之遂转为汝南太守领并州刺史外部闻其威名相率来献豫性清约俭素赏赐皆散之将士素利等数来客见多遗牛马豫悉转送官皆以为前所遗物显露不如持金乃密怀金三十斤谓豫曰愿避左右从之因跪曰我见公贫故前后遗公牛马公辄送官今密以此上公可以为家资豫张袖受之答其厚意去后皆悉付外具以状闻诏褒之曰昔魏绛开怀以纳戎今卿举袖以受狄金朕甚嘉焉赐绢五百疋豫以其半藏少府后复来以半给与外夷咸髙豫节州界宁肃百姓怀之征为衞尉称疾食卿禄卒嘉平六年下诏褒扬赐其家钱谷
　　北魏
　　元安夀阳平王新城子景穆帝孙也髙祖赐名颐累迁怀朔镇大将都督三道诸军事北讨诏征赴京勗以战伐之事对曰当仰仗庙算使呼韩同渭桥之礼帝叹曰壮哉王言朕所望也未发遭母忧诏遣侍臣以金革敦喻既殡而发与陆叡集三道诸将议军途所诣于是中道出黑山东道趋士卢河西道向侯延河军过大碛大破蠕蠕颐入朝诏曰王之前言果不虚也后除朔州刺史及恒州刺史穆泰谋反遣使推颐为主颐密以状闻泰等伏诛帝甚嘉之景明六年薨于青州刺史諡曰庄
　　源怀陇西王贺子谦恭寛雅有大度袭爵拜征南将军寻持节督诸军屯于漠南又督诸军征蠕蠕六道大将咸受节度迁尚书令后例降公加衞大将军景明二年除车骑大将军诏为使持节加侍中行台巡行北边六镇恒燕朔三州赈给贫乏兼采风俗考论殿最事之得失皆先决后闻自京师迁洛边朔遥远加连年旱俭百姓困弊怀衔命巡抚存恤有方便宜运转有无通济时后父于劲势倾朝野劲兄于祚与怀宿昔通婚时为沃野镇将颇有受纳怀将入镇祚郊迎道左怀不与语即劾祚免官怀朔镇将元尼须与怀少旧亦贪秽狼籍置酒请怀谓怀曰命之长短由卿之口岂可不相寛贷怀曰今日之集乃是源怀与故人饮酒之坐非鞫狱之所也明日公庭始为使人检镇将罪状之处尼须挥泪而已无以对之怀既而表劾尼须其奉公不挠皆此类也怀又表曰景明以来北番连年灾旱髙原陆野不任营殖唯有水田少可菑亩然主将参僚専擅腴美瘠土荒畴乃给百姓因此困弊日月滋甚诸镇水田请依地令分给细民先贫后富若分付不平令一人怨讼者镇将已下连署之官各夺一时之禄四人已上夺禄一周北边番镇事异诸夏往日置官全不差别沃野一镇自将已下八百余人黎庶怨嗟佥曰烦猥边隅事尠实少畿服请主帅吏佐五分减二诏曰省表具恤民之怀已勅有司一依所上下为永准如斯之比不便于民损化害政者其备列以闻时细民为豪彊陵压积年枉滞一朝见申者日有百数所上事宜便于北边者凡四十余条皆见嘉纳正始元年九月蠕蠕率十二万骑欲直趋沃野怀朔南冦恒代诏加使持节侍中出据北番指授规畧随须征发诸所处分皆以便宜从事又诏怀子直寝徽随怀北行诏赐马一匹细铠一具御矟一枝怀拜受讫乃于其庭跨鞍执矟大呼顾谓宾客曰气力虽衰尚得如此蠕蠕虽畏壮轻老我亦未便可欺今奉庙胜之规总骁悍之众足以擒其酋帅献俘阙下耳时年六十一怀至云中蠕蠕亡遁旋至恒代按视诸镇左右要害之地可以筑城置戍之处皆量其髙下揣其厚薄及储粮积仗之宜犬牙相救之势凡表五十八条自魏歴齐北镇诸戍东西九城是也迁骠骑大将军三年六月卒年六十三怀性寛容简约不好烦碎恒语人曰为贵人理世务当举纲维何必须太仔细也譬如为屋但外望髙显楹栋平正基壁完牢风雨不入足矣斧斤不平斵削不密非屋之病也故府寺议諡靖諡穆而诏曰府寺所执并不克允爱民好与曰惠可諡惠公
　　宇文福其先南单于之远属也世为拥部大人福少骁果有膂力性忠清以信驭人甚得声誉后除怀朔大将至镇卒
　　宋世景河南尹飜第三弟西河人徙广平少自修立精经义族兄弁甚重之对策上第左仆射源怀引为行台郎巡察州镇十有余所黜陟赏罚莫不咸允迁徙七镇别置诸戍明设亭堠以备北部怀大相委重还荐于世宗曰宋世景文武才略当今寡俦清平忠直亦少其比陛下若任之以机要终不减李冲也后母丧毁卒撰晋书未就
　　娄寳代人伏连曽孙性淳朴好读书明帝时为朔州刺史时边事屡兴人多流散及寳至稍安集之残壤旧宅皆命葺构人归继路嵗考为天下最
　　杨椿华阴人朔州刺史寛谨之性英敏之才内政修明外防甚肃
　　北齐
　　髙叡小名须拔父琛髙祖弟也封南赵郡公斛斯椿等衅结髙祖将谋内讨以晋阳根本召琛掌留后事以为并肆汾大行台仆射领六州九酋长大都督其相府政事琛悉决之卒諡贞平叡生三旬而孤聪慧夙成特为髙祖所爱袭爵显祖受禅晋王天保八年除北朔州刺史都督北燕北蔚北恒三州及库推以西黄河以东长城诸镇诸军事叡慰抚新迁量置烽戍内防外御备有条法大为兵民所安有无水之处祷而掘井鍫插裁下泉源涌出至后号曰赵郡王泉九年车驾幸楼烦朝于行宫从还晋阳皇建初行并州事孝昭临崩预受顾托奉迎世祖于邺突厥侵轶并州帝亲御戎六军进止皆令取叡节度以功复封宣城郡公世祖崩葬后数日议出奸幸和士开执之弥固乃被搆算拉杀于雀离佛院
　　髙劢字敬徳清河王岳子改封乐安王出为朔州行台仆射后主晋州败太后从玉门道还邺都敇劢统领兵马侍衞时佞幸阍寺犹行暴虐民间鸡犬悉放鹰犬搏噬取之劢收仪同三司茍子溢狥军欲行大戮太后有令然后释之刘文殊窃谓劢曰子溢之徒言成祸福何容如此岂不虑后生毁谤耶劢攘袂语文殊曰自献武皇帝以来抚养士卒委政亲贤用武行师未有折衂今西冦已次并州达官多悉委叛正坐此辈専政弄权所以内外离心衣冠解体若得今日斩此卒明日及诛亦无所恨王国家姻娅须同疾恶反为此言岂所望乎后入周
　　段荣字子茂姑臧武威人祖信家于五原郡荣専意星象髙祖建义山东赞成大策为行台右丞西北道慰谕大使巡方晓喻所在下之卒諡昭景
　　叱列平代郡西部人袭第一领民酋长孝昌末拔陵反叛茹茹余众入冦马邑平以统军属有战功后牧子作乱刘胡崘斛律可那律俱时搆逆以平为都督讨定胡崘等髙祖起义平归诚从平尔朱兆武定初除廓州刺史齐天保中卒諡庄
　　北周
　　李淑仁陇西人朔州刺史骁健有武力征伐多竒功库狄回洛代人朔州刺史少有武力仪貌魁伟以果断称
　　隋
　　源雄字世略西平乐都人陇西王纂子周封朔方郡公隋歴朔州总管突厥来冦雄辄捕斩之深为北部所畏平陈进位上柱国复镇朔州二嵗徴还卒
　　郭衍字彦文太原介休人周仪同大将军伐齐令衍从陈王守千里径又従战于晋州追至髙壁大败之仍从平并州以功授上柱国累封武山郡公隋开皇五年授朔州总管所部恒安镇北接番境常劳转运衍乃选沃饶地置屯田嵗剰粟万余石民免转输之劳又筑桑干镇皆称防十年从晋王广镇州大业中再封真定侯卒諡襄
　　李充陇西成纪人慷慨有英畧开皇中授上柱国武阳郡公拜朔州总管甚有威名为冦所惮
　　裴肃字神封河东闻喜人开皇十七年自缮部侍迁朔州长史有能名
　　李克开皇中为朔州刺史有威名
　　王仁恭字元实天水上邽人仁夀中歴骠骑将军从杨素击平汉王谅进大将军拜吕州刺史突厥冦边诏以本官领马邑大守始毕率骑数万冦马邑复令二特勒将兵南过时郡兵不满三千仁恭简精鋭逆击破之获数千级并斩二特勒其后突厥复入定襄仁恭率兵四千掩击之斩千余级大获六畜而还寻为校尉刘武周所害
　　宇文弼字公辅洛阳人慷慨有大节博学多能歴朔州总管
　　韩果少骁雄善骑射以功歴陞朔州刺史
　　鱼俱罗冯翊下邽人身长八尺膂力絶人声气雄壮言闻数百步累以战功封髙唐县公进柱国仁夀中拜丰州总管初突厥数入境为冦俱罗辄擒斩之自是突厥畏惧屏迹不敢畜牧于塞上后讨贼刘元进等以诬死
　　杨廓大业中为朔州刺史炀帝北巡过代州邱和献食甚精至朔州廓独无所献
　　唐
　　李素立赵州髙邑人贞观中累拜扬州都督府司马初突厥铁勒部内附即其地为瀚海都防府即燕然都防也诏素立领之时阙泥熟别部数梗边素立以为不足用兵遣使谕降夷人感其惠率马牛以献素立止受酒一杯归其余乃开屯田立署次虏益畏服封髙邑县侯绵州刺史后徙蒲州防卒髙宗特废朝一日諡曰平
　　田仁会雍州长安人擢制举仕累左武侯中郎将太宗征髙丽而薛延陀以数万骑掩河内诏与执失思力率兵击败之尾逐数百里延陀几生得玺书嘉慰六迁胜州都督境有宿贼依山剽行人仁会发骑捕格夷之城门夜开道无冦迹累迁右衞将军卒諡曰威
　　程务挺洺州平恩人以军功迁右领军衞中郎将破突厥六万骑于云州永隆中阿史那伏念叛诏裴行俭讨之务挺为副将仍检校丰州都督时伏念屯东牙山务挺引兵赴之伏念惧乃间道降于行俭裴炎以为非行俭功封务挺平原郡公迁左武衞大将军单于道安抚大使御突厥善绥御士服其威爱突厥惮之不敢盗边后申救裴炎被害突厥闻之率相庆为立祠每出师辄祷焉
　　唐璿字休璟京兆始平人明经髙第永淳中为朔州长史突厥围丰州都督崔知辨战死时议弃丰保灵夏璿上疏详陈其利害髙宗从之以功封宋国公同中书门下三品卒赠荆州大都督諡忠
