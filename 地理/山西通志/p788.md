<!-- { "loadSidebar": true } -->
　　日知录春秋时晋国本都翼在今之翼城及昭侯封文侯之弟桓叔于曲沃桓叔之孙灭翼而代为晋侯都曲沃在今闻喜县【汉志闻喜故曲沃】其子献公城绛居之在今太平之南绛州之北【今太平县南二十五里城址犹存】歴惠懐文襄灵成六公至景公迁于新田在今曲沃县【杜氏曰新田今平阳绛邑县是后魏始名曲沃】当汾浍二水之间于是命新田为绛而以其故都之绛为故绛此晋国前后四都之故迹也
　　旧志史记晋献九年城聚都之命曰绛贾逵曰聚晋邑是本为聚邑献公更名曰绛耳太史公龙门人以晋纪晋耳目自审贾景伯为汝南许慎古学之师安有疑者或曰左传献公八年城聚九年城绛今绛县志有车厢城谓城聚处羣公子之所然则司马子长竟未读左氏传者耶
　　汉志临汾属河东郡　绛注晋武公自曲沃徙此有铁宫应劭曰绛水出西南
　　后汉襄陵注亦引晋地道记云晋武公曲沃徙此按汉之临汾即今太平与襄陵皆古绛地武公之徙徙绛也即徙太平也此曲沃即今闻喜武公恐系献公之讹
　　后汉临汾有董亭注引左传晋改搜于董杜预曰县有董亭博物记曰有贾乡贾伯邑
　　地形志平阳郡临汾注二汉属河东晋属真君七年并泰平太和十一年复泰平注真君七年置有防平城齐城　通志自晋城移临汾县置此　周避太祖宇文泰讳改为太平
　　隋志注后魏置后齐省临汾入焉有关官唐志注有太平关贞观七年置宋熙宁五年废慈州以襄宁县分太平稷山属绛州
　　旧志县城始为敬德堡刘武周取晋浍等州筑堡当在此时盖将借以西拒者
　　秦王东征兵屯柏壁在城西南今城外地势西南最下或亦阻险凴髙之意
　　前汉地理志河东郡第十六县为平阳应劭曰尧都也在平河之阳后汉郡国志河东郡第三县为平阳尧都此晋地理志平阳郡第一县为平阳注云旧尧都元魏地形志平阳郡第二县为平阳注云属河东太平真君六年并禽昌太和十一年复隋地理志临汾郡第一县为临汾注云后魏曰平阳并置平阳郡开皇初改郡为平河改县为临汾而太平为临汾县置于古晋城前汉河东郡第十二县为临汾后魏汉河东郡第四县为临汾晋分河东立平阳郡第十县为临汾至后魏太平真君时始封临汾置太平县以太平关易名则今之临汾乃二汉晋魏之平阳县而二汉晋魏之临汾即今之太平县也又隋地理志绛郡第一县为正平注云旧曰临汾置正平郡开皇初郡废十八年县改名焉大业初置绛郡此盖与太平同在古临汾之域而分置者也
　　按后魏地形志朔州有太平郡县恒州代郡有太平县南营州辽东郡有太平县北齐改魏神武郡为太平郡俱非今汾州太平也又魏东雍州邵郡有西太平县正平郡即故南太平神防中改为征平领曲沃闻喜二县今亦不属汾州惟晋州平阳郡之泰平近是
　　岳阳县
　　地形志晋州冀氏郡注建义元年割平阳郡置领县二冀氏注割禽昌襄陵置有冀氏城　合阳注有合
　　阳城　晋州义宁郡注建义元年置治逺城领县四　团城注治陶谷川　义宁注分禽昌置　安泽沁源注郡治【今沁州】
　　旧唐志冀氏汉猗氏县地后于古猗氏城南置冀氏路史猗氏今晋之冀氏
　　元志岳阳本猗氏属平阳府至元三年省入岳阳县四年以县当东南驿路之要复置并岳阳和川二县入焉后复改岳阳
　　按岳阳在汉曰谷逺又曰猗氏莽曰谷近北魏曰冀氏又曰安泽隋大业初改名岳阳又改义宁为和川唐仍冀氏岳阳而和川则属沁州元乃仍入岳阳此冀氏即屯留县所谓有冀氏之半者也于蒲州猗氏辨之已详
　　曲沃县
　　通考春秋时晋所都新田之地
　　杜预注新田今平阳绛邑县是【后魏始名曲沃】
　　左传桓公三年晋武公伐翼次于陉庭【土人名聴城】今治东北十里庭城村是也
　　按今县南有晋城然当以在太平者为正
　　通典汉绛县地春秋时晋曲沃地台骀神在此
　　县志路史曲沃成侯之居以封桓叔故地有晋先君之庙献公城之居申生曰新城汉为曲沃今绛潘岳云陜之曲沃是也【罗氏于曲沃闻喜源流未极了了】通典左邑闻喜并纪则旧志所谓以相乡之南为闻喜者信矣　曲沃城在陜州西三十里晋备秦以曲沃之官守之故名曲沃非绛州之曲沃也
　　地形志正平郡曲沃注太和十一年置
　　桐乡城在县西南四十五里闻喜界罗苹曰曲沃西南闻喜西南八里桐有桐乡故城隋圗经云俗以此城为桐宫皆云放太甲处按汤塟在今尸乡乃放处在偃非此
　　李廷寳曲沃辨今沃南十里有安鹄村即古之鹄也【诗云从子于鹄注鹄曲沃邑也疏曲沃非独一邑而已其都在曲沃其旁更有邑故云鹄曲沃邑也】一统志曲沃秦改为左邑今桐乡在沃西南四十五里则汉之闻喜当在今沃境而后始迁涑水之南为今闻喜耳晋成侯自晋阳徙曲沃又五世至穆侯徙绛又二世至昭侯徙翼昭侯封成师于曲沃又二世至武公灭翼又一世至献公徙绛又六世至景公徙新田也
　　古曲沃以闻喜志为正姑取辨中近是者录之
　　路史畜傗鄐也邢侯邑曲沃南二里有故鄐城雝子奔晋与之鄐者姓书有畜氏鄐氏云因非子畜飬妄
　　世传邺西桐有离宫为裔墓地世纪邺西南有上司马太甲之居此误以上甲为太甲尔
　　汉绛县故城在曲沃县南
　　翼城县
　　竹书纪年康王九年唐迁于晋宣王十六年晋迁于绛括地志故唐城在绛州翼城县西二十里即尧裔子所封成王灭之而封太叔也春秋云夏孔甲时有尧苗裔刘累者以豢龙事孔甲夏后嘉之赐氏御龙以更豕韦之后后龙一雌死潜醢之以食夏后既而使求之惧而迁于鲁县夏后别封刘累之孙于大夏之墟为侯至周成王时唐人作乱成王灭之而封太叔更迁唐人子孙于杜谓之杜伯即范丐所云在周为唐杜氏按鲁县汝州鲁山县是今随州枣阳县东南一百五十里上唐乡故城即后子孙徙于唐【明志县东南有唐城即帝尧裔封】
　　左传隐公五年曲沃伐翼杜注在县东八十里　集韵翼国名刘昭注绛邑有翼城　通典古翼邑汉绛县城【明志县东南十五里有古翼城】
　　水经注按诗谱言晋穆侯迁都于绛至孙孝侯改绛为翼翼为晋之旧都也后献公又北广其城方二里又命之为绛故司马迁史记年表称献公九年始城绛都左传庄公二十六年晋士蒍城绛以深其宫是也
　　后汉志绛邑有翼城注县西有绛邑城杜预曰故绛也路史翼孝侯居因曰翼侯盖与绛近今翼城东十五里有翼故城绛邑之东八十里云即绛改非
　　地形志晋州北绛郡孝昌三年置治绛领县二新安注二汉属恒农晋属河南　北绛注二汉晋曰绛
　　隋志注后魏置北绛县并郡后齐废新安县并南绛郡入焉开皇初郡废十八年改翼城有乌岭山东泾山有浍山
　　唐志注义宁元年以翼城绛置翼城郡并置小乡县唐防昌四年武宗与李德裕议遣王逢屯翼城号王逢寨【即今县治】
　　旧唐志武德元年改为浍州二年改为北浍州三年以废北浍州之翼城置翼城县领翼城绛小乡三县四年废三县并入绛州置南绛州又置绛县　天祐二年更曰防川
　　金兴定四年平阳公胡天祚请升晋安之翼城为翼州以垣曲绛县从之元光二年升为翼安军节制使有浍髙山清野山乌岭山
　　元初改州为县
　　通考有古荧庭城按左传襄公二十三年齐侯伐晋取朝歌为二队入孟门登太行张武军于荧庭当在关子门岭东南是齐师直繇箕关入垣翼也【紫谷水西迳荧庭城疑即此】
　　皮牢城即今牢塞村史记周显王七年魏败韩赵之师于皮牢赵世家魏败我师于浍取我皮牢【后复归赵】赧王五十六年秦王龁败赵拔皮牢
　　顾炎武唐晋辨　左传昭公元年迁实沈于大夏定公四年命以唐诰而封于夏虚服防曰大夏在汾浍之间杜氏则以为太原晋阳县按晋之始见春秋其都在翼括地志故唐城在绛州翼城县西二十里尧裔子所封成王灭之而封太叔也北距晋阳七百余里即后世迁都亦逺不相及【竹书纪年康王九年唐迁于晋宣王十六年晋迁于绛】况霍山以北自悼公以后始开县邑而前此不见于传又史记晋世家曰成王封叔虞于唐唐在河汾之东方百里翼城正在二水之东而晋阳在汾水之西又不相合窃疑唐叔之封以至侯缗之灭并在于翼史记屡言禹凿龙门通大夏吕氏春秋言龙门未辟吕梁未凿河出孟门之上则所谓大夏者正今晋绛吉隰之间书所云惟彼陶唐有此冀方而舜之命臯陶曰蛮夷猾夏者也当以服氏之说为信又齐桓公伐晋之师仅及髙梁【在今临汾县】而封禅书述桓公之言以为西伐大夏大夏之在平阳明矣　晋自武公灭翼【今翼城县】而王命曲沃伯以一军为晋侯其时疆土未广至献公始大考之于传灭杨【今洪洞县】灭霍【今霍州】灭耿【在今河津县】灭魏【在今蒲州】灭虞【在今平陆县】重耳居蒲【在今隰州】夷吾居屈【在今吉州】太子居曲沃【在今闻喜县】而公都绛【在今太平县】不过今平阳一府之境【国语宰孔谓晋侯景霍以为城而汾河涑浍以为渊是也】而灭虢【在今陜州】灭焦【今陜州】则跨夫大河之南【史记晋世家言献公时晋疆西有河西与秦接境北边翟东至河内索隐曰河内河曲也内音汭盖即今平陆芮城之地】至惠公败韩之后秦征河东则内及解梁【在今临晋县】狄取狐厨【在今乡宁县】涉汾而晋境稍蹙文公始启南阳得今之懐庆襄公败秦于殽自此惠公赂秦之地复为晋有而以河西为境若霍太山以北大都皆狄地不属于晋文公作三行以御狄襄公败狄于箕而狄患始稀悼公用魏绛和戎之谋以货易土【在文公后六十年】平公用荀吴败狄于太原于是晋之北境至于洞涡雒隂之间而邬祁【并今祁县】平陵梗阳【今清源县】涂水【在今榆次县】马首盂【今盂县】为祁氏之邑晋阳【今太原县】为赵氏之邑矣若成公灭赤狄潞氏而得今之潞安顷公灭肥而得今之正定皆一一可考吾于杜氏之解绵上箕而不能无疑并唐叔之封晋阳亦未敢以为然也　晋自都绛之后遂以曲沃为下国【僖公十年狐突适下国】然其宗庙在焉考悼公之立【成公十八年】大夫逆于清源【杜氏曰河东闻喜北有清源】是次郊外庚午盟而入辛巳朝于武宫是入曲沃而朝于庙二月乙酉朔即位于朝是至绛都而平公之立【襄公十六年】亦云改服修宫烝于曲沃但不知其后何以遂为栾氏之邑而栾盈之入绛范宣子执魏献子之手赂之以曲沃【襄公二十三年】夫以宗邑而与之其臣听其所自为端氏之封屯留之徙其所由来者渐矣
