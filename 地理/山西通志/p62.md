<!-- { "loadSidebar": true } -->
　　长平秦壁在城西【正义秦壁一名秦垒今亦名秦长垒】周赧王四十七年秦使左庶长王龁攻韩取上党上党民走赵赵军长平以按据上党民四月龁因攻赵赵使亷颇将赵军士卒犯秦斥兵秦斥兵斩赵裨将茄六月陷赵军取二鄣四尉七月赵军筑垒壁而守之秦人攻其垒取二尉败其阵夺西垒壁亷颇坚壁以待秦秦数挑战赵兵不出赵王数以为让而秦相应候乂使人行千金于赵为反间曰秦之所恶独畏马服子赵括将耳亷颇易与且降矣赵王既怒亷颇军数败反坚壁不敢战又闻秦反间之言因使赵括代亷颇将以击秦秦闻括将乃隂使武安君白起为上将军而王龁为尉裨将赵括至出兵击秦军秦军佯败而走张二竒兵以刼之赵军逐胜追造秦壁壁坚拒不得入而秦竒兵二万五千人絶赵军后有一军五千骑絶赵壁间赵军分而为二粮道絶因筑壁坚守【正义赵壁今名赵东垒亦名赵东长垒在泽州髙平县北五里即赵括筑垒自败处】以待救至秦王自之河内赐民爵各一级发年十五以上悉诣长平遮絶赵救及粮食至九月赵卒不得食四十六日皆内隂相杀食来攻秦垒不能出其将军赵括出鋭卒自战秦军射杀赵括括军败卒四十万人降秦白起计曰前秦已防上党民不乐为秦而归赵赵卒反覆非尽杀之恐为乱乃挟诈而尽坑之遗其小者二百四十人归赵前后斩首虏四十五万人赵人大震四十八年十月秦复定上党郡司马梗定太原　上党记长平城在郡南秦垒在城西二军共食流水涧相去五里秦坑赵众収头颅筑台于垒中因山为台崔巍桀起今仍号曰白起台城之左右沿山亘隰南北五十许里东西二十余里悉秦赵故垒遗壁旧存焉　纲目质实长平故城在县西北二十里即秦白起破赵括处　坑卒考赵括追造秦壁即今之省寃谷是也其谷四围皆髙山聨络前有一路仅容车马形如布袋赵兵既入战不利筑壁坚守秦因建空仓于西山以绐赵军赵军欲出不得括自出战秦射杀之卒四十万人解甲降武安君诱入谷口尽坑之考邑坑卒之处故城在县西北二十里王报等村俱是其遗迹见山川古迹
　　省寃谷西北二十里即秦坑赵卒处旧名杀谷唐宗幸潞过此改曰省寃　金王庭直省寃谷记城西北十五里有地曰杀谷乃秦将白起坑赵卒之所细视其迹于长胫骨间存铜漆矢一入骨寸余因出矢而揜之
　　白起台县西六里髑髅山白起所筑以觇赵军　头髗山县西南五里秦白起坑赵降卒四十万唐宗命収头颅葬于此建骷髅庙有司春秋祀之
　　空仓山西南四十五里白起诡运米置仓于此以绐赵括新建巡检司城
　　大粮山东十里赵将亷颇积米于此又名米山中多邃谷积雪春暮不消
　　营防岭东十里传为亷颇屯军之所背面泽有险可慿去岭百步许有古战塲
　　金门山北五里当垒之门
　　光狼城秦白起伐赵取代光狼城括地志光狼故城在泽州髙平县今名强营村　史记白起攻赵防光狼城今聚落尚以秦赵二城为名
　　故闗城北二十五里秦时置后废今其里尚名故闗长平城西北二十一里北齐置长平郡寻废后汉志注氏有长平亭史记曰白起破赵长平上党记曰白城在郡南山中百二十里长平秦壁　晋永嘉三年东海王司马越遣淮南内史王旷将军施融曹超等将兵拒刘聪旷既济河欲长驱而前融曰彼乗险间出我虽有百万之众犹是一军独受敌也且当阻水为固以量势形然后图之旷怒曰君欲阻众耶融退曰彼善于用兵旷闇于事势吾属今必死矣旷等逾太行与聪遇战于长平间旷兵大败融超皆死遂破屯留长子斩获万九千级上党太守厐淳以壶闗降
　　长平闗即江猪岭西北四十里长子县界【江猪即丹朱岭】唐志北有长平闗　隋仁夀四年十月丙申诏发丁男数十万掘堑自龙门东接长平汲郡抵临清闗度河至浚仪襄城逹于上洛以置闗防
　　髙平南髙原周显徳元年二月北汉刘旻攻潞州三月乙酉世宗如潞州以攻汉壬辰次泽州阅兵于北郊癸巳及刘旻战于髙原败之追及于髙平又败之丁酉幸潞州己亥侍衞马军都指挥使樊爱能步军都指挥使何徽伏诛　正月丙申世宗即位刘旻遣使于辽二月辽遣武定节度使政事令杨衮【辽史政事令耶律敌】将铁马万骑及奚诸部兵五六万人号称十万来防于晋阳旻自将兵三万以白从晖为行军都部署张元徽为前锋都指挥使与辽兵南出团栢丁巳屯梁侯驿周昭义军节度使李筠遣牙将逆战于太平驿张元徽斩昭义将穆令均筠遁归上党三月旻兵逼潞州引而南世宗曰刘旻少我谓我新立而国有大防必不能出兵且善用兵者出其不意吾当自将击之冯道等谏怒卒自将击旻癸巳前锋与旻兵遇于髙平南之髙原旻兵少却诸军亟进旻以中军陈于巴公原张元徽居东偏杨衮居西偏周师亦列为三阵李重进白重赞将左樊爱能何徽将右向训史彦超居中央张永徳以禁兵衞帝帝介马自督战衮望周师曰勍敌也未可轻动旻奋髯曰时不可失请公勿言衮怒而去时东北风方盛俄而遽转南风旻副枢宻使王延嗣使司天监李义白云时可战矣旻号令东偏先进王得中叩马諌曰义可斩也南风势急非北军之利宜少待旻怒即麾元徽战元徽击右军兵始交周樊爱能何徽引骑兵先遁右军溃步卒数千人弃甲降旻元徽呼万嵗声振川谷周兵大骇帝赫怒跃马入阵引五十人直冲旻之牙帐旻方张乐饮酒示闲暇及周兵奄至惊惶失次帝亲犯矢石督战士士奋勇争先马仁瑀马全乂及永徳等直前旻趣元徽进兵防元徽马踬为周兵所杀旻军气夺旻自麾赤帜収军军骤退不能止互相蹂躏遂大败日暮収余兵万人阻涧而守是时刘词将周之后军战已胜而词军继至复乗胜击旻兵延嗣战死旻又大败辎重器甲乗舆服御皆为周所获丁酉帝至潞州旻自髙平被褐戴笠乗契丹所赠黄骝率百余骑繇雕窝岭间道驱去夜失道山谷间得村民为乡导误趣晋州行百余里乃觉遂杀导者昼夜兼行所至得食未举箸或传周兵至辄仓皇而去旻衰老力惫伏马上驰骤殆不能支仅得循他道以归是役也衮畜怒按兵西偏不战故独全军而返　周世宗战场南三里横涧桥外周世宗败刘旻于此因名输场　方舆胜览四面皆山中有平地曰髙平平地乃古战场也
　　石壁闗东二十里魏庄西大石坡
　　空仓山巡检司西南四十五里接沁水界【县志右阻仓岭】明万厯三十四年知州贺盛瑞知县刘应召以空仓两壁髙山中通小径请立石城一座宁旅来远二墩防夫三十名以时巡徼　贺盛瑞空仓岭堡记髙平沁水之界有岭曰空仓势廹两山之间中通一线之路
　　米山镇堡东十里　刘龙米山镇修垣墙记髙平之东南十里许有镇曰米山居民稠宻犹一邑然当泽潞之冲商贾辏聚百货咸集
　　马村镇堡西三十里　周纂镇堡西四十里　寺庄镇堡北二十里　换马镇堡北四十里　野川镇堡西二十里　丁壁镇堡南三十里　王井堡南十里赵庄堡北四十里　建宁镇东四十里　唐安镇西三十五里
　　阳城县
　　钟鼔山西南一百里云蒙山西垣曲县界　周建徳五年鄢氏公尹升步骑五千守钟鼔镇
　　傅齐岭西北七十里沁水县界　文献通考齐子岭今王屋县东二十里周齐分界处　魏正光后汾州吐京胡复鸠集北连刘蠡升南通绛蜀凶徒转盛以闻喜裴庆孙为别将徔轵闗入讨至齐子岭东贼帅范多范安族等率众来拒庆孙与战斩多首　齐神武围玉壁别令侯景趣齐子岭建州刺史杨檦时镇车箱恐入防邵郡率骑御之景闻檦至斫木断路者六十余里犹惊而不安遂退还河阳　周建徳五年大将军韩明步骑五千守齐子岭
　　皂军垜口东南八十里　孤山东南八十里环万山中孤突兀旁有聚落为皂军口要冲河内济源入阳城之阨也　青萝河经皂军垜西入济源　周建徳四年七月将攻河隂命梁国公侯莫陈芮率众一万守太行道
　　荆子隘南八十里路通济源明以懐庆衞官兵守之屯城东北三十五里秦白起置兵于沁河滨北为武安南为屯城左山右泽险固可慿　武安村沁水县东一百三十五里　明崇祯五年九月流贼自武安犯县东客将吴开先败绩于北留死之贼趋泽州
　　麻娄寨南四十里麻娄山有东西中三相距四五里实不聨属山势尖拔　小寨山东南五十里势极髙耸沁水东绕有鸟道裁可容步　蒸饼洞在麻娄山南石壁百丈有竒梯而上中袤百步有竒后有泉可饮数百人昔人作板桥三十隔今圯　顺治六年七月潞安贼乔炳许守信投贼张斗光于阳城麻娄寨后走西安
　　王村堡　下孔堡　北留堡　屯城堡　沁渡堡　上佛堡　润城堡　刘善堡　王曲堡　美泉堡　北安阳堡
　　陵川县
　　五度闗南八十里路通修武辉县旧志五度之险一夫可守明初以宁山卫官兵守之后罢
　　永和隘南六十里路通修武县明初设巡检司后裁调宁山衞官兵守之后复罢　唐讨刘稹诏忠武节度使王宰以兵出魏博趋磁州何敬即引军济漳水宰相李徳裕言河阳兵寡以忠武为援既以扞洛则并制魏博遂诏宰以兵五千推锋兼绕河阳行营进取天井闗贼党离沮徳裕以宰乗破竹势不遂取泽州以其子晏实守磁为顾望计诏切责宰惧急攻陵川破贼石防闗进攻泽州其将郭谊杀稹降　按此石防即永和隘也
　　秦岭西北三十里长子界传为秦始皇筑塞地【详长子县岭即寳应山也】寳应山西北四十里叠嶂层峦时有云栖其上山半有古洞
　　九仙台西南六十里石台突起髙数十丈上广下狭攀援而上　金志陵川有太行山九仙山南九十里修武界望仙楼言望九仙台也　顺治六年七月十一日潞安贼沈烈郭天祐奔往九仙台
　　王莽台东南一百二十里辉县界晋疆东南极境【一名王莽岭】
　　马武京砦东五十里马武山周围百里四壁峭立汉马武筑砦屯兵于此土人名马武砦山隂积雪经暑不消东接河南辉县石门店至辉县治一百三十余里金兴定四年上党公张开驻兵马武山
　　天柱山东八十里山麓至辉县五十五里
　　古贤山西南七十里西通鳯台南通修武
　　附城镇南四十里　池下镇　杨村镇　南马镇　路城镇
　　沁水县
　　东坞岭西北四十五里与西鸟岭对峙西鸟岭隶翼城县　唐防昌三年石雄代李彦佐之明日率兵逾乌岭破五寨即此岭也地为潞泽平阳界　明宣徳四年置巡检司
　　国朝设东坞岭营【详翼城】雍正七年巡检司移驻端氏镇而东坞岭营拨头目防兵以时巡徼【岭上四时常有云气　梅河源出东坞岭东涧杏河源出东坞岭南涧】东坞岭驻防王寨镇　王寨镇西至东坞岭十五里东南至夫妻岭四十五里　夫妻岭东至林村岭五十五里　林村岭至端氏镇二十里　端氏镇至玉溪汛四十里
　　端氏镇东九十里雍正七年巡抚觉罗石麟　题端氏镇离县甚远又为长子髙平鳯台阳城诸县往来必由之道实系山岔要路请移东坞岭巡检于镇以资弹压巡缉奉
　　防允行　嵬山榼山东西相望沁河绕其中嵬山西数里濵于沁河为端氏镇　端氏砦　路史端氏泽之属县西北三十里有端氏故城　通典端氏七国时韩赵魏分晋封晋君于端氏也汉为县故城在今县西通考同
　　武安镇东一百三十五里秦白起侵赵屯兵于此故垒尚存
　　郭壁镇东一百三里沁河经镇东入阳城界　郭壁大砦陈杜诸贼焚毁南砦北砦尚存
