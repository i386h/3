<!-- { "loadSidebar": true } -->
　　蔡懋德字维立昆山人幼志圣学笃好王守仁书举万厯四十七年进士崇祯十四年十二月为右佥都御史巡抚山西召对称旨赐酒馔银币十五年春涖任大盗王冕等为乱讨平之总兵徐定国援河南溃而归懋德定其乱十月统兵入卫畿辅诏扼守龙泉固关二关而贼已陷河南将犯平阳境急驰河上御之数月至十六年冬贼入潼阙陜西尽陷自蒲州北抵保德二千余里悉与贼隣恃黄河为限穷冬永合贼骑得长驱懋德连章告急请禁旅及保定宣府大同兵驰赴河干合拒中朝亦以山西为忧廷臣请防河者甚众然无兵可援总兵周遇吉镇宁武仅得自顾宣大总督王继谟奉命防河亦不至懋德以疲卒三千当数十万强寇日奔走平阳汾州间犹屡挫之大庆鳯陵吉乡诸渡十二月岢岚保德俱告警太原汹汹晋王手书趣懋德还懋德不得已分兵守二郡以十八日去平阳越三日贼即渡河副使李士焜知府张嶙然等弃城先遁俄复还越二日李自成至嶙然迎降平阳遂陷十七年正月巡按御史汪宗友劾懋德不待氷泮遽还太原致名城沦覆诏夺官候勘以郭景昌代之懋德先遣兵拒贼而属城尽陷反拒官军乃与布政司使赵建极诸监司毛文炳蔺刚中毕拱辰太原知府孙康周署阳曲县事长史范志泰等大集城中人誓以死守懋德哭众皆哭声震原野罢官命适至或请出城候代懋德不可曰吾已办一死矣景昌即至吾亦与俱死是月晦游骑抵近郊自成知懋德贤遣使招谕曰抚军若降吾且大用懋德愤立火其檄斩使人头悬城上二月五日贼悉众薄城遣部将牛勇朱孔训王永魁出战俱败殁六日自成具伪卤簿督众力攻城上发炮击之贼多死七日昼晦大风拔木飘瓦终夜不息守者皆仆懋德知不能支预草遗表时调阳和兵三千协守刚中虑其内应移之南闗外果叛降贼而部将张雄者守新南门与贼通懋德召中军副总兵官应时盛谋将调雄守大南门未几雄缒城出降语其党曰城东南角楼贮火器火药我下即焚楼楼焚守者悉走贼乘势登城懋德北向再拜出遗表授赞画知县贾士昌命其间道奏闻拔刀自刭为麾下所夺时盛请下城巷战遂扶上马时盛持矛突杀数十人至炭市口贼骑充斥时盛呼曰且拥公出西门懋德遽下马曰我当死封疆汝辈可自去众复拥懋德上马至水西门懋德叱曰汝辈欲陷我不忠耶复下马据地坐时盛已出城还顾不见复斫门入曰请与公俱死遂偕至三立祠懋德就缢未絶时盛释甲加诸肩乃絶时盛再拜讫即去弓自勒死
　　赵建极河南永宁人万厯四十七年进士贼掠永宁五子皆死累迁山西布政使流贼入城危坐公堂贼拥至晋王府欲授以官叱曰我天朝方伯乃仕贼耶李自成令曵出斩之下阶连呼万嵗臣失守封疆死有余罪自成以为呼已也曵还问曰既呼万嵗何不受官建极厉声曰我呼当朝主上宁呼贼耶大骂自成立杀之赵氏一门竟絶
　　陈纯德字静生零陵人举崇祯十三年进士年已六十矣庄烈帝召进士咨时事立擢御史十四年巡抚山西感上知尽心职业七月部内严霜八月大雪民多冻馁疏请恤因极陈抽练之后督畿辅学政十七年三月二十一日殉职
　　毕拱辰字星伯掖县人举进士繇淮徐兵备佥事移冀宁被贼执贼适得新刀拱辰晲之问何睨曰欲得此斫头耳贼遂取斩之
　　毛文炳字梦石郑州人繇进士歴知寿阳榆次县繇吏科给事中出为山西兵备副使为流贼所执诱以官不从抗骂数日被杀妻赵妾李亦投井死子兆梦甫数嵗被掠去士民以忠臣子赎而归之
　　周遇吉锦州卫人少有勇力好射崇祯中累功至京营前锋营副将加太子少保左都督十五年冬山西总兵官许定国论辟以遇吉代之至则汰老弱缮甲仗练勇敢一军特精十六年十二月李自成陷全陜将犯山西遇吉以沿河千余里贼处处可渡分兵扼其上流以下流蒲坂属之巡抚蔡懋德而请济师于朝遣副将熊通以二千人来赴十七年正月令通防河会平阳守陈尚志已遣使迎贼讽通还镇説降遇吉叱之曰吾受国厚恩宁从尔叛逆且尔统兵二千不能杀贼反作説客耶立斩之传首于京至二月七日太原陷懋德死之贼遂陷忻州围代州遇吉先在代遏其北犯乃凭城固守而潜出兵奋击连数日杀贼无算会食尽援絶退保宁武贼亦踵至大呼五日不降者屠其城遇吉四面发大炮杀贼万人火药且尽外围转急或请甘言绐之遇吉怒曰若軰何怯耶今能胜一军皆忠义即不支缚我于贼于是设伏城内出弱卒诱贼入城急下闸杀数千人贼用炮攻城圮复完者再伤共四骁将自成惧欲退其将曰我众百倍于彼但用十攻一番进靡不胜矣自成从之前队死后复更进官军力尽城遂陷遇吉巷战马蹶徒歩跳荡手格杀数十人身被矢如猬竟为贼执大骂不屈贼悬之高竿丛射杀之复脔其肉城中士民感遇吉忠义咸巷战杀贼不可胜计其舍中儿先从遇吉出鬬死亡略尽妻刘氏素勇健率妇女数十人据山巅公廨登屋而射每一矢毙一贼贼不敢逼纵火焚之阖家尽死自成集众计曰自此歴大同阳和宣府皆有重兵倘尽如宁武吾部下宁有孑遗哉不如还秦休息图后举而大同总兵姜瓖降表至宣府表继至遂决策长驱贼每语人曰他镇复有一周总兵吾安得至此
　　应时盛辽阳人起家小校至都督佥事山西巡抚中军副总兵慷慨仗义都御史中丞蔡懋德深倚之崇祯间闯贼犯太原势危急部下士数人倡乱时盛亷得诛之誓众死守贼帅陈某与时盛有旧于城下诱降时盛以神鎗击中贼甲帅啮指而退城陷复下城巷战突杀数十人贼骑充斥知不能免遂同中丞至三立书院曰请与公俱死先扶蔡就缢北向再拜引弓自絶
　　国朝
　　马柱国辽东人顺治元年巡抚山西时流寇据太原城八月死亡以数十万计遗黎略无生意柱国统兵至一鼓破之捜余孽殆尽始入城輙督兵登陴俾无得入民室安集抚循民稍复业时客兵亟往返供亿滋众柱国先具牛酒迎郊外慰谕再四俾无哗无掠以惊残氓虽征调频仍而里闬若不知有兵垂二年迁阳和总制以去
　　黄徽孕福建晋江人顺治元年以进士巡按山西时三晋初定民多窜居山谷徽孕单骑入险阻慰谕俾复业先是闯逆据晋赋役业入强半至是特疏以闻凡伪官尝征者胥为豁免而晋民之死义者胥以其状上又尝综三晋情势疏陈四事一曰荐遗佚以求録用一曰立师儒以育贤才一曰禁讦告以安穷黎一曰复站银以苏驿困疏入次第举行当时称为訏谟焉
　　孟乔芳字心亭其先永平人世袭东胜卫指挥同知今归化城地也乔芳伟防善骑射能以一矢堕双雁为刑部承政兼梅勒章京管牛彔事顺治元年帅师追贼李自成逾太行定汾潞拔太原遂渡河入闗以兵部右侍郎兼都察院右副都御史总督三边军务大同降将姜瓖变其党虞印韩昭宣陷平阳号二十八万七月乔芳引兵赴援驰赴潼闗贼兵拒河守乃佯置巨舰于上流伐鼔旗作欲渡状而夜率师从下流径渡急击之贼势披靡战且走四十余里比明抵蒲州贼迎敌乔芳督将士力战杀贼七千余人贼弃城遁遣将复临晋荣河猗氏解州又合兵围运城城破贼党殱焉遂定平阳晋兵部尚书累加少保卒
　　赠太保赐諡忠毅
　　申朝纪辽东人顺治二年巡抚山西下车纠劾墨吏十余人羣僚肃然站银旧额一十五万明季裁充饷驿费不足派之里甲至二十万有竒朝纪亷得其状疏请仍归正项驿马官牧养无得派民勒石郡邑至于清狱囚裁吏典禁胥役私禁人犯革募夫签报里民胥有实惠晋人立祠祀之
　　孙茂兰辽阳左卫人顺治四年以生员任山西布政使时朝议以太原重地特令满兵驻防所圏民地胥以废藩土田给之而屯丁多抗不予租民莫敢谁何茂兰痛绳以法始获安本业满兵间与民争所司率分左右袒茂兰用情理讯之俾各厌其意以去兵民咸安涖任六年擢宁夏巡抚去之日攀辕泣送者不絶
　　祝世昌辽东人顺治六年巡抚山西时姜逆作乱晋省震动世昌性激烈凡从贼者弃城者率竿诸城力请大兵殄灭需饷数十万殚虑经画军有余粮民亦
　　不病科扰事平特疏请豁赋七百万石徭十万余丁民获少苏无何病卒卒之日百姓巷哭后刘抚军宏遇博采舆论谓死忠死事其义一也祀忠烈祠中
　　刘泽漙广宁人顺治间任分巡冀南道持重不扰得宪臣体姜逆之乱其党沈遥应蜂拥太行山中泽死之
　　赠光禄寺卿祀忠烈祠
　　刘宏遇辽东人顺治七年巡抚山西时姜逆初平邨聚多蹂躏而逋赋如山积宏遇疏请豁民寖苏又恤诸死事家建忠烈祠祀之辛卯乡试直指以艰愆期捐俸分给竢试士俾无寒馁壬辰饥遣使散赈复煑粥城中全活者众修庙铸祭器立义塜设养济院补城东南楼治宜春拱极迎泽门桥筑堤以障汾流俾无啮城实政次第举而絶馈遗清衙蠧革市行尤为拳拳既去民懐其德建祠以报
　　刘嗣美河南陈留人顺治九年以进士按山西性刚毅弹劾虽权贵不避巡部时防行访民疾苦奸胥墨吏惮之弁卒曩占民室民惴惴不敢出一语严为科条令胥出赁直草豆输会城市魋縁典守以肆勒索亷得其状立毙之饬州县征赋行易知单民便之其他惩蠧役裁徭夫苏驿困革行户民胥感颂焉
　　班琏字华宇辽东广宁人顺治十二年以贡生分守河东道有才略夙着威望涖任初贼张五聚党数千人盘踞夏县山中时时钞略为民害琏遣人伺动静具得要领因令偏禆于贼出没地伏兵堵截而自统官军衔枚疾走径捣其巢贼尝恃险阻且疑郡县官之懦也不为备骤闻官军至遑遽出战不能支奔逸四散又悉为堵截者擒斩无遗自是民获安枕后迁陜西庄浪副使道以去
　　李之芳字邺园山东武定州人顺治十六年以进士巡按山西贪墨吏多敛迹而措注钜细务雅有条理古所谓清望公望者惟之芳克兼之寻以缺裁囘道后为浙闽总督平耿逆之乱累官大学士卒諡文襄
　　王庭字言逺浙江嘉兴人己丑进士顺治十六年任山西右布政性孤洁以氷蘗之操倡属吏有晋谒者輙朂令牧养百姓慎出纳吏不得上下其手藩司甚烦剧庭处以清严内外肃然放衙后輙顾四嵗孙握笔作大字洒然乐之寻以裁缺去庭工制义与熊伯龙刘子壮齐名晋人士多能诵其文者而闾巷亦歌思不辍焉
　　李进忠顺治间任抚标右营中军守备死姜逆之乱诏恤其家祀忠烈祠
　　董廷儒顺治间任督标营旗鼔守备死姜逆之乱赠都司祀忠烈祠
　　穆臣满洲人康熙十五年任山西按察使持法能平遇讼者輙以善言解之给银米于狱必亲诣按名以给在任四年
　　刘元勲咸阳人顺治己亥进士康熙间任山西粮驿道以养马费有正供而晋皆民养严禁之委赈大同无漏无冐驻节地有槐一章民号为刘公槐寻致政归
　　巴哈布满洲人康熙三十七年任山西按察使精敏习律例性仁恕持法能平而义所不可虽抗论大吏前不少挠尤加意作人立义学数十捐俸增修贡院号舍
　　圣祖仁皇帝赐清慎勤三字匾寻囘旗三晋人至今懐之李毓柱康熙间任分守鴈平道亷而敏有吏材遇属吏以礼而不为假借时防行访奸猾绳以法诸郡邑疑狱未决能剖曲直恤三闗士卒预支月给米而俾于附近仓庾载之祀名宦
　　诺岷满洲正蓝旗人性耿介任户部时稽覈有法雍正元年以署工部右侍郎巡抚山西先是州县侵那钱粮者甚多岷力为振刷相地之繁简与员之能否互易其位以相钩敭月要嵗会胥吏无所售其奸宿弊一清正已率属吏治民气肃然改观在任一年零九个月以移疾去
