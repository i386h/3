<!-- { "loadSidebar": true } -->
　　旧志晋公子重耳济河围令狐入桑泉令狐在今县西十里桑泉之析置则自隋开皇十六年始也春秋杜氏注郇瑕之地沃饶而近盐在解县西北盐今猗氏县盐池也魏都赋注盐池在猗氏县南四十六里栁子厚曰猗氏之盐晋寳之大也唐书地理志注猗氏为次畿地有孤山元王思诚诗条山河水壮封疆城外原百里长蒲坂东通猗顿宅桑泉南下接虞乡亦统诸邑而论之
　　郭为观郇伯故城考　邑城南十八里有郇伯故城俗乃称为猗氏故城而指临晋之亭东村小葢堡为郇伯城误矣按水经注涑水又西迳猗氏县故城北又西迳郇城杜元凯春秋释地云今解县西北有郇城服防曰郇国在解县东郇瑕氏之墟也按竹书纪年云晋惠公十五年秦穆公送公子重耳围令狐桑泉臼衰皆降秦师狐毛先轸御秦至于庐栁穆公使公子絷来与师言退舍次于郇春秋之文与竹书不殊今解故城东北二十四里有故城在猗氏故城西北乡俗名为郇城考服防之説又与俗符贤于杜氏单文孤证矣据此则解县西北之説注已先驳之矣考解故城有二皆非今治今治乃唐改隋虞乡县故治为之而别于其西五十里置虞乡县其故城一在临晋之城东城西两村之间乃北解也一在卿头村乃南解也其故迹皆存北解置于元魏间不久而废桑钦汉时人则水经所谓又西过解县南并注所谓西南迳解县故城南者皆指南解言也其故址正在郇城西南二十余里况涑水故道现在郇城南三里许非注中西迳郇城之明证乎注又云郇在猗氏故城西北今猗氏故址虽不可考然以地势度之必在今解安二境之界按注谓盐田本司盐都尉治故杜预曰猗氏有盐池后罢尉司分猗氏安邑置县以守之则其城必近盐田可知也况注明谓涑水迳猗氏故城北今郇城迤东数十里涑水故道宛在也非迳其北而何哉如以郇为猗则古城之脉东北自名条冈来坡坨连亘界无隐伏之防涑水安得越而西迳乎至于亭东村小葢堡居峩之原地势髙亢南距涑水故道不啻五十里又安得谓之迳乎又春秋传云郇瑕地沃饶近盬今亭东去盐池七十里岂得言近峩硗瘠之地又岂得言沃饶乎且即亭东之名义释之亦断非故郇也葢秦汉建置大者曰县曰邑小者曰乡曰亭有尉有长如泗上亭长灞陵亭尉是也然则亭束必是古亭遗址亦犹北解故城之左右以城东城西名村也岂得妄指为郇都乎况古城遗址周廻十余里四方八门规模宏濶其为国都之制而非县邑之制也夫复何疑【隋地理志河东郡虞乡后魏曰安定西魏改曰南解又改曰绥化又曰虞乡此郭氏郇伯故城考之案据也】
　　猗氏城郇城解城桑泉令狐臼城等地通辨今猗氏城非郇伯故城也故城在今县治南十八里猗故址不可考然郦注瑕城在故解城东北二十四里猗氏故城西北俗名郇城郭为观据此以辨且谓北解在今临晋城东城西两村之间南解在卿头村去郇城西南二十余里按郇城在猗县南二十里隋大业九年废与郇伯故城似属两地左传郇瑕每分举而诸大夫皆曰必居郇瑕氏之地则连及之揆其里道疑亦不相逺也猗氏故城应在郇城东南郭为观谓应在解安之交乃今解非古解也但杜释地云今解西北有郇城又曰猗氏县东北有瑕城服防曰郇国在解县东解东解西二説不符意晋时解之东境所辖甚广西北二字苐据一境而言耳晋志注解谓有盐池今池东西共一百二十里地形可据至服防所云在解县东则无论南北解皆属东境此无可疑者卿头去城东城西两村约二十五里城东城西在今涑河北卿头在涑河南古令狐在今猗氏之西北隅春秋桑泉故城在今临晋东北隅后汉解有桑泉城杜注在县西二十里后魏南解有桑泉城疑皆在临晋而西魏改猗氏曰桑泉隋桑泉有三疑山则又兼界今之临猗二邑矣臼城后汉亦属解晋文公取臼衰即此据杜预注在县东南是谓在解县东南也应属今虞乡
　　万泉县
　　唐书河中府万泉注本泰州武徳三年析稷山安邑猗氏汾隂龙门置州废绛州大顺二年来属有介山
　　顾炎武緜上辨　左传僖二十四年晋侯赏从亡者介之推不言禄禄亦弗及遂隐而死晋侯求之不获以緜上为之田杜氏曰西河介休县南有地名緜上水经注石桐水即緜水出介休县之緜山北流迳石桐寺西即介子推之祠也袁崧郡国志曰界休县有介山有緜上聚子推庙今其山南跨灵石东跨沁源世以为之推所隠而汉魏以来有焚山之事太原上党西河雁门之民至寒食不敢举火石勒禁之而雹起西河介山大如鸡子平地三尺前史载之无异辞也然考之于襄公十三年晋悼公搜于緜上以治兵使士匄将中军让于荀偃此必在近国都之地又定公六年赵简子逆宋乐祁饮之酒于緜上自宋如晋其路岂出于西河界休乎况文公之时霍山以北大抵皆狄地与晋都逺不相及今翼城县西亦有緜山俗谓之小緜山近曲沃当必是简子逆乐祁之地【襄公二十九年齐髙竖致卢而出奔晋晋人城緜而寘旃緜或即緜山】今万泉县南二里有介山汉书武帝纪诏曰朕用事介山祭后土皆有光应地理志汾隂介山在南【今万泉古汾隂地】扬雄传其三月将祭后土上廼帅羣臣横大河凑汾隂既祭行游介山回安邑顾龙门览盐池登歴观陟西岳以望八荒雄作河东赋曰灵舆安歩周流容与以览于介山嗟文公而愍推兮勤大禹于龙门水经注亦引此谓晋太康记及地道记与永初记竝言子推隠于是山而辨之以为非然可见汉时已有二説矣
　　荣河县
　　荣河古纶地夏少康邑　左传昔有过浇杀斟灌以伐斟鄩灭夏后相后缗方娠逃出自窦归于有仍生少康焉为仍牧正惎浇能戒之浇使椒求之逃奔有虞为之庖正以除其害虞思于是妻之以二姚而邑诸纶有田一成有众一旅能布其徳而兆其谋以收夏众抚其官职使女艾谍浇使季杼诱豷遂灭过戈复禹之绩祀夏配天不失旧物
　　正义括地志云故锄城在滑州卫城县十里晋地记云河南有穷谷葢本有穷氏所迁也括地志云商邱今宋城也斟灌故城在青州夀光县东五十四里斟鄩故城今青州北海县是也故过乡亭在莱州掖县西北二十里本过国地故鬲城在洛州密县界杜预云国名今平原鬲县也戈在宋郑之间也寒国在北海平夀县东寒亭也伯明其君也臣瓒云斟鄩在河南葢后迁北海也汲古文云太康居斟鄩羿亦居之夏季又居之尚书云太康失邦兄弟五人须于洛汭此即太康居之为近洛也又呉起对魏武侯曰夏季之居左河济右太华伊阙在其南羊肠在其北又周书度邑篇云武王问太公吾将因有夏之居即河南是也括地志云故邹城在洛州巩县西南五十八里葢夏季所居也阳翟县又是禹所封为夏伯
　　日知録夏之都本在安邑太康畋于洛表而羿距于河则冀方之地入于羿矣惟河之东与南为夏所有至后失国依于二斟于是使浇用师杀斟灌【在今夀光县】以伐斟鄩【在今潍县】而相遂灭【左传哀元年】乃处浇于过【今掖县】以致东方处豷于戈【杜氏解在宋郑之间】以控南国【襄四年】其时靡奔有鬲【今在徳平县】在河之东少康奔有虞【今虞城县】在河之南而自河以内无不安于乱贼者矣合魏绛伍员二人之言可以观当日之形势而少康之所以布徳兆谋者亦难乎其为力矣【竹书谓太康元年即居斟鄩非也】
　　博物志以汾隂为古纶今汾隂北九里汾隂城【宋州虞城西二十五里纶城乃正説也】后汉书黄琼至纶氏称疾不进章怀注纶氏即夏之纶国少康之邑也竹书纪年云楚及秦伐郑纶氏今洛州故嵩阳县城是也【李膺还居纶氏教授常千人】注纶氏县属颍川郡故城今阳城县也
　　纶辨前汉汾隂属河东郡注介山在南后汉汾隂有介山注引博物记曰古之纶少康邑县西北有狐谷亭郭璞尔雅注曰县有水口如车轮许濆沸涌出其深无限名之为瀵此荣河所据以名古纶者也顾前汉颍川郡别有纶氏后汉志梁国所之虞有空桐地有桐地有桐亭有纶城少康邑按瀵水见尔雅水经注皆在汾隂县如临晋有瀵泉同州郃阳亦有瀵皆可考惟少康邑不见于汾隂本文而特纪于梁国今以博物记録之
　　汾隂城县北九里周显王十四年秦伐魏取汾隂土人名殷汤城
　　汉志注汾隂介山在南
　　地形志秦州北乡郡领县二　北猗氏　汾隂注二汉晋属河东后属有北乡城后土祠
　　隋汾隂注旧置汾隂郡开皇初郡废有龙门山
　　唐宝鼎注义宁元年以汾隂龙门置汾隂郡武徳元年曰泰州州废来属开元十年获宝鼎更名有后土祠
　　宋大中祥符中以荣河为庆成军熙宁元年废以荣河府而县治置军使
　　金贞祐三年升荣州以河津万泉焉有黄河汾水睢邱元初废州复县
　　辽州
　　地形志乐平郡辽阳注晋属太平真君九年并乡孝昌二年复有黄泽岭辽阳城
　　隋志乐平注旧置乐平郡开皇初废郡十六年分置辽州及东山县大业初废州及东山县有臯落山有清漳水　和顺注旧曰梁榆开皇十年改有九京山辽山注后魏曰辽阳后齐省开皇十年置改名焉十六年属辽州并置交漳县大业初废州并罢交漳入焉有萁轑水　平城注开皇十六年置有徐水石艾注有防山　以上同属太原郡
　　唐志辽州乐平郡下武徳三年析并州之乐平辽山平城石艾置六年徙治辽山八年曰箕州先天元年避宗名曰仪州中和三年复曰辽州领县四　辽山榆社　平城　和顺
　　宋熙寕七年州废省平城和顺二县为镇入辽山县平定军省榆社县为镇入威胜军武乡县元丰八年复置州县镇并复来元祐元年复置辽山和顺平城榆社县属乐平郡
　　金辽州中刺史天会六年以与东京辽州同加南字天徳三年复去南字
　　元晋宁路
　　明一统志隋置平城县并州金废为镇后复置改曰仪城辽阳城本涅氏县后魏改辽阳北齐省隋置辽山县于此城唐废　辽阳城在县北唐武徳三年以枯河涨潦徙今治
　　辽州界辨　辽州在秦汉为上党地后魏曰辽阳隋曰辽山唐曰辽州曰箕州曰仪州曰乐平宋曰平定元属平阳路明为辽州东界河南彰徳府武安县西界太原府太谷县南界沁州武乡县北界平定州乐平县按州南北太行山绵亘八九百里而州治在太行絶顶云
　　和顺县
　　旧唐志和顺汉沾县地隋为和顺县武徳初属并州三年改属辽州　是年析置义兴县六年省
　　县治东北有和顺古城与今县城相倚
　　榆社县
　　隋开皇初改涅县为榆社今西北三十里社城镇汉涅县址也
　　唐志榆社本太原郡义宁元年析上党之乡置武徳元年韩州三年以县及并州之平城置榆州又析置偃武县六年州废省偃武以榆社平城来属　地理新书石晋韩王王建立以地多桑榆仍名县曰榆社
　　路史榆州孤而无使曲沃伐之而亡【见博物志当亦周书文今不见】仪之榆社或云魏榆【晋之雝榆亦曰魏榆杜预云朝歌东有雝榆城今衡县隋改】
　　故县在治东六十里髙岭盘隔有城址或曰辽山县或曰古箕城
　　古城址在治东北与今县城相倚周四百八十丈按榆社与武乡在汉同为涅县故地而在晋同名武乡隋于武乡析置榆社在宋同属威胜军即今沁州是宋以前辽沁殆合为一也
　　沁州
　　后汉志涅有阏与聚【今俗名乌苏村】
　　地形志乡郡铜鞮注二汉晋属上党有铜鞮城有乌苏城沙石堆有尧祠　襄垣郡五原注建义元年分上党郡之屯留置
