<!-- { "loadSidebar": true } -->
　　田绍斌汾州人仕刘钧为佐圣军使戍辽州周显德四年领五十骑来归世宗补骁武副指挥使宋初随崔彦进征李筠以功迁龙捷指挥使凿泽州濠围守流矢中左目前军部署韩令坤以闻及召见于潞州绍斌杀北汉军益众又从讨李重进于扬州壁城南围三日城溃斩首逾千级赐袍带缗帛寻补马军副都军头龙衞指挥使又从平荆湖岭南讨蜀隶刘延让率所部败全师雄于神泉时汉劒道梗因赖以宁遣使赐赉有加凡在蜀三嵗剽盗殄除还改龙捷都虞候尝盗官马太祖知其骁勇遣内侍私问之绍斌曰若恩贷臣死当尽节以报俄复引见释之且密赐白金会征江南择五百人为步鬭军幷云骑二千领之抵升州城下克获居多亲讨河东败辽兵于北百井太平兴国初擢龙衞军指挥使领江州刺史二年击梅山洞蛮至邵州大溃其众擒蛮二万令军中取利剑二百斩之余五千遣归谕诸洞自是帖服赐金帛缗钱金带鞍马厯大武日骑军指挥使改马步都军头出戍鎭定髙阳关曹彬攻幽州夺牛羊器甲加领溪州团练使复遣屯北面端拱元年拜冀州防御使寻改解州淳化中为河中同丹坊鄜延横岭蕃界都巡检使郑文宝议城席鸡城砦为清逺军绍斌领其役城毕命为知军事至道元年拜会州观察使仍判解州俄充灵州马步军部署领徒入蕃斩二千级获羊马槖駞二万计手诏嘉谕数部金粟帛诣灵武清逺逺人詟服不扰未几皇甫继明白守荣等督转饷于灵州绍斌率兵援接抵咸井贼三千余来薄阵且行且鬭至耀德凡杀千人寇复尾后绍斌为方阵使被伤者居中自将骑三百步弩三百与敌兵确于浦洛河大败之既而为贼所围守荣等欲战绍斌曰蕃戎轻佻勿弃辎重与战当按辔结阵徐行守荣等忿曰若但率兵来迎勿预吾事绍斌因率所部去辎重四五里继迁初见绍斌旌旗不敢击守荣等自欲邀功与战大败绍斌率所部徐还一无遗失优诏褒美就命为灵州都部署兼内外都巡检使李继隆言浦洛之败绍斌握兵不顾自言灵武非我不能守贬右监门衞率府副率虢州安置眞宗召授右监门卫大将军领叙州刺史寻改莱州防御使诏还其所借居第赐良马十四调环庆灵州清逺军部署庆州野鸡族数为寇掠招其酋帅三人断臂馘劓放还寇帖服咸平二年为镇定髙阳关路押先锋隶傅潜潜遣与石普并戍保州普与知州杨嗣出兵及夜未还绍斌疑其败衂即领兵援之普嗣果为贼所困度严凉河颇丧师众及绍斌至即合兵疾战获一百四十余人以劳迁邢州观察使坐潜逗遛出为左衞率府副率五年授右千牛卫将军致仕景德初起左龙武军将军永城兵马都监三年迁左监门卫大将军下徙考城都监大中祥符初领长州刺史迁左领军卫大将军领康州团练使巩县都监二年卒年七十七绍斌长兵间习战法累以格鬭立功子守信内殿崇班閤门祗候
　　侯仁宝益子赵普妹壻也荫迁太子中允卢多逊与普有隙普罢相即以仁宝知邕州州之右江生毒药树宣化县人常采货之仁宝以闻诏尽伐去九年不代太平兴国中陈取交州策太宗令驰驿召归多逊遽奏曰若召仁宝其谋必泄蛮夷修备未易取也不如授仁宝飞挽之任且经度之别遣偏将长驱而往势必万全遂以仁宝为交州水陆计度转运使前军发遇贼锋甚盛援兵不继遇害江中上甚悼惜特赠工部侍郎录其子延龄延世并为斋郎延龄至殿中丞延世至太子中舎
　　侯延广父仁矩厯通祁雄三州刺史悉以补牙职在雄州方宴寇数十骑白昼入州城延广引亲信数骑驰出射杀其酋一人斩数级悉擒余党仁矩喜拊其背曰兴吾门者必汝也监军李汉超以闻诏褒美赐锦袍银带仁矩卒补西头供俸官从党进讨太原太平兴国初防延州军兼缘边巡检善抚士卒下乐为用戎人畏服迁閤门祗候时求可使徼巡西北边者近臣言延广将家子习边事迁崇仪副使充同鄜坊延丹缘边都巡检使延广力疾入辞赐名药及方遣太医随侍戎人闻延广至不敢复为寇叛卒刘渥啸聚千余人谋入京兆延广率兵数百自间道追之会于富平西十五里挺身与渥鬭大树下断渥右臂渥脱走乘势大败其众渥创甚止谷中后数日为追兵所获渥素号骁勇无敌至是羣盗丧气余党稍自归关右以定擢拜淳仪使淳化二年命领奬州刺史知灵州赐金带名马部下严整戎人恱服李继迁避其锋会骑将李继隆讨赵保忠以延广防军既而夏台平保忠就缚手诏褒美赐赉甚厚师还留为延州钤辖会节帅田重进耄以延广同知州事兼缘边都巡检使监军康赞害其功诬奏延广得虏情恐后倔强难制遂诏还以慕容德丰代之部内甚不治至道间继迁寇灵州同知枢密院事钱若水称延广可使就拜宁州练使知灵州兼兵马都部署赐白金二千两嵗增给钱二百万延广独引数十骑之镇戎人素服其威名皆相率引避二年春病遣御医驰视延广谓中使李知信曰延广家世受国恩今日得死所矣但恨未立尺寸功耳言讫卒年五十赗赙甚厚以其子为六品正员官子绍隆东染院使带御器械绍隆子宗亮右侍禁閤门祗候
　　杨琼汾州西河人幼事冯继业以材勇称太宗召置帐下即位隶御龙直三迁神勇指挥使从征太原以劳补御龙直指挥使改弩直都虞候兼御前忠佐马步都军头领显州刺史淳化中李顺叛为防峡擒贼招安使领兵自峡上与贼遇累战抵渝合进克资普二州云安军斩数千级诏书嘉奬即军中眞拜单州刺史至道初召还徙知覇州兼钤辖未几改防御使灵庆路副都部署河外都巡检使捍御有功导黄河溉民田数千顷败贼于合河镇北获人畜亡算贼骑五百掠城下复击破之追北三十里并赐诏嘉奬咸平二年兼泾原仪渭邠宁环庆清逺灵州六路副都部署寻徙正定髙阳关押策先锋屯定州明年副超为鎭州都部署徙定州四年召还以鄜州观察使充灵环十州军副都部署兼安抚副使夏人围清逺军顿积石河城遂陷又以青冈峡砦逺水泉焚弃退保洪德砦逮系流崖州明年移道州景德初起右领军卫将军分司西京累迁左领军卫大将军领贺州团练使知兖州州卒言能飞行空中折其足奏戮之卒年六十七录其子舜臣为奉职舜宾内殿崇班閤门只候
　　李渭字师望西河人侨河阳进士起家为临颖县主簿累官至太常博士河决滑州天圣初上治河十防参知政事鲁宗道行河奏换北作坊副使为修河都监寻罢为郓州兵马都监徙知宪州又知凤州兼阶成州钤辖属戸陷阶州沙滩砦渭知都校赵钊扰之奏流钊道州以恩信谕酋帅复其砦迁军器库副使厯知原环庆三州诏举勇略李谘以渭应诏徙益利路兵马钤辖领惠州刺史迁东八作使擢西上阁门使徙鄜延路再迁四方馆使宝元元年元昊将山遇来归渭与知州郭劝谋却之既而元昊拒命又奏元昊表犹称臣可渐屈以礼渭初兼知鄜州坐事贬尚食使知汝州徙磁州复降右监门卫将军白波兵马都监卒
