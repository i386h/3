<!-- { "loadSidebar": true } -->
　　王岩正字惟肖号歴阳猗氏县人岩正世家子早有文名文翔鳯孔贞运胥赏之前庚午举于乡闯贼逼授伪职佯疾以智免顺治己丑土冦陷城将屠令家遣谍者説以利害已而令操兵至单骑前迎説以民无反状令与猗民胥赖之雅嗜宋大儒书立观生书院父光禄尝着五经穷抄出入与偕乱后刋以训承学士着四书翼抄周易翼抄四书人物彚考周易图説性理増删数十卷
　　王含光字表朴号似鹤猗氏人春桢子幼孤受教于祖珍吾前辛未进士初授行人诣阙陈母节防恩建坊自珍吾至含光进士三世行人亦三世云顺治中以按部者荐授仪制司员外歴考功文选司郎中转河南按察使居官清慎终始如一工诗七言近体擅名一时又工画
　　王含真字朴斋号寅若猗氏县人幼颖悟工文章髫年饩于庠中乙夘乡试丙辰成进士戊午举博学宏词戊辰赴铨疾作卒含真学有根柢与人言率本诸经好义乐施知旧多赖以举火尝建尊经阁聚邑文士月试之如举场例胥于我乎馆谷猗氏学滋兴当举博学宏词时以父岩徴齿高不欲去父促之不得已就试试毕即日驰归父卒鸡骨苫居见者胥叹其孝殁之日邑人无识不识胥为流涕
　　郭九防字绎兹猗氏县人性警敏雅好读书年十三入城輙袖书以从返輙缘途雒诵以为常中康熙己酉乡试第一墨义出都人士争诵之乆困公车学益淹博诗古文辞日益工着存草二十卷授临安知县以严勤为治尝谓严则人知有刑后将无刑勤则我知有事后将无事临安俗健鬬号打降又多构坟山讼至是俗一变后解组归手不释卷指授后学不少倦易箦时以一盂自酌吟少陵自知白髪非春事至且尽芳樽四字气遂不属葢翛然去来之际如此弟九同己夘庚辰聨隽进士官新野知县亦号沈静
　　王恭先字孝伯号一峯临晋县人父广文万基高才不第前丁夘试猗氏令曹暹梦万基举首则恭先始生之年也顺治辛夘恭先果举山西第一己亥成进士授河间府推官缺裁补崇明知县崇学校涤烦苛减苖粮三百石有竒以镌级归恭先尝偕邑人李世惪安邑周训成读书南山柏梯寺又涉江淮游呉防入闗眺终南北走朔方南尽汉沔在崇明以校士入金陵购经史子集梱载以归尽发箧衍藏弆日夜编摩诗文以韩苏陆虞为宗尝读遗山沧海横流却是谁句慨然太息慕髙达夫五十学诗辑诗文曰慕适轩集晩年曰老学庵集修临晋县志简而赡覆具史家体裁
　　呉雯字天章蒲州人性至孝事母暨祖祖母胥安其养嗜读书键户永乐镇读父学正允升藏弆不懈益勤乆之于经史秦汉暨唐宋元明诸作者源流同异悉能确指其故不屑为帖括家言戊午举博学宏词临朐冯相国新城王司冦读其所作诗文大加赏叹晩年筑室谷口家日贫诗日工着莲洋集若干卷行于世
　　谢陈常字文洽临晋人甲子中乡试乙丑成进士选翰林院庶吉士授编修充丙子广东乡试主考请告归里以病卒于家陈常善文章工书法乡举时座主为赵太史执信赵以古学名海内鲜所推许得陈常文亟加叹赏举进士与仇兆鳌孙勷俞长城诸公称同年生横骛独立当世推为文雄典试粤中得陈鹗荐为第一其他名士若呉山带等搜罗无遗居父母丧矫陋俗循古礼尤为大雅乐道不置云
　　杨于阶字绳我荣河县人潜心理学日玩太极西铭诸书窗草盆鱼俯仰有自得之趣阅四十年不履城市八十五嵗无病卒弟子张孝亷殿珠三十余人为树碑于墓上
　　郭嶷然字石潜号栢崖荣河人饩于庠博综经籍着中庸衍义河洛经世地理中庸诸书栢崖稿亦成一家言
　　辽州
　　金
　　赵岐辽州人明昌五年为襄垣令威惠并施吏民懐畏工诗为时所重
　　沁州
　　元
　　王忠武乡人少颖悟力学事母以孝闻平生崇正辟邪乡党推为端士云
　　任斗南武乡人贡生少负文名邑中碑铭多出其手子原明初举人歴官吏部右侍郎
　　明
　　朱逊沁源人宣徳间举乡试第一官干州学正志趣高洁弃官归优游林下闭戸歌风者二十余年号南石居士
　　国朝
　　程康庄字昆仑武乡人工文陈大士罗文止杨子常胥称之前乙亥选贡
　　国朝任镇江府通判摄大营理事官治讼不少偏民甚赖之公余与诸生赋诗论文无虚日迁安庆府同知左迁耀州知州
　　赵三麒字干符武乡县人顺治戊子拔贡授桂阳州同知补泰州擢同州知州补横州致仕归三麒幼颖异读书过目不忘长肄父廷汴兄天麒训博综典籍能窥古作者立言指趣文名借甚起幕佐洊涖民社所至以循卓著有弹琴栽花遗风案牍暇輙潜心书史尝读两汉循吏掩卷太息者乆之既归寖衰耄犹手一卷不释谒文者屦满戸外尝偕张文举魏惠庵诸公防饮三乐堂年胥八十余嵗时人羡之号为漳濵八老着似园集楚游草牧同纪略医脉系辞诸书藏于家
　　平定府
　　宋
　　侯可字无可道济子少以气节自喜既壮笃志为学博极羣书声闻四驰尤熟于西北形势开渭源地八百顷猝与敌遇分其骑为三髙帜徐行敌不敢动以讨侬智高功拜武爵不就改文资歴大理寺评事迁殿中丞皆有异绩生平以劝学新民为己任晩究心于天人性命之学喜规人过寓居华隂自陜以西学者莫不宗之
　　侯仲良字师圣盂县人可子仲良与二程为中表弟兄邃心性理初从伊川学未悟乃策杖访濓溪濓溪留之对榻夜谈越三日自谓有得如见天之广大往质伊川伊川讶其不凡曰非从濓溪来邪后游荆门胡文定公重之留与为隣尝遗书杨大谏曰侯仲良者去春自荆门遗卒甲马之中脱身相就于漳水之濵今已两年其安于羇苦守节不移固所未有至于论讲经术则通贯不穷商略时事则纎防皆察方值艰难使此辈身老贫贱亦良可慨寻卒所着有论语説及雅言行世
　　张绍先博综羣书登元祐二年进士擢将作少监转翰林承防以文学著名
　　金
　　杨恕云翼子平定人元好问上耶律中书同贾廷扬荐为翰林院待制
　　郜知章家世业儒有诗名与司业王嗣能齐名
　　杨着平定人为本州教授金亡聂侯招延之以教乡里子弟守节不仕自号嘉山逸人
　　元
　　顾彦逢平定人博览羣经长于讽咏兄彦恭为詹事校书郎彦逢与齐名世号二顾
　　明
　　王逢字原夫乐平县人博极羣书不喜为口耳学从洪公野谷穷究元本与呉存何英余进诸人以理学相砥砺永乐间廷臣交荐不起宣徳嗣位熟逢名授福阳训导亦不赴已复以明经强起之召见便殿论礼乐娓娓数千言次日复召见问兜鍪字不对径辞出归卧蓬户瓮牖间终其身学者称松坞先生
　　阎玺寿阳人幼读书能默防其意为文不事雕琢而矩度秩然成化乙酉举于乡益肆力于学甲辰登进士与王虎谷乔白岩王晋溪诸人齐名授户部主事兼理钞闗商税羡余毫不取陞河南颍州兵备副使守正不阿为刘瑾所陷瑾诛交荐不起卒于家士论惜之
　　袁万里寿阳人嘉靖壬午举人少颖异读书日记数千言乡举后入国学所交尽天下知名士归益闭户于五经诸史悉加探讨尝悼古礼乐及康节数学不欲取朱子仪礼蔡元定律吕新书邵子皇极经世纂为一书以示后学未成遽卒年甫三十一所着律吕増注黄钟积算图藏于家
　　郭纮平定人嘉靖壬午以易魁山西戊戌以尚书登进士累官戸部员外郎纮生有异质四嵗时有偶示以字者即识之不忘读书穷极理要工书法尤长于诗及官计曹与荐绅先生上下其议论众皆敛手推服当世文章钜公如许公松皋乔公白岩咸忘分下交与为唱和而乔所谓文似左氏词类屈平者今所流晋公子庙碑三仪庙记犹可少见其概云
　　李应箕平定人初受业于高陵吕柟壁书志顔学伊四字柟曰李生少年美质笃志于道何患不到圣贤地位授狄道知县与典史杨继盛并以名节相高父双崖卒于任所贫仅举榇谢絶赙贿人称为孝亷
　　国朝
　　白彩字居实平定州人幼读书过目成诵尝从书肆中翻阅制义归而录之不少讹号高才生性醇谨敛束绳墨然触意气辄前不少挫晩年键户测鱼村中时教授生徒资束脯以自给而嗜诗特甚上下三唐沈潜反覆论诗能独辟畦径赋古近体尤有事外逺致晋人所谓时时舌上吐青莲者也诗载晋四人集中
　　武承谟字劭孟盂县人己夘庚辰聨隽进士知大庾县事艰归复知新安无锡县卒于官承谟性严毅不突梯脂韦以徇人键户读书世事泊如也释褐后雒诵不辍问业者恒屦满戸外间遇诬构陶如也三起为县令所至能洞民疾苦在大庾尝防理府篆斧劈理解案无留牍无锡烦剧称难治刻厉不少懈而涖政浃朞民胥宜之其卒也识者惜未尽其才
　　甄昭字子布平定州人举庚午解元丁丑进士官翰林院庶吉士出为玉山县知县卒于官昭生有隽才好读书所交尽天下知名士为诸生时与侪辈游目上视向空切切语无一足当意者在馆中矫尾厉角见人低头缓步辄目笑不自禁及出宰百里噢咻疾苦能以古训牖民君子以为难
　　忻州
　　魏
　　梁越字元览新兴人博通经性纯和魏初为礼经博士道武以其谨厚迁上大夫令授诸皇子经书明元初以师傅恩赐爵祝阿侯出为雁门太守获白雀以献拜光禄大夫卒
　　金
　　元徳明号东岩秀容人唐礼部侍郎结之后幼读书鄙事不挂口诚实乐易洞见肺腑布衣蔬食家人不敢以生理累之僮奴窃拾东家立督令还人负债往往折券累举不第放浪山水间终于家工诗清美圆熟集三卷
　　孙九鼎字国镇忻州定襄人天防六年经义第一在太学时游金明作诗云片片桃花逐水流东风吹上木兰舟隔溪红粉休相认年少孙郎不姓刘弟九畴亿胥有名三人同榜吴彦高赠九鼎诗云孙郎有重名谈笑取公卿清庙瑟三叹齐房芝九茎其为名流称道如此忻州文九鼎指授功为多年八十余卒
　　赵元字宣之定襄人经童出身调巩西簿未几失明自少博通书作诗有规矩泰和后有诗名河东李屏山为赋愚轩有落笔突兀无黄初之句愚轩元自号也用是名益重南渡后往来洛西山中赵闲闲雷御史王子文许至忠崔懐祖皆爱之所至必虚左以待为人有材干处事详雅既病废无所营为万虑一归于诗故诗益工若其五言平淡处机趣浑若天成他人未易造也元遗山称张参政澄尝从赵宜之学故诗文皆有律度其见推许如此子颙有隠节
　　王万钟字元卿秀容人父甫字用之通经史淳质有儒行贫居不蔽风雨而弦诵声不絶亦以知医见称兄万石字器玉住太学有赋声万钟少有逸才读书有后先不欲速成诗文闲适似其为人客至清谈终日人不敢以俗事凂之与同郡田徳秀齐名号王田评者谓规制宏博王不及田而潇洒无尘土气田亦非王比也古诗尤萧散有自得趣兵燹中皆亡失初贞祐二年甫殁与万石居平晋金城里明年兵复至万石被害万钟欲収塟之时游骑充斥亲旧劝勿往万钟流涕而去寻被祸年二十七人甚哀之
　　明
　　郭瑄定襄人参政麟子永乐辛夘举人麟官开封时与薛文清父贞同官瑄因与文清为文字交潜心性命后官左春坊左赞善
