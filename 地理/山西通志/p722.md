<!-- { "loadSidebar": true } -->
　　都向进士陵川人博学通医徽宗时官宣议郎掌太医院事逺迩求诊应手愈能以其术鸣
　　僧怀丙正定人巧思出天性非学所能至河中府浮梁用铁牛八维之一牛且数万斤后以暴涨絶梁铁牛没于河募能出之者怀丙以一大舟实土夹牛维之用大木为权衡钩牛徐去其土舟浮牛出转运使张焘以闻赐紫衣
　　马逺其先河中人后居钱塘工山水人物花鸟种种臻妙独步画院光宁两朝授待诏子麟能世家学然不逮父逺爱其子多于己画上题作麟画盖欲麟得誉故后为画院祗候
　　元
　　孙威浑源人幼沈鸷有巧思元初云中来附守帅表授义军千户从军攻潞州及鳯翔皆有功善为甲尝以意制蹄筋翎根铠以献大祖亲射之不能彻大悦赐名伊克乌兰佩以金符授顺天安平河南平阳诸路工匠都总管太祖尝问诸将衣其甲者曰汝等知所爱重否诸将对皆失防太祖曰能捍蔽尔辈以与我国家立功者非威之甲耶而尔辈言不及此何也复以锦衣赐威每从战伐民有横被俘戮者辄以搜简工匠为言而全活之卒赠中奉大夫武备院使神川郡公諡忠惠
　　孙拱威之子巧思如其父尝制甲二百八十袭以献至元十一年别制叠盾其制张为盾敛则合而易持世祖以为古所未有赐以币帛二十二年除武备少卿大都路军器人匠都总管元贞九年为益都路总管兼府尹卒于官赠大司农神川郡公諡文庄
　　田忠良字正卿赵城人侨中山通儒家杂家言尝识太保刘秉忠于微时秉忠荐之世祖视其状貎曰是虽以阴阳家进必将为国用俄指西序第二人曰彼手中握何物曰鸡卵视之果然又曰朕有事萦心曰当是一名僧病耳上曰然国师也命秉忠试星厯遁甲诸书诸生皆罕及诏授太史官上曰朕用兵襄樊累年不决对曰在酉年矣至元十一年元帅阿尔哈雅请益兵十万渡江上密问曰汝试筮之济否曰济上御幄殿曰今拜一大将取江南朕心已定果何人耶忠良环视左右目一人曰是伟丈夫可属大事上笑曰此巴延也七月十五夜白气贯三台曰三公其亡乎寻刘秉忠卒猎御林驻辇曰朕有所遗曰其数珠乎明日二十里外当有持之来献者已而果然上问南征将士能渡江否忠良曰明年正月当奏捷至期果取鄂州尝以违和问曰圣体行自安矣阅月愈赐银五百两与丞相和尔果斯视山陵俄叛兵围三匝忠良引众夜归敌殊不觉和尔果斯以为神上赐黄金十两皇子北平王诺木罕丞相安圗征海都奏曰不吉及诸王锡里济刼入海都命忠良致祷曰无庸皇子未年当还后果然驾驻龙兴北奏曰宿卫士日食一岂能充饥上俾均其食汴梁河清三百里上曰宪宗生河清朕生河又清今河复清何邪曰应在皇太子命为太常丞少府为诸王强通建宅忠良仆其柱曰太庙前岂诸王建宅所邪上曰卿言是也又曰太庙前无驰道非礼也即勅辟道或请太庙牲不用牛忠良曰梁武帝用麪为牺牲后如何邪将征日本奏曰海隅何足劳天戈不听武宗初进司徒奏冬至祀天请以太祖配夏至祭地请世祖配制可皇庆初卒封赵国公諡忠献
　　靳德进潞州人祥子为人材辨幼读书通大义父殁益自刻励尤精星厯之学太保刘秉忠选授天文星厯卜筮三科管勾凡交蚀躔次六气祲沴所言休咎辄应时因天象进规谏多所禆益累迁秘书监掌司天台事从征纳延揆日时率中机会尝陈天道好生请缓师以待其降又奏宜括天下术士设阴阳教官使训学者仍岁贡一人从之着为令成宗抚军北边德进从行凡攻战取胜皆豫尅期日无不验者成宗初歴陈世祖进贤纳谏咨询治乱之原上嘉之授昭文馆大学士知太史院领司天台事或请以瓦易都城苫廪德进曰若是役骤兴物必踊贵议遂寝勅中书自今凡集议政事必使德进预焉寻丐闲仁宗在东宫特令中书留之上召见白海行宫授中书右丞议通政院事领太史院如故以疾卒追封魏国公谥文穆
　　刘致字时中河东人官翰林待制风情高简蚤负声誉能篆着复古纠缪编传世行草宗晋人而不纯熟
　　孙公亮浑源人世业造甲元初授诸路工匠总管公亮少有志练习国典后拜监察御史累官江西等处行工部尚书致仕
　　朱好古襄陵人善画山水人物与同邑张茂卿畅云瑞俱以画名家人得之若拱璧号襄陵三画
　　王翼阳城人頴悟强记旁通律厯尤工诗因染疾弃进士业精求医术疗人多竒验着素问注疑难伤寒歌括若干卷算术一卷诗五百篇
　　秦邦纪壶关人号云岑子至元间以善画赐官待诏尝画五龙庙牧鹤图见明四辅杜斆序
　　吕义字伯宜平定州人善易学尤精卜筮堪舆星厯诸术勅授晋宁路教授子豫有父风世其业授饶州路阴阳学教授
　　孙固太平人号古真道人始诞时姑射山草木不生者三年长于儒术兼精闰法百工技艺无所不通人称为百会先生
　　梁周防字白亨元至正间授平阳路医学教授子权孙叔东皆世其业人称其有济人功
　　李肯堂高平人巧思强记善楷书及篆籕之学有西溪法帖传世
　　魏文昌壶关人元季入神宇见梁端有书取视则风云变色持归凿地窖肄习之遂尽遁甲覆射之术尝被逮剪纸为兎锄禾杂防竞逐得脱川有桑挂其冠文昌手拔殆尽迄今其地无桑云
　　彭舜安字国寳崞县人世业医颇通儒书自号西林翁延龄羽化葬于压师坡下后里人多见之又传椒寝有疾遣使召之遇诸涂既愈辞归诏赉其家则殁已数年矣因立庙刻石以纪云
　　明
　　韩昌洪洞人家世业医有阴德时见推车者仆道诊视知寒移暖室药之汗愈及行资以米洪武初避兵岳阳山中遇异人授秘术不竢诊视一见即知人生死孙肃七岁误吞铁钉举家惶遽文昌曰勿忧三年后钉当出他日且生贵子后钉果从脇下出已乃生忠定云
　　申九宁屯留人精天文数学洪武初授五官挈壶能逆占吉凶上召问应对如响
　　白能岚县人通书史雅善丹艧永乐间诏至阙下上览画深赏之赐冠带以宠异焉
　　王顺胡良保德州人善绘事永乐时建太庙征天下绘士诣京师良顺偕往绘毕成祖往视以手抚顺肩称赏不置仍命绣御手于肩焉
　　马绘安邑人精阴阳术永乐七年以荐辟授礼科给事中终钦天监监副
　　仝寅安邑人少瞽性聪警学京房易占断多竒中英宗北狩阴遣太监裴当问之寅筮得干之初九附奏曰龙君象也四初之应也龙潜跃必以秋应以壬午浃岁而更龙变化之物也庚者更也庚午秋车驾其还乎还则必幽或跃应焉后七八年必复辟午火德之正也丁者壬之合也其岁丁丑月壬寅日壬午乎既而乜先复入寇石亨召问休咎寅筮之曰无能为也且彼气已骄战必克果败去及英宗还居南宫指挥卢忠上变妄言请寅筮之寅叱以大义曰是大凶兆忠大惧佯为风状后英宗复位授锦衣衞百户子孙世袭
　　武瓛字大器介休人性聪敏母久病乃之抱腹岩研究内难诸书三年以脉诀未真逺游参得异人传治病按脉决生死若神遇危症出巧思治之沈疴立起瓛尝戒子孙非甚眀理勿轻学医云
　　吕瑛义裔孙精医道为医学典科天顺间召入侍御药局名动中外后请告卒于家
　　陈琏字宗器稷山人绘山水诸科胥极精妙成化中繇布政司都吏除金吾右衞指挥使经歴陞赵州判官子嶂孙桂能世其业
　　乔庄简公乐平人能为四体书而笔尤佳今西北诸名山多存诗记题名
　　李良贵字廷爵盂县人祖福全本农遇异人授以鍜链云根之术且曰尔后世子孙必致位公卿父镇继役营建有劳官文思院大使母陈氏感异梦而生良贵性頴悟通经史正德甲戌授文思院副使嘉靖间转营缮所所副建大工屡赏赉歴陞中宪大夫晋嘉议大夫通政使疾卒殡承天之邮舍有司办棺衾繇驿归里赐祭葬
　　王斆闻喜人伟干修容能诗治间以天文授钦天监台官与当时名公倡和胥推重焉
　　梁承斋稷山人大书二尺以上最有名小行草疎爽不密而无俗气
　　宋铨潞州人尝遇异人授秘方嘉靖八年郡别驾傅必用夜宴德风亭醉堕折左股众医莫能治铨出药三粒大如豆啖之骨寻续有声更以手熨起行如常一时称神
　　万瑄潞州人通元理善画写意胥入神年九十犹作小景见王公长揖不拜人皆重之
　　温徽介休人知府廉之子娴于弹弓流贼寇城徽发三弹中三贼之目贼骇解去又善琴棋书画写竹尤工
　　杜缵宇字公甫阳曲人幼补弟子员得羸疾因治岐黄家言以意自药凡八年而病愈间疗人疾他医谢技穷宇多以竒收之邑人王道行遘危疾宇投剂十余有起色谓宜静摄王不戒忽呕痰数升营脱脉代太谿絶指下缵宇曰代脉有暴损者可治戒勿饮食日夜进附子独参汤又为灸灵天枢气海关元诸穴百余壮脉始得还凡服参尽十斤附子八两有竒不杂他药一铢百余日而愈或云附子毒缵宇笑下附才二十分之一而以参制之毒将焉施盖用附以直达涌泉健参力下行譬如命大夫颐指贼曹捕诛不道若嫌其猛利是侦卒游徼无所用而爪牙可废也闻者胥服然缵宇品殊介雅不欲以医见巡抚魏允贞母病或以缵宇荐缵宇固谢不往魏屛侍从诣室跪请乃行病愈魏出诸医方视之缵宇指一方曰此与愚意同但愚必百剂乃克痊公求效太速彼一投不效即斥矣公可以酬某者酬之魏益加敬后以明经授兖州府别驾
　　王文端公家屏善楷书在翰林时神宗甚爱重之尝命诸讲臣书扇公书讫误用私印窜灭其迹上问故谕复用私印而手择十扇独畀家屏书凡答客札无虑数千百字笔不少懈盈楮严毅对之令人生敬
　　杨炳字文彪蒲州人精医术决人生死不爽尝赴安邑宿逆旅一少年欲试之从窗牖跃入僵卧牀上呻吟求救炳诊视大惊曰郎君殆将不起左右皆窃笑是夕少年果死或问其故曰肠已裂不可复治也其后世多习医州人称为药丸杨氏崇祯间侍郎李立祠州城东门
　　高应元太原人行草书竒逸飞动而署书尤絶今存县北瓮城暨古城寺悬镜中天便是西天二署
　　韩医妇介休人以医术游四方孝义令周祐母患噎汤勺不入口奄奄垂尽闻韩妇治噎有竒术仆马迎之至以花椒煮水令屡潄之出一白石长三寸许六棱而末鋭隐隐红纹如线纳之口中令咽其液数以指摩搯咽喉外用箸探吻喀喀然出一肉片卷之状若虬能蜿蜒动妇言噎人者其物有二一居喉一居心坎仍治如前法复出一物随呼麪茶食之三日而起赠以绢钱及所乗马妇取钱余谢弗受周令为刻石以志之
　　朱表抄字竹溪阳曲荣靖王曾孙好读秦汉以上书工诗赋善草书少子知鳌能世其家学
　　刘居仁字元儒号云谷山人善篆篆刻尤絶叅政傅霖尝馆之
　　陈鲁高平人少学易入五台见老翁授开心符鲁跪吞之遂明卜筮阴阳九宫兵法风雨无不立应
　　王友古高平人博物洽闻尤精天文及九章法且布算而知人之隐尝集浑天欹器铜乌漏刻候风诸巧制并图之以为凖
　　申相长治人业岐黄研究脉理尤精伤寒一科着诊家秘要伤寒捷法歌称良医云
　　张英平阳人幼頴悟不事师傅善画人物翎毛尤工戏墨号平水翁有编集画谱行世平阳知府樊莹有溪山不减王摩诘台阁无惭董伯仁之句
