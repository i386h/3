<!-- { "loadSidebar": true } -->
　　层层华构髙且崇万防纠纒填青红何人下手夺天巧都入意匠经营中书契以来未省见异事惊倒百嵗翁郢斤般斧莫敢近却立屏息慙无功寒窻戛戛鸣机妇积年杼柚一日空山川谓可锦绣裹尘土尽皆罗绮封前者攀辕后者挽奔车径欲趋灵宫三年送迎礼虽旧人事不与天时同方当炎属行夏令权势大抵归祝融神之扵人无厚薄盖以至诚能感通豚蹏豆酒道傍祝所获神赐亦已丰闾阎疾苦还知否我为大夫歌大东上九里谷与济之君祥仲寛李徳方朱夀之姚子昻同游漫兴
　　太行巍巍形势尊造物设险雄中原巨灵一朝擘石裂连峰忽断开山门侵云直上几千尺挂壁一径愁攀援十步回头五步坐栗栗汗出如翻清风掖至最髙顶下视寰海尘埃昏天坛咫尺若有待顾我不往暂食言世间好处岂不爱脚力虽尽心长存为君试写逺逰兴夜半月出清吟魂
　　宿仙山朝元观题示
　　太行北走开四门川原落落风烟屯仙山西峙如虎踞石岭东抱犹龙奔道林中盘百余亩顾揖殿寝何雄尊仙翁得仙事惝恍碧霞洞主元元孙百年朝元去不返寳箓秘泄风雷炖隂灵诃防石坛古老雨留渍苍苔痕缅懐矫矫东瀛老变化能大天溟鲲谢公本是济时具谁使卧老东山墩丰碑不愧蔡邕笔且拜遗像俨以温我来夏交树隂翳万橘翠琐分兰荪平生素有林壑癖苦厌阛阓埃霾昏每来福地爱潇爽跬步乃与仙凡分山川景气得人胜喜对羽客开清尊夜深静卧月东出林影布地翻瑶琨天风吹空万籁息明星当上手可扪恍然人境两竒絶月露一洗清心魂世间尘土几千丈有梦不到瑶台垠人生几何胡不乐例自局束驹服辕惜哉清景不可驻一声啼鴂开林烟明朝人事随日出坐看蚁穴蜂衙喧
　　赋龙池水【即平水之源】　　　　　姚　枢
　　浊泾一斛几半区白田一沃成膏腴汾水流源亦不殊循崖挟阜不可渠姑射山髙草木敷精英四散清流疏清流溉田田即癯耕犍啬夫疲粪车陈蕃一室还扫除渊明亦复新其庐伯夷柳恵圣之徒其源逼窄其流汚春日秋霜与化徂何当得此辅唐虞中行未易良可吁晋人弩力无为迂
　　太行望　　　　　　　　　　　郝　经
　　半天遮断连青城参差雉堞云间横当时十嵗初度河舟中错崿来相迎今年恰得到苏门百泉亭上更峥嵘千嵒万壑入絶壁落日倒衔山尽赤玉立万仞磔鲸牙金翠千层拥鼇脊天沈影重看不足云净烟虚晚尤碧西北两峰寒云是双石人不觉泪横臆患难思二亲一从戎马三十年桑梓惨澹埋荆榛何时突兀过絶顶拜埽坵园见乡井黄沙神头闻有千尺松洒尽苦泪吟长风注目只向东海东
　　读乡先生刘景元碑
　　太行元气果不死弊世有此魁杰士胸中罗列世间书泛异穷竒无不至尝借庄周十日还成诵未尝遗一字万言黙识殆片时记问区区总余事诗文清雄简且高阔步不让坡谷豪散谈四座谁敢言横膝揺吻独滔滔未见皆如汲冡竹划开砉若并州刀超遥孤风送行云爽朗夜月虚秋涛初欲有为下天井寡鹤遂抱霜毛整时危事去可傍人清露满天还自警终不一到当涂门四视俗子徒纷纷洛城西南有佳处竹间水绕梅花村此中尽可嚼佳句笑傲烟霞有深趣著书藏山不示人坐看石田生老树九臯清唳谁不闻海内至今扬清芬乡闾晚生不及见掩泪空读遗山文
　　乙亥十月往平定早发土门宿故闗书所见
　　刘　因
　　风烟全赵如平掌失脚山城梦犹想土门一缕汉时天万古行人为谁仰指似勍敌谈笑中为状羸仆忍寒强当年鼓角如可闻急着清吟和林响逺山宛欲来相迎近山留人屹相向或从井底忽登天倚伏已能先想像平生爱山眞恶防今日果为山所网昨朝爽翠拥修眉最恨髙楼负清赏壮懐郁鬰闷欲絶安得凌风恣吾往天教石顶放一头驶若骅骝脱覊鞅山灵努力出竒供只恐先生驾虚枉万壑霜松动悲啸极目云烟埋【缺二字】北门形势防中原办与奸雄增技痒太行横絶半九州留在平原几尘坱何人为我起六丁嵯峩尽隳天宇朗千年再挽神禹功恍若鸿流开四象
　　法帖歌谢张元礼兼呈按察先生　王　恽
　　君不见晋人九京吾莫与天遣元精留茧楮绛州一帖天下竒要以钟王为艺祖内家中秘无杂收饷问等书为世取固知瓦注觑天巧虎卧龙跳照今古嗟予嗜书昧所守集古无由似欧九玉城陆海几燃犀下照光怪骈万首管窥虽得见一斑随即遗忘非我有承君恵此石本佳银字糢糊眞敝帚奔蛇走虺几千丈诡状竒形惊户牖手追心摹日有得顔氏服膺承善诱明牕一日百回看什袭深藏重琼玖孰云好竒家四壁破屋润余丰且蔀三杯适喜径醉眠墨池濡首追狂顚觉来捉笔便挥洒往往逸兴惊防颛裴旻剑舞凌云烟作诗问君君岂然一笑乃父中令前
　　襄陵行
　　暮春庚辰日维丙驾言出逰事耕省西郊微雨半晴隂几防残云露山顶马蹄踏破落红香飞盖追随垂栁影晋人熟食三月节店舍无烟灶厨冷春到襄陵满县花緑隂池馆总姚家清樽逺酌会心赏不与莺燕争春华画轮归辗故堤沙金店西头酒更嘉举杯为忆刘汉事云龙风虎何纷拏伪渊东开蓄峻址青衣行酒眞惊防搴帷一笑两寂寞野老指防宫台洼萋迷草碧荒城曲依旧溪流带北斜
　　又北洞
　　南山截然如案齐东山两崖如抱围洞中仙人去不返老栢满岩空翠微我来天气二月初山鸟山花皆友于野情本与樵渔熟莫遣游人避使车
　　平水神祠歌　　　　　　　　　陈　赓
　　黄河如丝导昆仑万里南下突禹门支流潜行天地底派作八道如霆奔吾闻川岳有眞宰况乃利泽开洪源龙神窟宅瞰平野千古庙貌何雄尊深林含蓄雷雨润冷殿似带波涛痕我来南州走尘坌执热未濯忧思烦试防甘冽洗肝肺一勺注腹清且炖悠然晞风坐东庑倐见绘画如飞鶱仙宫华裾乘朱轩旗纛掩蔼蛟伏辕雷公电母踏烟雾天吴海若驱鼍鼋何时借取霹手倒挽银汉清乾坤庙前老翁顾我语孺子未易排天阍胡为髙论乃如此一笑春风满面温是时三月游人繁男女杂遝箫鼓喧骞菱沈玉答灵贶割牲酾酒传巫言巫言恍惚庙扉阖拜手上马山烟昏
　　防阳张节妇瓶中杏枝着花因赋　　桷
　　陶人妙合隂阳机冻壶顷刻回芳菲盈盈緑房缀冰蕊玉蝶婀娜穿帷飞佳人蓬鬓不下堂手绣孤凤横匡牀寳刀剪绘试春色翠袖惨澹顔无光乌头可白珠九曲造物深知怜不足故应试此一枝春防缀扶疎惊众目君不闻天上瓢髯龙平陆成波涛又不闻壁间壶两曜瞬息如跳珠齐谐茫昧不可诘炯目看朱动成碧张氏之壶如截肪眞火链质千年刚枯根借润表贞志愼勿语怪归荒唐
　　尧帝庙　　　　　　　　　　　王　磐
　　上古元气淳以腴羣圣既出如传胪髙辛登天帝摰痡爰有眞人起参墟黄収纯衣握帝符马如白练彤云车璇玑玉衡拟天枢七政循轨万物舒耕田凿井人自娱帝力扵我何有诸千秋万古仰范模皎如白日临天衢川流山峙雨露濡圣人徳泽何时枯胡南汉北声教俱矧兹河汾其故都邦人夸耀荣乡闾遗庙世守无代无迁新去故奠神居道人精诚与神孚觚棱金碧凌空虚采椽土堦与古殊嵗时香火喧笙竽神兮归来驻鸾舆祐我圣祚窥皇图
　　李陵县军遇敌图为秦孝先题　　陈　泰
　　壮哉射虎将军孙惜哉扼虎边军魂旌旗半卷日光薄风吹野水秋无言生降孰与死战乐天子未负将军恩阵前八骏血为泪仰面不见咸阳门祁连山头堆苜蓿将军多马今何赎
　　乙巳清明逰青阳峡　　　　　　段克已
　　东山气象太猛悍万马骎骎来楚甸中分不肯割鸿沟锻砺戈矛期一战西山折北如西汉独余绛灌奔而殿谁为刘项决雌雄赖有韩彭力相援卢沟直下两水合泯泯暗流通一线突为瀑布出山口流沫成轮浪成防前逾百步落石瓮黛蓄膏渟那敢眄沈沈南去若白虹为屿为泜互隐见凿开浑沌几千秋世俗虽见如不见今人虽有笔如椽为写佳名传防县人间佳节重清明呼儿折简招诸彦一生能着几两屐佳处每欲经行遍山灵着意劝逰人吞吐烟霞生万变山阿玉女跪焚香岩畔仙人一笑倩居者俨若帝王尊剑佩雍容侍闲宴植者磊落如钜人聚立广庭议封禅拱者矫矫如勇夫执戈夹戺着綦弁平滩浅濑乍可揭溪路曲随峰势转葛屦偏宜苔藓滑行襟时被蔷薇当面烟岚舞翠蛟出岫闲云飘素练羣行不复事拘检眼正明时脚还倦班荆共坐溪上石粔籹浊醪具时馔良辰无奈夕阳催羽觞正要清歌荐醒心况复有寒泉玉池遍返成三咽三分春色二分休风外飞花时一片古人行乐欲及时半百之年犹掣电惟有爱山縁未断梦寐孱顔添健羡一穷到骨不自治虚负胸中书万巻谩向山邨老却人生来不识荆州面肝胆槎牙须酒浇顾我非狂亦非狷纷纷世无眞是非弃置从渠若秋扇归来新月偃林梢寂寞衡门掩深院
　　戊申四月逰禹门有感
　　黄河一线天上来两山突兀屏风开天生圣人为万世惊涛拍案鸣春雷冷云直上三千尺石巅古庙髙崔巍断碑嵗月不可考丹青剥落空莓苔嗟乎去古盖已逺荒辞漫汗相惊猜安居平土果谁力愚民耳目诚可哀一声渔起何处沧州雅兴还悠哉
　　溪行中秋翫月【并序】　　　　　　萨都拉
　　余乃萨氏子家无田囊无储始以进士入官为京口録事长南行台辟为掾继而御史台奏为燕南架阁官嵗余迁闽海廉访知事又嵗余诏进河北廉访经歴皆奉其母而行以禄养也后至元三年八月望舟泊延平津是夕星河灿然天无翳云月如白日溪声潺湲若奏乐四山环抱如拱如立如侍左右奔走执事者萨氏子奉母坐船上与其妇具酒肴盘馔奉觞上夀继而若妹若婿若婢若仆以次而进和而不防谨而怡怡月色荡酒而溪韵杂笑谈母懽甚至舟人醉饮亦相与鼓枻作南歌而乐今夕何夕不知奉亲之在异乡也嗟夫昔人所谓宦逰之乐不如奉亲之乐实天乐也萨氏子扵是命妇盥爵满以酒再拜为母夀而作歌曰
　　龙津秋水太虚今夕何夕光景殊皓月当镜星贯珠河汉倒影垂平芜微波漾漾风徐徐新凉拂拂飘裙裾阿母今年八十余清晨理发云满梳起居俨重天人如有子在官名在儒奉母禄养南北区晨昏不忍离斯须荆楚燕赵闽粤吴今年去官南海隅北上咫尺天子都官船轧轧如安车阿母坐卧襟懐舒清晨夜泊不知拏母在船上重褥铺芙蓉映水揺氍毹开瓮酒熟浮新蛆秋园摘果雨剪蔬船尾曲突通行厨家鸡水鸭美且腴鲤鲫鲜大如江鲈奉觞酌酒前拜趋月波荡酒如浮酥子为母夀妇夀姑阿妹次进偕壻夫酌献亦及婢与奴熙熙春盎无亲疏行礼有节俱欢娱阿母笑语情愉愉有妇右策儿左扶舟人醉饱从欢呼鼓枻节歌声呜呜四山叠翠开画图溪濑潄石如笙竽双壶酒尽邨可酤盘馔狼藉溪可渔人生此乐更有无异乡到处同里闾惟期母夀荘椿逾有子愿学返哺乌作诗记实无浮誉至元丁丑仲秋书
　　并州歌送张彦洪使毕还河东　　张　翥
　　吾乡故人零落尽见子老成殊慰心祥金百链乃利器桐尾方焦逢赏音河东臬府幕下士飞传来作朝正使太和岭上盗已空旌旗尽是官车红杀人如麻道路絶朝狐莫臬竞巢穴严风起霜倒飞塞日黯淡寒无辉子来未几遽言归使我东望泪沾衣岂不闻并州少年游侠子手携玉龙最轻死并州将军刘越石夜半登临长歗起汾河直来绕郡城鴈门离石寒峥嵘老旻四叶弹丸地大梁全师劳再征一朝征贼輙破碎大将不诛天失刑为子作歌歌愤激眼中太行如动色安得壮士射乌弓为落欃枪连太白
