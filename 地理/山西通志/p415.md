<!-- { "loadSidebar": true } -->
　　龚应霖字雨亭广东四防人康熙二十二年以举人任宁乡知县县在万山中多虎患应霖始至虎遁去循声卓然久之擢刑科给事以去后以工科掌印卒于邸
　　张泰孚山东淄川人康熙二十六年知孝义县有清操严驭胥吏而不任喜怒勤于其职早起理讼狱不遑食夜漏数十下犹危坐治文书不辍邑人颂之
　　吕履恒河南新安人明大司马忠节公维祺之孙也康熙三十八年以进士知宁乡县性慈恕抚羸弱尢有恩庭几絶笞扑而善治豪猾武断舞文者胥敛迹催科自为籍时召乡里民参验吏无得中饱雅工诗文能以经术饰吏治培防士类尤笃亲第甲乙口授指画多获隽以去后以治行擢御史累官户部左侍郎



　　山西通志卷九十二
　　钦定四库全书
　　山西通志卷九十三
　　名宦【十一】
　　大同府
　　周
　　李伯齐人赵孝成王悦之以为代郡守人告伯反孝成王方馈不堕食告者复至王不应已而伯使言齐举兵击燕恐其击燕为名而以兵袭赵故发兵自备今燕齐已合臣请要其敝而地可多割自是从事于外者始不自疑于中
　　赵固为代相武灵王十八年秦武王卒王使固迎秦公子稷于燕送归立为秦王是为昭王二十年又使固主胡致其兵
　　汉
　　张苍阳武人好书律厯张耳归汉汉以苍为常山守从淮阴侯击赵苍得陈余赵地平以苍为代相偹边冦后复以代相从攻臧荼有功六年封北平侯食邑千二百户文帝四年为丞相景帝六年卒諡曰文侯
　　傅寛赐号共德君封阳陵侯七年四月撃陈豨属太尉勃以相国代丞相哙撃豨一月徙为代相国将屯二岁为丞相将屯孝惠五年卒諡曰景侯
　　孟舒尝事赵王张敖髙帝八年贯髙等谋发诏捕敖羣臣有敢随赵王罪三族惟田叔孟舒等十余人赭衣自髠钳随敖至长安敖事白得出进言叔等十人上召见与语汉廷臣无能出其右上恱尽拜为郡守诸侯相舒为云中守孝文帝初立召汉中守田叔问曰公知天下长者乎对曰臣何足以知之上曰公长者宜知之叔顿首曰故云中守孟舒长者也是时舒坐寇大入云中免上曰先帝置孟舒云中十余年矣虏常一入舒不能坚守无故士卒战死者数百人长者固杀人乎叔叩头曰夫贯髙等谋发下明诏赵有敢随张王者罪三族然孟舒自髠钳随王以身死之岂自知为云中守哉汉与楚相距士卒罢敝而冒顿来为边寇孟舒知士卒罢敝不忍出言士争临城死敌如子为父以故死者数百人孟舒岂敺之哉是乃孟舒所以为长者于是上曰贤哉孟舒复召以为云中守
　　魏尚槐里人为云中守其军市租尽以飨士卒私养钱五日一椎牛飨宾客军吏舍人匈奴逺避不近云中塞寇尝一入尚率车骑撃之所杀甚众坐上功首虏差六级削官后文帝以冯唐言令唐持节赦尚复以为云中守
　　李广陇西成纪人世世受射景帝时为雁门云中太守武帝即位左右言广名将也入为未央卫尉后为骁骑将军属防军将军军马邑旁汉军皆无功后四岁以卫尉为将军出鴈门塞北兵多破广军生得广单于素闻广贤令曰得李广必生致之骑得广广时伤置两马间络而盛之卧行十余里广阳死睨其旁有一儿骑善马暂腾而上马因抱儿鞭马南驰数十里得其余军骑数百追之广行取儿弓射杀追骑以故得脱至汉赎为庶人元朔六年广复为将军出定襄诸将多为侯者而广军无功广歴七郡太守前后四十余年得赏赐辄分其麾下饮食与士卒共之家无余财终不言生产事将兵乏絶处见水士卒不尽饮不近水不尽餐不尝食寛缓不苛士以此爱乐为用为人长猨臂其善射亦天性虽子孙他人学者莫能及塞北尝号曰飞将军元狩四年大将军骠骑将军出塞令广并于右将军赵食其军出东道回惑失道后大将军长史急责幕府上簿乃自刭百姓闻之知与不知老壮皆为垂泣广子椒为代郡太守
　　辛庆忌字子真狄道人少以父任所在著名成帝时执金吾数年坐小法左迁为云中太守复徴为光禄勳仕至左将军为国虎臣外国敬其威信卒官
　　冯立上党潞人成帝河平三年迁五原太守居职公廉甚有治行
　　冯参立弟为人务严初为渭陵令徙为郎永始二年迁代郡太守民甚德之
　　王霸字元伯颍川颍阳人从光武渡河北破王郎建武初拜偏将军九年与吴汉等四将军五万余人撃卢芳将贾览闵堪于髙栁遂拜上谷太守领屯兵如故捕撃边寇无拘郡界十年吴汉等四将军六万人出髙栁撃贾览诏霸与渔阳太守陈防将兵为诸军锋左南将军将数千骑救览霸等连战于平城下破之还入鴈门与骠骑大将军杜茂会攻卢芳将尹由于崞繁峙不克卢芳与南部乌桓连兵寇盗尤数缘边愁苦十三年诏将弛刑徒六千余人与杜茂治飞狐道堆石布土筑起亭障自代至平城三百余里凡大小数十百战识边事数上书言宜结和亲又陈委输可从温水漕以省陆转输之劳事皆施行后南部乌桓降服北边无事霸在上谷二十余岁三十年定封淮陵侯永平二年以病免后数月卒
　　耿舒况子弇弟更始徴代郡太守赵永况劝永不应召令诣光武光武遣永复郡而代令张□据城拒永招迎北部乌桓以为援助光武以舒为复胡将军使撃□破之后封牟平侯卒
　　苏竟字伯况扶风平陵人平帝世以明易为博士讲书祭酒善图纬能通百家之言王莽时拜代郡中尉时北边扰乱民多罹祸竟终完辑一郡光武即位就拜代郡太守使固塞以拒边寇建武五年冬卢芳略得诸郡帝使偏将军随弟屯代郡竟病笃以兵属弟诣京师谢罪拜侍中竟潜乐道术作记诲篇及文章传于世年七十卒
　　廉范字叔度京兆杜陵人赵将廉颇之后也汉兴以廉氏豪宗自苦陉徙焉曾祖父褒祖丹范举茂才迁云中太守会寇大入塞烽火日通故事寇过五千人移书傍郡吏欲传檄求救范不听自率士卒拒之寇众盛而范兵不敌防日暮令军士各交缚两炬三头爇火营中星列寇遥望火多谓汉兵救至大惊待旦将退范乃令军中蓐食晨往赴之斩首数百级寇自相辚借死者千余人由此不敢复向云中后频歴郡守世伏其好义
　　成严为云中太守建光元年撃其至鞬兵败力战殁杨穆为云中太守成严功曹建光元年秋其至鞬寇居庸严撃之兵败穆以身捍严与俱战殁
　　李超为代郡太守永建元年鲜卑寇郡超战死
　　杜密字周甫颍川阳城人为人沈质少有厉俗志为司徒胡广所辟稍迁代郡太守累官太仆党事起免归与李膺俱坐而名行相次故时人亦称李杜焉后复为太仆明年坐党事被徴自杀
　　晋
　　辟闾嵩段匹防署代郡太守刘琨被拘嵩与琨所署雁门太守王据后将军韩据连谋密作攻具欲袭段匹防事觉嵩及王据被害
　　北魏
　　崔清河人初仕燕为髙阳太守魏道武破常山奔海渚道武素闻其名遣吏追获以为黄门侍郎与张衮对掌机要创立法度及道武即帝位命吏部郎邓渊立官制协音律仪曹郎董谧制礼三公郎王德定律令太史令龟崇考天象时为尚书总裁之以为永式又分尚书三十六曹及外署凡置三百六十曹令八部大人主之以为吏部尚书通署三十六曹如令仆统事明元帝即位诏与长孙嵩安同奚斤等八人坐止车门右共听时政时人谓之八公是时徴郡县豪右内徙民恋土不乐寇盗羣起帝引八公议之曰朕欲为民除蠧而守宰不能抚绥使之纷乱今犯者既众不可尽诛吾欲大赦以安之何如元城侯屈曰不如诛其首恶赦其余党曰赦虽非正可以行权屈欲先诛后赦曷若一赦而遂定乎赦而不从诛未晚也帝从之既而遣于栗防讨不从命者所向皆平终天部大人封白马公卒谥文贞
　　崔浩之子研精经术练习制度凡朝廷礼仪军国书诏无不闗掌纎妍洁白如美妇人常自谓才比子房而稽古过之明元帝尝召语至夜半赐御醥醪十觚水晶盐一两曰朕味卿言如此故欲共飨其美神防中进抚军大将军浩善占天文尝置铜铤酢器中夜有所见即以铤画纸作字记之帝每如浩家问以灾异或仓卒不及束带奉进蔬食帝必为之举筯或立尝而还尝指浩以示髙车渠帅曰此人恇纎懦弱不能弯弓持矛然胸中所怀乃过于甲兵朕之前后有功皆此人所教也又尚书曰军国大计汝曹所不能决者皆当咨浩然后施行北凉使至帝执浩手目之曰汝所闻崔公此则是也才略之美于今无比朕行止咨之豫陈成败若合符契后以史事被大戮浩既死之后帝北伐会传北部尚书李孝伯卒帝闻之叹曰李宣城可惜既而曰朕失言崔司徒可惜李宣城可哀宣城即孝伯也自浩之诛军国谏议皆出孝伯宠眷亚于浩
　　髙允渤海人字恭伯仕魏太武为侍郎授太子经太武尝问允何政为先允曰臣少贱惟知农事若国家广田积谷公私有备则饥馑不足忧也时魏多封禁良田故允及之太武乃命悉除其禁以赋百姓及与崔浩同修国史浩得罪被收太子召允谓曰吾自导卿脱至尊有问但依吾语太子入言允小心慎密且制由崔浩请赦其罪魏主问允曰国书皆浩所为乎对曰太祖纪前著作郎所为先帝及今纪臣与浩共为之然浩所领事多总裁而已至于著作臣多于浩殿下以臣侍讲日久欲匄其生耳魏主顾谓太子曰直哉此人情所难宜特除其罪以旌之遂赦之太子晃监国颇营田园收其利允谏曰天地无私故能覆载王者无私故能容养愿殿下亲近忠良斥逺邪佞所在田园分给贫下文成之立也允预其谋及陆丽等皆受赏而不及允允终身不言太安四年迁为中书令咸阳公允好直谏事有不便辄求见屏人极言魏主甚重之呼为令公而不名时魏百官无禄允尝使诸子樵采自给魏主至其第唯茅屋布被而已魏主叹息赐以粟帛拜其子恱为郡守天安元年允请立郡学置博士助教生员从之孝文太和二年以允为中书监议定律令诏乘车入殿朝贺不拜允仁恕简静歴事五帝出入三省五十余年未尝有谴年九十八卒赠司空諡曰文赙襚甚厚魏初以来存亡防赉皆莫及也
　　李安世仕孝文帝为给事中先是民多荫附皆无官役而豪强徴敛倍于公赋安世上言岁饥民流田业多为豪右所占夺虽桑井难复宜更均量使力业相称又所争之田宜限年断事久难明悉归今主以絶诈妄帝善之由是始议均田诏诸男夫十五以上受露田四十亩妇人二十亩奴婢依良丁牛一头受田三十亩限至四牛所授之田率倍之三易之田再倍之以供耕作及还受之盈缩人年及课则受田老免及身没则还田奴婢牛随有无以还之初受田者男夫给二十亩课种桑五十株桑田皆为世业终身不还恒计现口有余者无受无还不足者受种如法盈者得卖其盈诸宰民之官名随近给公田有差更代相付卖者坐如律
　　髙祐仕孝文帝为秘书令帝问祐曰何以止盗对曰昔宋均立德猛虎渡河卓茂行化蝗不入境况盗贼人也茍守宰得人治化有方止之易矣又言今之选举不采识治之优劣专简年劳之多少非所以尽人才也若停薄艺弃朽劳唯才是举则官方穆矣又勳旧之臣才非抚民者可加以爵赏不宜委以方任所以王者可私人以财不可私人以官者也帝善之祐出镇滑台命县立学校党立小学
　　来大千代人累迁征北大将军赐爵庐陵公镇云中兼统白道军事寇贼北叛大千前后追撃莫不平殄世祖以其壮勇数有战功兼悉北境险要诏巡抚六镇以防寇虏经略布置甚得事宜后吐京反以大千为都将讨平之在吐京卒丧还停于平城南世祖出还见而问之左右以对世祖悼叹者良久诏曰大千忠勇尽节功在可嘉今听丧入殡城内諡庄
