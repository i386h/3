<!-- { "loadSidebar": true } -->
　　隋志铜鞮注有旧涅县后周改为阳城开皇十八年改为甲水大业初省入有铜鞮水【甲水城在今治北】
　　唐沁州本义宁郡义宁元年置天宝元年更名阳城郡领沁源和川绵上三县
　　宋太平兴国三年于潞州铜鞮县乱栁石围中建威胜军
　　金志沁州中锦山郡宋威胜军天会六年升为州元光二年升为节镇军曰义胜领铜鞮武乡沁源绵上四县
　　元领铜鞮沁源武乡三县
　　铜鞮城在州南四十里晋大夫羊舌赤邑汉县上党郡金徙沁州治此明省入沁州今名故县村
　　断梁城在州东北广袤二里三面絶涧　上党记铜鞮晋别宫墟关犹存北城去晋宫二十里羊舌所邑左传成九年晋执郑伯于此
　　沁州界辨　沁州为晋铜鞮大夫羊舌赤邑铜鞮山在州城南又传有旧宫遗址秦汉属上党郡沁源即谷逺沁水自出魏置义宁郡郡治在县隋废复置后又升为郡又析置和川县唐称阳城郡属韩州改属潞州又称沁州武乡即涅氏石勒分上党置武乡郡魏罢复置领阳城襄垣乡铜鞮四县隋析榆社兼南垣州又改丰州唐属韩州及潞州自涅城徙治于南亭川即今治也两县在宋均属威胜军一名铜川神武军是沁州所辖本与潞泽辽通自明分建州治领二县沁源在州西界平遥介休岳阳灵石武乡在州东北繇河南彰徳府渉县过潞安府达太原府祁县尤为南北要路隋唐间州治在沁故至今州以沁名其发源不在州治也
　　沁源县
　　隋书沁源注后魏置县及义宁郡开皇初废十六年置沁州义宁县十八年改为和川大业初州废又废和川县入焉
　　唐书武徳二年析置招逺县三年省　义宁元年析沁源置和川
　　宋太平兴国六年废沁州以沁源县威胜军
　　金元光二年升谷州
　　元至元十年省绵上入沁源
　　武乡县
　　汉志注涅氏涅水也师古曰涅水出焉故以名县章怀注涅县名属上党郡故城在今潞州乡县西
　　地形志乡郡注石勒分上党置武乡郡后罢延和二年置领县四　阳城注二汉晋上党曰涅永安中改有涅城　襄垣　乡注郡治晋属上党真君九年罢辽阳属焉有武乡城魏城榆社城　铜鞮
　　隋书乡注开皇初废旧郡十六年分置榆社县大业初废又有后魏南垣州寻改丰州后周废
　　旧唐志武乡汉垣县后魏曰沮城移治于南亭川改为乡县属韩州州废属潞州则天加武字神龙元年去武字复为乡县后又加武字　属潞州上党郡
　　宋武乡注熙宁七年废辽州以榆社县为镇入焉元丰八年复置辽州以榆社往
　　金志有胡甲水武乡水
　　元至元三年省入铜鞮后复立
　　平定州
　　赵武灵王二十一年攻中山赵祒为右军许钧为左军公子章为中军王并将之牛剪将军骑赵希并将胡代赵与之陉合军曲阳攻取丹邱华阳鸱上塞王军取鄗石邑封龙东垣中山献四邑和王许之罢兵
　　徐广曰径者山絶之名常山有井陉中山有苦陉上党有阏与　正义陉陉山也在并州陉县东南十八里赵希并将代赵之兵与诸军向井陉之侧共出定州上曲阳县攻取丹邱华阳鸱上之关　括地志上曲阳故城在定州曲阳县西五里　丹邱邢州县括地志北岳五别名三曰华阳台　徐广曰鸱一作鸿鸿上故关在定州唐县东北六十里　鄗在常山　括地志石邑故城在恒州鹿泉县南三十五里封龙山在鹿泉县南四十五里
　　汉志注绵曼水东至蒲吾入虖池水
　　地形志乐平郡石艾注前汉属太原后罢晋属真君九年罢孝昌六年复故名上艾后改有井陉关苇泽关董卓城妬女泉及祠
　　路史艾侯爵穆鼎有艾侯作□王俅以为共误并之广阳汉之上艾后汉石艾也又呉有艾县隋入建宁有艾陵今在武宁
　　广阳城州东南三十里古上艾县后改石艾唐天宝初改广阳县至宋徙榆关而废　古广阳城在州西南今名广阳村
　　唐武徳八年赛鱼城为受州治贞观八年州废　唐建承天军为太原恒山之界后唐庄宗会赵王镕于此宋太平兴国时废今名承天都娘子关在焉
　　太平兴国四年以广阳地当冲要又先克复乃升为平定军
　　金平定州有刺史本宋平定军大定二年升为州兴定二年为防御十一月复降为刺郡领平定乐平二县元至元二年省倚郭平定乐平二县入本州七年复立乐平领一县
　　明井陉兵备道驻获鹿山西职官
　　按二汉俱有平定县属西河郡莽曰隂平亭非此平定也此平定宋始更名
　　平定界辨　太原东二百八十里为平定州众山环绕当井陉要冲为直正定之门户汉以后或太原郡或常山国或乐平郡或辽州或受州或镇州宋为平定军而金升为州元明因之
　　国朝分太原之夀阳盂二县与乐平同州治而新旧固关间又増置甘桃驿焉
　　夀阳县
　　夀阳辨　夀阳在太原榆次之东魏地形志中都注有榆次城夀阳城受阳注晋属乐平真君九年罢乐平属有大陵城文谷水隋书夀阳注开皇十年改州南受阳县为文水分州东故夀阳置夀阳有鷰岩唐书盂注武徳三年以盂受阳置受州夀阳注本受阳武徳六年徙受州来治又以辽州之石艾乐平之贞观八年州废县皆来属十一年更名有方山按今之文水即魏之夀阳隋之夀阳非即受阳也其州东故夀阳疑即魏中都之夀阳城以地形别之当以在榆次者为西夀阳以平定州者为东夀阳云金兴定二年九月割平定州四年以夀阳县西张寨置晋州按此晋州与平阳之晋州有辨
　　盂县
　　路史仇吾一曰仇繇韩子云仇繇小国为智伯所灭后有仇吾氏【吕春秋中山国有夙繇之君智伯伐亡之即仇繇之误】一作犹非国策云智伯欲伐之遗以大钟【韩子智伯以大钟遗仇繇又云遗以广车】按河东盂县有原仇城或云即盂之外城仇繇城俗名原仇九域志亦在九原并【又云犹班志属临淮今泗之涟水或以为即仇繇非智伯所伐不在是】
　　按今县北六里有仇犹山东有仇犹城又仇犹妃殉于腥河
　　汉志盂注晋大夫盂丙邑后汉志注作盂邴邑
　　路史盂盂丙盂大夫祁氏汉县太原唐邢今阳曲东北八十里故盂城定八年刘子伐盂【读志云国】非衞东盂也【定十四年蒯瞆献齐者也又哀四年盂周地】若宋盂【僖二十一年公作霍谷作雩一作宇】
　　隋开皇十六年置原仇大业初改盂县有白鹿山唐太原府武徳三年以盂受阳置受州贞观元年省并州之乌河县入焉
　　金兴定中升为州听绛州元帅府节制置刺史寻复有白马山泉仇山滹沱水
　　元亦名州
　　张淑誉盂邑辨　仇犹国名见战国策作叴由即今之盂县是也县治东北里许仇犹故城基尚在赵之所谓原仇城即此按左传顷公十二年韩宣子卒魏献子为政分祁氏之田为七分羊舌氏之田为三盂丙为盂邑大夫此鲁昭公二十八年事也疑此时晋国别有盂邑非今之盂但未知邑治在何处旧志以今之盂为盂丙之食邑因误以盂丙即仇犹亡国之主似误又按史记通鉴纲目等书皆载荀瑶灭夙繇注曰翟国也战国策作叴由目曰初智伯欲灭夙繇而无道乃铸大钟方车二轨以遗之夙繇之君斩岸堙谷以迎钟赤艸蔓枝谏曰智伯贪而无信欲伐我而无道今师必随之不听赤草蔓枝曰为人臣不忠贞罪也忠贞不用逺身可也遂断毂而行至齐而夙繇亡所载甚明旧志以盂丙为仇犹之君以赤艸蔓枝为盂丙家臣亦误按旧志赵灭仇犹置原仇城此今之盂县无疑又云秦属太原汉于原仇西百里置盂县注云疑即抚城县或曰即大盂县未知孰是愚按此乃盂丙食邑之盂与仇犹无与又按旧志云春秋时在太原府东北八十里置大盂城注云即今黄鼠村然访之乃在黄鼠之北三十里此乃战国之盂盂丙所分或在是乎总于今之盂无与【与汉书注稍异】
　　日知録曰春秋地名盂者有五僖公二十一年宋公楚子陈侯蔡侯郑伯许男曹伯会于盂宋之盂也定公八年单子伐简城刘子伐盂以定王室周之盂也十四年衞太子蒯聩献盂于齐衞之盂也而晋则有二盂昭公二十八年盂丙为盂大夫今太原盂县哀公四年齐国夏伐晋取邢任栾鄗逆时隂人盂壶口此盂当在邢洛之间
　　乐平县
　　昭公二十二年晋荀吴使师伪籴者负甲以息于昔阳之门遂袭鼔灭之　杜注乐平沾县东有昔阳城
　　寰宇记荀吴假道于鲜虞遂入昔阳鲜虞在北昔阳在南晋恐肥为备故从北伪东南行往防齐师乃先还假道鲜虞遂入昔阳也
　　刘曰肥鼔并在钜鹿　有昔氏钜鹿昔阳城
　　按水经注一卷中昔阳城两见一在下曲阳一在沾县疑有二昔阳城盖肥都沾县鼔都下曲阳也
　　路史昔阳本肥【肥子后迁昔阳】今平定之乐平东五十里有昔阳故城昭十二年晋灭之故钜鹿境一曰夕阳开皇置昔阳于下曲阳今祁之鼓城
　　九域志赵鞅晋阳
　　列子襄子攻狄取左人中人应劭地理记中人城西北四十里有左人城左人之故邑　左人即今定之唐县
　　地形志乐平郡乐平注晋属真君九年并治孝昌二年复有象山祠沾岭八赋岭　乐平郡后汉献帝置真君九年治太原孝昌二年复治沾城领县三　辽阳乐平　石艾
　　汉沾县上党郡隋置辽州于此今治西南有城址隋志乐平注旧置乐平郡开皇初郡废十六年分置辽州及东山县大业初废州及山东县有臯洛山有清漳水
　　金兴定四年从辽州刺史行元帅府事郭文振请升乐平县为臯州
　　臯落城在东南七十里即春秋臯落氏所居汉置县今为臯落村
　　正定志鼓聚在晋州西汉书晋荀吴灭鼓昔阳亭即此日知録汉书地理志钜鹿下曲阳应劭曰晋荀呉灭鼓今鼓聚昔阳亭是也水经注泜水东迳肥累县之故城南又东迳昔阳城南本鼓聚十三州志曰今其城昔阳亭是矣京相璠曰白狄之别也下曲阳有鼓聚其説皆同史记赵世家恵文王十六年廉颇将攻齐昔阳取之夫昔阳在钜鹿故属之齐岂得越太行而有乐平乎
　　忻州
　　汉建安二年正月省云中定襄五原朔方郡郡置一县领其民合为新兴郡今故城址尚存　二十一年议者以南单于部久居塞内与编户同而不输贡赋浸难禁治单于入朝魏王曹操遂留之邺下使右贤王归统其国分其众为五部居北部于新兴郡
　　地形志肆州注治九原天赐二年为镇真君七年置州领郡三　永安　秀容　雁门秀容郡注永兴二年置真君七年并肆卢敷城二郡属焉领县四
　　秀容注永兴二年置有秀容城原平城肆卢城石鼓山神女郎神金山神防君神风神　石城注永兴二年置有大頺石神　肆卢注治新防城真君七年并三防属焉有清天神大罗山台城大防城　敷城注始光初置郡真君七年改治敷城有石谷山亚角神车轮泉神
　　旧通志肆州故城亦名秀容在西北五十里后魏肆州治此后周徙州治雁门县通考即积粟所在【肆卢川亦在此一名肆楼川】
　　尔朱氏世居北秀容道武初又令迁居南秀容羽健未迁仍后此北魏永兴置秀容郡后并肆卢敷城共领县四隋属楼烦郡唐属忻州定襄郡
　　按南秀容即今忻州北界北秀容三百里乃神池五寨岢岚县永宁州等境也
　　水经注魏土地记秀容胡徙居此立秀容防军东去汾水六十里
　　唐忻州定襄郡本新兴郡义宁元年以楼烦郡之秀容置
　　旧唐志秀容汉汾阳县地治郭下隋自秀容故城移于此因改为秀容县
　　宋志定襄郡团练属忻州
　　定襄县
