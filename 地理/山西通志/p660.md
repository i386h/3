<!-- { "loadSidebar": true } -->
　　王赟闻喜人笃实端方毁家救荒絶口不言人过杜文敬河津人性至孝家贫养亲备极丰洁母卒哀毁庐墓三年
　　侯鹤龄河津人幼知孝祖疾侍汤药终岁不懈母多病因精研医理多施方药以乞母寿母卒斋戒三年
　　邵文烺字鳯衢由选贡令冠县迁处州通判事亲克孝居乡捐金赈荒修城多义行
　　张居元稷山人性至孝甫七岁即代母操薪水或从外归遇父睡熟跣行跪牀下竢觉乃起母姚疾笃尝粪吁祷以愈由贡生令赞皇乞归终养父卒哀毁骨立岁时奠享如生
　　胡泽事亲克孝每食必请所欲父遘亟疾衣不解帯絶食吁天求代疾寻愈泽少失恃哀毁几殆父强之始啜粥弟甫周岁且多疾怀抱食饮者六年继母马性卞急怒则长跪竟日俟色解方起稷山人胥称孝友
　　梁蕙字若生号存石稷山人纪子廪监遥授西安府通判博学工诗书法挥洒入神尝开义仓以赈饥民给乳媪以活弃婴着六种吟行世
　　裴全稷山人父以债负覊狱中时方十余岁佣工供食代父受比讯者怜之释其父
　　学伦稷山人幼孤痛哭几至失明事母侍疾尝粪称孝
　　桂字攀之母丧徒跣三年不食菜果不扇不炉由举人官户部郎以清节着
　　史三长梁廷吉胥以刲股称孝
　　张三纲贾日鼎胥以还金称义
　　阎士尧王世勤贾王胜胥有输赈之义
　　任之奇稷山人家贫尽孝母卒庐墓终身不衣衫服范应奎绛县诸生幼孤奉母至孝又拾还遗金云陈让绛县岁贡生善事继母年饥赈粥掩骼置祭田着易经説四书一得随笔久讹一订诸书
　　赵进垣曲人七岁丧父事母克尽子职母卒执丧如礼以孝闻
　　刘绍宗负米百里躬侍汤药以孝友称舟行値风炷香祷天得无恙
　　文汝衡垣曲人父三任教职独侍左右定省惟谨比卒哀毁骨立絶食数日値雪泣祷得霁已大雪如故
　　常目垣曲人性孝谨侍父廷疾汤药不懈比卒絶食数日既悲泣三年涖官者三食必祭哀慕终身有思亲卷
　　普曰仁垣曲人頴悟有才志存忠孝祖母王丧明侍奉惟谨父晖擢南台御史防送祖母就养舟抵下邳夜起问安失足溺死寄江岸勒石名孝孙冢
　　文希韩垣曲人幼孤事母陈躬侍汤药以孝闻痛母苦节力请得旌塾中建祠岁时祀之
　　文昭垣曲人母朱早寡事之惟谨比殁偕弟昶寝三年后宰鄠有治声嘉谷数生罄俸与弟中分抚侄如子人共推之
　　张济垣曲人家贫克孝每延父客竭力款洽父殁庐墓蔬食水饮一夕梦父拜大成殿即捐金助修学宫焉
　　李义垣曲人幼孤事母惟谨母亡朝夕出入诣坟拜告者三年
　　郭万里垣曲人事母鲁祖母赵定省温凊人无间言郭元祥事父母及大父母庶母孝兄弟族党胥称仁让常延藩掾不乐仕进倜傥好施予
　　刘隥隆垣曲人俭而好施岁荒输赈一千二百石得旌表后又荒输一千余石县令乔某诣视其囷存不盈百叹息而去
　　刘明垣曲人嗜读书牧羊山中手持汉书一帙憩树下读之一夕暮还遗书于野犬衔归子盈事亲克孝蔬果鲜味不进不敢先尝
　　程君爱垣曲人家贫力学游辛全门下事嫠母以孝闻赵名孕都宪载孙幼孤事母许有老莱子遗风母年八十艰步履特制小舆躬自舁之食必问所欲比卒哀毁几絶
　　文登襄之子母卒庐墓三年
　　鲁圣裔垣曲诸生父卒京邸徒步负归途中早夜焚香奠饭如亲存比哀毁骨立郷人重之
　　郑元吉垣曲人佣书养母申时观鬻菜养母时并称为孝子
　　文鸿儒垣曲人事父及继母色养备至母卒哀哭过情父年九十扶持不离跬步异母弟所生四子抚养成立如同己出
　　文朝佐垣曲人幼孤事母尽孝有伯俞风
　　文希程垣曲人宪副皓孙赀产逊异母兄弟一日拾梁姓白金壹觔即付还梁谢不顾为诸生以诗文自娱
　　刘光荐王得民周急扶危代完逋赋族党德之
　　郭从林马服主并垣曲人崇祯间捐助军糈尤以广掩胔骸着义
　　王宗仁崇祯间罄赀赈饥不足则借金远籴以济之全活甚众又有张继美亦输谷赈荒
　　柴孟冬诸生崇祯庚午贼陷村堡与子寅忠同日战死又有诸生黄时度王有光张体素史官卢如栋任大观乡民柴皇栋张永林原养重马世武史国显等皆被伤不屈死
　　卢继芳绛县贡生流贼犯晋督乡兵往御死之又有郭帝都诸生亦以御贼被执不屈死
　　史宗禹稷山人事母尽孝崇祯间旌门
　　张翼舒河津人崇祯庚午举人工文章尤勤敎育及门多名旧士庚辰岁荒赈粟二千石有奇
　　赵承业闻喜人贼至独守亲丧贼欲剖棺以身防之被杀
　　张绵闻喜诸生张羽义子羽卒事母吴极孝崇祯四年负母避贼洞中贼薰洞执母以身捍之骂不絶口贼并投烈焰中死
　　吴思聪李思诚并绛州人崇祯间输金赈饥思聪尤好掩委骼云
　　康丕承绛州人崇祯辛巳岁大饥赈粥施药全活甚众闯贼渡河勒饷代兄丕景受刑无怨又尝修建汾水桥先圣庙城上炮台城南石堤及师吴某夫妇养生送终诸事踊跃为之不少吝
　　来童绛州人家贫佣工于外崇祯间饿莩塡壑归覔父尸不得号泣三日絶食死
　　鲁绍孔垣曲诸生置义田建义宅远歴东鲁扶叔柩归抱疾往秦寻从弟获之崇祯十三年捐赀赈饥
　　孙枝妍绛州诸生闯变索饷挺身代父父得脱贼怒加梃刃阅日死
　　韩无斁绛州诸生闯变时避乱稷山夜半贼执其父义不肯逃遂与其弟无期死之
　　陶治恭介琰次子官右府都事疏乞终养承顔顺志亲卒哀毁庐墓庭产瑞芝
　　陶世征恭介琰第三子选贡生好施予闯执世征索饷里中被德者为醵千余金以脱其难生平勤学防讲著作甚富
　　国朝
　　王家琮绛州诸生居乡号公正旧例岁报富民凡上官供应悉资之琮力请于州守遂除
　　董复眞闻喜县人有至性事父嘉德以孝闻父为族人承公殴杀号泣讼寃依律抵比闯贼破县狱囚胥逸承公出入自如顺治八年复眞猝遇承公于田畔径往扑之承公不胜仆于地复眞出利斧断承公手足承公死诣县请罪县令邝奕垣旁搜前案覆视之获免
　　任埏河津诸生闯贼之乱杀其父三荣母辛氏而掠埏去埏至禹门口奋身投河适附巨氷以免贼党骇叹尝筑袤堤导峪水自甲至癸凡十道溉田数千亩为邑永利子允厘亦以行义着
　　段世庆字光缉绛州诸生孝友好义赈粥施药祀郷贤又段世云建汾水桥岁给水手工资子孙克继之
　　吴伟字巨卿绛州诸生建义学置学田又置田备完族人逋赋以义称子作宾贡生
　　郝启绛州人家庭和敬五世同居
　　杨槚绛州人建义学并置产课租入为馆饩王大令震亨有碑记
　　王钟灵闻喜人顺治戊戌进士选翰林院庶吉士授检讨主湖广癸夘乡试请终养服除补原官累迁左右春坊中允再迁翰林院侍读与修平逆方畧后获告归钟灵性笃孝十一岁居母丧哀毁如成人继母丁严厉钟灵事之甚谨丁亦爱之盗尝夜入室逼父母寝钟灵亟起持长矛往格仆其一人羣盗攒刺中十余枪几毙得请家居扪舌循墙不敢少轶越而郡邑利病辄力言丁亥采买草豆议令平阳输大同钟灵控免其役里人感之
　　张锦鳯字伯章河津人倜傥有旷志事母方以孝闻母冬月病思鱼既而有馈鱼者胥谓孝感里有神峪泉时成深壑乃破千金产筑石洞以捍水又筑石堤五百余尺潴泉水溉田数十顷尝行炭窰见明季枯骨万计澘然出涕曰此无主吾见之即其主也敛而藏诸巨冢晋人推为义士焉
　　阎守瑞字小泉绛州人父大江乐善好施守瑞禀质刚方言笑取与不茍治家严肃童稚饮食坐立悉有规矩妇女不冠不裙不得出入户庭谒庙焚修事禁弗行少以孝行称抚爱诸弟甚摰一钱尺布不入私室外姑敎以私蓄未终辞而出终身不至其门督学嵇曾筠旌曰友行克贞李子潜有传
　　仪兆羲字天一绛州人性孝友与弟兆祥析居分已产以给之教养二侄胥克成立州人李某负债遇于道涕泣言数日未举火怜其贫更付金若干又尝焚逋券七百金年八十七
　　赐绢米顶帯如例无病卒
　　阎隽字君美绛州人少读书寻以事废然有暇辄雒诵不辍事父母能孝家人谋析居涕泣者凡数日督子读书日益严尝建宋五子祠立嘤鸣社垂殁犹区画社仓且以属其子云
　　翟垣闻喜人孝友嗜学建义学于西门外延师授餐以训后进辛未岁荒租入千斛罄以赈粥由举人令太平禁止溺女习俗稍变
　　杨棻闻喜人以父永宁廕官兴化同知迁马湖守解组归辛未岁祲出米赈粥复给戚里麦谷数百石弛穷民田租五千石又捐千金筑城垣居民德之
　　牛化麒闻喜诸生甫十岁母卒事继母孝昏定晨省终身如一日母疾亲尝汤药及卒哀毁骨立人皆以为难云
　　献诚字心一河津岁贡任夏津训导父令髙密卒于官扶榇归号泣不辍行人皆为涕零母殁负土成坟庐墓三年
　　史绚稷山人孝友和翕五世同居
　　吴伯宗稷山人幼丧父母与弟伯祧伯乐依祖以活比祖殁遇荒伯乐为人掠卖不知其处伯宗歴秦蜀楚豫间徧求之不得闻在越踪迹年余复不得又闻在燕复跋涉入京师遇人辄涕泣访问闻高翰林者知弟所在因宛转以情告高哀之处伯宗家中而驰书西江召伯乐来会伯宗自以见有期意喜甚顷之伯祧以书至谓以寻弟故亦被人掠卖关外阎庄头家矣伯宗闻之大哭立起如闗外将与之直高百计沮之不为止至则见阎索其弟阎大怒斥之去匿伯祧不出遂诉之都阃棰之几死卧月余诉如前棰又几死伯宗卒不惧阅三年号诉如初至时阎知不可夺因纵伯祧去伯宗因与偕入京师而伯乐亦自西江来兄弟获全既相喜旋相泣也一时搢绅艳称之
　　杜士则字天一稷山人少有至性事父母以孝闻尝冬月温被如古人事虽细微必请而后行无敢专者治生稍有余即以奉二人不自私也比奉讳遇有事犹跪告主前如生时年几七十须髪皤皤言及父母辄孺子泣不止至今邑人称孝者归焉
　　张养心绛县诸生幼孤奉母马以孝闻母被贼执弃水中心亦被缚号呼乞命贼感而释之
　　柴之棕绛县诸生好义乐施修平通翼山路及沃邑交里桥梁鲁峪孔道费金粟以数百计子帝防亦有父风又有任珩亦以周急赈荒着义声
　　王积业绛县人豪侠好施拾还遗金又王渊郭恩赐祁国英亦以还金称义
　　董拦门垣曲县农家子不识诗书又家徒壁立而至性过人总角为人佣工日得数钱辄以奉父母年十四父病无钱营医药徧稽首祠庙以祷父痛楚甚拦门泪淫淫下走庭中伏地曰请断指以代父痛语讫举斧断三指血流满前晕几絶观者胥感叹父病寻愈拦门亦无恙县令给扁曰断指全孝
　　王锡绛县人家甚贫孝友特至父聘士授陜西同心驿驿丞锡徒步从之未半载聘士殁锡悉典衣装以殓复号泣归里尽产以迎榇时沍寒同心守备萧请竢春且代乞赙防锡力辞即日就道昼则以绳系柩躬自挽夜则露宿柩侧而号抵家坠指裂颈无复人形见者胥酸鼻母乔氏卧病二载奉事尤力比殁祔父墓恸几絶从弟理瑧幼孤不能自活锡字之俾胥有室邑令卢将表之以励俗固辞雍正八年旌表
