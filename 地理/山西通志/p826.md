<!-- { "loadSidebar": true } -->
　　圣祖应千龄之运兹垂裕于无疆人臣宣百战之劳岂加封之未至旌其既往沛以殊荣故赠银青荣禄大夫中书右丞諡忠毅公郑鼎伟略雄才清流宿望书通六籍惟不肆以不矜剑学万人亦能仁而能勇庆延其阀阅义着于乡闾怀昔贤经济之谋当羣冦抢攘之际兵符早握驱雷电以荡余氛潜邸从游廓风云而遇真主始自西羌之役建兴南诏之命志在摧坚涉艰危而不变算无遗策决胜负于必然视长江若一苇可航归正统而万邦顺轨招降抚定所去见思赈乏苏枯其勤匪懈蕞尔小孽辄畜囏图夫何螳臂之微失我鹰之辅卹章显諡虽已极于褒崇大国征畬盍特昭于眷渥矧其续有若忠宣丕昭再世之光俯迪嗣孙之请于戏贤者识其大者生死之节靡舒有之是以似之炽昌之来未艾英灵可作殊报是承可赠宣忠保节功臣金紫光禄大夫平章政事柱国追封潞国公諡忠肃
　　明
　　英宗旌乡宁县义民王有禄勅
　　国家施仁养民为首尔能出杂粟粮一千余石用助赈济有司以闻朕用嘉之今特赐勅奨劳以羊酒旌为义民仍免本户杂派差役三年尚允蹈忠厚表励乡俗用副朝廷褒嘉之意钦哉故勅
　　宪宗旌义民张玉出粟赈饥勅
　　国家先务养民为急尔能出糒粮米用助赈济有司以闻朕甚嘉之今特示奨谕旌为义民尔尚益敦仁厚表励乡俗以副朝廷褒美之意故勅
　　赠薛瑄礼部尚书諡文清制
　　国家于辅治之臣生既荣之爵禄没必加之赠諡者所以表劳勋而笃始终之义也故致仕礼部左侍郎兼翰林院学士薛瑄赋资纯实学问渊源早登甲科久歴官路操存亷慎清名克励乎士风履行端方素志允谐于臣节比参密勿益着谋猷属当委任之隆遽获退休之请谓虽优老于田里犹堪表俗于乡闾胡不憗遗倐然长逝爰厚加于卹典用彰异于才良兹特赠资善大夫礼部尚书諡曰文清于戏输忠尽职生已荐进于崇阶稽行易名没可垂光于永世恩荣始终夫何憾焉灵其如在服兹嘉命
　　武宗谕致仕户部尚书韩文勅
　　卿以宏远之才清慎之操敭歴中外多阅歳年晩贰铨衡晋司邦计劳绩茂着为时名臣越在先朝首倡谠论劾除羣奸遭谗去官退居田里凛然风槩天下想闻乃能懋修靡懈德望愈隆寿考康宁年逾八十完名盛福求诸今日盖仅见焉朕初嗣位念卿一时硕辅人望攸归已有防起用兹特先遣行人赍勅存问并赐羊酒仍令所司月给食米四石岁拨人夫六名以示优眷行且起卿于家来觐阙廷以为班行之光卿其颐养天和益卲乃德康乃身用副朕寤寐老成至意抑书有之曰尔身在外乃心罔不在王室卿有嘉谟嘉猷未展尽于平素者尚无所隐以裨朕之不逮卿其敬念之哉故谕
　　神宗谕宣大山西总督郑洛勅
　　朕惟圣王制御蛮夷在羁縻勿絶大臣保安边境贵戒备不虞自非厉封守之勤曷克赞绥怀之略惟尔忠诚自性沈毅有谋持关市之盟当机能断任社稷之寄在险不惊举八事以经略三陲可战可守更十载而始终一节善作善成绸缪周牖户之防操纵制氊裘之命销萌厌难坐收安攘之勲保大定功茂树廓清之烈阅书入奏朕志允孚兹特加秩廕赉仍赐勅奨励以旌尔庸呜呼四方定而王心载宁召虎之经营既効六月出而我行永久吉甫之燕喜有期尚既初心劳勚无忘于夙夜庶膺休宠功名丕着于春秋钦哉故谕
　　勅大学士张四维赠太师諡文毅诰
　　朝廷轸旧式怀夹辅之勲窀穸厚终特贲优崇之典生克襄乎大业殁宜锡以荣名尔原任少师兼太子太师兼吏部尚书中极殿大学士张四维器宇端凝才猷练达自蜚英于侍从已征华国之文迨参预于论思歴试匡时之略属更化纪辙维新尔位元寮机衡黙运宿蠧批而不仁自远寛条布而羣品皆苏睠兹至治之成实赖交修之助方需后効用佐中兴胡栾棘以奔归遽柴瘠而不起倐感骑箕之化永遗亡鉴之思愍册肆颁卹恩滋备特赠尔为太师諡文毅锡之诰命于戏周太尉之重厚属大事以克胜韩魏公之真诚折羣疑而能断兼资众美允副褒纶秩既晋于三公宠实荣于一字缅惟灵爽尚克歆承
　　王崇古赠太保諡襄毅诰
　　盖闻非常之原常人惧焉及臻厥成天下晏如夫业已收晏如之效而思始事之臣其事存其人亡此朕所为列钟鼎以书劳听鼓鼙而太息者也尔已故原任少保兼太子太保兵部尚书王崇古博大有谋沈雄善断绵更外服践歴戎行洎拥节旄任惟锁钥诸艰歴试百折不挠当那酋叩关之初适众议盈庭之际先皇雄断尔实肃将遂折棰而服名王尽敛袵而称属国兵革之端息输将之费省边境以安朝廷以尊尔始终区画之力也入柄本兵益畅边筹虽悬车高谢而边臣守遗策匈奴循故约以迄于今盖古之大臣四夷问安否关国重轻者尔庶几焉何疾不已遽委霜露老成凋谢深轸朕怀是用赠尔太保諡襄毅锡之诰命以尔有大勲劳故命曰襄以尔定大谋议故命曰毅生为人豪殁膺国卹古称不朽于是乎在九原可作女其歆哉
　　勅王家屏通议大夫制
　　朕缉熙圣学夙资论道之臣寅亮天工懋简调元之佐眷惟名硕方切倚毗载嘉辅理之功亟举褒崇之典咨尔吏部左侍郎兼东阁大学士王家屏端凝重厚博大渊贞自居甘泉持橐之班已有傅岩调鼎之望金华论学久沃嘉谟玉署作人式端师范秉寅清而赞典礼精藻鉴以贰铨衡乃自廷推爰登阁学协心同道参谋断于万几正色和衷树表仪于百辟期猷裕以匡国是乃仓皇而遘家囏未克敉功宁忘宠锡兹特授尔阶通议大夫锡之诰命于戏素冠栾栾暂返郑公于洛社赤舄几几尚迎姬旦于周郊朕方虚席以待贤臣卿岂去国而忘王室勉承新綍庸副至怀钦哉
　　勅王家屏柱国太保制
　　朕祗承大命光抚洪图仰遵列祖之贻谋式叙五朝之元硕盖上喆不贬忠以阿世乃英明或借法以行权故迹若暌而深信其心身虽远而终行其议对凌风之劲草念夹日之诚臣可靳新恩以旌往勚咨尔原任礼部尚书兼东阁大学士赠少保諡文端王家屏沈凝彊毅冲粹坦彛阅歴廿年久禁严之近职周旋二纪更侍从之要官进陪帷幄之司载任股肱之重当先皇帝升储未定适先皇祖猜意方深将顺者术疎而众攻其短纠绳者力尽而式遄其行盖上以终当相信之心持坚不可之势兼以时有可乘之惑掩必无终晦之明乃因势以启其心希缘明以破其惑喜引之爵名而不顾怒加之放逐而不移经纶竭补衮之才肝胆倾回天之力岂独羣情倚以为重遂仁爱之心抑且九重据以为辞借塞谗讥之口倡天下以必不可回之正志见朝廷有谊不恋位之大臣故旁谋逆折于公忠主意顿穷于弃置此天生名世以维有道之长而谊笃忠贞遂衍无疆之厯兹以覃恩加赠尔特进光禄大夫柱国太保锡之诰命于戏庭谟惟直国本有经假调停聨四海之心术穷而众将益涣借阿谀通重阍之意道轻而身竟不光惟是执宪典以陈谟乃能佐辔衔而驭世人知直言不讳其气伸不知婉画陈其心苦人知正色有辞其力大不知当机立断其识沈盖燮调勲茂于格心羽翼功成于佐圣老成既谢典刑尚可风人忠悃不磨丰采犹能裨治赞思无斁旧德惟馨


　　山西通志卷一百八十三
<史部,地理类,都会郡县之属,山西通志>
　　钦定四库全书
　　山西通志卷一百八十四
　　艺文【三　表　牋】
　　晋
　　上愍帝表　　　　　　　　　　刘　琨
　　伏省诏书相国南阳王保太尉凉州刺史轨纠合二州同恤王室冠军将军允防军将军綝总齐六军戮力国难王旅大捷俘馘千计旌旗首于晋路金鼓振于河曲崤函无防刘之惊汧陇有安业之庆斯诚宗庙社稷陛下神武所致含气之类莫不引领况臣之心能无踊跃臣前表当与鲜卑猗卢克今年三月都防平阳会石勒以三月三日径掩蓟城大司马博陵公浚受其伪和为勒所虏勒势转盛欲来袭臣城坞骇惧志在自守又猗卢国内欲生奸谋幸卢警虑寻皆诛灭遂使南北顾虑用愆成举臣所以泣血宵吟扼腕长叹者也勒据襄国与臣隔山寇骑朝发夕及臣城同恶相求其徒实繁自东北八州勒灭其七先朝所授存者唯臣是以勒朝夕谋虑以图臣为计闚伺间隙寇抄相寻戎士不得解甲百姓不得在野天网虽张灵泽未及唯臣孑然与寇为伍自守则稽聪之谋进讨则勒袭其后进退唯谷首尾狼狈徒怀愤踊力不从愿慙怖征营痛心疾首形留所在神驰寇庭秋谷既登胡马已肥前锋诸军并有至者臣当首启戎行身先士卒臣与二虏势不并立聪勒不枭臣无归志庶凭陛下威灵使微意获展然后陨首谢国没而无恨
　　原刘琨表　　　　　　　　　　卢　谌
