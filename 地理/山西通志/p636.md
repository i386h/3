<!-- { "loadSidebar": true } -->
　　王庭筠字子端河东人父遵古章宗时以澄州刺史入侍讲读上悯其年老擢为翰林直学士庭筠生未期视书识十七字七嵗学诗十一赋全题涿郡王修期以国士登大定十六年进士第章宗谕学士曰庭筠所试文句太长又谓平章张汝霖曰庭筠文艺颇佳然语句不健其人才高亦不难改及调恩州军事判官临政有声郡民邹四不轨事觉四窜匿逮捕千余人遣大理司直王仲轲治其狱庭筠以计获四分别诖误坐预谋者十二人调馆陶簿明昌元年四月召试馆职中选御史有言遂罢乃买田隆虑读书黄华山寺因以自号上尝语学士乏材参政守贞奏进士中若赵沨王庭筠甚有时誉三年召为应奉翰林文字命与秘书郎张汝方品第法书名画分入品者为五百五十卷五年上复顾宰执曰人才亦岂易得近党懐英作长白山册文殊不工闻文士多妬庭筠不论其文顾以行止为訾大抵读书人多口颊朕欲以诏诰委庭筠遂迁翰林修撰坐赵秉文上书事降郑州防御判官承安四年复起应奉太和元年再任修撰扈从秋山应制赋诗三十余首上甚嘉之明年卒年四十七诏赙钱八十万求诗文藏之秘阁又以御制诗赐其家引云王遵古朕之故人乃子庭筠又以才选直禁林者十年今兹云亡玉堂东观无复斯人矣庭筠仪观秀伟善谈笑外若简贵人初不敢与接既见殷勤慰藉如恐不及少有可取极口称道虽有负者不恨从游如韩温甫路元亨张进卿李公度荐引如秉文冯璧李纯甫皆一时名士世以知人许之为文能道所欲言暮年诗律深严尤工七言长篇及险韵有藂辨十卷文集四十卷书法学米元章善山水墨竹与赵沨秉文名闻外国夏人多问秉文庭筠安否起居状子曼庆亦能诗并书自号澹游仕至行省右司郎中
　　张琚字子玉河中人父铉字鼎臣大定中进士仕至同知定国节度使事琚刻意于诗长五言诗人喜称道之有张五字之目集号韦斋
　　李献能字钦叔河中人先世有为金吾上将军者时号李金吾家迨献能以文学名从兄献卿献诚从弟献甫相继擢第故李氏有四桂堂献能苦学博览作诗有志风雅刻意乐章于文尤长四六贞祐三年特赐词赋进士廷试第一人宏词优等授应奉翰林文字应机敏捷号得体赵秉文李纯甫尝曰李献能天生今世翰苑才每荐之不令出馆居凡十年出为鄜州观察判官用荐复为应奉俄迁修撰正大末以镇南军节度副使充河中帅府经歴官元兵破河中奔陜州权行省左右司郎中复立山寨安抚军民河解元帅赵伟诣见献能靳之曰从宜破敌不易伟憾之私语其军李员外与我有隙坐视我军饥饿不为存恤天兴二年十一月伟率军八百渡河入陜州城刼杀行省阿布噶努色尔献能被害尤酷年四十三献能小墨色颇有髯善谈论每敷説今古声铿亮可聴家故饶财尽于贞祐之乱在京师无以自资其母素豪奢厚于自奉小不如意必加诃谴人视之殆不堪献能处之自若时以纯孝称之
　　陈赓字子飏别号默轩临晋人仲谦长子擢明经累官河东山西道行中书省参议有才名与太原元好问游从诗文数相赠遗大同路儒学教授房祺纂录其诗自麻革张宇房皥段克已成已曹之谦及赓庾兄弟八人号曰河汾诸老诗集弟庾与兄齐名除平阳路提举有诗载集内廙亦有文名膺官东平路劝农使追封颍川侯諡庄敬
　　元
　　敬铉河东人与太原元好问同登金进士第元初为中都提学着春秋备忘四十卷仁宗朝命刻其书令行于世
　　裴居敬蒲州人累官云南行省参政居敬积学励行家蓄书至二万余卷
　　郭思贞河中人以儒业进拜监察御史累迁南台治书西台中丞奎章阁大学士諡文献
　　明
　　王佐字彦举其先河东人元末侍父官南雄经乱不能归遂占籍南海与顺徳孙蕡结诗社搆辞敏捷佐不如蕡句意沈着蕡不如佐何真使掌书记参谋议与蕡及赵介李徳黄哲并受礼遇称五先生遣説肇庆李质修好不絶还言士多归质真乃遣使招致士以一艺名者皆馆谷之真归明佐亦还里洪武六年被荐徴为给事中太祖赐宋濓黄马复为歌命侍臣属和佐立成性不乐枢要将告归或尼之迟徊二年卒乞骸归
　　卫子刚蒲州人性敏笃学耿介自持洪武初有司累荐其才辞疾不赴年八十三犹执经史为人讲究子宁通诗经善吟咏隠居养亲所着诗稿藏于家
　　王瑛字玉润猗氏人性聪颖七嵗能文永乐乙未年十九聨捷成进士授庶吉士赐归完婚三山林志为文以送之卒年二十有四子范治间贡嘉靖中何中丞东序议举孙达王瑛王玺合祀乡贤
　　谢琚蒲州人永乐癸夘举人授西安府学训导歴南北国子学正陞河南道监察御史疏言修徳弭灾十事多见施行着有修治绳墨襁褓法言月川年谱太极图説酒诰刑诰等书
　　孙晟荣河人博学能文宣徳丙午乡举后遂隠居读书优游林泉超然有物外之思乡人化之
　　杨谌蒲州人从薛瑄学以真知力行为本洛阳闫禹锡见而竒之曰师门有人矣
　　荆诩猗氏人幼颖悟善读书弱冠与兄志鸾同受业薛文清瑄文清叹异之正统丁夘举于乡卒业北雍官临清州同知以慈惠着祀名宦孙贡生晏仕茂山卫经歴亦为费宏林廷防所器重
　　杨莹蒲州人天顺庚辰进士授行人册封蜀王馈千金弗受后为四川参议致仕王复赠以金亦弗受居家恬淡苦节终始不渝州守知其贫餽之粟拒弗纳文学徳业为人称仰纂州志直而核详而有体
　　谢麟字应文号山泉子蒲州人成化间以人材荐授邺城丞弃官归隠于州东青渠构桂庄书屋以耕读自娯终身不入城市着有西游集蚁穴集吕泾野赓和集千余首皆闗世教有诗人遗风
　　张邦教蒲州人正徳丁丑进士累陞陜西按察使居官清俭执法不挠着有四书尚书井观录
　　王珂蒲州人正徳间举人卒业成均时诏纂修武宗实录遂膺首荐嘉靖丙戌登进士授中书舍人命侍经筵多所启沃尝着自省篇杨少保博称之曰议论切实与濓洛闗闽相为表里编修张四维为之注释
　　令狐鏓字仲平猗氏人幼工文从御史孙月岩受尚书旁通易理往来河汾河东书院与蒲坂王宗雅杨俊民稷山梁承斋为文章四友嘉靖乙夘举于乡为确山教谕陞朝邑知县多异绩歴陞合州知州性至孝母杨病疽鏓调理无少怠躬视汤药更年母愈人谓孝感云着性理纂要五经巾箱大学衍义日抄藏于家刋家礼集要保生心鉴行于世子一槐与鏓同科任浙江副使居官清慎喜愠不形处乡不立崖异人方之黄叔度焉从孙泩壬午举人漳浦知县
　　孙承恩蒲州人嘉靖丁未进士官监察御史有诗名见列朝诗集
　　何东序字肖山猗氏人知州尚徳子生而杰特年逾冠举嘉靖癸丑进士官户曹闗临清以濓洁着迁郎中督饷辽阳疏纠总兵杨照忤防回籍起补刑曹出守徽州亲统将士勦矿贼创婺祁黟绩四城徽人歌保障焉寻为工科赵格所劾有诏赴京聴勘御史宋纁上疏白其事移守衢州复创江开二城为呉越根本迁易州兵备副使值驾大阅以诗上因擢榆林巡抚率师出红山寨以大捷闻特陞副都御史丁内艰遂徒步归庐墓三年先是备兵易州时华亭与新郑有隙华亭在告东序特疏留之因与新郑忤至是忧归遂不复出东序年二十三通籍四十八归里悬车后几四十年着易知兵书论守御方略诗文俱成一家言有九愚山房集书法工钟王体卒后直指闻于朝赐祭塟有加
　　郭希汤猗氏人少孤力学着有四书目录性理三书一览律吕问等书任汝亮何东鳯胥出其门
　　杨世芳号穆园蒲州人尚书諡襄毅博曽孙也万厯己未进士选翰林院庶吉士洊歴詹事府少詹事兼学士世芳少聪颖读书十行俱下操笔为文千万言立就其他琴书诸艺并臻其妙持身复严重循礼法魏珰用事不肯附权奸茍且功名径请告去珰恚甚矫防夺其官懐宗嗣位珰伏诛诏以原官起用乙丑辛未两与校闱所拔华其芳张溥诸人皆宿名士未几复请告归卒
　　张煇字渌汀蒲州人万厯辛夘举人授华隂教谕迁国子监助教外转郧阳府同知为主者所忌罢归煇博学能文顾独刻意躬行不喜词章之学侍大父母及父母夜漏数十下始就寝居父忧寝苫柩次三年如初丧时教华隂迎母官署中孝养学使为加礼父在日命与弟析箸涕泣不忍从及弟陷长安驰往捄之得无患教人以主敬穷理为要同知郧阳署府篆兼竹山县事革政一十二款比归读书谈道不辍所着去浮集四礼约四书臆见读书日记闻见随录学者宗之
　　张应徴号亭一猗氏人万厯甲午解元乙未进士授三原知县齐民以礼教士以文风俗丕变陞兵部职方主事歴郎中清介矜严无敢干以私者迁大名兵备副使寻迁辽监军道未任卒应徴笃学嗜古积书至万卷悉加丹墨至阅人文字决其心术穷通寿天无不竒中
　　孟时芳字斯盛蒲州人同知琳孙也万厯戊戌进士初选翰林庶吉士掌院刘文庄曽文恪胥器重之分校丁未礼闱擢国子监司业以御史辱国子生东宫不亲讲席皇太孙未出阁抗疏力争时称得体迁谕徳掌南院篆购遗书数万卷资诸生讲习入为詹事府詹事侍讲筵仪容严重议论剀切光宗叹息称善迁南吏部右侍郎转礼部充实录总裁官晋尚书值魏珰用事决计请告致仕去懐宗初特诏起以病辞弗至着有碧山堂草丛蓧园集诸书
　　卫庭芝字徳馨猗氏人潜心道学必从人事实地体验万厯庚子贡授阜城训导生平重祭祀创修族谱虽病恒手订讹漏不辍子邦勲字汝弼克继父训庚申贡授光州训导服除补三原训导歴代府教授前后俱以易学名
　　陈国柱号颐铭猗氏人甘贫力学万厯癸夘举人高平教谕设讲堂立防期课多士一时人文蔚起陞延长知县居官如在乡时退食即展卷年方强仕致政归三十余年勤讲学寡交游所着有四书易经道学录行于世子孙科第聨翼为一时之盛
　　荆芸猗氏人诩孙万厯间贡性好学尤笃嗜性理宗陆象山涵养之説常终日危坐仕陜州训导着春秋要防
　　令狐锟字大任猗氏人少颖悟絶人游庠序旋即谢去陶然林皋之乐尝有句云黄花杯里尽闲闲门外青青一片山半枕竹床频自醒枝头唯是鸟间闗
　　郭廷佐字良辅号潜庵蒲州人少好学博通经籍尤躭吟咏缙绅结社赋诗咸奉为尊宿郡守冯少墟闻其贤延以賔礼三请而后至冯赠诗曰鹤髪萧萧倒角巾林宗雅望絶时伦我来空负溪山约不向僊舟访隠沦
　　王鳯猗氏人席贵嗜学不欲与庸俗伍着诗经便韵万竹园集时号竹道人
　　张璞号荆山猗氏人天启间拔贡为诸生时受知于督学文太青尝着草庐诗宗伯王铎击节赏之赠句有云应藏知已泪莫向众人弹初任辽阳通判管监纪事经略洪承畴求草露布璞应曰通判能之即为文数千言经略叹曰通判乃有大才时巡抚方一藻及邉将镇咸重之陞陜州知州未几致仕环堵敝庐粗衣粝食未尝过陶白之门著书千卷














　　山西通志卷一百三十八
<史部,地理类,都会郡县之属,山西通志>
　　钦定四库全书
　　山西通志卷一百三十九
　　人物【三十　文苑四九】
　　蒲州府
　　国朝
