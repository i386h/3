<!-- { "loadSidebar": true } -->
　　冯志恩荣河人九岁入学受书一再读辄成诵博考经史崇尚志节贞祐间避乱泰华遇隐者田元圃语相契遂师事焉田传以秘诀豁然开悟壬辰兵息复还故乡依先人茅屋一意操存以道自乐平生未尝有疾及年老行不杖坐不倚气爽神清目有余光
　　明
　　杨守中字彦庸猗氏人博通经史尤善诗文有隐德洪武间诏至内府欲官之伏而不谒垂半载不易其志诏送还原籍
　　孙达猗氏人邃于学洪武甲子再行科举举第一聨隽进士志尚卓然键户深居寄意诗文以自娱同年黄太常子澄练都院子宁常延入客座上下其议论靖难兵起黄练见杀达痛哭入山长往不返子孙亦莫知其处
　　沁州
　　元
　　邢安国武乡人少以诗赋名年逾四十遂絶意科举以诗酒自娱避乱客沁阳十余年后北归备歴艰苦往往见于所着诗
　　平定州
　　宋
　　张象仁盂县人嵩季子登熙宁六年进士授校书郎上仁宗时宜五事落职隐白鹿山不交当道者五十余年见丞相吕思诚墓表
　　元
　　田杰盂县人领大德四年郷荐性淳厚不乐仕进内孝于父母外信于朋友轻财重义尤善属文教授乡里不倦人有片善惟恐称道之不足若非义相干怡然不与校郷人贤之
　　明
　　温良字从善盂县人少聪慧有奇气未冠补邑庠生旋弃去隐于北乡
　　忻州
　　北魏
　　薛云忻州人性嗜学不乐仕进隐州西南系舟山读书自适以终其身今名其谷曰薛云谷
　　宋
　　刘易忻州人性介烈博学好古喜谈兵韩琦知定州上其所着春秋论授太学助教并州州学说书不能屈志仕进寓虢之卢氏习辟谷术赵抃复荐其行谊赐退庵处士易作诗琦每为书石或不可其意辄涤去琦亦再书之尹洙帅渭延致尊礼狄青代洙遇之亦厚治平末卒琦作文祭云刚介之性天下能合者有几渊源之学古人不到者甚多其敬之如此熙宁访察定户役诏易家用处士如七品恩得减半示优礼云
　　元
　　张惟善忻州人藏书万卷隐居授徒出其门者多名人其墓铭曰于维先生学传圣心文经是式诗雅斯钦上希陈邵晦迹幽深
　　代州
　　汉
　　周党字伯况太原广武人家产千金少孤为宗人所养而遇之不以理及长又不还其财党诣乡县讼主乃归之既而散与宗族悉免遣奴婢遂至长安游学初乡佐尝众中辱党党久怀之后读春秋闻复讐之义便辍讲而还与乡佐相闻期尅鬭日既交刃而党为乡佐所伤困顿乡佐服其义舆归养之数日方苏自此勅身修志州里称其高及王莽窃位托疾杜门自后贼暴纵横唯至广武过城不入建武中征为议郎以病去职遂将妻子居渑池复被征不得已乃着短布单衣谷皮绡头待见尚书及引见伏而不谒自陈愿守所志帝乃许焉博士范升奏党曰臣闻尧不须许由巢父而建号天下周不待伯夷叔齐而王道以成伏见太原周党东海王良山阳王成等防受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道不如臣言伏虚妄之罪而敢私窃虚名夸上求高皆大不敬诏曰自古明王圣主必有不宾之士伯夷叔齐不食周粟太原周党不受朕禄亦各有志焉其赐帛四十疋党遂隐居渑池著书上下篇而终邑人贤而祠之
　　王霸字儒仲太原广武人少有清节王莽世弃冠带絶交宦建武中征至尚书拜称名不称臣有司问之霸曰天子有所不臣诸侯有所不友司徒侯霸让位于霸故梁令阎阳毁之曰太原俗党儒仲颇有其风遂止以病归隐居守志茅屋蓬户连征不至以寿终
　　荀恁字君大太原广武人少修清节资财千万父越卒悉散与九族隐居山泽以求厥志光武征以病不至永平初东平王苍为骠骑将军辟而应焉及后朝防显宗戱之曰先帝征君不至骠骑辟君而来何也对曰先帝秉德以惠下故臣可得不来骠骑执法以检下故臣不敢不至后月余罢归卒于家
　　殷谟字君长鴈门人王莽世与周党胥守节不仕建武中征不至
　　前宋
　　周续之字道祖鴈门广武人侨豫章建昌县八岁丧母哀戚过成人奉兄如事父豫章太守范立学招集生徒续之年十二诣受业数年通五经五纬号曰十经名冠同门称为顔子既而闲居读老易入庐山事沙门释慧远与刘遗民陶渊明称浔阳三隐刘毅鎭姑孰命为抚军参军征太学博士并不就江州刺史招请颇从游常以嵇康高士传得出处之美因为之注宋武帝世子居守迎馆于安乐寺延入讲礼月余复还山江州刺史刘柳荐之辟太尉掾不就武帝鎭彭城遣使迎之礼赐甚厚每曰眞高士也寻复南还宋初复召之上为开馆东郭外招集生徒乗舆降幸并见诸生问续之礼记傲不可长与我九龄射于矍圃之义辩析精奥称为名通续之素患风痹乃移病钟山景平元年卒通毛经六义及礼论注公羊传于世无子兄子景远有续之风
　　宋
　　代渊字蕴之代州人唐末侨导江家世为吏有隂德渊性简洁事亲孝受学于李畋张达举进士甲科得清水主簿叹曰禄不及亲何所为耶还家教授坐席常满安抚使举凤州团练推官不就知益州杨日严又荐之遂以太子中允致仕谢絶诸生着周易防要老佛杂说数十篇田况上其书自太常丞改祠部贠外郎晚年日菜食巾褐山水间自号虚一子长吏致问澹然与对略不及私嘉祐二年九月疾召术士择日云丙申吉颔之是日沐浴而絶
　　元
　　王德素崞县人朴之子性忠孝有智畧大防杨公辟为幕官未久称疾去寓汴中当路交荐除汴梁路杂造总管不就卒子九龄痛父早亡誓不就仕事叔父德柔尤谨辟为防河令不就又辟为榆次令不逾月解组去时人嘉其尚志
　　解州
　　上古
　　许由高士传由字武仲阳城槐里人为人据义履方邪席不坐邪饍不食后隐于沛泽之中尧让天下于许由曰日月出矣而爝火不息其于光也不亦难乎时雨降矣而犹浸灌其于泽也不亦劳乎夫子立而天下治而我犹尸之吾自视缺然请致天下许由曰子治天下天下旣已治也而我犹代子吾将为名乎名者实之宾也吾将为宾乎鹪鹩巢于深林不过一枝偃防饮河不过满腹归休乎君予无所用天下为庖人虽不治庖尸祝不越樽俎而代之矣不受而逃去齧缺遇许由曰子将奚之曰将逃尧曰奚谓邪曰夫尧知贤人之利天下也而不知其贼天下也夫唯外乎贤者知之矣由于是遁耕于中岳颍水之阳箕山之下尧又召为九州长由不欲闻之洗耳于颍水滨时其友巢父牵犊欲饮之见由洗耳问其故对曰尧欲召我为九州长恶闻其声是故洗耳巢父曰子若处高岸深谷人道不通谁能见子子故浮游欲闻求其名誉汚吾犊口牵犊上流饮之许由没塟箕山之巓亦名许由山在阳城之南十余里尧因就其墓号曰箕山之神以配食五岳世世奉祀至今不絶也又云尧之师曰许由旧志平陆人
　　周
　　段干木晋人史记魏文侯受子夏经艺客段干木过其闾未尝不轼也秦尝欲伐魏或曰魏君贤人是礼国人称仁上下和合未可图也文侯由此得誉于诸侯高士传干木晋人也守道不仕魏文侯欲见造其门干木逾墙避之文侯以客礼待之出过其闾而轼其仆曰君何轼曰段干木贤者也不趣势利怀君子之道隐居穷巷声驰千里吾安得勿轼干木先乎德寡人先乎势干木富乎义寡人富乎财势不若德贵财不若义高又请为相不肯后卑已固请见与语文侯立倦不敢息淮南子段干木晋之大驵而为文侯师吕氏春秋魏文侯见段干木立倦而不敢息及见翟璜踞于堂而与之言翟璜不悦文侯曰段干木官之则不肯禄之则不受今汝欲官则相至欲禄则上卿至既受吾赏又责吾礼无乃难乎
　　魏
　　闗朗字子明解州人有经济大器妙极占算浮沈乡里不求宦达魏太和末王虬署朗为记室虬与谈易叹曰足下奇才也言于孝文诏见问老易朗寄发宗实陈王道讽帝慈俭为本饰之以政刑礼乐帝嘉叹谓虬曰先生知人矣昨见子明管乐之器既而频日引见防帝有乌丸之役勅子明随虬出鎭并州军国大议驰驿而闻朗终不仕虬子彦师事朗受春秋及易共隐临汾山
　　隋
　　夏城牧豕者居夏城以牧豕为业文中子之夏城薛收姚义后过之而问涂焉牧者曰从谁与收曰从王先生也牧者曰有鸟有鸟则飞于天有鱼有鱼则潜于渊知过者葢黙黙焉文中子闻之谓收曰独善可矣不有言者谁明道乎
　　唐
　　衞大经蒲州解人卓然高行口无二言武后召之固辞疾素善魏夏侯干童闻其母卒盛暑步往吊或止之曰不如致书答曰书能尽意耶比至干童以事行乃设席行吊礼不询其家而还开元初毕构为刺史使县令孔愼言就谒辞不见大经防于易人谓之易圣预筮死日凿墓自为志如言终
　　元
　　岐裕斋解州人隐居不仕学行鸣于时于所居西南建孔顔曾燕居室及学舍岁时率郷人修祀事习礼仪叙郷饮少长之节教树蓄敦行谊子孙耕读以为世守甘贫贱无外慕郷里化之生六子皆以卿名张祯有六卿咏
　　明
　　王昱字穉阳夏县人事亲孝人咸称为王孝子贫而有守不苟言笑不事举业从曹于汴讲学与安邑孝廉李贞佐善贞佐任郏县昱访焉流贼至李促昱行昱曰安趋而危去吾不忍也城破李骂贼死李母乔亦为贼害家人俱逃昱独从不去贼削其耳鼻仍不去贼诘之曰令吾友也冀得收其骸骨耳贼义之释不杀收贞佐尸并其母葬于郏县之城南飘然长往不知所终
　　绛州
　　周
　　绛县老晋悼夫人食舆人之城杞者绛县人或年长矣无子而往与于食有与疑年使之年曰臣小人也不知纪年臣生之岁正月甲子朔四百有四十五甲子矣其季于今三之一也吏走问诸朝师旷曰鲁叔仲惠伯会郤成子于承匡之岁也七十三年矣史赵曰亥有二首六身下二如身是其日数也士文伯曰然则二万六千六百有六旬也赵孟问其县大夫则其属也召之而谢过焉欲仕之使助为政辞以老与之田使为君复陶以为绛县师而废其舆尉
　　北魏
　　裴安祖闻喜人性慧好学闲居养志或劝其仕安祖曰高尚之事非所敢当但京师辽远实惮于栖迟耳后魏高祖幸长安见安祖甚悦拜安邑令以老辞诏给一时俸以供汤药
　　隋
　　河上丈人居河间文中子游河间之渚丈人曰何居乎斯人也心若醉六经目若营四海何居乎斯人也文中子去之薛收曰何人也文中子曰隐者也收曰盍从之乎曰吾与彼不相从久矣至人相从乎曰否也
　　北山丈人居北山即东臯子所赋北山也谓文中子曰何为遑遑者无乃急与文中子曰非敢急伤时怠也
　　仲长子光字不耀游于河东人问者书老易二字为对尝曰在险而运奇不若宅平而无为文中子以为知言尝谓子光曰山林可居乎曰会逢其适也焉知其可文中子曰达人哉隐居放言也又曰其名弥消其德弥长其身弥退其道弥进此人其知之矣薛收问政于子光子光曰举一纲众目张弛一机万事隳不知其政也文中子曰子光得之矣收问子光何人文中子曰天人也收曰何谓天人文中子曰然小乎所以属于人旷哉大乎独能成其天又曰仲长子光天隐者也无往而不适矣王绩着仲长先生传
　　唐
