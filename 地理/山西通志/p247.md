<!-- { "loadSidebar": true } -->
　　元杜懐玉墓志铭中社村西南半里平晋令任璟明撰文至正四年五月立石
　　元康庸墓碑龙【缺】村北十里许墓前题曰平晋县尹兼管本县鄂啰劝农事康庸之墓
　　太谷县
　　阳邑城东一十五里故县治也晋大夫阳处父食邑今名王班堡内有九级浮图后周建徳四年徙今治开皇十八年改名太谷城址微存
　　箕城东三十五里左传僖公时晋败狄于箕杜预注太原阳邑县南有箕城
　　洛漠城西北一十五里周八里城塜记秦王翦伐赵所筑寰宇记谓之萝磨亭唐宗幸太原尝置永丰顿立青城宫金大定中改为登丰村地有吴塜
　　长城东南八十里马岭上唐地理志自平城至鲁口沿山屈曲延三百里武徳二年筑贞观元年废今属榆社县翰墨全书尧遭洪水命伯鲧筑堤障之非秦长城也
　　咸阳城西南七里周四百五十步旧传秦伐赵所筑戍以咸阳兵今咸阳村
　　副井城西南七里副井村侧周二里相传赵戍地穰人城方舆图在东北二十九里
　　故太州旧唐志武徳三年以太谷祁置太州六年废青城宫在洛漠城唐明皇幸太原时建
　　万年顿西北十里旧名龙泉顿晋阳记开元十年幸太原次龙泉顿时北都留守杜暹奏曰龙泉地主姓唐名万年字表天长顿符国号改为万年顿帝从之
　　凤洲亭县南鳯凰山下引酎泉为池中植芰荷上有亭唐太谷县令安廷坚美政颂碑郭子章豫章书高氏唐房璘妻也笔画遒丽不似妇人欧公云余集录已博矣妇人笔画着于金石者高氏一人而已余入晋中搨得高氏碑二通宛然二王书法一太谷县令安廷坚美政颂一交城县石壁寺铁弥勒像颂按房璘常为太原府参军
　　金奉训大夫京兆府咸宁县令冀天宠墓表东三十里白念都西北猗氏主簿郭天麟撰文大定二十五年岁次乙巳二月乙邜朔十二日丙寅立石
　　元重修宣圣庙碑大徳中翰林编修呼延伯起撰文元宣德郎李夀之墓志铭太原路教授李之芳撰祁县
　　昭余池县志昭余祁考周职方氏并州泽薮曰昭余祁晋赐大夫奚食邑昭余祁与焉因以为氏一统志称昭余祁在县东南七里祁城村泽久涸元至元十一年土人凿得细水为昭余池歳溉民田旁建成汤庙汉地理志太原邬县九泽在北是为昭余祁并州薮
　　祁城有二一在东南十五里为古祁氏邑今故县上下二村是也一在东南七里晋祁侯李憙所筑后魏徙今治址存北魏志祁县有祁城
　　郜城西南七里左传晋絶秦书焚我箕郜今为高城村址微存按祁县离秦边千里秦兵岂遽能至此然阳邑箕城其说已久箕郜庸或接壌
　　赵襄子城西北八里图志赵襄子所筑又北魏志祁县有赵襄子城
　　秃髪城东北十五里相传秃髪乌孤筑今大贾村按秃发傉檀子源贺为魏太尉或筑此
　　隆舟城东南三十里即隆州故城图志五代时刘继元筑以拒周河东记宋太平兴国四年克岚州因次隆州有遗址在今团栢镇之东
　　沙城西五里相传后燕慕容垂筑址存县志有沙城断碑按图志赵襄子实经厥始旧有遗碑罗者于此获一鴈俄一鴈堕翮据碑哀鸣泪血成石华鴈死碑断
　　杨六郎城东南二十五里落阳村址存
　　古耆国县志祁邑源流考炎帝姓伊耆氏盖以初国伊继国耆也黄帝之子得姓者十四人而祁为首帝尧生于丹陵徙于祁故亦姓伊耆左国史鉴竹书开山等书佥同伊祈祁本一字今祁北四十里尧城南五十里平陶俱称帝尧始封地相传县东六支村有帝行宫
　　贾令镇北十五里晋贾辛为祁大夫相传民徳之故名今镇北有召憩亭
　　帻州故址东三十里金史贞祐中尚书左丞胥鼎议于县东团栢鎭置帻州县属之寻废
　　义井城东南察院巷元义门温义之井
　　麓台铭在麓台山宋大学士张商英撰
　　李淳风墓碑墓在白圭鎭驿堂前明嘉靖间地塌出小碑云吾是唐朝一地仙五百年前一见天上覆徐州王大尹将子葬在白圭南因移葬白圭之南
　　徐沟县
　　梗阳乡战国防周佼以西周善于秦而封于梗阳史记索隐注榆次有梗阳乡榆次志西南六十里为徐沟而梗阳乡在西南九十里应入徐沟
　　徐沟镇金置本清源县大定二十九年升为县同戈驿北阙西偏顾炎武日知录太原府徐沟县有同弋驿其名本取洞涡水新唐志太原郡有府十八其一名曰洞涡旧唐书昭宗纪天复元年四月氏叔琮营于洞涡驿明韩邦奇同戈怀古诗英俊同戈地隋唐百战秋
　　清源县
　　梗阳城南一百二十步周六里左传中行献子见梗阳之巫臯又魏献子以魏戊为梗阳大夫纲目秦攻赵拔梗阳赵世家注晋阳县南梗阳城也括地志梗阳故城在并州清源南百二十步析晋阳县置本汉榆次县地
　　涂阳城南二十里晋祁氏邑魏献子以智徐吾为涂水大夫今屠贾村
　　陶唐城东南三十里相传陶唐氏自涿鹿徙居此又云陶唐造厯之所今名尧城
　　印驹城西南二十里汉文帝于交城置牧地筑此城以印驹因名
　　鵞城东南二十里晋书永嘉元年洛阳地陷有二鹅苍者飞去白者止此刘曜以为已瑞筑城应之
　　清源故县隋志开皇十六年析晋阳县置大业初省入焉
　　浄修阁在高白镇明成化中乐籍女李氏习禅学于楼上以处子终阁东南有孝感楼
　　交城县
　　大陵城西南十里前隶文水后割土安都易之因隶交城史记赵肃侯游大陵出于鹿门大戊午谏曰耕事方急一日不作百日不食肃侯下车谢又武灵王游大陵梦处女鼔瑟而歌汉地理志大陵有铁官莽曰大宁
　　古交城东北九十里河北都故交村汾孔二河交流故名隋交城县在其西唐长史王及善徙县治于南山却波村
　　马兰城北九十里孔河之下即今马兰村汉魏北齐尝为牧地
　　下马城北一百六十里静乐界相传魏孝文下马于此榆城西北一百三十里文谷水上地多榆
　　卢川故县东北七十里卢峪口唐先天元年分置卢川县于交城故地开元二年省
　　大通铁冶西北八十里西冶村即大通监也一名西冶旧设都提举司铁冶所巡检元实勒哈雅有大通冶辨
　　甘露坛魏太和唐贞元元和间甘露屡降于石壁山唐李逢吉石壁禅寺甘露义坛碑云我唐三坛角于三都西都曰灵感坛东都曰防善坛北都曰甘露坛坛在府之交城县石壁寺
　　武威公旧庄武威公王茂元也唐李商隐有过旧庄感事诗信陵亭馆接郊畿幽象遥通晋水祠
　　陀罗尼石幢唐贞元元和间物今存
　　唐石壁寺铁弥勒像颂碑林谔撰文开元二十九年岁在辛巳六月庚辰朔廿四日癸邜建
　　唐甘露义坛碑李逄吉撰文贞元中河东节度观察使礼部尚书北都留守太原尹李说树碑
　　唐造华严三防普光明殿功德碑支高撰文贞元十六年岁在庚辰四月己巳朔十日戊寅礼部尚书兼御史大夫太原尹李说建
　　唐高氏铁弥勒像颂碑宋欧阳公云余入晋中搨得高氏碑二通一交城县石壁寺铁弥勒像颂金赵防题石壁诗更看高氏字只与衞华同
　　赵襄子墓碑西北隅宋大通监判李随撰
　　元谢将军仲温墓碑郝忠恕书至正十五年立
　　文水县
　　平陶城西南二十五里尧为唐侯时都此汉为县隶太原郡后魏改名平遥后徙治京陵今县平陶都乃故城也
　　栅城北二十里旧经魏武帝筑以备宼当文峪口即今开栅城唐志有栅城渠
　　大干城南十里图经云刘渊筑令兄延年居之时人谓兄为阿干故名
　　古文水城东十里今名旧县地后魏有文水城隋唐因之宋元符间圮于水徙治章多里
　　云州城东四十里后魏筑永熙中寄治并州界今名云州村
　　受阳故县北魏置隋志开皇十年改州南受阳县为文水
　　武兴故县旧唐志天授元年改文水为武兴以天后乡里与太原晋阳并为京县
　　子夏室子夏游憩商山山一名子夏山隈有隐唐洞洞内一窟广丈余名子夏室
　　攀龙台荆州都督武士彠墓也武后追封周髙祖墓名攀龙台勅李峤撰记
　　武媚娘故里县志王秉乘文水道中诗文水流何细山艳未收注云山下有武娘故里
　　武涝泊南二十里唐天授二年改名朱雀泊
　　溪亭宋河东提刑张商英诗二首有云林檎园北小桥南水绿山清不易兼
　　石峡藏书城西二十五里石峡山洞中旧藏陶渊明白莲社文金刚科仪等书
　　唐泌水碑北五里龙泉村虞世南撰并书字多剥落宋勅赐崇胜禅院碑康定元年五月初七日立石元左丞相梁锦阳墓碑翰林学士掲徯斯撰文在李端镇墓前
　　元戸部尚书王云墓碑云周村西翰林学士欧阳撰文
　　元重修庙学碑至正十四年春三月翰林待制奉议大夫兼国史院编修官郝忠恕撰文
　　岢岚州
　　长城城北五十里俗名长城梁旧志恬筑一云赵武灵王筑明嘉靖间得石刻云隋开皇元年赞皇县丁夫筑
　　苏孤戍东三十里北齐筑城东北隅没于水今名三角村
　　安元城西五里梁家防址存
　　岚谷故城州西五里唐长安三年析宜芳于岢岚旧军置神龙二年省开元十二年复置
　　新州城北五十里天窊口址存
　　御笔手诏宋徽宗时有瑞鹤之应颁诏天下刻石纪事额名御笔手诏今洪福寺前西壁有碑文漫漶不可读
　　岚县
　　秀容城西三十里即汉汾阳北魏封尔朱羽健于北秀容川环其所居割地三百里即此今城址存方十里八景中有秀容古堞
　　楼烦故郡隋志大业四年置治岚城
　　故东防州旧唐志武徳四年平刘武周置六年废于废东防州置岚州
　　宜芳故县今为里唐置东防州寻改岚州天寳初改楼烦部乾元初复为岚州治宜芳县唐志宜芳本岚城武徳三年更名
　　丰閠故县唐志武徳四年置五年省入宜芳
　　合防故县武徳四年置六年省入宜芳
　　飞莺堡西北六十里乏马岭下宋熙宁中建址存高光堡宋提刑张天觉知岚州王景仁元岚州判官刘源胥有诗
　　饮马池北六十里黒崄山中相传尉迟敬徳梦神语子无良马何不渥洼池中取之异日往过见一马饮池跨骑而去
　　铜洞北十里铜烂沟中相传取石洞中煎之成铜今名铜家埚滩
　　元创建宣圣庙碑至大元年九月吉日前奉御王居实撰文
　　元重修灵渊侯庙碑在大万山至正二十八年岚州镇御奉训大夫同签将作院事兼达噜噶齐拜布哈大中大夫同签河南枢密院事兼知州赵中树碑岚州学正王安良撰文
　　兴县
　　蔚汾故县隋志后齐置蔚汾县大业四年改名临泉合河故县西北六十里通考唐贞观中置以蔚汾二水西与黄河合故名废址存唐志本临泉县武徳三年曰临津贞观元年更名合河
　　太和故县唐志隶北和州武徳九年省入合河贞观三年复置八年复省
　　高王寨东三十里大寨山上旧传高欢筑
　　飞鸢堡宋地理志云岚州有飞鸢堡
　　平阳府
　　临汾县
　　高梁城东三十七里高梁都程黄里魏地形志平阳县有高梁城左传僖公二十四年杀怀公于高梁杜预注高梁在平阳杨县西南竹书纪年晋出公三十年智伯瑶城高梁又名梁墟纲目质实云绛州西五十里有高梁县后周伐齐齐主与冯淑妃奔高梁桥即此
　　金城西南二十里晋永嘉末刘渊据蒲子后筑此为陶唐金城都之今名金店村北魏志有龙子城当即此
　　白马城东北二十里水经注魏刑白马而筑之今平阳郡治也魏志建义元年晋州治白马城
