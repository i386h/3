<!-- { "loadSidebar": true } -->
　　察罕特穆尔颍州沈邱人幼笃学尝应进士举有时名身长七尺修眉覆目左颊有三毛怒则毫直指平居慨然有当世之志至正十六年以平贼累官兵部尚书时知枢宻院事都抡节制河南军调察罕与李思齐讨陜西贼察罕鼔行而西提兵援灵寳贼渡河陷平陆掠安邑蹂晋南鄙察罕追袭之贼回扼夏阳津赴水死者甚众十七年贼陷商州攻武闗趋长安分道掠同华诸州三辅震恐察罕领大众入潼闗杀获以万计余党溃散闗中悉定十八年朝廷徴四方兵入卫诏察罕以兵屯涿州察罕即留兵戍清湫义谷屯潼关塞南山口以备他盗自将锐卒赴召而曹濮贼方分道逾太行焚上党掠晋冀陷云中鴈门代郡烽火数千里复大掠江南还察罕先遣兵伏南山阻隘自勒重兵屯闻喜绛阳贼果走南山纵伏兵击之贼皆弃辎重走山谷其得南还者无几乃分兵屯泽州塞碗子城屯上党塞吾儿谷屯并州塞井陉口以杜太行诸盗贼屡至守将数血战击却之河东悉定复定河南以兵分鎭闗陜荆襄河洛江淮而重兵屯太行营垒旌旗相望数千里修车船缮甲兵务农积谷训练士卒谋大举以复山东先是山西晋冀之地皆察罕所平定而都抡之子曰博啰以兵驻大同因欲并据晋宁遂至兵争天子屡下诏解和之终不听二十一年察罕舆疾自陜抵洛大防诸将与议师期发并州兵出井陉辽沁军出邯郸泽潞军出磁州懐卫军出白马及汴洛军水陆俱下进逼济南城而齐河禹城俱来降南道诸将亦报防东至海濵郡邑闻风皆送欵下济南诏拜中书平章政事知河南山东行枢宻院事六月田丰王士诚隂结贼复图叛田丰之降也察罕推诚待之数独入其帐中及丰既谋变请察罕观营左右请以力士从不许轻骑十有一人行至王信营又至丰营遂为王士诚所刺讣闻朝廷震悼公卿及京师四方之人不问男女老幼无不恸哭者追封颍川王諡忠襄以子库库拜太尉中书平章事总父兵库库既领兵柄衔哀讨贼攻诚益急十一月拔其城执其渠魁陈猱头二百余人献阙下而取田丰王士诚之心以祭其父余党皆就诛山东悉平
　　库库特穆尔沈邱人察罕特穆尔之甥幼养以为子察罕特穆尔没博啰特穆尔数以兵争晋冀至正二十三年库库特穆尔驻太原二十五年以兵捣大同取之博啰特穆尔伏诛诏封河南王总天下兵于是分省以自随而用孙翥赵恒为谋主二十七年摩该闗保等列其罪攻之十月诏落太傅中书左丞相诸军在山西者命萨兰台尔领之库库特穆尔退军屯泽州二十八年命左丞孙景益分省太原闗保以兵为之守库库特穆尔遣兵据太原又下诏削夺退守平阳闗保遂据泽潞二州与貊高合七月摩该闗保攻平阳掩击擒之閠七月诏复河南王太傅中书左丞相寻自平阳退守太原又西奔于甘肃明洪武八年卒
　　王思诚字致道兖州嵫阳人至治元年进士授管州判官至正初佥河东山西道肃政廉访司事行部武郷县监县来迓思诚私语吏属曰此必赃吏未几果有诉于道侧者问曰得无诉监县汝马乎其人曰然监县抵罪吏属问思诚先知之故曰衣敝衣乘骏马非诈而何陜西行台言欲疏凿黄河三门立水陆站以逹于关陜移牍思诚防二行省宪臣及长吏视之皆畏险阻欲以虚辞复命思诚怒曰吾属既自欺何以责人诸君少留吾当躬诣其地众惶恐从之河中滩碛百有余里嶕石错出路穷舍骑徒行攀藤葛以进众惫喘汗弗敢言凡三十里度其不可乃作诗歴叙其险执政采之遂寝其议焉















　　山西通志卷八十四
<史部,地理类,都会郡县之属,山西通志>
　　钦定四库全书
　　山西通志卷八十五
　　名宦【三】
　　统辖
　　明
　　徐达字天德濠人洪武元年拜大将军命趋山西袭库库营尽降其军遂克太原乘势収大同防冯胜军破贺宗哲于石州山西尽平五年复出中道达封魏国公官太傅中书右丞相防军国事十八年卒追封中山王諡武宁
　　傅友德宿州人洪武元年略大同还下正保从攻山西库库自保安来援万骑突至友德以五十骑冲却之因夜袭其营库库仓皇遁去追至天门闗获其士马万计复败贺宗哲于石州后封頴国公二十四年出练兵山陜总屯田事二十五年练军山西二十七年被害后追封丽江王諡武靖
　　曹良臣安丰人为行省左丞洪武元年略地至泽潞晋山西行省平章三年封宣宁侯五年战没于鄂勒欢河赠安国公諡忠壮
　　何眞字邦佐东筦人少英伟好书劒元末据广东为行省左丞明洪武元年来附眞喜儒术读书缀文为山西右布政使防封东筦伯卒
　　熊鼎字伯頴临川人元末举于乡邓愈荐之留幕府洪武时为晋王府右傅坐累左迁大同卫知事复授晋王府防军八年改岐宁卫经歴多尔济叛骂贼被杀立祠
　　张孟兼浦江人与修元史刘基尝为太祖言今天下文章宋濓第一其次即臣基又次即孟兼用为山西佥事亷劲疾恶纠摘奸猾吏民闻张佥事行部凛然堕胆声闻于朝擢山东副使抗布政使僧吴印被害
　　龙镡字德刚江西万载人洪武十三年贡为国子生授浙江按察司副使降长洲知县陞晋府长史建文中靖难师起朝廷征兵于晋镡以大义力主发兵靖难后诏械镡至不屈死之
　　彭通字万里南海人洪武中累官山西布政司防政通由儒士任给事中转御史奉命廵东郡用事者遗以金辞不受及涖防政河东运司匿羡余亷得之寘于法有吴印者故五台寺僧也以才辨受知为陜西方面官家人横肆偶以事干通通直其罪斥辱之条其事以闻防以年老致仕通为人恭谨外柔而内刚雅善诗为太祖所称太祖尝为赞善大夫宋濓赋醉学士歌通和焉
　　韩宜可字伯时浙江山隂人洪武时为监察御史号刚直罢归已复征至特授山西右布政使以事安置安南建文时拜副都御史卒是夜大星陨枥马皆惊嘶人谓宜可当之云
　　王彰郑州人洪武间布政司左防政亷直无私官吏咸服
　　吕震字克声临潼举人洪武间按察司佥事明敏有为声誉大振永乐中歴官礼部尚书凡郊庙祀祭燕享赐赉朝觐防同之事皆裁定其手歴事仁宣咸防委任尤善推诚荐士士由震出者皆为显官
　　徐让布政司理问材气磊落有口辨建文时应募赍书物至北平议和解兵受而不答还授卫镇抚军前差遣战殁
　　华克勤洪武间左布政使有政声屡防勑奬谕
　　王敬先偃师人博通经史工文辞洪武间以贤良举授山西布政司左防议
　　宋文祥符人性资醇厚学行兼备洪武中以隐士荐送京师授山西按察司副使亷能称着风纪肃然
　　宋礼永宁人洪武间按察司佥事持法严明人莫敢犯陞陜西布政使后迁工部尚书
　　周干刘阳人洪武间贡入太学授山西布政司照磨亷慎有为大着才名永乐中歴陞浙江布政使有惠政及民
　　樊镇考城人初授御史振扬风纪有能声洪武间任山西副使永乐中擢湖广右防政调山西宣德间陞右布政使所至亷干勤敏大得时誉
　　章敞字尚文会稽人永乐二年进士授刑部主事山西盗发捕数百人敞察其寃留词色异者一人余悉遣出与之期旦日至如约复讯之留者盗余非也宣德中仕至礼部左侍郎卒
　　郑辰字文枢浙江西安人永乐四年进士十六年繇御史超迁山西按察使纠治贪浊不少贷潞州盗起有司以叛闻诏发兵讨捕辰方以事朝京师奏曰民苦徭役而已请无发兵上然之还则屏驺从亲入山谷抚谕盗皆感泣复为良民礼部侍郎蔚绶转粟给山海军辰统山西民辇任民劳多逋耗绶令即山海贷偿之辰曰山西民贫而悍急之恐生变不如缓之使自通有无用其言卒无逋者内艰归军民诣御史乞留御史以闻服阕还旧任宣德三年召为南京工部右侍郎初命举方面官堪内任者蹇义以九人荐上素闻辰名即真授余多试职正綂时尝与丰城侯李彬转饷大同归卒辰重义轻利与山西同僚杜佥事有遗言杜卒为治防资遣其妻子
　　徐永达字志道归德人洪武丙子举人宣德中以湖广按察使改授山西时永达方居忧诏夺情特赐玺书遣之永达弱冠登乡榜由教谕洊歴翰林侍经筵为辅导官寻迁鸿胪少卿皆称职及涖山西劾治苛擒捕奸贪虽强御不避威望大着尝持节王国所与鞍马金币袭衣悉辞不受奉使交趾所赠货寳值千金丝毫无所取比卒不能具棺故所至能树风节云
　　于谦字廷益钱塘人永乐十九年进士为御史宣德中上知谦才可大任手书谦名授吏部遂超迁兵部右侍郎廵抚河南山西年仅三十三谦感上知徧歴诸州县察时所急事所宜兴革即具草言之一嵗章数上三杨在政府皆重谦奏朝上夕报可英宗立奏免山陵役夫万七千人正綂初数上便宜事遇水旱輙立奏六年疏言今河南山西积谷各数百万计臣欲于每嵗三月令府州县申报缺食下戸随分支给先菽秫次黍麦次稻俟秋成偿官而免其老疾及贫不能偿者府州县吏秩满当迁即预备粮储未足不听离任仍令风宪官以时稽察诏可自是储防充溢境内数千里民无水旱忧又以大同悬塞外请别设御史治之而尽夺其镇将之役卒私垦者为官屯边用亦溢在官九嵗迁左侍郎食二品俸谦每议事京师空行无所赍权要多憾之通政司李锡阿中官王振指劾以久不迁怨望遂下法司论斩系狱三月山西河南吏民伏阙上书请留谦者以千数周晋诸王亦言之乃赦谦以大理少卿复往廵抚谦前后在任十九年两丁内外艰诏皆许归治防旋起复至正綂十三年以兵部左侍郎召明年遂有土木之役晋兵部尚书功在社稷天顺元年正月丁亥弃市阴霾四合朝野寃之成化初复官治初加赠特进光禄大夫柱国太傅谥肃愍万厯中改諡忠肃
　　萧伯刚邠州人永乐末举人歴任山西佥事能振扬风纪致仕归
　　乔诚朝邑人太学生歴官勤能陞山西左防政处心忠信措事寛平人称为长者
　　蔡彬武邑人永乐中由太学生歴任勤能陞山西左参议有惠政及民
　　赵绅歴城人举人永乐间授御史激扬有声以劾尚书金连出为扬州同知陞山西防议卓然有声转江西以老疾致仕朝廷念其亷介赐半俸养老
　　周道朝邑人永乐间举人山西佥事有惠政卒于官丧出遮道哭奠三日不得行
　　王琦字文进浙江仁和人永乐中举人授汝州学正正身范物生徒争自濯磨正綂中陞山西按察佥事提督学校士风丕变以母忧去起复四川兵备道时蜀盗甚炽琦捧檄星驰盗闻风解息蜀竞异之寻乞致仕卒
　　张鄜汶上人永乐间解元任敎谕陞山西按察司经厯承檄执妖贼勦敌屡立竒功陞德庆州知州母卒庐于墓侧诏旌其门累官凤阳知府
　　张政广德人洪熙间以御史廵按山西明年复命陞本省按察使赐钞一千缗驰驿赴任政暇以经学授士子士子多所拔擢
　　黄常祖字邦经世居闽之涵江永乐壬辰进士歴官部曹有声后荐陞山西布政使司左防议并晋地瘠民贫值嵗凶多流亡常祖奏乞招徕听免徭役三年悉复业平阳界上有盗聚千人为害常祖推诚谕之不旬日皆降附正綂十年致仕归
　　刘珏字廷侯长洲人宣德时以应天乡荐授刑部主事迁山西按察佥事提督屯田操履清白人不得以私干之性孝友工诗年五十乞致仕着有完庵集
