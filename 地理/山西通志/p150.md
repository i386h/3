<!-- { "loadSidebar": true } -->
　　国朝康熈三十四年复东徙去城五里有蒲津闗与临晋闗夹河相对　水经又南过蒲坂县西　皇甫谧曰蒲坂舜所都也或言蒲坂或言平阳及瀵者也绛县横岭山涑水注五姓湖又西流经孟盟桥入于河绛县闻喜夏县安邑猗氏虞乡临晋水多入涑水五姓湖古名张扬池水经注陂分为二东张城南面两陂左右泽渚东陂世谓之晋兴泽东西二十五里南北八里南对盐道山西陂即张泽也西北去蒲坂一十五里东西二十里南北四五里东陂今五姓湖西陂今鸭子池也　妫汭泉太平寰宇记出河东县南三十里南流妫北流汭东西相距二里合流入黄河雷泽西南首阳山下南流入河　玉洞泉寒谷泉胥入黄河　涑川西入于河　神龙潭谷泉谷口泉苍龙谷口泉胥入黄河　永乐涧水南入于河今为永乐渡　蒲州泉泽沟多入前项水　蒲津渡蒲津桥后魏迄唐初皆横絙百丈连舰千艘辫修笮以维之系围木以距之少败輙更费不訾开元十二年于黄河两岸辟东西门各造铁牛四铁人四其牛并铁柱连腹入地丈余前后铁柱三十有六铁山四夹岸以维浮梁今西岸缺其一　钟羽正王基行状庚辰陞参政治蒲州州并大河一日河忽南溢且抵城声如霆震城中皆惊号公于陷处见石堤横亘葢逺古以防城者遂建议接而増之自城抵首阳之麓蜿蜒如游龙河自是不为患　水经注南有厯山有舜井妫汭二水出焉水南曰妫水北曰汭水乃迳歴山下孔安国曰居妫水之内马季良曰水所出曰汭然则汭似非水而今见有二水异源同归浑流西注入于河　水经河水又南迳雷首山西　注山临大河北去蒲坂三十里　水经又南涑水注之　注水出河北县雷首山县北与蒲坂分山有夷齐庙其水西南流亦曰雷水又西南流注于河春秋左传谓之涑川者也俗谓之阳安涧水　水经又南至华隂潼闗渭水从西来注之　汲冢竹书纪年曰晋公子重耳渉自河曲杜预注河曲在河东蒲坂县南此即黄河南流折而东流之地也　水经河水歴潼闗南与渭水防　注河在闗内南流潼激闗山因谓之潼闗　元和志闗西一里有潼水因以名闗潼闗衞在陜西都司东明析华隂地置西至华隂县界一里黄河在衞北一里潼闗故城在衞东南四里左传所谓桃林之塞元和志自灵寳县以西至潼闗皆是　水经注闗之直北隔河有层阜巍然独秀孤峙河阳世谓之风陵戴延之所谓风塠者也　水经又东过河北县南注县与湖县　河蓼山出襄山蓼谷西南流于河水经河水又东永乐涧水注之注水出于薄山南流迳河北县故城西城南西二面并去大河二十余里北去首山一十许里城内有龙泉南流出城又南断而不流永乐溪水又南入于河按中经即渠猪之水也山海经曰甘桑之山共水出焉而西流注于河东则渠猪之山渠猪之水出焉而南流注于河
　　芮城县黄河上接永清县界东下至平陆县止袤七十里其南岸则阌乡灵寳县也
　　陌底渡上六十里至永乐渡下六十里至茅津渡阌乡县黄河南去县七里阌乡古桃林塞地所谓防牛桃林者也三秦记曰桃林塞在长安东四百里若有军马好行则牧华山休息林下恶行则决河漫延人马不得过矣此言黄河南北岸之易被河患也灵寳县黄河南去县十里灵寳县亦古桃林塞地芮城黄河在县南二十里县北有河北故城唐贞观十一年河溢坏陜州河北县即此城也　葡萄涧滙五泉南流入河　三涧合二沟南入河　朱吕沟水古名恭水即山海经所谓甘桑之山恭水出焉而西流注于河者也　仪川沟水古名浢水南入河即浢津渡今名陌底渡者也　水经河水自河北城南迳芮城　注河北县有浢水浢津其水南入于河河水故有浢津之名
　　平陆县黄河上接芮城县界东流下至垣曲县止袤二百三十里其南岸则陜州也
　　陜州黄河南去州二里献帝春秋献帝东归至陜议者欲浮河东下太尉杨彪曰从此以东有三十六滩非万乗所当御也乃止元和志曹阳墟俗名七里涧在陜州西南七里黄河自灵寳界流入此险与平陆共之者也平陆黄河在县南二里　洪阳渡县西四十里大阳渡县南二里茅津渡县东二十里白浪渡县东一百八十里　五十余年来狐家窝至盘南舗水势北腾地陷裂且十里　南侯涧至葛赵村南二里入于河　三涧东西二沟合大涧至三口东南入于河　铁牛碛在黄河中　盘南涧繇石槽沟南至盘南东入于河　沙涧至沙涧口入河　圣人涧三泉合流南入于河　开元新河在三门北　砥柱山在黄河中西去陜州四十里西北去黄河五十里元和志砥柱山俗名三门山在硖石县东北五十里黄河中　王翰游三门记三门集津在平陆县治东三十六里道通东西延至黄堆循河东下再行十里至其处河南山峻下其尾属于北山凿山作三门以通河流南为鬼门中为神门次北为人门又次北为开元新河又以中为夜乂门北为金门新开河为公主河未详其説也鬼门逼穿水势极峻急人门水稍平缓直东可五十歩中流有小山乃砥柱也东又十歩其水潆回谓之海眼深不可测神门最修广水安妥葢唐宗漕运之道山岩上有阁道且牵泐石深寸许正南下五歩有石耸起侧视若香罏然东又三十歩一峰可高数丈不甚竒新开河南北广约计二丈其岸石如甃又直如绳取者行百余歩与神门水合　都穆记砥柱在陜州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十歩即砥柱崇约三丈周数丈蔡氏书传以三门为砥柱州志亦谓砥柱即三门山皆未尝亲履其地故谬误若此唐赵冬曦三门赋序砥柱山之六峰者皆生河之
　　中流葢夏后之所开凿其最北有两柱相对距岸而立即所谓三门也次于其南有孤峰揭其峰顶平濶夏后之庙在西有孤石数枚圆如削成复次其南有三峰东曰金门中曰三堆西曰天柱湍水从黄老神前东流湍激蹙于虾石折流而南潄于三门苞于庙山乃分为西流淙于三峰之下抵于曲限防流东注加以两崖夹水壁立千仞盘纡激射天下罕比　水经又东过陜县北又西迳陜县故城南水经注东则咸阳涧水注之水出北虞山南至陜津注河河南即陜城也　西北带河水涌起方数十丈有物居水中父老云铜翁仲所投处又云石虎载经于此沈没二物并存水所以涌所未详也或云翁仲头髻常出水之涨减恒与水齐晋军当至髻不复出今唯见水异耳嗟嗟有声予以为鸿河巨渎故应不为细梗踬湍长津硕浪无宜以微物屯流水之所以涛波者葢史记所云魏文侯二十六年虢山崩壅河所致耳　水经又东过大阳县南　注交涧水出吴山东南流入河河水又东路涧水亦出大阳城西西南流注水入于河　水经河水又东迳大阳县故城应劭地理风俗记城南大河之阳也　水经河水又东沙涧水注之　注桥水东北山溪中有小水西南流沙涧乱流迳大阳城东河北郡治也涧水南流迳注于河河水又东左右合积石土柱二溪并北发大阳之山南流入于河　水经又东过砥柱间　注砥柱山名也昔禹治洪水山陵当水者凿之故破山以通河河水分流包山而过山见水中若柱然故曰砥柱也三穿旣决水流防分指状表目亦谓之山门矣山在虢城东北大阳城东也　河水翼岸夹山巍峰岐举羣山叠秀重岭干霄郑元按地説河水东流贯砥柱触阏流今世所谓砥柱者葢乃阏流也砥柱当在西河未详也予按郑元所説非自西河当无山以碍之自砥柱以下五户以上其间一百二十里河水竦石杰出势连襄陆葢亦禹凿以通河碍此阏流也其山虽辟尚梗川流激石云洄澴波怒溢合有一十九滩水流迅急势同三峡破坏舟船自古所患汉鸿嘉四年杨焉言从河上下患砥柱隘可镌广之上乃令焉镌之裁没水中不能复去而令水益湍怒害甚平日魏景初二年二月帝遣都督沙兵部监运諌议大夫冦兹帅五千人歳常修治平河岨晋泰始三年正月武帝遣监运大中大夫赵国都匠中郎将河东乐世帅众五千余人修治河滩事见五户祠铭虽世代加功水流漰渀涛波尚屯及其商舟是次鲜不踟蹰难济故有众峡诸滩之言五户滩名也
　　垣曲县黄河上接平陆县起东流下至济源县止袤一百九十里其南岸则渑池也
　　渑池县黄河与垣曲分水垣曲黄河在县南五里西南繇南门至济民渡五里北岸乃垣曲之东滩村南岸乃渑池之洋胡村也又至利民渡十里北岸乃垣曲之寨内村南岸乃渑池之南村闗也　县志黄河九曲此为一曲亳清河繇开店河顺流而东经郭南入黄河有石堤防城　园子河南流入黄河　五虎涧入河　垣曲河涧沟多入河　水经又东至平隂县北又东邓清水从西北来注之　注清水出清亷山之西岭东南流出峡峡左有城葢古闗防也清水厯其东南流迳臯落城北与倚亳川水合水出北山矿谷东南流注于清清水又东迳清亷城南又东南流又防南溪溪水出南山而东注清水又东合枣涧水水出左人岭下南流俗谓之扶苏水又南歴奸苖北马头山赤泉水源西南迳垣县故城北其水西南入清水色白浊初防清流流注乃有元素之异也清水又东南迳阳壶城东又东南流注于河　清亷倚亳二水合所谓亳清河也　水经河水又东与教水合　注出垣县北教山南迳辅山高三十余里上有泉不测其深山海经曰孟门东南有平山水出于其上潜于其下者也水南流歴鼓钟上峡悬流五丈飞流注壑夹岸深高水广一十许歩南流歴鼓钟川分为二涧一涧西北出一百六十余里今闻喜县东北谷口犹有干沟里故沟存焉今不蓄水一水歴冶官西城西阜下有大泉西流注涧与教水合伏入石下南至下峡其水重源双发南至西马头山头东载坡下又伏流南十余里复出又谓之伏流水南入于河山海经曰教山教水出焉又南流注于河是水冬干夏流实为干河也今世人犹谓之干涧矣　水经河水又东合庸庸之水　注水出河东垣县宜苏山俗谓之长泉水其水北流分为二一水北入河一水又东北流注于河　唐大厯时东都河南江淮转运租庸盐铁常平使刘晏按行浮淮泗达于汴入于河右循砥柱硖石观三门遗迹至河隂巩洛见字文恺梁公堰厮河为通济渠视李杰新堤尽得其病利繇是能歳致四十万斛于闗中
　　汾河
　　寜武县发源西六十里管涔山下圣母庙【泉源繇庙中流出广四五尺寻广一丈五尺】与林溪山龙眼泉合流于支锅石前【汾源旁石罅多水脉】西南流经三马营一里二马营十五里头马营二十五里寜化北屯三十五里合寜武西南天池海水流寖钜又经坝门口合芦芽山水【胥汾河之源也】又经南屯村虸蚄庙川湖屯又经沟口村十家庄又南流十里经定河村【少昊孙昌宁公所定也】又经潘家湾共袤一百五里入静乐县界永安镇
　　静乐王弥滩河至沟河村入河　榆会堡磁窰湾河至十家庄入河　水经注泉源道于南麓之下葢稚水蒙流耳又西南夹岸连山聨峰接势又南与东西温谿合
