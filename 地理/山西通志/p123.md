<!-- { "loadSidebar": true } -->
　　黄芦泉在县东五十里黄芦庄南流入汾水地有黄芦洮水在县东六十里左传子产对晋叔向曰台骀能业其官宣汾洮　后汉书郡国志闻喜邑有洮水　水经注水源东出青新山世以为青襄山也又曰涑水至周阳侯城与洮水合　司马彪曰洮水出闻喜县故王莽以县为洮亭也然则涑水殆亦洮水之兼称乎【按自横水来者涑水自磨里来者洮水滙而为一爰名涑洮】
　　暖泉在县东南三十里王村冬暖
　　沙渠水在县东南五十里白石村西北流会南山诸水至吕庄入涑水土人名吕庄河　水经注涑水又西与沙渠水合水出东南近川西北流注于涑水　唐志东南三十五里有沙渠仪凤二年诏引中条山水于南城下西流经十六里溉涑隂田
　　胜水沟在县南四十里栢樊底水出崖间附草而下滴涧如百铃声沿溪上陟即郭璞洞
　　秦王涧在县南四十里美阳川相传秦王三跳地马跑泉在县南美阳乡相传秦王迹【按马跑泉迹太多闻喜与霍州二泉容可信】
　　瀑布泉在县西三十里栢林村后水自山峡中三叠而下土人名叠水崖
　　野狐泉在县北二十里南流合社村户头二泉　李汝寛曰乃白土沟之上游北枕髙阜下临巨壑四面胥石水自半山中出潺潺有声至壑底髙数丈其底可容万马而南去水口不容一舟
　　郭堂泉在中条山之麓有岩焉砑洞豁纵广丈余内有悬泉一滴即郭景纯置砚地也
　　湫池在汤寨中条削壁千仞上有湫池径丈许旱不涸涝不溢邑志曰可方华岳洗头盆故名灵池
　　河津县
　　紫金山在县北三十里盘踞四十余里东连双峰黄颊姑射诸山至稷山界西连韩城梁山界北连乡宁诸山实胥梁山东袤境也有五峰岭髙八里有云中寺古塔数十里外有八十盘砌石为道折旋八十曲麓有云峰爪峪泉出此　左传梁山晋望杜预注在冯翊夏阳县北也　公羊传梁山河上山　颜师古汉书注梁山在夏阳　括地志龙门山在韩城县北十五里梁山在韩城县东南十九里雍州境也　禹贡锥指尸子吕氏春秋淮南子所称吕梁山即禹贡之梁山也春秋成公五年梁山崩公羊曰梁山河上山谷梁曰壅遏河三日不流水经河水南出龙门口注云昔大禹导河积石疏决梁山谓斯处也即经所谓龙门矣魏土地记曰梁山北有龙门山大禹所凿通孟津河口广八十步岩际镌迹遗功尚存河水又南迳梁山原东山在夏阳县西临于河上谓夫梁山之崩能壅河则俯瞰河流可知信为禹凿之余三子所称吕梁即此山之别名矣郦道元谓吕梁洪巨石崇竦壁立千仞又谓在离石北以东可二百余里阎百诗为之辨曰道元言吕梁之水势与龙门无异而以为在离石离石明之石州改名永宁州者必求其地以实之永宁州东北则今静乐县岢岚州之地西去黄河约二百里无所谓河流也土人欲当以河曲县西南二十五里天桥峡亦有禹凿之迹天将隂雨激浪如雷防相似矣而无所谓千仞巨石又南去离石四百余里皆与郦注不合当阙疑百诗言甚覈今大同府平鲁卫西亦有吕梁山近志以郦氏所言者当之则更在河曲之北去离石愈远矣总由不知吕梁即龙门之南山而移其名于他处耳且使吕梁果在离石县北则西南距孟门六七百里未凿不足为其害三子先言龙门次言吕梁其为夏阳之梁山无疑也列子又有吕梁为孔子所观者郦道元谓在吕县泗水之上今徐州东南五十里吕梁山是也其下即古泗水金元以后为黄河所夺而泗殚为河禹河未尝经此傅同叔以此为禹凿之吕梁谬极矣
　　洞儿山乃紫金之别峯也山势巍峻縁石磴而上巨石似欲堕巅有佛洞西南为云中寺山下有井水与井平不涸不盈　文中子登云中之城望龙门之关曰壮哉山河之固贾琼曰既壮矣又何加焉子曰守之以道降而宿于禹庙观其碑首曰先君献公之所作也其文典以达
　　双峯山在县北四十里两峰竝峙遮马峪界其中万山至此豁然开朗为西硙口中有石当山屹立似屏适承其阙薛文清西硙行曰两峰秀出半空里锦屏屹立当中尊又入为上马台相传关忠义上马地道有周将军仓足迹沟中巨石似驹驹项潏泉前后有二石驹差小又入为大小石峡巉削厉屈曲似犬牙乃秦晋孔道也
　　遮马峪在紫金山西北自西硙村入山歴石栈里余两峯墙立五眼泉自北而下中有大石横亘似阃限水齧两涯似侧瓮注水成潭曲折东下下复有潭方广数丈水清见底流为石渠胥亘石底行三十里而逹龙门入于河
　　西硙口中有清泉连乡宁县界
　　爪峪在紫金山中袤二百里两山对峙峪口西为筛儿崖縁径陟崖十里崖突出山半距地三丈泉出石壁薜荔者五六似渍米漉筛形北有石龙巅平广二丈泉潨出薜荔如注下胥巨石北有山半瀑布泉直泻百寻又繇水石中入两山如墙亭午不见日月又深入有双扇门油锅泉婆婆泉诸胜峪南二里为鸦儿石多慈鸦峪分三涧形如爪字
　　庄山在县西北三十里巉岩峭削石磴盘空多虎洞儿枣庄二山胥乡宁船窝镇道土人名西山薛文清诗所谓北山崒嵂界天碧也
　　午芹峯在西硙口内紫金之支峯也上有五芹洞下为芹溪以产芹菜名一名石峪元稷山二段先生读书于此　段克己赠答封仲坚诗午芹多奇峰流水出其左又诗序曰吾兄同仲坚采鹭鹚藤于午芹之东溪
　　白虎冈在县东十五里接卧麟山平冈屈曲前临汾水薛仁贵故里也
　　红蓼滩在白虎冈下百底村一名射雁滩薛仁贵射雁于此
　　疏属山在县东南十里一峰壁立汾水绕其下　县志文中子故居在山南十里通化村　山海经疏属山名枕汾水　文中子曰疏属之南汾水之曲有先人之敝庐可以蔽风雨有田可以具饘粥或云临河者非【按文中子故里临河固非而通化村亦非姑射之西汾河之北当以傍通峪为正】
　　黄沙岭在县西五里袤二十里有奇广十里岭上有后土祠沙积平墙风辄荡去不侵殿宇
　　马鞍山在县北三十五里髙四里形似马鞍唐地理志名马鞍坞一名髙鞍坞水母庙下出泉名神峪坞东有云头堡髙阜有罗汉洞
　　神峪在爪峪东二里马鞍山下邃三里峪上水母庙下有巨石孔盈尺清泉沸涌味特甘庙左又有泉名莲花池
　　姑射山在县东北三十五里接稷山绛州境山麓为卧麟山县治倚焉　王思诚记县治北土山也
　　黄颊山在县东北四十里山半有袁逹寨一峰屹峙又有傍通峪峪口东西山对峙入峪二百武山回磵曲峯峦四合东岩下有新旧石城岩仰出似抱腹城倚岩甃石为之新城北有石壁髙四丈中开罅相距尺许内有石潭似仰瓮泉涌滙为池名莲花池池水流石间循峪出即白牛溪也溪上名和尚纒有永兴禅寺明季东山卸今多断碑即文中子授经地也有东臯子黄颊山诗石刻西山由峪口北上路峻名阎王坡数里复折东北有石楼上狭下广状方正似楼东山壁立崩崖尤峻削西崖有文中子洞洞北百武繇佛殿陟石梯而上又架木梁梁西为王绩洞峪外壤广衍即东臯也东隣姑射山接稷山县界直南汾河似带东臯下为南渚去峪五里有奇东臯子栖此赋之独居南渚时游北山西穷马谷北逹牛溪马谷即遮马谷也入峪一径溪水界焉今名牧羊道黄颊山诗别有清溪道斜经碧岩隈赋云往往溪横时时路塞峪内多杂卉又有石韭石茶北山诸峪多奥阻独马峪纡邃多岩洞居人耕岭上并事牧猎縁岭十里为寺家沟乡宁县境　王思诚圗王绩弃官隐黄颊山以琴酒自娱贞观十八年撰隋书今县东有东臯村
　　傍通峪在神峪东三里四山回合林木蓊郁有清溪即文中子白牛溪也刘禹锡王通碑在隋朝诸儒惟通能明王道隐居白牛溪游其门者皆天下隽杰王绩游北山赋序西穷马谷北逹牛溪
　　天罗峪在傍通峪东北山五峪西为双峰之遮马峪中为紫金之爪峪迤东为马鞍之神峪又东为姑射之傍通峪又东为天罗峪
　　卧麟山在姑射山麓下即县治
　　峩嵋岭在汾水南即汾原联万泉荣河境南五里有髙原亦名峩嵋山
　　黄河在县西十五里北自乡宁县船窝镇南出龙门山西南流入荣河界县境共百三十五里西北出乡宁境古距县二十五里西南入荣河境古距县四十里后河东徙今县西距河十里西南距河二十余里顔师古注西河即龙门之河也在冀州西故曰西
　　河　错开河在禹门上河西畔相传禹欲于此开凿后复审势乃改凿龙门云　禹王坟在龙门南五里大河中石碛广袤五六里髙寻丈洪涛不能侵巨石嵚崎不相联属
　　龙门在县西北二十五里两山壁立中通河流形如门阙一名禹门东西阔八十步西与韩城梁山竝峙魏土地记梁山北有龙门山大禹所凿通孟津　正义禹凿广八十步　颜师古注积石山在河关西羌中龙门山在夏阳北言治河施功自积石起凿山穿地以通其流至龙门山也自龙门南流以至华隂又折而东经砥柱　李复曰禹凿龙门起于唐张仁愿所筑东受降城之东自北而南至同州韩城北安国岭而尽　孔安国曰龙门山在河东之西界又曰龙门之河在冀州西　水经南龙门山在河东皮氏县西　尸子龙门四旁有山莫能上大鱼薄集龙门上则为龙不上輙曝腮水次故曰曝腮　地形志华山郡夏阳县有梁山龙门山黑水城是梁山龙门山析为二也　五朝志汾隂有龙门山河东又有龙门县是龙门山不龙门也　顔师古曰龙门山在龙门县北　元王思诚圗临思阁在龙门山顶俗谓之看河楼下有水楼所以汲水于河也　薛瑄龙门记出河津县西郭门西北三十里抵龙门山下东西皆层峦危峰横出天汉大河至西北山峡中东至是山断河出两壁俨立相望神禹疏凿之劳于此为大繇东南麓穴岩构木桴虚驾水为栈道盘曲而上濒河有寛地可二三亩多石少土中有禹庙宫曰明徳制极闳丽　乔宇龙门山记河之西是为陜西韩城之境其山亦自北而来亦号龙门与东岸之山相照而断三秦记云龙门外悬泉而两旁有山水陆不通鱼鳖莫上今观之诚若此　龙门山有石洞葢文中子避乱隐居之所　王刁洞在龙门山岩际　王履华山圗闻王刁三洞在山外西崖上中藏古书甚多然无由至龙门王刁洞当繇近华山而名　姜真人善信洞在河西山半崖援铁絙以登　尔雅注鲔鱼似鳣色青黑大者长七八尺岫居春始上而游扬北入河西上龙门得过者化为龙否则防额而还　拾遗记禹凿龙门至空岩得伏羲玉简长尺有二寸及八卦圗　周太祖狩于龙门帐下杨忠独当一猛虎左挟其腰右拔其舌太祖壮之北俗谓猛虎为掩于因以字之　唐卢防字子野永泰初举进士髙第仕至银青光禄大夫工部尚书幼读书于龙门深知易着春秋孝经解　魏景明四年公孙崇表臣谨即广捜秬黍选其中形又采梁山之竹更裁律吕制磬造钟依律竝就　洛阳西南三十里阙塞山服防谓南山伊阙是也一名龙门山吟咏最多其它赤城峩嵋栈阁等地胥易譌
