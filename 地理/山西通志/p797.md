<!-- { "loadSidebar": true } -->
　　临晋辨　按临晋之名始于唐天宝十三载临晋水临晋境二説昔人互持未决据顔师古注临晋故大荔秦获之更名又据章怀注大荔古戎国秦获之改曰临晋今同州城是也又据地理通释临晋关即蒲津关在临晋县晋志注临晋属冯翊郡不属河东合上三説所指皆非今临晋治也同州蒲津去今临晋止百里然不可混
　　虞乡县
　　路史虞帝先世所封河东虞阪所谓嫔于虞者今解之虞乡一曰呉在虞城北十三州志云平陆呉山上有虞城舜始封是穆王登薄山寘轸之隥宿于虞是也杜注在河东大阳乐史以为安邑故武徳为虞州乃都也
　　路史解唐叔后今河中临晋东南故解城在桑泉之南虞乡东三十里城犹属解僖十五年解梁以赂秦者非昭二十二年之解后魏为二南解虞乡北解临晋
　　地形志河东郡南解注二汉晋曰解属后改有桑泉城北解注太和十一年置有张杨城
　　北周世宗二年于河东置蒲州河北置虞州农置陜州正平置绛州邵郡置邵州　隋改南解为虞乡有石锥山百梯山百径山今临晋县西南三十里五姓湖北有故城即其地也大业九年徙虞乡县于今解州治唐武徳元年更虞乡为解县而于解西五十里别置虞乡县元后虞乡镇是也世祖至元三年省虞乡入临晋　虞田临晋南六十里西魏置虞乡县隋蒲州唐因之元省入临晋
　　唐河中府义宁元年治桑泉武徳三年徙治河东旧通志夏封舜之子商均于虞即今临晋县之虞乡旧县志虞乡以舜都名古解梁地
　　国朝雍正八年复分临晋置虞乡县　雍正辛亥署刑部侍郎韩光基等奏臣到临晋县随赴坡上县川并虞乡山下一带地方相度形势察访舆论葢因原任侍郎王玑条奏分设虞乡县于坡上地方而抚臣石【阙】以坡上去临晋县治仅十余里请将虞邑设于洓水河南之虞乡镇臣等窃以虞南临北中隔洓水一河实天成之界限请即以洓水一河为两县交界凢沿河村庄坐落河南者俱编入河南就近之里分以归虞乡坐落河北者俱编入河北就近之里分以归临晋统计临晋一县应分四十一里平阳卫四所新设虞乡一县应分二十四里
　　临虞今古分合辨　虞乡在唐虞夏商皆属畿内春秋属解梁奄有桑泉等地战国属魏汉置解县属河东郡魏正始晋太康皆名解以司州领之后魏太和元年曰安定西魏大统十一年改分南解北解南解有桑泉城【见魏书注】又改绥化又曰虞乡有石锥山百梯山百径山【见隋书注】北解有张杨城【见魏书注】寻废隋开皇十六年置桑泉有三嶷山【见隋书注】北面并今猗氏之半又别置虞州兼得今安邑地有盐池银冶至大业初州废【见隋书注】又改南解为虞乡义宁元年虞乡属安邑郡唐武徳元年更虞乡为解县属虞州而于解西五十里别置虞乡县【即元废县后之虞乡镇也】三年析桑泉置温泉县九年省入桑泉贞观十七年废虞州省解入虞乡有盐池女盐池紫泉监二十二年复以地入解天授二年复析解县置虞乡北十五里有涑水渠渠即贞观十七年刺史薛万彻开自闻喜引入下临晋者也【见唐书注】五代至宋金惟周世宗二年于河北复置虞州余皆名虞乡元世祖至元二年乃省虞乡入临晋按虞乡名始于西魏【见隋书注】属虞州者前后止数十年而汉后隋前皆属河东唐罢郡为州属蒲州宋金元属河中府明属平阳府蒲州临晋名始于天宝十三载前此与虞乡或分或合其北解故城在今临晋东南城东城西两村之间非今解州治也【见郭为观郇城考】惟南解昔人所指各别考解州旧志南解管至虞乡镇即今虞乡县是也临晋旧志虞乡在临晋西南三十里五姓村北之古城即古解梁地也郭为观则谓在卿头村即今涑水南迳处也意卿头五姓以及元虞乡镇皆古南解所辖乎抑五姓湖即张杨池临晋旧志引括地志云张杨城一名东张城在蒲州虞乡县西北四十里则五姓湖倘亦北解所辖乎春秋桑泉故城在今临晋东北与魏桑泉城隋桑泉城亦未可混为一隋桑泉即北解故城是也自省虞乡入临晋防五百年今以涑水姚渠中隔征输不便是以有复设虞乡之议其管辖以涑河为界属蒲州府自猗氏祁村智光以东临晋五姓村以西沿河如东西渠下东西坈头大小姚村杨村蒲落头等村以南直达条山之隂皆虞乡其余河北各村皆临晋天成界画良规不易矣
　　隋书注开皇十六年置虞州大业初州废唐书注义宁元年以安邑虞乡夏置安邑郡武徳元年曰虞州又析置桐乡县三年析安邑置兴乐县贞观元年省十七年州废按虞州治在安邑葢兼夏与虞乡而辖之言虞乡即解在其中矣
　　虞乡有百梯山石锥山百径山见于隋书今考百梯山即方山在虞乡西南平陆有锥子山一名石锥壁即石锥山解州东有百径岭即百径山亦与平陆接界然则隋书所载之虞乡其东南疆域殆甚广欤魏地形志河东郡北解县有张杨城水经注云张杨城即汉书曹参之所谓东张矣苏林曰属河东即斯城也括地志云张杨城一名东张城在蒲州虞乡县西北四十里今按地形五姓村北之古城距张杨池止四五里距虞乡治止二十余里括地志所指虞乡西北四十里疑指卿头故城以及城东城西两村之故城非今虞乡县治也
　　平阳卫所屯营有五旧临晋
　　国朝雍正三年裁卫五年始于县田赋丁徭与民画一八年分设虞县以涑河为界右所在涑河南故虞乡其左所中所前后所仍属临晋晋府羣牧十三营本散列东西今以夏呉浪店夹马口下马营在西北隅与临晋近故属临晋其余九营在涑河南故拨入虞乡从民便也
　　虞乡虞城辨　虞都蒲坂即蒲州永济也虞乡相距六十里在甸服内临晋旧志谓虞乡以舜都故名他无所考问武王克商求太伯仲雍后得周章已为呉君别封其弟虞仲于故夏墟在河东大阳县今夏县有大阳故关即平陆县东北六十里古虞城亦谓之西呉【一作西虞】十二世为虞公即出奔共池者也后晋假道伐虢上阳遂被袭迁其民于今孝义县之虞城舜后与周后不可合为一也有谓虞封上公公侯方百里安知虞乡不属虞仲乎按今虞芮所让闲田尚存繇王官谷越横岭至芮城凡五十余里繇解州城东循盐池王家井而南越山至平陆县凡百里古虞城又在今县东北六十里去虞乡甚辽濶越岭而辖似为未便若虞乡达蒲坂地差平坦则以虞乡为舜后封似为近之抑史记帝舜为有虞皇甫谧注舜嫔于虞因以为氏今河东大阳西山上虞城是杜预注虞思虞舜后诸侯也思有虞君也路史虞帝先世所封河东虞坂所谓嫔于虞者今解之虞乡前编舜之先国于虞为虞氏系出虞幕十三州志云平陆呉山上有虞城舜始封是穆天子登薄山寘軨之隥宿于虞是也又路史平陆东北六十里呉山上有故虞城虞井本帝舜之后国所谓西虞合此数説意舜后封域殊广且袤及平陆境内乎史载舜子商均封国夏后之时或失或续不可详考今归徳府虞城县昔禹封商均于此在汉亦名虞县而今荣河又称古纶地左传载夏少康逃奔有虞虞思妻之二姚而邑诸纶旧注纶即虞邑博物志以汾隂为古纶汲冡古文括地志竹书纪年皆谓在巩洛间此可阙疑路史又以解为唐叔后谓叔虞子良食采于解邑遂以邑为氏云
　　猗氏县
　　前后汉猗氏胥属河东郡注地道记曰左传文十三年詹嘉处瑕在县东北【日知录中尝辨之】晋属河东郡注古猗顿城魏属河东郡注有介山塘　又北猗氏属北乡郡注太和十一年置有解城　隋属河东郡注西魏改曰桑泉后周复焉
　　附录
　　前汉猗氏属上党郡　后汉猗氏属上党郡注汉书音义县出鹖
　　职方氏冀州畜宜牛羊上党旧有猗氏县【岳阳有猗氏关】地当在长子屯留西北间
　　汉鲍宣徙长子曰宜畜牧唐藩镇泽潞大将李万江有津梁种马元李植以谷量牛马富甲诸州明正时壶关犹有张万羊之称
　　屯留汉晋魏胥属上党郡　地形志上党郡屯留注二汉晋属有屯留城鳯凰山一名天山大王山上有关龙逢祠有疑山迈泽黄河岭绛水自寄氏界来入浊漳因名交漳余吾城阳水源出三槐山东流合车台水东南入绛水
　　寄氏注二汉为猗氏属北魏景明元年复改有猗氏城三想山北有水源出蒲谷东南流入绛水有八礼泉上党谷有盘秀岭蓝水出其南东入浊漳有方山伏牛山　乐阳注普泰中分长子寄氏置有望天岭绛水所出有尧庙
　　岳阳汉属上党郡魏属义宁郡隋属临汾郡唐属晋州宋金属平阳郡元属晋宁路　元志岳阳注下本猗氏县属平阳府至元三年省入岳阳县四年以县当东西驿路之要复置并岳阳和川二县入焉后改为岳阳县
　　猗氏辨　猗氏古属河东郡以猗顿所居名迄元明不改独西魏改曰桑泉后周复焉隶汾隂郡桑泉即今临晋北坡临晋在隋开皇亦曰桑泉有三嶷山金置临晋亦有三嶷山后魏属河东郡者曰猗氏注云有介山塘属北乡郡者曰北猗氏注云有解城古解在临晋三嶷属猗氏西北隅二邑分合无常自昔然矣然胥属蒲州府境惟屯留岳阳旧亦名猗氏屯留有余吾之地及寄氏之半魏书注云寄氏二汉为猗氏属北魏景明元年复改有猗氏城岳阳在元属晋宁路注云本猗氏县属平阳府至元三年省入岳阳岳阳别有猗氏关按屯留岳阳接壤在沁水浮山北去蒲属之猗氏且五百里考前后汉猗氏河东郡而上党郡又有陭氏猗氏史笔精严必无冗复又孔丛子曰猗顿之间术于陶朱公也曰欲速富当畜五防乃适上党之西河大畜牛羊于猗氏之南十年后赀息不可胜计名驰天下然则北繇平潞南逮蒲阪将胥猗顿畜牧蕃息地邪
　　郇瑕
　　路史荀侯爵珣郇也今猗氏西南古郇城是杜佑云猗氏古珣国竹书纪年次于郇者或云邠之三水栒邑非也晋伐荀以赐原氏则河东矣汾水所经荀城也又曰荀逝敖采本郑地重耳军卢栁湿次于郇者按晋语狐偃盟于郇韦云郑地非河东郇是韦昭失之于前而罗泌失之于后也
　　汉志右扶风栒邑有豳乡诗豳国公刘所都应劭曰左传毕原酆郇文之昭也郇侯贾伯伐晋是也臣瓒曰汲郡古文晋武公灭郇以赐大夫原氏黯是为荀叔又云文公城荀然则荀当在晋之境内不得在扶风界也今河东有荀城古荀国师古曰栒读与荀同
　　文王第十七子封郇国郇音荀一音环今有环音之氏而未闻荀者氏族博考云按谱文王第十七子然原郇二侯不在其例此谱系之家失于纪载原郇为文王之昭左氏甚明【第十七子一本作第十五子】
　　元和志猗氏西南四里绛之正平西十五里
　　郇伯故城县南十八里周文王第十五子封此南三里有涑水故道
　　郇城县南二十里隋大业九年废
　　北平故垒即北城址也唐马燧讨李怀光筑此
　　路史县南二十里有猗氏故城鲁人因陶朱兴富于猗氏因曰猗顿
　　路史杜预云郇瑕古国伏氏云在解东郇瑕氏之墟也地薄水浅近于盐谓盐泽也然郇与瑕二郇音环
　　路史苦苦成也王符云郄犨采于苦曰苦城故城在盐池东北后或为枯齐人改曰车成【一作古城谬】
