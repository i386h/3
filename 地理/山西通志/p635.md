<!-- { "loadSidebar": true } -->
　　王顔临晋人晋河东太守司空卓之裔唐慈州文城县令景祚之孙彬州郴县丞简真之仲子登大歴二年进士补太子校书转河东猗氏尉同州郃阳县令再转洛阳令移典杭州入大理少卿拜御史中丞出虢州刺史顔好古博极羣书洞心氏族见六朝以来太原琅瑘二望并称周灵王太子晋后心窃非之谓太子十八登僊全真上賔何得有嗣又见当时左相张説以越认范阳封燕国公左相缙以越认琅瑘封齐国公益鄙其人乃溯厥生民援据往牒断以王氏为平王之孙赤之后更无异辞用告来世又尝于正经揭道字为志于子史揭道字为翼成五十卷行于世建轩辕黄帝铸鼎原庙碑铭闻于朝晩年希心自然冥懐隂隲奉道典隂功重阳功轻隂罪重阳罪轻之言于中条山创建道静院自虢州弃官栖息其中李商隠尝题其院内遗真云紫府丹成化鹤羣青松手植变龙文壶中别有仙家日岭上犹多隠士云独坐遗芳成故事褰帷旧貌似元君自怜筑室灵山下徒望朝岚与夕曛葢实录也
　　赵匡字伯循河东人师事赵州人啖助大厯中以春秋学著名歴洋州刺史
　　栁冕字敬叔芳子博学富文辞且世史官父子并居集贤院歴右补阙史馆修撰坐善刘晏贬巴州司户参军还为太常博士昭徳后丧与张荐议承华宜卒哭除服左补阙穆质请朞而除冕议见用徳宗亲郊重慎祠事冕以吏部郎中摄太常博士与荐等修饬仪矩上疑郊庙每升辄去劔履及象剑尺寸祝语轻重冕据礼以对本末详明上嘉异乆之以论议劲切执政不喜出为婺州刺史十三年兼御史中丞福建观察使上表乞代且推明朝觐之意表累上许还防冕奏闽中本南朝畜牧地可息羊马置牧区于东越名万安监又置五区于泉州悉索部内马驴牛羊合万余游畜之不经时死耗略尽代还卒赠工部尚书
　　畅当河东人父璀左散骑常侍代宗时与裴冕贾至王延昌待制集贤院终户部尚书当擢进士第贞元初为太常博士昭徳之丧诏太常议承华与诸王服制当与博士张荐栁冕李吉甫请如晋杜预议又贞观十一年正月以晋王为并州都督既命官当已除矣今宜如魏晋制诏宰臣与有司更议当又言宜酌变为制及董晋代郑叔则为太常卿上谕曰畅当等请循魏晋故事至论也当以果州刺史卒
　　吕温字和叔一字化光渭子从陆贽治春秋梁肃为文章贞元末擢进士第与韦执谊厚因善王叔文再迁左拾遗以侍御史副张荐使吐蕃荐卒吐蕃留温不遣乆在絶域不得还元和元年还而栁宗元等皆坐叔文贬温独免进户部员外郎温藻翰精富一时流辈推尚御史中丞窦羣荐知杂事宰相李吉甫持之乆不报温等奏吉甫隂事贬均州刺史再贬道州乆之徙衡州治有善状卒年四十弟恭字恭叔尚气节喜纵横孙呉术为山南西道府掌书记进殿中侍御史终岭南府判官俭亦为御史让太子右庶子皆美材
　　张涉蒲州人家世儒者涉依国学为诸生讲説稍迁国子博士能为文尝请有司日试万言时呼张万言徳宗在春宫授经于涉及即位之夕召入宫访以庶政大小事皆咨之翌日诏居翰林恩礼甚厚自博士迁散骑常侍荐懐州刺史乔琳琳遂为相数月以不职罢涉亦见疎俄放归田里卒
　　董居中虞乡人恭惠公晋孙溪子好学善为诗张籍称之
　　杨巨源字景山河中人贞元五年进士为张靖从事由秘书郎擢太常博士礼部员外郎出为鳯翔少尹复召除国子司业年七十致仕归时宰白以为河中少尹食其禄终身集五卷
　　栁登字成伯芳子掩贯羣书年六十余始仕元和初为大理少卿与许孟容等刋正敕格以病改右散骑常侍致仕卒年九十余赠工部尚书
　　樊宗师字绍述泽子始为国子主簿元和三年擢军谋宏逺科授著作佐郎歴金部郎中绵州刺史徙绛州治有迹进谏议大夫未拜卒始宗师饶财悉散施姻旧賔客妻子告不给笑不答力学多通解着春秋魁纪公樊子凡百篇别集尚多韩愈称宗师论议平正有经据尝荐其材云
　　郭周藩河东人元和六年进士能诗
　　薛放戎弟端厚寡言第进士累擢兵部郎中穆宗为太子拜侍读及即位参赞机命上谓曰先生宜相以辅不逮放叩头曰臣庸浅不足尘大任自有贤能处之上美其诚进工部侍郎集贤学士宠待尤至改刑部侍郎上尝问经史放曰六经者圣人之言孔子所发明天人之极也史记道成败得失亦足以鉴然谬于是非非六经比又问六经要指对曰论语六经之菁华也孝经人伦之本也汉时论语首立于学官光武令虎贲士皆习孝经元宗为注训葢人知孝慈则气感和乐也终江西观察使諡曰简
　　卢简辞字子策纶子与兄简能弟正简求皆有文并第进士歴佐帅府入迁侍御史习知法令及台阁旧事寳厯中黎干子煟请复叶县故田有司莫能知简辞曰按干坐党鱼朝恩诛赀田皆没大厯后赦令无原洗之言煟安得冒论不为给福建盐铁院官卢昻坐赃简辞穷按得金牀瑟瑟枕大如斗上曰禁中无此昻为吏可知矣李程镇太原表节度判官入授考功员外郎累擢湖南浙西观察使以检校工部尚书为忠武节度使徙山南东道贬衢州刺史卒
　　栁璟字徳辉登子寳厯初第进士宏词三迁监察御史时郊庙告祭以杂品摄上公璟据开元元和诏书太尉以宰相摄事司空司徒以仆射尚书师傅摄余司不及差限请如旧制从之累迁吏部员外郎开成初为翰林学士初芳永泰中按宗正谍断自武徳以昭穆系承撰永泰新谱二十篇璟因召对帝叹新谱详悉诏攟摭永泰后事缀成之复为十篇戸部供笔札廪料迁中书舍人武宗立转礼部侍郎璟寛信好接士称人之长游其门者他日皆显于世防昌二年再主贡部坐贬信州司马终郴州刺史
　　薛逢字陶臣蒲州河东人防昌初擢进士第崔镇河中表在幕府铉相引为万年尉直文馆歴侍御史尚书郎持论鲠切以谋略髙自标显刘瑑当国有荐逢知制诰者瑑猥言逢未试州执不可乃出为巴州刺史有诗防辞讥讪杨収収衔之复斥蓬绵二州刺史収罢以太常少卿召还歴给事中又以诗訾王铎迁秘书监卒集十卷
　　聂夷中字坦之河东人咸通十二年进士官华隂尉诗一卷五代冯道尝诵其诗为求治者告焉
　　卢知猷字子謩简能子中进士第登宏词补秘书省正字萧邺再辟荆南掌书记入迁右补阙出为饶州刺史以政最闻累进中书舍人避朱玫难不出僖宗还召拜工部侍郎史馆修撰歴太常卿户部尚书至太子太师刘季述之难感愤卒赠太尉知猷器量浑厚世推为长者善书有楷法文辞赡丽子文度亦贵显
　　王驾字大用河中人大顺元年进士仕至礼部员外郎自号守素先生集六卷
　　独孤申叔字子重以博学宏词为校书郎
　　后唐
　　卢汝弼河东人简求子卢氏世名家汝弼多知唐故事工书画文辞亚于李袭吉天祐三年代为河东节度副使庄宗嗣晋王承制封拜官爵皆出汝弼十八年卒庄宗即位赠兵部尚书
　　薛昭纬河东人保逊子干宁中为礼部侍郎贡举得人文章秀丽为崔印所恶出为磎州刺史卒
　　薛胜河东人尝作坂河赋词致浏亮为时所称子存诚宋
　　高锡字天福河中虞乡人幼颖悟能属文汉干祐中举进士王晏辟徐州掌书记又辟河南府推官周显徳初徒步诣招谏匦上书请择贤任官分治众职不报复疏谏翰林学士及两省官分撰徘优词后为蔡州防御推官宋初弃官诣匦上疏请禁兵器不报建隆五年又以书干宰相范质质奏用为著作佐郎明年春迁监察御史寻拜左拾遗知制诰加屯田员外郎干徳初赐绯坐事贬莱州司马改均州别驾移陈州太平兴国八年卒
　　薛映字景阳唐相元超八世孙后侨蜀父允中孟氏给事中归朝改都官郎中映进士及第授大理评事歴通判绵宋升三州迁太常丞王化基荐为监察御史知开封县太宗召对为江南转运使改左正言直昭文馆为江淮两浙茶盐制置副使改京东转运使徙河东兼河西随军转运求便养亲知相州再领漕京东迁礼部郎中擢知制诰权判吏部流内铨兼制置羣牧司权判度支以右谏议大夫知杭州临决明敏庭无留事转运使姚铉移属州毋得辄断徒以上罪映请诏天下凡徒流罪对辨无所异聴遣决从之又发铉纳部内女口及鬻扣器抑市绫罗数事推勘官储拱劾得实铉坐贬映坐常召人取告铉状当赎金特贳之在杭五年入知通进银台司兼门下封驳事封泰山为东京留守判官迁给事中勾当三班院出知河南祀汾隂还驻跸西京知映有治状御书嘉奬迁工部侍郎集贤院学士判尚书都省进枢密直学士知升州民计牛出赋牛死租不得蠲映条奏与诸州悉蠲之寻纠察在京刑狱再判都省歴尚书左丞知并二州徙永兴军拜工部尚书兼御史中丞仁宗改礼部尚书再为集贤院学士判院事知曹州分司南京卒赠右仆射諡文恭映好学有文博览强记善笔札章奏尺牍下笔立成政尚严明吏不能欺每五鼓冠带黎明据案决事虽寒暑无一日异子耀卿秘閤校理孙绅直龙图阁
　　薛绍彭向子多藏古法书翰墨精絶时号苏黄米薛而斥蔡京不录云
　　金
　　麻秉彜字仲常唐金吾卫中郎将嗣宗之裔登皇统九年进士调河中府市丞西京都市令革旧折豪强留守徒单公延置幕下大定初除大兴府推官盗贼旁午繋者累如秉彜悉平决之世宗嘉叹推官品第七乃陟为第六自秉彜始时缮修宫室火禁严甚有百夫长祸一役投火防铁石以火考送府狱其防石裹以竒帛秉彜曰贫人安得此乃遣人物色之百夫长之子所衣帛正同一问得其情十一年调平阳府岳阳县令时洪洞赵城争水部檄委秉彜司水者十余人赃贿狼籍秉彜尽寘于法自是无讼二县民刋石以纪十四年召拜右三部司正令史董润隔垣投瓦砾中亲军伤额大兴府罪以故秉彜以为非耳目所及卒以过失论山东有杀人者法司当以鬭秉彜曰阅其牍其人将死时犹有和同之语非鬭也卒以戏杀论十六年冬借尚书兵部郎中馆伴夏国使十七年改兵部主事明年正月春搜摄行宫大部主事归遘疾卒年四十九阶朝请大夫勲骑都尉爵上谷县男赐服金紫秉彜为政主仁济以强明性敏悟八嵗知属文王彦潜学士评其诗似杜牧之有贻溪集二十卷行世子邦宪武略将军河中府军资库副使邦宁武义将军鳯翔县令孙益泰谦鼎
　　麻革字信之别号贻溪子秉彜孙有先人业在王官谷革乐道不仕教授生徒以诗文自娯房祺曰贻溪与遗山诗学无慊古文出其右当时以为公言编河汾诸老诗以革集冠其首
