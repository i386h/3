<!-- { "loadSidebar": true } -->
　　蒲芝河东张愈妻也贤而有文愈卒芝为诔曰髙视往古哲士实殷施及秦汉余烈氛氲挺生英杰卓尔逸羣孰谓今世亦有其人其人伊何白云隠君尝曰丈夫趋世不偶仕非其志禄不可茍营营末途非吾所守吾生有涯少寔多艰穷亦自固困亦不颠不贵人爵知命乐天脱簪散髪眠云听泉有峰千仞有溪数曲广成遗趾呉兴髙躅疏石通迳依林架屋麋鹿同羣昼逰夜息岭月破云秋霖洒竹清意何穷真心自得放言遗虑何荣何辱孟春感疾闭户不出岂期遂往英标永隔抒词哽咽挥涕汍澜人谁无死惜乎材贤已矣吾人呜呼哀哉
　　明
　　段小五妻李氏年二十夫亡母哀其无子谕改图氏泣曰是吾命也吾既为段氏妇知死段氏而已舍此何之母止不复强氏昼耘夜绩百折不变洪武间旌表
　　薛纲妻杨氏年十八归纲越四载生子小来纲当遣戍临行顾氏曰吾亲老子幼惟子是赖氏谨识之后纲死于军未几小来补父役亦死于军二亲相继殁氏易居营葬事贫难自给或劝之更志氏峻拒之就食于弟絶荤垢面终始不渝天顺五年旌表
　　薛宣妻荆氏年十九归宣生子小台方六歳宣病笃嘱氏曰吾父以科臣使占城卒海外今吾病不起老母幼子尔善视之言讫而终氏断髪矢志奉姑抚幼尽其孝慈天顺间知州上其事建坊旌表
　　解辉妻董氏年二十二辉亡遗子福宁未歳父母以子幼家贫讽之氏泣曰夫死易节贫富二心非人也况二老在堂弱子在抱奚忍弃之终身蓬首垢面力绩以奉舅姑舅姑殁与子亲负土穿圹以葬哭泣尽哀天顺五年旌表
　　牛贞女牛仲明女刘恺未婚妻恺客外先娶衞衞卒遗一子恺父母为聘女预迎以归无何恺死中途榇及遗孤抵里女抚孤如己出事翁姑至孝服禫父母劝之嫁曰汝未配非改节也女曰身既归刘即刘妇矣亲老子幼尚奚适耶父兄阴纳施氏聘女泣恺神主前五日不食死孙成立名钊钊子名忠甫忠甫子名东旭三世皆庐墓时称为三烈孝
　　陵川县君辅国将军朱聪琮女适裴禹卿嫁甫歳地震城崩禹卿死焉县君以首触槥呕血死年二十有一诏旌为贞节县君按府志作越五日自缢死
　　韩玻妻薛氏玻商于淮病殁氏闻讣恸不欲生弟瓒妻王氏慰曰嫂得无念后嗣乎我生男即为伯后氏泣谢早夜祝生男已果举子楫未弥月即抱抚楫官通政赠氏太孺人孙大学士爌贵累赠一品夫人
　　段辅妻王氏辅卒矢节事孀姑王氏以孝谨闻当事旌其门曰姑妇贞洁杨襄毅表其墓曰节义成双
　　杨鹒妻王氏年二十夫殁遗子甫三月事病姑抚幼子劳勚备至子偶堕井中经日出之无恙人谓苦节所感杨襄毅志其事
　　王进妻张氏年二十九夫亡甘贫抚孤孀居七十年夀九十九卒奉诏旌表
　　张桢妻冯氏夫亡事孀姑尽孝抚子成立万厯间诏旌张宁妻雷氏少寡子谊幼苦节数十年夀七十有二卒谊继妻解氏贤淑有徳解素饶奁具甚厚姑嫁仲女鲜装送姑慙且怆氏闻即出已赀遣之后亦以节显孙四维贵二氏俱赠一品夫人建有双节贻庆坊
　　孟端妻邵氏早寡姑母欲夺其志氏抱幼女亥陨于井八歳女熙坠从之既出尸母犹抱亥熙抱母闾巷悲感后十年知州屈拱北始以事闻诏建祠树坊迁墓冏卿王谦为之传都御史曹于汴撰祠碑记
　　中书舍人杨元禧妻张氏性仁孝年十三适元禧及筓元禧殁孀居裴氏难其少劝改适氏矢死不从姑爱敬弥至知州勇慎上闻诏旌表双节
　　生员杨元祬妻王氏夫故誓不欲生滴水不入口继以号泣七日而死
　　王三宅妻史氏年十九夫亡孀居六十五年子公弼成进士以母节闻建坊旌表
　　郭浤妻冯氏聪慧贤雅年十四适浤甫一载浤卒氏临哀恸触地求死姑抚谕曰汝幸有娠得男以存祀犹愈于死氏颔之逮夫葬越八日生一女氏泣曰而今复何待也即絶粒旬日死事闻诏旌
　　生员田民皥妻雷氏崇祯壬午冬悍将任国奇兵过蒲所至刧掠氏被掳投井死
　　举人卢世臣妻田氏闻任兵过蒲知必不免与母雷氏结衣投井死
　　生员乔振翰妻杨氏乔及芳妻张氏闻贼陷城同赴井死
　　义民王应宠妻杨氏妾薛氏闯贼至蒲宠设灵具自题其主曰皇明小民王应宠之灵率妻妾痛饮共投缳死伪官义之亲为殡殓
　　知府韩于宣妻薛氏闯逆陷城执仕宦索饷于宣自缢氏数日不食闻贼军击门亦自缢
　　忠烈韩承宣妻王氏承宣死国氏即欲死夫难时戎马充斥诸子散失念姑老无依忍死侍左右频歴险阻卒保无虞乡党咸称节孝云
　　生员杨五礼妻孙氏夫亡事翁抚孤克尽其道甲申闯变翁被害氏藏身厠中汚体垢面贼怒挥刃破额而去氏负创殓翁哀泣如礼后全节以夀终
　　薛永淳妻王氏少寡闯贼陷蒲被执不屈投井死裴渤妻张氏夫亡遗一女矢守养姑姑甚徳之会母欲夺其志氏抱姑暨女一恸而絶
　　防将张夣鲤妻王氏癸未闯逼城梦鲤死难氏持刀自刎仆妇力救免
　　国朝顺治初复值虞寇乱入山逃避贼追及捐躯投山下贼退舁至舍三日复苏后十年卒
　　副千户韩印勲妻孟氏年二十印勲从征流寇卒苦节数十载比殁风雨陡发有光烛体闪烁如电里人异之
　　守御所应袭千户史陞妻冯氏生员韩烜妻段氏杜文俊妻罗氏并孀居守节奉诏旌表
　　史璘妻宋氏洪杲妻张氏严圭妻王氏杜昺妻史氏张璠妻刘氏王寅妻严氏生员李应奎妻刘氏张文俊妻屠氏姬懋妻杨氏孟子厚妻牛氏郭敦妻乔氏举人王麟妻牛氏生员史梦阳妻王氏萧镃妻张氏王彬妻马氏杨霆妻屈氏生员罗拱极妻贾氏举人张永宁妻翟氏赵钊妻尹氏举人冯舜田妻翟氏甯师贤妻髙氏武生韩垲妻张氏杜惟修妻王氏郝璠妻衞氏赵栋妻陈氏茍仪妻王氏卢滋妻郑氏进士冯舜渔妻李氏魏时盛妻韩氏葛之锦妻侯氏以上俱守志节
　　国朝
　　李永春妻陈氏年十八归李越四载夫亡遗子甫三歳家贫女红自给时里中病疫母子胥染势甚狼狈陈仰天祷曰黄口孤儿宗祧所系宁毙我毋伤子寻皆无恙训子凛若严师子卒成立康熙四十一年疏请旌表
　　胡铨妻侯氏少寡守志久而益励雍正八年旌表张奇璵继妻姬氏年二十六奇璵客死讣闻氏哀毁逾情拮据迎丧归葬抚前子恩情备至稍长脱簪珥以资服贾家小康淡薄如故康熙五十年疏请旌表
　　姚元度妻左氏年二十元度病革顾谓氏曰我死汝无守顾俟吾母终年后子幼善抚其成使嗣我氏闻哽咽不能语洎夫卒截髪毁容尽瘁事育孀居三十七载雍正五年疏请旌表
　　尚苗姐尚正基女族叔所基素无行觊女姿久蓄异志一日见女祖茂明薙谷田间叩正基亦摘花出所基遂潜往女方栉沐从后搂之女惊急奔出所基御不许女趋坑上将逾牕下所基强持裂其衣女詈骂不屈所基恐刃杀之先是所基之来东邻尚崇基曾遇于女门至是疑焉因踪迹得之雍正七年疏请旌表
　　王承贵妻刘氏年十六适王翁蚤鳏氏劝夫请翁再娶脱簪珥以资费越十载夫亡事翁姑加谨翁姑殁遗夫弟承信方幼恩抚如己子守节三十二年雍正八年疏请旌表
　　左永笃妻秦氏年十八夫亡守节六十余年疏请旌表训导张述善妻李氏姜寇变李随姑王避乱山峪兵迫奋身投崖死又王浩元妻李氏亦以不屈坠崖死
　　葛振盛妾赵氏姜寇变氏与夫并被掳乃密以簪珥投夫且曰兵营中勿认我为妇惧汝害也兵欲乱之不从抽刃以胁氏乃引颈迎刃而死
　　生员张翄妻韩氏避盗入山贼追及之韩顾谓家人曰尔各自为计无顾我此即我毕命时也遂投崖下婢满儿以手挽之因俱碎焉
　　展奇第妻王氏姜贼变被执上马力坠者再终不屈贼怒杀之
　　任英妻王氏早寡家贫无依孀姑劝之嫁氏曰妇之不死以有孤在耳不然身且殉矣何言嫁耶其后家益竆姑携幼女他适氏招孀母同居冰蘗四十余年
　　甯学古妻张氏少寡事孀姑髙氏惟谨未几媳杨氏亦孀一门三节胥以冰蘗终
　　吴来亨妻朱氏来亨任蒲州学正陞临颍令未之官而卒遂家于蒲贫无亲旧氏青年守志抚孤雯霞俱以文名歴六十余年夀八十终
　　展范妻丁氏博士罗焜妻郭氏张崇茂妻吕氏王良嘉妻李氏贡士孟纮祚妻张氏陈邦柱妻张氏鲁汉基母李氏师家读妻杨氏张问世妻柴氏葛正奇妻任氏甯化熊妻刘氏陈朝瑜妻刘氏韩甸宣妻朱氏薛麟征妻杨氏髙擢桂妻张氏姚奇勲妻陈氏张绍贤妻柳氏任宗颜妻牛氏杨继星妻张氏尚永纲妻鲁氏张奇瑄妻解氏姚攀龙妻李氏沈僔髙妻王氏蒲州守御所王锡诰妻张氏守御所王洪恩妻李氏张大佑妻贾氏王士峩妻呉氏卢应昌妻胡氏任养善妻张氏张纮妻朱氏牛天才妻常氏牛扶朝妻张氏胡世茂妻柴氏姚养定妻封氏杨密继妻赵氏冯俊伟妻姚氏任元卿妻常氏焦帝正妻张氏焦君正妻胡氏尚希满妻蔡氏杨积功妻尚氏冯四谦妻髙氏张必应妻辛氏朱锦妻髙氏李赞适妻杨氏赵嗣宗妻薛氏同知韩世麟继妻冯氏赵正立妻王氏孝廉韩镜妻董氏秦之贞继妻刘氏杨继旺妻张氏李浩妻曹氏孙一骥妻张氏张三俊妻孙氏张宗渠妻赵氏张三晋妻相氏张煜妻秦氏焦思禹妻苏氏妾李氏以上俱守志节
　　临晋县
　　北魏
　　金州刺史郭牙妻崔氏牙调官当赴留氏事母母病剧牙殁于官氏忍容事之不令有闻母寻卒牙匶亦至氏尽礼营葬毕不食而死乡人表曰孝节之门
　　明
　　董良徳妻宋氏年十四适良徳家贫不继朝夕阅十年良徳卒邻里怜其无依咸为劝嫁氏不从遂自缢隆庆间旌表其门
　　生员王幕妻陈氏年十九夫亡遗子三策未期家贫如洗人皆难之氏誓死不贰织絍力作抚三策成人逾四十年卒廵按扁旌其门
　　生员王师徳妻姚氏夫亡无子抚侄以继夫祀训读列胶庠年七十卒
　　王康妻荆氏年十七夫亡子于楚在襁褓茹荼抚孤万歴间奉诏旌表
　　许迁乔妻张氏归许二载生子尔甲未周夫亡织纺度日终身不二有司上其事奉诏旌表
　　张凤翔妻吕氏年十七夫亡遗子朴方在抱孀居四十年训子成名奉诏旌表
　　张宜妻蔡氏年十七夫亡无子誓不改适艰苦励操夀七十而卒有司上其事诏旌
　　廪生姚在陞妻胡氏子翼宸妻李氏甲申逆闯将及胡顾谓李曰贼炽甚倘不免实坠家声毋宁死之遂以襁褓子嘱乳妇趋赴深井姑先下媳继之至今名其井曰双烈井
　　王氏少司马李栖凤子世昭妻闯贼入境氏偕民妇避难峨睂原之土穴中贼搜获羣驱而出氏据地不起贼呵之且胁以刃氏曰头可断义不可辱贼曳之行十余步见深崖叹曰吾得死所矣跃身投下脑裂骨折而死
　　荆世宠妻陈氏刘思光妻王氏髙标妻张氏少司马李栖凤继母胡氏胡勲妻周氏以上俱守志节
　　国朝
　　生员荆尔梴妻孟氏夫亡矢节事姑尽孝训子长发读书入泮时称节孝俱全康熙二十七年建坊旌表
　　佥事吕云藻妻杨氏夫亡抚前室子竲有成歴数十年清操允着题请建坊旌表
　　张汝民妻杜氏年登百歳康熙五十一年旌表
　　孙烈女生员孙永徽女字孟某于归前五日孟卒女日夕饮泣誓不更适寻遘危疾语祖母曰儿夜逰涧遇一柳二椿间憩焉阅月而卒孟葬请祔许之坟正当一柳二椿间也广文石琨园作烈女传
　　王宗陵妻衞氏合夕宗陵已病笃未三月宗陵卒姑怜其少欲为改字氏断发示志孀居十四年而卒
　　刘四维妻樊氏年二十而寡抚子抚孙更抚曾孙植三世藐孤苦节七十八载夀九十有八卒
