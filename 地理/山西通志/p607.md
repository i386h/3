<!-- { "loadSidebar": true } -->
　　裴矩字大河东闻喜人讷之子好学有智数世父让之曰汝神识足成才士欲求宦达当资干世之务矩由是留情世事仕齐髙平王文学入周隋文帝为定州总管补记室甚亲敬之忧归召参相府记室事隋初迁给事郎奏舍人事伐陈领元帅记室令与髙颎収陈图籍明年诏巡抚岭南髙智慧汪文进等梗道矩请速进行至南康得兵数千人时俚帅王仲宣逼广州遣其部将周师举围东衡州矩与大将军鹿愿赴之击破大庾岭九栅贼释东衡州据原长岭又击败之遂斩师举进拔广州仲宣惧而溃散矩绥集二十余州署渠帅为刺史县令及还上命升殿谓髙颎杨素曰裴矩以三千弊卒径至南海有臣若此朕亦何忧以功拜开府赐爵闻喜县公赍物二千段除户部侍郎迁内史侍郎请出使説突厥都蓝显戮其妻宇文氏竟如所料史万岁为行军总管出定襄道矩为行军长史破达头于塞外又令抚慰启民还为尚书左丞转吏部侍郎名称职大业初令掌张掖交市事矩诱诸胡令言其国俗山川险易撰西域图记三卷入朝奏之赐物五百段西夷经略咸以委之后迁黄门侍郎复令往张掖引致西蕃至者十余国三年有事于恒岳咸来助祭复往炖煌遣使説髙昌王麴伯雅及伊吾吐屯设等导使入朝及上征吐谷浑次燕支山髙昌王伊吾设与西蕃二十七国谒于道左皆令佩金玉被锦罽焚香奏乐歌舞喧噪复令张掖武威士女盛饰纵观以示中国之盛竟破吐谷浑遣兵戍之进位银青光禄大夫冬矩以朝贡者多请东都大戏乃征四方竒伎异艺陈端门街勒百官及士女纵观又令店肆皆盛酒食邀蛮夷贸易者就坐醉饱而散薛世雄城伊吾矩共往经略还赐钱四十万矩又请反间射匮潜攻处罗后处罗竟入朝赐矩貂裘及西域珍器从幸啓人帐见髙丽使请脇令髙元入朝始建东征之策及伐髙丽领武贲郎将明年复从令兼掌兵事进位右光禄大夫时文武多以贿闻唯矩守常无赃秽之响以是为世所称后安集陇右令曷萨那部掠吐谷浑献策分始毕势以宗女嫁其弟叱吉设拜为南面可汗叱吉不敢受又诱史蜀胡悉互市伏兵马邑斩之十一年北巡有鴈门之役诏宿朝堂以待顾问寻从南幸奏四方盗贼又请銮舆早还后入窦建徳留守洺州与曹旦举山东地归唐授左庶子转詹事户部尚书卒
　　韩擒虎字子通东垣人家新安雄之子也少以胆略称容貌魁岸性好书经史百家略知大防周文见而异之令与诸子游以军功稍迁仪同三司袭爵新义郡公武帝伐齐擒虎説下独孤永业及平范阳加上仪同永州刺史陈人逼光州以行军总管击破之又从平合州隋文帝作相迁利州刺史陈将甄庆任蛮奴萧摩诃等频冦江北屡挫其锋开皇初拜庐州总管委以平陈之任甚为敌所惮及大举伐陈为先锋擒虎领五百人宵济袭采石守者皆醉遂取之进攻姑熟半日而拔次新林江南父老素闻其威信多来谒其将樊巡鲁世真田瑞等相继降陈领军蔡征守朱雀航闻擒虎将至众惧而溃任蛮奴亦弃军降擒虎以精骑直入朱雀门蛮奴防陈人曰老夫尚降诸君何事众皆散遂平金陵时贺若弼亦有功诏晋王曰此二公者朕本委之悉如朕意又下优诏曰申国威于万里宣朝化于一隅使东南之人俱出汤火数百年贼旬日廓清専是公之功也髙名塞于宇宙盛业光于天壤逖听前古罕闻其匹及至京弼与擒虎争功擒虎曰臣以轻骑五百兵不血刃直取金陵降任蛮奴执陈叔寳据其府库倾其巢穴弼至夕方扣北掖门臣启关而纳之安得与臣为比上曰二将俱合上勲于是进位上柱国赐物八千段先是江东谣曰黄斑青骢马发自夀阳涘来时冬气末去日春风始擒虎本名豹平陈又乗青骢马往返时节皆与歌相应云后突厥来朝上谓曰汝闻江南有陈国乎对曰闻之上命左右引诣擒虎前曰此是执得陈国天子者擒虎厉色顾之突厥惶恐不敢仰视其威容如此别封夀光县公真食千户以行军总管屯金城备胡即拜凉州总管俄征还恩礼殊厚无何疾卒子世谔嗣骁捷有父风以杨感事逃奔
　　韩洪字叔明垣曲人擒虎季弟少骁勇善骑射仕周以军功拜大都督从韦孝寛破尉迟迥加上开府封甘棠县侯隋初进爵公开皇九年伐陈授行军总管及陈平晋王广大猎于蒋山有猛兽在围中洪驰马射之应而倒陈氏诸将皆叹服王赐缣百匹寻以功加柱国拜蒋州刺史转廉州刺史令检校朔州总管事寻拜代州总管仁夀元年突厥达头犯塞洪拒之遇于恒安众寡不敌四面搏战身被重创溃围出死者大半杀虏亦倍坐除名大业中拜陇西太守朱崖王万昌乱诏洪平之以功加金紫光禄大夫领郡如故万昌弟仲通复叛又平之还师卒
　　韩僧夀字元庆擒虎母弟亦以勇烈知名周武帝时为侍伯中旅下大夫隋髙祖得政从平尉迟迥有功授大将军封昌乐公邑千户开皇初拜安州刺史转熊州后转蔚州进爵唐陵郡公寻以行军总管击突厥于鸡头山破之坐事免数岁复拜蔚州刺史突厥甚惮之十七年屯兰州明年征髙丽领行军总管还检校灵州总管事从杨素击突厥破之进上柱国改封江都郡公复改新蔡大业五年从幸太原坐事除名寻复位八年卒年六十五有子孝基
　　王通字仲淹龙门人隆子开皇元年始生隆筮之遇坤之师祖杰曰是子必能通天下之志遂名之曰通九年江东平通年十岁隆告以元经之事通再拜受之十八年隆告曰在三之义师居一焉道丧已来师废久矣小子勉旃翔而后集通乃有四方之志受书于东海李育学诗于会稽夏琠问礼于河东关子明正乐于北平霍汲考易于族父仲华不解衣者六岁仁夀三年通既冠慨然有济苍生之心西游长安见隋文帝帝坐太极殿召见因奏太平十二策尊王道推霸略稽今验古帝大悦曰得生几晚天以生赐朕也下其议于公卿公卿不悦通知谋之不用也作东征之歌而归曰我思国家兮逺游京畿忽逢帝王兮降礼布衣遂怀古人之心兮将兴太平之基时异事变兮志乖愿违吁嗟道之不行兮垂翅东归皇之不断兮劳身西飞帝闻而再征之不至大业元年征又不至辞以疾谓所亲曰道之不行欲安之乎退志其道而已乃续诗书礼乐修元经赞易道九年而六经大就门人自逺而至河南董常太山姚义京兆杜淹赵郡李靖南阳程元扶风窦威河东薛收中山贾琼清河房元龄钜鹿魏征太原温大雅颍川陈叔达等咸称师北面受王佐之道焉他往来受业者千余人其教兴于河汾雍雍如也大业十年尚书召署蜀郡司戸不就十一年以著作郎国子博士征竝不至十三年有疾召薛收谓曰吾梦顔回称孔子之命曰归休乎殆夫子召我也何必永厥龄吾不起矣寝疾七日而终门弟子数百人防议曰吾师其至人乎续诗书正礼乐修元经赞易道圣人之大防天下之能事毕矣仲尼既没文不在兹乎易曰黄裳元吉文在中也请諡曰文中子丝麻设位哀以送之子二长曰福郊少曰福畤
　　裴脊叔业五世孙始自闻喜徙稷山大业中为淮安司户参军涖政仁爱贼不忍害护送还乡
　　裴文安闻喜人仁夀中为汉王谅总管府兵曹谅反文安説谅曰井陉以西是王掌幄之内山东士马亦为我有宜悉发之分遣赢兵守要路仍令随方略地率其精鋭直入蒲津文安请为前锋王以大军继后风行电击顿于灞上咸阳以东可指挥而定关中兵不暇集羣情离骇我即陈兵号令谁敢不从旬日之间事可定矣谅大悦署文安为柱国如其计部署诸将未至蒲津百余里谅忽改图令纥单贵断河桥守蒲州而召文安文安至曰兵机诡速本欲出其不意王既不行文安又退使彼计成大事去矣未几炀帝使杨素将兵击谅谅败降于素



　　山西通志卷一百三十二
<史部,地理类,都会郡县之属,山西通志>
　　钦定四库全书
　　山西通志卷一百三十三
　　人物【三十三】
　　绛州
　　唐
　　敬君绛州绛人北齐尚书右仆射显儁曾孙也累功歴骠骑将军封黔昌侯以屯营兵守元武门承干车骑将军冯立巢王亲将谢叔方率兵攻元武门殊死鬭君挺身出或曰事未可判当按兵待变成列而鬭可也不从与中郎将吕世衡呼而进皆战殁王首示叔方叔方下马恸亦出奔明日自归太宗曰义士也置之俄而立又至帝让曰汝离我兄弟罪一也杀我将士罪二也何所逃死答曰出身事主当战之日不知其他因伏地悲不自胜帝亦劳遣之
