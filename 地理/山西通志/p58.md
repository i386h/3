<!-- { "loadSidebar": true } -->
　　宁武闗古楼烦地据雁门偏头两闗之中明初为军屯景泰元年筑城成化二年巡抚都御史李侃言宁武北临云朔西带偏保最为要冲请设闗置守备于是因辽宁武军旧名立闗治间巡抚都御史侯恂复奏置守御所辖堡十有二东为大河为阳房为朔宁北为神池为大水口为利民西北为黄花岭为土棚为义井西为宁文为二马营西南为西镇而宁文实犄角宁武以扼西山之险嘉靖十三年都御史任落自雕窝梁至逹逹墩筑边八里二百二十二步砌以石十八年都御史陈讲议阳房要冲迤西胥缺藩篱乃修复王野梁废迹东起阳房口经温岭大小水口神池荞麦川至八角堡胥筑长城凡百八十里且筑且斸土石相半外为壕堑十九年兼辖宁化所二十二年置三闗镇守总兵官驻宁武辖雁门偏头二闗二十三年都御史曽铣谓边墙髙厚不逮雁门复増筑焉　明景泰元年筑城方四里髙三仞厚二仞门楼三成化元年讫工治十一年巡抚魏绅拓故城周七里一百二十步髙二丈五尺下有堑　宁武闗东北至阳方口又北至朔宁堡又北至雕窝梁堡内边垣胥在西　朔州志宁武军口在朔州南一百二十里南连静乐县分水岭左编宁武处三闗之中援应东西实阳方温岭神池义井之门户外接八角堡内维岢岚　唐志管涔山北有楼烦闗按今宁武当即古楼烦闗地　周经宁武闗纪宁武古宁武军也即军旧名名闗　宋太平兴国中潘美兼三交都部署屯留以捍北边三交西北三百里地名固军其地险阻为北边咽喉美潜师袭之遂据其地积粟屯兵以守之北边以宁　杨博三闗兵将疏山西三闗先年以有东胜大同为之屏蔽边患絶少自东胜失守渐肆窥视然犹恃有大同未敢深入今三闗之警大异往昔正徳十二年则直至阳曲湾今嵗则直至交城圪塔头若更长驱而入虽平阳潞安俱为蹂践之地矣今都御史陈讲御史连鑛覆勘具奏臣等议得神池堡与老营堡委系必争之地而八角堡介于其间尤为适中雁门守备当十八隘口之险而北楼口委为空濶所据各官要于神池老营堡各添设叅将北楼口添置把总八角堡改置游击画地分守势成鼎足据险扼塞诚为长便又要将神池守备改置利民堡三岔八角俱为裁革水泉营等处设置把总管领屯种要皆剂量斟酌无不曲当但副总兵既与巡抚都御史协同行事威权已重欲加都督职衔似难轻议今俟命下施行巡抚都御史每年秋近仍驻劄宁武八角以上仍辖雁门兵备五寨以下仍辖岢岚兵备庶声势聨络缓急有济及照东长峪地方系大同三闗两镇接境之地极为要其建城设兵于两镇既称有益亦当及早整理　方逢时边闗机宜疏三闗俱通防要区东路自盘道梁夹柳树燕儿水雕窝梁等堡进直犯代忻太原等处西路自滑石涧黄龙池寺坞堡水泉营等堡进直犯镇西兴岚等处中路阳房口王野梁失守少费迂回可逹东路矣荍麦川野猪沟失守少费迂回可逹西路矣此边形之大较也东中二路外有马邑朔州烽火相接零骑遽难以潜入大举或数年一至西路边长二百余里东自水黄墩起西至丫角山止一百余里尚在朔州川之内自丫角山起西至老牛湾止一百余里逼隣沙漠大举慿陵易逞零骑出没无常御史贺一桂移镇之説有见于此计宁武离偏闗一百八十里正兵营军马在三路土著有年势难他徙其叅游军马果数足势强大举虽未能遏絶零骑必可拒堵此移镇之便也查两营军少一千三百三十四名马少三千四百四十二匹而遽移之是总兵亦叅将等也防岂惮一总兵官名乎况偏闗抵崞县原平驿二百余里东路报警防应恐难猝至此移镇之未便也先年俺答乗虚谋陷老营总兵郭琥早得其情由宁武日暮提兵四鼔即抵其地而堡赖以全是不移与移镇同也今该镇刘国既称军马寡弱东路窎远合无依其仍驻宁武遇三路但有声息星驰调度随贼堵截　李攀龙宁武兵备题名记三十七年改雁门为雁平岢岚为偏宁明年仍以偏宁为岢岚兵备以偏老岢岚河曲三守备西路叅将老营游击地方兵马属之雁门兵备仍驻代州以广武北楼平刑三守备东路北楼太原叅将地方兵马属之其八角利民神池宁武四守备中路叅将地方兵马则以设今道云　上谷岳伦曰山西京师之屏翰三闗山西之咽喉　嘉靖二十六年总督翁万逹议撤山西内边兵并力守大同报可巡抚孙继鲁抗章争曰紫荆居庸山海诸闗东枕溟渤雁门宁武偏头诸闗西据黄河天设重险以藩卫国家岂可聚师旷野洞开重门以延敌夫紫荆诸闗之拱卫京师与雁门诸闗之屏蔽全晋一也今议者不掣紫荆以并守宣府岂可独掣雁门以并守大同耶兵部是继鲁言上方倚万逹卒如万逹言
　　阳方口堡在布政司北三百六十五里东至盘道梁堡六十里西至神池堡二十五里南至宁武所界二十五里北至朔州五十五里　两镇三闗志宁武据两闗之中地势平衍便易驰驱阳方口当云朔马邑之冲至为要害虽距宁武为近而缓急常不得力近日筑边之议首及王野梁至老营盖先虑也　康丕扬三闗志阳方口晋边第一要害地　胡松答翟中丞书阳方口外当云朔马邑之冲内通忻代岚石诸郡之路至为要害镇城虽距宁武为近然缓急终不得力宜以宁武所城移阳方　陈讲上议曰西北边镇莫重宣大三闗国初急宣大而缓三闗以大同足蔽三闗也今时则异矣故必急三闗急三闗必増戍増戍必先设险夫雁门有勾注之险偏头有老营之扼故増戍必自宁武始阳方口者朔州之大冲也臣愿借山西民壮夫力而济以郡县赎金城是大险不三月可就从之于是筑长城自阳方口始　胡松杨方堡筑城记西蜀陈公讲既受命上公提督三闗兼巡抚山西地方乃言于朝曰山西雁门宁武偏头诸闗为国重镇东起代之瓶形岭西暨保徳河曲地东西延袤千有余里而宁武闗之阳方口东西长可百八十里适当朔州大川之冲平衍夷漫虽数十万骑皆可成列以进臣查山西诸路民壮可得万余忻代五台诸郡邑金嵗得数千不足则取诸大原所部吏民赎锾费不伤乎正额劳不及于齐民其筑之便上下其奏兵部兵部议如公指无异乃以雁门兵备副使王镐察监经费都司署都指挥同知王松太原府同知邢伦总督工程其下文武百执事并选亷慎而有干者使摄之经始嘉靖十九年之春三月毕工明年之夏六月东起阳方口经温岭大小水口神池荞麦川迄于八角堡之野猪沟老营堡之丫角墩土筑惟半余则斩山之崖为之计长三万三千一十余丈可百八十里无论土石并髙二丈有竒下广一丈五尺上广七尺加四尺为女墙可骑以驰可蔽以击墙外壕堑深广之度畧如墙中増敌台四十三座暖铺五十五间暗门五座重楼三座防水堤台称之包筑流水沟洞百十二处后中丞刘公臬代奉廷议属予与防政张君子立规计工事补筑东路三百里按察司佥事赵君瀛补筑西路黄河堧百五十里　灰河东流经堡北出口　崞县阳方仓寓阳方口　正徳九年十月防由阳方口深入至阳曲湾　嘉靖三十四年俺答入宣大山西俄而自阳方口出总督许论遮撃于朔州复由王茂山遁　三十九年俺答自阳方入犯忻州原平石岭闗复由此出以此地梁内梁外皆平旷无际故设大将于此　赵炳然分布秋防疏山西总兵统正兵暂驻阳方口一则调度本境一则便援云朔副总兵统竒兵仍驻老营一以专防黄河一以东西勦遏西路叅将统援兵驻水泉营中路叅将统援兵驻荞麦川暗门东路叅将统援兵驻广武站太原叅将统援兵驻马兰口神机司把总统标兵驻旧广武白草沟北楼叅将统援兵暂驻长柴岭游撃统游兵暂驻八角堡　王家屏三边修守记阳方口西迄小红沟寨八里又西筑八利境之尖山梁寨十里既成而公视东隅不称复増筑冯家梁寨二十里属之王野梁以绾宁雁之界面阳方左右顾两臂若画一矣甓三城阳方神池利民増筑土堡一八角
　　宁化守御所宁化所城方二里余髙三仞厚二仞门楼三明洪武二年筑　隋立汾源宫建城周六里四十一歩明洪武二年因旧址东畔倚山坡改建周二里一百九十六步髙三丈一尺池深一丈五尺西南北三门万厯三十四年宁武道郭光甃磗东西闗城二座　宋太平兴国五年置宁化军宁化县隶焉　淳熈九年金置宁化州　明初置宁化所隶山西都司嘉靖十九年都御史陈讲请改隶宁武从之　宋志宁化军四砦　西阳　脑子　细腰　窟谷　明宁化四堡　石坝　榆防　川湖　大峪屯　宁化十四寨　马头山　吴家沟　小横沟　牛心　三岔定河　葱园　杨房　子房　石佛　细窑　灰
　　窑　石家　贺家屯　明宁化守御千户所在静乐县北八十里置正副千户百户旗军三千三百四十八名　明洪武二年都指挥常守道驻兵宁化所五年延安侯唐胜宗増筑宁化城率千户唐成勦四大王部　嘉靖十五年俺答繇崖头入至宁化三马营
　　宁文堡西一里宁武城处东偏西山下临识者虑其难守明正徳十年兵备副使张鳯羾议城宁文堡于西山共相犄角　尹耕曰宁文城而宁武可守与江左戍石头意同
　　楼烦镇宁化所岭北有东路南路岭南有河川天城川西川南川细磨川岭南北外乂有西路北路而楼烦镇为河川村首乃岭南第一村也汉立雁门郡楼烦县元魏建楼烦宫隋唐立楼烦郡唐置楼烦监　辽耕阳武砦及宁化火山北地知并州韩琦凿堑立石界之
　　堡口宁武堡口险隘非寻常堡寨比
　　大河堡在东二里
　　石湖岭　石湖水口在东二十里　翁万逹疏曰自石湖岭起西至野猪沟止为垣七里堑十之一増添敌台二十八铺屋八十四又自野猪沟起东至石湖岭止为垣六里有竒増添敌台九十二铺屋二百七十六水口三暗门二自石湖岭起东至雕窝梁小西沟止为垣六里有竒増添敌台八十六铺屋二百五十八品窖七万六千二百二十四暗门二水口十一水洞三　石湖岭堡
　　野猪岭堡在县境
　　王野梁石湖岭东明嘉靖二十年八月吉囊繇朔州入至王野梁副总兵丁璋游击周宇战没遂深入太原嘉靖十一年都御史陈逹请城雁门诸隘起王野
　　梁厯白草沟水峪口至平刑闗为石垣髙濶以一丈为式
　　五花营东一百二十里
　　火烧沟东南十五里
　　金家觜东南八十里
　　靳家窊东南四十里
　　夹栁树堡东南六十里【详崞县】
　　小莲花堡东南七十里【详崞县】
　　盘道梁堡东南八十里【详崞县】
　　朔宁堡东南二十里　燕儿水堡东南四十里　西沟口堡东南四十五里　雕窝梁堡东南六十五里三马营堡西六十里　大水口堡北三十五里　石槽堡　麻峪堡　三岔堡　西岭堡　马圏湾堡黄土坡堡　金家堡　张家堡　梅家堡　杨家堡东庄　马营村堡　头马营堡　分水岭寨　八
　　答窊寨　石嘴头寨　白马崖寨　红村寨　汾河沟寨　谢家沟寨　白台寺寨　反口深烟寨　坝上寨　石庄寨
　　偏闗县
　　偏闗县长城东接平鲁丫角山起西接河曲县河口铺止
