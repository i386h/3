<!-- { "loadSidebar": true } -->
　　忻口诸山在州北五十五里忻水即沙河也发源崞县南流入州境隋因以名郡口为郡北要害故名　土地记汉高祖出平城围还师次于此六军忻然故名州志驳之　晋高祖遣供奉官张澄以兵二千搜索并镇忻代山谷中吐浑悉驱出塞
　　玉箭崖在忻口北东岸土人名将军背
　　虾蟆石在忻口北东岸以形似名谚曰水渰虾蟆石水湮正定府
　　石蛇山在州北白村以形似名
　　馥香山有宝香寺
　　大罗山
　　石谷山
　　赤石谷　元好问诗山近清凉觉地灵
　　仙人洞在福田寺左产玛瑙石相传通平山县
　　屠岸贾洞在刘家沟相传通定襄古城
　　薛云谷五代时薛云隐此
　　滹沱水在州东北五十五里繇崞县东南流合沙河入州境忻口镇东经白村高村金山铺又东流入定襄境
　　牧马河在州南五里源出阳曲界白马山西南流入州境合石代桥沟水又合岚水经白石村折而东流经城南七里又东北经定襄入滹沱河
　　南河出石佛嵎经南营屯入云中河
　　马井平泉在南宋玉泉山北昔有马食禾逐之不见掘之得水溢与地平遂名马井
　　香泉在州西南五十里三嵬山麓泉甘
　　金水河出九龙冈西麓流经会立解原村东北入云中河后浅
　　三涧沟在州西五里旧志名美良川
　　涧沟泉出石姑山半经乔村入流江后涸
　　石代桥沟在州西百二十里入牧马河
　　岚水源出西山北流入牧马河　通典秀容有岚水一滴泉在浮屠山北合流东南入云中河
　　大沟泉在浮屠山南
　　贸儿沟在北门外迤西沟洞深邃相传婴杵谋易孤地云中河在州北七十里出双尖山防髻尖合流经横河云内口南流经州北三十里又东北入定襄境会牧马水入滹沱河　水经云内镇入肆楼城之西东流两截山故肆州一名肆虑川一名肆楼川又名忻水魏太和五年三月辛酉朔车驾幸肆州癸亥讲武
　　于云水之阳
　　龙池在北赵村龙首峰前相传濬池辄微雨
　　沙河源出崞县经忻口东入滹沱河　通考唐复分置忻州以忻川水名又云秀容有云母山忻川水蓝水肆虑川水
　　洛隂水发源閙沟米家沟柳林沟合流经麻会镇东南北流入牧马河与水经注洛隂水异
　　绿水泉在双堡北东流入牧马河
　　合索河出合索村南二里　山海经因鹄索于此故山与河皆得名焉
　　广峪泉出广峪山
　　寒泉在双堡后涸
　　前山泉出南营屯东南入云中河
　　海满泉出嘉禾南入云中河
　　清水沟泉浑水沟泉与大沟泉皆出流江南后涸车轮泉
　　定襄县
　　刘仙洞在县东南三十里辽燕山广陵刘操镇守盂州口遇吕祖遂更名海入山洞修炼后化鹤飞去即今道敎南宗之祖也
　　神山在县东北十五里袤延二里逓高半里平原垒石突兀如盘疑有所遗而成金元好问尝读书于此因号遗山诗曰一丘一壑真堪老且向神山烟景休上有古刹霜担铁壁　傅纳海记定襄山由东北来羣峰连络若驰若突至牧溪之东势若少驻而后南逾溪而西有山曰神山发地峭孤立平野故名或又以为羣山之遗也又名遗山山之隂滹沱横荡而东山之阳牧水环滙而入于滹沱山川佳胜处也
　　武子谷山在县东二十里东西亘五里逓高三里连五石峪山峰峦高峻一名五子谷
　　五石峪山在县东二十里南北袤三里逓高三里连十八盘山云合则雨
　　十八盘山在县东三十里南北袤五里连牛台山逓高五里盘旋而上十八转
　　琵琶山在县东南十五里东西亘五里逓高二里连红砂山形似琵琶
　　闭门峪在县东南十五里一山中分相对如门
　　红沙山在县东南十五里东西亘三里逓高二里连五峪山山沙胥红
　　武峪山在县东南十五里东西亘四里有竒逓高三里连熊儿水山相传有藏孤台
　　七岩山在县东南十八里东西亘三里逓高二里连八峰尖山石洞七中洞尤竒深二十丈有竒广杀三之一高二丈有竒形覆而四埀夏旱滴水如散珠不絶后一井巨容斗滴水长注不盈不竭祷雨辄应明知县王立爱名曰惠泉井上小岩名惠泉第一洞天右有狮石岩北有宝符岩山一名七崖
　　居士山在县东南二十五里东西亘三里逓高二里连窰头山流泉侧有石室唐王维兄弟读书于此　石室碑魏武定四年十月任城王居士室欧阳修集古录跋曰魏宗室封任城王者数人其国中絶不知武定中封任城王者何人也
　　窰头山在县东南二十五里东西亘四里逓高四里连团城山上有羊肠占【山产石炭】
　　团城山在县东南二十五里东西亘一里逓高二里连七岩山相传赵盾令军士筑城止宿焉
　　八峰尖山在县东南三十里东西亘十里逓高五里连琵琶山一山八峰
　　熊儿水山在县东南三十里东西亘三里逓高二里连暖窰山熊尝入山水随涌出故名
　　暖窰山在县东南四十里东西亘七里逓高五里连五子谷山气常暖
　　丛防山在县南二十五里东西亘六里逓高五里连居士山羣峰联络山尤耸峙春夏云合则雨有雨霁侯庙一名丛象山山下有泉三穴流合为一名三会泉
　　红泉山在县西南三十里东西亘六里逓高三里连丛山洞石红似硃砂泉源不絶
　　虎头山在县西南三十五里东西亘五里逓高二里连红泉山西接石岭关以形似名
　　横山在县西北三十里东西亘三里逓高二里连鳯凰山众山东西山独南北　元好问诗横山犹带鳯凰形
　　鳯凰山在县西北三十里
　　龙头山在县西北三十五里东西亘二里逓高二里西接忻口连忻州界猫寨山滹沱水经其旁对水西忻口镇麓有暖泉
　　栢树岭在县北三十里滹沱河北东西亘五里逓高三里连铁石山一名漆郎山山洞中镵漆郎像乃豫让漆身地也洞外石有足迹马蹄迹
　　铁石山在县北三十里东西亘三里逓高二里连大小龙山石重而黒能吸铁
　　大小龙山在县北三十里东西亘三里逓高二里连卧虎山
　　卧虎山在县北三十里东西旦三里逓高二里连赵老怀山县志丛防山峙其南卧虎山踞其北东枕牛台西拱蓝阜牧马水前萦滹沱水后绕
　　赵老怀山在县北三十里东西亘二里逓高一里有竒连横山
　　圣阜山在县东北二十里五台县西南三十八里袤延二里逓高半里二山对峙峻耸孤秀下有钓鱼台五仙洞仙人手足石又有温泉莲花池　水经滹沱水东流圣人阜北　山堂肆考圣阜山在定襄县西北其山孤峙石上有二足迹　元好问诗马水横陈圣阜前滹沱陂堰远相连
　　龙母洞在县东北三十里洞口劣三尺行三四十武始敞豁有龙母像古台石磴后一石穴尤邃夐祷雨以获水渍香为验
　　牛台山在县东北三十里南北袤十里逓高三里连五公山元里人李子敬避居地时号李牛台
　　石佛洞在县东北三十五里开石洞天造石佛
　　紫石山在县东北三十五里南北袤五里逓高三里东北接五台界
　　五公山在县东北四十里南北袤二十里逓高四五里连段木山相传五仙炼丹于此
　　段木山在县东北四十里南北袤九里逓高四里连青石山接五台大关
　　青石山在县东北四十里南北袤五里逓高三里连紫石山
　　关门山地形志定襄有关门山
　　滹沱水经崞县至忻州忻口镇东折入县境横北东流后绕县治如带又东北流合云中河水繇上汤头经五台县大关隶县境凡七十里又东入直隶正定府界
　　甘泉井在小南门外水甘相传赵襄子凿
　　三会泉在丛防山麓一龙液泉一吕布池一娘娘池竝出合流四时不涸漑灌稻田为太原晋水之亚
　　牧马河发源忻州西南白马山至牛尾庄合诸水出州境东流入县境智村南环县治如带东北至卫村入滹沱河　水经白马之山牧水出焉
　　云中水繇安义蓝台西营羊房村东北入滹沱河土人名天章河　牧马云中源分二水一説云中水乃牧马河之支派也
　　惠民井在西门外
　　暖泉在龙头山麓夏凉冬暖
　　温泉在圣阜山下有三穴长流唐龙朔中尝赐锦幡幢盖旧有李冶碑记
　　马城池宋元丰四年三司户部副使陈安石增收忻州鹻地铛户马城池盐夹硝味苦
　　马跑泉　柳鉢泉　东凹泉
　　静乐县
　　孝文山在娄烦镇西南距县八十里坐镇娄烦交城永宁间芦芽山迤攴当宗管涔孝文矣相传魏孝文帝廵狩至此上有庙
　　周洪山在石峡外娄烦镇西距县七十里高十里盘踞八十里亦劈脉于赤坚岭而东北上者山面南形巍峩竒特西北十里有渥洼泉山一名周公相传宇文周廵狩至此
　　芦芽山在县西北百五十里汾水西岢岚州五寨县之界也
　　管涔山在县东北百六十里宁武县之界也
　　岑山一名岑峰山乃汾碾交滙间也山在城东五十歩盘踞八十里城东北隅跨峦之上山面南南麓在城内北麓在城外
　　愚山在东门外五里邑李模有愚山记
　　娘娘山在县东十五里高一里盘踞三十里繇巾字山来而至东川之北山面南三四峰秀耸如列笋山下有温泉即碾水也
　　四棱山在县东二十五里繇两岭盘曲而至东川之南山北悬崖上有雕儿崖石洞繇鸟道跋山一里上石磴数丈廼入洞
　　桃子山在县东五十里繇两岭来有泉一祷雨多应宋崇宁间赐号灵济之神加封昭润公宣和初建祠
　　两岭山在县东六十五里逓高五里盘踞四十里乃管涔山东北枝转南折北之两脊也两山相对面北北岭面东南
　　悬钟山在县东七十里从巾字山来形似钟顶圆净光丽实胥石也上有石寨名马寨
　　閤雷山在县东南六十里繇两岭来土人传时闻雷起云
　　罗汉山在县东南七十里繇两岭来高耸入云中有洞乳石特竒
　　天柱山在县南碾河外高一里盘踞十里乃芦芽东出枝环廻而至止者也山面南半崖一泉名天柱龙泉一名犬防泉旁有庙肖尔朱荣像称明惠王以荣为天柱大将军也明一统志荣尝过此
　　桃山在县南四十里有泉一宋宣和初建庙其上石峡山在县南六十里两山对峙汾水穿流其左繇两岭来其右繇鹿径南至赤坚岭绕来胥祖芦芽而至止者也峡中多泉滙流二十里入汾水胥温不冰水经注汾水又南与东西温谿合水出右近谿声流翼注水上杂树交隂云埀烟接自是水流潭涨波潆转泛　相传屈产乘即此晋尝产龙马容或有之若明一统志广舆记所载晋假道于虞出此则谬矣
　　担岭山在县南六十里
　　临春山在县南百二十里石楼东南之天城村高百丈下有流泉繇防门村入汾
　　花果山在县南百二十里
　　紫石山在县南百四十里腻石可作砚
　　黄家庄洞在县南汾水西黄家庄入沟深三里山谷旋转成窝东南西三面胥上而北山独石壁数十仞上穿四洞
　　石门山在县西南百里娄烦镇西二十五里石似门龙和山在县西南百二十里娄烦镇西三十里左引周洪右接孝文峭壁削拔瑞云时绕似龙象云
　　石楼山在县西南百三十里根于孝文而东北上者上有黒石如楼巅有泉一名独泉山
　　石龙山在县西南百五十里防门村道中石似龙形鳞爪须毫宛肖一名夹龙山
　　白刁岭山在县西南百五十里盘踞于孝文而东北上者
　　黒风山在县西五里汾水西高三里盘踞四十里乃芦芽西出枝绕廻而至止者也山面南侧有一窍秋冬出黒气名风洞山上有风神祠
