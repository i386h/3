<!-- { "loadSidebar": true } -->
　　王守诚字君实太原阳曲人气宇和粹性好学从邓文原虞集游文辞日进泰定元年试礼部第一赐同进士出身授秘书郎迁太常博士续编太常集礼若干卷转艺林库使与着经世大典拜陜西行台监察御史除奎章阁鉴书博士拜监察御史佥山东亷访司事改戸部员外郎中书右司郎中拜礼部尚书与修辽金宋三史书成擢参议中书省事调燕南亷访使至正五年除河南行省参知政事奏差宪使籍亷访使家铜梁县尹张文徳捕杀贼百余人重庆府官以私怨使县吏诬之拟杖一百为直其事辨析赃讼多所平反厘正职田因疏言仕于蜀者地僻路遥俸给薄何以自养请以戸絶及屯田荒者召人耕种收其入以増禄秩宜宾县尹杨济亨欲于蟠龙山建宪宗神御殿儒学提举谢晋贤请复文翁石室为书院皆采以上闻成之风采耸动居诸道最进资政大夫河南行省左丞未上母丧遘疾至正九年卒年五十四赐钞万缗諡文昭有文集若干卷
　　郭恭元贞间登进士第善用帛为大书飞动有神今大成殿东罗汉堂匾皆其遗笔
　　聂天章交城人至元间举进士第善文辞有修行授朝列大夫后左迁赵城令因辞归不出
　　周居仁太原人器量宏逺博通经史学明行修而力农自给教授生徒卒门人私諡曰静安先生
　　胡巨源榆次人登进士第任髙丽军民总管儒学教授博学多著述蔚有文称子惟尧领乡贡仕晋寜路学正寛裕不事边幅士子乐与之游博雅出巨源右
　　杜质榆次人性严重博学有雅量一吟一咏胥包括道义激劝风化人士雅重之歴翰林院编修江北燕南两道亷访司经歴江南诸道监察御史
　　明
　　杨一奇交城人嘉靖癸未进士河南嵩县知县执法除暴吏畏民懐陞陜西鄜州知州未赴着有太极图说畧义学史谈易经四书读书録补读书纪见自笑録体物韵语行于世
　　阎朴字文甫榆次县人教谕大纶子嘉靖壬辰进士选翰林院庶吉士元辅李文康极器重之授检讨充经筵讲官晋左春坊左赞善告归值敌犯邑城与有司协力固守起补原官兼署左右春坊司经局印陜西守臣请复河套下九卿防议朴亢声曰谋事贵有成算今海内困敝兵食两虚深入穷荒倘有蹉跌为害匪细议上得允迁南京国子监祭酒进六馆诸生严试之如锁闱例且曰儒者立志当以圣贤为凖圣贤一诚其本五伦其实六徳六行六艺其目也阅五旬忽有旨以赴任违限勒令闲住归筑小园结茅屋数椽列琴尊图史其中着有通鉴逸旨榆次志山西通志稿诸书
　　王道行字明甫阳曲人嘉靖庚戌进士初授邓州知州迁大名同知转苏州知府正直亷介所至吏畏民懐寻陞应天副使陜西参政再陞河南按察使四川布政使以耿介忤当路归杜门著书有桂子园集行于世
　　朱表杪字竹溪阳曲荣靖王曾孙醇谨好读书日取秦汉典籍朝夕雒诵间为诗赋皆精工出人意表雅喜临池明窓净几临摹古人墨迹尤善草书以右军大令为宗能得其笔意子知鼇束发习声律年甫壮学成尝选奇玉柱峰藐射姑山所至雄词丽句与烟岚相映发士大夫迄今称之
　　徐行岢岚人性强记为文千言立就志行敦笃善教人治戴礼者胥出其门隠居草野读书自娱年八十余手不释卷子瑶除永平教授佩无锡丞忠厚咸有父风
　　李重熙岢岚人家贫不能给饘粥栖西山寺不炉不扇足迹不入城市有句云圣贤渡口休行错义利闗头要认真盖自况也
　　国朝
　　李中馥号凤石太原县人天啓甲子举人性刚鲠进退不茍为孝亷五十年未尝一入公府明季直指使者荐辞不赴夘辰间饥典衣赈贷尝捐修县城甲申闯冦遣人授伪官怒曰乃公向不趋召今宁为贼屈耶闭门卧不顾比姜逆乱登陴画守御方畧县令郜焕元恃以无恐雅嗜读书晚年益勤朝夕不释卷揄扬后学不去口着从好集石鼓考本草目録银杏园文集藏于家
　　侯璋字朴庵阳曲人康熙丙午丁未聨捷进士官内阁中书璋少颖异喜经济学熟肄礼乐兵农钱谷盐铁诸务及改试策论指陈利害殊悉在凤池挥毫染翰望益着戊午典湖广乡试手诸生卷殚神简阅夜漏数十下不少倦放榜日卒可谓克勤其官
　　阎若璩字百诗太原县人少奇慧博极群书而句字必精核不少茍尤嗜吟诗类张籍王建拟古乐府晓畅中义蕴宏深山左赵秋谷尝谓山阳阎百诗学问博洽前无古人而若璩于王司冦唐贤三昧之选抉摘其舛谬如东南御亭上之讹卸涔阳何处寻之讹浔胥为订正不少假康熙戊午举博学宏辞久之卒子咏进士官中书舎人若璩侨居淮安故秋谷称山阳阎百诗云
　　张志逺字鹏期阳曲人品行端洁为诸生博学工制艺善诗词旁通医学而楷书尤精得黄庭遗法督学髙龙光称其整密劲雅可配文待诏徴明为晋人楷法冠晚年学益勤聚羣书手自评隲着诗词稿三卷诗叶正韵一卷切音要诀一卷医学抄要八卷
　　平阳府
　　周
　　屋庐子晋贤人著书言彭耼之法
　　汉
　　杜挚字徳鲁河东人文章叙録曰初上笳赋署司徒军谋吏后举孝亷除郎中令转补校书挚与毌丘俭乡里相亲故为书与俭求仙人药一丸欲以感切俭求助也其诗曰闻有韩众药信来给一丸俭答曰韩众药虽良或更不能治挚竟不得迁卒于秘书着文赋传于世
　　晋
　　贾弼之平阳襄陵人广集百氏谱记専心习业晋太元中给令史书撰定缮写藏秘阁及左右曹弼之仕至员外郎子匪之骠骑参军家传谱学
　　前宋
　　贾渊字希镜平阳襄陵人弼之孙宋孝武时青州人发古冢铭云青州世子东海女郎上问学士鲍照徐爰苏寳生并不能悉希镜对曰此司马越女嫁茍晞儿检访果然由是见遇敕注郭子升明中齐髙帝取为骠骑参军武陵王国郎中令歴大司马司徒府参军竟陵王子良使撰见客谱出为句容令希镜三世传谱学凡十八州士族谱合百帙七百余卷核究精悉皆如贯珠当时莫比永明中衞军王俭抄次百家谱与希镜参懐撰定建元初迁长水校尉伧人王泰寳买袭琅邪谱坐被收子栖长谢罪稽颡流血获免后为北中郎参军卒撰氏族要状及人名书并行于时
　　梁
　　贾冠河东襄陵人五代祖弼晋太元中为散骑常侍撰姓氏簿状十八州百十六郡合七百一十二篇甄析士庶无所遗宋王刘湛好其书每日对千客可不犯一人讳湛为选曹亦撰百家谱以助铨序焉弼传子匪之匪之传子希镜撰姓氏要状十五篇尤所谙究希镜传子执更作姓氏英贤一百篇又着百家谱广湛及王俭王僧孺所记执传孙冠撰梁国皇太子序亲簿四篇
　　唐
　　尹知章绛州翼城人少虽学未甚通解忽梦人持巨凿破其心忽惊寤志思开彻遂编明六经诸生尝讲授者更北面受大义长安中擢定王府文学迁太常博士中宗时或建言以凉武昭王为七庙始祖知章议武昭逺世非王业所因乃止出为陆浑令弃官去时散骑常侍解琬亦罢归与知章覃思经术举防防然张说表诸朝擢礼部员外郎转国子博士马懐素绪定秘书奏是正文字每休沐讲授未始辍于易老庄书尤悬解弟子贫者赒给之性和厚人不见有喜愠未尝问产业其子欲广市樵米知章曰如而计则贫人何以取资且吾尚应夺民利邪卒官注传多行于时门人孙季良等颂其徳刻着东都国子监门外
　　敬防真平阳人开元初诏举治易老庄者中书令张说以防真闻赐衣币侍读兼侍讲学士终太学博士
　　宋
　　邢昺字叔明神山人侨济隂太平兴国初举五经擢九经及第授大理评事知泰州盐城监赐钱三十万昺请盐改隶楚州从之明年召为国子监丞迁尚书博士出知仪州就转国子博士代还赐绯选为诸王府侍讲雍熙中迁水部员外郎改司勲端拱初赐金紫累迁金部郎中真宗改司勲俄知审刑院以昺儒者命刘元吉同领冬迁右谏议大夫咸平初改国子祭酒二年为翰林侍讲学士校定周礼仪礼公羊谷梁春秋传孝经论语尔雅义疏加阶勲俄为淮南两浙巡抚使于便坐令讲左氏春秋侍读预焉五年讲毕宴崇政殿赐袭衣金带加器币仍迁工部侍郎兼国子祭酒学士如故知审官院权知院事景徳二年上言亡兄素尝举进士愿霑赠典特赠大理评事是夏幸国子监阅库书问经版几何昺曰国初不及四千今十余万经传正义皆具臣少从师业儒时经具有疏者百无一二盖力不能传写今版本大备士庶家皆有之斯乃儒者逢辰之幸也先是印书余纸鬻以供监中杂用昺请归之三司上又令举经术该博徳行端良者以广学员三年加刑部侍郎一日上从容语及宫邸旧僚沦丧殆尽唯昺独存翌日赐白金千两且诏其妻至宫庭赐冠帔四年昺以羸老自陈愿给假一年归视田里上命坐慰劳之因谓曰便可权本州何须假耶超拜工部尚书知曹州职如故辞日赐袭衣金带特开龙图閤召近臣宴崇和殿上作五七言诗二首赐之预宴者皆赋昺视壁间尚书礼记图指中庸篇曰凡为天下国家有九经因陈其大义上嘉纳之及行又令近臣祖送设防于宜春苑大中祥符初东封召还命判留司御史台礼部尚书昺素习田事多采农家说为对三年请告特诏太医诊视六月上亲临问赐名药一奁白金器千两缯防千匹召其子太常博士知东明县仲寳国子博士知信阳军若思还侍疾逾月卒年七十九赠左仆射三子并进秩初雍熙中昺撰礼选二十卷献之太宗探其帙得文王世子篇甚恱问衞绍钦昺为诸王讲说曽及此乎绍钦曰诸王常时问昺经义昺每至发明君臣父子之道必重复陈之太宗益喜真宗尝因内阁暴书览而称善召昺同观作礼选赞赐之昺言家无遗稿愿得副本上许之缮録未毕而昺卒亟诏写二本一本赐其家一本俾置冢中昺讲孝经礼记论语书易诗左氏传据传疏敷引外多引时事为喻深被嘉奬上尝问管仲召忽及郑注礼记世子篇各随其事理以对仲寳后为三司判官至祠部郎中坐事贬卒若思终驾部郎中
　　孙复字明复晋州平阳人居泰山学春秋着尊王发微十二篇大约本陆淳而増新意山东自石介下皆以先生事之年四十不娶李迪知其贤以其弟之子妻之复初犹豫石介与诸弟子请曰公卿不下士久矣今丞相不以先生贫贱欲托以子宜因以成丞相之贤名复乃听孔道辅闻其贤就见之介执杖履立侍复左右升降拜则扶之其往谢亦然介既为学官语人曰孙先生非隠者也于是范仲淹富弼皆言复有经术宜在朝廷除秘书省校书郎国子监直讲车驾幸太学赐绯衣银鱼召为迩英阁祗候说书杨安国不恱罢之又坐孔直温贬处州监税徙泗州知长水县签书应天府判官事通判陵州未行翰林学士赵槩等十余人言复经为人师不宜使佐州县留为直讲稍迁殿中丞卒赐钱十万复治经胜胡瑗既病韩琦言于上选书吏给纸笔命其门人祖无择就复家得书十五万言录藏秘阁特官其一子
　　张防元翼城人仁宗朝乡举累举进士不第退而讲授一时人才蔚起募工修文庙先圣贤像文潞公记称之载学宫志
　　甯智曲沃人嘉祐乡进士哲宗问枢密副使王岩叟从谁学对曰从河东甯先生由是知名
　　郭纯洪洞人治平中进士官至宣徳郎长于史学温公称其有迁固才子旦亦举进士宣和间简州文学终亳州司法参军因家亳
　　金
　　乔扆字君章初名逢辰洪洞人天徳三年进士自号莲峰真逸诗乐府胥有名子宇字徳容八歳能鼓琴召入东宫显宗称其不凡大定十六年登科贞祐初为益都按察转运使与田琢胥没兵间
