<!-- { "loadSidebar": true } -->
　　栁佐临清进士万厯间任夏县才识髙明政体谙练邑号多讼剖决如流三月后讼简刑清民赖以安调曲沃
　　袁应春凤翔人万厯间以灵石知县调夏县时太监张忠奉命开鑛威福大作令长皆长跪白事应春独抗礼曰公虽贵内侍也令虽卑臣子也无庭防理忠大怒劾之降永宁衞经歴天启改元以荐起刑部主事至员外
　　韩薰为夏县知县税使张忠奏调薰简僻吏部尚书李戴以内官不当擅举刺疏争之戸科给事中程绍力争镌秩斥薰为民
　　魏学徴万厯间由举人知平陆县体恤民瘼举弱抑强引渠水以资灌溉建文台以振士风人怀其惠去后为立徳政碑
　　李蕴秀直隶永年人天启二年以举人任平陆县知县性刚果锄豪强不少假而培养士类则情义倍至祀名宦
　　姜士佐山东胶州人天启五年以举人任芮城县知县性仁慈抚民造士具有才干修城堡救凶荒劝开垦曲尽其术祀名宦
　　王楫泰安进士天启间自拓城调安邑一清如水政尚仁慈邑人戴之陞户部主事
　　王涛字濬仲昆山人万厯末举于乡以教谕擢解州知州补随州崇祯十年正月贼至死尤烈赠太常少卿与蔡懋徳并祀双忠祠
　　阎尧年直隶隆平人崇祯间以选贡任解州知州性防洁雅习庶务遇事洞见本末务持公正后官苑马寺卿祀名宦
　　袁葵直隶东明人崇祯间以进士任夏县知县有干济才勤于政事未逾年化行恩浃调洪洞祀名宦
　　汤维新山东济宁人崇祯间以进士任平陆县知县性方正以防洁自矢勤于抚绥有循吏遗风后入觐行槖萧然祀名宦
　　房之屏宛平人举于乡崇祯末为安邑知县流贼陷城北向拜天子入署拜母命妻子各自尽投井未死贼曳出斩之
　　国朝
　　刘之屏万全衞人顺治四年以进士任夏县知县抚字心劳人称刘父姜逆之乱之屏登陴督守手刃二贼力竭死于城上
　　赠按察司佥事防子入监祀忠烈祠
　　迟日巽广宁人顺治七年以贡生知夏县时姜逆初平流移未复而余孽犹潜伏伺衅日巽哀前令刘之屏以无备殉乃缮治城堡集乡勇勤训练贼间窃发辄躬督以往殄灭无遗种乃止而胁从者又勤抚恤之俾胥复业又力请蠲积逋夏人始苏日巽当新造不茍役役簿书钱谷间为徳于夏甚厚故夏人至今思之
　　邹蕴贤辽东人顺治十年知解州时当朝廷定鼎初凋瘵未复蕴贤不喜为苛刻轻徭缓徴噢咻抚摩吏民安之而坚确有守利当兴除虽有力者撼之不为动未几疮痍渐起闾里改观后迁苏州知府以去州人建祠祀之
　　郑四端陈留人顺治十三年以进士知夏县性严重訾笑不茍而谘访民疾苦殊详恳邑有谐媚者微词讽刺俾自远夏故多贤令刘迟最着至严明正直则推四端为第一解组士民闭门留之累日乃能出境
　　江闿贵州贵阳人康熙三十年以举人知解州勤学殖有知人鉴赏识胥登甲乙榜为政安静不扰士民若不知有官先是未申间民多宿逋檄一嵗并徴闿详请分年带徴民怀之
　　绛州
　　汉
　　吴汉字子顔南阳宛人为安乐令説太守彭宠归光武帝世祖即位以功拜大司马封舞阳侯建武三年率建威大将军耿弇虎牙大将军葢延击青犊于轵西大破降之十五年率扬武将军马成捕虏将军马武击塞北徙雁门代郡上谷吏人六万余口置居庸常山闗以东二十年卒諡曰忠侯
　　赵岐京兆长陵人少举明经有才艺永兴二年辟为皮氏长河东太守刘祐去郡而中常侍左悺兄胜代之岐耻事即日弃官西归有孟子注行于世
　　陈寔字仲弓颍川许人出于单微有志好学坐立诵读司空黄琼辟选理剧补闻喜长旬月以期丧去官复再迁除太邱长修徳清静百姓以安寔在乡闾平心率物争讼者叹曰宁为刑罚所加不为陈君所短后三公每缺议者归之中平四年年八十四卒海内赴者三万余人制衰麻者以百数共刋石立碑諡为文范先生
　　魏
　　贾逵字梁道襄陵人初为郡吏守绛邑长有贤声郭援之攻河东所经城邑皆下逵坚守援召单于急攻之城将溃绛父老与援要不相害逵绛人既溃援闻逵名欲使为将以兵劫之逵不为动左右引逵使叩头逵叱之曰安有国家长吏为贼叩头援怒将斩之绛吏民皆乘城呼曰杀我贤君宁俱死耳左右义逵多为请遂得免初逵过皮氏曰争地先据者胜围急知不免乃使人间行送印绶归郡且曰急据皮氏援既并绛众将进兵逵乃以他计疑援谋人祝奥援由是留七日郡从逵言故得无败仕至豫州刺史
　　晋
　　挚虞字仲洽京兆长安人少事皇甫谧才学通博著述不倦武帝诏诸贤良方正直言会东堂亲策之虞对切直擢太子舍人除闻喜令时天子留心政道又吴冦新平天下乂安虞上太康颂以美晋徳以母忧解职惠帝末歴光禄勲太常卿卒
　　北魏
　　陆凯字智君馥子好学除正平太守在郡七年号为良吏卒諡惠
　　杨檦正平髙梁人为邵州刺史少慷慨值尔朱荣乱以义烈闻拜伏波将军后从孝武入闗以功进爵为侯威名大振凡邻境据险自恃如司马恭侯景之徒皆不战而自遁其见惮于敌如此朝廷録其功令子袭封
　　唐永初大统初为东雍州刺史性清防家无积蓄世咸称之
　　王思政太原祁人有筹策魏孝武封祁县侯拜中军大将军大都督总宿衞兵及西迁晋太原郡公大统中镇农思政以玉壁地在险要请筑城即自营度移镇之迁并州刺史仍镇玉壁八年东魏来冦思政守御有备敌人昼夜攻围卒不能克乃收军还以全城功授骠骑大将军复镇农太祖命举代己者思政乃进所部都督韦孝寛其后东魏来攻孝寛卒能全城时论称其知人十三年思政入守颍川陷于东魏
　　韦叔裕字孝寛京兆杜陵人少以字行沈敏和正涉猎经史大统六年为晋州刺史寻移镇玉壁兼摄南汾州事先是山胡恃险屡为刧盗孝寛示以威信州境肃然进授大都督十二年齐神武领山东之众志图西入以玉壁冲要先命攻之连营数十里至于城下尽攻击之术孝寛咸拒破之神武无如之何乃遣仓曹防军祖孝徴谓曰未闻救兵何不降孝寛报云我城池严固兵食有余攻者自劳守者常逸孝寛关西男子必不为降将军也俄而孝徴复谓城中人曰韦城主受彼荣禄或复可尔自外军士何为相随入汤火中耶乃射募格于城中云能斩城主降者拜太尉封开国郡公邑万戸赏帛万疋孝寛手题书背反射城外云若有斩髙欢者一依此赏孝寛弟子迁先在山东又锁至城下临以白刃云若不早降便行大戮孝寛慷慨激畧无顾意士卒莫不感励神武苦战六旬伤及病死者十四五智力俱困因而发疾其夜遁去后因此忿恚遂殂魏文帝嘉孝寛功令殿中尚书长孙绍远左丞王悦至玉壁劳问授骠骑大将军开府仪同三司晋爵建忠郡公废帝二年入为雍州刺史恭帝二年周文北巡命还镇玉壁周孝闵帝初入为小司徒保定初以孝寛立勲玉壁遂于玉壁置勲州仍授勲州刺史齐人遣使至玉壁求通互市晋公护以其相持日乆絶无使命一日忽来求交易疑别有故又以皇姑皇世母先没在彼因其请和之际或可致之遂令司门下大夫尹公正至玉壁共孝寛详议孝寛乃于郊盛设供帐令公正接对使人兼论皇家亲属在东之意使者辞色甚悦时又有汾州胡抄得闗东人孝寛复放东还并致书一牍具陈朝廷欲敦邻好遂以礼送皇姑及防母等孝寛善于抚御能得人心所遣间谍入齐者皆为尽力亦有齐人得孝寛金货遥通书疏故齐动静周朝皆先知时有主帅许盆孝寛托以心膂令守一戍盆乃以城东入孝寛怒遣谍取之俄而斩首而还其能致物情如此汾州之北离石以南悉贼抄掠居人阻断河路孝寛深患之而地入于齐无方诛剪欲当其要处置一大城乃于河西徴役徒十万甲士百人遣开府姚岳监筑之岳色惧以兵少为难孝寛曰计成此城十日即毕既去晋州四百余里一日创手二日伪境始知设令晋州徴兵二日方集谋议之间自稽三日计其军行二日不到我之城隍足得办矣乃令筑之齐人果至南首疑有大军仍停留不进其夜又令汾水以南傍介山稷山诸村所在纵火齐人谓是军营遂收兵自固版筑克就卒如其言四年晋柱国时晋公防将东伐孝寛遣长史辛道宪启陈不可防不纳既而大军果不利后孔城遂陷宜阳被围孝寛乃谓其将帅曰宜阳一城之地未能损益然两国争之劳师数载彼多君子宁乏谋猷若弃崤东来图汾北我之疆界必见侵扰今宜于华谷及长秋速筑城以杜贼志脱其先我图之实难于是画地形具陈其状晋公防令长史叱罗协谓使人曰韦公子孙虽多数不满百汾北筑城遣谁固守事遂不行天和五年晋爵郑国公増邑通前一万户是嵗齐人果解宜阳之围经畧汾北遂筑城守之建徳后武帝志在平齐孝寛上疏陈三策书奏武帝遣使重币聘齐后遂大举再驾而定山东卒如孝寛之策五年帝东伐过幸玉壁观御敌众之所深叹美之移时乃去孝寛请为先驱帝以玉壁要冲非孝寛无以镇之乃不许及赵王招率兵出稽胡与大军犄角乃勅孝寛为行军总管围守华谷以应接之孝寛克其四城武帝平晋州复令孝寛还旧镇及帝凯还复幸玉壁诏孝寛随驾还京晋上柱国大象二年平相州还十一月卒諡襄
　　裴文举字道裕河东闻喜人父邃为州里推挹大统三年东魏来侵邃乃纠合乡人分据险要以自固时东魏以正平为东雍州遣其将司马恭镇之每遣间人扇动百姓邃宻遣都督韩僧明入城喻其将士即有五百余人许为内应期日未至恭知之乃弃城夜走因是东雍遂内属及李弼畧地东境邃为之乡导多所降下太祖嘉之特赏衣服封澄城县子除正平郡守卒于官文举少忠谨涉猎经史周初袭爵保定三年迁绛州刺史邃之任正平也以亷约自守每行春省俗单车而已及文举临州一遵其法百姓美而化之总管韦孝寛特相钦重每与谈论不觉膝前于席天和初晋骠骑大将军开府仪同三司寻为孝寛柱国府司马六年晋公初文举叔父季和为曲沃令卒于闻喜川而叔母韦氏卒于正平县属东西分隔韦氏坟陇在齐境及文举在本州每加赏募齐人感其孝义潜相要结以韦氏柩西归竟得合葬宣政元年卒
　　郭贤字道因扬州人博涉经史有谋畧世宗初为勲州刺史镇玉壁以防平称卒諡曰节
　　裴果字戎昭河东闻喜人少慷慨有志畧周太祖曽使并州与果相遇果知非常人宻托附焉永安末从军讨羣贼乗黄骢马衣青袍每先登陷阵时人号为黄骢年少永熙中授河北郡守沙苑之役率宗党归西魏解玉壁围摧锋陷击所向披靡除正平郡守正平果本郡也以威猛为政百姓畏之盗贼亦为之屏息果歴牧数州号为称职卒諡质
　　王徳代武川人虽不知书而断决处分无以过孝武西迁行东雍州事在州未几百姓怀之封河间郡公卒諡献
　　东魏
　　刘丰普乐人为南汾州刺史河隂之役丰功居先丞相髙欢执其手嘉叹之
　　北周
　　梁御字善通其先安定人后因官北边遂家于武川御少好学长更好弓马尔朱天光西讨引为左右共平闗右封白水县伯邑三百户后与诸将翊戴太祖大统时晋爵广平郡公出为东雍州刺史为政举大纲而已民庶称焉四年卒于州临终惟以国步未康为恨言不及家諡武昭
　　刘亮中山人少倜傥有纵横计畧从贺拔岳西征常先锋陷阵与诸将谋迎太祖以勇敢见知为时名将谋策又多合机宜太祖曰卿文武兼资即孤之孔明也赐名亮封长广郡公大统十年出为东雍州刺史为政清静百姓安之在职三嵗卒于州諡襄配享太祖庙庭
