<!-- { "loadSidebar": true } -->
　　薛季宣字士龙宝鼎人侨永嘉父徽言起居舍人季宣六岁而孤伯敷文阁待制弼收鞠之从弼宦游及见渡江诸老闻中兴经理大略喜从老校语得岳韩诸将兵间事甚悉年十七荆南帅辟书写机宜文字获事程颐弟子袁溉尽受其学于古封建井田乡遂司马法之制靡不研究讲画权武昌令白帅刘锜以武昌形势直淮蔡而兵寡势弱宜早为备锜不听及金兵入稍稍资季宣计画未几诏成闵入援季宣又説宣谕汪澈曰闵既得蔡有破竹之势宜守便宜勿遣而令其乘胜下頴昌道陈汝趋汴都金内顾且惊溃可不战而屈其兵矣澈不听时江淮仕者皆预遣其孥季宣独留家与民期曰吾家即汝家即有急吾与汝偕死民亦自奋县多盗行保伍法五家为保二保为甲六甲为队因地形便合为总不以乡为限总首副总首领之官族士族富族皆附保蠲其身俾输财供总之小用诸总有圃以习射禁蒱博杂戏而许以武事角胜负五日更至庭阅之赏其无者不幸死予棺复其家三年乡置楼盗发伐鼓举烽瞬息徧百里县治白鹿矶安乐口皆置戍复请得战舰十甲三百罗落之守计定讫兵退人心不揺枢密使王炎荐于朝召为大理寺主簿未至为书谢炎言宜以仁义纪纲为本用兵请俟十年后宰相虞允文白遣行淮西收流民以实边季宣为表废田相原隰复合肥三十六圩立二十二庄于黄州以户授屋以丁授田颁牛及田器谷种各有差廪其家至秋乃止凡为户六百八十有五分处合肥黄州间并边归正者振业之季宣尝曰吾非为今日利也合肥之濒边有警因以断栅江保巢湖黄州地直蔡冲诸庄辑则西道有屏蔽矣光州守宋端友招集五户而诡增之以幸赏季宣按得其实奏劾之下端友大理季宣还奏曰左右之人进言者其情不可不察也托正以行邪伪直以售佞荐进人物曾非诵言游中伤乃自不意一旦号令虽自中出而其权已归私门矣故齐威之霸不在阿即墨之诛赏而在毁誉者之刑臣观近政非烹阿即墨之诛赏奈何毁誉之人自若乎上曰朕方图之季宣又奏曰日城淮郡以臣所见合肥板干方立中使督视卒卒成之臣行过郡一夕风雨堕城五堵溧阳南壁阙而居巢庳陋如故乃闻有靡钱钜万成城四十余大者陛下安取此然外事无足道咎根未除臣所深忧左右近侍阴挤正士而阳称道之陛下傥因貌言而听之臣恐石显王凤郑注之智中也又言近或以好名弃士大夫夫好名特为臣子学问之累人主为社稷计唯恐士不好名诚人人好名畏义何乡不立上称善恨得季宣晩遂进两官除大理正凡奏请论荐皆报可虞允文不悦居七日出知湖州会户部以厯付场务季宣奏曰自经总制立额州县凿空以取赢虽有奉法吏思寛弛而不得骋若复额外征其强半郡调度顾安所出殆复巧取之民民何以胜户部谯责愈急季宣争愈强台谏交疏助之乃收前令改知常州未上卒年四十季宣于诗书春秋中庸大学论语皆有训义
　　金
　　陈挥其先自洛徙临晋家贫嗜学擢贤良方正官滋州司士曹有清操子颢正大中擢贤良方正拜儒林郎卒于官孙克基天德三年进士第一官国子监丞克基子仲谦幼頴悟授书即能通大义举贤良方正任耀州三白渠规措使谢病归与名人高士从容觞咏之乐十余年卒年六十一封颍川郡伯仲谦子河东山西道行中书省防议庾平阳路提举学校廙近侍局奉御膺东平路观农使膺子元凯元至元间明经官河东山西肃政廉访使追封颍川郡侯諡宣靖元凯子敬立由明经累官开城路总管府治中陈氏七世举明经者四人擢贤良方正者三人举进士者一人科第蝉聨可谓盛矣
　　胡光谦河中府人明昌三年四月壬寅朔尚书省奏提刑司察举河中府胡光谦年虽八十三尚可任用勅召赴阙七月丁亥光谦至阙命学士院以杂文试之称防上曰朕欲亲问之八月辛亥特赐光谦明昌二年进士第三甲及第授将仕郎太常寺奉礼郎官制旧设是职未尝除人以光谦德行才能故特授之
　　侯小叔河东县人为河津水手贞祐初籍充镇威军以劳补官元光元年迁府判官权河东南路安抚副使元兵围河中尽防农民入城以家财赏战士围始解迁治中安抚如故枢密院奏小叔才能可用权位轻不足威众乞假符节诏权元帅左都监便宜从事提控吴德説小叔出降叱出斩之表兄张先复从容言出降保妻子怒谓先曰我舟人子致身至此何云出降缚于柱杀之饭僧祭葬以尽戚党之礼顷之枢密院遣都监额抡来议兵事因出城会议石天应乘机取河中府作浮桥通陜西小叔驻乐李山寨众兵毕会夜半砍城以登焚楼橹火照城中天应大惊尽弃辎重牌印马牛杂畜死于双市门小叔烧絶浮桥抚定其众迁昭毅大将军遥授孟州防御使同知河中府事二年正月元军十万围城总帅阿格遣提控孙昌率兵五千枢密副使完顔萨布遣李仁智率兵三千来援约夜中鸣钲内外相应及期小叔出兵战昌智仁不敢动复敛众入城围益急众议出保山寨小叔曰去何之密遣经歴张思祖奔告于汴明日城破小叔死不得其尸或疑尚在中条诸寨无所统领后四十余日乃诏河中推官嘉勒斡权领右都监总其军宣宗思小叔功下诏褒赠切责阿格不救河中之罪
　　强伸本河中射粮军子弟貌寖陋而膂力过人兴定初从华州副都统安宁复潼关有劳监郃阳醋后客洛下选充官军戍陜铁岭军溃被执从都尉乌凌阿呼图克归中京留守萨哈连死元帅左监军任守真复立府事以便宜署伸警巡使守真又死郑州天兴元年八月中京人推伸为府签事领军二千五百人伤残老幼半之甫三日复被围东西北三面多树大炮伸括衣帛为帜立之城上募壮士得五千人赤身而战往来救应大呌以憨子军为号其声势与万众无异刮钱为镞得元兵一箭截而为四以筒鞭发之创遏敌炮能发大石于百步外所击无不中伸奔走四应所至必捷得二驼及所乘马皆杀之以犒军士得一脔如赐百金九月元兵退百里外闰月复攻一月兵倍前不能防事闻哀宗降诏褒谕以伸为中京留守元帅左都监世袭穆昆行元帅府事二年二月建一堂于洛川驿之东名曰报恩刻诏文于石誓以死効三月中使至以伸便宜从事时行省色埒卒呼图克代伸行总帅府事月余粮尽军民稍稍散去五月元兵复来阵于洛南伸阵水北有韩帅者匹马立水濵招伸降伸责曰君独非我家臣子耶既不能勤王乃欲诱我降耶我本一军卒今贵为留守誓以死报国遂跃而射之帅奔阵率歩卒数百夺桥伸军一旗手独出拒之杀数人即手解都统银符佩之士气复振初筑战垒于城外四隅至五门内外皆有屏谓之迷魂墙元兵以五百骑迫之伸率部下二百鼓噪而出元兵退六月呼图克走鹰扬都尉献西门以降伸知城不能守率死士数十人突东门出转战至偃师力尽就执载以一马拥迫而行宛转不肯进强掖之及中京七里河将见大帅塔察语益激兵卒曰此人乖角如此其能降乎不若杀之因好语诱曰汝能北面一屈膝吾贷汝命伸不从左右力持使北伸抝头南向遂杀之
　　卢芝字廷瑞河东人任子补官以西安军节度使行部尚书石玠字子坚河中人崇庆二年进士以汝州防御使行部侍郎天兴二年九月河南行省武仙由浙川至黑谷泊进退失据谋北走二人相与谋曰吾等知仙不防国家久矣谏之不从去之未可事至今日正欠蔡州一死耳假若不得到蔡州死于道中犹胜死于仙也既去仙始觉追玠杀之芝走至南阳为土贼所害
　　段元亨河中人提孤军守城或诱其降不从城陷絙西南堞下死于河兄大亨为领军都元帅亦死于难祀乡贤
　　南仲蒲州人有孝行以孝廉称元兵至先士卒死之元
　　谢天吉字钟祥元初知蒲郡尝因朝觐赐坐赐金甲彤弓良马貂裘金末人皆逃难河南天吉以王事持节至流民相谓谢帅素寛仁能容来附者数千人初遭上官征敛无度辄罄家赀以应逾年征益迫天吉以民困家竭计穷乃投河佯死事得寝时经大变河中又关河戎马之区府僚故吏相对欷歔曰若谢帅在事不至此或曰谢帅实在向之死伪也诸同僚就谒于所隐既见悲喜交集恳求莅事再三后可百姓欢喜载道天吉善谈笑好饮酒以含醉养于万固精含归卒于家年五十九今子孙居嶷山前东庄村称巨族焉
　　陈元凯字时举膺子擢明经性英毅有操行事父母以孝闻至元间太保刘秉忠荐举扈从上都歴建康路总管浙东海右道肃政廉访使以疾终赠河东郡侯諡靖宣
　　刘哈喇巴图尔河东人本姓刘氏世业医至元八年以近臣言得召见世祖谓其目有火光异之留侍左右初赐名哈喇鄂托齐十七年擢太医院管勾宗王必喇特穆尔往征实里济上问曰当行者多避事汝善医复习骑射能从行乎曰事君不辞难臣不行将何为即请授甲上曰汝安用甲曰臣愿备一战士上曰医汝事也甲不可得惟赐以环刀弓矢将行闻母疾归省不敢以远役告母微知之谓曰汝第行我疾安矣即辞去驰至王所及将战请甲王留之使领辎重慨然曰大丈夫当効命行阵乃寺营帐如妇人耶见有甲者饮以酒高价取之明日披以徃曰一人兴善万人可激我为万人激耳中道三遇敌射之皆不中王喜甚既擒实里济命献俘上彻御膳羊胾以赐既拜受先懐其美者上问故对曰请以遗母命自今凡赐之食必先赐其母以功授和林等处宣慰副使二十五年海都犯边尚书省奏以彻伯尔往掌和林屯粮上曰出纳非彻伯尔所知哈喇鄂托齐可胜任遂使彻伯尔与俱防海都兵至与彻伯尔南行至巴尔布拉克地距敌军五六十里彻伯尔大惧刘哈喇见其有二心遂潜遁入见上喜曰人言汝陷贼乃能来耶二十七年迁河东山西道宣慰使奏曰河东臣乡乞赐锦衣为荣上以金织文衣赐之居二年召还谕曰阿巴拉呼素产鱼吾今立城名肇州汝往为宣慰使仍别赐汝名曰小龙儿或曰哈喇巴图尔汝可自择对曰龙非臣下所敢承上曰然则哈喇巴圗尔可也复赐以绣衣玉带既至定市里安民居一日得鱼九皆千斤遣使来献俄召还成宗初皇太后命曰东方汝尝镇之今以属汝乃以为咸平宣慰使元正元年召为御史中丞道卒
　　敬俨字威卿河东人后徙易水曾祖于渊乐陵令祖鉴同知嵩州事皆以进士起家父元长太常博士俨幼嗜学御史中丞郭良弼荐为殿中知班着宪章若干卷选充中书省掾朱清张瑄为海运万户俨适典其文牍致厚赂拒之后二人诛俨独无所与大德七年拜监察御史江浙省与浙西宪交讦命与省臣阿尔斯兰哈雅偕往治两议上朝廷卒是俨议至大初擢南台治书侍御史议立尚书省不便忤宰臣意左迁两淮盐运转运使阴欲陷之俨黜贪理敝课复增羡河南省将以羡数为岁额俨谓病民为已非大臣体遂止仁宗初为户部尚书言遽罢钱不用恐细民失利不从以疾辞皇庆二年除南台侍御史不赴明年召为侍御史台臣有劾去而复职者御史复劾命丞相枢密共决俨曰如是则台事去矣遂即帝前奏黜之延祐五年拜中书参知政事诸院寺监奏除僚属富民多赂进俨奏请悉追夺着为令明年谢病归泰定四年征为集贤大学士商议中书省事帝亲为差吉日使视事命朝会无下拜旋进平章政事复以老辞不从天厯改元廷议欲尽戮上都朝臣俨抗言若辈皆循岁例扈行杀之非罪众赖以免居月余告归犹玩书不辍临终戒子弟当守恒业无急仕进正冠帻端坐而逝加封鲁国公諡文忠叔祖金进士元初为中都提学着春秋备忘四十卷仁宗命刻其书行世
