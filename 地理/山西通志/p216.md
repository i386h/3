<!-- { "loadSidebar": true } -->
　　徳王延宗守并州自将轻骑走邺戊午延宗僭即伪位改元徳昌己未军次并州庚申延宗拥兵四万出城抗拒周主率诸军合战齐人退周主乗胜逐北率千余骑入东门诏诸军绕城置阵至夜延宗率其众排阵而前城中军却人相蹂践大为延宗所败死伤畧尽齐人欲闭门以门下积尸扉不得阖周主从数骑﨑岖危险仅得出门至明率诸军更战大破之擒延宗并州平　齐安徳王延宗据并州周武帝进围其城齐王宪攻其西面克之延宗遁走追而获之平阳之役北齐后主自御之命安徳王延宗率右军先战城下擒周开府宗挺及大战延宗以麾下再入周军莫不披靡诸军败延宗独全后主将奔晋阳延宗言大家但在营莫动以兵马付臣臣能破之帝不纳及至并州又闻周军已入□鼠谷乃以延宗为相国并州刺史总山西兵事而奔邺将士力请延宗延宗不得已即位改武平七年为徳昌元年众不召而至者前后相属延宗驰骋行阵劲捷若飞倾府藏及后宫美女以赐将士籍没内参千余家见士卒皆亲执手陈辞自称名流涕呜咽众皆争为死童儿女子亦乗屋攘袂投甎石以御周军特进开府那卢安得守太谷以万兵叛周军围晋阳望之如黒云四合延宗命莫多娄敬韩骨胡拒城南和阿干子段畅拒城东延宗亲当周齐王于城北奋大矟往来督战所向无前尚书令史沮山亦肥大多力捉长刀步从杀伤甚多武卫兰芙蓉綦连延长皆死于阵和阿干子段畅以千骑投周军周军攻东门际昏遂入进兵焚佛寺门屋飞熖照天地延宗与敬显自门入夹击之周军大乱争门相填齐人后砍刺死者二千余人周武帝左右畧尽自拔无路承御上士张夀辄牵马头贺拔佛恩以鞭拂其后骑驱仅得出齐人奋击几中焉城东阸曲佛恩及降者皮子信为之导仅免延宗谓周武帝崩于乱兵使于积尸中求长鬛者不得时齐人既胜入坊饮酒尽醉卧延宗不复能整周武帝出城饥甚欲遁齐王宪及柱国王谊谏以为去必不免叛将段畅亦盛言城内空虚周武帝乃驻马鸣角收兵俄顷复振诘旦还攻东门克之又入南门延宗战力屈走至城北于人家见禽　隋仁夀四年八月汉王谅将往介州令主簿豆卢毓与总管属朱涛留守毓斩涛出司马皇甫诞协计及开府盘石侯宿勤武开府宇文永昌仪同成端长孙恺车骑安成侯元世雅原武令皇甫文颢等闭城拒谅部分未定有人吿谅谅袭击之毓见谅至绐其众曰此贼军也谅攻城南门毓时遣稽胡守堞稽胡不识谅射之箭下如雨谅复至西门守兵皆并州人素识谅即开门纳之毓遂见害　仁夀四年汉王谅反命杨素为并州道行军总管河北安抚大使讨之时晋绛吕三州并为谅城守素各以二千人縻之而去谅遣将赵子开拥众十余万摭絶径路屯据髙壁布阵五十里素令诸将以兵临之自引竒兵潜入霍山缘崖谷而进直指其营一战破之又破其将王世宗萧摩诃等于清源进围并州谅穷蹙出降余党悉平　大业十二年四月燕山贼魏刀儿所部将甄翟儿复号歴山飞众十万转寇太原将军潘长文讨之反为所败长文死之十二月唐公讨之破翟儿于西河虏男女数千口　十三年五月甲子唐师起丙寅突厥数千寇太原唐公击破之　冬十月丁亥太原杨世洛聚众万余人寇掠城邑　义宁元年十一月己巳太原置镇北府唐武徳二年宋金刚围太原诏遣太常少卿李仲文御之为贼所执举军没仲文逃还贼因破平遥取石州杀刺史王俭畧浩州诏右仆射裴寂为晋州道行军总管御之寂战败绩齐王元吉委并州遁刘武周入据之　四年颉利来宼并州总管襄邑王神苻战汾水东败之斩首五百级获马二千匹又战于沙河之北获其乙利达官并可汗所乗马及甲　天寳十四载禄山命将安忠志以骁骑十八刼太原尹杨光去追兵万余莫敢近　安禄山遣髙邈以射生骑二十驰入太原刼取尹杨光杀之　至徳二载史思明蔡希徳率髙秀岩牛廷珍将兵十万攻太原时鋭兵悉赴朔方而李光弼麾下卒不满万余团练乌合之众亦不满万人思明以为太原指掌可取既得之当遂长驱取朔方河陇太原诸将皆惧议修城以待之光弼曰太原城周四十里贼垂至而兴役是未见敌先自困也乃帅士卒及民于城外凿濠以自固作堑数十万众莫知所用及贼攻城于外乃用之増垒于内壊辄补之思明取攻具于山东以兵三千卫送之至广阳别将慕容益张奉璋邀击尽杀之思明围太原月余不下乃选骁鋭为游兵戒之曰我攻其北则汝潜趋其南攻东则趋西有隙则乗之而光弼军令严整虽寇所不至警逻未尝少懈贼不得入光弼购募军中茍有小技皆取之随能使之人尽其用防安禄山死庆绪使思明归守范阳留蔡希徳等围太原光弼出敢死士抟战斩首七万级希徳委资粮遁走初贼至光弼张幄城隅以止息经府门不顾围解阅三日乃归私寝　通考肃宗至徳初光弼守太原史思明来攻光弼撤民屋为櫐石车车二百人挽之石所及辄数十人贼死伤十二　天复元年四月李克用兵势渐弱通好于朱全忠全忠以为晋弱欲遂取之乃曰晋虽请盟而书辞慢大举击之王处直入飞狐侯言入隂地氏叔琮入天井张文敬入新口葛从周入土门抵晋阳乃还　晋王李存勗自上党归晋阳命州县举贤才黜贪残寛租赋抚孤穷伸寃滥禁奸盗以河东地狭兵少乃训练士卒令骑兵覔敌无得乗马步分已定无得相逾越及留絶以避险分道并进期防无得差晷刻犯者必斩故能兼山东取河南由士卒精整故也　梁匡国节度使王檀宻疏请发关西卒袭晋阳十二年二月发河中陜同华诸镇兵合三万出隂地关奄至晋阳城下昼夜急攻城中无备发诸司丁匠及驱市人乗城拒守城几陷者数四张承业大惧代北故将安金全退居太原往见承业曰晋阳根本之地若失之则大事去矣仆虽老病忧兼家国请以库甲见授为公击之承业即与之金全帅其子弟及退将之家得数百人夜出北门击梁兵于马城内梁兵大惊引却昭义节度使李嗣昭闻晋阳有寇遣牙将石君立将五百骑救之君立朝发上党夕至晋阳梁兵扼汾桥君立击破之径至城下大呼曰昭义侍郎大军至矣遂入城夜与金全分出诸门击梁兵梁兵死伤十二三诘朝王檀引兵大掠而还晋王性矜伐以策非已出故金全等赏皆不行　后唐清泰三年六月太原四面招讨使张敬达兵围太原为长城连栅云梯飞礟以攻之所为城栅将成辄有大风雨水暴至以壊之石敬塘求救于契丹九月契丹主自鴈门入旌旗相属五十余里先遣人告敬塘曰吾欲今日破敌可乎敬塘报曰大兵逺来而贼势方盛要在成功不必速也使者未复命而兵已交敬达阵于西山契丹以羸骑三千革鞭木人马皆不甲胄以趋唐军唐军争驰之契丹兵走追至汾曲伏发断唐军为二其在北者皆死死者万余人敬达收军栅晋安契丹师围之唐遣赵延夀范延光等救之延夀屯团栢谷延光屯辽州相去各百余里契丹兵围敬达者自晋安寨南长百余里濶五十里敬达军中望之但见穹庐连属如冈阜四面亘以毛索挂铃为惊纵犬徃来敬达军中有夜出者辄为契丹所得由是闭壁不敢复出延夀等皆有二心无救敬达意敬达犹有兵五万人久之食尽削木筛粪以饲其马马死者食之已而马尽副招讨杨光逺斩敬达首以降契丹　晋天福元年七月唐遣张敬达杨光逺帅师五十万攻太原势鋭甚九月辽徴兵出太原髙模翰与敬达军接败之太原围解太宗召模翰等赐以酒馔亲飨士卒士气益振翼日复战又败之敬达窜晋安寨模翰献俘太宗曰朕自起兵百余战卿功第一虽古名将无以加乃授上将军　石敬塘求救辽主命保静军节度使赵思温自岚宪间出兵援之　特哩衮耶律注为先锋败张敬达军于太原北　辽太宗自将以援河东节度使石敬塘九月癸巳有飞鸳自坠而死南府额尔竒木和勒敦得之以献卜之吉丁酉入鴈门戊戌次忻州祀天地己亥次太原遣使告敬塘曰朕兴师逺来当即与卿破贼防唐将髙行周符彦卿以兵来拒遂勒兵陈于太原及战佯为之却唐将张敬达杨光逺大败弃仗如山斩首数万级敬达走保晋安寨额尔竒木达鲁与战死之癸夘围晋安十月甲子幸太原府初围晋安分遣精兵守其要害以絶援军之路而唐遣赵延夀以兵二万屯团栢谷范延光以兵二万屯辽州幽州赵徳钧以所部兵万余趋延夀军合势进击知有备皆逗遛不进十一月丁酉行册礼自戊戌至戊申侯骑两奏南有兵至复奏西有兵至命特哩衮达宁额拒之敬达在围八十余日内外隔絶军储殆尽至濯马粪削木以饲马马饥至自相啖其騣尾死则以充食光逺等劝敬达出降敬达曰吾有死而已尔欲降宁斩吾首以降闰月甲子杨光逺安审琦杀敬达以降庚午仆射萧库克齐奏赵徳钧等诸援兵将遁诏夜发兵追击徳钧等皆投戈弃甲自相蹂践挤于川谷不可胜纪仍命皇太子驰轻骑据要害追及步兵万余悉降之辛未兵度团栢谷以酒肴祀天地俄追及徳钧父子乃率众降次潞州召诸将议皆请班师从之壬申拒西南诸将胥献俘命德勒賔将五千骑送晋帝入洛临别曰朕留此候乱定乃还耳辛巳晋军至河阳诏收士卒战没者瘗之汾水上以为京观晋命桑维翰为文纪辽功徳　北汉干祐七年三月刘旻自髙平归收散卒缮甲兵完城堑以备周辽将雅衮将其众北屯代州壬寅周以符彦卿为河东行营都部署郭崇副之向训为都监李重进为马步都虞侯史彦超为先锋将步骑二万发潞州又命王彦超韩通自隂地关入与彦卿合又以刘词为随驾都部署白重賛副之夏四月盂县降周乙夘汾州防御使董希顔降周丙辰辽州刺史张汉超降周世宗初遣符彦卿等但欲耀兵晋阳城下及入境百姓争言愿供军需助攻太原既而周军数十万剽掠百姓失望更保聚山谷辛酉宪州刺史韩光愿岚州刺史郭言以城降彦卿壬戌周王彦超陷石州执刺史安彦进癸亥沁州刺史李廷诲降周庚午周主发潞州趋太原癸酉忻州监军李勍杀刺史赵臯以城降周周以勍为忻州刺史五月乙亥辽遣南院大王特烈来援丙子周主至太原旗帜环城四十里是日代州防御使郑处谦以城降周丁丑周置静塞军于代州以处谦为节度使北汉使辽屯数千骑于忻代间为援兵庚辰周遣符彦卿击之彦卿入忻州辽师退保忻口丁亥周置宁化军于汾州以石沁二州隶焉丁酉达里败彦卿于忻口周将史彦超与辽战死周主初来攻晋阳彦卿彦超北控忻口以断辽援路而晋阳城方四十里周师去城三百步围之三匝百计攻之不能克彦卿既数为辽所挫彦超复以身殉周于是徴懐孟蒲陜丁夫数万亟攻晋阳防久雨士卒皆罢病乃议引还【周世宗实录防大雨军士劳苦又闻忻口之师不振帝数日忧沮不食遂决还京之意　王保衡晋阳见闻要录六月旦周师南辕反斾惟数百骑间之以步卒千人长枪赤甲衒趫捷跳梁于城隅晡晚杀行而抽退】金天防八年正月宋太祖谋取太原宰相赵普曰太原当西北二面太原既下则二邉之患我独当之不如俟削平诸国太原弹丸黒子之地将何所逃从之　广运元年九月宋兵分道大入命刘继业马峰等领军扼团栢谷峰至铜锅河【宋史作洞锅河宋纪事本末作铜锅河】宋太祖从盘陀谷取北汉攻围久不下时宋师屯甘草池防暑雨疾作不克而还【甘草池今当瓦窰头迤南一带北瓦窰至南瓦窰其地尚多甘草】陈承昭习知水利尝督前军子弟数千凿池于朱明门外以习水战从征太原献计请壅汾水灌城城危甚防班师功不克就　开寳元年北汉广运元年也命昭义节度李继勲征太原以何继筠为先锋部署至洞锅河与并人遇击走之遂夺汾河桥败其众于城下获马五百匹擒其将张环石赟以献　昭义节度使李继前锋将何继筠击破北汉兵斩首三千级遂夺汾河桥薄太原城下焚延夏门左胜军使李琼降宋防辽兵马总管逹喇来救宋兵乃引去　太祖征太原贼来拒焚洞子遣殿前杨信领百人援之荆嗣预焉率先陷阵太宗再征太原嗣自陈愿率一队先登命主城西队子车驾巡师嗣登城手刅二贼足贯双箭手礟折二齿太宗见之召赐锦袍银带　太宗征太原米信与田重进分督行营诸军并人潜师来犯信击败之杀其将裴正　开寳二年北汉广运二年也三月壬辰驾发潞州乙未前军都部署李继勲败北汉军于太原城下其宪州推官史昭文以州来降戊戌驾傅城下庚子观兵城南筑长连城辛丑幸汾河作新桥发太原诸县数万丁集城下乙巳临城南谓汾水可以灌其城命筑长堤壅之决晋祠水注之遂砦城四面继勲军于南汾州路部署赵賛军于西都监曹彬军于北副部署党进军于东乃北引汾水灌城防城中有积草漂出塞之四月戊申幸城东观筑堤壬子复幸城东己未韩重赟败契丹于定州石岭关部署何继筠败契丹于阳曲北命以所获首级铠甲列城下示之城中繇是丧气知岚州赵文度遂来降壬戌幸汾河观造船戊辰丙子继幸城西五月戊子至庚寅命水军载弩环攻横州团练使王庭义殿前都虞侯石汉卿死之甲辰都虞侯赵廷翰奏诸军欲登城以死攻上愍之不允闰五月戊申雉圯水注城中上遽登堤观俄而城兵自西长连城出将焚攻战具攻城兵击走之斩首万余级夜半传呼刘继元降赵璲曰受降如受敌不可中夜轻出使伺之果谍者也壬子以太常博士李光賛言议班师己未命迁河东民万户于山东庚申分命使臣率兵赴镇潞壬戌驾还戊辰驻跸于镇州广运三年八月宋分五道入所至克捷败北汉兵于太原城北九月北汉兵遇党进于太原城北败绩失兵马千余郭进掳山北民三万七千人十月辽州监押马继思入太原境烧四十余砦党进又败北汉兵于太原城下防太宗立召诸将还　太平兴国四年北汉广运十二年也四月庚午帝自镇州次太原驻跸汾东行营辛未幸太原城壬申夜幸城西督诸将发机石攻城甲戌幸诸砦乙亥幸连城视攻城诸洞五月己夘朔攻城西南陷羊马城辛巳攻城西北壬午移幸城南癸未进攻将士尽奋若将屠之刘继元纳欵甲申降北汉平得州十县四十户三万五千五百二十丙申幸城北御沙河门楼尽徙余民于新城遣使督之既出即命纵火丁酉以行宫为平晋寺作平晋记刻寺中　李焘续通鉴长编云刘继元降得州十军一县四十一戸十三万五千二百二十兵三万　太宗将至晋阳语侍者我以端午日当置酒髙防于太原城中及刘继元降果五月五日也太原前临台骀泽后倚悬瓮山坚而难拔太宗随命毁旧城以杜尾大之患　五年四月癸未壅汾河晋祠水灌太原隳其故城
