<!-- { "loadSidebar": true } -->
　　石鼓在县南山中俗称为烧饝石
　　巩石南九十里山中旧志巩石凝霜今名石门
　　马蹄石南六十里山中马蹄泉西石方二丈上有一马蹄迹如斗大深半尺俗名登马石
　　赵忠简公祠堂记元至顺二年春六世孙筼翁祀忠简公于闻喜学宫欧阳撰记
　　元云中郡公諡襄茂忽神公墓碑铭在东镇学士富珠哩翀撰文
　　河津县
　　耿都城东南十二里即古耿城水经注汾水西迳耿乡城北故殷都也帝祖乙自相徙此为河所毁故书叙祖乙圮于耿左传晋献公灭耿以赐赵夙杜预注平阳皮氏县东南有耿乡汉志皮氏县有耿乡故耿国今王村疏属之东尚有宸座中宫金殿御诸地名旧志云在县东一里者误
　　皮氏故城西二里阳村括地志皮氏故城在绛州龙门县西一百八十步正义曰在县西百四十步尚书锥指河津县西二里有皮氏故城今址存旧志秦移置阳村改曰皮氏按魏世家襄王六年秦取我皮氏十三年秦撃皮氏未拔而罢是战国时已名皮氏谓秦改者非
　　临汾城魏地形志龙门县有临汾城
　　龙门县城东一里北魏志龙门故皮氏县真君七年改隶髙凉郡元皇庆初汾水圮城仅存北面一名旧县城旧志谓即古耿都及皮氏城者误
　　故泰州旧唐志武德元年于龙门县置泰州贞观十七年废
　　万春故县唐志武德五年析龙门县置贞观十七年省入龙门
　　龙门西北二十五里一名禹门北为龙尾碛即所谓悬流三汲浪也水经河又南得鲤鱼尔雅鳣鲔也出巩穴三月则上渡龙门得渡为龙否则防额而还上有建极宫
　　西河禹贡浮于积石至于龙门西河战国魏以呉起守西河又子夏设教西河即此南有二石室即子夏庙室也按灵石县亦有西河
　　韩原韩武子采邑在龙门一説在大河西岸按左传僖公十五年秦晋战于韩原穆公令卜徒父筮之曰涉河侯车败于是三败及韩是秦师已涉河矣西岸说亦宜覈
　　岸门周赧王元年秦伐魏取曲沃又败韩师于岸门史记索隐曰河东皮氏县岸头亭
　　铸钱监在龙门元祐二年置
　　龙门仓唐置开元二年因石垆沟马鞍坞二渠溉田良沃畆收十石故置仓贮之
　　云中堡在龙门山上前代避兵所今存名云中城文中子登云中之城望龙门之闗即此
　　冀亭北十五里左传臼季使过冀见冀缺耨其妻馌之相敬如宾言于文公以为卿复与之冀杜预曰皮氏县北有冀亭元王思诚记俗谓之上亭下亭又名兴亭或其地也又岳阳县有冀氏城传为冀缺故里
　　如宾乡北十五里即冀缺耨处明提学陈斐题曰聚德田
　　文中子故里西南三十里通化村文中子尝曰疏属之南汾水之曲有先人之敝庐可以蔽风雨有田可以具饘粥此其地也山海经疏属山名枕汾水或云临河者非县志云考古疏属欹枕汾流文中栖隐鼓琴其上按绛州稷山太平河津土壤相错大率皆文中子桑梓地髙贤遗躅后人荣之争相载记而疏属黄颊较有依据故详列之
　　文中子洞在黄頬山佛谷山脊元王思诚河津县记县南有通化村庙下有集贤里龙门山有石洞盖文中子避乱隐居之所
　　太史公故里太史公自序迁生龙门耕牧河山之阳王思诚河津记迁生龙门居于太城又县东有太史乡
　　白牛溪王无功自注吾兄通字仲淹生于隋末守道不仕大业中隐居此溪续孔氏六经近百余卷门人弟子相成故此溪今号王子溪焉又云此溪集门人常以百数唯河南董恒南阳程元中山贾琼河东薛收太山姚义太原温彦博京兆杜淹等十余人称为俊颖吾兄仲淹以大业十三年卒于乡时年三十三门人諡为文中子及皇家受命门人多至公辅而文中之道未行于时余因游此溪周览故迹盖伤髙贤之不遇耳无功北山赋白牛溪里岗峦四峙信兹山之粤域昔吾兄之所止又答冯子华书吾往见薛收曰牛溪赋韵趣髙竒辞义旷远壮哉邈乎杨班之俦也
　　汾亭在汾河岸文中子游此鼓琴有钓舟过者曰美哉琴意伤而和怨而静在山泽而有廊庙之意王无功云吾家三兄生于隋末有道无位作汾亭操盖孔子山之流也
　　龙门讲堂在黄頬山佛谷山王无功游北山赋北冈之上东岩之前讲堂犹在碑书宛然
　　东臯故里王福畤东臯子述东臯先生讳绩字无功文中子之季弟也弃官不仕耕于东臯自号东臯子元王思诚河津县记绩弃官隐黄頬山以琴酒自娯今县东有东臯村按北山赋云望烟火于桑梓辨沟塍于邻国前临姑射之西正是河汾之北姑射山在县东北三十五里汾河在县南八里诛茅采药依稀可想
　　王绩洞在黄頬山石有诗刻今存按绩答冯处士书黄頬之聚何时暂忘北山赋洞里窥书岩邉对局意北山在东臯之北即黄頬山也无功题黄頬山诗别有清溪道斜径碧岩隈
　　河渚王绩答冯子华书河渚间有先人故田十五六顷河水四浇东西趋岸各数百步又云近复都卢弃家独坐河渚结构茅屋并防廏总十余间
　　南渚王绩书吾所居南渚有仲长先生结庵独处连沙盘石吕才东臯子集序河渚东南隅有连沙盘石地颇显敞君于其侧遂为杜康立庙嵗时致祭以焦革配焉
　　马谷王无功北山序云西穷马谷北达牛溪
　　薛仁贵故里东十五里一名红蓼滩即仁贵射鴈处又名射鴈滩滩东大黄村即其故里又白虎冈有土窰相传仁贵妻栁居此牀灶迹存
　　薛文清公故宅王盛书院记城内大街西有文清薛先生旧宅一区歴年既久舎宇倾頽捐金修之题其门曰文清书院县志平原在汾水南峩嵋岭畔髙平旷衍山势萦回文清宅里实萃其下文冈陈先生题其冈曰萃秀峰
　　流丹亭在龙门山凿山构阁中置井牀辘轳汲水于河相传公输般遗迹一名水楼
　　临思阁在龙门山又名看河楼薛文清龙门记顶有临思阁甓石为之倚阁门俯视大河奔湍三面触激石峰疑若揺振
　　王刁洞在龙门山岩仙人王刁隐居得道处
　　禹庙三碑龙门禹庙前有古碑三其二碑文字不可复识一碑是太和年立
　　马峪峪二泉碑宋大观间立二碑刻石图置县防今存
　　薛文清公游龙门记碑安邑曹于汴游龙门记入禹庙得文清公之记于碑其隂为湛甘泉先生之笔又平原村有汾隂阡表文清公撰书
　　唐银青光禄大夫检校工部尚书兼秘书监上柱国荣阳县开国侯食邑一千戸卢防墓碑在张呉村南
　　金乡贡进士房居安墓碑在北午芹村中书掾段秉昭撰文
　　元元帅史迁墓碑在干涧村平阳路提举学校事段成已撰文
　　元勅赐姜真人碑在禹门明德宫元世祖御制碑文防古字
　　稷山县
　　稷王城西三十里址微存又县南五十里稷王山相传后稷教稼地有陵
　　防城东北十里赵将廉颇戍地今名防城村东南有练兵台
　　髙梁城有二一在县东三十里后魏孝文所筑一在城北里许址存俗名古城按北魏志太和十一年析龙门置髙凉县有髙凉城隋开皇十八年改名稷山
　　髙欢城西五里东魏髙欢攻韦孝寛筑此即平陇镇也玊壁城西南十二里西魏王思政筑保定初以韦孝寛守玊壁功陞为勲州
　　华峪城西北十二里齐斛律光筑今名华峪村按县志在县西北二十里刘三锡祠记汾以北者齐地斛律公所守为平陇镇汾以南者周地韦公所守为玊壁又西北二十里峪口村有斛律光寨
　　龙门故郡隋志稷山县有后魏龙门郡开皇初废稷山亭汉志闻喜有稷山亭唐改为稷山县左传晋侯治兵于稷即此水经注山下稷亭
　　质实亭按纲目在县境
　　李牧寨东北二十里李老庄有庙
　　文中子洞西北三十里紫金山中相传文中子栖此时有白云往来故邑志曰文洞飞云
　　薛万彻故宅南二十五里勲重村今门狮二乗石一尚存土人掘得石碣上镌巴陵公孙薛贞筠上柱国承知左都骑上柱国德奨德满骑都尉德贞左骁骑尉元简上骑都尉元封元亨元裕元景元髙或其苗裔也
　　清榭金相张万公有戊戌二月中旬登稷山清榭诗双飞里在平陇镇元段克己成已并有才名礼部尚书赵秉文目曰二妙大书双飞二字名其里
　　菊轩元段成己建学者称菊轩先生着菊轩集又有醒心亭亦段成己建有诗
　　读书堂元吏部侍郎段辅建元统三年平章政事西圃书扁额从事欧阳应丙撰记
　　古诗石碣张乔抚琴图云清月转琴轸【阙】湘水寒能令坐来客不语自相看静恐鬼神出急疑风雨残防时归岭峤更过洞庭弹右诗石在城隍庙石曼卿上韩希祖隐君云方瞳神已满母死变霜毛道味山中淡诗情事外髙醉狂鹤舞闲卧白驴豪吾素存微尚他年亦尔曹李继中赠昌黎韩山人初搆嵩阳小隐云泉流绕石壁小隐断纎尘不是紫虚谷那栖太室人孤怀在诗癖防气养天真谁与同春醉山花作四邻右二诗土人于坞堆掘得石碣
　　汉上谷长史侯相碑在华谷西南碑曰侯氏出自仓颉之后歴殷周各以氏分或着楚魏或显齐秦晋卿士蒍其裔也食于华阳今蒲坂北亭也
　　唐尚书右仆射裴公墓志铭在仁义村尚书许孟容撰文
　　宋司理参军段应规墓碑在平陇村元学士虞集撰文金中京留守陈规墓表在小甯村元平阳路提举学校事段成己撰文
　　元平阳提举学校事段成己墓表在平陇村学士王磐撰文
　　元广裕大师道行塔碑铭在金仙寺后学士赵孟頫撰文
　　元大都路总管兼大兴府尹姚天福墓表在路村富珠哩翀撰虞集书
　　段氏世德碑铭元泰定四年秋为天官侍郎段辅建学士虞集撰文
　　绛县
　　车厢城南十里春秋时晋侯城聚处羣公子杜预注聚晋邑俗名车厢城址存
　　故绛城在翼城东南曲沃南二里元和郡县志绛周勃邑今号绛邑故城旧志县西二十里有绛侯封邑今为勃村有遗址
　　故晋州隋志后周置晋州于此建德五年废
　　郇王寨东二十五里郇王村东
　　白云洞在县东太行山洞深二丈余产石钟乳洞外就崖磨碑刻佛经一卷末注晋天符五年白云子书按晋无天符年号疑为天福
　　华阳池在县署东上有亭曰丰乐即古凝翠亭也襟带溪水植莲畜鱼公余玩赏
　　垣曲县
　　亳城西北十五里隋志后魏置邵郡及白水县后周改白水县为亳城隋开皇初废邵郡大业初改亳城为垣县韵府垣曲西有亳原汤于此誓众
　　葛城南五里距亳十五里土人名葛伯寨
　　古邵城即旧城汉志垣有邵亭博物记县东九十里有郫邵之阨左传贾季迎公子乐于陈赵孟使杀诸郫隋志后魏置邵郡周置邵州隋大业初废
　　古臯落城西五十里通考垣有古臯落城为周召分陕之地左传闵公二年晋侯使太子申生伐东山臯落氏即其地也水经注服防云赤翟之都也世谓之倚亳城盖读声近传因失实也今县界东北六十里有邵原庙与古棠木
　　阳壶城南二里临大河左传襄公元年晋围宋彭城以五大夫寘诸瓠丘杜预注瓠丘晋地垣曲县东南有瓠丘亭水经注清水东南经阳壶城东即垣曲县壶亭
　　白水城通考白水有彭衙秦晋战处后魏献文帝皇兴四年置邵郡于阳壶城南一里南大河又置白水县在西郭
　　清防城西五十二里清防里后魏割闻喜夏县东清防山北置县水经注清水又东径清防城南
　　梁王城北六十里山中世传梁王避兵于此址存蒲原故县后周置隋省入垣县
　　邵原故郡唐志义宁元年置武德元年改为邵州长泉故县唐武德二年置后省入垣曲
