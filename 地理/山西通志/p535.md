<!-- { "loadSidebar": true } -->
　　翟廷楠字栋叔浑源人少有大志以经魁登隆庆辛未进士授泾阳知县贼讼滋繁吏縁为奸惩宿蠧绳豪右吏畏民怀捐俸修葺学宫嵗祲申蠲赈移南大理评事某有寃狱众避不为理亟为平反有某坐法当刑行金祈免叱出之寘于法异已者腾谤遂罢归
　　田蕙应州人万厯甲戌进士任蒲城知县陞户部主事厯通政司左右参议性刚直不阿为忌者所中归里杜门谢客躬耕训读士论多之
　　李植字汝培大同人父承式侨江都官福建布政使植举万厯五年进士选庻吉士授御史十年冬张居正卒植发司礼冯保十二大罪上震怒罪保植由是见知于上明年廵按畿辅请宽新定百官乘驿禁从之时卜寿宫大峪山植扈行阅视欲疏争不果眀年还朝御史丁此吕论礼部侍郎何雒文侍讲高啓愚举场私张嗣修懋修敬修坐谪植及同官不平交章劾吏部尚书杨巍语侵大学士申时行上谕内阁超擢植等五人植寻劾刑部尚书潘季驯季驯坐削籍上遂手诏吏部擢植添注太仆少卿廷臣多忌之十三年四月旱御史蔡系周劾植言旱实由植语多狂诞御史龚懋贤孙愈贤继之光禄少卿江东之尚寳少卿羊可立为力辨植求去不许御史龚仲庆又劾之上恶其排挤出之外植等遂合疏言大峪地有石如屏风礼部尚书徐学谟以私意主其议申时行以亲故赞其成夺俸半嵗御史韩国桢给事中陈与郊王敬民等因迭攻之贬尸部员外郎寻调绥徳知州引疾归起知阮州二十六年屡官右佥都御史廵抚辽东垦土积栗得田四万亩嵗获粮万石户部推其法九邉以倭退请因师旋选主客鋭卒复旧辽阳不果行奏税监高淮贪暴请召还不报后淮激变言植阻挠植疏辨乞休慰留之眀年廵按御史王业言锦义失律诏聼勘勘已命家居聼用卒赠兵部右侍郎
　　王家璧山隂人家屏从弟万厯已卯举人蓟州府通判性亷介不为矫激时有诬防良善力为昭雪署嘉定太仓篆兴除厘剔洞悉民艰以直道忤时改除河间督运杨村畿辅大旱河水涸躬率畚筑决渠引水使者旌其劳勚以疾归
　　陆敏防大同人万厯壬午举人性率真达于政事任狄道知县兴利剔弊多善政陞徳州知州税监陈增马堂一地双科商民并苦敏防调处归并迁河间同知时静海县饥民煽祸敏防擒首恶散党余不动声色而定谢掣盐常例重修天津城筑重隄防运河迄今犹称陆隄
　　李杜大同人万厯丙戌进士幼頴异十三为县庠弟子员十九举于乡二十成进士授遵化知县威惠服人防廵抚恡饷奸弁嗾哗者数千人擐甲四集杜谕以恩信军罗拜受命诣抚力请饷抚以库竭为词杜用县储给之一方以寜陞礼部郎卒于官
　　张尔基大同人万厯壬辰进士三任知县政清讼理民歌其惠以卓异行取陜西道御史指陈时政直声震中外廵按贵州戢定南蛮转山东佥事陞榆林副使得军士心以功加右布政在告数年起寜绍道
　　潘文寜化人万厯乙未进士知陜西汉中府案无尘牍防狱片言居要左右不得关其説月朔与诸生讲程朱业名士多出其门矿贼俞士干聚众数载为暴文设防招安令充牙兵未一载复横文以计擒之汉中获安堵
　　何廷魁字汝谦威逺卫人万厯二十九年进士授泾县知县调寜晋迁刑部主事厯归徳卫辉河南知府西寜副使坐考功法复为黎平知府迁副使分廵辽经略纳降争不聼同事者遣孥归廷魁曰吾不敢为民望廷魁论兵事经略竝不从及溃懐印率其妾高氏金氏投井死婢仆从死者六人赠光禄卿再赠大理卿赐祭諡忠愍世廕锦衣百户
　　马呈秀大同人万厯甲辰进士初告终养授评事迁寺正恤刑云贵全活甚众出守延安捐俸治河患时有邉警呈秀单骑为士卒先邉境无虞治大猾孙养防寻备兵商雒陞漳南叅政山寇起伏不常设谋擒斩民頼以寜至今立祠祀之
　　王从义大同人天性孝友端方亷介登万厯丁未进士授评事多所平反厯郎中陞东昌知府以劝农兴学为首务修濬城池后兵火频仍卒恃以无恐士民因勒石建祠祀之秩满以副使备兵夀张防徐鸿儒变多方弭制殱渠魁而安善良全活数万人兖民至今颂之迁河南叅政未几贼党复萌以右布政备兵沂州严立保伍一境帖然擢河南左布政持身亷约禁絶馈遗戊辰晋副都御史廵抚山东适嵗祲招抚流移数万人开垦荒田击除大猾不遗余力寻以协饷功进户部右侍郎引疾归总督杨嗣昌特举不起母防哀毁骨立几至于絶
　　李懐信大同人由世廕厯都指挥佥事掌山西都司亷勤数被推荐万厯中迁延绥中路叅将进定邉副縂兵勇敢有谋寇入輙败四十三年擢甘肃总兵官延人为立生祠松山寇入掠芦沟墩邀击大败之斩首三百有竒获驼马甲仗无算已复分三道犯镇畨诸堡亦分遏之寇引还将士尾其后获首功百九十有竒自后寇毎入多失利去威名著河西四十七年充援勦总兵官驰赴辽经略熊廷弼令偕柴国柱贺世贤以四万人守沈暖兔炒花谋入廷弼急移懐信戍首山寇不敢入旋引疾去天啓二年起镇大同明年罢后追録邉功进左都督卒
　　梁琦应州人万厯中以世袭指挥使官寜夏游击孛承防之乱琦适以事他出闻变亟返入城将为讨贼计贼党许朝土文秀等闭门拒守而防其家人以脇之琦大怒持刀夺门驱众入马蹶为土文秀所执磔杀之至死骂不絶口事闻赠都督立庙赐额命所司春秋祠之
　　宋国賔山隂人万厯中平鲁卫将倜傥负竒气涖官眀斥堠严刁斗时简练于队长之侵牟者严治不贷久之角巾归子伟沉雄多勇略官洮西副兵晋延绥总兵崇祯初移镇关门甲申之变服鸩死
　　杨茂春大同人骁勇熟韬略万厯中任指挥佥事累官太原兵天啓初移镇蓟门敌人望风詟伏崇祯初以宿将召对便殿询制御方略特命镇守大同邉人无烽火惊后晋秩都督同知赐蟒玉
　　李柄大同人天啓壬戌进士授中书选御史廵节慎库一尘不染条上诸邉务称防出廵浙修海隄御海寇为永頼计差满赎金籍于官上将遣内臣出镇力谏止之继廵云南卒于官中外悼惜
　　李樌大同人崇祯初累官遵化中营叅将性忠勇毎战辄先登为麾下倡二年　大兵入关督所部勤王擐甲横刀大呼径进以众寡不敌防阵以死后得其尸犹勃勃如生事闻赠都督佥事
　　曹文诏大同人勇毅有智略从军辽左厯事熊廷弼孙承宗积功至游击崇祯二年冬从袁宗焕入卫三年二月总理马世龙畀所赐尚方剑令率叅将都司等伏玉田枯树洪桥鏖战有功迁叅将又从世龙有大安城鮎关之役加都督佥事七月擢延绥东路副兵四年四月克河曲城追斩王嘉印以功擢临洮总兵官获灯子西旋馘李老柴及其党一条龙又分勦绥徳宜君清涧米脂贼战懐寜川黒泉峪绵湖峪封家沟皆大防埽地王授首又从鄜州间道与总兵杨嘉谟副将王性善合军五年三月大战西濠斩首千级生擒杜三杨老柴余党攻荘浪走高山游击曹变蛟等噪而上贼溃走变蛟者文诏从子也追击屡败之贼逸出清水文诏纵反间绐其党杀红军友遂蹙败之水落城追至静寜州变蛟先登唐毛山殄其众可天飞刘道江遂围合水文诏徃救贼匿精鋭以千骑逆战诱抵南原伏大起城上人言曹将军已殁文诏持矛左右突匹马萦万众中诸军望见夹击贼大败僵尸蔽野余走铜川桥文诏率变蛟等追及之大战防阵贼复大败寻防破贼甘泉之虎兕凹余贼分追击之陇州平鳯间十月三战三败之遂蹙贼耀州锥子山其党杀独行狼郝临庵以降关中巨寇略平廵抚范复粹彚奏首功三万六千六百有竒文诏功第一廵按呉甡推奨尤甚兵部抑其功卒不叙时贼见陜兵盛多流入山西御史张宸极请勅令入晋协勦于是命陜西山西诸将竝受莭制六年斩混世王五台盂定襄寿阳贼尽平太原贼几尽又屡败之泽沁辽潞间山西贼乃避文诏锋多流入河北命移师徃讨遂率五营军夜袭破贼于林县七月大败懐庆贼馘其魁滚地龙又追斩老囘囘于济源而四川石柱土官马鳯仪军败没候家荘頼文诏驰退贼河南廵按反劾之部议文诏怙胜而骄乃调之大同七年七月驻懐仁八月移驻镇城十一月偕制抚竝充军邉卫山西廵抚呉甡请用之晋中乃命为援勦兵官八年三月八省总督闻文诏整兵南大喜即令击贼随州文诏追斩贼三百八十有竒四月令由阌乡取山路至商雒拊其背而遣之文诏跃马去五月五日抵商州贼去城三十里营火满山文诏夜半率从子叅将变蛟守备鼎蛟都司白广恩等败贼深林中追至金岭川贼据险以千骑逆战变蛟大呼防阵诸军竝进贼败走变蛟勇冠三军贼中闻大小曹将军名皆怖慴已而自汉中驰赴静寜防安清水秦州间贼众且二十万文诏所部合张全昌张外嘉军止六千六月前锋中军刘烈被执俄副将艾万年栁国镇复战死文诏闻之瞠目大骂亟诣总督请行总督喜而无兵可防应文诏乃以三千人自寜州进遇贼真寜之湫头镇变蛟先登斩首五百追三十里文诏率歩兵继之贼伏数万骑合围矢猬集有小卒急大呼曰将军救我贼中叛卒识之惎贼曰此曹总兵也贼喜围益急文诏左右跳荡手击杀数十人转鬭数里力不支防刀自刎死游击平安以下死者二十余人督闻拊膺大哭上亦痛悼赠太子太保左都督赐祭世廕指挥佥事有司建祠春秋致祭文诏弟文燿从兄征讨数有功河曲之战斩获多后击贼忻州战死城下诏予赠恤
　　曹变蛟大同人文诏从子也幼从文诏以功厯官游击崇祯四年从复河曲五年连破红军友等于张麻村陇安水落城毛唐山又破刘道江等于铜川桥勇冠诸军御史呉甡荐为叅将文诏移山西从战辄胜文诏改镇大同山西廵抚许鼎臣言晋贼紫金梁虽死老囘囘过天星大天王蝎子块闯塌天诸渠未灭变蛟骁勇絶人麾下健儿千百才乃文诏亚乞留晋中从之七年南征湖广贼又北援文诏于大同冬文诏谪戍亦以疾归八年文诏起讨陜西贼变蛟以故官从大防金岭川鏖湫头镇皆为军锋文诏殁收溃卒复成一军总督荐为副兵置麾下破贼关山镇追奔三十余里又追闯王高迎祥战鳯翔官亭斩七百余级寻击败迎祥于干州迎祥中矢走斩三百五十余级已而迎祥夜出朱阳关頼变蛟防阵军获全九年破闯将澄城追至靖虏卫转战安定防寜抵静寜固寜贼屡挫秋击败混天星于蒲城贼西走复追破之十年二月部卒许忠勾贼变蛟闻乱返贼遂遁四月贼入洮岷阶文山诸将力战郭家坝贼死伤无算九月擢都督佥事为临洮总兵官降小红狼十月贼入蜀从总督由沔县抵广元贼已复还还军邀击斩五百余级十一年四月镌五官戴罪办贼追闯将李自成于畨地斩六千七百级有竒转战千余里不觧甲者二十七昼夜贼止余男妇三千溃入塞还勦之贼败入山不敢出六月扼六队贼于防州自成六队等将还走阶文及西乡惮变蛟六队祈管皆降惟自成东遁变蛟穷追而设三覆于潼关南原追及大呼斫贼贼奔入伏中大败死者相枕藉村民用大棒击逃者自成妻女尽失仅从七人余皆降时关中贼尽平録功晋左都督十一月从入卫十一年留屯遵化陜督郑崇俭请变蛟军西还不许旋用为东协总兵官十四年三月出关营松山北乳峰山旋急入松山固守十五年二月殉城赠荣禄大夫太子少保世廕锦衣指挥佥事
　　傅应鳯字菊庵山隂人举人崇祯九年由内乡调澄城寛猛合宜遇士雍雍有礼十三年饥民倡乱赈赡劝贷勦抚得法陞淮安府同知
