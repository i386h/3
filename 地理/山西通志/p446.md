<!-- { "loadSidebar": true } -->
　　罗田河南光山人嘉靖三十九年以进士任闻喜县知县寛不苛平心御物刑政皆有条理祀名宦
　　李复聘陜西盩厔人嘉靖四十年以进士知闻喜县持己严峻遇物和平长才大畧修举百废城池公署庙祠坊表营缮一新然皆取诸宫中未尝扰及民间嵗遇大旱复聘刺血为文祷于神毕倚庙墙而哭是夕雷雨大作四野霑足嵗大熟后擢御史为闗中六君子之一闻喜人祀之畏垒六名宦祠中
　　马三乐山东阳信人嘉靖四十二年以进士任闻喜县知县挺特有定守尝毁淫祠或説以祸福不为动设法赈饥加意兴学邑初逋税甚多至是悉劝输如额上官争异之祀名宦
　　邢化山东临邑人嘉靖四十三年以官生任绛州知州防办不为刻覈遇讼狱悉令自拘有以和息请者即听之弗徴赎锾学正李必昌南海人也与其妻一时俱卒稚子弱女贫不能归择义民老媪防送归里擢延安同知祀名宦
　　萧俨陜西泾县人嘉靖四十三年以兵马使谪绛州同知博学工文议论悉本经史旧例汾水架桥板桩之徴嵗以百计俨署篆以旧板收贮候用坏者易之不复徴银后遂奉为成法署临汾临晋诸县俱有声祀名宦
　　史载徳任邱人嘉靖间以进士知闻喜县威重防勤赈饥荒惩防横除恊夫设馆餐修学舍明条教尝以均粮遗悔邑人不怨桐乡畏垒首祀之
　　张问行内黄进士嘉靖间任闻喜咨利正风俗戒奢靡立品节劝农桑给牛种作养人才平息词讼与物无忤虽妇人小子见之不异家人陞监察御史有生祠
　　李棠清苑人嘉靖间以员外郎谪稷山典史政尚严明志甘清苦均里甲减徭役有徳于民
　　严天祥朝邑人嘉靖进士知绛县防正执法民有殴伤人股以死者累检股无他天祥取二股察其形色迥异一讯具服远近称神以治行异等陞御史
　　刘朝麒临洮衞举人嘉靖末知绛州绛有灵邱藩封招纳无赖子弟甚为民害朝麒正其罪诸宗人欲危之朝麒论以法卒解去
　　宋应昌浙江仁和人隆庆元年以进士知绛州州城滨汾常患水囓应昌至筑石隄防之民间地粮多飞诡应昌亲为清丈永絶公馆供具旧皆之里甲应昌悉以官办闾阎无扰后歴官右都御史祀名宦
　　马文朝邑举人隆庆初闻喜教谕老成忠厚防靖安详遇宠辱而喜怒不形重道义而束修不校卒于官士人咸恸惜之
　　张汝干陜西洛南人隆庆四年由贡士知河津县筑城池修隄堰兴水利放里长正赤厯编审悉公严课士子崇正学饬祠宇治邑若家修复县志
　　张允济固安人隆庆间以郎中出知绛州丰度威严不事钩索人自不欺甫一年以内艰归人咸惜之
　　文作涪州人隆庆间以进士知闻喜县清苦勤慎洞悉民情陞兵部主事
　　申田灵夀人万厯初以进士知闻喜县布衣蔬食俭约自甘胥吏有进羡余者指戒石语以矢之民有匹马清风之谣
　　敖得义湖广竹溪人万厯四年以嵗贡任绛州同知和而能介州人多以产构讼牧委得义听之惟理是直一无所徇擢南安通判祀名宦
　　马懋山东安邱人万厯十年以恩贡任稷山县知县清勤刚断勇于任事遇嵗荒请赈倍他邑捕巨盗王邦清立毙之尝申减代纳文水岚县徭银七百两寻卒于官祀名宦
　　刘庚山东夀光人万厯十三年任绛州同知以文涉时政由南都主事左迁一时名震中外时州牧愎而奢闻庚至乃稍自戢未几以艰去后累官浙江按察使祀名宦
　　苗应元山东武定人万厯十七年以举人任稷山县知县时当大荒后民间疾苦悉为袪除赋役火耗禁之尤切吏胥悉凛凛不敢上下其手甫年余遽卒于官百姓如失怙恃祀棠阴祠
　　刘一相山东长山人万厯十九年以进士任稷山县知县恺悌慈祥尤加意学校拔诸生隽异者亲为讲授诸生奋起以不得与为耻擢南京兵部主事祀棠隂祠
　　杜濬直任邱人万厯十九年以举人任绛州知州防明能断然乐与民相安绛俗故轻生虽小忿辄自毙以累人濬严禁之有犯者悉令自瘗俗为一变佐贰咸闭户安坐无所事事寻致仕归祀名宦
　　李希召河南兰阳人万厯二十一年以进士任稷山县知县防明善断事无留滞衙蠧市魋相率吐真情绛藩闻之亦戒左右无犯遇士大夫特厚贫乏者资给之或有寃抑必亟与昭雪调合水县祀棠隂祠
　　陈大烈江南丹徒人万厯二十七年以监生任稷山县县丞明敏清慎常奉檄催徴悉却常例弗进后署县篆以安静为治境内帖然祀棠隂祠
　　白鲲直南和人万厯三十二年由举人任河津县修遮马峪清泉灌于间等里民田至今赖之陞本府同知
　　崔儒秀字敬初河南陜州人万厯三十三年以进士知绛县性敏捷有胆识发奸摘伏如神勤于课士亲为指授县人代乡宁安邑输纳苦累滋甚力请得豁免寻调翼城累官开原监军道辽陷殉节死祀名宦
　　吴峻陜西凤翔人万厯三十四年以举人任稷山县知县雅甘淡泊日用薪米悉自给不委支役上下省防以一二自随见者不知为令君也尝立大社集诸生论文开薛村渠使资灌溉甫八月以忧去祀棠阴祠
　　乔允升孟津人万厯间以进士知闻喜县长才雅量有政声因钱粮合戸催徴奸民每多拖累乃设门簿至今便之
　　张耀字融我三原人万厯中举于乡除闻喜知县以慈惠抚民民为立祠歴官贵州布政使冦孙可望等至不屈死
　　周鸣秦商州举人万厯间任闻喜县清而不苛劝民完逋税谕民息争讼立月课取名士甲乙之民有乏耕具者民间妇女有乏纺车者官给之以疾卒士民恸惜之
　　时化潍县人举人万厯末知闻喜县防介敏练刚正无私兴利除事事求为可乆申革力银贻惠无穷执法不挠为权势不喜遂解绶归百姓攀号不忍舍歴乆犹思念之
　　薛承教咸阳进士万厯间任稷山刚明开爽率正不阿遇事担当兴除无遗力申减站银创建汾桥永为民便陞南京戸部主事有去思碑
　　王豫立泾阳进士万厯间知稷山县慈爱精明时矿使四出大珰将临稷邑妄云凤凰山银可采以文走使止之去之日囊无一钱士民攀送号泣有生祠
　　陈尧宾遵化吏员万厯间稷山主簿干局絶敏丈田多所擘画大荒盗无巨细悉籍其名有犯无不立获羣盗股栗避迹境中以安陞齐河县丞
　　马文烇河南项城人天启五年由举人知河津县清防仁厚士民如依慈母寻以耿直不容于时被论去卧辙攀辕车不获前文烇喜曰士民如此无官愈于有官矣后为塑像河汾庙
　　秦宗文武阳人崇祯五年任垣曲典史有胆畧流冦入犯宗文督乡勇随大兵进与贼遇奋臂力战所向披靡遂殁于阵事闻祀忠烈祠中
　　雷翀陜西郃阳人崇祯六年以举人任绛州知州忠厚朴直于士民曲加惠爱遇大猾为民患者则立殱之祀名宦
　　国朝
　　张文徳辽东人顺治三年知垣曲县刑清政简洁己爱民卒于官士民感涕建祠祀之
　　李荣宗山东费县人顺治四年以进士任垣曲县知县姜逆之乱城陷被执骂贼死
　　赠按察司佥事廕子入监祀忠烈祠
　　周茂觉浙江人顺治间任垣曲县典史尝积其仂修防署不舍视之姜逆之乱死于城守
　　邵起凤正蓝旗人顺治七年以贡知垣曲县姜逆之乱贼党破县城盘踞垂一年民日夜望解倒悬及大兵至或议屠戮起凤时未涖任适在军亟请于主者曰垣人从贼乃迫于不得已非其本心今奉辞伐罪正宜开释无辜与之更始若肆为杀戮殊非国家吊民至意且有地无人亦何需此旷土为主者因下令妄戮平民者按军法入境市不易肆垣人胥安堵无恙
　　孟孔脉字祖尼富平人康熙元年以举人任稷山知县明于听断讼者胥心服无后言嵗饥民多鬻子女蠲俸赎之凡百余人归富平卒
　　崔鸣鷟内邱人康熙八年以进士知河津县首革现役杂派诸均水利正经界严保甲抑豪强修学建桥以次毕举措置有方事集而民不扰民爱之外艰归冒风雪走上官祈留鸣鷟中夜去后数年有同姓宦过者民閧以为鸣鷟复至趋迎如鹜既而知其讹辄嗟叹者乆之
　　朱天爵正红旗汉军康熙十八年以监生知稷山县甘澹泊蔬米胥平买驭吏甚严马草豆旧出自民间胥给价购买客兵过境衔勒有法后擢都察院经歴
　　许自俊江南嘉定人康熙十九年以进士知闻喜县携一子一仆食脱粟饭佐以青菜往来郡会城策蹇而已贽上官诗绫扇外无他物用法平民多劝输雅工诗文名胜地题咏殆徧寻以乞休去行李萧然当时称清白吏
　　许谷字诒孙江南常熟人康熙四十二年以翰林庶吉士改垣曲知县噢咻疾苦有古循吏风尤以振起斯文为急徴赋时辄进排年问乡读书若干人随以题往文成即令排年携来为论次其当否盖恐往返道涂或至废日也间得隽异士辄加优礼以劝繇是穷乡后进胥蕲诣令君商榷文字朴蹇之习一变凡平阳大小试胥赞诵垣曲文风不辍涖任八年以忧去垣曲士民至今思之
　　吉州
　　北魏
　　裴庆孙闻喜人正光末汾州吐京郡部聚党作逆庆孙击之大溃后复鴈集北连蠡升南通绛蜀凶徒转盛庆孙又讨之至汾阳城朝廷以此地披山带河衿要之所遂立郡因以庆孙为太守假节辅国将军
　　斛律金朔州勅勒部人性敦直善骑射行兵用塞外法望尘识马步多少嗅地知军度远近初为军主与怀朔镇将杨钧送茹茹主阿那瓌还瓌见金射猎深叹其工后瓌入冦髙陆金拒击破之正光末破六韩拔陵反金度陵终败灭乃统所部万戸诣云州授第二领民酋长稍引南出黄堆为杜洛周所破部众分散金与兄平脱身归尔朱荣累迁都督从破葛荣齐髙祖建义山东金赞成大策留守信都领恒云燕朔显六州大都督从平晋阳追灭尔朱兆太昌初为汾州刺史当州大都督从髙祖破纥豆陵于河西天平初迁邺使金领步骑三万镇风陵以备西冦军罢还晋阳沙苑不利东雍诸城复为西军所据金与尉景库狄干等讨复之大象中髙祖御周文帝于河阳使金径往太州为犄角之势金到晋州以军退不行仍与行台薛循义共围乔山之冦俄而髙祖至共讨平之因从髙祖攻下南绛邵郡等数城武定初除大司马转第一领民酋长三年髙祖出军袭山胡分为二道以金为南道军司繇黄栌岭出髙祖自出北道度赤洪岭会金于乌突戍合击破之四年诏金繇冀州率众从乌苏道会髙祖于晋州仍从攻玉壁军还使金总督大众从归晋阳世宗嗣事为肆州刺史齐天保初封咸阳郡王刺史如故冬朝晋阳宫金病帝幸其宅临视病愈还州三年就除太师从征奚贼军还帝幸肆州与金宴射而去四年解州还晋阳车驾复幸其第六宫及诸王尽从置酒作乐极夜方罢帝忻甚诏金孙武都尚义宁公主成礼日帝从皇太后幸金宅皇后太子及诸王等皆从其见亲待如此后诏率二万骑屯白道以备茹茹冦帅豆婆吐乆备将三千余戸宻欲西过候骑还告金勒所部追击尽俘其众茹茹但鉢将举国西徙金获其候骑送之并表陈击取之势显祖于是率众与金共讨于吐赖获二万余户而还晋位右丞相迁左丞相卒年八十赠假黄钺相国諡武
