<!-- { "loadSidebar": true } -->
　　文彦博字寛夫汾州介休人本敬氏以避晋髙祖宋翼祖讳改焉少与张升髙若讷从颖昌史炤学炤母异之曰贵人也待之甚厚及进士第知翼城县通判绛州为监察御史转殿中侍御史言偏校临阵先退望敌不进大将守着令皆申覆此可施之平居无事时尔今拥兵数十万而将权不专兵法不肃将何以济上嘉纳之黄德和诬刘平降贼平家二百口皆械系诏置狱于河中鞫治得实他御史复来拒不纳曰案具矣德和幷平奴卒就诛以直史馆为河东转运副使鄜州饷道囘逺银城河外有唐时故道废弗治彦博父洎为转运使日将复之未及而卒彦博嗣成父志益储粟元昊围城十日知有备解去迁天章阁待制都转运使连进龙图阁枢密直学士知秦州改益州尝击毬钤辖廨闻卒长杖一卒不伏呼入与杖又不受复呼入斩之竟毬乃归召拜枢密副使参知政事明镐讨王则久不克彦博请行命为宣抚使贼溃拜同中书门下平章事集贤殿大学士荐张瓌韩维王安石等恬退守道乞褒劝以厉风俗与枢密使厐籍议省兵凡汰为民及给半廪者合八万论者为必聚为盗上亦疑焉彦博曰今公私困竭正坐兵冗脱有难臣请死之其策讫行进昭文馆大学士御史唐介劾之介贬彦博亦罢为观文殿大学士知许州改忠武军节度使知永兴军至和二年复以吏部尚书同中书门下平章事昭文馆大学士与富弼同拜士大夫皆以得人为庆三年正月受朝扶入禁中呼内侍史志聪问状对曰禁密不敢漏言叱之曰尔曹出入禁门不令宰相知起居欲何为邪自今疾势增减必以告不尔当行军法又与同列刘沆富弼谋啓醮大庆殿因留宿殿庐志聪曰无故事彦博曰此岂论故事时邪知开封府王素夜叩门上变不使入明旦言有禁卒告都虞候欲为乱沆欲捕治彦博召都指挥使许怀德问都虞候何如人怀德称其愿可保彦博曰然则卒有怨诬之耳当亟诛之以靖众乃请沆判状尾斩于军门先是弼用李仲昌策穿六漯渠故道北京留守贾昌朝素恶弼阴约内侍武继隆令司天官二人俟执政聚时抗言不当穿河北方犯禁忌彦博知其意有所在然未有以制之后数日二人又上言请埀帘彦博视而怀之不以示同列而有喜色徐召二人曰天文变异汝职所当言也何得辄预大事汝罪当族二人惧色变彦博曰自今无得复然乃出状示同列同列皆愤怨曰奴敢尔僭言何不斩之彦博曰斩之则事彰灼于中宫不安众皆曰善既而复使二人往定六漯方位继隆白请留之彦博曰彼本不敢妄言有教之者耳继隆黙不敢对二人至六漯恐治前罪更言六漯在东北非正北也顷之彦博等始归第当是时赖彦博弼持重众心以安御史吴中复乞召还唐介彦博因言介言臣事多中臣病其间虽有风闻之误然当时责之太深请如中复奏时以彦博为厚德乆之以河阳三城节度使同平章事判河南府封潞国公改镇保平判大名府又改鎭成德迁尚书左仆射判太原府俄复镇保平判河南母忧英宗起成德军节度使三上表乞终丧许之初彦博与富弼等乞立储嗣仁宗许焉而以后宫就馆故其事缓及服阕复以故官判河南入觐上曰朕之立卿之力也彦博竦然对曰此永昭圣意及慈圣协赞之力臣何力之有兼臣时在外皆韩琦等承圣志臣无与焉上曰备闻始议卿于朕有恩彦博逊避不敢当上曰暂烦西行即召还矣寻除侍中徙镇淮南判永兴军入为枢密使劒南西川节度使熙宁二年相陈升之诏彦博朝廷宗臣其令升之位下以称遇贤之意彦博曰国朝枢密使无位宰相上者独曹利用尝在王曾张知白上臣忝知礼义不敢效利用所为以紊朝制固辞乃止大顺败庆帅李复圭妄奏钤辖李信罪彦博暴其非宰相王安石曲诛信等秦人寃之庆州兵乱彦博曰朝廷宜兼采众论以静重为先庆州事盖更张之过也祖宗法未必皆不可行但有偏而不举之敝尔安石知为巳发奋然排之曰求去民害何为不可御史张商英遂摭枢密使他事以揺彦博坐不实贬彦博在枢府九年又以极论市易司监卖果实损国体敛民怨为安石所恶力引去拜司空河东节度使判河阳徙大名府身虽在外而上眷有加转运判官汪辅之辄奏彦博不事事上批其奏曰以侍中旧德故烦卧防北门细务不必劳心未几辅之罢去初选人李公义请以铁龙爪治河宦者黄怀信沿其制为濬川杷安石信之都水丞范子渊奏用杷之功水悉归故道退出民田数万顷诏大名核实彦博言河非杷可濬虽甚愚之人皆知无益臣不敢雷同罔上复遣知制诰熊本等行视如彦博言子渊请觐言本等见安石罢意彦博复相故傅会其说御史蔡确亦论本本等皆得罪独彦博勿问寻加司徒元丰二年拜太尉复判河南时王同老言至和中议储嗣事彦博适入朝神宗问之彦博复曰此仁祖知子之明慈圣拥佑之力臣等何功上曰卿深厚不伐善阴德如丙吉眞定策社稷臣也彦博曰臣等虽尝有请弗果行其后韩琦等讫就大事盖琦功也上曰发端为难正如丙吉霍光不相揜也遂加两镇节度使辞不拜将行赐宴琼林苑两遣中谒者遗诗祖道当世荣之王中正经制边事称受密防募禁兵彦博以无诏拒之中正亦不敢募而去久之请老以太师致仕居洛阳元祐初司马光荐彦博宿德元老宜起以自辅宣仁后将用为三省长官而言事者以为不可乃命平章军国重事六日一朝一月两赴经筵恩礼甚渥然彦博无嵗不求退居五年复致仕绍圣初章惇秉政言者论彦博朋附司马光降太子少保卒年九十二崇宁中预元祐党籍后特命出籍追复太师諡曰忠烈彦博逮事四朝任将相五十年名闻四夷元祐间辽使耶律永昌刘霄来聘望见彦博于殿门外却立改容曰此潞公也邪何壮也馆伴苏轼曰使者见其容未闻其语其综理庶务虽精练少年有不如其贯穿古今虽专门名家有不逮使者拱手曰天下异人也既归洛西羌首领温溪心有名马请于边吏愿以餽彦博诏许之其为外国所敬如此彦博虽穷贵极富而接物谦下尊德乐善恐不及宾接邵雍程颢兄弟如布衣交与富弼司马光等十三人用白居易九老会故事置酒赋诗序齿不序官为堂绘像其中谓之洛阳耆英会好事者莫不慕之导洛通汴主者遏洛水不使入城彦博尝因中使刘惟简以闻诏令通行如初八子皆歴要官第六子及甫初以大理评事直史馆与邢恕善元祐初为吏部员外郎以直龙图阁知同州彦博平章军国由右司员外郎引嫌改衞尉光禄少卿知河阳召为太仆卿权工部侍郎罢为集贤殿修撰提举明道宫同文之役公纶非之亦坐夺职未几复官卒
　　狄青字汉臣汾州西河人善骑射初隶骑御马直选为散直宝元初赵元昊反为三班差使殿侍延州指挥时士卒多畏怯青行常为先锋凡四年前后大小二十五战中流矢八破金汤城略宥州屠榜宻绥羌杨诺尔桑罗青齐家口等族燔积聚数万收其帐二千三百生口五千七百又城桥子谷筑招安丰林新砦大郎等堡皆扼贼要害尝战安逺被创甚闻寇至即挺起驰赴众争前为用临敌被发带铜面具出入贼中皆披靡莫敢当经略判官尹洙与谈兵善之荐于经略使韩琦范仲淹曰此良将材也二人一见奇之待遇甚厚仲淹授以左氏春秋曰将不知古今匹夫勇尔青折节读书悉通秦汉来将帅兵法益知名累迁西上閤门副使擢秦州刺史泾原路副都总管经略招讨副使加捧日天武四厢都指挥使恵州团练使仁宗命图形以进元昊称臣徙正定路副都总管厯侍卫步军殿前都虞候睂州防御使迁步军副都指挥使保大安逺二军节度观察留后又迁马军都指挥使青奋行伍十余年而贵面湼犹存上敇傅药除字青指其面曰陛下以功擢臣不问门地臣所以有今日由此湼尔臣愿留以劝军中不敢奉诏以彰化军节度使知延州权枢密副使皇祐中广源州蛮侬智髙陷邕州围广州杨略等经制无功又命孙沔余靖安抚青上表请行翌日入对言愿得蕃落骑数百益以禁兵羁贼首致阙下上壮其言除宣徽南院使宣抚荆湖南北路经制广南盗贼事置酒拱殿以遣之时智髙还据邕州青合孙沔余靖兵次宾州先是蒋偕张忠皆败死青戒诸将毋妄与贼鬭广西钤辖陈曙乘青未至辄以步卒八千犯贼溃于昆崘闗殿直袁用等皆遁青晨会诸将堂上揖曙起幷召用等三十人按以败亡状驱出军门斩之沔靖相顾眙诸将股栗已而顿甲令军中休十日觇者还以为军未即进青明日乃整军驰一昼夜絶昆崘关出归仁舗为阵贼既失险悉出逆战前锋孙节搏贼死山下贼气锐甚沔等惧失色青执白旗麾骑兵纵左右翼出贼不意大败之追奔五十里斩首数千级其党黄师宓侬建中智中及伪官属死者五十七人生擒贼五百余人智髙夜纵火烧城遁迟明青按兵入城获金帛钜万杂畜数千招复老壮七千二百敛尸筑京观时贼尸有衣金龙衣者众谓智髙已死欲上闻青曰安知非诈邪宁矢智髙不敢诬朝廷也初青至邕瘴雾昏塞或谓贼毒水上流一夕泉涌砦下汲之甘众遂以济复为枢密副使迁防国军节度使河中尹还至京拜枢密使赐第敦教坊优进诸子官秩初青行敇饮食卧起皆宜防窃发及闻破贼顾宰相曰速议赏缓则不足劝矣始交阯愿出兵助讨智髙余靖言其可信青既至檄靖无通使假兵即上奏曰李德政声言将步兵五万骑一千赴援非其情实且假兵于外以除内寇非我利也以一智髙而横蹂二广力不能讨乃假兵蛮夷蛮夷贪得忘义因而启乱何以御之请罢交趾助兵从之贼平人服其有逺略青在枢密四年每出士卒辄指目以相矜夸罢为同中书门下平章事判陈州明年二月卒发哀赠中书令諡武襄青慎密寡言计事必审中机会而后发行师先正部伍明赏罚与士同饥寒劳苦敌猝犯无敢后先故其出常有功尤喜推功与将佐智髙既平经制余事悉以诿沔沔始叹其勇既而服其为人尹洙贬死悉力赒其家事子谘咏并閤门使咏数有战功熙宁元年神宗以青起行伍而名动夷夏能保全终始慨然思之命取画象入禁中御制祭文遣赍中牢祠其家
　　郝质字景纯汾州介休人少从军挽彊第一充殿前行门换供奉官为府州驻泊都监主管麟府军马与田胐防军须餽麟州道遇西夏数千骑先驱力战斩首获马数百又与朏行边至柏谷敌堑道为阻质御之于寒岭下转鬬逐北遂修复宁逺诸栅宣抚杜衍安抚明镐连荐之起迁内殿承制并代路都监贾昌朝荐为大名路钤辖使讨贝州文彦博命部城西囘河上有亭甚壮彦博遣小校蔺千守而质使千往他营千去亭焚彦博将斩千质趋至帐下愿代千死彦博壮其义两释之自此益知名迁六宅使厯髙阳关定州并代钤辖驻泊副都部署龙神卫捧日天武都指挥使马军殿前都虞候领贺州刺史英州团练睂州防御使城丰州进步军副都指挥使宿州观察使召还宿卫改马军英宗迁武昌军节度观察留后加安德军节度使为殿前副都指挥使神宗易节武昌为都指挥使元丰元年卒驾亲临赠侍中諡曰武庄质御军有纪律犯者不贷而享犒丰渥公钱不足出已俸助之繇微贱至贵胥以功次迁自奉简俭食不重肉笃于信义表揭田朏前功官其一孙善朝士董熙约为婚姻熙死家贫竟以女归董氏
