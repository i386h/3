<!-- { "loadSidebar": true } -->
　　昔潢池骤变则龚遂亟行河内去思而冦恂来复所以顺人情而急时病也况鸡泽衡漳附于上党控带河洛搤束燕赵其土瘠其人劲养理训习尤所重难具官刘悟前临是邦其政方睦兵甲完备师徒具严刑当罪而人不寃赏当功而财不费军政威而非虐吏道察而不苛州里行信让之风乡曲除武断之患方将久次以惠斯人而难起幽陵救深焚溺辍于既理与彼惟新乘轩才及于邢郊妖彗忽生于冀分空沈合座未辨渠魁予怀震惊物听倾骇校其逺迩当分后先遂驻腹心之雄以供臂指之用复还龙节再息棠隂勉受新恩无移旧贯可依前检校司空兼潞州大都督府长史兼御史大夫昭义军节度副大使知节度事泽潞磁邢洺等州观察使勲封如故
　　授张靖门下侍郎平章事制
　　夫佐佑天子燮理隂阳平章法度登进贤哲外抚夷狄内安元元使百官各修其职一物不失其所此宰相之任也朕思得良弼驯致此道咨命予汝其殆庻乎具官张靖惟乃祖乃父代居相位咸有成绩于旂常尔其忠正恭肃文以礼乐日济其美振家声一时之人谓之才子亟登清贯益着令闻洎出刺陜部移镇蒲坂政不苛细甚得人心寮吏将卒皆乐为用清简之化闻于京师由是郑风缁衣之好汉廷元成之美朝望时议翕然与之人谋既同朕志亦定乃用登尔以左辅授尔以大政尚克钦乃嘉命业乃代官竭其股肱服我前训呜呼三代为相邦家之光尔其念哉无替乃前人之徽烈
　　授张靖太原节度使制
　　授鈇钺之赐其惟爪牙掌管籥之司允归心腹况乎天兵作镇王业成都全晋山河陶唐风俗外以威怀七狄内以承卫二京操节制戎帅之权兼澄清列郡之寄训齐五校表率一方歴选元僚无逾上相中书令张靖高盖若庆大珪含章和顺在中庄敬发外翼翼有致君之道兢兢怀许国之忠言观器能早授方任风謡果洽于分陜膏润实彰于近关洎登为鼎臣辅我衮职出纳万务清明一心宣逺猷慎守成式梦帝所赉伊人是瞻朕以龙山之前卒乘殷防雁塞之上稽胡杂居求明略以拊循资盛名而镇定是用辍于钧轴授以节旄崇高超列于天官密勿遥参于台席敬听后命载先声在贞元初乃考成肃公弼谐德宗以敷景化肆予嗣位推尔业官匪惟勤劳于我邦兹亦光辉于尔室于戏入而惟辅出而为藩行思永图勿替旧服可检校吏部尚书平章事充太原节度使散官勲封如故
　　授薛存诚御史中丞制
　　勅庻官之政得人则举况中丞执宪凖绳之司所以提振纪纲端肃内外盖一职修者其斯任之谓与给事中薛存诚选自郎署列于左曹居必静专言皆谠正章疏驳议多所忠益可以执宪立于朝端况副相方缺台纲是领纠正百官尔得专之夫直而不绞威而不猛不附上以急下不犯弱以违彊率是而行号为称职敬服斯命往其懋哉可御史中丞余如故
　　授栁公绰御史中丞制
　　勅中宪之设纠谬惩违一引其纲百举其职非清与直不称厥官谏议大夫栁公绰忠实有恒文以词学介然端正有古之遗风顷居台宪累次郎位持平守正人颇称之擢首谏司器望益重今副相缺位中司专席惟有守者可以执宪惟无私者可以闲邪询事审官尔当是选光昭新命振起旧章宜一乃心以其职可御史中丞散官勲如故
　　敬宗封晋王制
　　门下昔周室之兴也藩戚竝建式资于维城汉氏之制也皇子毕封用固于磐石斯所以载丕绪惟怀永图且茂德于本支遂推恩于嗣息况某祗荷眷祐属当长贤宜承宠章允膺旧典长男普幼禀异质夙应嘉祥既表岐嶷之资日慕恭良之性朕以寡昧防奉宗祧庻明父子之亲以及君臣之义命以乐国锡以介珪用敷可久之基爰叶至公之道可封晋王宜令有司择日备礼册命
　　文宗册裴度司徒平章军国重事诏
　　昔汉以孔光降置几之诏晋以郑冲申奉册之命虽优隆耆德显重元臣而议政不及于咨询用礼止在于安逸朕勤求至理所寳唯贤顾諟旧劳敢不加敬繇是委宰制于大政释参决于繁务时因听断诚望弼谐迁秩上公式是殊宠具官裴度禀河岳之英灵受乾坤之间气珪璋特达城府洞外茂九功内苞一德器为社稷之镇才实邦国之桢故能祗事累朝宣融景化在宪宗时扫涤区宇尔则有出车殄冦之勲在穆宗时混同文轨尔则有参戎入辅之绩在敬宗时阜康兆庶尔则有活国庇人之勤迨弼朕躬总齐方夏尔则有吊伐底宁之力皆不遗庙算布在简编功利及人不可悉数而朝论益重我心实知方用臯陶之谟适值留侯之疾沥恳牢让备列奏章塞诏上言动形顔色果闻勿药之喜更俟调鼎之功而体力未和音容尚阻不有优崇之命孰彰宠待之恩宜其协赞机衡敷教典论道而仪刑卿士宣德而镇抚华夷啬养精神保绥福履为国元老毗予一人可司徒平章军国重事待疾损日每三日五日一度入中书散官勲封实封如故仍备礼册命
　　授裴休宣武节度使制
　　门下将相大臣内外迭任入奉股肱之寄出为藩翰之雄无爽具瞻式彰注意具官裴休气禀岳灵梦叶岩瑞威鳯孤翔于玉圃仙鹤独步于芝园学精典坟文纬邦国自掖廷对策谏列升班粉署擅贰卿之荣纶闱回五字之妙洎司馈运整葺牢笼策画每得于亲闻功庸必见于显効章程轨范厯试无差是用付以权衡宜承任委咨之逺略炳然大纶四后协心万方系尔今百度有截庶绩其凝前时屡以疾辞犹烦卧理岂无优贤之道因遂由衷之意乃眷梁苑实为重藩荒太原于周疆接小沛于贡壤富庶将及悍勇无哗仁化已洽于一方清风渐扇于全境闭关自固悬瞂不鸣可仗台臣寘之静理尔其践厥位畅厥庸侯服既増相印不解辅弼莫系于逺迩声容渐间于朝昏敬哉戒哉服我重命可检校户部尚书同中书门下平章事使持节汴州诸军事行汴州刺史充宣武军节度副大使知节度事汴宋亳等州兼观察处置亳州太清宫等使散勲封如故
　　武宗授崔元式太原节度使石雄河中节度使制
　　筑坛命将在选攸难建斾临戎为荣斯极况并汾有丰沛之旧蒲绛居关辅之雄擢其才能付我忧寄具官崔元式族茂鼎甲器合珪璋明当察毫智必周物所涖之职居然有声晋绛行营诸军节度使银青光禄大夫检校工部尚书武威县国男食邑三百户石雄业擅韬钤志坚金石勇无前敌义必忘身所举之锋何往不利况佩服荣显作时津梁或剧职名藩累闻于尤绩或南征北伐常纪于殊勲龚黄之接武尚优亷白之差肩无媿尔其懿效吾乃宣言陟明之命是曰彛宪噫并部叛卒已见成擒壶关狡童尚偷余息干戈未偃飞挽犹劳尔其外训甲兵内康黎庶诛妖剪怪勲庸勿让于他人布渥行恩恺悌俾流于隣壤仪曹起部长宪尹京俱成提剑之荣各重拥旄之任敬服宠命伫闻休声元式可检校礼部尚书充太原节度使雄可守本官充河中节度使仍晋绛行营诸军征讨等使
　　授卢钧太原节度使制
　　门下陶唐古郡晋国全服掌北门之管籥控朔塞之河山貔武连营氐羌万落用镇兴王之地必求易俗之才果获硕臣允膺谋帅具官卢钧玉山当昼氷鉴澄秋揣摩政经淬励心术蕴贤人之大业蹈君子之中庸进取不争于险夷操尚无移于风雨歴践华贯早淑声重藩大寮始终一致屡委戎寄亟闻献功番禺清绍于隐之江汉爱侔于叔子壶关所复污俗惟新解乱绳而有条迁恶子而从化洎佩囊天府授钺夷门克树风猷荐举方策今以塞垣未静冦党多虞莫善绥怀愈生疑贰道路既闻于渔夺凶残颇见其鸱张尚念前劳犹寛肆伐爰择待时之器式观御众之能辍于朝端俾之镇府尔其赏罚无私德刑公用以清静之方阐吾声教以恺悌之义宣我化条理必成于恩威政无庸于烦紊勉尔令典副予知人于戏北貊炽周南仲有往城之绩西羌扰汉营平陈保胜之方畴其嗣之必有能者宠秩既光于论道恩荣仍亚于台庭以壮戎防勉服休命
　　授毕諴昭义节度使制
　　门下筑坛申命推毂就途受幢节之荣分藩阃之寄膺兹重任允属良臣邠宁盐庆武等州节度管内营田观察处置兼充庆州南路救接盐州及当道沿途镇寨粮料等使具官毕諴宇量凝旷业履端修抱不器之才怀尽忠之节声驰文囿学茂儒林掇芳桂于月中擅嘉名于日下自升朝籍毕践清班屡镇邠郊颇彰绩効得营平屯田之术有伏波备冦之谋旷土多栖亩之粮穷塞无晏之垒是宜进律以劝将来尹于神州能安疲瘵卑张敞擒奸之称鄙广汉摘伏之竒衢路絶赭衣之人闾井稀桴鼓之响用锡武节明余无私乃眷壶关方择良帅顾惟郇邑思继成功副我旁求俾尔俞往陟以五兵之秩升于八座之荣服兹宠光伫闻报政可检校兵部尚书兼潞州大都督府长史御史大夫充昭义节度副大使知节度事充潞磁邢洺等州观察处置等使散官勲赐如故
　　授裴休礼部尚书裴谂兵部侍郎等制
　　勅冉有仲由孔氏门人高弟也尚曰处于小国可为具臣况今照临百官抚御四海绾牢笼漕挽之职掌五兵六师之重次第超擢为吾大僚若非佥谐岂敢轻授具官裴休仁义礼乐文行忠信积此八者以为成人裴谂在元和代惟帝念功四夷九州文化武伏咨尔先父实着大勲天必祚仁门有令嗣道直才富行备名高文学而浃洽专精率履而清净恭俭而皆周歴华显践更台阁处事可法出言成章咸辍自纶闱任寄方伯教训以礼生聚以仁千里封疆一口歌咏休乃命以取士时称得人用其公方委之管事为之制曲为之防钧校奸赃末减赋取公财不耗疲人乐生望为凖绳立作依据名实兼备德位两高汉史曰理行尤异者就加礼曰有功于人者进律秩崇八座官副夏卿举以授之予亦何恡夫宰相佐天子公卿助宰相股肱指臂任同一身有事必言未为越局无自爱惜勉荅宠荣休可守礼部尚书依前充诸道盐铁转运等使谂可权知尚书兵部侍郎散官勲封赐各如故
　　授裴休中书门下平章事依前判盐铁制
　　门下我国家之称至理其惟贞观元乎虽盛德成于祖宗而致君存乎辅弼委是丕构付予冲人实咨献臣共荷洪业俾登玉用振金声具官裴休明堂栋梁清庙瑚琏道崇五美学综九流持去邪与善之心蕴尊主济时之术早升甲乙首冠贤良谏垣驰谠正之名史氏动直言之笔羽仪著作律吕缙绅仙闱道播于弥纶右掖词推于润色三临藩郡皆垂良史之能四贰卿曹益见大臣之体洎乎司泉货之重筦山泽之财用适变通法均寛猛大计如富彊之业常规多饶羡之功人无告劳刃有余地是可以载光衮职爰陟台阶式赞雍熙宜膺梦卜尔其允厘庶绩盛起訏谟涉大川而示吾津涯驭六马而遗吾衔策俾臻皇极克嗣前脩于戏人代天工予违汝弼悉乃心力作吾股肱无使阿衡专美于殷家山甫独称于周室勉懿德勿忝虚怀可守本官同中书门下平章事依前充诸道盐铁转运等使
　　进河东节度使卢钧左仆射诏
　　河东军节度使卢钧长才博达敏识宏深蔼山河之灵抱瑚琏之器多能不燿用晦而彰由岭表而至太原五换节钺仁声载路公论弥高藩垣之和气不衰台阁之清风常在宜升揆路以表郡寮可尚书左仆射
　　懿宗报崔彦昭留任诏
　　彦昭早着令名累更剧任入司邦计张用经纬之文出统藩维抚驭得韬钤之术自临并部殷若长城但先和众安人不欲恃险与马遂致三军百姓沥恳同词备述政能唯恐罢去顾兹重镇方委长材既获便安未议移替想当知悉
　　昭宗授前兵部侍郎薛昭纬御史中丞制
