<!-- { "loadSidebar": true } -->
　　松溪水在州东南百二十里源出乐平松子岭经晋盘山下北流入冶河
　　流杯池在州南二里涌泉亭下为渠九曲金守赵秉文修禊地后涸
　　阳胜水在州南二十里源出侯神岭东流至西郊村会南川水
　　泼泼泉在州南三十里马郡头村
　　南川水源出七里岭至乱柳入桃水
　　浮化水在州西南八十里源出西浮化山合洞涡水东入寿阳县境
　　嘉水源出嘉山龙井旁黒水即嘉水也经州城东至西郊北流入桃水
　　龙井在嘉山神祠下井上有亭
　　清泉池在州西三十里门村山谷间
　　温泉在州西五十里侧石东繇丹石崖流出泠泠有声太清泉在州西五十里三都山谷中东流合龙泉平地流出
　　龙泉在三都南崖下合太清泉
　　桃水在州西九十里一名洮水源出寿阳东太平谷东流经州境至乱柳村合南川嘉水石门河清玉峡水至承天军合泽发水繇石峡入井陉县界东流入冶河　水经注斯洨水首受太白渠太白渠首受绵蔓水绵蔓水上承桃水水出乐平郡之上艾县东流世谓之曰桃水东迳靖阳亭南故关城也又北流至井陉关下注泽发水水乱流东北迳常山县蒲吾县西而桃水出焉南迳蒲吾县故城西又东南流迳绵蔓县故城北自下通谓之绵蔓水　绵蔓河发源平定州流至井陉县界与甘陶河合甘陶河在井陉县东南十五里一名冶河发源平定州松岭流经县界合绵蔓河又东南流至平山县入滹沱河　泜水河在唐山县西一里东流入漳俗名沙河韩信背水处
　　灵应池在鹊山东麓旧有神应王庙
　　太谷水在州西北四十里源出盂县界至承天入桃水郗家泊在州北五里水自半崖涌出数十丈后涸崖西南有平地数泉合流入桃水上建昭济祠相传郗氏多缙绅世居榆关之泊
　　泽发水在州东北九十里古承天军一名阜浆水又名毕发水平地突起下赴絶涧悬流千尺散缕似珠即井陉冶河之源也金赵闲闲秉文元吕介轩思诚胥有悬泉赋碑勒故关隘口
　　绵水源出绵山东麓北流入泽发水　乔宇观绵水诗西岭寒流绕涧斜离离石子帯晴沙
　　寿阳县
　　方山在县东北四十里碧嶂双环壁立千仞凌晨云雾由足下涌起变态千状唐李通元隐此着华严论中有长者龛文殊台云松岩巅方一里有池周数百歩山下有黄龙泉山前有黒龙泉云松岩有金刚泉旁有龙神祠祷雨多应一名神福山　清凉古志李通元游五台于善住院逢异僧授以华严经防遂坐北峰三日至西谷口遇数童子曰吾师妙得通元欲挽衣从之童曰汝宿愿经何德忘却因念大士授防释经此地严寒遂南徙盂阳之方山凿岩以居栢叶和枣作饼如饯日饵七枚时称枣栢大士口出光以代烛猛虎防经仙童汲水论成四十卷及决疑论行世开元二十八年春唱寂于石室即太原之镇山也妙济传曰朱明埵乃清凉之南埵也　唐志寿阳
　　有方山　金志有方山洞涡水　张商英题予元祐戊辰奉使河东行太原属县访方山瞻李长者像至则荒茅蔽岭数十里前后无人烟有古破殿屋三间长者堂三间村僧一名丐食于县未尝在山予于破竹经架中得长者修行决疑论四卷十元六相论一卷十二縁生论一卷梵夹如新从此遂顿悟华严宗防邑人以予知其长者也相与劝勉择集贤岭下改建今昭化院予去彼三十年有住持僧宗悟来言方山非昔日方山也松栢林木高大盛茂不植而生皆应古记又于长者造论处发见龛台以甎石甃砌前建轩阁古迹歴然僧徒粥饭不求于外游人庻士不絶于道相公开基始悟亡先师愿得相公只字以为法门之光予曰汝持戒人也必不妄语可自记其实以传后人政和戊戌十月望日观文殿大学士张商英题付宗悟　陈棐游记入山口有溪流百丈余悬石上飞瀑而落左有方石可磨刻自此仄径蹲石上数里至下寺出寺门右转縁岭而北至上寺寺北殿壁石洞龛塐李长者像美姿修髯有道者气僧曰此即长者著论地也东北有长者伏虎像西北有宋张商英碑上寺后为山巅有水池
　　鸦儿峪在县东南三十里盂县西百二十里昔契丹伟王战败尝奔入峪一名鸦鸣峪昔有人迷谷中鸦飞鸣而获路　王思诚诗羊头雪映鸦儿峪马首云连燕子岩
　　虎头崖在县南二里土山戴石
　　羊头崖在县南五十里崖下冰不消
　　建公穴在县南五十里石穴也产蛇疗癫癣
　　涡山在县南八十里旧经谓之过山以其高过羣山也洞涡水经其下又名涡山占雨者以云生巅为候
　　燕岩山在县西三十里多蛰燕　五朝志寿阳有燕岩山堂肆考太原府寿阳西山多蛰燕因以山名曰
　　燕岩
　　紫岩山在县西八十里土石胥紫一名紫崖巅
　　罕山在县西九十里图经谓之看山层峦起伏独为壮丽西接榆次阳曲界
　　石岩山在县西北八里乔松怪石岩壁古洞流水三曲环带左右
　　妖狐洞在县西北五十里涌泉之东洞深莫测风从中出
　　黄岭在县西北五十里岭胥黄沙
　　涌泉山在县西北五十里有白鹿泉
　　却略岭在县西北七十里一名玉泉山有清凉泉尖山在县北十五里神武村前一名神山孤峯迥出封侯岭在县北十五里
　　石门在县北二十五里石壁对峙如门中通流水乃东北诸山涧之总峡也壁镌十字曰八田安日上一木两人扶
　　双鳯山在县北四十里两峯突起形似伏鳯上有五龙洞洞壁五色成文似龙又有滴水悬珠土人以珠之多寡占岁之旱潦山东有剰水泉
　　阳摩洞在县北六十里一名风洞土人曰通盂县山谷芹泉在县东二十里源二一出鸦儿峪曰南芹泉一出太平峪曰北芹泉合流入平定州界一名琴泉【月晦有纎月微光】
　　太平河在县东二十五里色赤浊
　　寿水在县南二里一名受水二源一出颉纥山北十里山峪一出要罗村南三里山峪北会黒水合流至县西会龙门河及东北山峪诸水南十里至冷泉入洞涡水虽山水暴涨寿水独清
　　洞涡水在县南五十里源出乐平县西四十里陡泉岭至平定州合浮化水西流至县界合寿水又西入榆次县界　水经注洞涡水又西北黒水西出山三合源舍同归一川东流南屈寿阳县故城东卢谌征艰赋所谓歴寿阳而总辔者也其水西南入洞涡水【三合源舍同归一川即寿水黒水龙门河也】又西蒲水南出蒲谷北流注于洞涡又西与原过水合迳北便水流也水西阜上有原过祠盖怀道协灵受书天使忧结宿情传芳后日栋宇虽沦攒木犹茂故层毖水取名焉其水南流注于洞涡水也　唐光化二年梁氏叔琮破辽州至于榆次周德威战洞涡河败之
　　冷泉在县南五十里南流入洞涡水
　　龙门河在县西二十五里二源一出西可山谷一出西张山谷合流至白家庄入寿水
　　黒水河在县西七十里源出黒水村西山三源合一东流合入寿水曲折南流五十里至冷泉入洞涡水
　　涌泉在县西北五十里山巅涌出白鹿寺中祷雨多应童子河源出县北二十五里曹村一名曹河至县西南二里入寿水　唐李长者过此羣儿迎于水侧故名
　　黄龙泉在方山下相传唐李长者入山黄龙拔树而泉涌
　　金刚泉在方山云松岩下味甘冽为县诸泉第一黒龙泉　相传黒龙裂方山石泉出裂石中
　　盂县
　　藏山在县北三十五里相传有程婴藏孤洞　山半又有洞洞口崖垒环堵石溜灌镕旁有圣水出焉中有石龙空壳丛鳞盘立水际者数尺祷雨辄应　史记正义今河东赵氏祀先人犹别舒一座祭二士矣武全文综胜记南北两崖削而为壁者二曰绣屏曰凌空崖壁间悬而为洞者四曰东洞曰藏身洞曰龙洞曰南洞挹而为泉者三曰飞瀑曰龙潭曰涧道泉错而著名者五曰洞壑曰龙池曰埀壁曰拄笏峰曰避静岩
　　牵牛山在县东三十里旧有牵牛庙
　　仙人洞在县东五十里仙人村
　　高岭山在县东六十五里三峰刺云有白龙洞风穴嘘焉
　　霞峰山在县东南五里乌沙水经焉产石成莲
　　红面山在县南八里相传红面长老化此
　　双鹤山在县南十五里李长者住此着华严合论双鹤尝翔集云
　　李宾山在县南二十里峰六涧三怪石秀林唐李长者隐此后塟于山墓今存
　　石艾山在县南三十里后魏以山名县即艾蒿坪岭也方山在县西南三十五里周折成方上有灵湫背函灵龟石今隶寿阳东北境
　　玉泉山在县西二十里下有玉泉庙泉似玉
　　千佛山在县西五十里上有千佛寺
　　两岭山在县西百二十里
　　重门山在县西北三里原仇之右翼也金大定二年勅建慈氏清凉二院一名慈氏山相传金皇统六年五色云见云
　　幸狐山在县西北二十里
　　牛兰山在县西北六十里昔有高士牛兰隐此
　　马宗山在县西北七十里下有寒道泉昔有高士马宗隐此
　　仇犹山在县北六里山势尊巍北镇原仇巅有仇犹国君庙土人名高神山一名太安明一统志山相近有太安山盖指竦岫也　纲目荀瑶防夙繇【夙繇战国策作犹】定襄志智伯瑶县东南十五里开门峪东伐仇犹仇犹城东一里城周九里　唐信童府仇犹城内周三百五十歩
　　竦岫山在县北十里仇犹山右山形孤峙一名孤山近有太安山
　　芝山在县北十五里多松有泉盈流石径作细大鸣与松韵相间
　　石门在县北十五里芝角村东山有巨石窍洞达似门南北可通出入
　　碧岩山在县北三十四里翠嶂类碧玉四壁崭嶤垂麓有洞有潭邑志载六师仙迹云
　　白鹿山在县北三十八里峰削成砦白鹿泉涌其麓五朝志盂有白鹿山
　　龙雾山在县北四十里一名五花山一名五花砦叠峦似五花
　　六师障在县北四十里一名碧屏高可摩云碧障似屛王珻游记嶂出众山之上崖削如屏游者名碧屛
　　山而土人仍谓之六师障传有六羽士化于山之洞内洞极邃束燎入或一二里不能穷多燎灭而返庙搆嶂之腰门繇裂石而入庙后倚深岩池水幽黒深不可测
　　靴蹄山在县北四十里形似靴下有何宴窰昔高士何宴隐此
　　王神山在县北五十里下有王神谷麻仙谷罗仙岩马鞍山在县北七十里一名马砦石灿如星
　　黄芽山在县北百五十里青家岔一名黄毛山相传黄毛祖师栖此
　　水神山在县东北十里有周世宗女祠相传周世宗女秉性贞烈不欲适人潜涕泣于山树下渴而思水扣地获泉饮讫经于树下乡人立庙祀之祷雨多应
　　白马山在县东北七十里　图经白马之山牧马之水出焉忻州盂县志胥引图经以其胥有牧马河也
　　越霄山在县东北六十里高出云霄羣山莫京有伏仙洞巨人迹
　　滹沱河繇定襄浮石口东流入县北境合乌河水东经榆枣口入平山县界　通典盂县有虖池水自雁门郡界来　石珤滹沱河记恒山之阳有巨川焉曰滹沱源出代郡秦戏山下滙为三泉流稍延漫循太行掠晋冀蜿蜒而东注之海按班固叙禹贡九河所谓徒骇者是也至宋蔡沈以九河皆沦没于海滹沱中高不与大河相渉夫九河固沦没于海九河之源岂亦沦没乎则滹沱亦未见其的不为徒骇也
　　温泉峡在县东二十里两山环东原仇诸水胥滙此繇峡口出上有温泉注之纡回十余里
　　腥河东流入温泉峡仇犹妃殉此
　　细水河今名秀水河在县西南繇西绕城东与西河会达平山入滹沱其泉细微而河潆洄不絶
　　乌河出西境诸山环乌川而北又北而东入滹沱白鹿泉在县北三十里神泉村白鹿山泉涌石而出相传白鹿跑地得之
