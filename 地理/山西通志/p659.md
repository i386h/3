<!-- { "loadSidebar": true } -->
　　萧熙载诸生顺治乙酉避闯难父被围投井号泣从之并死焉妻蔺氏抚孤寿八十有四
　　刘曰晏解州诸生事亲孝顺治己丑姜瓖之变寇且至依父不去贼叹其孝而释之比殁哀慕不忘八载不入妻室
　　李琮生字彝山其先同州人宦解州遂家运城世理盐防后业儒琮生学陶朱术寻复理盐防抗言盐政多所建白有谋割地梗盐法者拉芦商构讼琮生赴阙上书竟直其事
　　秦章夏县人年四十无子兄文诸生亦无子弟锦有二子然皆孩提也顺治十一年余孽夜肆掠章与妻冯弃其幼女各负一侄逾墙走贼射之走益急质明归视女故无恙文先为贼杀至是锦亦烙死文妻及女皆掠去章泣访所在鬻产赎之婚嫁悉资焉章后亦有子
　　贠硕字鸿声平陆人幼孤事母最谨由恩贡授黄岩县丞摄县篆値闽逆催科抚字两得其道邑旧俗人死多不葬捐赀瘗者不啻万数
　　贠鼎甲平陆诸生兄亡弟殁抚侄胥至成立嫂薛得以节终并其力云
　　张志尹芮城例监康熙十四年协济秦省捐粟三千石又平治通秦大道三十里又尝凿井建桥施茶粥焉
　　令狐种平陆人乐善好施村有洪涧盘旋病渉每岁修桥以利行人自明隆庆以来百数十载子孙曽歴五世仍修不辍
　　张冠玉芮城贡生事亲能孝康熙三十一年大疫捐棺不继复施苇蓆五百余掩之
　　杜化豹平陆人兄弟早亡抚诸侄如己子周贫恤寡善行颇着
　　李甲捷芮城人与妻韩氏俱有孝行父母继逝幼弟三人一七岁一四岁一甫周胥异母弟也夫妇养且训胥克成立甲捷老无子争迎养及卒各立木主祀之
　　绛州
　　梁
　　裴子野性至孝幼居祖母丧哀恸如成人父疾祷请备至涕泣沾濡父遂愈及殁殓葬尽礼其墓哭处草为之枯有白兔白鸠驯扰其侧
　　北魏
　　吴悉达兄弟三人俱幼父母为人所杀四时号慕感动郷隣及长为报仇避地永安兄弟同居四十余年让逸竞劳闺门和睦邻人孤窘者辄解衣辍粮济之郷闾五百余人诣州请刺史表赠其父渤海太守后图改葬失父旧墓所昼夜哭祷于神出行所履地忽陷得父铭记因迁葬宗祖以下三世九丧哀毁如初有司奏闻旌其闾北史列孝义明永乐间与裴敬彝并传
　　裴安祖河东闻喜人少聪慧年八九岁就师讲诗至鹿鸣篇语诸兄云鹿得食相呼而况人乎自此未曾独食弱冠州辟主簿人有兄弟争财诣州相讼安祖以礼义责让明日相率谢罪州内钦服之后郷人劝其仕进安祖曰高尚之事非敢庶几但京师辽远实惮于栖迟耳闲居养志不出城邑后孝文幸河东存访故老安祖朝于蒲坂帝与语甚悦拜安邑令以老病固辞诏给一时俸以供汤药焉年八十三卒于家
　　裴修字元奇骏子清辩好学歴位秘书中散主客令累迁中大夫兼祠部曹事斟酌故实咸有条贯卒諡曰恭伯追赠东秦州刺史修早孤居丧以孝闻二弟三妹并在幼弱抚养训诲甚有义方次弟务早丧修哀感行路爱育孤侄同于己子及将异居奴婢田宅悉推与之时人称焉
　　北齐
　　裴讷之字士言佗第五子纯谨有局量弱冠为平原公开府墨曹掌书记从至并州其母在邺忽得心痛讷之是日不胜思慕心亦惊痛乃请急还当时以为孝感文宣幸晋阳留为齐帅领东宫管记转太子舍人奏中书舍人事坐杜弼事免官卒大统中追赠平州刺史
　　北周
　　梁慎其先安定人官晋遂家焉九岁善文辞天性至孝授洛川曲周县主簿亲殁泣血设影供养出告入面不异生时墓侧结庐负土益冢时有鸠翔醴泉之瑞绛州刺史孟説奏状勅下旌表其门弟九思甫能言即知孝亲敬长后以孝弟征岢岚州录事防军操履清洁不期月敎化大行寻引退晨昏事父母遗像有如生日
　　裴汉性不饮酒而雅好賔游父殁后遂絶游从不御琴瑟岁时哀恸而已抚兄弟子情甚笃位车骑大将军
　　隋
　　裴子通仕隋为大中大夫哭母丧明白鸟巢于冢樾兄弟八人皆有孝行诏表世为义门裴氏
　　裴叔卿景鸿子博涉有孝行时号裴曾子为隋贝丘令子神举神符
　　唐
　　赵师举绛州人父为人所杀师举幼母改嫁仇家师举长昼为人佣夜读书久之手杀讐人诣官自陈高宗嘉其孝赦之
　　王景暠夏县吕崇茂反宋金刚又冦浍州景暠率郷党千余家据险抗贼卒获保全太宗嘉之命检校桐郷令不受改为骠骑将军又不受高祖闻而征之及见劳之曰卿固守忠诚克全郷曲国有常典所以授卿每辞不受何也景暠对曰桐臣郷也拒逆臣分也不敢邀功故辞　祖善其对封桐郷男加位开府
　　裴敬彝绛州闻喜人子通曾孙七岁能文章性谨敏宗族重之号甘露顶父临黄令智周为下所讼敬彝年十四诣巡察使唐临直枉临奇之试命作赋赋工父罪已释表敬彝于朝补陈王府典籖一日忽泣涕曰大人病痛吾辄然今心悸而痛事叵测乃请急倍道归而父已卒羸毁逾礼干封初累迁监察御史母病医许仁则躄不能乘敬彝自为舆往迎居丧诏赠缣帛官为作灵轝终服以著作郎兼修国史歴中书舍人太子左庶子武后时酷吏陷之没于岭南
　　王义为御史中丞裴度驺盗害宰相武元衡又击伤度首哄导骇伏独义持盗大呼盗断义手度坠沟得不死而元衡竟不免于难
　　王助字子工通孙七岁丧母悲号隣里为泣居父忧哀毁骨立为监察御史里行初勔勮勃皆着才名故杜易简称为三珠树其后助劼又以文显劼早卒福畤少子劝亦有文名
　　高霖皇稷山人秀岩子以孝友直方闻于时先任开府仪同三司检校国子祭酒兼御史大夫充成德军节度使兼都虞候经畧副使丁父忧竭产尽心徒跣扱袵扶柩自幽陵归葬亷城
　　王质通五世孙少孤客寿春力耕养母讲学授徒无仕进意逾四十始擢科累官谏议大夫以直谏出为虢州刺史后为河南尹终宣歙观察使清白畏愼所至有惠政民胥德之
　　王操邵元同张衡曹存勲李文褒董文海李文秀张仙儿张公宪张子英皆事亲居丧着孝行旌表门闾赐粟帛州县存问复赋税有授以官者
　　元
　　姚子智居丧庐墓见元史孝友传【一作好志】
　　吕祐字伯通晋安人至正二十六年城破有卒入室胁其母索赀不得挥刃欲斫之祐急以身蔽母夺其刃指尽落伤仆地良久而苏开目视母曰母幸无恙死可无恨遂瞑目而死
　　唐义桥三十丧父母五十犹衰麻常建桥于稷山县南汾水上
　　刘信字仲寛頴悟非常少孤事母至孝或劝之仕曰余夙丧父今以身事君如事母何居郷无小大悉持以敬人有争讼难决者诣请平之母殁隐居龙门读书终身后旌表其门
　　段承祚谦和好礼动止有则任国学正寻以母老归养屡征不起敎授于郷尝有隣妇失金环疑取火承祚家时失之不辩而偿妻有难色承祚曰恐逼人命耳后妇得遗环于浆瓮中人服其德量
　　明
　　侯裕福绛州人父怀玉病危号泣絶食祝天求代父病以愈寻被牛觝肠出气絶隣人纳而缝之遂苏时谓孝感事母张尤谨母卒同弟裕禄哀毁庐墓门旁枯井亦生甘泉
　　郑恩绛州人正统间以捐赈旌门又辛思恭梁瑶耿维哲亦尝输赈焉
　　李邦敎闻喜人守母王殡十有五月哀毁蔬食常如始丧比庐墓独居十三月服阕亲党迎之始归又有吕辛陵亲丧亦庐墓
　　张林李兴贾金并闻喜人正统四年胥以捐赈旌门丁贵垣曲人成化间以捐赈旌门
　　李兴垣曲人事嫠母张孝侍疾尝药夜不就寝比卒哀毁骨立负土成坟庐墓侧黄白二犬驯扰不离前有旱桥沟忽涌清泉人名孝子泉成化十七年旌门
　　裴增稷山人孝事继母慈育孤侄嘉靖间旌门
　　陈玺绛州人父恕任贵州防议卒于官扶柩归庐墓终丧事闻旌表后以贡任隆庆州州判
　　张益绛州人父聪客死扶榇归每至逆旅依榇露宿风雨弗移弟增殴人死益悯弟无子为代其罪竟得免
　　许河城南创建浮桥州人便之万厯十四年偕许敦实输金助赈
　　刘有学字雨河河津人同弟有容并领万厯庚子郷荐雅负文名母病不上春官执丧时泪尽血出事详袁了凡传中祀郷贤
　　吴国相河津人万厯间拾还遗金以义称
　　刘承云河津人官光禄署丞万厯丁巳捐赈至二千金旌门又李子隆任直任寛柴彦解得永普安然薛原修吴有文俱以捐赈旌义民
　　赵軏河津人岁荒输赈二千石生平资助婚者七十余家
　　段时盛梁从高应高陶天长胥刲股愈亲疾
　　李国定绛州增生事亲孝殁则刻像奉之每饭必祭一如生存详见旌孝录
　　赵紞绛州人贾西宁尝鬻木绵数万斤仆潜轻其衡即折衡而逐之积粟减値以济饥不能偿者胥贷除又拾还黄金数斤人以为难
　　张国纪绛州人业贾周忠介被逮时缇骑索金即投缗船中倡诸贾佽助之僦居三林有谋囊槖盗者责以大义复出私囊周之由是乡人获免难
　　孙统绛州人客三原或贷金五十如约偿还子母已入恻然悯其苦为焚其券与之又捐金赈饥市防掩骼秦人德之
　　王先绛州人七岁能文十二岁补弟子员淹贯经史母疾衣不解带者月余母卒以哀毁亡
　　张贞敎绛州诸生时有宗室逼居学宫欲毁墙垣以通驰道与弟名敎奋力争之祸几不测白诸当事事乃平后由岁贡授渑池训导
　　衞登强绛州人好义乐施尝为族人代纳丁粮时无子相士谓有隂隲纹年五十当举子已而果然又衞聚德亦置义田供族逋赋韩杰惠济族人亦置义宅
　　陈鎭明字潜夫绛州人好诗书隐于商遇困乏者力周给之尝着复性语以自娱见三晋语录中
　　张眞字子纯绛州人游云间晨泻盥水地隙中受水甚虚怪而发之有钱一婴遽掩之里中亦以孝弟闻
　　任宗陟绛州人少以舅党氷壑为师志洛闽学事继母能孝家贫资脩脯以活有得悉以供母氏不敢私氷壑雅称之
　　衞宜信字尔绅绛州人岁贡生读书不事口耳雅蕲力行事父母至孝家虽贫甘防不少缺居丧不饮酒不茹荤三年不入内室尝于稷山县道上建茶亭行旅赖之
　　李芳闻喜诸生幼孤事母谭惟谨母病祷天求代比卒哀毁庐墓谷麦并多岐穗
　　解良温闻喜人孝事继母拾还遗金又有温敞亦拾还遗金
　　温洸字汝励闻喜诸生七岁就外傅长跪诵书曰僧家诵经且然何况我辈幼孤事兄如父析居后一日不见亟候之遇诸途必趋揖问所向虽耄不衰尝之南桥见樵夫投水问之为鬻布被盗不敢归见母绐曰我得其人矣引取妻所绩布以与之行田间见盗果者在树疾退而匿拾金不昧寛洪不校详见光禄文翔鳯志
　　解省身号东野闻喜人谦和恭谨每朔望闻木铎及官府传呼声虽坐卧必起肃立年至九十弗少懈
　　二翰闻喜贡生事父孝父丧事继母有加年逾七十定省不少疎
　　杨佐闻喜贡生冬月袖扇路遇妇女辄自蔽失偶不再娶邑人称为杨古
　　李儶字明晦闻喜人孝友恂谨母景年八十余儶年已七十矣晨昏问视如儿时由岁贡官训导迁学正
　　翟梦标字怀玉闻喜贡生工诗赋施方药活人无算遭闯变不屈死
　　翟梦杰字兴余闻喜人性孝友事父及继母备极色养事三兄让产让财由将材官都司迁蓟镇以终养归
　　叶士旺闻喜人好义乐施同居五世
　　张学孔闻喜诸生母病剪髪断指愿以身代病果愈杨仲李玹并闻喜人输赈修桥以义称
　　李仪闻喜人志称孝弟力田疎财仗义
　　王益闻喜举人父殁焚券以千金计周济乡族毫无吝色事继母以孝闻
