<!-- { "loadSidebar": true } -->
　　廪生白居乙妻杜氏年二十六而寡子防甫七歳课子成立凡四十年而卒
　　生员刘牲妻孙氏年二十四舅与夫继殁未几姑与子又亡含辛独守凡六十年卒
　　王氏曹哑子母早寡子废疾邻妇王氏亦寡约与俱守已歴十五载一日氏偶适外戚或奔告曰王氏改嫁矣氏惊曰信有之乎曰目所亲见也氏乃抚膺大恸曰不意丑妇竟作此事遂气愤而絶
　　白迎祥妻王氏迎祥善骑射随陜镇征茅笼山没氏年二十八姑老子幼氏力作以赡事育年七十有一卒县令旌其门曰幽贞可范
　　康文彪妻田氏年二十一文彪卒家贫女红自给抚子龄松并抚五歳之侄由成三歳之甥孙康国皆崭然成立归承宗祀氏一女流而三姓之宗祧以赖乡党贤之
　　王授基妻康氏年十九授基殁遗腹生子立阅十余载为缔姻毕乃防亲族率立哭奠于授基墓众莫之解氏归即自缢时年三十有二
　　孙云□妻白氏年十四适云□二十七云□亡氏辛勤抚子容不舒姑嫜问之曰吾未亡人事也越二十载子长娶妇氏携之拜奠云□墓指而吿曰此君子也吾为抚之此君媳也吾为娶之吾事已毕可以从君矣一号仆墓而絶
　　康如珍妻白氏年三十无子如琰妻贺氏年三十一无子各抚一侄守志二孤宷室胥食饩于庠
　　孙士熊妻王氏年二十九夫亡子甫二歳家人欲夺其志氏恸曰与其舍子而去不若从夫而死卒不能移年六十终
　　乔之珩妻康氏年二十一夫卒逾年一子亦卒翁患痈姑失明氏奉养惟谨溲溺皆手自除之翁姑没孑身守志
　　康氏举人康体元女少字庠生刘防子士麒将婚而士麒癫久益甚防与体元议解盟氏闻矢死体元喜曰茍能如是吾成汝志年十九归刘善事舅姑调护士麒衣食备至歴四十年士麒死氏依然处女也会士麒弟士麟先麒卒无子氏抚从侄承曾以继翁祀邑令商基镛旌其门
　　刘光荣妻王氏歴事三姑克尽孝道夫弟光世生五日而姑卒氏亲抚之不育而乳光世善病七歳不释怀稍长勤女红以佐学一堂雍睦从无间言
　　庠生乔国英妻刘氏生员刘妻崔氏尹克忠妻孙氏孟开统妻郭氏樊述圣妻孙氏以上俱守志节

　　山西通志卷一百四十九
<史部,地理类,都会郡县之属,山西通志>
　　钦定四库全书
　　山西通志卷一百五十
　　列女【二】
　　平阳府
　　临汾县
　　唐
　　敤首舜女弟象欲杀舜敤首常保防焉尤善娥皇女英舜所以烝烝乂不格奸者亦繇敤首左右之也
　　周
　　齐姜晋公子重耳适齐所妻也有马二十乗重耳安之从者以为不可将行谋于桑下蚕妾在其上以吿姜氏姜氏杀之而言于公子曰子有四方之志其闻之者吾杀之矣公子曰无之姜曰行也怀与安实败名公子不可姜氏与子犯谋醉而遣之
　　季隗狄女初晋公子重耳之及于难也晋人伐诸蒲城遂奔狄狄人伐廧咎如获其二女叔隗季隗纳诸公子公子取季隗生伯鯈叔刘以叔隗妻赵衰生盾将适齐谓季隗曰待我二十五年不来而后嫁对曰我二十五年矣又如是而嫁则就木焉请待子处狄十二年而行惠王三十六年秦伯纳公子于晋是为文公狄人归季隗而请其二子
　　文嬴秦穆公女晋文公夫人文公卒襄公即位夏四月辛巳晋败秦师于殽获百里孟明视西乞术白乙丙以归文嬴请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之
　　赵姬晋文公女也文公反国以妻赵衰生原同屏括楼婴赵姬请逆盾与其母衰辞姬曰得宠而忘旧何以使人必逆之固请许之来以盾为才请于公以为嫡子而使其三子下之以叔隗为内子而已下之
　　穆嬴襄公夫人灵公母也襄公卒灵公少晋人以难故欲立长君使先蔑士会如秦逆公子雍穆嬴日抱太子以啼于朝曰先君何罪其嗣亦何罪舍适嗣不立而外求君将焉寘此出朝则抱以适赵氏顿首于宣子曰先君奉此子也而属诸子曰此子也才吾受子之赐不才吾唯子之怨今君虽终言犹在耳而弃之若何宣子与诸大夫皆患穆嬴且畏逼乃背先蔑而立灵公
　　伯宗妻伯宗朝以喜归其妻曰子貌有喜何也曰吾言于朝诸大夫皆谓我智似阳子对曰阳子华而不实主言而无谋是以难及其身子何喜焉伯宗曰吾饮诸大夫酒而与之语尔试听之曰诺既饮其妻曰诸大夫莫子若也然而民不能戴其上久矣难必及子子盍亟索士憗庇州犂焉得毕阳及栾弗忌之难诸大夫害伯将谋而杀之毕阳实送州犂于荆
　　叔姬羊舌子之妻叔向叔鱼之母初叔向欲娶申公巫臣氏姬欲娶其党叔向曰吾母多而庶鲜吾惩舅氏矣姬曰子灵之妻杀三夫一君一子而忘一国两卿矣可无惩乎吾闻之甚美必有甚恶是郑穆少妃姚子之子子貉之姝也子貉早死无后而天钟美于是将必以是大有败也女何以为哉夫有尤物足以移人茍非徳义则必有祸叔向惧不敢取平公强使取之生伯石伯石始生子容之母走谒诸姑曰长叔姒生男姑视之及堂闻其声而还曰是豺狼之声也狼子野心非是莫丧羊舌氏也
　　弓工妻晋平公使工为弓三年乃成射不穿一札公怒将杀工其妻见公曰妾之夫造此弓亦劳矣而不穿一札是君不能射也妾闻射之道左手如拒右手如附枝右手发箭左手不知公以其仪而射七札此仪也端身如榦直臂如枝左臂毫髪不动巧力尽用之右手是射家极则也
　　范母晋范献子妻其三子逰于赵氏简子乗马园中园多株问曰奈何其少子曰可以三恱使民简子从之少子归伐其谋母叹曰终灭范者必是子也夫伐功施劳鲜能布仁乗伪行诈莫能久长后智伯灭范氏君子谓范母为知难本
　　女娟赵简子伐楚与津吏期津吏醉不能渡简子欲杀之娟请以身代曰妾父尚醉恐心不知非而体不知痛也简子释其父弗诛将渡少檝者一人娟请曰愿备父役简子弗许娟曰汤伐夏左骖牝骊右骖牝黄而放桀武王伐纣左骖牝骐右骖牝駵而克纣主君但欲渡耳用一妇人何伤因发河檄之歌以鸣其意简子说曰昔者不谷梦娶岂此女耶将使人祝祓以为夫人娟曰妇人之道非媒不嫁妾有严亲在不敢闻命简子归乃纳币于父母而娶为夫人
　　魏文侯妹许嫁于秦于归不肯去至县西南二十里见峻坂惊怖堕车死因葬焉号曰志女陵
　　晋
　　靳康女者不知何许人也美姿容有志操刘曜之诛靳氏将纳靳女为妻靳曰陛下既灭其父母兄弟复何用妾为妾闻逆人之诛也尚污宫伐树而况其子女乎因号泣请死曜哀之免康一子
　　唐
　　平阳公主髙祖第三女也妻临汾柴绍义兵起主与绍并在长安遣使召之绍即间行赴太原公主乃归鄠县散家财招引山中亡命得数百人起兵以应髙祖时有贼潘仁聚众司竹园未有所属公主遣家僮马三保说以利害潘仁攻鄠县陷又说羣盗李仲文向善志邱师利等各率众数千来防京师防守频遣军讨主率三寳潘仁屡挫其锋主掠地至武功盩厔始平皆下之毎申明法令禁侵掠故逺近奔赴得兵七万公主令间使以闻髙祖大恱及义军渡河遣绍将数百骑趋华阴傍南山以迎公主时公主引精兵万余与大宗军会于渭北与绍各置幕府俱围京城营中号曰娘子军封为平阳公主以有军功赏赉独异于他主六年薨及葬诏加前后羽葆鼓吹大辂麾幢班剑四十人虎贲甲卒太常奏议以礼妇人无鼓吹髙祖曰鼓吹军乐也往者公主举兵以应义旗亲执金鼓有克定之勲周之文母列于十乱公主功参佐命非常妇人比也遂特加之以旌殊绩谥曰昭公主
　　李拯妻卢氏美姿能属文拯字昌时咸通末擢进士累迁考功郎中黄巢乱避地平阳僖宗召为翰林学士帝出宝鸡陷于嗣襄王煴煴败拯死卢伏尸哭王行瑜兵逼之不从胁以刃断一臂死
　　李氏殿中丞孙复妻相国李廸之侄女廸守兖见复乐道安贫五十不娶以弟女妻之李归后甘淡薄事夫尽礼有荆裙布风
　　元
　　崔氏周珠勒呼妻丁亥歳从珠勒呼官平阳金将来攻城克之下令官属妻子敢匿者死时珠勒呼以使事在上党崔氏急即抱幼子贞以诡计自言于将将信之使军吏书其臂出之崔氏曰妇人臂使人执而书非礼也以金赂吏使书之纸吏曰吾知汝诚贤妇然令不敢违命崔自揎袖吏悬笔而书焉既出有言其诈者将怒命追之崔与贞伏土窖三日得免既防珠勒呼未几珠勒呼病亡崔年二十九即大恸柩前誓不更嫁斥去丽饰服皂布敝衣放散婢仆躬自纺绩悉以资产遗亲旧有权贵使人讽求娶辄自爬毁其面不欲生四十年未尝妄言笑预吉会治家教子有法人比古烈妇云
　　赵烈女年二十未嫁寇乱被驱迫以行度不能免绐贼曰吾取所藏金以遗汝贼信之遂还投于厠而死
　　刁茂先妻刘氏嫁五十日夫卒哀毁过情自缢人救之泣曰妇人从一而终何救为竟不食而死
　　明
　　张晟妻李氏元末晟为干州学政卒时闗中民起不能还子文瑗甫九歳氏纺绩度日兵稍息与子负骸归葬守节终身永乐初旌表
　　段苍妻邓氏年二十五夫亡守节子顺妻张氏年二十六顺亦亡张守节如姑成化间并防旌表
　　安惟龄妻贾氏年二十七夫卒氏哀毁几絶屏膏沐勤织絍事育尽道治间旌表
　　张伦妻刘氏早寡誓不他适奉翁姑以孝闻郡守李奏旌
　　樊志绅妻苗氏年十九夫卒遗子甫一歳甘贫守志夀七十卒
　　宋钺妻魏氏早寡无子女杜门守志亲属不往还比隣终年罕见其面后遭火烬困守益坚卒年八十佥事杨旌其门
　　王府典膳茍文质妻寇氏早孀矢志事育姑殁营葬无违礼建享堂以时祭祀筑茶室以济行人防贫穷睦乡党卓有贤声布政亢思谦为之传
　　荀晋妻杜氏年二十五夫亡一女先夭食贫苦守夀七十三终
　　解琮妻刘氏夫亡子在襁褓事亲抚孤夀八十有四郡守李旌其门
　　侯铎妻康氏年二十五夫卒守节抚孤佥事髙旌之张凤妻孙氏夫卒家贫亲负土筑坟遗孤五歳寻亦殁守节不变夀八十三终
　　乔永年妻朱氏幼嫺母训比归乔克尽妇道闯变夫死氏于兵燹中奉老亲穉子窜徙流离卒保无恙苦节三十六年卒
　　亢政妻傅氏年二十八夫亡孀居五十二载贞操无玷廵按宋旌其门
　　国朝
　　杨名誉妻裴氏年十八适名誉家贫僦居于李即为之佣以偿其值暮春主人缮葺房舍羣工杂沓翁将探姑洪洞虑裴稚弱扄之乃出有李先真者闚其无人遂逾垣下氏急趋出门键氏乃大声严拒先真惧扼氏吭而死邑令王承露谳得其实先真抵死氏请建坊旌表
　　乔五满妻郭氏志行纯洁里称贤妇居与族人赖娃比五满往浮山赖娃窣入逼之氏峻拒不从赖娃怒取镰刀斫杀之事闻康熙五十三年建坊旌表
　　平阳卫李齐妻卫氏年逾百龄雍正三年旌表
　　赐贞夀扁额
　　秦得民妻李氏少孀矢殉或劝之曰老姑幼子皆若责也徒死何为氏乃勉食粥糜奉姑抚子歴五十三年夀八十二卒雍正七年具疏旌表
