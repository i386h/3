<!-- { "loadSidebar": true } -->
　　治中有回回入贡道山西某地经行山下见居民男女竞汲山下一池回回驻行谓伴者吾欲买此泉可往与居人商评伴者漫往语民言乌有此买水何庸且何以防去回回言汝毋计我事苐请言价民笑漫言须十金回回曰诺立与之众曰戏耳须二十金回回曰诺即益之民曰戏耳乌有卖理回回怒将相击民惧乃闻于县县令亦令绐之曰是须三千金回回曰诺即益之令又反复言四千以至五千回回亦益之令亦惧以白于府守令语之此直戏耳回回大怒言此岂戏事汝官府皆许我我以此已逗遛数日今悉以贡物充价汝尚拒我我当与决战即挺兵相向守不得已许之回回即取椎凿泉破山入深穴得泉源乃天生一石池水从中出即舁出将去守令问事既成无番变试问此何物耶回回言若等知天下寳有几众曰不知回回曰金贝珠玉万寳皆虚天下惟二寳耳水火是也假令无二寳人能活耶二寳自有之火寳犹易惟水寳不可得此是也凡用汲者竭而复盈虽三军万众城邑国都只用以给终无竭时语毕欣欣持之以往【祝允明语怪】
　　正徳七年十二月山西李五世习幻术尝入延安府坐卧一深室鼓惑愚俗至是刼县杀人官兵败之五先遁走【通纪】
　　正徳十一年应州奏防上降勅总督军务威武大将军总兵官朱夀勦防有功宜特加公爵制下举朝大骇【树裒谈】
　　正徳十三年武宗繇西安歴偏头抵太原大徴女乐有刘良女者晋府乐工杨腾妻也以讴进遂大宠载归江彬与近幸皆母事之称曰刘娘娘十四年八月南征宸濠刘姬疾不从约以玉簮召上渡芦沟桥驰马失簮大索数日不得至临清遣使召姬姬以无信约不肯行上仓皇自乘单舸疾归载姬俱南十二月至扬州东循草场大猎以刘姬谏稍止【记事本末】
　　正徳中吏部尚书张防闻平阳知府张恕妾美索之不肯令御史张禴按致其罪拟戍恕献妾始得论减【闻见录】
　　嘉靖三年八月晋府西河王竒溯母尝病渴王仰祝天甘泉涌出病愈建醮祈祷有双鹤飞鸣绕坛后母卒王哀毁骨立宫墀古栢生竒花二异香袭人人以为孝感下所司勘实勅命奬谕【明史藳】
　　明嘉靖辛邜太宰乔白岩自京口北还登太行约少宰孟迟斋大司徒李石楼会于沁水止徳胜寺之翠闲堂易名三老刘龙记【旧志】
　　韩斗南本县人初行隂阳术偶于石匣中得异书一巻皆丹字习之遂能驱役鬼神隐形变化县令召而试之与一坛即缩入其中碎之无形呼之片片皆应人于他所见之后遂莫知所终其后裔尚居作平村【沁源县志】
　　洪洞韩忠定公生时父梦紫衣人抱送文彦博至其家故名之曰文【墓志】
　　韩忠定年五十时防其阃夫人子辈数以再娶并纳妾为劝言及辄怒云我年已至此复何为哉卒独处惟一室虽使婢亦不容入遇冬寒命小孙温足敎其念书作对句虽处极贵自奉甚薄其清心寡欲如此【后渠杂识】
　　于慎行王文端公传韩淑人嘉靖丙申闰十二月二日生公梦云间仙仗拥送玉童下止其室知其贵徴也【家传】
　　邑中有鸟曰老鹳每賔兴之嵗来栖于庠之殿舍其数几何士之登科者亦如之乡人每占为预报嘉靖丁酉有五鹳集于庠须臾一鹳飞于西南是科中式者本庠四名而泽州阎承光实原籍髙平也鸟之徴异如此【髙平县志】
　　卫文清周祚发解前一日太夫人许恍惚见一紫衣神降于庭曰汝家合应是黄册书手忽不见太夫人疑之宻语家人厥明防音至裒然举首后位至端揆方悟神语云【曲沃县志】
　　卫公一鳯守青州时一狱官女为魅所凭中火数起狱官惧请于魅魅曰卫尚书坐堂上殊碍出入非出尔女于外不可女出而火熄又泽州某氏髙楼有鬼人不敢登侯公璡未遇时请以身试之至夜分果有物将登窃语曰侯尚书在盍急避之二公后皆如其官【泽州志】
　　尚书白公所知家居时室内忽地甎坟起数日渐髙视其下产一芝大如斗金色烂莫不惊异未几公召起奉常【泽州志】
　　嘉靖辛酉长子有城役乏甎兵道某令发古冡取甎发一冡及隧皆琉璃金碧龙鳯之文有巨蛇守之赤色目闪闪如电吐气缭绕如烟触之立仆惧不敢近乃止【旧通志】
　　李伟繇翼城徙漷县儿时嬉里中有羽士遇之惊语人曰此儿骨相当位极人臣嘉靖中伟梦空中五色彩辇旗幢鼓吹导之下寝所已而生李太后【野客丛谈】
　　开栅镇圣母庙乃轩辕宫人西陵氏土人以养蚕故祀之莫知其始内古槐一株径四围世传千有余嵗正徳间枯至嘉靖再生初中空如磬内盛石子再生后内外坚实若嫩树然【太原府志】
　　朱俊格灵邱王朱聪滆子善属文聚书数万巻尤好古篆籕墨迹手摹六十余种勒石名崇理帖世宗时献王储明堂二颂兴献帝后挽歌赐金帛着天津集若干巻【列朝诗序】
　　郡庠仪门西有元碑前凿一孔稍下后凿一孔稍上中虚容升许父老云嘉靖中一方士徘徊其下一夕乘人睡熟凿碑其中有物潜挈以去尝闻玉韫山辉惟卞和为能辨此殆其俦与【潞安府志】
　　嘉靖中襄垣民卜塟地于水碾村遇古塜请决于鸾仙须臾箕动云吾常山张賔事赵杀刘曜辅石皆我之谋也吾殁于战塟此后絶矣可为我作野史因留题云自从离世上何地隐吾身细草山中路淡烟溪畔村春风吹恨骨夜月照孤魂欲説前朝事吞声泪满襟天王起钜鹿推我作谋臣苦志披金甲清谈笑竹林身因刘曜死志为石申寒食谁无主荒邱我有身一生徒老矣安得上麒麟卜者闻之遂封其塜【潞安府志】
　　刘文靖敎人尝以收放心为主尝语诸子侄曰吾老荣已极夀跻耆耋此心犹日兢兢不敢放尔曹生膏粱中易流侈肆少弗知检将损若身败若家可不慎欤【溶溪杂记】
　　祥符王继廵按山西监临科试捜阅汰巻中得陶琰王槐二巻连举解元众服其明【同上】
　　杨贞肃继宗未第时作石屋白岩山寺前读书其中冬夜独处虎蹲于户公伊吾达旦恬不为惧今旧迹犹存【泽州志】
　　杨公继宗知嘉兴府有二势人子由医官谋署县篆大窃帑金莫敢谁何公至收治追金御史行郡欲出之廼诘公曰盗有失主何人也公曰朝廷即失王又诘曰原告何人也公曰知府即原告御史惭而退【后渠杂识】
　　都御史杨公继宗居忧时阉宦汪直以权幸延揽名士闻杨公治郡名往吊公衰绖于坟所直趋至坟所拜起手捋公须曰比闻杨继宗名今貌乃尔公曰继宗貌陋但亏体辱亲未之敢也直不复敢言直时威震海内不屈者惟公一人耳【同上】
　　嘉兴当孔道内臣往来百方需索李公与菱藕厯日内臣曰我无用此太守幸与我金钱或好布绢公曰诺即出牒取库金钱去与太监市布绢即索金钱内又出牒取库金钱入馈曰布绢金钱去也幸与印劵附案他日磨勘内臣咋舌不敢受公有大节持风裁藩臬御史皆敬惮公公诛锄奸豪尽束手敛迹但得改过即止不深究超陞佥都御史廵抚顺天外戚宦官庄田多占民间地土公悉夺而还之由是权贵敛迹【同上】
　　万厯辛丑嵗饥迎泽门外桥下有东人来就食者一老一壮一妇人收飬遗弃婴儿全活甚众【阳曲县志】
　　万厯间西梁村贾人贩于海外归里日临岸见一道人眉宇轩豁骨格俊异谓曰吾与若乡里也若可寄吾家信及询居址乃曰苐过防启视吾圅即知吾居矣客登舟惊浪拍天舟不没者版寸许阅日始渡海启圅止硃书子房送舟四字同舟人因于防立子房公庙【襄陵县志】
　　山西地寒予六月初廵五台岭头涧底层冰积雪皑皑尚衣薄绵再加一绵适可当宪副陈汝止伯安兵备代州为予言北上鴈门更寒云中更寒然暖木实产其间此隂中阳也【燕闲录】
　　戴石屏诗麦麨朝充食松明夜当灯此是山西本色语深山老松心有油者如蜡山西人多以代烛谓之松明颇不畏风【同上】
　　曲沃县尉孙缅家奴年六嵗忽视缅母笑云娘子总角时曾飬一野狸今忆否母亦省之奴云尔时野狸即奴身也鹰逐走入古塜后为猎人击殪见阎罗王王以无罪当得人身遂生海州为乞人子苦饥寒二十而死又见王王曰与汝作贵人家奴遂得至此今已三生矣【广异记】
　　郭镛山西人美仪表尝习举子通诗经自腐于进取从太监张敏今殿下衣服饮膳皆镛幼所服事云【陆釴漫记】
　　刘以平字近塘猗氏人诸生时梦入宫殿中有王者命坐对奕又至一所石门上悬聫句云鹦鹉能回千载梦麒麟空卧万年秋不解所谓既登进士为潞府王官王敬礼如賔师迁陜西行太仆寺卿过武曌墓墓上石刻一聫即梦中所见也以平初聘邑闗处士长女未娶而女病废及婚乃以次女行合之夕以平疑其无病容诘之媒以实告以平怅然曰吾聘者病女也弃之不义且恐速其死然次女已归吾家无复还理即室吾弟以寛可也更迎病女女果泣涕求死亲迎后病遂愈兄弟同日毕婚后登万厯庚辰进士【陇蜀余闻】
　　猗氏人原良相者性愿谨明末为仓老人受郭某交代皆平斛及役满而代之者荆某也其人狡黠故尖其斛折数多良相夜寝仓中拜祷于神夜分忽有红光见东南隅继闻空中掷米声觉米大充溢渐逼卧处质明则仓廪悉满县令闻之往验溢米六十余石人以为忠厚之报云【同上】
　　鴈北归必衔芦越闗则输之淮南子以为鴈爱气力衔芦以避矰缴俗传以为过海投芦为桴以息气力或云输芦以供税供税之説诞矣过海为桴之説何秋来独无而春始芦耶芦避矰缴之説不知来时何以为避且使上林射鴈芦何能避耶予考鴈从风而飞春夏南风故北飞秋冬朔风故南飞秋冬过南食肥体重故借芦以助风力耳塞北风髙则无事此故投于鴈门闗姑识之以俟明者焉【推篷寤语】
　　山西有人善搏虎蓄一弓极劲出必自随一日官命捕虎山中使其侣将弓以从道语间虎出于薄亟呼弓来其侣仓皇悮以他弓与之而将弓者逋矣柔不堪用应手折其人以手把虎足虎人立而吼虎颔骨极坚抵击不已頼有铁帻可御不然碎首矣日且黒道无一人其人恐更有他虎当不可御遽伸臂与虎一咥而虎死焉葢虎性甚耿有不如意即愤极须齧人乃死其人识虎性故假手杀之吾吴中人官山西亲见之召至启其臂伤痕尚新也【王穉登虎苑】
　　朱衣鸟出泽州形如瓦雀毛羽丹砂善鸣张希周防归陈继儒以为即古之赤鷃也【泽州志】
　　父老相传遇隂雨之余或烟雾之中昧爽之际古城城郭楼堞宫室烟树宛一都会日出乃灭【太原县志】
　　陈白沙游太学祭酒邢让试阳和时此日不再得诗一篇让得之惊曰龟山不如也飏言于朝以为真儒复出繇是白沙名震京师【后渠杂识】
　　余在山东日待郡守礼颇简留饭一次彼必侧坐虽迁官谒辞送之阶下而已遣官人投一刺亦不答葢其时皆然其后复起累迁山西按察使一日清军提学二道偶约余同宴二郡守升官者置酒于书院余甚难之苐令列名与分而辞不往乃闻具糖席张嬉乐具賔主纵饮夜分而罢颇以为怪后问之余弟乃知近日处处皆然不以为异也【觚不觚录】
　　余初任山东时布按二司后堂无留郡守坐者留之坐则必于私衙虽设饭无害而起官至山西臬则自守以至倅理无不留坐后堂者矣当时抚按不留郡守令坐司理县令行取亦只立待茶而已今两直至留饭矣闻之各省尚不尽然【同上】
