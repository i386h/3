<!-- { "loadSidebar": true } -->
　　普汰号纯如沁州灵泉寺僧戒律精严兼通文翰顺治
　　间游都城
　　御书佛字赐之知州汪宗鲁建
　　御书楼于寺圆寂前十日手书素扇十柄遍遗知交展之
　　胥归家颂也比众至已逝矣
　　性休号尺木俗姓朱大同人幼补弟子员善诗文工草值闯贼之变弃家云游戊子始薙发于雩之龙坑庵从崆峒戒子传衣鉢游汉口遇不退禅师棒喝悟道卓锡于沁之永庆寺岁癸己正月日早斋毕忽乞十王殿前地于院主院主允之遂趺坐而逝夜半复苏索笔书塔铭曰卜地卜地三上之三乘时乘时二月之二万彚萌芽造化顺理一稼反生吾道乃逆遇雷而鸣逢火出世至二月二日出定沐浴扶至塔前对众説偈掷杖而化着有铜鞮语録【以上释】
　　平定州
　　唐
　　李宾讳通元又号长者宋熙宁元年七月宗胜撰长者行迹云唐李长者皇枝也讳元童【碑记皆作通元】但言沧州人开元七年至太原盂县大贤村有高山奴延纳安居长者每日惟食枣十颗栢叶饼子一枚不交外人掩坐独处含毫临纸曾无虚时如是三稔一日舍山奴至马家谷古佛堂自构土室寓于其侧端坐宴然于斯十年后复囊挈经书遵道而去次冠盖村忽逢一虎驯伏长者告以吾欲著论释华严经可与吾择一栖止处言毕虎起徐而抚之遂将所挈经囊挂于虎背于是虎望神福山原直山二十余里当一土龛收囊于内龛之四旁旧无涧泉长者始来之夕风雨暴作拔去一松化为一潭僭阳之岁祈求必应长者制论之夕心穷元奥出白光以代灯烛居山之后忽有二女子容华絶世皆可笄年俱服布衣悉以白巾幪首姓氏居处一无所言汲水焚香供给净馔莫知所止歴有五祀著论将终遂尔絶迹长者身长七尺二寸广睂朗目丹唇紫肌长髯美茂修臂圆直发采绀色毛端右旋殊妙之相靡不具足首冠桦皮身披麻衣长裙博袖散腰而行居常跣足放旷人天忽一日出访旧止之里适值野人聚族合乐长者曰汝等好吾欲将归众乃必谓却还沧州挥泪恳留长者曰总在百年防当归去于是众送还龛所复众曰去住常然汝等可各还家翌日长叟结徒礼候但见姿容端俨已坐化于龛中报龄九十有六时当三月二十八日也
　　元
　　郭罕然盂县人寓平定州之娘子关至山中见一洞水流飞瀑而下罕然入洞得异书遂善遁法或令入瓶呼之辄内应碎之片片皆应人咸怪之【平定州志作明洪武初人】
　　刘八郎盂县人有道士授异书遂通遁术相传至扬州归饭犹未熟云
　　明
　　刘伟朝邑人正德间举人任文水令擢监察御史陞兖州知府得仙术尸解相传隐平定山中为人推命竒中平定甄给事成德李知府愈为诸生时从之游初防城陈中丞琳尝与同台廵按兖州亲吊其丧及家居识诸市疑其仙也呼来饮酒话旧密报当事至者接踵论休咎胥验后不知所往
　　国朝
　　还阳子姓郭氏名静中修武人防时尝梦驱龙为行雨状差长弃家适华阴遇异人授以金丹五雷法由是号还阳尝往来晋赵燕齐豫章楚粤间岁旱当事辄走书数百千里迎祷雨还阳以掌中雷印据案撃则霹雳应声大雨如注求者众第书符付之符甫入境雨随集藁城苦河患以法镇之河徙数里歴城趵突泉涸以铁符劵三纳之泉复出后过夀阳太安镇曰此去西北里许有吾容足处遂定居五峰山之龙泉庵顺治初年近百岁顔色如童子一日呼门人具浴浴毕端坐而逝【以上仙】
　　元
　　普惠平定人号洞云住夀圣寺能诗有戒行与中书左丞吕思诚为方外友吕尝作洞云歌赠之及吕北上惠贻诗曰君王若问榆关郡地瘦民贫山水多后徙狮子山石岩下年九十八化今名其地曰禅岩
　　明
　　让大师号衲空一号罕峰相传为陜右人筮仕长吏后弃官云游得佛法于五台山达观禅师遂栖狮子窟与憨山海印妙峰辈五十三人为净友达观示寂乃卓锡方山之昭化院戒行精严工吟咏晋沈二藩雅敬之万歴中赐为紫衣大师尝贮粟于掌鸟雀驯集掌上就食后无疾跏趺而化
　　净大师号道圆卓锡风沟之关帝庙频梦关圣一日谓弟子曰三日后亟备龛具至期沐浴坐化【以上释】
　　忻州
　　北魏
　　智仙姑永安间副尉智重显女幼躭空寂年及笄不嫁祸福多前知问之不语一日入山坐化建塔藏之今东南山昙阳寺有仙姑塔
　　元
　　王志常忻州人防时牧牛田间遇异人挈之而行遽至河南天坛之阳台宫后八年来归父母惊喜疑其死而复生遂度为天庆观道士气质浑厚信受道之器年近九十留颂而逝见元好问天庆观记
　　李之和元真观道士博学工诗尝与元遗山李牛台赓和人谓其有仙风道气云
　　五公者天公地公宋公退公穷公莫知所从来爱圣阜之胜各就一山修链迄今以五仙名洞名乡五公名寨【以上仙】
　　唐
　　释元奘即三藏缑氏人俗姓陈名祎年十一诵维摩法华慕大法达长安住庄严寺西逾剑阁达蜀都受诸经论一闻不忘遍游荆扬访道复还京辇贞观三年奉勅往西域取经六百余部十九年还京住玉华寺翻译经藏后奘如台山览胜往来定襄吊藏孤故址建保孤祠徜徉白鹿原而去麟德元年告其僧众曰有为之法必归磨灭泡影形质何得久停行年六十五必卒玉华曷葬我于白鹿原寻果逝两月而色貎不变弟子以奘遗命移葬焉今其墓尚存土人呼和尚围
　　打地和尚传心要于江西马祖退隠定襄县往来深山与虎豹羣居踪迹神异有问佛法者以杖三打地或匿其杖而问焉则开口而已唐大厯中跏趺入灭葬郦村塔宋张商英撰记
　　宋
　　舍利和尚庆厯四年至横山兴国寺作院主每曰吾欲焚身特需其候明年正月十八果用三昩火自焚得舍利数粒乡人建塔勒碑识之
　　金
　　懒牧和尚忻州人住兴国寺戒行精严后僧从南方来弥获闻深密谛天德中书偈而逝茶毗得舍利建塔城西原有见其杖锡相随者云
　　慧英和尚号木庵居龙门山寳应寺有精行赵王欲见之英先觉命徒曰当负我出山至金门寺回视则山崩矣其徒负至端坐而寂
　　元
　　法空汉川人俗姓古出家游忻州依懒牧和尚居万安禅院日诵写华严经元大德中微疾诲徒出颂毕奄然而逝茶毗得舍利十余粒
　　了空忻州人姓王氏幼神异年二十逺游后出家华葢寺能前知尝遇僧云修行当学最上乘前知特小乘法耳又数年遂大彻悟一夕作偈曰无物本来真身心何处寻人法双亡却虚空现法身遂逝茶毗烟腾五色众异之【以上释】
　　代州
　　五代
　　刘英号海蟾子燕广陵人明经擢第仕燕为相雅喜性命之学一日道士来谒待以宾礼问姓名不对自称正阳子海蟾师事之道士授丹诀海蟾弃官易服从之至秦州陶真于泰华终南之间复南游楚尚书郎李观自言为进士时过潭州垔亭买酒忽一人荷竹奁持钉铰具径至问观曰闻君将之南岳颇识养素先生蓝方否观曰固将往见之其人曰奉烦寄声刘处士十月怀胎如何出得言讫去观至南岳访方具道其语方惄然惊叹曰吾不遇此命也所谓刘海蟾者也吾养圣胎已成患无术以出之非斯人不足成吾道今声闻相通而不得接吾道不成矣观急回访于潭州已失所在后隐代州之鳯凰山游歴名山所至多遗迹丹成尸解有白气自顶门出化鹤去元至正六年诏赠明悟道真君
　　宋
　　阚道宁雁门人号休休子幼为释已而学道养真于鳯凰山之来仪观年八十四尸解
　　刘妍代州妪见宋曾慥集仙传
　　金
　　姬志元高平人号崇道大师洞明子先住辽沁又尝留宿五台邑人筑环堵居之积十五年观成额曰明阳
　　元
　　梁思问字辨疑崞县朝元观羽士也敏慧通文为元门所宗尝与元好问游
　　王朴字淳甫辽东广宁人贞祐初以行省员外郎督饷至崞因家焉乃创道馆于州西北隅扁其轩曰虚白辟谷修真一时士夫如元遗山内翰李封龙辈皆造其庐推重之语见遗山山行纪因纪其一絶云岁花空自老消息更谁知到此轻尘利功名自可遗【以上仙】
　　汉
　　摩腾法兰中印度二尊者永平七年正月孝明夜梦金人身高丈余赫奕如日来诣殿庭旦令占之傅毅对曰臣览周书异纪云西方有圣人出其没千载教当及此所梦无乃是乎上遣王遵等十八人西访至月氏遇二尊者延请东还以释迦文佛画像并经四十二章进披防覩像果与梦符上以预梦告腾兰对曰此如来以大法来嘱愿勉之上问此土岂无居化地耶对曰此土有五台乃文殊大士所居摄化无量天龙鬼神然非戒定澄神莫能覩也至次年春礼清凉山回奏请鼎建伽蓝复言山形宛同印度灵鹫山寺宜即用为名上以始信化縁加大孚灵鹫寺仍度僧数十居之五台化宇自此兴矣
　　北魏
　　灵辨悬瓮山沙门熙平初顶戴华严日夜行道于五顶之间足破血流曾无少怠一夕松下坐忽尔心光凝湛见异比丘摩其顶曰子勤苦且久当以信心入三摩地矣自是一切文字触目冰释造华严论一百卷孝明帝请于式干殿敷扬奥防宰辅重臣皆北面而听后终于清凉
　　东魏
　　昙鸾大师雁门人年十四即出家内外经籍及四论佛性弥极穷研读大乘经词义深密因为注解成疾周行医疗行至汾州城东门忽见天门洞开由斯疾愈欲继前作顾而言曰命危脆不常江南陶隠居者方术所归遂往从之既达梁朝届隠居所接对欣然授以仙方十卷还至江有鲍郎子神者一鼔涌浪七日师以情祈告帖然安静达魏辞往名山依方修法后至潞州逢三藏菩提留支师请曰佛法中颇有长生不死法胜此土仙经者乎支即以观经授之曰修此当得解脱生死也师即受行调心链气对病结缘流靡广魏主重之号为神鸾勅令住并州大寺晩移住石壁元中寺魏兴和年卒卒之日天乐西来异香满室因出调气论又撰礼净土十二偈续龙树偈安乐集两卷广流于世仍自号为有魏元简大士云
　　隋
　　解脱和尚代州邢氏子丱岁于台山昭果寺披剃从抱腹山志昭禅师防学昭甚器之寻返昭果昼诵大乘夜则禅观尝于东台麓见草衣比丘跏趺石上即前叩首比丘指金莲花解脱顾之即失比丘久之复现半身语曰夫解脱者当求诸已而由人乎于是狂机顿歇深契大法普度垂五十余年后莫知所终
　　唐
　　窥基俗姓尉迟鄂国公敬德侄也童年依元奘法师披剃永徽甲寅年十七特防度为大僧叅译经论过目成诵从奘师受瑜伽唯识宗防著论百本窥基每遇出载经书食馔盈三车时呼三车法师永隆中游五台栖托一载奉诏旋京明年将顺世告其徒曰十方刹海游戏之塲兠率故苑吾将归矣趺坐而逝御制像赞悼之
　　道宣律师吏部尚书钱申之子母梦日轮贯怀而生少事习诵长叩元关尝游清凉至中台夜方禅寂有天童子侍于右曰我名元畅乃天人也闻师届此故来相候道宣曰圣人境界果何在耶答曰师不闻一法无异三人殊见者乎盖随其业报所见各异若某见清凉山则碧璢璃色诸台麓皆杂寳林至菩萨住处非我所及知也言讫而隠
