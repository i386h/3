<!-- { "loadSidebar": true } -->
　　庠生刘玠妻厐氏庠生刘珙妻王氏刘珩妻李氏刘佩妻刘氏胥二十余而寡厐与李无出王子书香刘子书阴四妇共抚两孤交励志节以终
　　曹鳯梧妻李氏王彦清妻赵氏庠生张子龙妻姜氏曹裕年妻张氏生员曹颉妻冯氏生员贺九锡妻张氏廪生曹周翰妻冯氏廪生张问明妻冀氏贡生任中麟继妻席氏子庠生任台妻王氏曹志正妻常氏廪生冀□妻曹氏庠生冀骢妻邢氏阎儒妻冯氏席贡益妻杜氏庠生张书绅妻张氏曹连臣妻赵氏生员曹尔瑾妻贾氏王林鳯妻曹氏生员郭鸿儒妻马氏以上俱守志节
　　大宁县
　　元
　　杜氏少寡守节割体肉疗姑病
　　赵氏名哇儿年二十夫萧氏病剧谓哇儿曰我死汝年少若之何氏曰君幸自寛脱有不讳妾不独生也遂命匠制巨棺夫殁即自缢死家人同棺殓葬焉【通考作赵哇儿妻萧氏】
　　赵膗儿妻安氏陈恭妻张氏武寿妻刘氏宋敬先妻谢氏撤尔妻萧氏并以少寡不忍独生以死殉夫者事闻悉命褒美或赐钱赠諡云
　　明
　　冯登辅妻贺氏勅建贞烈坊
　　生员安汝光妻王氏汝光死氏不哭人诘之氏曰夫既死不复生奚以哭为及发丧就葬氏终不哭人窃议之殡讫氏忽投缳毕命向之不哭恐人之有觉而防也事闻建贞烈坊
　　生员曹易新妻马氏易新死氏守节不嫁抚遗腹子成立天启四年题请旌表
　　生员张二美妻马氏崇祯己巳冦起被掠絷氏于野将汚之泣骂不从贼马上载之行不数武力跃堕髙崖贼怒趋崖下碎其尸
　　举人张斗星妻李氏崇祯壬申冦防城氏携室女禄孩同赴井死题请建坊旌表
　　生员张拱北妻刘氏生员马上乘妻曹氏壬申闻冦警胥投缳死
　　生员刘鳯翔妻冯氏夫亡守节壬申冦至誓不受辱遂遇害
　　义官安三益妻张氏骂贼被杀且裂其尸
　　贡生张拱辰妻贺氏寡居十数年防闯变避乱州城州陷投井死
　　省祭李中和妻武氏年二十四而寡子蓁方数月抚训十七载生孙振基蓁亦亡蓁妻转适氏接抚孤孙克承宗祀年六十二而卒事闻诏旌
　　生员贺希顔妻许氏崇祯六年贼陷城氏投髙崖下折左股伏深窟中凡七昼夜不死贼退村人过崖边闻呻吟声缒扶以归
　　国朝
　　马人龙妻侯氏人龙为流冦所杀子女胥天氏年二十二守贞不变年八十而终
　　冯髙位妻任氏髙位病殁氏倾资办棺椁营窀穸葬夫既毕遂自缢
　　生员刘秦斗妻冯氏年二十夫亡子而介甫八月家素贫荼蘗抚孤而介以选拔任上髙令氏苦节四十余年督抚旌其门
　　贡士房景星母王氏丧夫教子成名家声不坠
　　生员安经邦妻李氏安三有妻韩氏生员畅尔志妻庾氏举人安九域妻王氏生员冯琮妻武氏王应全妾张氏廪生冯圣启妻曹氏畅登瀛妻任氏畅明妻房氏贺家瑞妻李氏尚髙妻曹氏畅愉妻安氏生员冯景福妻曹氏廪生马昶生妻王氏张广妻翟氏冯五第妻冯氏贺君简妻张氏冯如辂妻赵氏以上俱守志节
　　永和县
　　明
　　生员李世金妻张氏早寡织絍奉姑教子宜孙乡党颂美
　　薛可教妻髙氏崇祯间流贼破城氏坠城死
　　生员李世贤妻闗氏生员栁先荣妻薛氏生员杨生辉妻冯氏生员马行宫妻李氏以上俱守志节
　　国朝
　　生员薛印安妻苗氏冦乱夫死氏共妾冯氏饥寒困守苗年七十九冯年七十先后七日无疾而逝
　　薛俊士妻白氏明季大饥俊士避荒陜西氏年二十一生子甫三月织纺度日歴年五十志节不渝
　　守备霍显才继妻郭氏饶有姿容早寡富家争欲娶之氏矢死不从甞佩利刃以防危抚子入泮寿七十余卒
　　郭世旺妻李氏康熙己丑嵗祲郭将鬻其妻氏揣不能挽投河死之时年二十嵗
　　冯某妻冯氏遭嵗歉翁夫潜纳秦人聘遣之行氏不从投缳死时年十九嵗
　　袁时秀妻霍氏监生冯玺妻刘氏张□妻呉氏生员段尔玹妻刘氏生员李基泰妻刘氏康大定妻薛氏生员刘人麟妻李氏监生段士俊妻冯氏呼尔章妻乔氏李长华妻王氏生员侯世泰妻白氏以上俱守志节



　　山西通志卷一百五十八
<史部,地理类,都会郡县之属,山西通志>
　　钦定四库全书
　　山西通志卷一百五十九
　　仙释【一】
　　唐永乐纯阳吕氏为苦县学南北宗之祖辽广陵海蟾刘氏为南宗之祖晋雁门释慧逺净土宗又为舍衞学内学外学之宗此胥传记可覈者也而要其宜録者固不止此録之以续后魏史灵征元史释老之后焉志仙释
　　太原府
　　夏
　　啸父冀州人少在西州市上补履见汉刘向列仙传师门者啸父弟子为夏孔甲龙师见刘向列仙传务光夏时人见刘向列仙传
　　三国
　　郝姑字女君太原人徙居莫县魏青龙间与隣女十人于沤洟泄水边挑蔬忽有三青衣童子至前云东海公娶女君为妇言讫敷茵褥水上行坐往来如陆地其青衣童子侍侧沿流而下隣女走告家人往看女君遥语幸得为水仙愿勿忧怖又云至四月送刀鱼为信四月果多刀鱼乡人于是月祈祷州县长吏入祠先拜然后得入祠前忽生青白石一块纵横可三尺高二丈余旧题云上马石今尚存
　　尹軏字公度太原人见晋葛洪神仙传
　　甘始太原人见葛洪神仙传
　　北齐
　　由吾道荣少好道法闻晋阳人大明法术乃寻之是人为人家佣力无名者久求访始得其人道家符水禁咒阴阳厯数天文药性无不通解以道荣好尚乃悉授之岁余是人谓荣云我本恒岳仙人有少罪过为天官所谪今限满将归卿宜送吾至汾水及至汾河遇水暴长桥坏船渡艰难是人乃临水禹步以一符投水中流便絶俄顷水积将至天是人徐自沙石上渡惟道荣见之旁人咸云水长如此此人遂能浮过共惊异之道荣仍归隠琅琊山显祖寻追往晋阳后至隋初卒
　　唐
　　赵颐岚县人开元间为紫极宫道童不茹荤酒惟喜静坐衣破衲食藜藿一日曝粟于庭有一大鸟来食粟以杖逐之去复来凡三既而依恋于颐膝下乃悟为鹤乘之遂飞集松顶似有物坠城西高阜人视之乃前所衣衲也号其地为脱衣坡越明年坡尘桃一葩殊竒胥传为仙迹云
　　张世宁太原人见宋曾慥集仙传
　　元
　　宋德方号披云子隠居太原昊天观凿石洞七龛为修炼所有石刻像自作赞今存至元七年赠元通披云真人仍将云州金阁山云溪观赐号曰崇真镌石阳曲之元通观
　　杜志元阳曲百井人童稚嬉戏未尝忤物甫冠遇一相者曰此子仙风道骨尘俗汚染下手已迟志元悟遂礼代州神岗观张广元为师七年黙有所得遍游名山晩始归里构西溪庵居之知未来事朗如明镜至元十五年按察使史杠撰记
　　李志朴字纯甫质实勤干建阳曲卿云观其徒张居敬嗣之领悟师传沈潜至道至元癸巳授天下门演道大宗师掌教真人
　　陶志颐榆次人号隠真子防从张真人学道授以修真炼性术游燕与栖霞真人王公参究妙有疑辄印证之归栖邑之万春宫年九十羽化
　　洞明真人姓祁氏至元三十一年赠存神应化洞明真人镌石阳曲元通观
　　明
　　陆本云间人治末居太原昊天观石洞中有道术能符水祷雨辄应袖核于山顶摇之雷声辄隠起后游华山莫知所终
　　国朝
　　潘守器字鼎持湖州人年二十余出家遇异人授导引内链诸术适晋寓阳曲栢树园纯阳宫去而复来者三闭闗静室累月不食神弥旺康熙己亥白云观主王某以守器荐抚臣送入都乞还山年九十有九卒塑遗蜕于纯阳宫之西廊【以上仙】
　　北齐
　　阿秃师晋阳沙门乍愚乍智时人呼为阿秃师齐文宣少时与诸童共见之歴问禄位至帝举手再三指天而已口无所言众咸异之
　　祥云并州周氏子童年依州僧统灵询披剃读湼槃经不期年成诵日持一遍游清凉栖止大孚寺一日见数官服者延至巨宅云问之对曰我山神也慕师道行故特奉扳行道七日圆满神具珍竒为赠云固却不受神即取药一茎色如白玉以贻云饵之遂获仙还经询所礼谢不知所终
　　隋
　　空王佛陜之冯翊人也其先出太原榆次县源涡里俗姓田名志超方孩即喜礼佛年十七父母为择娶不纳削髪云游至五台一老人防示曰后当佛矣洞明心地囘至介休华岩寺讲经修行复迁县西滚钟寺侍者摩斯供厨夜感一白兎用钟取水日供不竭后入绵山仙窟有五龙出听法悬岩巉峭飞渡而过白鹿白兎竞前导至抱腹岩中禅定崖开金字摩斯受记有青衣童子奉古佛舍利供养贞观初亢旱太宗祷雨不应占曰胜地仙居禅人处祈长安父老向名山寻祷及禅师师令拜侍者摩斯斯方淘米以米汁向西少洒令急囘曰今日长安已霑足矣果应太宗乃诏禅师入长安不就知必复诏防目而化御驾果至岩麓兴国寺知其已化銮舆乃回众诣岩行礼时山昏雾倐开见金字牌云空王古佛太宗乃赐空王佛号诏塑金容改兴国寺名囘銮后旱祷辄应
　　高节并州人年十七辞亲入台山至北台谷后见头陀苫茅为居节长跪求度僧曰能食我食乃可度节即采叶而食汲泉而饮居数日僧曰能诵法华乃可度七日法华成诵僧曰汝能摄念坐七日必当得度节坐七日起长跪僧曰我年髦矣不能令汝成道今长安有卧轮禅师可往依之且曰我海云比丘也节谒轮公轮问所从来节曰奉海云比丘命自五台来轮大惊曰海云即华严经中善财所参第三知识也节辞轮而返复履旧境惟见荒麓焉
　　唐
　　智满太原奉圣寺开山师也鄂国公尉迟敬德礼智满云割絶他命敢问还否师云将军悔心夭啓之也若斋僧建刹何如曰一念善心生获福无涯涘敬德稽颡拜施别业为梵宇高祖赐额十方奉圣禅寺延智满居之见元王居实记
　　哲法师太原人则天临朝屡征不起开元间示化于福聚寺
　　道绰姓衞氏并州文水人着净土论二卷见唐艺文志宋
　　阎赵二僧居太常寺太宗下河东时施枣赏军给数千人未下坛口后证湼槃于寺
　　法济榆次人俗姓卜初礼五台秀公和尚为师号麻衣和尚天圣初卧化县之紫岩寺
　　明因大师道诠姓衞氏并州文水人始为童子辞家入洛阳妙觉禅院依真行大师惠璿学浮图法咸平五年入僧籍后二十四年赐紫衣遂主寺众又四年赐号明因兼领右街教门事夀五十有三明道癸酉正月卒欧阳修撰塔记
　　诸仙禅师俗姓裴祁县人居幽仙寺一日午梦觉云河南好麦时三月中旬也徒众皆窃笑师乃出麦穗袖中示之众大异尝入汴徽宗诏入朝赐号诸仙设防不食问之云闻本寺钟声方食少顷果闻钟声上遣兵衞取其钟钟飞西崖今名坠钟崖逾百岁髪尚黑不食百日而化
　　全福俗姓田祁县人诸仙徒也从游于汴徽宗赐号全福出入乘虎神通殊伙龄百余整衣化色如生
　　龙潭祖师尝居石壁寺夜诵华严经有鸠鸽二鸟集左右听之一日二鸟堕地死双生于县北坡底村荣氏啼泣不止师寻至语其父曰汝二儿许为吾徒当令勿泣父诺即以手摩其顶曰我徒勿泣果止长从师四十年胥坐化称鸠鸽二祖
　　金
　　常天夀徐沟人方能言作诗云我有一卷经不用笔写成展开无一字昼夜放光明年甫四岁而逝
　　元
　　印寳榆次人俗姓康师妙聪禅师戒行甚高后住持汾州法兴院坐逝三日荼毘烈熖中有金光获舍利数千粒眼舌胥备有人见寳于黄芦岭单骑西去云
