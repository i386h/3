<!-- { "loadSidebar": true } -->
　　石俊妻刘氏年二十夫亡无子守节而终
　　陈大贵妻郝氏妾闫氏俱年二十余大贵卒无子协志守贞寝食不离柩侧闫事郝尤谨相依三十年郝卒号呼痛絶伶仃孤苦又十余年而亡
　　焦养初妻马氏年二十七而寡抚孤守节子清儒妻杨氏亦早寡志行如其姑
　　任方荣妻李氏方荣商于外四十年不返氏事孀姑终年丧葬如礼寻方荣客死穷嫠无依赍志以殁
　　张所知妻戚氏呉扳桂妻陈氏武举孔振铎母周氏赵章妻马氏杨盛柳妻董氏李植公妻张氏陈汝听妻东氏生员杨弼儒妻邱氏陈文喜妻焦氏生员王维新妻陈氏董嘉妻杨氏生员崔璋妻吕氏杨彪妻张氏杨彬妻周氏杨炜妻赵氏生员王师帝妻朱氏卢贞妻李氏生员赵玚妻马氏甄维常妻韩氏连湛源妻范氏宿九霄妻杨氏卢扳桂妻岳氏李云鹏妻王氏张英文妻王氏刘名显妻王氏胡敏行妻索氏妾周氏米大惠妻李氏银万里妻杨氏廪生侯定邦妻王氏葛天徳妻周氏邢一麟妻傅氏以上俱守志节定襄县
　　元
　　乡进士牛安甫妻贾氏年二十而寡孝事舅姑守节终老
　　明
　　姚玉果玉香山东武城簿姚廷玉二女也并美姿容随父之任所正徳六年夏流贼破城二女被获渡河俱投水玉果溺死玉香流数里得援御史张璿题旌
　　温钟妻乔氏年二十二而寡遗孤琏甫二歳氏守节抚子年七十卒正徳间奏旌
　　樊思仁妻李氏思义妻边氏思礼妻刘氏胥少寡守节歴凶荒无变志人称一门三节云
　　李义妻杨氏婚数月义病卒氏痛夫无嗣取义积发结佩于首号哭三日缢死柩侧
　　生员石铎妻夏氏铎亡哀痛成疾姑樊氏为之抚孤氏泣曰因疾弃孤因孤累姑生何益焉遂自缢
　　任尧弼妻杨氏尧弼死非命氏年二十一痛号自鸩死邑人樊思古作诗挽之曰生前心事凌秋日死后灵魂伴晩霞事闻旌表
　　生员樊邦教妻张氏年十六而寡无子誓不再醮富民赵加贤贿姑逼嫁讼之官廷谳日拔簪刺颈血流被体归即自缢加贤得罪万厯八年奏闻旌表
　　潘小四儿潘廷福之女年十七字而未嫁恶少李实乗隙犯之不从泣诉于母竟自缢实寘法女诏旌
　　曹小春曹廷辅之女十七未嫁隣人张汝孝伺其独居令妻卢氏绐至室逼汚之不从遂遇害汝孝抵死万厯间诏旌
　　张诰妻陈氏诰故遗子二长希孟甫六歳次宗孟甫二歳氏年二十七誓砥孀节宗孟登崇祯元年进士第以母节闻建坊旌表
　　赵延祚妻张氏延祚卒无子遗二女氏哀痛自缢救免卒不食死万厯间旌表
　　盛氏顺天宛平人安平知县乔钟秀侧室年十五从秀沈嘿孝敬聪慧知书秀遘病氏晨夕吁天愿代躬治药饵衣不解带者三阅月秀卒誓死卧箦不起主母怜之以片梨纳口即唾出或有劝者氏曰少妇守节恐招物议越十九日气絶
　　史仲佑妻岳氏周昌妻杨氏呉晨妻髙氏雷钺妻兰氏生员张九达妻刘氏李存妻孙氏霍应璧妻智氏生员张承祚妻智氏生员胡宗儒妻冯氏胡经妻齐氏生员乔天衢妻杜氏乔光文妻郝氏武应奎妻王氏王登云妻智氏子王命妻安氏举人郑维周继妻杜氏生员侯承恩妻张氏邢英智妻曹氏周允中妻邢氏齐家仁妻张氏以上俱守志节
　　国朝
　　省祭薄检妻闫氏年十六适检二十六检殁家贫父母欲夺其志誓死不从贼氛仓猝中卒完节无玷子建功登贤书顺治十二年建坊旌表
　　李瑜之妻徐氏夫亡子幼劲节坚持夀登一百二歳雍正四年旌表
　　樊明月妻陈氏会山贼掠境氏被拥马上骂不絶口贼艳其色不忍加刃行至滹沱河贼防偶疎遂跃入水贼挽起露刃胁之骂益厉遂遇害
　　胡月亮妻任氏月亮逺出不返家贫翁不能养数令改嫁不从日以针黹自给遇歳凶翁潜受人聘强欲嫁之隣妇秘以告氏遂自缢
　　张广学妻髙氏张遘恶疾家素贫谓氏曰身且残废汝宜自为谋氏曰烈女不闻事二夫既而张自缢氏缢于其侧乡人怜之为厚焉
　　呉子照妻郑氏年十六归子照甫二载夫亡或讽之嫁辄厉声曰吾守此身见夫地下禽兽之行断不为也抢地哀号越四月毁瘠而死
　　王仁升妻张氏年十六适仁升四载仁升弃家为僧翁姑怜其幼令改嫁不从又四载仁升旋亲为之劝氏誓以节孝终仁升感其志同居而孕生子克诚甫百日复出家氏事翁姑愈笃姑卒翁病卧便溺不能起厠浣濯必亲曰夫既出家吾不以妇事翁直以子事父何避嫌为傍榻而居者二年余翁卒厚产咸让其叔抚孤侄克恭如己子长为完娶邑令王时炯特加奬异为悬扁治前旌善亭
　　薄绶广妻郭氏年十八适薄匝歳夫亡触棺长恸潜缢姑救苏嗣此絶饮食屛药饵抑郁而殂
　　生员张际盛妻李氏薄追雅妻张氏生员张应昌妻夏氏张名妻李氏生员薄毓灵妻王氏李崇富妻薄氏廪生张颢妻章氏庠生梁洪先妻智氏庠生张为焕妻邢氏武官胡其光妻刘氏生员王永馨妻侯氏薄炳妻张氏石巘妻李氏王明瑝妻张氏胡承诏妻任氏班继升妻石氏汾州府教授张侧室靳氏李尔柏妻杜氏曾又巩妻郭氏以上俱守志节
　　静乐县
　　宋
　　任玹妻刘氏年十八夫亡姑欲夺其志自刎几死居十余年弟利富人金逼令改适氏度不免乃自经
　　明
　　生员张子智妻刘氏年二十而寡子琳甫三月氏抚训成立年七十卒
　　杜云妻张氏年二十夫亡氏抚幼子学甫成寻卒复抚孙仲举仲卿并抚仲卿之子宠隆庆元年旌表
　　巩灿妻李氏夫亡事二姑抚四子拮据尽瘁孀节弥光隆庆六年旌表
　　郝纪继妻孙氏先是纪妻张氏妾张氏皆无出妻故继娶孙年甫十八未三年纪殁孙抚义子朝辇守志妾张氏自以先为纪室阴主嫁孙已受李仲山聘伺往祀墓会仲山逼行孙乃诡言有私财绐仲山释归取之遂鸣于官仲山得罪后为朝辇娶侄女为妇辇亦卒无子偕辇妻苦节以终邑令张尧行旌其门曰双节
　　廪生常绶妻郝氏年十七夫故子未弥月氏坚页矢志苦节四十余年子桂林食饩于庠万歴间旌表
　　重庆守吕新命妻张氏姑病医言乳可疗氏以食啖儿乳姑三年后新命贵赠恭人铭其墓曰乳姑流芳
　　李烈女父发自幼淑慎不茍言笑崇祯五年为贼所执女不受辱投百尺石崖死贼众相视愕然
　　靳礼妻李氏靳愚妻巩氏胥早寡守节邑令旌曰一门双节
　　张显妻某氏张頴妻吕氏张锐妻姚氏兄弟相继即世三妇矢志冰蘗俱夀跻古稀卒
　　张伯奇妻逮氏夫病倾奁医治及病笃语以更适氏垂涙不言是夕先自缢伯奇一见痛絶
　　李廷明妻郝氏韩明宰妻李氏吕选妻韩氏张云辉妻秦氏李邦妻巩氏以上俱守志节
　　国朝
　　周氏序班李室妻邸氏其妾也室故周年二十八邸年二十二形影相依一心坚守周抚庶子如己出长之鏎中武科次之檀以明经授四川珙县令康熙五十四年具疏旌表
　　刘藻妻李氏宾州别驾鲈之女缔姻后藻病目失明父母难之藻父亦有异议女坚志不移曰业已字人宁以残疾弃耶卒归藻事夫敬顺笃至甫四载藻亡抚遗腹子尔宏防庠邑令旌之
　　重庆守吕公妾张氏公殁于官氏年二十二抚子谨食饩于庠谨早亡垂老弥艰宗党怜之
　　廪生巩坛妻吕氏年二十二孀居抚女事翁姑氷霜励操歴久不变
　　张慥元妻李氏年二十夫亡二子襁褓官税私逋拮据尽瘁苦节三十余年卒
　　郝见章妻李氏年甫十八夫亡氏剪发纳棺代殉抚子守节迄老如初
　　王氏湖广宝庆府经歴张发妻发卒于任贫不能归氏携幼子陈情上官得麦舟助孑身扶榇冒洞庭涉长江凡四阅月得达故里营葬毕课子成立时称才节两全
　　王燃妻景氏巩金瓯妻潘氏李旭妻姚氏白怀瑞妻石氏王定妻苏氏段文蔚妻郝氏李永通妻赵氏巩时树妻李氏生员李之鉴继妻赵氏巩如阜妻李氏监生郝直妻段氏武生郝帝典妻王氏以上俱守志节














　　山西通志卷一百五十六
<史部,地理类,都会郡县之属,山西通志>
　　钦定四库全书
　　山西通志卷一百五十七
　　列女【九】
　　代州
　　周
　　代王妻赵襄子姊襄子欲并代约与代王遇于勾注之塞乃令工人作为金斗长其尾令可以击人与代王饮隂告防人曰即酒酣乐进热啜反斗以击之于是酒酣乐进热啜防人进斟因反斗以击代王杀之王脑涂地其姊闻之因摩防以自刺故至今有摩防山
　　汉
　　王霸妻广武人霸少立髙节光武时连征不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻賔至投耒而归见令狐子沮怍不能仰视霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬发歴齿未知礼则见客而有惭色父子恩深不觉自失耳妻曰君少修清节不顾荣禄今子伯之贵孰与君之高奈何忘宿志而惭儿女子乎霸屈起而笑曰有是哉遂共终身隠遯
　　明
　　御史戈福妻王氏福初家贫甚氏奉姑虽薄物必致精洁成化末福登进士授御史氏以姑老独留侍养姑齿落不能食氏哺以乳姑疾甞粪以试甘苦后福卒于任姑亦忧死氏殡殓成礼乡人啧啧称孝事闻朝廷赐诰命褒赠之
　　杜广妻张氏年二十一夫卒遗子幼氏矢志抚孤长娶妇王氏数年子亦卒王氏与姑相继守节姑年八十王年五十而终人称一门双节
　　王才妻刘氏年十九才死孤镇在抱氏抚训成立举于乡虽年老不轻出户庭御史齐上闻旌表
　　赵温妻刘氏年十七适温越二载而寡继姑劝曰家贫甚新妇少何不自为计氏泣曰妇即饥死死作赵氏鬼不复向他氏求活剪发垢面励志弥笃卒年八十二
　　戈之屏妻马氏之屏为名诸生勤读遘危疾向氏时颂古昔节义妇氏泣曰夫命妾妾死无二心之屏卒遗子女各一无何子死女适人氏零丁独处苦志以殁
　　王维垣妻贺氏处室时父病割股疗之适维垣事翁姑益谨年二十五维垣卒剪发纳棺以代殉砥志抚孤饥寒无变志其女弟适崞县程子朝年十九而孀节如其姊为难兄弟云
　　生员李栋妻任氏年二十栋死氏不甚哭泣越三月遗腹生子氏泣曰往夫死宜即死少隠忍者恐伤遗腹耳今幸举子为李生后吾愿毕矣因嘱孤于舅遂不食而死
　　冀廷威妻王氏住雁门都堡有姿容性激烈北部破堡被执氏大骂曰我良家子岂为汝辱耶兵怒攅杀之且裂其尸
　　呉芹妻丁氏年十六芹死夜缢垂毙姑解之屛居守节对妯姒未甞露齿
　　张尧卿妻陈氏年二十尧卿应试太原卒讣闻痛絶自决齿去其四示必不他适宗党推重其节
　　陜西总师孙傅廷妻张氏傅廷兵防自刎时张驻任西安闻讣托幼子于老仆率三妾二女胥赴井死
　　金世文妻贾氏赵彦妻管氏生员冯盛世妻李氏振武卫举人冯明期妻任氏以上俱守志节
　　国朝
　　蔡贵妻王氏年十五归贵肃雍和睦家无间言越十载贵贸易逺方遘疾卒客邸讣闻氏矢殉时方抱妊家人慰止之已果举男甫弥月防归柩抵里氏即乘间自缢康熙二十六年建坊旌表
　　五台县
　　金
