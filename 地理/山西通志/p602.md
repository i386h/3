<!-- { "loadSidebar": true } -->
　　国初知邓州修葺城池抚循戸口流民多复业流贼刘二虎犯境众数万掩城迪吉誓死守城中杀牛畜为食撤屋为薪人无异志贼计穷遁去以功陞治中卒
　　丁期昌字歴初安邑人前癸未进士
　　国初授扬州推官调黄州精律例多所平反举廉官第一寻以吴直指蜚语罢归教子弟读书三十年不出门外衣大布衣食脱粟饭周贫乏无徳色乡人重之着评注唐诗藏于家
　　侯佐解州人知建平合肥有循贤声擢刑部主事调吏部顺治己丑遇贼拷掠骂贼不屈与父嗣晋偕被害
　　李忱字恂九安邑人顺治戊子拔贡吏事明敏授西安县知县详请协解温处军需拨府支销雨伤稼请蠲田租之半民郑为盗所诬杂郑众人中令辨之亟譌释郑论盗如法举卓异
　　赐袍领旌之迁巩昌府同知擢金华知府节宴饮省刑罚闽逆之乱严守孤城四十五日夜营无一卒城无一兵卒获保全以劳卒
　　薛佩玉芮城人顺治辛丑进士授贵州都匀县知县逆藩之变死其官佩玉少读书至古人忠孝大节神辄
　　跃都匀以卫初改县殚虑整饬甫期年变作县驻防兵数千哗噪焚掠佩玉登城呼首领谕令解甲听命贼不应拥佩玉归署以健卒守之已而授伪印令知县事佩玉抗节不屈北向再拜曰臣不能讨贼又不能守土奚敢偷生遂登楼自缢以死
　　张润民字膏之号敬斋夏县人康熙丙午丁未聨隽进士授内阁撰文中书舍人歴戸礼两部员外郎郎中出为河南督学道佥事考满以防议候补卒于家润民性醇谨而执守殊慤奉父母以孝闻朔望必祭祭必泣事兄济民恭甚尝为着学吃亏先生传在京邸恒徒步间骑蹇驴下直则萧然授徒如诸生时同官贾鸣玺尝赋诗曰退食曾闻仍设帐趋朝近见但骑驴为郎同考防试权贵人属子弟得其卷涂抹如老树槎枒魏敏果公闻之诣其庐为拜于堂下及视学政偘偘克举其职尝拆童子号久不至已而提调某潜使人来请易盖有所挟也润民大怒坐堂上寘利刃案间以令旗召之曰吾且以颈血溅若衣某大惧再三谢罪乃解豫人谓公而克明为学政最
　　王尹方字鹤汀安邑人斌子壬子癸丑聨隽进士繇翰林院庶吉士累官内阁学士兼礼部侍郎雅度清望焜耀班行一时有四君子之目尝夜
　　召至禁中讲经书敷绎详剀为讲臣最主庚午江南乡试
　　疏请破例捜落卷得
　　防特为展期校阅率至丁夜事讫呕血数升得人之盛论者谓自明崇祯庚午西江姜公燕及典南闱试尽收才望士越六十年而复至庚午其甄拔耆隽适符云性至孝生母殁以嫡母年高具疏请终养生母故不慊于嫡母者也君子以为厚卒
　　赐祭
　　介孝璿字衡玉解州人给事松年子康熙丙子举人知浙江海盐县甫九月遽卒于官孝璿承家学嗜读书以闳博闻既举于乡益日夜探讨不辍尝网罗州境
　　暨隶县典实排纉成书而田赋盐政利尤覈论者谓其博而能约得史家遗法比筮仕亦能以经术饰吏治晋人胥重之












　　山西通志卷一百三十一
<史部,地理类,都会郡县之属,山西通志>
　　钦定四库全书
　　山西通志卷一百三十二
　　人物【三十二】
　　绛州
　　上古
　　左彻竹书纪年帝陟左彻乃立颛帝路史黄帝上郡阳周之桥山其臣左彻感思取衣冠几杖而庙像之率诸侯而朝焉左彻后有左氏今闻喜汉之左邑【罗苹云晋周生招魂议黄帝体仙登遐其臣扶微等敛其衣冠之扶微误汲冡书云左彻乃立颛帝亦非】
　　唐虞
　　弃帝喾妃姜嫄子性敷而仁儿时以种麻菽戏成人好耕稼发菑粪土别五土之宜始为甽田民皆则之尧举为农师虞时因禹让百揆于稷契臯陶而三人官不转述其功以劝之曰弃黎民阻饥汝后稷播时百谷复佐禹有功史録之作益稷篇受封于邰号后稷是为田祖自商以来祀之其后至武王有天下国语稷为天官史记弃主稷百谷时茂路史弃惟元子披颐象亢弃之每异嫄乃収之爰名曰弃而字之曰度辰又云尧命弃为大田职司马今稷山有后稷陵姜嫄墓【书刑徳攷尧使稷为司马文子云为大农师齐职仪攷云尧命羲叔为司马夏官也虞夏以司马为夏官弃居其职孔颖达云舜命羣官使禹宅百揆天官也契敷五教地官也伯夷秩宗春官也咎陶为士秋官也垂共工冬官也惟夏官不言命然上言禹逊于稷契帝曰汝后稷播时百谷不言命官明是稷为司马夏官也故郑诗笺云稷居稷官民赖其功后虽为司马天下犹以后稷称焉颖达不知后稷乃官也郑氏昬礼谒文讃云稷为天官故齐职仪云弃授人时尊为天官则稷实天官又非司马矣麦麰天降故云周有麦瑞后稷始贻民以麦种绛郡有稷山隋图经云稷播种百谷于此罗苹云山西南去安邑六十七里唐之稷山今属河中府】
　　周
　　梁晋人桓王十一年为曲沃武公御伐翼
　　韩万庄伯弟也桓王十一年曲沃武公伐翼万御戎逐翼侯于汾湿骖絓而止夜获之及栾共叔
　　韩简韩万之孙恵公时为大夫襄王八年秦伯以闭籴之故伐晋公使简视师复曰师少于我鬬士倍我公曰何故对曰出因其资入用其宠饥食其粟三施而无报是以来也今又击之我怠秦奋倍犹未也及战秦获晋侯以归初晋献公筮嫁伯姬于秦遇归妹之睽史苏占之曰不吉及公在秦曰先君若从史苏之占吾不及此夫简侍曰象也筮数也物生而后有象象而后有滋滋而后有数先君之败徳及可数乎史苏是占勿从何益诗曰下民之孽匪降自天僔沓背憎职竞由人
　　韩厥韩万孙贞子之子也初赵宣子言于灵公以为司马河曲之役赵孟使人以其乗车千行厥执而戮之众咸曰韩厥必不没矣其主朝升之而莫戮其车其谁安之宣子召而礼之曰吾闻事君者比而不党夫周以举义比也举以其私党也夫军事无犯犯而不隠义也吾言汝于君惧汝不能也举而不能党孰大焉事君而党吾何以从政吾故以是观汝汝勉之茍从是行也临长晋国者非汝其谁皆告诸大夫曰二三子可以贺我矣吾举厥也而中吾乃今知免于罪矣定王十八年从郤克等救鲁伐齐战于鞌败之鲁侯赐厥一命之服明年景公命为卿简王元年晋人谋去故绛诸大夫皆曰必居郇瑕氏之地沃饶而近盬国利君乐不可失也时厥将新中军且为仆大夫公揖而入厥从公立于寝庭谓厥曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之寳也国饶则民骄佚近寳公室乃贫不可谓乐公説从之夏四月丁丑晋迁于新田初晋以赵庄姬之譛讨赵同赵括夺其田赵武从姬氏畜于公宫及武长厥言于公曰成季之勲宣孟之忠而无后为善者其惧矣三代之令王皆数百年保天之禄夫岂无辟王赖前哲以免也周书曰不敢侮鳏寡所以明徳也公乃立武而反其田【史记晋景公之三年晋司冦屠岸贾将作乱诛灵公之贼赵盾赵盾已死矣欲诛其子赵朔韩厥止贾贾不听厥告赵朔令亡朔曰子必能不絶赵祀死不恨矣韩厥许之及贾诛赵氏厥称疾不出程婴公孙杵臼之藏赵孤赵武也厥知之景公十七年病卜大业之后不遂者为祟韩厥称赵成季之功今后无祀以感景公景公问曰尚有世乎厥于是言赵武而复与故赵氏田邑续赵氏祀】麻隧鄢陵诸战皆将有功栾书中行偃执厉公召厥厥辞曰昔吾畜于赵氏孟姬之防吾能违兵古人有言曰杀老牛莫之敢尸而况君乎二三子不能事君焉用厥也简王十三年悼公即位代栾书将中军冬十一月楚子重救彭城伐宋宋华元如晋告急厥曰欲求得人必先勤之成霸安疆自宋始矣公师于台谷以救宋遇楚师于靡角之谷楚师还十四年夏五月与荀偃帅诸侯之师伐郑入其郛败其徒兵于洧上于是东诸侯之师次于鄫以待晋师晋师自郑以鄫之师侵楚焦夷及陈灵王六年冬告老卒諡曰献子无忌起
　　韩无忌悼公初以镇静为公族大夫及献子告老无忌有废疾将立之辞曰诗云岂不夙夜谓行多露又曰弗躬弗亲庶民弗信无忌不才让其可乎请立起也与田苏游而曰好仁诗曰靖共尔位好是正直神之听之介尔景福恤民为徳正直为正正曲为直参和为仁如是则神听之介福降之立之不亦可乎庚戌使宣子朝遂老晋侯谓无忌仁使长公族大夫卒諡穆子子襄平公时为公族大夫
　　韩起无忌弟也无忌称其贤让之悼公使佐上军灵王八年诸侯伐郑起与荀偃将上军门于师之梁郑人行成平隂之役起与赵武以上军围卢还自沂上鲁襄公享之于蒲圃赐以三命之服二十五年聘于周王使请事对曰晋士起将归时事于宰旅无他事矣王闻之曰韩氏其昌阜于晋乎辞不失旧二十六年宋向戌欲弭诸侯之兵以告晋起曰兵民之残也财用之蠧小国之大菑也将或弭之虽曰不可必将许之弗许楚将许之以召诸侯则我失为盟主矣晋人许之诸侯之大夫遂盟于宋景王三年吴季札适晋説起与赵武魏绛曰晋国其萃于三族乎五年春平公使起聘鲁观书于太史氏见易象与鲁春秋曰周礼尽在鲁矣吾乃今知周公之徳与周之所以王也公享之季武子赋緜之卒章起赋角弓季武子拜曰敢拜子之弥缝敝邑寡君有望矣武子赋节之卒章既享宴于季氏有嘉树焉起誉之武子曰宿敢不封殖此树以无忘角弓遂赋甘棠起曰起不堪也无以及召公起遂如齐纳币见子雅子雅召子旗使见之起曰非保家之主也不臣见子尾子尾见彊起谓之如子旗大夫多笑之唯晏子信之曰夫子君子也君子有信其有以知之矣自齐聘于衞衞侯享之北宫文子赋淇澳起赋木后复累使秦齐聘盟八年春如楚送女楚厚为之礼起反郑伯劳诸圉辞不敢见礼也十九年昭公使聘于郑起有环其一在郑商起谒诸郑伯子产弗与曰非官府之守器也寡君不知起买诸贾人既成贾矣商人曰必告君大夫起请诸子产子产对曰昔我君桓公与商人皆出自周世有盟誓以相信也今吾子以好来辱而谓敝邑强夺商人是教敝邑背盟誓也毋乃不可乎吾子得玉而失诸侯必不为也若大国令而共无艺郑鄙邑也亦弗为也侨若献玉不知所成敢私布之起辞玉曰起不敏敢求玉以徼二罪敢辞之夏四月郑六卿饯起于郊起曰二三君子请皆赋起亦以知郑志子齹赋野有蔓草起曰孺子善哉吾有望矣子产赋郑之羔裘曰起不堪也子太叔赋褰裳曰起在此敢勤子至于他人乎子太叔拜起曰善哉子之言是不有是事其能终乎子游赋风雨子旗赋有女同车子栁赋萚兮起喜曰郑其庶乎二三君子以君命贶起赋不出郑志皆昵燕好也二三君子数世之主也可以无惧矣皆献马焉而赋我将子产拜使五卿皆拜曰吾子靖乱敢不拜徳起私觐于子产以玉与马曰子命起舍夫玉是赐我玉而免吾死也敢不借手以拜敬王六年秋起卒諡曰宣起子须景王五年平公使如齐逆少姜楚人称之孙固不信固为马首大夫
　　箕襄　邢带　叔禽　叔椒　子羽襄带韩氏族禽椒羽韩起庶子楚防启疆皆称为大家
　　原黯曲沃称臣竹书桓王十三年曲沃灭荀以其地赐大夫原氏黯是为荀叔
