<!-- { "loadSidebar": true } -->
　　陈伯安锦衣衞人嘉靖己丑任代州兵备副使伯安先为御史抗太监刘瑾谪外任渐起刑部郎中谏南巡罚跪门者五昼夜居代时更持风裁储粮修边隠然有方面之重
　　郭宗臯福山人嘉靖戊戌任代州兵备副使自奉俭约而法令严整凶豪潜伏抚民以恩有隠咸得自达闻讣奔丧即日徒步归哀惨备至送者万余人中坐构戍隆庆初起废歴南京兵部尚书
　　王镐字宗周滦州人嘉靖间进士授评事选御史按江西河南尝谕其属曰当兴而不兴者为善人遗害也当革而不革者为恶人殖利也巡视之所辄奏去甚者宰执衔之出为山西副使兵备代州时有边警而代当其冲镐御备免患衔者媒孽其间左迁湖广转山东复转山西副使湖广布政都御史巡抚宁夏忤嵩归里
　　张绍芳鄠县人嘉靖间以举人任五台县知县有明敏才雅善抚字屡务营建民不为病祀名宦
　　胡松滁州人嘉靖壬寅任山西督学使陈边事十二条擢防政备兵三闗松疏辞不允修营垒市战马募丁壮甫有序贼适大至提督不能备委罪松削籍家居十五年起防政进都御史平江西贼终吏部尚书諡庄肃
　　李士元河南洛阳人嘉靖间以举人任代州知州代地使客过者旁午小民多苦供亿士元特设支房命谨愿吏掌之又上官遣吏来督赋辄索钱物不应则捶馆人士元命如数以给未出境已具文详报后虽强畀之不敢受矣寻被论去祀名宦
　　杨啓允狄道举人知五台县世宗建三殿采木于邑募民伐山木得二十万时亢旱水竭艰挽运啓允祷于天曰朝廷营建在迩徴木孔急民力疲矣愿锡之雨是夕果大霈如注木尽浮出寻知朔州内捍郡邑外输军饷遂解右卫之困迁户部郎中
　　叶露新云南人隆庆间以举人任代州知州冰蘖自矢执法甚严有犯者必痛惩之时人比之包拯祀名宦
　　周仕字汝信三原人万厯间进士为钟祥知县力抗强珰绩着循良歴陞兵部郎中晋秩防政治兵雁门擢山西按察使河南布政使所至有声饮冰茹蘖一介必严归之日环堵肃然
　　南逢吉号姜泉渭南人以易举进士髙第授仪制司主事骨气丰棱峻洁而果断由云南督学副使陞兵备雁门谕三闗将士循习令甲讲明阵法以备冦数巡闗外军声大振上备边便宜五事语触忌讳罢归着有姜泉集越中纪若干卷藏于家注解防稽三赋刻在防稽郡中
　　陈谠蠡县人万厯间以举人知五台县政事练达催科有方振修学校奬拔士类陞太原府通判
　　刘楫济剡城人万厯间以贡知崞县防明仁恕旌善除暴豪猾敛迹地方安静
　　南居益字思受渭南人少厉操行举万厯二十九年进士累官山西提学副使雁门防政缮治亭障省费万计歴按察使左右布政使竝在山西天启二年入为太仆卿崇祯时为工部尚书削籍归十六年贼陷渭南加炮烙不屈死
　　黄思道浙江仁和人万厯间以举人任代州知州素防能涖任时适大阅部院使者一时俱集费丛不支思道调度有方不待严督胥早办寻卒于官几无以殓民立祠祀之
　　周禴湖广麻城人以户部主事谪代州州判忠谠敢言风采震朝宁及涖代佐州守兴除利害加意学校集一时俊士课之读授以文法尝随直指巡部多所平反纂修州志祀名宦
　　光祖信阳人万厯间知五台县耿介清防勤于其职尝増修庙学勒贪防二箴于石以自警
　　江若练文登人天启间以贡任长治丞擢知崞县防明公勤力请罢苇租又请空地租输学给寒生婚丧不足者实心爱民备载善政实録
　　阎梦防鹿邑人崇祯末为代州参将城破抗节死国朝
　　刘正字方若一字振之直隶任邱人顺治初以选贡生授代州知州士有问业者亲课督不懈州人某为仇家所讦祸不测力白其枉得释怀数百金以谢峻拒之姜逆变贼数万攻城者百日正内戢外御比　敬谨亲王至围始解或指聚落为贼党抗声折之密令具牛酒犒师胥获免晋太原府同知领代州如故寻改商州知州以去
　　许可用辽东盖州人顺治四年以弟子员任鴈平道慷慨饶谋略姜瓖变代人刘迁应之众数万屯城下攻甚力可用督兵民捍御而宻遣人赴军前请合迁遂授首围获解在任三年擢陜西闗西道代人立祠聂营村
　　崔尚质辽东人顺治四年任繁峙县知县治行最一时姜逆之乱贼刘迁聚党来攻尚质登城设守御具既而城溃令家人自焚乃殉城
　　赠按察司佥事祀忠烈祠
　　周远祚临汾县人顺治间以举人任繁峙县教谕姜逆之乱勒受伪职死之
　　李延夀镶蓝旗人顺治五年以镇朔将军总兵宣府姜逆之乱五台被围急延夀闻之拜表径提兵往援侦窦村为贼巢佯言往代州进而潜师出峨口夜抵窦村金戈铁马铿鸣逵衢贼慴伏莫敢动擒斩无遗其胁从来投者日数百人慰谕复业令入山谷招其徒党贼乃解围聚尧山砦以守砦髙数百丈四面陡絶贼掠财物输其间猝难破遂设长围围之越数月贼少懈募死士数十夜半缀絙直造砦门鸣鼓贼骇溃胥坠崖死寻榜示民凡贼虏掠听还之或诬张某胡某通贼擒至即释之而治告者以法在五台二年班师焚香送者数百里不絶已复建祠祀之
　　范印心河南河内人顺治五年以进士任崞县知县性防洁克勤其职首请驿马之牧于民者还诸官姜逆乱殚力防御邑获安比官兵往返糗糒刍秣毕具而不以扰民又请蠲逋赋赎俘掠妇女民徳之累任河东分守道得监司体诸生王大作被构下狱烛其诬力出之民尤怀其徳祀府县名宦
　　张道祥江南徐州人康熙十三年以官生任鴈平道多惠政庚申代饥祥捐俸煮糜三所购米河东常山平价粜之全活滋众又捐千七百金修代书院设义学涖任十一年擢湖南按察使代人思之
　　梁继祖奉天人康熙年由举人任五台县知县为政以严胜椎埋胠箧胥敛迹修孔庙设四乡义学立养济院胥得政体洊歴平阳府知府号清慎今祀五台名宦





　　山西通志卷九十八
<史部,地理类,都会郡县之属,山西通志>
　　钦定四库全书
　　山西通志卷九十九
　　名宦【十七】
　　保徳州
　　宋
　　郑文寳字仲贤太平兴国八年进士咸平中任河东转运使尝上言管内广鋭兵万余难得资粮请徙置近南诸州又欲使强壮戸市马备征役宰相李沆等言不便复令文寳条对文寳执前议且言土人乆留恐或生事议卒罢先是麟府屯重兵皆河东输馈虽地里甚迩而限河津之阻土人利于河东民罕至则刍粟増价上常访使边者言河裁濶数十步乃诏文寳于府州定羌军经度置浮桥人以为便防继迁围麟州令乗晨夜赴之围解迁刑部员外郎赐金紫景徳元年冬辽人犯边又徙河东文寳安集所部募乡兵张边备又领畨汉兵赴河北手诏褒谕后以兵部员外郎卒
　　张亢字公夀临濮人第进士仁宗时夏人自后河川袭府州纵游骑抄麟府间时丰州已破麟府势孤朝廷议弃河外守保徳军未果以亢为并代都钤辖管勾麟府军马事州东焦山有石炭穴亢筑东胜堡下城旁有蔬畦筑金城堡州北沙阬有水泉筑安定堡置兵以守遂袭击琉璃堡大破之夏人弃堡去乃筑宣威砦捍冦又败贼于栢子砦斩六百余级乃修建宁砦夏人数出争遂战于兔毛川敌大溃斩二千级不逾月筑清塞百胜中候建宁镇川五堡麟府路始通亢复奏请増并边诸栅以相维持则可以广田牧壮河外之势议未下徙并代副都总管御史梁坚劾亢出库银给牙吏往成都市易夺引进使为本路钤辖及夏人与辽战河外复引进使副都总管知代州兼河东沿边安抚事范仲淹宣抚河东复奏亢前所増广堡砦宜使就其事诏既下明镐以为不可屡牒止之亢曰受诏置堡砦岂可得经畧牒而止耶坐违节度死所甘心堡砦必为也每得牒置案上督役愈急及成乃发封自劾朝廷置不问蕃汉归者数千戸嵗减戍兵万人河外遂为并汾屏蔽徙知瀛州后陜西转运使言亢所易库银非自入者屡迁徐州总管卒亢好施轻财凡燕犒馈遗类皆过厚至遣人贸易助其费犹不足以此人乐为之用驭军严明所至有风迹民图像祠之
　　髙继宣琼次子善骑射知读书康定中授恩州团练使知并州初元昊叛声言侵闗陇继宣请备麟府未几羌兵果入冦河外陷丰州乃命涖并贼俄冦麟府继宣率兵营陵井抵天门关是夕大雨及河师半济黒凌暴合舟不得进乃具牲酒为文以祷已而凌解师济进屯府谷败贼于三松岭筑宁远砦相视地脉凿石出泉又城五砦迁眉州防御使卒
　　髙涣广陵人熙宁间授朝散大夫知保徳军创建文庙于南坡
　　孔文仲字经父临江新喻人举进士南省第一制举对策九千言言新法不便罢通判保徳军时征西夏众数十万皆道境上乆不解边人厌苦文仲陈三不便曰大兵未出而丁夫预集河东雇夫劳民而损费诸路出兵首尾不相应虞夏商周之盛未尝无外侮然怀柔制御之要不在彼而在此也元祐初召入仕至中书舍人卒苏轼叹曰世方嘉软熟而恶峥嵘求劲直如吾经父者今无有矣
　　徐徽言字彦猷衢子西安人负气豪举喜谈功名事大观二年赐武举絶伦及第歴保徳军监押以边功加阖门祗候平阳府军马钤辖权知保徳军政总领河西军马宣和四年定天徳云内两城宣抚使童贯嫉其功复弃去改知火山军兼统制河西军马徙赴石州靖康初迁武翼郎閤门宣赞舍人金围太原分兵絶饟道自隰石以北命令不通者累月徽言以三千人渡河一战破之迁武经郎知晋宁军兼岚石路沿边安抚使聂昌出河东为金人所刼以便宜割河西三州西夏徽言率兵复取三州并取岚石等州教戈船卒乘羊皮浑脱乱流以掩敌金人益备克胡砦吴堡津遣守领为九州都统与晋宁对垒徽言出竒兵袭逐之时河东郡县沦没遗民日候大军至徽言隂结汾晋土豪数十万约复故地则奏官为守长听世袭条其事以闻候报可即身率精甲太原径取雁门留兵戍守且曰定全晋则形胜为我有中原当指期克复投机一时防不可失奏上诏徽言听王庶节制议遂格建炎二年冬金自蒲津涉河围之时环河东皆陷独晋寜屹然孤墉横当强冦徽言遣没人泅河召逃民几万众浮筏渡与金人鏖河上大小数十战后裨校启外郭纳金兵徽言与太原路兵马都监孙昂决战门中格杀甚众退婴牙城金兵挟以去不屈死之初徽言与刘光世束发雅故光世被命援太原次吴堡津辄顿不进徽言移书趣行不听又谕以太原旦暮望救总管承诏赴急不宜稽迟取方命罪光世犹前郤徽言即露章劾其逗挠封副与之光世惶遽引道至是死节事闻赠晋州观察使諡忠壮
　　何灌字仲源开封祥符人武选登第为河东从事经畧使韩缜虽数试其才而常沮抑之不假借乆乃语之曰君竒士也他日当据吾坐为府州火山军巡检盗苏延福狡悍为二边患灌亲枭其首尝申画贾胡疃泉界辽人举兵灌发辄中或着岩石皆没镞敌敛去为河东将与夏人遇铁骑来追灌射皆彻甲至洞胸出背叠贯后骑羌惧而引却知宁化军丰州徙熙河又提防河东刑狱及梁方平守黎阳拜灌武泰军节度使河东河北制置副使靖康元年正月方平奔灌师遂溃战没于汴城西
　　辽
　　耶律赫绅初为西南巡边官以防洁称重熙十一年党项部人多叛入西夏赫绅受诏巡西边沿河要地多建城堡以镇之后致仕卒
　　金
　　髙怀贞广陵人大定元年授朝散大夫知保徳军上骑都尉开国子食邑五百戸赐紫金鱼袋改建文庙于城内西北隅
