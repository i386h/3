<!-- { "loadSidebar": true } -->
　　神农庙在东北十里百谷山世神农尝百草于此一云神农至百谷山得五谷后人因立庙祀焉庙像甚古北齐时重建明洪武四年重修王基撰记
　　国朝顺治十二年县令王功成重修
　　大禹庙在东十里壶口山之西宋咸平中重建
　　华阳君庙在北闗韩上党守冯亭归赵封华阳君潞人立祠墓前　国策赵使赵胜往受地以三万戸之都封太守冯亭垂涕而免曰是吾处三不义也为主守地不能死而以与人不义一也主内之秦不奉主命不义二也卖主之地而食之不义三也辞封而入韩亭战殁于长平
　　闗帝庙在府治南元泰定元年潞州达噜噶齐呼图克噜实建
　　唐太宗庙在南门内康熙二年县令于永重建
　　唐明皇庙在西火镇为潞州别驾时出猎遇郝处士洽于此
　　崔府君庙在东门内
　　李勣庙明一统志云在西南六十里
　　慕容永庙在西南营相永走死于此墓存即古针漳村也
　　五龙庙在南五龙山慕容永据长子时山有五色云见作龙形因立祠祀之祷雨辄应又北闗村有九龙庙
　　东岳庙二一在南营一在西火镇庙制胥丽
　　三嵕庙在西门内
　　按三嵕为屯留名山嵗旱祀之辄雨故潞境多立祠旧志以为汤伐三嵕者非
　　谷神庙在南三十里
　　防应王庙在东南隋山山上歴代崇祀为祷雩所元至正间郡守张景岩祈雨屡应重新庙貌元凯撰记
　　二仙庙在长韩川岭桥头村
　　炳灵王庙在县治后
　　慕容暐祠在府城西南隅后唐建明永乐间重修相汴兵攻城帅李嗣昭夜梦神人告云我乃慕容暐也明日晋王存朂救兵至汴师遁去城赖以全土人因立庙祀焉
　　李卫公祠在东闗
　　义阳王祠在府学祀唐泽潞节度使李抱真　潞州父老上李抱真徳政请立石纪功建祠致祀
　　周徳威祠明一统志云在州南十里甘泉乡元元统初知州宋士毅建
　　三忠祠在城东南隅本二忠祠祀宋知隆徳府张确明西平知县赠光禄少卿王佐崇祯十五年増入任环为三忠祠鲍竒记
　　国朝顺治间郡守杨骏重修
　　暴公祠在东南营祀明刑部尚书暴昭
　　四贞祠在西火镇祀烈妇平氏程氏烈女赵氏袁氏明正徳七年奉勅建崔铣撰记
　　国朝顺治十四年郡守杨骏重修
　　张知州祠　明张萱知潞州晋佥楚臬仪賔乔时茂等数万人立祠安阳崔铣记
　　长子县
　　灵湫庙在西五十里发鸠山下祀漳源神庙甚古宋治平元年主簿张征礼重建殿庑政和元年县令王大定请于朝赐额灵湫有请赐灵湫庙额文宣和间増建亭榭元皇庆元年重葺明永乐十八年成化十四年胥加葺嘉靖八年重修益以荷池云坞万厯三十四年县令崔尔进建行署倐有泉涌题曰四星池
　　国朝嵗以三月七月十八日有司致祭
　　按神多灵异旱祷辄应明嘉靖初邑诸生安寳刻鸠山胜迹三卷
　　三嵕庙在西郭外一里元延祐六年达噜噶齐达春重修明治时又修邑人阮勤记金碧焜耀冠诸庙露台下有舞楼五楹
　　国朝嵗六月六日有司致祭或谓神司氷雹祷赛甚盛神农庙在北二百步熨斗台上今名北髙庙金大定四年建明天顺三年
　　国朝顺治十八年胥重修世帝至羊头山得秬黍嵗三月十八日有司致祭
　　帝尧庙在西南十五里潜山上金季燬于兵元至元暨至正间増葺明成化四年万厯六年暨
　　国朝康熙七年胥重葺嵗四月二十八日有司致祭魏地形志乐阳有尧庙令长子有乐阳城
　　灵应侯庙在西五十里方山巅俗传祀尧时神医商烈祖庙在东南六里上坊村有残碑云嵗大旱邑人以王尝有桑林之祷设位致祷防雨大洽因立庙焉制极雄丽元至正间重修明嘉靖间县令刘浩复修
　　周公庙在东南六里元中统三年建
　　陈平庙在东三里泊里村明嘉靖十一年重修记云平没后为河渎之神前代锡封济王今泊里村庙旱祷辄应岁六月十八日有司致祭
　　国朝康熙二十二年县令郭守邦祷祀获雨复修庙宇并建亭于泊之北为享祀燕息所
　　唐太宗庙在东南隅古城故址今名南髙庙元至正六年有蝗土人以帝尝吞蝗立祠祷焉明万厯五年
　　国朝顺治三年胥重葺嵗四月八日有司致祭
　　崔府君庙　祀唐长子令崔元靖
　　按神唐贞观七年除邑令多异政民歌曰天降神明君赐我仁慈父于五月五日戒部民无得杀生有朱赛者冒禁射杀一兎吏执就讯谓之曰汝故犯吾令欲阳罚耶隂谴耶朱度隂道逺诡辞愿之及夜果见一黄衣吏来勾逮至公府仰望元靖冕服如王者鞫勘如轮回状朱受杖而还时刁黄山有虎咥人遣吏孟完赍牒往摄之虎啣牒而至数其罪虎触阶死明皇幸蜀府君紫衣感梦封显圣防国嘉应侯后徳宗避难忽有白马前导送至斜桥之谷武宗封防国感应公宋眞宗加封防国眞济王【庙初在旧城县治之左盖去思祠也崇宁五年县令管城宋氏移建东门内文庙之东昌平管防撰崔公祠记】有假其地贮谷者尘土盈庭夜梦神责之曰吾之殿宇宁为尔仓储乎令吾何处容身耶其人觉即去谷祭谢焉又明嘉靖二十八年夏月有州官命工织绢廊下诸匠寝食其中及夜闻云板自击钟自鸣者三众悉避去　元至正十五年明嘉靖二十五年胥重葺万厯四十一年増建庑楼崇祯十四年暨
　　国朝康熙十四年复修嵗春秋仲月上戊日有司致祭又有李能祠即所遣摄虎吏孟完也元至元十五年邑人王士纲撰碑文
　　岳武穆王庙在南闗大士阁西旧在闗门外
　　国朝康熙二十一年县令章经改建
　　鲍先生祠　祀汉司隶校尉鲍宣家于长子遗珑在焉明治五年巡按御史蒋勋檄县令孙玺建今废屯留县
　　禹王庙在北三十里浮山巅一在南十五里李坊村成汤庙在西八十里中村
　　张留侯庙在东十里水南里
　　魏孝文庙在西南九里嶷山巅宋宣和五年赐额英济元至正三年修
　　慕容将军庙在西八里慕容永之后名赤土隋文帝时为左金吾将军倐天地黪黯昼夜不分者经旬赤土上疏极言时事遂北向剖腹出心天即清朗闻者流涕上悯其忠勅立庙今圮
　　唐太宗庙二一在司徒村一在县北一里河北村唐明皇庙在东南二十五里元延祐元年重建
　　崔府君庙在东门内街北唐贞元二年建宋祥符八年重修
　　国朝顺治五年又修
　　灵显眞君庙在南门内元至治二年建明嘉靖十二年重修
　　二仙庙在北二十里二神头村有圣泉金大定二年建祀乐氏二仙女
　　按二仙县李村人母感神光而诞幼有竒徳克孝于家后徙壶闗紫团乡因采灵芝遇风轻举土人立祠祈祷辄騐宋崇寜四年赐号真人宣和初赐号冲惠冲淑二真人
　　八仙庙在西五里莲花冈明嘉靖三十六年重修三嵕庙在西北四十五里三嵕山巅旧传羿射九乌于此其神曰三嵕山之神又传昔嵗大旱祀之即日大雨千里故潞境多立祠宋崇寜二十年封显应侯赐额灵贶元至元十二年重修明洪武庚戌改称三嵕山之神勅有司春秋二仲季夏致祭祷辄应青豫之境胥严祀焉明邑令韩复礼葺正殿五楹寝殿三楹两廊舞楼暨斋房山门约二十四楹
　　国朝县令屠直复重修撰记
　　白龙庙在东北二十里常村镇宋宣和五年赐额义济侯元至元十一年重葺
　　龙潭庙在北二里河北村宋崇寜二年勅封惠应侯元至元二年重葺又东北三十里良材岭西北八里河头村胥有五龙庙
　　闗龙逢祠　魏地形志屯留县有闗龙逢祠
　　韩太守祠在县北祀宋隆徳府知府韩昭
　　襄垣县
　　三皇庙在西北五十里后村元初建
　　商汤庙在南门外四十步
　　周文王庙在南二十里鹿台山上
　　周公庙在五隂山宋景徳初追封周公旦文宪王建庙兖州春秋委长吏致祭明一统志相传周公至此山隂雾五日
　　韩王庙在北十五里韩王山上
　　赵王庙在东北四十里赵王山上旁有邯郸村世传赵襄子过此一云赵主石勒驻兵于此
　　甘罗庙二一在东北杨村后一在县西河底村曰甘泽王庙旱祷必应明正统十三年重建冯显宗撰记
　　魏孝文庙二一在北二十里五音山巅自代迁都洛阳往来驻跸于此后人立庙一在县西狮山北麓
　　慕容将军庙在西南七里
　　李卫公庙在西北三十里囘辕店东山岭
　　崔府君庙二一在西北三十五里韩庄唐初建
　　国朝康熙三十年重修一在县治东南百步元元统元年建
　　昭泽王庙二一在县治东南百步唐懿宗时有焦道士得太一眞人法入洞修眞以奉洞神之祀没而配飨焉晋天福间祷雨获应宋元歴封昭泽王衮冕南面如王者仪明洪武初改封龙洞神歳七月五日有司致祭正统癸亥邑人李濬撰祷雨感应碑嘉靖辛卯重修郝良臣撰记一在西北乌龙山上
　　防国显济王庙在送返村嵗三月十五日驿丞致祭昭惠灵显王庙在靖朔门内
　　防国灵贶王庙在南李信村嵗六月六日驿丞致祭渤海龙王庙在西北三十里庄里村山峻泉甘邑中胜地
　　尧祠　见魏地形志
　　五音山神祠　见魏地形志
　　二仙祠在北十里白石梯西麓
　　刘文安公祠在儒学前祀明礼部尚书刘龙
　　潞城县
　　三皇庙在北合室村春秋二仲上戊日致祭
　　禹王庙旧在县南大禹山今移城内春秋二仲有司致祭
　　汤王庙在北续村
　　三仁庙在东北二十里　至元六年秋七月诏封防子仁靖公箕子仁献公比干加封仁献忠烈公庙旧以箕子比干配享箕子被发如奴坐于左比干冠坐于右后神像讹舛元时邑人杨汉清正其服位撰记云上党北五十里地曰防子岭前古立祠山下有故墟曰宋城
　　灵显王庙在县北微子岭相李衞公居此故邑人崇祀之　唐立武成王庙衞公为十哲祀于堂上宋元因之　后晋髙祖初有阴助晋封王爵谥曰灵显邑人杨义方撰碑文宋绍圣初重修邑人张仙撰记曰先是英公鄂公立像以侍非礼也令谷君命为别室祭之元符元年副使吕升卿谒祠下撰记宣和二年加赠灵泽金明昌三年重修太和二年进士王陛臣撰记　元封衞国公李靖制隆徳府潞城县防子岭广徳庙灵显王北破突厥繇太原出定襄斯民嵗嵗奉祀不怠雨旸之祈捷若响应可特封灵泽王又东北神头村有李衞公庙
　　三嵕庙在西史回村春秋二仲上戊日有司致祭仪如名宦五月朔日六月六日民间私祀
　　卢医庙在南十余里卢医山上庙垣壁柱瓦胥以石为之远近病者诣庙致祷包黄纸压香炉下祷毕纸包角动开视得红丸病即愈白丸数日可愈病不治者无药再三渎即与黑丸服之无益庙门夜有二黑虎守之山顶有风洞殊邃土人旱则往祈风夏秋旱祈西北风冬春旱祈东南风取其方之土而供之风雨随至
　　李衞公庙在东北三十里见一统志
　　龙王庙在东门内县令张士浩重修
　　风洞庙在北南马村
　　黎城县
　　冯将军庙在戚里店墓前祀前汉右将军冯奉世曹王庙在曹庄歴代祀明王懐逺有重修魏王祀讫唐明皇庙在南堡村
　　李衞公庙在宋家庄
　　灵泽王庙在县治西南土人名西庙
　　昭泽焦龙王神庙在西北百里陇阜山山半神生于襄垣修真于陇阜有洞名昭泽龙洞
　　明灵王庙在白官庄嵗三月三日居民致祭
　　广禅侯庙在路堡村
　　纯淑真君庙在绣屏山祀元仙姑李氏能前知终老绣山之巅因立祠祀焉明初赐号纯淑真君
