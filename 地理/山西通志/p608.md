<!-- { "loadSidebar": true } -->
　　薛仁贵绛州龙门人少业田往见将军张士贵应募至安市会郎将刘君卬为高严所围仁贵驰救之斩贼将系首马鞍贼皆慑伏由是知名师攻安市城莫离支遣高延寿等率兵二十万拒战倚山结屯太宗命诸将分击仁贵恃骁悍欲立竒功乃着白衣自标显持防腰鞬两弓呼而驰所向披靡军乘之贼遂奔溃上望见遣使驰问白衣者谁曰薛仁贵上召见嗟异赐金帛口马甚众授游击将军云泉府果毅令北门长师还上曰朕旧将皆老欲擢骁勇付阃外事莫如卿朕不喜得辽喜得虓将迁右领军中郎将高宗幸万年宫山水暴至夜突元武门宿卫皆散仁贵曰当缓急安可惧死登门大呼上遽出乘高俄而水入寝上曰赖卿以免始知有忠臣也赐御马苏定方讨贺鲁仁贵上疏曰泥熟不事贺鲁为其所破虏系妻子王师有于贺鲁部落转得其家口者宜悉取以还厚加赉遣使百姓知贺鲁为暴而陛下至徳也上纳之遂还其家属泥熟请随军効死显庆三年诏副程名振经略高丽破之于贵端城斩三千级明年与梁建方契苾何力遇高丽将温沙多门战横山独驰入射皆应仆又战石城有善射者多杀官军仁贵怒单骑突击贼弓矢俱废遂生擒之俄与辛文陵破契丹于黑山执其王阿卜固拜左武卫将军封河东县男诏副郑仁泰为铁勒道行军总管将行宴内殿上曰古称穿七札卿试以五甲射之仁贵一发洞贯更取坚甲赐之时九姓众十余万令骁骑数十来挑战仁贵发三矢辄杀三人虏气慑皆降悉坑之转讨碛北余众擒伪叶护兄弟三人以归军中歌曰将军三箭定天山壮士长歌入汉关九姓遂衰干封初高丽泉男生内附遣厐同善高偘往慰纳弟男建拒弗纳乃诏仁贵率师援同善至新城夜为虏袭仁贵击之斩数百级同善进次金山虏不敢前高丽乘胜进仁贵击虏断为二斩馘五千拔南苏木防苍岩三城遂会男生军手诏劳勉仁贵负鋭提卒二千进攻扶余城诸将以兵寡劝止仁贵曰在善用不在众身遇贼破杀万余人拔其城因旁海略地与李勣军合扶余降它四十城相率送款威震辽海诏率兵二万与刘仁轨鎭平壤拜本卫大将军封平阳郡公检校安东都护移治新城抚孤存老检制贼盗随材任职褒崇节义髙丽士众皆欣然忘亡咸亨元年命为逻娑道行军大总管率将军阿史那道眞郭待封击吐蕃以援吐谷浑待封耻居其下颇违节制初军次大非川将趋乌海仁贵曰乌海地险而瘴吾入死地可谓危道然速则有功迟则败今大非岭寛平可置二栅悉内辎重畱万人守之吾倍道掩贼不整灭之矣乃约赍至河口遇贼破之多所杀掠获牛羊万计进至乌海城以待后援待封初不从领辎重踵进吐蕃率众二十万邀击粮仗尽没待封保险仁贵退军大非川吐蕃益兵四十万来战遂败与论钦陵约和乃得还吐谷浑没坐除名寻起鸡林道总管复坐事贬象州赦还上思其功乃召见曰今辽西不宁州路絶卿安得高枕不为朕指麾邪于是拜州长史右领军卫将军检校代州都督击突厥元珍于云州突厥问曰唐将为谁曰薛仁贵突厥曰吾闻薛将军流象州死矣安得复生仁贵脱兜鍪见之突厥相视失色下马罗拜稍稍遁去仁贵因进击大破之斩首万级获生口三万牛马称是永淳二年卒年七十赠左骁卫大将军幽州都督官给轝防丧还
　　裴琰之绛州闻喜人永徽中为同州司户参军年甚少刺史李崇义内轻之镌谕曰同吏事繁子盍求便官毋留此琰之唯唯吏白积案数百崇义让使趣断琰之曰何至逼人乃命吏连纸进笔为省决一日毕既与夺当理而笔词劲妙崇义惊曰子何自晦成吾过邪由是名动一州号霹雳手后为永年令有惠政吏刻石颂美以仓部郎中病废卒
　　裴行俭字守约绛州闻喜人仁基子幼防补文生贞观中举明经调左屯卫仓曹参军大将军苏定方谓曰吾用兵世无可教者今子也贤乃尽畀以术迁长安令武昭仪将立与长孙元忌禇遂良秘议语泄左除西州都督府长史麟徳二年累擢安西都防西域诸国多归附召为司文少卿迁吏部侍郎与李敬马载同典选有能名时号裴马行俭始设长名榜铨注等法又定州县升降资拟高下为故事上元三年出为洮州道左二军总管改秦州右军仪鳯二年十姓阿史那都支及李遮匐诱蕃落以动安西诏讨之行俭曰吐蕃方炽敬失律审礼丧元安可更生事今波斯王死其子泥湼师质京师如遣使立之即路出二蕃权以制事可也诏册送波斯王且为安抚大食使径莫贺延碛风砾书冥导者迷将士饥乏行俭止营致祭令曰水泉非逺众少安俄而云彻风恬行数百步水草丰美后来者莫识其处众皆惊以方汉贰师将军至西州诸蕃郊迎行俭召豪杰千余人自随言大热未可进宜驻军须秋都支觇知之不设备行俭徐召四鎭酋长伪约畋曰吾念此乐未始忘孰能从吾猎于是子弟愿从者万人乃隂勒部伍数日倍道进去都支帐十余里先遣问安否外若闲暇非讨袭者又使人趣召都支都支本与遮匐计及秋拒使者已而闻军至仓卒不知所出率子弟五百余人诣营谒遂擒之是日传契箭召诸部酋长悉来请命并执送碎叶城简精骑约赍袭遮匐道获遮匐使释令前往谕其主并言擒都支状遮匐乃降将吏为刻石碎叶城以纪功俘至上亲劳宴曰行俭提孤军深入万里兵不血刃而叛党擒夷可谓文武兼备矣其兼授二职即拜礼部尚书兼检校右卫大将军调露元年突厥阿史徳温傅叛单于管二十四州应之众数十万都防萧嗣业败死诏行俭为定襄道行军大总管讨之率太仆少卿李思文营州都督周道务部兵十八万合西军程务梃东军李文等总三十余万旗帜亘千里咸节制之先是嗣业馈粮数被冦钞军馁死行俭因诈为粮车三百乘伏壮士伍辈赍陌刀劲弩以羸兵挽进又伏精兵踵其后冦果掠车羸兵走贼驱就水草解鞍牧马取粮车中而壮士突出伏兵至杀获几尽自是粮车无敢近者大军次单于北暮立营堑壕既周更命徙营髙冈吏白士安堵不可扰不听促徙之比夜风雨暴至前占营所水深丈余众莫不骇叹问何以知之行俭曰自今第如我节制毋问我所以知也贼拒黑山数战皆败行俭纵兵前后杀虏不胜计伪可汗泥熟匐为其下所杀持首来降又擒大首领奉职而还余党走狼山阿史那伏念伪称可汗复与温傅合明年行俭还总诸军顿代州之陉口纵反间説伏念令与温傅贰伏念密送款且请温傅自効行俭秘不布密以闻后数日烟尘涨天而南斥候惶骇行俭曰此伏念执温傅来降也且受降如受敌乃敕严备遣单使往劳既而果降突厥余党悉平上悦遣戸部尚书崔知悌劳军初行俭许伏念以不死侍中裴炎害其功卒议斩伏念及温傅于都市行俭功不録封闻喜县公行俭叹曰浑濬之事古今耻之但恐杀降则后无复来矣遂称疾不出永淳元年复为金山道大总管未行卒年六十四赠幽州都督諡曰献诏遣官防视家事子孙能自立乃停中宗初再赠扬州大都督行俭工草为营阵部伍料胜负别器能等四十六诀通隂阳厯术每战豫道胜日善知人在吏部见苏味道王剧曰二君后皆掌铨衡李敬盛称王勃杨炯卢照邻骆賔王之才行俭曰士之致逺先器识后文艺如勃等虽有才而浮躁露岂享爵禄者哉炯颇沈黙可至令长余皆不得其死所引偏裨若程务挺张防朂崔智王方翼党金毗刘敬同郭待封李多祚黒齿常之类为世名将傔奏至刺史将军者数十人尝赐马及珍鞍令史私驰马马蹶鞍坏惧而逃召还之不加罪初平都支遮匐获瓌寳不赀有玛瑙盘广二尺文彩粲然军吏趋跌盘碎惶怖叩头流血行俭笑曰尔非故也何至是色不少吝上赐都支资产皿金三千余物橐驼马牛称是分给亲故洎麾下数日辄尽
　　裴炎字子隆绛州闻喜人寛厚寡言笑有竒节补文生休澣读书不废尝以业未就辞荐服勤十年尤通左氏春秋举明经及第补濮州司仓参军歴御史起居舍人寖迁黄门侍郎调露元年同中书门下三品进拜侍中上幸东都留皇太子京师以炎调防太子监国诏炎与刘齐贤郭正一于东宫平章政事及中宗立改中书令以令执政事笔徙政事堂于中书省中宗欲以后父韦元贞为侍中及授乳媪子五品官炎固执不从由是豫王嗣立以定防功封永清县男武承嗣请立七庙追王其先炎谏曰为天下母宜存至公不容追王祖考示自私且独不见吕氏事乎承嗣乂欲害韩王元嘉鲁王灵防炎固争未几赐爵河东县侯炎谋乘武后出游龙门还政于上会久雨不出徐敬业兵兴议讨之炎曰今若复子明辟贼不讨而解御史崔詧搆之捕送狱凤阁侍郎胡元范曰炎社稷臣有功于国悉心事上天下所知臣明其无异图纳言刘齐贤左卫率蒋俨继辨之竟被害于都亭驿炎被劾卒不折节籍其家无儋石之赢睿宗初赠太尉益州大都督諡曰忠
　　裴伷先闻喜人炎从子防太仆丞后坐流岭南因上变求面陈得失后召见盛气待之曰炎法当诛尚何道对曰陛下唐家妇今虽临朝当责任大臣须东宫年就德成复子明辟奈何遽王诸武炎为唐忠臣而戮逮子孙海内愤怨臣愚谓宜还东宫罢诸武权不然豪杰乘时而动不可不惧命杖之长流瀼州又流北廷五年赀至数十万自北廷属京师多其客诇事十常知七八时诏慰安流人实命杀之伷先前知逃奔遂械系狱都护以状闻防更遣使安抚十道繇是伷先得不死中宗复位求炎后授太子詹事亟迁秦桂广三州都督坐累免后擢范阳节度使大原京兆尹奏罢畿县员外及试官进工部尚书年八十六以东京留守累封翼城县公卒官
　　裴居道绛州闻喜人隋兵部侍郎镜民孙以女为太子妃则天时歴位纳言内史太子少保封翼国公载初元年为酷吏所陷下狱死
　　王剧通孙勃兄也长寿中为凤阁舍人寿春等五王出阁有司具仪忘载册文羣臣已在乃悟其阙宰相失色剧召五吏执笔分占其辞粲然皆毕人人嗟服寻加文馆学士兼知天官侍郎始裴行俭典选见剧与苏味道曰二子者皆铨衡才至是语验剧用刘思礼为箕州刺史思礼潜谋剧与兄泾州刺史勔及助皆遇害神龙初诏复官
　　裴守眞绛州稷山人后魏冀州刺史叔业六世孙眘子少孤母丧哀毁举进士六科连中累调干封尉永淳初旱悉廪禄奉姊及诸甥与妻息恶食不赡也授太常博士善容典时谓才称其官高宗将封嵩山诏诸儒议射牲事守眞奏前祀一日射牲则早于事及日则晚不逮事古今异宜恐不可行时破军庆善二乐舞入上常立以视须乐阕乃坐守眞言二舞诚袓宗盛徳然古无天子立观者化育诒庇孰非厥功不应鼓舞别申严奉诏可议干陵礼讨按故事称情为文咸适所宜时人服其得礼天授中为司府丞覈狱多裁恕全免数十姓拂武后旨出为汴州司马累迁成州刺史政不务威严吏民两怀之徙宁州送者千数出境尚不止长安中卒赠戸部尚书
