<!-- { "loadSidebar": true } -->
　　题请豁盐丁修筑之役禁墙渠堰委运同动帑募夫督理于是十三州县之工皆归运同委员修理
　　畦地唐崔敖言五幅为塍塍有渠十井为沟沟有路臬之为畦酾之为门栁宗元言沟塍畦畹交错轮囷宋元符四年开二千四百余畦百官入贺是池之有畦自唐宋时已然矣池如仰盘畦居滩际地势南卑于北畦旁各开水为港长与畦等汲引水上畦底如砥边封为埂中复留塍以段分之此治畦之法也明时畦地用官丁捞采盐入于官
　　国朝顺治六年畦归于商按课六锭分畦一号一号注一商名原额畦地四百八十五号东塲二百四号中塲一百四十二号西塲一百三十九号中塲向有脚道一百五十丈东西池涯各有无碍余地商人续有开治东开东无碍二十七号中开脚道十二号西开新签铺三十三号中塲毎号阔十丈西塲每号阔十五丈东塲自东无碍至东五铺共一百五十二号皆阔六丈五尺其余毎号阔九丈长无度任商力而为之不占水口故无争也共成五百五十七号除懐庆改食芦盐原额九十三号无地行销无商而荒其现有锭名商畦四百六十四号之中亦荒芜一百一十号葢因盐法废弛论锭而不论畦有盐熟畦坐得销价无盐荒畦亦坐得销价是荒熟同价人又何肻垦荒而为熟哉殊不思三塲商畦四百六十四号与额锭二千七百八十八锭半之数相配锭从畦出畦以锭名有一名之引即有一锭之商名有六锭之商名即有一号之畦地彼畦既荒盐于何出而犹坐收销价是犹农夫不耕而食也雍正六年巡盐御史硕色
　　题请开荒
　　勅下部议部覆无商荒畦先动库银五千两给发运使酌量畦地之阔狭浅深陆续开垦成熟之后商人有补完工夲者即给为业其浇晒之商令其各出销价以补库项至有商荒畦令夲商各开各畦如无力开垦即顶与殷实商人开垦更名报部务令将未垦荒畦渐次成熟使积盐日盛于
　　国课民食均有裨益等因奉
　　防依议钦此肇工于七年二月竣工于八年四月而庵舍
　　栉比沟港鳞次胥戴
　　皇恩而勤浇晒焉三塲原额畦四百六十四号余畦九十十三号后查出额畦王成业有锭无畦将余畦补给一号又有额畦地迩淡水将余畦补给八号今现存额畦四百六十五号余畦八十四号二共五百四十九号东塲十一铺共畦二百二十八号内额畦二百二十号余畦八号中塲十铺共畦一百五十七号内额畦一百四十一号余畦一十六号西塲十一铺共畦一百六十四号内额畦一百四号余畦六十号畦头有河名曰黒河三塲浇晒畦地皆汲水于河是黒河者浇晒之源也毎年劝商各濬畦头之河务加深广毋使淤淀则蓄水多而浇晒不竭矣迄雍正八年巡盐御史硕色于请垦盐池荒畦等事案内
　　题河东行盐定额其间有额销不敷州县许请余引以济民食迨余引虽经请领恐引固有余盐或不足是以奏请开荒是有余引必有余盐乃可经乆行销请自雍正八年为始毎年行销额引之外如有不足酌量具题添发余引部议应如该盐政所请将河东所开无商荒畦出产盐觔于雍正八年为始在于添发余引内搭配行销办课可也奉
　　防依议
　　种治唐时就山海井灶之地置监院游民业盐者为亭戸免杂徭又崔敖曰乃涤场圃乃完廥仓毕其塲功以谨秋备是唐时已有畦户宋时垦地为畦引池水沃之谓之种盐水耗则盐成籍戸民为畦夫官廪给之复其家岁二月一日垦畦四月始种八月乃罢安邑池毎岁种盐千席解池减二十席天圣以来两池畦戸总三百八十以夲州及旁州之民为之戸岁出夫二人人给米日
　　二升岁给戸钱四万为盐岁百五十二万六千四百二十九石石五十觔以席计为六十五万五千一百二十席席百一十六觔嘉祐时两池畦戸岁役解河中陜虢庆成民为之官司旁縁侵削民以为苦乃诏三歳一贷中间以积盐多特罢种盐一岁或二岁三岁以寛其力又减畦戸之半稍以佣夫代之元时毎岁五月塲官伺池盐生结令夫搬摝盐花其法必値亢阳池盐方就或遇阴雨则不能成明以盐丁捞采
　　国朝畦归商种不劳民力而其种治之法仍如旧法岁以二月一日畦工入池葢庵治畦淘沟俟风至引水浇晒自二月以至八月乃罢其种治也先用橰挹水注于畦之首段搅之日曝味作挹注次段首段另注新水次段水咸色赤挹移三段俟其澄开门塍隅灌四段段段开灌其一二三段悉以前法挹注俾清流盈科而进极乎南埂而止水深一二寸乃已经时水面盐花浮上若凝脂皎雪谓之搨花以其必击搨而后成盐也易说卦曰兑为泽其于地也为刚卤书洪范水曰润下润下作咸孔頴达疏曰水性夲甘久浸其地变而为卤卤味乃咸上言曰者言其夲性此言作者从其发见是咸全在于作搨花者作之之意此种治之法也然其种治也秋冬生盐多硝春夏生盐独美正南风正东风盐成朝夕东北西南风搨花不浮则天时宜知沟港深通虽遇旱干不竭料防髙阜可备燥湿不时则地利宜知作头副作长工择其才而勤者乗天时因地利量晴课雨疏港通沟浇晒合宜所收盐料必洁净而无硝味甘而粒大则人事宜勤一种治而天时地利人事备焉种治之闗于盐务最为要　庵所以居治畦之工人料台者筑为髙基以堆盐其上者也位取畦北垦阜作之髙以二尺五寸为度长八丈八尺广二丈四尺堆盐千引上覆以茅延还起伏望若蘧庐作头者掌浇晒者也能占风日以作盐甘洁为功旣廪称事副作则次于作头而督领长工浇晒者长工计年做工故曰长
　　淮浙长芦诸塲各有芦荡盐塲有盐户丁煎盐办课惟河东别无灶荡明于蒲解等州县编审盐戸八千五百八十五戸定盐丁二万二百二十名毎二十名立料头一人共捞盐一千引为一料其盐戸除正役里甲应办粮草外一应杂泛差徭丁少者俱蠲丁多者量减于商人名下毎引征赈济银一分毎盐丁捞盐一引即赈济一分又查佃种逃絶盐丁地土者毎地三十畆捞盐一丁约九千觔并前不下三万嘉靖间因富丁私自雇役料头揽收影射议毎年清审听民自愿无力者照旧供役有力者纳银一两五钱免其捞采如遇捞采不及雇募贫民毎一料给以前银二十两为工费此工夲盐所由昉也隆庆间因前项佃地人戸既应差役又复捞盐乃豁免佃丁另招贫民补数又题准南岸捞盐用盐丁则民力不堪动赈济恐财力不继请广招贫民于两岸毎捞盐一料外给盐十车此招募简便之法也又议照民户编审均徭事例行三门折丁之法照各州县原额佥夫其打草修墙二项责盐夫供役若浩大工程仍起派州县民夫毋累穷民万厯四年御史陈用宾以富丁出银免役贫民包揽代办富者愈逸贫者愈劳况名为富丁不无豪强假盐户名色影蔽差役今宜将逃窜贫丁招徕复业其富丁七百七十余名停止纳银尽驱捞办管盐官明信赏罚毋容虚应雇代此时料头七百四十号丁夫一万四千七百不为不多既免差役又毎料捞盐一千引赈济八两后加至十两不为不厚然路途跋涉旅次艰食沸汤溅足烈日熏肌劳苦万状故富者雇代贫者强支查防不及十之四五捞采不及十之二三揑造鬼名诳报虚数皆由料头之包揽为奸管盐官之扶同作也明末止存盐丁四百七丁半每嵗正月行文州县从公清审汰年老收幼丁务足旧额一遇池盐生结调取职官督率料丁星夜赴池照依分定中东西脚道竭力捞采每丁每日责照定例捞盐一引二十丁为一号一号所捞各自为堆以辨多寡美恶捞采完日各在脚道高阜处每一千引攒料一台佥报台头一名日后盐不足数责在台头补捞三司仍照分定处所取州县印结騐收明白各执籖号投院请掣每丁每年额捞盐三十二引足额者官给赈济银三钱二分不足责令下次补捞今嵗不足责令次嵗补捞又每年九月终旬调取官丁在池南岸采取芦苇每丁一十八束每束二十八觔堆放脚道三塲斗级看守备来嵗苫葢盐料之用
　　国朝顺治二三年间十三州县存六千三百四丁捞采仍依旧法后仅存五千八百四十四丁半顺治六年畦归商人自行浇晒不用盐丁捞采康熙十六年为清查晋省之盐丁等事案内十三州县除绅衿优免七百七丁外查出实在盐丁共三万一千一百三丁半酌留二千名备修墙之用行差盐丁二万九千一百三丁半照依民丁门则征纳徭银而池内一切作头副作长工皆系商人自为雇觅视其浇晒之能否给以工食之多寡附近居民踊跃赴工我
　　国家恤商爱民良法美意超越徃古宋史谓解池灌水盈尺暴以烈日鼓以南风须臾成盐其利固博苟欲溢额不俟风日之便厚灌以水积水而成味苦不适口又明巡盐御史赵睿言河东盐有数种盛夏生者谓之伏盐秋深捞采者谓之秋盐杂以硝鹻泥沙谓之黒盐则乗风日之便及时浇晒为种治要务
