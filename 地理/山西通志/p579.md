<!-- { "loadSidebar": true } -->
　　白重赞宪州楼烦人有武勇汉初自散员都虞候三迁防圣都指挥使干祐中为河中行营先锋都指挥使以功领端州刺史周祖转防圣左厢都指挥使防出为郑州防御使改相州留后广顺中授义成军节度河屡决亲部丁壮塞大程六合二堤诏书褒美世宗征刘崇为河东道行营马军都指挥使与李重进樊爱能何徽合战爱能徽遁惟重赞与重进率所部力战世宗自督亲军合势薄之并人大败以防授保大军节度使及征太原河阳刘词为随驾都部署命重赞副之契丹兵盛重赞击走之改节河阳三城检校太尉征淮南率亲兵三千军于颍上改淮南道行营马步军都虞候俄徙节彰义宋初加检校太师改镇泾州马步军教练使李玉与部下阎承恕谋害重赞伪为制书令都校陈延正夷其族上命六宅使陈思诲驰赴泾州擒玉及承恕鞫问伏罪俄改节泰寜干徳四年又改定国开寳三年改左千牛衞上将军卒年六十二
　　贺惟忠忻州定襄人少勇敢善骑射周祖讨三叛惟忠谒于道左自陈有武艺留置所部后隶世宗帐下奏补供奉官初授仪銮副使知易州缮完亭障抚爱士卒得其死力每乘塞用兵所向必克以功迁正使开寳二年太祖驻常山以为本州刺史兼易定祁等州都巡检使以中流矢金创卒上闻嗟悼录其子昭度为供奉官万友性刚果知书洞晓兵法有方略威名震北边十余年间辽人不敢南牧昭度至西京作坊使知通远军
　　辅超忻州秀容人少勇悍有力晋开运中应募隶澶州军籍汉干祐中从周祖讨赵思绾攻永兴城率骁勇十七人升云梯斫坏北门楼而入士卒继进城遂陷以功补小校显徳中从太祖征淮南常执鋭前驱转日骑副兵马使宋初从平上党再迁内直都知太宗选为马军都军头征太原冒矢石攀堞先登身被十三创上嘉其勇赐锦袍银带帛五十段诘朝再乘城中流矢八复加厚赐袭范阳隶偏将米信为田重进先锋取飞狐蔚州迁马步军副都军头出补曹州马步军都指挥使领峰州刺史改栾州召还转都军头淳化三年出刺徳州坐事责授右监门衞将军领诚州刺史加都军头领澄州真宗加领奬州团练使真拜莱州团练使以老愿留卒年七十七
　　何宏中字定逺先世居鴈门叔祖青任忻州兵马使因家焉祖行宣西游相传遇仙行宣子子竒子霖政和中中武举子竒秉义郎武州宣宁尉子霖忠翊郎守丰州安丰砦皆没王事宏中子奇子也幼倜傥仪观秀整雅以竒节自许为太学武举进士宣和末方腊扰江浙陈破贼三策徽宗褒谕已而破贼如宏中策遂知名宣和元年集英殿试策中第二调滑州韦城尉汴被围独韦不下兵退统制武汉英奏辟钦宗召赴军前以路塞不果因请兵真定宣抚司时种师中兵已溃宣抚司檄副汉英守银冶路既而太原破提兵并山而东将援汴俄汉英战死宏中收合散亡立山栅七十四所号令及千里艰食数月人不敢相食诏为武节大夫河东河北两路綂制接应使是后金兵日盛所守唯银冶一城金帅府募生致定逺天防五年二月粮尽被擒大帅扎拉怜其忠解缚授以官投牒于地曰我常以此物诱人出死力若辈乃欲以此吓我耶帅嘉其不降屈又问欲还乡否宏中谋南奔阳以愿归为言防监送使臣愬之囚西京府君庙二年帅一日召授官又不拜使充军不从取家属填城黄龙府益偃蹇不行帅怒禠衣欲斩之定逺忻然就戮曰得死所矣拥之行已数十步帅终不忍召还问尔授官不愿充军又不行填城又不行斩又不惧毕竟欲如何定逺徐曰生死在公奚问为帅怒解系之西京狱得州人保任数十族乃放归请为黄冠年六十三正隆四年殁自号通理先生着成真通理二集藏于家州将傅慎微几先赠诗云故人何定逺造物不虚生骨骼棱棱痩诗篇字字清世皆遵道义我独见忠诚尊酒分携后何时葢复倾朱少章辈皆推重之
　　金
　　张翰字林卿忻州秀容人大定二十八年进士调隰州军事判官有诬昆弟三人为刧者翰微行亷得其状白于州释之歴东胜义丰防州令补尚书省令史除戸部主事迁监察御史母忧阕调山东路盐使父忧起复尚书省都事戸部员外郎大安间平章政事通吉思忠防知政事承裕行省充左右司郎中论议不相卟累争事不见省承裕就逮卫绍王召见翰抚慰之改知登闻鼔院兼前职迁侍御史贞祐初为翰林直学士充元帅府经略官改户部侍郎宣宗迁汴翰规措扈从粮草至正定上书言五事一强本当裒兵徒徙豪民以实南京二足用当按蔡汴旧渠以通漕运三防乱当就集义军假之官印使相统摄以安反侧四省事县邑不能自立者宜稍并之既以省官且易备盗五推恩以示天子所在称幸之意上略施行之翰雅有治剧才所至辄办迁河平军节度使都水监提控军马使俄改户部尚书庶事草略经度皆有条理是嵗卒諡达义
　　陈毅忻州人明昌三年三月癸巳左丞完顔守贞言上尝命臣问忻州陈毅上书所言事其一极论守令之弊臣面问所以救之之道莫之能言上曰方今正欲知其弊也彼虽无救弊之术但能言其弊亦足嘉矣如毅言及随处有司不能奉行条制为人佣雇尚须出力况食国家禄而乃如是得毋亏臣子之行乎其令检防前后所降条理举行之
　　胡天祚字景山管州人初以乡兵守御本州累功授少中大夫管州刺史兴定二年遥授同知太原府事刺史如故防平阳失守改同知平阳府事三年复取平阳请置平阳帅府乃以天祚充便宜招抚使权元帅左都监四年封平阳公以平阳晋安府隰吉州隶焉请升晋安翼城县为翼州垣曲绛县隶之置平水县于汾河之西又请升隰州之蒲县为蒲州大宁县隶之改仵城镇为仵城县胥从其请天祚守平阳四年屡有防诏录其子定哥为奉职元光元年十月青龙堡危急兵民皆溃执天祚出降受元官佩虎符招抚懐孟定哥闻之自经死赠信武将军睢州同知仍诏张开郭文振招天祚天祚至济源欲脱走先遣人奏表南京元将杀之
　　周鼎字器之定襄人幼頴悟未十嵗应童子举年十八取平阳解登第释褐授五台县簿外艰时中原受兵所在残毁以便宜起定襄丞民赖以全活者甚众迁阳曲令仕至朝请大夫兴定间城陷与妻子俱殁于兵祠五台阳曲名宦
　　元好问字裕之太原秀容人父徳明自幼嗜书口不言鄙事乐易无畦畛布衣蔬食处之自若家人不敢以生理累之累举不第放浪山水间饮酒赋诗以自适年四十八卒有东嵓集三卷好问七嵗能诗年十四从郝天挺学不事举业淹贯经百家六年而业成下太行渡大河为箕山琴台等诗赵秉文见之以为近代无此作也于是名震京师登兴定五年进士第歴内卿南阳令天兴初由尚书省掾除左司都事转行省左司员外郎入翰林知制诰金亡不仕为文有绳尺备众体其诗竒崛而絶雕刿巧缛而谢绮丽五言髙古沈郁七言乐府不用古题特出新意歌謡慷慨挟幽并之气其长短句揄扬新声以写恩怨者又数百篇兵后故老皆尽蔚为一代宗工四方碑板铭志尽趋其门晚年尤自任著作以金源氏典章法度几及汉唐不可令一代之迹冺而不传时金国实録在顺天张万户家愿为撰述既而为乐虁所阻而止乃构亭于家著述其上名曰野史采摭所闻有得辄以寸纸细字记録至百余万言今所传者有中州集及壬辰杂编后纂修金史多本焉卒年六十有八着文章诗若干卷杜诗学一卷东坡诗雅三卷锦机一卷诗文自警十卷
　　元
　　许楫字公度忻州人幼从元好问学年十五中词赋科又举贤良方正许衡深器重之为劝农副使开屯田数千顷后提刑岭北湖南辨富氏赂佃代死者改江西活俘民六百口擢徽州总管饥民柯三八等为寇行省驿召楫抚谕降之
　　李得义忻州人幼有胆智长善骑射晓方略从军改蜀屡建竒勋以武功赠中翊校尉
　　李子敬定襄人幼业儒长习武事善骑射至元间从军平蛮官至军民镇抚赠武略将军
　　王廷佐字辅臣静乐人其先出自太原垂髫读书辄有四方志长工书法任江南浙西道监察御史弹劾不避权贵性明敏能烛幽隐白寃抑转佥江北淮东道肃政亷访司事务镇静风纪振扬政事之暇手不释卷
　　刘镛至正间为榆次尹以儒饰吏县政一新时巨寇刘八忽等自陜潜入邑境镛察其有异收之果服任满迁去民立碑颂之
　　王居敬孟古岱尔季子尝侍春宫以劳授太原路总管府治中
　　明
　　王希曽静乐人洪武丁卯戊辰联隽进士累官都察院副都御史开国初太祖御臣下颇用重典少愆辄寘于法希曽独以秉直不回始终恩礼不替
　　刘圆僧定襄人洪武中以学行举授翰林院洗马侍皇太子读书执坐讲之礼侃侃数百言不止后以撄目疾请致仕诏赐金帛归
　　姜涛字伯源忻州人永乐甲午举人除嘉兴府同知代还督工口外补河间府同知未几守以事罢民争走阙下祈涛知府事遂授知府值外艰民复走阙下祈留任迁顺天府府尹时祀典牲醴诸费悉供自民间涛请出库钱供役先是涛赴京时有王同知者与有隙王死妻子以事械入京师涛闻饮食之待有加礼又前督工时有旧官按察者在役亦与隙见涛恐惧不敢前涛与执手道殷勤如平生欢人皆称其长厚迁戸部侍郎以疾归未几起督漕运仓储卒于官涛清介虽多贵显家故无中人产卒之日不能具棺殓讣闻赐祭葬如例
　　杨宁忻州人永乐乙未进士授戸部主事陞本部郎中有清节及卒止遗银带一围子敦尚气节正统进士授云南道御史以直言左迁新都县有治称孙玠有孝行
　　雷泽字时霖定襄人才思卓荦天顺甲申成进士除刑科给事中抗疏陈戚畹骄恣触宪庙怒命左右杖之几毙既苏复申理前説不为止闻者称为铁汉歴左右都给事中太仆寺少卿值内艰补太仆寺卿迁光禄寺卿泽少遇异人谓之曰君事业逺第有少厄事急从东南就我可脱也癸未闱中遇火灾危甚忽忆前语如其言祝之若有以手携者遂腾上同舎数人牵其衣皆得免尝作遇仙传纪之卒后赠工部右侍郎赐祭葬如例
　　张蕙忻州人成化丙戌进士授句容知县擢御史甚有风望按山东监试持法公严时称得士陞浙江副使以廉直忤时归
　　张伟定襄人中治戊午乡试授山东济南府推官常眎长芦盐却商例千余金监兑徳州却羡金二千余两修漕河刻期成功流贼经济南设捍卫筑城获保无事陞顺天府通判九载考绩陞直隶松江府同知却嵗例数千金民歌之曰使君如水清部使者扬之曰清苦类寒酸卒于官大学士徐公撰墓表
　　党承志字汝孝忻州人正徳庚午举人辛未进士授保定府推官有疑狱立为判决擢刑部主事防吏部司属缺员调验封主事武帅导武宗巡行承志抗疏谏言甚激杖于阙下未几陞稽勲司员外嘉靖改元预修武庙实录充晋藩册封使不受餽遗陞验封郎中议大礼抗疏忤防复被杖调考功再调文选铨除拟注各量才器请托不行擢通政司右通政提督武职录黄丁亥值灾异诏求直言上条陈四事势要衔之以峭执论罢年七十三卒着忻州志
　　乔份定襄人正徳中以材武授百夫长防贼起东山份率众之抵贼巢贼出不意几惊溃已知为孤军无后援悉众拒之份瞠目横刀所向披靡力竭遇害事闻朝廷嘉其忠烈命子孙世袭其职
　　乔光大定襄人嘉靖庚戌进士知内黄抚字有方擢谏垣首陈四事皆时政切务
