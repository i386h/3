<!-- { "loadSidebar": true } -->
　　题请加号以旌神功
　　钦定昭惠裕阜盐池之神制造神牌安设致祭一次仍令每嵗春秋致祭
　　帝舜庙在鸣条冈有唐开元二十六年碑明嘉靖中庙废万厯中县吴愈复修
　　三圣庙在运城西北六里旧为河东书院万厯八年相臣张居正毁天下书院都运李廷观不果行改祀尧舜禹三圣后更名宗圣馆复名育才馆又西北二十里有四圣庙祀尧舜禹汤元延祐五年重建
　　后稷庙在原王庄
　　周文王庙在市北村
　　韩文公庙在吕儒村
　　后土庙二一在县城西门外一在运城北门外
　　黑龙神庙旧建黑龙潭旁今移任村春秋致祭
　　表忠祠　祀夏大夫闗龙逢旧在运城东察院左后移院右唐乾元中张谓书碑隂文
　　段干木祠在县东北五十里明洪武十五年重修见一统志
　　杜康祠旧通志在中杜里
　　吴泰轩祠在运城东门内明侍御史
　　夏县
　　舜帝庙在西南十五里姚村
　　禹庙二一在西十五里禹王城城中有青台世传禹治水八年涂山氏望思之地也后人于台上建庙祀禹祭法鲧障鸿水而殛死禹能修鲧之功魏太和十六年诏曰夏禹御洪水之灾建天下之利可祀于安邑用清酌尸祭隋制以伯益配唐开元礼祝版文曰维某年嵗次月朔日开元神武皇帝讳某谨遣具官姓名敢昭告于夏王禹惟王克平九土功施万代式遵故实云云配座敢昭告于伯益氏惟公賛敷下土克蕃庶物率由旧章配享于夏王禹天寳七年诏夏王禹都安邑置一庙享祭仍取当时将相徳业可称者二人以虞伯益秩宗伯夷配咸通九年县令李备修傅覃撰记后汉干祐元年重修原州司马杨荣祚撰记宋初三年一享干徳元年诏仍以伯益配有司每三嵗仲春月行享牲用太牢崇寜四年诏于中太一宫南作寳成宫中置殿曰神灵祀黄帝东庑殿曰成功祀夏后氏礼用中祀币用白仲春之月牲用太牢官造祭品元致和元年舜禹庙并依尧祠故事嵗春秋仲月上旬卜日有司吉蠲致祭官给祭物至正十四年重葺祠宇学士欧阳原功撰记有赡庙田八十畆明正徳十年重修吕柟撰记嘉靖九年县令钟恕以启少康配享三十四年地震止存正殿遗像后县令李遐龄李溥増修青台旧土基砌以砖石増髙十有三仞台上建殿六楹以栖禹像遵旧制也万厯十九年县令髙奎重葺复清丈赡庙地一顷一十九畆
　　国朝康熙四十五年县令蒋起龙重修嵗三月二十二日有司以少牢致祭一在城中明万厯二年县令陈世寳建进士王象干撰记明末水圯废为药王祠
　　国朝康熙十五年县令罗在公厘正台上建楼题曰文命为邑钜观
　　伯益庙在西十里下留村五月五日致祭蝗蝻为灾祷祀辄应
　　后稷庙在西六十里稷王山下
　　晁错庙在西三十里上晁村
　　阳公庙在县治南十里中条山下栁谷口有阳公乡唐谏议大夫城尝隐于此韩昌黎诤臣论云学广而闻多居于晋之鄙薰其徳而善良者几千人栁谷旧有庙县令姜洪重修撰记
　　孙真人庙在莲池禹庙左
　　五龙庙在西四十里鸣条冈上唐武徳六年建六月朔日有司致祭
　　西山龙王庙在东百余里麻乂里旱祷辄应
　　风王庙在南栢塔山有风洞嵗清明日有司致祭今废巫相祠二一在东瑶台山下一名巫咸山祀商相巫咸有二相墓山之左有巫谷　按巫咸父子世为商相孔安国书传巫咸臣名马融曰巫男巫也名咸殷
　　之巫也　孔颖达正义君奭曰巫氏也当以巫为氏名咸　郑康成曰巫咸谓之巫官　吕氏春秋巫彭作医巫咸作筮　史记帝大戊时伊陟赞言于巫咸巫咸治王家有成作咸乂四篇又曰帝祖乙立殷复兴巫贤任职　宋崇宁间祷雨有应诏封昭润侯事见防碑大观三年中书舍人张邦昌定算学诏封商相巫咸河东公山麓有祠久废明洪武八年县令阎育等建新祠而以巫咸侑成化十三年治四年嘉靖四十四年
　　国朝康熙四十六年县令胥重修嵗清明日七月望日十月朔日有司肃祀一在东门外
　　介之推祠在裴介里里多介姓故立祠
　　温公祠二一在县学左祀邑先贤宋司马温公　宋史本传元祐元年九月光薨京师人罢市往吊鬻衣以致奠巷哭以过车岭南封州父老亦相率具祭都中及四方皆画像以祀饮食必祝　崇寜二年四月诏毁光绘像靖康元年二月赠太师三月録其后建炎三年六月诏罢蔡确配享更以左仆射赠太师司马光配享哲宗庙庭靖康初臣僚言司马光之后再絶复立族子正正亦卒而光遗表恩泽已五十年不可复奏请许移奏见存曽孙使之世禄从之绍兴十八年以监登闻鼓徐琏言绘像于景灵宫之壁　宋设配享功臣位于横街之南次内共十六位太师司马光在横街之南道东西向　端平二年十一月诏以司马光从祀孔子庙庭　郡人祀公于县学之左自宋迄元垂三百年延祐六年河东佥事额森布哈暨县令李荣祖重绘神像国子祭酒李穉宾撰记明巡盐御史潜江祁杲因旧祠隘陋改祠于县治东北一在城西鸣条冈髙堠里墓旁
　　奈曼公生祠在县南朱吕里元奈曼察罕特穆尔字廷瑞银青光禄大夫中书平章政事陜西诸道行御史台中丞有捍御功邑人立祠祀之归旸撰记今废碑存
　　王氏世贤祠在城西门内明正徳六年巡抚姜洪建祀翰林王翰长史王励知府王政
　　贤令祠旧志云在北固门内祀县令髙福杨宜钟恕徐祚黄栋李全岳粹王言大岳相季遐龄李溥陈世寳杨溢孙养黙胡柟县丞张世威邢宗道主簿王相赵金冯待聘
　　平陆县
　　神禹庙在东五十里三门山上禹导河东至砥柱凿三门故立庙唐天寳间乡人梁友仁建元至正间増修明景泰时县令李荣重修嘉靖三十四年更定祭仪嵗三月十日有司致祭
　　吴泰伯庙在县治北吴山之麓周武王克殷求泰伯仲雍之后周章已君吴封其弟虞仲于周之北故夏墟因庙祀焉宋咸平间耆民闗成甫等建元至元时重修明洪武乙亥嵗増修翰林编修王翰撰记治十三年重葺给事中马骙撰记嘉靖　重修嵗三月望日致祭
　　思乡庙在县治南金鸡堡上世传为寿亭侯思乡云宋开庆中建元大徳明洪武间重修以地震圯嘉靖三十九年县令马义重建
　　国朝康熙七年县令陈国泰复修
　　宫之竒庙在东北旧辛宫里　谷梁晋假道于虞以伐虢宫之竒谏曰晋国之使者辞卑而币重必不便于虞虞公弗聴宫之竒又谏曰语曰唇亡则齿寒其虞虢之谓乎　正祀考曰直言切谏强之弗从爱国忠君惜其不遇　宋祥符三年耆民安国卿等立庙元至元间重修明王翰有宫之竒庙诗
　　大郎庙在县北贤良里中条山南一峯上宋太平兴国三年建
　　卧龙王庙在县西西侯村元至正中建明成化间修旱祷辄应
　　傅岩祠在县东圣人涧上史记商王武丁夜梦得圣人名曰说以梦所见视羣臣百吏皆非也于是廼使百工营求之野得说于傅险中是时说为胥靡筑于傅险见于武丁武丁曰是也与之语果圣人举以为相殷国大治遂以傅险姓之号曰傅说　唐大厯间县尉李同肇建侍御史杨辚撰文胡曽谒祠有诗宋五礼新仪祀商髙宗于陈州以商相傅说配元延祐初县令刘珪重修主簿续执中撰记嘉靖乙夘地震圯旋重建嵗四月八日有司致祭
　　让畔神祠在县西界兴让村祀虞芮二君　史记虞芮之君有狱不能决乃如周入界耕者皆让畔民俗皆让长皆惭相谓曰吾所争周人所耻何徃为祗取辱耳遂还俱让而去以所争田为闲田至今民无耕者唐大中二年乡人张仁檝建庙元元统明正徳间胥加葺焉四月八日有司致祭
　　五戸将军神祠在东三十里集津　水经注晋泰始二年正月武帝遣监运大中大夫赵国都匠中郎将河东乐世帅众五千余人修治河滩事见五戸祠铭五戸滩名也有神祠通谓之五戸将军亦不知所以也
　　周将军祠在北三十里有将军城遗庙址存　将军平陆人有武勇板觔虬发仪容甚伟初为张寳将自恨事非其主后遇闗公于卧牛山上翻然曰遇将军如披云雾而见青天愿步随虽千里不辞也遂相从樊城之役魏将厐德战走乗小舟欲还曹仁营仓深知水性驱大筏冲翻小舟生擒厐徳上筏其骁健如此后守麦城死之
　　芮城县
　　地皇氏庙在西北十三里庙下有泉泉旁有村胥名地皇
　　大禹庙在东南四十里陌底渡曲里村宋雍熙四年建明正统二年重修
　　芮王庙在西十五里即让畔神祠芮民庙祀之繇秦汉迄唐不替梁开平初勅建祠宇周显徳间勅重葺宋端拱中诏毁淫祠兹庙不废有碑金明昌时亦有碑今胥不存元大徳初进士何南卿撰记云正殿榜曰桑柔贲廕义取芮良夫之诗也门楼髙敞献有殿舞有庭歌有台左廊右庑庙貌崇焕歳清明中秋享祀不忒又云防剑现宋帝之宫霖雨退西狄之冦活焦枯之稼而殿重兴救张地之厄而露台建声灵赫然具存石碣　按记庙旧在县西二十里郑村即芮伯故城后徙县西十五里枕崇冈　九域志有芮君祠
　　六军庙在西二十里郑村　左传桓公四年秋秦师侵芮败焉小之也冬王师秦师围魏执芮伯万以归相传周之六军按兵不动芮人感之立祠
　　齐太公庙在东二十里东吕村南坡下有古碑二详古迹　唐开元十九年置太公尚父庙封武成王　配享西河守吴起列于右　从祀【左】赵信平君亷颇汉相国平阳侯曹参　左丞相绛侯周勃　大司马冠军侯霍去病　魏征东将军晋阳侯张辽　蜀前将军夀亭侯闗公　前燕太宰録尚书太原王慕容恪　梁太尉永寜郡公王僧辨　隋上柱国新义公韩擒虎　兵部尚书同中书门下三品中山公王晙【右】赵马服君赵奢　大将军武安君李牧汉大将军长平侯衞青　后魏太尉北平王长孙嵩　北齐右丞相咸阳王斛律光　唐礼部尚书闻喜公裴行俭兵部尚书同中书门下三品代国公郭元振　太
　　尉中书令尚父汾阳郡王郭子仪【以上胥晋省人故録之】宋建隆三年诏修武成庙与国学相对祥符元年加谥昭烈宋志以春秋二仲上戊释奠武成王庙为中祀今东吕村庙相传太公裔孙所建
　　段干木庙二一在东十里东张村有墓国语文侯过其庐必式又按图经云先生于原上草庐中髙枕而卧秦遂解兵祠旧建县东署曰魏文侯师段干木庙唐贞观元年范阳卢士牟撰碑铭宋制段干木庙有祈报礼一在西北二十三里下段村村多段氏明万厯癸丑县令赵廷琰暨裔孙段国禧建薛伦撰记
　　陈侯庙三一在东北三里庙下村祀汉陈平一在水门村一在洪原村
　　蔡侯庙在西南三十里蔡村东祀汉蔡邕明任裕统有重修庙记
　　张桓侯庙在东岳庙左
　　西平王庙在陌底镇祀唐功臣李晟宋政和元年李弼亮记
　　风雨二王庙在东北八里后周广顺元年辛亥守神祠张徳重修廊宇共三十四楹周七十七步宋大中祥符六年癸丑有石记题曰陜府芮城县风雨二王庙重修立石　王舜民曰风雨庙在古魏城东北数十步髙冈上旧传汉唐前建歳二月二日县官亲祭祈祷辄应
　　河神庙在陌底渡明崇祯六年县令范廷辅建
　　丰节侯庙在县西门外勅封丰节侯祷雨辄应
　　卜子夏祠即文学书院魏文侯师子夏处旧有书院址微存明万厯四十年县令赵廷琰建祠以田子方段干木配享
　　国朝康熙初县令毕盛赞重葺一在书院西北一里三贤祠在东十里东张村祀卜子夏田子方段干木明嘉靖中重修地震圯万厯季年县令赵廷琰重修
