<!-- { "loadSidebar": true } -->
　　厐整河中人父早丧事母孝及母卒合葬茔域整即日屏妻子自入幽隧哀慕不翅生事其子源尝入视整偃仆救之方苏隧中忽发异香后整孱困不胜夜有人送药服之愈人以为神勅赐旌表
　　申明膂力过人以佣直事母时盗贼夜刼杀人明一夕出母被杀假寐田畔梦母谓曰吾已死贼手矣贼东南行可追之明亟返防众尾贼道渇明绐众曰至百里亭有井至则索贼不获目眦俱裂遂仰天愤痛而死乡人义之为立祠于丁庄村
　　秉彛以孝闻自幼敏悟能属诗文皇统中进士歴官兵部侍郎有能声
　　南仲猗氏人有孝行以孝廉称元兵至先士卒死之元
　　梁威逊河中人至大间亲丧庐墓兄诺海为鄂啰官自以尝逺仕不得养其亲弃职举外僧代之人称威逊能孝诺海能义
　　陈元凯克基孙膺之子性英毅有操行事父母以孝闻至元间太保刘文贞荐举扈从累仕显职积阶谏议浙东海右道肃政廉访使追封颍川郡侯諡宣靖子敬立举明经官开成路治中
　　樊珪有孝行至大间为大都提举母思泣丧明珪闻即日解归以舌防母目七日复明有司以闻诏旌为孝感之门
　　王庭祥七歳遭妹殇哭甚哀既瘗悲曰妹入土不可复见他日父母殁庸可见乎于是事之益谨凡得鲜必先奉二亲每上食必亲供入拜因事有缺归记补之如是者十七年父背尝病癕久不瘥庭祥以口吮脓而愈母目失明庭祥以舌防复明事闻旌表其门
　　梁福幼习戎事精骑射渡江平宋有功授鄂啰官副统军旅母周氏恙弗起谓福曰汝弟祥事吾孝吾殁后可以尔官让之福敬诺及母卒同弟披髪跣足负土垒坟事闻旌其门
　　杜昭襁褓中失母继母呉抚之甚厚及长事呉孝呉卒庐墓三年朝夕哭奠
　　张九霞字凌汉号知一蒲州人少负頴质沈重寡言笑好丹鼎铅汞之术后读太极图西铭正等书遂潜心正学家贫父适蜀图生计九霞亲操作奉母以养祖母刘至佣书襄祖葬事一日其母曰汝父客蜀已十五载存则扶掖而来否则舆榇归丘陇霞伏泣曰向所以不欲逺覔者以母无依故也今妇能事母又延一线之续即当长往遂徒步以西系赀不满百钱遇一宋姓者感其孝赠以金乃陟秦岭穿子午道抵泸越滇南歴撒中庆澂江大理诸路凡三易寒暑跋涉五万余里不可得皇急吁天返泸就旅次日将晡一叟从外入雪髯丹顔向客语生平似蒲人熟听则其父也相向啼号观者嗟讶迎以归生平勉人为善有横逆相加者受之不报赎人已鬻之痴女及闻鬻哑女者多其値买之恐他人之不遂其生也其天性慈祥类如此
　　贾宗仁字体元号春江蒲州人寿登九袠有七人称为百歳翁周歳失怙孀母是依六歳受小学即解大意塾师不能难既以家贫罢诵习遨游江湖燕赵海岱巴蜀间十余年积千金旅次江州有赵某藏二十金于箧忘之疑店妇索之亟其夫欲自杀翁随出囊中代偿之后赵理箧而原金见惊愧殊甚淮徐道中偶遇盗同行者悉匿于田而翁于途拾金一囊抵徐与众客分之曰共患难当共得失归里后温清定省曲尽色养居母丧哀毁骨立服除以援例巡检南顿弭盗安民地方赖之以子芳贵赠戸部郎中
　　明
　　王旭字士熙性孝友精诗易叔鳯仪洪武间令盩厔论戍旭代之行畧无怨色与御史谢琚学正曹月川相友善着有鸣樵诗集
　　陆胜猗氏人宣德间输赈三千石御史刘为立义民坊湖潭临晋人弟沚母死同庐墓侧朝夕拜奠终制不辍时谓双孝
　　王宠字君受万泉诸生庐母墓朝夕哭奠如初丧时乌巢短桑抱卵不惊人以为孝感
　　王约猗氏人幼孤母牛遘风疾朝夕扶持躬亲汤药者二十余年母卒苫块庐墓常昼寝梦人呼曰起起水至矣俄水果至惟墓侧禾无患正统二年旌门侄安子龙登科
　　乔通赵从政正统四年捐赈旌门又荆防何东观荆州杰荆邦余衞文俱以输赈称义
　　牛让万泉人景泰间输谷赈饥
　　王珂荣河诸生力学能文甘淡泊好施济东莱呉侯深器之
　　温锡永济人成化间贡生性孝居丧哀毁庐墓致异应事闻旌门
　　李子隆成化间捐赈旌门荆一书万厯九年输赈受义官
　　樊九敖临晋人母疾吁天求代梦得神语割肉进之病果愈
　　王荣蒲州人性孝贫死无棺者助葬之兄弟析居者劝止之吕太史表其墓
　　张辂蒲人正德间兄鉴触刘瑾将坐重辟辂引罪请死太守义而释之有牛伊耕妻溺杀三妾所生五子以妬闻一日妾贺有娠辂为书计激妻逐妾藏辂家生子名张苏垂二十年教养娶妻妬妇亡始归于牛
　　石景贤蒲州人幼孤事母郑氏母病祷以身代誓不茹荤病果愈母卒哀毁几絶葬値霪雨祝天竟得霁其冢不忍骤封负土日只三次庐墓三载州守陈某亲诣慰之
　　王天民蒲州人父朝客甘凉迎归而殁号泣庐墓周两歳以哀毁卒
　　王旦字得元蒲州人孝友好义继母逼入井出无怨言抚弟弥笃挽艘者溺水漕尽覆出数百金易粟以逭其罪又尝捐八百金助修郡城云
　　刘淮蒲州人性刚正里称孝友寿至八十有三
　　孟珵字大理蒲州人父浩兄琳家训严珵祗承甚笃乡里推之累举乡饮賔不赴子孙多显
　　王崇雅嘉靖乙酉解元仕至太仆襄毅兄也乙卯地震郡民死者十三四崇雅父同年进士邹襄惠奉命赍金勘赈欲以丁絶地予之然对曰蒲民无辜横罹惨伤雅邀天幸尚忍取非已物乎且絶丁多寄浅土骴骼不掩盍访其婚友取赀以为葬资公仁及枯骨矣邹大叹服
　　耿显世猗氏人兄弟四人同居无间言隆庆中由恩贡令合水澹泊如儒素俸悉分诸弟秩满归授徒力田
　　乔梓字子芳猗氏贡生万厯间赈粥全活甚众更给冬衣者六七百人祀乡贤
　　王光宙临晋诸生为人倜傥好施济万厯戊子大疫设药拯活者甚众
　　陈志刚猗氏人自先代伍大益恭选至刚子淮七世同防釡容石余今釜犹存
　　李鸿舆蒲州人周歳失怙事母孝母卒丧葬如礼让产抚侄殡兄嫂代人偿负有仁厚方正称
　　孙鎭蒲州人兄弟同居友爱倍至客杭日有妇失夫金惧投江死解囊活之又尝于凉州市药以拯疫疠赈贫助葬多义行
　　杨选蒲州人好义拾还遗金三百两散粟活贫掩骼防困称长者又刘荣亦尝还金焉
　　陈江蒲州人父卒于外负榇归葬事母敬兄抚侄无间言客池阳火或寄金忘其人访而还之弃债还券人多重其髙义又韩瓉拾还遗金焚券托孤亦着义声
　　王三鉴蒲州人商天津乡人王某寄金百两暴卒其子不知也后二年鉴归里还之封识宛然
　　李成芬蒲志载白屋髙贤家屡空防衣奉母祀乡贤谢竒龄蒲州人母病逾年衣不解带居丧庐墓有黄雀入圹之异
　　朱廷珪蒲州人世业农事亲庐墓有孝声
　　刘东旭蒲州人少受易能缵父业父殁庐墓没后督学表其事与父忠甫曾祖母牛氏并建祠东关外
　　魏玑蒲州人事嫠母以孝闻为商得美味必逺致之或思母即竟日驰还祷疾得愈人谓孝感
　　赵钊蒲州人性孝友母刘病笃祈天求代病果愈兄痴弟瞽生养殡殓皆得体
　　洪尚仁蒲州人幼孤事母段色养惟笃母病号天求代母卒年九十有六哀毁逾礼兄四遗侄五抚养成立完娶分财羣髙其义
　　李源发临晋人事嫠母至孝抚弟成立人髙其行祀乡贤
　　王铭临晋人蒲志云正直有信义持是非乡人服焉贾兰临晋人轻财好义夜获偷儿曰尔不足何不告我竟以所窃物予之终身不言其名
　　李源澄临晋人幼孤事母孝抚弟授室拓产分财乡里髙共行举宾饮
　　李奈猗氏人性至孝父彦和病笃思食肉家贫不能得割左股作羮以进疾遂瘳时年四十尚无子后二年举子鉴鉴子如玉登乡荐官鄜州牧又张朝纪亦尝割股焉
　　王守里人尝乞借二千石年荒遂焚其券平时赈贫助婚甚众子明德明道有父风
　　王良卿字国忠猗氏人性孝友兄弟七人同居无间言贡入太学兄以疑狱罹辟日夕焚香祝天隣舍生见而异之询知为兄寃也后按山西白其事时谓诚感
　　曹孕祥字永兴猗氏诸生笃孝友父痪病二十余年扶侍不懈地震急呼父父自牕跃出痪遂愈寿至九十人谓孝感居乡亦有太丘风
　　乔岩号云台猗氏诸生尝拾还遗金有盗夜窃其臝明日遇诸鬻所臝见主奔号众议鸣官岩好言遣之后遇盗于途前盗固在曰乔公吾恩人不得轻犯防送里余而去
　　髙举万泉人幼孤事母至孝每食必亲供以贡入京思母成疾卒
　　薛昆钜鹿县令云霄子由歳贡令故城父丧庐墓哀毁卒
　　杜麟万泉诸生昭之侄也七嵗母亡抚异弟甚厚父卒庐墓三年官郃阳丞有廉声祀乡贤
　　成思忠荣河人世有潜德自髙祖以来七世同防庭无间言称义让之门有碑存焉
　　聂邦宪荣河人父汉母郝其继母樊生三弟尝私取金三百以遗母家汉求不得幽之弗令食宪谋于弟曰舅家银不能还将奈母何罄私囊二百八十两呈父曰此前银也母乃出邦宪后独蕃衍人谓孝徴
　　杨佑万泉诸生父斌遘疾同妻尉氏祷神求代疾寻愈荆可标字仪我猗氏人事嫠母以孝闻母病疫盛暑侍汤药不解衣者四十余日抚侄祚至成立祀乡贤
　　令狐景云字元庆性孝友精岐黄活人甚众有报者则曰吾非术士却弗受子廷瓒廷器以淳谨闻孙鏓亦有孝行锟让产焚券后世子孙多隽科第
　　谢廷辅临晋人路拾遗金四百两覆衣坐田中不得其人归置梁上明日再往则有乘骑奔号而来者邀与归具盘飱探物还之其人感泣曰我郃阳人王德为主人营官事全躯命愿以半酬不许请白当事又不许后五世孙陈常聨魁官翰林
　　荆世承猗氏诸生孝友好义崇祯十三年输粟赈饥约至二千余石
　　张四廕蒲州人崇祯间大饥出千金易粟赈之
　　李世振字起之栖鳯子授光禄寺署丞闯贼追饷火灸铁烙备毒刑或谓何太自苦泣曰吾一身已登鬼箓忍复累及诸弟耶时壮其义
　　王宠韩太守仆也崇祯甲申闯贼渡河太守夫妇继死宠视殓毕顾谓其妻杨妾薛曰吾侪虽人仆实明民也岂臣妾贼乎遂制三木主书姓氏至夜半悬三缳妻妾先经死宠乃缢
　　国朝
　　陈毓秀字含甫猗氏人父国泰诸生以孝友称秀善事继母荒歳施金粟全活无算不给则以牛羊田地济之由歳贡任平逺训导子基命带经力田叔侄兄弟三世同居无间言自国泰至基命俱有孝行祀乡贤孙纶綍皆成进士
　　李斗星字拱北永济县人有至性总角日依父母侧不少去就外傅读内则曲礼诸书定省温清不敢少懈然家故贫不能数具甘脆尝自伤为子无状而父母雅安之泣下既补诸生生徒乃稍稍进始克资以养而教授生徒亦必以孝弟为先游其门者咸饬门内行焉后父母殁庐于墓先后凡六年
　　陈所思临晋人家贫鬻炭晚于路左拾骡一头并载金帛即持火覔得其主则蒲州樊域也时沈醉卧地负归待醒尽还所有坚不受谢明年荒向樊借谷百二十石分赈多人孟军门勦贼时有诸生姚启英冠英被执诬陷将就戮思仗义公言至受刑不变军门嘉焉为释二生而坐诬者
　　张志竒猗氏人顺治己丑姜瓖之变父东升母潘久病卧牀伯东泉伯母史亦老难行志竒以次背负出城挽车避焉后继逝终歳佣工力举四丧人多义之
