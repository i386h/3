<!-- { "loadSidebar": true } -->
　　劲而轻生俭而趋利浇朴相半勤则其性也【文水县志】地贯七乡民逾万戸土膏气秀财丰俗淳西山横列而壮其形势东汾环流而为之襟带风物繁华英豪间出【石为楷龙堂记文水】
　　敦朴无华务稼穑尚骑射【祝志岢岚】
　　依山土瘠人有朴直遗风服勤茹淡多质少文乡井専务稼穑不牵车牛以逺游父子亦佐耕耘未谙纺织为何物【岢岚州志】
　　魏民旧俗以五月十五夜为打簇戏能中者即时赏帛【尔朱荣岚县】
　　其性悍其习陋山多地少民贫【祝志岚县】
　　勤俭朴陋【穆志岚县】
　　朴实不浮稼穑是务【祝志兴县】
　　士闭户自守农夫力穑崇岭峻阪无不耕植工无奇技淫巧地僻不通舟车乏富商大贾是以事节俭务盖藏【兴县志】
　　平阳府
　　帝尧彊于行啬于志以养天下之形是以庶政惟和万国咸寜民皆廸吉莫不振动服化比屋可封而跻仁夀【路史】
　　昔唐人都河东【徐广曰尧都晋阳】殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚防故其俗纤俭习事杨平阳陈西贾秦狄北贾种代【史记】
　　比屋可封者尧舜为之隄也【杨终】
　　欲作千箱主问取黄金母谓多稼厚蓄耕土所致也【汾晋间语】
　　魏丰乐侯杜君畿为河东守开置学官亲执经教授郡中化之自后河东特多儒者【通典】
　　平阳尧之所理有茅茨采椽土硎之度故其人至于今俭啬有温恭克让之德故其人至于今善让有师锡佥曰畴咨之道故其人至于今好谋而深思有百兽率舞凤凰来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉吴子曰俭则财用足而不淫让则遵分而进善其道不鬬谋则通于逺而周于事和则人之质戒则义之实恬以愉则安而久于其道也至乎哉【晋问】
　　汾水之曲巨河之滨故魏之国都旧晋之疆土其俗富庶接秦雍之郊其民忠厚被虞夏之教【宋真宗汾隂记】太行山之髙处平阳晋州蒲坂山之尽头其地硗瘠人民朴陋俭啬惟尧舜能都之【朱子论】
　　河东地瘠民贫风俗勤俭乃其风土气习有以使之至今犹然在三代时可知【朱子诗辨】
　　平阳徃圣所都气温土沃河东殷实汉唐同称吏能茹冰蘖可鸣琴治也【羣书备考】
　　崇礼让多勇敢【图书编】
　　君子忧深思逺小人俭啬甘辛苦薄于滋味勤于耕织服劳商贾【平阳府志】
　　人好力田喜雨苦旱【同上】
　　其民甘粗粝力稼穑俭朴不奢【祝志临汾】
　　居不近市女不向衢士民有分男女无杂勇于纳赋耻于游食【旧志临汾】
　　尚朴鲁力田亩勤纺绩崇享祀【祝志襄陵】
　　力稼服田勤于纺绩享祀报本虽费不吝【穆志襄陵】
　　民尚俭而务耕织士勤学而耻骄奢【祝志洪洞】
　　惟尚质实不事商贾【祝志浮山】
　　俗尚节俭不事商贾男耕女织各执其功尤重婚丧有无相须【穆志浮山】
　　勤于耕织简于自安【祝志赵城】
　　民知俭啬士知读书【穆志赵城】
　　男力畎亩女务织纺信鬼神喜祭赛婚论财礼丧用浮屠【祝志太平】
　　君子尚礼义小人勤稼穑里闬之间雍雍如也【太平县志】
　　质而少文俭而不侈【祝志岳阳】
　　人民性质而朴素财用节俭而不侈文武鲜尚商贾不通【穆志岳阳】
　　鲁成公六年晋人谋去故绛韩献子曰不如新田土厚水深居之不疾有汾浍以流其恶且民从教【左曲沃】晋诗素衣朱襮孔颖达引释器以释之曰黼领谓之襮孙炎曰绣刺黼文以褗领是也【皇祐四年礼院凑】重迁徙服商贾颇好神而喜讼【祝志曲沃】
　　士恂恂礼法矜谭气节即人不尽然亦善钧从众民朴直急公贡赋不敢后而竞利好鬬或亦地气使然也土狭人满每赀走四方所至多流寓其闲虽山陬海澨皆有邑人【赵彦复沃史风俗序】
　　士民有分男女不杂近颇奢靡【祝志翼城】
　　水深土厚故其俗朴质地多刚壤故其民武悍有先王克俭之风故其民纤啬【翼城县志】
　　民淳讼简有礼让风【祝志汾西】
　　重礼义不事浮末近颇惑于鬼神【祝志灵石】
　　灵石僻在万山中财货不通其人勤苦多致盖藏弟子员皆守章句不敢背师说【灵石县志】
　　岳阳尧都所在其民勤且俭犹有遗风焉【明一统志霍州】好儒少讼薄于衣食而好置产业【祝志霍州】
　　潞安府
　　民俗淳古【潞安志】
　　上党多晋公族子孙以诈力相倾【汉书】
　　潞州山川髙险人俗劲悍【旧五代史】
　　宋时潞州民死多不葬通判李昭玘斥官地画兆竁具棺衾作文风晓之俗为一变【潞志】
　　上党之间士或带经而锄有不待风厉而乐为之者【元好问学记】
　　地险而民悍物饶而俗强【张仲贤府治】
　　其人纯质节俭勤稼穑其地宜黍稷气候迟【五州志】民多俭质而务农士尚气节而务学【图书编】
　　人习机杼俗亦俭朴【羣书备考】
　　民多勤俭力农士尚气节务学【祝志长治】
　　永宣成之时士敦行务实学商亦简素朴野罔敢凌肆自恣迨其后渐致华靡俗尚巫觋凡联姻缔交营葬不无少变于前【长治县志】
　　淳朴节俭循循守礼【祝志长子】
　　淳朴而力田节俭而尚礼娶妻必亲迎亲丧少佛事【长子志】
　　节俭务农织不事商贾士风颇振【祝志屯畱】
　　土瘠民劳习尚俭素有尧之遗风【元皇甫本屯畱记】其地在万山之中险狭而硗薄民力田勤苦岁获不及他郡之半故土俗自古称纯俭其势然也【刘健屯畱记】崇俭务本力学好儒【祝志襄垣】
　　其俗悲歌慷慨而尚气节俭以自奉而急于正供【襄垣县志】
　　力田而知克勤守已而耻犯法【祝志潞城】
　　地瘠民贫土寒风肃勤俭力田【潞城县志】
　　田亩能勤财用知俭【祝志黎城】
　　其民淳俭好文力田【黎城县志】
　　安贫守俭力田务本【祝志壶关】
　　壶俗淳古惟俭惟勤岁时伏腊罔敢有即于戏者【壶关志】
　　朴直而少文俭啬而不华勤于农桑短于商贾【祝志平顺】石厚土薄地瘠人穷婚姻丧葬交相为助【平顺县志】汾州府
　　夫西河魏土文侯所兴有段干木田子方之遗风凛然皆有节槩知去就之分【杨恽报孙防宗书】
　　地髙气爽土厚水清其民淳且重桑麻之沃秔稻之富流衍四境【宋谢悰清虚观记】
　　汾州古台骀地阻金岭倚汤泉潆汾如带俗尚俭重文义近竞豪奢为晋奥区【提学薛亨学记】
　　其人勤俭【文献通考】
　　汾州风俗重厚尚义【地舆综要】
　　其民重厚知义尚信好文【明一统志】
　　其地商贾走集民物浩穰俗用侈靡讼狱滋烦【冯琦府治记】
　　古西河地人民繁庶【祝志】
　　性质淳厚俗尚俭约勤于稼穑守礼好义【通志】
　　人民繁庶强毅质朴农务耕牧士习诵有忠厚之风【穆志汾阳】
　　其民重厚知义尚信好文近流于奢侈【祝志汾阳】
　　多商贾喜华靡世禄者众知礼者鲜【祝志汾阳】
　　务稼穑事织纺但风气刚劲颇难治【祝志平遥】
　　地瘠薄气刚劲多耕织少商贾健讼尚侈【府志平遥】
　　士之童入党塾壮游胶泮者犹荆璞未剖蓝石待凿悃质纯干得全于天【纪云鹤平遥学记】
　　周举汝阳人为并州刺史太原旧俗以介子推焚骸有龙忌之禁至其亡月竞言神灵不乐举火士民每冬辄一月寒食莫敢烟防老少多病死者举乃作文吊子推言盛冬去火残损民命非贤者意宣示愚民使温食于是众惑稍解风俗顿革【杂记】
　　潞公祖铭云文氏嘉是山水乐其风土乃自河东之同果里徙居于此【潞公家乗】
　　人多业医尚俭素勤稼穑好勇义隆于祀先虽费而不惜【祝志介休】
　　万厯间邑令史记事云毎嘉士大夫敦朴有古风独虑民习于奢几不可训且崇佛重祷市利轻生而少知教【介休县志】
　　俭啬健讼且好鬼神【祝志孝义】
　　民性敦厚婚丧周济不吝【郡志孝义】
　　勤于商贾勇于输纳民颇畏法士知自守【祝志临县】
　　土阜平丛川流迅厉其民悍而不奸感而易从【临县志】敦厚俭啬不事商贾惟勤农亩【祝志石楼】
　　其性醇其俗俭朴略少文男不经商女不絍织惟农是务栋宇不饰民多穴处【石楼县志】
　　土瘠民贫愚鲁俭朴【祝志永寜】
　　土瘠民贫野旷人稀士多慷慨民亦质直勤于业农拙于服贾衣冠文物颇有古风【郡志永宁】
　　朴鲁少伪礼节不愆【祝志宁乡】
　　地瘠俗俭无奇饰无逐末【郡志宁乡】
　　大同府
　　质直朴野【汉志】
　　后魏乐府有北歌亦曰真人歌都代时命宫人朝夕歌之周隋始与西凉乐杂奏至唐存者五十三章而名可解者六章而已一曰慕容可汗二曰吐谷浑三曰部落稽四曰钜鹿公主五曰白浄王六曰太子企喻也其余辞多可汗之称盖燕魏之际鲜卑歌也隋鼔吹有其曲而不同贞观中将军侯贵昌并州人世北歌诏太乐然译者不能通岁久不可辨矣【唐乐府序】
　　自代北至云朔等州北临广野封略之内南北错居【寰宇记】
　　质直淳厚【地舆综要】
　　俗尚武艺风声气习自昔而然【明一统志】
　　大同虽涉边徼商旅辐辏以浮靡相燿【祝志大同】
　　云北边大藩镇其土沙瘠其俗骄悍军氓杂处号称难治【布政李承式记】
　　士人劲直率矜名节饬亷隅犹存忠厚之风【郡志】地土沙碛硗薄风髙气寒丰岁亩不满斗故中人日仅再食俗多俭啬恒存蟋蟀之风【郡志】
　　尚侈而少质实安分而鲜争讼【祝志大同】
　　士习谨愿絶无武断告讦之行簪弁子弟服习弓马给事麾幕以列车骑材官之盛且地近虎山土著从戎者十室五六少小边庭之习气尔尔【大同县志】
　　无负气健讼之风有务农勤本之实【祝志怀仁】
　　地土沙鹻人性朴直虽穷乡僻里亦知崇尚诗书人文视前颇盛【怀仁县志】
　　俭约朴素惟务农业【祝志山隂】
　　民务农士敦本服食崇俭婚丧如礼【山隂县志】
　　吾里唐虞故壤犹存俭啬之风燕赵多豪羞作轻窕之态颇知礼而畏义不随俗而习非乃顷衿弁之中间有防袴之子众方指议而窃笑彼且腼面而招淫荡而无成悔之何及尚其衣锦而存尚防之心被褐而珍怀玉之守貌思作肃服戒不衷【山阴王文端公集】
　　人民淳厚垦田为生【应州图经】
　　其民淳其事简【祝志应州】
　　俗尚武艺不事商贾其地干燥少树宜雨不宜旱尤苦霜早【应州志】
　　四民气禀淳厚各守所业而不变迁以俭勤相能【浑源州图经】
　　以淳厚相尚以勤俭为本【祝志浑源】
　　据云中奥区山川秀异哲人辈出【万安浑源州学记】民知勤农士颇向学【祝志灵邱】
　　先秋陨霜深春犹雪终岁勤劳习尚俭陋【灵邱县志】地肥饶人喜争好鬬颇为北方风气之囿【祝志广灵】
