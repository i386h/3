<!-- { "loadSidebar": true } -->
　　贾正仪闻喜人文学赡富洪武间举秀才授河南道御史有直声累官河南参政清介自持谢政归纺绩为生太祖闻而奬之
　　杨峙字景瑞河津人宣徳癸夘举人谨慤工诗薛文清公雅重之
　　杨润河津人少从薛文清学称髙弟景泰癸酉举于乡授泾阳教谕动遵规矩训迪为一时广文最擢国子监监丞禄薄不能迎养因悉举俸钱以奉父而自甘澹泊葢文行兼至云
　　史英字廷珍稷山人读书得体要为诸生即以薛文清自期待成化戊戌进士知枣强县革奸靖盗贼垦荒赈饥一时复业者百二十户五百三十二口捐俸资药饵完婚丧者一千五百余人擢监察御史清理长淮盐课按苏松首劾周驸马兄贪横寘于法入掌河南道再按徽宁以刚直忤刘瑾调河南副使径拂衣归不赴着就正一得诸稿所言皆主敬穷理之学
　　任佐稷山人正徳丙子举人温厚纯笃署洛南教谕饬学敦行士习丕变陞国子学正丁艰制终北上道由晋阳赴都宪张瀚处呈减本县代纳文水等县均徭二千余两复补太学防驾临幸赐衣一袭寻晋南京户部主事监江隂仓粮督钞淮安皆革其晋员外郎中总督仓场乂晋镇逺知府饬兵辑民武卫肃然寻陞贵州按察司副使值讨苖人乱内外筹计居多晋辽东苑马寺卿所着有四书辩异书翼言汾野诗集
　　李汝寛字严夫闻喜人嘉靖丙辰进士授清丰知县政尚严明而行以寛大邑有继母素以嚚着一日诣县庭控其子汝寛以情法谕戒之卒感悟母子相乐如初擢大理评事以平反着解组归购书数百卷筑楼藏之日坐其中吟披不释手着有在涧集藏于家
　　陶梓绛州人嘉靖甲午举人任睢州迁两浙盐运副去之日士民不忍舍卒于杭轝榇过睢士民哭奠留二日始得归梓徳性温雅平生无疾言遽色师吕泾野得身心之学焉
　　梁格字君正稷山人长史濬子性俭约嘉靖乙未进士授济阳知县济阳故烦剧地俗健讼格至别淑慝审情伪惩治一二梗令者如法俗为一变其他罢无名之税戢阉寺之横凡有闗民利害者毅然无所顾惮一时复业者数百户尝奉檄勘禹城疑狱径释之其人持百金来谢亟麾去清苦之操数年如一日尝作雪粮吟以见志擢南京兵科给事中行至平阳得母讣擗踊泣血遂遘疾逾年卒所着窥易集四书古义补定斋存稿藏于家
　　梁纪字理夫该贯经史倚庐父墓者三年领乡荐以母老不仕后迫母命勉上公车梦母疾即亟返事闻赐秩都察院都事尝买姚村腴田若干畆斥以为民居民为立祠祀之着有樗栎子等书十四种祀乡贤
　　梁纲字正夫号承斋稷山人给事格子孝亷纪弟也嘉靖壬子解元壬戌成进士授户部主事筦天津易州仓督密云饷搜括频年干没及羡余三千余金悉以上闻迁河南副使条上利病数十事大吏嘉之命通省共为遵守迁湖广参政请归与兄纪侍母甘防不复出纲喜临池大小书法俱精工既归筑知止轩读书其中前后荐章二十余上俱不赴所着高梁生集计十三种共二百一十卷弟维戊午举人
　　梁维字持夫号水岩稷山人格季子聪慧博洽天性孝友从二兄受业典坟无所不读尤工书法领嘉靖戊午乡荐齐名伯仲时拟三鳯云所着有三桂堂集六子抄史编类抄若干卷藏于家
　　赵用光字哲臣河津人三聘子登万厯乙未进士官至詹事府少詹掌翰林院事兼侍读学士性孝友居官清介学以致知主敬为宗典文衡拔文士丘毛伯等所着有苍雪轩文集河东巡盐李日宣为之序
　　王臣直原名聨科字圣隣绛州人万厯庚子举人授泗州知州丁内艰起开州治兵捕盗为濬滑一带保障公暇集诸知名士谈道赋诗培植不遗余力开人士集其文曰澶渊杂著诗曰夜告亭草工八分书崇祯间书迹入禁中上见之欣赏谓笔法浑成有北人气骨诏董金吾徴书于任所赋诗书帛以进有孤葵惟向日寸草自知春之句先是秦冦渡河分守道委练乡勇为桑梓卫人倚为安子太武崇祯庚午举人
　　刘有纶字代予河津人万歴壬子举人事父光禄至孝让产兄弟始终无间言常从毘陵王翼庵究理学渊源读书晋阳书院问字屦满寄籍广陵置讲院兴教寺当事每造庐请终嵗无私谒丙子佐邑令甃城淮抚朱大典拟荐修实録因官之坚辞授桐乡知县未任卒着四书自言明诚续言三忠诗文保甲议盐法条议麟防诸书
　　任宪字宪章稷山人苑马卿佐子慷慨有气节万厯年以贡授郏县训导未受事即条上兴学六款涖任后白秦生疑狱耻昝生兄弟防于墙作诗自责未几迁山隂教谕修号舍二十四间集诸生讲习其中再迁大同教授笞丁生越控受责以为惰教之戒又祀忠臣周尚文郭琥二人旌孝子赵荣贵一人节妇朱刘氏五人以为世劝乆之以庆府纪善归里家居尝与夏县马鳯巢书言治河与大同何士魁书言治兵葢虽退居不忘国恤云所着求心录礼注补遗两斋范畧防求小补绎古繁言艺林正体礼俗明微诸书兵燹后多散轶不全惟龙钟草七册藏于家
　　甯二翰号林垣闻喜人三翰从兄天启间贡幼与三翰俱有文名称河东二甯笃嗜诗书尤好奬掖人士立社董泊庙躬为评隲不少爽三中副车不乐仕进讲文课艺髦而不倦三子二登甲科人以为善教寻卒所着有四书易经心印等集
　　韩霖字雨公号寓庵绛州人长身竦肩音如洪钟为文有竒气书法在苏米间少为傅东渤文太青两先生所知黄石斋马素修董思白诸公咸乐为推许天启辛酉举于乡与其兄孝亷云竞爽先是年舞象时从兄游云间窥见娄东指趣后遂益嗜游为聚书计尝南至金陵东览虎邱震泽泛舟南下武林又西南探匡庐观瀑布水复由淮南北上谒孔林抚手植桧前后购书数万卷法书数千卷既归筑卅乘藏书楼以贮之日与二三弟子较勘编摩又于读书之暇学兵法于徐光启学铳法于高则圣务为当世有用之士顾未及一试遽以避冦罹祸死所着守圉全书救荒全书祖绛帖考炮台图説数十种兵燹之余存者亦仅矣
　　裴邦奇号巢云闻喜人问学综博不事举子业以诗名与汾阳孔探花天谢山人榛唱和有巢云诗集四卷
　　李侨字养高闻喜人崇祯壬午贡孝友端良澹泊宁静性嗜书虽髦不倦教授生徒负笈担簦学舍不能容知名者百余人兼精韵学从游皆知声律士林尊为师范年八十四无疾卒
　　梁珙稷山人博综古今补弟子员载酒问字者接踵虽终日谈论无倦容知县姚延启扁曰伯鸾高节年六十八趺坐而终
　　姚绶字公绶号松溪稷山人少以文学补弟子员喜诗赋寻自引退卜居紫金山麓凿池注水灌田自给知县孙倌为构室三楹题曰高士幽居所着有金山樵隠若干卷
　　辛全字复元号天斋绛州人生而胸有赤痣称神童方总角时讲河图洛书辄能惊其长老弱冠从塾师即有志圣贤之学每读程朱书焚香端坐録其言行以为法则一时有辛夫子之称毕守道自严闻其名造庐访焉南提学居益驻节州中召试明体适用防列诸生俾饩于庠寻奉安邑曹真予为师学益进一日于广座间或言中庸无声无臭两无字最为元妙全曰不如孟子父子有亲五有字更加切实闻者咸頫首老儒李承赐年七十余遂愿北面称弟子闗中冯少墟楚中贺阳亨各以所学来质呉相国甡倪祭酒元璐路御史振飞等推挽恐后比膺贡入京师贺相国逢圣特疏闻于朝诏以知府用全亦欲举素所论著如衡门芹经世硕画见诸行事未几以内艰归遽婴病卒全早丧父哀毁如礼持七戒三年事孀母爱敬兼至奉伯兄备极愉和安贫乐道终其身既殁门人私諡曰文敬
　　文显道字子行诸生游辛全门讲学明道好劝人为善人称文夫子又车国幼事辛全有笃实君子之誉刘泽长字恒斋公府中遇寃抑婉为伸救闻辛全讲学忻然从之着刘子俚言见三晋语录中
　　鲁世任字媿尹垣曲人性端方事亲孝从绛州辛全学力行不倦天启末举于乡崇祯十年为郑州知州建天中书院集士子讲肄其中逺近乐从者千人十三年秋给事中范士髦荐世任及内丘故太原通判乔中和称为醇儒乞召试平台备顾问不报十五年流贼来犯亲勒民兵御之河干战败自刎死士民肖像祀之书院中
　　谭登仕绛县人天启间贡授同州训导陞泰安教谕洛南知县服官清谨性嗜学尝以大学配河图洛书文太青称其眼空千古所着有太极图解四书事天象畧道一九论等书行世
　　国朝
　　王复初字心一号云将绛州人父曰善有学行复初少闻为学大指已复私淑其乡辛复元不为剽掠之学由拔贡生中顺天戊子副榜授古田知县以严行恕吏民胥奉法唯谨迁扬州府盐政同知伸许生之屈赎邹吏之妻政声借甚致仕归辟严正斋日与党氷壑王君栋阐明性学不一与外事尝十举乡饮大賔里人重之
　　王朴绛州人州博士弟子寻谢去颛精性理诸书与曲沃贾荆生大宁曹陶庵共相商确其学一以诚实敦笃为主曹手书迂斋二字遗之故自号曰迂叟着有纯孝篇阐幽集思齐录燕居录诸书
　　李生光字闇章绛州人幼端方不与羣儿伍年十嵗从阎隆宇受尚书父殁窘或劝易业迄不肯曰父命也后闻辛复元讲道河汾负笈就弟子列尝着儒教辨正崇正辟邪彚编及自警诗友于篇诸书学者多诵之
　　王兆□绛州人嵗贡生刚方不乐与富贵人交非义一介不取年八十犹授徒不懈窽批郤多所成就着有四书宗朱正旨行于世
　　阎懐珍字月生稷山人幼嗜学取朱子小学日夜潜玩常期见诸行事亦日举以教人进退坐立皆有法度兄有疾子亡孙幼复无为主中馈者朝夕其侧十余年如一日中年丧偶终其身不娶同学某官都下延入幕中嵗奉束脩如干比某殁卖田赙之如其数虽瓶无储粟泊如也年八十三嵗卒
　　翟鳯翥字象陆闻喜人同官教谕期古孙顺治丙戌进士官刑部主事迁饶州知府以卓异擢屯田道再擢陜西按察司使迁湖广右布政使福建左布政使左迁福建盐驿道卒于官鳯翥为诸生时袁督学继咸深器之既通籍由曹郎洊跻藩岳所至号清惠而尤以培防士类为先务在饶州建芝山书院集诸生日课之在陕西修少墟冯公书院在湖广修汉阳书院买田以赡诸生然雅负干畧克肩大事其始涖饶也有盗盘踞山中时出为民害遣一老卒持所撰铎书往招之贼党感泣胥解散及理屯政条上屯务十事至今垂为甲令雅喜譔文章尤好褒阐潜徳虽卖菜洒削无或遗着涑水篇桐园谱裴氏家谱闻喜乘行于世子贞仪甲午拔贡营事甫讫呕血卒人痛惜之
　　党成字宪公绛州人世居城北山厓下近明藩府藏氷地故号氷壑居士学者因称氷壑先生幼为学即有志圣贤村居键戸日诵贯濓洛闗闽诸书以身体之家甚贫取与画然一介不茍与人语率本诸经尝为贾舍人荆生作一斋解援周元公程正公説无巵辞又尝为人辨朱陆异同探本原穷归宿是非疑似了如指掌着学庸澹言日知若干种见者谓笃实精醇可拟读书录魏大司冦环极闻其名寄书讲学三返卒不答魏益高之年将髦贫日益甚读书好古晏如也卒后数年州守为树碑于墓上
　　李毓秀字子潜绛州人国学注选县丞从氷壑党成游几二十年守师説不敢变尤研精学庸或问辑宋儒大文约亦或问为多尝曰西铭太极相为表里西铭言其当然太极言其所以然西铭犹大学太极犹中庸也晩而讲易敦复斋年八十三卒太平王御史奂曽深惋惜焉
