<!-- { "loadSidebar": true } -->
　　鹿径岭山在县西六十里乃芦芽西出枝南度者也一名鹿绽岭欧阳修劄子经宪州飞鸢军入洪谷方至岢岚即今鹿径岭道也
　　鳯凰山在县北四十里
　　马头山在县北五十里汾水东万华出枝绕西者金天会中建后魏孝文帝庙
　　阳光洞在北山麓天庆观后宋杜时亮记天庆观依北山之麓循三清殿而北上径路盘纡约二百歩至山脇当峻壁巉岩处为洞凿深三丈有竒高广寻仞入洞门西折又为石梯高丈许陟之然后达洞之奥
　　屹嵯山在县东北六十里北接刁胡山西通磨官峪磨官峪在屹嵯山西
　　雕狐山在县东北八十里上多雕狐路繇磨官峪入黄菜山在县东北八十里逓高三里盘踞九十里连宁武界乃管涔东出枝绕南者山面南高出诸山【产黄菜】
　　巾字山在县东北百二十里逓高三里盘踞四十里山面西南絶顶形似巾字山岩布石如云滴水如雨名巾岩濑雨下有泉一祷雨多应宋宣和中建祠封显应侯
　　万华山在县东北百三十里汾水东高五里盘踞四十里管涔右劈枝也东至忻州北至堂子村西北至宁武山面南岩下有无梁殿
　　古洞在县东北百三十里黄松沟西半岩有洞一巨二小洞门石柱石梁石椽天划神镂灶突炕胥穿石为之密无缝裂迤东有石
　　新开岭在县东北路通忻州
　　汾河源出宁武县三马营管涔山天池下又一源出林溪山龙眼泉过支锅石合于宁化南四十里定河【少昊孙昌宁公所定名定河】南流入县永安镇经县治西半里东南下娄烦镇至防门村入交城卢峪口界　水经注汾水又南与东西温谿合【当即碾河源石峡山泉也】又南经一城东凭墉积石侧枕汾水俗谓之代城又南出二城间其城角倚翼枕汾流世谓之侯莫干城
　　社干河在县南十五里源出岚县梅家庄流至县境王端庄东南入于汾
　　监河源出县南百四十里独石河村流至娄烦镇南入汾明志镇西一里东流入汾
　　狗防泉在天柱山北魏书尔朱荣高祖羽健居北秀容川曾有狗防地因而穿之得甘泉故名一名龙泉
　　羊儿河源出县西五十里鹿径岭下东流至县西南一里入于汾
　　碾河发源县东北百二十里巾字山或瀑出岩下或突出地中水甚清洁气温不冰十里有竒合悬钟山马寨水经娘娘山下至县城南半里又西入于汾
　　岚河源出岚县经流古石门会龙泉川至县西南六十里汾阳都东北入汾右折入石峡
　　金龙泉在天柱山半　渥洼泉在周洪山北　巾山泉在巾字山下　独泉在石楼山上　天城流泉在临春山下　桃山泉在桃子山下　涌泉在城东小山湾　马跑泉源出下马城相传唐太宗遗迹南流入交城境
　　代州
　　勾注山在州西北二十五里一名累头山一名牛斗山土人名牛头山山有七峰似斗又名斗山东有勾注陉山形勾转水势注流故名勾注山其北名勾注塞跨朔州南境山有东西陉又名西陉山东陉山上有太和崖一名太和岭实一山也下有白龙池一名神仙隘　苏厉遗赵王书秦反巠分先俞于赵　徐广曰尔雅曰西俞雁门是也正义曰巠音邢分字误当作山字括地志云勾注山一名西陉山在代州雁门县西北四十里俞音戍郭注云西隃即雁门山也按西先声相近盖陉山西隃二山之地竝在代州雁门县皆赵地也　晋句注碑北方之险有卢龙飞狐句注为首天下之阻所以分别内外　孙绍先北斗山灵应祠记古称晋多山其南北环抱若天造神为之者惟代则然南山拱峙如屏障其北率巍耸雄踞如枕如负蜿蜒而西其峰峦突兀壁立峭拔俨然为一方巨镇者惟北斗则然山故名累头祠在其巅歴宋金元荐有封号如所谓顺德侯佑顺公广祐灵应王者有刻石可考见也　后魏天兴四年新兴太守上言晋昌民贾相昔年二十二为雁门郡吏入勾注西陉见一父老曰自今以后四十二年时当大乐子孙永长言终老父化为石人相今七十下检石人见存至破慕容宝之岁四十二年
　　白仁岩在州西北三十里晋释慧远建寺巨石上有石塔峰头有説法台定心石棋枰石崖下有五井瀱汋者二其三明冽可鉴
　　雁门山在州北三十五里一名雁门塞两山对峙雁度其间上有过雁峰特高与应州龙首山相望南口东山麓有鳯凰石形瘦而端立上有鳯爪痕关西有豹突泉一名横城隘　杨六郎试刀石一石中分在州北八里　虎迹石在州北二十里　乔宇雁门山记午上关折西蹑高岭絶顶四望则繁峙五台耸其东宁武诸山带其西正阳石鼔挺其南朔州马邑临边之地在其北　代州勾注堑限内外而夏屋绍宗覆宿传岁雁门卓起八里平穿南则鳯凰诸山与雁门对峙其雁门之左则水峪胡峪等山为东壁而交南山之峩口雁门之右则白草莲花接盘道等梁为西壁而交南山之苏林东西四水一面滹沱　郭璞传礝石出雁门山白者如水中有赤色　金元好问诗盘盘雁门道雪涧深以阻半岭逢驱车人牛一何苦山海经雁门之水出于雁门之山雁出其间在高
　　柳北其山重峦叠巘霞举云高连山隐隐东出辽塞其水东南流经高柳县故城北城在平城东南六七十里于代为西北也以地势度之非今雁门
　　累头山在雁门废县西北六十里即勾注七峰之首也汉志中陵有累头　水经注湿水出于累头山地形志雁门有龙渊神亚泽祠志累头山之神能兴云南宋金胥有封号
　　夏屋山在州东北三十里一名夏壶一名贾屋土人名草垜山山侧有西峩谷　水经注湿水东北左合夏屋山水南出夏屋山之东谿西北流　括地志夏屋山一名贾屋山今名贾母山在代州雁门县东北三十五里夏屋与勾注山相接盖北方之险亦天下之阻路所以分别内外也　师古曰贾屋山即史记所云赵襄子北登夏屋者　金志雁门有夏屋山雁门山滹沱水　山堂肆考夏屋山在山西太原府代州东昔赵襄子北登夏屋诱代王使厨人操铜斗击杀之遂有代地　尔雅山中有异兽形如菟相负并行土俗谓之蹶注出夏屋山
　　鳯游峪在州东十五里一名牛心山
　　白杨原在州东四十里令狐楚白杨庙记滹水旁注雁门山前峙盘礴相抵为堆为阜翳荟柯条如虬如龙广仅百亩厥高又倍信可以回薄日月而逃避风雨岂朔漠之气凝结于此乎坤元之精决泄于此乎
　　鹿蹄石在州东四十里涧石上有双鹿蹄痕石下有鹿蹄涧堡
　　明月崖在州东五十里崖有石形圆似月
　　舜山在州东南十五里山上有舜井建舜庙舜子寺王通山在舜山右距州二十五里以舜名一名龙谷滴水崖在州东南四十里悬崖高十余丈崖半一泉线悬洛洛不少辍
　　三台山在州东南四十四里三峰
　　龙门在州东南五十里两山对峙
　　圭峰山在州东南五十里本丰而末□象圭之终葵山下明月岩象月盈东涧有峰半巅石窍洞开为名穿心洞俛入洞口辄高朗可容数十百人宋季夏丞相侄吉祥避元兵于此
　　东峩峪在州东南五十里两山墙立殆数千仞
　　香炉山在州南二十里四角棱起俨似商彛
　　鳯凰山在州南三十里有天桂玉女玉案会仙养龙五峰东南十里有青龙门观旁有洗参饮虎二池桃花水帘丹砂藏剑诸洞相传孙真人链丹地又传隋仁寿二年鳯凰见此上建来仪观名山为嘉瑞山
　　西峩峪在州西南十里一名荆山
　　紫荆山在州西南二十五里峰形似笔架
　　杀子谷在州东北二十里赤土沟北相传扶苏死此中有恨斯水　唐胡曽杀子谷诗至今谷口泉呜咽犹似秦人恨李斯
　　覆宿山在州东北三十五里自夏屋山入州界断而复起雁门落腰铺山穿南口八里庄入平原形圆似星一名馒头一名牛心一名伏牛州主山也
　　胡峪山在州东北四十五里峪口有脱甲石似甲挂痕阳岐山在州东北五十里
　　滹沱河在州南二里繇繁峙流入州境　沉沙浴泥防代城南而西环绕如带流三里合三里河水又十里有竒合羊头神河水又数里合九龙河暨西峩河水又西南流入崞县界　山海经液女之水出于其阳又以防防系之
　　东关河在州东半里原出雁门山绕城东南入于滹沱栢谷泉在东门外南流入滹沱
　　蓝水泉在东门外味咸
　　高泉在州东南三十五里后涸
　　龙雾泉在州东南四十里
　　谷口河在州东南五十里发源五台杨林岭流经县境谷口村民多引溉田
　　西泉在圭峰山西涧中合西峩河入滹沱　涧中有石正方而崇似翠屏高百尺水由上泻似埀珠伏石根下行数武由石窦中涌出出涧口又伏行石霤间又百武出趾下响似摐琴
　　洗参池在鳯凰山下相传仙人洗药于此
　　三里河在州西南三里经西关南入滹沱
　　西峩河在州西南十里源出荆山北流入滹沱
　　阳明堡东西河在州西南二十里源黄黒二龙池一名饮虎池
　　柳村河在州西七里上田都　通志名七里河经七里堡入滹沱
　　马站河在州西十里
　　羊头神河二在州西二十里一源茹解都黒龙池名东河一源茹解都黄龙池名西河又滙龙祠池上池水胥南流入滹沱
　　龙跃泉在州西北二十五里平地沸涌以巨石投之辄喷出旧传潜通燕京之天池
　　九龙河在西北三十五里南流入滹沱
　　金波泉在城北隅即八角井也水甚甘酿酒号金波豹突泉在州北三十里雁门关西门外水源猛奋突出北流入桑干河
　　饮虎池在州北
　　恨斯水源出杀子谷
　　玉液井水甘　星聚泉　益美泉　澄玉泉胥在城内五台县
　　五台山在县东北百二十里环五百余里上有五峰巅胥积土象台文殊师利现光地　大华严经东北方有处名清凉山从昔已来诸菩萨众于中止住现有菩萨名文殊师利与其眷属诸菩萨众一万人俱常在其中讲演説法　宝藏陀罗尼经佛告金刚密迹王言我灭度后于南赡部洲东北方有国名大震那其中有山名曰五顶文殊童子游行居住为诸众生于中説法及有无量天龙八部围绕供飬　文殊般泥洹经佛告跋陀罗此文殊师利以大慈悲生此国名罗聚落【即舍卫国】梵德婆罗门家其生之时家内屋宅化如莲花从母右脇而生身紫金色堕地能言如天童子有七宝盖罩覆其上　唐赵州从谂禅师九游五台到辄经夏而返一日束装有僧作偈留之曰是处青山是道场何须策杖礼清凉云中纵有金毛现正眼观时非吉祥师负囊便行自此道化普被幽晋间又有台山路蓦直去公案【五台遗事殊伙独录大华严经宝藏陀罗尼经文殊般泥洹经及赵州语录二则以其为禅家深密谛也】明释德宝号笑岩北京人也尝赋清凉山证道歌序曰予登清凉冬观五顶如银即知菩萨示剥白净露之真体下都千峰似锦即知菩萨彰圆融具德之妙行此二不二体用一如用心及此忽然念断心境两忘共曼殊大士于石火光中共一见耳【清凉诗云文殊伙独登笑岩歌于山志者以其开龙池天童天隐之先能复振临济宗风也故前有赵州后有笑岩乃复见清凉真面目】法苑珠林东有离岳火珠西有丽农瑶室南有洞光珠树北有玉涧琼枝中峰有自明之金环光之璧　感通传道宣律师尝问诸天佛法来此之始及域内圣道场处天名元畅者答曰周穆王时已有声敎及此清凉山曼殊所居穆王于中建庙祀之　李邕五台山清凉寺碑在炎汉时卜中箭岭用肇造我清凉寺【按此则中箭岭乃五台之主山也】
