<!-- { "loadSidebar": true } -->
　　阎没晋大夫梗阳人有狱将不胜请纳赂于魏献子献子将许之没谓女叔寛曰与子谏乎吾主以不贿闻于诸侯今以梗杨之贿殃之不可二人朝而不退献子将食问谁在庭曰阎明叔褒在召之使佐食比已食三叹既饱献子问焉曰人有言曰唯食可以忘忧吾子一食之间而三叹何也同辞对曰吾小人也贪馈之始至惧其不足故叹中食而自咎也曰岂主之食而有不足是以再叹主之既食愿以小人之腹为君子之心属厌而已是以三叹献子曰善乃辞梗杨人敬王十六年定公使没戌周城胥靡
　　乐丁晋大夫敬王二十七年赵鞅御齐郑于戚卜战焦乐丁曰诗云爰始爰谋爰契我谋协以故询可也及战齐郑败
　　繁羽　宋勇皆晋大夫铁之战羽为御勇为右与赵简子大败郑师获齐粟千车
　　邮无恤一名良字伯乐晋大夫以善御名敬王二十七年御赵简子与郑人战于铁靷絶能止因败郑师简子尝使与嬖奚乘终日而不获一禽奚以为贱良请复之一朝而获十禽奚称良简子欲使长为奚乘良不可曰吾为之范我驰驱终日而不获一为之诡遇一朝而获十诗云不失其驰舍矢如破我不贯与小人乘请辞又尝从简子适晋阳简子怒尹铎増垒培欲杀之良力谏之简子以免难之赏赏铎淮南子云昔者王良造父之御也上车挕辔马为整齐而敛谐捉足调容劳逸若一心怡气和体便程毕安劳乐道驰骛若灭左右若鞭周旋若环按天驷星旁有王良星其占王良策马车骑满野世以邮良善御故称王良
　　士蔑晋隂地大夫敬王二十九年楚围蛮氏蛮子赤奔隂地楚师与狄戎临晋士蔑乃致九州之戎将裂田以与蛮子而城之且将为之卜蛮子聴卜遂执之以畀楚师
　　司马寅晋大夫黄池之防呉晋争先日旰未成寅请视之反曰肉食者无墨国胜乎太子死乎且夷徳轻不忍乆请少待之乃先晋人
　　长武子晋大夫元王五年从知伯伐齐将战请卜之知伯不从
　　韩厐竹书元王十三年晋韩厐取秦武城
　　乐王鲋晋大夫栾盈复入于绛范宣子惧鲋谓之曰奉君以走固宫必无害也且栾氏多怨子为政栾氏自外子在位既有利权又执民柄将何惧焉栾氏所得唯魏氏而可强取也克乱在权子无懈矣宣子从之遂败其党杀栾盈卒諡桓子
　　州绰　具丙　邢蒯皆晋勇士平隂之役绰射齐殖绰缚之具丙为绰右亦舍兵郭最皆衿甲面坐中军之鼔下门于东闾左骖迫还于门中以枚数阖后绰与邢蒯坐栾氏党奔齐乐王鲋请范宣子反之不果绰后死崔杼之难
　　訾祏范宣子家臣实直而博宣子与龢大夫争田叔向使宣子问祏对曰昔隰叔子违周难于晋国生子舆为理以正于朝朝无奸官为司空以正于国国无败绩世及武子佐父襄为诸侯诸侯无贰心及为卿以辅成景军无败政及为成师居太傅端刑法辑训典国无奸民后之人可则是以受随范及文子成晋荆之盟丰兄弟之国使无有间隙是以受郇栎今吾子嗣位赖二三子之功而飨其禄位今既无事矣而非龢于是加宠将何治为宣子説乃益龢田而与之和及死宣子谓献子曰鞅乎昔者吾有訾祏也吾朝夕顾焉以相晋国且为吾家
　　公孙尨范氏之臣初周人与范氏田尨税焉赵氏得而献之吏请杀之赵孟曰为其主也何罪止而与之田及铁之战以徒一百宵攻郑师取蠭旗于子姚之幕下献曰请报主徳
　　张柳朔晋人与王生恶王生言诸范昭子使为栢人及范氏出栁朔谓其子曰尔从主勉之我将止死王生授我矣吾不可以僭之遂死于栢人
　　王生范氏之臣与张柳朔恶言诸昭子使为栢人昭子曰夫非而讐乎对曰私讐不及公好不废过恶不去善义之经也臣敢违之
　　郄疵晋人智伯率韩围晋阳疵谓智伯曰韩魏之君必反矣今约胜赵而三分其地今城不没者三板臼灶生龟人马相食城降有日而韩魏之君无喜志而有忧色是非反如何也明日智伯以告韩魏疵知其言之不聴请使于齐智伯遣之韩魏果反灭智氏
　　行人烛过晋大夫赵简子围卫之郛郭犀橹立于矢石之所不及鼓之而士不起简子投枹曰呜呼吾之士数敝也行人烛过免胄而对曰臣闻之亦有君之不能耳士无敝者昔者吾先君献公并国十七服国三十八战十有二胜是民之用也献公没惠公即位淫衍暴乱身好玉女秦人恣侵去绛十七里亦是人之用也惠公没文公受之围卫取邺城濮之战五败荆人取尊名于天下亦此人之用也亦有君不能耳士无敝也简子乃去楯橹立矢石之所及鼓而士乘之战大胜简子曰与吾得革车千乘不如闻行人烛过之一言也
　　周舍赵简子臣立简子之门三日三夜简子使问之对曰愿为谔谔之臣执简操牍随君之后俟君之过而书之日有记也月有效也嵗有徳也简子悦之与居处舍死简子厚之三年与诸大夫饮酒醮简子泣诸大夫请其故简子曰昔者吾友周舍有言曰百羊之裘不如一狐之腋众人之唯唯不如周舍之谔谔周舍之死后吾未尝闻吾之过是以泣也
　　原过晋大夫赵襄子奔晋阳从后至王泽见三人与竹三节莫通使遗襄子剖视之中言霍泰山山阳侯天使也使赵反灭智氏暨其后有代晋诸事及智氏灭襄子祠三神于百邑使过主霍泰山祠祀
　　尹铎赵简子臣简子曰厥也爱我铎也不爱我厥之谏我也必于无人之所铎之谏我也喜质我于人之中必使我于丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君之不变也故人主贤则人臣之言刻【见吕氏春秋】
　　傅傁赵简子属也齐郑援范中行氏简子破之还喜曰可矣傁曰虽克郑犹有知在忧未艾也后竟有晋阳之患
　　延陵君赵人国防智伯伐赵赵襄子将适晋阳使延陵君将车骑先之
　　新穉狗晋大夫赵襄子使伐狄胜左人中人
　　左司马国防张孟谈谓赵襄子曰左司马见使于国家安社稷不避其死以成其忠君其行之
　　成鱄晋大夫魏献子以魏戊为梗杨大夫鱄称其举近文徳
　　段规韩人为韩康子谋臣智伯请地于韩康子欲勿与规谏曰智伯好利而鸷不与必加兵于韩矣君其与之彼狃又将请地于他国不聴必乡之以兵然则韩可以免于患难而待事之变康子从之后与赵魏谋共灭智伯分其地
　　范无恤晋大夫秦伯伐晋取羁马晋人御之无恤御戎败秦师于河曲
　　先都　步招　戎津皆晋大夫令狐之役都佐下军招御戎津为右败秦师于刳首
　　王官无地　狐鞫居皆晋大夫彭衙之役无地御戎鞫居为右
　　防骈晋人顷王四年灵公使佐上军与赵盾赵穿等御秦师于河曲骈曰秦不能乆请深垒固军以待之穿不从以其属出晋人乃皆出战交绥秦行人夜戒晋军曰明日请相见也骈曰使者目动而言肆惧我也薄诸河必败之穿与胥甲固止之秦师夜遁复侵晋入瑕初襄公搜于夷贾季戮骈及季奔狄宣子使骈送其帑骈之人欲尽杀贾氏以报骈曰不可吾闻之敌惠敌怨不在后嗣忠之道也夫子礼于季我以其宠报私怨无乃不可乎介人之宠非勇也损怨益仇非知也以私害公非忠也释此三者何以事夫子尽具其帑与其器用财贿亲帅扞之送致诸境
　　詹嘉晋大夫顷王五年灵公使嘉处瑕守桃林之塞以备秦定王十七年景公复使嘉平戎于王
　　魏寿余毕万之后灵公时晋使寿余伪以魏叛者诱士防士防复归晋
　　孙息晋人灵公造九层台费用千亿谓左右曰敢有谏者斩息求见灵公张弩操矢见之曰子欲谏耶息曰臣不敢谏也臣能累十二博棊加九鸡子于其上公曰吾未尝见也子为寡人作之息即正顔色定志意以棊子置下加鸡子其上左右慴息灵公曰危哉息曰复有危于此者公曰愿复见之息曰九层之台三年不成男不得耕女不得织国用空虚戸口减少吏人叛亡邻国谋议将兴兵公乃壊台
　　董狐晋太史匡王六年灵公谋杀赵盾盾出奔赵穿攻灵公弑之狐书曰赵盾弑其君以视于朝宣子曰不然对曰子为正卿亡不越竟反不讨贼非子而谁孔子闻之曰董狐古之良史也书法不隠英贤董狐之子受封青氏之田因氏焉
　　灵輙晋人宣子田首山舍于翳桑见輙饿问其病曰不食三日矣食之则舍其半问之曰宦三年矣未知母之存否请以遗之使尽之而为箪食与肉置诸槖以与之既而与为公介灵公伏甲攻盾輙防以御公徒而免之问何故对曰翳桑之饿人也问其名居不告而退自亡
　　巩朔　韩穿晋人景公时上军大夫定王十年晋师救郑与楚战于邲败绩士防令朔穿帅七覆于敖前上军获全十九年以战鞍功并命为卿
　　鲍癸晋大夫邲之战楚许伯乐伯摄叔致晋师晋人逐之左右角之乐伯左射马而右射人角不能进矢一而已麋兴于前射麋丽癸当其后使摄叔奉麋献焉曰以嵗之非时献禽之未至敢膳诸从者癸止之曰其左善射其右有辞君子也
　　士渥浊卿士穆子之子邲之战晋师败绩荀林父请死景公欲许之渥浊谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知也曰莫余毒也已是再克而楚再败也楚是以再世不竞今天或者大警晋也而又杀林父以重楚胜其无乃乆不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位及林父败狄公赏渥浊以衍之县曰吾获狄土子之功也防子吾丧伯氏矣简王元年春郑伯如晋拜成子游相授玉于东楹之东士渥浊曰郑伯其死乎自弃也已视流而行速不安其位宜不能乆悼公即位知其帅志博闻而宣惠于教使为太傅修武子之法卒諡贞子
　　士弱渥浊子灵王八年春宋灾悼公问于弱曰吾闻宋灾于是乎知有天道何故对曰古之火正或食于心或食于咮以出内火是故咮为鹑火心为大火陶唐氏之火正阏伯居商丘祀大火而火纪时焉相土因之故商主大火商人阅其祸败之衅必始于火是以日知其有天道也公曰可必乎对曰在道国乱无象不可知也平隂之役弱率诸侯之师焚申池之木竹暨东郭北郭
　　士文伯士弱子食邑于瑕称瑕伯尝知绛县人纪年鲁人称之景王九年三月郑人铸刑书文伯曰火见郑其火乎火未出而作火以铸刑器藏争辟焉火如象之不火何为十年四月朔日有食之平公问文伯曰谁将当日食对曰鲁卫恶之卫大鲁小公曰何故对曰去卫地如鲁地于是有灾鲁实受之其大咎其卫君乎鲁将上卿公曰诗所谓彼日而食于何不臧者何也对曰不善政之谓也国无政不用善则自谪于日月之灾故政不可不慎也务三而已一曰择人二曰因民三曰从时秋八月卫襄公卒十一月季武子卒公谓文伯曰吾所问日食从矣可常乎对曰不可六物不同民心不壹事序不类官职不则同始异终胡可常也诗曰或燕燕居息或憔悴四国其异终也公曰何谓六物对曰嵗时日月星辰是也公曰多语寡人辰而莫同何谓辰对曰日月之防是谓辰故以配日
