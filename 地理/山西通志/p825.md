<!-- { "loadSidebar": true } -->
　　帅羣臣宿道而向方在慎取相佐王者修政而美国莫若求人顾惟躬获嗣大统储思业业不敢忘六圣之休注意贤贤将以总万方之俭褒进上宰敷告外庭正议大夫守门下侍郎司马光受材高明履道醇固智足以任天下之重学足以知先王之言逮事厚陵徧仪侍从之列被遇文考擢总枢机之繁有大臣特立之风蹈君子难进之节方予访落之始起应秉均之求调娱万几必先教化之意辨察百职不失礼义之中是用谘诹佥言褒加异数越陞左揆之路兼峻东台之班申衍爰田陪敦真食于戏上寅亮于天心则隂阳风雨以之顺下遂字乎物理则山川草木以之宁内阜安于兆民外镇抚于四裔盖辅相者为之基杖而老成者重于典刑勉行所闻以底极治
　　除文彦博平章军国重事制
　　师傅道之教训先王所以迪厥官老臣重以典刑天下所以资其智乃睠旧德时谓元勲谋合祖宗之心名载鼎彛之器申攽赞策播告外朝河东节度管内观察处置等使守太师府仪同三司太原尹致仕上柱国潞国公文彦博惇大而清明方严而信厚出则秉乎旄钺入则总我钧衡文武兼备其才夷险能致其力毕公之弼四世三纪于兹説之总百官万邦其乂爵隆无富溢之累名遂有身退之荣神明相其寿康人心想其风采是用还之论道倚以经邦以帝者之师臣谋议庙堂之上以天下之大老制驭夷狄之情庶几有为底于极治陪敦多井申衍真封于戯吕望惟贤起佐文王之治周公已老留为孺子之师矧我耆英无愧前哲往宣一徳用格多盘
　　赐太师平章军国重事文彦博宰相吕公着自今后入朝凡有拜礼宜竝特与免拜诏
　　朕闻几杖以优贤着之典礼耋耄无下拜书于春秋魏太傅钟繇以足疾乘车就坐自尔三公有疾以为故事而唐司徒马燧亦以老病自力对于延英诏使毋拜今吾耆老大臣四朝之旧德隆而望重任大而忧深者唯卿与公着而已方资其蓍之告岂责以筋力之礼今后入朝凡有拜礼宜竝特免卿其专有为之报略无益之仪毋或固辞以称朕意
　　赐太师文彦博辞免不拜恩命允批答
　　朕优礼师傅达徳齿之尊以亟拜为可略古之道也卿谨严朝廷明君臣之分以不拜为未安礼之节也道竝行而不悖义有重而难移勉循所陈不忘嘉叹
　　赐太师文彦博乞致仕不许批答
　　卿出入四世师表万民无羡于功名而有厌于富贵其所以忘身徇国舍逸就劳者岂有求而然哉凡以先帝之恩生民之故也卿之在朝如玉在山如珠在渊光景不陈而草木自遂去就之际损益非轻昔西伯善养老而太公自至鲁缪公无人子思之侧而长者去之卿自为谋则善矣独不为朝廷惜乎药饵有间时游庙堂家居之乐何以异此
　　赐太师文彦博乞致仕不许断来章批答
　　为君难为臣不易非吾推诚无疑不能起卿于安佚非卿忘身徇国不能从我于艰难召用之初中外相庆搢绅莫不竞劝父老至于涕流中道而归其义安在宜思一身之乐轻于社稷毋使庶人之议及于朝廷
　　赐太师文彦博乞致仕不允断来章批答
　　君子安身崇德如山岳之镇物成务如江河之流若山岳之镇揺动不安江河之流行止自便则物将交病人亦何观朕之望卿无以异此宜守不移之志以成可大之功
　　赐太师文彦博生日诏
　　阳月载临刚辰协吉笃生元老弼亮四朝允为廊庙之华岂独闺门之庆往膺宠数永锡寿祺
　　赐太师平章军国重事文彦博上第一表乞致仕不许批答
　　昔师尚父九十秉旄杖钺犹未告老此诸葛元逊所以屈张昭也而卫武公百年犹箴儆于国曰毋以我老耄而舍我此左氏倚相所以诲申公也今卿寿考康宁而退托衰病自引求去独不念天下之士有如彼二子者议其后乎姑安厥位以答公论
　　赐太师文彦博上第二表乞致仕不允批答
　　朕闻之成王之政周公在前召公在后毕公在左史佚在右四子挟而维之目见正色耳闻正言一日即位天下旷然未闻四子以老而求退亦未闻成王以老而听其去也朕虽不德犹庶几成王之治卿虽老矣独不能以四子之心为心乎勉卒辅朕无愧前人
　　赐新除殿前副都指挥使武泰军节度使苗授上第一表辞免恩命不许断来章批答
　　试材已旧谋帅尤艰故以久次用人欲其深练于事而卿辞以锢疾岂所望哉速即乃官毋复退避
　　除苗授特授武泰军节度使殿前副都指挥使勲封食实封如故制
　　门下出总元戎作先声于士气入为环尹寓军政于国容将伸阃外之威以迪师中之吉咨于尔众朕得其人具官苗授早以异材见称武略被服忠义有烈丈夫之风砥砺亷隅得士君子之槩荐边圉益着劳能拔自众人既蒙先帝之遇遂拜大将无复一军之惊祗扈殿岩肃将斋钺予欲少长有礼而兵可用汝其夙夜在公而令必行于戏爱克厥威罔功兹为深戒师众以顺为武古有成言惟懋乃衷毋忘朕训
　　赐新除殿前副都指挥使武泰军节度使苗授上第二表辞免恩命不允断来章批答
　　环卫之严节制之重诞告多士以长万夫朕岂轻用其人哉确然固辞未喻厥指往祗朕命毋旷乃官
　　追赠司马光温国公制
　　执德不回用安社稷为悦以死勤事坐致股肱或亏方予访落之初遽兴殄瘁之感其于卹典岂限彛章具官司马光超轶絶尘应期降命蹈履九德湛涵六经逮事仁宗以论思献纳任言责翊我英祖以安危治乱鉴古今粤唯先朝延登近弼方事献可而替否不肯枉尺而直寻防绎新书优游卒歳乃心无不在王室不起何以慰苍生顾唯渺躬肇称毖祀虽未能求诸野而得说亦庶几选于众而举臯陶激浊清方甄名于流品制法成治永振德于黎元而憖遗之悲天下得于一老惴栗之叹人皆轻于百身兹大享于合寝仍不预于小敛师垣一品降之九原国于温用旌直德纳棺以隧式劝具僚念涕泗以无从想话言之犹在俯唯英爽歆此宠灵可特赠温国公
　　勅顾临直龙图阁河东转运使唐义问河北转运副使制
　　复差役之法黜聚敛之吏去薄从忠务以养民而寛厚之或至于媮夫外台按事以不失有罪为称职若下有幸免之吏则必有不幸之民民困于吏则归咎吾法朕甚忧之具官顾临太原之民困于备边使者之任非人可乎以尔儒林之选号称秀杰有能吏之才而不薄有长者之风而不媮其服新职以涖一道往任其责以寛吾忧可具官唐义问赵魏之地被边带河以尔直谅之节世其家声岂弟之心不忽民事必能深识朕意以肃吏靖民为本往任其责以寛吾忧可
　　除文彦博太师河东节度使致仕制
　　周公未尝之鲁老亦居丰留侯晩虽彊飡终不任事盖委寄之重初无间然而止足之风所不敢废惟我耆旧歴事祖宗缵服之初复命以位虽师保之地优佚不烦而丘樊之心朝夕以请布告在位俾闻高风太师平章军国重事上柱国潞国公文彦博克孝而忠允文且武其在师旅有方召之勲其在朝廷有崇璟之业士民视其去就夷狄震其威名时更四朝躬蹈一节先皇帝愍劳以事既许其归越予访落之年凛有涉渊之志起之既老待以仰成出入五年终始全德进而论道日闻典训之言倚以折冲卒靖边防之警委成功而不处指莫景以求安动请屡闻诚心莫夺顾瞻闾井近在洛师郭氏有永巷之严裴公有绿野之胜岂以簪绂之累久致形气之劳贵极上公既无复加之爵秩分领全晋仍畀久还之节旄増广旧封益衍真食殚尽人臣之宠归从父老之游于戏音声不遐尚有就问之礼几杖以俟复斯亲祀之陪勿以进退之殊而废谟猷之告式燕且誉俾寿而康
　　郭逵自致仕起知潞州诰
　　秦伯复用孟明是以能霸蜀人亟诛马谡终亦无功朕周于用人笃于求旧虽设干羽以怀柔异类而听鞞鼓则无忘将臣岂其旧勲久废不用具官郭逵蚤学弓剑晩通诗书勇而有谋整且能暇威名慑于西鄙柄任及于中枢南伐无成嗟伏波之遂弃退居能饭知亷颇之未衰擢从解组之余复寄长民之任过而能改岂一眚之足云穷当益坚或来功之可冀勉于图报以称异恩
　　王从伾知岢岚军诰
　　崇筑培垒本以辑治军旅及四方既平而假守之臣实任民事列于有土之官矧岚谷竝边寄属尤重尔以选择往祗朕命夫能示恩威以惠养吾人而怀附异俗则为善于其职尚思尔守无替训辞
　　封灵润公勅
　　有功于民则祀之国之典也惟威灵之所感格惠泽之所霑被弥着而弥广则祀号祭典与次俱陞威胜军武乡县仁济庙敷应侯聪明之德望于一方渗洒之仁渐于四远庙食兹土灵贶在人曰雨曰如响如答稽参祀典进陟公圭神其承天之心率神之职顺适岁事隂佑下民宜特封灵润公
　　元
　　世祖追封伯夷叔齐制
　　盖闻古者伯夷叔齐逃孤竹之封甘首阳之饿让爵以明长幼之序谏伐以严君臣之分可谓行义以达道杀身以成仁者也昔居北海之滨遗庙东山之土休光垂于千载余泽被于一方永怀孤峻之风庸示褒崇之典于戏去宗国而辞周粟曽是列爵之可縻义烈以激清尘期于世教之有补可追封伯夷为昭义清惠公叔齐为崇义仁惠公
　　追封李靖制
　　汉封功臣大者王小者侯矧生为天下之将殁有精爽至于神明其何虚王仪而弗用乎隆德府潞城县微子岭广德庙灵显王以智勇忠义佐命有唐方北破突厥繇太原出定襄师行之道英魂犹存斯民岁岁奉祀不怠至于雨之祈捷若影响厥功懋焉其加褒称之典以慰潞城之民抑以见朕思奨颇牧之意可特封灵泽王
　　加封盐池神诰
　　天生物以济人黙存主宰君乘恩而御世显示激昻盛典所加殊勲斯在解州盐池灵庆公深储晋寳秀孕坤灵不烦煎卤之劳自适调羮之用雪凝百里派引畦分波及四方川浮陆挽王府则有民食以充念汝绩之可嘉惟朕心而亦怿崇阶徽号礼务极于报功殖货通商源尚丰于富国可加号福源灵庆公
　　成宗加封桑干河神制
　　朔州桑干河源防雁门流通马邑目击灵贶脗合前闻名久着于朔方神举登于王爵令着不刋之典祭符咸秩之文有感必通无德不报执法有褒崇之请奉常据礼制而言广济王可加封协应广济王
　　顺帝追封郝经制
　　鄂渚之役彼因纾难以求和中统之初首议遣书而通好故翰林侍讲学士国信使郝经毅然衔命志在息民往谕圣祖一视之仁卒被伪相奸谋所梗虽防假馆遂见拘留雁书未达于中原龙棹已横于江上闭仪征者十六载臣操益坚讫宋箓之三百年兵端自此甫遂生还之愿遽传哀讣之音永怀忠亮之风宜举褒崇之典于戏请缨象阙既酧终军系粤之心图像麟宫式表子卿归汉之节可赠昭文馆大学士资善大夫諡文忠
　　追封郑鼎制
