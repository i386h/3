<!-- { "loadSidebar": true } -->
　　裴继芳灵石人泰子正徳辛未进士授工部都水司主事管闸临清时宦竖势防恣横至临清凌轹官吏益甚继芳即盘验其私船捜获货物入之官漕河肃清官民免害复除户部管粮通州门无私谒运官夙一时刬革殆尽声闻朝野以疾乞休归林下十余年怡情于诗酒山水间卒之日囊无余赀旧庐仅蔽风雨而已
　　胡铸字孔成翼城人正徳癸酉举人授开封府通判清操自守苞苴不入虽职司粮储不为督促人知铸长者争以时输不少负欠天旱祷雨即应众称为至诚所感后迁鄜州知州致政归杜门不出
　　乔迁洪洞人正徳丙子举人授丰润县知县调宛平歴户部主事郑府长史少英迈歴官敏练多善政条陈切中时务当道器重两县民甚徳之署部以清慎名时被忌左迁王官士论深惜
　　赵进翼城人正徳丙子举人岐山知县均差役惩豪民调祥符丁内艰服阕补博野知县陞沂州知州在任五年致仕孝友谦牧舆论推重
　　刘穆临汾人正徳丁丑进士授翰林院庶吉士志行端谨诗文工丽奉命河南祭河不受餽遗歴官太常寺少卿
　　张裕太平人正徳中贡授临昭知县丁艰归补安定知县勤政爱民废坠修举嵗大饥多方赈救又捐俸煮粥全活甚众陞安乐知州过家病卒安定百姓闻之素服肖像以祀
　　郑良相洪洞人杰长孙以例贡官四川成都县主簿惠爱有祖风守官不满徳洁已无茍取时称金玉君子卒于官邸当道哀其贤赒赙归榇
　　吴梦麟字征仲翼城人嘉靖壬午举人初授礼部司务转户部郎中陞巩昌知府氷蘖自励寛和不扰民甚徳之所得俸禄悉赡宗族及友之贫者无私蓄焉陞太仆寺卿行李萧然图书数卷而已
　　康天爵临汾人嘉靖癸未进士歴官陜西参议事母至孝居官清慎尝监山东银矿毫无所取及归有武弁逺送密餽以金责却之时称亷直
　　乔瑞霍州人嘉靖丙戌进士幼聪敏容止端肃屹如山立作文多奇语仕西安府推官每折疑狱多所平反嵗饥赈救全活数万人秦府占民田抗法归之后行取第一以王亲例改松江府同知检勘水田通融钱法陞山东济南知府兴学校均赋役百姓乐业陞大名兵备兼河道尤练饬武备通利漕渠百姓畏若神明后迁山东左参政清谨之操始终不渝奉表入京卒于途陜之名宦霍之乡贤并祀焉
　　刘煦霍州人荣子嘉靖辛夘举人与弟熙同榜授芜湖知县改富平政尚醇惠聴讼得情催科不扰人亦不敢欺洪水里积年逋赋至是始及额焉弟熙性刚质不事浮华博极羣书入太学祭酒吴见其文叹曰子文可鸣天下也列上等辛丑署淝水敎谕癸夘典顺天乡试丁忧改任邱陞元氏知县
　　亢思谦字子益号水阳临汾人嘉靖甲午举乡试第一丁未成进士选翰林庶吉士授编修出使淮藩却餽遗弗受奉命课中官取汉唐中官可为劝戒者训诲之分校礼闱督河南学政擢右参政分守洛阳伊藩骄恣请八万金广府第报可将履畆加税思谦白诸御史奏罢之擢陜西按察使山东右布政使有盗攫大珰金大珰逮诸富室襍治之思谦亷得其状为任捕盗责释诸富室不问迁四川左布政使四川多雨郡邑运米至者不以时收辄浥烂思谦日亲诣庾下遇有至者即收之欢声载道致政归所着有玉堂集中州岩耕集慎修堂集诸书行于世
　　刘廷臣号白石洪洞人通判荣子性沈毅体貌魁梧目炯炯如电嘉靖丁酉举乡试第一明年成进士授裕州知州时驾南狩裕州嵗比不登或讽其少缓可规免廷臣择土著谙事十数人指授规画甫就绪驾至见其条理井井慰劳有加后使者奉勅来赈又为条陈便宜多所全活擢刑部员外迁郎中奉命录畿辅囚得矜原者八百余人出为开封知府以严为治强宗悍族胥敛迹迁辰沅兵备副使路出裕州百姓争持酒献之寻改天津大名河间两地妖民将为乱隂授将士方畧擒灭无遗后师尚诏乱河南移师讨之盗平因晋其地参政未几擢佥都御史巡抚宣府遇邉警督诸军捍御之以大捷闻加副都御史尝以其暇编上谷须知上谷图説南山图考中间山川险阨士马粮储咸在以劳遘疾疏乞致仕归承母欢携友人登山临水以自娱部使者过之谢弗与通卒时年五十一子应科举人官知府应元进士官参政
　　晋朝臣洪洞人嘉靖庚子举人授和州知州陞户部员外郎致仕进阶奉政大夫孝友端方知和州亷明折奸惠爱在民赵中丞有守同金玉名擅江淮之称祀名宦入司农督储清源请防解户特报羡金张尚书旌曰亷吏归里周戚党之乏陈扛役之艰首倡砖城及建祖祠修邑志皆非一时之计厥功甚伟
　　王三接洪洞人嘉靖丁未进士授博兴知县行取至部为忌者中伤迁宁国府同知丁内艰未任补兖州府陞宁夏佥事辽东参议涖任清慎抚民仁恕博兴素号难治加意振刷豪右屏迹筑堤防河水不为患佐郡严明有声督储西夏才识优长处事明敏多所利赖焉
　　刘应时洪洞人荣孙廷臣子嘉靖丁未进士授户部主事丁内艰补员外歴郎中迁正定知府丁外艰补懐庆知府陞山东按察司副使四川布政司参政改陜西副使居二年归在海岱法纪严明冦盗潜踪陜右备邉筑堡练兵功称保障云
　　陈嘉礼临汾人嘉靖壬子举人为人方正因冦乱承父瑞志督修东闗城歴二载寒暑不避复置兵器储于守城公署后授东范县知县卒于官
　　晋应槐字似斋洪洞人员外朝臣子嘉靖丙辰进士授内阁中书擢吏部主事迁文选司郎中掌铨政徐相国黄少宰为其私人请峻拒之秩满例举一人自代司马某以其子为言弗应擢太常寺少卿防司马晋冢宰嗛前事借京察典谪运判迁广平同知转河南佥事矿贼起河北遣勇士二十人佯为贾客入贼垒缚其渠魁以出迁陜西固原副使靖宁告变将士请用兵不许用计散遣之艰归起湖北参政刋屯约四章按侵夺者寘于法迁本省按察使景王府第燬于火府僚聚饮所致卒正其罪尚书何某为之请不聴迁右布政使当大比江陵相介学使者属其子笑却之涖任四月晋右佥都御史巡抚宁夏下令市马不得逾额灵州守将为凶卒所杀擒治如律后为湖北理官诬奏巡按覈实疏其枉以原品调南都因谢政归卜筑城北之北溪日手黄庭一编凡二十五年卒时年七十五子承宠进士承命承忠孙淑程淑文淑周俱举人
　　李尚思字从学别号晋峰曲沃人嘉靖戊午解元隆庆戊辰进士授刑部主事决狱详审见同舍郎轻署爰书辄深叹息陞吏部验封司郎中不阿附江陵势继补文选司疏用江陵所逐诸贤累陞都察院右副都御史巡抚四川除采木之役嵗饥请赈川地连巴陇畨虏交伺尚思厚集土汉兵扼险设伏虏至杀鹿塘遁去叠茂羌夷白泥杨栁等寨纠松坪大小黑水数十落合谋入掠尚思移师于灌口分兵追勒石雪岭而还歴陞吏部右侍郎再疏乞归尚思孝友勤俭见义勇为卒赠兵部尚书子永培万厯己夘解元
　　许逊字伯恭曲沃人器宇寛敦孝敬甘恬淡博学遐览尤精于春秋嘉靖辛酉举人任河间知县守正不阿百务毕举防当路者厚需于邑曰吾素不谙捷径夤缘媒权非吾寳也歴八月遂归抵里敎授生徒大参李日强辈悉出其门乡评推重
　　李日强曲沃人家贫力学天性孝友弱冠登辛酉解元乙丑成进士授宜阳知县裁革冗费暨嵗供良马垦山地以免差役召贫民以给牛种政简刑清甫二载荐剡者七次征为南京礼科给事中时穆宗取大仓银上疏直谏累陞贵州左参政屡疏乞归杜门课子自奉俭约接人和易嵗饥出粟赈济邑人徳之
　　张永茂浮山人嘉靖初贡徳州判陞安定知县刚正亷明寻致政归蔬食步行每以孝弟忠信谕俗卒之日老幼垂涕以为乡失典型歴官八年増筑闗城清苦质直绰有政誉
　　郭鼎襄陵人嘉靖间贡任澄城训导守正不阿日以经义徳行训士卒于官去之日诸生引绋泣送歴久不忘其徳
　　孔聴赵城人宣圣六十一代孙嘉靖间以贡授祁州训导陞阳谷敎谕致仕先是北兵侵太原修城有功又修乔家涧溉民田数千畆咸赖其惠居人感之
　　赵廷伋岳阳人嘉靖间以贡初任经歴终于山东徳府长史所至多惠政上下懐服及归睦乡惠族周贫恤患设医药立义塜悉殚力为之
　　王松翼城人嘉靖间贡授宜君训导敎诸生日以著书为事博通书易性理通书所着有系辞主意洪范五行性理通书笺解等编子熙隆庆贡保定府训导从三原马端肃讲学七载无惰容昝御史髙其行以兄女妻之兄荡尽资产熙曰向之析爨虑有此耳幸可相赡悉以己业分给之对妻子如賔盛暑未尝去衣带在保定劝课多士寒暑不辍有贫者捐俸以赈及卒不能具棺殓多士感泣
　　刘守仁字与居洪洞人隆庆戊辰进士初任户部主事歴湖广布政司左参政以疾乞休生平孤介励行恬静寡营服官着有贤声里居逾二十载益自端重舆论称焉
　　王体复字阳父太平人隆庆戊辰进士授工部主事督殿阁大工及通惠河调户部裁光禄京场诸蠧冗中珰咸噤口不敢一语出为陜西兵偹副使值嵗饥条上荒政十二议开泾水渠灌田几二千顷畨人入犯单骑入其营宣布朝廷威徳悉詟伏引还迁河南按察使强悍敛迹歴陜西布政使入为顺天府府尹勲戚中有冒占河田及强求茔地者痛折之擢右副都御史巡抚贵州逆苗杨应龙系重庆狱上书四川抚臣诡请征倭自赎体复稔其诈解散凶党土官安国亨土妇奢世统懐逆谋疏闻于朝枢府漫视之不为覆因致仕去未几兵起始悔不用其谋后荐户部侍郎未任卒体复事父母孝尝建遗训亭藏先世手泽解组后敝车破葢着有玩易集门人私諡曰文介子椿以廕累官栁州府知府亦以亷干着
　　李大嘉字子美曲沃人隆庆戊辰进士清苑知县裁夫马招逃亡不干权贵陞户部主事榷税浒闗晋郎中督储陜右出纳明允卒于官
　　曹永年太平人隆庆庚午举人万厯中知宁州以亷谨着攷绩入都宴天下清官于礼部永年与焉
　　李廷仪字国瞻霍州人隆庆辛未进士授吴堡县知县调洛川县入为兵科给事中民攀卧不忍别肖像祀之在科以刚直着先是科臣言事必闗白政府然后上廷仪独不往又抗疏请禁中贵陈乞迁吏科左给事中工科都给事中黄河决廷议纷然廷仪折衷羣説能得其要领获底绩出为河南叅政值荒旱步祷得雨嵗倍有秋酌复司马温公兑支法藩卫南阳卫两军欢声雷动迁陜西按察使治兵固原擢右佥都御史巡抚甘肃甘肃畨汉杂处称要地既至勤训练谨斥堠寻以隣封警为议者波及解组去事白两台交章荐卒弗起杜门谢客不与外事而禔躬接物恭慎有加共卒也里人皆流涕
　　李兰襄陵人刚直孝友有古人风以隆庆三年贡司训新蔡禔躬范士一轨于道当道重之有取予严一介道义洽诸生之褒寻陞沔县知县阅三载亷惠声洽汉南而专城保障之功沔人永久赖之
　　因柱字汝石曲沃人隆庆贡临清州判清丈地畆煮粥赈荒修河造船多政绩三署州篆及博平泰安又监泰山进香税皆毫无所染陞安塞知县劳心抚字虽灾患频仍靡不就理后致仕与弟梓柟和怡敬爱终身同爨卒年八十有四子共志万厯戊子举人南皮知县再补醴泉
　　李应选赵城人万厯丁丑进士任西华知县调韩城端方明决补清丰行取户部员外歴郎中知淮安府裁革常例至今祠祀焉
