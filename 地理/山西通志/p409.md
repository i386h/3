<!-- { "loadSidebar": true } -->
　　张晖幽州大城人周广顺初为晋绛步军左厢排阵使宋初从征泽潞为行营壕砦使先登陷阵事平迁华州练使建隆二年太原未下诏入觐问计对曰泽潞经李筠之叛疮痍未复军旅一兴恐人力重困不若戢兵育民俟富庶而后为谋乃赐袭衣金带鞍勒马遣还干徳二年卒
　　王祐字景叔大名莘人杜重威辟邺支使劝无背汉坐是贬沁州司户参军宋干徳中太祖征太原已济河诸州馈集上党城中车乘塞路上闻之将以稽留罪转运使赵普曰六师方至而转运使以罪获闻敌必谓储峙不充有以窥我兵俾能治剧者往涖其州即命祐知潞州及至馈饷无乏路亦无壅寻班师召还太平兴国中知河中府
　　张泛太平兴国间为黎城令持身廉介敷政以诚淑人以礼有古循吏风
　　韩国华字光弼相州安阳人太平兴国二年进士至道中知潞州转运使言其善绥辑供亿干办诏奬之终右谏议大夫子琦
　　柴禹锡大名人太宗时以晋邸旧僚至枢宻副使累知潞州勤于政事善抚绥州民乞留三载诏奬之后复知枢宻院事卒赠太尉
　　李允则字垂范谦溥子太平兴国末以左班殿直使河东决系囚原治逋欠天禧二年以客省使知潞州天圣中卒允则洞知人情讼至立断盗发辄获守雄州人俱号为名将云
　　张资禄咸平人为潞城簿平政刑敦礼教吏惮其威民兴于行
　　呉元扆太原人景徳中知潞州初幷代泽潞皆分辖戍卒后幷于太原至是以元扆临镇遂分领泽潞晋绛磁隰威胜七州军事委元扆専总之元扆在藩镇有忧民心待宾佐以礼后卒諡忠惠
　　毕士安代州云中人干徳进士咸平中为翰林学士以目疾求解改兵部侍郎出知潞州以廉介闻特加月给之数入为翰林侍读学士景徳初与寇凖同拜平章事卒諡文简
　　马知节幽州蓟人全义子景徳中累官宣徽北院使加兼枢宻副使不为王钦若下大中祥符七年出为颖州防御使知潞州天禧初移天雄召拜南院使知枢宻院事以疾出知贝州上党大名之民争来迎谒卒諡正惠
　　王曙字晦叔河津人第进士真宗末以给事中知潞州州有杀人者狱已具曙独疑之既而提刑狱杜衍至事果辨曙作辨狱记以戒官吏寻徙河南府累官参知政事罢复召为枢宻使卒諡文康
　　范讽字补之齐州人正辞子献文召试入等复第进士权御史中丞三司使激昻名声尝建议朝廷当差择能臣留以代大臣之不称职者大臣多恶之讽厐籍弹奏吕夷简特贬外累知潞州入见上言元昊不可击独以兵守要害久当自服上亦稔知其治状复给事中卒于官
　　郭谘字仲谋赵州平棘人聪敏过人第进士精千步方田法庆厯中知忻州开渭渠导汾水兴水利置屯田转运使任颛言谘有巧思自为兵械皆可用诏以所作刻漏圆楯独辕弩生皮甲来上上嘉之又知汾州未上寻徙潞州作鹿角车陷马枪请广独辕弩于他道诏谘置弩千分给幷潞召还提举百司卒
　　尹洙河南人知潞州以惠爱为政去后人常思之刘绚治平间为长子令不鞭扑而赋自集防大旱府遣吏问灾伤绚据实上之及报蠲仅十之二绚封还其檄请尽蠲富郑公闻之曰真县令也
　　欧阳棐字叔弼修子举进士乙科以职方员外郎知襄州有美政忤曽布妇兄魏泰泰谮于布徙知潞州旋罢去后以直秘阁坐元符籍卒
　　吕陶成都人以集贤院学士论章惇等奸状出知潞州涖政与俗相安民甚宜之
　　苖时中字子居壶关人家宿州以荫入官为潞州司法参军郡守欲入一囚于死执不可守怒责甚峻时中曰宁归田里法不可夺守悟而听之熙宁中为河东转运使终户部侍郎
　　张问字昌言襄阳人第进士熙宁中为集贤殿修撰河东转运使坐事贬知光化军屡言常平助役之苦语切直惊人歴知潞州官至给事中卒
　　孙冲富春人以谏议再知潞州以强干称
　　邵伯温字子文洛阳人康节子少从二程子游元丰间授大名助教调长子尉有徳政去监永兴军民思之
　　朱光庭字公琰河南偃师人父景荫擢第从孙明复学春秋又受学于安定二程元祐中仕至给事中知潞州加集贤院学士邻境旱饥流民入境者踵接光庭日为食以食之常至暮自不暇食遂感疾犹自力视事出祷雨拜不能兴再宿而卒
　　梁焘字况之郓州须城人第进士元祐中坐论御史张舜民不宜斥出为集贤殿修撰知潞州值歳饥不待命发常平粟赈之流人闻之来者不絶焘处之有条人不告病明年以左谏议大夫召甫就道攀辕不得行逾太行抵河内乃已七年拜尚书右丞转左丞以疾罢坐司马光党贬卒
　　谷大同济隂人绍圣中为潞城令府志载名宦
　　刘安世崇宁初知潞州时部使者以蔡京命治郡中事无巨细皆加详考卒无毫髪可指虽过往驿券亦无违法部使者深叹服之
　　韩昭许昌人宣和中知隆徳府有善政民立生祠祀之孙渤崇宁间任黎城县才器超逸爱民礼贤六事毕举张确字子固邠州宜禄人元祐中进士知汾州宣和七年徙解州又徙隆徳府金围太原忻代降平阳兵叛确表言河东天下根本安危所系无河东岂特秦不可守汴亦不可都矣敌既得叛卒势必南下潞城百年不修筑将兵又皆戍边臣生长西州颇谙武事若得秦兵十万人犹足以抗敌不然惟有一死报国耳书累上不报明年二月金兵至知城中无备谕使降确乘城拒守或献谋欲自城东溃围出且探确意确怒叱曰确守土臣当以死报国头可断腰不可屈乃战而死钦宗优赠述古殿直学士召见其子崈慰抚之曰卿父今之巡远也得死所矣敛容叹息者久之
　　孙祖徳字延仲潞州北海人第进士以大理寺丞知榆次县上书言刑法轻重后以右谏议大夫知河中府歴知潞州除吏部侍郎致仕卒
　　李防字智周大名内黄人第进士以著作佐郎通判潞州后以给事中知潞州卒防精力过人好建明利害
　　王靖字詹叔莘人素从子以祖荫入官累迁提河东刑狱长子县贼杀人捕治数十辈不得实皆释去靖阅其牍曰此真盗也教吏曲折讯囚果服罪仕至户部尚书卒
　　李昭玘字成季济南人第进士以秘阁校理通判潞州潞民死多不昭玘斥官地画兆竁具棺衾作文风晓之俗为一变靖康中以起居舍人召而已卒昭玘自号乐静先生寓意法书图画贮于十囊命曰燕游十友云
　　金
　　沈璋字之达奉圣州永兴人辽时学进士业与李师防同附金为山西路都转运副使太行贼陷潞州杀其守姚璠官军讨平之命璋权知州事璋至招复捕逃赈养困饿收其横尸葬之末几民颇安辑初贼党据城潞军当縁坐者七百人帅府牒璋尽诛之璋不从帅府闻之大怒召璋诃责且欲杀璋左右震恐璋顔色不动从容对曰招亡抚存璋之职也此辈初无叛心盖为贼所胁有不得已者故招之复来今欲杀之是杀降也茍利于众璋死何憾少顷怒解因召潞军曰吾始命戮汝今汝使君活尔矣皆感泣而去朝廷闻而嘉之拜左谏议大夫知潞州事百姓为之立祠移知忻州改同知太原尹加尚书礼部侍郎时介休人张觉聚党亡命山谷抄掠邑县招之不肯降曰前尝有降者皆杀之今以好言诱我是欲杀我耳独得侍郎沈公一言我乃无疑于是命璋往招之觉即日降转尚书吏部侍郎西京副留守同知平阳尹改镇西军节度使天徳元年致仕卒
　　韩俊天会间知襄垣县盗贼蜂起率众御之且战且城寇渐平又筑外城民有所恃
　　萧仲宣皇统间为昭义节度使政尚平易然能约束小吏不敢为奸贿赂禁絶百姓为立祠
　　乔扆知襄垣县尝着座中铭见艺文志
　　孙徳源大定初迁沙河令大定间改昭义军节度使潞州破被执俄有拜于前者皆沙河旧民宻防徳源释之贞祐二年拜工部尚书摄御史中丞
　　贺允中大定中迁承直郎行襄垣县令勤政爱民废坠修举
　　乌登辽阳人大定间任长子令旧讼牒累千塘至剖决如流革包纳侵渔之招抚流移复业民立徳政碑
　　李晏高平人字致美大定间除黎城令修崇学校举行乡饮使民知义迁保徳州刺史世宗素识其才召用之应制挥翰词如涌泉有莲炬宫锦之宠官至礼部尚书翰林苑学士承防沁南昭义两镇节度使致仕卒諡文简有文集行世
　　梁镗范阳人明昌间为昭义军节度使观察判官有惠政民祀之
　　纳哈塔富拉塔大明路明安人承安二年进士有识虑贞祐中为户部尚书言巩县以北黄河南岸及金钩吊桥虎牢闗虢州崿岭凡斜径僻路俱当置兵防守下省院议竟不施行未几改元帅右监军兼昭义军节度使行元帅府事兴定二年潞州破力战而死赠御史大夫
　　必噜纳阿噜岱贞祐初累官宁化州刺史三年改昭义军节度使充宣抚副使阅月权元帅左都监行元帅府事节度宣抚如故遣都统鄂屯锡尔格复取威州及获鹿县既而诏择义军为三等奏去歳初置帅府部分既定析之将互易其处不相谙委乞无轻变易诏许之阿噜岱缮完州县之可守者其不可守者迁徙其民依险为栅以备缓急泽州旧昭义军近年改孟州又议迁青莲寺山寨上言距州既远地形狭隘恐所保者少所遗者多乃止不迁诏复昭义军是歳潼闗失守趋备商州乃陈河北利害畧曰今忻代撤戍太原帅府众才数千平阳行省兵亦不多河东河北之势全恃潞州潞州兵强则国家基本渐可复立臣已将兵离境乞复置潞州帅府行次渑池诏还潞州兴定元年乃改签枢宻院事阿噜岱复立潞州最有功识辽州刺史郭文振举以为将既而去潞州张开代领其众与郭文振不相得文振渐不能守矣
　　张开赐姓完顔氏景州人至宁末团结乡兵固守后自观州徙军辉州兴定元年遥授泽州刺史三年充潞州招抚使林州元帅府徙潞人实林州既复遣还开乞晋安元帅府或与林州并置元帅府各自为治十月开以权昭义军节度使权元帅左都监行元帅府事与郭文振共复太原四年封上党公以泽潞沁州焉五年诏复以涉县为崇州从开请也元光元年复取高平县及泽州二年大战壶闗有功既而潞州危急开奏封建公府以固屏翰今胡天祚出平阳郭文振南徙河东公府独臣与史咏而已乞升泽沁二州为节镇以重守御诏以泽为忠昌军沁为义胜军林州防尖寨众乱逐招抚使康塘推杜仙为招抚使开请以卢芝瑞为副代领其众又奏比闻郭文振就食怀孟史咏徙解州高伦迁葛伯寨各自保守民安所仰哉臣领孤军内无储防外无应援臣不敢避失守之罪恐益重朝廷之忧正大间潞州不守开居南京部曲离散天兴初起攻卫州败绩走死初置公府开与恒山公武仙最强后驻兵马武山尝置酒语诸将曰顷以粮竭为请祈二万而得二千是吾君相不以武仙辈待我也时郭文振处开西北当兵之冲民贫地瘠开又不奉命以粮赈文振军文振穷窜开势愈孤以至于败
　　张竒噜淄川人先为屯留尉致仕家居贞祐初元兵取淄川乞驴募兵备御城破率众巷战被执不屈死之赠宣武将军
　　杨敏中溜州人为屯留县尉致仕归贞祐初元兵取溜州力战不屈死赠昭勇大将军同知横海军节度使事
　　赵岐辽州人知襄垣县威惠张弛吏民畏服
　　禹显代州鴈门人贞祐初上党公张开累有战功授义胜军节度使兼沁州招抚副使元光二年四月元大帅塔喇岱按扎尔攻河东张开遣显扼龙猪谷夹攻败之擒元帅韩光国获辎重甲仗甚众追至祁县而还后守襄垣元大帅集河朔步骑数千攻之显与战于玉女寨大获擢元帅府都监正大六年军内变城破被擒不屈死
　　元
