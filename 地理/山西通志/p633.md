<!-- { "loadSidebar": true } -->
　　李俊民字用章别号鹤鸣老人唐韩王元嘉之后家于泽州少通程氏之学承安中以经义举进士第一应奉翰林文字弃官教授南迁后隠于嵩山尝遇隠士授以邵伯温皇极数元世祖在藩邸刘秉忠盛称之以安车召见延访无虚日遽乞还山卒赐諡庄静先生世祖尝曰朕求贤三十年惟得窦汉卿及李俊民二人泽守段正卿刻其遗集十卷
　　元凯高平人有文学为时称誉隠居不仕以徳义表率乡闾著述穷极天人发前贤所未发士多传诵之
　　卫元凯字舜举阳城人性清介有学行积书盈室肆力博览登元统间进士嗜学砥行以终
　　明
　　丁伯通宁山卫人成化丁酉经魁官庆阳府推官清苦好学至老不倦所着有纲目续编州志十卷
　　李灏沁水人少颖敏博通书史尤工吟咏不乐举子业居族党雍睦谦让不以门第骄人邑长至率先造请究问治术凡所敷陈皆切利病所着有郊西吟稿时人号为西郊处士
　　常伦字明卿沁水人正徳六年进士除大理寺评事谪寿州判官迁知宁羌州未上卒年三十有四伦多力善骑射时驰马出郊与侯家子弟侠少年较射问知为常评事奉大白为寿辄引满挥鞭驰去又时过倡家宿至日髙舂徐起赴朝参长吏诃之傲然曰故贱时过从胡姬饮不欲居薄耳中考功法调判度詈御史罢归益纵声伎自放酒间度新声悲壮丽善书画好彭老房中术谓神仙可立致从外舅滕洗马饮大醉溺漳水卒平阳守王溱为収葬之并刋常评事集四卷行于世
　　李经阳城人正徳甲戌进士为御史累官陜西副使才敏工诗碑碣文多出其手与沁水常伦同时称山右两才子
　　裴骞泽州人正徳辛未进士官通政司参议终山东副使学博才敏所着有滁阳蓟门等集
　　郭鎜字允新鋆从弟州判城仲子与仲弟鉴同登嘉靖乙未进士鉴歴副使鎜初选庶吉士授检讨陞修撰奉命修大明防典迁司经局洗马陞国子监祭酒再陞南京工部右侍郎鎜性孝友待人恕而自检严口不言人长短若事闗官常而分当为者则俛首自任同考防试主考应天称得人生平手不释卷诗文自成一家类其人有翰林诗稿国学文集家居文集藏于家
　　栗魁周字汝元阳城人嘉靖己未进士授户部主事时畿辅大防奉防赈济条陈方略全活者众督运江西清浮粮莗宿人咸徳之陞员外郎补陜西分巡道询疾苦兴利除害平巨寇杨师古转参议治陇右以抗直忤直指谢职归扄户教子足迹不入公府邑故无志网罗旧闻裒集成书事详辞典称良史所着有秦中诗文集
　　刘虞防字和宇高平人七嵗能文十六魁选十九登隆庆辛未进士居翰院于书无不窥为文有倚马之防与黄葵阳沈蛟门齐名在经筵多启沃尝説诗夜如何章反覆发明人主忧勤之念上改容嘉其称职两典春闱萧良有邹徳溥梅国正皆其所取士以宫詹学士归养诏起之疏辞居父丧哀毁不胜卒于苫次年四十有五所着有漆室葵忱宫詹文集
　　韩仰斗字仲济沁水人性孝友取与言笑不茍布衣蔬食落落寡合与杨沁湄张藐山为文字交居父通政范丧徒步京师叩阍请防典服阕中副车益肆力于学博极羣书五十丧偶终身不娶虽在暗室寛衣博带如对大賔闯变移居入山日执一卷随读随录至耄不倦
　　尚宁一沁水人少慕严君平自号希平亲亡建永思堂朝夕奠弗倦避冦乱负木主行归置祭田百畆义田五十畆访辛全于绛州同韩青州居榼山多所考究崇祯时辟博学真儒不赴隠歴山以终着修齐格言百卷女则五卷
　　国朝
　　陈昌言字禹前泽州人前甲戌进士知乐亭县以治行异等入为浙江道御史出按山东
　　国初以原官督学江南称知人乙酉丙戌两元皆首拔士寻以母范老请终养构止园偕弟贡生昌期读书其中著述先草山中集斗筑居诸书子元肄经史成顺治己亥进士选翰林院庶吉士以承重归卒
　　毕振姬字亮四号王孙又号颉云高平人读书五行并下师事山东王汉河南李政修中前壬午乡试第一
　　国朝顺治丙戌成进士授平阳府学教授入为国子监助教迁刑部主事歴员外郎郎中公余坐卧黄埃黒灶瓦镫布被而读书时称为有官僧癸巳
　　世祖章皇帝亷内外大小吏
　　特简分守济南参议道时嵗旱盗王显张甚流民盘踞峒崕振姬日夜驰三百里安挿七千口有竒供军需数十万泰山香税羡余嵗给公使费至是充饷七千迁广东兵巡驿水利使三藩四院使如织立约束无无折减船减费六七千有竒又迁金衢道左参政寻擢广西按察使殚力梳爬平反寥挟兑等大狱七十余获玉玺将军印累累海峒宿患胥平经略洪承畴奇其才题陞湖广布政使辞不应振姬涖官往返胥一仆一马食无兼味身无更代衣三娶无衣帛之妾所至率晓夜力学以为常里居置祭田义田役田戴笠畊薅暇辄指授后学有师法戊午刘司冦健魏
　　司宪象枢举博学鸿儒以老病辞归卒年六十有九着尚书注西河遗教四州文献三州别志藏于家为文主春秋内外而奥古坚郁得之管子为多
　　张道湜字子础沁水人前尚书五典孙顺治己丑进士授翰林院编修改商洛佥事迁天津副使以终养归道湜喜读书工文尤擅临池之誉在史馆前辈率折辈行与交及涖商洛造士多有立尝摄潼闗道事防征滇师旅胥按部伍无敢乱行归而啸咏九蕋南阳间未尝以私见长吏着史鉴节录诸书藏于家
　　白孕谦字子益阳城人癸未进士翰林院庶吉士以台臣荐授内翰林秘书院检讨纂修明史廕一子入监读书乃不予其子予孤侄方熙丙戌分校礼闱并典畿闱乡试所得皆知名士己丑迁侍讲学士纂修副总裁辛夘奉
　　勅江南湖广祭告南岳诸陵旋里丁内艰乙未起补秘书院侍读学士转国史院学士丙申转吏部右侍郎丁
　　酉陞刑部尚书己亥以王秉衡案降调随补太常少卿庚子陞通政使辛丑三月疏乞归抵里闭户读书以归庸名其斋卒年六十有九所着有东谷诗文归庸斋诗文集桑榆集辇下新闻林下晩闻学言家谱祭约等书
　　张炳文字子潜阳城县人家贫以鬻腐为业日夕蚁轮马磨不知劳然嗜读书从人借书一再览輙不忘尤工吟诗人戡识者独白公东谷称道不辍陈説岩亦叹其风趣孤迥非余子可及尝为叙诗曰澹防圆洁如玉禾之露而濡润丰美又如昆山之脯元圃之葅炳文亦尝言东谷老人爱其门前芝草鹿麋田句因自号麋田云
　　蒲州府
　　周
　　叔仲防【阙里志作哙】字子期郑康成曰晋人家语少孔子五十四嵗与孔璇年相比二孺子迭事孔子执笔记事孟武伯见孔子而问曰此二孺子之幼也于学岂能识于壮哉孔子曰然少成若天性习惯成自然也唐开元封瑕丘伯从祀宋进博平侯
　　汉
　　乐详字文载河东人少好学闻章陵谢核善左氏传乃从南阳步涉诣详从核问难诸要今左氏问七十二事详所撰也杜畿为太守署详文学祭酒初平中徴拜博士同列十余人学多偏又不熟悉惟详五业并授其或难质不解详无愠色以杖画地牵譬引类至忘寝食也
　　姚平河东人受京房易为郎博士京氏易学遂显杨仲续河东人举方正拜祁令甚有徳惠人为立祠乐益部风俗因留家新都代修儒学以夏侯尚书相
　　晋
　　王接字祖游河东猗氏人汉京兆尹尊十世孙父蔚世修儒史之学尝善曹羲至公论而着至机论辞义甚美官至夏阳侯相接幼丧父哀毁过礼乡亲皆叹曰王氏有子哉渤海刘原为河东太守以旌才为务同郡冯収七十余荐接于原原即礼命接不受原乃呼见曰君欲慕肥遯耶对曰接薄祐少孤无兄弟母老疾笃故无心为吏及母终柴毁骨立居墓次积年备览众书多出异义性简率不修俗操乡里大族多不悦唯裴頠雅知焉平阳太守栁澹散骑侍郎裴遐尚书仆射邓攸皆与友善后为郡主簿迎太守温宇宇竒之转功曹史州辟部平阳从事时泰山羊亮为平阳太守荐于司校尉王堪出补都官从事永宁初举秀才友人荥阳潘滔遗接书曰挚虞卞仁并谓足下应和鼎味可无以应秀才行接报书曰接非荣斯行欲极陈所见冀有觉悟耳是嵗三王义举惠帝复祚以国有大庆天下秀才皆不试接以为恨除中郎补征虏将军司马荡隂之役侍中嵇绍遇害接议曰绍守职以御不道可谓臣矣又可称痛矣今山东方欲大举宜明高节以号令天下从之转临汾公相国王堪为尚书令请补尚书殿中郎未至卒年三十九接学虽博通特精礼尝谓左氏辞义赡富自是一家书不主为经发公羊附经立经所不书不妄起于文为俭通经为长任城何休训释甚详而黜周王鲁大体乖硋且志通公羊而往往还为公羊疾病乃更注公羊春秋多有新义时著作郎束晳东莱太守陈留王庭坚论难汲冢书防骑侍郎潘滔谓接曰卿才学理议足解二子之纷可试论之接遂详其得失挚虞谢衡咸以为允当又撰列女后七十二人杂论议诗赋碑颂驳难十余万言长子愆期流寓江南缘父本意更注公羊又集列女后云
　　元魏
　　樊深字文深河东猗氏人事继母甚谨弱冠好学负书从师于河西讲习五经昼夜不倦魏永安中以随军功累迁中散大夫尝读书见吾丘子遂归侍养孝武西迁深父保周叔父欢周并举义被害深避难坠崖伤足絶食再宿后遇得一箪饼念继母老夜中匍匐寻母获见以馈母还复遁去易姓名游学汾晋间习天文及算厯之术后囚送河东属韩轨长史张曜重其儒学延至家便得逃隠周文平河东赠保周南郢州刺史欢周仪同三司深归塟负土成坟寻于谨引为府参军事令教子孙周文置东馆以深为博士深经学通赡每解书多引汉魏诸家义而説之故后生不能晓悟背而讥曰樊生讲书多门戸不可解然儒者推其博物性好学老而不怠还往常据鞍读书至马惊折支体终不改后除国子博士赐姓万纽于氏天平二年迁县伯中大夫加开府仪同三司建徳元年表乞骸归诏许之朝廷有疑议常召问焉以疾卒深既専经又读诸史仓雅篆籀隂阳卜筮之书而讷于辞辩故当时鲜识之撰孝经丧服问疑各一卷七经异同三卷子义纲
　　裴仲规河东汾隂人少好经史有志节咸阳王禧为司州牧辟主簿仍表行建兴郡事车驾自代还洛见咸阳王曰昨得汝主簿为南道主人除司空主簿父病弃官奔赴以违制免乆之中山王英征义阳引为统军奏复本资于阵战没赠河东太守諡曰贞
　　裴叔义仲规弟有学行累迁太山太守为政清静吏人安之迁司徒从事中郎卒赠东秦州刺史諡曰宣子景融字孔明笃学好属文举秀才射防高第除太学博士稍迁谏议大夫领著作元象中仪同高岳以为录事参军弟景龙景顔被劾坐免卒景融卑退亷谨缉缀无倦作文章别有集録景顔孝静初为司空长史中尉崔暹劾之卒于狱
　　裴宣明河东汾隂人位华州刺史有惠政諡简二子景鸾景鸿并有逸才河东呼景鸾为骥子景鸿为龙文景鸾位华州刺史
　　北齐
