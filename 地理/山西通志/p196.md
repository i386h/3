<!-- { "loadSidebar": true } -->
　　民勤生业尚义好俭【府志绛县】
　　勤稼穑好蓄积不喜佛事【祝志垣曲】
　　厚葬祭敬神明不谙商贾不事华靡【垣曲县志】
　　吉州
　　士知谦让民无告讦婚姻死丧邻保相助【祝志吉州】
　　州境僻处万山土瘠民贫俗尚勤俭男耕女织不事商贾【穆志吉州】
　　郑康成曰祖乙居耿以后奢侈逾礼土地迫近山川常圯焉至阳甲立立盘庚为之臣乃谋徙居汤旧都民居耿久奢淫成俗故不乐徙【书疏】
　　王肃曰自祖乙五世至盘庚之兄阳甲宫室奢侈下民邑居垫隘水泉泻卤不可以行政化故徙都于殷【同上】皇甫谧曰耿在河北迫近山川自祖辛以来民皆奢侈故盘庚迁于殷【同上】
　　王柏曰土气有原薄风俗有盛衰冀之为都天下之形势也山河险固沃壤迫隘民淳俗俭足以自固后世人民文物渐至繁阜风气日耗遂自北而南势使之然也【同上】
　　王柏曰滨河之地近古帝都地壤土丰民稠物饶人所共趋常人之心知利而不知患虽数有水祸时圯时坏而不悔者政以厚利夺其避患之心也【同上】
　　自吉州至河津胥殷耿都地也时以都邑习于奢侈至其后而复陶唐氏之遗风矣
　　无纺绩货物之利有勤俭礼义之风【祝志乡寜】
　　山中垂白之老足不履县境目不识官胥【乡寜县志】隰州
　　民风俭而不陋朴而不野其间人物举止有体出言有章郁然有吾儒之气象【金宋元吉兴儒里碑记】
　　吉隰之地多山其人质朴信实【明一统志】
　　任质而不狂能守而鲜乱【祝志隰州】
　　民性质直劲勇不事商贾勤于耕牧妇事蚕而不能纺织【穆志隰州】
　　界于峻山不事商贾【祝志蒲县】
　　四境率多穴处士民率多力耕【蒲县志】
　　土壤雄硕风俗勤俭【元续执中修大寜学记】
　　僻在万山间其人多朴鲁【祝志大寜】
　　士以礼义为贵民以耕凿为业但信鬼而尚巫亦陋习也【祝志永和】
　　民皆穿土为窰曲折而入如层楼复室每过一村自逺视之短垣疏牖髙下数层缝裳捆屦歴歴可指山路崎岖老翁驱犊少妇汲水登降甚捷不以为苦有太古之象焉【穆志永和】





　　山西通志卷四十六
<史部,地理类,都会郡县之属,山西通志>
　　钦定四库全书
　　山西通志卷四十七
　　物产
　　志地理者旁及物产纪乘又有异物录山西土瘠水陆之产视他地为薄录之以备土风也至瓌特之物暨产虽絶而昔常产者亦间附记焉志物产
　　山西省
　　稷　周礼职方氏曰冀州其谷宜黍稷稷似黍而小月令章句稷秋种夏熟歴四时备阴阳谷之贵者一名穄吕氏春秋饭之美者有阳山之穄　髙诱曰关西谓之冀北谓之黍即诗维穈维芑转音也说文穄也广雅□穄也然则稷也穄也也□也名殊而实一也苗似芦有毛髙三四尺结穗殊疎散粒有殻视粟而巨光滑过之先诸谷熟刈欲早过熟即随风落米色特黄故土人称黄米　一名粢祭祀之号稷曰明粢　尔雅翼稷者五谷之长故陶唐之世名农官为后稷其祀五谷之神与社相配亦以稷为名以为五谷不可徧祭祭其长以该之
　　黍　苗穂胥似稷而大实圆重土髙燥者宜黍黍以大暑种故谓之黍刈后乘湿打则粰易脱　李时珍曰黍稷一类而二种黏者为黍不黏者为稷犹稻之有稉穤也今通称黍子不复知为稷矣有黄白赤黒四种胥可酿酒黒者为秬黍诗维秬维秠
　　谷　即五谷中之粱也脱殻则为粟米亦曰小米今直名曰谷孟诜谓人不识粟李时珍谓人不识粱穗大毛长而粒粗者为粱穗小毛短而粒细者为粟其实一物也　春秋题辞西乃金之位米乃阳之精故西合米为粟　许慎曰粟之为言续也续于谷也古者以粟为黍稷粱秫之总称而今之粟古但称为粱后乃专以粱之细者名粟今北人呼为谷子有早谷晚谷二种汾州北诸属胥三四月种早谷有一窝蜂关东黄夏谷诸种晚谷有四根齐六根齐九根齐秤杵黄老来白临秋变三变连草谷澑雨谷诸种汾州南诸属胥五六月种早谷有马拖缰白老汉竹叶青金棒杵银棒杵黄黄六棱象尾谷黄谷诸种晚谷有潞州黄一把箭纒子条料角白红老汉狼尾稍猪咬齐铁耙齿菠菜根天青谷貛毛谷青谷粱谷诸种早谷中黄谷白老汉象尾谷三种耐旱马拖缰白老汉二种耐风象尾谷又耐雨晚谷中潞州黄青谷猪咬齐三种耐旱纒子条红老汉狼尾稍菠莱根貛尾谷五种耐风红老汉狼尾稍貛毛谷三种又耐雨旱谷以六十日为率宜旱田晚谷以一百二十日为率宜水田惟潞州黄一种早种则晚熟晚种则早熟水旱田胥宜　又谷之黏者曰秫有黄秫黒秫龙爪秫诸种胥可酿酒昔陶渊明官田种秫即是物也
　　稻　诗豳风十月获稻尔雅翼一名稌稻宜于水田种艺之法详
　　圣祖仁皇帝御制耕织图中有稉穤籼三种稉不黏可为饭穤黏可为糕用以酿酒尤佳太原桑落汾州羊羔胥以穤为母者也籼比于稉小而尤不黏其种甚早土人号籼为早稻稉为晚稻与江淛田家详晰稉穤籼者差异　春秋说题辞稻之为言借也稻冬含水盛其德也故稻太隂精含水渐茹乃能化也江旁多稻乃其宜也
　　髙粱　一名稻秫种来自蜀一名蜀秫土人又称茭子在太原属者苗低穗在汾州属者苗髙穗松在平阳绛州诸属者有早秫晚秫二种早秫有大老汉小老汉诸种晩秫有红黒黄白蓬头诸种蓬头穗下垂红黒白三种穗上生黄穗四面分披粒无殻者米硬可为粥有殻者米软可为酒醋潞安诸属复编稭为箔以造屋陶渊明曰秫黍已秀翠色染人如剖胸襟一洗荆棘
　　麦　五谷之最贵者有大麦小麦二种大麦作粥饭殊滑蘖可为饧有露仁不露仁诸种小麦皮薄多白麫食之宜人有火麦黒芒火麦红麦白麦和尚麦诸种汾州北诸属春分前种处暑后收名春麦汾州南诸属白露前种芒种后收名宿麦汉武帝纪劝各郡种宿麦种收隔岁故号宿麦汾州南诸属亦有春种大麦名春大麦又麦之别种曰燕麦俗称莜麦夏秋种性寒宜边地太原大同朔平寜武及吉隰泽汾近属胥有之曰荞麦秋种有红黒斑三种谚曰中秋有月则荞麦多实诸属胥有之
　　豆　即菽也种有八一豌豆有白绿二种白者味甘作羮佳一黒豆又名雄豆入药良有夏黒豆麦楼子一窝蜂三种夏黒豆麦楼子就地蔓生花白颗小一窝蜂髙干丛生花红颗大一菉豆有摘角刈梗二种摘者角无毛颗小刈者角有毛颗大一大豆有酱色鸡眼睛黄豆白豆大黑豆大菉豆六种白豆早熟黄豆可榨油造酱兼可作腐一小豆有赤白二种赤者可辟瘟一豇豆有菜豇豆柴豇豆二种菜豇豆蔓长者悬架结角蔓短者铺地结角胥可为蔬有青黄黒白赤斑六色青者颗黒眉目象人面一名人头豆柴豇豆颗可佐粥一茶豆有猪芽豆火茶豆篦片豆刀豆四种一扁豆花如小蛾翅尾俱全一名蛾眉豆豌豆春冬种冬种者角多扁豆春种余胥夏秋间种谚曰谷三千麦六十豌八扁二豇十一盖丰稔之騐也
　　麻　有四种一种大麻色苍而圆可榨油　李时珍曰大麻即火麻亦曰黄麻处处种之剥麻收子有雌有雄雄者为枲雌者为苴其皮可作布作屦亦可为绳索其稭白而有棱轻虚可为烛心辽沁等地饶焉一种色黒惟榨油甚宜名胡麻生则性寒炒则性热岢岚等地饶焉　沈存中笔谈胡麻即今油麻古者中国止有大麻汉使张骞始自大宛得油麻故名胡麻本草名狗虱多脂油言其形似狗虱也又曰八谷
　　之中惟此最良　一种色白亦宜榨油平阳殊多猗氏特盛李时珍曰白油麻秋开白花亦有紫带艳者节节结角长可寸许有四棱六棱者房小而子少七棱八棱者房大而子多或名胡麻俗作芝麻非一种名巨胜别录胡麻又名巨胜生上党川泽本草巨胜有七棱色赤味酸澁者乃真其八棱者两头尖者及乌油麻并呼胡麻误矣土人云下子时夫妇同种即茂盛故本事诗云胡麻好种无人种正是归时又不归
　　玉薥秫　其苗叶胥似髙粱穗如秕麦叶旁别出一苞垂吐白须久则苞坼子出颗颗攒簇俗名玉林
　　铁　山西府州产铁之地十之八九其不产地十之一二而鼔铸胥资焉　按本草所在坑冶有之川蜀湘东滋多而太原泽州阳城髙平广灵为尤胜　后汉志安邑有铁平阳侯国有铁皮氏有铁大陵有铁　汉元封元年桑羊建议盐铁　铁官凡四十郡太原大陵河东安邑绛人安民平阳　汉法民私铸铁者釱左趾士至郡国矫诏令民铸农器者罪至死　唐铁冶【合金银锡冶】凡一百八十六铁山五　徳宗时戸部侍郎判度支韩泂言天下铜铁冶乃山泽利当归王者请悉盐铁使从之　元和时采铁二百七万斤　裴休为盐铁使増铁山七十一岁率铁五十三万二千斤　后唐长兴二年勅令今后不许农器烧器动使诸物并许百姓逐便铸造诸道监冶除依常年定数铸办供军熟铁并器物外祗管出生铁比已前价各随逐处见定髙低每斤例减十文货买杂使熟铁亦任百姓巡检节级勾当卖铁官并铺戸一切并废乡村百姓于夏秋苗亩上纳农器钱一文五分足随夏秋二税交纳　晋天福六年诏诸道铁冶三司先条疏百姓农器破者须于官场中买铸时却于官中买铁今后许百姓自行铸造买卖所在院不得禁止搅挠　宋产铁四监一曰大通十二冶又二十四务【榆次县北寺古村宋置冶址犹存】　至道末岁课五百七十四万八千余斤　真宗初河东转运使宋言大通盐铁冶盈积可备诸州军数十年鼓铸愿权罢采以纡氏景德元年弛边民铁禁河东转运使陈尧佐奏减泽州大广冶铁课　天禧末岁课六百二十九万三千三十余斤皇祐中七百二十四万一千一斤　治平中増百余万熙寜中河东转运使刘庠计一路之产铁利为饶请
　　复旧冶鼓铸　元丰元年五百五十万一千九十七斤政和间臣僚言诸路产铁请仿茶盐法鬻从之
　　靖康元年蠲损坑冶　故关铁冶元设提举司在襄陵京安镇　元太宗丙申年立炉于西京州县拨冶戸七百六十煽焉丁酉年立炉于交城县拨冶戸一千煽焉元贞二年置河南山西等处铁冶提举司提举一员
