<!-- { "loadSidebar": true } -->
　　韩文字贯道洪洞人宋宰相琦后也成化初举进士除工科给事中覈韦州军功劾宁晋伯刘聚都御史王越马文升等滥杀妄报寻劾越荐李秉王竑语颇涉两宫被挞已晋右给事中出为湖广右参议太和山中官干没公费力遏之以其羡易粟万石备赈贷九谿土司与邻境相攻往谕皆服阅七年转左治初王恕用为山东左参政居二年用倪岳荐擢云南左布政使以右副都御史巡抚湖广移抚河南召为户部右侍郎母丧除起吏部晋左十六年拜南京兵部尚书嵗防请预发军饷三月户部难之文曰救荒如救焚有罪吾自当之乃发廪十六万石米价为平召拜户部尚书文凝厚雍粹至临大事刚断无所挠武宗初诸费需银百八十万两有奇请先发承运库不许文言帑藏虚赏赉自京边军士外请分别给银钞稍益以内库及内府钱并暂借勋戚赐庄田税而勅承运库内官核所积金银着之籍且尽罢诸不急费不从文持大体务为国惜财请没真人陈应防大国师那卜坚参等赀实国帑监局仓库内官冗滥力请裁汰淳安公主夺任邱民业力争乃止先是孝宗时外戚庆云寿宁侯请买补残盐至百八十万引文条盐政夙七事论残盐尤切孝宗嘉纳武宗登极诏中罢之侯家复奏文再三执奏不从正徳元年又言盐法之设专以备边今山陜嵗饥冦方大入度支匮绌飞挽甚难奈何坏祖宗法忽邉防之重而景清复陈乞如故文劾其杰悍请执付法官始寝前命荣王乞霸州庄田崇王请自征庄田租皆持却之保定巡抚王璟请革皇庄覆如其议不许又请召民佃畆征银三分输内库而尽撤中官管庄者稍从之中防索寳石西珠请屏絶奇珍报可大婚索银四十万两疏请得免四之一权幸深疾之时青宫旧奄马永成等八人号八虎日导诱狗马鹰歌舞角觝文每退朝对僚属言及辄泣下郎中李梦阳请率大臣固争文捋须昂肩毅然改容曰善纵事勿济吾年足死矣不死不足报国令梦阳草疏读而删之遂偕诸大臣伏阙畧言近嵗朝政日非号令失当自入秋来视朝渐晚仰窥圣容日渐清削皆言太监马永成谷大用张永罗祥魏彬邱聚刘瑾髙凤等造作巧伪淫荡上心击毬走马放鹰逐犬俳优杂剧错陈于前至导万乗与万人交易狎昵媟防无复礼体日游不足夜以继之劳耗精神亏损志徳遂使天道失序地气靡宁雷异星变桃李秋华考厥占候咸非吉征窃观前古奄宦误国为祸尤烈今永成等罪恶既着若纵不治将来益无忌惮必患在社稷伏望明正典刑以回天地之变削祸乱之阶明日召诸大臣入司礼监李荣谓文曰此举出自公公云何文曰今海内民穷盗起水旱频仍天变日増文等备员卿佐靡所匡救上始践祚辄轻万几游宴无度狎昵羣小何忍无言是夜召瑾入司礼永成等分据要地瑾恨文甚日令人伺文过逾月以伪银输内库为文罪降一级致仕给事中徐昂疏救责其党防落文职并除昂名寻指文为奸党榜朝堂子髙唐知州士聪刑部主事士奇皆削籍文出都门乗一篮舆行李一车而已瑾恨犹未已坐以遗失部籍逮下诏狱数月始释罚米千石输大同寻复罚米者再瑾诛复官致仕世宗初遣行人赍玺书存问赉羊酒令有司月给廪四石嵗给役夫六人终其身嘉靖五年年八十有六卒赠太傅諡忠定士聪举人罢官后不复仕士奇进士终湖广参政少子士贤举人为开封同知孙廷玮进士行太仆寺卿
　　李进字时勉曲沃人成化己丑进士初授户部主事迁员外郎中督饷宣府出纳称平出知广平府建石闸引河水灌田民食其利改济南府迁四川参政歴江西河南布政擢副都御史巡抚宣府晋户部尚书防北部入犯诸将违节制败于鱼台岭上章自劾引疾归进歴中外四十余年清介自持终始不变中外皆以人望推之
　　吴珉灵石人成化己丑进士屡官南京都察院右副都御史性峭直痛父早逝事母郑氏以孝称初官吏部主铨选公慎自矢巡抚甘肃邉陲晏然及涖都宪益厉风裁表率诸御史当时有清不过韩文直不过吴珉之语
　　陈孜浮山人父福膂力善剑闻英庙北狩哭于县庭誓以死难县贰资以徤马至大同北门与虏战斩馘甚多巡抚朱方上其功防大暑以不解甲七日劳惫而卒孜成化壬辰进士除知慈谿县擢监察御史陞湖广副使歴官贵州左布政使所至皆有异政致仕归总兵沭昆所赠赆郤不受时有明如霁月悬银汉清似寒氷湛玉壶之咏后进阶资徳大夫居官虽久萧然如寒士归继母至鬻衣器以备具士论重其清介
　　王锡洪洞人成化甲午举人任陜西醴泉知县县人素不精农圃锡训以播种之术民皆效之为立生祠祀焉
　　因纲字叔大曲沃人礼子精楷书工古文词成化丁酉举人授沧州知州公正亷慈毫不茍取素衣如贫士民罹法矜而谕之不悛始加刑既卒贫不能还上下赠赙始得归榇附载纺车观者莫不流涕祀沧州名宦
　　郑杰洪洞人成化戊戌进士授大理寺寺丞旧寺不设刑具置之以慑罪囚自杰始往时侵盗官粮止拟常律因条奏当以法遣永为例陞镇江知府复除登州知府防有寃狱祷于神夜梦船中一虎身挿三矢次日审曰此必周彪也其人叩伏寃者得释人称神明时蝗蔽天斋沐拜祷遂去不为害民谣曰蝗去岂偶然明府一念真格天
　　王泰字道亨翼城人成化辛丑进士悃愊有内修歴知仪封衡水二县陞南京刑部主事迁员外郎时刘瑾用事例索馈谢泰曰寺人之宠其识不逺以贿获官吾不为也遂乞致仕及瑾败诏起福建副使歴陞湖广参政山东按察使居官清慎得失不惊寻谢病归蒲阳林俊荐于冢宰杨一清云泰温粹类贯道孤特类君实中和兼备庶乎笃行君子也
　　李钺太平人成化癸夘举人治间知蓬莱县迁登州府同知御流贼有功陞巩昌知府累官河南佥事平狱革奸权豪敛迹后以疾归进阶四品
　　安惟学字行之临汾人成化甲辰进士除行人歴工部郎中出知平凉府迁四川参政仍掌平凉府事擢本省布政使器度逺才识敏给后晋副都御史巡抚宁夏遇安化王寘鐇作乱惟学方与都指挥杨忠计事寘鐇党何锦猝至杀于座上
　　马鸾太平人成化甲辰进士授行人司选江西道御史差陜西清戌时典兵者骄不顺法鸾劾之陞山东按察司佥事海防兵备豪强敛迹百姓安堵子聪字舜达举人知长垣县有功绩民立去思碑及陞知邓州世宗南巡迎驾有功歴宗人府经歴纂修正牒后陞临洮知府
　　李浩字师孟曲沃人成化甲辰进士授都水主事管吕梁洪故有役夫数千办桩草嵗费若干浩悉罢之令于农隙采办备用改户部主事丁父忧服阕起兵部车驾主事陞员外郎奉勅清理畿内诸土田夺豪右侵占者若干顷还之民陞职方郎中为尚书马钧阳所称重委摄诸司章奏册封代府漂阳王充副使陞通政司右参议持节封晋府灵邱王充正使歴陞左右通政顺天府尹时久旱疏论畿甸民疾苦事当罢行诏嘉纳之居二年转兵部右侍郎寻转左参理武职贴黄尝摄工部篆疏慎郊圻固封守革冗费修战具数事多见采纳服阕拜礼部尚书食一品俸疏乞去位家居二十余年素好学问文章着有南庄稿归田集藏于家卒年八十有五赐祭如例諡庄简子镛孙承华承志俱进士镛仕御史歴府丞承华由行人进御史至棘卿承志终环庆副使以孛刘之乱督饷有功晋秩世有名徳
　　邢霖字时望襄陵人让子成化丁未进士官兵部武库司郎典百司柴薪银两郤羡余以亷干称出为长芦运使正徳丁夘因逆瑾用事解印绶归延师儒以训后进禁奢侈以维风俗又深明医药活人甚众寿至八十六终
　　张天禄洪洞人成化贡任山东峄县知县丁内艰峄人乞留不予复除唐山县凿尧山引水灌田重修庙学未老乞归唐民遮道送焉
　　刘荣洪洞人成化中以例贡官兵马司指挥陞湖广岳州府通判复除庆阳府督粮宁夏沈毅刚方暮夜有餽者却不受简兵御冦湖湘底宁储饷有余缗义不茍取比归训子以义方甲科接武多侈谈焉
　　李恂霍州人治己酉举人先任寳鸡县敎谕聘云南乡试后补申府敎授陞凤翔府敎授复同河南乡试考官陞髙陵县知县学术有本志行不羣为杨邃庵所推重有操守有为清慎孝友之奬
　　刘荣霍州人治己酉举人性孝友初任陜西静宁州训导严束生儒身先条约一时文敎大兴杨防庵称其善于训迪若进士姚爵辈多出其门治壬子聘典河南乡试陞汝南府敎授
　　周义翼城人治壬子举人授东安知县迁葭州知州性孤洁居官清白自守殁后家益落子孙冻馁十年不克举事邑令鄢桂枝卜宅兆为安厝之制文祭焉桂枝故葭州部民也
　　张润字汝霖临汾人治戊午解元壬戌进士授宜阳令擢刑科给事中奉诏覈甘肃边储稽察精明河外震慴累迁户科都给事中时盗贼延蔓水旱流移请严纪律酌转输时赈恤广招抚擢顺天府丞寻转左佥都御史巡抚顺天条上邉民疾苦及便宜十余事郊圻盗起邉复有警公指授方畧盗平警熄丁外艰起抚宁夏讲校屯田盐马诸政奏正豪藩裁抑官镇召还以九载绩晋左副都御史转兵部右侍郎又转户部左督太仓刬洗奸蠧兵民欢服晋工部尚书时大工并兴公勤省阅请酌缓急为先后力专功遄费减旧之半屡防褒赐以内艰归起南吏部尚书甄别去留舆情咸服改户部仍督太仓告归年八十三卒赠太子少保諡恭肃
　　郭韶霍州人治己未进士涉文史善骑射初知东安县课最擢御史以王亲例改宁国府同知操履方刚不阿权贵宁人立碑颂之陞南京礼部郎中复自陈改湖广兵备佥事镇平监军大破兰巨冦又擒剿湖南流冦荐陞四川参议陜西西宁兵备地方宁辑麦秀八岐中丞林廷玉东渠李璋各有歌诗赞颂寻陞山东左布政使
　　南仝洪洞人治甲子举人聪慧勤学博洽经史尝手录性理通鉴纂要便览初授嘉兴推官清直不挠多所平反陞南京四川道御史论劾不避权贵称铁面御史卒于官
　　张克温临汾人治乙丑进士授户部员外赏军通州羡银数万悉进上不取更通五经博览羣籍制行以古人自期师事之者甚众称张夫子云
　　邢彪曲沃人治初以贡授三原县丞博学笃行公亷正直下乡收粮勘事自褁干糗无分毫扰民以考察罢方自饷邉而归至淳化闻信即不入邑然贫不能归乃择咸宁僻处陋室以居朝夕玩诵经史有得辄笔之虽食不充口衣无完服而其容如渥丹气常浩然载名宦
　　仇禄字君锡敬元孙博学宏才名倾一时治间贡任襄阳通判防征苗之役督饷有功除登州署宁海文登两邑多惠政以疾归非公不谒值有大事邑大夫尝造庐请焉孙时隆举人时古进士迄今子孙蕃衍衣冠济美
　　裴绍芳灵石人治末知伏羌县寛严得宜民谣曰县令裴禀性直恺悌慈祥处处知之
　　周道字汝履翼城人正徳丁夘举人授延安府推官复补州有犯大辟者托要津嘱之道不从举正其罪忤要津意迁巩昌府通判督甘肃草塲裁抑豪贵霸占者嵗省官银三万两声称愈着寮寀多疾之以艰归絶口不言仕进
　　许翔凤洪洞人正徳辛未进士任上蔡知县时承流贼蹂践后翔凤安集抚恤旬月如初陞监察御史巡按甘肃又按两淮及畿内抑强御绳官邪台中有老成之誉迁陜西参议上疏乞休居乡忠信醇厚雅好山水每藻咏自乐其志
