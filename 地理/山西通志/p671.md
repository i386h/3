<!-- { "loadSidebar": true } -->
　　信都芳字玉琳河间人好学善天文算数甚为安丰王延明所知延明家有羣书欲抄集五经算事为五经宗及古今乐事为乐书又聚浑天欹器地动铜乌漏刻候风诸巧事并图画为器凖并令芳算之防延明南奔芳乃自撰注后隠于并州乐平之东山太守慕容保乐闻而召之芳不得已而见焉于是保乐弟绍宗荐之于齐献武王以为中外府田曹防军芳性清俭质朴不与物和绍宗给其骡马不肯乘骑夜遣婢侍以试之芳愤呼殴击不听近已狷介自守无求于物后亦注重差勾股复撰史宗仍自注之合数十卷武定中卒
　　宋
　　冉铎伯牛之后宋太祖克复河东时年谷不登铎自平山挈家来盂苌池里居焉后五代冉备冉新等立碑今苌池里犹存
　　元
　　王无咎磁州武安人为昭义军节度副使金亡不仕徙乐平筑室于邑之秦山以山水自娱号青峯有秦山小隠图名公多所题咏
　　孔克威山东曲阜人孔子五十一代孙元末避乱徙居乐平建松峯书院塑先师像于中提举学政给衣巾以奉祭祀
　　王逺为防知政事至正间兵乱避于盂县五花寨处置有方人赖以安
　　明
　　宋登春赵州人嘉靖间寓居平定州一日醉题李氏书室壁云窈窕冠山转参差嘉水流中有结庐者乃是卧龙俦笔势有张旭懐素之致
　　忻州
　　北魏
　　乙弗朗家上洛孝庄末避地居并肆间尔朱荣见而重之后贺拔岳封长安县公卒赠太尉
　　五代
　　刘赤塘不知何许人有隠操不求闻逹寓白马山谷中今名赤塘谷
　　金
　　李冶字仁卿正定栾城人登金进士第调髙陵簿未上辟知钧州事壬辰城溃冶防服北渡流落忻崞间聚书环堵人所不堪冶处之裕如也世祖在潜邸闻其贤遣使召之且曰素闻仁卿学优才赡潜徳不耀久欲一见其勿他辞及即位欲处以清要恳求还山冶晚家元氏买田封龙山下而浑源志谓冶与元好问张徳辉尝游龙山为龙山三老之一今两存其説
　　元
　　王思亷字仲常正定获鹿人幼师太原元好问既冠张徳耀宣抚河东辟掌书记旋谢归至元十年董文忠荐之世祖仁宗朝以翰林学士承旨致仕
　　代州
　　周
　　畨吾君赵人赵烈侯谓公仲连赐歌者田公仲称疾不朝畨吾君自代来谓公仲曰君实好善而未知所持今公仲相赵于今四年亦有进士乎公仲曰未也畨吾君曰牛畜荀欣徐越皆可公仲乃进三人
　　隋
　　苏威字无畏京兆武功人绰之子也周封懐道县公隋初封邳国公为纳言上幸并州追诣行在所使决民讼大业初复拜纳言进封房公从幸雁门为突厥所围上欲轻骑溃围出威谏曰城守则我有余力轻骑则彼之所长万乘何宜轻脱乃止突厥俄亦解围去驾至太原后谏速还京师为根本计后坐事除名唐武徳初卒
　　卢太翼字协昭河间人本姓章仇氏博综羣书尤善占候算厯之术隠白鹿林虑山茱茰请业者日至后惮其烦逃于五台山地多药物与弟子数人庐于岩下萧然絶世以为神仙可致太子勇闻而召之后事髙祖炀帝言无不騐赐姓卢氏卒于洛阳
　　许善心字务本髙阳北新城人初在陈举秀才对策髙第入隋续成父亨所撰梁史行世大业十一年从幸雁门为突厥所围摄左亲卫武贲郎将领江南士宿卫殿省以勲授通议大夫后于江都为宇文化及所害越王赠左光禄大夫髙阳县公諡曰文节
　　魏先生宋人也逸共名字于书无所不博隋初太常议乐如聚讼先生至调律度而金石丝竹各得其所太常欲荐而官之先生不可受帛二百段而归归寓雁门以帛市酒旦夕欢饮时李宻败黎阳亡命匿雁门先生一见而戏之曰子气沮而目乱心揺而语偷方今捕蒲山党得非长者乎宻惊起曰既知我能免我否先生曰子非帝王规模又非将帅材畧吾望气晋汾有异人出能往事之当不失富贵宻终不能用其言而败先生亦竟不知所往
　　宋
　　查道字湛然歙州休宁人南唐工部尚书文徽孙幼沉嶷不羣罕言笑喜亲笔砚侍母渡江母尝病思鳜羮方冬苦寒市之不获道泣祷于河凿冰取之得鳜尺许以馈又刺臂血冩佛经母病寻愈后数年母卒絶意名宦游五台将落髪为僧一夕震雷破柱道坐其下无怖色寺僧异之咸劝以仕端拱初举进士髙第后举贤良方正策入第四等仕至龙图阁待制卒道尝出按部路侧有佳枣从者摘以献道即计直挂钱于树而去儿时尝戯画地为大第曰此当分赡孤遗及居都城喜周给尝梦神人谓曰汝位至正郎夀五十七而享年六十四论者以为积善所延也
　　许将字冲元福州闽人举进士第一熙宁中知制诰辽以兵二十万压代州境遣使请代地歳聘之使不敢行以命将将入对曰臣备位侍从朝廷大议不容不知万一北人言及代州事不有以折之则伤国体遂命将诣枢宻院阅文书至北境居人跨屋栋聚观曰看南朝状元及肄射将先破的辽使萧禧馆客禧果以代州为问将随问随答禧又曰界渠未定顾和好体重吾且往大国分画矣将曰此事申饬邉臣岂不可何以使为禧惭不能对归报上善之以将直学士院判兵部时陜西河东弓箭社虽有名籍其多少与年月不均阅按无法将一切整摄之元祐四年拜尚书右丞罢绍圣初又拜尚书左丞中书侍郎崇宁元年进门下侍郎出外卒諡文定
　　张宗诲字习之司空齐贤第二子少喜学兵法隂阳象纬之书无不通究齐贤守代州尝预计画遂有土镫砦繁峙之防以父任正字后守鄜州刘平败严斥候籍入而禁出使老幼并力守御之敌引去以秘书监致仕子请如贺秘监羽衣宗诲曰吾作白头老监枕书而眠何以贺老流沙之服为哉时以为名言
　　滕茂实字秀頴杭州临安人政和八年进士靖康元年以工部员外郎假工部侍郎副路允廸出使为金人所留时茂实兄祹通判代州已先降金尼雅满素闻茂实名乃迁之代州又自汴取其弟华实同居以慰其意钦宗自离汴旧臣无敢候问起居者茂实闻钦宗将至即自为哀词且篆宋工部侍郎滕茂实墓九字取奉使黄幡裹之以授其友人朔宁府司理董诜钦宗及郊茂实具冠帻迎谒拜伏号泣金人谕之曰国破主迁所以留公葢将大用廹令易服茂实力拒不从见者堕泪茂实请从旧主俱行金人不许忧愤成疾卒云中诜拔归録所为哀辞言于张浚上其事赠龙图阁直学士临终诗序茂实奉使亡状不复反父母之邦犹当请从主行以全臣节或怒而与之死幸以所杖节幡裹其尸及有篆字九为刋之石埋于台山寺下不必封树葢昔年大病梦清凉境界觉而失病所在恐于此有縁如死穷徼则乞骸骨归悉如前祷预作哀词几于不达方之渊明则不可以庶几少游之遗风也中州集茂实留雁门与兄宗正丞福淮南发运使裿共居久之家人来自汴梁往来并代之间布衣终身士大夫哀其忠为之起坟于雁门歳时致祭裿字恐误当作裪见南申髙济叔碑
　　元
　　丁文忠许州郾城人父贵疾文忠造车一辆兄弟共御载父祷于五台河渎诸祠途遇异僧遗药而愈
　　明
　　吴廷举字献臣其先嘉鱼人祖戍梧州遂家焉成化末举进士繇顺徳知县累迁广东副使发总镇中官潘忠二十罪忠亦讦廷举逮系诏狱刘瑾矫诏枷吏部前十余日几死弟举人廷弼輙卧其械下刑部主事宿进曰两人死我何生奏记张防乃得释谪戍雁门旋赦免累迁南京工部尚书致仕卒廷举面如削衣敝带穿不事藻饰家唯书万卷隆庆中追諡清惠
　　赵南星字梦白髙邑人万厯二年累迁考功郎中以掌癸巳京察归天启中累迁左都御史奏止廵方提荐而山西徐先河东刘大受踵行如故并劾奏之晋吏部尚书山西缺廵抚河南布政使郭尚友求之南星以太常卿谢应祥有清望首列以请既得旨而御史陈九畴受魏忠贤魏广防指攻吏科都给事中魏大中文选郎夏嘉遇南星极言应祥以人望推举大中嘉遇无私忠贤矫旨责南星等朋谋结党放归张讷石三畏再劾之谪戍代州嫡母冯氏生母李氏并哀恸而卒子生三龄怖死南星抵戍所处之怡然庄烈帝初诏赦还忠贤党廵抚牟志防故迟遣之竟卒于戍所珰败追赠太子太保諡忠毅
　　国朝
　　王席民字安生夷陵州人少补州学生后榆林赵氏籍中赵移官代州防将引席民自助席民负气概工诗布政司防议清苑陈氏尤契之卒代州城南演武塲右陈氏首赋诗以挽富平李因笃立传秀水朱彛尊志其墓
　　李因笃字天生陜西富平人博学工诗文兰州王刺史绶尝刋其秋兴诗沈雄苍郁骚坛胥推伏焉文亦赡整有体格后举博学鸿词官翰林院检讨秀水曹司农溶观察三晋因笃以故人子从因善代州冯观察云骧雅爱其风土人物居勾注夏屋间者十年
　　解州
　　周
　　范蠡佐越灭吴后浮海至齐变姓名曰鸱夷子皮致产数千万齐人闻其贤以为相蠡叹曰居家则致千金居官则致卿相此布衣之极也久受尊名不祥乃归相印尽散其财间行止于陶以为天下之中善为生自号陶朱公安邑志陶村即其地也
　　孙膑齐孙武之后尝与厐涓俱学兵法涓既事魏为惠王将军而自以为能不及膑乃隂使召膑至以法刑断其足而黥之欲隠勿见膑隂从齐使者还齐威王问兵法遂以为师后魏与赵攻韩齐使田忌将救之以膑为师直走大梁膑令齐军入魏地为十万灶明日为五万灶又明日为三万灶涓以为怯与轻鋭倍日并行逐之膑度其行暮当至马陵马陵道狭而旁多阻隘可伏兵乃斫大树白而书之曰厐涓死于此树之下令齐军善射者万弩夹道而伏涓夜至斫木下见白书乃钻火烛读之未毕齐军万弩俱发魏军大乱涓自刭曰遂成竖子之名齐因乘胜尽破魏军虏太子申以归膑以此名显天下世传其兵法
　　汉
　　薄昭吴郡人文帝之舅初随帝之代后迁安邑址犹存贾复字君文南阳冠军人王莽末为县掾迎盐河东防遇盗贼等比十余人皆放散其盐复独完以还县县中称其信更始中光武安辑河北复因邓禹得召见建武初拜为执金吾十三年定封胶东侯三十年卒諡曰刚侯
　　张宗字诸君南阳鲁阳人更始以宗为偏将军宗见更始政乱因将家属客安邑及大司徒邓禹西征定河东宗诣禹自归禹闻宗素多权谋乃表为偏将军禹军到枸邑赤眉卒至战却之后迁琅琊相卒于官
　　马武其先南阳人至武寓芮城光武中兴为先锋力战无前退则殿后封阳虗侯
　　第五伦字伯鱼京兆长陵人始以事诣郡尹鲜于褒褒见而异之署为吏后为乡啬夫自以为久宦不达遂将家属客河东变名姓自称王伯齐载盐徃来太原上党所过輙为粪除而去陌上号为道士亲友故人莫知其处数年鲜于褒荐之于京兆尹阎兴兴即召伦为主簿肃宗初立为司空在位以贞白自称元和三年以老病乞身后数年卒年八十余
　　蔡伦桂阳人和帝时为中常侍有才学以古书契用竹简中古用练帛因取树肤麻头敝布鱼网造为纸天下便之尝寓居安邑今张堇里有墓
　　杨众杨震后累迁御史中丞献帝东还夜走渡河众率诸官属步从至大阳拜侍中建安二年追前功封蓩亭侯
　　唐
　　苏颋武功人开元五年祠禹安邑
　　薛万彻宅在夏县南二十五里勲重村今废门狮二乘石一尚存按纲目彻炖煌人唐行军总管屡有重勲故村以此得名土人掘得碣石镌巴陵公孙薛贞筠上柱国丞知左都骑上柱国徳奬徳满骑都尉徳贞左骁骑尉元简上骑都尉元封元亨元裕元景元髙皆其苖裔也今墓在大张村庙在蛾眉岭
　　元
