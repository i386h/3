<!-- { "loadSidebar": true } -->
　　李伯温守贤之孙彀之子也行平阳元帅府事镇青龙堡及平阳陷弟守忠被执选骁勇拒守久之金人尽鋭来攻守卒多夜遁李成导敌入伯温登堞楼曰吾兄弟仗节拥麾受方面之寄今不幸失利当以死报国吾弟已被执我不可再辱汝等宜自逃生士卒尚不忍去伯温即拔剑杀家属投井中以刃植柱刺心而死金人登楼见伯温抱柱如生无不嗟叹
　　李守正伯温子为平阳守活俘甚众以功授河东南路兵马都元帅庚寅上党晋阳攻汾州将陷守正赴援敌惧解去汾州持牛酒迎犒者道不絶且泣谢曰幸公完是州徳甚大愿奉是州以从关中兵屯吉州酋领杨铁枪以数千人叛出兵擒之轩成据隰州守正往击之中矢伤足及归创甚防金完顔哈达攻平阳守正裹疮战没大帅以其兄守忠代之
　　李守忠守正兄官至河东南路兵马都元帅兼知平阳府事壬午冬平阳公胡景山以青龙堡来降丁亥夏四月援国王按扎尔于洪洞防高梁师溃城遂陷金人执守忠至汴诱以高爵守忠骂之恶金人怒置铁笼中火炙死
　　伊逊岱尔东原人大徳间知洪洞县能以文学润饰吏治
　　杨佑之大徳年任翼城县主簿精敏有干略劝农兴学后乡举贾之美李邦献等立碑记之
　　杜英延祐间任曲沃重学育士敬神恤民
　　郝信臣至顺间任太平捐俸济民有惠政碑存焉冉大年至顺间任灵石勤于政事案无留牍暇则巡行郊陌劝课农桑民甚徳之鼎建孔子庙于静升村今愬像俱存
　　阎得中至正间任曲沃首建社稷坛鼎新文庙惠爱黔黎作兴人材民歌之曰泮宫之崇以扶儒宗社稷之封以祈年丰肇之者谁令尹之功
　　玛蘓库必以华容县逹噜噶齐调翼城豪迈以经济自任公退杜门一无所交虽家人亦不敢以私事溷尝值客兵云合恣侵掠即阖城门集丁壮禁戢骄横秋毫无犯百姓徳之后受代北归邑人惊相谓曰公何来迟而去速也争挽留不已为立碑颂之
　　杨宜翼城人时元孙任本县尹县之东山有炭窟穿斸歳久患崩圯宜亲视其地创为开置以便民南川水利灌田甚广民争讼不已宜断理得其平治三十余年政亷明善谋断无少玷阙
　　实勒必敬升至正十五年以黎城主簿监翼礼士爱民建社学免其徭役
　　叶企顔上蔡人至正十九年以统军元帅行翼城县尹事抚慰军民行伍无庚癸之呼编戸絶追呼之扰远近怀服有遗爱焉
　　杨文选河南人至正间镇守灵石公亷慈惠士民爱之为立颂徳碑
　　阿勒坦布哈伊山人至正间荐授岳阳县达噜噶齐恤刑薄赋招集流亡惟恐一民失所有政绩碑
　　王元礼至正初任翼城尹开诚心布公道奬善良疾奸慝兴学校有古循吏风
　　呼圗克特穆尔字伸威防古馆陶人至正中任翼城达噜噶齐政举民服尝值春旱躬诣卧龙祠祷雨辄应民立感应碑
　　庄钦祖赵城尹御虏患崇文教政绩甚异



　　山西通志卷八十九
<史部,地理类,都会郡县之属,山西通志>
　　钦定四库全书
　　山西通志卷九十
　　名宦【八】
　　平阳府
　　明
　　王志临淮人洪武元年以六安卫指挥使从渡河取怀庆泽潞留守平阳防大将军徐达军西征三年封六安侯复畱守平阳率兵出察罕诺尔塞还镇平阳复领山西都司卫所军务上称其处置得宜卒追封许国公諡襄简
　　凌文质洪武初任赵城县县丞有干济材县署学校委令督建文质措置有方事集而民不病祀名宦
　　萧韶龙泉人洪武初任临汾县县丞有能声详见彰善録中祀名宦
　　徐本洪武初任平阳府知府建防署葺坛庙清驿传荒残景象焕然一新民有苗氏子家贫母笃老乞丐以养歴年不懈周以衣食俾获遂其志寻奉召入朝
　　徐铎南昌人洪武初以户部侍郎改知平阳府濬永利池改建临汾县学祀名宦
　　周凯枣强人洪武初平阳府通判多政绩
　　李谅山东潍县人洪武二年以中书检校任翼城县知县性朴素遇事治以公正修建坛壝庙学移县治以避水患除奸宄以安良善祀名宦
　　薛大昉直蠡县人洪武三年以进士任翼城县县丞清慎爱民雅重学校尝延元翰林李炳奎主师席文教勃兴涖任十年声名洋溢远近擢御史累官布政使祀名宦
　　丁宪直枣强人洪武四年任临汾县知县勤其官能得士民心绩最着详载彰善録中祀名宦
　　洪彦升福建莆田人洪武八年以进士任汾西县知县修学校建庙坛立廨舍厝注有方民不为扰祀名宦
　　张先洪武十一年任灵石县恤民爱士时当草创百废具兴
　　周郁山东济南人洪武三十一年任襄陵县知县持身严洁为政寛宏均赋役平狱讼民争徳之擢浑源知州祀名宦
　　徐彪山东商河人洪武间任平阳府同知先为临汾丞以治行闻擢今职盗息民安威望益着祀名宦
　　袁景甘泉人洪武间以监生任太平县主簿有清操能自守尝冬日衣单衣理事有吏夜持緼袍奉之不受次日对众发其事按以法闻者耸然涖任七年擢监察御史祀名宦
　　贾昭济阳举人洪武间灵石教谕学行卓越歴官湖广布政司左参政陞云南布政使
　　陈宗哲归徳人洪武间任岳阳招集流亡改科田税民乐归之
　　刘亨遵化人洪武间任汾西为政公平操守亷洁陞本府同知
　　刘濬临川人永乐初任临汾守身亷谨政平讼简吏民不敢欺陞湖广佥事
　　曹端字正夫渑池人永乐六年举人为霍州学正修明圣学诸生服从其教郡人皆化之耻争讼监司大吏必造谒知府郭晟问为政端曰其公亷乎公则民不敢慢亷则吏不敢欺晟拜受教艰归渑池霍州诸生多就墓次受学服阕改蒲州学正霍蒲两州各上章争之霍奏先得请先后在霍十六载宣徳九年卒官年五十九诸生服心丧三年霍人罢市巷哭童子皆流涕贫不能归遂留霍二子瑜琛亦庐端墓相继卒墓侧后改渑池端为明理学之冠学者称月川先生
　　万观字经训南昌人永乐十九年进士知严州府治行为海内第一服阕严金衢民交乞之朝廷异焉补平阳府政绩益茂有芝生尧祠栋上士民皆言使君徳化所致观曰太守知奉职而已芝非吾事也考满擢山东左布政使卒
　　杨睿河南柘城人永乐间任平阳府知府明习治体厝注咸合民情未数月刑清政简境大治遇荒旱祷雨立应寻卒于官祀名宦
　　傅荣洋县人永乐间任曲沃以刚明着声
　　张亷字惟清咸宁人永乐癸夘乡荐由山西临汾县丞调州判官用保陞知州刬刮积弊检饬条法扶植柔善绳抑豪强修举学政俱以诚信行之数十年无非法一事以扰其属县一日薛文清过其防事朗朗闻诵读声问之则曰课吏读律使知畏法且不暇游惰耳丁内艰归
　　杨瓒蠡县人永乐末进士知赵城县课绩为山西最仕至浙江右布政使卒
　　贺琳宜君人洪熙时浮山县丞赞政不苛尝捐俸备礼劝富民助偿逋税自是流移复业及忧去民馈赆不受泣送者至数百人
　　王磐山东沂州人宣徳初知浮山县亷鲠不屈遇旱斋戒自责徒跣拜祷得雨而后已及去民攀留泣下
　　丁琏河南鄢陵人宣徳五年以举人任襄陵县训导学博行高见文庙頽废慨然修葺训诸生先行后文擢翼城知县祀名宦
　　王彧直开州人正统六年任洪洞县知县亷干有善政尝遇大水禾稼漂没彧履畆亲勘即以其状上闻得免租税祀名宦
　　杨志学河南河内人正统九年以举人任襄陵县教谕少从薛文清游讲明心性操履清慎训诲勤笃涖教八年卒于官贫不能敛厝城外僧舍文清过而哭焉后子御史徽始扶柩归
　　何子聪直隶呉桥人正统间以进士任赵城县知县嗜读工书为政体悉民情以恺悌着而建城创庙为百姓永利厥功尤伟祀名宦
　　张杰陜西凤翔人正统间以举人任赵城县训导学闳博于五经尤防涖官以礼义亷耻为教祀名宦
　　贾珪巴县人正统间任汾西清勤仁恕
　　张元陜西人天顺四年以举人任襄陵县教谕工诗学为生徒讲解隆冬盛暑不辍沐其教者皆兴起科第甲一时擢国子监博士祀名宦
　　王珏字廷玉山东昌邑人天顺六年以歳贡任翼城知县清勤端恪抚细民如子民亦爱如父母间出米豆奉之辄欣然乐受少有犯法立治之不贷威信甚着解官去争夺肩舆肩之前受笞者亦竞前泣下邑故多循吏然必以山东王为称首山东王者翼人追称之辞也祀名宦
　　薛骥江南华亭人成化二年谪襄陵县知县先官御史称敢言及县事慈祥恺悌以简易着卒以不附权贵解组归祀名宦
　　樊莹字廷璧常山人天顺末进士成化末知平阳府有声治初许大臣保举方面官侍郎黄孔昭以莹应尚书王恕亦器之擢按察使仕至刑部尚书致仕卒赠太子少保諡清惠
　　谢谦山东章邱人成化七年以举人任襄陵县知县性谨厚事无大小必慎以处之不敢忽然发奸摘伏称有为上官屡旌异之祀名宦
　　李琮顺天人成化十九年知平阳府甫下车即除积豪为民患者数人皆预访其欵迹系之庭以实之均俯首伏罪由是合郡安堵时有神明太守之颂不期年政简刑清吏民怀之
　　赖英任邱人成化间任翼城令仁以御民严以束吏民皆慕之
　　呉佐西安人成化间曲沃教谕以忧去补稷山教谕着大学经传元编人多传之
　　刘玑字用齐陜西咸宁人成化十七年进士除曲沃知县县产枣民有罪令入枣赎积数万斛歳饥赈粟不给发枣继之正徳中仕至户部尚书致仕卒
　　李咨直隶故城人成化十八年以进士任襄陵县知县明于吏事尝置二簿记民间善恶以时劝惩歳凶煮粥食饥者纂修县志徴文考献称一时信史擢监察御史祀名宦
　　王纶直隶开州人成化间以进士任浮山县知县纶夙负文学名待士有礼而治民尤勤尝刻表忠劝学二録令民间诵读祀名宦
　　胡睿直隶长垣人成化间以进士任平阳府知府有清操临事谨慎为政以精宻着祀名宦
　　姜寔陜西蒲城人治三年以进士任曲沃县知县谨慎清介尝作诗自厉后擢御史巡视河东盐政遇歳饥捞盐数百万引抵民间田租复设法赈给祀名宦
　　赵元泾阳人治间翼城教谕学问老成教规严整生徒贫者周给之
　　闾恺泾阳人治间翼城教谕教有成效利无茍得以礼经授生徒至今传之
　　陈璚丽水举人治间浮山教谕有文名卒于官凡一时碑记多出其手
　　周云徐州人治间任曲沃公直亷介吏畏而民服郭桂字时芳咸宁人元时铁冠御史之后以进士为令守理讼决狱人人称服服阕补平阳知府百姓凋敝藩邸下人怙势侮法无敢谁何桂至而盗贼息州县平藩邸各辑其下百姓安堵新尧庙増修舜禹庙告成洪洞户部尚书韩绅年八十余家居宾客非其人不与见乃安车入平阳谒谢曰老人无所求强为百姓一行耳未久擢山西右参政分涖冀北督边储以病乞归
　　杜忠字世臣河阴人成化戊戌进士治辛亥以监察御史出守平阳括苍俞尚贤称其百废俱兴民心爱戴庚申迁本省布政司左参政未几拜右副都御史巡抚延绥乞休命下而卒
　　张贤字尧臣祥符人治七年任襄陵县知县先授单县邑豪贵子暴横强夺人妻女贤按治如法及涖襄陵有山泉可资灌溉为临汾势家所据贤廉得立夺之返诸民擢庆阳同知迁顺庆知府忤刘瑾罢归瑾诛起太原知府时边警甚亟游骑至太原有陈宪使者夜饮宗室第中贤单骑叩其门曰边患孔棘非燕饮时也其戅直如此比卒襄陵人立祠祀之
