<!-- { "loadSidebar": true } -->
　　天城山在县东六十里一名大井山层峦复壁插入云表昔人尝避兵焉
　　中方洞在县东七十里龙门山黎城县界　赵三麒记繇阳河过伏虎崖抵大岩最高者为中方断碣云山在太行之中故曰中方诸山纯石截霞而上诸水如磬截霞而下上为丸封洞半崖为盘安洞旁石如砥为三仙台北为生生洞左为俯观洞山后为雨玉处巅为捧天崖对面为金莲峰
　　墨镫峰在县东七十里双峰壁立
　　龙囤在县东九十里旧志作龙崖深远莫测祷雨辄应洞中时流出五谷杂穗土人传龙神扫囤云
　　韩家岩在县东九十里羊径有三洞中为双泉洞二水分流　赵三麒署语石曰惟韩陵片石犹可语耳
　　龙门山在县东百里对峙如门中出清泉繇龙门行三里为韩家岩岩东为羊径山
　　五峰山在县东百里五峰竝峙雪浪峰最高积雪不消所谓无盘石人有盘石雪也
　　崇城在县东百里危桥渡空絶壁凌汉嵌岩邃谷昔人尝避兵焉
　　漏岩岭在东山　李之蕃诗行人望岭头犹在层霄上大界峡在东山一名小壑头　杜来鳯诗劈此岭头分又曰度峡疑无路魏令望有大界峡赋
　　箕山在县东甎壁村形肖箕
　　立石在东监张石牛上高三十丈独立参天
　　南山在县东南三里有观音井八角池上有南山神庙三原山在县东南二十里有平原三当即三台岭龙洞在县东南六十里滴水下流滙而为池祷雨辄应白龙石洞在县南十里东贾庄岁祀
　　神灵背在县南三十里
　　时山在县西南三里
　　八角山在县西五里山形八角
　　鳯凰山在县西二十里相传鳯凰栖此
　　烂柯山在县西五十里明一统志隶沁州　二石人对奕其一旁观事见姑蔑志青霞第八洞天郑缉之东阳志广东肇庆府志　信安志烂柯山四诗题乃最高顶石桥仙人碁石室二禅师也
　　马鞍山在县西七十里以形肖名上有晋大夫狐突庙信义山在县西七十里环山竒耸
　　三交山在县西七十里山水交合
　　周家坡在县西九十里相传桃花女破周公卦术地西交山在县西百里一作西郊山
　　石臼山在县西北七十里有古石臼
　　石盘山在石臼山西石多土少山形肖盘
　　防甲山在县西北百里明初置巡检司后裁一名侯甲见班固北征赋山有口即分水岭也湼水源此一名鼓腰岭刘稹使其将康良佺屯鼔腰岭败太原兵生擒卒七百
　　龙舟洞在县西北百里防甲镇
　　麓台山在县西北百二十里接沁源灵石二县
　　隂辿山在县西北百三十里南关镇北
　　鞞山在县署北县城在山麓南低北昻上连石勒寨初名北原山石勒微时常闻鞞铎声乃改今名　载纪勒每闻鞞铎音归以告其母母曰作劳耳鸣非不祥也　石勒城在北原上半里周四百六十歩晋永嘉时勒屯兵于此
　　横岭山在县东北五十里县志即古大黾谷
　　紫岩山在县东北六十里石色胥紫
　　覆甑山地形志阳城有覆甑山湼水出焉东南合武乡水
　　羊径山在韩家岩东黎城界高接太行径狭裁可通羊故名
　　武山　长山　隐室山　县志见水经注今迷其处方山地形志乡有方山上有尧庙
　　三台岭地形志乡有三台岭上有李阳墓
　　监漳镇山赵三麒会仙观记武邑在谒戾之麓清漳经焉东行二由旬镇曰监漳志谓即唐陵川县旧址也长河包络千谿紫翠怪石盘立截断红尘左则三陇云蒸龙从火出也右则石牛瀑布虎向水生也即一丘一壑可证五雷五宝昔贾仙韬会仙于此因以名焉
　　漳河县志按禹贡蔡注清漳出上党沾县大黾谷今乐平县少山也浊漳出上党长子县鹿谷山今潞安府长子县发鸠山也浊漳又谓之衡水又谓之横水东至邺合清漳而东北至阜城入北河邺即今渉县也阜城即今东光县也武乡之漳即清漳也　州志出武乡岭下西北来至县西五里合湼水东流　金志武乡有胡甲山武乡水【详乐平】
　　东井在东门外
　　莲花池在城东
　　石牛在县东二十里监张村
　　柳塘池在县东五十里水色清白
　　汤水在县东六十里水经出湼县西山谷
　　灵应池在县东五里祝志宋宣和间建庙封灵润公明称南山之神祷雨辄应店子渠海渎庙旧志讹为南山神庙
　　麻池在县南二十里有谷内有一小溪名麻池即石勒与李阳所争者　地形志乡有古麻池即石勒与李阳所争也　金志榆社有武乡水石勒沤麻池　十六国春秋初石勒与李阳隣居岁常争麻池迭相殴击至是召阳至与酣谑引阳臂笑曰孤徃日厌卿老拳卿亦饱孤毒手因赐甲第一区拜参军都尉
　　观音井在县南山下观音堂内
　　八角池在南山庙内
　　西泉在西关石罅涌出殊甘美
　　湼水一名甲水源出县西九十里防甲岭之南流经县西五里东段村入漳河　水经注有湼水西出覆甑山而东流与西汤溪水合出湼县西山汤谷五泉俱会谓之五会山泉交东南流谓之西汤水又东南流注湼水湼水又东迳湼氏县故城南县氏湼水也东与白鸡水合水出县之西山东迳其县北东南流入湼水有古湼城
　　龙泉在县西九十里龙泉村林茂泉清
　　合渠在县西百二十里南北二水至此合流
　　青谷水水经注清水出武乡西鞞山白壁二水与此合黄岩水水经黄崖水出辽山县西黄冈
　　珍珠泉在县东北一里喷出如珠
　　平定州
　　东浮化山一名浮山在州东五十里南与罗侯晋盘诸山竞雄北与青玉峡互亘西去西浮化百里对峙境内上胥有女娲链石补天灶　金志有浮山浮泺水列子天地一物也物有不足故昔者女娲氏炼五
　　色石以补其阙　外纪太昊都于陈女娲之同母兄弟又相继王天下都于中皇山今庙胥在东浮化山【按吕思诚记及东浮山壁残碣女娲氏神祭在东浮化山后误祭于西浮化山明万厯间有司复以春秋仲月祭东浮化山】陆深浮山遗灶记平定之山以浮名者二故称东西浮山云东浮山在城东五十里即女娲氏补天处其炼石灶尚存山多产石炭胜他产而所产诸色石亦可烧云
　　承天山在州东八十五里即古承天军也中有老君洞崖石上刻曰韩愈呉丹过此　洞门左有唐大厯二年修承天城碑记　古名保阳庵相传老子麻姑仙链药地　赵王王镕会晋王李存朂于承天军奉觞为寿存朂以镕父友尊礼之酒酣为镕歌拔佩刀断衣而盟许以女妻镕子昭诲
　　绵山在州东北九十里唐建承天军一名承天山又名紫金山泽发水出焉有介子庙妬女祠祠在娘子关泽发水上唐大厯间建　妬女介子推妹也介子隐绵山晋俗禁火号寒食其妹于冬至后一日积薪炽火以变其俗兄禁火妹举火故谓之妬女后人胥祠于绵山　元好问承天镇悬泉诗注平定土俗传介子推被焚其妹介山氏耻兄要君积薪自焚号曰妬女祠其碑大厯中判官李諲撰辞防殊谬至有百日积薪一日烧之之语乡社至今以百五日积薪而焚之谓之祭妬女　图经介山氏之庙有神如鳖昼伏夜游神出水涌　唐高宗幸汾阳宫并州长史李冲元以道出妬女祠盛服过者致风雷之变更发卒数万改驰道狄仁杰谏曰天子行幸风伯清尘雨师洒道何妬女避耶帝壮之曰真丈夫哉遂止其役是日天甚霁皎
　　水洞在州东北九十里娘子关妬女祠下半崖间清流千尺下悬絶涧形似珠今涸尝有曲行入穴者见石室方正顶似防幔复经叠屋则蝙蝠大于箕张两翼触火灭矣相传通正定北城云又传明初郡人郭罕然得异书于此　乔宇诗绕洞飞泉数丈余
　　试剑峰在州东二十里分裂似剑劈相传为韩淮隂迹镜山在州东五十里栢井镇西北繇小涧﨑岖入三里许四山环绕天隙圆光似镜
　　故关山在州东九十里即古井陉口
　　厌谷在州东一百四十里
　　药岭山在州东南三十里有石佛洞岩石嵯峨涧泉清冽山飚荐凉殊为幽胜
　　晋盘山在州东南四十里山形盘错北与东浮山对峙石楼山在州南十里一名玉屏山下有圣水凹
　　侯神岭在州南二十里阳胜水出焉
　　冠山在州西南八里盘踞巍峩山椒有孔子洞一石琢成　元好问诗冠山移得近城头　乔宇夫子洞记平定之西九里山势秀拔曰冠山元左丞吕公思诚书院旧址在焉南有巨石高丈余广倍之太守孙君朝用命工琢为洞肖夫子像以顔子曽子配又叠石为二洞以备士类息偃游艺之所缭以垣墉与书院相表里
　　四角山在州西南三十里势四起下出三泉
　　七里岭在州西南四十里高七里横亘数十里
　　嘉山在城西与冠山角峙下有龙井井侧有黒水泉流经州城东合桃水上有晋公子祠丰乐亭祠明一统志有灵源公祠
　　黒砂岭在州西五里岭脊有凭虚阁一名南天门马鞍山在州西十里北汉天会十二年三月宋镇州守将破马鞍山砦
　　狮子山在州西二十五里形似狮一名蒲山巨石数丈上有穴中产菖蒲水冬夏不竭祷雨辄应里人建蒲台神庙北有石瓮山　吕思诚灵瞻王庙记平定郡城之西二十五里有山曰石狮子山经所谓以形似而名之者也山之麓有石台焉巍巍峩峩杰出羣石若巨人之冠帽然菖蒲生其上南望黒水十里而近北顾石瓮五里而遥盖连亘之一山也又吕思诚丰济王庙记去平定州城三十里有里曰赛鱼南临桃水有狮子山多松栢檞桧山之巅有崖直下数百仞其傍有穴深若井名曰石瓮上有覆石如盖祈雨者以杖挑瓮端之石石开即雨随置石盖如故否则风从瓮生拔木偃禾
　　禅岩在州西三十里风神庙南峰上僧普惠示寂岩下故名
　　西浮化山在州西八十里
　　鹊山在州西北五里有扁鹊庙山下有平地泉赵简子赐扁鹊田四万亩在山下　顔太初许希诗序鍼工许希天圣中召见三进鍼而疾平面授尚药奉御其赐予不可胜计谢恩毕西向而拜上询其故奏曰臣拜本师扁鹊也上惜其用心不忘本给钱五十万立祠封曰灵应侯　周昻诗相看独鹊山
　　方山在州西北五十里金进士耿守直隐此
　　卧龙山在州北十一里上有长者岩
　　四角山在州北三十里州志下出三泉
　　懒云坞在州东北八里王家庄南繇不愠溪入坞环峰清溪有高尚龛
　　防山在州东北十五里一峰孤秀高出羣山上有晋山神祠　五朝志石艾有防山
　　龙头岩在州东北二十里乱柳村平地突出
　　白鸡山在州东北二十里李存朂获白雉晋王李克用以为瑞表进于朝有古碑存焉一説李嗣昭获明一统志上有晋王庙
　　仙人谼在州东北五十里繇盘石村南涧入山岩外覆旁有水涓滴似乳名乳泉曲磴径上仙桥险絶　乔宇诗絶涧山桥第一谼两崖峰势突高空
　　盘石六度岩在州东北六十里
　　石门在州东北七十里
　　张果老洞在州东北七十里洞有二一在塔崖上一在坡底村北洞爽而邃多唐宋人题咏
　　高岭乔宇诗榆关高岭高接天石缸两旁飞洞泉龙鳯山
　　苍岩盂县界有桥楼石檀沟説经台诸胜
　　崔巍砦
　　悬泉在紫金山即泽发水之源也元好问承天悬泉诗并州之山水所洑骇浪几轰山石裂只知晋阳城西天下稀娘子关头更竒劂王世贞曰娘子关有泉穿大壑下势雄甚味冽而甘沍冬不冰居人頼之
　　翠蛟潭在州东四十七里栢井镇西三里青玉峡中有大石潭冬夏旱潦不涸明提学陈棐题曰翠蛟潭
　　故关水在州东五十里东流经井陉故关入冶水锁黄泉在州东南十五里
