<!-- { "loadSidebar": true } -->
　　郤豹字叔虎晋人献公时为大夫公田见狄柤之氛归寝不寐豹朝公语之出语士蒍曰今夕君不寐必为狄柤也夫狄柤好专利而不忌其臣竞谄以求媚上下各厌其私以纵其回民各有心无所据依以是处国不亦难乎君若伐之可克也吾不言子必言之士蒍以告公説乃伐狄柤豹将乘城其徒曰弃政而役非其任也豹曰既无老谋而又无壮事何以事君被羽先升遂克之子芮事公子夷吾骊姬之乱公使贾华伐屈夷吾不能守盟而行将奔狄芮曰后出同走罪也不如之梁梁近秦而幸焉乃之梁及里克杀奚齐卓子芮使夷吾重赂秦以求入曰人实有国我何爱焉入而能民土于何有从之齐隰朋帅师会秦师纳晋惠公秦伯谓芮曰公子谁恃对曰臣闻亡人无党有党必有雠夷吾弱不好弄能鬬不过长亦不改不识其他襄王三年夏四月周公忌父王子党会齐隰朋立惠公公杀里克以説防郑聘秦言于秦伯召吕甥郤称暨芮出公纳重耳秦伯使冷至报问且召三子芮曰币重而言甘诱我也遂杀防郑祁举及七舆大夫及文公入秦人杀芮而施之
　　郤缺郤芮之子初以父罪废耕于冀臼季使过冀见缺耨其妻馌之敬相待如宾与之归言诸文公曰敬徳之聚也能敬必有徳徳以治民公请用之文公以为下军大夫襄王二十三年晋败狄于箕缺获白狄子公命缺为卿复与之冀河曲栁棼诸战皆将有功灵公初説赵盾归衞地曰叛而不讨何以示威服而不柔何以示怀非威非怀何以示徳无徳何以主盟子为正卿以主诸侯而不务徳将若之何徳莫可歌其谁来之盍使睦者歌吾子乎宣子説从之显王三年防鲁叔仲惠伯于承匡复説赵盾召士防归晋定王六年代盾将中军九年求成于狄众狄皆服于晋是行也诸大夫欲召狄缺曰吾闻之非徳莫如勤非勤何以求人能勤有继其从之也诗曰文王既勤止文王犹勤况寡徳乎卒諡成子子克字驹伯景公时为上军大夫邲之役先縠偾师克与士防以上军殿其卒而退得不败定王十五年春晋使克征防于齐齐顷公帷妇人使观之克登妇人笑于房克怒出曰所不此报无能涉河归请公伐齐弗许十八年齐侵鲁晋师救之克将中军与齐战于鞌克伤于矢流血及屦未絶鼓音师从之齐师遂败逐之三周华不注鲁成公会晋师于上鄍赐克先路三命之服师归克见公曰子之力也夫克对曰君之训也二三子之力也臣何力之有焉十九年齐侯朝晋将授玉克趋进曰此行也君为妇人之笑辱也寡君未之敢任子锜厉公时大夫简王八年春使乞师于鲁晋师伐秦锜佐士燮将上军败楚郑后为胥童夷羊五等所杀
　　郤犨克从父兄弟食邑于苦称苦成叔厉公时将新军为公族大夫以主东诸侯尝使鲁聘盟暨如衞齐乞师与锜至号三郤后同遇害
　　郤溱晋人郤至之先文公时大夫公搜于被庐使溱将中军城濮之战溱与原轸以中军公族横击楚师败之
　　郤至郤克族子厉公时大夫简王七年夏如楚聘且涖盟楚子享之子反相为地室而县焉郤至将登金奏作于下惊而走出子反曰日云莫矣寡君须矣吾子其入也宾曰君不忘先君之好施及下臣贶之以大礼重之以备乐如天之福两君相见何以代此下臣不敢子反曰如天之福两君相见无亦唯是一矢以相加遗焉用乐寡君须矣吾子其入也宾曰若让之以一矢祸之大者其何福之为世之治也诸侯间于天子之事则相朝也于是乎有享宴之礼享以训恭俭宴以示慈恵恭俭以行礼而慈恵以布政政以礼成民是以息百官承事朝而不夕此公侯之所以扞城其民也故诗曰赳赳武夫公侯干城及其乱也诸侯贪冒侵欲不忌争寻常以尽其民畧其武夫以为己腹心股肱爪牙故诗曰赳赳武夫公侯腹心天下有道则公侯能为民干城而制其腹心乱则反之今吾子之言乱之道也不可以为法然吾子主也至敢不从遂入卒事麻隧之役至佐新军十一年晋伐郑至复佐新军与楚战于鄢陵至三遇楚子之卒见楚子必下免胄而趋风楚子使工尹襄问之以弓曰方事之殷也有韎韦之跗注君子也识见不谷而趋无乃伤乎郤至见客免胄承命曰君之外臣至从寡君之戎事以君之灵间蒙甲胄不敢拜命敢告不宁君命之辱为事之故敢肃使者三肃使者而退楚师败遁明年厉公嬖臣胥童夷羊五长鱼矫并郤锜郤犨譛于公请杀之郤氏闻之欲攻公至曰人所以立信知勇也信不叛君知不害民勇不作乱失兹三者其谁与我死而多怨将安用之君实有臣而杀之其谓君何我之有罪吾死后矣若杀不辜将失其民欲安得乎待命而已受君之禄是以聚党有党而争命罪孰大焉遂与锜犨竝遇害
　　郤毅郤至弟简王八年晋伐秦毅御戎与秦师战于麻隧败之十一年复御厉公败楚郑于鄢陵
　　辛俞栾怀子臣怀子之出执政使栾氏之臣勿从从者为大戮俞行吏执而献之公曰国有大令何故犯之对曰臣闻三世仕家君之再世以下主之自臣之祖以无大援于晋国世栾氏于今三世矣臣故不敢不君臣敢忘其死而叛其君以烦司冦公説固止之不可厚赂之辞曰臣尝陈辞矣若受君赐是堕其前言君问而陈辞未退而逆之何以事君公知其不可得也乃遣之
　　少室周赵简子右闻牛谈有力请与之戏弗胜致右焉简子许之使周为宰曰知贤而让可以训矣
　　董叔赵臣赵恵文王十一年与魏氏伐宋得河阳于魏汉
　　裴遵解邑君陵裔孙歴炖煌太守自云中从光武平陇蜀徙居安邑安顺之际徙闻喜曾孙煜并州刺史度辽将军
　　裴茂煜子字巨光灵帝时歴县令郡守尚书建安初以奉使率导关中诸将讨李傕有功封列侯
　　裴绾茂子官至尚书令其族为中眷
　　裴辑茂子献帝时工部尚书其族为东眷
　　裴儁字奉先河东闻喜人魏尚书令潜弟也傅畅裴氏家记曰儁姊夫为蜀中长史儁送之时年十余岁道阻不得还既长知名为蜀所推重官至光禄勲
　　魏
　　裴越字令绪儁子为蜀督军蜀破还洛阳拜议郎裴潜字文行茂子避乱荆州刘表待以賔礼潜私谓所亲王粲司马芝曰刘牧非霸王之才乃欲西伯自处其败无日矣遂南适长沙荆州平参丞相军事出歴三县令入为仓曹属魏武问曰卿以刘备才略何如潜曰若乘间守险足以为一方主时代郡乌丸王及大人凡三人专制郡事前太守莫能治正以潜为代郡太守将授精兵镇讨之潜辞曰今多将兵往必惧而据境少将则不见惮宜以计谋图之不可以兵威迫也单车之郡抚之以静遂悉令还前后所掠而案诛郡中大吏通乌丸者十余人北边大震百姓归心在代三年还为丞相理曹掾太祖褒称之潜曰潜于百姓虽寛于诸胡为峻今代者事加寛惠彼素骄恣过寛必弛既弛又将摄之以法以势料之代必不靖后数十日而军书至乃遣鄢陵侯彰征之潜出为沛国相迁兖州刺史魏武次摩陂叹其军陈齐整特加赏赐魏初入为散骑常侍出为魏郡颍川典农中郎将奏通贡举比之郡国迁荆州刺史赐爵关内侯明帝初入为尚书出为河南尹转太尉军师大司农封清阳亭侯邑二百户入为尚书令奏正百五十余条丧归拜光禄大夫时逺近皆云当为公正始五年卒遗令薄墓中惟置一座瓦器数枚赠太常諡曰贞始潜自感所生微贱又为父所不礼即折节仕进清省恪简每之官不将妻子妻子织藜芘以自供在兖州尝作一胡床及去留以挂柱其家敎似石奋魏兴少能及者然人才终无所推进故世归其洁而不宗其余子秀嗣
　　裴徽字文季潜少弟有髙才逺度善言元妙为吏部郎时王辅嗣未弱冠往造焉徽一见而异之问曰无者诚万物之所资也然圣人莫肻致言而老子申之无己者何弼曰圣人体无无又不可以训故不説也老子是有者也故恒言其所不足徽累迁冀州刺史安平赵孔曜谓其垂神幽薮留精九臯荐平原管辂于徽徽曰便相为取之莫使骐骥更为凡马荆山反成凡石即檄召辂为文学从事一相见清论终日不觉罢倦天时大热移牀在庭前树下至鸡向晨然后出遂连转辂钜鹿从事治中别驾又举为秀才徽尝问辂何平叔一代大名其实何如辂以为少功之才徽曰诚如来论吾数与平叔共説老庄及易常觉其辞妙于理不能折之又时人吸习皆归服之焉益令不了相见得清言然后灼灼耳徽子黎康楷绰
　　毋丘兴河东闻喜人黄初中为武威太守伐叛柔服开通河右名次金城太守苏则讨贼张进及讨胡有功雍州刺史张既表曰河右遐逺丧乱弥久武威当诸郡路道喉辖之要加民夷杂处数有兵难领太守毋丘兴到官内抚吏民外怀羌胡卒使柔附为官效用黄华张进初图逆乱扇动左右兴志气忠烈临难不顾为将校民夷陈説祸福言则涕泣于时男女万口咸怀感激形毁髪乱誓心致命寻率精兵踧胁张掖济拔领太守杜通西海太守张睦张掖番和骊靬二县吏民及郡杂胡弃恶诣兴兴皆安防使尽力田兴每所歴尽竭心力诚国之良吏殿下即位留心万机苟有毫毛之善必有赏録臣伏縁圣防指陈其事乃封髙阳乡侯入为将作大匠卒
　　毋丘俭字仲恭河东闻喜人兴子袭父爵为平原侯文学明帝初为尚书郎迁羽林监以东宫之旧甚见亲待出为洛阳典农时取农民以治宫室俭上疏曰天下所急除者二贼所急务者衣食诚使二贼不灭士民饥冻虽崇美宫室犹无益也迁荆州刺史青龙中以俭有干策徙幽州刺史加度辽将军使持节防乌丸校尉率幽州诸军至襄平屯辽隧乌丸长右北平冦娄敦辽西防留等率众五千余人降公孙渊拒战不利引还明年偕太尉司马懿讨渊以功进安邑侯食邑三千九百户正始中督步骑万人出元莵诸道讨句骊王宫宫将步骑二万人进军沸流水上大战梁口连破走俭遂束马悬车以登丸都屠句骊都斩获首虏以千数令诸军毋坏沛者得来墓伐墓树放遣其妻子宫逃窜俭引军还六年复征宫奔买沟俭遣元菟太守王颀追之过沃沮千余里刻石纪功刋丸都之山铭不耐之城诛纳八千余口论功受赏侯者百余人穿山溉灌民赖其利迁左将军假节监豫州诸军事领豫州刺史转镇南将军与诸葛诞对换诞为镇南都督豫州俭为镇东都督扬州吴诸葛恪围合肥新城俭与扬州刺史前将军文钦御之恪退还初俭与夏侯元李丰等厚善以文钦曹爽邑人数有战功厚待之情好欢洽钦亦投心无贰正元二年正月协谋罪状大将军司马师移诸郡国举兵令吏民大小皆入夀春城为坛于城西歃血为盟分老弱守城俭钦自将五六万众渡淮西至项俭坚守钦在外为游兵至乐嘉子俶小字鸯年尚防勇力絶人谓钦曰及其未定击之可破也于是分为二队来攻师军俶率壮士先至大呼师军中震扰钦后期不应会明俶退钦亦引还俭军传钦战败众溃至慎县俭与弟秀及孙重藏水边艸中安风津都尉张属射杀俭秀重走入吴
　　毋丘甸字子邦俭子有名京邑为治书侍御史尝谓俭曰大人居方岳重任今晏然自守将受四海之责俭然之甸知俭谋将发私出将家属走灵山司马师闻俭起兵问屈□所在云不来无能为也师别将攻下灵山遇害俭初起兵遣子宗四人入吴太康中吴平宗兄弟皆还宗字子仁有俭风至零陵太守宗子奥巴东监军益州刺史
　　晋
