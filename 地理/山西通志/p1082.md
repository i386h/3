<!-- { "loadSidebar": true } -->
　　余既获见炳文绛帖辨证然后知近世所藏二十巻帖多非旧物每恨未识真本而襄州所刻第九巻大令帖亦毁于王旻之变虑其遂至冺絶因以旧所藏本摹刻于家颇传诸好事者淳祐甲辰自霅川官满得阙遄归假道三衢始获观真帖于仓洲毛监丞所不独第九巻与单説正合而二十巻首尾俱全亦可谓珍玩矣且云得之金华潘氏殆师旦之苖裔耶其帖之异同大畧条列于后帖总二十巻元无字号及段眼数目第二巻钟繇宣示帖第一行内报字右边直画勾起向左畔第二行多字内下靣夕字上画微仰曲第五行名字右脚微有一防第十行当字上三防全旁有微损却在空处已欲日帖脚下有断石纹此巻内第一段与第三段石并缺右脚第九巻大令帖正与单炳文襄州所刻石本纎微弗差故家所藏未有其比右潘氏绛帖二十巻纸墨字画模印皆与今人所藏本不同而第九巻显然可见自非单公炳文表而出之亦将冺于无闻矣北方所刻诸本往往南渡后北人转相传摹无足深怪但武冈旧刻未知始于何年亦止用新本摹刻为可恨耳东库本世传潘氏所居法帖石分而为二其后绛州公库乃得其一于是补刻余帖是名东库本第九巻之舛误葢始乎此今好事之家所藏绛帖率多此本字画精神遒劲亦自可爱而卫夫人一帖及宋儋帖颇多燥笔有如兰亭叙羣字落笔之精此稍异于诸本其所以不及旧帖者以第九巻大令书石不破缺而炳文所论三字已误且逐巻逐段各分字号以日月光天徳山河壮帝居太平何以报愿上东封书为别此又异于旧帖也亮字不全本帖与东库本絶相似或只是一石但庾亮帖内亮字皆无右邉转笔葢避逆亮讳也新绛本一帖二十巻首尾规模段眼字号并同东库本独卫夫人宋儋二帖无燥笔又字画较东库本微局促墨法虽与东库本同然实是两石吾家与毛希元皆有之【同上】
　　太宗朝捜访占人墨迹令王着铨次用枣木板摹刻十张于秘阁故时有银锭纹前有界行目录者是也当时用李廷珪墨拓打手楷之不污手惟亲王宰执使相拜除乃赐一本人间罕得当时每本价已百贯文至庆厯间禁中火灾其板不存今所见阁帖多乏精神焉有绛帖以阁本重摹而秘阁反不如绛帖精神乎则此可以观也绛州法帖二十巻乃潘舜臣用淳化帖重模而叅入别帖然比今所见阁帖精神过之舜臣字力单微而自能镌石虽井防堦砌背徧刻无余所以段数最多或长尺余者舜臣死二子析而为二长者负官钱没入十巻于绛州绛守重模下十巻足之防者复重摹上十巻亦足成一部于是绛州有公私二本靖康兵火石并不存金人百年之间重摹至再庆元间予官长沙尝见旧宰执家有南渡初亲自北方防得舜臣元所刻未分析时二十巻其家珍藏非得千缗官陌不肯与人乃北纸北墨精神焕发视金人所摹者天渊矣【洞天清录】
　　世有绛帖潭帖临江帖此三书绛本已少惟潭帖为胜者以钱希白所临本也希白于字画得佳处故于二王帖尤防若临江则失真逺矣又淳化帖大观帖当时以晋唐善本及江南所收帖择善者刻之悉出上圣规摹故风骨异象皆存在识者鉴裁而学者悟其趣尔【翰墨志】
　　晋王浑真草帖真迹在驸马都尉李玮处桞公权书桞尊师墓志真迹在钱塘唐垌处桞公权紫绿靸兰亭诗二帖待制王广渊抚石跋云龙图大諌李公帅府暇日出书请抚石李师中也洛阳人【寳章待访录】
　　东都顷年创造防秋馆穿掘多蔡邕鸿都学所书石经后洛中人家往往有之王羲之借船帖书之尤工者也故山北卢匡寳惜有年卢公致书借之不得云只可就看未尝借人也卢除潞州旌节在途才数程忽有人将书帖就卢求售阅之乃借船帖也惊异问之云卢家郎君要钱遣卖耳卢叹异移时不问其价还之后不知落于何人京师书侩孙盈者名甚着盈父曰仲容亦鉴书画精于品目豪家所寳多经其手真伪无所逃焉公借船帖是孙盈所蓄人以厚价求之不果卢公时其急切减而赈之日乆满百千方得卢公韩太冲外孙也故书画之尤者多阅而识焉【谭賔录】
　　徐休复字广初濮州鄄城人太平兴国初进士淳化初知潞州至州数月痬生于脑休复初知广州与转运使王延范不协奏其反状遂抵于法至是疾甚若见王延范休复但号呼称死罪后数日卒【防报录】
　　宋淳化二年命毕士安为翰林学士士安以父名乂林抗章引避朝议谓二名不偏讳不听【本传】
　　迩英阁讲讽之所也阁后有隆儒殿在丛竹中制度特小王原叔久在讲筵而身品短小同列戏之曰宜为隆儒殿学士【春明退朝录】
　　王嗣宗为御史中丞真宗一日幸相国寺回自北门嗣宗上言曰天子行黄道岂可由后门臣任当风宪讵敢废职上悦其直给内帑三千缗以自罸北门由是不常开焉【国老谈苑】
　　李允则守雄州辽不敢南牧朝廷无北顾之忧一日出官库钱千缗复敛民间钱起浮图即时飞谤至汴监司亦屡有奏削真宗悉封付允则然攻者尚喧沸真宗遣中人宻谕之允则谓使者曰某非留心释氏实为边地起望楼耳盖是时北鄙方议寝兵罢斥堠允则不欲显为其备然后谤毁不入毕其所为【王君玉谈苑】
　　陈象舆与枢宻副使赵昌言善知制诰胡旦度支副使董俨皆昌言同年左正言梁颢尝在昌言天雄军幕下四人者日久会昌言第汴京为之语曰陈三更董半夜【同上】
　　种放遇知永兴军王嗣宗于传舍饮醉曰君以手搏得状元耳何足道也初嗣宗就试讲武殿搏赵昌言防擢首科故放及之嗣宗遂诋放为魑魅请徙嵩阳【摭言】
　　故事非宗戚将相无问疾临防之礼大中祥符三年上特亲临问邢昺赐名药一奁以宫邸旧僚故也【宋史】
　　仁宗时诏改王溥諡有议欲为文忠者给事中张揆曰溥周之宰相国亾不能死安得为忠乃諡为文康【纪畧】
　　王祁公家有晋诸贤墨迹唐相王广津所寳有永存珍秘图刻阎立本画老子西升经唐人画锁谏图王冀公家褚遂良书唐太宗帝京篇太宗见禄东赞歩軰图钱文僖家书画最多有大令黄庭经李邕杂迹钱宣靖家王维草堂图周安惠家献之洛神赋苏侍郎家魏郑公谏太宗图楚枢宻有江都王马王尚书仲仪有回文织锦图【春明退朝录】
　　金阁老王胜之转运两浙于民家得唐沈既济所撰刘展乱纪一巻时唐书已成所载展事殊畧【同上】
　　蒲州古城东北有乐安庄宋薛球以枢宻直学士致仕归筑室以居因其封郡名曰乐安范纯仁作记南北分为二园其北曰逸老堂公寄傲栖息之所东曰三经堂公寄怀于简编也其西曰无无堂公自以无欲无营又取夫荘生之言而名之也【山堂肆考】
　　冯大叅京尝患伤寒已死家中哭之已而复苏云适往五台山见昔为僧时室中之物皆在有言我俗缘未尽故遣归因作文记之属其子他日勿载墓志中【孙公谈圃】
　　河中范鼎臣潘佐外孙也有才辩髙识能道南朝故事予之曾外祖母温杨渉之外孙也予兄初游学温夫人无恙年八十余耳聪目明日视鍼指每道唐室故事歴歴可听或见予兄服皂衫纱防谓曰汝为举子安得为此下人之服当为白纻栏系里织带也或当饮宴燕则以琴自随此汝外祖出入体也必有苍头负荷今胡不然脱或侵夜厢廵防卫至所居颇如是乎予兄今不鎻了已是幸事【画墁录】
　　钱惟济留后知绛州民有条桑者盗强夺之不能得乃自斫其右臂诬以杀人官司莫能辨惟济引问因给以食而盗以左手举匕筯因语之曰他人行刃则上重下轻今下重上轻正用左手伤右臂也诬者引服【晰狱鉴】
　　崔公度伯易自号曲辕先生作太行山赋以太行近时忌改作感山赋裴煜得之献魏公未及品藻示永叔永叔题其后曰司马子长之流也魏公因荐其文英庙欲擢以舘职魏公言未见其人之贤否召与语未为晚也后数日伯易与友人会语坐上忽赍诰身至乃授伯易頴川防御推官国子监直讲荆公尝云感山赋不若明珠赋【孙公谈圃】
　　陶谷本唐彦谦后石晋时避帝讳改曰陶后纳唐氏为壻亦可怪【宋祁笔记】
　　汾晋村野间语曰欲作千箱主问取黄金母意谓多稼厚蓄由耕耘所致【清异录】
　　晋祠小池畜老鳖大如食盘不知何人题阑柱曰裙襴大夫乌衣开国何元美后失鳖所在【同上】
　　嘉祐中河中河滨渔网得一小石刻诗曰雨滴空堦晓无心换久香井梧花落尽一半在银牀不知唐时何人作【许彦周诗话】
　　宋如臯胡公翼之及平阳孙公明复奉符石公守道实相与读书泰山者十年学既成矣出而用世【灵谷书院记】
　　王屋天坛道书云黄帝礼天处坛之方隅陈八玉镜儒家疑焉元丰中有登天坛得方玉如镜者濮阳杜毅主王屋簿曾亲见之【泽州志】
　　或问舟不覆于龙门而覆于夷壑车不摧于太行而摧于康逵有诸曰有无他难者人所畏易者人所忽是以古之君子难其难而不易其易【田间书】
　　桞如京尝与鄂渚潘阆为莫逆交尚气自任潘常桞自之病端拱中典金州途出睢阳潘先卜居在彼迎谒河涘时炎酷桞云可偕往传舍就凉宵话也自到传舍止于防事中堂扄钥甚秘桞怒将笞驿吏驿吏曰此非敢靳旧传宿者多不自安向无人居十稔矣桞强曰吾文章可以惊鬼神胆气可以警华夏纵有凶怪吾能屏之于是启戸扫除静处其中阆思曰古人尚不敢欺暗室何绐我之甚岂有人不畏神乎乃谓桞曰今夕且归制少汤饼凌晨用借手为别此室虚寂请公深省可也桞不答阆出宻谓驿吏曰桞公我之故人常轻言自聊作戏怖渠无致讶也阆薄暮方来以黛染身衣豹犊鼻吐牙披发执巨锤由外垣上正据防脊俯视堂前是夜月色晴霁洞鉴毛髪桞尚不寐正敛衣循墙而思阆行叱之桞悚然举目初不甚惧再呼自觉惶恐遽云某假道赴任暂憇使舘非意干忤幸乞恕之阆遂数桞平生幽隐不法之事扬言曰隂府以汝积累如此俾吾持符追摄便须行也桞乃茫然设拜曰事诚有之其如官序未达宦事未了盛年昭代忍便舍焉倘垂恩庇诚有厚报言讫再拜继之以泣阆徐曰汝识吾否桞曰尘土下士不识圣者乃曰吾即是潘阆也桞知其所为诚不胜慙阻再三邀阆下屋阆曰公性格躁暴不奈人戏他日必辱我以恶言矣于是潜遁桞亟归舟解防去闻者为之絶倒桞河东刚毅人人皆畏之一旦为相知所泄几于泣血古人云虽能言之不能行之此之谓也况其下者乎【友防谈丛】
　　灵邱陆万友始业圬镘既贵达不忘本以银为圬镘器数十事示子孙【厚徳录】
　　宋太原安守忠尝梦一濮字方丈余及领濮州团练使几二十年乃迁瀛州防御使于是始悟【闻见录】
　　彭州少种树民无所休孝义右补阙辛仲甫出知州事课民栽柳防行路郡人徳之名为补阙桞【摭言】
　　文太师彦愽防侍父令公监征阆州有道士异之曰公南极之精降为国之申甫遂自号南极真子【同上】
　　潞公防与羣儿击毬毬蹴入柱穴中公以水灌之毬浮即出【世説】
　　文潞公彦博知成都大雪会帐下卒有谇语共拆井亭烧以御寒军将以闻公徐曰今夜诚寒亭敝矣正欲改造更作一亭可尽拆为薪乐饮如常明日乃究问先拆亭者杖而流之沂阳子曰令不素孚亦疎矣寒不恤下亦忍矣特取定一时之变耳是故御大众者寒暑当豫处云【机警录】
　　王介甫与韩子华合谋欲沮文潞公且夺其权一日发中防置审官西院枢宻初不知也【涑水记闻】
