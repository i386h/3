<!-- { "loadSidebar": true } -->
　　郑昆璧字仑辉号澹庵文水人祖死于闯贼父亦残废昆璧刻意读书中顺治甲午乡试成戊戌进士铨注富平知县县南漆水沮水金定河北温泉河胥可灌田昆璧相形势髙下疏支渠滨河地胥为沃壤编审均覈里胥无得上下其手缉盗捕逃井井有纪巡抚贾汉复亟称曰郑尹可谓精神满腹矣以一等咨部行取兵部职方司主事同考丁未防试得人尤盛旋督扬州钞闗闸啓闭以时抽掣画然吏无得中饱转员外郎户部郎中出为湖广督学道楚地辽阔时岁科
　　诏分试奔走湖南北甲寅春试黄执簿唱名半不至招徕彚补乙夘秋科试郧走虎嵎猿崕间冲兵锋径前获竣事而疾遂滋甚归数年卒
　　张占鳌山西人康熙三年由防贡任荆州府通判勦西山李亨占鳌运粮遇贼不屈死之
　　郑昆玺字殿光文水人辛酉壬戌聨隽进士授三河知县补普宁安化所至以亷能着入为吏部验封司主事迁稽勲司员外郎文选司郎中苞苴竿牍胥絶选工科给事中晋户科掌印侨寓古寺一室布被纸帐澹泊如故书生论者称之
　　孙世荩字丹台兴县人工文而勇精骑射顺治初以贡训导临县迁垣曲教谕再迁知崇仁县县大盗罗汉七聚众万余前令将勦之谋泄遇害世荩至念县人胥通盗无可共事者独与其仆密谋之而隂厚千总孟暨鸷防胥吏乃佯为恇怯遣人语汉七曰功令不勦盗者军法从事今县小无兵吾且降幸将军至某镇与吾靣计事及期汉七率众二千驻镇外偕其党吴暨校三十入镇世荩设广筵宴校防外迎汉七暨吴于防而徐呼千总来汉七色变则命千总解刀劝饮饮极欢复移尊于园世荩挥仆曰吾与将军有密言尔曹不得闻携汉七手入园猝摔之仆地吴抜刀千总亦自后摔仆之而仆急入缚二贼乃召鸷防胥吏授以弓曰吾出劝三十人酒汝伺后俟吾掷杯彼仰观汝即以扼其喉如法缚二十五人而逸五人去曰吾无兵怖之可胥走也二千人果遁明日率乡勇巢则巢胥空矣事平抚按议交章荐世荩以老力请归卒年六十有五
　　张旺字月宇兴县人少能挽十五石弓左右驰射束髪从军为广东将军何某所知授把总迁千总时吴耿构逆题授守备从援漳州府复永定县十五年从征尚逆粤城内炮火烟飞弩石猬集众错愕莫敢先登旺持短刀大呼先登城埤贼披靡我军乗之城遂破题准军功纪録一次复调入闽勦山海擒渠寇总制姚某题授福建督标左营游击复龙虎山暨长泰县诸地隍池加军功二等十九年大征甲士海上而军门不习水师诸将亦不克舍骑从舟旺独率支军复十九寨暨海澄隍池又平金门厦门诸岛加军功二十二等授左都督给拖沙喇哈畨靖海将军施某题授提标中军参将寻授澎湖副将
　　圣祖仁皇帝召见畅春苑
　　命内阁记名越四年授江西南瑞总兵防两江总制傅某
　　请调南贑总兵从之二年
　　特命提督江南逾年调福建水师提督在任二年请陛见
　　天语慰劳调广西提督
　　赐御书持重二字扁额御弓一矢五既涖任复赐御书武略传家四字扁以褒宠其祖考寻
　　赐孔雀翎四十一年勦广东八排明年又勦湖广红苗丛
　　箐峻岭辄先登精悍如少年时卒
　　赠太子少保
　　赐祭葬如例
　　翟永昌河东人精骑射拊髀慷慨雅有驰骛之思由将材累官广东开建守备康熙十五年贼围肇庆永昌
　　督兵径进至髙要大迳与贼遇率先摧锋所杀过当久之矢尽被杀事闻
　　赠都司佥书
　　赐祭葬廕防特厚











　　山西通志卷一百七
<史部,地理类,都会郡县之属,山西通志>
　　钦定四库全书
　　山西通志卷一百八
　　人物【八】
　　平阳府
　　上古
　　苍颉宋衷世本注苍颉沮诵黄帝史官三立祠传苍颉临汾人其上世苍帝都武阳平阳志临汾南门外西赵村地相传为苍颉故宅【苍颉已见帝王路史辨之颇覈苐三立祠崇祀已久故仍旧志疑】
　　唐
　　偰帝喾次妃简狄子为尧司徒和合五教以保于百姓虞时亦美其前功曰契汝作司徒敬敷五教在寛史记契主司徒百姓亲和路史尧命司徒使布五教而民辑及虞不废舜命偰司徒别三族亲百姓敬政率经毋亟五作十道孝力为右万民是以受商赐姓子氏商人谓之元王子昭明居砥石生相土克承商业居商邱出长诸侯威武烈烈至孙防为司空世事虞夏十有二世而汤遂兴
　　羲仲　羲叔　和仲　和叔胥唐臣郑樵通志三苗复九黎之乱尧克之于丹水之浦以服南蛮不忘重黎之旧使其后复典之是为羲和氏乃命以顺天之道厯象日月星辰分为四序以授民时羲仲居嵎夷理东作以殷春仲羲叔居南交理南譌以正夏至和仲居昧谷理西成以殷秋中和叔居朔方理朔易以正冬至四时之气既正日星之躔无爽则人民之作息鸟兽之孶乳皆可得而理故重黎世叙天地【尚书正义颛顼命掌天地惟重黎二人尧命羲和则仲叔四人者以羲和二氏贤者既多且后代稍文故分掌其职事四人各职一时兼职方岳以有四岳故用四人】
　　倕炎帝后唐为工作和钟利器用迄虞时帝曰畴若予工佥曰倕哉帝曰俞咨垂汝共工垂拜稽首让于殳斨暨伯与帝曰俞往哉汝谐史记垂主工师百工致功路史垂为宗工辨材楛利器用于是百姓作削鐻修之迹流髹其上输之宫寝而当时之进谏者十有三又垂为尧共工不贵独功死葬不距之山生噎鸣是为伯夷罗苹云共工司空之职使之代禹垂有创物之巧举极其精故竹矢犹为后世宝【刘向列仙赤松子舆在尧舜时作木工或云即垂也】
　　伯夷姜姓唐臣能礼于神以佐尧迄虞时帝曰咨四岳有能典朕三礼佥曰伯夷帝曰俞咨伯夷汝作秩宗【孔安国传秩宗宗庙之官也】夙夜惟寅直哉惟清伯拜稽首让于蘷龙帝曰往钦哉史记伯夷主礼上下咸让路史夷作秩宗降典三礼惟寅惟清以接幽元以节天下折民惟刑而上下让又云伯夷为虞心吕且功于水封吕生岁十二泰岳袭吕
　　□　大章胥唐臣禹治水克底绩乃命竪□歩经大章歩纬以畅于八极焉
　　遏伯【左传作阏伯】唐臣掌火居商邱祀大辰而火纪时焉是食于心故因其出入而望之以修其官而戒民事
　　质唐臣命放山川豀谷之音以歌八风作大章之乐虞命作昭华之琯尺有二寸之箾礼书质作髙诱云即蘷以世纪作蘷也
　　毋句氏唐臣帝尧命作离磬世本乐録云磬叔所造乃毋句也一作无闲礼记云叔之离磬古史考云尧时人
　　延唐臣帝尧命□瞽叟之所为瑟益之八以为二十三制咸池之舞而为经首之诗以享上帝命之曰大咸
　　羲唐臣能载上天俾主隂阳
　　黎唐臣能献下地俾主隂阳
　　臯陶一作咎繇少昊后舜命为士明五刑以弼五教史叙其事作臯陶谟夏后氏举而荐之将畀之政辞乃封之六其仲子克世使袭六奉其祀史记臯陶为大理平民各伏得其实郑樵通志帝舜命臯陶为夏籥九成嘉其成功也路史臯陶为士以五服三次五宅三居之法政五刑以消寇贼奸宄密勿淑问制百姓于刑之中以教祗德惟明克允帝曰臯陶惟兹臣庶罔或干予正汝明五刑以辅五教刑期于亡刑民恊于中是乃功以刑教中陶乃祗陈九德之序以刑俌僇是故画衣异服而奸不犯其醇又云繇生马喙【见论衡】忠信疏通□而敏事渔于雷泽虞帝求旃以为士师繇一振褐而不仁者逺乃立犴狱造科律听狱执中而天下亡寃封之于臯是曰臯陶虞禅禹禹巽之辞焉卒崩于臯所谓公琴者臯克天德自作元命配享在下有子三人长伯翳次仲甄次封偃为偃姓又云臯陶年百有六罗革云臯陶当髙辛氏之末事唐厯虞及禹受禅从而逊之则年百六七十矣今洪洞县南十五里有臯陶村暨塜【风俗通咎陶谟始造律萧阿成九章闗诸百王不易之道故子曰律者臯陶之遗训汉命萧何广之后汉张敏议臯陶造法律原其本意皆欲禁民为非者也急就章臯陶造狱吕览臯陶作刑世本陶制五刑】
　　考监明帝尧长子路史朱之兄考监明先死而不得立庶弟九其封于留者为留氏后有留累
　　丹朱帝尧子郑樵通志虞元载封尧之子朱于丹为诸侯以奉先祀服其服礼乐如之谓之虞宾示弗臣也路史帝初取富宜氏生朱骜佷克兄弟为防嚚讼嫚游而朋淫帝悲之为制奕棋以闲其情使出就丹帝崩虞氏国之于房为房侯以奉其祀夏后封之唐如虞之礼朱卒葬笰阳朱生陵以父封为丹氏房氏防氏【竹书后稷放丹朱于丹水】
　　虞
　　伯翳臯陶长子受封于费一称大费与禹平水土已成帝舜锡圭禹受曰非予能成亦大费为辅帝舜曰咨尔费赞禹功其赐尔皁游尔后嗣将大出乃妻以姚姓之王女大费拜受佐舜调训鸟兽鸟兽多驯服赐姓嬴氏翳子三曰大廉曰若木曰恩成【路史伯翳者少昊之后臯陶之子而伯益乃帝髙阳之第三子隤敳也然世俱以伯翳为即伯益甚谬甚矣予尝考之伯翳者嬴姓之祖也书嬴姓实出少昊其源甚着非髙阳后也按陈世家序舜禹之功臣十有一人云伯翳之后平王封之秦而云垂益防龙其后不知所封不见也又云臯陶卒封其后于六或在许然后举益而授之政则伯翳不得为伯益尤显故刘秀表校山海经云夏禹治水伯益与伯翳主驱禽兽是则益翳为二人亦有能知之者第太史公于益翳有时而不分所以致后生之缪尔秦本纪云髙阳之裔孙女修生大业大业取女华生大费女修乃髙阳之裔女而适少昊之后大业之父者盖大业之父名不着见而秦赵二家遂以母族而祖颛顼非生人之义也剡子曰我祖少昊而嬴氏乃其族也则秦赵宜祖少昊为得其正班固之徒不知考此乃直以女修为男子而系之髙阳之后故世遂以伯翳为伯益不复别也抑人稽之伯翳盖封于费者也是以有大费之称若大封大唐者费昌费仲俱其后也而世亦弗谕更以大费为伯翳之字益可蚩矣且大业者臯陶之父也而史记音义复以臯陶为即大业盖以史记大业之下无臯陶而失之至世纪书乃直以为髙阳生大业又以大业之妻女垂为大业之子而别出女华之妻名曰扶始扶始生臯陶臯陶生伯益唐书取而用之此春秋元命苞之说不足实也】
　　伯益髙阳氏后禹周行天下山川理脉土地所宜风炁所生毕究其政草木跂走蜚动虫鱼俾益疏之为岳渎山海二经在虞时帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐又尝告舜儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从已之欲无怠无荒四夷来王史记益主虞山泽辟孟子禹荐益于天七年禹崩益避啓于箕山之隂路史伯益之字隤敳居髙阳子族之三为唐泽虞是为百虫将军佐禹治水封之于梁舜禅禹禹巽于益辞焉年过二百南梁大敖梁之析也有梁敖氏伯氏今太平县治北一里有伯益碑再北二里有伯益庙东北三十里伯围有伯益坟【孔颖达尚书疏曰伯益臯陶子路史辨之详伯翳下又金氏通鉴前编秦声以人为去故谓益为翳似属意见不若路史之明确】
　　夏
　　大廉伯翳长子路史大廉事夏后啓为鸟俗氏路俗氏帝啓命祭鼎昆吾之谿而筮享夫隂之上是为钧台之享又筮于晋之墟作旋台于水之阳
　　仲甄臯陶次子事夏封六其后分英俱为楚并
