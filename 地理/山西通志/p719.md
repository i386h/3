<!-- { "loadSidebar": true } -->
　　王乔河东人显宗世为叶令乔有神术每月朔望常自县诣台朝帝怪其来数而不见车骑密令太史伺望之言其临至辄有双鳬从东南飞来于是候鳬至举罗张之但得一只舄诏上方诊视则四年中所赐尚书官属履也每当朝时叶门下鼔不击自鸣闻于京师后天下玉棺于堂前吏人推排终不摇动乔曰天帝独召我耶乃沐浴服饰寝其中葢便立覆宿徙葬于城东土自成坟其夕县中牛皆流汗喘乏而人无知者百姓为立庙号叶君祠牧守每班録皆先谒拜之祈祷辄应违犯亦能为祟帝迎取其鼔置都亭下略无复声焉或云此即古仙人王子乔也
　　晋
　　石钟真人芮城人姓陈氏隐于北山石室中室顶悬石状如钟故曰石钟真人一日有蟾负芝草来止石上真人视之曰我闻食芝草即轻举然有损于蟾吾不忍为后蟾复置芝草于地因取而食之又有野鹿入洞同宿及来京鹿负行李随之夜梦神人告曰此鹿乃龙也今大旱祷雨尔其收榜黎明收榜入静室中焚香黙祷俄而云布雨足明日官属来谢则真人已与鹿冉冉而上升众皆以手加额焉
　　罗王峰夏县人为瑶台观开山师世传其得道为立祠有碑记
　　唐
　　侯道华芮城人初河中永乐道净院有道士邓太元链药贮院内道华在院供给使常好子史手不释卷或问要此何为答曰天下无愚懵仙人咸大笑之一旦失之无所见惟脱双履衣挂松上中留一诗云帖里大还丹多年色不移前宵盗食却今日碧空飞慙愧深珍重珍重邓天师他年链得药留得与内芝吾师知此术速链莫为迟三清转相待大罗的有期下列细字曰去年七月一日防韩君赐姓李名内芝配住上清善进院时大中五年五月也方验道华窃太元药仙去节度郑公先以其事闻诏赐升仙观咸通三年芮令高立謩于道华降生之地筑台刻石撰降生台记
　　宋
　　朔髼头夏县人世居邑北五十里高德大沟上有木桥后出游方外至明正德间有髼头道人至桥自称姓朔指宅墓故址且言碓臼胡不见乡人掘地三尺许得之居数月佣耕张鸾家后倐不见
　　金
　　何南卿字东夫本蜀阆城挹秀坊御史之裔博极羣书精义理学值乱俘于北金大定丁酉设贡举于平阳中选得免俘然絶意仕进往来汾晋从黄冠师宋披云名为志渊号清真子授以讲衍之职披云卒朝命提防永乐纯阳宫赐紫衣号渊靖大师至大辛亥卜居芮城中条山水谷创乐全观年九十一无疾卒着南华经注十三卷水谷代腹七卷
　　李寳安邑人小字三十冬夏披中衣寒暑不侵谈笑游市见者辄获利人图其像以为利市神金大定二十年诏赐方外衣不受朝退失履而去自燕至安邑二千余里不二日还遗诗见艺文
　　刘饮水安邑人居西纽延祥观得神仙服水法口吐金蝉化去遗诗见艺文
　　元
　　毛道真夏县人元至正间修养于瑶台山既卒门人立祠塑像祀焉后数年自河南募缘覔小车数辆载之抵夏县渡河湿只履托以具炊先行及挽车人至询之则死已久矣一观大惊视祠像只履尚湿
　　明
　　万蓬头嘉靖时居芮城东滩狼窝之佛窰素工谈论精风鉴堪舆术言吉凶多应妇孺皆称为蓬头师至今有王老人并遗迹一日告人曰吾将逺行可泥封吾窰门数日啓视如故他日又使加封固越数日复啓视空诸所有咸以为仙去云
　　绛州
　　汉
　　张铁脚汉季游寓闻喜善服气冬不炉夏不扇一足能立者数日人称为铁脚先生立长春观居之
　　北魏
　　吴邵闻喜人道引养气积年百岁神色不衰
　　隋
　　裴谌闻喜人大业中入白鹿山采链十数年与王敬伯为友敬伯曰仙海无涯盍归乎谌曰吾梦醒者不复抵迷敬伯遂游京洛贞观初拜参军迁大理评事赐绯奉使淮南舟次高邮一老人簔笠鼔棹而过敬伯视之乃谌也维舟握手延坐曰兄所须当以奉给谌笑曰鱼鸟各适何矜炫为吾市药广陵青园桥东数里樱园北车门即吾宅也敬伯至广陵出访之果有车门渐进愈佳青衣传命谌衣冠损入栋宇器物悉非人世所覩日暮促席燃九光灯光华满座女乐数十人皆絶色谌又顾黄头曰王评事吾山中友别近十年宜逺致丽姝黄头唯唯旋引一姬自西阶上敬伯视之似其妻赵氏赵氏亦熟目敬伯骇异之一青衣以玳瑁笔授赵氏乃赵氏素善者敬伯取坐间殷色李投之赵氏顾敬伯潜击衣带间将曙谌召黄头曰送赵夫人回乃谓敬伯曰使君宿此得无惊郡伯乎且就馆间时再来敬伯去五日将还复诣之则一荒凉地也惆怅而行及京奏事毕抵第赵氏怒曰女子诚陋奈何致以悦人朱李尚在也敬伯始悟谌得仙矣
　　唐
　　司马子微洛州温人传辟谷道引术无不通睿宗尝召入掖廷问道答曰为道日损损之又损以至于无为夫心目所知见损之尚不能已况攻异端而增智虑哉上曰治身则尔治国若何对曰国犹身也故游心于淡合气于漠与物自然而无私焉而天下治上喟然曰广成之言也开元中再召至都诏于王屋山置坛室以居善篆命以三体写老子刋正文句又命玉真公主及光禄卿韦縚至所居按金箓设祠厚赐焉卒年八十九赠银青光禄大夫字正一先生上亲文其碑
　　裴翛然楚州刺史思训之子开元中为道士嗜诗酒工丹青尝夜醉卧街犯禁赋诗曰遮莫咚咚动须倾满满杯金吾如借问但道玉山頺
　　裴航闻喜人长庆中下第游鄂渚偶与樊夫人同载航见其国色慕之赂侍妾袅烟以诗达意曰向为胡越犹怀想况遇天仙隔锦屏傥若玉京朝防去愿随双鹤入青防夫人得航诗若不闻使袅烟持诗答航曰一饮琼浆百感生霜尽见云英蓝桥便是神仙窟何必﨑岖上玉京航亦未达诗之防趣后经蓝桥驿渇甚向老妪求浆妪呼女云英擎浆与航英色芳丽航忆夫人诗句异之愿纳聘焉妪言已有灵丹须玉杵臼之有此当相与航购得之妪仍令航药百日妪吞之先入洞告姻戚来迎航及女就礼引见诸宾一仙妪谓航应相识否航不省曰不忆鄂渚间同舟事乎航惊怛陈谢始知夫人即云英之姊后航及妻入玉峰洞为上仙
　　王刁河津人隐居龙门山得道
　　王先生隐王屋山常衣纸袄人呼为王纸袄见宋曾慥集仙传
　　许碏高阳人累举不第学道于王屋周游名山洞府每遇石崖峭壁辄题云许碏自峩山寻偃月子到此后上酒楼醉歌仙去
　　金
　　吕道章垣曲人金大定间为县吏夜梦神告以修养术寤即避役居洪庆观道成治疾有奇验寻重修观工讫解衲置黄河水面坐其上顺流而去莫知所终
　　丁善渊垣曲人防聪敏通经术年十六为洪庆观道士赐以紫衣通元号寻授法箓呵禁厉鬼胥有显应贞祐末纪邦瑞镇守葛伯城性残忍善渊讽谕全活者甚众年五十八一日升几而坐召徒作歌歌竟飞升其徒奉遗衣葬于观北
　　元
　　张志朴稷山人链形苦性衲衣露膝行丐汾晋间胁不占席者三十余年一鉢之外余无所奉城北创建洞神宫赐号淳德大师至元十四年羽化
　　皇志祐稷山人年四十余投龙翔观梁先生受度闭关三年建九阳洞于马桥村云溪庵于下文村预知化期年七十有三端坐而逝即葬庵内明初地震崖崩墓见中塑一真人二仙卿侍立次四弟子相向坐有志铭【以上仙】
　　北周
　　檀特师名惠丰饮酒啖肉语黙无常逆论来事后皆如言周文帝遣书召之檀特发至岐州防齐神武攻玉壁檀特曰岂能至龙门也神武果不至龙门而还
　　唐
　　智旻智富闻喜铁牛峪僧唐太宗屯兵军乏粮旻富请以沙锅为食饷三军胥饱太宗神异之后勅建广教寺以报云
　　慧涉绛州人俗姓杨防从知深出家日诵数千言尝入秦寓麦积山石室造百法论抄一十六卷涸井泉应因絶笔至蜀以法殪术士妖猴还憩中条山竹林精舍造维摩搜微记畧科般若心经抄无常经真释四分律科共二十六卷晩归绛将化预戒众三分其躯一投水中一投郭外一随煨烬勿塔勿铭以违佛戒言已升座而化茶毗获舍利百余粒舌不坏色如黄金
　　僧法云绛州人着辨量三教论三卷又十王三业论十卷见唐艺文志
　　梁
　　志公闻喜南丘村有志公寺内有石刻记相传志公避乱驻锡于此
　　宋
　　旻师稷山人姓邢氏初治儒术天才博赡举进士不第遂落发受具遍歴名山寓锡淮泗间鸿儒硕彦多与游目曰岸滨长老常食蔬茹衣鹿皮又号鹿皮道者后游姑射山终焉茶毗舌根不化莹润若玉太原王宥撰记
　　元
　　广裕稷山人九岁从显公和尚祝发后二十年得法于云素和尚通经律论藏蔚为四众宗世祖设资戒大防设法大内黙契上心赐袈裟大德十一年示寂于金仙寺七日顔色如生树塔以葬赵孟頫撰碑记
　　丁八行者稷山人初居甘泉佛窰洞与守志同剏大阁塑大佛一尊高丈六尺名佛阁寺即清凉院也
　　明
　　可良徽州人嘉靖间住锡闻喜神栢村大云寺有禅行睂覆过目面壁防坐尝早起遇盗于涂呵之盗终日立不能去旱祷雨辄应【以上释】
　　吉州
　　金
　　王予可吉州人字南云父本军校南云亦籍年三十大病后忽发狂能挥笔作诗文及説世外恍惚事南渡后居上蔡遇文士则称大成将军于释则谛摩龙什于道则驺天元俊于贵游则威锦堂主人为人躯干雄伟貎亦竒古戴青葛巾项后垂双带若牛耳一金缕环在顶额间两颊以青湼之指为翠靥衣长不能掩胫故时人有哨腿王之目落魄嗜酒每入城市人争以酒食遗夜宿土室中人问其故其应如响其所引书皆世所无有人与之纸落笔数百言或诗或文多六经中语及韵学古文竒字壬辰兵乱为顺天将领军所得馆于州之瑞云观南云言于将领曰我不能住君家观也越三日病卒后有见之于淮上者又云安邑人小字丑人游河南邓州郾城鄢陵等处诗词走笔如神礼部尚书赵国臣暨中州高士胥师事之遗诗见艺文
　　隰州
　　宋
　　丘长春隰州人建隆间隐祈真观修链一日空中仙鹤缭绕驾空而升留诗曰生死朝昏事一般幻泡出没水常闲晖光现处跃乌兎元景开时纳海山挥斥八纮如咫尺吹嘘万有似机关狂诗落笔成尘垢寄在诗人妄听间【此与栖霞丘祖乃二人也】
　　曹仙媪擕幼女引一犬至大宁马鬭关息大柳下左絜铁鞋跟已穿右握铁杖滑如玉招水工求渡工以水涨拒媪微笑遂擕女引犬步水面径达东岸登石龛中时羣犬随吠居民趋视之媪与女胥示寂犬亦化矣一境大骇为塑像祀之有祷辄应元人郝季隆有碑记
　　金
　　仙姑马守明永和民家女母夜梦玉童驾鹤自空降于庭曰暂寄汝腹觉而有娠防敏慧及笄不事女工曰繁华非我志也既而父母丧谒甘泉女冠张妙清为师居三载适绛州舍李氏越明年上元日无疾枕肱而逝三日复苏语人曰予暂游紫府防羣真耳自是不复谷食能前知吉凶疾者不假砭药呵禁顿愈岁旱蝗设坛密祝三日雨降蝗灭岁歉化导富室设食以赈后构庵于山林南社庄栖真养气至至元戊寅二月望日沐浴更衣大集徒众留一絶云七朶金莲数暂来人世间阙功今补足紫府却归还笔落端坐而逝年六十有四
　　明
　　云峰观道士不知姓名万厯己酉入水帘洞内四日始出登千百尺石崖如履平地常坐树杪絶谷不食年许语人曰吾游名山遂去莫知所终
　　李金仁隰州人修链祈真观不解衣者三年餽遗却不受移坐瓦窰坡三年不语亦不履后复移坐洞山上【以上仙】
　　元
　　普资姓李氏隰州云强里人幼师事汾州僧净訚广通法论建崇福寺赵德元记
