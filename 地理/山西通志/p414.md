<!-- { "loadSidebar": true } -->
　　伍琇松溪人天顺间以举人知吉州寻以贤能调汾州诏旌异之
　　刘钺抚宁人成化初知介休县以廉明称卒于官张瓒当涂人成化间由监察御史知介休县爱民礼士不畏强御政声丕着
　　李琼河南孟县人成化十三年以举人任孝义县知县清敏有特操中贵过县颇横肆多需索一无所应逼之则径解衣以奉中贵愕然为愧谢尝被诬系狱事白复涖县事节操愈励
　　髙俊肤施人成化中以举人任汾州同知刚方自任州北有峡路阻涧多伏盗俊伐石塞涧行旅赖以无患
　　才寛字汝栗直迁安人成化间以进士任石州知州宏达精敏有经世略调繁潞州后以兵部尚书总制三边仗节死义祀名宦
　　海鲤江夏人治间以进士知汾州政尚廉察发奸摘伏如神居一载卒民悲思之
　　郑纪中牟人治间知石楼县锄强拯弱劝士爱民尤以氷蘗自持每朔望谒城隍誓不改操
　　张恕汧阳人治间知平遥县歴九载仁爱如一日陞知汾州民李华等弗忍舍奏允食知州俸仍治邑事
　　郝槃绥德州人治中由代州判官陞任介休临政刚明事无巨细胥迎刃而解后陞知潞州去之日百姓攀辕泣留为立去思碑
　　王道山东曹县人治间以举人任石州知州慈祥恺恻均赋役折狱能令民感化庭累月无人迹涖任九年去民作歌颂之
　　李棠直清苑人正德八年以举人任汾州知州慷慨有大节为政以惠民为务雅甘澹泊善理烦治剧后歴松江太原二府同知擢户部郎中殁不能敛里人葬之立清白吏碑焉
　　何贤河间人正德间知汾州为人倜傥政尚惠和爱与小民亲狎乡村社会邀饮皆赴亦无废事居岁余卒郡人德之为肖像以祀
　　郁浩永宁卫人正德间以进士知汾州政尚简严力兴学校每朔望为诸生讲说经义亹亹不倦时庙学頽圯大加修葺増筑泮池及龙池陞户部员外至按察佥事
　　王天祐陜西庆阳卫人正德间以举人任介休县知县家贫少与羣儿牧崆峒李梦阳遇之叹其神俊授以学即能领受临鲁公帖即神似尝徴修孝宗实録及涖县事简要务存大体而吏民咸畏服如神有分巡过县怙势接不以礼天祐怫然解组归
　　闵以仁渠县人正德间自华阴簿擢孝义县性勤敏日夜不辍课树艺兴学政给诸生楮膏之费时校其优劣继修孔庙浚筑城隍干理有余才未几卒于官士民叹惜之
　　李承嗣长安人正德间以举人知临县性节俭歴官六载终始如一外和内刚剪除土恶有古良吏风陞通判
　　李诏开州人正德间孝义教谕立身清慎教条严明诸生有不修其行者辄斥责之士习顿改
　　王仁盩厔人嘉靖初任石楼县安集流离岁荒赈济恤民任事勤慎廉明政迹彰著
　　郭鉴陜西咸宁人嘉靖二年以举人授汾州知州深沉有志操砥砺廉隅明习法令政暇引诸生与上下其议论闻者兴起寻擢户部员外郎累官布政司左参议
　　孙刚蔚州人嘉靖中以世袭指挥佥事守备永宁懐仁有警刚督兵赴之时县故无兵而刚所统又甚寡敌前后至者且数万人刚慷慨誓士期与城共存亡城破遂以身殉事闻谕祭二坛晋其子二级
　　王锦曲周人嘉靖间以举人知孝义县因母言乘舆劳民遂乘马斥舆不复御与民平易有古人风每延礼诸生讲论亹亹
　　侯嘉晏江南徽州人嘉靖间以举人任石楼县知县御民以寛不喜事敲扑民胥安之尝为歌称其俭约廉仁能福庇斯民后擢河南府通判
　　齐宗尧直昌黎人嘉靖四十五年以选贡任汾州知州忠直有胆略遇事慷慨直前隆庆丁夘北敌入寇抵城下宗尧登埤设守具指授捍御方略卒得保全加衔河东运司同知仍管汾州事寻调忻州
　　陶玺山东威海卫人嘉靖间以太学生任石州州判有清操耻与俗伍常思以功名见岁饥贼起据刘王晕为巢穴犯黄芦岭逼吴城玺督部下阎大刚王天祐等径往遏之贼闻退保晕上玺追至黒暗岭遇伏兵大溃玺负髙出战甚力与大刚天祐俱死子化甫年十五具疏阙下复念父暴骨异地母与弟俱无依亟返至夀阳卒于旅邸后朝廷悯共忠赠石州知州廕子传入监除詹事府録事
　　李完陜西泾阳人嘉靖间任宁郷县典史性廉洁不以末僚自菲薄自始至终厉清苦如一日善折疑狱时人以青天呼之
　　刘坤夀张人嘉靖间由万安县擢知汾州廉静简明民忻忻望治
　　脱镐新河人嘉靖间由举人知临县勤敏慈仁缮城修堤赈荒编甲减徭役其茂绩尤在迁建学宫开多士文明之盛
　　李光米脂人知石楼县民歌曰石楼李侯庶绩克修民安政举四境无忧
　　刘绍恤浙江人以进士知石楼县寛徭赋以遂羣生勤督课以成多士
　　张轼嘉靖间知宁乡县居官清谨事母以诚孝闻每公余辄诣席跪问安否及母卒扶柩归葬庐墓逾年卒
　　任大伯华阴人嘉靖间以举人知临县慎以持已仁以爱民勤以立政未几改调士民深感立去思碑
　　贺国定获嘉人嘉靖间以举人知临县刚方持已清白敢言治邑如家爱民如子陞徽州有去思碑
　　李升嘉靖间以举人知石州劝农桑重教化旌节义去之日百姓皆感泣
　　王三益水城人以举人知石楼县刑清政简育才爱民陈情深州人嘉靖末以举人知孝义县操守甚坚时有边警竭力捍御卒保无虞修缮砖城百世永赖
　　岳维华曲周人隆庆初以进士知平遥县刚介不阿廉明自励建敌楼筑敌台以备守御陞同知
　　孟一胍字淑孔东阿人隆庆五年进士为平遥知县以廉能擢御史仕至南贑巡抚卒
　　李春芳直井陉人隆庆间以太原府同知署石州事时州经新破春芳加意抚绥恤死慰生不遗余力复以其暇缮城池饬庙学残疆复完祀名宦
　　刘一佺万厯间知汾州府为清官第一向有石鴈照汾州清官不到头之谣一佺铸铁凤镇之擢宪副去
　　陈翔鸾闽县人万歴间以举人教谕介休学博行洁每以甘贫嗜学训诸生修育材馆羣共中而督课之多所成就陞徽州府判
　　尹觉民万厯间以进士知汾阳县居官廉干着有能声政以利民善俗为大端而举坠补偏尤令汾者不可及
　　魏学徴咸阳人万厯二十六年以举人知平遥县清廉果断民为建祠立碑
　　杨天璋永昌衞人万厯四十二年由选贡知平遥县操凛冰霜政宗简要裁狐鼠革收头居官二载而卒逺近咸哀伤焉
　　杨廷谟清苑人万厯四十四年以举人知平遥县莅事风生抚民如子建文昌阁奎星楼清田亩税课修文庙举祀典不媿循良陞光禄寺署正
　　夏惟勤直冀州人万厯二十三年以监生知永宁州修学筑城督课士子砥砺乡约时回鹘为患率乡兵大破之陞青州府同知去任之日老幼涕泣建生祠于东关
　　杨正达武陵人万厯间以举人任乡宁县清操絶俗推诚待人岁旱祷雨辄应民立祠祀之
　　公一杨阴人万厯间以举人知宁乡县端严有体无苛政汰丁减徭民甚戴之官至郎中
　　郭然咸阳人万厯间以举人知宁乡县明作果断人号神君不苛不扰上信下畏
　　诸葛升浙江夀昌县人万厯四十五年由选贡任临县风格清竒文词俊逸多有惠政其葺西城兴水利具载碑记去后士民建祠康熙二十五年知县莫友仁详准祀名宦
　　张问仁邢台人万厯间以举人知临县平易近民端方持已诸所建置各有其功忧去人多思慕之
　　李先成长垣人天啓间以举人知平遥县重士抚民抑强维弱有风力声卒于官人皆惜之
　　仇秉忠歙县人崇祯间以贡知永宁州学政俱优招抚流移勤课士子陞杭州同知有去思碑
　　杨学程陜西汉中人崇祯间以举人任永宁州知州天资明敏遇事洞见本未吏民畏服后擢成都同知去民立祠祀焉
　　王凝命昆明人崇祯间以进士知平遥县造大炮建学宫祷雨立应处已廉洁歴陞蓟州道
　　刘光祚字洪基榆林卫人崇祯三年为汾州参将五年胜贼张有义于临县军复败旋复临县六年撃斩隔沟飞朴天虎于石楼又败扑天飞于临县加署都督佥事为山西副总兵复崞县城八年贼渠活地草见其党刘浩然髙加计破灭伪乞降光祚伏兵斩之活地草即贺宗汉也晋中羣盗皆尽十四年南阳陷殉城
　　费甲鏸陜西咸宁举人先尹平遥有善政崇祯六年调繁汾阳平人老穉扳辕立去思碑涖汾端方不阿权贵时流寇蔓延廵抚许鼎臣以曹文诏军平定备太原东太监阎思印同总兵张应昌军汾州备太原西贼至彰德应昌等出兵进甲鏸为阎所逼投井死宗绅士庶皆枕尸哭刘太监闻之抗疏白其寃
　　魏锡祚陜西固原人崇祯六年以贡监任临县知县临先为寇陷虽经新复余孽犹间起锡祚抚养残黎以身捍衞凡五年盗靖民安治行最着后致政归士民攀辕泣送数十里不絶建祠祀之
　　杨家龙字惕若曲阳人繇岁贡生为宁乡知县民遭兵亡徙过半抚之七年皆复业以荐迁忻州知州受事甫数旬贼即至召语士民曰此城必不守吾出若辈可全也挺身出城骂贼而死士民祠祀之
　　侯君昭为汾州知府崇祯末城破不屈死
　　刘必达崇祯末为汾阳知县城破死之义勇范竒芳亦自刭
　　国朝
　　王之佐浙江人顺治二年任临县典史姜逆之乱知县张耀祖殉城之佐领民兵急趋上赵寨誓擒渠魁以图恢复力不支为贼所获义不屈膝骂贼而死贼党壮之
　　王昌运沙河人顺治二年以贡知宁乡县性坦率而执守殊确虽临以利害不动涖官时萑苻未靖一日数惊昌运整暇肃谧民安其业旋为贼党所害识者惜之
　　黄廷栢辽东人顺治五年任汾州府知府不毛举细务而事胥综理姜逆乱以守城为贼害
　　赠太仆寺卿祀忠烈祠雍正二年
　　御赐成仁取义匾额敬悬祠内
　　张耀祖辽东人顺治六年任临县知县姜逆之乱贼党来攻耀祖曰此吾效命之秋也遂力守以死
　　赠按察司佥事祀忠烈祠
　　王之仪字虞廷辽东广宁人顺治七年以任子知宁乡县时姜逆初平逋亡几半之仪遍招徕且为规画生计民稍复业尝大雨水暴涨毁城垣十丈有竒之仪立淋潦督众完筑躬负土石城获无圯水退筑防城堤于外树栁其上往来者胥颂焉寻迁海宁知州后以福州知府死耿逆之难
　　周士章上元人顺治十三年以举人知石楼县石楼故屈地在万山中土尤瘠重以闯寇姜逆后先肆虐衙蠧市魋多朋奸民日凋敝士章性硁洁不以家累自随涖任得主名按治之不少假条列利弊虽大吏不为嗫嚅平徭弭盗通商劝垦期年民始苏簿书之暇啸咏溪山在官三年忧归士民谣诵具石楼志
　　周召南辽阳人顺治中知汾州府时寇乱初定村落中尠炊烟召南下车以招徕绥辑为务而武断舞文为民害者搏撃之不遗力尝下教属邑徭赋有当开豁者有当均平者悉以告吾将为民请命令下比屋欢呼涖任三年迁山西驿传道汾人立碑道左志遗爱焉
　　姚开先字尧门陜西淳化人康熙年由防贡生任临县知县以清惠着声后补四川盐井经歴吴逆之变被执不屈死
　　任玥号希庵山东髙宻县人顺治辛丑进士康熙八年任石楼县寛严并济招流移复逋赋禁陋絶耗才敏识明歴任浙江道御史长芦盐院
　　张恪泾阳人康熙十年以举人知平遥县性峭直慷慨诚心爱民尤重士类人不敢干以私日用胥自给无行户邑有豪恶噬民廉知其状立毙杖下上宪咸嘉奬之以母忧去至今人称清亷张公
