<!-- { "loadSidebar": true } -->
　　商均舜封子均于商号商均或云夏封商均于虞在今临晋之虞乡　朝鲜纪舜有子八人长义均封于商号商均禹封其子于虞即虞思也次季厘封缗　唐世纪録舜子商均本曰义均封于商州母女英卒葬商州
　　虞左传伍员曰虞思妻之以二姚而邑诸纶杜预注虞舜后诸侯也思有虞君也
　　西河前编启放王季子武观于西河而叛启命彭祖之后寿思帅师征西河武观来宾　路史后启征之
　　楼烦子爵见王会图　静乐县志国于宁武商以来世为荒服周成王时入朝
　　傅大繇国夏封在虞虢之间
　　蒲舜后蒲衣故国在河东蒲津关
　　商
　　虞六韬文王质虞芮之讼暨师武伐殷乃收虞芮今平陆县东北六十里有虞公故城　毛诗传曰虞芮之君相与争田久而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路班白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争为闲田
　　芮姬姓伯爵武王时曹伯来朝芮伯作旅曹命杜预左传注芮国在冯翊临晋县桓十年秦人纳芮伯万于芮后为晋所灭　刘良臣曰芮自逐居于魏遂不称芮而称魏　九域志商代国周为司徒尚书注周同姓圻内国为大夫寰宇记曰周司徒封芮为附庸非也　今芮城西二十里有故城田在平陆西五十里
　　黎尚书孔传黎近王畿之诸侯在上党东北　正义曰黎国汉之上党郡壶关所治黎亭是也
　　葛嬴姓伯爵汤征自葛始今垣曲县南五里有葛城微子殷都朝歌潞在畿内微子食采焉　孔传微圻内国名子爵　正义曰微国在圻内先儒相传为然王肃云微国名子爵入为王卿士肃意葢以微为圻外故言入也微子启弟仲衍号微仲
　　箕子尚书注郑康成以为微箕俱在圻内孔传虽不言亦当在圻内也　左传晋败狄于箕杜预注太原阳邑有箕城
　　代殷封支子于代
　　蜚少昊后嬴姓蜚廉疾足善走为幸臣　通考今龙门县南七里有蜚廉故城
　　周
　　晋姬姓侯爵周成王九年甲午封弟叔虞为唐侯　毛诗陆氏曰唐者帝尧夏禹所都之墟汉曰太原郡在古冀州太行恒山之西太原太岳之野　孔颖达正义汉地理志云太原晋阳县故诗唐国晋水所出东入汾是汉时为太原晋阳也　史记晋世家唐在河汾之东方百里言百里则尧为诸侯所居　又曰唐有乱政成王灭唐遂封叔虞　又曰成王与叔虞戱削桐叶为珪以与叔虞曰以此封若史佚因请择日立叔虞成王曰吾与之戱耳史佚曰天子无戱言言则史书之礼成之乐歌之于是遂封叔虞于唐　唐叔虞字子千传十世至文侯平王命为侯伯锡之秬鬯珪瓒作文侯之命子昭侯封其叔父成师于曲沃晋始分为二以翼曲沃别之昭侯之后传四世至晋侯缗为曲沃武公所倂请命于周以一军为晋侯至献公子文公定襄王于郏出谷戍释宋围败楚城濮遂合诸侯于践土襄王策命为侯伯晋于是世主夏盟传五世至悼公周三驾而楚弗能争平公时政在六卿晋楚分霸昭顷而下公室益卑齐郑叛晋盟咸晋始失霸十四年逐范中行氏智氏暨韩赵魏氏并强定公卒子出公奔齐哀公时韩赵魏灭智氏而分其地幽公时独有绛曲沃二邑烈公十九年周命韩赵魏列为诸侯号曰三晋静公二年三晋共灭晋废静公为家人晋祀遂絶
　　虞左传桓十年夏虢公出奔虞杜预注虞国在河东大阳县　水经注軨桥之东北有虞原上道东有虞城尧妻舜以嫔于虞者也周武王以封泰伯弟虞仲于此是为虞公太原地记所谓北虞也　苏氏古史虞仲五世为周章章之弟亦曰虞仲武王封之夏墟至后为晋献公所灭　路史平陆东北六十里吴山上有故虞本帝舜后国所谓西虞　前编武王十三年封仲雍曾孙周章于吴复封弟于故夏墟是为虞仲
　　西虢左传郑武公庄公为平王卿士王贰于虢杜预注西虢公也　僖公元年虞师晋师灭下阳杜预注下阳在河东大阳县上阳在陜县东南　前编武王十三年封虢仲于西虢实故夏墟　苏氏古史虢仲为西虢晋献公所灭虢叔为东虢郑所灭
　　霍武王弟叔处之国　左传闵元年晋灭霍杜预注永安县东北有霍太山　前编武王十有三年己卯封弟处于霍成王三年降为庶人　路史汝之梁县西南七十里有故霍世本云霍国真姓非晋霍　先且居后受霍为霍伯
　　扬姬姓周宣王子尚父幽王弟封为扬侯后灭于晋杜预曰扬属平阳郡　汉书扬雄传扬之先有周伯侨者以支庶食采于扬周衰而扬氏或称侯号曰扬侯晋六卿争权韩魏赵兴而范中行知伯弊偪扬侯扬在河汾之间应劭曰今河东扬县　晋灼曰汉
　　名臣奏载张衡说云晋大夫食采于扬为扬氏食我有罪而扬氏灭无扬侯有扬侯则非六卿所逼也师古曰晋说是也雄之自序谱牒葢为疎谬范中行不与智伯同时灭何得言当是时逼侯乎
　　郇文王第十五子封于郇　通考郇姬姓侯爵国在绛州荀城又云汉栒邑　左传桓九年秋虢仲芮伯梁伯郇侯贾伯伐曲沃杜预注郇贾皆国名　成公九年晋人谋去故绛诸大夫皆曰必居郇瑕之地杜预注郇瑕古国名河东解县西北有郇城伏氏云在解东郇瑕氏之墟也汲郡古文曰晋武公灭荀以赐大夫原氏黯是为原叔又云文公城荀　诗曹风传郇伯郇侯也郑笺郇侯文王之子为州伯有治诸侯之功
　　贾伯爵　姓唐叔虞少子公明康王封于贾　左传晋献公娶于贾杜预注姬姓国也今蒲城西南十八里有故城又临汾有贾乡
　　原伯爵文王第十六子名纹武王十三年封襄王三年以其地赐晋文公　沁水县志沁水西北即原地
　　耿伯爵嬴姓　左传闵公元年晋献公灭耿赐赵夙杜预注平阳皮氏县东南有耿乡　通考耿姬姓爵未详国在平阳皮氏县今河中府龙门县
　　冀左传僖公二年晋荀息假道于虢曰冀为不道伐鄍三门杜预注冀国名今平阳皮氏东北有冀亭
　　沈　姒　蓐　黄左传台骀封于汾川沈姒蓐黄实守其祀杜预注四国台骀之后晋灭之　按四国皆在汾水之上
　　黎杜预注黎氏黎侯国　通考侯爵国在上党壶关县后黎侯为狄人所逐弃其国而寄于卫卫处以中露泥中二邑黎之臣子作式微旄丘二诗以责卫不能救黎
　　长子刘向别录太史辛甲七十五谏而不聴去之周召公与语贤之告文王躬亲迎之武王封诸长子　前编商王帝乙十有二祀西伯昌封辛甲于长子
　　潞隗姓子爵故上党地　应劭曰潞子离狄内附春秋嘉之称其爵列诸盟会间也　通考春秋列潞子之爵许其慕诸夏也
　　甲氏潞氏属春秋宣公十六年晋人灭赤狄甲氏及留吁杜预注甲氏留吁赤翟别种晋既灭潞氏又幷尽其余党
　　留吁屯留故城即其国　左传晋士会灭赤狄甲氏及留吁铎辰杜预注铎辰不书留吁之属
　　廧咎如隗姓赤狄别种　左传晋郤克卫孙良夫伐廧咎如讨赤狄之余焉杜预注晋灭潞氏其余民散入廧咎如故讨之
　　臯落氏赤狄别种在潞州　左传晋太子申生伐东山臯落氏
　　鼓子爵都昔阳　左传昭公十二年晋荀吴伪会齐师者假道于鲜虞遂入昔阳杜预注乐平沾县东五十里有昔阳城
　　夙繇初知伯欲伐夙繇而无道乃铸大钟方车二轨以遗之夙繇之君斩岸堙谷以迎钟赤章蔓枝谏曰知伯贪而无信今师必随之不聴赤章蔓枝遂断毂而行至齐而夙繇亡　吕氏春秋中山国有夙繇之君韩子仇繇小国为知伯所灭后有仇吾氏　路史
　　按河东盂县有原仇城元和志以为仇繇或云即盂之外城仇繇城俗名原仇九域志亦在九原
　　榆州博物志孤而无使曲沃伐之而亡　路史仪之榆社或云魏榆注晋之雝榆亦曰魏榆
　　翟柤晋献公田见翟柤之氛归寝不寐郤叔虎朝公语之出语士蒍曰翟柤之君好专利而不忌其臣竞媚以取容伐可亡也蒍以告公悦伐而克之时厘王十一年
　　骐路史古国在河东
　　北屈左传蒲与二屈君之疆也晋献公使夷吾居屈路史隰之吉乡北二十里有古屈城北屈也
　　解邑君裴陵其先秦非子支孙封乡因以为氏今闻喜城是也六世至陵周僖王时封为解邑君去邑从衣为裴
　　赵其先与秦同祖史记蜚廉有子曰季胜季胜三世为造父以善御幸于周穆王得骥盗骊骅骝騄耳之驷西巡狩乐而忘归徐偃王之乱造父为御长驱归周以救乱穆王以赵城封造父造父族由此为赵氏传七世至幽王时叔带去周适晋事文侯五世生赵夙晋献公赐赵夙耿夙生衰辅文公成霸业自衰以下世为晋卿至襄子毋防北灭代南幷智氏强于韩魏烈侯籍六年与韩魏俱立为诸侯至武灵王时攘地北至燕代西至云中九原立少子何为王自号主父欲令子主治国而自将士大夫从云中九原直南袭秦灭中山迁其王至幽缪王迁灭于秦
　　平阳君赵豹惠文王弟二十七年封
　　代安阳君赵章武灵王长子惠文王二年封
　　尉文君廉颇
　　魏毕公高之后与周同姓其裔孙曰毕万事晋献公左传闵元年晋灭魏赐毕万为魏氏曾孙魏绛佐悼公五世至文侯列为诸侯子武侯二年城安邑恵王三十年齐败魏于马陵三十一年秦将商君诈公子卭而袭破其军是时秦地东至河而安邑近秦于是徙治大梁传六世至王假灭于秦
　　韩通考或言防晋应韩皆武王之子宣王时锡命韩侯其后国灭而后裔事晋复封于韩原曰韩武子后三世有韩厥从封姓为韩氏諡献子献子孙贞子徙居平阳四世至景侯防列为诸侯又三世至哀侯灭郑因徙都郑哀侯孙宣惠王与列国并称王至王安尽入其地于秦为颍川郡
　　代秦将王翦破赵得赵王迁公子嘉率其宗数百人之代自立为代王东与燕合兵军上谷凡六年为秦将王贲所灭
　　代殷封战国初称王赵襄子姊为代王夫人襄子北登夏屋请代王使厨人操铜枓以食代王及从者阴令以枓击杀代王遂兴兵平代地其姊闻之泣而呼天摩笄自杀代人怜之名其地为摩笄之山
　　秦
　　太原君白仲武安君起子始皇时追录起勲封
　　临晋君杨朗河内人晋叔向后为秦将有功封
　　附
　　魏王魏咎故魏诸公子秦二世二年魏人周市立为魏王章邯击临济咎自杀项羽立其弟豹汉元年项羽徙为西魏王王河东都平阳后叛汉为韩信所虏
　　赵王赵歇故赵后秦二世二年张耳陈余立为赵王三年项羽徙为代王汉元年陈余迎赵歇于代复王赵二年汉韩信破赵追杀诸襄国
　　代王陈余汉元年项羽封为南皮侯余袭败常山王张耳迎赵王歇于代立以为代王余留傅赵使夏説以相国守代汉二年遣韩信张耳擒夏説阏与斩陈余泜水上
　　汉
　　代王刘喜高祖兄高祖六年冬以云中雁门代郡五十三县立喜为代王七年弃国自归废为郃阳侯
　　代王刘恒即孝文帝高祖十一年正月封
　　代王刘武文帝子二年封三年徙王淮阳
　　太原王刘参文帝子二年二月封三年徙王代并得太原郡都晋阳諡曰孝传子共王登孙刚王义元鼎三年徙王清河
　　韩王韩信韩襄王孽孙高祖二年自立五年春封王颍川六年春徙王太原郡三十一县都晋阳寻移治马邑是年秋北降
　　离石侯刘绾代共王子武帝元年正月封后徙封涉侯
　　水经注元朔三年封
　　蔺侯刘罢军代共王子武帝三年正月封后徙武原侯　史记名作喜
