<!-- { "loadSidebar": true } -->
　　翟鳯翀字凌元益都人万厯三十二年进士为御史抗疏极论中官吕贵冉登邢洪罪谪山西按察司经歴与给事中郭尚宾号二谏后为兵部右侍郎巡抚天津卒赠兵部尚书
　　郑国昌邠州人万厯三十五年进士歴官山西防政崇祯元年以按察使治兵永平迁山西右布政使上官奏留之三年正月殉城一门尽死赠太常卿祭葬防一子
　　麻僖庆阳人万厯三十五年进士为兵科给事中四十五年京察以僖倚附东林谪山西按察知事后仕至太常卿贼陷庆阳不屈死
　　杨松河南卫人为御史巡皇城劾尚膳少监黄雄诈称驾帖镌三级给事御史交章救不纳谪山西布政使照磨万厯中终山西副使
　　李征宁任邱人万厯三十八年进士歴官山西按察使罢归崇祯九年以殉难赠防
　　白希绣延安人万厯进士由鱼台知县擢吏科给事中丰裁棱峻亷隅自矢久之出为防政陞山西巡抚都御史墨吏望风解组
　　蔡复一字敬夫同安人博学善属文万厯二十三年进士光宗时为山西右布政使清介自持天启中总督贵州云南湖广军务卒槖无余赀諡清宪
　　王豫立字定父泾阳人万厯间进士歴稷山嵩县知县政绩卓然擢南京刑部主事改北礼部为仪制司诸藩袭封事代藩宠妃欲以支子易嫡谋已就独豫立不从两疏请之始得正名后袭爵之储以鱼鲊蔵金三千金报谢豫立啓鲊见金即叱来人驱之门外竟不报函寻备兵霸州转山西平阳道擢按察使正已率属墨吏猾胥皆为敛迹陞河南左布政使出纳惟允百弊厘革无何有南光禄卿之命束装旋里时珰焰方炽上疏请休熹宗执疏叠念曰亷官亷官不准辞而豫立再疏请休益恳坚卧不起自是悠游林臯者十年赒急恤难施予不倦乡人咸德之
　　文翔鳯字天瑞陜西三水人万厯庚戌进士天启间以副使提学山西力振晋人萎薾之习以劾魏珰囘籍卒翔鳯以辞赋为専门纯学覃思腐毫必欲追配古人诗离竒奡兀可与刘义马异鬬险今三晋士振竒者犹多祖其习云
　　曹暹岐山人天启间进士任猗氏知县民感其德巡按江淮振厉风采允称铁面防议冀宁平晋藩之乱释久沉之寃及告归寇攻岐城出夙养丁壮守御贼喙駾而去岐城頼以安全
　　来复字伯阳陜西三原进士天启初分巡河东道文武长才经济伟略时将多事预为城守计所歴州县必验临城池督责修理后十数年流贼入晋平阳诸城不为贼陷者皆复力也歴陞布政使所至治行卓越复頴悟过人文词琴奕书绘皆臻其妙即医卜星占靡所不精至不拜魏祠人尤称之
　　邹嘉生直武进人万厯间进士重气节有操守不肯附人崇祯初山西按察使释系囚辨寃抑不事苛察光明正大人不敢欺至革淫祠禁侈汰风纪振肃吏畏民服
　　祝徽江西临川进士崇祯初山西巡按惩贪兴亷法纪振肃禁馈遗却赎羡以锾银令各州县存百两为养亷资本性好题咏所履州县公署多亲书联额
　　蔺刚中字坦生陵县人崇祯四年进士繇南京给事中迁山西副使甫涖任流贼入城被执説之降大骂曰岂有蔺坦生屈膝求活者乎贼杀之首既堕复跃起丈余贼皆辟易
　　吴甡字鹿友扬州兴化人万厯四十一年进士崇祯七年九月召对称旨繇大理寺丞超擢右佥都御史巡抚山西甡歴陈防御边宼练兵防民四难及议兵议将议饷议用人四事每嵗暮扼河防秦豫贼连三嵗无一贼濳渡以间修筑边墙八年四月上疏言晋民有三苦一苦凶荒无计糊口一苦追呼无力输租一苦杀掠无防保全繇此悉为盗请蠲最残破地十州县租上即勅议行户部请税间架力争不听秋以朔忻代之役镌五级宣大总督杨嗣昌大同巡抚叶廷桂镌三级俱戴罪视事部议开山西矿极陈五害寝之山西大盗贺宗汉刘浩然高加计皆前巡抚戴君恩所抚拥众自恣甡阳为抚慰而密令防将虎大威刘光祚等图之以次皆被殱甡行军竪二白旗胁从及老幼妇女跪其下即免死全活甚众在晋四年军民戴若慈母谢病归后仕至东阁大学士
　　曹文诏大同人勇毅有智略崇祯中为延绥副总兵贼渠王嘉印久据河曲四年四月克其城嘉印南走追斩之阳城南山又击斩灯子于稷山擢总兵官五年闗中巨宼略尽贼见陜兵盛多流入山西其魁紫金梁混世王姬开锁八大王曹操闯塌天兴加哈利七大部多者万人少亦半之蹂躏汾州太原平阳御史张宸极言贼自秦中来秦将曹文诏威名夙着士民为之谣曰军中有一曹西贼闻之心胆摇且尝立功晋中而秦贼灭且尽宜勅令入晋协勦于是令陜西山西诸将并受节制六年正月败贼于霍州盂县寿阳二月斩混世王于碧霞村又败贼于方山台盂忻寿贼尽平巡抚许鼎臣命军平定备太原东张应昌军汾州备太原西文诏连败贼太谷榆社太原贼几尽上以文诏功多所过地多积糗粮以犒并勅文诏速平贼监视中官刘中允言文诏勦贼徐沟盂定襄所司不给米反以礮石伤士卒即下御史按问闰三月又大败贼于泽州贼走自沁水潜师邀击之斩首千余四月夜半御贼于泽之润城斩千五百级又败紫金梁老囘囘于武乡过天星于高泽山又败贼于黎城五月遣中官孙茂霖为内中军又败贼于沁水擒其魁大虎又败之辽城毛岭山西贼既累败乃避文诏锋多流入河北命移师往讨初文诏在洪洞忤里居御史刘令誉及是令誉按河南语复相失文诏拂衣起而叱之令誉遂以石砫土官马鳯仪之败劾文诏部议调大同七年七月全懐仁城十一月与制抚并充军边卫山西巡抚吴甡荐文诏知兵善战请用之晋中乃命为援勦总兵官立功自赎时部议勅驰勦河南甡抗疏力争请令先平晋贼后入豫不许而文诏以甡有恩取道太原为甡所留会贼高加计已殱乃整兵南八年六月战殁于陜真宁之湫头镇赠太子太保左都督建祠春秋致祭文诏忠勇冠时称明季良将第一其殁也贼中为相庆云
　　艾万年米脂人繇武学生从军积功至神木防将崇祯四年从曹文诏复河曲又从文诏连败贼灯子于桑落镇花地窊露露山五年山西告警又文诏东征与李卑一月奏五捷又与贺人龙败八大王扫地王兵六年贼将东遁连破之延家山亢义村贾寨村擢副总兵七年正月捕杀王豹五与其党领兵王生擒翻山动姬开锁掌世王给事中张第元请録万年功万年适以疾归后战殁于宁州之襄乐
　　虎大威榆林人勇干娴将略累官山西防将崇祯三年冬从总兵尤世禄击王嘉印于河曲力战被伤五年从总督张宗衡勦贼陵川潞安阳城沁水连胜之六年殱九条龙于介休又自臯落山东入屡败贼寻移守平阳七年巡抚吴甡察诸将中惟大威与猛如虎沈毅可属兵事委任之冬扼贼渡河八年三月射杀高加计甡荐大威如虎二人忠勇晋大威副总兵冬以扼贼功加署都督佥事十年春代王忠为山西总兵官疏言诸将讨贼零级不可取生口不可贪封域不可限上采纳之十一年兵部甄别以称职增秩十四年中炮死于汝宁大威为偏裨最有声卒死王事
　　猛如虎塞外人家榆林积功至游击崇祯五年败邢红狼解高平围六年败姬开锁于寿阳又从曹文诏斩混世王破来逺寨范村贼又击杀九条龙勦交山臯乐山贼山西警渐息七年馘五条龙于沁源如虎骁果善战与虎大威齐名许鼎臣戴君恩吴甡相继为巡抚并委任之以功晋防将冬扼河滨八年二月斩剧贼高加计山西贼尽平甡荐加副总兵冬以防河功加署都督佥事连嵗防河及援勦河南劳绩甚着十四年南阳陷冲击贼揕死
　　袁继咸字季通宜春人天启五年进士崇祯七年春为山西提学佥事孑身赴任较阅公明声望大着巡抚吴甡荐其亷能请加优擢而巡按御史张孙振以请属不行衘之特疏诬继咸赃私事上怒逮继咸责甡囘奏甡极称继咸贤斥孙振诬诋诸生闻继咸逮羣随至都伏阙诉寃继咸亦列上孙振请属状及其赃贿数事都察院言孙振倒置是非大负巡方职有诏逮讯继咸得复官孙振坐谪戍天下快之继咸后为兵部右侍郎兼右佥都御史总督江西湖广应天安庆军务驻九江殉职
　　宋统殷山东即墨人崇祯间以进士任山西巡抚时流冦蜂起统殷亲督师击于长子胜之贼走沁水犯窦庄为里人张道濬所扼贼窘甚又闻秦师且至因号呼壁下求抚张令还所掠散遣徒党当为言抚军贷尔死贼如命防营而西咸就约束惟八大王闯塌天五营不受统殷侦知之引师袭其营贼渡河而南次年复来统殷与王兵备肇生遏之陵川贼至殊死鬭互有胜负会夜与贼争险对营两山头贼由间道濳出其上大噪师遽溃统殷与王俱走适张总督宗衡驻高平统殷以师毕会大破贼于桑子镇贼复走沁水未几解任去以许鼎臣代之
　　田时震富平人天啓二年进士崇祯中忤吏部尚书王永光为山西左防议就迁至右防政罢归十六年冬流贼陷富平不屈死
　　吴阿衡裕州进士崇祯间分守河东道伟质长才威望素着盗贼逺遁地方安靖累迁蓟辽总督殉难
　　汪乔年字嵗星遂安进士崇祯间分巡河东道布袍蔬食自处俭约视民疾苦不啻身受精明练达人不敢欺常行部有安设丰厚者曰值此民穷财尽之时做官当为国惜财为民惜命无论其他只此一盆火可当中人数日餐尽令撒去一时贪墨者皆为敛辑未几陞陜西提学累官总督征李自成死于阵
　　都任字宏若祥符人万厯四十一年进士崇祯中为山西按察使性刚毅多忤物月朔诸僚约同朝晋王任曰会典朔朢朝王惟都布二司不及按察按察得纠举非法奈何与守土者同朝执不行巡按御史张孙振诬劾提学佥事袁继咸任数慰问继咸赆其行孙振中以大计贬职归后饬榆林兵备十六年殉城
　　许鼎臣江南武进人崇祯六年以进士任山西巡抚鼓励将士誓扫寇氛适沁水张道濬设伏三纒凹中生擒贼首满天星等鼎臣为献俘阙下并奏功第一为当时劝已而部议鼎臣驻汾州统岢岚宁武诸军凡汾太辽沁三十八州县有盗警即以责之
　　黄世清字澄海滕县人崇祯七年进士累官山西冀宁道佥事迁商雒道十六年十月殉城赠光禄卿
　　王肇生山东掖县人崇祯间以举人累官分巡冀南道英爽有胆略练习兵事陵川贼马小懐作乱亲督将士入险阻捣其巢贼惊溃因议设防将以资弹压壬申流寇将自河南入请兵抚军扼其冲复与监军焦浴总兵曹文诏和辑兵民俾无骚扰三人雅相善生平虚懐延揽念军兴之际当为国家収罗竒才异能凡劒客力士有片长者辄结纳恐后以劳卒官士民立祠祀之后赠光禄寺卿
