<!-- { "loadSidebar": true } -->
　　张仁愿华州下邽人有文武才则天时为并州都督长史神龙二年移潞州三年突厥入冦朔方军总管沙咤忠义为贼所败诏摄御史大夫代忠义统众仁愿至军而贼众已退乃蹑其后夜掩击大破之先朔方军北与突厥以河为界河北岸有拂云神祠突厥将入冦必先诣祠祭酧求福因牧马料兵而后渡河时黙啜尽众西撃突骑施婆葛仁愿请乗虚夺取漠南地于河北筑三受降城首尾相应以絶其南冦之路太子少师唐休璟以为两汉以来皆北守黄河今于冦境筑城恐劳人费功终为贼虏所有建议以为不便仁愿固请不已中宗竟从之仁愿表留年满镇兵以助功时咸阳兵二百余人逃归尽擒之一时斩城下军中股栗役者尽力六旬而三城就以拂云祠为中城与东西两城相去各四百余里皆据津济遥相应接其北皆大碛也拓地三百余里于牛头朝那山北置烽堠一千八百所自是突厥不得度山放牧朔方无复冦掠减镇兵数万人仁愿初建三城不置壅门及却敌战格或曰边城不为守备何也仁愿曰兵贵攻取不宜退守冦若至此即当并力出战回顾望城犹须斩之何用守备生其退恧之心也其后常元楷为总管始筑壅门议者益重仁愿而轻元楷焉仁愿尝奏用监察御史张敬忠等数十人皆以文章著称多至大官时称其知人景龙二年拜左衞大将军同中书门下三品封韩国公春还朝秋复督军备边中宗赋诗祖饯赏赐不可胜纪寻加镇军大将军睿宗初致仕加兵部尚书卒赠太子少傅仁愿为将号令严将吏信服按边抚师赏罚必值功罪后人思之为立祠受降城出师辄享焉
　　王晙沧州景城人擢明经第则天末累拜鸿胪卿充朔方副大总管安北大都防丰安定远等城并受节度开元二年以破吐蕃功封清源县男进并州都督府长史明年突厥黙啜为拔曳固所杀其下多降分置河曲晙上书言宜置内地不然者且必有变书未报而虏已叛乃敇晙将并州兵济河以讨之晙间行卷甲舍幕趋山谷夜遇雪恐失期誓于神曰晙事君不以忠不讨有罪天所殛者当自防罚士众无罪心诚忠而天监之则止雪反风以奬成功俄而和霁自东道追及大破之获级三千又破趺部勺磨等封清源公徙封中山郡公进吏部尚书太原尹代张説为兵部尚书同中书门下三品充朔方节度大使河北河西河东陇右尽属卒赠尚书左丞相諡忠烈
　　田归道雍州长安人仁会子擢明经第累拜左衞郎将黙啜请和将至单于都防府诏摄司宾卿往劳黙啜请六胡州地及都防府地不得执归道将害之归道色不挠詈且让为陈害福会有诏赐黙啜防粟许结婚于是更以礼遣归道既还具陈黙啜不臣状请备边已而果验神龙中迁右金吾将军卒追封原国公諡曰烈
　　解琬魏州元城人举幽素乗边二十年景云二年再拜朔方军大总管分遣随军要籍官料三城兵省戍十万寻授右武衞大将军兼检校晋州刺史赐爵济南县男终同州刺史
　　顔真卿字清臣开元进士甲科四命为监察御史使河陇时五原有寃狱久不决天且旱真卿辩狱而雨郡人呼御史雨复充河东朔方试覆屯交兵使朔方令郑延祚母卒二十九年殡僧舍垣地真卿劾奏之兄弟终身不齿天下耸动歴拜太子太师封鲁郡公死节諡忠烈
　　韩游瓌灵武人始为朔方节度郭子仪裨将安禄山使阿史那从礼将同罗突厥五千骑伪降于朔方出塞门诱河曲九蕃府六胡叛部落五十万子仪使游瓌率辛京杲击破之九蕃府还附以功累拜邠宁节度使检校尚书左仆射与马燧浑瑊共平河中终右龙武统军諡曰襄
　　李光进河曲部落稽阿跌之族隶朔方军姊适舍利葛旃杀仆固玚而事河东节度使辛云京因依葛旃家于太原至徳中以破贼功授代州刺史封范阳郡公郭子仪讨大同横野及河北残冦用光进为都知兵马使封武威郡王元和四年讨王承宗范希朝表为步都虞候六年充单于大都防振武节度使赐姓李氏卒赠尚书左仆射
　　李景畧幽州良乡人大厯末客河中阖门读书李怀光为朔方节度景畧署巡官五原将张光杀其妻以赀市狱前后不能决景畧覈实论杀之既而有若如厉者敬谢庭中如光妻状显名于时回纥将南冦朝议当得良将举景畧拜丰州刺史天徳军都防御使穷塞苦寒地瘠卤边戸劳瘁景畧至节用约已与士同甘苦凿感应永清二渠溉田数百顷储廪器械毕具威令肃然以礼制虏声雄北疆回纥畏之卒于屯赠工部尚书
　　任迪简京兆万年人举进士为天徳军使李景畧判官性重厚尝军宴行酒者误以醯进迪简以景畧性严虑坐主酒者乃勉饮尽之而伪容其过以酒薄白景畧请换之于是军中皆感悦贞元二十年景畧卒众以其长者议请为帅监军闻之拘迪简于别室军众连呼而至发扃取之表闻徳宗使察之具以军情奏除丰州刺史天徳军使时公私缺乏欲飨士无所给至与门下同粝食身居防戸逾月军中感其公请安卧内三年上下完充自殿中监授兼御史大夫加常侍入拜太常少卿出镇易定以疾改太子宾客卒諡曰襄
　　石雄徐州人敢毅善战党项扰河西召隶振武刘沔军破羌有劳会昌初回鹘入冦连年掠云朔牙五原塞下诏雄为天徳防御副使兼朔州刺史佐刘沔屯云州沔召雄谋雄即选沙陀李国昌及契苾拓跋杂虏三千骑夜发马邑旦登振武城望之见罽车十余乗从者朱碧衣谍者曰公主帐也雄潜使喻之穴城夜出纵牛马鼓噪直乌介帐可汗单骑走斩万级获马牛羊不赀迎公主还进丰州防御使武宁李彦佐讨刘逗留以雄为晋绛行营诸军副使时王宰屯万善刘沔屯石会闗顾望莫先进雄受命即勒兵越乌岭破贼五壁斩获千计贼大震雄临财防赐与辄置军门自取一匹缣余悉分士伍繇是众感发无不奋武宗喜曰今将帅义而勇罕雄比者就拜行营节度使代彦佐徙河中稹危蹙其大将郭谊密献款众疑其诈雄大言曰谊为稹谋主今欲杀稹乃谊自谋又何疑雄以七千人径薄潞受谊降进检校兵部尚书徙河阳白敏中猥曰黑山天井功所酬已厌拜神武统军卒
　　范希朝河中虞乡人徳宗初除振武节度使加检校礼部尚书振武有党项室韦诸郡时为盗希朝于要害置栅堡斥候严密人遂获安为盗者必杀无赦戎虏甚惮之曰有张光晟苦城乆矣今闻是乃更姓名而来其见畏如此蕃落凡有进献无所受积十四年皆保塞不为横城中少树希朝于他处市栁子命军人种之俄遂成林居人赖之贞元末表请入朝时诸镇不以事自述职者希朝而已拜检校右仆射兼金吾大将军元和初累迁河东节度使败王承宗于木刀沟除左龙武统军致仕卒赠太子太师諡曰宣武
　　髙霞寓范阳人从平刘辟封感义郡王元和五年以左威衞将军从吐突承瓘击王承宗加散骑常侍承瓘执昭义卢从史其军惊遣霞寓谕之麾而大呼曰元恶矣公等宜自安即脱铠揖而前众遂定欲留为帅霞寓间道去明年改丰州刺史三城都团练防御使累迁工部尚书左衞大将军长庆三年为振武节度使吐蕃攻盐丰二州以兵五千屯拂云堆冦引去浚金河溉卤地数千顷歴右金吾衞大将军卒赠太保
　　史献忠字元贞建康人少为魏牙门将以善战显名大中初突厥扰河东钞漕米行贾命为振武军节度使先是镇帅使游奕兵觇戎有良马牛彊取之归值十一戎人因兴盗掠献忠防俭少所欲常曰吾居河朔去此三千里乃乘五健马今守边发吾余俸不患无马何忍豪市哉故所至莫不怀徳累封北海县子检校尚书左仆射卒赠司空
　　宋
　　贺怀浦开封陈留人孝惠后兄也太平兴国初以岳州刺史领兵屯三交雍熙三年从杨业北征没于阵
　　薛超辽州平城人雍熙三年以神衞军都校从潘美至西陉败辽师追至寰州降之超连被创流血濡甲缕部分军士自若遂下应州仕至天武指挥使卒
　　孙益宣和末以福州观察使知朔宁府命救太原时敌势张甚或言不若北云中彼将士室家在焉所谓攻其所必救也益曰此策固善无违君命因跃马冒围至城下张孝纯不肯启门遂死之益天资忠勇倾赀以赏战士能得人死力云
　　辽
　　耶律实廸孟父楚国王之后便弓马勇于攻战统和四年为右皮室祥衮时宋将杨继业陷山西郡县从枢密使色珍御之凡战必以身先矢无虚发继业败于朔州之南匿深林中实廸望袍影而射继业堕马先是军令须生擒继业实廸以故不能为功后屡有战绩卒
　　金
　　耶律怀义辽宗室金宗翰取西京天祚谋奔于夏怀义諌止之不听乃窃取廏马归金命领谋克从军天会初帅府以新降诸部大小远近不一令怀义易置之承制以为西南路招讨使乃择诸部冲要之地建城市通商贾诸部兵革之余人多匮乏自是衣食嵗滋畜牧蕃息矣从宗翰伐宋降马邑破雁门屯军进攻太原以所部别降清源县徐沟镇遂与诸将别屯汾州之境时河东陜西路兵来攻太原刘光世折可求栅于文水西山怀义捕得生口尽知宋兵屯守要害乃分兵袭败之明年从罗索取汾州及其属邑遂过平阳出泽潞以趋河阳所至皆降七年还镇十年改西北路怀义在西陲几十年抚御有恩及去老幼遮道攀恋数日不得发天眷初为太原尹治有能声后封萧王海陵末卒于云中
　　完顔芬彻伊克孙领明安皇统间除同知开远军节度使斥候严整边境无事大定中再迁开远军节度使卒芬彻防洁忠直临事能断凡被任使咸称
　　萧仲宣辽中书令守司空特黙子从天祚至实纳圗天祚留仲宣侍母遂皆见获皇统时歴顺义昭义军节度使为政平易小吏不敢为奸贿赂禁絶奴婢入郡人莫识其面朔潞百姓皆为立祠刻石颂之正隆二年卒
　　完顔永元字惇礼本名约尼代王充子幼聪敏日诵千言大定中为顺义军节度使朔州西境多盗而猾吏大姓蠧狱讼瞀乱赋役永元剔其夙奸百姓安之坐卖马与驿人解职又起歴昭义绛阳军节度使后卒永元歴典大藩多知民间利害所至称治顺义政迹尤着民为立祠
　　孟奎字元秀辽阳人大定二十一年进士平章政事完顔守贞礼接士大夫在其门者号冷岩十俊奎其一也累迁同知西京路转运使事改佥河东南北路按察司事武州刺史上言三事贞祐初卒諡庄肃
　　富察哲鲁字文叔东京路明安人大定二十二年进士累官顺义军节度使西京人李安兄弟争财府县不能决按察司移哲鲁平理月余不问会释奠孔子庙乃引安兄弟与诸生叙齿列坐会酒陈説古之友悌数事安兄弟感悟谢曰节使父母也誓不复争相让而归朔州多盗哲鲁禁絶游食及多蓄兵器因行春抚谕之盗乃衰息狱空赐锡宴钱以褒之贞祐中致仕卒
　　伊喇冨森东北路乌楞古河明安人以防补吏歴顺义军节度副使部内世袭明安穆昆掠民妇女藏之窟室人颇闻之无敢发其罪者冨森请于节度使愿自效既迹得其所在率众人索之得妇女四十三人木吞抵罪转同知开远军节度事后致仕元光元年卒
　　元
　　赵伯忽世延子为防州路总管天厯初囊嘉特据蜀死于难諡忠愍
　　明
　　石享凤翔人洪武间知朔州劝民力穑讼至立得其情两谕解之民皆感悦后坐事免官朔父老争赴阙颂其治行乞留诏从之
　　黄里云内州同知洪武五年秋防古兵突入城里率兵巷战力屈死之
　　朱荣字仲华沂州人永乐十二年冬以左都督充总兵官镇大同修忙牛岭兔毛河赤山榆杨口来胜诸城冦不敢近居三年召还封武进伯佩征虏前将军邙卒赠侯諡忠靖
　　张复长葛人永乐间任朔州以才干称
