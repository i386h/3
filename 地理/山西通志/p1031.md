<!-- { "loadSidebar": true } -->
　　山西通志巻二百二十二
<史部,地理类,都会郡县之属,山西通志>
　　钦定四库全书
　　山西通志巻二百二十三
　　艺文【四十　诗三二】
　　五律
　　陈
　　并州羊肠坂　　　　　　　　　江　总
　　三春别帝乡五月度羊肠本畏车轮折翻嗟马骨伤惊风起朔鴈落照尽胡桑闗山定何许徒御悲凉北齐
　　从周八齐夜度砥柱　　　　　　顔之推
　　侠客重艰辛夜出小平津马色迷闗吏鸡鸣起戍人露鲜华剑彩月照寳刀新问我将何去北海就孙宾
　　奉和咏龙门桃花　　　　　　　萧　慤
　　旧闻开露井今见植龙门树少知非塞花髙异少源论时应未发故欲影归轩秖言经摘罢犹胜逐风翻北周
　　反命河朔始入武州　　　　　　庾　信
　　轻车初逐李定逺未随班受诏祈连反申威疎勒还飞蓬损腰带秋鬂落容顔寄言旧相识知余生入闗
　　卫王赠桑落酒奉答
　　愁人坐狭邪喜得送流霞跂窓催酒熟停杯待菊花霜风乱飘叶寒水细澄沙髙阳今日晚应有接防斜
　　就蒲州使君乞酒
　　萧瑟风声苍茫雪貌愁鸟寒栖不定池凝聚未流蒲城桑叶落灞岸菊花秋愿持河朔饮分劝东陵侯
　　蒲州刺史中山公许乞酒一车未送
　　细桞望蒲台长河始一回秋桑几过落春蚁未曾开莹角非难驭槌轮稍可催只言千日饮旧逐中山来
　　送别裴仪同　　　　　　　　　王　褒
　　河桥望行旅长亭送故人沙飞似军幕蓬巻若车轮边衣苦霜雪愁貌损风尘行路皆兄弟千里念相亲隋
　　奉和幸太原辇上作应诏　　　　虞　茂
　　唐巡光帝则夏务穆宸仪珠旗翼凤玉兽俨丹螭流吹和春鸟交弄拂花枝【阙二句】
　　从驾天池应诏　　　　　　　　薛道衡
　　上圣家寰宇威略振边陲八维穷眺览千里曳旌旗驾鼋临碧海控骥践瑶池曲浦腾烟雾深浪骇鲸螭唐
　　题回銮寺　　　　　　　　　　太　宗
　　回銮游福地极目玩芳晨寳刹遥承露天花近足春梵钟交二响法日转双轮寂尔真仙境超然离俗尘
　　咏兴国寺佛殿前幡
　　拂霞疑电落腾虚状写虹屈伸烟雾里低举白云中纷披乍依逈掣曳或随风念兹轻薄质无翅强摇空
　　九月九日赠崔使君善为　　　　王　绩
　　野人迷节候端坐隔尘埃忽见黄花吐方知素节回映岩千段发临浦万株开香气徒盈把无人送酒来
　　岚州作　　　　　　　　　　　杜审言
　　北地春光晚边城气候寒往来花不发新旧雪仍残水作琴中听山疑画里看自惊牵逺役艰险促征鞍
　　饯潞州陆长史再守汾州　　　　苏　颋
　　河尹政成期为汾昔所推不荣三入地还美再临时拥传云初合闻莺日正迟道旁多出饯别有吏民思
　　巡边在河北作　　　　　　　　张　説
　　抚劒空余勇弯弧遂无力老去事如何据鞍长叹息故交索将尽后进稀相识独怜半死心尚有寒松直
　　送崔二长史日知赴潞州
　　东山懐卧理南省怅悲翁共见前途促何知后会同莫轻一筵宴明日半成空况尔新离阙思归迷梦中
　　送张道士归山　　　　　　　　王　维
　　先生何处去王屋访茅君别妇留丹诀驱鸡入白云人间若剰住天上复离羣当作辽城鹤仙歌使尔闻
　　登平陆城楼
　　井邑傅岩上客亭云雾间髙城眺落日极浦映苍山岸火孤舟宿渔家夕鸟还寂寥天地暮心与广川闲
　　故西河郡杜太守挽歌三首
　　天上去西征云中护北平生擒白马将连破黑雕营忽见刍灵苦徒闻竹使荣空流左氏传谁继卜商名返葬金符守同归石窌妻巻衣悲画翟持翣待鸣鸡容卫都人山川驷马嘶犹闻陇上客相对哭征西涂刍去国门秘器出东园太守留金印夫人罢锦轩旌旗转衰木箫鼓上寒原坟树应西靡长思魏阙恩
　　送赵都督赴代州
　　天官动将星汉地桞条青万里鸣刁斗三军出井陉忘身辞凤阙报国取龙庭岂学书生辈窓间着一经和金吾裴将军使往河北宣慰因访张氏昆季旧居兼寄赵侍郎赵卿拜陵未回
　　飞轩不驻轮感激汉儒臣气慑千夫勇恩传万里春古原收野燎寒笛怨空邻书此达良友五陵风雨频
　　题逺公经台　　　　　　　　　祖　咏
　　兰若无人到真僧出复稀苔侵行道席云湿坐禅衣涧鼠縁香案山蝉噪竹扉世间长不见寜止暂忘归
　　送单于裴都防赴西河　　　　　崔　颢
　　征马去翩翩城秋月正圆单于莫近塞都护欲临边汉驿通烟火胡沙乏井泉功成须献防未必去经年
　　潞府客亭寄崔鳯童　　　　　　王昌龄
　　萧条郡城闭旅馆空寒烟秋月对愁客山钟揺暮天新知偶相访斗酒情依然一宿阻长会清风徒满川
　　驾幸河东
　　晋水千庐合汾桥万国从开唐天业盛入沛圣恩浓下辇回三象题碑任六龙睿明悬日月千嵗此时逢
　　送裴二十一　　　　　　　　　刘长卿
　　多病长无事开筵暂送君正愁帆带雨莫望水连云客思闲偏极川程逺更分不须论早晚惆怅又离羣
　　送薛承矩秩满北游
　　匹马向何处北游殊未还寒云带飞雪日暮鴈门闗一路傍汾水数州看晋山知君喜初服只爱此身闲
　　送人之岚州　　　　　　　　　李　白
　　塞虏乗秋下天兵出汉家将军分虎竹战士卧龙沙边月随弓影胡霜拂剑花玉闗殊未入少妇莫长嗟
　　送汾城王主簿　　　　　　　　韦应物
　　少年初带印汾上又经过芳草归时徧情人故郡多禁钟春雨细宫树野烟和相望东桥别微风起夕波
　　送姚孙还河中
　　上国旅游罢故园生事微风尘满路起行人何处归留思芳树饮昔别暮春晖几日投闗郡河山对掩扉
　　送刘郎将归河东　　　　　　　岑　参
　　借问虎贲将从军凡几年杀人寳刀缺走马貂裘穿山雨醒别酒闗云迎渡船谢君贤主将岂忘轮台边
　　题永乐韦少府防壁
　　大河南郭外终日气昬昬白鸟下公府青山当县门故人是邑尉过客驻征轩不惮烟波阔思君一笑言
　　过宋员外之问旧庄　　　　　　杜　甫
　　宋公旧池馆零落首阳阿枉道祗从入吟诗许更过淹留问耆老寂莫向山河更识将军树悲风日暮多巫山县汾州唐使君十八弟宴别兼诸公擕酒乐相送率题小诗留于屋壁
　　卧病巴东乆今年强作归故人犹逺谪兹日倍多违接宴身兼杖听歌泪满衣诸公不相弃拥别惜光辉送大徳讲时河东徐明府招　　　郎士元
　　逺近作人天王城指日边宰君迎説法童子伴随縁到处花为雨行时杖出泉今宵松月下开阁想安禅
　　裴廸南门秋夜对月　　　　　　钱　起
　　夜来诗酒兴月满谢公楼影闭重门静寒生独树秋鹊惊随叶散萤远入烟流今夕遥天末清光几处愁
　　与永乐诸公夜泛黄河　　　　　阎　防
　　烟深载酒入但觉暮川虚映水见山火鸣榔闻夜渔爱兹山水趣忽与人世疎无暇燃官烛中流有望舒
　　题童子寺　　　　　　　　　　耿　湋
　　半偈留何处全身弃此中雨余沙塔壊月满雪山空耸刹临回磴朱楼间碧丛朝朝日将暮长对晋阳宫
　　送绛州郭参军
　　逺事诸侯出青山古晋城连行麴水阁独入议中兵夜雨新田湿春风曙角鸣人传公府政记室有参卿
　　留别解县韩明府
　　闲人州县厌贱士友朋讥朔雪逢初下秦闗独暮归寒茅下原浅残雪过风微一路何相慰唯君能政稀
　　东郊别业
　　东皋占薄田耕种过余年护药栽山刺浇蔬引竹泉晚雷期稔嵗重雾报晴天若问幽人意思齐沮溺贤
　　登鹳雀楼
　　乆客心常醉髙楼日渐低黄河经海内华岳镇闗西去逺千帆小来迟独鸟迷终年不得意空觉负东溪
　　送河中张胄曹往太原计会回
　　北风长至远四牡向幽并衰木新田路寒芜故绛城遥听边上信远计朔南程料变当临事遥知外国情
　　太原送许侍御出幕归东都
　　昔随刘越石今日独归时汾水风烟冷并州花木迟荒庭增别梦野雨失行期莫向山阳过邻人夜笛悲送王端公之太原归觐相公　　　戎　昱
　　柱史今何适西行咏陟冈也知人惜别终美鴈成行春雨桃花静离尊竹叶香到时丞相阁应喜棣华芳
　　太原送穆质南游　　　　　　　窦　庠
　　今朝天景清秋入晋阳城露叶离披处风蝉三数声那言苦行役值此远徂征莫话心中事相看气不平
　　别张贾　　　　　　　　　　　韦夏卿
　　束简下髙阁买符驱短辕故人惜分袂结念醉芳罇切切别思纒萧萧征骑烦临归无限意相视却忘言
　　送绛州郭参军　　　　　　　　卢　纶
　　炎天故绛路千里麦花香董泽雷声发汾桥水气凉府趋随宓贱野宴接王祥送客今何幸经宵醉玉堂
　　送郭判官赴振武
　　黄河九曲流缭绕古边州鸣鴈飞初夜羌胡正晚秋凄凉金管思迢遰玉人愁七叶推多庆须懐杀敌忧送赵真长归夏县旧山依阳征君读书
　　临杯忽然非是恶离筵尘陌望松雪我衰君少年幽僧曝山果寒鹿守氷泉感物如有待况依回也贤
　　奉陪侍中登白楼
　　髙楼倚玉梯朱槛与云齐顾盼亲霄汉谈谐息皷洪河斜更直野雨急仍低今日陪尊俎唯当醉似泥
　　九日奉陪侍中宴白楼
　　露白菊氛氲西楼盛袭文玉筵秋令节金汉元勲説剑风生座抽琴鹤绕云謏儒无以荅愿得备前军
　　九日奉陪侍中宴后亭
　　玉壶倾菊酒一顾得淹留彩笔征枚叟花筵舞莫愁管能驻景松桂不停秋为谢蓬蒿辈如何霜霰稠
　　九日奉陪令公登白楼同咏菊
　　琼尊犹有菊可以献留侯愿比三花秀非同百卉秋金英分蘂细玉露结房稠黄雀知恩在衔飞亦上楼
　　寄赠畅当山居
　　古村荒石路嵗晏独言归山雪厚三尺社榆麄十围虬龙寜守蛰鸾鹤岂矜飞君子固安分毋听劳者讥
　　秋夜同畅当宿潭上西亭
　　圆月出山头七贤林下游稍稍寒叶坠灎灎月波流鳬鹄共思晓菰蒲相与秋明当此中别一为望汀洲
　　同薛存诚登栖岩寺
　　衰蹇步难前上山如上天尘泥来自晚猨鹤到何先万壑应孤磬百花通一泉苍苍此明月下界正沈眠
　　游栖岩寺　　　　　　　　　　李　益
　　晚上昙延洞通宵兴莫穷髙明千嶂月清爽一岩风坐乆衣衫润吟余物象空举头星可摘疑在广寒宫
　　送柳判官赴振武
　　边庭汉仪重旌甲似云中虏地山川壮单于皷角雄闗寒塞榆落月白胡天风君逐嫖姚将麒麟有战功
　　将之泽潞留别王郎中　　　　　李　端
　　弱年知己少前路主人稀贫病期相惜艰难又忆归事成应未卜身贱又无机幸到龙门下须因羽翼飞
　　送张少府赴夏县
　　虽为州县职还欲抱琴过树古闻风早山枯见雪多鸡声连绛市马色傍黄河太守新临郡还逢五袴歌
　　灵泉
　　碧水映丹霞溅溅度浅沙暗通山下草流出洞中花素色和云落喧声绕石斜明朝更寻去应到阮郎家
　　送郭参军赴绛州
　　登车君莫望故绛柳条春蒲泽逢胡鴈桃源见晋人佐君髯尚短掷地思还新小谢常携手因之醉路尘
　　送郑録事赴太原　　　　　　　张南史
　　叹息不相见红顔今白头重为西别方起北风愁六月胡天冷双城汾水流卢谌即故吏还复向并州
