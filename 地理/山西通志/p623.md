<!-- { "loadSidebar": true } -->
　　王承字安期太原晋阳人湛子清虚寡欲无所修尚言理辨物但明其指要而不饰文辞有识者服其约而能通弱冠知名太尉王衍以比南阳乐毅永宁初为骠骑参军避难南下迁司空从事中郎豫迎驾赐爵蓝田县侯迁尚书郎不就东海王越引为记室参军敕其子毗曰夫学之所益者浅体之所安者深闲习礼度不如式瞻仪形讽味遗言不若亲承音旨王参军人伦之表汝其师之在府数年以母老求出越不许久之迁东海太守政尚清净不为细察小吏盗池中鱼纲纪推之承曰文王之囿与众共之池鱼何足惜耶吏拘犯夜者承问之答曰从师受书不觉日暮承曰鞭挞甯越以立威名非政化之本使吏送归其从容寛恕若此寻去官东渡江每遇艰险处之夷然虽家人不见其忧喜之色至下邳登山北望叹曰人言愁我始欲愁矣至建邺为镇东府从事中郎甚见优礼承少有重誉而接物恕众咸亲爱渡江名臣王导卫玠周顗庾亮之徒皆出其下为中兴第一年四十六卒朝野痛惜之自昶至承世有髙名论者以祖不及孙孙不及父子述嗣
　　王修字敬仁小字荀子蒙之子也明秀有美称善隶书号曰流奕清举年十二作贤人论蒙示刘惔惔曰此论便足参微言起家著作郎琅邪王文学转中军司马未拜年二十四临终叹曰无愧古人年与之齐矣
　　郭澄之字仲静太原阳曲人少有才思机敏兼人调补尚书郎出为南康相宋髙祖引为相国参军从北伐克长安更欲西伐集寮属议多不同次问澄之澄之不答西向诵王粲诗曰南登霸陵岸回首望长安髙祖意遂定曰当与卿共登霸陵岸耳因还澄之位至相国从事中郎封南丰侯卒于官所着文集行于世
　　北魏
　　闵湛太原人为著作令史崔浩荐有著作之才拜中书博士后与浩同被难
　　王遵业琼长子风仪清秀涉歴经史位著作佐郎与司徒左长史崔鸿同撰起居注迁右军将军兼散骑常侍慰劳蠕蠕乃诣代京采拾遗文以补起居所阙与崔光安丰王延明等参定服章及光为孝明讲孝经遵业预讲延业録义并应诏作释奠侍宴诗时人语曰英英济济王家兄弟转司徒左长史黄门郎监典仪注与中书令陈郡袁翻尚书琅邪王诵并领黄门郎号曰三哲时政归门下世谓侍中黄门为小宰相而遵业从容恬素若处丘园尝着穿角履好事者多毁新履以学之以胡太后临朝谋避地自求徐州太后曰王诵罢幽州始作黄门卿何乃欲徐州也更待一二年当有好处分遵业兄弟并交游时俊为当时所美及尔朱荣入洛以庄帝有从姨兄弟之亲相率奉迎俱见害河隂赠并州刺史着三晋记十卷
　　温子升字鹏举太原人晋大将军峤之后也世居江左祖恭之宋彭城王义康戸曹归魏家济隂父晖兖州左将军长史行济隂郡事子升初受学于崔灵恩刘兰以夜继昼长乃博览百家文章清婉为广阳王深贱客在马坊教诸奴子书作侯山祠堂碑文常景见而善之故诣深谢曰顷见温生深怪问之景曰温生是大才士深由是稍知之熙平初中尉东平王匡博召辞人以充御史同时射防者八百余人子升与卢仲宣孙搴等二十四人为髙第预选者皆受屈而去搴谓人曰朝来靡旗乱辙皆子升逐北遂补御史时年二十二台中弹文皆委焉服阕还为朝请李神隽行荆州事引兼録事参军被徴赴省神隽表留不遣吏部郎中李奬退表曰昔伯瑜之不应留王朗所以发数宜速遣赴无踵彦云前失于是还员广阳王深为东北道行台召为郎中黄门郎徐纥受四方表啓答之敏速于深独沈思曰彼有温郎中才藻可畏髙车走珍寳盈满子升取绢四十疋深军败为葛荣所得荣都督和洛兴与子升旧识以数十骑送达冀州还京李楷执其手曰卿得免足使夷甫慙徳自是无复宦情闭门读书厉精不已孝庄即位为南主客郎中修起居注曽一日不直録尚书事元天穆奏代之庄帝曰当世才子不过数人岂容为此便相放黜乃寝其奏及天穆讨邢杲召子升同行曰吾欲收其才用岂懐前忿也子升不得已见之加伏波将军为行台郎中元颢入洛天穆召子升问之对曰元颢新入人情未安今往讨之必有征无战王若克复京师奉迎大驾桓文之举也舍此北渡窃为大王惜之天穆善之而不能用遣子升还洛为中书舎人庄帝还复为舎人天穆每谓子升曰恨不用卿前计除正员郎仍舎人帝杀尔朱荣子升预谋赦诏乃子升词也荣入内遇子升把诏书问是何文字子升顔色不变曰敕荣不视之永熙中为侍读兼舎人镇南将军金紫光禄大夫迁散骑常侍中军大将军领本州大中正梁使张皋写其文笔传于江外梁武曰曹植陆机复生北土恨我辞人数穷百六阳夏守傅摽使吐谷浑见其国主牀头有书数卷乃子升文也济隂王晖业尝云江左文人宋有顔延之谢灵运梁有沈约任昉我子升足以陵顔轹谢含任吐沈杨遵彦作文徳论以为古今辞人皆负才遗行浇薄险忌唯邢子才王元景温子升彬彬有徳素齐文襄引为大将军谘议作神武碑文成以元仅刘思逸荀济潜谋疑预知之饿诸晋阳狱而卒太尉长史宋游道收葬之集其文笔为三十五卷子升言有凖的不妄毁誉撰永安记三卷无子弟子盛州主簿有文才年二十余卒
　　北齐
　　王修太原人风仪蕴借天保中尚书北海王忻以雅谈获罪诸弟尚守而不坠自兹以后此道顿微修与范阳卢昌衡顺丘李若彭刘泰珉河南陆彦师陇西辛徳源并为后进风流之士
　　隋
　　王劭字君懋太原晋阳人松年子少沈黙好读书齐尚书仆射魏收辟参开府军事累迁太子舎人待诏文林馆时祖孝徴魏收阳休之等尝论古事有所遗亡讨阅不能得劭具论所出取书验之一无舛误繇是人称博物后迁中书舎人隋初授著作佐郎母忧在家着齐书为内史侍郎李元操所奏上遣收其书览而恱之起为员外散骑侍郎修起居注劭以上古有鑚燧改火之义近代废絶上表请变火从之又言上有戴干之表指示羣臣赐物数百段拜著作郎屡言符命宠锡日隆时黄鳯泉得二白石颇有文理遂附其文以为字于是采人间歌謡引图书纤纬依约符命捃摭佛经撰皇隋灵感志合三十卷奏之上令宣示天下大业中迁秘书少监卒于官劭在著作将二十年専典国史撰隋书八十卷多録口敕又采不经语初撰齐志为编年体二十卷复为齐书纪传一百卷及平贼记三卷又指摘经史谬误为读书记三十卷时人服其精博
　　王元规晋阳人少孤随母依舅居临海郡时年十二有富室刘欲妻以女母因子弱欲结强援元规泣请曰因不失亲古人所重岂得茍安异壤辄婚非类母感其言而止从师受业十八即通诸书举髙第除安成王记室参军东宫引为学士授礼记左传除尚书祠部郎每国家议大礼常参预焉在江州四方从学甚众入隋仕至秦王府东阁祭酒着春秋发题辞及义记十一卷春秋左传音三卷礼记音二卷孝弟义记二卷载经籍志
　　王頍字景文祁人僧辩子年数歳入关少好游侠年二十勤学累载遂徧通五经究其旨趣解缀文善谈话年三十周武帝引为露门学士每有议决多頍所为好读诸子又晓兵法益有纵横之志隋开皇五年授著作佐郎寻令于国子讲授上亲释奠论难孝经词义蜂起国子祭酒元善见屈上大奇之超授国子博士后配防岭南数载授汉王谅府谘议参军王甚礼之谅举兵数进奇防谅不能用杨素至蒿泽将战頍谓其子曰气候殊不佳兵必败汝可随从我既而自杀頍撰五经大义三十卷集二十卷
　　唐
　　王珣字伯玉方翼子与兄璵弟瑨以文学称时号三王天授初珣及进士第应制科迁蓝田尉以拔萃擢长安尉因进见武后召问刑政嘉之询其族氏对曰废后臣姑也左迁亳州司法参军神龙初为河南丞武三思矫制贬临川令宋璟荐授侍御史出为许州长史歳旱开廪赈民即自劾元宗赦之累迁工部侍郎而瑨至中书舎人珣尝为秘书少监数年瑨继职终右散骑常侍卒赠戸部尚书諡曰孝子鋗天寳中右补阙殿中侍御史
　　武甄字平一文水人颍州郡王载徳子博学通春秋工文辞武后时隠嵩山中宗复位平一居母丧迫召为起居舎人景龙二年兼修文馆直学士自请抑母党上言去歳荧惑入羽林太白再经天太阳亏月犯大角臣闻灾不妄生上见下应信如景响诗曰唯此文王小心翼翼昭事上帝聿懐多福陛下天性孝爱戚属外家恩洽泽濡臣一宗阶三等家数侯朱轮华毂过许史梁邓逺甚恩崇者议积位厚者衅速故月满必亏日中则移时不再来荣难久借昔永淳之后王室多难先圣从权故臣家以宗子窃禄疏封今上圣复辟宜退守园庐乃再假光宠爵封如初髙班厚位遂超涯极故隂气僣阳河洛泛溢昔王族骄盈梅福上书窦氏专纵丁鸿进谏且后妃之家恩过宠深一朝覆没遂无噍类愿思抑损之宜长逺之防推逺之权以全亲亲慰勉不许迁考功员外郎时太平安乐公主各立党相诋毁平一上书请悉召近亲贵人防宴内殿告以辑睦申以恩勤斥奸人塞谗路上美其忠切卒不用初崔日用自言明左氏它日学士大集日用折平一曰君文章固耐久若言经则败绩矣平一乃请所疑日用曰鲁三桓郑七穆奈何答曰庆父叔牙季友桓三子也孟孙至彘凡九世叔孙舒季孙肥凡八世郑穆公十一子子然及二子子孔三族亡子羽不为卿故称七穆子罕子驷子良子国子游子卬子丰也一坐惊服平一问日用曰公言齐桓公楚庄王时诸侯属齐若楚凡几平公灵王时诸侯属晋楚凡几晋六卿齐楚执政几何人日用谢曰吾不知君能知乎平一条举始末无留语日用曰吾请北面阖坐大笑后设宴两仪殿歌言浅秽言大飨群臣不容以倡优媟狎亏污朝典平一上书不纳元宗初贬苏州参军徙金坛令既谪而名不衰开元末卒孙元衡儒衡
　　王翰字子羽并州晋阳人少豪健恃才及进士第张嘉贞为长史伟其人厚遇之张说至礼益加复举直言极谏调昌乐尉又举超拔羣类说辅政召为秘书正字擢通事舎人驾部员外郎说罢出为汝州长史徙仙州别驾日与才士豪侠饮乐游畋伐鼓穷欢贬道州司马卒
　　路敬淳并州人少好学尽孝居丧依庐三年尤明姓系以谱学名家
　　王维字摩诘九歳知属辞与弟缙齐名资孝友开元初擢进士调大乐丞坐累为济州司仓参军张九龄擢右拾遗歴监察御史母丧毁几不生累迁左补阙库部吏部郎中天寳末为给事中及西狩维为贼得以药下利阳瘖禄山迎置洛阳迫为给事中时大宴凝碧池悉召梨园诸工合乐赋诗悼痛云万戸伤心生野烟百官何日更朝天秋槐叶落空宫里凝碧池头奏管弦贼平下狱或以诗闻行在缙请削官赎维罪肃宗亦自怜之下迁太子中允久之迁中庶子中书舎人复拜给事中转尚书右丞缙为蜀州刺史未还维自表已有五短缙五长臣在省戸缙逺方愿归所任官放田里使缙得还京师久乃召缙为左散骑常侍上元初卒年六十一赠秘书监维工草隶善画名盛于开元天寳间宁薛诸王待若师友寳应中代宗语缙曰朕尝于诸王座闻维乐章今传几何遣中人王承华往取缙裒集诗六卷文四卷上之
　　王之涣并州人兄之咸之贲皆有文名天寳间与王昌龄崔国辅郑昈聨迭和名动一时
　　唐次字文编太原人宪裔孙建中初及进士第歴侍御史窦参数荐之改礼部员外郎出为开州刺史韦皋镇蜀表副使谕罢之次为辨谤畧三篇改蘷州刺史宪宗召还授礼部郎中知制诰终中书舎人宪宗尝览辨谤畧善之谓学士沈传师曰凡君人者宜所观省然次编録未尽卿可广其书传师等增为十篇更号元和辨谤畧
