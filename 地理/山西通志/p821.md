<!-- { "loadSidebar": true } -->
　　闻鼓鞞之声者则思于将帅裂土茅之赋者则念彼勲庸具官郭防瓘忠壮超伦智谟絶等决胜千里怀孺子之兵符通知四夷有老臣之戎律往者镇于荒裔独守孤城煮弩而其人益坚引弓而彼众不敌故得爱子染锷名王解辫穹庐扫地而将空沙漠闻风以归附功则茂矣朕实体之宜誓河山其井邑可进封潞国公食邑三千户仍赐实封一百户余竝如故
　　封张嘉贞河东县男制
　　任事而爵古之彛训论功以封朝之通典具官张嘉贞忠肃恭懿宣慈敏达涵清明以毓德体文武而成器自光帝载昭宣庙谟鼎味用和台阶増峻事君有犯而无隐奉国以公而灭私持其宪章式是轨度既邦教有叙亦王猷以穆顷统军政则城朔方爰底其绩未畴厥赏固宜命以圭社崇其礼物俾楚臣授邑克表寝丘之制汉道优贤更叶平津之美可封河东县国男食邑三百户
　　置北都制
　　经邦创制建都设险必因时顺人统物立极我国家以神武圣德应天受命龙跃晋水凤翔太原建万代之模为亿兆之主犹成汤之居亳有周之兴岐顾朕眇身纂承昌运守宗社之大寳恢中原之鸿业叶时卜狩始经此都事本因心情兼惟旧近者嘉祥荐至休瑞屡臻此皆宗祏降灵神祗潜暨岂予匪德独享厥休昔尧理唐郊式建丹陵之地汉居洛邑更表南阳之都今王业所兴宫观犹在列于边郡情所未安非所以恢大圣之鸿规展孝思之诚敬其并州宜置北都改州为太原府刺史为尹司马为少尹太原晋阳为赤县诸县为畿县官吏品第视京河南府
　　除裴耀卿黄门侍郎张九龄中书侍郎同平章事制
　　风云之感必生王佐廊庙之任爰在柱臣具官裴耀卿含元精之休体度逺张九龄挺生人之秀器识通明竝风望素高人伦是仰可以叶彼寅亮当兹啓沃干时待士既资鼎实之和为国急贤宁惟金革之事耀卿可黄门侍郎同中书门下平章事文馆学士散官勲如故九龄可起复中书侍郎同中书门下平章事兼修国史余如故
　　授裴遵庆给事中制
　　勅具官裴遵庆清正介直公才雅望智能利物行可检人今冬夏务殷宰臣任重是资髦士以佐輶轩宜居駮议之职仍领铨衡之务可给事中
　　授裴综起居郎制
　　勅左史记事君举必书先王之制也晋则董狐书法不隐楚则倚相能读典坟善恶成败实由其言慎择端士求难其人具官裴综绪业清纯言行惇敏俾之直笔广朂厥官可行起居郎
　　授裴谞考功郎中制
　　勅君子立义为勇在国而能通故全其节而成其务矣具官裴谞言忠信行笃敬有敏才斯可与权有直道磨而不磷造次颠沛秉心塞渊宜奬固之风缉台阁之政可守考功郎中
　　授董晋殿中侍御史制
　　勅具官董晋恪慎励精详于吏事饮氷将命克有成绩凖绳之地举直任能俾彰善于使车宜即真于宪简可殿中侍御史
　　授裴敦复等中书舍人制
　　勅具官裴敦复等竝行标纯一材蕴经通或学辨文鼠核综兼于隐赜或词握灵蛇光辉映于等夷职居要剧声振发挥近密之职捜择宜精俾对掌于丝言兼聨华于省闼可依前件
　　授裴敦复刑部尚书制
　　六卿分职朝选犹难三典佐王邦寄尤重具官裴敦复深沈伟量磊落宏才识无不通俎豆兼于军旅行有余力文学资于政事顷者巡抚江徼肃清奸宄太叔之谋既能止盗穰苴之法亦在安人功实简心赏宜超等委之刑柄俾践白云之司锡以身章更増金印之秩可银青光禄大夫守刑部尚书勲赐如故
　　授裴寛户部尚书制
　　门下敬敷五教保息万人缺官而择副相惟允具官裴寛器识高明风规端肃謇谔之用累鸷鸟而莫当操割之能断犀革而何有亟登台阁尝拥旌旄礼乐为从政之文德刑是戢兵之武虽地卿所掌实伫通才而天宪惟艰尚资兼领宜曳尚书之履仍纡大夫之印可守户部尚书兼御史大夫散官勲赐如故
　　肃宗勅萧华同平章事制
　　弼予之选审象是求天步未平庙谟尤切必资明表伫以佐时画一之才取则不逺具官萧华公辅成名承家继业词标丽则德蕴谟明再履宫坊尤知至行致君望美阅相求能且推伊陟之贤更啓汉臣之阁还依日月佐理隂阳俾参政于紫宸用建中于皇极可中书侍郎同中书门下平章事集贤殿崇文馆大学士监修国史
　　代宗授王缙侍中兼河南都统制
　　门下天地之德资隂阳以成功帝王之道任将相而兴化聿求左辅命掌元戎必借文武之才用经军国之务具官王缙有高妙之行有达之识学该古训文正国风梦帝赉予济川用汝百揆时叙四维克张累陈造膝之言弥契沃心之道滨海之右自河而南王旅攸同戎车殷防监于方伯之国利用建侯之司天将息人予有御侮镇汉沔淮淝之地统齐梁鲁郑之军总制高牙纪纲羣帅七伐四征之策成一匡九合之功式遏外虞底绥多难将授铜符之律爰咨锁闼之谋往哉汝谐无替朕命可侍中持节都统河南淮南淮西山南诸道节度行营事仍进封郡公食邑二千户余竝如故
　　赐王缙诏
　　卿之伯氏天下文宗位歴元朝名高希代抗行周雅长揖楚辞调六气于终篇正五音于逸韵泉飞藻思云散襟情诗家者流时论归美诵于人口久嚼文房謌以国风宜登乐府眎朝之后乙夜将观石室所藏殁而不朽栢梁之防今也则亡乃眷棣华克成编录声猷益茂叹息良深
　　授辛德谦丹延团练使制
　　勅上郡北地义渠故国临制戎敌屏翰关中当此襟要难于镇守具官辛德谦山西出将代有勲业长才伟畧主之以忠峻节明断服之以礼顷者职贰留府望重分镇横絶大汉坚守孤城能详武经载讨军实推以恩信济其威怀士卒知方羌夷服化休有茂绩着于北边用观劳臣俾膺重任委以藩事捍兹戎疆列在储寀之右参于宪台之长中外兼荣服我嘉命可试太子詹事兼御史大夫持节都督延州诸军事兼延州刺史充丹延两州都团练使守捉使散官勲封如故
　　授敬括御史大夫制
　　门下天子纲纪属于风宪所以弹肃公卿课第牧守奸诈不息法令将废岂奉宪者道未明与眷求忠贤举我事典具官敬括河汾大儒博达今古清心素行高简自居粲然文章如振金石职更要重处以公亮不持禄以私身每依经以制事顷以冯翊近辅化参京师凋残之余劳徕所属自廷尉之列分内史之余清静而镇流庸悉归闾阎小康理行第一休有声绩副兹厚遇肆予命尔亚秩台司无以时或多虞法有所贷必访故实以澄源流直道而行不仁者逺慎乃名位为时行之可行御史大夫散官勲封如故
　　授裴遵庆吏部尚书制
　　门下尚书万事之本选部五曹之右以掌邦典以论官材汉魏以来多用宿儒高德盖重其任也具官裴遵庆周慎礼节敬让素居博学而识前言懿文而知大体乃者匡弼王室克和庻政训导诸宫用三善日新之美岁晩弥彰自陶融于元和不婴拂于俗务名臣令望清议攸归处以铨覈用澄流品抑华取实无俾滞才可吏部尚书散官勲封如故
　　授王翊刑部侍郎制
　　门下书曰惟敬五刑以成三德秋官之任也贰卿良选其在兹乎具官王翊力行近乎仁率性之谓道学以博物文能变风出入中外茂昭声实静而居易受不辞难使乎四方不辱君命斯之谓矣今丕蔽未明简孚未允命尔作小司冦敬平邦宪在寛可行刑部侍郎
　　授薛邕吏部侍郎制
　　门下昔禹谓咎繇曰知人其难之魏武又云使吏部用心如毛玠风俗之易差不难矣今之铨综但抑华崇本镇以礼让则庶官羣才不滥于进具官薛邕含和保真莫见其际雄词秘学德行之余信厚可亲朝之英达往者润色鸿业焕发丝言之美又与五经诸儒质正石渠之论擢以公望贰于秩宗岂惟人神之和兼举孝秀之目鉴裁高朗加以直清进退可否归于精实慎乃服命五年如初择吏辨言宜当盛选无易前政副予得人可守尚书吏部侍郎余如故
　　德宗授马燧浑瑊副元帅招讨河中制
　　门下天地殊位君臣异制茍不率道兹为乱常退而増修于是有舞干之义谕以迁善于是有文告之辞若犹未悛乃用致讨兴戎动众岂得已哉李怀光擢自军候委之节制亟有勤绩累加宠荣总众骏奔自逺赴难解围盗寇朕甚德之位极上台寄崇统帅亲之若同体信之无间言朕于斯人亦已厚矣而器小任重固贻颠覆有功自弃无过自疑崇信谗邪却逐将帅养冦资乱蓄奸幸灾朕素所推诚尚谓非实优容任遇坦然如初凶德既盈丑迹弥露谋危社稷通结渠魁公相往来无复畏避肆极凶悖所不忍言朕播迁巴梁逺违陵寝大惧失坠为列圣羞赖先泽在人兆庶知感朔方将士忠节不渝怀光既阻奸谋诡称効顺累陈欵疏请诣阙庭朕深惟旧勲务欲全贷授以师傅之重畴其井赋之食玺书劳问誓以始终怀光遂杀辱使臣完聚守备将以悖慢之罪加于忠义之军因兹胁从冀与同恶谓众可罔谓天可欺覆载所不容人神所共弃讨除大憝招缉非辜爰咨辅臣以董戎寄具官马燧操业端亮气宇宏达秉难夺之节负不羁之才恒持至公深识大体感慨而三军有勇弥纶而庶绩允谐威声所临郡邑皆服殿于北土隐若长城浑瑊淳粹积中仁厚成性布寛大以容众着诚信以抚人事必沈详临危益辨节惟正固在险逾彰济艰难茂昭勲阀出纳朕命光膺具瞻竝文武全才安危注意副我忧瞩时惟二臣比德叶谋往济多难燧可兼充奉诚军及晋绛慈隰等州节度并管内诸军行营兵马副元帅余并如故瑊可兼河中绛州节度观察处置等使仍充河中同绛陜虢等州节度及管内诸军行营兵马副元帅功臣府本官勲封竝如故呜呼朕之不敏不明失于君道连祸未息劳师靡居中心自咎郁若焚灼又以朔土之众大着忠劳横遭污胁深所悯惜尔其敬敷朕命明谕朕怀务于招绥非黩威武惟输诚归顺罔有不赦惟执迷拒顺罚止元凶宁失不经无滥非罪列爵悬赏用俟勲贤布告逺迩咸令知悉
　　授张重政云麾将军诏
　　前昭义军泗州行营衙前兵马使大中大夫试太子宾客兼监察御史张重政门有勲力惟推义勇夙闻克家之美常称抚众之才近者其父初亡羣小煽惑诱以竒计俾执军麾而重政与其母氏号泣固拒遂全恳愿奔告元戎不为利回成其先志于家为孝子在国为忠臣军政乂安行义昭著念兹名节感叹良深宜洽恩荣俾激劝礼无避于金革理当由于权夺戎章宪府式示兼崇可起复云麾将军守金吾卫大将军员外置同正员检校太子詹事兼御史中丞仍委淮南节度使与要职事任使
　　宪宗授武元衡门下侍郎平章事制
　　门下朕嗣守丕业行将十年实赖一二辅臣与之共理故外镇方域则仗以为将有绛侯厚重之资有丙吉寛大之风自登台司克谐人望顷属巴蜀军后人残权委节旄俾往镇抚信及夷獠恩加疲瘵每因利以施物不易俗而脩教政无茍简人用便安惠兹一方时乃之绩报政已久属望益深宜归左辅以参大政夫坦然公道可以叙众才旷然虚怀可以应羣物弼违救失不以尤悔为虑进善绌恶不以亲讐自嫌用此辅君足为名相钦率是道往复乃官可守门下侍郎同中书门下平章事
　　裴垍拜相制
