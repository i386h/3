<!-- { "loadSidebar": true } -->
　　钦定四库全书
　　山西通志巻二百二十九
　　杂志【二】
　　髙祖呼裴寂爲裴三明帝呼宋济爲宋五德宗呼陆贽爲陆九【何晦摭言】
　　羽葆一部十八曲十殄马邑十一兴晋阳十二济渭隂【律乐图】
　　唐髙祖次龙门代水清杜甫诗龙起犹闻晋水清【诗话】太宗之平刘武周河东士庶歌舞于道军人相与爲秦王破阵乐之曲后编乐府云【隋唐嘉话】
　　王绩髙祖武徳初以前官待诏门下省故事官给酒日三升或问待诏何乐耶答曰良醖可恋耳侍中陈叔达闻之日给一斗时称斗酒学士贞观初以疾罢复调有司时太乐署史焦革家善酿绩求爲丞吏部以非清流不许绩请曰有深意竟除之革死妻送酒不絶嵗余又死绩曰天不使我酣美酒耶弃官去自是太乐丞爲清职追述革酒法爲经又采杜康仪狄以来善酒者爲谱李淳风曰君酒家南董也所居东南有磐石立杜康祠祭之尊爲师以革配着醉乡记以次刘伶酒德颂其饮至五斗不乱人有以酒邀者无贵贱辄徃着五斗先生传【王绩传】
　　王无功被召谢病诗横裁桑节杖直剪竹皮巾鹤警琴亭下莺啼酒瓮春顔囘唯乐道原宪岂伤贫【西清诗话】
　　鄂公尉迟敬徳性骁果而尤善避槊每单骑入敌人刺之终不能中反夺其槊以刺敌海陵王元吉闻之不信乃令去槊刃以试之敬德云饶王着刃亦不畏伤元吉再三来刺既不少中而槊皆被夺去元吉力敌十夫由是大惭恨太宗之御窦建德谓尉迟曰寡人持弓箭公把长鎗相副虽百万众亦无奈我何乃与敬德驰至敌营叩其军门大呼曰我大唐秦王能鬬者来与汝决贼追骑甚众而不敢逼御建德之役既陈未战太宗望见一少年骑骢马铠甲鲜明指谓尉迟曰彼所乘马真良马也言之未已敬德请取之帝曰轻敌者亡脱以一马损公非寡人愿敬德自料致之万全及驰往并擒少年而返即王世充兄子僞代王琬宇文士及在隋亦识是马实内廐之良也帝欲旌其能并以赐之【隋唐嘉话】
　　太宗谓尉迟曰朕将嫁女与卿称意否敬德谢曰臣妇虽鄙陋亦不失夫妻情臣每闻説古人语富不易妻仁也臣窃慕之愿停圣恩叩头固让帝嘉之而止【同上】
　　太宗谓鄂公曰人言卿反何故答曰臣反是实臣从陛下讨逆伐叛虽慿威灵幸而不死然所存皆锋刃也今大业已定而反疑臣乃悉解衣投于地见所伤之处帝对之流涕曰卿衣矣朕以不疑卿故此相告何反以爲恨【同上】
　　尉迟敬德晚年饵云母粉爲方外游【下帷短牒】
　　太宗文皇帝平王世充于图籍有交闗语言构怨连结文书数百事太宗命杜如晦掌之如晦复禀上当如何太宗曰付诸曹吏行顷闻于外有大臣将自尽者上乃复取文书背褁一物疑石重上亲褁百重命中使沉滹沱中更不复省此与光武焚交谤数千章者何异【龙城録】
　　玉龙子本太宗晋阳宫物文徳皇后常赐大帝广不数寸而温润精巧非人间所有后则天以赐宗开元中三辅旱祈祷无应乃宻投于南山龙池风雨随作及上皇幸西蜀回次渭水左右临流濯弄沙中得之【太平广记】
　　绛州碧落碑文乃髙祖子韩王元嘉四男爲先妃所制陈惟玉书今不知者妄有指説非也【尚书故实】
　　碧落碑在绛州字虽多有不合法度处然布置美茂自有神气当以唐碑观之世传阳氷卧看三日毁其佳者数字又言道士写毕化鸟飞去后及字欠一笔尤爲可笑不知古文正当如此耳【学古编】
　　绛有碑篆千余字李阳氷爱之其中有碧落二字因谓之碧落碑后有识者云有唐十三祀龙集敦牂哀子李训等爲母造道门尊像【西墅记谭】
　　并代人喜嗜面切以吴刀淘以洛酒漆斗贮之击鼓集老幼自以多寡取之至饱【河东备録】
　　魏徴之子叔瑜善草以笔意传其子及甥薛稷世称之曰前有虞褚后有薛魏【书史】
　　唐贞观永徽间虞世南褚遂良以书颛家后莫能继汾隂薛稷外祖魏徴家多藏虞褚书故鋭精临仿结体遒丽遂以书名天下画又絶品睿宗在藩喜之【谭宾録】
　　中书省中有磐石隋薛道衡爲内史侍郎尝据以草制及唐髙宗时道衡孙元超爲中书舍人每见辄然流涕【同上】
　　武居常天后髙祖也少时游洛下人呼爲猴颊郎以居常頥下有须若猴颔也其上有四靥一日伊水上遇一丐者曰郎君当有身后名面骨法当刑然有女当八十年后起家贵寻亦浸微居常不信后卒如言丐者岂非异人乎【龙城録】
　　唐武士彠太原文水县人微时与邑人许文寳以鬻材爲事常聚材木数万茎一旦化爲丛林森茂因致大富士彠与文寳读书林下自称爲厚材文寳自称枯木私言必当大贵及髙祖起义兵以铠胄从入闗故乡人云士彠以鬻材之故果逢构厦之秋及士彠贵达文寳依之位终刺史【咸定録】
　　髙宗即位景云见河水清张文收采古谊爲景云河清歌
　　髙宗自以李氏老子之后也于是命乐工制道调【新书】高宗仪凤三年于文水县置太原王武士彠庙【唐书】高宗朝以太原王范阳卢荥阳郑清河博陵二崔陇西赵郡二李等七姓恃其族望耻与他姓爲婚乃禁其自姻娶于是不敢复行婚礼饰其女以送夫家【嘉话録】
　　裴行俭工草隶髙宗以绢素诏写文选览之秘爱其法赉物良厚尝言褚遂良非精笔良墨未尝辄书不择笔墨而妍捷者惟予与虞世南耳撰选谱草字杂体数万言【书品】
　　陜州城内有鐡牛出土数尺大如五六斗防上有两穴世人称是铁牛鼻又河址道观中有一条出云是铁牛尾俗传陜州北临大河无此牛即城不复立河东杨谏立碑以颂之上元中卫伯玉爲陜州刺史发卒掘土以观铁牛之势才深二丈许其铁即絶更无根系遂却于旧处以土掩之【辨疑志】
　　建安后讫江左诗律屡变至沈约庾信以音韵相婉附属对精密及沈佺期宋之问又加靡丽四忌声病约句凖篇如锦绣成文学者宗之号爲沈宋语曰苏李居前沈宋比肩举苏武李陵与沈宋并称也【诗话】
　　唐武后游龙门令羣臣赋诗先成者赐锦袍左史东方虬诗先成设拜赐坐未安宋之问诗复成文理兼美左右莫不称善乃就夺锦袍衣之其诗曰宿雨霁妖氛流云度城阙【旧通志】
　　武攸绪则天侄也枯淡寡欲日以周易及老庄书以自怡隐居龙门少室间冬蔽茅椒夏居石室晚年肌肉充腴瞳有紫光昼能见星【景仰撮书】
　　中宗时韦武间爲雅会各擕名香比试优劣名曰鬬香韦温挟椒涂所赐常获魁【隋唐嘉话】
　　垂拱四年安抚大使狄仁杰檄告西楚霸王项君将校等略曰鸿名不可以谬假神器不可以力争应天者膺乐推之名背时者非见几之主皇汉膺赤帝之祯符当素灵之缺运俯张地纽彰凤举之符仰缉天纲郁龙兴之兆而君潜游泽国啸聚水乡矜扛鼎之雄逞拔山之力莫测天符之所防不知厯数之有归遂奋闗中之翼竟垂垓下之翅盖实由于人事焉有属于天亡虽驱百万之兵终弃八千之子以爲殷鉴岂不惜哉固当匿魂东峰收魄北极岂合虚承庙食广费牲牢仁杰受命方隅循革攸寄今遣焚燎祠宇削平台室使蕙榭销尽羽帐随烟君宜速迁勿爲人患檄到遂除项羽庙余神并尽惟防稽禹庙存焉【耳目记】
　　狄仁杰爲并州法曹时同僚郑崇质当使絶域崇质母老且病仁杰曰彼母如此岂可使之有万里之忧诣长史蔺仁基请代之行仁基允其代行仁基素与司马李孝亷不叶因相谓曰吾軰岂可不自愧乎遂相与辑睦夫善之感人有如此者柳宗元初迁柳州刺史其友刘禹锡得播州宗元曰播非人所居而梦得亲在万无母子俱往理欲请于朝愿以柳易播防裴度亦爲禹锡言得改连州韩退之作子厚墓志实载其事以爲世劝夫即一善而称之宗元可追踪于仁杰矣【比事摘録】
　　狄仁杰登太行山亲在河阳反顾白云孤飞谓左右曰吾亲舍其下瞻怅久之云移乃得去【苏氏家语】
　　狄仁杰之爲相也有卢氏堂姨居于午桥南别墅姨止有一子而未尝来都城亲戚家梁公每遇伏腊晦朔脩礼甚谨尝经甚雪多休暇因候卢姨安否适见表弟挟弓矢擕雉兎来归膳味进于北堂顾揖梁公意甚轻简公因启姨曰某今爲相表弟有何乐从愿悉力以从其防姨曰相自贵耳有一子不欲令其事女主公大慙而退【摭异记】
　　天后制袍字赐仁杰曰敷政术守清勤升显位励相臣【梁公家传】
　　则天时南海郡献集翠裘珍丽异常张昌宗侍侧则天因以赐之遂命披裘供奉双陆宰相狄梁公仁杰时入奏事则天令开坐因命梁公与昌宗双陆梁公拜恩就局则天曰卿二人赌何物梁公对曰争先三筹赌昌宗所衣毛裘则天谓曰卿以何物爲对梁公指所衣紫絁袍曰臣以此敌则天笑曰卿未知此裘价逾千金卿之所指爲不等矣梁公起曰臣此袍乃大臣朝见奏对之衣昌宗所衣乃嬖幸遇之服对臣之袍臣犹怏怏则天业已处分遂依其説而昌宗心赧神沮气势索寞累局连北梁公对御就褫其裘拜恩而出及至光范门遂付家奴衣之乃促马而去【集异记】
　　素娥者武三思之姬人也三思初幸乔氏窈娘能歌舞三思晓知音律以窈娘歌舞天下之艺也未几沉于雒水遂族乔氏之家左右有举素娥者曰相州凤阳门宋媪女善弹五世之殊色三思乃以帛三百段往聘焉素娥既至三思大悦遂盛宴以出素娥公卿大夫毕集唯纳言狄仁杰称疾不来三思怒于座中有言宴罢有告仁杰者明日谢谒三思曰某昨日宿疾作不果应召然不覩丽人亦分也他后或有良宴敢不先期到门素娥闻之谓三思曰梁公强毅之士非欵狎之人何必固抑其性再燕不可无请不召梁公也三思曰倘阻我燕必族其家数日复燕客未来梁公果先至三思特延梁公坐于内寝徐徐饮酒待诸宾客请先出素娥畧观其艺遂停杯设榻召之有顷苍头出曰素娥藏匿不知所在三思自入召之皆不见忽于堂奥中闻兰麝芬馥乃附耳而听即素娥语音也细于属丝才能认辨曰请公不召梁公今固召之某不复生也三思问其由曰某非他怪乃花月之妖上帝遣来亦以多言荡公之心将兴李氏今梁公乃时之正人某固不敢见某尝爲仆妾宁敢无情愿公勉事梁公勿萌他志不然武氏无遗种矣言讫更问亦不应也三思出见仁杰称素娥暴疾未可出敬事之礼仁杰莫知其由明日三思宻奏其事则天叹曰天之所授不可废也【甘泽謡】
　　奉和圣制夏日游石淙山诗各七言一首时应制者有内史狄仁杰汾隂县开国男薛曜曜奉勅正书刻石乃久视元年五月十九日也新旧唐书未载【诗序】
　　狄梁文献公临薨属其家人曰佛以清净慈悲爲本而愚者乃写经造像冀以求福汝曹勿终身迷惑而不悟也此语不惟知佛而且善学佛者矣自韩愈以下凡号斥佛者其见俱未及此【西轩客谈】
　　唐嗣圣二年瀛州清苑人魏名确至岳庙见二人一衣白一衣紫侍从甚肃自云我五岳大使发兵马六十万爲国讨贼五岳大神九月二日俱防此山名确迁延未去神怒牵之庙中笞之祝史杨仙童驰白州将以闻勅遣上宫内谒者赍神衣礼物以赴防期州将寮宷共陪宴飨后贼果平【娄虗心北岳碑】
　　薛稷善书师褚河南时人语曰买褚得薛不落节书品梓川通泉县夀圣寺聚古堂有薛稷所书慧普寺三字径三尺稷尤善画鹤屏风六扇画様自稷始【蜀志】
