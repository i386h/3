<!-- { "loadSidebar": true } -->
　　汉王三年以韩信为左丞相击魏信问郦生魏得毋用周叔为大将乎曰栢直也信曰竪子耳遂进兵击魏魏盛兵蒲坂塞临晋信乃益为疑兵陈船欲渡临晋而伏兵从夏阳以木罂缶渡军袭安邑豹惊引兵迎信信遂虏豹定河东使人请汉王愿益兵三万人请北举燕赵东击齐南絶楚之粮道西会于荥阳汉与兵三万人遣张耳与俱进击赵代破代擒夏説阏与信下魏代汉辄使人收其精兵诣荥阳以拒楚信耳以兵数万欲东下井陉击赵赵王成安君陈余闻汉且袭之聚兵井陉口号称二十万广武君李左车说成安君絶其辎重勿与战成安君不听信间人窥知其不用还报大喜引兵遂下未至井陉口三十里止舎夜半传发选轻骑二千人人持一赤帜从间道萆山而望赵军诫曰赵见我走必空壁逐我若疾入拔赵帜立汉帜令其裨将传餐曰今日破赵会食诸将皆阳应曰诺信谓军吏曰赵已先据便地彼未见大将旗鼓未肯击前行恐吾阻险而还乃使万人先行出背水陈赵兵望见大笑平旦信建大将军旗鼓鼓行出井陉口赵壁击之大战良久于是信弃鼓旗走水上军复疾战赵空壁争汉鼓旗逐信已入水上军军皆死战不可败而所出竒兵二千骑者候赵空壁逐利即驰入赵壁皆拔赵旗帜立汉赤帜二千赵军已不能得信然还归壁壁皆汉赤帜大惊以汉为已破赵王将矣遂乱遁走赵将虽斩之弗能禁于是汉兵夹击破虏赵军斩成安君泜水上擒赵王歇信乃令军毋斩广武君有生得之者购千金顷之有缚至戏下者信解其东乡坐西乡对而师事之诸将効首虏休皆贺因问信曰兵法右背山陵前左水泽今者将军令臣等反背水陈曰破赵会食臣等不服然竟以胜何也信曰此在兵法顾诸君弗察耳兵法不曰陷之死地而后生置之亡地而后存乎且信非得素拊循士大夫所谓市人而战之也其势非置死地人人自为战今即予生地皆走宁尚得而用之乎诸将皆服曰非所及也　西燕慕容顗率鲜卑男女三十余万口去长安而东慕容恒弟韬诱顗杀之于临晋慕容永与刁云率众攻韬韬遣司马宿勤黎逆战永执而戮之韬惧出奔恒营恒立慕容冲子望众悉去望奔永永执望杀之立慕容子忠　晋太尉刘裕总军伐姚遣并州牧姚懿为之声援懿司马孙畅劝懿入长安诛姚绍废自立懿纳之乃引兵至陜僭号传檄州郡卑辞招诱姚成都送佩刀为誓成都送以呈又遣王国率甲士数百攻成都成都擒国囚之宣告诸城勉以忠义秣马厉兵征发义租河东之兵无一诣懿懿深患之临晋数千戸叛应懿姚绍济蒲津击临晋叛戸大破之懿等震惧镇人安定郭纯等率众围懿绍入于蒲阪执懿　明崇祯十六年十二月流贼白鸣鹤李友自荣河窃渡二十五日袭陷蒲州甲申正月朔运城防兵焚南门而入十八日闯贼至县二月流贼陷临晋十月伪令柳化楠逃
　　国朝顺治六年四月贼虞印张五陷城八月陜督孟乔芳渡河贼遁有屯军衞某营县东十里之令狐村乔芳以铁骑蹂之八百人胥歼焉
　　虞乡县
　　汉髙祖三年假左丞相曹参别与韩信东攻魏将军逊遫军东张大破之因取安邑　齐神武趋沙苑蒲坂敬珍与从祖兄祥及同郡豪右张小白樊招贤王元畧等举兵数日之中众至万余将袭齐神武后军兵未进而神武已败珍与小白等率猗氏南解北解安邑温泉虞乡等六县户十余万归附周太祖太祖拜珍平阳太守领永宁防主祥龙骧将军行台中领相里防主并赐鼓吹以宠异之太祖仍执珍手曰国家有河东地卿兄弟力也还以此地付卿我无东顾之忧矣　隋大业末王君廓与韦寳邓豹等掠虞乡宋老生与战君廓不利保方山老生列营迫之君廓粮尽诈请降与老生隔涧语祈请哀到老生为感动稍缓之君廓一夕遁去　唐武徳初虞州刺史韦义节击尧君素于蒲州不克遣独孤懐恩代将性贪寡算畧数战无功诏切责时虞乡南山多宿盗而宋金刚略浍州秦王屯栢壁懐思与麾下元君寳解令荣靖谋引王行本军与武周连和割河东以防之防君素卒行本得其兵部画已定而命击夏县吕崇茂与诸将皆没于贼　朱全忠攻王珂次虞乡珂欲面缚牵羊以见全忠止之珂出迎握手泣下骈臂以入旬日以张存敬守河中举珂室徙于汴
　　猗氏县
　　唐史思明陷洛阳贼帅畧解蒲诸县猗氏令李模率众讨平之　晋将李嗣昭助王珂败王珙于猗氏获其将三人　宋靖康初郭忠孝走关陜得胜兵三万分隶十将择一将统之继遣兵趋泽潞听宣抚司节制金人再入永兴帅范致虚由淆渑入援忠孝曰金人深入而河东无守备愿分兵走太行扼其归路彼必来战城下之围可解致虚檄河中守席益冯翊守唐重与忠孝同出河东为牵制之举大军尽出函谷忠孝独以蒲解军三千至猗氏遇金人破之逾绛州破太平砦斩首数百级攻平阳入其郛会大军失利淆渑间乃引还　明洪武元年右副将军冯胜擒元右丞贾成于猗氏崇祯十六年十二月闯贼将自禹门渡河甲申正月贼入县冬伪令许广大逃
　　国朝顺治六年贼虞印倡乱破城总督孟乔芳击破之贼走运城秋围运城平之
　　万泉县
　　明万厯三十九年回回百余骑突至知县呼延楫督快壮勦捕贼遁　崇祯四年十一月流贼经县大掠癸丑宁武总兵孙显祖败蝎子块于万泉
　　荣河县
　　周显王四十年秦伐魏取汾阴　后魏秦州刺史周观抚御失和民薛永宗聚众于汾曲以叛观讨永宗为流矢所中卒　西魏大统三年七月齐神武率众十万出壶口趋蒲坂将自后土济又遣其将髙敖曹以三万人出河南神武遂渡河逼华州刺史王罴严守知不可攻乃涉洛军于许原西周太祖造浮桥于渭渡渭北十月至沙苑李弼曰彼众我寡不可平地置阵此东十里有渭曲可先据以待之遂进军至渭曲背水东西为阵将士皆偃戈于葭芦中闻鼓声而起大破神武军神武夜遁追至河上复大克获　唐温大雅起居注丙申至汾阴遗书招冯翊贼帅孙华华所部强兵至余数千积年劫掠非常富实泺水以北莫敢当之帝书到华喜而从命己亥进营停于壶口分遣诸军问津水滨之人具舟争进日有数百仍署水军焉　马燧与李懐光将徐伯文战于寳鼎射杀之斩万余级　梁军救王珙晋将李嗣昭败之于胡壁堡获其将一人　金元光元年十月乙未元兵下荣州之胡壁堡及临晋　元壬午冬十月穆呼哩兵过晋至绛拔荣州胡瓶堡【即胡壁堡也】所至望风归附乃令石天应守河东　明崇祯十六年十二月贼将白鸣鹤李友自荣河县窃渡














　　山西通志卷五十三
　　钦定四库全书
　　山西通志卷五十四
　　武事【五】
　　辽州
　　唐光启三年昭义节度使孟方立督部将奚忠信兵三万攻辽州以金啖赫连铎与连和会契丹攻铎师失期忠信三分其兵皷而行河东节度使李克用伏兵于险忠信前军没既战大败执忠信余众脱归者才十二人文徳元年昭义节度使孟方立乞兵于王镕以攻晋镕许之方立乃遣其将奚忠信攻晋辽州而镕以他故不能出兵兵既失约忠信大败晋兵遂乗胜攻邢州光化二年汴氏叔琮袭破辽州天复元年四月辽州守将张鄂降汴　周世宗初幷人侵潞命澶州节度使郭崇与符彦卿出固镇以御之　北汉天会三年六月周昭义节度使李筠陷辽州获刺史张丕　宋建隆二年北汉天会五年也冬昭义节度使李继勲败幷军千余人斩首百余级获其辽州刺史傅延彦及弟延勲来献　北汉天会八年宋遣曹彬李继勲及兵马钤辖康延沼马步军都军头尹训攻辽石二州北汉遣郝贵超往援战于辽州城下北汉兵大败辽州刺史杜延韬与拱卫都指挥使黄进兵马都监侯美籍部兵三千人举城降宋宋命降卒以效顺懐恩为名至九年十二月复取宋辽州【宋史辽州降在干徳二年较十国纪年后一嵗】金攻太原取平定乐平复招降辽州及榆杜辽山和顺诸县　元太祖乙酉嵗实纳台自正定整兵前进下太原略太行拔长胜寨斩武仙守将卢治中围仙于双门寨仙遁去至正十八年五月闗先生破头潘等陷辽州和哩齐击走之闗先生等遂陷冀宁路二十一年察罕特穆尔谍知山东羣贼自相攻击乃自陜抵洛大会诸将发幷州军出井陉辽沁军出邯郸泽潞军出磁州　明正徳六年七月流贼陷城嘉靖四十一年饥贼牛大等蜂起知州朱被刼一日释之崇祯五年流贼一只虎李过陷城【武乡志四年十二月二十九日】紫金梁陷辽州六年春总兵尤世禄与援勦山西守备贺人龙复辽州
　　国朝顺治六年贼侯和尚等七攻城巡道毕拱辰尝置火具州民坚守数月不下
　　和顺县
　　元太祖八年秋分兵三道命皇子珠彻察哈台谔格台为右军循太行而南掠泽潞辽沁平阳太原吉隰拔汾石岚忻代武等州而还至正十八年五月庚子贼兵逾太行察罕特穆尔部将闗保击败之　明崇祯六年六月流贼陷城九年三月丙午复陷城
　　榆社县
　　唐昭义将李丕降请取榆社东经武安入讨刘稹虽邢洺未下而兵不得救潞不聴讨刘稹诏河东节度使刘沔南屯榆社沔素与张仲武不协时方追幽州兵徙沔义成　河东行营兵马使王逢奏乞益榆社兵诏河东以兵二千赴之李石召横水戍卒千五百人使杨弁将之诣逢四年正月杨弁作乱石奔汾州会昌四年正月辛卯诏王逢悉留太原兵守榆社以易定千骑宣武兖海兵二千讨杨弁又诏王元逵以步骑五千自土门入应接逢军　河东兵戍榆社者闻朝廷令易定汴兖兵取太原恐妻孥为所屠灭乃拥监军吕义忠自取太原擒杨弁尽诛乱卒　元闗虎勲徳碑夏五月盗拔辽州据榆社副河东宣阃闗保招讨万户和哩齐二公抵城破杀乗胜大震冦夜遁追戮几尽遂谓太行多阨若分兵阻遏盗必不入功收万全列守诸口咸获其利　明崇祯六年二月都督同知曹文诏败贼于榆社时文诏屡捷张应昌逗遛不进紫金梁老从榆次败北奔
　　沁州
