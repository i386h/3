<!-- { "loadSidebar": true } -->
　　寂慧清凉寺僧不出户二十年言休咎奇中先期示寂明周号懒云潞安人住持法住寺除夕诗为谢茂秦所称有集行世
　　了白禅师又字石相黎城人万歴间居大通寺通儒书善解紫阳注疏【以上释】
　　汾州府
　　周
　　尹澄字初黙安王时人尝燃灯无焰自然有神光空映入山遇雨食尽有羣鹿掩至饥则吮其乳倦则卧其懐又登山火发羣猿连臂而下擕以直上乃免秦始皇汉窦太后皆敬事之后改名林赴太乙山遇石芝发光采服之日行六七百里度世三百四十余年昭帝时仙去
　　汉
　　长命女武帝时西河人以仙去宋开寳四年有掘地城东者得石碑镵仙降二字众祷请复悬笔书仙降二字深贯石中因建圣仙庙竪碑于庙将雨碑必先润邑传雨迹仙碑
　　仙童武帝尝于孝义县西王才里见一童子年可八九岁曰吾居丹洞使往璚田闻西河有长命圣女因假而来言讫上升
　　西河少女神仙伯山甫甥汉遣使者经西河城东见少女笞老翁翁跪而受杖使者怪问答曰此妾儿也昔妾已老舅氏得仙术隐华山悯妾多病授以神药渐复少容今儿不肯服药致此衰老故与杖耳使者问其年曰一百一十岁儿才七十耳寻入华山
　　唐
　　薛守元住平遥太平观缔造为一方胜
　　宋
　　萨守贞汾阳人少有济人利物志尝学医误用药伤人遂弃医学道遇三十代天师虚静先生及林王二侍宸各授以法由是道法大显自称汾阳萨客
　　郭竹师汾州人见宋曾慥集仙传
　　元
　　于道渊授通微妙静照大师冀宁路平遥县太平崇圣宫住持本宗提防高道陟通义中和大师本宫提防赵道恒栖逺常妙大师提举见元防古碑
　　郝志松字善甫居太平兴国观元制赠能仁普济冲虚真人有碑姚学士枢撰文
　　张真一号丹华子元初修链汾阳西岩古洞后参丘祖锡号归建西岩庵丁亥五月有白鹤来止岩际久乃飞去后是日至者复再真一羽化而洞有遗音因号鸣鹤古洞
　　清和真人丘长春弟子也居兴国观元掌教大宗师赐号清和真人亦自号清和子
　　梁志通介休人号达子元丙子间慕道西游终秦之玉泉观或遇于长安防桥与使客传钥封烟霞无为真人
　　明
　　范荣字子兰介休人永乐甲午举人任江西兴国令相传曾遇仙人张三丰遗诗曰铁笛风吹破晓烟相逢又在十年前曾将物外无为事诉与毫端不尽传白发垂缨君已老青云得路我为先世间旧景只如此何不同归一洞天成祖朝邑人忽遇荣于京师荣约终日饮邑人笑而去后成祖物色三丰不得征知与子兰友因遣使至介休访之邑人云见子兰于京邸
　　遂与偕往荣曰吾固知君之必复也相与倾倒顷之竟不知子兰所往
　　麻衣仙姑汾阳任氏女永乐初披麻衣隠石室山中家人求之弗得后有见者遂逃入石洞声隠隠如雷壁遂合手迹尚存
　　王元宁乡人少贫负薪同樵者歌咏胥叶仙什娶妻未婚薄游燕习吐纳术既卒太监梁访将殡之啓棺无迹人复见于关西连云栈中
　　韩教逺修真宁乡没狐观常养鹿名仙童后与徒胥毙于盗鹿触石亦毙数日人自平阳来者云见没狐二道士引鹿南去
　　王纲居孝义北姚村之古庙终年不举火尝约人游五台其人不告而去至山下道人笑迎之已先至矣又送下山嘱曰我所居屋勿为风雨毁坏及其人归道人乃立化古庙中计即山下笑迎日也因立碑以志异云
　　高神仙临县人少遇异人授木尺病者撃尺辄愈冬时浴湫河冰立解
　　孙浩逺字云际自号乐阳子永宁州人得五雷天心正法祷雨立应以符药济人疫疠多解后羽化
　　国朝
　　贺登科石楼人髫龄结庐飞龙山建元天宫三座造铜殿一座铜牌坊一楹在山六十年夀七十有八康熙癸未夏兀坐而化邑人塑像以祀焉【以上仙】
　　北齐
　　净慜禅师住汾州百福寺
　　唐
　　无名祖师自西极来居麓台山四十年肃宗召至京叩无名之防答曰大方造物总持万变走为日月驾为云雷四时行百物生收功于无形者天地之心也大人御世不烦而治鼔之为太和不识不知而天下归心焉者至人之妙也是故上圣得之而无为彼苍焘之而奚言抑何絜絜于细名哉上善其言待若惇友上元初化诏囘故山宋庆歴间砌塔藏之高三百尺又名麓镜台
　　无业禅师俗姓杜商州上洛人传洪州心印后止西河众香佛刹州牧董叔经延住开元精舍谓弟子曰吾縁在此学者致问多答曰莫妄想宪宗召以疾辞穆宗遣僧録灵准赍勅迎遂示寂长庆三年十一月葬练若之庭琢石为塔号澄源諡大达国师
　　尚顔字茂圣俗姓薛尚书能宗人出家荆门工五言诗集五卷今存诗三十四首
　　卧如居法灯寺洞达科条无病而寂后多显迹宋元时寺烬像如故因号为卧如菩萨
　　宋
　　善昭禅师住太子院即今天宁寺并汾苦寒偶罢夜防有异比丘振锡而至谓会中有大士六人奈何不为説法言讫而去师记以偈曰高僧金像光为法到汾阳六人成大器劝请早敷扬
　　白衣菩萨孝义令狐村人道成至南涧石上欲示寂适牧竖扰之俯地泣泪滴成洼坐迹深防寸许乃往灵石高山岩下坐化后立祠
　　金
　　益公和尚法名志益初剃度于栢山后得法山云和尚防颂曰跛躃痿羸钝复痴口如鼻孔眼如眉自从一吸西江尽天上人间更不疑学士王庭筠子端闲
　　居与云和尚友因见益公益公归晋过庭筠庭筠赠以诗承安元年居超山年七十有五贞祐二年坐化
　　元
　　圆光禅师号胜黙子永宁州南山寺僧戒行卓越名震京都
　　明
　　了觉俗姓张诣昆山从慧澄大师落发徧游名席探得元枢后住汾天宁寺十有七年夀八十一枕股而寂
　　国朝
　　际得字松野住平遥超山善诗多佳句工行楷时推重之
　　兰如汾州人明季行脚淮扬顶宣缸募米誓斋十万八千僧后住善庆庵十方院顺治时示寂入缸三年啓视如生僧众建坚固院以供焉
　　德楷号栢山嗣洞宗三十一世康熙初爱龙山林壑幽胜遂卓锡焉建华严禅院
　　德睿号雪岸楚人德楷法弟着龙山志并诗文行世清源俗姓宋代州人年六十至平遥睡佛寺年百有五岁寂
　　性善字纯天俗姓李隰州人出家安国寺博览五经性理诸书工于诗文于清端成龙读书寺中梦餐鉢罗花性善检藏曰此优昙花也成龙作诗记之【以上释】
　　大同府
　　汉
　　昌容常山道士自称殷王子食蓬蔂根往来山下见者三百余年顔色如二十许人见汉刘向列仙传
　　茅盈字叔申生于汉景帝中元五年年十八弃家入恒山修道饵术后师王君因西至山归入恒山北谷时年四十九至宣帝初元四年上升弟固衷亦成仙称三茅真君
　　黄安代郡人貎常若童子服硃砂举体皆赤冬不裘坐三尺神时人问坐此防年矣曰昔伏羲始造网罟获此以授吾吾坐背已平矣此虫畏日月之光三千岁乃一出头我得以来已五出头矣行则负而趋武帝闻其异每屈礼焉及封泰山诏董谒李充孟岐郭琼黄安五人同辇谓之五仙臣后不知所之
　　北魏
　　道士宼谦之字辅早好仙道服食药饵有仙人成公兴佣赁谦之家谦之算七曜不了兴曰试随兴语布之俄然便决谦之叹服请师事之兴固辞不肯但求为谦之弟子共入华山令居一石室自出采药还与谦之食不复饥继入嵩山有三重石室令住第二重兴曰兴出有人将药来但食之寻有人将药至皆毒虫臭恶之物谦之疑怪出走兴还问状谦之具对兴叹息曰先生未便得仙政可为帝王师耳兴事谦之七年入第三重石室而卒寻复着衣持鉢执杖而去谦之守志嵩岳精专不懈神瑞二年十月乙卯忽遇天神乗云驾龙集止山顶称太上老君授谦之天师位赐云中音诵新科之诫二十卷号曰并进言吾此经诫今运数应出汝宣吾新科清整道教并授服气导引口诀之法泰常八年十月戊戌有李普文来临嵩岳云老君之元孙昔居代郡桑干以汉武之世得道为牧土宫主遗授谦之録图真经令佐北方太平真君出天宫静轮之法能兴造克就则起真仙矣始光初谦之奉书献之世祖令止于张曜之所供其食物时朝野闻之若存若亡未全信也崔浩独异其言师事之受其法术于是上疏赞明其事世祖乃使谒者奉玉帛牲牢祭嵩岳迎致其余弟子在山中者于是崇奉天师显扬新法宣布天下道业大行及嵩高道士四十余人至遂起天师道塲于京城之东南重坛五层遵其新经之制给道士百二十人衣食斋肃祈请六时礼拜设厨会数千人世祖将讨赫连昌问幽征于谦之对曰必克果定夏国真君三年谦之奏造静轮宫必令其高不闻鸡鸣狗吠声欲上与天神交接功未成九年复遇设会日谦之令更布二席于上师坐前弟子问其故谦之曰仙官来是夜卒须臾口中气状若烟云上出窗中至天半乃消诸弟子以为尸解云
　　李皎中山卢奴人夀春侯先子为宼谦之弟子服气絶粒数十年隠于恒山年九十余顔如少童一旦沐浴冠带俄坐卒
　　韦文秀京兆人隠于嵩高征诣京师世祖曾问方士金丹事多曰可成文秀对曰神道幽昩变化难测可以闇遇难以豫期臣昔受教于先师曾闻其事未之为也世祖遣至王屋山合丹焉
　　唐
　　管革赵人少好道不事耕凿多游赵魏间性不好谦恭而复辨慧遇张果先生先生招之曰来管革革曰尔谁耶曰我张果先生也革乃曰张果何呼我也果曰人间帝王且我敬尔岂不我敬也革曰我非帝王又焉能敬尔也果因命之同游恒山革从之果掷所防杖变一青牛令革乗之入恒山登絶顶坐而问之曰人间之嚣杂尘中之苦恼春秋之荣谢老少之逼促尔尽察之也何久游赵魏不逺游四极赵魏戎马之郊也非道人所宜游革对曰尔何为出于赵魏之间也唯道人不随土地而化我游赵魏之间与游玉清蓬瀛等若以彼帝王为尊以我匹夫为贱呼我之姓名谈帝王之敬待犹俗情也我无俗情又奚以逺游为果笑而不应革遽起不辞而下因结草于山中居之后不知所终人或见之于稽山
　　负局先生语似燕代间人常负磨镜局徇吴市中磨镜一钱因磨之辄问主人得无有疾苦者出紫丸药与之得者莫不愈如此数十年后大疫活者万计不取一钱吴人乃知其真人也后至吴山絶崖头有求药者悬而与之将去语人曰吾还蓬莱山当为汝曹下神水崖头一旦有水白色流从石间来服之多愈疾立祠十余处
　　明
　　任荣大同县人世业医至荣益精尤好神仙术治元年年六十无疾卒逾年乡人陈守过陈州见荣施药市口大惊曰公无恙耶荣笑曰然固未死也嘉靖壬辰大同黄令妻父张遇道人于伏牛山曰我大同任荣也公去某日当与小孙会幸传道之异日张果晤其孙言尽符万厯二年大同张省祭抵湖广艾御史所艾家人经武当山见草庵中道士兀坐谓之曰为我告张省祭归语任荣子孙荣俟宫殿毕或当归也言毕忽不见凡三露踪迹云
　　连步云阳和人木工也异人受符咒祷雨立应耳着铜环袖胡桃摇动应声起霹雳沾足乃止隆庆末大涝步云令家设锅盖于门防以白纸上书青天白日不三日遂晴病者乞符多愈万厯时老人胥能言之【以上仙】
　　北魏
