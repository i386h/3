<!-- { "loadSidebar": true } -->
　　张载字子厚郿人父迪殿中丞知涪州事载嘉祐二年登进士第始仕祁县司法迁丹徒云岩县令又迁著作郎签书渭州军事判官熙寜二年冬被召入对除崇文馆校书明年移疾十年复召还馆同知太常礼院是年谒告西归行至临潼卒于馆舎享年五十有八塟于涪州墓南载学古力行以易为宗以中庸为体以孔孟为法作关中士人宗师世称横渠先生着正防东西铭行于世程灏言西铭理一而分殊扩前圣所未发与孟子性善养气之论同功淳祐初封郿伯从祀孔子庙庭
　　甫字元发以字行知太原府河东兵劳民贫而土豪将吏皆利于有警故喜作边事民不堪命甫始至蕃族来贺令曰谨斥堠无闻边隙有冦而失备与无冦而生事者皆斩自军司马沿边安抚以下皆勒以军法西人猎境上河外诸将请益兵甫曰冦来则死之吾不出一兵也河东十二将其四以备北其八以备西八将更休为上下番是岁八月边郡称有警请八将皆上谓之防秋甫曰贼若并兵犯我虽八将不敌也若其不来四将足矣卒遣更休而将吏惧甚扣阁争之甫指其颈曰吾已舍此矣颈可断兵不可出卒无冦省刍粟十五万河东之所患者盐与和籴也甫稍更其法明着税额而通盐商配率粮草视物力高下而不以占田多少为差民以为便阳曲县旧治城西汾决徙城中县废为荒田甫奏还之使县堤防如黄河民复成市诸将驻列城者长吏或不恱捃诬以事有至死者甫奏立法将有罪徙他郡讯騐诸将闻之喜曰公保吾生当报以死西夏请复故地诏赐以四塞而葭芦隶河东甫曰取城易弃城难昔弃老哈西人袭我不备丧金帛不赀且为所笑乃命部将柴虎萧士元以兵防迁号令严整冦不敢近无一瓦之失将赐寨甫请先画界而后弃不从西人已得地则请凡画界以绥徳城为法从之甫曰若法绥徳以二十里为界则吴堡去葭芦百二十里为失百里矣兵家以进退尺寸为强弱今一举而失百里不可力争之已而谍者得西人之谋曰吾将出劲兵于义吴二寨之间劫汉使不得出兵则二寨亦弃矣甫遂复申前议章九上至数万言议者谓近世名将无及甫者甫为文与诗英发妙丽每出一篇学者争诵之笃于行义事父母抚诸弟以孝友闻临大事决大议毅然不计死生至于已私则小心庄栗惟恐有过其事上及与人交驭将吏待妻子奴婢一以至诚仕至大理评事右光禄大夫龙图阁学士上柱国南阳郡开国侯有文集二十卷
　　刘涣字仲章保塞人文质子以父任监并州仓天圣中上书请章献后还政将黥隶吕夷简薛奎力救得免后擢右正言防河东走马承受奏涣他事坐贬寻知辽州熙寜中以工部尚书致仕卒
　　张岊字子云府州府谷人为内殿崇班元昊破丰州与诸将一日数战破容州刺史雅布雅守贵三砦俘获万计迁礼宾副使明镐在河东以岢岚军当云朔路奏岊为麟府路驻泊都监兼沿边都巡检使驻岢岚张亢修濒河堡障初议置安丰砦于石台神岊以为非要害地遂徙砦于生地骨堆以扼贼左右亲信曰擅易砦地可乎岊曰茍利国家得罪无憾也卒易之已而本道上言左迁绛州兵马都监二州未解严复麟府驻泊都监屯安丰累迁洛苑使尝从数骑夜入羌中侦机事既还羌觉追之岊随羌疾驰效羌语与羌俱行数里乃得脱前后中流矢创发卒
　　冯京字当世鄂州江夏人举进士自乡举礼部至廷试皆第一英宗时以端明殿学士知太原府神宗立召为翰林学士擢枢宻副使时河东麟府丰三州城垒兵械不治官吏皆受谴京以先帅本道上章自劾曰使诸路帅臣知其虽一时脱去后能幸窃名位者犹必行法将不敢复偷惰旷职优诏不聴晋参知政事出外又召知枢宻院事致仕卒谥文简京为郡守诸县公事报下捷疾一无壅滞人服其敏云
　　王素字仲仪莘人太尉旦季子赐进士出身熙寜初以端明殿学士知太原府汾河大溢素曰若坏平泉遂灌州城矣亟命具舟楫筑堤以堑之一夕水骤至人赖以安入知通进银台司致仕卒諡懿敏
　　司马旦解州夏县人池子以父任歴知祁县天大旱人乏食羣盗剽刦富家巨室至以兵自卫旦召富者开以祸福于是争出粟减直以粜犹不失其赢饥者获济盗患亦弭举监在京百万仓时祁隶太原以太原留不召仕至大中大夫卒
　　范纯仁吴县人仲淹子哲宗时判太原境内民贫多暴其亲纯仁遣属收塟无主烬骨复檄一路仿此时塟者以万计后判国子监以劾王安石左迁河中府累官至尚书右仆射諡忠宣
　　范纯礼纯仁弟知太原初禁宰牛未得令防有牛死者纯礼以数百钱买瘗之宰牛者愧而自止每给粮官吏及军士皆出一厫虽有湿恶众无怨言
　　郭永大名府元城人少刚明勇决身长七尺须髯若神以祖任入官知太谷县太原帅率用重臣每宴飨费千金取隶县以给敛诸太谷者尤亟永以书抵幕府曰非什一而取皆民膏血也以资觞豆之费可乎脱不获命令有投劾而归耳府不敢迫县有潭出云岁旱巫乗此哗民永杖巫暴日中雨立至县人立石纪其异府遣卒数辈号警盗刺诸县短长游蠧不归莫敢迕永械致之府府为并他县追还部使者及郡文移有不便于民必条利病反复或遂寝而不行人谓永毋贾祸永曰知行吾志而已遑恤其它太谷人安其政以为自有令无永比者既去数年复过之则老稚遮留如永始去靖康末提防河东刑狱建炎初宗泽檄犄角大名遂殉城諡勇节
　　桑安世绍圣初知榆次县事劝课农桑教民务本尝引涧河水曲折数十里溉田惠利不竭
　　陈知白为太原县尉分引晋水灌田民用大饶
　　王舜臣元符二年任岢岚牧时兵破夏冦擒其伪将翁阿拉辽人代为请和舜臣上言争之章惇纳赂寝其议祀名宦
　　郑骧字潜翁信州玉山人元符进士通判岢岚军高宗初以直秘阁知同州兼沿河安抚使殉城諡威愍
　　范纯粹字徳孺仲淹子用荫入官徽宗初复宝文阁待制知太原府后入党禁复徽猷阁待制卒纯粹沉毅有干畧才应时须歴任胥以治办闻
　　曾肇字子开建昌南丰人巩弟第进士建中靖国中以龙图阁学士知太原府崇寜中蔡京得政落职卒肇更十一州类多善政云
　　师范丹徒人崇寜初督岢岚军政守岚时太原等十一郡地震弥旬昼夜不止坏城壁屋宇人畜死者甚众范上言请复正臣丰稷去蔡卞邢恕吕嘉问安惇蹇序辰奸佞以囘天变蔡卞覩其奏大怒裂牍不使上进传假防配岭南去之时岚人遮哭于道车马不得行
　　刘适武经郎政和三年任岢岚牧政尚简朴连理杏十余株生防舎时以为徳政所感
　　钱即字中道吴越王诸孙第进士徽宗时为徽猷阁待制知太原府以童贯宣抚本道辞不许居二年以疾提举洞霄宫后童贯引为河北河东参谋以老固辞致仕卒諡忠定
　　苏过字叔党眉州人轼子以诗赋解两浙路礼部试下任右承务郎徽宗时监太原府税亟游晋溪终通判中山府过圃名小斜川自号斜川居士时称小坡葢以轼为大坡也
　　唐恪字钦叟杭州钱塘人以荫登第知榆次县豪子雄于乡萃逋庇奸不输公赋前后莫敢诘恪以理善晓之悟而自改折节为长者最闻擢提举河东常平靖康元年同知枢宻院事为中书侍郎八月晋拜少宰罢后以议张邦昌仰药卒
　　陈从易字简夫泉州晋江人第进士为岚州团练推官仕至龙图阁直学士卒从易好古笃行歴官以清徳闻
　　盛子思崇寜间知榆次兼兵马监押教阅保甲持身亷慎文行政事皆可师法民口碑啧啧不置祀名宦
　　李谅宣和初知榆次兼管兵马司公事性平恕富经术政尚寛简人以良牧称之祀名宦
　　黄友字龙友温州平阳人七岁能诗长入太学每谓同舎曰大丈夫不能为国立功是亦造化中赘物耳登崇寜五年进士第累立战功除直秘阁时常胜军郭药师叛诸郡响应友率数千人躬冒矢石与战钦宗召问称叹进直徽猷阁制置司参谋随种师中解太原围引兵夺榆次县明日进十里而止友白师中以非地不聴叹曰事去矣黎明士卒奔溃友被执冦曰降即赦汝友厉声曰男儿死耳骂不絶口冦怒以脂蜡涂其身倒焚之朝廷赠官至中大夫御书忠节传家字旌其门闾官其后八人锡命有云缘庙谟之失防致榆次之偾师兵尽道穷执节不挠特优赠典用慰忠魂
　　金
　　卢孝俭宣徳州人登天眷二年第调宪州军事判官累官太原少尹大定二年陜西用兵尚书省发本路税粟赴平凉充军实期甚严迫孝俭辄易以金帛驰至平凉用省而不失期并人称之用亷晋官二阶后以转运山东子用官帑及祸
　　蒲机知文水县开常稔渠有碑记
　　乌库哩徳升益都路明安人明昌二年进士为绛阳军节度副使大安初除侍御史论西京留守赫舍哩执中奸恶卫绍王不聴贞祐初以翰林侍读权参知政事出为汾阳军节度使河东北路宣抚副使改知太原府事权元帅左监军兴定元年元兵急攻太原粮道絶徳升屡出兵战道复通迁官一阶二年真授左监军行元帅府事元兵复围太原环之数匝已破濠垣徳升植栅为拒出其家银币及马赏战士元军坏城西北隅以入徳升聨车塞之三却三登矢石如雨守陴者不能立城破徳升至府署谓其姑及妻曰吾守此数年不幸力穷乃自经死姑及妻皆自杀赠翰林学士承旨子乌兰威幼诏以奉御俸养之
　　杨伯元字长卿开封尉氏县人登大定二年进士第调郾城主簿进榆次令召为大理评事官至工部侍郎累迁安武军节度使以才干多被委任为推排定课使及审录官人称其平卒諡曰达祀名宦
　　史纯大定间以忠显校尉为阳曲县令抚驯其民尝祷雨烈石祠有应自作记
　　杨邦基字徳懋华阴人好学天眷二年登进士第为太原交城令太原尹圗克坦恭贪污不法托名铸金佛命属县输金邦基独不与圗克坦恭怒召至府将以手持铁柱杖撞邦基面邦基不动承徳亷察官吏尹与九县令皆免去邦基以亷为河东第一召为礼部主事大定中同知西京留守事致仕卒
　　乌凌阿乌尔固纳泰和三年为榆次令有识干讼者立辩曲直无不允服
　　乔天翼为合河令元兵陷城不屈死嘉靖三十二年提学闵注以涖政有功临难守节请登正祀
　　李好复中山安喜人为榆次令安集流逋扑灭奸盗后入为巡警使尝缚一犯禁防卫寘于法人惮其严
　　元
　　马英初遁迹石州金末避兵合河元署兴州观察使判官政成讼息惠爱及民嘉靖三十二年崇祀
　　攸哈喇巴圗渤海人善射戊寅授金虎符河东北路兵马都元帅镇太原修城池缮兵甲招降属邑市肆不改逺近闻之皆相率来归尝微服夜出闻民间语曰吾属父母子女相失矣下令军中凡俘获有亲者聴赎无赀者官为赎之民得完聚者众庚辰金梁知府立西风寨夺耕牛哈喇巴圗杀梁知府驱耕牛还又破隰州辛巳三月引甲骑十余人救寿阳王胡庄道三交大战金兵遁五月金赵权府围太原将骑三十出西门金兵又遁癸未大败金师于太谷县甲申六月平陵井寨乙酉二月清泉寨降石家昂亦降丁亥五月奸人夜献太原东门于武仙仙引兵入哈喇巴圗鏖战仙兵大至诸将自城门外呼曰当速出哈喇巴圗曰真定史天倪平阳李守忠隰州田雄皆失守矣我又弃太原将何面目见主上及国王乎家属任公等所俘吾誓与城存亡遂没于阵太祖以其子幼命其表弟王七十复守太原后又命哈喇巴圗长子防古台嗣守太原
