<!-- { "loadSidebar": true } -->
　　汉将临流得铁鞭鄂侯名字旧雕镌须为圣代无双物肎逐将军卧九泉汗马不侵诛虏血神功今见补亡篇时来终荐明君用莫叹沉埋二百年
　　丁未嵗归王官谷　　　　　　　司空图
　　家山牢落战尘西疋马偷归路已迷塜上巻旗人簇立花边移寨鸟惊啼本来薄俗轻文字却致中原动皷将取一壶闲日月长歌声入武陵溪
　　山中
　　全家与我恋孤岑蹋得苍苔一径深逃难人多分隙地放生麋大出寒林名应不朽轻仙骨理到忘机近佛心昨夜前溪骤雷雨晚晴闲步数峰吟
　　书懐
　　病来犹强引雏行力上东原欲试耕几处马嘶春麦长一川人喜雪峰晴闲知有味心难肻道贵谋安迹易平陶令若能兼不饮无弦琴亦是沽名
　　退栖
　　宦游萧索为无能移住中条最上层得劒乍如添健仆亡书乆似失良朋燕昭不是空怜马支遁何妨亦爱鹰自此致身绳检外肻教世路日兢兢
　　题河中鹳雀楼　　　　　　　　张　乔
　　髙楼懐古动悲歌鹳雀今无野燕过树隔五陵秋色早水连三晋夕阳多渔人遗火成寒烧牧笛吹风起夜波十载重来值摇落天涯归计欲如何
　　隂地闗崇徽公主手迹　　　　　李山甫
　　一搯纎痕更不收翠微苍藓几经秋谁陈帝子和番策我是男儿为国羞寒雨洗来香已尽澹烟笼着恨长留可怜汾水知人意旁与吞声未忍休
　　蒲津河亭　　　　　　　　　　唐彦谦
　　宿雨清秋霁景澄广亭髙树向晨兴烟横博望乘槎水日上文王避雨陵孤棹夷犹期独往曲防愁絶每长凭思乡懐古多伤别况此哀吟意不胜
　　登鹳雀楼　　　　　　　　　　吴　融
　　鸟在林梢脚底看夕阳无际戍烟残冻开河水奔浑急雪洗条山错落寒始为一名抛故国近因多难怕长安祖鞭掉折徒为尔赢得云溪负钓竿
　　金桥感事
　　太行和雪叠晴空二月春郊尚朔风饮马早闻临渭北射雕今欲过山东百年徒有伊川叹五利宁无魏绛功日暮长亭正愁絶哀笳一曲戍烟中
　　绛州过夏留献郑尚书　　　　　韦　庄
　　朝朝沈醉引金船不觉西风满树蝉光景暗消银烛下梦魂长寄玉轮边因循每被时流诮发须由国士怜明日客肠何处断緑槐风里独扬鞭
　　绛州郑尚书　　　　　　　　　黄　滔
　　旌旗日日展东风云稼连山雪刃空剖竹已知垂凤食摘珠何必到龙宫諌垣虚位期飞步翰苑含毫待纪公谁谓唐城诸父老今时得见蜀文翁
　　塞上
　　塞门闗外日光微角怨单于鴈驻飞冲水路从冰解断逾城人到月明归燕山腊雪销金甲秦苑秋风脆锦衣欲吊昭君倍惆怅汉家甥舅竟相违
　　津亭　　　　　　　　　　　　胡　宿
　　津亭欲阅戒棠舟五两风来不少留西北浮云连魏阙东南初日照秦楼层城人伤别芳草萋萋客倦游平乐旧欢收不得更凭飞梦到瀛洲
　　题灵显观　　　　　　　　　　吕　嵓
　　素衣丘壑寄生涯相近衡茅共几家卧听松音临水石坐看山色老烟霞林中有鹤窥来客岩畔无人见落花但把琴书消息过不须炉里炼丹砂
　　宋
　　三阳山　　　　　　　　　　　陈　抟
　　十年踪迹走红尘回首青山入梦频紫陌纵荣争及睡朱门虽贵不如贫愁闻劒防扶危主闷见笙歌聒醉人收拾旧书归旧隠野花啼鸟一般春
　　唐崇徽公主手痕和韩内翰　　　欧阳修
　　故乡飞鸟尚啁啾何况悲笳出塞愁青塜埋魂知不返翠崖遗迹为谁留玉顔自古为身累肉食何人与国谋行路至今空叹息岩花涧草自春秋
　　送公期得假归绛
　　风吹积雪销太行水暖河桥杨柳芳少年初仕即京国故里几归成鬓霜山行马瘦春泥滑野饭天寒锡粥香留连芳物佳节过束带还来朝未央
　　首阳【夷齐在孟津谏伐纣而死于首阳其山在蒲蒲乃舜都也岂非二子之意何古人之不可
　　思哉】　　　　　　　　　　　　石延年
　　逊国同来访圣谟适观争国誓师徒耻生汤武干戈日寜死唐虞揖让区大义克身安是饿清魂有所未应无始终天地亡前后名骨虽双此行孤
　　和道矩送客汾西村舍杏花开盛置酒其下
　　司马光
　　田家繁杏压枝红逺胜桃夭与李秾何事偏宜闲处植无端复向别时逢林间暂系黄金勒花下聊飞码碯钟会待重来醉嘉树只愁风雨不相容
　　从始平公城西大阅
　　沧溟浴日照春台组练光中玉帐开汾水腾凌金皷震西山宛转斾旌回逍遥静散晴空雨叱咤横飞逈野雷坐镇四夷真汉相武侯空复道英才
　　和运使舍人北园饯别行宿百井闗见寄
　　骊驹北上雪孱顔防矢前驱度汉闗僧室松杉青照眼驿亭烟火逈依山马衔边草枯犹瘦鴈怯胡云冷未还贱子不须回首问鬓毛萧飒簿书间
　　晨发故闗寄逢吉
　　畵防衣中趋綘帐驿亭门外拂征鞍已嗟漂泊三年别更负从容十日欢暖席未穷谈笑乐陟冈相望滞留难扬鞭策马几多意原上秋风作晓寒
　　送仲更归泽州
　　太行横拥巨川回三晋由来产异才展墓乘春走乡陌负书拂晓下兰台河阳路侧花应合天井闗头雪未开会使乡人惊六印莫羞今日敝裘来
　　陪始平公燕柳谿
　　谿光不动柳风轻玉帐森沉拥万兵鸥入烟中闲自舞鱼翻波面喜相迎楼船下视晴天碧皷吹前驱逺陌清桃李归时应盛发薫然和气满春城
　　寄题李舍人伟蒲中新斋
　　陇上家声勇气殊边庭卧皷欲安居非同王翦私求宅更似甘寜晚好书剑倚寒风淅门无杂客柳萧疎蒲州风土平生爱为问旁邻地有余
　　送冲卿通判河中府【校理吴充】
　　闻道名都行有期依然想见昔游时寒光一曲秋河转翠岭三条夕照移孤竹旧风民有让重华余教俗无疵不须到日方登歴已在君家十二诗
　　鹤鸣古洞　　　　　　　　　　赵　瞻
　　山势嵳峩接逺峰九皋鹤泪彻长空清音彷佛苍松外疎影依稀皓月中石洞云封仙去后桑田世换水流同登临厌听黄鹂语弄巧绵蛮噪碧丛
　　文湖渔唱
　　湖光潋泛莲荷欵乃渔郎惯此过笛韵吹残红蓼岸橹声摇出锦鳞窝狂歌明月闲愁少放浪扁舟适兴多莼菜鲈鱼供一醉掉头归去卧烟蓑
　　魏侯故城　　　　　　　　　　袁藏云
　　独向条阳翠霭行杖藜徐步怆吟情长河漫有懐山迹故国空传让畔名逺树半遮干木庙断云犹锁魏侯城可怜列土繁华地秖是寥寥作钓耕
　　赠清凉寺和长老　　　　　　　苏　轼
　　代北初辞没马尘江南来见卧云人问禅不契前三语施佛空留丈六身老去山林徒梦想雨余钟皷更清新会须一洗黄茆瘴未用深藏白防巾
　　次旧韵赠清凉长老
　　过淮入洛地多尘举扇西风欲汚人但怪云山不改色岂知江月解分身安心有道年顔少遇物无情句法新送我长芦舟一叶笑看雪浪满衣巾
　　罗汉寺　　　　　　　　　　　韩舜卿
　　山隂盛事今寥落千古风流属晋阳况有林泉当列坐不须管送流觞醉挥金椀青春客自濯尘缨白髪郎一笑相看能几许怜马首路岐长
　　天逈云收霁色空乔林还绕寺当中隂森小径千重竹萧飒虚亭四面风暮霭不兴山抹黛夕阳西下水流红自惭怯懦承庥庇安得民称几寸葱
　　寒食上塜至澜洄庄追思祖烈感而为诗
　　司马康
　　祖学当年向此勤子孙今日继清芬贤能自过髙阳里尊宠无惭万石君花满一川红蕋乱渠环千顷翠波分髙门驷马流余庆当见吾家世有闻
　　溪亭二首　　　　　　　　　　张商英
　　林檎园北小桥南水緑山青不易兼戴胜降时桑破甲驾犁啼处稻抽尖柳因倒植风流甚花为新移蓓蕾纎独碾云龙坐溪石几人今夕共银蟾
　　萧寺回环石磴间山光草色逺相连坐中清景追唐迹门外红尘接渭川落涧飞泉千丈玉过墙修竹一梢烟画工谁绘当时巧移得江南在眼前
　　游緜山
　　夕阳返照影流东防防寒鸦过逺峰渔叟罢竿收钓饵牧童吹笛弄西风日光隠隠沈沧海山色青青耸碧空万壑千崖増秀丽往来人在画图中
　　五台山
　　五顶嵯峨接太虚就中偏称道人居毒龙池畔云生密猛虎嵓前客到疎冰雪满山银煆炼香花遍地锦铺舒展开坐具刚三尺已占山河五百余
　　东台
　　迢迢云水陟峰峦渐觉天低宇宙寛东北分明瞻大海西南绵缈望长安圆光化现珠千颗离照初升火一团风雨每从岩下过那罗洞里有龙蟠
　　南台
　　披云蹑雪上南台北望清凉眼豁开一片烟霞笼紫府万年松径锁苍苔人游灵境涉溪去我访真容顶来前后三三知者少衲僧到此费徘徊
　　西台
　　寳台髙峻峙穹苍狮子遗踪八水傍五色云中游上界九重天外看西方三时雨洒龙宫冷一夜风飘月桂香土石亦堪消罪障那非菩萨现神光
　　北台
　　北台髙耸碧崔嵬多少游人到便回怕见目前生地狱愁闻耳畔活风雷七星夜夜通峰顶六出年年积涧隈热少寒多难久驻焚修直令念成灰
　　中台
　　中台岌嶪最堪观八面竒峰拥翠峦万壑松涛心体静一天花雨骨毛寒重重燕水东南阔漠漠边尘西北寛信入文殊真觉海大家髙步白云端
　　净名寺
　　月满汾川寳铎寒谁来此地葬金棺育王得道行空际尊者飞光出指端天上罡风常防住人间刼火漫烧残大千沙界无余迹聊向阎浮示湼槃
　　五台山和韵　　　　　　　　　史　监
　　羣峰歴尽到巅峦极目清凉境界寛山入雁门真设险地藏佛国即长安雨来絶涧自成响云渡逺溪时作团花落经台钟梵寂袈裟香霭翠云蟠
　　佛光寺　　　　　　　　　　　王　陶
　　五台山上白云浮云散台髙境自幽歴代珠幡悬法界累朝金刹列峰头风雷激烈龙池夜草木凄凉雁塞秋世路忙忙名利客尘机到此尽应休
　　凌云台【台在州城隅俯临川水】　　　　　　李中立
　　山围平野四回环天迥台髙眼界寛云漏残阳明逺岫涛翻急雨涨前滩一川胜趣四时好千里雄风三伏寒谁见凌云清絶处夜凉空翠湿阑干
　　登洪庆观　　　　　　　　　　适　宜
　　行到蓬莱第一宫却惭仙路印尘踪界开形势昆仑水送过烟岚黛嵋峰经夏定知非暑气乘时犹逮看秋容不才佳景难为赋空立斜阳倚瘦笻
　　登洪庆观河亭　　　　　　　　髙　昌
　　霜旄行郡试寻幽一曲围垣绕县周山色迎人来黛嵋河声惊梦撼黄流禹门水逈乡闗月济庙烟连草树秋遥指天南嵩洛近烟云何处望神州
　　休休亭　　　　　　　　　　　乐　沆
　　贻溪澄澈玉峰寒居士当年此考槃访得遗基青华下构成危栋白云端人间日月双轮转世外襟懐九鼎安醉魄吟魂如未泯也应谢我数盘桓
　　寄题神山县玉寺　　　　　　康孝基
　　国朝梵刹多新额玉名存四百年曾为皇唐称瑞应得于炎宋保流传荆山温润尝凝化月窟精神主缺圆寺记废兴书异事丰碑采摭尽雕镌
　　广胜寺　　　　　　　　　　　王　笋
　　重游萧寺十年过四望风烟景若何东北岭髙明月绕西南川逺夕阳多地饶胜槩连灵岳民足丰年借緑波却笑山僧无忌惮一生安处在巍峩
　　前题　　　　　　　　　　　　篮谏
　　一上危亭倚翠微旷然懐抱失尘机天遥流水分明去野阔轻云自在飞嵗景又看梅已落乡心还见鴈将归纷纷战国无穷事今日谁能説是非
