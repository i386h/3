<!-- { "loadSidebar": true } -->
　　王鉷以寳钿爲井干引泉激霤号自雨亭【酉阳杂爼】王鉷子凖过驸马都尉王繇以弹弹其节折玉簪爲乐既置酒永穆公主亲视供具万年尉韦黄裳长安尉贾季隣等侯凖经过馔具侑乐必素办无敢忤意【唐本传】
　　王方翼尝夜行见长人丈余引弓射仆之乃朽木也【述异记】
　　賔防张公云牧农日捕获伐墓盗十余軰中有一人请间言事公因屏吏独问对曰某以他事赎死卢氏县南山尧女塜近亦曾爲人所发获一大珠并玉盌人亦不能计其直余寳器极多世莫之识也公因遣吏按验则塜果有开处旋获其盗考讯与前通无异及牵引其徒称皆在商州冶务中时商牧名卿也州移牒公致书皆怒而不遣窃知者云珠玉之器皆入京师贵人家矣公前歳自京徒歩东出过卢氏复问邑中具如所説然史传及地里书并不载此塜且尧女舜妃也皆死于湘岭今所谓者岂传説之误欤矧贻训于茅茨土堦不宜有厚塟之事则此塜果何人哉【尚书故实】
　　程逸人上党人善符术遣祟节度使刘悟常用之素与萧季平善季平防死逸人驰视之谓其子曰尔父未及死山神召之耳遂书符一掷风卷去有顷季平苏曰今旦方起一绿衣人云霍山神召我约行五十里空中一朱衣人下怒目仗剑曰程斩邪追汝緑衣者惧奔去因与朱衣者还若逸人所学斩邪术朱衣人即所书符也【旧通志】
　　宿卫裴略试判落第诣仆射温彦博披诉不理略自云能嘲戏彦博囘意与语指防前竹令嘲应声曰竹风吹青肃肃凌冬叶不凋经春子不熟虚心未得待国士皮上何须生节目又令嘲屏墙略曰髙下八九尺东西六七步突兀当防坐几许遮贤路彦博曰此语似伤博略曰即扳公筋何止伤膊彦博慙而与官【朝野佥载】
　　许帅薛能方贵时秦宗权爲之吏尝坐法笞背能口唱曰素脊鸣秋杖乌鞾响暮防乃命决宗权起兵首捕薛令举前诗续之曰刃飞三尺雪白日落文星遂害能此亦见能之前识当与王衍爲偶【同上】
　　李达初爲閺乡尉严绶未显时过之达不礼方饭他客不召绶后绶爲河东节度达罢彭城令过并州晨入谒不知绶也绶方大宴賔客召逹至戒客勿起让曰吾昔羇旅閺乡君方召客食而不顾我我今召客亦不敢留君达惭不得去左右引出悸而瘖卧馆数月其佐令狐楚爲请乃免【唐书】
　　温庭筠思神速多爲人作文大中末试有司亷视尤谨庭筠不乐上书千余言然私占授者已八人尝过淮南丐钱扬子院夜醉爲逻卒击折其齿【同上】
　　温庭筠尝得一句云蜜官金翼使徧于知识无人可属久之自聨其下曰花贼玉腰奴予以谓道尽蠭蜨【清异録】
　　勅乡贡进士温庭筠早随计吏夙着雄名徒负不覊之才罕有适时之用放骚人于湘浦移贾谊于长沙尚有前席之期未爽抽毫之思可随州隋县尉舍人裴坦之词也庭筠字飞卿彦博之裔孙也词赋诗篇冠绝一时与李商隐齐名时号温李连举进士竟不中第至是謪爲九品吏进士纪唐夫叹廷筠之寃赠之诗曰凤皇诏下虽承命鹦鹉才髙却累身【东观奏记】
　　温飞卿任太学博士主秋试李涛卫丹张郃等诗赋皆榜于都【同上】
　　桑道茂居有二栢甚茂曰人居而木蕃者去之木盛则土衰土衰则人病乃以铁数十钧埋其下复曰后有发其地而死者太和中温造居之发藏铁而造卒【显异録】
　　温造道遇左补阙李虞恚不避捕从者笞辱左拾遗舒元褒等建言故事供奉官惟宰相外无屈避造弃蔑典礼无所畏辱天子侍臣凡事小而闗分理者不可失失之则乱所由生遗补虽卑侍臣也中丞虽高法吏也侍臣见陵则恭不广法吏自恣则法坏闻元和长庆时中丞呵止不半坊今乃至两坊谓之笼街造擅自尊大忽僭拟之嫌请得论罪帝乃诏台官供奉官共道路听先后行相值则揖中丞传呼不得过三百步【会要】
　　甄戈喜任侠昭义军节度使刘从谏厚给防坐上坐自称荆卿从谏与定州戍将有嫌命戈取之因爲逆旅上谒留饮三日乘间斩其首他日又使取仇人乃引不逞者十余軰刼之从谏不悦号僞荆卿后郭谊图稹夷戈族【五朝小説】
　　韦臯张延赏按韦臯初自凤翔判官殿中侍御史权领陇州立殊功拜节度使及朱泚平入爲右金吾将军时延赏已爲西川矣四年之代领兹镇士林之中近古未有【卓异记】
　　郑注艰险左道荧惑人主爲天下侧目郑镇凤翔日有草如茵生于紫金带上注既心有所图乃喜爲芝瑞识者以物反其所夫草生于土常也今生于金是反常也郑氏之祸将至其不久矣注又尝置药箧药化爲青蝇万数飞去注颇恶之数日不视事未逾月而诛焉【杜阳杂志】
　　翼城郑注本姓鱼冒爲郑当时号鱼郑及用事人廋谓曰水族【本传】
　　郑注赴河中姬妾百余尽薰麝香气数里逆于人鼻是歳自京兆至河中所过尽一蒂不获【小名録】
　　段成式与温庭筠云蓝纸诗赋序曰予在九江出意造云蓝纸輙分送五十枚其诗曰三十六鳞充使时数番犹得表相思盖龙八十一鳞鲤三十六鳞也至宋景文诗云君轩结恋萧萧马尺素愁凭六六鱼又使六六三十六也【彦周诗话】
　　温宪光啓中及第爲山南从事李巨川表述其淹屈曰蛾眉先妬明妃爲去国之人猨臂自伤李广乃不侯之将【何晦摭言】
　　唐光启元年温泉民有死者塟逾半月行人过之忽闻地下人呼声其家发冡视之则复生矣越歳余乃死【隰州志】
　　光啓年中左神防军四军军使王卞出镇振武置宴乐戯既毕乃命角觝有一夫甚魁防自隣州来此较力军中十数軰躯貌膂力悉不能敌主帅亦壮之遂选三人相次而敌之魁梧者俱胜帅及座客称善久之时有一秀才坐于席上忽起告主帅曰某扑得此人主帅颇骇其言所请既坚遂许之秀才降阶先入防少顷而出遂掩绾衣服握左拳而前魁梧者微笑曰此一指必倒矣及渐相逼急展左手示之魁梧者懵然而倒合座大笑秀才徐步而出手而登席焉主帅诘之何术也对曰往年客游曾于道店逢此人才近食案踉跄而倒有同伴曰怕酱见之輙倒某闻而志之适诣设防求得少酱握在手中此人见之果自倒聊宴设之欢笑耳有边岫判官目覩其事【玉堂闲话】
　　柳宗元曰河东吾土也家世迁徙莫能就绪其间有大河条山气盖闗左吾固翘翘褰裳奋怀旧都【栁河东集】
　　司空图隐于中条山芟松枝爲笔管人问之曰幽人笔正当如是【汗漫録】
　　司空图菩萨蛮谓梨花爲瀛州玉雨【清异録】
　　司空图以镜爲金炯【元亭涉笔】
　　刘贡父以司空图诗中咄喏二字辩晋书所载石崇豆粥咄嗟而办爲误以喏爲嗟非也孙楚诗自有三命皆有极咄嗟不可保之语此亦岂是以喏爲嗟古今语言因有各于一时本不与后世相通者咄嗟皆声也自晋以前未见有言咄殷浩所谓咄咄逼人盖拒物之声嗟乃叹声咄嗟犹言呼吸疑是晋人一时语故孙楚亦云尔【石林诗话】
　　司空图唐末竟能全节自守其诗有绿树连村暗黄花入夌稀诚可贵重又云四座賔朋兵乱后一川风月笛声中句法虽可及而意甚委曲【彦周诗话】
　　王禹偁曰人多以四皓二疏目图惟僧虚中赠图诗云道装汀鹤识春醉野人扶言其操履检身非傲世也又云有时看御札特地挂朝衣言其尊戴存诚非邀君也故图诗曰十年太华无知己只得虚中两首诗言得其意趣【五代史论辨】
　　郑谷幼负隽声司空图许其爲一代风骚主而薛能李频当世名士咸爱重之【云台编后序】
　　剧燕蒲坂人爲诗雅正十哲之一也后客王重荣被害唐诗纪事重荣镇河中燕投诗曰只向国门安四海不离乡井拜三公重荣甚加礼敬竟以凌轹诸从事受正平之祸【客谭】
　　黄筌善写花竹翎毛于孟昶殿画六鹤因目其殿爲六鹤殿当时称曰黄筌画鹤薛稷减价则薛少保画鹤之价久贵矣【名画录】
　　荆浩山水爲唐末之冠闗仝尝师之浩自号洪谷子作山水诀爲范寛軰之祖【画史】
　　荆浩画毕仲愈将叔处有一轴段缄家有横披然未见卓然惊人者范寛固青于蓝又云李成师荆浩未见一笔相似师闗仝则树叶相似【同上】
　　唐昭宗以魏国夫人陈氏赐李克用陈襄阳人善书帝所爱幸欲急平邠宁故予之【五代史】









　　山西通志卷二百二十九
<史部,地理类,都会郡县之属,山西通志>
　　钦定四库全书
　　山西通志巻二百三十
　　杂志【三】
　　梁开平二年使其将李思安攻潞州营于壶闗伐木为栅破一大木木中朱书文六字曰天十四载石迟思安表上之其羣臣皆贺以为十四年必有逺夷贡称寳者其司天少监徐鸿独谓其所亲曰迟右无之字为犀号者上天符命岂缺文乎吾以为丙申之嵗当有石氏王此地者移四字中两竖画置天字左右即丙字也移四字外圏以十贯之即申字也后至丙申嵗晋髙祖以石姓起并州如鸿之言【稽神录】
　　王晏徐州滕人初为军校与平陆人王兴善其妻亦相为娣姒汉时晏为建雄节度使乃薄兴兴不能安晏妻病兴语人曰吾能治之晏遽访兴兴曰吾非能医但以公在陜时止一妻今妓妾甚众得非待糟糠之薄致夫人怏怏成疾耶若能斥去女侍夫人之疾可立愈晏以为谤己乃诬以他事悉案诛其夫妇【五代史】
　　李嗣昭妻杨氏善畜财平生居积行贩至赀百万梁围夹城弥年军用乏絶杨氏之积葢有助焉及子继韬叛附梁同光初乃赍银数十万两至洛京厚赂宦官伶人皆为言继韬初无恶意杨夫人亦以赂谒刘皇后又言嗣昭功臣宜防恩贷由是荘宗释继韬晚而存一子继忠家于晋阳杨氏所积余赀犹钜万晋髙祖起兵太原契丹求赂贷于继忠以取足髙祖甚徳之以为忻棣单三州刺史杨氏平生积产嗣昭父子三人赖之【同上】
　　庄宗既即位犹袭故态身预俳优尚方进御巾裹名品曰新令伶人所预尚有合其遗制者曰圣逍遥【清异录】
　　庄宗攻梁军于夹城得符道昭妻侯氏宠专诸宫宫中谓之夹寨夫人庄宗出兵四方常以侯氏从军【五代史】
　　唐同光四年遣夏鲁竒族朱友谦家属于河中鲁竒至其家友谦妻张氏率其宗族朱百余口见鲁竒曰朱氏宗族当死愿无滥及平人乃别其婢仆百人以其族百口就刑张氏入室取其铁劵示鲁竒曰此上所赐也不知为何言语鲁竒亦为之慙友谦死其将史武等七人皆坐友谦族诛天下寃之【五代史】
　　清泰中雍邱髙頔举进士同軰绐之曰何不从裴仆射求知乎时裴皥以左仆射致仕后进无至其门者頔性淳朴信其言以文贽于皥明年侍郎马裔孙知贡举乃皥门下士也皥以頔语之遂擢乙科【同上】
　　清泰燕服凡两品幞巾李家寛者漆地加土线棱盘四脚差细【清异录】
　　后唐明宗初诏捕宦者宦者亾窜山谷多削髪为浮屠其亾至太原者七十余人悉捕而杀之都亭驿流血盈庭【五代史】
　　同光中承防卢质节制河中冯道赠诗曰视草北来唐学士拥旄西去汉将军【续翰林志】
　　后唐同平章事冯道告明宗曰谷贵饿农谷贱伤农因诵文士聂夷中田家诗其言近而易晓明宗顾左右录其诗常自诵【五代史】
　　晋王尝穷追汴师粮运不继蒸栗以食军中遂呼栗为河东饭【清异录】
　　桑维翰夀辰韦潜徳献太湖石一块上有镌字金餙曰宠仙【同上】
