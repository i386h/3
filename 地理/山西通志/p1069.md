<!-- { "loadSidebar": true } -->
　　元帝后宫既多不得常见乃使画工图形案图召幸之诸宫人皆赂画工多者十万少者亦不减五万独王嫱不肯遂不得见匈奴入朝求美人为阏氏于是上案图以昭君行及去召见貌为后宫第一善应对举止闲雅帝悔之而名籍已定帝重信于外国故不复更人乃穷案其事画工皆弃市籍其家资皆巨万画工有杜陵毛延夀为人形丑好老少必得其真安陵陈敞新丰刘白龚寛并工为牛马飞鸟众势人形好丑不逮延夀下杜阳望亦善画尤善布色同日弃市名画工于是差稀【西京杂记】
　　后汉光武明徳马皇后美于色厚于徳帝用嘉之尝从观画虞舜见娥皇女英帝指之戏后曰恨不得如此为妃又前见陶唐之像妃指尧曰嗟乎羣臣百僚恨不得为君如是帝顾而笑【郭思画论】
　　班昭字惠姬曹世叔妻彪之女也大家集云父为陈留长大家随至作东征赋【小名録】
　　汉婕妤班姬诗其源出于李陵团扇短章辞旨清捷怨深文绮得匹妇之致侏儒一节可以知其工矣【梁钟嵘诗品】
　　郭泰十四母使给事县庭泰曰大丈夫安能斗筲之役乎乃游京师【世説】
　　郭林宗来游京师当还郷里送车千许乘李膺亦在焉众人皆诣大槐客舍而别独膺与林宗共载乗薄笨车上大槐坂观者数百人引领望之若松乔之在霄汉【商芸小説】
　　安定人有以货得雁门太守者去职还家书刺谒皇甫规规卧不迎既入而问卿在郡食雁美乎及王符在门屣履迎之时人语曰徒见二千石不如一逢掖【汉书】
　　闵贡字仲叔太原人世称节士客居安邑家贫日买猪肝一片屠者或不肯安邑令闻之勅吏常给仲叔闻而叹曰闵仲叔以口腹累安邑耶遂去客沛【景仰撮书】
　　杜畿与卫固少相狎侮固尝轻畿畿尝与固博而争道畿谓固曰仲坚我今作河东也固褰衣骂之及畿拜河东守之官而固为郡功曹张时故任京兆畿迎司与时防华隂时畿相见于仪当各持版时叹曰昨日功曹今为郡将军也【魏略】
　　魏太和三年有太原人发冡破棺中有一生妇人问其本事不知也视其墓木可三十岁【晋书】
　　青龙元年并州刺史毕轨送汉故度辽将军范明友鲜卑奴年三百五十嵗言语饮食如常人奴云霍显光后小妻明友妻光前妻女【郭颁世説】
　　嘉平中刘豹家于晋阳汾涧之濵豹妻呼延氏祈子于龙门俄而有大鱼顶有二角轩鬐跃鳞而至祭所久之乃去巫觋皆异之曰此嘉祥也其夜梦旦所见鱼变为人左手把一物大如半鸡子光景非常授呼延氏曰此是日精服之生贵子寤而告豹豹曰吉徴也【晋书】
　　魏髙贵郷公好学有文才引王沈裴秀数于东堂讲防属文号沈为文籍先生秀为儒林丈人【世説新语】
　　魏阳里亭侯贾逵晚始生子充言后当有充闾之庆名之曰充字公闾【晋书】
　　魏贾逵年五嵗其姊闻邻家读书每抱逵聴之逵年十嵗乃暗诵六经姊曰吾未有教入门汝安得三坟五典读之逵曰忆昔抱聴邻家读书【苏氏家语】
　　荀朂于路逢赵贾人牛铎识其声及掌音乐未调乃曰得赵之牛铎即谐矣遂下郡国悉送牛铎果能谐音又尝在帝座进饭谓在坐人曰此劳薪所炊帝遣问膳夫实用故车脚举世服其明识【同上】
　　王烈入河东抱犊山中得一石室室中有两巻素书烈读不知其字不敢取颇谙十数字形体归书之以示嵇叔夜叔夜尽知其字烈喜乃将叔夜往识其径分明至失石室所在窃语弟子曰叔夜不应得道故也又尝上太行山崩如雷往视之石裂中有青泥如髓丸之随凝如粳米乃合数九归示叔夜已成青石矣【天中记】
　　钟繇少时随刘胜往抱犊山学书三年比还与曹操邯郸淳韦诞孙子荆关枇杷等议用笔法见蔡邕笔法与韦诞座上苦求不与及诞死隂令人盗开其墓以得之故知多力丰筋者圣无力无筋者病一一从其消息而用之由是更妙繇曰用笔者天也流美者地也非凡庸所知临终探囊以授子防曰吾精思学书学其用笔若与人居画地广数步卧画被穿过表如厠至于忘归每见万皆画象之用笔説【晋书】
　　河东卫觊魏尚书仆射善章草及古文略尽其妙草体微瘦而笔迹精熟觊子瓘为晋太保采张芝法以觊法叅之更为草稿稿是相闻书也瓘子恒亦善书博识古文字【能书録】
　　尚书令安邑卫瓘与尚书郎炖煌索靖俱善草书时人号为一台二妙汉末张芝最善草书论者谓瓘得伯英筋靖得伯英肉【世説】
　　卫瓘伯玉上之下卫夫人名铄字茂猗中之上卫觊伯濡卫恒巨山王脩敬仁中之中【庾肩吾书品】
　　卫夫人名铄展之女李矩妻中书李克母也学书于钟繇善钟法王逸少师之【能书录】
　　夫三端之妙莫先乎用笔六艺之奥莫匪乎银钩昔秦丞相斯见周穆王书七日兴叹患其无骨蔡尚书邕入鸿都观碣十旬不返嗟其出羣故知达其源者少闇于其理者多近代以来殊不师古而縁情弃道才记姓名或学不该赡闻见又寡致使成功不就虚费精神自非通灵感物不可与谈斯道今删李斯笔妙更加色总七条并作其形容列事如左贻诸子孙永为模范庶将来君子时复览焉笔要取崇山絶仞中毛八九月收之其笔头长一寸管长五寸锋齐腰强者其砚取前涸新石相兼浮津耀墨者其墨取庐山之松烟代郡之鹿胶十年以上强如石者为之纸取东阳鱼卵虚柔滑浄者凡学书字先学执笔若真书去笔头二寸一分若行草书去笔头二寸一分执之下笔防画芟波屈曲皆须尽一身之力而送之若初学必先大书不得从小善鉴者不写善写者不鉴善笔力者多骨不善笔力者多肉多骨微肉者谓之筋书多肉微骨者谓之墨猪多力丰筋者圣无力无筋者病一一从其消息而用之【笔阵图】
　　又有李氏卫帖云卫稽首和南近奉勅写急就章遂不得与师书耳但卫不能拔赏随世所学规摹钟繇遂多歴年二十着诗论草通解不敢上呈卫有一弟子王逸少甚能学卫真书咄咄逼人笔势洞精字体遒媚师可诣晋尚书馆书耳仰凭至鉴大不可言弟子李氏卫和南此帖比今阁帖字亦多亦其所撰也次陆机卫恒帖卫亦摹入阁帖也【米芾书史】
　　卫夫人书如挿花舞女低昂芙蓉又如美女登台仙娥弄影又若红莲映水碧沼浮霞【韦续书评】
　　襄陵邓殷伯道之祖也为淮南太守梦行水边见一女子猛虎自后断其盘囊占曰水边有女汝字也断盘囊者新虎头代故虎头也不作汝隂当汝南也果迁汝隂太守【晋书】
　　贾充前妻李氏淑美有才行坐父丰流徙后娶城阳太守郭配女李赦还特诏充置左右夫人充托言不敢当盛礼实畏槐也乃为李筑室于永年里而不往来槐尝欲省李氏充曰彼有才气卿往不如不往及槐女妃承华乃盛威仪而去既入戸李氏出迎槐不觉脚屈因遂再拜自是充每出行槐輙使人寻之恐其过李也李氏作女训行于世【同上】
　　华胜起于晋代见贾充李夫人典戒云像瑞图金胜之形又像取西王母戴胜也【荆楚嵗时记】
　　初作屐者妇人头圆男子头方圆者顺之义所以别男女也晋太康初妇人乃头方与男无别此贾后専妬之徴也【西京杂记】
　　贾谧与愍懐太子博争道成都王厉声曰皇帝太子国之储君贾长渊何得无礼【文士传】
　　林虑山下有一亭人每过此宿者或病死时有郅伯者宿于此明烛而坐中夜或有十余人来自共蒲博伯彛宻以镜照之乃是羣犬【旧通志】
　　晋武帝时裴楷家炊黍在甑或变为螺其年楷卒石崇家稻米化螺崇亦被诛【五行图】
　　石崇与楷孙绰宴酣而绰慢即过度崇欲表之楷曰季舒酒狂四海所知足下饮人狂药而责人正礼乎【晋书】
　　晋裴叔则营新宅甚丽当移住与兄共逰牀帐俨然轩櫺疎朗兄心甚欲之而口不言叔则心知其意便推使兄住【世説新语】
　　裴令公目山巨源如登山临下幽然深逺【同上】
　　王文献曽令郭璞筮已一年吉凶璞曰当有小不利可取广州二大甖盛水置床张二角名曰镜好以厌之至某时撒甖去水如此其灾可消至日忘之寻失镜在于甖中甖口数寸镜大尺余王复令璞筮镜甖之意璞云撒甖违期故至此妖邪魅所为无他故也使烧车辖而镜出【搜神后记】
　　晋农太守郭璞宪章潘岳文体相辉彪炳可翫始倡永嘉平淡之体故称中兴第一翰林以为诗首但游仙之作辞多慷慨乖逺元宗而云奈何虎豹姿又云戢翼栖榛梗乃是坎咏懐非列仙之趣【梁钟嵘诗品】
　　郭璞搆思险恠而造语精圆三谢皆出于此杜李精奇处皆取此本出自淮南小山【诗谱】
　　郭璞作尔雅防箭萌注云笋周礼防葅鴈醢又作菼薍其萌虇注云今江东呼芦笋为虇音缱绻之绻【赞宁笋谱】
　　郭璞寓达州有暗渡人人不识记【陇蜀遗闻】
　　嘉定州东乌尤山临江尔雅台相传郭璞注尔雅于此洗墨江中鱼尽黒今此鱼惟春初出游上下不过十里暮春则藏台下深潭中昔人有墨鱼犹自向灯来之句【同上】
　　顔含字都有操行郭璞过含欲为之筮含曰年在天位在人修已而天不与者命也守道而人不知者性也自有性命无劳蓍【景仰撮书】
　　太原王蒙晋使司徒左长史能子循琅琊王文学善行与羲之善故殆穷其妙早亡未尽其美子敬每省循书云咄咄逼人王绥晋冠军将军防稽内史善行【能书录】
　　王蒙好茶人至輙饮之士大夫甚以为苦每欲蒙必云今日有水厄【茶录】
　　王蒙美姿容尝览镜自照称其父字曰王文开生如此儿耶居贫帽败自入市买之妪悦其貌遗以新帽时人以为达【世説新语】
　　王孝伯言名士不必须奇才但使常得无事痛饮酒熟读离骚便可称名士【同上】
　　司马太傅为二王题目曰孝伯亭亭直上阿大罗罗清疎【同上】
　　王衍尝为天下士题目曰阿平第一【王澄小字】庾家阿松第二【庾敳】处仲得第三【王敦】王孝伯【恭字】问王大曰阮籍何如司马相如王大曰阮籍胸中垒块故须酒浇之王佛大笑曰三日不饮酒便觉形神不复相亲【同上】
　　王蕴恭之父也小字阿兴世称茍子秀出阿兴清和【同上】
　　王济乗马渡水马不肯渡济曰必是惜锦连干今之紫襜是也令解去之马乃过水杜预谓晋帝曰王济有马癖和峤有钱癖帝问曰卿有何癖曰臣有左传癖【同上】
　　上常幸王济宅供馔甚丰悉贮琉璃器中蒸豚甚美问其故答曰以人乳蒸之上食未毕去【同上】
　　王济葬时贤毕至孙楚雅敬济而后来哭甚悲宾客莫不垂涕哭毕向灵牀曰卿常好我作驴鸣我为卿作之体似声真宾客皆笑楚顾曰诸君不死而令王济死乎【同上】
　　王蓝田尝食鸡子以筯刺之不得便大怒掷地鸡子圆转不止便下床以屐齿踏之又不得瞠甚掇纳口中齧破而吐之【同上】
　　王蓝田少有痴称王丞相以地辟之既见无所他问问来时米价蓝田不答直张目视王公王公云王掾不痴何以云痴【语林】
　　王恺奢豪有牛名八百里驳常莹其蹄角王济请以钱千万与牛对射而赌之恺自恃其能令济先射一发破的因据胡牀叱左右速探牛心来须臾而至一割便去【世説】
　　王忱每醉连日不醒自号上顿时人以大饮为上顿自忱始也【酒谱】
　　王忱任达不拘末年尤嗜酒一饮连日不醒或祼体而游其妇父常有惨忱乗醉吊之妇父恸哭忱与宾客十许人连臂被发祼身而入绕之三匝而出【世説】
