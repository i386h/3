<!-- { "loadSidebar": true } -->
　　王龟文懿公起子性高简常以光福里賔客多更住永达里林木穷僻构半隐亭以自适侍起河中庐中条乐宛陵山水乃从崔璵于宣歙【摭言】
　　崔元靖爲邑令于五月望日戒部民勿得杀生有朱赛者冒禁射杀一兎吏执就讯元靖谓之曰汝故犯吾禁欲阳罚耶欲隂罚耶朱度隂道逺诡词愿之及夜果见一黄衣吏来勾逮至公府仰望元靖冕服如王者坐堂上鞫勘如轮廻状朱受杖而还时刁黄山有虎咥人靖遣首吏孟完赍牒往摄之虎啣牒而至元靖数其罪当刑虎触堦死【太平广记】
　　柳公权自夏州入奏穆宗曰朕尝于佛庙见卿笔迹思之久矣即拜侍书学士后兄公绰寓书宰相李宗闵言家弟本志儒学先朝以侍书见用颇类工祝乃改文馆学士文宗复召侍书尝夜召对于庭烛穷而语未尽宫人以爉液濡纸继之从幸未央宫上驻辇曰朕有一喜边戍赐衣久不时今中春而衣已给公权爲数十言称贺上曰当贺我以诗宫人迫之公权应声成文婉切而丽诏令再赋复无停思上甚悦曰子建七步尔乃三焉【嘉话録】
　　柳公权论砚以青州石爲第一绛州者次之殊不言端石【苏易简砚谱】
　　柳公权书隂符经有防昌月日姓名爲马玘借去未还今知其子永稽能保惜在合肥江南文房物也【书史】
　　柳公绰有家法诸子仲郢皆束帯定省于中门之外公绰卒事公权如父每见未尝不束带爲京兆尹时遇公权必下马端笏立公权暮归必束带迎侍公权屡以爲言仲郢终不以官达少改【苏氏家语】
　　柳公绰始生三日伯父子华曰兴吾门者此儿也因小字起之【本传】
　　柳氏序训云余家升平里西堂书经子史皆有三本一本纸墨籖束以镇库一本长将披览一本次者后生子弟爲业【澄怀録】
　　柳公权书法结体劲媚自目一家文宗尝召与联句上曰人皆苦炎热我爱夏日长公权属曰薫风自南来殿阁生微凉他学士亦属继上独讽公权者以爲辞情皆足命题于殿壁字率径五寸上叹曰钟王无以尚也其迁少师宣宗召至御座前书纸三番作真行草三体竒秘之赐以器币且诏自书谢章无限真行当时大臣家碑志非其笔人以子孙爲不孝外夷入贡者皆别署货贝曰此购柳书尝书京兆西明寺金刚经有钟王欧虞褚陆诸家法自以爲得意凡公卿以书贶遗盖钜万而主藏奴或盗用尝贮杯盂一笥縢识如故而器皆亡奴妄言叵测者公权笑曰银杯羽化矣不复诘惟砚笔图籍自鐍秘之【唐书】
　　武宗尝怒一宫嫔久之既而复召谓柳公权曰朕怪此人若得学士诗一篇当释然公权略不伫思而成一絶曰不分前时忤主恩已甘寂寞守长门今朝却得君王顾重入椒房拭泪痕上大悦赐锦防二百匹命宫人上前拜谢之【太平广记】
　　柳少师与弟帖末云诚悬呈人多疑之以顔籀注汉书丞相衡传云字以表德岂人所自称柳不当称字然尝观逸少敬谢帖自云逸少白庐山逺公集卢循与逺书自云范阳庐子先叩头则古人称字盖或有之【法帖刋误】
　　柳仲郢爲谏议大夫后每迁必乌集升平第庭树防架皆满五日乃散咸通五年拜天平节度使乌不复集卒于镇【六帖】
　　会昌中坏铜像爲钱柳仲郢爲铸钱使吏请以字识钱不答既淮南铸防昌字久之僧反取爲钟钹云【本传】
　　柳子厚善论爲文余以爲不止于文万事有诀尽当如是况于画乎何以言之凡一景之画不以大小多少必须注精以一之不精则神不专必神与俱成之神不与俱成则精不明必严重以肃之不严则思不深必恪勤以周之不恪则景不完故积惰气而强之者其迹软懦而不决此不注精之病也积昬气而汩之者其状黯猥而不爽此神不与俱成之弊也以轻心挑之者其形脱略而不圆此不严重之弊也以慢心忽之者其体疎率而不齐此不恪勤之弊也故不决则失分解法不爽则失潇洒法不圆则失体裁法不齐则失慢法此最作者之大病也然可与明者道【郭熙林泉髙致】
　　柳子厚诗在陶渊明下韦苏州上退之豪于竒险则过之而温丽靖深不及也所贵乎枯淡者谓其外枯而中膏似澹而实美渊明子厚之流是也若中边皆枯澹亦何足道佛云如人食蜜中边皆甜人食五味知其甘苦者皆是能分别其中边者百无一二也【东坡诗话】
　　柳子厚守柳州日筑龙城得白石微辨刻画曰龙城柳神所守驱厉鬼山左首福土氓制九丑此子厚自记也退之作罗池庙碑云福我兮夀我驱厉鬼兮山之左盖用此事彦【周诗话】
　　柳宗元自永州司马征至京师意望録用一日诣卜者问命且告以梦曰余柳姓也昨梦柳树仆地其不祥乎卜者曰无苦但忧逺官耳夫生则柳树死则柳木木者牧也其牧柳州乎卒如其言【续前定録】
　　吕温嘲柳州柳子厚柳州栁刺史种柳柳江边柳管依然在千秋柳拂天【全唐诗话】
　　柳子厚诗云盛时一失贵反贱桃笙葵扇安敢当不知桃笙爲何物偶阅方言簟宋魏之间谓之笙乃悟桃笙以竹爲簟也梁简文答南王饷书云五离九折出桃枝之翠笋乃谓桃枝竹簟也桃枝出巴渝间杜子美有桃竹歌【东坡诗话】
　　柳子厚贞符晋説虽模写前人体裁然自出新意可谓文矣【宋景文笔记】
　　薛平仆射出镇浙西府元平曾有留别诗曰梯山航海几﨑岖来谒金陵薛大夫毛髪监时趋剑防衣冠俨处拜冰壶诚知两轴非珠玉深愧三缣防旅途明日过江风景好不堪囘首望勾吴平闻曾出境追还靡留数日曾又献白马诗曰白马披鬃练一团令朝被绊欲行难雪中放去空留迹月下牵来只见鞍向北长鸣天外逺临风斜控耳边寒自知毛骨还应异更请孙阳仔细看平曰若不留绊行轩得观其毛骨遂以殊礼相待【嘉话録】
　　唐时黄河不闻有决溢之患唐书惟载薛平爲郑滑节度使始河溢瓠子东泛滑距城才二里许平按求故道出黎阳西南因命其从事裴泰往请魏博节度使田正正许之乃籍民田所当者易以他地疏导二十里以杀水悍还壖田七百顷于河南自是滑人无患此外无所纪盖河朔地天寳后久属藩臣而事不闻朝廷也而汴河亦不闻疏通之事惟郑畋集载爲相时汴河淀塞请令河阳节度使于汴口开导仍令宣武感化节度使严帖州县封闭公私斗门感化即徐州也【春明退县録】
　　唐薛逢诗云病来犹作晋春秋郝氏注以桓彝称褚裒之言当之愚谓作者撰述也皮里春秋不过言其内有褒贬耳何撰述之有此盖指孙盛春秋以爲言耳【林泉随笔】
　　薛季昶爲荆州长史梦猫儿伏卧于堂限上头向外以问占者张猷猷曰猫儿者牙伏门限者阃外之事君必知军马之要未旬日除桂州都督岭南招讨使【朝野佥载】
　　薛中书元超谓所亲曰吾不才富贵过分然平生有三恨始不以进士擢第娶五姓女不得修国史【隋唐嘉话】
　　河东李员居长安延寿里元和初室西隅有声若韵金石俄有歌者音清越久不已数夕闻焉后至秋始六日夜雨隤堂北垣明日得一仅尺余制用金形状竒古盖千年之器也【全唐诗序】
　　进士赵合太和初游五原夜卧沙碛闻沙中女子悲吟起问之自陈姓李家奉天城南小李邨往省姊道遭党羗挝杀于此今已三年倘能归骨必有以报合如言收骨擕至奉天访得小李村葬之明日见此女来谢曰吾大父有演叅同契续混元经子能穷之龙虎之丹不日成矣合受之究其元微得度世【同上】
　　许瀍开成初进士也尝游河中忽大病亲友环守三日蹶起取笔大书于壁曰晚入瑶台露气清坐中唯有许飞琼尘心未尽俗缘在十里下山空月明明日惊起又取笔改第二句曰天风飞下步虚声兀然如醉良久渐言曰昨梦到瑶台有仙女三百余人一人自云许飞琼遣赋诗及成又令改曰不欲世间知有我也既毕甚被赏叹若有人导引得囘【逸史】
　　唐薛能南园诗天子优贤是有唐鉴湖恩赐贺知章他年我若成功去乞取南园作醉乡【山堂肆考】
　　张延赏判度支有狱颇寃滥公召吏严戒旬日须了明日案上有小帖子曰钱三万贯乞不问此狱公怒更促之明日帖子云五万贯公亦怒明日复见帖子曰钱十万贯遂止不问所亲问之公曰钱至十万通神矣无不可爲之事吾惧及祸不得不止也【幽闲鼓吹】
　　范希朝将赴镇太原辞省中郎官既拜而言曰郎中有事但处分希朝希朝第一遍不应亦且恕至第三遍不应即任郎中员外下手插打得插打爲造箭者插羽打干言攒箭射我也【嘉话録】
