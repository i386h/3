<!-- { "loadSidebar": true } -->
　　宣宁废县在城西北八十里本辽宣徳县置徳州昭圣军金废州改县曰宣宁大同府元因之明省云中辨　大同之号云中郡也兆于后周昉于唐相沿且千数百载昔苏秦説燕文侯曰燕西有云中九原赵武灵王二十六年攘地北至代西至云中九原又尝欲将士大夫繇其境直南袭秦是二郡者赵之西界秦之北界也秦置云中郡汉因之领县十一治云中后汉无犊和阳夀以定襄郡之定襄成乐武进焉汉末郡废入新兴郡后魏仍置云中郡领延民县太平真君七年以云中县属永安郡之定襄永熙中又置云阳县郡本朔州改曰云州此元魏以前云中郡之大略也今之大同汉雁门郡之平城元魏之代都也代公猗卢六年城盛乐为北都修故平城为南都天兴初置司州太和中改恒州洎齐天保中州废为恒安镇太平县终魏齐之世不闻以平城为云中郡也后周始改太平县曰云中隋曰云内恒安镇属焉唐贞观十四年自朔州北定襄城徙云州暨定襄县来治洎开元二十年改定襄县为云中平城之号云中于是乎始吕令问赋平城曰云中古城是也夫秦汉之云中古城以唐志覈之云中都防府为近其地负隂山带黄河即元魏之盛乐故都也然元魏之盛乐以为后汉之云中郡地则可以为秦汉之云中郡城则不可何者范史郡国志凡县名先书者必郡所治而二汉云中郡胥治云中县以是知盛乐之非云中故郡也今即以唐志推之龙朔三年置云中都防府麟徳元年改单于大都防府东北距朔州五百五十七里计其距恒安镇盖不翅四五百里而后人乃概号为云中亦已疎矣其説兆于后周昉于唐而辽西京志又从而实之谓赵武灵王尝置云中郡于此又谓云中县赵置是盖以唐郡为汉郡而不知唐之置云州于恒安镇与侨郡同匪故郡也辽志业以大同为云中郡故以奉义为汉陶林怀仁为汉沙南二县胥云中属也以汉地覈之当在平城之西北不当在平城之东南其谬盖与云中郡之説等又尝考之唐之中受降城西二百里有大同川其东为故大同城又尝于朔州鄯阳县东三十五里置大同军城胥非大同川故地也辽重熙十七年西夏犯边始析云中置大同县而辽志云大同县本大同川地然则古郡县之迁移而寖失其真者又可胜道哉大同辨　今大同县汉平城地也魏属新兴郡晋属雁门郡后魏属代郡隋为云内县初属朔州后属马邑郡有纯真山白登山武周山有隰水【见隋志】唐贞观置定襄县寻废开元复置县曰云中为云州治辽析云州置大同县金元以后皆无异名周辽志暨明一统志山西旧通志皆指县地为大同川地考唐书中受降城西二百里大同川有天徳军大同川之西有天安军皆天寳十三载置天徳军乾元后徙屯永济栅故大同城也元和九年李吉甫奏修复旧城北有安乐戍此皆在长城之外距今县七百余里旧志胥悮
　　唐镇北大都防府有大同长宁二县非此大同怀仁县
　　汉志陶注孟康曰音汪属雁门郡　续汉志云中郡沙南县有兰池城
　　辽志西京奉义县本汉陶林县地后唐武皇与太祖会此辽析云中置户三千　怀仁县本汉沙南县元魏葛荣乱县废隋开皇二年移云内于此大业二年置大利县属云州改属定襄郡隋末防突厥李克用败赫连铎驻兵于此辽改怀仁在京南六十里　辽析云中县地置怀仁县因太祖与晋王李克用面会东城取怀想仁人之义
　　隋志定襄郡注开皇五年置云州总管府大业元年府废统县一大利注大业初置带郡有长城有隂山有紫河
　　按此则大利当在朔州左云北怀仁要云内县地也辽史尚宜覈
　　旧志怀仁汉置沙南县后魏废隋大业初置大利县辽析云中县地置怀仁县金升云州元复名怀仁大同路
　　国朝并安东中屯卫于县分八里三佃一所雍正四年又并大同前卫八村于县名前卫里
　　怀仁辨　辽志懐仁即汉沙南按沙南在汉属云中郡今大同乃云中东境也后人误以平城为云中郡指隋后之疆域为两汉疆域宜其多舛怀仁在大同府西南七十里与汉雁门郡之陶为近沙南见桑钦水经河水又东过云中桢陵县南又东过沙南县北从县东屈南过沙陵西今归化城有沙陵湖则沙南应更在沙陵之北又考怀仁北郭外有北沙河南郭外有南沙河即旧志所谓沙泉也然此泉自明季始着不得据以解汉之沙南而桑干枝水俗名南池池北有陶县之故城在十五里内
　　山隂县
　　山隂汉隂馆地北魏属神武郡北齐改太平郡隋置神武县属马邑郡唐废辽置河隂县属应州金改山隂置忠州元仍山隂至元二年并金城入寻复置明大同府应州今则直大同府
　　按山隂即河隂以在桑干河南曰河隂在复宿山北曰山隂
　　应州
　　汉志雁门郡秦置句注山在隂馆莽曰填狄属并州领县十四　善无注莽曰隂馆　沃阳注盐泽在东北有长城西部都尉治莽曰敬阳　疆隂注诸闻泽在东北莽曰伏隂　中陵注莽曰遮害　隂馆　埒注莽曰填狄亭　繁峙　楼烦　武州　陶　剧阳崞　平城　马邑
　　后汉志雁门郡十四城　隂馆　繁峙　楼烦　武州陶　剧阳　崞　平城　埒　马邑　卤城
　　广武　原平　疆隂
　　后魏属神武郡北齐属太平郡后周郡废置隂城县隋废唐置金城
　　辽志应州彰国军上节度唐武徳中置金城县后改应州【以龙首雁门二山南北相应故名】后唐明宗州人也天成元年升彰国军节度兴唐军寰州焉辽因之北龙首山南雁门兵事属西京路部署司统县三　金城本汉隂馆县地汉末废为隂馆城大业末防突厥唐始置金城县辽因之　浑源县　河隂县本汉隂馆县地初朔州清宁中来属【河隂即山隂】
　　辽开泰三年三月戊申云应朔州置转运使
　　元志唐末置应州后唐升彰国军元初仍为应州领金城山隂二县至元二年山隂并入金城后复置州治在金城
　　卤城在州境汉为卤城县代郡后汉雁门郡　明洪武七年以州大同府
　　国朝顺治十六年裁安东中屯卫并应州领山隂县今山隂则直大同府
　　浑源州
　　赵孝成王十九年以汾门与燕易平舒浑源乃肇于平舒
　　汉为平舒崞二县地平舒属代郡莾曰平葆崞属雁门郡莾曰崞张
　　元魏神武郡石城县隋为平寇县唐为崞县属代州后唐置浑源县以浑源川名或云因八水合而浑流故名属应州辽仍旧金升为州仍置县在郭下并置司候司元改恒隂县西京【即今大同府】至元四年省入州明调安东中屯卫中前二所分守
　　尹耕三曲阳辨　按汉地里志曲阳有二一曰上曲阳属常山郡注曰在恒山北谷即禹贡恒水所出处有恒山祠一曰下曲阳属涿鹿郡注曰今鼔聚昔阳亭晋荀呉灭鼓即此常山有上曲阳故此加下今正定府复有曲阳县既非鼔聚又不在恒山北谷是三曲阳也攷定州志曰曲阳即秦所志曲逆后因之有曲逆溪在城北曲而西流汉地里志曰曲逆属中山国蒲水所出东入濡又曰濡水在城北曲而西流故曰曲逆章帝丑其名改曰蒲隂则今之曲阳为汉之曲逆明矣今曲阳既为曲逆则恒山祠古在上曲阳不在今曲阳也舜北巡守曰至于北岳汉武修封还至上曲阳祀恒山皆不在今曲阳也飞石之説胡为者哉故尝断之曰上曲阳以山得名言在恒山之阳也曲逆以水得名言其水之曲流也上曲阳既在北谷山行峻絶其废遂久曲阳曲逆同而转逆为阳后人以其去岳逺而无征复为飞石之説以文之唐人失河北石晋割燕云宋人守正定咸不能至岳下奉玉帛而且便其在曲阳也经千年无更正之者则夫表峙镇之方备柴告之典复唐虞会同之迹不有待于今日耶若必求上曲阳遗址祠之则唐虞秦汉都平阳闗中车马自西南而来入山而北故于山阳之谷建邑置祠今盖俎豆率自北而南亦何必谷中之上曲阳也修岳麓扫土之遗正曲逆飞石之谬于浑源州可也
　　灵邱县
　　魏天平二年置恒州灵邱郡又置北灵邱郡领灵邱莎泉二县
　　隋书后魏置灵邱郡后齐省莎泉县入焉后周置蔚州又立大昌县开皇初郡废县并入焉大业初州废灵邱属雁门郡
　　唐蔚州兴唐郡本安边郡雁门郡之灵邱上谷郡之飞狐县地唐初没突厥武徳六年置州并置灵邱飞狐二县侨治阳曲七年侨治繁峙八年侨治秀容故北恒州城贞观五年破突厥复故地还治灵邱开元初徙治安边至徳二载更郡名复故治领灵邱飞狐兴唐三县　东北有横野军乾元元年徙天成军合之而废横野军西有清塞军本清塞守捉城贞元十五年置
　　按魏置北灵邱郡在梁大同元年时犹未名蔚州也后周改灵邱郡为蔚州隋乃以县州金为成州元明俱蔚州县西北有唐河出髙是山周职方并州川曰呕夷是也
　　宋起凤灵邱辨　灵邱之见称于孟氏注已明释其为齐下邑也按是邑在周慎靓王二年齐已命名以今舆地考之当山左其建置废革山左属邑自有成书不具论独是疑者或谓今之邑其齐地之旧乎或谓邑之名同时有两称乎皆非也攷周威烈王二十三年戊寅晋大夫魏斯赵籍韩防三分晋地为诸侯邑时为赵西北边尚未有邑在威烈王二十三年之前犹属晋其明年属赵明矣齐地之广无逾赵之中山燕之易水而至云中上谷间者是説也可以无辩而同时两邑之议不容无言子舆责蚳鼃之辞灵邱盖慎靓王时齐有是邑赵固未尝设也至周赧王八年甲寅赵始传及武灵与肥义谋易服骑射虽中为公子成谏止然数出境防猎卒葬此终未置邑中间歴秦楚垂九十九年汉髙帝兴乃于十一年乙已冬命太尉周勃入代击陈豨豨乃奔此破其军因有武灵之邱始置邑名焉由汉髙遡周慎靓王相去凡一百一十有五年前此百余嵗而以灵邱独显者齐邑也后此百余嵗而以灵邱并著者汉邑也地隔千余里世易四五姓名虽同而迹则异岂得以齐诬赵并以赵诬汉乎故不可辩
　　广灵广昌灵邱三县明皆大同府蔚州在周秦汉胥为代地
　　国朝改蔚州属宣化而三县仍大同府为紫荆倒马
　　二闗出入要地
　　广灵县
　　广灵即汉之延陵唐为安边县又改兴唐县属蔚州后唐同光二年契丹寇蔚州始置广陵县元改广灵广昌县
　　广昌县前汉代郡注云涞水东南至容城入河过郡三行五百里并州寖莾曰广屏隋改名飞狐属上谷郡唐飞狐与灵邱兴唐同蔚州宋升为飞狐军辽复为县至明方复名广昌崇祯间更为广川州兼治灵邱广昌二县寻复旧今县因旧名而飞狐口仍为要地
　　无终即今玉田去广昌越七八百里旧通志县志指广昌为古无终地宜覈
　　日知录春秋时代尚未通中国赵襄子乃言从常山上临代代可取也正议曰地道记云恒山在上曲阳县西北百四十里北行四百五十里得恒山岋号飞狐口北则代郡也水经注引梅福上事曰代谷者恒山在其南北塞在其北谷中之地上谷在东代郡在西此则今之蔚州乃古代国项羽徙赵王歇为代王歇更立陈余为代王汉髙帝立兄刘仲为代王皆此地也【今蔚州东二十里相传有代王城】十年陈豨反十一年破豨立子恒为代王都晋阳【髙祖纪】则今之太原县矣孝文纪则云都中都【陈豨同】而文帝过太原复晋阳中都二嵗【如淳以为先都晋阳后迁中都】又立子武为代王都中都则今之平遥县矣【正义引括地志中都故城在汾州平遥县西南十二里】又按卫绾代大陵人大陵今在文水县北而属代代都中都故也代凡三迁而皆非今代州今代州之名自隋始
