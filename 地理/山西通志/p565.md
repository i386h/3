<!-- { "loadSidebar": true } -->
　　司空图字表圣河中虞乡人舆子咸通末擢进士礼部侍郎王凝特所奬待凝贬商州图感知已往从之凝起拜宣歙观察使辟置幕府召为殿中侍御史不忍去凝府台劾左迁光禄寺主簿分司东都卢携嘉图节常与游携还朝过陜虢属观察使卢渥曰司空御史高士也渥即表为僚佐会携复执政召拜礼部员外郎寻迁郎中黄巢之难将奔不得前图弟奴段章陷贼执图手曰我所主张将军喜下士可往见之无虚死沟中图不肯往遂奔咸阳间关至河中僖宗次凤翔拜知制诰迁中书舍人后狩宝鸡不获从又迁河中龙纪初复拜旧官以疾解景福中拜谏议大夫不赴后再以户部侍郎召谢阙下数日即引去昭宗在华召拜兵部侍郎以足疾固自乞会迁洛阳诏入朝图阳堕笏趣意野耄柳璨知无意于世乃听还图本居中条山王官谷有先人田遂隐不出作亭观素室悉图唐兴节士文人名亭曰休休作文以见志曰休美也既休而美具故量才一宜休揣分二宜休耄而瞆三宜休又少也惰长也率老也迂三者非济世用则又宜休因自目为耐辱居士预为塜棺岁时祠祷图与闾耆老相乐王重荣父子雅重之数馈遗弗受尝为作碑赠绢数千图置虞乡市人得取之一日尽时寇盗所过残暴独不入王官谷士人依以避难梁初召为礼部尚书不起闻洛阳信不食卒年七十二图无子以甥为嗣尝为御史所劾昭宗不责也
　　薛廷珪逢子进士及第大顺初以司勲员外郎知制诰迁中书舍人从次华州引拜左散骑常侍称疾免客成都光化中复为舍人累尚书左丞以官告使至汴客将讽其拜廷珪佯不晓曰吾何德敢受令公拜乎及见卒不肯加礼
　　杨仲昌字蔓元琰子以通经为修文生调河阳尉对防擢第一授蒲州法曹防军判入异等迁监察御史坐累为孝义令鸾降庭树太守萧忠表其政徙下邽终吏部郎中仲昌资长于吏常分父邑租赈宗党御身以约善与人交士乐从游焉
　　五代
　　王瓒河中人重荣诸子事梁为诸卫大将军泰宁镇国军节度使末帝时为开封尹贞明五年代贺瓌为北面行营招讨使自黎阳渡河攻澶州不克退屯杨村扼河上流与晋人相持经年大小百余战卒无功代还复开封尹唐兵过宛朐瓒驱率市人登城拒守及攻封丘门瓒开门迎降庄宗劳而起之曰朕与卿家世婚姻然人臣各为其主耳复何罪因以为开封尹迁宣武军节度使已而以忧卒赠太子太师
　　卢文纪字子持祖简求唐太原节度使父嗣业右补阙文纪举进士事梁为刑部侍郎集贤殿学士唐明宗时为御史中丞初上事诸道进奏官贺文纪据牀端笏台吏通名赞拜请悉复中外官校考法将相天子自书之诏虽施行而官卒不考迁工部尚书贬石州司马久之为秘书监太常卿奉使于蜀过凤翔时废帝为凤翔节度使文纪为人形貎魁伟语音琅然废帝竒之后入立欲择宰相左右皆言文纪及姚顗有人望废帝因悉书清望官姓名内琉璃瓶中夜焚香祝天以筯挟之首得文纪欣然相之拜中书侍郎同中书门下平章请罢五日起居复唐故事开延英冀得从容奏议天下事因诏宰相有事不以时诣閤门请对及北征至河阳劝帝扼桥自守不听晋初罢为吏部尚书累迁太子太保致仕周初拜司空于家卒年七十六赠司徒
　　杨彦询字成章河中宝鼎人少事青州王师范师范聚书万卷使彦訽掌之以聪悟见亲信师范降梁乃之魏事杨师厚为客将魏博入晋因留事晋为引进副使奉使吴蜀常称防歴德州刺史羽林将军晋高祖鎭太原以彦询为太原节度副使后欲拒命彦询不敢正言因曰太原之力能与唐敌否公其审计之高祖左右以彦询异议欲杀之高祖遽止之曰惟副使一人我自保之乃免为宣徽使数往来辽帐中辽太宗爱其为人明年拜感德军节度使复入为宣徽使又拜安国军节度使天福七年徙镇镇国遭岁大饥为政有惠爱罢为右金吾卫上将军卒年七十四赠太子太师
　　张藏英猗氏人唐相嘉贞后侨范阳后唐末举族为贼孙居道所害藏英年十七仅免后逢居道于幽州市引佩刀刺之不死为吏所执节帅赵德钧壮之释不问以补牙职后因居道避地关南求为关南都巡检使至则微服擕铁挝匿居道舍侧伺其出击之仆于地齧其耳噉之遂擒归设父母位陈酒肴缚居道于前号泣鞭之脔其肉经三日刳其心以祭即诣官首服官为上请而释之燕蓟间称报雠张孝子辽用为卢台军使兼盐制置使领坊州刺史周广顺三年率内外亲属并部兵千余人及煮盐户长幼七千余口牛马万计舟数百艘航海归周至沧州刺史李晖以闻令馆于封禅寺俄赐袭衣银带钱千万绢百匹银器鞍勒马世宗授德州刺史召归询备边防藏英请以深州李晏口置砦及诱境上亡命隶军悉从之以为缘边招収都指挥使赐名马金带藏英遂筑城李晏口累月募劲兵数千人王彦超巡边为辽所围藏英率新募兵驰往击之转战十余里辽人解去改濮州刺史仍领边任辽将高牟翰扰边藏英追击于胡卢河北自旦至晡杀伤甚众牟翰遁后领兵巡乐寿辽骁将姚内斌侦知藏英兵少以精骑二千阵县北藏英率麾下击之自辰及申士皆殊死战内斌遂解去降玺书褒美征瓦桥关为先锋都指挥使败辽骑数百于关北下固安县又改关南排阵使宋初迁瀛州练使并防关南军建隆三年卒年六十九
　　宋
　　袁彦河中河东人少以趫勇隶奉国营汉干祐中周祖讨李守贞置麾下及镇邺为部直小将周广顺中世宗在澶渊迁亲事都校改开封府歩直指挥使显德初授内外歩军都军头泉州刺史寻改岳州防御使从征寿州为城北造竹龙都部署载甲士数百攻其城又修涡口桥成世宗幸焉因立镇淮军命彦为武信军节度权侍卫歩军都指挥使又为淮南道行军马歩军副都指挥使赐衣服金带鞍勒马铠甲器仗太祖下涤阳擒皇甫晖姚凤彦皆有劳诏褒之又令屯下蔡以逼寿春从攻濠泗擒南唐将许文緽边镐等师还授歩军都指挥使领彰信军节度六年春命发近畿丁壮浚五丈河恭帝时命移保义军宋初加检校太尉来朝改镇曹州干德六年移静难军开保二年移鄜州五年罢镇归卒年六十六景德四年特录其孙昭庆为借职大中祥符八年特迁殿直
　　高冕字子庄河中虞乡人锡兄子周显德中诣阙上书称防擢谏议大夫宰相范质以为超擢太过特授将仕郎守右补阙赐赍加等宋初由膳部都官员外郎累至膳部郎中出知益州雍熙二年卒年五十赠右谏议大夫录其子埀休
　　裴瑾万泉人仕至永清军节度掌书记干德初转右补阙隶职如故开宝初加上柱国
　　裴济字仲溥绛州闻喜人唐相耀卿八世孙徙河中少事晋邸纠同辈过失被谮出补太康镇将谮者寻坐法太宗知济可任补殿直为天威军兵马监押又令监军易州辽攻城不能下迁西头供奉官太平兴国末江表盗起命为巡检迁崇仪副使召还迁使监戍兵于威虏军次镇州贼骑夜扣城门大呼曰官军至矣州将促开关济遽止之曰此必妄也及旦果有敌兵遯去上嘉之迁西上閤门使定州都监就加行营钤辖寻知定州契丹三万骑来攻逆击于徐河斩数千级获牛马铠仗甚众淳化初判四方馆寻为镇州行营钤辖又与李继隆击贼于唐河济短兵陷阵贼大败走优诏褒美初继隆以济性刚不悦之及是恨相知之晩改四方馆使知定州徙天雄军钤辖迁客省使复知定州至道二年改内客省使知镇州立春出土牛卒挟牛去济亟命擒之果有窃发者数十人已刼间矣悉搜捕腰斩之军民肃然济在镇定十五年威绩甚着召还知天雄军咸平初领顺州练使知灵州兼都部署谋缉八镇兴屯田民甚赖之三年清远军陷夏人断饟道絶援军济刺指血染奏求救甚急兵不至城陷死之特赠镇江军节度三子竝优进秩济有声望及没夏人皆惜景德中济妻永泰郡君景氏卒特诏追封平阳郡夫人诸子给奉终丧子德裕虞部郎中德基如京使德丰殿中丞济兄丽泽弟丽正竝进士及第丽泽右补阙丽正金部员外郎丽正子德舆殿中丞
　　裴德裕济子以录廕自四门助教拜太子右赞善大夫累官少府监勲上柱国爵开国侯以老分司西京为吏廉清不扰始知蓬绛解虢泽沂六州皆有能政
　　刘综字居正河中虞乡人少依外兄通远军使董遵诲遵诲尝遣贡马太祖嘉其敏辨将授三班综自陈素习词业愿应科举及还上解真珠盘龙衣令赐遵诲综辞曰遵诲人臣安敢当此上曰吾委遵诲方面不以此为疑也雍熙二年第进士为卭州军事推官就改永康军判官迁大理评事判眉州转太仆寺丞代还对便殿言益州长吏望慎择其人上嘉之改太子中允未几果有李顺之扰复召见面赐绯鱼寻为三门发运司水陆转运使通判大名府服阕知建安军请降天长军为县隶扬州以六合县隶建安军自是民力均济时淮南转运使王嗣宗兼发运使请复置都大发运司专干其职至道二年迁太常丞职事修举多称荐之咸平初判三司都理文凭由司出为河北转运副使尝言州县幕职官以昏耄放罢者其间实有廉谨之士全借禄廪以济朝夕望自今竝除致仕官又言法官断狱皆引律令及其奏御复云虑未得中别取进止殊非一成不变之道望降防约束时河北幕职州县官多不习风俗请竝以河朔人充之徙陜西转运副使转太常博士梁鼎议禁解盐官自货鬻命综与杜承睿制置青白盐事综条上利害力言非便卒罢其事时献言者多请弃灵州综上言曰国家财力雄富士卒精鋭而未能剪除凶孽者诚以赏罚未行而所任非其材故也今或轻从羣议欲弃灵州是中贼之奸计矣且灵州民淳土沃为西陲巨屏所宜固守以为扞蔽然后于浦洛河建军城屯兵积粮为之应援此暂劳永佚之势也况镇戎军与灵州相接今若弃之则原渭等州益须设备较其劳费十倍而多则利害之理昭然可验矣俄充转运使四年议于镇戎军置屯田务录唐安国镇制置城壕镇戎古记石本以进诏从其请俄诣阙奏事称防赐金紫缗钱五十万复遣涖职又尝言西川荆湖江浙福建广南知州或地居津要或户口繁庶望亲加选任其执政旧臣及给舍以上知州处亦宜择通判又京朝官当任远官者率以父母未葬为辞宜禁从之五年拜工部员外郎兼侍御史知杂事六年迁起居舍人再为河北转运使继领漕任号为详练上眷曯甚厚警急辄资其奏处辽请和乃遣近臣谕以擢用意景德三年召拜户部员外郎枢密直学士勾当三班院言御史员数至少望诏两制以上各举才堪御史者充三院共署十员苦出使按狱官吏能否生民利病刑狱枉滥悉得察举四年西幸道出河阳权知孟州事复知并州以政绩闻州民乞留优诏嘉奬归朝知审官院改吏礼二部郎中充职兼知通进银台封駮司大中祥符四年馆伴契丹使因作大雪歌以献即命同知贡举俄权知开封府以贵要交结富民奏授试秩颇紊公政请加抑止从之七年求典河中上以大宁宫庙长吏奉祠而综艰于拜起命知庐州明年授右谏议大夫八年卒年六十一综强敏有吏材所至抑挫豪右振举文法时称干治子建中正中竝赞善大夫弟绰淳化三年进士官刑部郎中
