<!-- { "loadSidebar": true } -->
　　朱选天长人仁宗初知河中府忠厚有守上称为长者杨偕坊州中郡人歴知河中府时元昊反刘平石元孙皆战没偕驰告延州曰大兵十万且至矣其具刍粮储什器以俟贼闻遂解去夏竦议増土兵偕言不便时赖其言遂至不扰
　　梅挚字公仪成都新繁人第进士为侍御史言多触贵戚同知嘉祐二年贡举以右谏议大夫知河中府卒挚性淳静不为矫厉之行政迹如其为人
　　赵尚寛字济之河南人安仁子知平阳县邻邑有大囚十数破械夜逸杀居民将犯境尚寛趣尉出捕曰盗谓我不能来方怠惰易败也宜急往毋使得散漫又遣徼巡兵蹑其后悉获之嘉祐中考课第一又徙知河中府神勇卒苦大校贪虐刋匿名书告变尚寛命焚之曰妄言耳众乃安已而奏黜校分士卒他营官至司农卿卒诏赐钱五十万
　　蒋堂字希鲁常州宜兴人第进士仁宗时以天章阁待制发运江淮前后五年不一载物遗汴京权贵上嘉之就除河东路都转运使未行知洪州又以枢宻直学士知河中府以礼部侍郎致仕卒
　　赵瞻字大观厔人仁宗时知万泉捐圭田修学宫士自逺而至改知夏县作八监堂书古贤令长治迹以自鉴移知永昌县治平中以濮议繇侍御史出通判汾州元祐三年擢签书枢宻院事四年同知院事卒諡懿简
　　狄青西河人初御马直累擢枢宻副使出平侬智髙复为枢宻副使迁防国军节度使河中尹还至汴京拜枢宻使以同平章事出判陈州卒赠中书令諡武襄
　　顔太初字醇之顔子四十七世孙居彭城博学有隽才第进士为临晋主簿政声焯着因事至同州葬通判宋武父子苏舜钦表其事于墓左后为南京国子监説书卒
　　朱夀昌字康叔州天长人以父巽防至知广徳军母刘氏巽妾也方娠而出夀昌生数嵗始归母子不相见五十年熈宁初与家人辞诀弃官入秦遂得之于同州夀昌以养母故求通判河中府数嵗母卒居丧几丧明累官司农少卿卒
　　范纯仁字尧夫仲淹子第进士熈宁中知河中府元丰中复知河中府诸路阅保甲妨农论谏甚力録事参军宋儋年暴死纯仁使其子弟视丧小殓口鼻血出纯仁疑其非命按得其妾与小吏奸因会置毒鼈肉中纯仁问食肉在第几巡曰岂有既中毒而尚能终席者乎再讯之则儋年素不食鼈其曰毒鼈肉者盖妾与吏欲为变狱张本以避死尔实儋年醉归毒于酒而杀之遂正其罪元祐初同知枢宻院事三年拜尚书右仆射兼中书侍郎明年罢逾年加观文殿大学士知太原府其境土狭民众惜地不葬纯仁遣僚属收无主烬骨别男女异穴葬者三千余又推之一路葬以万数计夏人犯境朝廷欲罪将吏纯仁自引咎求贬有诏贬官一等再徙复召转右仆射再出外入党禁卒諡忠宣纯仁尝曰吾生平所学得之忠恕二字一生用不尽而仲淹尝谓诸子纯仁得其忠云
　　孙路字正甫开封人第进士司马光用其言乃不弃河湟徽宗时歴知太原河中府卒
　　狄棐字辅之潭州长沙人第进士以枢宻直学士知河中府有中贵人过郡言将援棐于上前棐答以他语退谓所亲曰吾湘潭一寒士今官侍従可以老而自汚耶为政恺悌不为表襮死之日家无余赀
　　潘夙字伯恭美从孙生于将家能留心边务神宗时以直昭文馆知河中府终光禄卿
　　楚建中字正叔洛阳人第进士知荣河县民苦盐税不平建中约田多寡以为轻重元祐中文彦博荐为戸部侍郎不拜卒
　　游师雄字景叔学于张载第进士熟西事建洮州隽功绍圣中以衞尉少卿知河中府终直龙图阁
　　范百禄字子功成都华阳人镇兄子第进士累任华要多所论列元祐中拜中书侍郎罢为资政殿学士知河中府卒
　　孙载昆山人绍圣初为河中府户曹更三守皆立威严者载独与之争持曲直不事诡随后除河东转运判官时称为循吏
　　宇文昌龄字伯修成都防流人第进士涖官所至有声绍圣中知河中府后以戸部侍郎卒诏为封防送官给其葬费
　　晁补之字无咎济州钜野人宗慤曽孙举进士试开封及礼部别院皆第一徽宗初以国史编修实録检讨官为谏官管师仁所诬奏出知河中府修河桥以便民民画祠其像后号归来子卒补之苏门四学士之一也
　　晁咏之字以道济州钜野人补之从弟举进士又举宏词一时诵其文为河中教授元符末应诏上书论事罢官后提崇福宫卒
　　郭忠孝字立文河南人逵子受易中庸于程氏第进士宣和间为河东路提举盗贩盐者众止治其首余悉寛贷宰相王黼怒之坐免靖康初命提防永兴军刑狱措置保甲忠孝得胜兵三万遣兵趣泽潞听宣抚司节制永兴帅范致虚入援忠孝曰金人深入而河东无守备不致坐困乎愿分兵走太行扼其归路遂以蒲县军三千破金人于猗氏逾绛州破太平砦入平阳郛会淆渑师溃乃引还后殉永兴城
　　王辟之临淄人为河东县令吏治肤敏常慕夷齐髙节乃毁淫祠作新庙祠之
　　郝仲连昌元人建炎初金人犯河中守臣席益遁去时仲连引兵屯河中就权府事率众与金人力战度不能守先自杀其家人城陷不屈而死
　　蒲夀晟咸淳间知蒲州性俭约于民毫无所取建曽井汲水二瓶置座右人颂之曰曽氏井泉千古冽蒲侯心事一般清
　　金
　　牛徳昌字彦钦蔚州定安人皇统二年进士为万泉令属蒲陜荐饥羣盗充斥州县城门昼闭徳昌到官即日开城门縦百姓出入牓曰民苦饥寒剽掠乡聚以偷旦夕之命甚可怜也岂奸宄比耶能自新者概不问贼皆感激解散县境以安府尹王伯龙嘉之礼待甚厚累官太原尹卒赠中奉大夫
　　李愈绛州正平人正隆间词赋进士歴武定节度西京留守宪台防察皆最改知河中府事
　　马伯禄字天锡三河人幼志学事继母孝登大定二年词赋进士调武清簿歴龙水令同知北京路转运使南京提刑侍御史所至皆以清直能干闻转知河中府事卒諡忠贞
　　王蔚香河人大定间为良乡丞有卓异绩超授河东北路转运使防为诸路最加知河中府
　　吴铸长春人大定三年宰荣河抚民有方蝗不入境旱祷即雨民刻石颂之
　　张万公字良辅东平东阿人幼聪悟喜读书登正隆二年进士第章宗初为彰国军节度使明昌二年拜参知政事六年知河中府时军兴调发丛剧悉为寛假使民力易办人为绘像于薰风楼又建去思堂寻入为平章政事封夀国公卒諡文贞配享章宗庙庭
　　刘从谦字光甫以明经擢进士泰和元年任万泉主簿寛猛适中举错有法尝罄俸资以修庙学祀名宦
　　李复亨字仲修河津人年十八举进士调临晋县主簿防送官马入府宿逆旅有盗杀马复亨曰不利而杀之必有讐者尽索逆旅同人过客同邑人槖中盛佩刃谓之曰刀蔑马血火煅之则刃青其人款服果有仇迁南和令累官防知政事兼修国史终安国军节度使
　　田世英字用之河中人博学能文长于诗中兴定二年经义进士与同年张瓒毛麾段继昌齐名调绛州教授迁虞乡主簿及尹已而退居乡里教授生徒郡士大半出其门学者称田先生
　　冯璧字叔献正定县人承安二年经义进士制防复优等兴定四年迁刑部郎中闗中旱诏与吏部侍郎畏所审理寃狱时河中帅阿噜岱及僚属十数人皆以弃城罪当死系同州狱待报同州官僚承望风防问璧何以处之璧曰河中今日重地朝议拟为驻跸之所若失此则河南陜西有唇亡之忧以彼宗室勲贵故使镇之平居无事竭民膏血为浚筑计一旦有警乃遽焚荡而去此而不诛三尺法无用矣竟以无寃上之后北归卒
　　博和哩元光元年正月罢京兆行尚书省以知河中府事权安抚使时陜西西路转运使尔佳徳新上言曰臣伏见知河中府博和哩防直忠孝公家之利知无不为实朝廷之良臣也去嵗兵入延安博和哩遣将调兵城赖以完不为无功今哈达敏珠尔各授世封而博和哩改知河中府切谓方今用人之时使谋畧之臣不获展力缓急或失事机诚宜复行省之任使与承裔共守京兆令哈达迈珠捍御延安以藩衞河南则内外安矣不报六月召为大司农正大元年复往陜西拜平章政事卒赠右丞相东平郡王
　　完顔阿格内族也时有两阿格皆防衞出身一曰草火阿格每得贼好以草火燎之一曰板子阿格正大八年以两阿格将兵二万守河中九月元兵来攻十一月攻愈急军士日夜死鬬十二月城陷草阿格战数十合被擒为元兵所杀板阿格率败卒三千夺船走阌乡杖死人谓河中城守不下徳顺多寃之
　　晁防髙平人为猗氏令丰仪竒伟器度恢宏善训诲勤抚字时分俸以给贫乏陞兴平军节度副使
　　康锡赵州人任河中府治中气质重厚公家事知无不为与雷渊冀禹锡齐名
　　富察罗索明安人举进士知河中府事后死王事赠资徳大夫定国军节度使諡襄勇
　　刘玮字徳玉咸平人举进士特赐及第歴官户部尚书出济南移镇河中府上尝问考课法对曰考课之法本欲综核名实今提刑司体察防能赃滥以行赏罚亦其意也别议设法恐太繁上将击毬武殿闻玮卒而止諡安敏
　　完顔宗道本名八十上京司属司人通周易孟子善骑射知河中府有惠政民立像于层观以时祀之
　　侯小叔河东人为河中府判官权安抚副使散家财以赏战士元兵围河中急人劝小叔降之皆斩宻遣经歴官张思祖溃围出奔告于汴京明日城陷小叔死之
　　元
　　石天应字瑞之兴中永徳人善骑射豪爽不羁屡从穆呼哩大小二百余战常以身先士卒辛巳秋八月从穆呼哩征陜右假道西夏自东胜济河南拔葭州穆呼哩表授金紫光禄大夫陜西河东路行台兵马都元帅一日谒穆呼哩于汾水东穆呼哩谕以进取之策天应还镇召将佐谓曰河东西皆平川广野可以驻军规取闗陜诸君以为如何或諌曰河中虽用武之地南有潼闗西有京兆皆金军所屯且民新附其心未一守之恐贻噬脐之悔天应曰河中虽迫于二镇实用武立功之地北接汾晋西连同华地五千余里户数十万若起漕运以通餽饷则闗内可尅期而定闗内既定长河以南在吾目中矣吾年垂六十老耄将至一旦卧病牀笫闻后生辈立功名死不瞑目矣男儿要当死战阵以报国是吾志也秋九月遂移军河中既而金军果潜入中条袭河中天应知之先移骁将吴泽伏兵要路泽勇而嗜酒是夕方醉卧林中金兵由间道已直抵城下时兵烬后守具未完新附者争缒而去敌乘隙入天应见火举知敌已入奋身角战左右从者四十余骑皆曰吴泽误我或劝西渡河天应曰先时人谏我南迁我违众而来此事急弃去是不武也纵太师不罪我何面目以见同列乎今日唯死而已汝等勉之少顷敌兵四合天应饮血力战至日午死之穆呼哩闻而痛惜焉初天应死事时弟天禹子佐中在军中伺敌少懈倒抽其斧反斫之突城而出趋穆呼哩行营求得古军数千回与敌战败之穆呼哩嘉其勇奏授金符行元帅子安琬袭后授大同等处万户张匡衍穆呼哩行録天应闻中条山贼侯七侯八欲夜袭其城即遣部将吴权甫领兵出潜道左权甫醉失期故城陷天应遇害此可徴穆呼哩之深倚天应也名臣事畧羣盗烧居民府舍遁以天应子干可代领其众
