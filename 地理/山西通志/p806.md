<!-- { "loadSidebar": true } -->
　　陈棐先师孔子廻车庙解　鄢陵陈子给事諌垣以进言谪外稍迁知泽郡经太行天井闗闗有孔子庙号曰廻车石上辙迹深尺长数十武庙则倾敝朽漏弗堪后讲堂惟故址陈子至郡首葺广之完展壮丽矣客有问廻车之说者陈子曰孔圣之车未甞登太行也按史记世家孔子不得用于卫将西见赵简子至河而闻窦鸣犊舜华之死临河叹曰美哉水洋洋乎丘之不济此命也乃还息乎陬乡作陬操以哀之而返乎卫斯世家所谓至河者黄河也禹贡导河东过洛汭至扵大伾北过绛水至扵大陆括地志曰大伾山今黎阳东山索隠则曰大陆在钜鹿及入我朝黎阳即北直濬县而钜鹿之大陆泽则寜晋境也是古之黄河过洛汭即东北流而卫国在其东南故自卫之晋必过河而后大行过太行而后晋境孔子当时既临河而返是未济河也既未济河是未诣太行之下也其太行之巅有廻车之辙者妄矣客曰孔子无廻车太行矣何以有庙欤陈子曰余闻其説矣水经注曰野王西北有故防城当太行南路防水又东南迳孔子庙东庙庭有碑魏太和元年孔灵度等以旧宇毁落上求修复野王令范众爱河中太守元真刺史咸阳公髙允表闻立碑于庙且云按诸子书史籍之文并言仲尼临河而叹是非太行廻车之言也鲁国孔氏官于洛阳因居庙下以奉烝甞斯言至矣盖孔因迁山下追思圣祖故立庙存飨耳其犹刘累迁鲁立尧祠于山东矣水经之言明可考见如此夫郦道元后魏人也太和魏孝文年号也已云旧宇毁落是此庙元魏以前両汉三国时所建然建之自孔氏始客曰诚若此何以汉魏水经即以廻辙称也陈子曰欲往晋而卒未往者孔子之实也适晋之路而当晋之境者太行也升太行之巅苍然逺望而可指见者黄河济渡处也后人思孔圣者徘徊行山之巅望孔子临河旋辕之处庙曰廻车亦何不可况我孔圣道在天下功在生民自国都以迨乡塾皆祀之故先正曰自天子至于乡邑通祀遍天下惟社稷与孔子又曰仲尼之道与王化逺迩葢春秋释奠于先师者诗书礼乐之师也孔子则人道之主也有君臣父子之所在即祀祠之所在也庙于闗镇未为多矣客曰车辙石迹则何始乎陈子曰此不可据以为信也斯不由于天成则出于人为耳古之人亦有精诚动金石者如射石而矢没羽刺山而泉涌出者葢其一时事际廹切义气愤激动触天地偶然事也即使孔子廻车于太行亦何所廹切愤激而志动于石乎况太行路迳数十里何独此寻丈之辙迹乎地志沁水西孔山穴洞内石有车辙耆旧传云此自然成者非人功所就也予谓此迹若非穴内车所不及之地则后亦必指为仙灵之迹孔庙之迹或类此不然则好事者因廻车之名而为之也胡可据以为信耶客曰此地名天井闗然俗亦名拦车者父老传为孔子见黄鼠拱立或曰小儿拱揖因之廻车也今车迹曰妄矣父老传岂必尽诬陈子曰天井名闗旧矣古地志曰髙都县有天井闗蔡邕曰太行山上有天井闗在井北遂因名焉故刘歆遂初赋曰驰太行之峻坂入天井之乔闗史汉光武建元二年遣司空王梁北守天井闗撃赤眉别校是闗亦两汉三国前所设至于拦车之名果俗因廻车之妄附防之而狼车则又拦车流讹也今直名天井可矣拦车狼车之名宜尽革削以絶谬传于是客盱衡而诘曰鄙人五疑而公五释之廻车之义昭然矣请以示夫人人因遂书为廻车庙解碑贻夫主祠祀者
　　襄垣刘龙壶闗三老茂碑顔师古注三老茂云荀悦汉纪称令狐茂不知于何所得及考汉纪乃止云壶闗三老并失茂字不知师古复何以得此又后汉书郡国志引上党记亦云令狐征君隠城东山中去郡六十里卒葬其山即武帝末年上书讼戾太子寃者也前史失其姓亦无徴君之号据璋志则号与上党记合而师古未为无据汉记传刻或近时逸之岂璋欲祖茂取记为谱系而附防之耶令狐为姓罕壶闗小邑葢不多得虽汉相去之逺茍名贤后无絶则璋为茂出亦理所有况其志得于茂所隠山假令妄以为祖身后之石何以得留此地其塜墓相聨居昭穆相承传宜非自外至者按唐人令狐璋墓碑三原张友直于崇贤村寺得之三老姓名因以表着其序世系云先祖茂夹辅周室光翼汉朝此特华餙之辞无庸辨也
　　徐乐无终人旧通志载入广昌按无终即玉田路史甚明不得误
　　黄山谷曰班氏以鬭谷于莵得姓凡班姓皆当从斑史作班误也
　　元魏蔡袭及子祐明一统志旧通志胥列泽州高平按本传其先陈留圉人曽祖绍为夏州镇将徙家髙平父袭名著西州正光中背贼东归祐幼事母以孝闻周文在原州召为帐下亲信及迁夏州乃以为都督累迁侍中赐姓大利稽氏是葢原州髙平非建州长平郡之髙平也
　　后周田慷慨有谋略事周文以功赐姓纥干氏考其初防万俟丑奴尔朱天光入闗自原州归顺及周文统众求谒论事乃见知遇其邑居系原州髙平郡非建州长平郡也旧通志载入泽州误矣隋长孙晟及子行布旧通志载入大同按长孙嵩代人也其从子曰道生越六世至晟晟初仕周为司卫上士隋开皇时为骁卫将军魏太和十九年始都洛孝武永熈三年西迁长安晟父兕实从西迁前此在洛已诏为洛阳人矣有仕迹在朔州并州应入名宦孙思邈隋京兆华隂人居太白山文帝以博士召弗应唐贞观显庆间召诣京师不就官上元元年还山永淳初没夀百余嵗甞流寓洪洞后虞乡南郭里传有思邈墓覈实乃元孙真人大方先生墓也赵孟頫书碑可据
　　李而洵三温名字考　余读新唐书温大雅字彦弟彦博字大临大有字彦将三人兄弟而两以大为名彦为字一以彦为名大为字殊异之至宰相世系表则云彦将字大有而博雅同后见大唐创业起居注系大雅所撰也中云炀帝遣使夜至太原温彦将宿于城西门楼上首先见之报兄彦驰以启帝帝方卧闻而惊起执彦手而笑据此则三温之名皆从彦而此书首题乃云大雅奉勅撰不应于其间敢自称字已而详考之髙宗太子讳受酖于武后追崇曰孝敬皇帝庙曰义宗故讳之者以文舘为昭文农县为恒农徐敏为有功韦机为韦机等则大雅之名实后人追改之载观颜鲁公叙温氏之盛曰思鲁大雅愍楚彦博逰秦彦将三人之名字其益真乎
　　唐髙士亷旧志及正祀考载入霍州谓州东库拔村有墓在焉按髙氏钜族系出渤海神武祖迁懐朔镇文襄始生于晋地其他族不居懐朔
　　据太真外传农华隂人徙蒲州永乐之独头村父元琰甞为蜀州司戸防军唐史杨元琰虢州閺乡人由梓州防军厯宦刑部尚书晋魏国公徙太子賔客开元六年卒昔人谓其志在王室定计斩二张不党武三思而生此祸水不知元琰名虽同其官秩址贯胥不合未可混为一
　　张睢阳传邓州南阳人芮城志邑南张人明吴甡作公祠记云迁在芮子孙遂家焉浩气英风固应与斯地不泯
　　栁氏世谱宗元属西眷楚贤属东眷胥为景猷后旧志楚贤编入虞乡宗元编入解州按宗元叔父殿中侍御墓表曰邑居于虞乡宗元或当与楚贤同入虞乡耶
　　王禹偁五代史司空图传辨　五代史阙文云图字表圣自言泗州人有俊才咸通中登进士第雅好为文躁于进取颇自矜伐端士鄙之从事使府泊登朝骤厯清显巢贼之乱车驾播迁图有先人旧业在中条山极林泉之羙图自礼部员外郎避地焉日以诗酒自娱属天下板荡士人多往依之互相推奬由是声名籍甚昭宗反正以戸部侍郎召至京师图既负才慢世谓已当为宰辅时人恶之稍抑其鋭图愤愤谢病复归中条与人书疏不名官位但称知非子又称耐辱居士其所居在祯贻谿之上结茅屋命曰休休亭甞自为亭记云云【已上梁史旧文】按图河中虞乡人少有文采未为乡里所称防王凝自尚书郎出为绛州刺史图以文谒之大为凝知入知制诰迁中书舍人知贡举擢图上第顷之凝出为宣州观察使辟图为从事既渡江御史府奏图监察下诏追之图感凝知己之恩不忍轻离幕府满百日不赴阙为台司所劾遂以本官分司倅之召拜礼部员外郎俄知制诰故集中有文曰恋恩稽命黜繋洛师于今十年方防纶阁此岂躁于进取者耶旧史不详一至于是图见唐政多僻知天下必乱即弃官归中条山寻以中书舍人召拜礼部戸部侍郎皆不起及昭宗播迁华下图以宻迩乘舆即时奔问复归还山故其诗曰多病形容五十三谁怜借笏赴朝叅此岂有意于相位耶河中节度使王重荣请图撰碑得绢数千疋图置于虞乡市中恣乡人所取一日而尽是时盗贼充斥独不入王官谷河中士人依图避难获免者甚众昭宗东迁又以兵部侍郎召至洛下为栁璨所沮一谢而退梁祖受禅以礼部尚书召辞以老病卒时年八十余又按梁室大臣乃至有如敬翔李振杜晓杨涉等皆唐朝旧族本以忠义立身重侯累将三百余年一旦委质朱梁其甚者赞成弑逆唯图以清直避世终身不仕梁祖故梁史拾图小瑕以冺大节者良有以夫栁璨为相臣多被放逐图为监察御史尤加畏慎昭宗郊礼毕上章恳乞致仕曰察臣本意非为官荣可騐衰羸庶全名节上特赐归山其诏略曰既养髙以傲世类移山以钓名心惟乐扵潄流仕非颛于食禄匪夷匪恵特忘反正之朝载省载思当狥遯栖之志宜放归中条山诏辞乃璨之文也时多以四皓二防誉之惟僧虚中云道装汀鹤识春醉野人扶言其操履检身非傲世者也又云有时看御札特地挂朝衣言其尊戴存诚非邀君也
　　桑维翰传河南人其墓及故宅在浮山县治东北五十里夹榆村故旧通志载之葢河南为东都多五方聚处之人也
　　京东考古録　一统志杨令公祠在宻云县古北口祀宋杨业按杨业传生平未甞至燕况古北口又在燕东北二百余里地属契丹久矣业安得而至此且史明言鴈门之北口而以为宻云之古北口是作志者东西尚不辨何论史哉又按辽史耶律色珍继业败走至狼牙村与宋史略同宻云县志威灵庙在古北口北门外一里祀宋赠太尉大同军节度使杨公成化十八年礼部尚书周洪范记引宋史全文而不辨雁门北口之非其地丰润县志令公村在县西十五里宋杨业屯兵拒辽于此有功故名并承一统志而误
　　狄武襄或云陜西清涧人或云汾州西河人彼此互异粤述所载如此当以传为据
　　宋吴玠为陜西诸路都统后赠少师弟璘同节制陜西诸军后赠太师按本传实陜西徳顺军人旧通志编入盂县误
　　明季杂史藳谓王云凤为祭酒荐自张防蔡京甞荐杨时秦桧甞荐胡安国京桧自収物望耳于二贤何病又谓云凤刋逆瑾条例置诸国学云凤甞抗疏请斩李广泄神人愤上宰杨一清书谓天下指视甚严后世是非可畏且起廵抚宣府则辞起督両淮盐课则又辞亦何爱于祭酒一官而顾举平生而尽弃之孙继鲁曰或者以刚直多忤庸众蕲厚诬焉而造为不根之谤乎葢亦庶几笃论云












　　山西通志卷一百七十九
　　钦定四库全书
　　山西通志卷一百八十
　　遗事【一】
　　上古相传典制一器一物胥宜研讨又有事虽不専隶于晋而繇晋人而始并歴朝锡命优崇者为遗制至若事不可入于本纪列传而史乘宜备者为遗闻合遗制遗闻而总标之以遗事存掌故也志遗事
　　上古仓帝史皇氏剙文字形位成文声韵以相生为字明堂位女娲之笙簧【郑注笙中之簧也帝王世纪女娲氏承庖牺氏制度始作笙簧】风后作握机经始制陈法
　　唐官六十员
　　命倕为工作和钟利器用
　　命毋句氏作离磬
　　制七徽大唐之歌
