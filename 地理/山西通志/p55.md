<!-- { "loadSidebar": true } -->
　　牛心山东南四十五里牛心堡南明嘉靖三十七年建堡隆庆六年石包周二里五分髙连女墙三丈五尺火路墩一十八座山逓髙八里旋折而上孤峰插云盘踞数里巅平麓圆　成化十九年秋亦思马因入掠大同西路防将庄鉴邀其归路战于牛心山敌遂遁非垣北牛心山也
　　朔州
　　石碣峪南七十里翠屏山东峪中有千佛寺东北即神武尖山　翠屛山西南七十里宁武县界东至石碣峪北接马騣山南通宁武军山口西至托逻台髙下往复二十余里盘踞二百余里　宋雍熈三年五月诏迁云应寰朔四州之民于内地令都部署潘美等以所部兵防之时辽国母萧氏与其大臣耶律汉宁南北皮室及乌雅特哩衮领众十余万复陷寰州云州观察使副部署杨业谓美等曰今辽兵益盛不可与战朝廷止令取数州之民但领兵出大石口路先遣人宻告云朔州守将俟大军离代州日令云州之众先出我师次应州辽必来拒即令朔州民出城直入石碣谷遣强弩千人列于谷口以骑士援于中路则三州之众保万全矣西上閤门使王侁曰但趋雁门北川中鼔行而往业曰不可此必败之势也侁曰君侯素号无敌今见敌乃逗挠不战乎业曰业非避死葢时有未利今君责业以不死当为诸公先乃自石匣路趋朔州泣谓美曰此行必不利业太原降将分当死上不杀宠以连帅授之兵柄今当先死于敌因指陈家谷口曰诸君于此张步兵强弩为左右翼以援俟业转战至此即以步兵夹击救之不然无遗类矣美即与侁领麾下兵阵于谷口辽山西兵马都綂耶律色珍遣副部署萧达兰伏兵路侧自拥众为战势遇业兵佯败业追之伏兵四起色珍还兵前战业大败退趋狼牙村侁自寅至已使人登托逻台望之以为辽师败走欲争其功即领兵离谷口美不能制乃缘交河西南行二十里俄闻业败即麾兵却走业力战自午至暮果至谷口望见无人即拊膺大恸再率帐下士力战身被数十创马重伤不能进遂为辽所擒其子延玉亦没焉麾下淄州刺史王贵等胥力战死无一生还者业不食三日卒　辽圣宗纪綂和四年七月丙子枢宻使色珍奏复朔州擒宋将杨继业元攻朔州州人杨沃衍率族人保南山茶沟金
　　以为武朔刺史时武州已残破宋嘉定七年二月元复来攻死战二十七日元兵乃退　八月金顺义军节度使吴僧格复朔州　吴僧哥乞粮议者以云应已破朔州孤城势不可久乂杨沃衍在武州元兵攻围甚急宋嘉定九年三月金迁武朔吏民入闗分置岚石绛解之间元兵追击之僧格为殿战死
　　神池口西四十里神池界路通神池县明正綂十三年置巡检司后裁东南有土城基　旧志神池口州南九十里
　　青圪塔南四十里又十五里至阳方口岔道出西南十五里至大水口　辽志朔州顺义军下节度本汉马邑县地元魏孝文帝始置朔州在今州北三百八十里定襄故城葛荣乱废髙齐天保六年复置在今州南四十七里新城八年徙马邑即今城武成帝置北道行台周武帝置朔州总管府隋大业三年改马邑郡唐武徳四年复朔州辽升顺义军节度兵事属西京都部署司按此则青圪塔南即齐朔州新城地葢以南蔽阳方口也
　　阳方口南五十里宁武县界　旧志宁武军口南一百里路通宁武县南连静乐县分水岭　托逻台宁武山前宋王侁使人望杨业也
　　荞麦川在州西繇州西至鱼渠岭三十五里繇鱼渠岭西南二十五里至利民堡胥荞麦川也为神池冲
　　趄坡西南四十里逾坡为大水口
　　朔州内边长城东南接马邑城外西南界起迤南而西经宁武县阳方口至神池县大水口界共袤百一十里有竒
　　刘家口北三十五里至井坪界四里
　　沙峪在州北
　　下水角在州西北八十里　上水头在州西北九十里胥土坡通口外朔州要道也　景徳元年秋府州
　　刺史折惟昌入朔州界破狼水砦时契丹方围岢岚军闻败遁去　韩守英从征河东数奉诏至石岭关督战取隆州迁殿头歴并代路兵马钤辖契丹围岢岚军守英与钤辖张志言知府州折惟昌帅所部渡河抵朔州以牵贼势遂破狼水寨俘数百人获马牛羊铠甲以数万计冦为解去　繇府谷入朔州当繇此道　嘉靖四十二年俺答五万骑至朔州川巡抚万恭与战老髙墓列车为阵发火器冦少却忽风起火反焚车遂复大至诸将殊死战乃去
　　武州塞通典朔州有秦马邑城武州塞　赵武灵王筑长城自代并隂山下至髙阙为塞而置云中雁门代郡　正义括地志云赵武灵王所筑长城在朔州善阳县北按水经云百道长城北山上有长城若頽毁焉亘岭东西无极葢赵武灵王所筑也　后魏李崇曰朔州乃白道之冲若此不全则并肆危矣　苏秦説韩宣惠王曰韩卒之剑防皆出于防山【注防山在朔州北】
　　小代堡在贾庄南　安子堡贾庄东南　王东堡安子堡东南雁门关北　神武堡在州南　王万堡在州西南神武堡西宁武关东北
　　马邑县
　　太和岭西南五十里一名恶阳岭邑志唐贞观四年李靖率劲兵自马邑进屯恶阳岭即此　李靖为代州道行军总管率劲骑三千繇马邑出其不意直趋恶阳岭以逼之颉利可汗见官军奄至大惊曰兵不倾国来靖敢提孤军至此于是帐部数恐靖纵谍者离其腹心夜袭定襄破之可汗脱身遁碛口退保铁山帝曰李陵綂步卒五千至漠北然卒败降其功尚得书竹帛靖以骑三千蹀血防庭遂取定襄足澡吾渭水之耻矣　纲目集览匃奴南界碛口之地在贺人山西按贺人山即今右玉贺兰山也古隶马邑郡祝志岭北口西山上有佳吉寨宋杨将军屯兵处六郎寨南五十里址存　后魏皇始元年八月己亥大举讨慕容寳帝勒六军四十余万南出马邑逾于勾注旌旗络绎二千余里鼓行而前民屋皆震　太和十七年五月襄阳蛮酋雷婆思等率一千三百余户内徙居太和川　唐贞观中薛延陀众二十万度漠屯白道川据善阳岭以击李思摩部思摩引其种落走朔州延陀乘之及塞太宗令张俭李勣等数道击之诫曰延陀经途数千马已疲瘦吾先勅思摩烧薙秋草顷侦人来云其马畜齧噉林木枝皮畧尽卿等不湏前战俟其将退一时奋撃制胜之举也先是延陀击沙鉢尔及柱尔皆以步兵胜将来防先教习步战每五人以一人习战者使执马而四人前战胜则援马以追奔失于应接者死至是行其法思摩先合辄退延陀乗胜逐之勣兵拒击延陀弓矢俱发伤战马勣令去马步阵率长矟数百为队齐奋以冲之其众溃散副总管薛万彻率数千骑収其执马者其众失马莫知所从因击之乃大败　元设太和岭千户所秩正五品逹噜噶齐一员百户六员弹压一员于大同路马邑县本隘置司
　　广武站东南六十里雁门关下至广武即马邑界　广武站东南八十里韩王信屯广武汉兵大破之即此汉为县隶太原郡
　　覆米堆广武站西北三里砂土二百余堆不为大风洪水之所剥削相传杨将军覆米其上
　　下闗城西三十五里有土堡旧传堡东一里许又有城周八里址尚存　县志下关城东南三十五里城址周八里　府志在鴈门关之下因以下关名
　　大峪口北六十里懐仁界
　　洪涛山西北十五里朔州界路通井坪所有盘道梁墩西北二十五里有喇河口墩
　　桑干镇隋开皇中朔州总管郭衍筑桑干镇　隋大业末鴈门丞陈孝意虎贲郎将王智辨合兵围刘武周桑干镇突厥与武周共撃智辨破之孝意奔还鴈门鴈门人杀之　古桑干镇在今洪涛金龙间葢恃水为固也
　　马邑内边长城南自县境接代州界起迤南而西至朔州界止土丘蔓延共袤八十余里
　　左云县
　　朔平府长城东北自府境边界接大同府大同县边界拒墙堡起西至府境左云县边界拒门堡二十里西至助马堡二十里西至威鲁堡六十里西至宁鲁堡二十里西至右玉县边界破虎堡三十里西至杀虎堡六十里西南至云石堡六十里西南至平鲁县边界大水口堡五十里南至败虎堡二十里南至阻虎堡二十里西至宁武府境偏闗县水泉营边界六十里止共袤四百一十里
　　左云长城东北自县境拒门堡边界接大同府大同县边界起西北至宁鲁堡边界交右玉县破虎堡边界止共袤一百五里　左云城营在腹里　旧边墩二十四座火路墩五十二座今裁并
　　破鲁堡营分管边墙东自拒墙堡边界起西至助马堡边界止袤一十五里二分　旧边墩二十三座今边墩八座　旧火路墩五座今同
　　助马堡营分管边墙北自拒门堡边界起南至威鲁堡边界止袤三十四里六分　旧边墩二十五座今边墩四十座　旧火路墩八座今同
　　威鲁堡营分管边墙东自助马堡边界起西至宁鲁堡边界止袤一十六里三分　边墩一十六座　旧火路墩八座今火路墩一十六座
　　宁鲁堡营分管边墙东自威鲁堡边界起西至破鲁堡边界止袤一十九里九分　旧边墩三十三座今边墩一十一座　旧火路墩一十二座今同
　　明破鲁堡制逐鲁一墩破鲁堡界首东接大司镇河堡十六墩北倚石梯子对水泉又西三墩北对深沟又西为四墩北对窰沟又西为七墩长城址南有土沟北为助马堡在垣之外重垣之内有闗堡北倚岭又西为八墩北对马邑山乂西为九墩北对黄土坡南直河外髙山城又西为十墩北对马头髙峰又西为黄土破墩青土破墩北对小团山南直破鲁堡界止为垣二十七里
　　明灭鲁堡制安民墩灭鲁堡界首东接破鲁堡青土墩北有保安堡在垣之外重垣之内重垣至堡止堡北对海东山又西歴三墩至太平墩又歴二墩至永乐墩北对双山又西为管家沟北对芦草沟鸦儿岩乂西歴二墩至东坡北对尖山儿又西为西坡有堡堡外有防堡垣堡有镇边闗南直灭鲁堡北对沙岭儿又西歴二墩至穴川墩北对寨儿岭又西为双山墩长岭墩北对镇河墩又西为宁鲁墩北对八股泉又西为守口墩灭鲁堡界止为垣一十七里　今助马营泛
　　明威鲁堡制界牌墩威鲁堡界首东接灭鲁堡守口墩西为榆沟又西为水泉又西为旧庄墩西有水口北对尖山又西为冲沟又西为双井又西为柴堆墩北对窰子沟又西为小关乃水口也北对团山又西为双沟西有暗门又西为东水泉墩北对马站沟又西有小关号双北水口又西为西水泉墩北对定安山又西为尖山墩南直威鲁堡又西为曹家南山墩垣形弥迤西南北对中土山威鲁堡界止为垣一十八里今助马营泛
　　明宁鲁堡制宁圏墩北对傅家岭宁鲁堡界首东接威鲁堡曹家南山墩西为盐酱沟又西为大夘条墩长堑止又西为髙坡墩双沟水繇墩东石山出垣暗门又西为湾坡墩长城沙湾又西为石山墩有小关北直老武营墩又西为喜鹊墩北对石嘴又西为镇沟墩有小闗水口湾坡至关止又西为宁鲁堡关又西为黒石岩南对宁鲁堡又西为望川墩北对石嘴又西为称沟墩北对镇河墩长城又少湾又西为黒龙王墩宁鲁堡界止为垣一十七里　今隶威鲁堡汛
