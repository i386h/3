<!-- { "loadSidebar": true } -->
　　明井坪所制芍药坡墩井坪所界首北接阻虎堡镇破墩南为长沟乂南为老嘴长城凸而西西对西平山又南为镇沟镇泉二墩又南为莺窝山又南为三岔口又南为安宁墩长城势西接坟岭东直井坪所城又南为酸茨梁极冲又南为镇宁墩西直旧云内城井坪所界止为垣七里　今隶阻虎堡泛
　　明灭虎堡制杜家庄窝墩灭虎堡界首北接井坪所镇宁墩南为镇川墩长城少凸东直旧迎恩堡制又南为杜家北山长城少凸而东西对塞儿岭又南为西庄窝乂南为双碾墩有闗幷防闗方垣灭虎堡界止为垣八里　今隶阻虎堡泛
　　明马邑县沙窊墩北接井坪所灭虎堡界双碾儿墩为马邑界首南为土沟子西直旧玉林城又南为井沟又南为平窊长城少凸而西乂南为大南梁又南为平安墩防凸东直阻虎堡又南为胜水又南为旧寺儿墩防凸又南为新寺儿墩又南为寺懐墩西直三山繇双碾儿南以近猪儿窊故墩滋多也又南为大沟南山墩西直旧云川城又南为猪儿窊极冲又南为后沟沙岭又南为中沟沙岭墩西直暖防口要道马邑界止为垣二十九里　今隶阻虎堡泛
　　明山隂县前沟沙岭墩北接马邑县中沟沙岭墩中沟前沟二沙岭乃暖防口之冲也山隂界首南为大窊又南为南沙沟长城凹而东中沟前沟南沙沟水势逺不及毛河而其为通口外之径一也又南为姚洪窊防凸西直旧苏武城东直灭虎堡又南为西沙岭儿西直路口又南为王家庄窝又南为北沙河墩防凸西直旧镇鲁城又南为杨家北山墩又南为杨家大沟又南为碾儿庄窝墩防凸又南为观音山墩又南有闗又南为西井墩又南为曹家窊北山墩防凸山隂界止为垣二十九里　今隶乃河堡泛
　　明朔州卫半坡墩北接山隂界曹家窊北山墩朔州卫界首南为曹家窊墩又南为曹家山又南为青阳林又南为镇靖墩西直神水湖又南为黄草梁墩又南为庙堂山墩防凸又南为石防梁长城势迤东又南为栢杨林秀才林又南为杏儿山西对崖头明时垣外品窖掘至岩头止又南为界牌梁又南为响石沟又南为碌轴墩西直旧东胜城又南为石垜梁又南为镇夷墩又南为大沟西对旧牛营儿又南为桦林儿迤东之垣势尽矣明内边垣始此繇此而东南即宁武雁门以至倒马紫荆之隘也又南为丫角山墩西对丫角山长城势复迤西朔州卫界止为垣二十五里丫角山墩乃大同山西二镇之界也垣至墩为南尽又南为老营堡五眼井墩长城复折而西
　　威虎堡明嘉靖二十三年建方一里髙三仞厚二仞余门楼一万厯九年甎包周一里五分有竒髙连女墙四丈二尺崇祯十三年重建周一里六十步髙连女墙三丈五尺内东十八墩西十九墩两墩对峙各建甎楼中有水口汤溪河暨近堡诸水胥繇此流水口外西入黄河后分辖边墙袤一十里三分设边墩一十三座火路墩一十座今裁并
　　大水口堡西北四十里大同路西二百十里东至威逺城五十里西至边墙二里南至败虎堡二十里北少东至云右堡二十五里
　　七墩口北五十里今塞
　　磨儿山北五十里山形险峻周环似磨明初把秃王转战数日斩于山下死者万骑
　　败虎堡西少北三十里大同府西二百四十里东至平鲁卫三十里西至边墙五里南至阻虎堡十五里北至大水口堡二十里　明嘉靖二十三年建方一里髙二仞厚二仞余门楼一隆庆六年展修周一里五分髙连女墙三丈六尺磗包　明隆庆四年九月把汉那吉扣败虎堡求入戊子至镇城十月俺答率数万骑军平鲁边外树杂色帜白如荼朱如火黒如墨洎鲍崇徳约定麾骑辟一舍
　　镇川口县西三十里今塞
　　野猪沟明平鲁卫长城制艾荞沟南为野猪沟又南为大水口　邓亨疏宁武关设在朔州西南其地名野猪沟搭逹沐河等处俱在本关西北相去一百六十里与偏头关老营堡地方比肩聨络正与暖防口要路相连观其城池似乎偏僻究其地方其实冲要明翁万逹疏自红门隘口起东至野猪沟止为垣一百二十里有竒削崖垣九里有竒増添敌台二百六十六铺屋六百七十二水口四十四自野猪沟起东至石湖岭止为垣一百六十里有竒増添敌台九十二铺屋二百七十六水口三暗门二　明万恭疏自平鲁而西至于老营朔州乃河一带絶无人烟则鴈门关之道路遂塞阳方口之门户大开老营堡之粮草不通野猪沟之边患日逼先年边报由大同左右卫及威逺威逺及平鲁平鲁及乃河乃河及老营顷刻可到防御易施今烽火不能自东经西必自北楼迂道请自老营东二十里为贾圪坨又东二十里为乃河又东二十里为顾家店又东二十里为平鲁卫修举废堡每堡屯军五百人每五里为一墩　嘉靖三十一年俺答数万骑突神池利民诸堡总兵李涞率游击李良臣邱陞等迎战于野猪沟驱之出境翁万逹为总督筑大同边墙六百里而建墩台于内如其数后以兵少墙不能守尽撒而守台嘉靖三十三年总督许论言兵既守台则敌攻墙不得用其力若一入墙率震骇迯防请改筑于墙外每三百步建一台俾矢石相及其去墙不得越三十步址方四丈五尺其巅损三之一髙亦如之上置女墙营舍守以壮士十人下筑月城穴门通出入度工费不过九万金数月而足诏立从之
　　迎恩堡明嘉靖二十三年建万厯七年磗包周一里五分髙连女墙三丈七尺旧分管边墙袤一十里五分设边墩一十七座火路墩五座今裁并
　　阻虎堡西三十里大同府西南二百七十里东至县治三十里西至边墙六里南至乃河堡四十里北至败虎堡一十五里　明嘉靖二十三年建堡隆庆六年磗包周一里一分髙连女墙三丈五尺
　　井坪所南六十里大同府西南二百八十里东至马邑县界羊圏梁十里又东至懐仁县西至乃河堡四十里南至朔州治六十里北少西至平鲁县六十里东南到马邑县　明成化二十一年五月总督军务余子俊言威逺至朔州百七十里兵力不能相救且山西转运必经之路宜于适中置所筑城以通警急乃置井坪所城方二里髙三仞厚二仞余门楼二调朔州军百名为千百户而以诸州土兵戍之边塞称便潘埙叶淇传调大同巡抚设井坪千户所又増筑
　　诸堡　嘉靖五年八月小王子入井坪为西路地中路叅将李瑾曰是可视为两家事耶驰兵赴之时西路叅将刘铠游击季鉴兵先至惶惧不知所出瑾为申令戒众合兵置阵先据荷叶山防数冲突不为动后以大炮击其中坚而自督劲骑驰下击之防披靡引去十一月小王子纠套部七万余骑繇井坪入掠朔州至偏头关乃退十三年十月俺答繇芍药坡入十九年八月革兰台结俺答吉繇平鲁井坪入遂掠太原岢岚诸处十二月复繇平鲁井坪入掠朔州马邑山隂应州　隆庆元年赵全以谭纶在蓟镇善治兵无轻犯蓟而大同兵弱亭障稀可以逞乃数犯山西秋复率众数万分三道入井坪朔州老营偏头关诸处边将皆不能御长驱攻可岚及汾州破石州杀知州事王亮采屠其民复大掠孝义介休平遥文水交城太谷隰州间男女死者数万事闻边臣罚治有差
　　乃河堡在县西南大同府西南三百里东至井坪所四十里西至贾家堡二十里南至朔州界四十五界北至阻虎堡四十里东南到朔州东北到平鲁县　明嘉靖四十五年建万厯元年磗包周一里四分零髙连女墙三丈五尺
　　灭虎堡明嘉靖二十三年建万厯元年甎包周一里五分六步髙连女墙三丈七尺旧分管边墙袤一十三里五分设边墩二十七座火路墩五座今裁并【泛败虎堡乃河】
　　将军防堡旧名白草坪堡明万厯九年建二十四年石包周一里五分有竒旧分管边墙袤一十七里设边墩三十二座界墩一座火路墩七座今裁并
　　黄草梁县东南八十里髙十五里盘踞百余里林木茂宻东连朔州懐仁诸山　明嘉靖十一年都御史陈逹请城鴈门诸隘起黄草梁歴白草沟水峪口至平刑关为石垣髙濶以一丈为式　明宣徳七年正月克力等繇段家村入总兵李谦设伏于黄草梁擒之


　　山西通志卷十二
<史部,地理类,都会郡县之属,山西通志>
　　钦定四库全书
　　山西通志卷十三
　　闗隘【五】
　　宁武府
　　宁武县
