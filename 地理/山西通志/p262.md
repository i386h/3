<!-- { "loadSidebar": true } -->
　　太尉堡东南四十五里濒河本名鳯川唐武德二年行军管刘世让屯兵于此以讨夏县吕崇茂人呼世让为太尉故名
　　韩亭后汉志河北县有韩亭
　　龙潜宅西二十五里李呌村西南崖下唐筑台建坛刻石表曰唐髙祖神尧皇帝寓居大中十一年县令髙元修
　　友于堂南三十里从政里晋大安中县民李亨昆建梨园在魏城南梨花村相传为魏侯园中有太平馆琵琶亭
　　段干木庐西北二十七里山麓今段村
　　石榴园南十里太安村相传汉张博望留石榴遗种味最佳有司歳进御名御石榴园元蒲机革之
　　凉轩在县治内宋嘉祐间县令呉鄈建河南李实作记待济亭东三十里浢津渡北岸宋政和元年县令邵伯温建石记移县治防壁
　　静乐轩金贞祐四年主簿王廷简建于署
　　侯真人降生台在城西紫清观侧唐大中五年升仙咸通三年邑令髙元謩筑台刻石今存
　　唐建段干木庙碑铭在城东贞观元年秋八月七日将仕郎前守河南府伊阳县主簿范阳卢士牟撰
　　齐太公庙碑在东吕村南坡下有二其一断碑下截尚存碑隂有大唐坊州吕司马颂曰先君蔵器隐迹十数字余不可识旁有诗曰不忍逢殷季藏愚八十年待时屠钓里怀道废兴前鼎鼐资邦国芳香间圣贤恭惟清庙享宗祀永绵绵僧昙远镌石其一文字剥落不可读惟额云周太师齐太公之庙
　　凉轩诗石碣在仪门内宋嘉祐六年辛丑八月二十日县令呉戭字舜举立石并题额男进士柬之书同时作诗者杜叔献樊宗简吕希彦赵中逵黄通郎凡赵【阙】栁说张锷陈庸陈规李实李鹏张允王秠辟疆江泳李古并鄈为十九人诗载艺文
　　宋太安夀圣寺碑南十里太安村绍圣三年安昌进士刘觉撰文
　　金段元帅碑在风陵墓前元至元六年五月曽孙太常掌礼克贞立碑王沂撰文碑云公讳大亨家于芮县之风陵乡正大七年以劳进河南诸路把隘军兵都元帅锡两虎符引其众七百人入枣乡谷元兵破之战死
　　元芮王庙碑西十五里枕崇岗进士何南卿撰大德元年丁酉秋七月中元日百戸郝翔王祐张全吕瑄立石
　　绛州
　　荀城西十五里水经注古水西南迳魏正平郡又西迳荀城东古荀国也汲郡古文晋武公灭荀以赐大夫原氏汾水又西南迳长修县故城南汉髙帝十一年封庄恬为侯国绛州志晋公族荀氏邑
　　临汾故城东北二里左传晋献公九年夏士蒍城绛以深其宫杜预注绛晋所都也今平阳绛邑县旧志汉为临汾县址存
　　栢壁城西南二十里后魏明元帝置栢壁镇至太武帝废镇置东雍州齐斛律光屯兵于此
　　正平故郡北魏志神防元年改南太平为征平太和十八年置正平郡隋开皇初废
　　南绛故郡北魏建义初置南绛郡治防交川以南绛县属焉后周废
　　正平故县本汉临汾县北魏置正平郡隋开皇十八年改县曰正平大业初置绛郡治焉
　　长秋镇即泉掌北齐围周宜阳韦孝寛谓将帅曰宜阳一城之地未能损益然两国争之劳师数载彼若弃崤东来图汾地我之疆界必见侵扰今宜于长秋速筑城以杜贼患是嵗齐人果解宜阳
　　秦王堡在栢壁镇刘武周将宋金刚进逼绛州复陷龙门闗中大震秦王引兵自龙门渡河屯栢壁与金刚相持金刚屡败食尽北走
　　云阳养龙池遁甲开山图绛北有阳石山神龙池黄帝时云阳先生养龙于此
　　灵公台西北三十里长秋镇左传晋灵公从台上弹人观其辟丸
　　哺饥坂城北五里左传地名翳桑旧有灵輙祠元王恽有诗明永乐间修
　　韩献子故里在城内省元坊又城北三十里苏村里相传为赵文子故里西闗内为羊舌氏埋羊里
　　文中子读书处在清濂洞辛全诗云四地都争为故里不知何地果为真
　　绛守居园池在州治北隋开皇十六年内军将军临汾县令梁轨导鼓堆泉开渠灌田又引余波贯牙城蓄为池沼中建洄涟亭旁植竹木花栁唐长庆中刺史樊宗师刻石记之文殊竒澁人罕成诵宋通判孙冲重刻记于石乃为之序元至治间知州刘明安重构亭明宣德七年知州韩辙又重建宋孙冲重刻绛守居园池记序略云樊之记有亭曰洄涟曰香曰新曰望月曰栢有塘曰苍塘有堤曰风堤有原曰鼇琢原又正西曰白滨无遗址疑其指水涯为亭名也其余渠窦花木堤原川河井闾墙墉歳久且古多讹舛不可验惟西南有门曰虎豹暨香亭望月犹存今之亭东南曰四望依斛律光庙之东曰望京据北曰香香之西北曰防宾前垂防之下连栢隂曰水帘池之中曰水心跨昻桥歴虎豹门而西曰曲水既北少西夹池曰望月又北限篠竹搆水曰礼贤且西曰蜜黎园曰感恩南对远引曰射圃可以习射也又别一亭曰姑射西北与姑射山相对东北可周览今题二亭曰浩气菡萏浩气连仁丰防后菡萏防虎豹门其下胥芙蕖菡萏也
　　防仙楼在西闗后土庙晋天福间建明嘉靖季年重葺嵩巫亭在守居园池内宋富郑公弼建有诗云平地烟霄此半分绣楣丹槛照清汾风帘暮卷秋空碧剰见西山数岭云
　　观德堂在州治内宋富郑公弼增而广之大观二年重葺
　　菡萏亭在州治宋元符间池生并蒂莲时淄川周某自尚书刑部郎中守绛録事参军张为有记
　　思堂在州治东宋朝散大夫绛州军事兼管内劝农事时恪建张绎作记
　　潜心堂在州治内宋宣和三年朝请郎权州军事李皓有记
　　南园　无邪堂　快轩金正隆二年观察韩子端有记庆安亭在州治内金大安二年郡人孙镇有记
　　曲水亭在州治内琅琊王汉雷孝先有诗
　　集古堂至正初绛帖碑石多散失州守李公求之复其什之八九序列于集古堂
　　真乐窝明辛复元读书地
　　碧落碑在仪门内碑隂刻唐郑承规释文宋元兵焚缺裂后人新刻一碑仅存形似宋濂云唐髙宗咸宁元年韩王元嘉之子训等为其妣房氏造碧落天尊像于龙兴宫而刻其文于背遂以名碑不知何人书据李旋之玊京宫记以为陈惟正李汉黄公记以为李训之弟撰而翠岩龚圣予则又以为宗室瓘其或别有所考耶王世贞云按洛中纪异録称刺史李谌为母房大妃追荐造像成忽二道士来云君刻石须书乎我天下能篆者李异之听所为则扄戸三日乃开化二白鸽飞去篆文宛然像背矣此渉诞妄不可信然李阳氷览之七日而不忍去习之十二年而不得其妙如此岂惟正撰瓘所办乎又曰碧落碑篆书在石像背州将以不便摹搨别刻置庙中今本乃别石耳
　　唐正觉寺碑贞观初进士靳杜撰
　　呉道子石刻在州治内镌南极老人图唐吴道子笔绛帖一名潘驸马帖宋姜防绛帖平序云绛帖传至今者三四本潘师旦所刻为胜绛公库本次之嘉泰辛酉友人朱子以绛帖遗予予因为之本事释文明阎调鼎绛帖序云宋尚书郎潘师旦用淳化法帖增入别帖重摹刻二十巻为绛帖北纸北墨极有精彩世传潘氏子析居法帖石分为二其后绛州公库乃得其上十卷绛守重刻下十卷足之一部名东库本其家复刻上十巻亦足一部于是绛州有公私二本靖康兵火石并不存或曰州官恶石之为厉也碎而瘗之后金人重摹为十二卷嵗久石本不完金崇庆初髙汝砺又补完之增入鲁公诸帖以壮忠义之气有明宣德间石入晋府不复可覩其初摹刻传世者有亮字不全本又有新绛本北方别本武冈新旧本福清乌镇彭州资州本木本前十卷等类皆绛帖之别本昔人所谓有别本无本也
　　绛州古法帖吕柟第一记绛州守程君腾汉于州治左壁得颉禹孔籀四书乃未移晋府者
　　梁令祠碑在鼓堆州人尚书比部员外郎薛长孺撰文治平元年闰五月立石
　　宋重修夫子庙碑明道中知绛州军州事李垂撰文宋龙武将军薛公墓表在清源乡周村天圣中庐陵欧阳修撰文
　　宋薛简肃公墓志铭在周村景祐五年庐陵欧阳修撰文今茔内冢平一小碑独存即欧公撰
　　宋国子博士薛良孺墓志嘉祐中欧阳修撰文
　　宋内殿崇班薛塾墓表欧阳修撰文
　　元抚州路总管张仲仪墓碣铭北五里至顺间宋濂撰文
　　元郡守李荣祖政绩碑至正初尚书王沂撰文
　　夫子庙记石刻王元美曰绛州夫子庙记宋人集右军书圣教序犹是真迹中集者此又从序书及他石本摹刻
　　闻喜县
　　城东四十里唐宰相世系表非子之支孙封乡因为氏今闻喜城是也后去邑从衣为裴又杨炯庭菊赋为庶子裴公作也中云乃有乡贵族注云步回切河东闻喜乡
　　左邑城亦县治也水经涑水又西南过其县南注云涑水又西南迳左邑故南城故曲沃也晋武公自晋阳徙此诗所谓从子于鹄者也春秋传下国有宗庙谓之国在绛曰下国即新城王莽之洮亭也水侧即新城西偏申生因巫见狐突处
　　清原城北三十里故清阳亭也左传晋搜于清原杜预注闻喜县北又马融广成颂云采清原地在河东闻喜县北又水经注清原城北故清阳亭也城北有清原晋侯搜清原作三军处也
　　周阳侯城东三十里汉书注云周阳侯故城在县东二十九里水经涑水又过周阳邑南注云其城南临涑水北倚山原竹书记年晋献公二十五年狄人伐晋周阳白兔舞于市即是邑也史记田蚡孝景后三年蚡弟胜为周阳侯注正义曰绛州闻喜县东三十里周阳故城也
　　桐乡故县即县治水经涑水西南过其县南注云涑水西径仲邮□北又西径桐乡县北竹书记年翼侯伐曲沃大捷武公请成于翼至桐庭乃返汉武帝至左邑桐乡闻南粤破改为闻喜县按闻喜古曲沃也县治至晋城三十里是桐乡古在曲沃南三十里明一统志今曲沃四十里桐乡汉武帝改闻喜县者误
　　兴乐故县唐武德三年析安邑县置贞观元年省黒山县南二十里呉村相传为古黒山
　　髙侯原在县北即刘曜破石季龙处
　　□乡古地名在闻喜县见字类音义一云即今县东二十五里羊圏头
　　清通乡自县治至东为清通乡晋裴楷言论清通遂名其里
　　豢龙池东四十里即董泊相传为董父豢龙处左传董泽之蒲可胜既乎后汉志闻喜有董池陂古董泽隋志为董泽陂
　　葛伯寨南四十里汤王山下相传葛伯阻兵处
　　祁家教场南四十里相传为晋祁午演兵所垒存龙头堡东四十五里以形似龙头周程子卒葬曲沃龙头山即此又为峩睂岭首后周时绛州治此
　　秦王寨南五十里秦王岭址存
　　美良川南二十里即秦王遣殷开山等大破尉迟恭防相处今为美阳乡按忻州有美良川
　　郭璞书堂南六十里汤寨北秦王寨东南三磵中悬岩石室砑洞豁纵横丈余中有石砚洞上悬泉时滴之壁有古字难辨相传为璞读书处有碑又有仙人洞在县南百里界原白石相传亦读书所
　　裴敬宪宅魏太学博士裴敬宪举秀才射防髙第五言独擅于时卒后蜀贼陈双炽所过残暴至敬宪宅辄相约不得焚烧
　　英贤故里裴晋公赵丰公故里皆在邑东五十里明文翔鳯有裴乡连赵里相望树交枝之句又母邱景纯皆在邑南十里内裴邦竒诗魏晋英贤若比肩
　　湖园东四十里董泽间李文叔云园圃之胜不能兼者六务宏大者鲜幽邃人力胜者少苍古多泉水者艰眺望惟裴晋公湖园兼之按午桥庄緑野堂俱在东都湖园在故里闻喜志以緑野堂即湖园者非
　　神僧饷兵处南三十里唐太宗行兵至美良川粮缺鐡牛峪僧知旻以砂锅煑饭饷军后即位勅建广教寺寺在沙渠渠即秦王寨
　　钓鱼台南七十里连儿门河石方丈孤峙水中前后五里至今无鱼
