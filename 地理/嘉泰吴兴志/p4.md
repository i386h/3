<!-- { "loadSidebar": true } -->
望长兴县 【见唐地理志及元丰九域志详见乌程县下】 本乌程县之西乡晋太康三年始分其地以置属吴兴郡名曰长城 【见舆地志又旧图经云晋平吴加领长城县舆地志又云吴夫概于吴西筑城狭而长因有长城之号旧经云县因长城取名】 因其地有吴夫概城狭而长也永兴元年割其北乡为义兴郡 【见晋地志】 隋开皇九年平陈以其地并入乌程隶苏州 【隋志平陈复废吴兴郡又废长城入乌程隶苏州】 仁寿二年复分长城再置湖州 【见隋地志】 大业三年州复废县仍属苏 【见隋志及通典】 十四年沈法兴伪置长州唐武德四年更置绥州又更名雉州并置原乡县隶焉 【唐志长城大业末沈法兴置长州武德四年更置绥州因古绥安县之名又更名雉州并置原乡县统记云大业十四年吴兴太守沈法兴守江左于长城县置长州武德四年土人张硕于长州西严山上立岩州于长州置绥州以古绥安县为名寻又改为雉州旧经曰取县界雉山为名也】 
七年始省雉州及原乡复置长城县属湖州又废桃州以安吉入焉 【并见唐志统记云武德七年废宣州原乡绥安故鄣三县入长兴也按绥安宋分故鄣置旧唐志云绥安唐改为广德隋志宣州绥安县平陈省故鄣安吉原乡焉唐置宣州广德本绥州七年以县来属则绥安未尝并入长城也缘平陈后尝并故鄣安吉原乡入绥安隶宣州今则复析宣州绥安县之原乡安吉入长城故伪舛并言绥安耳故鄣绥安实未尝并入长城也】 麟德元年复析为安吉天宝元年州仍为郡干元元年郡复州名而县之所隶如故吴越当梁时避梁讳乃改今名 【按五代史吴越王钱镠受梁之王封梁太祖之父名诚故为之避】 自晋太康至今废者一 【隋开皇】 名易再为州者三一属震州 【梁时事见郡沿革下】 再属苏州属湖州吴兴郡者各三焉此县沿革废置之大略也
　　武康县
上武康县古防风氏国汪芒氏之守也 【国语汪芒氏之君守封隅之山注封隅山在吴郡永安县史记注汪芒氏即防风氏国今在武康又见通典】 汉为乌程余杭之境初平中始分二邑置县名曰永安属吴郡 【按后汉志及通典并云汉初平中置永安县南史沈约传云灵帝中平五年置祥符图经载汉末童谣云天下当兴东南三余之闲吴大帝黄武元年乃改会稽之余暨为永兴分乌程余不乡合余姚之境置永安县余英志以沈约博综群书世居武康自吴至梁历年未远以约之言为正旧编则援图经之言统记亦谓吴黄武元年置今以年代考之灵帝中平七年为献帝之初平元年当魏黄初二年沈约虽号博综而自叙乡里族系多与正史差龉又黄武为年号使其为黄武元年则汉史不当载今以汉志通典二书之言为定】 吴宝鼎元年始置吴兴郡以永安属焉 【见吴兴志而余英志以为宝鼎二年者亦据沈约之言也】 晋平吴改曰永康后又改曰武康 【余英志曰晋太康三年平吴以平阳郡有永安县改曰永康惠帝永元九年改元永康以年号同始改曰武康统记作太康三年改武康】 隋平陈废吴兴郡入并县境入余杭隶杭州仁寿二年复置武康县又割乌程分长城立湖州
大业二年废湖州县仍属杭唐武德初贼李子通攻陷郡县以武康为安州又改曰武州四年贼平复置湖州而武康仍为武州 【统记载大业十四年江南元帅沈法兴复于湖州置吴兴郡县又属焉唐武德三年李子通贼攻陷郡县以武康置安州取古永安为义也四年七月以安吉人施世英使持节安州诸军事安州刺史征子通未行其年八月吴王杜伏威遣其将王雄诞平子通施世英改杭州刺史改安州为武州以武康为义也六年冬郡县又为辅公祏所陷七年春赵郡王李孝恭废武州又于旧吴兴郡立湖州县仍属焉余英志曰大业十三年复置吴兴郡武康又属焉唐武德四年贼李子通攻陷郡县以武康置安州又改曰武州子通平唐因之七年州废县复隶湖州按唐志湖州武德四年置又是年武康仍为武州】 
七年州废复为县隶湖州天授三年析东十七乡置武源县 【统记天授二年七月百姓戴德永等上疏言武康东界一十七乡枕临溪泽有舟楫之利请析置武源县敕从之】 梁复割隶杭州宋太平兴国四年复隶湖州窃尝考之县始置于汉之初平而武康之名由于晋自吴至今更属于湖州杭州者凡七而定于太平兴国之四年今之邑境即天授之旧唐初扰攘虽再立为州不数年而复为县云
　　德清县
紧德清县 【见九域志县初曰上余见乌程县下】 本武康县之东境乌程县之余不乡也吴属永安县晋改永安为武康县唐天授二年县民戴德永奏武康东界十七乡枕溪泽有舟楫之利请析置一县以界内有武承塘遂置武源县 【县东十八里临大溪有武承塘东为石塘西境联接数里】 敕依所请景云元年敕天下州县自天授以来改为武字者并复旧文新置者议而改焉二年改武源为临溪县天宝元年改今名隶湖州 【天宝六年改乌山为德清山】 宋因之
　　安吉县
望安吉县 【见九域志县初曰上会昌四年十一月三日初改为紧望县详见乌程县上下】 本汉丹阳郡故鄣县之南境初平中张角作乱北乡守险助国朝廷嘉之分故鄣郡南乡别为一县因名之为安吉 【见吴兴记及统记吴宝鼎元年以丹阳郡之安吉等九县立吴兴郡】 隋开皇元年废入广德县隶杭州仁寿二年仍旧吴兴郡置湖州广德县隶焉大业二年广德隶宣州以安吉入武康复隶杭州义宁二年沈法兴据湖州复置县唐武德四年以广德县置桃州安吉仍隶杭州七年并省入长城麟德元年复置隶湖州 【以上参考吴兴图经并统记之书所载】 自汉中平至今废者三一属丹阳二属吴兴三属杭州两属湖州此县沿革废置之大略也
　分野
言分野者权舆于周官而纷纶于汉儒自汉以后说盖繁矣然周有九州岛春秋有十二诸侯汉有一百三郡国故论分野于震泽巨区之闲者于辰曰丑次曰星纪宿曰斗牛女州曰扬国曰吴越郡曰会稽丹阳而已故旧图经据禹贡扬州有震泽周官职方扬州有具区尔雅具区薮在吴越之闲且援汉志云斗牛野也续图经第曰次为星纪统记第曰星属斗牛至旧编乃悉载
历代地志及国史志谓二浙当南斗须女之分亦未尝辨诸说之不同也窃考保章氏有九州岛分星之说郑氏注援纬书云牵牛流为扬州分为越国汉志言斗江湖牵牛婺女又言斗为吴会稽也晋志载星统班固言自斗十二度至女七度费直周易说起斗十度蔡邕月令章句起斗六度陈卓谯周等郡国宿度丹阳入斗十六会稽入牛一 【又曰范蠡鬼谷子张良诸葛亮谯周京房张衡并云】 载大衍历起斗九度中斗二十四终女四得汉会稽丹阳等郡又曰斗在云汉闲当淮海下流为吴分牛去南度河浸远自豫章迄会稽南踰岭为徼越分窃谓吴兴在汉为乌程故鄣乌程属会稽故鄣属丹阳丹阳为吴会稽为越参吴越二境则分野在斗牛之闲而众说入宿不同者一行有言曰古今辰次与节次相系各据当时历数与岁差迁徙不同也 【汉太初历冬至在牵牛初星纪斗十度贾直据此四分历冬至在斗二十一度星纪起斗六度蔡邕据此班固起十二度用三统历数也唐一行历以虚九度为元枵中故星纪起十九度又古历系星度于节岁至虞喜乃立岁差法大衍历用之】 
今历星纪入斗四度 【史官见周统天历起虚七度比大衍历用本差二度而入斗宿差三度者一行星距南斗二十六度牵牛入度须女十二度本朝崇宁中历官姚舜辅星距度斗二十五牛七女十一少盖牵牛一行距上星舜辅距中星须女一行距第一星舜辅距第一星星距又有三度之差所以差五度也】 在五星为荧惑在北斗为衡而占以丁巳日云 【后汉志刘昭注引星经云荧惑主扬州又云斗主衡第五星属扬州属扬州当以丁巳日候之丁巳占吴郡会稽】 
吴兴志卷二
宋谈钥撰
　城池
　　湖州
罗城东西一十里南北一十四里统记云一十九里三十步折二十四里唐武德四年越郡王孝恭所筑景福二年刺史李师悦重加版干之功见旧图经统记云有记见存绍兴三十一年知州事陈之茂修有记在墨妙亭城上旧有白露舍太平兴国三年奉敕同子城皆拆毁
子城统记云旧当秦时为项王故城吴兴记云郡廨署旧有乌程县治旧编云旧传晋郭璞欲移郡于东迁每立标辄为飞鸟衔去其女亦善地里启璞无徙因旧址损益之可以永无残破之虞璞从之其女今号迁城小娘子从璞庙食续图经云郡置于吴而璞当晋惠怀之际避地东南事不相类乃于菰城云秦改县为乌程至晋始移治于苕霅之上乌程县治即古郡治又自相抵牾切详乌程治所当秦汉闲已徙于今之郡中故吴宝鼎置郡诏谓永安故鄣等水悉注于乌程若在菰城岂得云故知在吴以前已在今处既以县为郡则必即县治为郡治而县治多徙矣璞随元帝渡江仕为尚书郎损益古城之制相阴阳审向背庸有是理也况江南诸郡城多传郭璞所迁当亦有按图而定者矣今罗城之内苕水入西门余不水入南门至江渚汇合流为霅水以出北门趋太湖西南诸山回环拱揖屏列于前北有卞峰以踞于后子城居中面二水之冲挹众山之秀又四面多大溪广泽故立郡以来无兵革之患意非璞不能定不必引飞鸟以神其事也
城门立湖州牌绍兴十六年知州事王铁以郡密拱行都增崇基宇挟以朵观规模宏丽干道初火延燔靡遗知州事王时升重建颇不逮昔　东门俗称衙东门有楼曰东楼　西门俗称衙西门有楼曰西楼统记云子城上有石楼清风之类附见郡治下
子城濠分霅溪支流自两平桥入桥之西隅有柱石存旧可通舟楫市鱼虾菱藕者集焉谯门前覆以长石衙东门城隍庙亦有桥以便行者其它为民居浮檐所蔽郡岁时督厢吏浚治云
