<!-- { "loadSidebar": true } -->
白杨山在县东南二十二里高一千一百二十尺括地志云白杨山峻极干霄上有两穴古采锡之所
五山在县西南四十六里高三千六百尺括地志云山有五峰昔乡民姚紾尝于此山采樵忽见二人奕棋紾坐斧柯观之不觉其久二人谓云汝可还去汝家今日为汝祥矣紾所坐之斧其柯已烂及还家因入瓮中隐身谓家人云可七日勿开限日未至家人开之紾化为白鹤飞向五山吴兴记云五山一名奕山
玉磬山在县西北三里高五百尺高僧传云释昙谛姓康氏吴兴人出家居吴虎丘山后入故鄣之昆山每夜闻有声寻其发声之所掘之得磬因以为名颜鲁公作石柱记时此磬犹存
东晋山在县东北二里高一百二十六尺入东记云东晋时欲于此山立城邑因以为名
廪山在县东二十五里高一千八十七尺江表传云吴长沙桓王攻刘繇之尽得邸阁粮谷贮于此山舆地志云吴大帝于此山起仓因以为名
邸阁山在县东北二十五里高一百七十六尺吴志云吴大帝遣从弟孙琼修故鄣邸阁 【盖吴王起邸阁于此】 
铜岘山在县东三十里高一千三百尺括地志云吴采鄣山之铜即此山也
苦岘山在县西六十五里高三千尺吴兴记云苦岘山峻极游者苦之亦见括地志
佛子山在县西一百二十里高六百尺吴兴记云山上有石室室中有小石俨然若佛
柴山在县西南一百二十里高七百二十尺见括地志南屿山在县南六十二里高三万六千尺括地志云南屿山一名白水山山上有湖其水色白太平寰宇记云昔西施种香之处上有兰畹
三山在县东南六十里
桃花山在县西南九十五里
郭公山在县西北一十里有郭先生祠按郭文居此山尝见一虎张口向文视其咽中有横骨文乃探去之后所居前日获一死鹿盖虎之报也
石椁山在县故鄣县北山上有石椁多生杨梅吴兴风俗记云张茂生所谓地名石椁故生杨梅也
梅溪山在县之梅溪镇山之秀石如门产石耳 【梅溪见颜鲁公石柱记】 
凤凰山在县东铜山乡横溪南上有吴越王吴妃许夫人坟山下有玉带水早晚两潮高尺许
　　岭
悬脚岭在长兴县西北七十里高三百一十尺山墟名云以岭脚下悬为名多产箭竹茶茗一名芳岩箬水出焉旧编云有涧萦回八十一盘山多漆木
啄木岭在县北五十里高二千四百尺山墟名云其山万木丛薄多鸟故名啄木
池子岭在县西北五十里高三百尺山墟名云岭上有小池虽焦草烁石之时水不耗竭
白岘岭在县西北八十里山墟名云多产槠茗箭箬（立宁）霜停雪蔼然不凋
臙脂岭在县上概村西唐天师吴筠炼丹之处至今土色如臙脂故名
苍云岭在县西北六十四里其山松木翳荫状如苍云故名合溪之源出于此山余英岭在武康县西十五里岑岭之西世传梁沈氏族居之地后有五峰耸峻如屏俗伪为夷羊岭
大壮岭在德清县西北九里 【以上见旧编】 
纯孝岭在安吉县梅溪唐末黄巢之乱邑人石昂藏母于此昂性纯孝因以得名
　　冈
牧马冈在长兴县西南四十里入东记云吴王牧马之所
三鹅冈在县西南六十五里有晋谢安墓冈中有断处梁朝有童谣鸟山出天子故凿焉
　　岘
箬岘在长兴县西北三十二里高二千九百尺山墟名云多产箭箬
佛子岘在县西六十五里高二千一百尺山墟名云昔传其上尝有白光人谓有金宝掘之得石佛子长数寸因以名焉
龙目岘在县西一百里高五尺山墟名云岘上石岩闲有二目光彩照人谓之龙目
　　峡
明月峡在长兴县顾渚侧二山相对壁立峻峭大涧中流巨石飞走断崖乱石之闲茶茗丛生最为绝品张文规诗曰明月峡中茶已生石上多唐人刻字颜真卿所书但存髣佛
　　洞坞
黄龙洞在乌程县卞山石壁峭立岩窦阴沈莫穷其厎旁有龙王祠祥应宫郡有水旱祷焉知州事苏轼有刻古浮石洞在安吉县西南五十里绍兴初有僧智光洗岩得龙牙龙骨结庵于此名曰不朽又名其洞曰龙牙烟霞坞在武康县东北地名石胁又谓之丁墓尰 【撞字去声】 山山下多梅（帛系）亘十余里故邑人有云碧玉潭中千尺水烟霞坞里万株梅 【见旧编又云坞有大石如龟号龟岩有瀑布余英志云刘颖士别墅岩上有亭曰藏春瀑布有桥亭名挂云淳熙中知县程九万屡游有留题】 
吴兴志卷五
宋谈钥撰
　河渎
　　州治
府以湖名近五湖也中有霅溪合四水也众水群凑而太湖虚受坎流而不盈习险而无泛滥此郡所以立也旧书悉以太湖与四水分隶诸邑殊失古者建都之意今首敷叙以运河漕渎给郡计而供公上次之其它潭汇洲浦池塘在城者鳞附焉支流旁渎止系逐邑者系之各邑下震泽者水常震动之象或曰震东方泽在东也具区者大为之防五湖者张勃吴录云太湖之别名以其舟行五百余里也吴郡图经有小五湖悉属太湖贡湖游湖胥湖梅湖梁湖金鼎湖也旧编谓固湖游湖胥湖菱湖太湖纵横数百里苕霅众水入焉越绝书云周三万三千顷其二万顷为乌程颜公石柱云四万八千顷统记云纵广二百八十三里兼接苏宣常州之界临安广德之水亦入焉 【吴兴郡图经云接苏常秀州之境按秀州之境不濒湖统记云连德清武康长城临平余姚义兴晋陵无锡江阴吴县常熟昆山华亭嘉兴海盐十五县水入焉旧编亦从此记非也江阴自陷五泻堰昆山常熟在吴江下流华亭海盐水竟自入海不入太湖也新唐志云古湖宣苏常四州境为是】 
东为松江又东流二百余里 【吴郡图经二百六十里】 以入于海旧沿湖之堤多为溇溇有斗门制以巨木甚固门各有（片臿）版遇旱则闭之以防溪水之走泻有东北风亦闭之以防湖水之暴涨舟行且有所舣泊官主其事为利浩博不详事始今旧（片臿）有刻元丰年号者则知其来远矣后渐湮废颇为郡害 【按旧编云今所有者止二十五今以乌程县图考之自外俎村至太湖村一带有二十六溇皆有名曰诸溇比溇上水溇罗溇张港溇新泾溇幻湖溇金溇赵溇潘溇许溇王溇谢溇义高溇陈溇薄溇五浦溇蒋溇钱溇新浦溇石桥溇汤溇成溇宋溇乔溇胡溇绍熙中修胡溇记云湖溇三十六其九属吴汪其二十七属乌程者兼纪家港而言也此溇沂溪而阔独不置（片臿）又二十六名有阳家溇无上水溇幻湖作宦湖】 绍熙二年知州事王回修之又改二十七溇名曰丰登稔熟康宁安乐瑞庆福禧和裕阜通惠泽吉利泰兴富足固益济皆冠以常字如常丰港即纪家港之类桥（片臿）覆柱皆易以石其（片臿）钥付近溇多田之家宝文阁直学士程大昌撰记敷文阁待制沈枢书敷文阁待制贾选题盖
霅溪起州治之南兴寺前 【今为景德寺】 江子汇以其合四水为一溪故曰霅四水者旧谓自安吉浮玉山曰苕溪一自武康铜岘山曰前溪一自临安府临安县天目山经德清之县曰余不溪一自德清县前曰北流水 【寰宇记旧图经统记所载并同】 至江子汇而合直北至会溪亭 【今归安主簿衙】 会运河水同过骆驼桥出临湖门北经毘山入于太湖 【按唐韵曰霅水众流之声霅霅然顾长生三吴土地记云乌程县东有霅溪水至深处徐陵孝义寺碑云清霅弥沵深穷地根又地书霅者四水击射之声故徐仲谋诗曰四水交流霅霅声续图经云尝考自清源门入曰苕溪其流浊自定安门入曰霅溪其□清不过二溪耳余不与苕溪皆出自天目山苕溪出其西余不出其东前溪虽出铜岘山然至德清县东已与余不溪合而北流至定安门外通谓之霅溪不待与余不溪合然后名之也霅者以众流合集为义而旧经按字书为四水激射之声以其源则前溪与余不溪合其水尚小以其流则未与霅溪合者已名为霅矣安得有四水激射声乎唐李直方白苹洲记曰五溪尽流而霅具气记者谓四水并霅水而五也郑戬浮玉亭记云曰霅水合四水则四水为霅有自来矣古今名称多有差互统记云兴国寺在霅溪馆西霅溪馆今双溪亭是也在乌程县南浮玉亭旧名霅水堂县西有霅水乡二处所临是苕水今余杭乃有苕溪馆定安门内有四水亭皆相承之误】 
郡县志运河湖州府入迎春门过望州至人依桥至骆驼桥南会霅水者也东接上塘官河其水自平望桥直西至震泽又西至浔溪又西至旧馆东迁升山以入迎春门 【旧本州岛界平望驿官塘此至吴江县界二里南至嘉兴县界二十六里元和五年刺史范传正奉敕重开见统记又唐地志乌程下亦载此塘及旧编诸书并载今以浔溪为界即不系本州岛界分】 
官河在乌程县东一百二十二里唐元和五年太守范传正重开
月河在湖州府贡院东前溪支流环绕形如初月
漕渎在府州治南 【寰宇记旧编云在乌程县南五十步即今仪凤桥下溪】 晋咸和中都督郄鉴开 【按晋书本传苏峻反及陶侃为盟主遣鉴都督扬州八郡军事】 
　　乌程县
官渎在乌程县西二十七里晋咸和中都督郄鉴开 【统记作五年旧经作元年按郄鉴以三年都督扬州八郡军事旧经误】 
　　归安县
旱渎在归安县西南一里三步亦在乌程界仪凤桥西及旧编载余不溪荻塘白苹洲各见郡志下
　　长兴县
杨渎在长兴县东五里分苕溪北流二十里合余渔浦防渎在县西北六十二里一名范渎
盛渎在县东五里
乔渎在县东四十里
　　武康县
五官渎在武康县北二十里吴五官郎中沈衍居之因名 【余英志云今廞淤】 
横渎在县东南十八里
　　德清县
内河在德清县南三里余不溪之支流也
马厄河在县西南一里亦余不溪之支流吴越王乘马过此而失因以为名
三文渎在德清县东二十里
大麻渎在县东六十七里
　　安吉县
浑水渎在安吉县安福乡去乡东北二十里余水皆清此水独浊故名
　湖
　　乌程县
凡常湖在县西二十七里
　　归安县
菱湖在归安县东南四十五里唐崔元亮开即凌波塘也其地产菱居人采而焙干之以备凶年号菱米 【见旧编】 
　　长兴县
包洋湖在长兴县北一十五里
忻湖在县东北一里 【图经云一十五里】 周回十二里山墟名云分溪带峰莲菱之下鸳鸿所集所以浮泳写人忧恨故名
西湖在县西南五里周回七十里山墟名云一名吴越湖傍溉三万顷有水门二十四所引方山源注焉 【湖见统记图经旧编】 山墟名云昔吴王阖闾筑吴城使百姓辇土于此浸而为湖阖闾弟夫概因而创之吴兴记云夫概所立吴志云孙皓封乌程侯就国有西湖人景养相皓当大贵此地人也湖中出佳莼尝贡塘高一丈五尺唐刺史于（由页）修亦呼于公塘后李词立于公塘县元和中范传正复令县令权逢吉去塘内田及决堰以复古迹咸通中刺史源重重建县令满虔重修 【见旧编又新唐志云西湖溉田三十顷其后堙废贞元十一年刺史于（由页）复之人赖其利】 
　　武康县
风渚湖在武康县东南一十七里一名巽渚一名封渚一名九里湖一名下渚湖 【余英志云以防风氏得名故名风渚在封禺之两闲故曰封渚在东南隅故曰巽渚其广九里故曰九里湖湖在□上渚故曰下渚统记云封渚者前代禁采捕也旧编载九里渚云亦号鄱阳汀按图经诸书别出鄱阳汀不当合为一县令毛滂游下渚湖诗有春渚达天阔春风夹岸香飞花渡水急垂柳向人长远岫分苍紫遥波寄渺茫之句】 渚旁土黏埴陶户皆居之浙右陶器多出于此
　　安吉县
