<!-- { "loadSidebar": true } -->
右谷属扬州土惟涂泥郡地最低性尤沮洳特宜水稻又田畴必筑塘防水乃有西成之望故统记援尔雅曰吴越之闲有具区区即防水之堤也筑围圆合具其中地势之高下列塍域以区别之涝则以车出水旱则别入水田有堤塘自古然矣今郡境东南乡分延袤百里田旧有围塍岸岁修崇固悉为上腴亩直十金西北诸乡接近山溪春夏水易暴长曩年悉为湖泊畎亩荒芜十岁九潦今渐复起塍围岁亦有收矣旧谚云诸郡旱我有岸诸郡熟我无谷今不然也然西北之田终以地势高下不齐水骤长而易退多病干隘非东南乡比也带山田地则陆种
　　缣属
绢 【旧图经重面绢今纳惟衣绢岁万疋急就章注绢生白缯似缣而疏者也旧编云武康安吉绢最佳】 
绫 【唐贡御服鸟眼绫旧志有土产绫今发上供绫五千余疋并安吉县折纳到旧编云亦出武康安吉急就章云绫今之杂小绫也】 
绸 【旧制志土产花绸唐贡紬今夏税纳产绸四千余疋急就章细注抽引粗玺绩纺而织之曰绸】 
纱 【续图经载今梅溪安吉纱有名】 
丝 【续图经载有旧编云安吉丝尤好今发上供丝五万两系安吉以税绢折急就章注抽引精出绪曰丝】 
（帛系） 【旧图经载又旧编云武康（帛系）号鹅脂上供经纳内藏库今发上供（帛系）岁五万余两安吉以产绢和买折纳急就章注茧擘之精者为（帛系）】 
布 【旧图经有白编布统记云唐充贡折造布其御服每疋直十五贯有为龙凤瑞草花纹今贡白编布二十疋乐府录东平曲曰吴兴布阔幅长度有一疋与诚作裤又鲍照白纻曲下注因湖州纻布作旧编云生纻出思溪编布出道场山今充贡张文规诗纻布直胜罗纨轻】 
黄草布 【出东乡有极轻细织成花纹者暑月可以为衣今添】 
右缣属本郡山乡以蚕桑为岁计富室育蚕有至数百箔兼工机织水乡并种苎及黄草纺绩为布有精致者亦足以见女工之不卤莽
　　果属
橘 【太湖洞庭山产绿橘号洞庭橘韦苏州送橘诗曰信后欲题三百颗洞庭须待满林霜橘种不一本草注有朱橘乳橘塌橘山橘入水村人家多种成林画沟塍常运水灌溉有至数百树者】 
柑 【唐贡乳柑本草乳柑沙柑青柑山柑注柑类有朱柑黄柑石柑而土人以乳柑为贵与橘同种而不蕃人共珍之】 
柚 【禹贡扬州包贡郭璞注尔雅云柚似橙而大于橘孔安国注尚书云小曰橘大曰柚今土人亦与橘同植】 
木瓜 【唐贡木瓜糁并煎顾渚泉上有木瓜堂列植木瓜梅溪者尤胜东坡谓红胜颊也】 
杨梅 【吴兴记云吴兴本无杨梅太史慈葬卞山三州来祭越有杨梅因种号卞山杨梅又生石椁山风俗记云张华博物志曰地名石椁故生杨梅】 
枣 【尔雅有壶枣酸枣羊枣等本草有大枣仲思枣齐民要术又有民枣木枣桂枣之类多北地所宜今土人亦种之徐陵孝义寺碑有弱枣今添】 
桃 【尔雅有旄桃山桃西京杂记又载樱桃缃桃桃霜桃绮蒂桃紫文桃此土植桃颇多种亦不一徐陵孝义寺碑碑有甘桃旧编载以早红桃为上杨叶桃次之御爱桃红白可玩昆仑桃表黑肉赤又有杨桃藤生山谷本草所谓狝猴桃也】 
（呆呆） 【梅生江南湖郡尤盛吴兴记云乌程有梅墟默林梅亭德清有梅埭旧编云今武康德清（帛系）亘山谷其种以堂头梅为上横枝梅清梅次之又有红梅重梅鸳鸯梅千叶缃梅蜡梅惟红梅鸳鸯梅有实菁山等处亦多】 
杏 【续图经载据广志有白杏赤杏黄杏柰杏土人所种惟红杏】 
栗 【续图经载据本草栗类有枝栗陆栗芳栗今山闲栗木甚多有大栗实大而少味即板栗也有小栗谓之茅栗又有细大之闲者谓之茶果栗】 
柿 【续图经载柿即红柿也又有椑柿色青黑齐民要术注又载（木耎）枣如柿又土人种柿种类颇多有红匾柿牛乳柿火珠柿水柿又乌椑柿俗呼为绿柿旧编云安吉多火珠柿】 
李 【续图经载尔雅再体李骏李西京杂记有朱李黄李紫李绿李青李绮李车下李今世有水李实大而美本草注陶隐居云麦李麦秀时熟本土有米李条李熟最早透明李其色明澈蜡李色深黄明州李色深赤茄李色深绿皆可口车下李细甚不堪食】 
梨 【本草云有消梨黄梨茅梨桑梨西京杂记有紫梨芳梨大谷梨之类今乡土梨类亦不一有黄梨青消梨麋梨品俱下独安吉陈公梨旧编云东南有名风味亚于鹅梨在雪梨之上甘美而香】 
安石榴 【续图经载按陆机曰张骞使外国得茎林涂林安石榴也广志曰有甜酸二种今乡土所种亦有甜者酸者其实红白光洁者醋榴也紫黯皴散者乃为甜榴多出安吉及诸山乡又有白花一种千叶红花一种近年园中所栽】 
枇杷 【续图经载本草有枇杷注云江南今处处有乡土多有之】 
林檎 【续图经载陈士良云有三种长者为柰圆者林檎小者为梣今乡土有之旧编云武康德清林檎绝佳又有金林檎实小而花极可观】 
樱桃 【今添礼谓之含桃本草有樱桃陶隐居注曰即今朱樱味甘可食今出乌程下徐村】 
蒲萄 【续图经载本草注云子有紫白二色又有似马乳者有圆者又蘡（上菌下女）名山蒲萄今乡土有紫白二种皆藉人力□□实率如马乳白者号浆水蒲萄尤佳亦有樱（上菌下女）是野生山谷闲者实正圆皮厚味酸涩不中食】 
甘蔗 【续图经载三都赋谓之诸蔗本草甘蔗注云有两种赤色名昆仑蔗白色名荻蔗今土人亦种两种】 
莲藕 【尔雅荷芙蕖其实莲其根藕今乡土多水泊遶郭三二十里多种之夏月弥望如锦绣芙蕖有红白二种红者莲腴而甜藕硬而淡白者莲嫩而淡藕莹而甜故乡人以红荷莲白荷藕为贵秋晚实黑取红谓之石莲子又嫩茎初出曰藕条为蔬甚美又有千叶莲花极可爱而无实梁陈故事云章氏宅边水中出重台千叶莲花苏夫人感而有孕生宣皇后又有章浦多生重台莲花识者云主生美人自后果生章后因名今有此种莲蓬内生实处皆出花瓣为重台又闲生双头莲旧编载郡学内斋馆后池有红蕖贾安宅预贡时池生双头莲明年廷试中第一其后莆阳黄公度来游学寓池上又生双莲次年公度亦为状元】 
菱 【本草谓之菱一名芰即屈到所嗜者陶隐居云庐江闲取火燔以为米充粮蜀本图经云实有二种一四角一两角今乡土种此成荡不止二种两角者有果菱差小有湖趺菱色红又有青菱色青角而曲利四角者有野菱最小角极铦有太州菱实丰而美土人所重近又有无角者谓之馄饨菱以其形似也秋晚采实竹箔曝干去壳为米亦为果有收至十数斛者地名有菱湖皎然诗曰路入菱湖深】 
芡 【本草谓之鸡头一名芡陶隐居曰以花似鸡冠故名鸡头陈士良云有软根名（艼去丁改役）菜可作蔬菜食之今土人多种叶如盘贴水多刺实大如鸡头破之得数十子颗颗匀圆用沙淅去滑腻内之黄者肉嫩青者肉硬惟半青黄者谓之合熟甘滑有佳味又言芡性暖谓之水硫黄以其花日中开也菱花夜开昼合故性寒（艼去丁改役）菜土人呼为鸡冠菜以充蔬亦可煮为羹】 
凫茨 【今添本草有乌芋注茨菰有乌者根相似细而美呼为凫茨恐此也后汉书云今下田种】 
茨菰 【今添本草有藉茹生水田中一名茨菰又谓之团慈茹根如蒜今下田亦种】 
右果属本郡山乡与平土宜木果水乡有水实鲜洁胜他郡故详载
　　蔬属 
姜 【旧编云近太湖地宜姜】 
葱 【旧编云近太湖地宜葱本草注葱有四种冬葱夏衰冬盛茎叶俱软美汉葱冬枯茎硬味薄胡葱叶粗短茖葱生山谷今乡土惟种冬葱特宜于污下之地】 
薤 【本草注有赤白二种今乡土宜白薤】 
韭 【旧编云韭薤土宜涂泥春初尤佳】 
蒜 【本草有大小二蒜今山乡皆有之】 
菘 【旧编云春宜菘本草云有一种牛胫菘紫菘白菘今乡土有青菘白菘蚵皮菘叶皴而丛大最晚菘也】 
芥 【唐本草注云有三种有叶粗大者有叶小子细者又有白芥又云白芥生太原今乡土有大叶者取其心充蔬甚辛美收子贮为薤又有赤芥色深赤】 
茄 【陈书蔡樽为太守于郡斋种紫茄供常厨本草云一名落苏乡土有三种有紫茄有白茄有水色茄色亦白而甜嫩可生食】 
苋 【蔡樽郡斋种白苋供厨本草注有赤苋白苋人苋马苋紫苋五色六种今乡土惟种赤白二苋】 
芹 【吴兴记云乌程温山出御芹本草注芹有三种荻芹根白色赤芹茎叶青紫堪作菹今乡土种惟白芹冬至后作俎甚甘美春后不食俗云入春生虫子】 
瓜 【旧编云乌程甜瓜有名本草瓜有数种有白东瓜胡瓜有胡瓜有越瓜甜瓜有青白二种胡瓜北人呼为黄瓜越瓜生白小者槽藏之今乡土皆有之越瓜郡俗呼生瓜谓可生食也】 
瓠 【本草瓠有甜苦二种又有瓠（夸襄）今乡土皆有之有一种俗呼匾葫者人尤喜食园圃多种之】 
芋 【本草注芋有六种有青芋紫芋真芋白芋连祥芋野芋又有姜芋味辛紫芋根大有重斤许者但种不多姜芋野芋不中食真芋青芋连祥芋未详今乡土多种白芋】 
莼 【今添统记云长兴县西湖出佳莼尝供德清沈顗兵荒采莼芹根供食今水乡亦种夏初来卖软滑宜羹夏中辄粗涩不可食不如吴中者至秋初亦软美此张翰所以思也】 
萝卜 【旧编云合溪者最佳岁常人贡苏东坡所谓消梨嫩者盐水渍之可以致远性便黄土故山乡尤宜种本草作莱菔尔雅曰葖芦萉皆音卜注云紫花菘又云湿菘】 
菰白 【今添本草菰根一名茭白菰三年以上心中生台如藕白软中有黑脉堪噉今水乡亦多种色白者美带黑点者不佳】 
蔓青 【旧编云虽非土产近亦有之】 
莴苣 【本草有莴苣又云有紫色者又有白苣又云吴人无白苣尝植野苣供厨馔今乡土无句苣】 
苦（草去早改买） 【本草有家苦（草去早改买）又有野者今乡土有之僧道庵寺尤多种可频采食耐久故谚云三月食苦又有生菜杜工部所谓春盘生菜细者是也】 
菠薐
薄荷
茵陈
胡荽
芸台 【以上九种今添】 
右蔬属芦菔之属宜山葱姜之属宜湿地莼芹之属宜水故本郡兼有又有笋类不一附竹下藕条（艼去丁改役）菜附藕芡下蒿荠之类多野采甜菜雍菜莙荙近来自他郡人亦稍有种者说并附见
　　兽属
牛 【旧编云农家畜水牛按本草有黄犍牛乌牯牛白牛水牛今乡土水牛有乌白二种止用耕稼（牛孛）者或取乳冬月取酥以乌戍者为胜黄牛角屈向前者呼沙牛少畜水乡不用负挽又不能取酥也】 
羊 【旧编云安吉长兴接近江东多畜白羊按本草以青色为胜次乌羊今乡土闲有无角斑黑而高大者曰胡羊】 
马 【山墟名云卞山有项王走马埒洗马池吴兴记云卞山有项王系马树石闲有项王马蹄舆地志长兴有白马潭人东记云吴兴牧马冈吴王牧马之处今菰城每岁殿司马军屯驻牧马数千匹乡土多水民闲惟事舟楫独土族山家闲养一二匹而已】 
犬 【统记云太常卿邱泉之乌程人童幼时握得犬子九头识者曰犬为人守此儿大当为九郡守后泉之果历九郡今乡人多畜以警盗又有田犬猎犬所养有直数千者近又有胡犬小而捷有北犬甚高大皆来自北地】 
猫 【又家畜以捕鼠近有黄斑者有毛长如獶者虽似可爱但不能捕鼠实无用也】 
