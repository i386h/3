<!-- { "loadSidebar": true } -->
沈麟士字彦顺吴兴武康人也祖膺期晋大中大夫父虔之宋乐安令麟士幼而俊敏年七岁听叔父岳言玄宾散言无所遗失岳抚其肩曰若斯文不绝其在尔乎及长博通经史存高尚之志亲亡居丧尽礼服阕忌日辄流涕弥旬居贫织帘诵书口手不绝乡里号为织帘先生尝为人作竹误伤手便流泪而还同作者谓曰此不足损何至涕零答曰此本不痛但遗体毁伤感而悲耳尝行路邻人认其所著屐麟士曰是卿屐耶即跣而反邻人得屐送前者还之麟士曰非卿屐耶笑而受之宋元嘉末文帝令仆射何尚之钞撰五经访举学士县以麟士应选不得已至都尚之深相接及至尚之谓子偃曰山薮故多奇士沈麟士黄叔度之流也岂可澄清淆浊邪汝师之隐居余不乡吴羌山讲经教授从学士数十百人各营屋宇依止其侧时人为之语曰吴羌山中有贤士开门教授居成巿麟士重陆机连珠每为诸生讲之征北张永为吴兴请麟士入郡麟士闻郡后堂有好山水即戴安道游吴兴因古墓为山池欲一观之乃往停数月永欲请为功曹麟士曰明府德履冲素留心山谷是以被褐负杖忘其疾病必欲饰浑沌以蛾眉冠越客以文冕走虽不敏请附高节有蹈东海死耳不忍受此黥劓永乃止麟士无所营求以笃学为务恒凭素几鼓素琴不为新声负薪汲水并日而食守操终老读书不倦遭火烧书数千卷年过八十耳目犹聪手钞写火下细字书复成二三千卷满数十箧时人以为养身静默所致制墨蝶赋以寄意着周易两系庄子内篇训注易经礼记春秋尚书论语孝经丧服老子要略数十卷梁天监中卒于家年八十五以杨王孙皇甫谧深达生死而终礼矫俗乃自为终制遗令气绝剔被取三幅布以覆尸及敛仍移布于尸下以为敛服反被左右两际以周上不覆制覆被不须沐浴含珠以本裙衫先着（纟夸）凡二服上加单衣幅巾屐枕棺中惟依此既殡不复立灵座四节及祥权铺地子地以设元酒之奠人家相承漆棺今不复尔亦不须旐成服后即葬作冢令小后祔更作小冢于殡合葬非古也葬不须聚士成坟使上与地平王祥终制亦尔葬不须（车需）车灵舫魌头也不得朝夕下食祭奠之法至于葬唯清水一杯子彝奉而行之州乡皆称叹焉
沈道虔吴兴武康人也少仁爱好老易居县北石山下孙恩乱后饥荒县令庾肃之迎出县南废头里为立宅临溪有山水可玩时复还石山精庐与孤兄子其釜庾之资困不改节受琴于戴达王敬弘深贵重之郡州府凡十二命皆不就有人窃其园菜外还见之仍自逃隐待窃者去后乃出人有拔屋后大笋令人止之曰惜此笋欲令成林更有佳者相与乃令人买大笋送与之盗者惭不取道虔使置其门内而还常以捃拾自资同捃者或争穟道虔谏之不止悉以其所得与之争者媿恧后每事辄云勿令居士知
沈庆之字弘光吴兴武康人少有志力晋末孙恩作乱使其众寇武康庆之未冠随乡族击之屡捷由是以勇闻元嘉十九年雍州刺史刘道产卒郡蛮大动征西司马朱修之讨蛮失利以庆之为建威将军率众助修之失律下狱庆之专将进讨大破缘沔诸蛮后为孝武抚军中兵参军孝武以本号为雍州随府西上征蛮寇屡有功还都复为广陵王诞北中郎中兵参军加建威将军南济阴太守雍州蛮又为寇庆之以将军太守复随王诞入沔伐沔北诸山蛮大破之威震诸山群蛮皆稽颡庆之患头风好着狐皮帽群蛮恶之号曰苍头公每见庆之军辄畏惧曰苍头公已复来矣庆之引军出前后破降甚众又讨犬羊诸山蛮缘险作重城施门橹甚峻庆之连营山下营中开门相通又令诸军各穿池于营内朝夕不外汲兼以备蛮之火顷之风甚蛮夜下山人提一炬烧营火至辄以池水灌灭之蛮被围守日久并饥乏自后稍出归庆之前后所获蛮并移都下以为营户二十七年迁太子步兵校尉其年文帝将北侵庆之谏曰道济再行无功彦之失利而反今料王玄谟等未踰两将恐重辱王师上曰王师再屈别有所由道济养寇自资彦之中途痰动虏所恃唯马夏水浩大泛舟济河碻磝必走滑台小戍易可覆拔克此二戍馆谷吊人武牢洛阳自然不固庆之固陈不可时丹阳尹徐湛之吏部尚书江湛并在座上使湛之等难庆之庆之曰为国譬如家耕当问奴织当问婢陛下今欲伐国而与白面书生辈谋之事何由济上大笑及军行庆之副玄谟进围滑台庆之与萧斌留守碻磝仍领斌辅国司马玄谟攻滑台积旬不拔魏太武大军南向斌遣庆之将五千人救玄谟庆之曰少军轻往必无益也会玄谟退还斌将斩之庆之谏乃止萧斌以前驱败绩欲绝死固碻磝庆之以为不可会制使至不许退诸将并谓宜留斌复问计于庆之庆之曰阃外之事将所得专制从远来事势已异节下有一范增而不能用空议何施斌及坐者皆笑曰沈公乃更学问庆之厉声曰众人虽见古今不如下官耳学也玄谟自以退败求戍碻磝斌乃还历城申坦垣护之共据清口庆之奔驿驰归二十九年师复行庆之固谏不从以立议不同不使北出庆之居清明门外有宅四所室宇甚丽又有园舍在娄湖庆之一夜携子孙徙居之以宅还官悉移亲戚中表于娄湖列门同闬焉广开田园之业每指地语人曰钱尽在此中兴身享大国家素富厚产业累万金奴僮千计再献钱千万谷万斛以始兴封优近求改封南海郡不许伎妾十数人并美容工艺庆之优游无事尽意欢愉自非朝贺不出门每从游幸及校猎据鞍陵厉不异少壮太子妃上孝武金镂七箸及盂杓上以赐庆之曰觞酌之赐宜以大夫为先也上尝欢饮普令群臣赋诗庆之麤有口辨手不知书每将署事辄恨眼不识字上逼令作诗庆之曰臣不知书请口受师伯上令颜师伯执笔庆之于口受之曰微生遇多幸得逢圣运昌朽老筋力尽徒步还南冈辞荣此圣世何媿张子房上甚悦众坐并称其辞意之美前废帝即位加庆之几杖给三望车一乘庆之每朝贺常乘猪鼻无幰车左右从者不过三五骑履行田园每农桑剧日无人从行遇之者不知三公也及加三望车谓人曰我每游履田园有人时与马成三无人则与马成二今乘此车安所之乎及赐几杖并固让柳元景颜师伯尝诣庆之会其游田元景等鸣笳列卒满道庆之独与左右一人在田见之悄然改容曰夫贫贱不可居富贵亦难守吾与诸公并出贫贱因时际会荣贵至此唯当共思损挹之事老子八十之年目见成败者已多诸君炫此车服欲何为乎于是插杖而芸不为之顾元景等彻侍褰裳从之庆之乃与相对为欢庆之既通贵乡里耆旧素轻庆之者后见皆膝行而前庆之曰是故昔时沈公废帝狂悖无道庆之犹尽言谏诤乃遣其从子攸之赍药赐死时年八十庆之群从姻戚由庆之在列位者数十人长子文叔位侍中庆之之死不肯饮药攸之以被掩杀之文叔密取其药藏录乃饮药自杀文叔子昭明位秘书郎闻父死曰何忍独生亦自缢死
沈昭略字茂隆昭明之弟也永元中与叔父文季俱被召入华林省茹法珍等进药酒昭略怒骂徐孝嗣曰废昏立明古今令典宰相无才致有今日以瓯投其面曰使为破面鬼死时言笑自若了无惧容徐孝嗣谓曰见卿使人想夏侯太初答曰明府犹忆夏侯便是方寸不能多豁下官见龙逢比干欣然相对霍光脱问明府今日之事何辞答之耶昭略弟昭光闻收兵至家人劝逃去昭光不忍舍母入执母手悲泣遂见杀昭明子昙亮已得逃去闻昭光死乃曰家门屠戮独用生何为又绝吭而死时人叹其累世孝义
沈文季字仲达文叔弟也以宽雅正直见知位中书郎父庆之遇害诸子见收文叔谓之曰我能死尔能报遂自杀文季挥刀驰马去收者不能追遂免升明元年沈攸之反齐高帝加文季冠军将军督吴兴钱塘军事初庆之之死也攸之求行至是文季收攸之弟新安太守登之诛其宗族以复旧怨亲党无炊火焉君子以文季能报先耻
丘泉之宋书云泉之吴兴乌程人博学有才识着文章一百卷行于代历龙乡县侯吴郡太守
吴逵吴兴人也经荒饥疾病阖门死者十有三人逵时亦病笃其丧皆乡里以苇席裹而埋之逵夫妻既存家极贫窘冬无衣被昼则佣债夜烧砖甓昼夜在山未尝休止遇毒虫猛兽辄下道避之期年成七墓十三棺时有赠赙一无所受太守张崇义以羔羊之礼礼焉卒于家南史作吴兴乌程人统记云又见宋略
右宋人
　　齐人 
沈升之南史吴兴人也为丹阳尹徐孝嗣故吏谓徐孝嗣曰升之与君俱有项领之功今一言而二功俱解岂愿闻之乎君受恩二祖而更参维新之政以君为反复人事成则无处逃咎矣升之草莱百姓言出祸已随之孰与超然谢病高枕家园则与松柏比操风霜等烈岂不美耶孝嗣改容谢之
丘仲起字子震吴兴人也为晋平太守清廉自立褚彦回叹曰目见可欲心不能乱此杨公所以遗子孙也仲起位至廷尉卒
丘冠先字道玄吴兴乌程人也少有节义齐永明中位给事中时求使蠕蠕国尚书令王俭言冠先虽名位未升而行义甚重若为行人则苏武郑众之流于是使蠕蠕蠕蠕逼令拜冠先执节不从以刃临之冠先曰能杀我者蠕蠕也不能以天子使拜戎狄者我也遂见杀武宗以冠先不辱命赐其子雄钱一万布三千匹
丘灵鞠吴兴乌程人也祖系秘书监父道真护军长史灵鞠少好学善属文宋孝武殷贵妃亡灵鞠献挽歌三首云横广阶闇霜深高殿寒帝摘句嗟赏褚彦回为吴兴太守谓人曰此郡才士唯有丘灵鞠及沈勃耳尝还东诣司徒褚彦回别彦回不起曰比脚疾更增不复能起灵鞠曰脚疾亦是大事公为一代鼎臣不可复为覆餗其强切如此武帝即位为通直常侍寻领东观祭酒灵鞠曰人居官愿数迁使我终身为祭酒不恨也着江左文章录序起太兴讫元熙文集行于时子迟
丘迟字希范八岁便属文灵鞠尝谓气骨似我为中书侍郎卒迟辞彩丽逸时有锺嵘着诗评云范云婉转清便如流风回雪迟点缀映媚似落花依草虽取贱文通而秀于敬子其见称如此
丘仲孚字公信灵鞠从孙也少好学读书常以中宵钟鸣为限灵鞠常称为千里驹也齐永明初为国子生王俭曰东南之美复见丘生为山阴令居职甚有声称百姓谣曰二傅沈刘不如一丘前世傅琰父子沈宪刘玄明相继宰山阴并有政绩言仲孚皆过之梁武帝践祚复为山阴令仲孚长于发摘善适权变吏人敬服号称神明治为天下第一累迁豫章内史在郡更厉清节顷之终诏赠给事中黄门侍郎丧将还豫章老幼号哭攀送车轮不得前仲孚为左丞撰皇典二十卷南宫故事百卷又撰尚书具事杂仪行于世
丘寂之字德元吴兴乌程人年十七为州西曹兼直主簿刺史王彧行夜还前驱巳至而寂之不肯开门曰不奉墨旨彧乃于车中为教然后开彧叹曰不意郅君章近在阁下即转为主簿专以廉洁御下于时丹阳县令沈巑之以清廉抵罪寂之闻之曰清吏真不可为也政当处季孟之闲乎
太史叔明吴兴乌程人太史慈后也少善庄老兼通孝经论语礼记尤精三玄每讲说听者常五百余人为国子助教邵陵王纶好其学及出为江州掾叔明之镇王迁郢州又随府所至辄讲授故江州人士皆传其学
沈巑之吴兴武康人也性疏直为丹徒县令自以清廉不事左右浸润日至遂锁系尚方叹曰一见天子足矣上召问曰复欲何陈答曰臣坐清所以获罪上曰清复何以获罪曰无奉承要人上曰要人为谁巑之以手板四面指曰此赤衣诸贤皆是若臣得更鸣必令清誉日至巑之虽危言上亦不责后知其无罪重除丹阳令入县界吏人候之谓曰我今重来当以人肝代米不然清名不立
