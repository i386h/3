<!-- { "loadSidebar": true } -->
郭林桥在县北五里郭文往来之地
以上诸桥据余英志所载是时载在通津者统记止有永安千秋天宝并巿桥凡四而天宝巿桥不载于志天宝特见旧编又有清河桥 【志云在千秋桥之西余英馆之南吴黄武元年置南通慈尼寺元佑闲郡人张子野来游乐府有南北山桥通之句】 
　　德清县
通津桥在县西管一百七十步跨北流水与天宝桥相近古名代兴桥俗呼曰县桥宋朝淳熙七年邑人率钱重建屋宇栏槛雄丽
金堤桥在县一里后溪发源处
后溪桥在溪东一里后溪上□龟回桥在县南三里内河港口
金鹅桥在县西一里西亭之侧跨北流水今不存
　　安吉县
凤凰桥在安吉县前
无星桥在县东门跨大溪之北派□沙井门桥在县无星桥北
南门桥在县跨县南小河
北门桥在县北小河
齐云桥在县西门上有亭宇
秦公桥在县西三里上有方寺前故相秦桧之父敏学元丰七年为县主簿始创此桥
杜坊桥在县东北二十里
杨子桥在县北二十里
上昂桥在县今改名上升桥
　渡堰
　　安吉县
县境陂堰旧有七十二所盖其地势高仰近山之田号承天田亦号佛座田谓层层增高灌溉不及也每春夏霖潦溪涧暴涨随即湍泻数日不雨复干浅矣储蓄灌溉全藉陂堰今废者大半存者二十四所　白龙堰　永昌堰　乌溇堰　斗门堰　黑龙堰　马头堰　五漕堰　青林堰　湖潭堰　响潭堰　飞潭堰　郑汀堰　新溪堰　张栅堰　湖塘堰　龙巢堰　东坡堰　剑池堰　豸山堰　乌程堰　青龙堰　铜井堰　赵家堰　瓜枝桥堰
石鼓堰在安吉县长一十四里阔五十步在县北一十七里其水源出天目山可溉田百顷百姓受其利堰边有岩似鼓故因以名之唐圣历元年县令钳耳知命造
　陂
　　长兴县
富陂在长兴县东二十五里晋武帝太康三年分乌程西乡立长城县在富陂村即此
鱼陂在长兴县南七十五里吴夫概养鱼之所
　塘
荻塘在湖州府南一里余 【据旧图经载云在州南二里吴兴记云晋太守殷康所开旁溉田千余顷统记云古乌程县南一里一百二十步晋太守殷康开旁溉田一千顷后太守沈嘉重开之更名吴兴塘南塘李安人又开一泾泄于太湖开元中县令严谋道又开之广德中太守卢幼平又开续图经云以今地形考之荻塘在州城内东枕民居余三面溪环之傍无可溉之田况濒湖之地形势卑下若水不苦旱初无籍于灌溉意当时取土以捍民田耳非溉田也统记东亭下又云在东郡门外三里临荻塘又旧编云在归安县东三里殷康所开旁溉田千余顷唐元和五年刺史孙储开一百三十里俾民不乏水今东门外接待院正在荻塘上众说纷纷不同莫敢指言若以州治南有荻塘在城中则城中不应有田千余顷此续图经所以为疑而旧编指为在东门外抑不观吴文皇帝庙记云皓始创祠于骆驼东荻塘上又唐郑言作文宣王庙记云西临霅溪南横荻塘则是为在城信矣今呼横塘者即所谓荻塘但晋开荻塘时未有今罗城故自今横塘至迎春门外官塘皆曰荻塘故能溉田千顷连袤百余里唐武德时筑今罗城始有城内外之闲故众说皆妄指以为疑而旧编又附之归安界尤非盖乌程归安分界乃以官塘南北两岸塘以北在上隶乌程耳荻塘得名苕溪苹洲之类以其生荻之多也诸书引杨侣隋录云吴兴沈宏居荻塘家贫好学每夜然荻自照读书因以得名亦非也晋初开时巳名荻塘后更名吴兴塘则不俟隋沈宏得名信矣】 连袤东北出迎春门外百余里今在城者谓之横塘城外谓之官塘晋太守殷康所筑围田千余顷后太守沈嘉重修 【湖之城平凡为塘岸皆筑以捍水作史者以为开塘灌田盖以他处例观易开为筑易溉为围】 齐太守李安人又开一泾泄水入湖开元中乌程令严谋道广德中刺史卢幼平元和刺史孙储并加增修隋沈弘居此 【横塘面南山之胜对南溪之流自户口蕃盛士族渐多增上为园池贾牧诗曰洄洄流水抱横塘兰芷无风也自香及建炎中徙慈感教院于上春日多游人往来今大半为亭馆沼沚矣】 
谢塘在乌程县西十里晋太守谢安开唐大历中刺史裴清于其处起谢塘馆
蒲帆塘在乌程县北二里唐开平中刺史杨汉公于塘中得蒲帆因名 【统记云西接长兴县入大溪长八十里入茶山修贡行此又唐开成二年杨从重开尝于此获蒲帆】 
吴兴塘在归安县东南二十三里 【见统记】 
洪城塘在归安县次吴兴塘
保稼塘在归安县次吴兴塘
和塘唐宝历中刺史崔元亮开 【九名塘皆以水左右通陆路也】 
胥塘在长兴县南四十五里昔越相范蠡所筑
皋塘在长兴县西四十里山墟名云吴高士皋伯通所筑
荆塘在长兴县南九十里山墟名云汉荆王贾所筑
孙塘在长兴县南一里山墟名云孙皓封乌程侯时所筑
方塘在长兴县南三十五里
盘塘在长兴县南四十五里山墟名云方塘盘塘皆以形言
官塘在长兴县南七十里晋太守谢安所筑一名谢公塘事在颜真卿文 【详见碑碣】 
直塘在武康县东十九里路出德清
石塘在德清县东十八里临大溪即古武承塘也东为石塘西塘联接数里
魏塘在安吉县北五十里旁有浮玉山所谓白石玲珑清泉浸浸者也五代晋时吴琐将军隐于此 【产小绍东南有名】 
吴兴志卷二十
宋谈钥撰
　风俗
旧图经据汉志云吴越之君皆好勇故其民至今好剑轻死易发续图经又据晋志曰江南之气躁劲厥性轻扬厥今东南文物为盛湖乃甲于东南岂轻扬之性率以勇则好剑化以礼则尚文与以图史志总叙两浙路人性敏柔而慧尚浮屠之教厚于滋味急于进取善于图制为得其实旧编援隋志曰吴郡君子尚礼庸庶淳庞风俗澄清道化隆洽又以细民怙勇信巫为轻扬之旧统记曰俗好儒术罕尚武艺人习华侈居处整洁亦以重释多淫祀为言夫风声气习今古不同乡土各异古扬州之域自淮南以及岭表汉所谓吴越且兼百越之地宋朝二淛领郡十五隋志所述并及宣城毘陵诸郡非独吴兴也故引古而证则邻于汛繇意而述则几于诬言其微则彼或未信语其不善则此或有辞请摘古今之特言本郡者参之史志订之事实其庶几乎梁武帝评陶隐居书曰如吴兴小儿形状未成长而骨轻甚峭快则慧敏之性有自来矣唐李直方记白苹亭曰湖州土沃候清其人寿其风信实本朝张公方平曰吴兴南国之奥有佳山水发秀人自江左而清流美士余风遗韵相续也苏公轼曰吴兴自东晋为善地号山水清远其民足于鱼稻莲蒲之利寡求而不争则知好学淳庞俗澄化洽不为虚语矧自宝元以来滕宗谅为守首建学校安定胡掌教讲明经义时务文物视古愈昌高宗皇帝驻跸临安实为行都辅郡风化先被英杰辈出四方士大夫乐山水之胜者鼎来卜居衣冠雾合弦诵驰声上齐衡于邹鲁至如城邑墟巿精庐相望山椒水濒多置野祠狠斗讼系未免有司之戚上州重释信巫好勇细甿之余习犹有未除者矣
　物产
古书有九邱土地所生聚焉周职方志其遗也故后世书述地制者物产宜其载吴兴郡土产李宗谔图经言绫重面绢花绸白编布茶巿叶莲柑橘烟竹铜统记援旧经云其土卢其田沮洳原阜宜橘沟塍宜稻续图经云禹贡扬州筱荡既敷 【孔氏曰注筱竹箭荡大竹】 厥草惟天厥木惟乔厥贡惟金三品瑶琨筱荡齿革羽毛惟木鸟山夷卉服 【通典云絺葛之属】 厥篚织贝 【注云织细纻贝水物】 厥包橘柚锡贡周职方氏扬州其利金锡竹箭其畜宜鸟兽其谷宜稻统言扬州所产也吴兴记云卞山有石似玉谓之瑶琨又有石穴生锺乳垄山有紫石英封山有铜今四物皆无有又颇述谷帛动植视他书为详焉窃详本郡北距太湖众溪交流地势平下素号泽国西南则有冈岭蔓延林木荟蔚兴毘陵桐州临安诸山相接故水陆之品麤备比年又为行都辅郡五方杂处户口繁庶污田日治缙绅多居苑圃花果视昔稍盛而金石之华第有其名岂地气土力固亦有限则物产不能无消长耶今志如后
　　谷属 
（禾亢） 【唐本州岛供尚食厨黄糙米一百九十八石今发上供米仅三分存二按（禾亢）或作粳字书粳（禾亢）二字同音陶隐居云此即常所食米但有赤白大小异族四五种同一类也急就章注（禾亢）谓稻之不黏者旧经作（禾亢）稻本草米谷部有粳米又有稻米陶隐居云道家方药有俱有稻未粳米此则二种矣唐注云稻者穬谷通名齐民要术却有水稻注云尔雅曰稌稻也郭璞注曰沛国呼稻为稌广志曰有虎掌稻紫色稻又云粳有乌粳黑穬之类今并无之旧编云十里香师姑（禾亢）为上斋头曰八月白八月乌次之（禾罢）（禾亚）金成为下冷水红为曰稻询之农人（禾亢）名不止此数种往往其名鄙俚不足载大率多坝田所种山田易旱惟种金成俗呼为箭子以其米细而长且耐旱也】 
（禾耎）【唐本州岛供尚食厨糯米二千余石今岁纳糯米一万五千余石按本草有稻米禹锡等注云说文稻即糯也江东呼（禾耎）乃乱切齐民要术水稻篇有秫稻一名糯米糯音奴乱切有九格秫雉曰秫大黄秫之类十余名今无之（禾耎）名类亦不一惟金钗（禾耎）细而长尤宜酿酒】 
粟 【续图经载今山乡人种黄白二种又有一种曰（禾耎）粟本草有粟米陶隐居注今江东所种及西门皆是其粒细于粱米熟舂令白以当粱米俗呼为白粱粟又秫米唐本注曰今呼粟糯为秫稻糯为糯北土人多以粟秫酿酒又尔雅曰粟秫也孙炎曰秫黏粟也广志曰秫黏粟有赤有白者今世有黄粱谷秫桑根秫稳秫梧秫本土无之】 
麦 【梁吴兴太守周敏劝人种麦本草有大麦小麦穬麦三种陶隐居曰今（仃去丁改果）麦一名麰麦似穬麦惟皮厚耳穬麦是马所食者唐本注曰大麦出关中即（仃去丁改果）麦是形似小麦而大皮厚故谓之大麦殊不似穬麦也齐民要术大小麦篇注广雅曰大麦麰也小麦秫也世有半夏小麦秃芒大麦黑穬麦落麦者秃芒是也又别有青（仃去丁改果）麦今本土有大小麦有穬麦俗呼为大麦又有秃芒者即落麦也本草又有荞麦本土亦有】 
麻 【续图经载今乡人种先收牡麻取其皮以缉布充衣后收草麻取其子以供食本草有麻蕡麻子陶隐居云麻蕡即牡麻牡麻则无实今人作布及履用之又尔雅曰蕡枲实礼云苴麻之有蕡注有子之麻为苴齐民要术载崔实曰牡麻无实好肥苴麻之有蕴者苎麻是也又有胡麻一名巨胜宜为油白者油多土人谓之油麻陆田亦种之】 
豆 【续图经载豆种最多本草有大豆赤小豆白豆菉豆齐民要术有大豆小豆二篇曰今世大豆有黑白二种及长稍牛践之名小豆有菉赤白三种黄高丽豆黑高丽豆燕豆碑豆大豆类也豌豆江豆营豆小豆类也豍音方迭切今乡人种豆大豆有黑白小豆有菉赤白又有燕豆豌豆江豆小大豆可为酱豉山田尤多种】 
