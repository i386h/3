<!-- { "loadSidebar": true } -->
据旧图经云有镇二安吉镇在县北梅溪镇在县东北续据九域志云有梅溪一镇则安吉镇之废久矣今有镇寨各一　梅溪在县东北三十里　幽岭巡检寨在县南六十里
吴兴志卷十一
宋谈钥撰
　学校
　　州治
府学在府治西一里唐初有孔子庙在霅溪南学附焉统记云郡初有孔子庙武德中李孝恭迁于霅溪南唐志高祖初制郡学县各置生员贞观四年诏州县学皆作孔子庙又旧图经孔子庙在子城南一百一十步州学亦曰在州城南一百一十步乃知祥符以前学附于庙
学置经学博士助教生员六十员 【唐志武德初郡置县学博士助教学生又日上郡学置生六十员湖为上郡】 天宝中州助教博士及学徒会食师资诏废惟留州补助教一人学生二人备春秋二社岁赋乡饮酒而已 【见旧图经】 大历五年刺史萧定加助教二人学生二十员后又废 【见旧图经】 本朝宝元二年知州事滕宗谅表请于朝建学今废处明年四月敕书至锡名州学仍锡田五夫六月学成重门广殿讲堂书阁斋舍庖湢皆具为屋百二十楹张方平为记蔡襄大书勒石石曼卿又书敕建州学额揭于仪门延安定胡瑗主学四方之士云集受业学初为十八环建有亭曰观德时朝旨令赐第进士习射上亲阅于殿廷赏赐有差故郡置圃取孔子矍相之义
祠堂始立曰三先生祠安定胡瑗太守滕宗谅秘丞朱临也后教授赵临以枢密胡宿墓志言治湖郡时立祠于学教授沈揆以知州事鲍轲增置学田图形附焉曰五先生祠后又以知州事颜真卿苏轼王十朋豫其闲凡八人绍熙元年始以安定自为祠塑像于伦堂左偏其右为七贤祠 【见纪事学中有官书淳化二年二月敕赐九经共六十一卷他书莫知淳化年月岁久散失不全知州事张澈置书四百二十四卷又补写不全书合新旧书凡二百六十五部一千四百四十八卷司书掌之有籍以严出纳】 
斋馆在学之左郡守释奠斋宿之所
赡学田记宝元闲建学朝旨赐田五百亩后以其田濒湖多潦岁入无几养士不给嘉佑七年知州事鲍轲闻秀州松杨泾有民讼田连年不决者官将两夺之乃贻书恳转运使贷钱六十万得之计七顷一十九亩有奇是岁秋成得租米三百二石田当沃壤无旱潦患其后又箱益僦屋缗钱岁入倍增岁久屋多摧毁田亦多湮没旧有经界宽剩田仅二顷隶岁崇德者绍兴中黠胥诡献为营田干道即庙旁用学廪售薛氏余氏地为之后七年罢舍法日就颓毁自是而后诏下兴贤莫有定所干道三年知州事王十朋率卿大夫出财重建为屋百十六楹状元张孝祥书额郡人大谏刘度为记司业芮烨书 【宣和五年后进士举与计偕者八百人时终场举人八百有三石刻在广化寺斋堂绍兴三十六年朝旨均诸郡皆额增二人后并流寓又增一人自是解发十一名而终场进士四五倍于宣和闲矣】 庆元六年知州事李景和又辟铜官庙后堂地添屋二十五闲别为一门以乡邦士子日盛旧屋窄狭每遇科举旋搭席屋且布有风雨沾湿之患又入院拥并有蹂践之虑故也
　　乌程县
唐初郡县皆有学本郡旧有孔子庙郡学在焉县学未闻也本朝崇宁中行三舍法县学在州学之东后附州学东偏池上又迁在斋馆东廊又迁在礼象阁东序□后复迁于池之东
　　归安县
崇宁中附学见续图经后附州学东偏池上后又移州学置斋馆西廊后在礼象阁下西序今复移池之东
　　长兴县
五年邑室闻人观国观时遵其父武经君颐遗命遣作大成殿先圣睟容及先师十哲像揭徽宗御书殿额郡之人萧德藻作记具载颠末命教堂在大成殿后博文约礼志道依仁四斋分列两庑书籍库在殿之东荣祭器库在殿之西荣斋馆在堂之东偏学长位在堂之西偏众职事位在门左右视郡庠具体而微视诸邑为胜有毛刘二先生祠堂在命教堂东偏毛即毛滂刘即邑人死节刘公士英也
　　德清县
旧学在德清县南一百二十步至圣文宣王殿在县学本朝旧有故相陈尧佐所撰碑康定元年命天下州学县建学遂因庙为之建炎中经兵火绍兴中县令杨锬重修有大成殿讲堂后有职事位两廊分四斋故参政沈与求撰记刻石淳熙中县令沈杞复加葺治额吴兴郡公李彦颖书
　　安吉县
故基不存绍兴初县令冯康始建今学后吕靖刱大成殿模刻徽宗皇帝御书榜在讲堂分四斋置赡学田二百亩学牌靖所书徐良能重修见续图经
吴兴志卷十二
宋谈钥撰
　军营
　　州治
郡有军额以防卫不然也唐自中叶尾大不掉权归藩镇支郡之守兵赋亦得而专之至于五代偏方割据民被其毒惨矣太祖皇帝悉收天下之兵权归于朝廷选天下骁锐萃于京师以弱州郡之势太宗皇帝混一寰海遵守宏谟州之军营见于李宗谔图经者三所而已所曰屯驻曰崇节曰水军其后渐加增置今为营八
威果营在子城西南 【第六十三指挥元额四百人今管数足】 雄节在子城西北 【第十一指挥元额四千八百四十人今管数足】 全捷营在子城西 【第十九指挥元额四百人今管三百六十四人】 龙骑在牢城营 【元无额以杂记加役人拣充见管九十二人】 右禁军四　崇节营在子城北 【第十七指挥元额二百人今管三百二十九人第十八指挥元额三百人今管二百三十九人】 壮城营在子城西南 【元额三百人今管三百三人】 水军营在子城北 【开江第四指挥元额二百人今管一百六人】 牢城营在子城北 【元无额系杂记加役人见管一百九十四　指挥元额二百人】 右厢军四废营三屯驻营 【按旧图经云在子城西庐州宁海指挥元有额今无管其地已改充全捷营】 开江营 【旧图经有之旧经云名水军营】 马军营 【旧编云在骆驼桥北今废地为民居其基尚存】 
教场在郡治西北厅宇熙八年知州事胡南逢重建榜曰正己亭
唐有射堂在白苹洲西贞元十六年刺史李词建堂五闲西北东西廊及厨亭共七十闲栋宇敞豁檐廊窈窕春秋二教及习射悉于此今废颜真卿有射堂记碑在墨妙亭
　　古迹
唐开元中李适之为湖州别驾南岘山有石觞可贮五斗酒适之每携其所亲友登山酣饮望帝乡时以一醉士民呼为李相石樽颜真卿及门生弟侄多携酒舣楫以游作李相石樽宴集联句叙云因积溜潀石嵌为樽形公注酒其中结宇环饮之处
吴孙皓父陵在乌程县之西陵山号为明陵相连卞山墨妙亭本朝熙宁闲孙觉曾建此亭东坡苏轼为记有云熙宁四年十一月高邮孙莘老自广德移吴兴其明年二月作墨妙亭于府第之北逍遥堂之东取凡境内自汉以来古文遗刻以实之吴兴自东晋以来为善地号为山水清远其民足于鱼稻蒲莲之利寡求而不争宾客非特有事于其地者不至焉故凡守郡者率以风流啸咏投壶饮酒为事自莘老之至而岁适大水上田皆不登湖人大饥将相率云去莘老大振廪劝分躬自拊循劳来出于至诚富有余者皆出谷以佐官所活至不可胜记当是时朝廷方更化立法使者旁午以为莘老当日夜治文书赴期会不能复从容自得如故事而莘老益喜宾客赋诗饮酒为乐又以其余暇网罗遗逸得前人赋咏数百篇为吴兴新集其刻画尚存而僵仆断缺于荒陂野草之闲者又皆集于此亭是岁十二月余以事至湖同览叹息而莘老求文为记
故安州在武康县唐志云李子通立安州后废
故东迁州在乌程县东四十一里舆地志云晋太康元年分乌程县东乡置隋平陈并入乌程
精舍禅院在归安县施渚清州刺史管叙舍宅为寺白乐天寄题诗云惯游山水住南州行尽天台及虎丘惟有上强精舍寺最堪游处未曾游夷坚志云壁闲有诗云昔作梁朝相今为普静神千年英魄在代代护僧人尧氏庙在尧巿皮日休茶□诗云今有尧氏庙
吴夫概王庙在吴兴
大帝庙在罗城内吴赤乌五年所建有碑
孟郊祠在武康县西一里即唐孟郊旧居
上下箬在州西溪上生箭箬南岸曰上箬北岸曰下箬二箬皆村名土人取下箬水酿酒醇美胜于云阳俗称下箬酒韦昭吴录云箬下酒有名又吴兴记云上箬下箬并出美酒白乐天诗云劳将下箬忘忧物寄与江城爱酒翁又刘梦得诗云鹦鹉杯中箬下春
陈高祖台在州西北三十里陈高祖微时垂钓之所其上有池名曰高祖磨剑池
陈高祖圣井在州东广惠院高祖初生井泉涌出家人汲以浴之后名圣井
晏子城在长兴西南一百二十里晏子乡吴地志云齐晏子娶吴王女筑此城
故长城县废城地理志云在长兴县东南之十八里晋太康中分乌程置长城县于富陂村
贡茶院在西四十五里唐贞元十七年刺史李词置以吉祥院东廊为院
吴夫概王城即长兴廊 【下缺】 
　　佚题
原缺
墓 【在乌程县西北一十三里】 都廷侯吴建墓 【在乌程县东北一十七里】 齐宣城太守丘灵鞠墓 【在乌程县见颜真卿石柱记】 吏部尚书殷融墓 【旧经云在乌程县西南六十九里】 梁黄门侍郎丘迟墓 【在乌程县南十六里石柱记云中书侍郎】 历阳太守吴铄墓 【在乌程县西北五十九里】 陈五兵尚书康宗墓 【在乌程县西北十四里】 黄门侍郎康旦墓 【在乌程县北十八里】 原乡侯章道勇墓 【在乌程县南一百里】 中书舍人管斌墓 【在乌程县西南五十九里】 隋吴兴太守沈法兴墓 【在乌程县东南八十六里】 陈郡太守王法表墓 【在乌程县西南二十七里】 唐丞相李绅墓 【在乌程县甫里山干宁三年立墓碑】 本朝吏部郎中张先墓 【在乌程县卞山多宝寺西】 宗正卿姚舜仁墓 【在乌程县澄静乡赵村】 给事刘一止墓 【在乌程县澄静乡】 秀安僖王墓 【在乌程县菁山】 嗣秀王墓 【在乌程县菁山】 邢越王墓 【在乌程县华严山】 尚书左仆射沈该墓 【在乌程县后董】 右丞相葛邲墓 【在乌程县栅岭】 尚书左丞相叶梦得墓 【在乌程县卞山】 尚书右仆射朱胜非墓 【在乌程县澄静乡王村】 
　　　归安县
旧图经所载坟墓十有五悉与乌程并载又吴文帝明陵在县西北十一里吴超吴奋墓在县北四里钮淑墓在县西十三里潘尼墓在县北十里县界西至乌程县止一里其北至亦不三里帝颛顼冢在乌程之横山以上六墓不在县界明矣旧编止载四所程普墓在县东南十九里姚志墓在县南十□里丘珍孙墓在县南十八里是矣乃又载县北十里之潘尼墓则又自失今姑以旧经所载在县之东南者凡九所列于后虽未审其确然以地势考之则近之矣　吴九江太守姚渠墓 【在归安县南六十里】 大将军朱治墓 【在归安县南十二里统记作县北又见石柱记】 左大司马当阳侯施绩墓 【在归安县南十六里统记云六十里】 荡寇将军程普墓 【在归安县东南一十九里】 宋南郡太守丘道护墓 【在归安县南十八里】 御史中丞钮滔墓 【在归安县东南一十九里】 梁青史董知达墓 【在归安县南六十里】 泰州刺史姚志墓 【在归安县南十四里旧编云吴无泰州统记云在州南郭外十四里】 宣城太守丘珍孙墓 【在归安县南十八里旧编云吴元宣城盖旧经所书年多舛错未必二人为吴人也】 
　　长兴县
