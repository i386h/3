<!-- { "loadSidebar": true } -->
杨子湖在安吉县北二十八里舟楫不通吴兴记云杨子湖出丹阳湖下共邸阁水分流合于苕水以其统杨子湖为名也
五湖在县东南七里曰五龙湖在西南三里曰姚湖在南九里曰获湖在北二里曰西亩湖在东二里曰四龙湖皆有灌溉之功四龙在龙清观后吴越武王以望气者言山有王气使人凿之忽有四鸽飞起烟云滃然化为四龙因以名湖
　潭
　　州治
苏公潭在湖州府自贵泾东流三百五十步 【见旧经又统记云在霅溪东二百五步至骆驼桥下】 开元初苏（坏去土改王）子苏颋为乌程尉坠此溪水闲直至潭底 【统记云因醉旧经云因督县事】 闻水中有人语云扶出苏公俄出水上有记述其事颋后袭封许国公开元初同紫微黄门平章事 【唐书颋初调乌程尉至骆驼桥下曰苏公潭此水深不可测中有蛟螭代为人患】 
　　长兴县
白马潭在长兴县西四十三里梁陈故事云有白马见于此潭故名
龙潭在县东南三十一里卞山碧潭在县和平镇东吴兴记云其水碧也伊洛相类今呼为天潭
金潭在县西一十里山墟名云金潭金山金塘金渠皆汉楼船将军曼倩之居故名
　　武康县
永安潭在武康县证道寺之南去县治三百步
碧玉潭在县西十里响应山之下本名响潭 【统记云响潭在县八里山墟名山清虚洞澈每有声响必随应故以为名清泉怪石茂林修竹为邑中佳景元和七年五月不雨至于七月时刺史裴君合祭名山溪洞县令利汭以此潭灵异遂率僚属祈祷应时甘雨雾雹稼穑皆稔耆老谒贺请附图籍八年符下从之】 又名玉石响 【余英志云响应山下有龙湫水色正碧旧传山有二玉应人如谷之答响名玉石响】 正元十六年刺史于（由页）以陂湖廞淤行县至是因改今名 【唐人有诗刻岩上云水面平铺映碧空夜深明月照龙宫猿啼未响潭先响一树花开两树红】 
石马潭在县西十八里中有石马一名湛潭
　　德清县
仙潭在德清县东南新市镇隋道士陆修静尝自此潭没数月乃出故以为名宋葛书思尝监镇有仙潭杂咏刻石在墨妙亭
　溪
　　乌程县
苕溪山海经南山次二经之首句余之山又东五百里曰浮玉之山苕水出于阴北流注于具区以今考之溪有二源西南一源发自天目山之阴金石乡灵夹乡东至安吉县治南之邵渡又自县东南至章渡又北至丘渡东南一源自独松岭西聚众山水并浮玉山水折旋亦至丘渡二源合而东至倪渡又折而西复折而东北至梅溪镇又至吴山北经彭汇入凡常湖又合长兴之南乌程之西众山之水至城下一自清源门入经漕渎至江子汇为霅水一自清源门外径趋钓鱼湾沿壕经迎禧门又经奉胜门合霅水以入太湖
余不溪在湖州府出天目山之阳 【旧图经云其水深澈余水则不故名不平声读】 经临安县又经余杭县又东至安溪又东至奉口经德清县折而东北至苎溪漾敢山牛坟戈亭又后林村又东北为菱湖又东北至湖趺漾经荻冈寺东直北折而西为大湾又西北会前溪水入岘山漾入定安门至江子汇为霅溪 【汉沈戎居余不乡晋孔愉封余不亭侯　寰宇记在归安县东二十四里晋中兴书孔愉字敬康少时曾买得一龟放余不溪中龟入流数反顾及愉封余不亭侯铸印而印纽龟首左顾更铸亦然印工以告愉愉悟昔放龟事乃取佩】 
前溪在湖州府出武康之铜岘山合东小流南注折而东至庆安乡宁境庙静林寺又折而东又东至武康县治前之千秋桥名前溪又东至县学前分为二派其一北流经太原乡黄垄山之东至沙村号沙溪与德清县前北流水合以入定安门经前溪汇至江子汇为霅溪其一东流经崇仁乡下渚湖之南以入余不溪 【统记云前溪者古永安县前之溪也晋车骑将军沈充家于此乐府有前溪曲充自制词云当曙与未曙乌啼匆匆后宋少帝续为七曲其一云忧思出门户逢郎前溪渡刘长卿诗云白云千里万里明月前溪后溪武康县有后溪今慈感寺西之溪湾曰前溪汇】 
车溪续图经诸书并载在乌程县东南一百一十九里 【吴兴记平望有车溪车溪谚云曲阿不食平望不羹谓之失味旧经云二百十九里误盖界至平望止一百三十二里耳今界　七十二里】 今为吴江县界吴兴诸塘及商浦当接归安县界仙潭 【旧经统记云在县东百里隋道士陆修静尝自此潭没数月始出俗因谓仙潭】 浔溪在乌程县东七十二里有水自德清嘉兴来与震泽（婴去女改鸟）脰湖接焉
霅溪在县东南一里自定安门入西合苕溪北入于太湖旧经云凡四水合为一溪自浮玉山曰苕溪自铜岘山曰前溪自天目山曰余不溪自德清县前至州曰霅溪误矣自清源门入曰苕溪其流浊自定安门入曰霅溪其流清不过二溪耳其余不溪与苕溪皆出天目山前溪虽出铜岘山然至德清县东已与余不溪合为北流至定安门外乃谓之霅溪不待与苕溪合然后名之也霅者以众流合集为义而旧经按字书为四水激射之声亦非也
　　归安县
东溪在归安县东南一百六十里 【又四至东至秀州嘉兴县一百六十三里以东溪水中分为界】 
小溪即施渚溪在县西北五十四里源出上强山东北会北流水
宝溪在县东南四十五里即射村也太守葛胜仲卜居以昔有渔者每见溪上有光伺之见大蚌乘风而光从中出逐之即沈因以为名
思溪在县东南三十五里 【见旧编】 
练溪在县东南七十五里即琏市也 【见旧编】 
　　长兴县
罨画溪在长兴县西八里广二十五弓古木夹岸丛筱翳其下朱藤施其上如是者十里花时游人竞集溪半有罨画亭唐郑谷诗云顾渚山边郡溪将罨画通 【崇观闲刘焘诗云欲识人闲罨画处朱藤倒影入清溪】 
合溪本名合涧 【统记图经皆作合涧】 在县西北六十里源出苍云岭至山半分为二道绕孺狮坞南合为一因名经尚吴乡至县西南门名箬溪
箬溪在县东五十步一名顾渚山口一名赵渎即合溪之下流也又一源出悬脚岭 【统记悬脚岭山墟名云箬水出焉】 至县东南门折而南分为二其正流名上箬又折而东循卞山至郡城西北角沿城外入太湖而远其分流名下箬东经至德 【一名赵渎】 入太湖而近顾野王舆地志云夹岸丛生箭箬南岸曰上箬北岸曰下箬二箬皆村名村人取下箬水酿酒醇美胜于云阳俗称下箬酒 【详见郡志酒下】 括地志云县前大溪亦名箬溪相同为名也 【统记云四时胜载二百石】 
荆溪在县西南六十一里源出荆出东流横入大溪自安吉梅溪至吴山北总名荆溪即苕溪之流也 【李宗谔续图经云荆溪至吴山下每日潮高三尺倒流十七里云是吴王送女潮今溪无是潮荆山者山墟名云汉荆王刘贾尝登此山张协七命曰酒则荆南乌程即是溪之南耳统记云乌程去荆州三千六百里非荆州之南明矣】 
四安山溪在县南四十三里一名周渎 【见旧编】 源出四安山过清泉乡又过维新乡经本山下会苕溪
余罂溪在县东南二十三里舆地志云长城南乡有余罂水以余罂封为名梁陈故事云梁武帝时童谣云太子之居在三余武帝于余干余姚余杭为厌胜之法其时吴兴有余千山余罂水余鱼浦主陈高祖当之
邸阁溪在县东南一百三里与安吉邸阁山分界 【详见安吉县邸阁山】 
　　武康县
邑境在群山之闲涧水交流聚而为溪环乡邑治载诸图志者六曰前溪曰余英溪曰后溪曰阮公溪曰封溪曰砂溪率皆清浅湍濑仅通小艇及东会余不溪北至砂村溪始通大舟故疏凿之利为邑要务余英志又载新溪长安溪大林皆脉络相贯因地及事两名尔至于港渎洲渚潭井塘堰或以泄水或以防水具附于下
前溪即武康县前之溪也
余英溪在县西十三里 【见统记旧编云十七里即前溪上流沈行宗族所居之旁也】 山墟名云每春夹岸花开落英满道通夏不歇因以为名 【余英志云余英溪在县治南源出铜岘山东四十九里至县古号前溪是合前溪与余英溪为□也窃详本邑之水皆相连贯而余英之水发源最长在县前者人谓之前溪在县后者人谓之后溪流为风渚封曰封溪地多砂石曰砂溪况图经统记皆别前溪余英溪为二耶】 
后溪在县东北一里即县后之溪也其源自乌回众山流出过龙尾桥又通丰桥东注于前溪之北流庆元六年知县丁大声以其廞淤不利舟楫募民浚治自龙尾桥至狮子山下长一千二百丈公私便之 【广五丈役工一万六千八百有奇五旬而毕邑人周佑为记】 
封溪在县东一百步源出于前溪潴为风渚湖古所谓风渚也 【统记及诸书云在县东一百步见封溪注封溪云在县东三百里误也】 
阮公溪在县四十七里接余英溪亦前溪上流也梁陈故事云石灵宝本会稽余姚人 【统记上虞人】 寓居武康生女有姿容天监元年选为辂乘采女生元帝为修容赐姓阮氏拜其父为朝请时人因名其所居之溪曰阮公溪溪中有大青石俗谓之美人石
砂溪在县东三里以沙羡为名也 【统记云合溪边有沙村】 旧为两溪之支流其水清浅多砂石今涨淤多为圭田
新溪在县东三里自后溪东注淳熙三年知县蔡霖以砂碛涨塞舟楫不通自汊溪口废旧港徙水道东北注五里合长安大溪邑人便之号蔡公溪
长安溪在县东北十二里合众流东注砂村溪东北汇余不溪北流水入于郡
　涧
伏翼涧在长兴县西三十九里山墟名云涧中多产伏翼有素翼赤腹千载倒挂者
紫花涧在县西北三十里山墟名云两岸荒芜之中出紫花长薄之下出朱藤至三月紫花满涧一名花濑涧唐陆龟蒙诗云花濑蒙蒙紫气昏即此也紫花赭石涧与合溪同涧而异名
赭石涧在县西北六十一里山墟名云崖岸砺砾望之赩然游者皆若升绛霄
　洲浦
白苹洲在湖州府霅溪东南梁太守柳恽江南曲汀洲采白苹日暮江南春后人因以名洲 【续图经云柳恽于此赋江南曲徐仲谋会景楼记曰洞庭萧湘三岁童子皆知其所是不为吴兴而作明矣】 唐大历十一年刺史颜真卿始翦榛导流作八角亭又为茅亭书恽诗于上正元十五年刺史李锜作大亭一小亭二名曰白苹开成三年刺史杨汉公复疏四渠浚二池立三园建五亭以还颜公之旧白居易为记 【续图经云白居易记云柳守滥觞之颜公雅输之杨公绘素之正元中李词作白萍亭而不及者居易据汉公书作也尝以李直方记考之曰邦伯李公曰己卯不书年及人名后又题元和元年王澹获观此作以历永泰元年以前年己卯岁正元十五年也唐刺史题名正元十二年至十五年为李锜后迁本道观察使于六年乃李言年记不应书曰后事锜巨节不终宜乐天辈删而不书记则微词而俟考也或曰统记载唐刺史正元十五年为李词续图经之言不为无据是不然唐刺史题名李词自续不应自刻其到罢月日若使是李词白公何为黜其名李直方辈何必隐其年又统记是国初人作载唐刺史岁月多与题名差误当以题名所书为正】 杜牧之有题白苹洲诗至中和五年五亭二沼不复存刺史孙储又因苹建亭鬋茅作室浚渠疏沼光启中刺史李师悦始即其地增土筑仓惟余白苹一亭余见白苹亭下
明月洲在武康县庠门外大溪之南
