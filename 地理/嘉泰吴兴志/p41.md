<!-- { "loadSidebar": true } -->
两生坟　在县北三十里释昙谛姓康氏前生为崇觉法师与姚苌讲法华经后生为昙谛法师居昆山寺前后两生均葬于此高僧传云昙谛年十岁随父彤将之樊邓路逢僧（上下石）谛呼曰（上下石）（上下石）曰童子呼吾谛曰汝不以吾为弟子时采菜被猪伤手（上下石）惊问其父父曰其母初梦一僧寄尘尾扇铁楼书镇既觉二物俱在因出以示（上下石）（上下石）曰此乃崇觉法师之后身也（上下石）崇觉之弟子与姚苌讲法华经（上下石）为都讲论
施世英金钟　巳上见颜鲁公石柱记
史家长吐气嘘花　史家长少有道术日游廛巿落魄不（狗去句改｛革马｝）言人灾福往往多应穷冬折枝吐气吹之须臾生蓓蕾又嘘之则花开方腊之乱郡守使人问之以一书附回及开缄大书明年春三月者取去贼灭果方腊被擒

吴兴志卷十九
宋谈钥撰
　井
炼丹井在湖州府天庆观西 【旧编云世传葛洪于此炼丹】 
乌程侯井在乌程县东北口圆径一丈六尺即吴孙皓为乌程侯时井也 【见括地志】 
义井在湖州府四十四所 【旧编载处所谯门外东西各一　衙西门一　炼丹井签北判西厅北　清通坊南　司理院前　醋库南　瓦子巷西　铁观音院东　开元寺东西各一　乌程县前后并西各一　州学东西各一　猎场巷　威果营东　灵济庙东西各一　小宫前郏家巷　子城东西并后各一　堂子巷　前石桥北亭子巷　天庆观东西各一　天圣寺南人寺溪东　草场巷　报恩寺东　又寺东巷　又寺后　飞英寺南　龙旗营前　归安县西无星桥东　马军营下南庙前　西仓前　自龙旗营前以上三十九井在郡西北连卞山故泉清而甘归安县西以下五井在郡东南地多沮洳故泉或黄或白而味淡亦犹四水合流而浊西南清也并旧编大抵湖虽泽国郡人罕汲溪饮且以土薄易凿故井皆汲是以义井处处有之】 
钱氏饮马井在武康县北十五里名怀德耆旧相传吴越王钱镠微时过此饮马坎中水泉迸流里人因浚治之
石井在武康县东南石胁山之南岩天欲雨则出云气铜井在武康县西北十五里铜官山麓昔人引藤蔓为绠探之莫穷其底井傍有石燕洞 【余英志云燕之隐见以春秋分与巢燕同】 温井　在武康县西南十五里温村水旱无盈涸灌田顷亩甚多
金井在武康县北十五里里名永仁泉在山巅有古松荫之色正黄深不见底
庄井在武康县北五里几山之东旱不枯竭灌田百余顷
义井在武康县南十二里黄泉村旱亦不枯
毛公醴泉井在武康县西北七里招贤山县令毛滂始见泉出平原色如乳因疏为井
砂井在安吉县东南　湖州诸邑号山邑者安吉武康也而安吉为之最故其舟皆刳木为之以其水骤长而易退也且多置湖泊及沼沚陂堰之属以潴水故其民不一意于农至于育蚕则以多为贵有至数百箔者一在武康县西一里怀安门外俗呼为砂井头
　桥梁
湖为泽国苕霅众水会于城中浩漾湍急既不可厉揭而涉济以舟（木伐）遇风朝雨夕溪流瀑涨之际亦有覆溺之惧故成梁之政视他郡尤急郡旧称三巨桥而旧经统记共载七桥徐仲谋有溪上七桥诗曰罗列全如斗极星是也盖由余不前溪等水自定安门入苕水自清源门入二水至江子汇合为霅溪以出临湖门跨余不水有甘棠桥跨苕水有仪凤桥而骆驼则跨合流之霅水也是谓三巨桥东有运河自迎春门入至骆驼桥南与霅水会又苕水分一港自乌程县治东之北岸出迎禧门又霅水分一港自骆驼北之西岸出奉胜门跨运河有望州桥人依桥跨苕水支港有眺谷桥跨霅水支港有楚帝桥通前之三以为七其前他有前石桥后石桥见唐人碑记望仙桥见统记余多后人增创者也
骆驼桥在子城东唐初建 【统记云弘嗣造旧编因史云弘嗣垂拱元年刺史按唐刺史题名是年乃郑体远题名是李纾等作不应误若曰垂拱元年则刺史非云弘嗣若是云弘嗣则非垂拱年中未知统记何所依据】 以其形穹崇若骆驼背也刘禹锡诗云骆驼桥上苹风起颜真卿放生池碑云置骆驼桥东桥名旧矣后改名迎春桥以其直迎春门也宋朝祥符五年知州事刁衎重修后政王膺桐继营造通判胥偃为记曰横亘溪上三巨桥迎春其甲也惊湍箭驰列柱栉比覆以飞宇约以雕槛得其实矣牓颜真卿书今复旧名碑尚存 【见旧编又统记云今改名迎春桥则是兴国闲已名矣旧经云在南郭门内缘今甘棠桥旧名东骆驼桥致误】 庆元六年火燔知州事李景和重建
仪凤桥在湖州府治西南 【旧编云在州西南苕溪上跨晋（希□）鉴漕渎】 唐仪凤中置 【旧经云仪凤二年统记云元年刺史裴元绛造旧编云三年裴元绛造按唐纪仪凤止于三年而三书各据其一未知孰是唐刺史题名又无裴元绛但自显庆五年韦漳辛后经二十三年为弘道二年方书武大冲恐其闲有缺】 因年号为名也宋朝天圣三年知州事高慎交重建判官郑戬记云建自唐室因纪号而名平袤数十寻丛倚百余柱亘于两溪殊为胜概绍熙三年居民遗火延燎随即建造易名绍熙旧桥有画栋采栏与骆驼桥华焕相望今纯以石
甘棠桥在湖州府治南通灵王庙前自唐有之 【太中闲郑言作文宣王新庙碑曰西临霅溪南横荻塘梁堑为桥编木为栅右甘棠桥正与文宣王庙相对】 旧名伏龙桥亦名东长桥又曰东骆驼桥 【统记有伏龙桥在州南宝安寺侧以其势若伏龙宝安寺今为小景德寺此与桥相对三巨桥一曰骆驼一曰仪凤一曰伏龙名亦相类他桥不足称此也旧图经曰东长桥在子城东南霅溪上即旧东骆驼桥既与今骆驼桥地理差互又李宗谔图经是朝廷以郡国志类修本郡上图志时不敢以旧名上故曰东长桥也】 祥符中胥偃谓三巨桥此其一也后尝废坏往来者渡以舟政和中知州事章援建木桥以其父故相惇尝守此有遗爱名曰甘棠建炎末郡人相与率金钱易木以石且筑堵于中流析桥为二南桥高可通大舟北桥平衍以便行者庆元六年知州事李景和重修
人依桥在湖州府 【续记作仁依】 在归安县治东跨运河 【旧经云在东阊门外】 元和中刺史辛秘造因贞元中刺史李词开拓东郭门置阊门以门内空闲招辑浮客人多依之桥居其旁因以得名旧跨河起楼三闲至今呼为花楼桥
望州桥在湖州府迎春门内亦跨运河视众桥为高故名
楚帝桥在湖州府子城北近楚帝庙因以得名楚帝即项王也陈朝尝封楚帝桥跨出奉胜门霅溪支港
眺谷桥在湖州府子城西乌程县治之东向南山谷举踵可望桥跨出迎禧门苕溪支港 【旧经曰望谷避唐讳】 右四桥与三巨桥共为七桥
前石桥在湖州府天庆观后唐太和六年郡人徐氏以德本寺多垫溺遂自前石桥至后石桥以石为路 【碑刻州学文宣王庙碑阴】 
望仙桥在湖州府子城西三里 【统记云昔道人马自然上升居人拥桥观望今废旧云故老相传桥在白塔巷口有酒肆焉自然时至赊酒一日醉出囊中药点铁器为金以酬酒债已而升去人登此桥望之因以得名】 右三桥碑记中载
运河 【在湖州府自人依桥望仙桥外有采苹桥今名仓桥　无星桥】 
霅溪支港 【在湖州府自楚帝桥外有斜桥崔载华消暑楼诗云卷帘对斜桥　城隍庙桥　太平桥　龙兴桥　楚帝桥旧名奉胜桥旧编以庙前小桥为楚帝桥误矣】 
苕溪支港 【自眺谷桥外　有旧桥　红桥　县桥　广化桥　营桥　猎场桥　曹公庙桥　教场桥　范家桥】 
南有小支港 【马公桥　韦坛桥　旱渎桥旧经归安县界有旱渎在县西一里二十步】 
东有小支港 【苏家桥　明德桥　月河桥】 
北有横支港 【自前石桥后石桥外有八字桥　报本桥　飞英桥　临湖桥外有两手桥在骆驼桥西跨子城濠　坠钗桥在仓桥南　贵泾桥在甘棠桥之西】 
右诸桥多以居人蕃盛甍宇蝉联随时于支港创造以便行旅或里社募缘或巨室自建因处命名本不足记以旧编所载姑录之旧有韭溪桥跨韭桥 【见统记详在溪泽下】 皇佑桥在慈感寺渡口今废 【旧编皇佑中造元佑七年知州事张询辇共石为架阁楼址】 
　　乌程县
县境之桥附城者已载州治旧图经统记所载二桥曰韭溪亦当在城曰辛桥 【统记云刺史辛秘造旧经云唐元和三年刺史辛秘造百姓怀之因以姓为名第云在县内当时亦不详处所】 未详旧处今以古迹及地书巳志者与通泄溪流系郡利病者列焉
马赋桥在乌程县马赋村辛秘造
黄浦桥在乌程县宝积寺前宋以前有之鲍昭有黄浦桥与盛侍郎别诗即此地也 【诗云浦横绝序云凭迅濑右系古迹】 
定安桥在乌程县南门外绍兴十年重建淳熙八年甃以石
岘山桥在乌程县定安桥南初郡人甃南塘既毕工而西山水暴涨建是桥 【见旧编右二桥统系定安门接岘山一带南塘通泄西山溪流去处】 外濠桥　里濠桥　三里桥　九里桥　西余桥　钱村桥　升仙桥　遇仙桥　黄闵桥　旧馆桥　既村桥　范村桥　祜村桥　鲁墟桥　东迁桥　朱墟桥　栗墟桥　浔溪桥　右十八桥系自迎春门至浔溪一带官塘通泄溪流入太湖与近湖诸溇脉络贯通去处续图经载清风桥明月桥在浔溪并绍兴初建兴德桥济远桥通安桥美利桥安利桥在乌程绍圣以来建旧编增山源桥游仙桥在菁山亦无刱建月日县境多水凡村墅皆有桥出于近时刱建若此类者至众既无考证本不足书若悉数之不止踰百盖修书者一时耳目见闻谩加说录耳
　　长兴县
广利桥旧号程氏桥在县南三十步长城门内昔郡有乌程氏能酝乌氏分派居德清东山此则程林所居也陵阳桥在县西二百三十步以其居陈皇后嘉陵南也回溪桥在县东南半里以其水回曲故名
熙宁桥在县东南百八十步熙宁中建
凤凰桥在县东南箬溪东五步
许公桥在县去贡焙五里跨巨涧唐颜真卿修贡尝与客步月觞咏桥上宋朝县令许遵每领客过顾渚重建此桥因以许名
观卞桥在县东陆汇唐陆龟蒙别业也以其诗有最爱卞峰颜色好晚云纔散便当门故名采仙桥去茶山五花桥百步
招桥在下箬里天圣寺前僧皎然尝与崔子向泛舟其下统记所载有程氏陵阳回溪三桥续图经加熙宁凡四而旧编统记所载许公等桥九所今并录之
　　武康县
千秋桥跨前溪吴黄武元年创建炎初兵火焚毁知县曹纬募邑人重建覆之以屋
永安桥在县西南七里
天宝桥在县东清移村防风庙北唐天宝中建 【右三桥见统记旧编】 
丰桥在豫桥东治平二年建
龙尾桥在县治东北跨后溪因名龙尾 【毛滂有解印东归过龙尾诗在东堂集】 
较虎桥在桥西二百步前溪北 【余英志云世传邑人沈法兴勇力过人尝较虎于此旧编作搏虎桥载遯斋闲览云武康多荒有姓朱人能搏虎数为虎所伤号朱虎残旧传虎食一人则山神割其耳为一缺朱虎残一日得一虎之两耳如锯齿旧编所援为有证】 
蔡公桥在县东北二里新溪口淳熙三年知县蔡霖建旧编云庆安桥
豫桥在龙尾桥东治平二年建
高津桥在丰桥东庆元二年建
迎恩桥在县东一里吴黄武元年创旧名湖桥 【旧编云以其水西南通下渚湖也】 干道八年邑人重建改今名 【右四桥载旧编】 
中邻桥在县东二十里
风渚桥在县东十五里
新宁桥在县东南十八里
崇仁桥在县东南二十里
