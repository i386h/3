<!-- { "loadSidebar": true } -->
枫 【陈武帝在田时有枫木下见一人谓曰子后当富有四海言讫不见出梁陈故事又本草云枫脂沦于地千年变为琥珀又云松脂千年为茯苓又千年为琥珀今人往往于松下得茯苓有重斤许者】 
桂 【杼山有青白紫桂号三桂棚出寺碑】 
榆 【山墟名云长兴有赭石山多产刺榆本草云江东无白榆又云榆皮可入药荚可为羹实可为酱材可为器用齐民要术有白榆刺榆梜榆今乡土有刺榆梜榆二种】 
桐 【吴兴记云乌程县南百里有胡墟钱林居梓山味桐映井本草注桐有四种青桐似梧桐无子白桐有花有子子可为油冈桐无子堪作琴瑟又有梧桐乡土俱有之】 
櫱 【乌程有黄櫱山黄櫱涧本草有櫱木注黄櫱也】 
槠 【山墟名云贵岘山多产槠玉篇槠木名冬不雕】 
栲 【山墟名云凤亭山多产栲栎】 
栎 【见上】 
杬 【唐贡杬子以杬木汁煎浸鸭子也】 
柳 【吴兴记云乌程县南百五十里有柳墟又有柳湖又金石山多蒲柳】 
梓 【德清黄山有梓华庙】 
漆 【旧编云县脚岭多漆林又贡上漆器三十事今废】 
槐
樟
栩 【本草云即橡斗也】 
柽 【尔雅柽河柳本草云今水边赤杨也】 
楮
杞
枳 【枳橘类本草注今江南俱有江北有枳无橘】 
吴茱萸 【本草云以其出吴中以别山茱萸也】 
（木宗）榈 【旧编德清太玄观遶坛有（木宗）榈三株】 
牡丹 【本草云吴牡丹】 
右木属续图经多载内桧櫱栲漆槐栩楮杞枳九种新添茱萸牡丹元系药属按本草云药之属木者附木今不别条
　　竹属
箊竹 【旧图经云左太冲吴都赋曰其竹则筜箊统记云今斑竹呼玳瑁竹】 
苦竹 【吴兴记今石山多苦竹武康有黄竹村】 
箬竹 【山墟名云箬岘山以产箬为名又长兴县有上箬下箬里】 
筀竹 【吴都赋作桂旧编云早筀食笋晚筀养竹】 
淡竹
觔竹
篌竹
水竹 【以上四种皆宜为器并续图经所载】 
燕竹 【笋最早燕至即生】 
篾竹 【宜为篾丝】 
紫竹 【色紫】 
慈竹 【四时皆出笋周生外故曰慈】 
闲竹 【有黄竹而闲青者本出会稽曰黄金闲碧玉又有青竹而黄闲者】 
猫竹 【笋出如猫头本出于江西今有之笋甚大】 
象牙竹 【笋白而大】 
哺鸡竹 【今添】 
右竹属古扬州有筱簜尔雅东南之美有会稽竹箭郡地旧属会稽郡郡之产竹自古然矣尝观齐民要术云北方之竹不过苦淡二种本草于苦淡外有（上竹下堇） 【音谨】 而已吴都赋有筜篻簩李善云皆出岭外本郡竹类亦可谓多也
　　草属
苕 【郡有苕溪统记曰苇花兰心曰苕溪以两岸生苕故为名也】 
苹 【郡有白苹洲柳恽江南曲曰汀洲采白苹统记曰苹似莼而不滑莼花黄苹花白故曰白苹吴兴风俗以为蒸尝菜诗注谓大萍误矣】 
菰 【郡有菰郡即茭也本草有菰白俗呼茭白又名蒋唐韵曰蒋菰也东迁僧乔半蒋席体】 
蒲 【古乐府云拔蒲五湖中】 
兰 【山墟名南屿山有兰芷畹西施种香之所本草兰草生大吴池泽又一种今诸山有松竹荫处皆野生钱林居梓山芝兰送馥】 
荻 【郡有荻塘隋录沈宏居荻塘夜烧荻自照读书】 
蕙 【德清有蕙圃里一名菖蒲别名】 
芷 【兰芷畹见上】 
茅 【梁陈故事白茅山生续茅今山中多有之】 
葛 【朱少帝前溪曲黄葛生烂漫袁高山诗扪葛上欹壁今山闲多有之】 
薇 【吴均何山杂诗云参差涧里薇】 
苔 【李驿法华寺诗云莓苔又绝壁薜荔依高林】 
荇 【德清沈顗兵荒采莼荇根供食】 
薀
藻
朱藤 【山墟名紫花涧之下生朱藤三月闲紫花满涧】 
红踯躅 【统记载云名山石榴】 
海红 【统记云生上强一名海蔷薇】 
朮 【旧编云天目山多种朮】 
艾 【旧编云兰蕙苕艾陆药芹菰蒲】 
右草属根荄之类草最多今特纪其著者又有半夏香附子何首乌等续图经元附药类又武康有芝田里长兴有灵芝乡芝为瑞物今俱不载
　　金属 
银 【吴兴记乌牛山有古银铅硎三所又安吉县移风乡乡银坊即古采银之所】 
铜 【舆地志长兴铜官山下有两坎深数丈方圆百丈云古采铜之所山墟名铜岘山即吴王采铜之所括地志云安吉铜山吴采鄣山之铜即此山也又封山有铜又赵监采铜而死庙在铜官山详见庙祠】 
锡铅 【括地志云白杨山上有两穴古采锡之所乌牛山有坑铅】 
瑶琨 【吴兴记云卞山洞中有石似玉时谓之瑶琨石】 
白矾山 【吴兴记长兴白石山出白矾故名】 
紫石英 【吴兴记垄山有紫石英】 
钟乳石床 【吴兴记云卞山下有石穴晋太守王思执炬入数步渐深涧见钟乳恐入采之犹有乳床井石兽存】 
太湖石 【唐白居易作奇章公石记以太湖石为第一旧编云洞庭大雷小雷二山多美石奇巧者以供玩好有声极清可为磬者大率近湖之山石多玲珑卞山有大小玲珑山石皆中空若雕镌而成者石林在焉白居易太湖石记古之达人皆有所嗜玄晏先生嗜书嵇中散嗜琴靖节先生嗜酒今丞相奇章公嗜石石无文无声无臭无味与三物不同而公嗜之何也众皆怪之走独知之昔故友季生名约有云苟适我意其用则多诚哉是言适意而已公之所嗜可知之矣公以司徒保厘河洛治家无珍产奉身无长物惟东城置一第南郭营一墅精葺宫宇慎择宾客性不苟合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守江湖知公之心惟石是好乃钩深致远献瓖纳奇四五年闲累累而至公于此物独不廉让东第南墅列而置之富哉石乎厥状非一有盘拗秀出如灵邱仙云者有端严挺立如真宫神人者有缜润削成如圭瓒者有廉棱锐刿如剑戟者又有如虬如凤若跧若动将翔将踊如鬼如兽若行若骤将竦将斗风烈雨晦之夕洞穴开垲若欱云歕雷嶷嶷然有可望而畏之者烟霁景丽之旦岩（山咢）霮（上雨下对）若梯岚扑黛霭霭然有可狎而玩之者昏晓之变名状不可撮要而言则三山五岳百洞千壑覶缕簇缩尽在其中百仞一拳千里一瞬坐而得之此所以为公适意之用也尝与公迫观熟察相顾而言岂造物者有意其闲乎将胚胎凝结偶然成功乎然而自一成不变以来不知几千万年或委海隅或沦湖底高者仅数仞重者殆千钧一旦不鞭而来无胫而至争奇骋怪为公眼中之物公又待之如宾客亲之如贤哲重之如宝玉爱之如儿孙知精意有所召耶将尤物有所归耶孰为而来必有以也石有大小其数四等以甲乙丙丁品之每品有上中下各刻于石阴曰牛氏石甲之上丙之中丁之下噫是石也百千载后散在天壤之内转徙隐见谁复知之欲使将来与我同好者睹斯石览斯文知公之嗜石之自会昌三年五月丁丑记】 
赤土 【长兴有赤土可以雘宫殿术注山墟名云金山土石悉作绛色又有赭石涧】 
金沙泉 【统记顾渚贡茶院侧有碧泉涌沙粲如金泉元和五年剌史范传正刱亭曰金沙旧编云泉在贡焙院西出黄沙中引入贡焙蒸捣皆用之杜牧之诗曰泉濑黄金涌注云山有黄沙泉修贡即出罢贡即绝唐地里志湖州金沙泉即此泉也剌史裴清有进表翰林学士毛文锡有记云将造茶太守具仪注拜敕祭泉顷之泉源发渚溢供进御者毕水即微减供堂者毕水即半之太守造半水即涸矣太守或还旆稽期则示风雷之变唐贡泉用二银瓶国初一银瓶今不贡茶泉亦不通】 
右金属今俱无有独有湖石赤土尔或云紫石英垄山闲掘地得少许尚未见也姑载以存古又有金吴兴记武康金山昔人见山夜中有镫掘之得金百斤又沈传以孝行闻开元十六年三吴大饥梦人遗金既觉淘井得铜瓶贮金五十两又乌程有千金墟金斗村
　　珠属
珠 【唐武后时包氏子于上强山一白鹿吐两珠乃以一珠吞之一珠归献母置于枕中光照一室后以珠舍入清流寺殿佛像额上包氏子即天台师也又慈感寺有珠罗汉旧记编以非土产今不载】 
　土贡
唐岁贡御服折造布二百一十端唐志作折皁旧图经云皁当作造统记云折者浣练精细如折米取其心尔或曰以多折少而造取其精致按唐贡顾渚茶亦曰折造恐无浣练之意也　紫笋茶一万串 【唐张文规诗曰牡丹花笑金钿动传奏吴兴紫笋来白居易茶山诗曰紫笋齐尝各斗新蔡宽夫诗话曰唐茶惟湖州紫笋人贡每贡以清明日贡到先荐宗庙然后分赐近臣紫笋生顾渚余事见茶下】 供尚食厨糙糯米一千三百八十三石三斗三升黄糙米一百九十八石木瓜糁四坩木瓜煎三坩单黄杬子一千三百五十颗 【尔雅释米杬鱼毒郭氏注杬大木子似栗生南方皮厚汁赤中藏卵果齐民要术作杬子法纯取雌鸭无令杂雄足其粟豆常令肥饱一鸭可生百子取杬木皮净洗茎剉煮取汁率二斗及熟下盐一升和之令极冷纳瓮中浸及一月任食吴中多作至数十斛久停弥善亦得经夏也】 重黄杬子一千五百五十颗白蜜三石砂盆一百枚金沙泉一银瓶 【旧编云唐贡泉时用二银瓶详见长兴县金沙泉下】 乳柑五百个 【见旧图经按新唐志湖州土贡御服鸟眼绫折造布（帛系）绸布纻糯米黄糙紫笋茶木瓜杬子乳柑蜜金沙泉统记云龙德三年贡布三十端供御服折造布二百九十疋紫笋茶一万串出长兴县大历六年始进木瓜糁大历元年木瓜煎单黄杬子二年白蜜三石重杬子五年始进州司并以两税钱和布充黄糙米贞元十三年糙糯米十四年砂盆十五年始进元年五年减米六十六石本郡未尝经兵火架阁典籍具在统记兴国中摄本州岛长史左文质赞有可考据故所载年代数目可以补史之遗缺】 宋朝太平兴国三年贡乳柑五百颗白编布二十疋紫笋茶一百觔金沙泉水一瓶 【其瓶浪银打成并锁钥重五十六两见统记】 大中祥符闲贡大编布二十疋乳柑五百个 【见李宗谔图经】 熙宁中贡白纻二十疋漆器三十事 【见王存九域志】 绍兴以来贡白纻编布二千疋 【见旧图经并编】 窃考唐之岁贡参订史志诸书如鸟眼绫（帛系）绸布纻唐初所贡数虽不详统记载武德三年布三十端可见其不多矣供御服折造布与木瓜杬子茶蜜代宗大历元年至六年始进惟是以两税钱和布供故不至甚病民糯米黄糙与砂盆德宗正元十三年至十五年始进至元和中米已三损其一乳柑不载所进之年紫笋茶大历五年始于顾渚置茶贡院侧有碧泉涌沙粲如金星则金沙泉亦大历后所进也唐自高祖太宗以慈俭保养天下物贡有常未尝妄取后嗣相承至于肃宗不闻更易大历正元闲荐经兵革贵官用事至于口腹之奉责贡于远 【唐都长安】 不惮烦费累增不已繇一郡而观其它可知亦足知唐室盛衰之故也宋太平兴国三年吴越归版图于职方郡始修贡自是每岁惟供乳柑编布茶角瓶泉如统记所载视唐数已太歉又减茶泉故旧图经惟载柑布二物后又免进柑 【据旧编云宝元中知州事滕宗谅因贡乳柑进诗御笔奖谕石刻在州学自是免柑贡】 故九域志惟载白纻漆器今又独贡白编布而已列圣相承以节约为家法先王所谓物土之宜而致其利者代以蠲损可为万世法
跋
