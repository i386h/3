<!-- { "loadSidebar": true } -->
慧寿俗姓谢长城人住西水寺持法华经天旱求雨时有一绿衣人云吾是此山张水曹神将请于大山师若要水一小吏与师行雨忽一夜大雨发洪水数家悉被漂溺旬日又见前使者所若绿衣人领一小吏屈膝脱背示鞭笞之痕谓慧寿曰小吏行雨颇不用心已科数下讫
法瑀俗姓沈八十五禅坐而终数年始葬建塔其颜貌如生须发长数丈高僧皎然为其立碑
　　住院僧 
道祥俗姓颜容貌奇伟作天竺婆罗门状幼通大小乘经与乌程习法师最相友善习尝梦道祥来谓贫道悉是维那佛也今因缘且尽故来相别耳习惊觉俄有长城信至云祥法师已卒
清昼字皎然谢灵运十世孙天资疏野多神思居郡中兴国寺西院尤工五言诗与刺史颜真卿诸名士酬倡及预撰韵海镜源着儒释交游传及经典类聚四十卷又有茶诀一篇后元和四年刺史范传正典会稽僧灵彻同过旧院题诗云道安已反无为乡悉远来过旧草堂余亦当时及门者其吟佳句一焚香宋蒿头院序之云唐僧皎然以道称于吴谚美之曰霅之昼能清秀又作诗云昼公文章清复秀天与其能不可牖僧攻文什自古有出拔须尊昼为首凡七绝韵
惠觉俗姓丁唐朝人禅坐一床致绝粮终年所居兴化寺降甘露之祥
慧隐俗姓陈住报德寺所居房中除三衣外不置一物足不履俗家常日夜诵法华经两遍澡瓶浴盆将尽辄满每拟诵经香无故自然芬馥
道虬俗姓张住长兴报德寺通内外典籍尤善谈论友人校书郎包融为之赞序云沙门道虬年三十三立才独行亦犹山有凤皇之雏林养狻猊之子凡百羽毛之族无不祗畏
慧畅俗姓徐不学于师至契心印尝织芒蹻蒲履之属于山中道上一日谓弟子曰吾闻天台山有凯公遗迹思暂往焉言讫便行跻山涉涧不由道路长城曲水寺去天台八百余里后有人从天台来计畅之程一日而至后忽令人洒埽曰今日将有客至齐讫趺坐奄然而逝
慧解俗姓陈有至行常多学徒于天目山坐夏属岁旱斋粮不足僧众将欲下山解乃卖身得钱谷绢帛以给之沙门杼山皎然万溪道祥虎丘法简时相友重请住苏州流水寺
法（王缶）高僧传云法（王缶）俗姓杨河东人元嘉中过江值沈台真请居武康小山寺讲大品维摩涅盘等经永明中敕吴兴礼致上京年九十七岁
法训居马劲山兰若山中旧多蛇虎法训至夜梦一千人云和尚在沈弟子当为和尚驱逐山中害蛇虎乃自此而绝
慧纂俗姓陈住吴兴长城人居寺精于学业年十三卒
　　尼二人
法照唐朝吴兴人也姓黄氏学道内外武后赐墨敕礼为门师居重光寺
慧泽俗姓□吴兴长城人涉猎诸史有文采出家通内外典四部之书住重明寺见梁书
　　神仙
孟翼齐春秋云乌程人造正一论言佛之与道一也
戴洋字国游吴兴长城人年十二病死经五日复苏乃自云入使为酒藏史授符箓麾节升蓬莱昆仑积石大室匡庐等山逢一老父谓曰汝当得道善风角占候凡所试验百不遗一
沈法护吴兴德清人幼聪智为叶天师弟子景云二年执墨敕使江南十二州采药
回道人回仙录云吴兴之东林沈东老能酿十八仙白酒一日有客自号回道人长揖于门曰知公白酒新熟远来相访愿求一醉实熙宁元年八月十□□□□见其风骨秀伟跫然起迎徐观其碧眼有光与之语其声清圆于古今治乱老庄浮图氏之理无所不通知其非尘埃中人也因出酒器十数事于席闲曰闻道人善饮欲以鼎先为寿如何道人曰酒器中惟锺鼎为大屈卮螺杯次之而梨花蕉叶最小请戒侍人次第连斟当为公自小至大以饮之笑曰有如顾恺之食蔗渐入佳境也又约周而复始常易器满斟于前笑曰所谓杯中酒不空也回公兴至即举杯而尽乃命东老鼓琴回乃浩歌以和之又尝围棋以相娱止弈数子辄拂去笑曰祇恐棋中烂斧柯回公自日终至暮巳饮数斗无酒色是夕月微明秋暑未退蚊蚋尚多侍人秉扇驱拂偶灭一烛回公乃命取竹枝以余酒噀之插于壁闲须臾蚊蚋尽栖于壁而所饮之地洒然东老欲有所叩先记以求驱蚊之法回公曰且饮小术何足道哉闻公自能黄白之术未尝妄用且笃于孝义又多阴功此予今日所以来寻访而将以发之也东老因叩长生轻举之术回公曰以四大假合之身未可离形而顿去惟死生去住为大事死知所往则神生于彼矣东老摄衣取谢有以喻之回公曰此古今人所谓第一最上极则处也此去五年复遇今日公当化去然公之所钟爱者子偕也治命时不得见之当此之际公亦先期而知谨勿动怀恐丧失公之真性束老领而悟之饮将达旦则瓮中所酿止留糟粕而无余沥矣回公曰久不游浙中今日为公而来当留诗以赠然吾不学世人用笔书乃就擘席上榴皮画字题于庵壁其色微黄而渐加黑其诗曰西邻巳富忧不足东老虽贫乐有余白酒酿来缘好客黄金散尽为收书已而告别东老启关送之天渐明矣握手并行矣约异时之集至舍西石桥回公先度乘风而去莫知所适
葛洪尝隐居于葛仙山今山有炼丹灶捣药臼存焉风雨之夕丹或显现职方图志葛仙炼丹处天下有十三乌程居其一又子城北天庆观西有炼丹井里俗传云葛仙翁尝于此井汲水炼丹焉
蓟子训风俗通云子训艺明方术解分身王俭姓系云子训汉时隐身于吴郡余不乡今在武康县界也寻卒葬于乌程县湖趺山
马自然有人于白塔巷酿酒出卖遇道人马自然常来赊酒而饮不醉无归如是日居月诸主人供侍无懈一日道人沈湎谓主人曰我今日巳得仙矣所哺酒价焉敢轻于酬遂出囊中药点化卖酒铁井并为紫金便即界下云生一升而去士庶登店前溪桥望观如堵咸见入云而去其桥遂得名望仙江子汇颇多蚊蚋自道人马自然泊舟之后至今其处不生暑月居人坦然无苦姚紾尝于白鹤山观棋烂柯于此山化为白鹤而去后人因以名焉括地志云安吉县有五山昔乡人姚紾者采樵于山遇仙及还自入瓮中隐其身谓家人曰可七日勿开期未至而家人开之紾变为白鹤飞去
陆修静隋时为道士没于乌程县东仙潭更数月乃出后人因以名焉
施绩女吴时骠骑将军西陵督故鄣施绩女得道内传云绩有女名淑昔有仁信今闻得道今在东洞天中屡迁官
张志和续仙传张志和号玄贞子尝为渔父词后于湖州刺史颜真卿坐上云鹤翔集飞升而去余见事物杂志玄真子下
沈羲吴兴人躬耕于野弃耕具而亡家人求之不得自是声迹窅绝子孙相传以为羽化邑人莫之信也齐永明二年乃归访旧庐谓其耳孙曰吾为汝家四世祖在西蜀之西以符药治病有活人功上帝授我白玉简为碧落侍郎今归以告汝倏忽不见邑人闻之骇异遂以其地建道观设祠塑像以奉之事见太平广记今观之东偏环翠堂有唐人诗云碧落新除沈侍郎便驱旌节治东方不知今夜游何处从者皆骑白凤皇宋崇宁大观闲有内庭女道官炼师孙千霞梦一道士披采霞衣来言曰吾武康人也在碧落中有仙职时薄游尘世与道观里域真官为邻与子有宿缘他日当相遇于彼千霞觉而茫然不知武康为何地及靖康之乱避难南方依直省官石防御者家于德清之苕村始知武康为吴兴属邑一日石氏设大醮羽衣毕集邑之主观道士姜景良与焉千霞具以梦告景良曰即吾邑沈羲也初堂在里域真官之左千霞感慨流泪亟造延真观焚香设礼瞻仰塑像拜而起曰真吾梦中所见也遂捐橐中金遍施黄冠而去千霞后于富阳泰元山建紫霄宫其徒数百人年八十有九忽颔髭蔚然丛生越三年羽化真异人也见余英志
吴兴志卷十八
宋谈钥撰
　碑碣
　　州治
唐太宗御制圣教序 【僧智永集王羲之书在墨妙亭】 
唐开元皇帝封文宣王诏 【在州学大历四年别驾孙沛立王右军十六代孙荣书】 
敕天下放生池碑 【在鲁公祠唐肃宗御书题额银青光禄大夫使持节升州诸州军事升州刺史充浙西节度使兼江宁军使柱国丹阳县开国侯臣颜真卿撰并书以大历八年于州骆驼桥北建】 
乞御书题额恩敕批答碑阴记 【唐金紫光禄大夫行湖州刺史上柱国鲁郡开国公颜真卿撰并书又载团练副使别驾卢晕元自觔徐自然刘抗长使郑滔王叔卿徐旻司马张彦弼黄持志姚执珪录事参军路惟衡曹友谌康造摄司功李瑗司兵刘中参军郑寘司仓杜无惑司法谈佚王湜姚观司户武叔韦准张庭琇王应司田元沛王铦司士郭晰李群刘德敏同团练副使前殿中侍御史李（上艼去丁中品下□）乌程令李晤丞李佶徐彦云李抱虚主簿李翼尉顾察薛希镐吕遥扬使长城令朱自勉丞徐明权施惠整颜慆主簿张遐尉杜勉陈巢之贾嵘杨溪赵琪安吉令杨宥曹友谌摄丞杨齐光康造主簿卢胜尉杜轸程希俊马伯珍卢弼李湮包审武康令李汗张士若丞时尚素郑若水主薄孙必叶迅尉陈演长孙瑀杜重英吕液德清令范铭丞陆造钱箕尉孙演李光之桂林续图经云当大历中湖州刺史别驾四员诸曹掾大率三员诸县令丞尉各四员比唐志所载吏员相去远甚故着此以俟博学之士稽考焉】 
敕书褒战功记 【在甲仗库前唐宪宗赐刺史辛泌及慰问将士诏书也以上唐之御制御书碑碣】 
宋皇帝御制戒石碑 【碑在知州大厅前元佑中臣黄庭坚书今上皇帝御书朝列于下绍兴二年十月癸酉端明殿学士左朝议大夫签书枢密院事权参知政事臣权邦彦左通议大夫参知政事福建江南西路荆湖南北路宣抚使臣孟庾左通奉大夫守尚书右仆射同中书门下平章事兼知枢密院事臣秦桧特进尚书左仆射同中书门下平章事兼知枢密院事都督江淮荆浙诸军事臣吕颐浩题跋】 
真宗皇帝御制文宣王赞 【碑在州学太宗祥符元年十月二十四日东封礼毕十一月十日车驾幸曲阜县谒奠先圣文宣王命刑部尚书温仲舒等分奠七十二弟子礼毕幸孔林是日诏先圣加号元圣文宣王御制赞又诏礼部尚书张齐贤等次日以太牢致祭诏衍公颜子进封兖国公十哲闵子以下进封公曾子以下进封侯先儒左邱明以下进封伯五年八月二十二日奉敕诸道州府军监各于元圣文宣王庙刻御制赞并诏十一月一日奉敕改谥曰至圣文宣王赞后所载者如此】 
御制文臣七条并诏 【在知州大厅真宗皇帝所御制也每诸道牧守及知州事军通判知监知县辞去之日普令拜赐迨仁宗皇帝庆历三年诏颁天下朝奉郎守尚书金部郎中知湖州军州兼管内劝农事上护军赐紫金鱼袋臣马寻建】 
御制武臣七条 【在知州大厅真宗皇帝御制也庆历五年建】 
仁宗皇帝奖谕守臣滕宗谅进柑子诗敕书 【在州学康定元年立】 
圣制御书手诏 【在知州厅上徽宗皇帝御制御书也崇宁四年九月二十日奉圣旨摩勒于长官厅】 
徽宗皇帝御笔御制辟雍手诏并大司成□昂奉旨所撰后序 【在州学崇宁四年通判权州事林虡立】 
御笔神霄玉清万寿宫手诏 【在天圣寺宣和元年八月十二日奉圣旨立石】 
高宗皇帝御笔御书孝经 【在州学绍兴十四年太守张守立】 
孝宗皇帝御笔奖谕守臣郑作肃手诏 【在郡厅以上宋朝御制御书碑碣】 
汉故梁相费府君碑 【在墨妙亭梁相讳汛字仲虑此邦之人也宝刻丛编隶书不著书撰人名氏君名汛字仲虑官至梁相碑不载其乡里及刻石年月集古录目其题额汉故梁相费君之碑碑云梁相讳汛字仲虑此邦之人也其先季文为鲁大犬有功封费因以为姓秦项兵起避地于此遂留家焉碑无建立年月金石录】 
