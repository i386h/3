<!-- { "loadSidebar": true } -->
寿圣寺在县东三十六里韶村寺记云基四百亩溪水环绕梁天监五年青州节度使沈子真居宅一夕钟磬自鸣堂前井中放出毫光俄有龙腾空而去子真遂舍为寺武帝赐今名 【统记云会昌六年置】 先建大殿宏壮高峻皆香栟木殿有三世佛佛碑石曼卿所书在弥勒像前吴越王病目闻此井神异取水洗之即愈因赐旃檀香作井栏唐太宗皇帝亦赐御书佛赋逍遥咏急就章四十余卷宝函镇寺唐咸通中刺史高湜重修大殿其后弼陵沈氏别立禅院于寺后号顺庆本朝皇佑闲重建三门两廊记阿育禅院怀琏作奉化知县沈时升立石绍兴十二年太上皇帝降御旨省札许比慈感寿圣两寺免诸色科
觉海寺在县东四十五里新市镇唐时武康县旧有兴福寺后废元和十年锺思染于镇中得汉中大夫朱安期墓地请于刺史薛戎移额建寺于此乌程令朱集舍田宅金钱贾彝昌相与力成之武宗时废毁宣宗时彝昌重建本朝治平二年改今名按三门佛殿唐时所立记文建中靖国初太史章撰大唐兴善之寺六字小碑今藏墨妙亭有法鉴讲师若愚塔铭殿柱有天书雷公大印
大善寺在县南二十七里唐栖村梁大同二年水部员外郎沉着舍宅为寺号永明唐贞观中改为大名寺本朝治平二年改赐今额
慧通教寺在县东四十五里新市镇熙宁元年建号法华院政和七年改今额
觉华寺在县东北二十七里新塘梁天监中郡人沈悦舍宅为寺号华林本朝大中祥符元年改今额有一石经幢唐会昌初僧清（恐去心改言）建处士胡季良赞
唐寿寺在县北二十七里戈亭吴越时建号孝德寺本朝治平二年改今额
安国寺在县北二十里下舍旧名安居禅院唐咸通中改延庆寺本朝治平二年改今额
慈相寺在县北三里唐元和中建号石壁院本朝治平二年改今额院有泉出石罅状如半月号灵泉
华藏寺 【在吴羌山前干道四年移武康废额来此武康华藏旧寺吴越王钱俶所建号兴慧治平二年改今额今寺中有钱王护戒牒尚存】 
海会禅院在学海寺西北隅国初邑人悔延昶建本兴善寺罗汉子院大中祥符五年改今名
保庆院在县西五里积谷山之阴唐朝干元中邑人余邦开山赐号积谷禅院吴越时改大宁保庆禅院今为民居东有望蠡亭正与蠡山相对
妙严院在县北十里大壮岭东唐干符二年号集云院后改今额本朝绍兴七年枢密沈与求乞为功德院有妙峰堂诗榜甚多
保宁院在县北十里大壮岭本朝绍兴五年初建朱皇后宅乞为功德院赐今额
道林庵在县东二十七里崇宁元年建常以本州岛天圣院名之后罢神霄宫复旧院额遂以今名榜为庵
三德院在县东四十里默林南齐建武中邑人太常少卿张迪舍宅为寺始号波罗蜜寺唐大中元年改波罗护国院本朝治平二年改赐今额 【有岑硕诗云齐朝立兰若曾废会昌初佛法灭不得僧徒还此居无碑传古昔有树老扶疏门外涤尘冰寒光浸太虚】 院有弥陀阁大悲阁甚雄壮
真教院在县北二十七里相村唐咸通六年建本朝建隆三年为集福院治平二年改今额
延寿院在县东北二十七里敢村梁天监四年邑人沈庆之舍宅为寺唐大中初赐今名 【统记云在县东十八里咸通十年置】 
明因院在县东四十五里新巿镇吴越时显德三年余杭令章靖舍宅创建号罗汉院记文龙街首座赞熙宁元年改今额
齐政院在县东北十五里忻村唐咸通十二年建本朝元符中灵芝元照撰记
永宁院在县东北三十六里白彪村齐永明二年丹阳太守沈豫舍宅建唐咸通中复赐今额
永寿院在县东四十五里后柳□□大中二年建咸通中赐额
梵行院在县东四十五里苦竹村唐咸通二年建号永恩院本朝治平二年改今额
瑞莲院在县东北四十五里栎林村周广顺二年邑人吴篆请于吴越国邓王就古院基建号护国瑞莲院
越山院在县东五里本朝开宝中建因旧寺基未赐额以今名
宣梵尼院在县东四十五里新巿镇唐咸通五年建号连云院本朝治平二年赐今额
宁国尼院在县西南赤土山本朝干道四年开府郑藻建请为功德院
宝觉慈光禅院在城山之阴本朝熙宁中天台僧了因结庐其上洛僧道容继之屋宇寖多遂请安吉妙香禅院废额名之绍兴三十二年内知省徐伸乞为功德院赐今名山顶有塔又有挂月环翠二亭
广法教院在县东南七十里海泻村干道元年移临安府废额建
宁国院在县东北五里兰山干道二年移临安府废额于此
广福院在县南十二里上初坞干道元年移钱塘县废额建
真寂院在县东南三十六里南林干道六年移钱塘县废额建今改为净化院
　　安吉县
报恩光孝教寺在县西北三里玉磬岩宋元嘉二十九年建号昆山寺本朝政和三年改为天宁万寿寺五年改为十方教寺绍兴中再改报恩光孝教院崇奉孝宗皇帝道场寺前旧有放生池县令胡浚明重浚并记乐平寺在县东北三十五里梅溪镇宋元嘉元年信义太守施彬舍宅建唐会昌中废后复旧
大明寺在县南十五里雾山钱氏即古寺基建名祇洹寺本朝治平二年改今额寺有钱氏元给奏凭称持降宣命甲子年十一月某状奏 【葛胜仲诗云空翠沾我襟溟蒙认堂奥兼乃张公超五里方术妙】 
化度寺在县西南二十五里上巿钱氏建号永乐寺本朝治平二年改今额
广福寺在县东南二十里钱氏建名修道寺 【旧有修道寺在县南四十三里梁大同四年三月置隋大德三年三月废】 本朝治平二年改寿圣寺绍兴三十二年改今额
上方法云禅院在玉磬岩唐干兴三年建本报恩寺子院本朝天禧五年始赐院额寺后旧有半山亭岁久隳坏干道六年县令安鼎梦游是亭寻访得旧址重建题曰真赏鼎自撰记
常乐禅院在县西北半里钱氏时将军吴顼舍宅为寺号罗汉院本朝治平二年改今额有庆历二年建康俞璋所撰罗汉院重修法堂记
百福院在县西南三十里灵峰山梁开平元年建号灵峰院本朝治平二年改今额有熙宁元年知怀州孔叔瞻撰重修大殿记
净行院在县西南六十五里董岭村晋开运元年钱氏建号宝德禅院本朝治平二年改今额
妙香院在县西南四十五里结竹村本朝干德六年钱氏建建炎初兵火德清城山请废额去凡三十年再得旧额今方葺治
泽心院在县西北二十五里磴头本朝建隆元年钱氏即古寺基建名龙安院治平二年改今额
等慈院在安吉县东三里四龙湖山吴越钱氏建号永安禅院 【旧有永安寺在县东南四十里梁天监三年六月置隋开皇八年十月废】 本朝治平二年改今额　大观中重修宗子博士鲁百能撰记
灵芝塔院在等慈院西钱氏建
戒香院在县西南六十里按坑本朝干德二年钱氏建号龙香禅院治平二年改今额
普满院在县北二十五里白茆晋开运二年钱氏建号宝积院 【旧有宝积寺在县南二十五里梁大同元年十月置天监五年九月废】 本朝治平二年改今额
普润院在县西南八十里荻浦晋天福六年钱氏建名长庆院本朝治平二年改今额
华严院在县东南二十里铜岘山周广顺三年钱氏建名宝相院本朝治平二年改今额
华严院在县东南四十五里塔坞干德三年钱氏建名资福院治平二年改今额
普慈院在县西南五十里古浮山晋天福四年钱氏建名安乐院本朝治平二年改今额葛胜仲诗云路出古浮山木杪飞华屋即此处也
德山禅院在县西南三十五里唐龙纪二年建天佑四年吴越王改为五峰兴国院本朝大中祥符元年又改今额
净慧院在县西南八十里杭千晋开运二年钱氏建名禅定院本朝治平二年改今额
广慈院在县东南三十五里本朝建隆元年钱氏建名永庆禅院治平二年改今额寺有天圣五年通判杭州陈诂所撰永庆院弥陀殿记
禅源院在县西九十里铜坑本朝干德二年钱氏建名龙居院治平二年改今额
宝梵院在县西半里晋天福五年钱氏建名保安院本朝治平二年改今额寺有山塔在溪外
北门接待院本朝绍兴元年准尚书省黄给度牒未曾赐额院有庐舍那佛阁万寿尼院崇宁元年建
本县有寺二十七其二十四系旧图经所载除乐平昆山前代所置外余二十二皆钱氏所为以安吉一方而所置寺繁盛如此民何以堪哉外有齐梁等六寺除永安保积修道为后人所取名外有齐弘寺 【安吉县南七里齐永明三年十月置隋开皇八年五月废】 
吴兴志卷十四
宋谈钥撰
　郡守题名
郡守题名郡侯自吴置郡历晋讫陈曰太守闲为王国则曰内史自隋至周历唐至吴越曰刺史宋曰知州事繇吴至隋未有题名唐大历中剌史裴清始撰历官记首于王羲之终于任忠四十四人勒于谢傅碑阴前吴后隋缺而靡闻也宋滕宗谅以所编未尽采摭史传增二十七人续图经又以所书历官与正史差误重加是正且搜罗遗失得二十四人共九十有五以今考之年代之弗详事迹之弗着登载尚有缺焉唐剌史题名广德中李纾始立自武德以来名氏官秩迁就岁时悉追书之正元中刺史李词及滕宗谅继此志刻讫于吴越纳土凡一百三十九人其闲亦有与统记史书所载不同者宗谅又为宋朝题名自太平兴国三年王洞而下其后联续书刻至刘敏士百二十八人而石穷知州事唐瑑续之至庆元六年又二十九政窃详古人创题名之意非惟欲着姓氏后先而巳有劝善惩恶之善焉必追录前政搜访遗阙者非惟欲涉猎务博而巳正惧其事迹之湮没也元结道州刺史厅壁记曰问之耆老前后剌史能恤养贫弱专守法令有徐公履道李公廙遍问诸公善或不及恶有不堪说者故为此记为剌史作戒使题名不作则前人之名皆不可见后人亦无由历指以问而善恶之迹俱泯矣此古人微意而元公剖判之者也石刻墨本必俟椎搨以张屋壁故并录以便观览自晋以来且以正史诸书参考年代订正讹舛备录事迹善恶毕见疑者阙之其有功德此民者别标载贤守类俾继是而书者愈加意
晋顾秘　记云骠骑将军荣之族父自交州刺史迁吴兴太守续图经云晋史顾众传父秘为交州刺史卒众往迎丧值杜弢之乱崎岖六年乃还秘曾莅吴兴过吴兴义故共遗众钱二百万一无所受则知秘非吴兴迁交州也周（王已）传石冰略有扬土（王已）率吴兴太守顾秘都督扬州九郡军事斩冰所置吴兴太守区山惠帝太安二年前吴兴内史顾秘起义兵以讨石冰
周（王已）　记云字宣佩征西将军处之子累迁吴兴太守晋史（王已）斩钱璯三定江南元帝嘉其勋以为建威将军吴兴太守封乌程县侯按怀帝光熙三年钱璯反周（王已）率郡人斩璯百姓敬爱事见贤守下
王羲之　字逸少司徒导之从子起家秘书郎征西将军累迁吴兴太守子献之续图经云晋史不载为守又传云起家秘书郎征西将军庾亮请为参军当是将军下脱参军二字梁吴均入东记羲之为守升乌山事
王献之　字子敬建威将军吴兴太守续图经云晋史不载为守事恐唐人必有据按晋史传献之为卫将军长史寻除建威将军吴兴太守征拜中书令南史羊欣传载献之为太守吴兴书裙数幅事王俭传宋苍梧王暴虐俭引新安主婿王献之任吴兴为列补义兴太守
谢万　字万之伯祖承撰后汉书历吏部郎为吴兴太守兄安侄瑗晋史纪穆帝升平二年八月以吴兴太守谢万为西中郎将豫州剌史
