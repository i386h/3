<!-- { "loadSidebar": true } -->
谢安　为吴兴太守晋史作征西将军军司马寻除吴兴太守又乌程县西四里有谢塘旧图经云晋太守谢安开世说王僧弥谢玄曰汝是吴兴溪中钓□耳注玄叔父安曾为吴兴玄少时从之游故云在官无当时誉去后为人所思开城西官塘人获其利号谢公塘顷之召拜侍中
谢琰　为吴兴太守续图经云晋史谢琰督吴兴义兴二郡军事讨孙恩非太守也恐别有据琰讨恩至义兴斩贼许允进吴兴讨丘王破之
虞潭　字思奥吴骑都尉翻之孙散骑常侍出为吴兴内史兄子（马斐）续图经云晋史潭为吴兴太守秩中二千石顾众张闿传并云吴兴内史职官志诸王国以内史掌太守之任则吴兴必尝封王太守为内史矣按成帝即位潭为太守苏峻反加督三吴等五都军事与闿等同讨峻帝纪咸宁三年五月苏峻逼迁太子吴兴太守虞潭等起义兵于三吴王舒传亦作太守
虞（马斐）　（马斐）亦至吴兴太守晋史传字思行历吴兴太守世说注历尚书郎吴兴守征为金紫光禄大夫卒
陆纳　字祖言自吴兴太守迁大中正晋史纳以尚书吏部郎出为吴兴太守先至姑孰辞桓温征拜左氏尚书领洲大中正装止幞被事见贤守下
周镇　字康特累迁吴兴太守
胡严　字起祖左迁吴兴太守
王胡之　字修灵廙之子自吴兴太守迁西中郎将司州剌史图经云晋史灵作龄不载为吴兴太守世说有王司州至吴兴印渚事注别传云历吴兴太守按世说云王司州至印渚看叹曰非惟使人情开涤亦觉日月清朗注云历吴兴太守吴兴记云于潜县东七十里有印渚旁有白石山峻壁四十余丈印渚盖众溪之下流也又按晋书沈劲传劲吴兴人少有节操郡将王胡之深异之乃迁平北将军司州刺史上书荐劲续图经弗深考耳
孔愉　字敬康司徒左长史出为吴兴太守封余不亭侯子坦续图经云晋史累迁吴兴太守非自长史出也封余不亭侯亦在为太守前坦从子也按晋史建兴初以讨华轶功封余不亭侯后出为司徒左长史累迁吴兴太守沈充反弃官还京师拜御史中丞
孔坦　字君平官至吴兴太守续图经云晋史坦尝为吴兴内史非太守也按传愉从兄侃侃即坦父也苏峻平迁吴兴内史封晋安男加建威将军运米振之事见贤守下
张玄之　登之子历吏部尚书冠军将军吴兴太守晋史谢玄传为会稽内史时吴兴太守宁晋侯张玄之亦以才学显自吏部尚书与玄同年之郡时人称南北二玄又颜真卿杼山寺碑云晋吴兴太守张玄之吴兴记曰 【云云】 统记又多载玄之山墟名
孔廞　御史中丞群之孙自吴兴太守迁廷尉卿子琳之晋史孔壁传云严叔父也孙廞位至吴兴太守廷尉
孔琳之　官至吴兴太守迁侍中晋史传廞子琳之以草书擅名又为吴兴太守侍中
江灌　虨从弟累迁吴兴太守续图经云晋史江逌从弟灌自御史中丞转吴兴太守虨统之子与逌皆曾祖蕤当为再从弟逌统有传不必言虨也按传灌转吴兴太守蔑视权贵桓温患之征拜侍中以在郡时公事有误追过之
谢邈　字茂□太傅安之犹子自侍中出为吴兴太守晋史传邈为吴兴太守孙恩之乱为贼所执逼令北面邈厉声曰我不得罪天子何北面之有遂害之纪安帝隆安三年谢方明随伯父吴兴太守邈在郡孙恩寇会稽东土响应吴兴人胡杰鹄骠破东迁县方明劝邈避之不从被害方明合门遇害数日葬送并毕
孔严　字彭祖愉从弟自尚书左丞出为吴兴太守晋史传自扬州别驾迁尚书左丞以侯领尚书太和中拜吴兴太守秩中二千石褎义妇事见贤守下
以上历官记元二十三人今退王韶之谢述入宋为二十一人
袁琇　晋史纪愍帝建兴三年吴兴人徐馥害太守袁琇
周札　晋史本传徐馥平元帝以札为奋武将军吴兴内史改封东迁县侯
周筵　晋史札传云札兄靖子筵征虏将军吴兴内史
王坦之　晋史本传不载为吴兴太守统记据搜神记言王坦之为吴兴郡守有竺师与之甚厚论及幽冥事曰先死者当以冥务见报岁余竺师（焱欠）至曰贫道巳死昔之所论一无差误勉崇利济言讫而去坦之亦寻卒本传亦载竺师事但言历徐兖三州刺史若据搜神记所言是坦之终于吴兴太守
顾众　晋史传王敦欲以顾众为吴兴内史众举桓彝亦逊众事并不行是未曾授巳未知滕公别有何据
朱序　晋史本传太和中迁兖州剌史时长城人钱洪聚党百余人藏匿原乡山以序为中军司马吴兴太守讨（打去丁改金）之事讫还兖州纪孝武宁康二年长城钱步射钱洪等作乱吴兴太守朱序讨平之
司马询之　晋史西阳王羕之子元孙询之历吴兴太守刘裕伐关中以为咨议参军
王蕴　晋史本传蕴起家佐著作郎累迁尚书吏部郎补吴兴太守有德政属郡荒人饥辄开仓振恤主簿执谏请蕴列表上待报蕴曰今百姓嗷然路有饥馑若表上须报何以救将死之命专辄之愆罪在太守于是大振贷之赖蕴全者十七八人焉朝廷以违科免蕴官士庶诣阙讼之诏特左降晋陵太守
孔静　南史传字季恭晋熙宁闲累迁吴兴太守加冠军先是吴兴频丧太守言项羽神为卞山王居郡听事二千石当避之静居听事无害也迁尚书左仆射
以上九人滕宗谅增今添孔静一人为十人
江蔚　晋史逌传子蔚吴兴太守
陶回　晋史家传苏峻平以功封康乐伯久之迁征虏将军吴兴太守在郡四年征拜领军将军加散骑常侍年饥辄开仓救民事见贤守下
车胤　晋史本传隆安初为吴兴太守秩中二千石辞疾不拜加护国将军丹阳尹
殷康　晋史殷觐传父康吴兴太守括地志曰黄浦亦名庚浦即康浦也左右有上康村晋殷康为太守百姓避其名改康为庚统记云开荻塘溉田十余顷岘山康筑亭其上名显亭
续图经元五人今退张崇之入宋为四人
沈嘉　统记云晋度支尚书吴兴太守又重开荻塘更名吴兴塘见荻塘下
何楷　括地志云金盖山何楷居此修儒业楷后为吴兴太守改金盖为何山又颜真卿杼山妙喜寺碑云从草堂径行百步至吴兴太守何楷钓台南史何子平传祖楷晋侍中唐姓纂云何叡渡江生楷
以上二人今添
右晋大官历官记及滕守续及续图经所载共三十七人王韶之谢述合系宋而孔静乃系之梁今皆是正又添沈嘉何楷二人为三十七人历官记始于王羲之今按晋史顾秘周（王已）袁琇周筵周札属西晋惠帝愍怀之际故以为首而羲之次之余姑循旧次
宋褚彦回　记云字彦回起家著作佐郎转太子舍人尚余姚公主拜驸马都尉出为吴兴太守累迁骠骑大将军侍中录尚书事谥文简续图经曰南史本传尚宋文帝女南郡献公主拜驸马都尉除著作佐郎历侍中领尚书右卫将军元徽二年出为吴兴前后宜以史为正沈宪为乌程令太守褚彦回叹美以为方员可施丘灵鞠传褚彦回为吴兴太守谓之曰此郡才士惟有丘灵鞠及沈勃耳乃启申之
谢庄　记云字希逸弘徽之孙自散骑常侍出为吴兴太守子朏续图经云南史谢密字弘徽子庄非孙也南史传大明中除吴兴太守废帝即位后为散骑常侍寻加光禄大夫卒
丘道护　记云即灵鞠之伯父迟之伯祖黄门侍郎出为吴兴太守统记有晋新安太守条阳侯道护旧图经云南郡太守道护未知官记何据
谢澹　记云字景恒父谈祖安累迁吴兴太守南史本传作父瑶晋历位尚书宋景平中累迁光禄大夫元嘉中位侍中特进卒不载为吴兴太守事
王韶之　记云字体泰羡之之孙历吴兴太守入宋至门下侍郎续图经云南史传晋恭帝时迁黄门侍郎宋文帝时免给事中后为吴兴太守卒是为黄门侍郎在晋末为吴兴太守在宋文帝时也孝义传吴逵潘综并吴兴人太守王韶之擢逵补功曹史不就又发教列上综行于州台又王道迄乌程人涉学善书形貌又美太守王韶之谓人曰有子弟如王道迄无所少
谢述　记云字景光宣城太守眺之祖累迁吴兴太守南史述宋元嘉二年拜中书侍郎历南郡太守司徒左长史左卫将军卒于吴兴太守不当列晋
王僧庆　记云太守尉俭季父自御史中丞三迁吴兴太守续图经云南史本传宋泰始中为吴兴太守列于齐误矣
沈文季　记云字仲远庆之之子司空吴兴太守续图经云南史本传元徽初自秘书监出为吴兴太守饮酒至五斗妻王氏饮亦至三斗常对饮竟日而视事不废升明元年沈攸之反齐高帝加文季冠军将军督吴兴钱塘军事
以上元记五人王韶之谢廷元在晋王僧庆沈文季元在齐今添入四人退谢朏一人入齐为八人
张崇之　续图经云无传载南史孝义传吴逵吴兴人太守张崇之三加礼命太守王韶之擢补功曹史固辞不就吴逵事出宋略
刘延孙　南史纪宋孝武帝孝建元年以吴兴太守刘延孙为尚书右仆射
王昙生　南史纪宋明帝泰始二年吴兴太守王昙生王弘之传子昙生孝武末为吴兴太守又孔觊传吴郡太守顾琛同吴兴太守王昙生起兵
张永　南史纪明帝泰始二年吴兴太守张永平晋陵邓琬传琬同吴兴太守王昙生等起兵明帝遣王玄谟领水军南讨吴兴太守张永为继隐逸传张永为吴兴请沈麟士入郡
萧慧明　南史传作惠明思话子也有时誉宋明帝泰始初为吴兴太守郡界有卞山山下有项羽庙相承项羽多居郡厅事前后太守不敢上慧明谓纲纪曰孔季恭尝设宴席未闻有灾遂设筵榻接宾数日后见有一人长丈余张弓挟矢向慧明既而不见旬日卒
以上三人失载并张崇之元在晋萧慧明元在齐今添入共五人
顾琛　南史传元凶劭弒立以琛为会稽太守隋王诞起义事平迁吴兴太守孝武时仍为吴兴太守坐郡人多翦钱及盗铸免官
张岱　南史传宋明帝泰始末为吴兴太守齐武帝即位复为太守岱晚节至吴兴更以宽恕着迁南兖州刺史卒
殷冲　南史张岱传岱为东迁令时殷冲为吴兴太守谓人曰张东迁亲贫须养所以栖迟下邑然名器方显终当大任
以上三人续图经
袁思道　统记云符瑞图宋元嘉十年乌程县有白龟见吴兴太守袁思道表进之
孔山士　南史隐逸传沈麟士吴兴人宋时太守孔山士辟不应
沈道思　德清紫极观梁大同七年东宫直沈文冲表祖宋吴兴太守道思少好玄默以故宅舍为观见统记及旧编
以上三人今添
右宋太守据三书所载元共十一人张崇之王韶之述载在晋王僧庆沈文季载在齐萧慧明载在梁并系宋时今并添入又增孔山士袁思道三人退谢朏一人入齐为十七人
齐袁洵　记云即粲伯父累迁吴兴太守南史洵为吴郡太守见袁湛传二者必有一误或别有证
谢朏　记云官至吴兴太守南史传永明中为吴兴太守明帝谋入嗣位朏避事居郡不理常务聚敛众颇诋之亦不屑也孝武仞朏为吴兴以鸡卵赋人收鸡数千及遯节不全为清谈所少周兴嗣传齐隆昌中侍中谢朏为吴兴太守唯与兴嗣谈文史而巳罢郡大相谈荐
袁昂　南史传齐永元末为吴兴太守梁武帝起兵州郡望风皆降昂独拒境见贤守下故临终尝曰往忝吴兴属在昏明之际不识天命甘贻戮辱帝手书谕之昂答曰偏隅一郡何能为役建康平昂举哀恸哭时帝使豫州刺史李元履巡抚东土敕曰袁昂道素之门世有忠节天下须共容之勿以兵威陵辱元履至宣旨昂不请降开门撤备而巳
以上历官记所载元五人王僧庆沈文季合在宋王骞合在梁却添谢朏今三人
萧惠休　南史传作慧休惠明弟也齐东昏侯永元元年徙吴兴太守征为尚书右仆射吴兴郡项羽神旧酷烈人云慧休事神谨故得东迁二年迁至平望帝命服药卒
