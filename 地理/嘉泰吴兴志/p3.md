<!-- { "loadSidebar": true } -->
永兴元年割阳羡及长城之北乡为义兴郡 【晋志】 宋复分故鄣置绥安县 【旧唐志绥安唐改为广德】 齐因之梁置震州 【旧图经统记诸书据通典元和郡县志皆曰梁改为震州陈后为吴兴郡绍兴中续图经辨之曰自秦置郡至陈未尝改革隋氏一统始改郡为州太守为刺史按梁书杜龛传龛为震州刺史吴兴太守遂后以郡兵拒陈文帝军是梁分浙西数郡为震州始吴兴非改郡也其说亦未审自秦置郡汉元封中已分十三州置刺史至梁天监十年有州二十三郡三百五十县干二十二后又恢拓士宇以旧州遐阔多有析置大同中有州一百七郡县亦称此谓隋始改郡非也以隋志考之自梁以来往往以郡为州以县为郡又别置诸县纷纷不一如同安郡置豫州而属县宿松为商堪郡怀宁为晋熙郡望江后为大雷郡同安为枞夏侯诸州郡所置大率如此故自钦天监官多兼领如火领亶为司州刺史领安陆太守马道根为豫州刺史领汝阴太守据隋志安陆郡梁置南司州安陆县旧置安陆郡庐江郡梁置南豫州合肥梁置汝阴郡即此可见盖当时以吴兴郡为震洲而乌程为吴兴郡初未尝废郡名也旧唐志曰梁置震州取震泽为名是矣又统记云梁敬帝置震州陈高祖废按敬帝在位纔三年而陈高祖得之故震州自杜龛外不闻】 陈废州名
隋开皇三年罢天下诸郡九年平陈大加并省乃以余杭临安 【晋改临水曰临安】 于潜又并武康隶杭州并故鄣安吉原乡入绥安隶宣州以东迁长城复入乌程隶苏州而郡废 【隋志平陈后吴兴郡废并东迁入焉又废长城武康又并故鄣安吉原乡入绥安属宣州】 仁寿二年置武康割乌程又分长城为湖州 【隋志仁寿中置湖州又武康长城并仁寿二年后置】 取太湖为名也湖州之名昉乎此 【旧唐书郡国志五湖之表州以为名】 大业二年州复废三县仍属苏杭 【通典云炀帝初废湖州其地入余姚入吴郡】 唐高祖取隋武德四年复置湖州领乌程一县仅存州名而已又以豪杰来归权创州县就拜守宰以宠之而武康长城安吉皆自为州 【唐志湖州武德四年置又是年长城置雉州安吉置桃州武康仍为武州湖州领乌程一县六年复没于辅公祏七年平贼复置统记云大业末沈法兴值隋乱引兵守江上于旧州立吴兴郡唐武德三年为李子通所陷四年杜伏威平之复置湖州六年又为辅公祏所陷七年季孝恭为刺史复置州参考诸传沈法兴大业初为吴兴太守复为李子通所败自后别无更置又唐会要云湖州开元七年置及置乌程县误也】 
七年太宗即位州县权置者并省略尽始以武康长城来属又并安吉原乡入长城 【唐志武德七年废武州以武康来属又省雉州及原乡并人长城来属又废桃州以安吉入长城】 麟德元年复置安吉天授二年析武康东乡置武源定为五县天宝元年又改州为吴兴郡武源再改为德清 【唐志武源景云二年改临溪天宝元年又改为德清县】 干元元年复州名 【旧志】 
干宁二年以钱镠为镇海镇东军节度使兼领二浙三年赐军号忠国升节度镇使以授刺史李师悦【唐方镇表文德元年置忠国军节度使治湖州续图经云据师悦神道碑以为丙辰年当干宁三年按统记李师悦光启元年授大德元年加检校右仆射景福二年加防御使干宁三年加忠国军节度使表误】 州于是始为节镇梁开平元年封镠为吴越王四年镠始以钱镖为刺史 【五代史吴越世家干宁二年镠为镇海镇东军节度使兼有二浙光启三年取苏常唐刺史题名云干宁四年高彦授招讨使天佑四年卒官其子沣袭七年为众所逐镠至州安抚以钱镖为刺史是镠虽在干宁中领二浙其刺史尚是唐置至高沣见逐始以其亲为之据有其地按唐纪天佑四年逊于梁梁太祖改元开平是时后唐李克用存勖仍唐年号称天佑至十九年题名盖仍唐年号称天佑七年即梁开平四年也梁太祖即位封钱镠为吴越王镠受其封合用梁开平号】 后割武康隶杭州 【五代史职方考武康故属湖州梁割隶杭州】 改长城为长兴 【淳熙中郡庠志旧编云吴越避朱梁太祖父讳也按五代史梁太祖之父讳诚镠尝受梁吴越王封故避】 周显德四年改忠国军为宣德以钱偡为节度使 【偡唐韵音湛湛然齐整】 宋混一区宇僭伪毕臣太平兴国三年吴越王钱俶纳土四年复以武康来属七年析乌程置归安
景佑元年二月宣德军改为昭庆军 【旧编载景佑元年京城昭庆门灾上问天下郡国水多处近臣以本军对命易其名遂以宣德名门昭庆名军按续通鉴长编明道元年六月壬戌大内火延燔崇德长春等八殿癸亥移御延福宫十一月甲戌修内成大赦改元二年十一月甲寅改正阳门曰宣德明年为景佑元年二月改宣德军为昭庆军事不相属又按大内南三门中曰宣德东西门曰左右长庆宣德门本梁建国门兴国七年改丹凤门祥符八年改正阳门景佑初改宣德是正阳门改宣德谓两易其名非也但修内之后延燔八殿名悉更改次年又改端明殿曰延和改继昭堂曰继圣恐是火灾之后以湖郡多水用其军额为门名以厌火祥既为门名军额虑更改未可知也俟考】 军于是始名昭庆
自秦始皇二十五年 【岁在己卯】 初置郡县越四百八十八年为吴宝鼎元年 【岁在丙戌】 始为吴兴郡又三百二十六年为隋仁寿六年 【岁在壬戌】 始为湖州又二百四十九年为唐干宁三年 【岁在乙卯】 始为节镇繇宝鼎元年至庆元六年 【岁在庚申】 凡九百三十五年一为震州再为吴兴郡三为湖州节镇之名亦三易州郡所隶晋分天下为十九部隶扬州 【晋志】 隋初隶扬州行台大业末隶徐州总管 【见统记】 唐分道置使属江南东道 【唐志太宗元年分天下为十道八曰江南开元二十一年置十五道采访使江南分东西道】 今为县六属两浙西路云吴初置郡领县九乌程永安余杭临水阳羡故鄣安吉原乡于潜晋析乌程置长城东迁为县十一后以阳羡置义兴郡为县十宋以故鄣属丹阳历齐梁陈仍九县隋平陈郡废县或并省各他属 【详见刱置沿革下】 
仁寿二年以武康 【晋改永安】 乌程长城三县置湖州未几复废唐武德四年复置湖州止领乌程一县七年始以武康长城来属又并安吉原乡入长城麟德中复置安吉天授中析武康置武源 【天宝中更名德清】 终唐之世凡五县梁开平中割武康属杭州又损其一宋太平兴国四年复武康七年析乌程置归安今为县六　望乌程　望归安　望安吉　望长兴　上武康　紧德清　废县四菰城郡国志云春申君立菰城县在郡南二十五里秦改为乌程至今有城因山每岁为牧马所东迁在乌程县东四十里
舆地志云晋太康元年分乌程东乡置隋平陈并入乌程原乡汉中平年分故鄣置武德七年并入长城吴兴太平兴国七年转运使高冕奏云古吴兴郡倚郭管吴兴乌程两县今为归安 【旧图经统记并云高冕所奏未知何从得之据唐书沈伯宜传云湖州吴兴人伯仪仕武后朝则是时有吴兴县但史失书废置年月所由自耳】 县旧隶本州岛今隶别州者五　于潜　余姚　临水 【即临安】 右三县隋析置杭州属临安府阳羡晋置义兴郡今属常州故鄣晋以属丹阳今属广德军
　　乌程县
望乌程县 【见九域志唐县分七等赤畿望紧上中下乌程旧为紧大历十二年始升望见颜真卿石柱记据唐会要乌程大历十二年二月二十一日升望本县有升望记大历中尉陈苌撰又据武德令五千户以上为上县开元十八年增千户其畿赤望紧不限户数并为上县宋建隆九年十月诏应天下县除畿赤外四千户以上为望】 三代扬州之域战国属楚时已为县曰菰城即春申君黄歇封邑也 【郡国志云春申君立菰城县在郡南二十五里秦改为乌程】 
【左传宣公十一年楚子县陈注灭陈为楚县也楚已有县矣】 城面溪泽菰草弥望故名秦既并楚改曰乌程属会稽郡以乌巾程林二氏所居也古者因生赐姓后之郡县乃多因姓而命名二姓以善酿雄其乡音又相协秦尚富强一时更革至今仍其名也 【旧图经载越绝书外传云始皇至会稽徙大越之人于乌程郡国志云古乌氏程氏居此能酝酒因以为名统记载顾长生三吴土地记云县有乌林氏秦时程林乌巾二家能酿美酒始皇二十六年改菰城县为乌程县属会稽郡县有乌亭即古之乌禾乡乌氏所居乡也汉梁孝王兔园会招文士邹枚司马赋乌乡酒张景阳七命曰酒则荆南乌程是也又秦尚富强如乌氏嬴以牧畜致富始皇令比封君与朝请巴寡妇清家擅丹穴始皇客之为筑女怀清台则以二姓善酿名县亦此意也】 
汉兴参置侯国属荆属吴属江都江都国废复隶会稽永建中属吴郡三国属吴孙权分县之余不乡为永安后为侯国孙皓以侯居焉皓后即阼宝鼎元年以吴郡之永安余杭临水阳羡丹阳之故鄣安吉原乡于潜水悉注此乃合九县即其地置吴兴郡自是始为郡治所晋析其西乡为长城东乡为东迁梁以郡置震州乃以县为吴兴郡 【隋志乌程旧志吴兴郡】 隋平陈郡废并东迁长城复入而属苏州仁寿二年复分长城立湖州大业二年州又废唐武德四年复置湖州自梁以来州有废置更革县未尝变也宋太平兴国七年始析县之东南十五乡置归安分治郡城之东而县之治所在州治之西一里由今准古为县始于楚制名自于秦置郡由于吴治所创于晋具属湖州则肇于隋定于唐境界分划则自宋太平兴国以后云
　　归安县
望归安县宋太平兴国七年分乌程县置据旧图经载转运使高冕奏云古吴兴郡倚郭管乌程吴兴两县今乌程境太广请分置一县从之时吴越钱氏初归命故以归安为名 【见旧图经统记】 析乌程之东南十五乡隶焉置县治于州治之东一百二十步 【统记云西北至州一百二十步在于迎春桥之东】 与乌程对治为倚郭 【旧图经云高冕言吴兴县倚郭不知何从得之按唐书沈伯仪传云湖州吴兴人伯仪当武后时则武后时有吴兴县矣又统记载南封记一卷云齐吴兴县丘灵鞠撰考统记所载撰述类首载郡宦所著文集甚多恐是吴兴县令但本传止云乌程人统记之言必须有证则齐有吴兴县未可知也特齐梁郡县纷更至众史多略之无可稽考又续图经云晋太康中析乌程东乡为东迁县隋复并入今县东四十五里尚以东迁名其地盖县治也且晋初析乌程西乡为长城即今长兴县也东乡为东迁即今东迁也长兴地界在乌程之西乡数十里则东迁县亦当在东迁不远今归安县界乃自城中与乌城县分界对治北自后石桥南至小市巷过仪凤桥至甘棠桥以路及溪中分为界城门外以迎春门运河之南定安门余不溪之北为界非东迁旧界明矣】 
　　长兴县
