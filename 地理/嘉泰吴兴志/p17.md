<!-- { "loadSidebar": true } -->
浮玉亭在乌程县南临苕溪旧扁按颜鲁公集有柳恽西亭记云湖州乌程县南水亭即柳恽西亭也又引吴均入东记云恽为郡起西亭毘山二亭悉有诗又引陆羽图记云西亭在城西南二里乌程县南六十步跨苕溪为之天监十六年所建以其在郡治西故名或曰即柳恽亭也恽初作亭尝与吴均赋诗后尝名霅水堂唐隋州刺史刘长卿有题乌程李明府霅水堂诗又名水楼监察御史皇甫曾有乌程水楼留别诗本朝天圣中县令方仲弓重修以亭临苕溪水来自浮玉山故易今名判官郑戬为记今为乌程主簿廨舍
东亭统记云在东门外三里临荻塘
西亭在西门外临溪恽有造西亭诗五韵旧为迎送客处今不存
舣舟亭在白苹馆北旧经云临霅溪
烟雨亭在府西南八十六步旧图经云唐乌程令李何建亭宇并敞棚六闲咸通五年刺史姜源重再修自为烟雨亭记今醋库即遗址
四水亭在安定门内马公桥南宣和中知州事葛胜仲建今废
六客亭在郡圃中元佑中张询复作后序曰昔李公择为此郡张子野刘孝叔在焉而杨元苏子瞻陈令举过之会于碧澜堂子野作六客词传于四方今仆守是邦子瞻与曹子方刘景文苏伯固张秉道来过与仆为六而向之六客独子瞻在复继前作子野为前六客词而子瞻为后六客词
岁寒台倚子城东壁旁有古松系郡圃经游之所
毘山亭在毘山梁吴兴太守柳恽所创恽与郡主簿吴均有毘山亭赠答诗今废
　祠庙
　　州治
古者法施于民以劳定国以死勤事御大菑捍大患者系祀典郡邑之闲亦有阴佑一方英灵赫着受封额于朝廷垂声华于竹帛者各庙食于其地尸而祝之孰曰非宜非此族也而舞巫觋列牲酒谓之淫祀吴兴风俗人每以尚淫祀言今考据图经统记旧编所载详核事始着之于后　子不语怪而统记载防风庙巨人垂足蒋帝庙飞蝗入耳铜官庙巫卧高柯梓庙华乌啄令目语尤怪诞盖郡邑有祠所以为民水旱疾疫之祷其系祀典载图志阴佑斯土庙食岁久者固不可废正不必援神怪以诗诬于无知之甿也今故存其事而刊其词城隍庙所在州县皆有之莫详事始唐杜牧为黄州刺史有祭城隍庙祈雨文二首则郡之有是祀其来久矣州旧有庙绍兴十八年知州事赵叔岑重建庙宇装饰殊严整
吴文皇帝庙在仪凤桥南本名吴太子和庙在州西陵旁皓嗣位后别刱于今处隋季庙毁唐初重立以和曾封南阳王曰孙王庙大历十年刺史颜真卿以尝追尊立庙改为吴文皇帝庙大和八年敬所重修有碑胡季良撰　旧图经云吴赤乌五年建续图经云皓嗣位始刱祠今处庙之建安得在孙权时赤乌年诬也　统记云在州南一里五十步括地志云乌程县南有吴太子和庙初在州西山陵侧庙高一丈二尺周回二百一十步耆老以其县有文皇帝陵又孙皓尝封乌程侯乃于今处别刱祠宇旧编云太子和以罪废居故鄣死永安元年皓封乌程县侯始创祠于骆驼桥东荻塘上及嗣位追尊帝号移置今处皓尝遣使至庙下迎其神主来建业仪物甚缛庙有碑按吴志孙和赤乌元年立为太子后以谗闲徙故鄣大元二年封南阳王遣之长沙权薨和徙新都赐死孙休立封子皓为乌程侯始自新都之本国皓即祚追谥文皇帝改葬明陵宝鼎二年遣孟仁等以灵舆法驾迎神于明陵旧编所载亦未详审　郭尚书庙神讳璞晋元帝时为尚书郎旧传城之初立璞相视阴阳俾无兵革患故得血食女预其议因以从祀旧祠在临湖门外至国朝端拱中知州事郑建始建置今处有记存续图经云以晋史考之郭于吴兴无功绩旧传迁城置郡在宝鼎元年璞当晋惠怀后避地东南事不相类故郑记但述其文学迁城事辨详见城池下
忠烈庙绍兴三年敕赐庙额神即唐颜鲁公真卿也公大历闲为刺史遗迹不一见郡守事迹下忠烈言行犹可想见嘉佑中郡人建神祠通判章衡遂塑鲁公像于中其后知州事张田增葺给事元绛宓学王琪俱有诗刻又移公所书千禄字碑放生池碑项王碑射堂碑列于两庑后又附以乞米等帖宣和中知州事葛胜仲临池建堂牓曰怀忠绍兴初知州事汪藻以事上于朝始赐今额仍新庙貌干道四年郡人以赵子璘祠附于右淳熙九年又以苏轼祠附焉二公皆旧为刺史苏公之忠国赵公之捍城亦邦人所仰云
灵佑庙在子城北宣和中敕赐庙额封神昭应侯神姓曹讳清乌程人父尝杀人系狱自诬手刃代受重辟既殁殊显灵异有祈辄应初寓祀于灵济祠宣和初盗起清溪犯歙及杭近郊复有陆盗千余人且及城下知州事王倚见神于梦已而守城者夜睹异人冠服华侈往来雉堞闲转相告语知神阴助贼平州主其事遂有封额之赐及度地建庙为屋七十楹郡人刘焘为记并书碑在庙庙有井遇岁大疫饮者辄渐愈
灵济庙在子城西北报恩观之右广德祠山张王也有敕赐庙额累封王爵王后汉人初居郡之白鹤山唐颜真卿碑载其事干宁中邑人避宣城乱寓居卞山立草堂祀神时李师悦为守梦神丏授馆乃建祠于卞山之隅　　显灵集云王讳潡姓张后汉时人初居苕溪之白鹤山注云其事见湖州碑大历九年刺史颜真卿书重立徐浩题额碑载新室之乱野火隳其祠本朝大观丁亥岁知广德军张竞辰得之摭其残缺之余刻石于庙今旧碑不复存又载湖州刺史李师悦记云授馆事又统记云旧传王之柳赵二姬实白鹤山之人建中靖国初知州事徐铎始创今庙为屋三十四楹曰行庙有碑□络撰　碑在庙额题为行庙以卞山下有庙也今下山庙废定安门外又创别祠
德贶庙在吴文皇帝庙之左崇宁初敕赐庙额神姓沈讳约宋时人沈为吴兴着姓约在宋以文名官至左仆射特进俗号吴兴地主不详创庙之始
西楚霸王庙在北二里旧项王庙在子城西北内隅以其地为项王故城也自后汉以来有之宋永初中废统记云子城内地为项籍故城有古项王庙以永初二年中废后又兴庙于楚帝寺又云当后汉吴晋时有二庙一在卞山一在子城内宋永初二年并废寻以其灵验置于州北二里今项王寺也旧图经云在乌程县东北四里南齐书曰李安人为吴兴太守旧方伯到郡者皆杀轭下牛祭项籍神然后方上安人不信牛无故自死埋于庙侧号李公牛冢梁典云萧琛为吴兴太守栘神归庙事见郡守事迹下　陈高祖永定二年于旧庙西北一里更立新庙遣中书舍人韦鼎册拜神为楚帝唐颜真卿于碑阴述王与叔父梁避仇吴中盖今湖州也灵应事迹颇多陆羽图经亦具载南史临汝侯萧猷为太守与楚王神交饮至一斛每酬祀尽欢猷醉神形亦有酒色祈祷必从后为益州刺史齐苟儿反众十万攻州城猷兵粮俱尽乃遥祷请救是日田父有逢二骑衣铁从东方来俄有数百骑如风一骑过请饮田父问为谁曰吴兴楚王来救临汝侯当此时庙中祈请无验十余日乃见侍卫土偶皆泥湿如汗者又统记载唐狄仁杰承制应天下神庙非典礼者悉除父老以项王庙为请仁杰试斋宿于庙中夜见伟人曰吾西楚霸王也自国家起义兵及征辽吾常以阴兵佐之今以功获焚柰何仁杰许其完葺至晓以牢酒祭奠其庙至今存
通灵王庙在甘棠桥与桥相直旧谓之铜官山赵监庙 【见旧图经统记今俗呼铜官庙】 汉吴王令监督胥靡凿山采铜不忍虐用其民山覆而死因以立庙 【吴兴录顾野王舆地志及寰宇记皆不载其名】 唐同光中敕封为通灵王清泰二年加封福善
保仁王庙本在武康县铜官山今庙国初第曰廨宇 【统记云武康铜官山有庙州东南亦有廨宇见存】 元符元年知州事丰稷重修郡人姚舜仁撰记题曰重修通灵王庙记云
苏将军庙在临湖门内郭尚书庙碑云移置苏骠骑堂之上庙之置久矣按南史宋封苏侯神为骠骑将军神即苏侯 【续图经云所载经及郡人曾于此庙独见于郑建所述郭尚书庙碑故老相传此郡人当是苏峻然峻本张掖人尝寇江南□□□建康自为骠骑领军将军而初不及此竟置神像亦有依凭者耶今按南史文帝诸子邵传劭排凤正辇迎蒋神侯像于宫内乞恩拜为大司焉封王苏侯为骠骑将军使南平王铄为祝文今庙在武康则苏侯有庙在城下事相类也特建之由续图经之言未尝考此又苏峻起兵蒋侯事见武康蒋侯庙下况峻自为骠骑神信为苏峻但事涉怪谬不足载】 
防风氏祠在郭尚书苏将军庙之闲庙在封禺山城下亦为小祠旧传宁化寺防置之宅也见统记
　　乌程县
项王庙在县东北四里唐天佑四年建即卞山下祠也今废见旧图经
灵佑庙在西阳即昭应侯所居也州城又有庙 【详见郡庙下】 徐孺子庙在孺山 【见孺山下】 
李靖庙在古山 【旧编云有唐吴道古碑在庙】 有赐额及碑志可考
沈将军庙在乌程县升山神讳清唐婺州剌史大历中李希烈陷汴州浙东西观察使韩滉使勒嘉兴子弟四百人翼于润州交点土众发自升山逐逆党至汴口力战而死诏赠卫尉少卿兼左金吾卫将军即发军之地置祠光启三年再新庙貌有记具载其事 【按唐史宪宗时李希烈反韩滉为浙江东西观察使希烈陷汴州滉遣裨将王栖耀李长荣柏良器以劲卒万人进讨次睢阳破之】 
显利侯庙在卞山山之巅有龙池麓有龙洞熙宁四年大水明年春复苦雨知州事孙觉祷焉应期雨止年遂有秋明年始建祠七年春不雨知州事常祷于祠下须臾即雨秘丞朱临记其事元丰三年敕封显利侯
乌将军庙在乌墩镇一名乌戍将军唐乌重胤之族子史失其名李锜反将军与之战死葬于镇之普静寺遂庙食于此前有大池方十余亩多鼋人不敢捕 【见旧编而续图经乃云乌氏自秦著名今以名镇则将军血食于此久矣第年代（帛系）远图志缺逸不可考按唐史乌重胤河东将军承玭于宪宗时擢河阳节度使又宪宗即位李锜反令管内镇将杀常苏湖等五州刺史辛秘杀镇将进讨辛秘立功事有石刻在军资库及将吏姓名当考】 
　　归安县
按本县图经城内外祠庙七所在城有苏将军西楚王郭尚书通灵王颜鲁公六所见郡志又有阜俗安誾王及城外有功善王不知创建之由
东岳行祠三一在射村一在东林一在琏市 【旧编有言城王庙在思溪俗传为言偃史记言偃吴人九域志平江有言偃宅但以偃为言城语殊鄙俚有东林土地庙记系是唐人所作及横洋土地庙文编修沈瀛所撰内云唐裴节使求立寨以屯师旅故谓之射村语不知其何所考稽】 一在长兴县西门外五峰山绍兴十年 【见旧编】 
吴文皇帝庙及东岳行祠三今惟射村琏市二岳祠在余三处皆废今复以旧志之不载者附录于编　东林土地庙在归安县旧志不载其详 【按庙碑神姓许陈辛三姓相为昆弟此庙之立已近千载则神之庙食远矣旧基在山北有灵乌衔鼓于山之南庙遂迁焉建炎四年金人渡江所至屠戮游骑距庙十八里居人震恐祈祷于神贼无故自遯会有传者云贼见旗帜亘数里谓有大军故去人以神威灵潜却之绍兴初侍郎李宜白于朝封灵应侯元仍其旧】 
