<!-- { "loadSidebar": true } -->
　　沙弥比丘自幼出家未经受具壊色布衣亦无贴厢戒律既髙方易紫服以第迁升乃有衲衣葢髙丽僧衣唯以磨衲为重耳

　　在家和尚

　　在家和尚不服袈娑不持戒律白纻窄衣束腰皂帛徒跣以行间有穿履者自为居室娶妇鞠子其于公上负载器用扫除道路开治沟洫修筑城室悉以从事邉陲有警则团结而出虽不娴于驰逐然颇壮勇其趋军旅之事则人自褁粮故国用不费而能战也中间契丹为丽人所败正赖此辈其刑余之役人髙丽以其髠削须发而名和尚耳

　　宣和奉使髙丽图经卷十八

　　●钦定四库全书

　　宣和奉使髙丽图经卷十九

　　（宋）徐兢 撰

　　○民庶

　　臣闻髙丽地封未广生齿已众四民之业以儒为贵故其国以不知书为耻山林众多地鲜平旷故耕作之农不迨工技州郡土产悉归公上商贾不逺行唯日中则赴都市各以其所有易其所无熈熈如也然其为人寡恩好色泛爱重财男女婚娶轻合易离不法典礼良可哂也今绘其国民庶而以进士冠于篇

　　进士

　　游士之名不一王城之内曰土贡郡邑曰乡贡萃于国子监合试几四百人然后王亲试之以诗赋论三题中格者官之自政和间遣学生金端等入朝蒙恩赐科第自是取士间以经术时务策较其程试优劣以为髙下故今业儒者尤多葢有所向慕而然耳其服四帯文罗巾皂紬为裘黒带革履预贡则加帽登第则给青葢仆马遨游城中以为荣观也

　　农商

　　农商之民农无贫富商无逺近其服皆以白纻为袍乌巾四带唯以布之精粗为别国官贵人退食私家则亦服之唯头巾以两带为辨间亦徒行通衢吏民见者避之

　　工技

　　髙丽工技至巧其絶艺悉归于公如幞头所将作监乃其所也常服白纻袍皂巾唯执役趋事则官给紫袍亦闻契丹降卒数万人其工技十有一择其精巧者留于王府比年器服益工第浮伪颇多不复前日纯质耳

　　民长

　　民长之称如乡兵保伍之长也即民中选富足者为之其聚落大事则赴官府小事则属之故随所在细民颇尊事焉其服文罗为巾皂紬为裘黒角束带乌革句履亦与未预贡游士服饰相似也

　　舟人

　　髙丽头巾唯是重文罗一巾之价准米一石细民无赀可得复耻露头与罪囚无别故作竹冠以冠之或方或圆初无定制短褐被体下无袴襦每舟十余人夜则鸣榔皷枻讴歌互答哓哓如鹅鹜羣鸣畧无声律情义葢其俗然也

　　宣和奉使髙丽图经卷十九

　　●钦定四库全书

　　宣和奉使髙丽图经卷二十

　　（宋）徐兢 撰

　　○妇人

　　臣闻三韩衣服之制不闻染色唯以花文为禁故有御史稽察民服文罗花绫者断罪罚物民庶遵守不敢慢令旧俗女子之服白纻黄裳上自公族贵家下及民庶妻妾一槩无辨顷岁贡使趋阙获朝廷赐予十等冠服遂以从化今王府与国相家颇有华风更迟以岁月当如草偃矣今姑摭其异于中国者图之

　　贵妇

　　妇人之饰不善涂泽施粉无朱柳眉半额皂罗蒙首制以三幅幅长八尺自项垂下唯露面目余悉委地白纻为袍畧如男子制文绫寛袴里以生绡欲其褒裕不使着体橄榄勒巾加以采绦金铎佩锦香嚢以多为贵富家藉以大席侍婢旁列各执巾瓶虽盛暑不以为苦也秋冬之裳间用黄绢或深或浅公卿大夫之妻士民游女其服无别或云王妃夫人以红为尚益加绘绣国官庶民不敢用也

　　婢妾

　　官府有媵国官有妾民庶之妻杂役之婢服饰相类以其执亊服勤故蒙首不下垂迭于其顶抠衣而行手虽执扇羞见手爪多以绛嚢蔽之

　　贱使

　　妇人之髻贵贱一等垂于右肩余发被下束以绛罗竖以小簮细民之家特无蒙首之物葢其直准白金一斤力所不及非有禁也亦服旋裙制以八幅挿腋髙系重迭无数以多为尚其富贵家妻妾制裙有累至七八疋者尤可笑也崇寜间从臣刘逵吴拭等奉使至彼值七夕会馆伴使柳伸顾作乐女倡谓使副曰本国梳得头发慢必是古来坠马髻逵等荅云坠马髻乃东汉梁冀妻孙寿所为似不足法伸等唯唯然至今仍贯不改岂自其旧俗椎结而然耶

　　□□

　　海外冠服虽畧相类亦无定制人使初入城夹道楼观间时见凭栏有此一等女子纔十余岁当是未嫁之人亦不披发而黄衣又非暑服所宜甞试诘之终不审谛或云是王府小儿之服耳

　　女子

　　民庶之家女子未嫁红罗束发其余被下男子亦然特易红为黒绳耳

　　负

　　髙丽法置官婢世代相承故自王府国官观寺皆给之其于执役肩不胜任负于背上其行甚驶虽男子不如也

　　戴

　　负戴之役其劳一等水未饮歠并贮铜罂不以肩舁加于顶上罍有二耳一手扶持抠衣而行背负其子考之于经班白者不负戴于道路以其用力良劳非筋骨有加葢不能也其子附之所谓襁负其子而至也

　　宣和奉使髙丽图经卷二十

　　●钦定四库全书

　　宣和奉使髙丽图经卷二十一

　　（宋）徐兢 撰

　　○皂隶

　　臣闻诸蛮之国雕题交趾被发文身豺狼与居麋鹿与游岂复知张官置吏之法哉唯髙丽则不然衣冠礼义君臣上下灿然有文法以相接也内置台省院监外置州府郡邑设官分职选吏任事在上则举其纲目在下则任其繁剧虽一国之事简而当理追胥呼索但片纸数字民不敢失其期会也故自中书给事中枢堂官以至夫民长无敢息豫其国官吏遇诸途必跪拜鞠躬言事则膝行而前上呼低面以听奉之自非久陶圣化能若是乎今自吏职以迄驱使并列图于左

　　吏职

　　吏职之服与庶官服色不异但緑衣时有深浅旧传髙丽仿唐制衣碧今询之非也葢其国民贫俗俭一袍之费动凖白金一斤每经澣濯再染色深如碧非是别一等服也然省府补吏不限流品贵家之子弟时亦为之今此青服当是吏之世袭者耳

　　散员

　　散员之服紫罗窄衣幞头革履如中华班直殿侍之类也武臣子弟兵卫出职皆补之每人使至则捧盘授爵执衣侍巾皆用之

　　人吏

　　人吏之称非比省府之职也葢仓库司属州县出纳金谷布帛之流皂衣幞头乌革句履时于卫市稠人中见之或云趋官府则间有易色衣者

　　丁吏

　　丁吏葢丁壮之人初置吏者也旧说转为顶礼葢是语音讹谬自此升补为吏曰吏而后授官自令官而下各给丁吏以备使令视官品而为多寡之差其常执事则文罗头巾人使至则加帻每贵臣从者一二人唯伴官屈使从者与使副所给一等服饰耳

　　房子

　　房子使馆之给役者也每房自使副□□□官品髙下而为之多寡其服文罗头巾紫衣负带皂屦葢择善供应者为之观其守□葢甚又善笔札髙丽俸禄至薄唯给生菜蔬茹而已常时亦罕食肉每人使至正当大暑饮食臭恶必推其余与之饮啖自如而又以其余归遗于家至礼毕出馆泣数行下大抵丽人之于中国其情加厚故虽房子亦懐惓惓焉

　　小亲侍

　　小亲侍紫衣头巾复被其发葢宫帷中所使小童也王之贵戚与从臣时亦给之丽人大率未娶者皆褁巾而被发于后既娶而后束发其为小亲侍皆纔十余岁稍长则出宫焉

　　驱使

　　驱使与仙郎相类大抵皆未娶之人在贵家子弟则称仙郎故其衣或纱或罗皆皂也又有一等縿袖乌巾即庶官小吏之奴名驱使者也

　　宣和奉使髙丽图经卷二十一

　　●钦定四库全书

　　宣和奉使髙丽图经卷二十二

　　（宋）徐兢 撰

　　○杂俗一

　　臣闻王制曰广谷大川异制民生其间异俗夫所谓广谷大川固未必遐方絶域葢特其中国之地川俗或殊则习俗各异有不可得而同者又况蛮夷之限在海外其习俗岂一端哉髙丽于诸夷中号为文物礼义之邦其饮食用俎豆文字合楷隶授受拜跪恭肃谨愿有足尚者然□□□僻浇薄龎杂土风终未可革也冠婚丧祭鲜克由礼若男子巾帻虽稍仿唐制而妇人■〈髟上厝下〉髻下垂尚宛然髽首辫发之态贵人仕族婚嫁畧用聘币至民庶唯以酒米通好而已又富家娶妻至三四人小不相合辄离去产子居别室其疾病虽至亲不视药至死殓不拊棺虽王与贵胄亦然若贫人无葬具则露置中野不封不植委蝼蚁乌鸢食之众不以为非淫祀谄祭好浮图宗庙之祠叅以桑门歌呗其闲加以言语不通贪饕行路行喜奔走立则多拱手于背妇人僧尼皆作男子拜此其大可骇者至于琐碎不经又未易以一二数今姑总其耳目所见者图之并以土产资养之物附于后

　　庭燎

　　丽俗尚夜饮而祗侍使人尤谨每宴罢常侵夜分自山岛州郡郊亭馆舎皆于庭中束芟明燎以散员执之使者归馆则罗列在前相比而行

　　秉烛

　　王府公会旧不然烛比稍稍能造大者如椽小者亦长及二尺然而终不甚明快会庆干徳之燕筵中设红纱烛笼用緑衣人搢笏执之问之云是新入仕之人旧记谓初登第者今知未必皆一等流品也

　　挈壶

　　挈壶之职名实近古逐刻以击皷为节中廷立表以揭碑每时正则一紫衣吏捧牌立干承为之

　　女骑

　　妇人出入亦给仆马葢亦公卿贵人之妻也从驭不过三数人皂罗蒙首余被马上复加笠焉王妃夫人唯以红为饰亦无车舆也昔唐武徳贞观中宫人骑马多着羃篱而全身蔽障今观丽俗蒙首之制岂羃篱之遗法欤

　　宣和奉使髙丽图经卷二十二

　　●钦定四库全书

　　宣和奉使髙丽图经卷二十三

　　（宋）徐兢 撰

　　○杂俗二

　　澣濯

　　旧史载髙丽其俗皆洁浄至今犹然每笑中国人多垢腻故晨起必先沐浴而后出户夏月日再浴多在溪流中男女无别悉委衣冠于岸而沿流亵露不以为怪浣濯衣服湅涚丝麻皆妇女从事虽昼夜服勤不敢告劳凿井汲水多近川为之上作鹿卢输水于槽槽形颇如舟云

　　种艺

　　国封地濒东海多大山深谷﨑岖■〈山上酋下〉崒而少平地故治田多于山闲因其髙下耕垦甚力逺望如梯磴然其俗不敢有私田畧如立井之制随官吏民兵秩序髙下而授之国母王妃世子王女而下皆有汤沐田每一百五十步为一结民年八岁投状射田结数有差而国官以下兵吏驱使进士工技无事则服田唯戍边则给米其地宜黄粱黒黍寒粟胡麻二麦其米有秔而无稬粒特大而味甘牛工农具大同小异畧而不载

　　渔

　　国俗有羊豕非王公贵人不食细民多食海品故有鳅■〈鱼复〉蚌蛛母虾王文蛤紫蠏蛎房龟脚以至海藻昆布贵贱通嗜多胜食气然而臭腥味咸久亦可厌也海人每至潮落矴舟岛屿而捕鱼然不善结网但以疏布漉之用力多而见功寡唯蛎蛤之属潮落不能去人掇拾尽力取之不竭也

　　樵

　　樵人初无专业惟事隙则随少长之力于城外山取之葢旁城之山于阴阳有忌不许采斫故其中多巨木合抱青荫可爱使者舎于馆以至登舟皆有司供给以备炊煑不善用肩惟以背负而行

　　刻记

　　丽俗无筹算官吏出纳金帛计吏以片木持刃而刻之每记一物则刻一痕已事则弃而不用不复留以待稽考其政甚简亦古结绳之遗意也

　　屠宰

