<!-- { "loadSidebar": true } -->
　　臣闻东南诸国髙丽人材最盛时于国者惟贵臣以族望相髙余则或由进士选或纳资为之与夫世禄吏职莫不有等故有职有阶有勲有赐有捡挍有功臣有诸卫仰稽本朝官制而以开元礼参之然而名实不称清浊混淆徒为虚文耳今使者入境皆择臣属通敏者付以将迎之礼以州牧则有若刑部侍郎知全州吴俊和礼部侍郎知青州洪若伊户部侍郎知广州陈淑以迎劳饯送则有若银青光禄大夫吏部侍郎朴升中开府仪同三司守太保中书侍郎中书门下平章事金若温开府仪同三司守太保门下侍郎同中书门下平章事崔洪宰开府仪同三司守太保门下侍郎兼中书门下平章事林文友同知枢宻院事拓俊京李资徳凡此皆王之近臣也除王府四会之外与之燕饮酹酢衎衎如也以私觌送遗则有若户部侍郎梁鳞金惟栋刑部侍郎林景清工部侍郎卢令琚中侍大夫黄君裳工部郎中郑俊左司郎中李之甫殿前承旨林宠臣朝散郎秘书丞金瑞阁门使金辅臣阁门通事舍人李颕之曹祺内殿崇班胡仁颕引进使王仪合门祗候髙唐愈敏仲衡通事舎人李渐梁文矩中卫郎刘及中亮郎彭京忠训郎王承成忠郎李俊琦金世安保义郎李俊异承节郎许宜何景陈彦卿以传命赞导则有若正议大夫礼部尚书金富佾通议大夫殿中监郑覃尚书李璹中亮大夫知合门事沈安之中亮大夫阁门副使刘文志阁门引进使金义元合门通事舎人沈起王洙金泽李鋭材金纯正黄观李淑陈迪合门祗候尹仁勇朴承郑择陈偁通事舎人李徳升吴子玙卓安皆以才能辨博乃膺是选爰自相见以迄言旋其相与燕乐游观揖逊之仪文采雍容有足观者今姑自李资谦而下图其形者五人并其族望而为之说

　　守太师尚书令李资谦

　　髙丽素尚族望而国相多任勲戚自王运娶李氏之后而俣为世子时亦纳李女为妃由是门户始光显资谦之兄资义在前代时已为国相坐事流窜故资谦视覆车之戒每自修饬俣深信重之使为春宫傅友时楷尚冲幼资谦择博学多闻之士八人以导翊之如金端辈顷自本朝赐第归国正预选抡壬寅夏四月俣薨诸弟争立先是颙有五子而俣居长资谦已立楷仲父带方公俌意欲夺其位遂与门下侍郎韩缴如枢宻使文公美谋为不轨而礼部尚书李永吏部侍郎郑克永兵部侍郎林存等十余人为内应未及举而谋泄即擒捕下吏资谦乃讽王放俌于海岛而诛羣恶连逮支党数百人故以定乱之功进封太师益加食邑采地位尚书令资谦风貌凝静仪矩雍容好贤乐善虽秉国政颇知推尊王氏在诸国中能扶奨王室亦可谓贤臣矣然而信谗嗜利治田畴第宅阡陌相连制度侈靡四方馈遗腐肉常数万斤他皆称是国人以此鄙之惜哉

　　接伴正奉大夫刑部尚书柱国赐紫金鱼袋尹彦植

　　尹氏素以儒学知名瓘在王俣时为枢府尝朝贡至中国而彦植乃其子也世与李氏通昏又与资谦厚善楷在春宫而彦植亦预引翼之列故楷立而进官崇贵彦植美风姿人质修伟宛然有儒者之风不可以髙丽忽之也

　　同接伴通奉大夫尚书礼部侍郎上护军赐紫金鱼袋金富轼

　　金氏世为髙丽大族自前史已载其与朴氏族望相埓故其子孙多以文学进富轼丰貌硕体面黒目露然博学强识善属文知古今为其学士所信服无能出其右者其弟富辙亦有诗誉尝宻访其兄弟命名之意葢有所慕云

　　馆伴金紫光禄大夫守司空同知枢宻院事上柱国金仁揆

　　金景融王颙世太傅守中书令仁揆即其子也颙父徽尝娶金氏女颙于仁揆有元舅之尊韩缴如等叛李资谦挟王楷以诛羣恶而仁揆与有力焉故进位司空使居枢府仁揆颀而美髯貌魁秀进止端重□为所择以接使华也

　　同馆伴正议大夫守尚书兵部侍郎上护军赐紫金鱼袋李之美

　　髙丽每中朝人使至必遴择人才或经朝贡者以为馆伴之美即资谦之子风貌美秀往尝入觐天阙住馆累月其国事无巨细悉禀之之美处决莫不中礼进趋详雅绰有华风每言及朝廷必惓惓有倾葵之意其忠诚亦可嘉尚云

　　宣和奉使髙丽图经卷八

　　●钦定四库全书

　　宣和奉使髙丽图经卷九

　　（宋）徐兢 撰

　　○仪物一

　　臣闻诸蛮之国虽有君长其出入则不过以旌旜十数自随与其臣属畧无分辨惟髙丽素通朝聘久被渐摩故其君臣上下动有礼文王之巡行各有仪物神骑前驱甲士塞途六卫之军各执其物虽不尽合典礼然而比之诸蛮粲然可观此孔子所以欲居而不以为陋也况箕子之国而为圣朝眷懐之厚者乎今并绘其仪物如后

　　盘螭扇

　　盘螭扇二制以緑罗朱柄金饰中绣单螭蜿蜒屈曲一角无鳞形实类龙葢蛟虬之属也王行则在前衣锦袍拒风亲卫军执之燕则止于庭中礼毕乃彻

　　双螭扇

　　双螭扇四采色装饰畧同单螭但绣形并列行礼则亦以亲卫军执之

　　绣花扇

　　绣花扇二制以绛罗朱柄金饰中绣牡丹双花扇之形制比之螭文其上微洼行礼排立在螭扇之次亦以亲卫军执之三色之扇各广二尺髙四尺其笴各长一丈云

　　羽扇

　　羽扇四其制□□□羽□以为之下以银饰状如文□花以黄金□□华采但难于爱护岁月既久则羽毛□落其形上方今当图其完形如初□□□□□□可考也其制笴长一丈扇广一尺五寸髙二尺行礼则以金花曲脚幞头锦衣亲卫军将执之

　　曲葢

　　曲葢二其形六角各有流苏绛罗被饰上为明珠金银间错其柄微曲王之出入不覆其下惟以卫军执之前驱数十步以为仪式其制髙一丈一尺广六尺

　　青葢

　　青葢之制畧同中国绛罗为里广幅垂下复加黄丝组绶以为采饰闻常用以红惟人使至则以青罗罩之葢丽久以红为最贵非国王不得用今此覆葢亦恭顺圣朝谦避使节之一端耳

　　宣和奉使髙丽图经卷九

　　●钦定四库全书

　　宣和奉使髙丽图经卷十

　　（宋）徐兢 撰

　　○仪物二

　　华葢

　　华葢之制文罗绘绣间错为之上有六角各出流苏状如佩环五采垂带相比仍有鸾声其葢纵三尺横六尺长二丈五尺大礼则以金吾仗卫军执之立于阊阖门外

　　黄幡

　　黄幡之制以文罗为之上绣祥云其形上鋭两角设流苏动揺有声幡之首尾通长九尺阔一丈五尺竿长一丈五尺大礼则以与华葢并列而所执之军服饰一等也

　　豹尾

　　豹尾之制建于矛上大小不一当是随其兽之形而取之迎诏则以千牛卫军执之在前及门则立于同徳升平两问也

　　金钺

　　金钺之制畧同柱斧于竿之杪立一翔鸾行则动揺有骞腾之势王行则龙虎亲卫军将一人执之从于后

　　球杖

　　球杖之制以木刻成褁以白金中有小好贯采绶而垂之大礼则以散员校尉十人执之立于会庆殿两阶之下

　　旗斾

　　旗斾之制以绛罗为之次第相属繋于竿上又于其杪以白羽为之饰自羣山岛已见之惟领军执事者各给焉葢藉以指麾之物此卫军所以旗头为髙品也

　　宣和奉使髙丽图经卷十

　　●钦定四库全书

　　宣和奉使髙丽图经卷十一

　　（宋）徐兢 撰

　　○仗卫一

　　臣闻髙丽王城仗卫比他郡最盛葢骁勇萃于此当中朝使至尽出之以示荣覩焉其制民十六以上充军役其六军上卫常留官府余军皆给田受业有警则执兵赴敌任事则执役服劳事已则复归田亩偶合前古乡民之制初髙丽在魏晋户不过三万至唐髙宗下平壌收其兵乃三千□□□□□□□□□□□□□□□□□□□□□□□□□□□□□□□□□领队伍有正步刋有等列为六军曰龙虎神虎兴威金吾千牛控鹤分为两卫曰左卫右卫别以三等曰超军猛军海军无黥墨之制无营屯之居惟给使于公以衣服为别而已铠甲上下连属制如逢掖形状诡异金花髙帽几及三尺锦衣青袍缓带垂袴葢其国人质侏儒特加髙帽锦采以壮其容耳今绘图各以名色列之于后

　　龙虎左右亲卫旗头

　　龙虎左右亲卫旗头服球文锦袍涂金束带展脚幞头畧类中朝服度持小旗斾以令六军葢军卫之队长也惟王府之内卫者二人使者至则置一人于兵仗内乗马前导葢所以侍使人而供给皆辍侍王之人礼至于此可谓至矣

　　龙虎左右亲卫军将

　　龙虎左右亲卫军将亦服球文锦袍涂金束带帽头两脚折而上右势微屈饰以金花王出入则十余人执羽扇金钺以从

　　神虎左右亲卫军

　　神虎左右亲卫军服球文锦袍涂金束带金花大帽仍加紫带系于颔下如纮缨之属形制极髙望之巍然昔齐永寜中髙丽使至服穷袴冠拒风中书郎王融戏之曰服之不衷身之灾也头上定是何物荅曰此则古弁之遗像也今观髙帽之制其拒风之俗今犹然也

　　兴威左右亲卫军

　　兴威左右亲卫军服红文罗袍以五采团花点襭为饰金花大帽黒犀束带王之左右二十余人出则执螭文绣花大扇曲葢扈从前后常服自龙虎神威以下皆以紫帽无金饰诸卫中惟此一等人质差伟焉

　　上六军左右卫将军

　　上六军左右卫将军被介胄乌革间铁为之文锦络缝使相连属自腰以下垂十余带饬以五采绣花左佩弓剑拱手鞠躬立于殿门之上惟受诏拜表日会庆殿中门六人两偏门各四人屹然山立如土木偶恭肃之容亦可尚也

　　上六军卫中捡郎将

　　上六军卫中捡郎将葢有功于宫禁者以次迁补王所亲信赖以保捍内外常服皆紫衣幞头惟大礼斋祭受诏拜表则介胄而出兜鍪不加于首而负于背褁紫文罗巾饰以珠贝左佩弓劔手执弹弓王行则在前有喧啸则控弦不发而为之警人皆肃然飞鸟过则以丸击之夜则秉炬而行巡视不惰尝疑轨弹之义问云取御史弹劾之义

　　龙虎中猛军

　　龙虎中猛军服青布窄衣白纻穷袴复加铠甲惟无覆膊首不施胄背负而行各执小矛上系白旗大不盈尺绘云为饰迎诏入城受诏拜表则在众仗之后夹道而进府会游观惟不施甲胄兵仗中独此军最众约三万人

　　金吾仗卫军

　　金吾仗卫军服紫寛袖□圏者幞头以采上束各随其方之色方为一队队为一色间绣团花为饬执持幡葢仪物立于阊阖门外

　　控鹤

　　控鹤军服紫文罗袍五彩间绣大团花为饰上折脚幞头凡数十人以奉诏舆王与人使私觌往来则奉箱篚

　　宣和奉使髙丽图经卷十一

　　●钦定四库全书

　　宣和奉使髙丽图经卷十二

　　（宋）徐兢 撰

　　○仗卫二

　　千牛左右仗卫军

　　千牛左右仗卫军服绯窄衣首加皮弁黒角束带腰有二襜饰以兽文手执小戈上贯一皷其制如鼗亦有执画戟镫杖豹尾之属与此服饰皆一等也

　　神旗军

　　神旗军以皮蒙首上为木鼻状兽额示服猛也朱衣短后复加两襜饰以兽文惟迎诏受礼则陈于前张五方大神旗载以车轴随所向安立每车十余人山路间闗突兀时方大暑汗流浃背比之他仪最为劳耳

　　龙虎上超军

　　龙虎上超军服青布窄衣文罗头巾前襟与背皆有团号其制不一王宫使令咸以龙文余以盘花悉皆蹙金杂作间绣制作精巧馆中三节位侧布列三二人名曰巡逻实察非常也人使出入则亦给使上节千余人以等杀之

