<!-- { "loadSidebar": true } -->
　　王氏之先葢髙丽大族也当髙氏政衰国人以建贤遂共立为君长后唐长兴三年遂自称权知国事请命于明宗乃拜建玄菟州都督充大义军使封髙丽王晋开运二年建卒子武立汉干佑末武卒子昭立至皇朝建隆三年太祖皇帝御极奄有万国昭遣使来朝赐以功臣之号仍加食邑开寳九年昭卒子伷立遣使请命封髙丽国王太宗皇帝即位改封大顺军使太平兴国七年伷卒弟治上章乞袭封诏从之淳化六年契丹攻之治畏懦无守臣事北敌遂阙朝贡治卒弟诵立咸平三年其臣朱仁绍入朝具言国人思慕皇化逼于契丹未能如愿朝廷嘉之赐诏褒谕大中祥符七年诵卒弟询权知国亊大破契丹复谨修贡且乞降尊号颁正朔又求封册真宗皇帝初欲俯从议者难之遂寝止从班诏而已天圣中使人屡与女真偕来贡方物天子加恩报礼优异后询卒子隆立优柔不断政荒力屈惮于北敌遂复臣事之而贡使又絶隆卒私谥曰正子徳王钦钦弟穆王亨皆朝贡不通而朝廷亦罢遣使亨弟徽熈寜四年以权知国事复修方贡七年九年使人荐至神宗皇帝嘉其忠荩元丰元年命左谏议大夫安焘为国信使起居舎人陈睦副之自明州定海絶洋而往时徽病风痹仅能拜命且乞医药上览其奏从之三年四年遣使来朝六年徽卒立凡三十八年谥曰文世子勲立百日卒弟国原公运立命左谏议大夫杨景畧为祭奠使礼宾使王舜封副之右谏议大夫钱勰为吊慰使西上阁门副使朱球副之七年七月自宻之板桥航海而往八年哲宗皇帝践祚使来奉慰又遣使来贺运立四年卒谥曰宣子尧立未阅岁而以病废国人乃请其叔熈摄政未几而尧卒谥曰懐熈乃袭位自元佑五年至元符元年贡使再至三年遣使绥抚遵元丰故事也皇帝嗣位遹追来孝丕承先烈薄海内外无不臣妾徳被藩服恩行海隅乃者崇寜元年命户部侍郎刘逵给事中吴拭持节往使礼物丰腆恩纶昭回所以加惠丽国而褒宠镇抚之以继神考之志益大而隆二年五月由明州道梅岑絶洋而往时熈避契丹嫌名改熈曰颙然自神考有作务来逺人天相睿谟王徽袭爵以承其旨殆非偶然徽忠顺循理知尊中国馆待使华礼意勤厚至遇贾人亦有体貌治尚仁恕享国久长宜矣崇寜二年颙卒年五十世子俣立自长兴三年壬辰迨今宣和六年甲辰王氏有国九世凡十七人合一百九十三年云

　　宣和奉使髙丽图经卷二

　　●钦定四库全书

　　宣和奉使髙丽图经卷三

　　（宋）徐兢 撰

　　○城邑

　　臣闻四夷之君类多依山谷就水草随时迁徙以为便适固未尝知有国邑之制西域车师鄯善仅能筑墙垣作居城史家即指为城郭诸国葢志其异也若髙丽则不然立宗庙社稷治邑屋州闾髙堞周屏模范中华抑箕子旧封而中华遗风余习尚有存者朝廷间遣使存抚其国入其境城郭岿然实未易鄙夷之也今尽得其建国之形势而图之云

　　封境

　　髙丽南隔辽海西距辽水北接契丹旧地东距大金又与日本琉球■〈日冉〉罗黒水毛人等国犬牙相制惟新罗百济不能自固其圉为丽人所并今罗州广州道是也其国在京师之东北自燕山道陆走渡辽而东之其境凡三千七百九十里若海道则河北京东淮南两浙广南福建皆可往今所建国正与登莱演棣相望自元丰以后每朝廷遣使皆由明州定海放洋絶海而北舟行皆乗夏至后南风风便不过五日即抵岸焉旧封境东西二千余里南北一千五百余里今既并新罗百济东北稍广其西北与契丹接连昔以大辽为界后为所侵迫乃筑来逺城以为阻固然亦恃鸭緑以为险也鸭緑之水源出靺鞨其色如鸭头故以名之去辽东五百里经国内城又西与一水合即盐难水也二水合流西南至安平城入海髙丽之中此水最大波澜清彻所经津济皆舣巨舰其国恃此以为天堑水阔三百步在平壤城西北四百五十里辽水东西四百八十里自辽已东即旧属契丹今契丹已亡大金以其地不毛不复城守徒为往来之道而已鸭緑之西又有白浪黄嵓二水自颇利城行数里合流而南是为辽水唐贞观间李绩来破髙丽于南苏既渡怪其水浅狭问之云是辽源以此知前古未尝恃此水以为固此髙丽所以退保鸭緑之东欤

　　形势

　　髙丽素知书明道理拘忌阴阳之说故其建国必相其形势可为长久计者然后宅之自汉来徙九都山下后魏至唐皆居平壤至李绩平其地建都护府则尝遁寄稍东不详其所唐末复国当是今所都地葢尝为开州今尚置开城府其城北据崧山其势自干亥来至山之脊稍分为两岐更相环抱阴阳家谓之龙虎臂以五音论之王氏商姓也西位欲髙则兴干西北之卦也来岗亥落其右一山屈折自西而北转至正南一峯特起状如覆盂因以为案外复有一案其山髙倍坐向相应宾主丙壬其水发源自崧山之后北直子位转至艮方委曲入城由广化门稍折向北复从南地流出已上葢干为金金长生在已是为吉卜自崧山之半下瞰城中左溪右山前岗后岭林木丛茂形势若饮涧苍虬宜其保有东土歴年之久而常为圣朝臣属之国也

　　国城

　　髙丽自唐之前葢居平壤本汉武帝所置乐浪郡而唐髙宗所建都护府也以唐志考之平壤城乃在鸭緑水东南唐末髙丽君长惩累世兵革之难稍徙而东今王城在鸭緑水之东南千余里非平壤之旧矣其城周围六十里山形缭绕杂以沙砾随其地形而筑之无濠堑不施女墙列构延屋如廊庑状颇类敌楼虽施兵仗以备不虞而因山之势非尽坚髙至其低处则不能受敌万一有警信知其不足守也外门十一各有标名旧志纔知其七今尽得之正东曰宣仁【旧不见名止曰东大门】曰崇仁【旧曰求门】曰安定【旧曰须知乃丽人方言也】东南曰长朔正南曰宣华【旧不见门】曰会宾曰泰安【旧名真观今易此名】西南曰光徳【旧曰正州亦通其路耳州郡非门名所宜】正西曰宣义曰狻猊正北曰北昌【旧名崧山特登山之路非本名也】东北曰宣祺【旧名金郊今易此】西南隅王府宫室居之其东北隅即顺天馆极加完葺西门亦壮丽葢为中朝人使设也自京市司至兴国寺桥由广化门以迄奉先库为长廊数百间以其民居隘陋参差不齐用以遮蔽不欲使人洞见其丑东南之门葢溪流至已方众水所会之地其余诸门官府宫祠道观僧寺别宫客馆皆因地势星布诸处民居十数家共一聚落井邑街市无足取者总其建国大槩而图之其余则互见于别篇

　　楼观

　　王城昔无楼观自通使以来观光上国得其规模稍能构治初惟王城宫寺有之今官道两旁与国相富人稍稍僣侈入宣义门每数十家则建一楼俯近兴国寺二楼相望左曰溥济右曰益平王府之东二楼临衢不见标牓帘幙华焕闻皆王族游观之所人使经由则有妇女窥觇于其间衣服之饰不异民庶或云王每出游则其族始易锦绣也

　　民居

　　王城虽大硗确山垄地不平旷故其民居形势髙下如蜂房蚁穴诛茅为葢仅庇风雨其大不过两椽比富家稍置瓦屋然十纔一二耳旧传惟倡优所居揭长竿以别良家今闻不然葢其俗淫祠鬼神厌胜祈祷之具耳

　　坊市

　　王城本无坊市惟自广化门至府及馆皆为长廊以蔽民居时于廊间榜其坊门曰永通曰广徳曰兴善曰通商曰存信曰资养曰孝义曰行逊其中实无街衢市井至有断崖絶壁蓁莽繁芜荒墟不治之地特外示观美耳

　　贸易

　　髙丽故事每人使至则聚为大市罗列百货丹漆缯帛皆务华好而金银器用悉王府之物及时铺陈葢非其俗然也崇寜大观使者犹及见之今则不然葢其俗无居肆惟以日中为墟男女老幼官吏工伎各以其所有用以交易无泉货之法惟纻布银瓶以准其直至日用微物不及疋两者□以米计锱铢而偿之然民久安其俗自以为□也中间□□□□□□朝廷赐予钱寳今□□之□□时出以示官属传玩焉

　　郡邑

　　州县之建实不副之□聚□之繁处自国之西北与契丹大金接境粗有垒堑其东南濵海亦有建于岛屿者惟西京最盛城市畧如王城又有三京四府八牧又为防御郡一百一十八为县镇三百九十为洲岛三千七百皆设守令监官治民惟牧守都护公廨数楹令长则随所在舎于居民国政租赋之外无健讼在官者公田不足以资用则亦仰给于富民云

　　宣和奉使髙丽图经卷三

　　●钦定四库全书

　　宣和奉使髙丽图经卷四

　　（宋）徐兢 撰

　　○门阙

　　臣闻黄帝尧舜尚象于豫乃设重门击柝以待暴客后世圣人又差尊卑而为之等故天子之门曰皋曰库曰雉曰应曰路凡五诸侯则去其二焉曰库曰雉曰路而已鲁为周公后而新作雉门两观且不逃春秋之讥况其它侯乎髙丽门阙之制亦颇遵古侯礼虽其屡聘上国亦颇效颦学步然材之工拙终以朴陋云

　　宣义门

　　宣义门即王城之正西门也西为金方于五帝属义故以名之其正门二重上有楼观合为瓮城南北两偏列开门相对各有武夫守卫其中门不常开惟王与使者出入余悉繇偏门也自碧澜亭以至西郊乃过此门而后入馆王城之门惟此最大且华葢为国朝人使设也

　　外门

　　王城诸门大率草创惟宣义门以使者出入之所北昌门为使者回程祠庙之路故极加严饰他不逮也自会宾长霸等门其制畧同惟当其中为两户无尊卑皆得出入其城皆无夹柱护以铁筩上为小廊随山形髙下而筑之自下而望崧山之脊城垣缭绕若蛇虺蜿蜒之形长霸门通安东府光徳门通正州宣仁门通扬金罗三州崇仁门通日本安定门通庆广清三州宣祺门通大金国北昌门通三角山薪炭松子布帛所出之道也

　　广化门

　　广化门王府之偏门也其方面东而形制畧如宣义独无瓮城藻饰之工过之亦开三门南偏门榜仪制今四事北门榜周易干卦繇辞五字仍有春贴子云雪痕尚在三云陛日脚初升五鳯楼百辟称觞千万寿衮龙衣上瑞光浮

　　升平门

　　升平门即王宫之正南门也上为重楼旁起两观三门并列制益宏大四阿各有铜火珠为饰自门之内左右分为两亭皆曰同乐矮墙几百堵相属以至神鳯门而门之制又壮大于升平矣东曰春徳通世子宫西曰太初通王居备坐又十余步即阊阖门乃王奉迎诏书之所也左右两掖有承天门自是而上山势稍逼中庭隘狭去会庆殿门外不过数丈耳升平神凤阊阖三门制度文采大抵相类焉神凤为冠题牓之字金书朱地有欧率更之体大抵丽人多法古不敢以臆说己见而妄为俗体也

　　同徳门

　　同徳左右二门相对其中即升平门也形制畧似殿门而极髙惟无台观昌徳会宾春宫承休其制与同徳不异特阁门与承天二门差褊尔

　　殿门

　　会庆殿门在山之半石梯磴道髙可五丈葢正殿之门也并列三门中门惟诏书得入王与人使分左右而行门外列戟二十四枝甲胄之士执其仪卫守卫甚众特严于他门尔

　　宣和奉使髙丽图经卷四

　　●钦定四库全书

　　宣和奉使髙丽图经卷五

　　（宋）徐兢 撰

　　○宫殿一

