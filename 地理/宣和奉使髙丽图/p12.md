<!-- { "loadSidebar": true } -->
　　六日丁亥乗早潮行辰刻至羣山岛抛泊其山十二峯相连环绕如城六舟来迓载戈甲鸣铙龡角为卫别有小舟载緑袍吏端笏揖于舟中不通姓字而退云羣山岛注事也继有译语官合门通事舎人沈起来叅同接伴金富轼知全州吴俊和遣使来投逺迎状使副以礼受之揖而不拜遣掌仪官相接而已继遣荅书舟既入岛沿岸乗旗帜列植者百余人同接伴以书送使副及三节早食使副牒接伴送国王先状接伴遣采舫请使副上羣山亭相见其亭濒海后倚两峯相并特髙壁立有数仭门外有公廨十余间近西小山上有五龙庙资福寺又西有崧山行宫左右前后居民十数家于后使副乗松舫至岸三节导从入馆接伴郡守趋廷设香案拜舞望阙拜舞恭问圣体毕分两阼升堂使副居上以次对再拜讫少前叙致复再拜就位上中节堂上序立与接伴揖国俗皆雅揖都辖前致辞再拜次揖郡守如前礼退就席其位使副俱南向接伴郡守东西相向下节舟人声喏于庭上节分坐堂上中节分两廊下节坐门之两厢舟人坐于门外供张极齐肃饮食且丰腆礼貌恭谨地皆设席葢其俗如此亦近古也酒十行中节下节第降杀之初坐接伴亲斟以奉使者复酬之酒半遣人致劝三节皆易大觥礼毕上中节趋揖如初礼使副登松舫归所乗大舟

　　横屿

　　横屿在羣山岛之南一山特大亦谓之案苫前后有小焦数十绕之石脚一洞深可数丈髙阔称之潮至拍水声如雷车

　　宣和奉使髙丽图经卷三十六

　　●钦定四库全书

　　宣和奉使髙丽图经卷三十七

　　（宋）徐兢 撰

　　○海道四

　　紫云苫

　　七月戊子天日晴快早全州守臣致书备酒礼曲留使者使者以书固辞乃已惟受所馈蔬茹鱼蛤等因以方物酬之午刻解舟宿横屿八日己丑早发南望一山谓之紫云苫横巘差迭其后二山尤逺宛如双眉凝翠焉

　　富用山

　　是日午后过富用仓山即舟人所谓芙蓉山也其山在洪州境内上有仓廪积谷且多云以备邉鄙非常之用故以富用名之

　　洪州山

　　洪州山又在紫云苫之东南数百里州建其下又东一山产金盘踞如虎谓之东源小山数十环拱如城其山上有一潭渊澄可鉴不可测是日申刻舟过

　　鸦子苫

　　鸦子苫亦名轧子苫丽人谓笠为轧其山形似之因以得名是日酉刻舟过

　　马岛

　　是日酉后风势极大舟行如飞自轧子苫一瞬之闲即泊马岛葢清州境也泉甘草茂国中官马无事则羣牧于此因以为名其主峯浑厚左臂环抱前一石觜入海激水回波惊湍汹涌千竒万怪不可名状故舟过其下多不敢近虑触暗焦也有客馆曰安兴亭知清州洪若伊遣介绍与译语官陈懿同来如全州礼岸次迓卒旗帜与羣山岛不异入夜然大火炬荧惑照空时风政作恶舟中揺荡几不可坐使者扶持以小舟登岸相见如羣山亭之礼惟不受酒礼夜分还使舟

　　九头山

　　九日庚寅天气清明南风甚劲辰发马岛已刻过九头山其山云有九峯逺望不甚详然而林木丛茂清润可喜

　　宣和奉使髙丽图经卷三十七

　　●钦定四库全书

　　宣和奉使髙丽图经卷三十八

　　（宋）徐兢 撰

　　○海道五

　　唐人岛

　　唐人岛未详其名山与九头山相近是日午刻舟过岛下

　　双文焦

　　双文焦其山甚大不异岛屿前一山虽有草木但不甚深宻后一山颇小中断为门下有暗焦不可通舟是日已刻自唐人岛继过此焦风势愈急舟行益速

　　大青屿

　　大青屿以其逺望郁然如凝黛故丽人作此名是日午刻舟过

　　和尚岛

　　和尚岛山势重迭林壑深茂山中多虎狼昔尝有学佛者居之兽不敢近今叶老寺乃其遗迹也故丽人谓之和尚岛是日未刻舟过其下

　　牛心屿

　　牛心屿在小洋中一峯特起状类覆盂而中稍鋭丽人谓之牛心它处皆见之形肖此山而差小者亦谓之鸡心屿是日未正舟过此屿南风小雨

　　聂公屿

　　聂公屿以姓得名逺视甚鋭逼近如堵葢其形匾纵横所见各异是日未末舟过其下

　　宣和奉使髙丽图经卷三十八

　　●钦定四库全书

　　宣和奉使髙丽图经卷三十九

　　（宋）徐兢 撰

　　○海道六

　　小青屿

　　小青屿如大青屿之形但其山差小而周围多焦石申初舟过雨势稍宻

　　紫燕岛

　　是日申正舟次紫燕岛即广州也倚山为馆榜曰庆源亭亭之侧为幕屋数十闲居民草舎亦众其山之东一屿多飞燕故以名之接伴尹彦植知广州陈淑遣介绍与译官卓安持书来迎兵仗礼仪加厚申后雨止使副与三节登岸到馆其饮食相见如全州礼夜漏下二刻归舟十日辛卯辰刻西北风八舟不动都辖吴徳休提辖徐兢同上节复以采舟诣馆过济物寺为元丰使人故左班殿直宋宻饭僧毕归舟已刻随潮而进

　　急水门

　　是日未刻到急水门其门不类海岛宛如巫峡江路山围屈曲前后交锁两闲即水道也水势为山峡所束惊涛拍岸转石穿崕喧豗如雷虽千钧之弩追风之马不足喻其湍急也至此已不可张篷惟以橹棹随潮而进

　　蛤窟

　　申后抵蛤窟抛泊其山不甚髙大民居亦众山之脊有龙祠舟人往还必祀之海水至此比之急水门变黄白色矣

　　分水岭

　　分水岭即二山相对小海自此分流之地水色复浑如梅岑时十一日壬辰早雨作午刻潮落雨益甚国王遣刘文忠持先书使者以礼受之酉刻前进至龙骨抛泊

　　礼成港

　　十二日癸巳早雨止随潮至礼成港使副迁入神舟午刻使副率都辖提辖官奉诏书于采舟丽人以兵仗甲马旗帜仪物共万计列于岸次观者如堵墙采舟及岸都辖提辖奉诏书入于采舆下节前导使副后从上中节以次随之入于碧澜亭奉安诏书讫分位少愒次日遵陆入于王城臣窃惟海道之难甚矣以一叶之舟泛重溟之险惟恃宗社之福当使波神効顺以济不然则岂人力所能至哉方其在洋也以风颿为适从若或暴横转至他国生死瞬息又恶三种险曰痴风曰黒风曰海动痴风之作连日怒号不已四方莫辨黒风则飘怒不时天色晦冥不分昼夜海动则彻底沸腾如烈火煮汤洋中遇此鲜有免者且一浪送舟辄数十余里而以数丈之舟浮波涛闲不啻毫末之在马体故涉海者不以舟之大小为急而以操心履行为先若遇危险则发于至诚虔祈哀恳无不感应者比者使事之行第二舟至黄水洋中三柂并折而臣适在其中与同舟之人断发哀恳祥光示现然福州演屿神亦前期显异故是日舟虽危犹能易他柂既易复倾揺如故又五昼方达明州定海比至登岸举舟臞顇几无人色其忧惧可料而知也若以谓海道非难则还朝复命不应受重赏以为以死则自（阙七十一字）风归日以北风初发明州以其年五月二十八日放洋得顺风至六月六日即达羣山岛及回程以七月十三日甲子发顺天馆十五日丙寅复登大舟十六日丁卯至蛤窟十七日戊辰至紫燕岛二十二日癸酉过小青屿和尚岛大青屿双文焦唐人岛九头山是日泊马岛二十三日甲戌发马岛过轧子苫望洪州山二十四日乙亥过横屿入羣山门泊岛下至八月八日戊子凡十四日风阻不行申后东北风作乗潮出洋过苦苫风入夜不住九日己丑早过竹岛辰巳望见黒山忽东南风暴复遇海动舟侧欲倾人大恐惧即鸣皷招众舟复还十日庚寅风势益猛午刻复还羣山岛至十六日丙申又六日矣申后风正即发洋夜泊竹岛又二日风阻不行至十九日己亥午后发竹岛夜过月屿二十日庚子早过黒山次过白山次过五屿夹界山北风大作低篷以杀其势二十一日辛丑过沙尾午闲第二舟三副柂折夜漏下四刻正柂亦折而使舟与他舟皆遇险不一二十三日壬寅望见中华秀州山二十四日癸卯过东西胥山二十五日甲辰入浪港山过潭头二十六日乙巳早过苏州洋夜泊栗港二十七日丙午过蛟门望招寳山午刻到定海县自离髙丽明州界凡海道四十二日云

　　宣和奉使髙丽图经卷三十九

　　●钦定四库全书

　　宣和奉使髙丽图经卷四十

　　（宋）徐兢 撰

　　○同文

　　臣闻正朔所以统天下之治也儒学所以美天下之化也乐律所以导天下之和也度量权衡所以示天下之公也四者虽殊然必叅合乎天子之节然后太平之应备焉圣人之兴必建岁正定国是新一代之乐而同律度量衡葢以至一而正羣动其道当如此仰惟国家大一统以临万邦华夏蛮貉罔不率俾虽髙句丽域居海岛鲸波限之不在九服之内然禀受正朔遵奉儒学乐律同和度量同制虽虞舜之时日东协伯禹之声敎南暨不足云也古人所谓书同文车同轨者于今见之且图志之作所以纪异国之殊制若其制或同则丹青之作何事乎赘厖谨条其正朔儒学乐律度量之同乎中国者作同文记而省其绘画云

　　正朔

　　唐刘仁轨为方州刺史乃请所颁歴及宗庙讳曰当削平辽海班示本朝正朔及战胜以兵经畧髙丽帅其酋长赴登对之会卒如初言史臣壮之然仁轨特服其力耳未必其本心也何以言之臣观丽人之事中国其请降尊号班正朔勤勤恳恳不絶于口及为契丹所迫革面从之而乃心朝廷葵倾蚁慕终不解于胸次岂用兵之与用徳固自有次第哉虽然近则易服逺则难懐若丽境之望帝封邈在大海之外当其来也泛巨航驾便风昼夜兼行十数日始达四明风或稍戾惊涛山涌灶釡倾荡涓滴之水不留且不可爨舟人往往絶粒甚则柁折樯摧倾覆之变生于瞬息亦已危矣然自建隆开寳间愿效臣节不敢少懈以迄于今至与北敌则封境之相距纔一水耳敌人朝发马夕已饮水于鸭緑矣尝大败衂始臣事之用其年号终统和开泰凡二十一年至王询大破北敌复通中国乃于真宗皇帝大中祥符七年遣使请班正朔朝廷从之后遂用大中祥符之号易去北虏开泰之名至天禧中北敌复破髙丽杀戮其民几尽王询至弃国而逃于蛤窟敌留城中八月会西北山万松皆作人声始骇惧引去仍强班正朔于询询以力屈不得已而用之自太平二年终十七年至重熈终二十二年清寜终十年咸雍终十年太康终十年太安终十年寿昌终六年干统终十年天庆至八年凡一百年而耶律为大金所困髙丽遂去北敌之号又以未请命于朝不敢辄用正朔故但以岁次纪年而将有请焉耳本朝之于髙丽如彼之逺北敌之于髙丽如此其近然而附北敌者常以困于兵力伺其稍弛则辄拒之至于尊事圣宋则终始如一拳拳倾戴虽或时有牵制不能如愿而诚意所向坚如金石有以见累圣绥之以仁懐之以徳内有以得其心固异乎北敌之强暴徒以力制其外也书曰协时月正日今北敌已灭伫是髙丽之使以正朔为请而万邦之时日月可协而正矣

　　儒学

