<!-- { "loadSidebar": true } -->
　　台湾府治，雍正元年邑宰周锺瑄始创木栅，建七门焉。正东倚龙山寺为大东门，栅自大东门而南，内抱山川坛，亘东南为小南门，度正南拱府学、文庙前为大南门，迤西内控土墼埕，外逼下林仔，北折跨沟为水门，至渡船头而止。又自大东门而北，亘右营厅，至东北为小东门，正北内逼城守营为大北门，西北内逼乌鬼井为小北门，迤西外逼船厂，南折跨沟为水门，过妈祖楼之西终焉。栅周二千六百六十一丈，独缺其正西，仍为门以当其缺，曰大西门。雍正十一年，上以鄂弥达请城台湾，令福建巡抚议奏。时总督郝玉麟、巡抚赵国麟奏请因地制宜，于见定城基之外，周植莿竹，以资捍卫。诏报可。于是，起自小北门，东旋至南水门止，尽植莿竹。其西面冲海波，不植竹，建大炮台二座（北炮台一座，在小北门口，临海。南炮台一座，在小西门前，隔海）。今损。设敌台、城门、望楼焉（敌台凡六座；在西门外，临海者四；在小北门外，临海者二）。

　　凡周植莿竹一万七千九百八十三丛。乾隆元年，始发帑金，令斫石筑七门，建楼其上，护以女墙（每门周二十五丈、高二丈八尺）。建窝铺十有五座。由是定例，凡有城栅之役，令四邑分承焉。二十三年，栅缺坏，同知摄县事宋清源修。二十四年，县令夏瑚复增植绿珊瑚以为外护。四十年，知府蒋元枢补植竹木。且于炮台、窝铺多所修葺，建小西门于土墼埕西，为八门焉。元枢欲为永远计，乃率厅县公捐得银万二千员，逐分银于四邑。邑三千员，使各买田园，收其租之入为估修费。且归给夜守者之食（于是，台湾县买凤山港西里园田一百零六甲六分三厘有奇，岁所入榖除完纳折耗外，实收租银四百七十二两四钱三分二厘。凤山县买柳仔林庄园田及恋恋庄租谷，除完纳折耗外，实收租银三百二十一两一钱四分二厘。嘉义县买他里雾等庄民田三十四甲四分一厘有奇，除诸费外，实收银一百九十九两三钱六分五厘。彰化县买张厝庄民田五十八甲二分八厘有奇，除诸费外，实收租银三百六十四两六厘。合四邑凡收租息银一千三百六十六两九钱四分五厘，而城工永有赖焉）。

　　五十三年，逆匪林爽文伏诛。台湾已定。奉旨改建砖石城垣，以资捍御。维时钦差大学士公福康安、工都侍郎德成、福建巡抚徐嗣曾，履勘旧基形势，佥同筹度，以台地砖石之需，难于运致，惟筑土为城，最宜地利。奏入，诏报可。于是东、南、北三面悉照旧基修筑。惟西面近海，内缩一百五十余丈，画自小北门以南至小西门而止。城身通高一丈八尺，顶宽一丈五尺，底宽二丈。新建大西门台于宫后街之中，建小西门台于涂墼埕之侧，旧城台六座仍其处，一律加高。大东门（名曰迎春门）、小东门、大南门（名曰宁南门）、小南门、大西门（名曰镇海门）、小西门（名曰靖波门）、大北门、小北门（名曰镇北门）共八门，皆有楼焉（其大门楼四座，每座三间，中间宽一丈五尺，两边间宽八尺，深一丈，外周围廊各深三尺。其小门楼四座，每座三间，中间宽一丈五尺，两边间宽四尺，深七尺，柱高一丈）。周城雉堞四千零三十个，建卡房十六座、看守兵房八座，经始于乾隆五十三年十月二十七日，竣于五十六年四月十一日，计费帑金一十二万四千六十余两。城周二千五百二十丈（自小南门山川台起，由大东门至小东门边止为一段，系台邑界管。又自小东门起，由大北门至小北门乌鬼井止为一段，系嘉邑界管。又自小北门乌鬼井起，由大西门至小西门下林仔止，系彰邑界管。又自小西门下林仔起，由大南门至小南门山川台止，系凤邑界管。共分为四段，每段计六百三十丈，年间如有损坏，四县各按分管界内修葺。共修葺工费，系改建土城后，请将蒋前府原置修栅租息留为岁修之用）。弧其东南北，而弦其西，俯瞰台江，形家以为「半月沉江」之势。时始终总理城工〔者为〕台湾府知府杨廷理等。（道光九年十月二十九日杨文显、吴尚新、叶国香同采）  
火烧屿（嘉属）

　　其屿在大儡傀山后，东北水程不知若干里。嘉庆四年间，有小琉球、冬港二处渔人，驾船二只，欲往捕鱼，船中有盐，以致冬港盐馆贩户曾开盛，疑其漏私，诘焉。渔人告以前年驾舟捕鱼，偶涉其屿。该屿地势宽阔，并无居人，惟多槟榔、杂木，滨海鱼虾丛集，多产海参。因邀其合伙出本，雇工往捕，盛许之。遂以两船运载渔器、食物，并雇二、三十人同往。则砍伐竹木，搭藔居住。观其地上，似有行踪。越三、四天，忽见一番童远来睄探，众以手招之，方敢近前。后渐狎熟，询其来历，云系红头屿番。因老番杀死酋长，惧罪，捆竹为筏，载其番妇并二男、一女漂海而逝。适泊于此，后遂居焉。盛于次年复载牝牡牛、羊、鸡、火豕诸畜及谷种、田器，并贫困者，挈眷到其地开垦耕作，采取什物而归。历年如是，后有往者，遂与番妇为赘婿焉。其船欲往，须从琅峤南，过沙马矶头，转东而北。一年往返，止得两次。水程险远，无甚大利。现时人数已倍于前。迄今二十余年矣。（道光九年十一月十日林栖凤、石川流同采）  
鲫鱼潭

　　鲫鱼潭在郡永康、长兴、广储西三里之界，汇纳泉流，修而不广，计长可二十余里。潭水四时不渴，年有征税。三里之内，田资灌溉，亦名龙潭。又名东湖。最宜霁月。邑志以为八景之一，实天地生成之水，以养郡龙之气也。道光三、四年间，北畔许宽茑松顶淡水滥冲南流，通二赞行溪注海，其中郡龙过夹之脉脊斩断（冲断之处已详在前），而关锁之门户亦浮浅矣（鹿耳门港）。附近居民，罔知伤龙，顺势开掘，反欲以潭作田为善计，而官长、绅耆亦如是弗及细察。于六年间，就潭之中、左、右三架石桥，迎纳右溪，通道终属虚设无用。现潭水几将涸矣。查后前潭之出息，比此时田之收成，所差无几，与其改潭为田，仅益数家，不若袪田复潭，无伤全郡之为愈也。试验迩来郡内商贾，不甚见利，强劫盗贼，彼此频闻，城厢内外，长流不竭之泉，常常见竭，夫非潭水之涸欤！盖潭之涸，由于龙之断，气脉不能贯通（鹿耳门浮浅亦由是）。堪舆家所谓：「气者水之母，有气斯有水」是也。岐黄家所谓：「气脱则血枯」，亦类是。倘异日仍旧将田开潭（潭开则水归注，而地气贯通，龙身无难补复矣），使南流之水仍归南，北流之水仍归北，庶龙脉不断，潭水不渴，港门自通，官民均荫矣。  
鹿耳门港（原无标题）

　　鹿耳门港，郡龙关锁之水口。昔年可泊千艘。志所谓：「连帆」是也。今北畔冲涨，港内浮浅，往来船只，俱泊港外矣。龙身冲断，地脉不相贯故也。洲仔尾原迫海墘，高处多渔户居焉。低处则产蛎、蟹、蛏、蛤，渔人或造小艇，或设竹筏，取为生业。今海边一片尽变为埔，通连嘉邑地界，横宽不啻数里。道宪孔有出示招垦，虽未成业，亦可谓沧海桑田之望也。（以上均七月三十日曾敦仁报）  
围溪（原无标题）

　　围溪，县志所云源受左镇溪者，似有不然。细查此溪，其源有四。一受苦瓜藔之水，从槺榔桥至牛相触合流，计长有十里之远。二受小昭君之水，从中心仑至蝴蝇母坑合流，计长有五里之远。三受尖山仔之水，从加令崁、锄头、林妈祖坑、大莲埤，至蝴蝇母坑，合流计长有七里之远。四受崩埤仔尾之水，北流至倒树坑，接过中坑仔，旋转到东流，至小九曾，水势又转出西，通至大山坑、干坑仔，又转落南流，至跌死鹿嵌后，又流出西，过娼仔坑，并至牛相触，合上三条之水，从大穆降北势小车行，合茑松溪，流入于台江，注于海。此条之水，计长有三十里之远。（道光九年十二月初五日苏凤翔、苏德纯合采）  
凤山县城（在兴窿庄。康熙六十一年，署县刘光泗筑土城，周围八百一十丈、高一丈三尺，东西南北设四门，左倚龟山，右联蛇山，外浚濠堑。雍正十二年，知县钱洙环植刺竹，乾隆一十五年，知县王瑛曾就四门上增建大炮台四座。旧志如斯）

　　乾隆五十一年，逆匪林爽文滋事，城毁。荡平后，公中堂福奏请移设离旧县十五里之埤头地面，仍用刺竹栽插为城，建门楼四座。嘉庆十年冬，洋匪蔡牵扰台，城又陷，荡平后，钦差大臣赛以埤头离海较远，不能兼制海口，古人建县兴隆，大有深意，既可控山，亦可控海。奏请移回旧城。事平，埤头居民祗将残缺竹城补葺，安士重迁，延未移建。

　　道光四年，又有贼匪杨良斌之变。于是，有官民捐资移建之议。道光五年，摄理台湾府方，详照原奏，就兴隆旧城基址，移向东北，将龟山围入城中。城身俱用打鼓山石砌筑，计丈周围八百六十四丈，城基挖深三尺，用石填砌，以固根本。平地度以弓步量明，底宽一丈五尺，顶宽一丈三尺，自地至顶，筑高一丈四尺，雉堞高五尺四寸，统计一千四百六十八堵，并细按方隅，分筑东西南北四门。建城楼，并筑水洞，以通城内沟洫；仍相度扼要之区，建筑炮台四座，以当其冲。即于是年七月十五日兴工，至道光六年八月十五日一律完竣，计费工料番镪银九万二千有奇。（道光十年四月初五日杨文显、吴尚新、蔡国香同采）  

纪事

　　（一）寇乱

　　台自入版图以来，地方或数十年、或十余年、或数年，每有盗贼滋扰，所在多故。自康熙六十年朱一贵倡乱，戕官陷城，经蒙大宪将军施、蓝提兵恢复。雍正年间，复有吴福生在埤头集众滋事，贼势方张，旋即扑灭。前志详矣。乾隆三十三年，又有黄教之乱。教身甚长，人称僗教，原为盗牛贼，后充台邑捕快。因捕盗不力，经台邑主严比，奔入大目降内各山，时而南逃，时而北窜，皆循山径而行，所至惟有乞食，无所扰累。村中人亦姑与之食，以期少安。官侦知，追捕益急。遂聚党百人，于是年十月初间，在凤界冈山竖旗。当是时，太平已久，人心惶惑，各处俱有迁移、嫁娶不及择日者。水提吴、臬宪余奉命来台剿捕，越来年春，全郡悉平。

