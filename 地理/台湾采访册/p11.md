<!-- { "loadSidebar": true } -->
　　乾隆五十三年六月二十三日，奉上谕：本日据大学士九卿核议：福康安等奏清查台湾酌筹善后事宜一折，前因台湾地方经柴大纪等贪纵废弛之后，百弊丛生，特谕令福康安于剿捕完竣后，将善后事宜详细妥议具奏。嗣据福康安等议定共十六条，立法固已周密，若该处文武员弁果能实力奉行，原可永远无弊，但有治法无治人，恐日久复视为具文，或竟阳奉阴违，则虽多立科条，仍属空言无益。兹经大学士九卿照覆施行，在台湾之文武各员，务当敬谨遵循，力除积习，以饬营伍，而靖海疆。至闽省民风刁悍，盗劫频闻，是以降旨凡遇该省海洋盗案，应俟两年后盗风稍戢，再照旧例分别声请。今据大学士等奏：以台湾械斗相寻，往往酿成巨案，嗣后亦应从严定拟，与盗案一体定限两年，俟限满后，人知畏法，再请照旧等语。但闽省盗劫之案，不一而足，昨据德成奏：福建内地以及台湾械斗之风尤炽，已有旨令李传尧当遇案严办，是此等愍不畏死之徒，恐尚非一、二年即能悛革。所有闽省海洋盗案，并械斗之案，俱着照新例严办。俟三年之后，如果人知畏法，该督抚等再行奏闻，照旧办理，以期辟以止辟。余俱照大学士等所议行。昨因台湾总兵员缺紧要，恐普吉保不能胜任，奎林久历戎行曾任将军，威名素着，人亦体面，已降旨将伊补放。朕之所以简用奎林者，原令其前往实力整顿，俾该处营务、吏治均有起色。奎林行抵泉州，李侍尧可即将应办诸务及大学士等现在议覆各条，详悉转传该总兵，令其到彼后，恪遵妥办，毋负委任。至前降谕旨，令于督抚、将军内每年轮派一员，前往台湾巡查，亦恐该镇道等扶同徇隐，故智复萌，有将军、督抚等前往层层稽察，庶共知儆惕。若该处总兵皆如奎林之足资委用，原不必又令督抚等前往，多此一番跋涉。但奎林亦不能久在该处，设有升调等事，而接任者一时未能得人，难保其不致贻误。自应仍责成巡查之将军、督抚，方为周密。乃昨据德成奏：不如但令将军、提督前往，督抚似可不必等语。其意必以将军、提督与地方无统辖之责，前往台湾尚不至有需索供应情事。若督抚前往，则各州县备办供给应酬及家人胥役需索门包，所费又复不赀。即如从前富勒浑纵容家人殷士俊、李世荣沿途任意勒索，是其明证；无怪德成之有此奏。朕令该督抚等前往巡查，原为稽察奸弊起见，若该督抚等复纵家人长随胥吏等藉端需索，是未受其益，必先受其害也。更不成事体。着传谕该督抚等：嗣后于前往台湾巡查时，务宜严禁从役等，毋得有受门包、沿途需索等事，如有明知故纵及漫无觉察者，或经科道参奏，或经朕别有访问，即将该督抚加倍治罪，决不宽贷。且不特台湾为然。即各省督抚，于巡阅营伍、查办灾赈时，均当自行雇备夫马，毋得丝毫扰累地方。朕闻向来各督抚内，惟李世杰、书麟于出巡时，轻骑减从，尚不累地方。各督抚俱受朕重恩，养廉优厚，何不以李世杰、书麟为则仿，而必踵不肖督抚等之覆辙乎！况督抚之责，在于察吏安民，凡通省之利弊，属员之贤否，皆所应知。而其出巡时，所带家人长随，为数无多，何难随时稽察管束，若几名家人长随尚不能查察，又安望其剔除弊窦，管辖如许之官吏耶？且不持督抚为然，即大臣官员等奉差出外，除应得廪给驲马之外，亦不应格外需索，扰累地方。嗣后凡属奉差外出及督抚出巡者，俱应轻骑减从，严加约束，毋任有违例骚扰之事。若有纵令勒索毫无觉察者，一经访闻参奏，即一并从重治罪，断不为之宽宥也。将此通谕知之。钦此。

　　太子太保兵部尚书兼都察院右都御吏总督福建浙江等处地方军务兼理粮饷盐课昭信伯李，为遵旨议奏事。乾隆五十三年七月二十三日准兵部火票递到兵部咨职方司案呈内阁抄出大学士公阿等议覆前事一折，并钦奉上谕一道相应抄单行文闽浙总督钦遵查照可也等因。计粘单一纸到本爵部堂。准此，除行总局司道、福建藩司移行一体钦遵外，拟合就行，为此札仰该道即便会同台湾镇移行，一体钦遵，仍速查照部行各事理，克日逐一分别查明办理详报，毋违，须札。计粘抄单一纸。

　　乾隆五十三年八月初八日。（道光十年二月初三日黄本渊、黄化鲤、蔡国香同采）  
巡察御史（乾隆二十九年以前，旧志已有，毋庸重录。今就县志内乾隆三十二年起，以次补采附考）

　　明善（满洲镶蓝旗人）。

　　朱丕烈（浙江海盐人，戊辰进士，俱三十二年巡视）。

　　喀尔崇义（满洲人，给事中）。

　　王显曾（……人……科给事中，俱三十六年巡视）。

　　觉罗图思义（满洲人，福建道监察御史）。

　　孟邵（四川中江县人，庚辰进士，贵州道监察御史，俱四十二年巡视）。

　　塞岱（满洲人，给事中）。

　　雷轮（……进士…科给事中，俱四十六年巡视）。

　　按御史之设，自康照六十年迨乾隆三十年，奉上谕：巡视台湾御史，前已降旨，三年简派一次，事竣即回，毋庸留驻候代。今思该处现有镇道大员驻札，一应地方军务，俱可随时经理，而向来巡察御史在彼，并未闻有所建白，原属有名无实，若遽行裁撤，则地方官或以远隙海洋，无人稽察，日久不免废弛，亦不可不防其流弊。嗣后届三年请派之期，该衙门仍照例奏请，或暂停派往，或数次后派员一往，随时酌量办理，钦此。自四十六年以后，即行停派。（道光九年十一月初五日黄化鲤、蔡国香同采）  
台湾道宪（乾隆二十九年以后，历任台澎道宪出身、籍贯、任卸日期，以前各任，旧志已详，不复重叙）

　　奇宠格（满洲镶白旗人，丙午举人，乾隆三十年四月到任，三十一年六月二十九日卸事，县志有传）。

　　余文仪（浙江诸暨人，丁巳进士，乾隆三十一年六月二十九日到任，十月初一日卸事）。

　　张珽（陕西西安府泾阳县人，戊午举人，乾隆三十一年十月初一日到任，三十三年十二月十五日卸事，县志有传）。

　　余文仪（乾隆三十三年十二月十五日回任，三十四年二月十一日卸事）。

　　蒋允焄（贵州贵阳府人，乾隆二年进士，选翰林庶吉士，乾隆三十四年二月十一日到任，三十六年正月初三日卸事）。

　　奇宠格（乾隆三十六年正月初三日到任，三十九年……卸事）。

　　硕善（……绰明阿佐领下人，官学生翻译，考取笔帖式，乾隆三十九年四月到任，四十年六月二十八日卸事）。

　　冯廷丞（山西代州人，由从二品荫生引见内用，壬申举人，乾隆四十年六月二十八日到任，四十一年十二月二十九日卸事）。

　　蒋元枢（江南苏州府常熟县人，己卯举人，乾隆四十一年十二月二十九日到任，四十二年四月二十九日卸事）。

　　张栋（陕西西安府三原县人，由贡生遵例捐纳，乾隆四十二年四月二十九日到任，四十五年五月十七日卸事）。

　　俞成（浙江杭州府临安县人，乙丑进士，乾隆四十五年五月十七日到任，四十六年十二月初一日卸事）。

　　苏泰（江苏常州府江阴县籍、苏州府元和县人，贡生捐纳知县，乾隆四十六年十二月初一日护任，四十七年二月二十九日卸事）。

　　穆和蔺（正黄旗满洲公西明佐领下人，丁卯举人，乾隆四十七年二月二十九日到任，十一月二十七日卸事，县志有传）。

　　杨廷桦（直隶顺天府大兴县人，丁丑进士，乾隆四十七年十一月二十七日到任，四十九年正月十七日卸事）。

　　孙景燧（浙江海盐县人，辛已进士，乾隆四十九年正月十七日护任，二月十八日卸事）。

　　永福（正黄旗满洲格绷额佐领下人，由候补笔帖式捐纳，乾隆四十九年二月十八日到任，五十三年三月二十二日卸事）。

　　杨廷理（广西柳州府马平县人，丁酉拔贡，乾隆五十三年三月二十二日护任，九月二十六日卸事）。

　　万锺杰（云南昆明县人，由增生拔贡，乾隆五十三年九月二十六日到任，五十六年五月初十日卸事，县志有传）。

　　杨廷理（乾隆五十六年五月初十日署任，是年六月十八日实授，六十年七月二十五日卸事）。

　　刘大懿（山西平阳府洪洞县人，丁酉举人，乾隆六十年七月二十五日到任，嘉庆二年二月二十八日卸事）。

　　季学锦（江南苏州府昭文县人，已丑翰林，嘉庆二年二月二十八日到任，三年十二月在任病故）。

　　遇昌（镶白旗满洲前造和英渎造佟庆佐领下人，由生员考取户部贴写笔帖式，嘉庆三年十二月二十六日代理，四年三月初一日实授，六年三月初九日卸事）。

　　庆保（镶黄旗满洲札拉芬佐领下人，由官学生考取笔帖式，嘉庆六年三月初九日到任，七年五月初四日卸事）。

　　遇昌（奉旨回任，嘉庆七年五月初四日到任，十年……卸事）。

　　庆保（……嘉庆十年十月初一日到任，十一年七月二十二日卸事）。

　　清华（镶红旗满洲恩福佐领下人，由官学生考取候补中书，嘉庆十一年七月二十二日到任，十三年十二月二十七日卸事）。

　　张志绪（浙江余姚县人，乙卯进士，嘉庆十三年十二月二十七日到任，十六年十月二十六日卸事）。

　　汪楠（安徽宁国府旌德县人，由监生捐纳，嘉庆十六年十月二十六日代理，十七年六月初八日卸事）。

　　糜奇瑜（四川秀山县人，己酉拔贡，点小京官，戊午科应顺天乡试中式举人。嘉庆十七年六月初八日到任，于二十二年十二月初一日卸事）。

　　汪楠（奉两院宪委署，嘉庆二十二年二月初一日到任，于二十三年四月初四日实授，四月二十一日卸事）。

　　盖方泌（山东武定府蒲台县人，己酉拔贡，嘉庆二十三年四月二十一日护理，二十四年闰四月初四日卸事）。

　　汪楠（奉旨回任，嘉庆二十四年闰四月初四日到任，十月二十五日在任病故）。

　　盖方泌（嘉庆二十四年十月二十五日代办，旋奉委署，十二月二十一日署理，二十五年四月十八日卸事）。

　　叶世倬（江苏江宁府上元县人，甲午举人，嘉庆二十五年四月十八日到任，道光元年三月初三日卸事）。

　　胡承珙（安徽泾县人，乙丑进士选庶吉士。道光元年三月初三日署任，十月十七日实授，四年正月十二日卸事）。

　　方传穟（安徽安庆府桐城县人，遵例捐纳通判，历升知府。道光四年正月十二日护任，三月二十四日卸事）。

　　孔昭虔（山东兖州府曲阜县人，辛酉进士，选庶吉士，道光四年三月二十四日署任，四月二十一日实授，七年十一月初三日卸事）。

