<!-- { "loadSidebar": true } -->
　　闽之有台湾孤悬海外，历汉、唐、宋、元所未闻传，自明季天启间方有倭奴、荷兰屯处其地。自昔称为「万水朝东」，殆即夏书之所谓「东渐于海」，王制之所谓「自东河至于东海」者欤！台始号埋冤，本番语也。因其文不甚雅驯，故以台湾二字易之。然台之义，取其山峙而高；湾之义，取其水流而曲。此外有曰昆舍耶国者，其说本于文献通考也。曰台员者，其说本于明周婴远游编东番记也。曰赤嵌者，荷兰所筑之红毛城也。曰东都、曰承天府者，郑成功之故号也。曰东宁者，郑经之故号也。曰乾坤、东港、华严、婆娑洋世界者，杂见于蓉洲文稿也。曰东瀛、曰瀛海、曰台峤、瀛壖者，又杂见于词人笔墨间也。故特录之，俾问俗者有所考云。（道光十年二月二十五日陈国瑛撰）  
山形

　　台邑负山而海，其中支注结郡城者，起于大乌山（在邑东北百里而遥，郡垣之祖山也）。西行为分水仑，其西为草山（郡垣之少祖山也）。又西为内大乌山（此郡城第三重屏障）。西南为一峰尖，峰下有石井，下为三凸仑。西行平列八峰，为天马峰、蚝镜窗、飞鸢、巢猴、晒日、接云峰、山猪路獐仔、壁尾峰（此郡城第二重屏障）。自第二峰西下为老鹞岭。又西为马鞍山。从香洋西横郡城之背为崁顶山（此郡城第一重屏障）。西上入大东门，注结郡垣，其左支自分水仑西，落脉为上仑石屏山。其南为翁仔上天，稍西为雁门关，西下为土楼山，亦名大坪山。西南为茅草埔山（此台邑之左肩也）。又南为狗图圈（此左肩之外辅）。西北为户橙岭、湾崎山、虎头山、猴洞山（此邑左臂之拱卫也）。其右支自大乌山西北为番仔湖山。其西为刚仔林、大尖山、小尖山，左镇山。北逾溪为木冈山。西下为卓猴山。西南过溪为猪母耳山。南为柳仔林山（此邑之右肩也）。南为唝唝哩山。北逾溪为草潭山。西北为大坵田。西为湖仔内山（此邑右臂之拱卫也）。又城南自东南来至正南陡起三峰，状若三台，为府学文庙拱案。蟠屈蜿蜒，至西南拱卫郡城（此城南之下砂也）。又城北自三崁店至柴头港西北一带，新浮埔地，拱卫郡城（此城北新补之下砂也）。

　　罗汉内门在邑东南六十五里。其地四壁皆山。其东上接大湖山，后有大山，为目眉徽山。南为苏远埔岭。有内湖、外湖之别。湖西为烧灰山。东为石门山。下有石门坑。南为赤竹岭。东为三峰仑。南为小东方木山。南逾菜公坑口为大东方木山（此南门正东山）。以上诸山之东为南马仙山（此邑之后屏也）。自大东方木南，其上为大叶林山。南为龙潭山。西下为龙潭。南为金交椅大崎岭。鼓山则出罗汉外门焉（以上为内门东壁山，皆南行）。自鼓山西行，为将军山、银锭山。至打鹿埔溪口止焉（此内门之南壁山皆西行）。自银锭之南为外乌山、獐仔壁山、大杰巅者皆在焉（此南壁之外屏）。内门之北，全倚分水仑西行，至内乌山而止（此内门北壁）。自分水仑以南分支落脉，皆东趋内门，内逾虾蟇林山，至溪口止焉（此内门西壁）。

　　罗汉外门在内门东南，东有淡水溪，东即南马仙山，东南为旗尾山，西迤东壁外，自三峰峰（？）至鼓山，与旗尾山相对。中为蕃薯藔，自鼓山西，过将军山之南，为虎仔山、大杰巅山、獐仔藔山。其外即凤山界矣（此内门南壁外屏）。  

水势

　　台江在邑治西门外，南至七鲲身，北至柴头港溪、新浮埔溪，西吞大海。

　　福安坑源出小南门内凝南坊府学前，西流至涂墼埕，出小西门，外注于台江（此郡城内之左分水也）。

　　德庆溪（俗呼坑仔底）源出小东门外旧万筹宫前，入郡城东安坊，合旧县署后，并府署东二泉，西流至竹仔行，会枋桥头水合流，经县署右，至水仔尾，出小北门外北厂，注于台江（此郡城内之右分水）。溪仔墘溪源出东门外太爷廍前，南流大桥头，过竹溪寺边，转过曾、蔡二姬仑，旋传经溪仔墘，西流盐场，注于台江（此郡城外第一条之左分水也）。柴头港溪源出石头坑，受众陂无源之水，经海会寺前大桥港西流，出柴头港，注于台江（此郡城外第一条之右分水也）。

　　喜树港溪源出鲫鱼潭，由菅林潭南流，经盐水埔，出喜树仔出港，注台江（此郡城外第二条之左分水也）。

　　新港溪，台嘉交界，一受分水山之水，西北受刚仔林、大小尖诸山之水，经左镇之南，又西为新围溪，西北与本藩溪合流，西下为新港溪。一受大穆诸溪之水，至本藩溪合流。一受木冈山溪，出左镇、卓猴之间，与新围溪合流。一受唝唝哩溪，经旧社溪，与咬狗溪合流。西入许宽溪，西北受大丘田湖仔内之水，西入茑松溪，与新港溪合流，会柴头港，注于台江（此郡城外第二条之右分水也）。

　　二赞行溪，台、凤交界，源出马鞍山，过打鹿洲，北受深坑仔水，浚南流入角带围。又受红毛藔溪水，西流于二赞行溪（此郡城外第三条之左分水也）。

　　新浮埔溪源出卓猴山溪，北流入于曾文溪，一支西流入于蚝壳港，一支流入台界内新浮埔，出大港口，注于台江（此郡城外第三条之右分水也）。（山形、水势均系道光十年八月二十日陈国瑛采）  
火山考

　　火山一名玉枕山，在嘉义县城南四十里，从乌山落脉，突起高顶，台山第一名胜也。嘉庆丙子春，余至其地，经九重溪，历十二曲涧，缘崖转北而东，蹑石磴，上冈脊，南望阿中，有猿洞、蝙蝠洞焉。南里许，地多云，昏旦，坌入，咫尺不可辨，是所谓「碧云寺」者也。寺地面西，前开一湖，巨石倒悬，后一小西天，花木奇异，南北两岗垂抱，作左右臂，东背玉碗屏，高出天表。寺左隔数丈，有天公坛。坛前巨石屏立，石镌「跃峰居」三字。循坛而下，开小湖，再逾岗脊，即火崆焉。出火之处，凸小脑，似石非石，下一空，如斗大，火出其上，泉流其下，沸沸有声。火无烟而有焰。或大、或小，因观火者贵贱而殊。小者尺余，大至五、六尺，随风断续，雨至愈发。旁小窽，多有火；或无火处，以茅草引之，即出。烹茶、煮米，顷刻而开。又有小罅，如线条，窥之，红如丹炉。然上一大石，有树盖之，枝叶与火焰相交，却长青不陨。其大火所出者，泉如沸羹，似难染指，而掬之仅微温耳。鱼蟹出入于空中不惧。此真台山第一奇处也。

　　从火崆东上几层，西望则澎湖岛屿若沉若浮，稍南则鹿耳鲲身分明可数，而南东大武垄诸峰，尖员横亘，远近环合，几乎可以旁日月、临风雨。其去火山，又不知若何境界矣。火山出火之处，不知始自何时。自开辟以来，昼夜未尝或息。曾闻春月烧山时，从东北脊纡回可至其顶。顶上有狮子头、仙洞、海眼等胜在焉。是为考。苏凤翔撰。（道光十年四月初十日）  
罗水

　　罗水者，浊水也（土人谓浊为罗）。其源不知所自出，水道自水沙连牛相触山，由鼻子头山下，至东螺、西螺及虎尾溪。其水与沙相半，势甚浩大，轮囷旋转，自上而下，大小石块随波逐浪，下落深溪，声若巨雷。涉者一失足，则水重、沙埋、石压，决无生理。泅者、渡者，或遇大木横撞而跌，命亦难全。始汇为东螺溪，继汇为西螺溪，后又从东西螺之中，汇为三条甽溪。又复汇为虎尾（此嘉、彰交界）。水之形势，回环若螺，若虎尾，因以名溪。其三条甽云者，前有甽三条，今皆决而为溪，计三条，皆浊水，每岁有一条水极盛，则其余浅甚，可徒涉。虎尾为嘉、彰分界，相传水流彰则彰年丰，流嘉则嘉大稔，未有所谓新虎尾溪者也。嘉庆七年七月，大雨数日，山内峰颓岸圯，罗水大至，木石民舍多被漂流，尸横溪埔，不计其数。复冲出他里雾上一溪，由鹿藔出笨港，又以新虎尾名焉。

　　论台湾为海外一撮土，年间高岸为谷，深谷为陵，洵不可测。当其汇为东西螺三条甽，不知其淹没田园、漂流庐舍若干矣。复汇而为旧虎尾，荒地数十里，尽是芦苇菅茅，其田园庐舍灭没又何可胜数。及复汇为新虎尾，其漂荡无存之田园庐舍，不知凡几矣。近又闻新虎尾渐浅，荒地渐辟大，想将浮复焉。（道光十年三月三十日林师圣报）  
嘉义县城（即旧志之诸罗县城，乾隆二十九年以前志戴已详，毋庸重录）

　　查乾隆五十三年逆匪林爽文荡平后，曾奉谕旨：朕意台湾郡城为根本之地，自应改建砖石城垣，以资捍御。至嘉义一县，朕因该处人民竭力守城，赐以新名，用示嘉奖。该处城垣亦应一律改建，或砖、或石，务令坚固。此外，如彰化、凤山等县，不妨仍用刺桐、竹木等项栽插。惟闻各该处旧有城围，依傍山麓，未能据扼形势，德成仅谙工程做法，于相度形势，非其所能。着福详细履勘，或移建高阜，或因旧基跨山圈筑；即旧城难以移动，亦须择附近山顶形胜之处，设立砖石卡座，添设弁兵，以资控制等因。钦此。经公中堂福、工部侍郎德会议奏覆饬建。

　　旋据该县单去非于乾隆五十五年三月二十四日通报兴工，估建土城一座，东西南北四门，除城楼座券台外，城身通长七百四十四丈二尺，高一丈八尺，底厚二丈，顶厚一丈五尺，海漫筑打灰土（？）。城上改砌垛子七百七十九垛，各宽七尺、高七尺、厚一尺五寸。每垛内空鎗眼二个，各宽七寸、高八寸。又砌垛门口座七百七十九个，各宽二尺四寸、高二尺四寸。砌垛基高一尺，内面加砌战廊，长七百三十二丈二尺、高一尺二寸、厚一尺二寸。又帮筑卡房座四处，建盖卡房四座，城下看守兵房四座，并砌盖城楼、座券台、上城马道及门楼、水洞等项，共估需工料银四万四千零七十八两四钱一分八厘七毫，就于军需存留工程银内给发。该县承领建造。至乾隆五十八年十月十五日，一律报竣完工。每岁如有损坏，应由该县随时修补具报。（道光十年三月二十五日杨文显、吴尚新、蔡国香同采）  
彰化县城（在半线堡，雍正十二年知县秦士望环植刺竹，周围七百七十九丈三尺，设东西南北四门，窝铺十三座。乾隆十三年知县陆广霖重修，旧志如斯）

