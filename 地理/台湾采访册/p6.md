<!-- { "loadSidebar": true } -->
　　道光六年四月间，彰粤人黄文润家被匪抢掠，格毙闽贼许神助等二人，贼伙藉词报复，散播闽粤分类谣言，乘机焚抢，窜入嘉界村庄，上沿淡水，民人分类械斗，郡城擒获，南窜勾结响应，官军获匪审办，方得安靖。

　　论漳泉居处同省，言论（语？）相通，宗戚姻友之谊，至为亲密，即少有睚眦，移时亦宜冰释，乃何以一朝衅隙，构怨相寻，积久弥深？虽事平，终不能忘尔我之见。北路自诸罗山盐水港，上至彰邑之风俗人心，牢不可破；即在平时，凡遇面生之人，不遑问其姓名，而辄询其祖籍，除同府最为相亲外，若漳问及泉，则称曰「贵泉」。泉问及漳，则称曰「贵漳」。于是，一人知之，众人即知之，且千百人皆知之。呜呼！「贵」之一字，明明秦越相视矣。可惧也夫！大抵地方安靖，人心虽分彼此，然皆未形于辞色。稍有乱变，则漳泉必分域而居，莫不按剑相待。泉庄中有一漳人，则必乘夜遁去矣。漳庄中有一泉人，亦即逃命不遑矣。当分类伊始，即遇素所与游者，亦瞪目疾视，若杀父兄之仇。迨乎气类既分，怨毒日积，甚至有翁杀其婿、夫杀其妻，而有所不惜。尝闻起衅之日，有泉女幼为漳人妇者，所道皆漳腔，及祸发，知夫家必不相容，欲奔回父母家，而未知其处，既入鹿，闻喧哗声甚众，曰「漳贼妇将放火矣」，群曳泉女于僻处脔杀之，不啻凌迟。及明，父母知之，亦无可如何，闻者莫不缩颈咋舌，心胆俱碎。（道光九年十一月二十日，恩贡生林师圣报）  
祥异

　　（一）地震

　　康熙六十年，湾里蒋姓家充裕营屋，甚巨丽，始落成，蒋家翁适来郡，忽地大震，屋倾，举家被压，尽死。惟一婢尚活，而背如橐驼。蒋闻报驰归，但见尸横数亩，孑然一身。其婢乾隆二十年间尚在，每对人述其事（传闻）。

　　乾隆丁酉科，十一月，厦防黄奠邦中武解元。报捷之日，郡城地大震，民居无恙，而诸罗山各地民房坍塌甚多，民压死者不可胜计（所闻）。

　　师圣胞姊适郑其仁，迁居于凤邑港东里之姜园庄。乾隆五十一年六月间，忽周围十里内之地数震，外此无有也。当地震至，起居食息不宁，每昼夜凡数十次。至张布幔、盖茅栅，露宿于车中，计一月有余纔止。姊于十月回郡葬父，细述甚详（所闻）。

　　乾隆壬子岁六月，郡城地震，西定坊新街折一亭，陨一命。次日，闻嘉城地大震，店屋、民房倒坏，而继之以火。一城惶恐无措，民房烧损过半，死者百有余人（郡城所见、嘉邑所闻）。

　　壬子，将赴乡闱，时六月望，泊舟鹿耳门，船常摇荡，不为异也。忽无风，水涌起数丈。舟人曰：地震甚。又在大洋中亦然。茫茫黑海，摇摇巨舟，亦知地震，洵可异也（所见）。

　　台有巨商，往嘉城索货账，是早将回郡，行装毕具，主人情重，奉猪腰汤，未及食，忽地震异常，商被压焉。急募人起之，而气已绝矣。面目及身，扁若蒸饼，畀至北坛殓焉。人有见之（所闻）。

　　打猫北堡芦竹畔庄，许陈之收租馆在焉。是日地震甚，馆基四壁如故，而堂中塌地尺余。壁外积出比常尤高尺许。凡大雨水流入内，如池塘然。始至其馆，将入门，顿足无地，吃一惊焉。馆人因详述其事。云幸是周围齐塌，若偏一面，则馆舍倾矣。又馆前数百步，有韩家田四坵，约三分许，因是日地之震也，而田亦塌，四至之岸在焉。水涌出满田，韩观其势如池，因鸠工用十余番饼修成之，以蓄鱼，亦一异也（所见）。

　　梅子坑地最高险，两山夹一小径，采樵人及贩炭、鬻果实者，皆经此径。是日地震，一樵者先行，地忽裂，樵者坠其中，地旋复合，已成天葬矣。随后者惊骇异常，归以述之（所闻）。

　　青埔一池，广数十丈，袤百丈，尝过其岸，池水沦涟可玩，忽舆夫卸肩，亦即仓皇出轿，足立不定，只据地坐，池水无风，浪高拍岸，遍身湿透，而坐处如箕簸，有顷方定，始知为地震也（所见）。

　　台地常震，而嘉之震尤甚。郡城大震，则嘉邑一带将倾山倒海矣。内地人、外江人未至台湾，与之言地震状，未有信之者，且以为荒诞无稽，徒好谈诡异耳。即有尝闻之者，亦以为不至若此之甚也。然此皆目见、耳闻，字字纪实，海外之奇，何啻如是！

　　（二）小琉球火

　　距凤东港十余里，巨浸茫茫中，有一屿，曰「小琉球」，无山石，广袤约计十里许，平坦可种藷蓣，又宜种西瓜，大如斗，附近贫民结庐居之，皆矮屋低檐，恐四面无山、或风吹而去也。海多卤古石，咸水之所结，甚利，船触辄碎，欲渡者只用竹筏。嘉庆十六年六月十八夜，海中突有火起，始则星星数点，或浮、或沉，继则渐高、渐起，已数千万点矣。既而合为一堆，赫赫炎炎，气熏蒸甚，俄而大风拂拂，送火从小琉球来。居人惊惶奔走，无处逃生，自分必死于是矣。火至，人皆仆地，且觉火气蒸人，甚于酷暑。数刻，火退，起视茅舍依然，而薯叶被火，焦赤如霜叶，然不甚灾。又闻沿海一带居民，夜见火光惊起，遥见火中如千军万马，杂沓飘飘而来，过小琉球，逾时始没。或云嘉庆十四年五月间事。（道光十年二月二十日恩贡生林师圣报）

　　（三）加藤港暴涨

　　凤港西里有加藤港，多生加藤，可作涩，染工赖之，故名云。港有船通郡，往来潮汐无异。乾隆四十六年四、五月间，时甚晴霁，忽海水暴吼如雷，巨涌排空，水涨数十丈，近村人居被淹，皆攀援而上至尾，自分必死。不数刻，水暴退，人在竹上摇曳呼救，有强力者一跃至地，兼救他人互相引援而下，间有牧地甚广及附近田园沟壑，悉是鱼鰕，拨刺跳跃，十里内村民提篮挈筒，往争取焉。闻只淹毙一妇。妇素悍，事■〈女占〉不孝，余皆得全活。嗣闻是日有渔人获两■〈句黾〉鼊，将归，霎时间波涛暴起，二物竟去。渔者乘筏从竹上过，远望其家已成巨浸，至水汐时，茅屋数椽，已无有矣。（道光十年二月二十日恩贡生林师圣报）

　　（四）星异

　　乾隆三十七年七月某夜，有星散曜，自西北而东南，入于银河，光芒百丈。河内大小星斗，半在曜内，其色倍明。夜半，人起视之，共相骇异。或曰此彗星也，主灾死。

　　道光乙酉八月既望，有星天中如帚，初出自子丑时，继乃在亥戌酉，其曜起于东南，而气冲西北，暗淡无光，焰约二尺有奇，人曰：彗星也。上弦日，当月色渐腾辉，其星遂隐曜，若有若无，至望后，月出渐晚，则酉刻微芒可见，而不甚光曜。至来年春，尚有之，未知何时消灭。是年遂有嘉、彰、淡闽粤之衅。

　　（五）水灾

　　乾隆，彗星散曜之年月，数日后，南路港东里遂有洪水之灾。先一日巳刻，傀儡山黑云四布，望之如墨云，中有物，头角鳞爪毕具，蜿蜒隐现，如世所画云龙状，不数刻，大雨如■〈雨上澍下〉，彻夜不止。姜园庄四面皆溪，惟外馆地势颇高，三更后，水淹民舍，男妇老幼尽奔入外馆，水亦渐涨满（馆中人在方榻坐，手攀门扉，水已及脐，环视他人，势将灭顶，越翌日，水稍退，大武丁庄有阿妹者，粤人妇也，素常来馆，知被淹，必无举火，因其家未至浸淫，煮薄粥、驾竹筏，从竹上过而来馆，盖两夜一日余不得食矣。一滴如甘，始得不死，及郡闻之，益信星曜告异也。

　　（六）鼠尾风

　　青天白日，忽黑云四布，从远岫起，人见之；有尾在云际蜿蜒，不知何物。咸称之曰：「鼠尾」。尝上北路，至湾里溪，渡中流，见一物，在云脚间，或伸、或缩，初见如丝、如鼠尾，再睹则如绳、如牛尾矣。少顷间，小者、大者数十条，更有广至数围，渐渐逼近，风遂暴起，舟子惊曰：「鼠尾起矣」，不速至，必被淹没，舟人大恐，甚有哭者。幸到岸，急风大至，与舆夫俱蹲竹下，有顷，风止乃得行（所见）。

　　闻鼠尾风直卷人上至半天而不致害命。尝有一人坐肩舆及两舆夫被鼠尾卷去，自空而下，刚刚在树杪，大呼救命，众骇见而无如何，忽前舆夫力不支坠地，后舆夫亦寻坠，坐舆人彷徨四顾，半响亦坠下，皆无恙（所闻）。

　　又闻人被鼠尾风卷上，只茫茫然不知所以然，既而风渐静，则徐徐而下至地，呆立不动，片刻间，始能行，计所止之地，距腾空处，相去十余里矣（所闻）。

　　（七）火灾

　　乾隆三十五年庚寅正月十三日已刻，大雨淋漓，版桥头火焚店屋，官督兵役救之。

　　时街水洋溢，皆以木桶浥雨水灌沃之，极便，不用井汲，而火不熄。是月十五夜，真武庙前火延及铁街、针街、鞋街、草花街，店屋焚毁逮半，计一百余间。惟真武、福德二庙无恙。

　　嘉庆二十三年戊寅三月十六日寅时，天上圣母庙灾，中殿及后殿俱烬，神像、三代牌位荡然无存。住持僧所蓄银钱俱镕化。惟大门一列尚存。凡火灾烧至庙宇而止。此次专焚神像，殊堪诧异。是岁四月二十五日，帽街皮箱店第一进失火，官督兵役扑灭。五月二十五日未刻，是店第二进又火，旋复扑灭。店屋既同，日时又同，亦一奇也。

　　台郡大东门外春牛埔闲旷地，凡白糖行■〈石屚〉碎及旧污泥多遗弃其间。道光二年五月十一日，突然烟气蒸腾，急灌以水，火焰熏起，三日夜乃熄。观者日千数百人，群疑破■〈石屚〉旧土俱非引火之物，火何自来？

　　道光庚寅年三月十五日夜亥子时，圣母庙前街失火，延烧店屋、民房二十余间。时维北风，而火焰却自南而北，诚不可晓。

　　（八）雨水

　　澎湖距台湾水路四更，岛屿三十有六，大小不等。小者暴潮至，咸水常淹，无居人种植。大者可耕，园宜种旱稻、地瓜、落花生，澎人赖之。但乏清淡之水，不宜垦田。

　　嘉庆二十年乙亥秋八月，天降咸两，凡所种尽枯焦，俱有咸味，各岛俱荒，澎厅主详报议赈。

　　（九）弄拐、白虹

　　一物朝自海上起，非云、非虹，而色黑、黄、苍、赤相间，其势矗然，直竖数丈，视云而凝，较虹而大，灿然有光。乾隆癸丑岁夏时见于西方，海滨人曰：是谓「弄拐」，一、二日必有大风雨，已而果然。

　　白虹有屈曲如虹者，有白气直冲，或一道、或二三道、或四五六七道不等。常夜出光明如昼，皆谓之：「白虹」。每见于天，不久即主有干戈之衅，于秋时尤验。（道光十年三月二十日林师圣采）

　　（十）其它

　　道光七年丁亥秋七月，连日霖雨，鹿耳门港外离水数仞，有物长数丈，头尖，尾义，状若鰗鳅然，摇曳至极北处，雨后迷离不见所底。

