<!-- { "loadSidebar": true } -->
　　乾隆五十一年，逆匪林爽文滋事，城毁，荡平后，奏准仍用刺竹栽插，绕城加浚深濠，足资保护，并于八卦山上添设石卡一座，捍卫县城。嘉庆十四年，该地士民因屡遭匪扰，有醵金改建砖城之谋。适制宪方巡台临彰，据情奏请，报可。知县杨桂森分俸倡捐，士民王松等鸠金乐助，于嘉庆十六年购料兴建，迨二十年告成。城身俱砌以砖，周围计九百二十二丈二尺八寸、高一丈八尺、基厚一丈五尺，上宽一丈，建城楼四、炮台一十有二、城堞七百八十有三、水洞六、守城兵房四。又于城东八卦山建寨设兵，以为犄角之势。计费工料银一十九万零（有碑记见艺文）。（道光十年三月三十日杨文显、吴尚新、蔡国香同采）  
台邑街市（郡志略而未备，邑志备而仍略，兹合更正之，庶乎其不差矣）

　　十字街（位郡中统四坊之交，即旧志所谓冠诸街之首，而不言属于何坊者是也）。

　　草花街（分镇北之半）、打铁街、枋桥头、岭后街、元会境、山川台街（以上东出）。东门街（建城收入城内，属永康里）、岳帝庙街、大埔街（以上侧出小南）。四嫂巷、清水寺街、柱仔行、油行尾（以上偏南）。做针街（即今之后离佛街）、市仔街（即今之竹椅街）、府口街、经厅巷（以上东出）。竹仔行、市仔头街、旧县顶、新店尾（以上北出）。以上属东安坊。

　　武馆街（接竹仔街而来）、十三铺、帽仔街（分镇北之半）、大井头街、内南濠、下打石街（今改朴实街）、做篾街（今改双兴境）、内新街（以上西出）。下横街、道口街、砖仔桥（即今之庄雅桥）、帆藔街、打棕街、二府口街、大道街、土墼埕（以上南出）。关帝庙街、关帝庙后街、代书馆街、县口街、抽签巷、做米街、水仔尾街（以上北出）。内关帝港、内妈祖港、内王宫港（以上西出）。西门外宫后街、南势街、北势街、外上南濠、外下南濠、外新街、看西街、外打棕街、镇渡头街、外妈祖港、外王宫港、杉行街、福寿街、佛头港、崎嶵街、金龙卫街、■〈石娄〉■〈石国〉石街、横街仔、鱼行街。以上属西定坊。

　　上横街（即今之祥云街）、五帝庙前街、安海街、顶打石街（即今之鼎甲石街）、糖仔街、龙王庙街、菜市街、檨仔林街（以上侧出）。以上属凝南坊。

　　草花街（分东安之半）、鞋街（以上东出）。帽仔街（分西定之半）、竹仔街（以上西出）、禾藔港街、总爷街、云霄街、新店尾街、观音亭街、大铳街（以上北出）。以上属镇北坊。

　　春牛埔街、草店尾街、中楼仔街（以上属永康里）。坎仔街（属长兴里）。蕃薯藔街（属罗汉门庄）。市仔街（属效忠里）。旧社街（属归仁北里）。埤头街、二层行街（以上属文贤里）。茑松街（属武定里）。大目降街（属大目降庄）。（道光十年四月十五日陈国瑛采）  
桥（原无标题）

　　崁脚桥，一名王使巷桥，亦名五空桥，在大东门外归仁南里，距城五里。道光四年，台邑主李捐赀倡建，基砌砖石，深二丈，宽五丈，高四丈余。桥梁石板横架，阔一丈余，长十五丈余，两边扶立石栏，长均十五丈，洒水之门，砖石同砌，共五道。

　　蓬溪桥，一名姜市桥，在大东门外仁德北里，距城五里。旧志所载永康里者非也。中路往来之冲。乾隆十六年，乡长方邦助与其侄国良捐赀筑造，舆徒称便焉。道光四年，台邑主李倡捐重修，基深一丈，宽四丈，高三丈，桥梁石板阔一丈余，长十丈，两边扶立石栏，洒水之门，砖石同砌，共三道。（道光九年十月初五日苏凤翔、苏德纯采）

　　广德桥，在十北关外，距城十二里，原无建桥，用竹筏以渡往来，道光七年四月，增生郭绥猷募众架木建造，民免病涉。

　　通远桥，在大北关外，距城十五里，原无设桥，其地因菠萝市，沟水自南而北，冲一巨壑，深丈余，阔七丈，行有溺死者。道光九年六月，增生郭绥猷募众架木建造。（道光九年十月初五日苏凤翔、曾敦仁、苏德纯合报）

　　马鞍桥，亦名新港桥，在新化里新港，距郡城二十里，蒋公堤未筑时，即往北大路也。桥南北多郭姓居民，康熙五十五年里民鸠众重修，架木为之，形如马鞍，今已倾圯。

　　胜婶桥，在大北门关外，距郡城二十里，台嘉交界，此桥故老相传：以为设于雍正年间，乡民蔡胜妻乐善好施，修筑宅畔之路，造桥以济行人。故桥以胜婶名之。今废，余址尚存。

　　洋仔港桥，原名更藔桥，在大北关外，距郡城十九里，东通萧闾、大武垄，每岁乡长集庄民以防贼。故谓之更藔桥。沟深且阔。道光七年四月，增生郭绥猷、王仕豪鸠众捐赀筑造木桥，舆徒称便焉。（道光九年十月初十日苏德纯、苏凤翔合报）

　　济津桥，一名长寿桥，在郡治镇北坊，通衢往来之所。康熙五十八年，总镇欧阳凯建，架木为之。乾隆十六年，学生陈廷藩修，三十五年，绅士、商人复修之。嘉庆六年，县令周作洵重修，有碣纪其事。道光六年，职员吴春禄易木为石，所有工费，独力支应。（道光十年四月初五日苏凤翔报）

　　龙潭桥，在大东门外长兴、永康交界，距城五里。道光丙戌六年二月，台邑主李倡修。越丁亥七年四月，熊邑主总成完竣。其桥长三百三十四丈、高一丈，面阔二丈、基阔五丈，桥下出水孔三道。桥之南北各立石界十二支，自桥至两边石界，各宽八丈，亦有六七丈者，均有镌明。石界之上有记。

　　附：重修龙潭桥碑记

　　郡东龙潭，曩为渔村蟹舍，烟蓑钓艇，往来其间。自琴川蒋大守、绅士侯世光诸人先后创修桥梁，行人始免厉揭之艰焉。然剥啮频仍，坍塌至再，波澜肆溢，木石艰施。洎乎乙酉，邑候李公捐俸疏渠，导潭入海，喜无洪涛为患，虑有衣带之遗。就于各处要津，聚石为矼，以通行旅，而龙潭旧址，屹然宛在，虽旱干之时，褰裳可涉，若雨水滂泥，非桥莫济。经画绸缪，其能已乎！谕众缮修以襄盛举，众以选等先人曾与是役，不弃菲材，推董厥事，而输金辇土者，复争先恐后。于以征声教覃敷、风俗茂美。职此先见，其一斑焉。是举也，起于丙戌二月，越丁亥四月，而工告竣。桥之体段，悉依旧裁，而坚实完固，视昔有加。共縻金钱一千二百余员。从斯以往，白堤映水，青草绿波，轮蹏过客，若履康庄。合邑侯捐建诸桥，则如砺共识周行，而徒杜舆梁，名遵王政，其视苏堤六桥烟柳徒供游人眺览者，相去不知其几何也！且昔附桥有田，葺桥有费，岁久湮没，无人管领。今邑侯熊公继成其事，清厘左右数丈之壤，以为培垒之需，犹望后之贤士大夫，时存保护，用垂不朽。是则选等之志愿也夫。

　　道光七年五月□日倡修台湾县李、熊，总理州同职衔吴廷篪，董事武生郭廷选等。

　　（道光九年十月十五日吴廷篪采）

　　丰佑桥（在右营埔东南边大松脚，道光四年锺炳泰建，鸠众修之，砌以砖石，两翼扶栏）。

　　安乐桥，在府仓口。嘉庆三年学生曾廷谟鸠众修。按是桥在安乐境街，故名安乐桥。旧志载：东安坊有乐安桥，乃康熙二十三年县令卢承德所建，今圯，疑即此桥。后人复修之尔。另有乐安桥，在西定坊，与此异。道光四年，锺炳泰鸠众重修，易以砖石，两翼扶栏。（道光九年十月二十日苏凤翔、苏德纯同采）

　　郡治属东安坊者，曰大坊桥。今改为寿世桥。伪郑时建，架巨木，铺以大枋，故名。康熙二十三年，知府蒋毓英始修，以后屡有修葺。嘉庆三年，绅士吴春贵、韩必昌、黄拔萃复鸠众易大木，铺以砖石，有碑纪其事。道光五年，武平司训韩必昌等，易材为石，经始于八月下浣七日，越十月朔二日竣工，计费番银六百余元，有碣记，详艺文。（道光十年三月二十日苏凤翔采）

　　济南堤桥，在小南门外仁和里盐水埔，距城十三里，为凤邑往来通衢，鲫焦潭、莲花潭诸水汇流之区。地形洿下，积淖奔流，行人苦之。旧挽竹筏以济。道光十年，邑绅吴春禄捐资就势筑长堤五百余丈，设石桥十座，俱用一尺方石四条筑造，行旅赖焉。（道光十年七月初三日苏凤翔采）  
淡防厅城（在竹堑。雍正十一年，同知徐治民环植刺竹，周围四百四十丈，设东西南北门，建门楼。乾隆二十四年，同知杨愚奉文，四城门上各增建炮台一所，另有炮城在淡水八里坌山北脚下，红毛时建。郑氏葺之。寻复圯。雍正二年，同知王沂重修，设东西大门二、南北小门二焉，旧志如斯）

　　道光六年间，嘉、彰闽、粤分类，奸民乘机滋扰，蔓延淡、堑。事平，该地士民遂有捐建砖石城垣之议。制宪孙据情陈奏，并捐俸以为之倡。经署淡水同知李督饬绅土鸠金勘筑，四门城基仍照旧城坐向；自东门至南门计二百五十丈，南门至西门计一百八十丈，西门至北门计一百八十丈，北门至东门计二百五十丈，周围合共八百六十丈，城墙内外俱用石砌成，城基底宽一丈六尺，入土深三尺，以资稳固。城面宽一丈二尺，高一丈五尺，城堞高三尺二寸，共高一丈八尺二寸。其四门城楼及看守兵房、出水洞，俱如式砌筑，以壮观瞻。于道光七年六月初十日兴工，迨九年八月二十日竣工，计费工料番镪银一十五万零。（道光十年四月十五日杨文显、吴尚新、蔡国香同采）  
　 
噶玛兰厅城

　　嘉庆十七年收入版图之后，善后事宜案内条列：五围地方应建城垣，挑挖濠沟，舂筑城基。时前台湾府杨廷理议将该处土产九芎树栽种为城。嗣通判翟凎莅任，以九芎树木过大，一时不能生根，而另栽之小树又须十余年后方能成林，饬令该总理结首人等，在于城基之上遍插莿竹，已经全活，再于城台之旁另栽小九芎树，将来树竹茂盛，多有空隙，亦可将竹枝编排城垣，愈形巩固。嘉庆二十四年，通判高大镛建门楼四座，于是年四月十八日兴工，八月初十日完竣，共享工料银六百一十二两八钱零二厘五毫。其城垣濠沟周围计六百五十丈，分为漳、泉、粤三籍民人按作五股捐建。道光四年署通判吕志恒查报：该处城垣栽种莿竹现已茂密整齐。又城边濠沟亦已挑挖通流。委属坚固，足资捍卫。（道光十年四月十五日杨文显、吴尚新、蔡国香合采）  
　 
城池（台郡初入版图，向未建城，由竖栅而植竹，而建炮台、城门、望楼、窝铺。迨乾隆五十三年，方改建土城。前志续修至乾隆二十九年止，故尚未及此。今就续修台邑志并稽诸档案，录呈考核）

