<!-- { "loadSidebar": true } -->
　　道光九年己丑冬十月十三日甲戌四更初，有星大如斗，光芒自南而北，坠于北礁外海中，声响如雷，有余音。又据渔人云：亲睹坠及海面，裂为两星，声响如雷，旋碎海中，流光四散，声犹虩虩，片刻方止。

　　嘉庆十四年己已夏，飓暴后，浊水溪正溜北徙，与清水溪合流，居民以清浊不分苦之。殆十五年庚午夏六月，雷暴后，两溪仍循故道，清浊攸分。杨苏轩诗有：「溪回故道分清浊」之句（此噶玛兰事）。

　　嘉庆二十二年丁丑夏四月壬午，四坊交界处十字街头火烧店铺六十余间。

　　嘉庆二十三年戊寅春三月癸丑，西定坊天后庙火。

　　道光元年辛巳秋九月己巳，西、北两坊交界处大井头火延各街头，烧店铺百余间。（道光九年十月十五日陈国瑛采）

　　黄元朝，台湾县新化里民也，妻余氏，嘉庆十四年间，一产三男，现已二十一岁。（道光九年十月二十日苏德纯、苏凤翔同采）

　　道光三年癸未春正月甲寅初三夜地大震。（道光九年十二月初五日杨文显、蔡国香同采）  
兵燹

　　嘉庆十年乙丑冬十一月二十四日，海逆蔡牵由沪尾入踞鹿耳门。十二月二十四日，浙闽水师提督李长庚统舟师至鹿耳门，困蔡牵。十一年丙寅二月，蔡牵逸去。三月初一日，广州将军赛冲阿自江西道中奉旨剿贼，入城。五月，蔡牵再来，复逸。十三年戊辰，以王得禄提督浙闽水师。十四年己巳八月十八日，追击于黑水外洋。蔡牵落海死。

　　蔡牵，泉之同安人。初佣工自食，继为寇，出没海上，遂成巨憝，为浙、粤、闽三省大患。其来台湾，入鹿耳门，始嘉庆五年，越九年四月，又至。乘雨登岸。北汕炮不得发。戕游击武克勤，仍罄商船所有而去。是年十一月继至。十年二月去。四月再至。皆不惜重赀与山贼洪四老等联络声势，辗转招致，而船中被掳稍知书之徒，又以天时、人事散布谣言。于是，蔡牵伪造逆示，自称「镇海威武王」。于十一月起事。沪尾署都司守备陈廷梅，与战不利，死之。伤前淡防厅同知胡应魁。十有七日，郡城得报戒严。十八日，总镇爱新泰提兵援台北。翌日，知府马夔陛同往援，而蔡牵自至沪尾，即遣其党径至凤山，或由东港，或趋旗后港，凤山贼吴淮泗首应之。巡道庆保乃檄台防厅钱■〈雨上澍下〉于二十一日率把总曾瑞、王正华等，领县勇、屯番往援。蔡牵以二十四日入鹿耳门。二十七日爱总镇归保郡城。马知府留守嘉义，而大小槺榔、咸水港、萧垄、北埔诸庄山贼俱起。署千总陈安、陈登高等往御。十二月初一日，遇贼于木栅，杀义首陈凤，黄兴被掳，杀于船。陈安伤回，贼进据洲仔尾。自是南北路声息不通。

　　台湾令薛志亮，乃屏舆从，自海口入武馆街，开诚申大义劝众。岁贡生韩必昌、陈廷璧等首率众领义旗于令（？），计得义首二百五十人，义民逾万，巡道先遣岁贡生游化往东路，和闽粤庄，再于海口添设木城，起小西门，越大西门，迄小北门，计千二百丈，成以三日夜，费白金六千有奇。从三郊总义首布司经历衔陈启良之请也。先是，凤山失守，巡道命守备陈名声假游击三品顶戴以行，比至而同知钱■〈雨上澍下〉及凤山令吴兆麟已遁入粤庄。嗣陈名声亦收兵至，同知等因共谋回埤，既行，十一月二十九日粤兵送至淡水溪南止，吴令过溪为前队，突遇贼击之，后队同知军药桶火遽发，队乱，贼截杀吴令于砖仔窑庄。同知须眉尽烧，仅以身免。与陈名声入处粤之内埔庄。南路贼陈捧、叶豹、黄灶、李琏、卢童平等，遂率党攻游击吉凌阿于楠梓坑。时，凌阿援凤山，屯兵在此仅三百人，屡败贼，会粮尽，凌阿以计拔营归。比贼觉，已入郡城矣。

　　蔡牵在沪尾速于登岸，独至郡城观望，踞舟中旬日不出。至十二月初五日，始出攻安平。初六日攻郡城。而郡城奉道檄备战守器械，增设栅门，内外布置亦渐以周密。惟变乱初经，民心惶惑。是日，贼既退，附郭居民挈家入城哄动，城门内外咸罢市。一日中数传贼入城。守城门官，有私易服散去者。守西关木城陈鸿禧，镇稿房鸿猷之弟也。鸿猷有异志，欲召禧以乱军心。诡言于总镇，急召入，天色晚，禧出不意，与众争赴城门，军装尽失。迨郊民男妇扶老携幼至，已闭不得入，相与哭，拥街衢，继喧传贼入木栅门，海口陷，益惶恐不知所为。都司许律斌屯兵草藔后；三郊总义首陈启良，探知木栅门扃锁如故，乃以三十兵请于都司，复与义首郭振春等分鸠义民八十名，协守木城，毕，即偕洪秀文夜启关，入白巡道。巡道急请总镇，鸿猷惧，遣禧出，赴木城，而所遗军装得通贼白旗，乃治鸿猷罪。巡道因是内防益密。自移镇城南，痛自抑损，收纳群策，城门渐次闭塞。惟开大西门，以通郊民。城坊栅门，轮夜固守。荒堆隘巷，严防放火。城上下巡行络绎，街市列炬夜明如昼。奸细虑无所容，卒不敢动。山贼逢三、六、九日必攻城，或连日出攻，俱以大炮击退。二十四日总镇会营分路出哨失利，贼杀千总薛元勋、总镇被困，吉凌阿趋至力救出。会浙闽水师提督李长庚统舟师至，困蔡牵于鹿耳门。二十五日，官军再出哨，把总郭建生伤亡。

　　十一年丙寅正月二日，贼攻大南门，既退，修卫炮十栅，盘获南坛僧澄潭。临讯，并供获林柏，皆约贼内应者。同日，置于法。初五日，水师会攻洲仔尾获匪船，金门镇许松年、澎湖协王得禄，由安平大港入，未刻，利风势，遽引军冲击，贼船中火礶，悉焦头烂额，被获余船退保洲仔尾，而山贼攻城愈迫。十六日黎明，分路至。义勇四面接应，伤亡八人。十八日，有言贼将以半夜拔营攻城，令都司许律斌移札木城。贼知有备，径向南鲲身陆路攻安平。有巡军骤见，发炮，众觉。据土墙，御以大炮，贼回攻大北、小北二门。二十一日，忽喧传内地大队兵至，收复洲仔尾。马太守随后入城。其言来自洲仔尾鬻槟榔者。巡道临视小北门，署中营吉凌阿领兵出哨，且设备，未几，贼大至，得不败。初，贼出攻，不敢迫城。后，皆薄城门，皆倚菻荼以避鎗炮。二月二日，巡道会伐菻荼，郊义首领众先出，知县薛志亮闻郊众出，督所部乡勇亦出。署中营吉凌阿、都司许律斌、守备护游击官赞朝等，俱以伐菻荼，出与郊众遇，众请攻洲仔尾，并言可复状。

　　嗣总镇至，众以告，总镇意决，遂下令郊众先行，过四仔社，有贼寮，焚之。贼奔归，比洲仔尾，得信，而近家之贼，以是日归寿福德神，其远贼在寮者，又毫无设备。而官军义勇突至，泊内港舟师亦登岸。贼急，施枪炮相拒。少顷，后面火起。巢穴既失，首应蔡牵伪授将军之周添受、陈番等，各逃命去。翌日，总镇统兵攻桶盘栈。贼首陈捧得洲仔尾败信，不战而溃。又翌日，总镇出哨大穆降，蔡牵知为山贼所误，于初六日暗谋脱身，官军力拒不得出，乃落帆放椗，夜遣人密驾杉板船探路，潜拔碇起帆，天色微明，不施枪炮，循前路急遁。兵船以起驾不及，尽发枪炮轰击，黑焰遮天，对面莫辨。贼船无捆（？）障蔽，得躲避冲出，计三十有八号。顺风而南。南路贼首陈捧，自初四日桶盘栈溃归，屡出战不利。十四日，再回埤，败走桃仔园，仍回生番社。吴维泗逃入逆船。有许姓绰号和尚者，贼据凤山时，为大股头，曾悬赏格购获。至是，与陈番以次擒献，皆伏诛。十二日，爱总镇会新到之延平协张良槐、北协金殿安、参将英琳等，领兵南下，次埤头。粤人探知，于十五日至埤城，迓总镇。守备陈名声、同知钱■〈雨上澍下〉俱至自内埔庄，与总镇会剿余贼。而凤山平。十六日，蔡牵复泊鹿耳门，仍避李提军去。二十一日，知府马夔陛至自嘉义。三月初一日，钦差将军赛冲阿入城。同日至者翼长参将庆熙、翼长游击如柏汀、漳龙道清华、平潭同知署直隶龙严州汪楠、布司经历候补建阳县丞邹贻诗、候补江西布司经历温邦达、理问范玉琳。初十日，将军劳义首凡十人。十四日，同知钱■〈雨上澍下〉至自埤头。四月二十五日，将军巡台北，驻嘉义。前卸事淡防厅胡应魁领乡勇冒险援郡城，阻兵嘉义南，北路既通，以嘉义令陈起鲲署凤山，胡应奎摄县事。五月十七日，蔡牵再入劫商船，报至，将军自嘉义回郡督战，值海涌，舟师不得前，将军怒。遣千总林青高持令箭出督。于是，福宁镇张见升、澎湖协王得禄，率众军直迫蔡牵。蔡牵急挥旗招众船冲浪。死无数。为六月一日。自是，蔡牵不复来。其先时战守员弁，各随功入奏。由将军奏者，有功义首分别给顶戴兼水师义首候补郎中吴春贵，加一级，纪录二次。廪生黄化鲤，以获许和尚，授训导。武生林玉和，以获陈番，授千总。俱载学志内军功题名。

　　其奉旨续查出力人员署凤山令陈起鲲、摄嘉义令胡应魁、典史任元举、台湾县学教谕郑兼才、训导黄对扬，皆由巡道保举；将军巡嘉义，则裁应魁；元举一名入奏；起鲲赏戴蓝翎，兼才、对扬以应升之缺升用。巡道庆保赏戴花翎，并给玉牌荷包，旋升本省臬司。以清华为台澎道。同知钱■〈雨上澍下〉赏戴花翎，擢知府，加道衔。知县薛志亮，赏给知州衔。总镇爱新泰，赏给云骑尉世职，以劳瘁殁沪尾，续至翼长武隆阿代焉。游击吉凌阿，升参将，病终官署。都司许律斌，赏戴花翎。千总林青高等，擢守备。道幕布司经历柯纬章，以同知升用。宋炳授知县。知府马夔升，以他事有旨撤回，调建宁府知府。高叔祥至病殁。前发戍杨廷理返自伊犁，奉旨驰驿继其任。蔡牵既遁去，李提军督水师穷追。十三年二月二十五日战于黑水外洋，几成擒，提军忽中炮身亡，事闻，上震悼，追封伯爵，赐谥壮烈，并赐祭葬，予专祠，命总镇王得禄提督浙闽水师。

　　十四年□月十七日，同提督邱良功连■〈舟宗〉南下，追蔡牵，遇于鱼山外，招集闽、浙两省护总兵孙大刚、护副将谢恩诏、参将陈登、护游击陈宝贵等各兵船，奋力追击。十八日，至黑水深洋，贼船节次击沉，遂并力攻蔡牵船。蔡牵及其妻并伙党数十人俱落水死。奏入，王得禄晋封子爵，赏给双眼花翎。邱良功晋封男爵，各赏赉有差。总督阿林保、巡抚张师诚，均从优议叙。巡抚加赏大小荷包等物，其余各官俱以次升用，或复原职，而海寇悉平。（道光十年四月初十日苏凤翔报）  
大学士九卿议覆公中堂福议奏（原题「沿革项下」）

