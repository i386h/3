<!-- { "loadSidebar": true } -->
　　四十九年，水提公黄奏：台有洪笼纠众，将为不轨。诏命台郡守万缉捕务获，虽获犯甚多，并无所谓洪笼者。五十一年，诸罗九芎林杨文麟、即挺光，其子杨光勋、杨马兄弟，争产起衅，各结党，一称天地会，一称雷公会。七、八月间械斗，斗六门把总陈和，前赴弹压，被戕。破案，遂籍杨家产，并捦获多人。逸犯杨虞、叶省、蔡福等，逃赴林爽文处，怂恿谋反，纠党多人，遂于是年十一月，在大里■〈木戈〉举事，攻陷大墩汛、彰化城，沿及鹿港即乘胜攻陷诸罗县城，遂攻府城，而凤山庄大田、庄锡舍等，亦响应，陷凤山城，旋攻府城。旬日之间，连陷三邑。其时贼势蚁聚蜂屯，郡城危如累卵。台镇柴带兵札住洲仔尾、三坎店，堵御北贼。澎湖游击蔡攀龙，带兵至，札住小南门、桶盘栈，堵御南贼。

　　五十二年春，水提公黄由郡城、陆提公任由鹿港，两路提兵到台。嗣闽督常、将军恒亦统大兵由鹿耳门起旱，委台镇柴克复诸罗。海坛镇郝克复凤山。未几，而诸罗被困孔棘，凤山再陷，南北贼合攻郡城，虽兵多将广，只堵御而未得进发。是年冬，诏中堂公福带领五起大将军，率侍卫，并各省劲旅，及四川屯练降番，齐进鹿港，一面迅攻大里■〈木戈〉贼巢，仍一面驰救诸罗，月余收复凤山，旋即来郡。时五十二年春也。自是而诸贼授首，地方渐次荡平。王师凯旋，列大宪筹办善后事宜，民得聊生矣。

　　不一、二年，又有白启，虽羽翼未成，隐有觊觎之意。时官弁留心访察，计擒其党而尽歼焉。又次年，阿秀旦在彰地面将谋叛逆。于是，台镇奎公，引十余骑，由山路星驰入贼巢，严搜贼，就捕伏诛。

　　六十年三月，彰化陈周全反。先是，凤邑陈光爱纠众攻石井，官弁擒戮。周全，其党与也，亡命北奔，以卖麦膏为缘，沿途煽惑同安人为乱。比至彰，即与其党陷城，入鹿港戕害文武官弁甚多。彰民随即倡义杀贼，周全及党伙各被擒解郡，分别处死。

　　后一、二年，嘉属贼匪陈锡宗、胡土猴杀害佳里兴巡检姜文炳，四处众匪云集，扰乱嘉地。台镇爱提兵往剿，势濒危急。幸一善鸣鎗者跟侍，速发一鎗，恰中锡宗毙命。于是，兵役勇往向前搜捕，而贼势衰微。不一月，亦即平靖。

　　蔡牵，海寇也。聚党数千人，夺商船数十艘，于沿海各省遗害甚烈。未乱以前，贼船常泊鹿港、鹿耳门、东港等处，围劫商船，索银及货物，不计其数。稍不如意，竟逐其舵工水手，而夺其船，或将船烧毁，火光灼天，见者、闻者，莫不惊愕失色。官弁只图固守，计无所施。蔡牵既饫鲸吞，遂萌虎视，思霸台湾一隅以自踞。因潜通山贼，肆布钱银，招集匪类，遂于嘉庆十年乙丑十一月攻凤城，陷县、戕官、杀弁。嘉邑贼亦响应蜂起，南北道途梗塞。蔡牵贼船亦拥至登陆，两路夹攻，郡城危殆，岌岌朝不谋夕。幸道宪庆、邑主薛，招募义勇，百出奇计保守。内地提镇率水陆官兵嗣至。大将军赛，调派大员征剿，渐次获贼安良。十一年正月，蔡牵等船奔窜外洋，二月，升子爵军门副将王，率师复洲仔尾，郡城稍安。五月，蔡牵贼船复入鹿耳门，将军赛亲到安平督战，诸将并力奋勇，蔡牵复拚命奔去。其余贼船，被官军烧毁，贼众焚死遍海，皆身如燔炙，并生擒斩首者不啻数千。全台悉平。

　　道光四年甲申十一月，凤邑复有杨良斌之乱，官弁一至，即奔窜至彰邑，被擒解郡，处以极刑；余党陆续捕获，分别处死，事平。

　　窃论台湾寇乱，始于朱一贵，其时台地新入版图，兵力尚属单微，愚民不知天命攸归，妄思窃踞，天戈一指，立即荡平，小丑伎俩，殊无足道。林爽文，劫牛巨盗也。因会匪蔓延，自恃大里■〈木戈〉人数众多，一举事而陷三县、两厅，动天下之兵，甚骇物厅。尔时，郡城所恃者，众志成城，尚有水道船艘可通，救援可至，故虽危无咎。独蔡牵之乱，以海寇暗通山贼，并力攻郡，四面受敌，实是猖獗，累卵之危，孰有逾于此者！幸荷圣朝鸿福，列宪悉心尽力锄暴救民，始得安全无患。陈周全以漏网余孽，稍一跳梁，即陷厅县，星星之火，遂致燎原，甚幸其时天沛霖雨，溪水涨满，道路泥泞，遗患不及嘉邑。而彰民即起义旗，官军亦速至，协力殄灭，是又其次者也。若陈锡宗，胡土猴等匪，不度时量力，以自取戾，身首异处，徒见愚妄耳。是于白启、阿秀旦、杨良斌辈，尤愚妄之甚者也。（道光九年十月二十日恩贡生林师圣、岁贡生陈肇昌同报）

　　（二）寇乱补遗

　　前条历叙叛贼，犹有所未尽。犹忆各厅县倡乱渠魁，若淡水之杨肇、高妈逵、林永春，嘉义之廖挂，凤山县之陈光爱、蔡先■〈忄与〉、洪降、李楠、邱栋、王文、王明、畲山、黄万福辈，其附和非一时，年月先后不能记忆，要皆蛾入火中、鱼游釜内，不久即身罹重辟、碎骨焚尸，洵足昭烱戒也夫。

　　又，记得北路漳泉械斗之时，凤邑楠仔坑有林龙、成虎等，用白布一幅，书姓名竖旗田中。邑主立即拿解军营，奉厦提督公黄、按察使司杨，将二犯支解，传送滋事本地方示众。此乾隆四十七年事也。（恩贡生林师圣、岁贡生陈肇昌续编）

　　（三）闽粤分类

　　康熙六十年，朱一贵之乱，有伪封国公杜君英者，粤之潮洲人也。其旗贼众最雄，闽之贼俱忿恨之。于是，合众攻君英。谚有云：十八国公灭杜是也。杀人盈城，尸首填塞街路，福安街下流水尽赤。君英败死，粤籍奔窜南路，合众藏匿一庄，曰「蛮蛮」。闻大兵至，起义旗，协攻闽贼有功。蒙赏顶戴累累，遂构圣恩亭于庄中。此闽粤分类之所由始也。

　　嗣后地方安靖，闽每欺粤，凡渡船、旅舍、中途多方搜索钱文。粤人积恨难忘，逢叛乱，粤合邻庄聚类蓄粮，闻警即藉义出庄扰乱闽之街市村庄，焚抢虏掠闽人妻女及耕牛、农具，衣服、钱银无算，拥为己有，仇怨益深。吴福生反时，闽受粤之报复已惨，至黄教之乱，荼毒闽人尤甚。粤大庄多种刺竹数重，培植茂盛，严禁剪伐，极其牢密。凡鸟鎗、竹箭无所施，外复深沟高垒，庄有隘门二，竖木为之。又用吊桥，有警即辘起固守，欲出斗则平置，归仍辘起。其完固甲于当时之郡城矣。林爽文反，南路粤人蹂躏庄市尤甚。贼首庄大田、庄锡舍等，合众力攻粤庄不得入，闽人被粤人擒杀极多。父母冻饿，兄弟妻子离散，不计其数。迨贼平，蒙大宪奏赐粤人职衔顶戴更盛。洎乎蔡牵、朱濆等贼船窜入台界，无论近而琅■〈王乔〉、东港、鹿耳门，远而鹿港、后垄、中港、鸡笼、艋舺、苏澳等处，南路粤人闻风登即多市海盐、抗租闭籴，云豫备军粮。迨贼船去，亦即交通、贸易、纳粟如故。此南路闽粤之大概也。

　　道光六年，彰邑饶平厝庄黄文润因失二小豚儿起衅，闽粤互相械斗，沿及嘉淡，日形猖獗，不可救止。水提许带内地官兵弹压不靖，淡水赖金门镇陈迅速追捕，彰赖鹿港厅主陛宪邓，嘉赖邑主陛宪王，或捕或抚，宽猛相济，闽浙制宪孙到台统辖节制，始得安戢。当是之时，人多料其必移祸于凤山，幸凤邑主陛宪杜善为安戢，地方晏然。淡属隔远，械斗颠末，耳目不能遍及，惟在其地者，乃能详悉。

　　窃论台地闽人多而粤人少，闽人散而粤人聚，闽人贪而愚，粤人狠而狡，故粤人常得逞志于闽人焉。每叛乱，多属闽人，而粤人每据上游，藉义肆毒生灵，甚于叛贼。且粤庄既多，储粮聚众，以竹为城，以甽为池，盘石之安，孰逾于此。闽人攻且退，复放耕牛、农具、衣服等物，散布于路以饵之。而伏人于僻近榛莾间，闽人利其有，大肆抢夺，伏起杀之。故闽人多死焉。其祸自朱逆叛乱以至于今，仇日以结，怨日以深，治时闽欺粤，乱时粤侮闽，率以为常，冤冤相报无已时。可胜道哉！甚冀当事者，留心调剂，防患未然，庶几无贻后祸耳！（道光九年十一月初十日恩贡生林师圣报）

　　（四）漳泉分类

　　漳泉分类，起自乾隆四十七年秋冬之际。彰化刺桐脚庄民林阿铿，因赌争较铜钱数文起衅，斗殴致命，邑门役贪婪索诈未遂，而不逞无赖之徒遂乘间散布谣言，耸恿激怒，人心惶惑。于是，村民有插居者，漳人及漳籍者移于漳庄。泉亦如之。各党其众，以神佛大旗为号。泉大书「泉兴」二字。漳大书「兴漳灭泉」四字。伐木为棍，斩竿为枪，菜刀、农具，持相斗杀。祸延诸罗，日甚一日。有业产者，给之食；有人丁者，出其众。抢杀焚毁，生民涂炭已极，官不能制。厦提督公黄、按察使司杨提兵来台，痛加搜捕、安抚。生员施彬、武举许国梁、职员翁云宽等，俱罹重罪，抄没家产。彰邑主焦伏法。诸邑主冷廉明，人心悦服，亦被议去官。台镇金、署安平协郑、台道穆、台府苏，各被参议有差。于是事平。

　　迨林爽文反，漳、泉仍各按剑相防。鹿港皆泉人也，杀贼首王芬，遂起义旗，以相掣肘。以故，鹿港水道行通，列宪提兵来台，由此起旱者甚众。然而漳泉之猜忌日以益深。

　　蔡牵犯郡，贼船败窜外洋。嘉庆十一年春，适有贼船数条窜鹿之王宫港口，水师游击带兵全营前赴守御，彰邑主派拨漳义民四旗协守。至鹿龙山寺，击鼓吹笳，有一泉人谩骂，语出不祥。漳义民怒，引鸟枪中之死焉。于是，鹿港骚动罢街，漳义民惧，奔入营盘内，泉人围之甚密，四面攻之未胜。是夜，闻鸡鸣，漳义民溃围突出，且战且走，互有杀伤。及逃命去，沿途遇泉人庄，悉焚之。火光四起。鹿无赖之徒，以竹竿缚布巾作旗，周麾大呼，漳人在鹿者咸股栗。越翌日，大甲牛骂头各处泉人提挈父母妻子奔入鹿港，积港盈衢，街众及居民暂安插于街中，与以饮食。幸陆提许统兵捕匪，札住嘉之涂库庄，距鹿港百余里，闻信星夜驰赴。众难民哀号震地，提督甚怜悯之，各给予口粮及茅竹之费，令其暂住海边。至是，人心稍定，俱得仍回故处。

　　嘉庆十四年四月十六日，风闻淡属中港后垄地方，泉人黄红妻与漳人蔡成通奸。黄红查知，将奸夫殴打，时中港后垄适有商船被匪船追赶冲岸，后垄泉人持械往救，中港泉人误认欲来寻殴。因此肇衅。于十一日，互纠众械斗。八月间，各处军役获犯审实严办。其事乃息。是年，彰捒东保尫仔社粤人黄增仔、林委伯，于九月初八日，挑米经过沙辘街，被漳人认杀。因而石冈仔东势角粤庄匪徒附和泉人，于初十日，焚烧漳庄廖姓茅屋，讹传泉粤之人欲引生番出山帮斗，官弁军役赶办，事急。

