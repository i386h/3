<!-- { "loadSidebar": true } -->
　　南都，春秋本吴地，无城邑可考。越灭吴，城长干。楚灭越，改金陵。秦灭楚，改秣陵，遂凿秦淮，时已有玄武湖。汉改丹阳郡。吴改建业，立都城八门，作太初宫，东凿清溪，西运渎，俱达秦淮，设朱雀航于大航门，犹今浮桥也。晋改为建康，以宰相领扬州牧，筑城于清溪东，临淮水上，号东府城，别旧治为西州城，以丹阳守为尹，宫城仍吴之旧，新作建康宫、大司马马。宋、齐、梁、陈因之。隋平陈，建康城邑俱废，于石头旁置蒋州，后又改为丹阳郡，而扬州治县移于江都。唐改为升州。南唐复为都。宋灭南唐，复升州建制，寻改建康府。后高宗驻跸，以府地为行宫，置留守。元即建康府治开省，故宫俱存。然则孙吴六朝宫城乃在汉府、珍珠河之间，武定桥为朱雀航处。南唐、宋行宫在今内桥，直对镇淮为御街。本朝宫城，则填东方燕雀湖为之，在旧城之外，惟聚宝、三山、石城三门仍旧，起通济右转至清凉，则皆新拓之，周九十三里，外垣倍焉。此南龙一统之始也。然城寥廓，有警不易守，钟鼓楼以北似可敛而缩之。
　　宫城填浮土而弃故墟，或疑其故。余谓，以堪舆家推之，则留都之胜似为左仙宫。境内山起摄山，右去则为临沂，而钟山其拇指根也。覆舟而西，鸡鸣、卢龙、直渎、石城而至于冶城，皆当埽之墟，流而不止，六代、唐、宋宫之，正当其覆败处。左武冈、云穴、青龙、石桅、天印、聚宝、天阙，而止于三山，咸环抱而无穴场。皇祖与青田辈亦熟筹之，历朝以来，都宫郡邑迁徙靡常，城隍墩堑填塞代有，以故洼池渠沼，满眼皆是，地脉尽泄，王气难收，六朝奄忽，有自来矣，欲尽弃之，则室庐衢市，人情重迁，不若退卸稍东，挨钟山而填燕雀。昔人谓：“池湖积水，四世不流。”又谓：“山高一丈，水深一尺。”故壅塞各土，承受完胎，免其腾漏，非无自也。但今入红门而右，山麓西走，斜插偏枯，当时若更东去四五里间，直金门南下之处，铺唇展席，余气隆起，正坐钟山，四顾静定，如船泊岸，留湖水旧城以为下手，此其居中得正又不啻百倍。
　　向余登清凉台，入门见巨井，僧云，此胭脂井也，问台城，则指前冈。今细考之，则知吴苑城据覆舟山之前，对宫门之后，而晋台城即吴苑为之。华林园在台城内，而临春、结绮、望仙皆华林园中阁，胭脂井在阁前。始知僧言之非也。宋造华林园在盛暑时，何尚之谏宜休息，帝曰：“小人常自曝背，不足为劳。”六朝君善谑而不善理多如此。
　　南京城中，巨室细家俱作竹篱门。盖自六朝时有之。《舆地志》云：“自宫门至朱雀桥作夹路，筑墙，瓦覆，或作竹篱，使男女异行。”又《宫苑记》：“旧京，南北两岸设篱门五十六所。邑之郊门也。”
　　出西安门，长安街斜掠西南而去，盖宫城缭垣之右原，如舞凤之翼，不与东齐，故街如之。而三山等逵道皆偏颇曲折，不甚方严，惟镇淮、内桥尚存御街之旧，余则四处方隅，时或眯目。
　　旧院有礼部篆籍，国初传流至今，方、练诸属入者皆绝无存，独黄公子澄有二三人，李仪制三才核而放之。院内俗不肯诣官，亦不易脱籍，今日某妓以事诣官，明日门前车马无一至者，虽破家必冫免人为之居间，裘马子弟娶一妓，各官司积蠹共窘吓之，非数百金亦不能脱。
　　大江入地丈余。南中之湿，非地卑也，乃境内水脉高，常浮地面，平地略洼一二尺，辄积水成池，故五六月霪潦得暑气搏之，湿热中人。四方至者，非疥则，即土著者不免，惟楼居稍却一二。
　　玄武湖大十数里，中洲为册库，以藏版籍，楼开东西牖，随日照之，得不蛀。初患鼠，赐督工老人毛姓者为土地乃安。非督册台省度支郎不得入其地。四山蘸翠，藕花满湖，香气袭人，月明之夕，游赏为最。
　　大报恩寺塔以藏唐僧所取舍利。神龙人兽，雕琢精工，世间无比。先是，三宝太监郑和西洋回，剩金钱百余万，乃敕侍郎黄立恭建之。琉璃九级，蜃吻鸱尾，皆埏埴成，不施寸木，照耀云日。内设篝灯百四十四，雨夜舍利光间出绕塔，人多见之。嘉靖末，雷火，宫殿俱毁。
　　秦始皇以望气者之言，凿钟阜，断长垅，以泄王气，故名秦淮。其源一出句容之华山，一出溧水东庐山，合源于方山埭，西流入城，至淮青桥乃与清溪合，缘南城而出水关。水上两岸人家，悬桩拓梁为河房、水阁，雕栏画槛，南北掩映。夏水初阔，苏、常游山船百十只，至中流，箫鼓士女阗骈，阁上舟中者彼此更相觑为景。盖酒家烟月之趣，商女花树之词，良不减昔时所咏。
　　牛首山寺西厢门有一窍，塔影入焉，见佛桌帷上，乃是倒挂，栏铃瓦，色相俨然，其傍树影又直立，可异也。然塔本西方创，故多异。余台双帻塔影乃落黄泥塘中，隔烟火三里，立塘畔，见影不见塔。近始为塘畔人家填塞之。又观《呈史》云：“泗州僧伽塔，一日影见于城中民家。”又《辍耕录》云：“松江城中有四塔，夏监运家在其东，而日出时，有一塔影长五寸，倒悬西壁上。”又《夷坚续志》云：“南雄延庆寺有三塔影，不以阴晴见，一倒影，二悬影，向上，如见人家厅堂上，主科名，见房厕，则凶。”此皆理之不可晓者。
　　凤阳龙兴之地，当时乃不建城郭。或谓，堪舆家以此地皇陵所奠，于城郭不宜。或又谓，圣祖念汤沐地，民力困于战争之后，不暇及也。然观汉高祖诛秦灭项，建都长安，亦不造城，而止作缭垣，周三百里。至惠帝始城长安。
　　吕梁洪石齿廉利，嘉、隆间，黄河涨，石渐入水，止水上盘涡。余癸酉上春官时犹及见之。至于丑涨甚，则盘涡亦无矣。今河渐涨，堤渐高，行堤上人与行徐州城等。若黄河年年如此，则自开辟以来，今不且在半天乎？何不涨于昔而涨于今也？向思之，不得其故，及今行遍宇内，始穷山川源委而悉之。盖此乃中龙过脉处也。泰山为中龙之委，自荆山大干生，至六蓼遂落平洋，牵连冈阜，至徐、邳过脉，北去而起泰山。黄河源流，泰山之北至直沽入海，此特泗水一派，浮流两洪之上耳。隋时，炀帝幸江都，引黄河入汴、泗，河始流断，龙脉隔泰山而北之，然中龙脉王伏地而行，河水流地上，毕竟不能断绝其脉。而地脉之起伏有时，今此数十年正当其起也。脉｛汾土｝涌而起，故河身日擎捧而高，此岂铁埽帚、滚江龙之所能刷而低之乎？为此策者，真儿戏见也。过数十年后，地脉既伏，沙泥自去，河身自陷下耳。或谓：“地脉何以知其起伏？”曰：“济水昔行地上，王莽时伏地而行，遂至今不改，至趵突方穴而出，非耶？堪舆家指地坟而起者为吉，正谓下有气脉耳。”此理向无人识，须与通天地人者一抵掌。
　　清江板闸之外，乃淮河之身而黄河之委也。黄、淮合处，水南清北黄，嘉靖末年犹及见之。隆、万来，黄高势陡，遂闯入淮身之内。淮缩避黄，返浸泗、湖，水遂及祖陵明楼之下，而王公堤一线障河不使南，淮民百万，岌岌鱼鳖。余丁亥冬过淮，适值行河省臣常且至，因预与淮父老讲求之，上溯泗陵，下海口，始悉颠末，谓非另造一支河不可，众闻咋舌云：“黄河可造乎？”真落落难合也。余为析其故。桃源三叉庙有老黄河故道，武宗南幸，欲两岸牵挽龙舟，始塞泯之，今遗身犹隐隐存。若从此挑一河，与今河深阔齐，直至草湾，放淮水与之合，祖陵与淮城自无恙。欲浚海口者，非也。海口二百里，从何浚？且海口比河低甚，非海口罪。因为疏上之，而总河大臣与省臣谓余侵其事，百方阻不行。十年后余入太仆时，祖陵且坏，直指发其事，河臣削籍待罪，司空氏始悔余言之不用也。复遣省臣行视之，仍依余言，仅于入口处稍改，从上流黄坝口入，渔沟以东，与余前疏同，毕竟另造一黄河，费近百万。河成，淮出矣，方报浚，而黄河一夕南徙，又决黄固口一千二百余丈，下雎宁，当事者又恐徐、邳流竭，为运道梗，议浚议塞，漕河两大臣言人人殊。今尚筑舍道傍也。
　　黄河之冲，止利卷埽而不利堤石，盖河性遇疏软则过，遇坚实则斗。非不惜埽把之冲去也，计一埽足资一岁冲刷而止，明以一岁去此埽而护此堤也，来岁则再计耳。若堤以石，石不受水，水不让石，其首激如山，遂穿入石下，土去而石遂崩矣。余见近督河者所作石堤往往如此，而常自护过，不肯以为非。
　　淮、扬一带，扬州、仪真、泰兴、通州、如皋、海门地势高，湖水不侵，泰州、高邮、兴化、宝应、盐城五郡邑如釜底，湖之壑也，所幸一漕堤障之。此堤始自宋天禧转运使张纶，因汉陈登故迹，就中筑堤界水，堤以西汇而为湖，以受天长、凤阳诸水，繇瓜、仪以达于江，为南北通衢，堤以东画疆为田，因田为沟，五州县共称沃壤。起邵伯，北抵宝应，盖三百四十里而遥，原未有闸也，隆庆末岁，水堤决，乃就堤建闸，实下五尺，空其上以度水之溢者，名减水闸，共三十六座。然一座阔五丈，则沿堤加三十六决口，是每次决水共一百八十丈而阔也，虽运济而田为壑矣。所赖以氵猪止射阳、广洋诸湖，出止丁溪、白驹、庙湾、石达四口耳。近射阳已涨与田等，它水者可知。丁溪、白驹二场，建闸修渠，金钱以万计，不两年为灶丁阴坏之。又盐城民惑于堪舆之言，石达之闸启闭亦虚，止庙湾一线通海耳。近因淮溢陵寝，泗人告急，议者欲毁高堰，从海口道淮，以周桥之水从子婴沟入，武墩之水从泾河入，高良涧之水从汜光湖入，尚幸主议者见其难而中止耳。若从其请，欲尽从庙湾一线出，则高宝五郡邑沮洳昏垫之民永无平陆之期，畎亩赋税公私不将尽废矣乎！五郡邑水田额粮亦不少，泰州五万二千三百石，高邮二万九千九百石，兴化五万六百石，宝应一万二百七十石。
