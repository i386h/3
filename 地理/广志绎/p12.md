<!-- { "loadSidebar": true } -->
　　倭寇浙始丁未，止辛酉。破黄崦、仙居、慈、昌国、临山、｛郭｝衢、石浦、青村、柞林、吴淞诸卫县，围余姚、海宁、上海、平湖、海盐、台州诸郡县。十五年间，督抚踵死。盖前此皆仓卒无备，至壬子王公齿始练兵选将，得俞大猷、汤克宽、卢镗等，焚之于补陀，击之于太仓，杀萧显，败尹凤，浙人始知兵。甲寅，齿去而代者非人，又复蹂躏，仅得王江泾之捷。丙辰，胡公宗宪雄行阔略，始败之于皂林，击之于梁庄，杀徐海，擒麻叶，降王直、毛海峰。而谭公纶与戚继光、刘显相继至，又有白水洋之捷，崇明沙之捷，浙人始力能胜倭，志在杀倭，至今称南兵，皆其遗也。故论浙中倭功，当首祠胡公、谭公以及俞、汤、卢、刘、戚等。而戚功在闽，其方略又出诸将之上。似此名将，又何可得而抑厄之使愤懑死，安得不解壮士之体。为此厉阶者谁耶？
　　张公经之逮，逮示至，而王江泾捷，斩获且数千，竟不赎，与魏司马宁夏事同。魏犹半出上怒，张则全自赵文华陷之也。世庙时，张半洲、杨魏村、曾石塘之死，读其事，泪数行下。张犹自处稍乖，杨、曾全无罪。
　　江右，江以章、贡为大，泽以彭蠡为阔，十三郡水皆归焉，总会于九江而出，大姑、小姑二山拦扼之，此山川之最胜，亦都会之天成也。大姑在府城东南湖中，小姑在彭泽北百里，皆谓其四面洪涛，屹然独耸。而俗乃以“孤”为“姑”，谓是二女之精，江侧有彭郎矶，遂谓彭郎者小姑婿也。欧阳永叔云：“余过小孤山，庙像乃一妇人，而敕额为圣母。”岂止俚俗之谬耶？
　　江右洞天福地，如庐山在南康西北二十里，古名南障，世传周武王时，匡俗兄弟七人结庐隐于此。叠障九层，周五百余里，山有五老峰、三石梁、竹林寺，《道书》第八洞天。虎溪在九江城南，晋惠远在东林送客过此，虎辄鸣号，一日送道士陆修静，不觉过溪，相与大笑。《道书》以为七十二福地之一。豫章西山乃省会最胜处，其势与庐岳等，山在大江之外三十里，一名厌原山，《道书》第十二柱宝极真之天，古今仙踪最多。初济江十里有盘石，名石头津，自石头西行，有梅福学仙处，名梅岭，岭之南，有葛仙翁炼丹处，名葛仙峰，峰之上，有洪崖先生乘鸾憩处，名鸾冈，冈之西，有王子控鹤处，名鹤岭，岭之畔，有萧史游处，史大萧小萧峰，亦名萧仙坛，又有水出山椒，名吴源，高下十堰，溉田万余顷。麻姑山在建昌城西南十里，山有五老、万寿等峰，麓有桃花源，其前第二谷，水飞流而下，有瀑布二百余尺，世传麻姑得道，其坛有颜鲁公书碣，《道书》丹霞小有洞天。阁皂山在临江府六十里，山形如阁，色如皂，相传汉张道陵、晋丁令威、葛孝先皆尝修炼于此。山有凌云峰、漱玉泉、磨剑池，《道书》第三十三福地。龙虎山在贵溪西南八十里，高峰插云，两崖对峙，若龙虎然。汉张良八世孙张道陵修炼之所，《道书》三十二福地也。道陵道成，去蜀之青城山杀鬼上升。今山中亦有飞升台。其所遗经符章与剑印以授子孙，代号天师，阅世之后，多有灵验。说者谓其印剑之神，非子孙道术也。县南亦有鬼谷山、鬼谷洞，周围四里，有苏秦台、张仪井，亦《道书》第十五洞天。
　　江右讲学之盛始于朱、陆二先生，鹅湖、白鹿，兴起斯文。本朝则康斋吴先生与弼、敬斋胡先生居仁、东白张先生元祯、一峰罗先生伦，各立门墙，龙翔凤起。最后阳明先生发良知之说，左朱右陆，而先生勋名盛在江右，古今儒者有体有用无能过之，故江右又翕然一以良知为宗，弁髦诸前辈讲解，其在于今，可谓家孔孟而人阳明矣。第鱼目鼠璞，何地无之，后之为阳明之学者，江右以吉水、安福、于江为盛。于江独以广大为法门，人情厌拘检而乐纵诞，则阳浮慕其名于此而阴用学术于彼者，未有不藉口者也。德清许司马孚远尝著论曰：国家崇正学，国初迄弘、正之间，人才彬彬，当时学者稍滞旧闻，不达天德，拘固支离，容或所不免，故江门、姚江之学相继而兴。江门以静养为务，姚江以良知为宗，其要，使人反求而得诸本心而后达于人伦事物之际，补偏救弊，其旨归与宋儒未远也。江门之派至增城而浸晦，姚江之派复分为三：吉州仅守其传，淮南亢而高之，山阴圆而通之。而亢与圆者又各有其流弊，颜、梁之徒本于亢而流于肆，于江之学出于亢而入于圆。其后姚安者出，合圆与肆而纵横其间，始于怪僻，卒于悖乱，盖学之大变也。德清曾守于江，其言当不谬。
　　江、浙、闽三处，人稠地狭，总之不足以当中原之一省，故身不有技则口不糊，足不出外则技不售。惟江右尤甚，而其士商工贾，谭天悬河，又人人辩足以济之。又其出也，能不事子母本，徒张空拳以笼百务，虚往实归，如堪舆、星相、医卜、轮舆、梓匠之类，非有盐商、木客、筐丝、聚宝之业也。故作客莫如江右，而江右又莫如抚州。余备兵澜沧，视云南全省，抚人居什之五六，初犹以为商贩，止城市也。既而察之，土府、土州，凡猡不能自致于有司者，乡村间徵输里役，无非抚人为之矣。然犹以为内地也。及遣人抚缅，取其途经酋长姓名回，自永蛙以至缅莽，地经万里、行阅两月，虽异域怪族，但有一聚落，其酋长头目无非抚人为之矣。所不外游而安家食，俗淳朴而易治者，独广信耳。
　　江右俗力本务啬，其性习勤偷而安简朴，盖为齿繁土瘠，其人皆有愁苦之思焉。又其俗善积蓄，技业人归，计妻孥几口之家，岁用谷粟几多，解橐中装Ａ１２入之，必取足费，家无廪，则床头瓶罂无非菽粟者，余则以治缝浣、了征输，绝不作鲜衣怒马、燕宴戏剧之用。即囊无资斧者，且暂逋亲邻，计足糊家人口，则十余日而男子又告行矣。以故大荒无饥民，游子无内雇，盖忧生务本，俗之至美，是犹有《蟋蟀》、《流火》之风焉。若中原人，岁余十斛粟则买一舟乘之，不则，醵饮而赌且淫焉，不尽不已也。
　　江右俗以门第为重，其列版籍以国初黄册为准，其坊厢乡都里长，咸用古册内祖宗旧名，子孙顶其役不易其名也。家虽贫穷，积逋甚，然尚有丁在，则必百方勉力，众擎之，不肯以里排长与他家，与则恐他人侮且笑之。其新发产殷富之家，纵贫者不敢逊让。余台亦有此俗，然下乡近海则然，上乡山居者则否。
　　江右素称治安之区。正德六年，诸郡县盗贼蜂起，赣州、南安有华林寨、码瑙寨贼，其后，抚州有东乡贼，饶州有桃源洞贼。其始，行劫村落，官府捕之急，遂窜匿山谷，据险立寨。其渠魁姓名不甚著，公移止称某地贼，官兵讨之定，抚之不从。赣贼执参政赵士贤，华林贼攻破瑞州，江右大震。事闻，命都御史陈金总戎务，檄宪副周宪讨华林贼，兵败死之，乃檄田州等府狼兵协诸路官兵进剿。其土酋岑猛等多骄横无节制，金姑息之，又檄按察使王秩、知府李承勋同剿，勋招降贼黄奇置麾下，以计破华林贼，遂移兵击码瑙、东乡，皆平之。惟桃源尚猖獗，然见诸寨平，又畏狼兵悍，遂乞降，后复叛，入徽、衢等处，金复督兵追袭，浙东兵夹击之，乃平。大都江西之盗，始终以招抚为害云。
　　乾一、坤二、离三、震四之类，俗称乳名，江右无一家一人而非是者，然用以记行第、联族属、次长幼之序最佳。至于书券治讼，自有正名，亦故不用而专用此，不知其解。故直指谳狱，惟江右为难，爰书中皆此等姓名，其重辟大盗，连篇累牍者，视前则混后，据后则失前，且不独一牍也，又有他人他事亦与此同名类姓者，甚不便于简阅。亡当也。
　　铁柱宫乃旌阳许真君锁蛟处也。旌阳弃官归豫章，视其地为浮洲，蛟螭所穴，乃以神术觅蛟精于太守宫中诛逐之，入此井中，铸铁为柱，下施八索，钩锁地脉，以屏水娇。誓曰：“铁柱系红舟，万年永不休，后有兴谋者，终身不到头。”又曰：“天下大乱，此处天忧，天下大旱，此处薄收。”其井水黑色，深莫测，与江水相消长。余以四月过之，泥淖涨与地平。真人又谓，赣江百怪丛居，虑为后害，复铸铁柱二十，在子城南亦以铁索縻之，永镇蛟蜃。然江右所称蛟迹非一，如丰城城东西有二蛟穴，其中积水，四时不竭，旧传蛟精常蛰于此，旌阳以符咒逐之。饶州城南江中有蛟穴，五日，乡人于此竞渡，俗称怀蛟水。都昌县有蛇骨洲，晋永嘉中，长蛇二十余丈断道吸人，旌阳杀蛇聚骨成洲。县北亦有旌阳磨剑池。奉新县有镇蛟石，在延真观内，亦旧传旌阳逐蛟入穴，以巨石书符压之，今石碣尚存。其地亦有旌阳试剑石。宁州东隔水一里有磨剑池，亦旌阳逐蛟处。建昌县有七靖井，其地黄龙山有蛟为渊，辄作洪水，旌阳擒之，钉于石壁，法北斗穿七井镇之，曰：“海昏之地，府属当阳，南昌之州，龙安之场，上缭、艾县，古城之冈，地连蛇穴，寻截川江，占其地土，防民之殃，于今立靖，万古吉祥。”
　　龙沙在豫章城北，江水之滨，白沙涌起，堆阜高峻，其形如龙，俗为重九登高处。旧有谶云：“龙沙高过城，江南出圣人。”今沙过城十余年矣。昔许旌阳斩蛟，蛟子逸去，散游鄱湖，弟子请悉诛之，旌阳曰：“吾去后一千一百二十□年，岁在三丙，五陵之内，当有八百地仙出，自能诛之，毋劳今日尽也。”今正当三丙间，去其岁不及二十年，又有龙沙之应。《昙阳子记》亦云：“五陵为教主，古月一孤峰。”意其所谓圣人者，神仙之流与。
　　滕王阁，府城西章江门城上其故址也。西临大江，唐高祖子元婴都督洪州，阁成命至，封滕王，故以名。后阎伯屿重修，因九日宴宾客，欲夸其婿吴子章之文，令夙构之，时王勃省父至马当，去南昌七百里，水神告之故，且助以风，一夕而至，预会。阎请诸宾序之，皆辞，且及章，勃乃不辞而赋，阎不悦，令吏给笔札候之，得句辄报，至“落霞孤鹜”，叹曰：“此天才也。”后又有王绪为赋，王仲舒为记，故韩退之称三王之文。
　　徐孺子祠在东湖小洲上。记云：“章小经南昌城西，历白社，其西有孺子墓，又北历南塘，其东为东湖，湖南小洲上有孺子宅，号孺子台。吴太守徐熙于墓隧种松，太守谢景于墓侧立碑，晋太守夏侯嵩于碑旁立思贤亭，至拓跋魏时谓之聘君亭，今亭尚存，而湖南小洲世不知其尝为孺子宅，又尝为台也。余为太守之明年，始即其地结茅为祠，图孺子像，祠以中牢，率州之人拜焉。”此曾子固笔也。苏云卿祠亦在百花洲上，以配徐孺子。
