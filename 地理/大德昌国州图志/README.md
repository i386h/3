<!-- { "loadSidebar": true } -->
大德昌国州图志　(元)冯福京修　(元)郭荐纂

　
目录
　序 
　卷一
　　叙州一
　　　沿革 
　　　境土 
　　　风俗 
　　　公宇 
　　　城郭 
　　　城门 
　　　坊巷 
　　　社稷 
　　　城隍 
　　　仓局   
　卷二
　　叙州二
　　　学校
　　　　贡士庄 
　　　　翁洲书院 
　　　　岱山书院  
　　　医学 
　　　义庄 
　　　社仓 
　　　囚粮 
　　　乡村  
　卷三
　　叙赋
　　　户口 
　　　田粮 
　　　食盐 
　　　渔盐 
　　　酒课 
　　　茶课 
　　　历本钱 
　　　沙鱼皮 
　　　狸皮 
　　　鱼鳔 
　　　税课  
　卷四
　　叙山
　　　山  
　　叙水
　　　水 
　　　桥梁 
　　　津渡 
　　　井 
　　　（石契）堰  
　　叙物产
　　　五谷 
　　　布帛 
　　　禽类 
　　　海族 
　　　河塘鱼 
　　　畜类 
　　　兽类 
　　　花类 
　　　果实 
　　　竹类 
　　　药类 
　　　蔬菜 
　　　木类   
　卷五
　　叙官
　　　州官 
　　　巡捕司 
　　　僧正司 
　　　盐司 
　　　巡检司 
　　　税使司 
　　　医提领所   
　卷六
　　叙人
　　　进士题名 
　　　名贤
　　　　任弈 
　　　　徐浩 
　　　　俞勉 
　　　　郭受 
　　　　薛寘 
　　　　应傃 
　　　　徐愿 
　　　　孙枝 
　　　　应（彳繇） 
　　　　余天锡 
　　　　余天任 
　　　　赵时恪 
　　　　任严 
　　　　王文贯  
　　　名宦
　　　　王安石 
　　　　柳永 
　　　　史浩 
　　　　葛洪    
　卷七 
　　叙祠 
　　　寺院
　　　　宝陀寺 
　　　　普慈寺 
　　　　吉祥寺 
　　　　延福寺 
　　　　万寿寺 
　　　　兴善寺 
　　　　回峰寺 
　　　　隆教寺 
　　　　祖印寺 
　　　　保宁寺 
　　　　潭石广福寺 
　　　　华云寺 
　　　　普明寺 
　　　　资福寺 
　　　　封崇寺 
　　　　保安寺 
　　　　广福寺 
　　　　翠萝寺 
　　　　化城寺 
　　　　普济寺 
　　　　梵慧寺 
　　　　超果寺  
　　　宫观
　　　　道隆观
　　　　东岳行宫
　　　　真武宫
　　　　祠山行宫
　　　　蓬莱集仙道院 
　　　庙宇 
　　　　惠应庙 
　　　　隋炀帝庙 
　　　　徐偃王庙 
　　　　关王庙 
　　　　陈大王庙 
　　　　黄公祠 
　　　　烈港庙 



昌国州图志前序
史所以传信传而不信不如亡史故作史者必擅三者之长曰学曰识曰才而后能传信于天下盖非学无以通古今之世变非识无以明事理之精微非才无以措（褎去禾改矛）贬之笔削三者阙一不敢登此职焉然而有天子之史有诸侯之史晋之乘楚之梼杌鲁之春秋是诸侯之史也后世因之郡各有志所以备天子史官之采录亦岂可易为哉若昔素王刑赏二百四十二年列国之君臣游夏且不能赞一辞司马氏以良史才而作史记议者犹谓十二诸侯年表为殽乱于圣经然则侯邦之志亦以记事纂言也而可易为哉往宋末运人主好谀宰相导谀士大夫习谀内外遂以成风操史笔者多患得患失之夫希合顾望不惟泯其实以诬公朝之是非抑且驾其虚以骋私意之向背故光宁理三朝之史皆权臣党与之芜辞而郡县闲一时之志亦侯牧夸张之诞笔今宋史既与国偕亡惟志书之见于郡县闲者版籍所计或以寡为多风土所宜或以亡为有形势所在或以险为夷贡赋所出或以俭为泰评人物则多过情之誉陈民风则少退抑之辞妆饰富丽竞为美观详核其实百无一二苟上之人按其图数其贡流毒贻害可胜言哉昔萧何入关收秦图籍文书具知虚实险要用以相汉厥功茂焉藉使今世或有踵萧何之智信往宋所存之记载责其实于天下郡国岂不败乃公事余益以悲世变之至宋独图书史籍一事凿空驾伪顾不如秦之犹为务实而且贻祸于来世苍生也昌国中海而处由县升州而州志不作此固仆厮吏不知稽古之务而为士者亦有罪焉余来首访图经徒起文献不足之叹越岁余始于里民购得其籍大率浮夸如前所云议欲刊削且书混一以来之沿革既以授州之文学士属余往吴中此事中辍今瓜戍已踰滞留卧疾岂其机乎乃趣学官捃摭旧载芟其芜黜其不实定为传信之书使州之阙文者于所补以俟掌建邦之六典者采焉故序作史之大略与异时文胜其质之流弊俾二三子知所决择而复有以告之孔子曰吾犹及史之阙文也呜呼史阙则纪纲将板荡而无稽矣是岂斯民之幸圣人犹幸阙文之及见者盖逆知他日诸侯恶其籍之害已而去之也今余于旧志得之既难本复无二二三子不亟图之余幸而受代则是籍之存于有司者几矣呜呼犹欲及于阙文得乎大德戊戌七月朔日潼川冯福京序
昌国州图志卷一
宋元四明六志弟四十六
元冯福京等撰
　叙州一
　　沿革
州在东海西星纪之次牵牛婺女之分野昔夏后氏帝少康所封庶子于越之地至越句践灭吴获夫差欲使居甬东君百家杜预云句章县东海中州也国语以为甬句东注云句章海口外州今州有甬东村是已由秦历汉属鄮县唐开元二十六年以鄮县置明州领县四曰翁山今之昌国也立县始于唐五代时改鄮为鄞则又属鄞往宋端拱二年始置盐场熙宁六年部使者以蓬莱安期富都三乡居大海中期会不时置尉主斗讼之事既而创县名为昌国意其东控日本北接登莱南亘瓯闽西通吴会实海中之巨障足以昌壮国势焉八年又益以定海县之金塘乡绍兴十三年户部员外郎沈麟编类民籍户计万余而丁口再倍德佑二年丙子三月圣朝混一令中书左丞行浙东道宣慰使哈巴岱提师压境遂归附焉是为至元十三年县仍旧至元十五年二月朝廷谓海道险要升县为州以重其任时刘思义授宣武将军达噜噶齐以州印来领州事当混一之初人心帖泰实嘉赖之至元十七年复置县隶于州二十七年县仍废止单州焉
　　境土
州所辖四乡一十九都与州通陆仅富都乡九都而已金塘四都在州之西南安期三都在州之东南蓬莱三都在州之东北星罗棋布全赖舟楫之利以通旧志皆以潮数约其里之远近然海而际天未可以里计今姑存之
东西五百里南北三百里西南至本路三百五里
东五潮至西庄石马山与高丽国分界
南五潮至龙屿与象山县分界
西一潮至蛟门山与定海县分界
北五潮至大七山与平江路分界
东南三潮至韭山与象山县分界
西南二潮至三山与定海县分界
东北五潮至神前壁下与海州分界
西北三潮至滩山与嘉兴路分界
　　风俗
壤地褊小又皆斥卤谷粟丝枲之产虽微渔盐舟楫之利甚溥无恒产而有恒心者惟士为能风声气习有于越之俗焉
　　公宇
州治【坐镇鳌山下山自北来为龙峰蜿蜒南走突而小峰州治据其麓】 
州门
中门
厅
镇鳌堂【厅后中堂】 
敬简斋【厅事后西偏】 
吏目司
架阁司
吏舍
蓬莱道院【厅东偏】 
爱莲堂【州治东偏前有莲池】 
拂云亭【州治后山】 
海光亭【拂云亭之上】
　　城郭
州城周广五里
　　城门六所
重门击柝以待暴客则封域之有扃键尚矣旧无之升州后所创也
东江门【东隅】 　　西门【西隅】 
南门【南隅】 　　　上荣门【北隅】 
舟山门【西南隅】 　艮门【东北隅旧名虞家桥】
　　坊巷
申义坊【学所从入即州学讲堂扁而名】 
平近坊【州治东】 
清晏坊【州治西】 
诗礼坊【州治东】 
首登坊【州之东】 
联桂坊【州治北往宋嘉定闲为赵时恪时慥兄弟登第立】 
神童坊【上荣往宋嘉熙闲为应翔孙试中童科立】 
德政坊【旧名拱星州之北】 
德星坊【州西南】 
图南坊【南门】 
惠应坊【城隍庙从入】 
中洲坊【正监门】 
教爱坊【巿桥西为民救母病立】 
印元坊【巿桥之左】 
兴行坊【巿桥东为民救父病立】 
登朝坊【巿桥之右】 
西上坊【西门外】 
德麟坊【旧丞厅南今废】 
信麟坊【旧丞厅西】 
甬东坊【甬东今废】 
东明坊【东江今废】
　　社稷
坛在州西门外去州一百步
　　城隍
庙在州南世传茹侯维庙之神今州有茹侯村则侯乡人也侯英烈忠毅至今父老能言之往宋建炎闲赐惠应庙额
　　仓局
永丰仓旧系往宋县丞厅至元十七年升州遂为县治县既废改为仓专以储本州岛官民田所纳之租海上诸镇守司附州稍近者军士于此支给月粮大德二年春令中书左丞行浙东道宣慰使镇遏海道到州谓仓之四顾人户颇疏乃理中厅五闲为仓屋两廊析为军营后堂以处镇守官于是仓营杂处盖以备不虞
仓使一人【本州岛设】 
官盐局至元二十七年以系官房舍一闲为之在中洲坊之北
使副各一人【本州岛设】
昌国州图志卷二
宋元四明六志弟四十七
元冯福京等撰
　叙州二
　　学校
