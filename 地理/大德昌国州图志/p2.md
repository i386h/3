<!-- { "loadSidebar": true } -->
学旧在州东一百步往宋熙宁八年令张懿文所建元佑七年簿尉顾复经又徙而东四十步淳熙十六年令王阮徙于丞厅之南役未竟去官令钱棣继其后始克有成嘉定甲申令赵大忠葺治增益然始创之规逼仄环学皆水终不能有所展拓絜斋袁燮记【阐斯道之奥发是心之良而辅成国家之风教者其惟学乎夫学之于人犹食之有谷粟衣之有桑麻也是岂可一日阙哉四明之有昌国海中一岛也厥地甚狭矣而士生其闲俊敏逸群修洁自将者时时有之其质美矣加以切磋培植之功孰得而御之前乎此非无贤令也而教养一事多阙而不备岂不知当务之为急切哉或者其兴若废与兵刑财用不同非有朝廷之威命大吏之督责姑徐徐焉未见其戾故虽有所兴为不过一二焉而止其势然也若夫发于诚心无所畏避而自为之其度越他人顾不远哉今承议郎赵侯清献公之裔孙也典型犹在喟然兴叹曰事岂有不可为者哉力或不足痛节冗费可也检柅奸吏毋俾渗漏可也义所当为勇于必为可也士有余力资以为助可也如是而后其用乃足左之右之莫不如志而建学之规模亦在其中矣或因其故而葺治之或创改焉而增益之曰殿曰堂屹然中居曰斋曰序翼然旁列门庭由是壮焉像设由是崇焉祭器祭服由是作焉廪廥以储之垣墉以卫之承学之士皆得优游涵泳其中又从而课焉试焉以警厉之鸢飞鱼跃咸受其赐无有终极可不谓善于其职乎且南安一小郡耳而东坡苏公记学之成称其甲于江西礼殿讲堂视夫邦君之居典领得人能使其居有侐理固然也今侯之所为其亦若是也夫虽然侯之设心非独兹事也严祈报之典则冢土是崇恤穷乏之民则委积是丰户籍之核所以窒欺伪也海步之就与夫岭路之夷又所以便往来也凡有益于民者是究是图如恐不及矧为礼义教化之宫其汲汲也宜如之何侯名大忠三衢人擢进士科居官所至可纪无忝厥祖矣余是以深美之】 归附后升县为州学亦随之至元十七年各道设提学司实五品官遂借拟教授董学事至元二十九年省府例以下州不设教授止存正录
学官二员
学正
学录
儒户五十八户
【至元二十七年抄定之数其时强有力之司存者颇多闲有逃而之彼者今虽欲归儒非申请于上不可】 
圣旨长生天气力里大福荫护助里皇帝圣旨据尚书省奏江淮等处秀才乞免杂泛差役事准奏今后在籍秀才做买卖纳商税种田纳地税其余一切杂泛差役并行蠲免所在官司常加存恤仍禁约使臣人等毋得于庙学内安下非理骚扰准此至元二十五年十一月日上天眷命皇帝圣旨谕中外百司官吏人等孔子之道垂宪万世有国家者所当崇奉曲阜林庙上都大都诸路府州县邑应设庙学书院照依世祖皇帝圣旨禁约诸官员使臣军马毋得于内安下或聚集理问词讼亵渎饮宴工役造作收贮官物其赡学地土产业及贡士庄诸人毋得侵夺所出钱粮以供春秋二丁朔望祭祀及师生廪膳贫寒老病之士为众所尊敬者月支米粮优恤养赡庙宇损坏随即修完作养后进严加训诲讲习道艺务要成材若德行文学超出时辈者有司保举肃政廉访司体覆相同以备选用本路总管府提举儒学肃政廉访司宣明教化勉励学校凡庙学公事诸人毋得阻扰据合行儒人事理照依已降圣旨施行彼或恃此非理妄行国有常宪宁不为惧宜令准此至元三十一年七月朔日
大成殿三闲自迁学后殿宇颓圯往宋淳佑丁未令沈叡重建郡人尚书王应麟记【淳佑纪元之六年圣上首善崇化以风四方绿字穗书敷贲廱頖庠声序音丕冒日出昌国大夫沈叡始至谒校宫时礼殿之建适六十祀矣朽蠹弗葺诸生进而言曰学肇基于县治之东淳熙闲王令阮迁于芙蓉洲西挹秀涵清气势闳伟俊人魁士含章挺生道原文脉实系兹殿盍鼎新之对（昜□）云汉作人之休德君曰承流宣化职也敢不祗若啬用鸠工士欢趍之参预应公嘉其意谂帅守颜公佐以郡少府钱经始于明年暮春越季夏殿成般尔献巧枚枚弈弈貌像惟肖如临沂泗侑坐腏食端章俨（艼去丁改赤）陟降庭止式礼莫愆冠进衣逢瞻仪兴敬观摩丽习文风蔼如明年君入监左帑相与祠于学既十年诸生思之请着石章应麟鄞末学也辞弗获尝读临之象曰君子以教思无穷夫泽上有地犹君子之近民也近民则教弥数故周官族闾读法视州党尤密今之学郡修而邑弛为吏者政急而化缓期会讼狱日鳃鳃畏百适虑不越几案而夫子宫墙漫不加省健者舞知怠者视荫弁髦武城蒲密之言而诿曰难治教化不明醇浇朴散治不愈难欤然非独今日也汉东京儒雅最盛令长垂意学校者惟宋均杨仁着于传何其寂寥哉沈君能急所缓喟然兴学可谓知本矣昔夫子（口既）道不行托兴于浮海是邦近天子之光家诗书人孝弟吾道其行矣乎县大夫虽不得宿其业以俟道化之成后之君子弗替引之率时髦士规圣矩贤毋以小成自画学必正大志必高明言必仁义行必笃敬进而经纶天下之大经退而居贤德善俗俾耆老搢绅顾瞻楹桷肃然改容曰此贤令教思之泽也将见立于朝者为皋益入其里者比邹鲁尚当墨笔以颂君化民成俗之功云】 归附后元贞乙未州判官冯福京始至首勉学之士协力修理由内及外为之一新时学正冯庚苟世英也州判记【天下定于一一者何道是已是故三代之得天下以仁得此道也恭惟皇帝嗣登大宝嘉与天下洗濯维新他未遑及首发明诏惠顾学校使秀于民而为士者有鸢飞鱼跃之乐无风震雨霖之恐所以尊崇斯道者恩至渥也下土一介臣福京授阙铨曹来佐昌国凛凛乎惧学舍之将就颓圮以不称圣朝新美之造日与诸生是究是图永肩一心遂集群力殿堂斋庑修理既完训蒙有育德之堂棂星敞阖辟之户惟是始创之规地势逼仄环学皆水虽欲充拓无下手处矣诸生来言曰吾党于此既幸而获全性命于国家混一之余圣恩隆厚又幸而弦诵之安其业游息之有其所其可自同于蚩蚩之氓而不知帝力之有哉乃者护持庙学之诏旨未克写诸琬（王火）以寓诸生观省迪厉之忱兹不为大阙典乎于是鸠工（石龙）石刊诸礼殿之前晨熏夕灯丕照对越虽邈在海洲不啻天威之咫尺也因谓诸生曰学既修矣诸生亦知所以自修者乎修道之教所以率性保命也修辞立诚所以居业进德也修其天爵所以置人爵于无足言也苟惟厦屋渠渠之是修而不能修其身于暗室屋漏之顷其如修学何古人自入大学已习为治国平天下之道故胸中所存皆尊主庇民之事业用之则其道行不用则其学传决不虚生虚老于一世诸生居则曰不吾知也如或知尔则何以哉无亦以任重道远之事施诸身以一日必葺之规施诸学则芃芃棫朴薪之槱之庶不负圣天子向用斯道之意先圣先师羹墙如见洋洋乎是所望于诸子也乃摭儒籍之预有力于修学者刊其姓名于下方以为来者之劝云元贞丙申中秋日潼川冯福京】 
讲堂往宋嘉泰三年令葛洪建扁曰申义参政楼公钥书申义堂三大字并为之记【东阳葛容父洪为昌国令建县庠之讲堂名曰申义求书其扁余喜葛君知政之先务又乐其名之美既为之大书矣遂并为之记余分教永嘉时作序齿文以示诸生其略曰孔子称甚矣鲁道之衰也洙泗之闲龂龂如也说者谓龂龂为相逊孟子曰谨庠序之教申之以孝悌之义颁白者不负戴于道路矣夫洙泗之闲行者相逊何以为鲁道之衰谨庠序之教何与于道路之负戴者及究其说汉地理志云鲁濒洙泗之水其民涉渡幼者扶老而代其任俗既益薄长者不自安与幼者相逊也徐广又曰盖幼者患苦长者长者忿媿自守故龂龂争辞所以谓之衰也想其盛时老者晏然如父兄之役子弟无复相逊子所谓老者安之殆为此也孟子亦谓孝悌既申则颁白负戴少者自当代之噫后世教养士子以科举得人之多寡为庠校之盛衰者与古意岂不甚远昌国古甬东也民以渔盐为业近世儒风日兴而犹未盛葛君崇教化以善其俗一闻余言则曰此名堂之本意也始余从弟镛尉东阳而归余启得人之问以容父为称首兹为乡邑治声固已卓然又将兴学化民以几古人之意诚非文法吏所能为者齐变至鲁鲁变至道顾不在兹乎钥既为之记而命弟镛题其上】 越明年慈湖先生杨简复记于其后【嘉泰四年春昌国葛令君访简于慈溪石鱼对语从容及邑学忽作而言曰名学之堂以申义愿简申之简欣然奉命令曰此人心所自有惟申而明之尔简于是益喜令言至当厥明叙而书之孔子曰人者天地之心又曰心之精神是谓圣孟子亦每每道性善又曰仁人心也大哉斯言盖万世人心所自有之灵人孰不爱敬其亲有不爱敬其亲者非人也人孰不徐行后长有不后于长者非人也此心人所自有也不学而能也不虑而知也心之精神是谓圣果如吾圣人之言也其有不然者非其心之罪也惟民生厚因乎物而迁感于物而昏也心之精神无方无体至静而虚明有变化而无营禹曰安汝止明其本静止也舜曰道心明此即道也夫孝天之经地之义人之行事亲事长乃天地之心列圣之道可不自知自敬乎】 
斋旧有四造道进德存心成性至元壬午本学申请于提举司添置两斋曰明善曰立礼其实析四斋之屋而为之
小学在学东庑之南旧名亲仁斋岁久不治至元贞乙未州判官冯福京重行修盖扁曰育德堂专以为训蒙之所请乡之耆宿郭荐应季挺任教导焉且为之记【天生烝民有物有则民之秉彝好是懿德则孩提之童其德固已浑然及其长也是宜天下无不善之民矣然而世有污隆之异人有君子小人之分岂天之降才尔殊也无乃教道之不兴而习俗之污染也康节邵子曰上品之人不教而善中品之人教而后善斯言岂欺我哉自非生知安行之上智其有不待品节裁成之教而能德胜其气哉是故古之君子欲明明德于天下者上自王宫国都下至比闾族党修道之教靡敢一日而废然而教之必有其序未可躐等而施故童蒙之养圣人慎焉自冑子之教昉兴于帝朝而家有塾党有庠小学之教遂盛于州里今散见于传记者甚悉能食教右能言教唯以至视听坐立洒扫应对莫不有教迨十岁而出就外傅则其朝夕之熏陶气质之所变化已克验其希圣希贤之质又五年而始入大学教以格物致知修己治人之事知类通达有如时雨化之者则其德业之成就讵可量哉此隆古盛时道行俗美臣焉而忠子焉而孝人皆有士君子之行者盖自幼至壮日日时时生生不息之岁月无适而不用其涵养渐摩之教也州庠旧有小学颓圮弗治草蔓湮塞余始至而惧焉谂于众曰圣人之教有始有卒小子之学焉可废也遂辟地而一新之厥既讫工乃取蒙养之义书育德堂三字扁焉专以为发蒙之所而记夫教之不可缓者如此庶不负菁莪乐育之造云】 
台门旧有五闲圮毁已久至元甲申重建摄教应季挺实董其事改扁州学二字
棂星门旧植六柱启六扉归附后门遂不存元贞元年州判冯福京重建存礼制也
祭器旧所存者岁久刓弊简陋弗完往宋进士赵若諘考订礼经参以紫阳朱子释奠图更造视他学稍整今多损阙未有能新之者
笾六十　　　豆九十
簠三十二　　簋三十二
篚五　　　　爵三十八
尊五　　　　杓七
坫二十六　　奠盆十五
罍三　　　　洗二
羃巾七　　　几十二
黄绢帐额子　烛台二十
木楪百二十
礼服
礼冠十　礼服十
中单十　佩十
钱粮
旧管
水田五百九十三亩四十五步二分
园地山地柴山一千一百三十二亩三角四十七步
