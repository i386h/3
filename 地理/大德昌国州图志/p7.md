<!-- { "loadSidebar": true } -->
本郡人往宋绍兴戊辰年为正监盐官淳熙五年入相官至太师赠越王谥忠定绍定二年祠于道隆观东偏榜曰真隐旧游参政余公天锡记【心之精神是谓圣佛与人同此精神也佛虚明圆觉即人之英灵慧智佛庄严福德即人之富贵利达故俊哲挺生谓之一佛出世而观音大士能现宰言身者人与佛一而二二而一也彼霞锦蜚空云花绚目异香芬郁于无色幻象呈露于有眹岂佛之精神自尔发见哉向非德诣乎充符心寥乎太一透三乘之正觉缔五梵之殊因未易精契神交于儵忽俄顷也四明宝陀环海一绝岛乃观音大士示现威神之地四方来谒敬者祈一睹瑞相而莫得岂大士灵感固靳于人特人之精神不足以感大士耳惟我太师丞相忠定越王摄事昌国一日航苇而至冥心作礼顾瞻徘徊寂无所见归与澜师论文殊圆通童子入法界事再至洞下有比丘指之曰岩有窦可以下瞰王攀援而上万象洞豁瑞相倏现金身玉齿毫彩灿然大圆镜中恍如悟对既而邂逅胡僧揖而前曰公有结裹寇莱公也言讫而退竟失所往意者大士百亿化身妙耶世皆以公台之贵现兆于此不知精契神交吻合无二故王以超世证佛已径入文殊圆通之场而佛以应世委王不得辞莱公结裹之嘱事之颠末固已留题于绍兴戊辰之寺壁矣绍定改元春邑令詹仁泽发扬秘奇即道隆观东偏建宇而祠之鸠工虽力翚飞未就冬赵汝浥实来弦歌静闲刃硎游裕公余蒇敬伏谒祠下睨其基诚拓矣而庳而弗崇也阅其图诚工矣而龊而弗敞也耿光辅尉也林燀知监也左之右之经之营之巍刱一室邃硕且颙丹雘辉辉用妥王灵堂列三楹实辟实闳可瞻可仪廊翼两庑实衍实修可群可趋西附羽宫而通车备洒扫也东临积水而建阁憩游观也大门峙前新堤信道规模壮丽百倍于前向时岩窦下瞰之瑞相久传为实录栏杆独倚之胜赏尽萃于目前顾不韪哉尝闻之佛之为教烁群（上民下日）而独耀度般若而先涉潜通而广被密赞而显现百千万亿河沙世界无不普济功亦楙矣及其离性离相空相空识欲敛万有于一无前诠后译非不夸诩曾不足以扶植世教王以慈悲为心虚静为性一游兰若精契神交视货利如蚁培等名爵如鸿毛一佛再见于佛国者历三朝至再相三十六年闲相业精神焜耀赫弈珍从诏侑巍然为淳熙独相庆泽流衍与宋无极三台符采再光弈世自嘉定更化以来大政令大纪纲雷霆众听日星群目太平咸观登闳乎帝王之域亦既增光前闻人矣及手扶日毂再奠神器殊勋伟绩又有以申国家无疆之休了此一大事因缘真有佛力所不能到一念流通今在在精神矣是佛国固有待于王而王岂有待于佛哉】
　　　葛洪
往宋嘉泰二年为昌国令官至参知政事生祠有记【始予弱冠登东莱先生门四方从游之士以千计人受其教如群饮于河随其分量充然各有所得其后出处虽不同至莅官行法多有足观者人望之知其为吕氏之学子也而葛君容甫与余年齿甲乙相得驩甚后余试尉东阳容甫适满秩归里考德问业尤为详密既而各东西去嘉泰二年余自越归其冬容甫为令于吾州之昌国昌国古甬东也中海而立去余所居鄞虽若甚远然舟遇风而驶朝发而午可至邑邑多余亲故颂容甫之政者不容口容甫之政视民如子惟恐伤之视民之父兄犹其父兄视其害民者不啻如害己者民以讼至庭不忍鄙夷之为之明辨曲直了无毫发枉遇事明敏吏之奸欺莫能逃然而不深穷其窟穴只使不病民而已民既感服每当受赋租第书其所入之数授之与之约不以吏叩门民如期而输无肯负者山涯海濒绝不见吏迹父老叹谓前此令君固多贤若公则自有邑以来未之有也容甫知民安其政思有以善之始新学宫以申义名堂吾兄文昌公为之记全州使君杨公又演其说其所以加意于邑人厚矣会予同年生应君傃自得方里居容甫自山闲以礼聘之致馆于邑西之筠坡帅邑人之子弟从焉公退至其处课其惰勤有小善奖之惟恐不及业有未精亦循循诱之大略薄汉能吏以为不足为又不屑以循吏名者居三年其效使民有余蓄而吏日贫豪强敛手单弱者得职焉相与为善者至耻入官府人务农立本不肯轻犯法非容甫中心诚善学道爱人安能使其效卓然如此哉容甫将终更诸儒父兄咸惜其去因民之欲绘其像于学以系邑民无穷之思使无忘焉属记于予记未成容甫知之以书来言邦人非知我者且吾何以堪之吾将禁使勿为记毋庸作自得亦曰吾无补诸生愿无载吾事余曰容甫知为政而已无媿于心不负其学容甫责也它何庸知之且自居欲辟名而没人之实不可因谓诸儒父兄立祠是也虽非令君意且为后劝谨勿为令君所夺祠竟立记有荣焉容甫耻自衒鬻为人端严简静处已廉甚譬如兰生深林不求人知其馨终不可得而閟两受郡侯荐墨皆未尝有请列台状其政于朝竟莫知所从来此又近世所罕闻是宜特书以告世之驰骛者容甫名洪其学业未易量也开禧元年十一月旦日从政郎新差充广德军军学教授楼镛记】
昌国州图志卷七
宋元四明六志弟五十二
元冯福京等撰
　叙祠
明有礼乐幽有鬼神尚矣故五等诸侯皆得祀境内山川之神此祠祀之所由作也
　　寺院
　　　宝陀寺
在州之东海梅岑山佛书所谓东大洋海西紫竹旃檀林者是也两潮可至繇陆则七十里至沈家门止一渡之隔唐大中闲有西域僧来燔尽十指顶礼洞前亲感菩萨现大人相为说法授以七色宝石神通变化已显于此厥后日本国僧慧谔自五台山得瑞相欲返故国舟抵新螺礁不为动谔祷之曰使我国众生无缘见佛当从所向建立精蓝有顷舟行竟泊于潮音洞下有居民张氏目睹斯异亟舍所居双峰山卓庵奉之俗呼为不肯去观音院郡闻遣幕客迎其像置城中为民求大吉祥已而有僧即大众中求嘉木刻像扃户弥月工竟而僧不见今之俨然趺坐于殿者是也往宋元丰三年内殿王舜封使三韩至是有大龟负舟不听去望山作礼忽龟没而舟行洎还以其事上之锡今额绍兴元年易律为禅辛亥真歇了禅师解会长芦南游浮海于此结庵榜曰海岸孤绝处由是飞锡此山者皆具曹溪正法眼藏畴非禅林之秀嘉定七年宁宗赐圆通宝殿四字大士桥三字载新梵宇八年德绍以佛照禅师法嗣来主丛林值中殿赐金钱喧动都城缁白从风遂乃裒所施刱龙章阁惟大士以三洲感应身入诸国土现八万四千身手臂目接引群生与五台之文殊峨眉之普贤为天下三大道场归附后至元十四年住持僧如智捐衣砵之余建接待寺一所于沈家门之侧以便往来者之宿顿朝廷岁遣使降香相属于道
潮音洞【东大洋海西西大洋海南有洞在焉嵌嵒下瞰回顾无畔岸去寺三里由寺至洞下地皆黄沙佛书所谓金砂铺地者是已向有大士桥亘乎洞前为潮所啮今未之葺有待于来者】 
善财洞【潮音洞右亦神通显见之地嵒有罅峭峻而蹙狭其中窈不可测外有石壁立泉溜如滴珠久而不竭人谓之菩萨泉瞻礼之人必以瓶罂盛而去目病者可洗】 
盘陀石【平广可坐百余人下瞰大海正扶桑日出之地烛龙将驾天光焕发五色烂然顷焉一轮从海底涌出其大有不可得而名者瞻洞之余必于此而观矣】 
三摩地【寺之西偏登山者由此有亭曰极清净嘉木森秀清泉绀冽乱山错出有耸而立者有踞而伏者诡形怪状不可摹写游憩于此者往往不减灵鹫焉】 
真歇庵【寺山之深处旧了禅师修道于此圆寂兹山冢塔犹存】 
无畏石【真歇庵之前突如一石其形方而广峻不可陟亦一奇也】 
狮子岩【无畏石之侧其形蟠踞如狮子然】 
正趣峰
灵鹫峰
观音峰
前越王史公曩官西监时因浮海诣潮音洞下焚香作礼大士具正法眼藏显见奇特声闻空中有结裹寇莱公之语异日所到光辅两朝格天事业果验不诬越王尝记所见于寺壁今模而刊诸石可考也
绍兴戊辰三月望鄱阳程休甫四明史浩由沈家门泛舟遇风挂席俄顷至此翼蚤恭诣潮音洞顶礼观音大士至则寂无所睹炷香煮茶但碗面浮花而已归寺食讫与长老澜公论文殊简圆通童子入法界事晡时再至洞下俯伏苔磴凝睇嵚空惟乱石累累兴尽欲返有比丘指曰岩顶有窦可以下瞰攀缘而上瞻顾之际瑞相忽见金色照耀眉目了然二人所见不异惟浩更睹双齿洁白如玉于是咸怀庆快作礼而退既而治舟还甬东惧此话无传用书于壁庶几来者观此无疲厌心不以一至不见而遂已也
一谓天将暮有一长僧来访云将自某官历清要至为太师又云公是一好结裹底文潞公他时作宰相官家要用兵切须力谏后二十年当与公相会于越遂告去送之出门不知所在往宋干道戊子以故相镇越一夕典客报有道人称养素先生旧与丞相接熟不肯通刺疾呼欲入谒亟命延之貌粹神清谈论锋起索纸数幅大书云黑头潞相重添万里之风光碧眼胡僧曾共一宵之清话遽掷笔不揖而行公大骇遍遣兵吏寻觅不复见追忆补陀之故始悟长身僧及此道人皆大士见身也今附于此
田
涂田
地
山
　　　普慈寺
距州治三里请之广教以统诸剎始东晋时仅一小庵以观音名唐大中十四年号观音院栋宇略具往宋皇佑中知韶来主斯席治平闲遇恩霈锡今额寺毁于庆元闲寸椽无遗黑山明公禅师极力营建越淳佑五年复厄于劫烬山门独存足翁麟师繇庐山飞锡至此又从而鼎刱焉视昔增壮自庆元迄淳佑垂五十年而寺之毁者再前明后麟有功于寺有敬实堂里人参政应（彳繇）为记【嘉熙戊戌夏四月龙峰普慈寺作堂于雷音堂之西像黑山明老师而敬之以已瑄两勤旧配扁曰敬实住山雪窗禅师访邑人应（彳繇）而请曰祖曰幸备扫溉兹山承雕弛之余毕力振饬积蠹宿弊一刮绝去愤作坏者众慨兴刱之难念不可不章明前绩此堂所为作今成矣愿有以记之（彳繇）惟先人旧庐在镇鳌山之东麓距龙峰百余武暇日素往游焉故于山中事多所睹记黑山之来寺且毁三年矣经禅顿尽龙象悲泣黑山披瓦砾薙草莽而营度焉剿形殚智以溃于成规模位置一出意匠栋宇奂荦照映林谷见者无不赞叹黑山作胜事已移锡□之报恩既乃复归示寂塔于山之青龙之口若有夙昔缘人皆曰黑山有功兹山甚大先是寺不足于食干淳闲监寺妙已以转食轮为己任限大海之滨化为美田播厥嘉谷岁限取三千以充香积供梅墺有庄名已公示弗忘也宣献楼公记石虽燔裂墨本故在黑山营缮后佛菩萨天及护法主林御侮力士之像种种庄严皆都寺德瑄祛囊中金为之复以余力甃山路千丈造石桥十三所深得佛氏慈悲济人本旨之二僧者于寺信有劳可以配黑山矣夫学浮屠氏之法者凡能出力办事必有廉以立身勇以立志勤以率众而为之本者曰公公私不两立公则万善集私则百病生兴废成败所由判也黑山名觉明与之稔熟见其天材高有苦洁之行所居瓶拂外萧然无长物于私则铢黍不蓄人信其廉故施之者不倦始至指山而誓曰所不能还复旧观者有如此山人皆笑其孟浪略不退转一念勇猛故其事竟成御众如御兵取材木负瓦石身亲倡役虽犯寒触热不惮故其徒欢趋此非公以存心者能之乎前已后瑄得之闻见有足称录亦本诸此而已呜呼有堂规如有像俨如晨熏夕灯展如肃如登斯堂瞻斯像使一毫媿于心颡且有泚矣此雪窗意也于是乎书五月一日记】 
归附后增葺殊胜为本州岛祝圣道场大德元年住持觉明建龙峰亭于山门内
田三十六顷二十亩
地一十顷四十八亩
