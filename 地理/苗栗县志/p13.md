<!-- { "loadSidebar": true } -->
　　康熙九年，颁上谕十六条，每月朔望，有司、绅衿齐集明伦堂及军民人等俱听宣讲：
　　一、敦孝弟以重人伦。
　　一、笃宗族以昭雍睦。
　　一、和乡党以息争讼。
　　一、重农桑以足衣食。
　　一、尚节俭以惜财用。
　　一、隆学校以端士习。
　　一、黜异端以崇正学。
　　一、讲法律以儆愚顽。
　　一、明礼让以厚风俗。
　　一、务本业以定民志。
　　一、训子弟以禁非为。
　　一、息诬告以全良善。
　　一、戒窝逃以免株连。
　　一、完钱粮以省催料。
　　一、联保甲以弭盗贼。
　　一、解讐忿以重身命。
　　雍正元年，钦定「圣谕广训」十六章，计共万言，刊刻颁行府、州、县、乡村，令生童诵读；每月朔望，地方官集公所逐条宣讲。
　　乾隆五年，钦颁「大学训饬士子文」：士为四民之首，而大学者教化所先，四方于是观型焉。比者，聚生徒而教育之，董以师儒；举古人之成法规条，亦既详备矣。独是科名声利之习深入人心，积重难返。士子所为汲汲皇皇者，惟是之求，而未尝有志于圣贤之道。不知国家以经义取士，使多士由圣贤之言、体圣贤之心，正欲使之为圣贤之徒；而岂沾沾焉文艺之末哉！朱子同安县谕学者云：『学以「为己」。今之世，父所以诏其子、兄所以勉其弟、师所以教其弟子、弟子之所以学，舍科学之业则无为也。使古人之学止于如此，则凡可以得志于科举，斯已尔。所以孜孜焉爱日不倦以至于死而后已者，果何为而然哉？今之士惟不知此，以为苟足以应有司之求矣，则无事于汲汲为也。是以至于惰游而不知反，终身不能有志于学。而君子以为非士之罪也，使教素明于上，而学素讲于下，则士子固将有以用其力，而岂有不勉之患哉！诸君苟能致思于科举之外，而知古人之所以为学，则将有欲罢不能者矣』。观朱子此言，洵古今通患。夫「为己」二字，乃入圣之门。知「为己」，则所读之书，一一有益于身心，而日用事物之间，存养省察，闇然自修；世俗之纷华靡丽，无足动念，何患词章、声誉之能夺志哉！况即为科举，亦无碍于圣贤之学。朱子云：『非是科举累人，人累科举。若高见远识之士读圣贤之书，据吾所见为文以应之，得失置之度外，虽日日应举亦不累也。居今之世，虽孔子复生，也不免应举；然岂能累孔子也』？朱子此言，即是科举中「为己」之学。诚能「为己」，则四书五经皆圣贤之精蕴，体而行之，为圣贤而有余；不能「为己」，则虽举经义治事而督课之，亦糟粕陈言，无裨实用，浮伪与时文等耳。故学者莫先于辨志。志于「为己」者，圣贤之徒也；志于科名者，世俗之陋也。国家养育人才，将用以致君泽民、治国平天下；而囿于积习，不能奋然求至于圣贤，岂不谬哉！朕膺君师之任，有厚望于诸生。适读朱子书，见其言切中士习流弊；故亲切为诸生言之。俾司教者知所以教，而学者知所以学。
　　乾隆四十四年，上谕：文以明道，宜以清真雅正为宗。朕曾屡降谕旨，谆谆训诫。无如听之藐藐，恬不为怪。读书人于此理尚不能喻，安望他日之备国家任使乎！大抵近来习制艺者，祗图速效，而不循正轨，每以经籍束之高阁。即先正名亦不究心；惟取庸陋墨卷，剿袭撏撦，效其浮词而全无精义，师以是教、弟以是学、举子以是为揣摩、试官即以是为去取。且今日之举子，即异日之试官；不知翻然悔悟，岂独文风日敝，即士习亦不可问矣。嗣后作文者，务宜沉潜经义，体认先儒传说，阐发圣贤精蕴，务去陈言，词达理举，以蕲合于古人立言之道，慎毋掉以轻心。试官阅卷，亦当严为甄别；一切肤词烂调，概摈不录。庶几共知谨凛，文治蒸蒸日上，以副朕崇雅黜华之至意。其繙绎清文、蒙古文，亦当实力讲求，勿仍陋习。此旨着颁示贡院暨各省学政及繙书房、理藩院各书一通，揭之堂楣；俾皆触目警心，钦承勿忽。并谕中外知之。
　　乾隆五十三年，上谕；朕惟治天下，以人心风俗为本。而欲正人心、厚风俗，必崇尚经学，严绝非圣之书。近见坊肆间多卖小说淫辞，鄙亵荒唐，渎乱伦理；不但诱惑愚民，即缙绅子弟未免游目而蛊心。伤风败俗，所关非细。着该部通行中外严禁；所在书坊仍卖小说淫辞者，从重治罪。
　　——以上规训士习、厘正文体、禁止小说淫书。
　　乾隆元年，上谕：书院之制，所以导进人才，广学校所不及。我世宗宪皇帝命设之省会，发帑金以资膏伙；恩意至渥也。古者，乡学之秀始升于国；然其时诸侯之国，皆有学。今府、州、县学并建，而无递升之法。国子监虽设于京师，而道里辽远，四方之士不能胥会。则书院，即古侯国之学也。居讲席者，固宜老成宿望；而从游之士，亦必立品勤学，争自濯磨，俾相观而善。庶人材成就，足备朝廷任使，不负教育之意。若仅攻举业，已为儒者末务；况藉为声气之资、游扬之具，内无益于身心，外无裨于民物。即降而求文章成名足希古之立言者，亦不多得；宁养士之初旨耶？该部即行文各省督、抚、学政，凡书院之长，必选经明修行、足为多士模范者，以礼聘请；负笈生徒，必择乡里秀异、沉潜学问者，肄业其中。其恃才放诞、佻达不羁之士，不得滥入书院中。酌傚朱子白鹿洞规条立之仪节，以检束其身心；傚分年读书之法予之程课，使贯通乎经史。有不率教者，则摈斥勿留。学臣三年任满，谘访考核。如果教术可观、人材兴起，各加奖励。六年之后，着有成效，奏请酌量议叙。诸生中材器尤异者，准令荐举一、二，以示鼓舞。
　　又覆议：查书院之设，原以造就人材。应令督、抚、学臣，悉心釆访：不必拘本省、邻省，亦不论已仕、未仕，但择品行方正、学问博通、素为士林所推重者，以礼相延，厚给廪饩，俾得安心训导；仍令于生徒学业，时加考核，并宽其程期，以俟优游之化。如果六年着有成效，该督、抚、学臣酌量题请议叙。毋得视为具文，亦不准滥行题请。
　　又谕：各省书院延师训课，而有山长之称；名义殊为未协。既曰书院，主讲席者自应称为院长。
　　——以上规训书院。
　　章程
　　英才书院章程
　　一、款项宜综核也。查英才书院充公租谷，内麻庄系黄福源贌耕，年收租谷二百石；北坑庄系谢永安贌耕，年收租谷三百二十五石：均由院董经收。又裁剩各社番租谷，年收五百三十石，由官征收，发交院董。共计：年收一千零石。如在岁丰之年，每石以一元计，年可得洋银一千零元；除完北坑、内麻两处钱粮及福德神祀共洋一百零元外，可得洋九百零元，适敷一年开销之费。倘遇中稔及歉收年分，租须折减，款必不敷，宜随时酌筹。
　　一、课期宜编定也。书院有关教化，考课评文，乃知优劣。现议初三、十八两日为生童考课之期。除正月、十二月停课外，计每年十个月，开课二十期。统计三年之中，有岁、科两试，自县试至院试竣；岁、科各停课三个月，共六个月，计十二期。生监仍照旧开课。其遇乡试年分，停七、八、九三个月生课六期；有未赴乡试而仍来应课者，归入童卷汇取，以节縻费。
　　一、山长宜延聘也。查书院山长，为多士楷模；须延品行端正、学问渊源者，方能胜任。台地各书院山长，到院三、两月、考课五、六次，即支全年修金而去，此后不复过问，殊非慎重之道。现议以开课之月起，按月致送修洋三十元；以月计，不以年计。设有间断，可免滥支；非故为刻核也，为勤课计耳。以十个月计，年送修洋三百元；又关聘洋六元，酒席洋八元，端午、中秋节敬洋各六元，统计三百二十六元。其来往盘费，计路之远近酌量致送。
　　一、董事宜选举也。书院收租、变价及登记出入帐目，必须派人专理。查有廪生谢维岳诚实可靠，堪膺英才书院董事，管理一切事务。现在经费未见充足，无庸议给薪水。惟收租、完粮、登记帐目及年底造册报销，不无用款之处；议定月给油烛、纸笔、杂费洋四元，全年给洋四十八元，以示体恤、以免赔累。
　　一、膏火宜酌定也。书院衡文造士，间有文理精通取列前茅者，宜给膏火以奖励之。现议生童考课，每期各给膏火洋十二元；生则超等、特等，童则上取、中取，分别名次高下，以次递减酌给，以下概不准给。计每月两课，共给膏火洋四十八元；以十月计算，共给膏火洋四百八十元。
　　一、帐目宜核实也。书院全年进出款目，责成院董分别按款登记，不得朦混浮开；并于年底核算清楚，造册送县查核，一面在院榜示。庶公正者不致受无故之谤，而贪污者无从逞侵蚀之谋。倘有弊端查出，革退另行选派。
　　一、雇工宜给值也。查看守书院、洒扫庭宇、赴乡催租等事，须雇工人料理。现议雇用工人二名：一为管院、洒扫，供山长使用；一为催租、打杂，归院董差遣。每名每月给洋三元，以作工食；全年共给洋七十二元。
　　一、盈余宜核出也。查书院进款除完粮外，仅敷开销，无从盈余。惟三年中，有乡试、岁科考生童停课共十八期，可剩膏火洋二百十六元，应存院董处，作为别项用度。此系零星截剩，无庸生放利息。
　　一、花红宜酌给也。士子读书上进，应由书院酌给花红，以示鼓励人才之意。现议新进文生，每名给花红洋十元；新中举人，每名给花红洋二十元；新科进士，每名给花红洋五十元；翰林，倍之；鼎甲，一百五十元；殿元，二百元：均于生童停课剩存膏火款内按章给发。如有不敷，随时酌筹。
　　一、盘费宜核定也。新举人赴京会试，应由书院致送盘费洋二十元，以示体恤而壮行色。其新旧生赴省乡试，每名送给卷金四元，交由送考儒学携至省城给发；其不入闱者，不准滥给。此项亦于生童停课剩存膏火款内按章给发；如有不敷，随时酌筹。
　　以上章程十则，于光绪十七年经知县林桂芬详请院司核定。
　　租息（书院田产租息）
　　北坑田租三百二十五石。
　　北坑田埔，先于光绪六年新、苗未分治之前，连维三与吴恢先等互相争讼；经前新竹县施锡卫详准充作新邑明志书院膏火，年收租谷二百六十五石。十四年分治后，苗邑议建书院，酌筹经费。经廪生汤树梅以北坑本苗邑管辖，而捐者又苗邑之人，请拨归苗邑，以作书院膏火之费；当经前知县林桂芬详奉宫保爵抚部院刘铭传如请批准，并准新竹县将案移还。随招庄民谢永安具保承耕，每年加租谷六十石，共计年收三百二十五石。
　　内麻庄田租二百石。
