<!-- { "loadSidebar": true } -->
　　其婚嫁也：嫁娶，曰「谙猫麻哈呢」。娶妇先以海蛤数升为聘，间有用生鹿肉为定。蛤大如牳指，壳有青文，生海边石壁间；尽日采取不过数升，甚珍之。又嫁娶时，用海蛤一撘记（撘记者，用竹篾编成；大口小腰，高尺余，可容数斗），又杀牛饮酒，欢会竟日。父母视所娶之妇孝否，或一二年、三五年分居；无一世同居。一女则赘婿，一男则娶妇。男多者，听人招赘；惟幼男则娶妇终养。女多者，听人聘娶；惟幼女则招赘为嗣。夫妇服，必逾年而后。嫁娶后不和或因奸，则离。夫未娶、妇不敢先嫁，嫁则罚妇及后夫并妇之父母各玛瑙珠一串或牛一只以归；后夫不受罚，则纠集亲众负弓矢、持镖刀至后夫之家，拆毁房屋仓囷，土官、通事不能禁止。私通亦然；强者将其妇及奸夫立杀死。或与麻达通，祗罚妇酒一瓮，麻达不问；女与麻达通，亦不问。其凡娶妇或招赘，届期约诸亲宰割牛豕，以黍为粿如婴儿状。夫妇相娶，白首不易。妇与人私，则将奸夫父母房屋拆毁，倍罚珠粒分社番，以示家教不严；未嫁娶者不禁。
　　其丧祭也：内山番死，男女老幼皆裸体，用鹿皮包裹；亲属四人舁至山上，用鹿皮展铺如席，以平生衣服覆之，用土掩埋。服尚曰。既葬，家人及舁丧者三日不出户，不舂、不歌，所亲供给饭食；一月后，赴园耕种。通社亦三日不赴园，以社有不吉事也。凡居丧，父母兄弟半月、夫妇一月，一月后，妇不带耳珠、着敝服；他适，方如常。若番与居民杂处者，其治父母丧，衣服、衾、棺木均如汉人；间有能终三年之丧者。
　　其器用也：耕种诸器，均如汉人；食器，亦有铁铛、瓷碗。
　　统观民、番风俗，衣食、器用与同治年间不甚相远。惟顽梗之习日除、礼乐之风日振，则有加焉。兹就「厅志」所载略为损益之，皆足见其大概也。若内山未经归化之生番，与熟番迥异；访问难周，惟择「厅志」所援引者附录如左：
　　郑成功时，上淡水通事李沧愿取金自效，希受一职；伪监纪陈福偕行，率宣毅镇兵并附近土着。未至卑南觅社，土番伏莽以待曰：『吾侪以此为活；唐人来取，必决死战』！福不敢进。同至半途，遇彼地土番泛舟别贩；福率兵攻之，获金二百余。并系其魁，令引路；刀锯临之，终不从。按出金，乃台湾山后；其地土番皆傀儡种类，未入声教，人迹稀到。自上淡水乘蟒甲从西徂东、返而自北而南；溯溪而进，匝月方到。其出金之水，流从山后之东海，与此溪无异。其地山枯水冷，巉岩拔峭，泄水下溪；直至返流之处，聚有金沙。土番善泅者，从水底取之，如小豆粒钜细；藏之竹簏或秘之甊瓿，间出交易。人虽能到，不服水土；生还者无几（「海上事略」）。
　　哆罗满产金，淘沙出之，与瓜子金相似。番人熔成条，藏巨甓中；客至，每开甓自炫；然不知所用。近岁，始有携至鸡笼、淡水易布者（「番境补遗」）。
　　斗尾龙岸番，皆伟岸多力；文身，而状同魔鬼。出则焚掠杀人。土番闻其出，皆呼哭走避。阿兰番，近斗尾龙岸，状貌相似。鸡距番，足趾楂■〈木丫〉如鸡距。性善缘木，树上往来跳踯，捷同猴狖；食息皆在树间，非种植不下平地。其巢，与鸡笼山相近。常深夜独出，至海滨取水。遇土番，往往窃其首去；土番亦追杀不遗余力。盖其足趾楂■〈木丫〉，不利平地，多为土番追及；既登树，则穿枝、度棘不可复制矣（「番境补遗」）。
　　沿山一带，有学习番语、贸易番地者，曰「番割」；贩铁锅、盐、布诸货，入市易鹿茸、鹿筋、鹿脯、鹿角出售，其利倍蓰。生番引重，以女妻之。番不知书，结绳计数；日久失帐，即思杀之。番割惧，嫁其祸于近庄民，指为实某所欠；引出恣杀，取其头颅去，即解结勿索。汉人或占垦其地，议年供谷若干；负约，亦出杀之。番嗜酒；汉人或与为仇，嘱通番割引醉番出而杀人。番不出痘；偶出痘，热狂；亦出而杀人。其假粧生番，披发涂面、入夜仇杀、截头颅而去者尚少（「噶玛兰厅志」）。
　　生番杀人，台中常事。此辈虽有人形、全无人理，穿林飞菁如鸟兽猿猴。抚之不能、剿之不忍，则亦末如之何矣。惟有于出入要隘必经之途，游巡设伏，大张炮火，虚示军威，使彼畏惧而不敢出耳。然此皆由于地广人稀、不辟不聚之故，不尽由侵扰而然。盖生番所行之处，必林木丛茂、荆榛芜秽可以藏身；遇田园平埔，则缩首而退，不敢过。其杀人，割截首级，烹剥去皮肉，饰髑髅以金，夸耀其众；众遂推为雄长。野性固然，设法防闲或可稍为敛戢，究未有长策也！然则将何以治之？曰：以杀止杀、以番和番，征之使畏、抚之使顺；辟其土而聚我民焉，害将自息。久之，生番化熟；又久之，为户口贡赋之区矣（「东征集」）。
　　归化土番，散处村落；或数十家为一社、或百十家为一社。社各有通事，可听指使。惟性好勇尚力，所习强弩、铁镖、短刀，别无长刃、利戟、藤牌、鸟枪之具。或以邻社相恶，称兵率众，群然哄斗而已，固未尝有步伐止齐之规也。总而论之，不论生、熟各番，其战争长于埋伏掩袭之谋，利于巉岩草树之区、便于风雨暝晦之候；若驱之于平埔旷野，则其技立穷。且可以制其死命者有二：其地依山，并无产盐；断绝其盐，彼将摇尾求食矣：一也。春、夏之际，其地雨多而露浓，故一望蓊翳；至隆冬之日，则一炬可尽，彼将各鸟兽散矣：二也。夫生之、杀之，其权在我；土番岂能为患乎？若利其有而资之以盐，任番割剥克而不之禁，令雕题凿齿之伦铤而走险，乃复不察地势、审利害，苟且动众，而曰「土番能战也」，岂不谬哉！大凡土番虽号殊悍，而颇近信；倘招之以义、抚之以恩，明赏罚、善驾驭以导之，吾见耕者猎者安于社、敬事赴公者服于途，其风可近古也（节「理台末议」）。
　　后垄社思子歌
　　曳底高毛白（怪鸟飞去），■〈口夭〉目■〈口夭〉甘宰我描仑（飞倦了宿在树上）。末力希吕■〈口夭〉（见景心闷），毛嗄■〈口夭〉嗼幽耶林唠（想起我儿子）；目歇吠越耶（回家去看），仔者么饮吕■〈口夭〉（请诸亲饮酒释闷）。
　　苗栗各社祭祀歌
　　迟晚目居留什（虔请祖公）、迟晚眉（虔请祖母），街乃密乃浓（尔来请尔酒）、街乃密乃司买单闷（尔来请尔饭共菜）；打梢打梢■〈口迦〉朴萨噜塞嗼（庇佑年年好禾稼），朴迦萨噜朱马喈嚼喈（自东自西好收成），麻查吱斯麻老麻萨拉（捕鹿亦速擒获）！
　　●苗栗县志卷八
　　祥异考（人瑞、兵燹附）
　　史家志五行以验禨祥，地志则第纪其事。虽大小、广狭有体例不同，而寓劝惩之意无不同也。台地与内地有别者，地震最多；苗地与台属各县有差者，兵燹较少。官斯士者，惩前毖后，乌可不慎审也！考祥异。
　　康熙四十有四年冬，饥。
　　四十有六年冬，饥。
　　四十有九年冬，饥。
　　五十年秋九月，地震。
　　五十有四年秋九月，大风，地震。
　　五十有六年冬，饥。
　　五十有九年冬十月，地大震。
　　六十年春三月，大雨如注。
　　雍正三年秋七月，大风。
　　八年秋八月，地震。
　　乾隆九年冬十二月，白沙墩雷击巨鱼死。鱼豕首，目生颔下，口阔、腹宽；尾如虾，长三丈许；黑色。牛声，随潮而来，若隐雷然。凡二十二尾排列，背流黄水。肉羶难食，油可熬灯。居民谓海翁鱼。
　　十有五年秋八月，大风。
　　十有九年夏四月，地震。
　　二十有四年秋八月，大水。
　　五十有一年秋，星陨。斗大，有火光；其声如雷。
　　五十有三年春二月，大雨雪，饥。斗米千钱。
　　六十年秋七月，大水。
　　嘉庆十有五年冬十一月，地震。
　　二十年秋九月，地震。倾损民居。复小震，匝月止。冬十二月，雨雪，冰坚寸余。
　　二十有五年夏，大旱。秋疫。
　　道光元年夏六月，大风，早禾损。
　　二年秋七月，大水。
　　六年秋九月，大风雨，晚禾损。
　　十有二年夏，大有年。秋八月，大风雨、大水，田园损。人口淹没。
　　二十有六年春二月，大水。大有年。
　　三十年夏六月，大水。十二日午刻，大雨。山颓水溢，海涨暴潮，淹坏民居；多溺死者。
　　咸丰二年夏，大有年。秋八月，星孛于西。
　　三年夏四月，有星自东北入东南。大如掌，光如月。
　　五年冬十二月，雨雹。
　　六年夏，竹实。
　　七年春正月，大雪。
　　十年冬十月，地震。日凡三次。
　　同治元年春，地大震。二月，大甲堡雄鸡生卵。夏五月，地大震。六月，大风，饥。冬十月，地震。
　　五年春，地震。夏四月，大疫。五月，大旱，饥。
　　六年冬十一月，地大震。
　　十三年夏五月，彗星见。秋，疫。冬十月，大有年。
　　光绪六年春正月，地大震。二月，地震匝月。蚩尤旗星见于东南。地震自正月二十日迄于二月，日十数次。民居多倒塌者；人心惶恐，不敢夜宿于室。
　　九年夏六月，疫。大有年。
　　十年秋七月，大风。禾损木折，多坏民居。
　　十一年秋七月，星陨。斗大，有火光；其声如雷。
　　十三年冬，地震。
　　十四年夏四月，大水。二十四日，大雨。二十九日，大雨。山颓田损，淹坏民居；多溺死者。
　　十五年夏五月，大旱。冬十月，大疫。
　　十六年夏四月，大水，田园损。六月，疫。
　　十七年夏四月，大水。六月，大有年。
　　十八年秋七月，大风雨。冬十一月，大雪。十二月朔，复大雪。
　　十九年夏四月，饥。六月，大有年。
　　人瑞
　　李朝勳，铜锣湾涧窝庄人，庠生钟萼祖。年八十七岁。五代同堂：子五、孙二十有一、曾孙四十有四、元孙二（本光绪十三年举报事实册）。光绪十五年，御准旌表。
　　卢松龄，鸡笼庄人。年一百三岁。
　　刘科元，尖山庄人。年一百二岁。
　　徐东贵，大田庄人。年一百一岁。
　　谢凤华，猫里人。年一百岁。
　　邱缵成，例贡生；高埔庄人。年一百岁。
　　黄福，南势湖人。现年一百岁。
　　张氏，石围墙邱有年妻。年一百岁（同治九年报）。
　　李氏，大田庄监生罗善元妻。现年一百岁。
　　兵燹
　　大清康熙三十有八年二月，吞霄社土官卓个、卓雾、亚生乱。五月，内北投社土官冰冷杀主帐金贤，与卓个等通；秋七月，水师把总袭执之。八月，署北路参将常泰率岸里社番击吞霄，擒卓个、卓雾、亚生归，斩于市。
