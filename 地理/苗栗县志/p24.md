<!-- { "loadSidebar": true } -->
　　三台叠翠
　　势成三袭耸奇观，二水交流带砺安。天遣名山来作镇，地开荒岛此维翰。非常风雨神灵宅，不尽浓阴海日寒。闲到三台峰顶望，星躔正应大微端。
　　双峰凌霄
　　千百峰头矗二峰，东西分插削芙蓉。南来海外此兄弟，北去寰中有祖宗。左右源逢双带水，高寒青起万株松。何当更到吴山去，拍手成仙快此胸？
　　吞霄渔艇
　　倒旗招处百川朝，万里惊涛一虎消。此气吞霄还吞海，吾侪观水亦观潮。来如骤雨声成啸，势撼丰林尾欲摇。把酒临风频眺望，兴来直欲挟山超！
　　马陵小海
　　一湖烟水两湖俱，湖四湖三一棹纡。十里云山如带统，千层波浪趂潮趋。长洲别岛中流见，鲤使蛟童下界驱。刺到湖心舟簸摆，不知为海亦为湖。
　　玉山霁雪
　　是何仙界绝尘埃，一片光芒叠碧瑰；可是天公将玉戏，抑为神女散花来。寒生绝巘辉银海，影入层霄作镜台。无夏无冬人不到，任从歌咏任从猜。
　　银锭绮霞
　　国姓井头春欲晚，铁碪山上雨初晴。一江浩荡开天阙，四壁崎岖见赤城。晓色倒翻桃浪輭，夕阳斜过焰峰明。谁抛银锭沧波上，买得朱霞到处生！
　　磺窟响泉
　　卦为蒙象有声通，绝世奇泉可振聋。空谷传来才觉觉，好风吹到又东东。东东岂有东周意，觉觉应多觉世功。不溢不盈闻更远，可知不与众流同。
　　曾肇桢
　　三台叠翠
　　嵯峨直欲接天关，势压城头拥翠鬟。万道岚光通北极，三台精气毓东山。浑疑泰岱移方外，误认沧溟在陆间。知是百峦烟瘁地，几时携杖得云攀？
　　双峰凌霄
　　谁抛铁笔大如椽，双管齐开倒画天？共许昂头扶日月，相随把臂奠坤干。云阴近覆三村暗（三叉河、水围子、樟林庄俱在近处），烟树遥瞻万丈悬（其峰愈远，望之愈高）。闻道烛台曾对峙（淡北有烛台双峙，十八景之一），崔嵬应让此峰前。
　　马陵小海
　　马陵地脉尾闾通，万顷洪涛入眼中。四面山光浮蜃市，千寻水壑寄鲛宫。气吞鸪嶂青林湿，波浸鱼潭绿草丰。若得蓬瀛佳景茂，探奇应自有仙翁。
　　吞霄渔艇
　　走旗直插海门雄（走旗山，即吞霄虎头山也），怒激胥涛旦暮攻。排出银山光射月，飞来雪点浪翻风。三千界尽云烟外，十八尖随吐纳中（十八尖山在虎头山北）。回首东边峰万叠，茫茫都付与双瞳。
　　曾东生
　　镜中美人
　　绝世空中色，生来色是空；含情浑欲语，但隔水晶宫。
　　东生，在江次子、肇桢弟。少聪慧，九龄能诗。时有李庐峰、刘憬南、杨玉田诸人欲试其才，指镜中美人，令口吟一绝；生应声而成。李庐峰诸人皆讶其敏捷，刘憬南作古风赠之。后以夭亡，闻者悼之。
　　刘憬南
　　赠曾东生
　　混沌辟初开，有人补天缺。神圣递相延，苞符秘以泄；尧舜禹汤文，伊皋夔稷契。道统传执中，方策其谟烈。洙泗水悠悠，天启素王猷。金声集大成，木铎觉千秋。参也鲁且稚，滴滴溯源流；道学知有本，家世绍其休。十室有忠信，待唯斋中求。待唯斋非查，殷勤来顾眺。爱才不独余，玉田亦同调。徐徐述所闻，先生向余笑；笑此一空中，惟君年最少。十龄便能诗，篇篇写心妙；谱白雪阳春，如龙吟虎啸。我与杨玉田，各拍案大叫。愿赠君一语，后生勿轻剽；小人不可亲，古道常相照。宝贵尔瑚琏，试登诸廊庙！我与君比邻，亦大有荣耀。
　　黎莹
　　梅影（选「吟香诗集」）
　　生成玉骨卧瑶台，月朗孤山佛羽杯。疏影层层铺不定，香魂点点扫难开。微茫野店蜂常误，冷落山桥蝶半猜。仙子罗浮犹未醒，淡妆睡处日轮来。
　　古别离
　　壮年盛意气，慷慨志四方。岂为守贫贱，拘拘怀故乡。譬如健翮鸟，乘风思翱翔；譬如追风骥，千里欣腾骧。岂作儿女态，离别多悲伤！魂消雁门塞，徘徊蹊路旁；道里悲苦辛，关河叹阻长。南浦嗟别情，携手离河梁；安得并州剪，一断离别肠。
　　何敬修
　　银锭绮霞
　　岭上平分号铁碪，飞霞成彩半晴阴。北腾火焰千章木（岭北火焰山，多生松木），南铸葫芦百链金（岭南向芦葫墩，一大市镇）。水绕双溪连海阔（岭右房里溪、岭左大甲溪，两水夹流西至于海），田开绝顶出泉深（岭上有国姓井，溉田数亩）。频登大甲城东望（岭西有大甲分司石城），瑞气迎眸绮结岑。
　　●苗栗县志卷十六
　　志余
　　纪人纪事纪地
　　史有逸而不传者，非必其不可传也，为欲删繁就简也。苗邑壤地褊小，访闻稍易；故凡有关于掌故者，无不博采而兼收焉。今仿旧志，另汇「志余」一卷；分为纪人、纪事、纪地，盖以补正志所不及云。辑志余。
　　纪人
　　纪事
　　纪地
　　纪人
　　吴琳芳，监生。乾隆年间，由内地渡台，居捒冬之社口。其忠信，为土番所见重；垦辟樟树林等处而家焉。续又以长厚闻于官，谕垦石围墙等处，乡里敬爱。为人排难解纷，不数年亏空数千金，怡如也。没年七十二；会葬者士农工贾不下数千人。至今犹有传述者。
　　吴思泉，本嘉应之弟子员。与弟琳芳来台，辟樟树林而居。严气、正性，行不邪视、不返顾。墟市前后浣衣妇女多蹲踞，见思泉来，皆起立。其为人严惮如此。
　　刘逢春，字佳宙；原籍镇平。幼喜读书，性孝友。年十六，客台佣工。值林逆乱，随族兄维纪等为义民剿贼；归功维纪，故得任湖北京山县知县，春仍在台。后颇有赀财，卜宅猫里，并筑家塾以训子焉。时猫里初开，街衢多在泥泞中；春多出赀财，造石桥、砌石路，悉成坦道。凡有义举，不吝赀助。晚年，家渐贫乏，有田一顷将鬻于人。时闽、粤械斗，田适当闽、粤之交，闽人方将筑堆以瞰粤人，拟倍价饵之，以期必得；春念大局，减价千金以售粤人。其慷慨好义如此。
　　曾在江，监生。铜锣湾人；原籍梅州。幼失怙恃，素笃友爱。弟三倾家财无怨色；弟死，为之抚孤儿，不以产业自利。少时，师事钟国麟先生；一年师亡，为之洗葬；三迁其地，择吉而后安。子肇桢，庠生。
　　刘憬南，号晋帆；铜锣湾人。长于时文古风。幼学于叔岁贡生清岳；天资敏妙，叔器之。后乃以庠生终。先是，地初开未久，胥差多吓诈乡人；南一绳以法，无不畏者。生平抑强扶弱。至纲常名教之重，罔不留心；真典型也。其英锋锐气，至今多谈及者。
　　刘锡金，附贡生；四湖庄人。友恭兄弟，以勤俭起家。训子严肃；有不率者，虽经游庠、食饩，不宽鞭挞。家人皆以畏惮之。
　　刘宣谟，芎蕉湾人。席祖父业，富于财。为人朴讷，无奇能；其大者，在筑学舍，多金延师以训子弟。此外，蓄书籍、买法帖、求名画、栽养花木为乐；名其园曰「焕藜园」。六弟宣论，以善柳公书，试冠军，得进庠、食饩。其子青史、从子乡钓，亦入泮。
　　蔡禄昌，字素行；从九职衔。芎蕉湾人。性忠厚和平，生平不以口角伤人。自少至老，不履公庭。家贫乏，好读书。咸丰初年，设教南势湖，因而家焉。时南势湖垦辟未久，习俗暴戾；作文言规劝乡里，得相观而善者不少。
　　邱金亮，高埔人。性孝顺。以勤起家，自奉俭朴；而喜周恤贫穷。乡邻有营葬其山场者，未尝与人计较，人于此多之。子光忠、孙国恩，俱武生；国霖，庠生。
　　吴昌明，别字清；樟树林人。读书而兼讲武，应试屡困场屋，两无成名；然未尝介意，亦奇士也。性冲淡，不较是非；尝言君子与小人争不胜，即胜亦不可为。尤擅长词赋。其家乘犹有存者。
　　谢锡朋，字怡吾。郡增生。猫里街人，原籍嘉应州。甚博淹，长于诗赋，群相推为古学手。着有「化鹏山房诗集」，尚未刊刻；今其稿，现在门人余绍赓（壬午举人）、谢道隆（庠生）处存之。
　　纪事
　　咸丰初，吞霄港口有铁船随风潮入，搁浅坝上。船首尾计九十余步、阔三十余步、高三丈许；浑身皆铁，无一板相间杂者，船式诡异。询诸老洋客，谓此不特中国所无，即东西洋诸国以十数、亦未见也。尤奇者，船中并无一人一物存，不知何代何国所制。观此，杨素五牙大舰方之，蔑如矣。初，船之至也，以雨夜声若山崩石裂，人不知何怪；日初上，始闻人言海墘有船，岿然如邱阜，似不从人间得来。由是，远迩传播；日数百人踵至，争欲藉此以广见闻。遂有二、三铁汉，以为此傥来物也，捶之、剥之，类混沌日凿一窍者然；久之无所得，乃鸠集良冶数十辈，炉灶立焉。其橐龠似人房室，出入处声隆隆如雷鸣，烈焰蔽野，数里外草木为焦。好古者谓：此几于造化为炉、阴阳为炭气概；疑自欧冶子铸剑后，久不复煽兹炎火。惜尔时装炭击橐者之犹为凡夫耳，力专功深，除船腹底坚牢不可动，业将船两旁铁板逐层剥落，惟余一舵一碇，沉重异常；乃乘铁熔液时，操大斧錾却，使入海，然船底犹如故也。后因风涛冲击，船漂流无定所，遂没溺海中，踪迹今无觅处矣。其铁散入冶家最多，为毒浪深啮，故性顽而脆，不宜于制器；大冶以为不祥之金，盖指此种云。一说：船际或贮军器、火药，偶不戒于火，并人与物作灰烬，故为虚舟。庄子所谓『虚而遨游，泛乎若不系之舟』；知言哉（节「一肚皮集」）。
　　是岁春夏之交，坪顶山有古榕五株萎死。山距猫里五里。树之植不知几何年，荫可数亩许。输囷磥砢，远望幢幢若车盖，相传树有神灵凭焉；理或然也。其侧，立草舍数椽，用枝柯代陶瓦，茂密堪蔽风日。鬻粮食者，依止其间。地故当通衢，往来行旅相续，不绝于道，皆赖绿阴以为纳凉之所。故国乔木，使遇钱逋留，必锡以锦树将军之号无疑也。今大树飘零，炎官火繖，欲借一枝之栖而不可得；从此消夏湾，变作头痛山世界矣。吴子曰：牛山之木勿论已，读「甘棠」一诗，知召伯之德泽远焉。今萌蘖幸有存者，栽培易以为力；奈何封植嘉树，独让韩宣子专美前古也。噫（节「一肚皮集」）！
　　咸丰中，白沙墩有巨鱼乘暮潮入，卧毙沙滩上。鱼长十余丈、高二丈许，大称是。黑质鳞鬣，作剌蝟状。巨口如辟双扉；或举木杈置其口，取道入鱼乙深际（「尔雅」：鱼肠谓之乙云），空洞若房室，可容数人起立。中有臂钏、辫发及骷髅等物；盖舟沉人溺死者，辄被毒口吞噬，「楚辞」所谓「葬江鱼腹中」者此也。其肉腥臊不可食；通身流黄金汁，臭味恶而远闻，犬豕避之。有黠者取肉少许试煎，果获油无算。远近传播，沿海十余里人争屠割鱼肉，辇载以去；至数十日乃尽，童叟疲乏。又有取鱼脊骨为臼、为桥梁者，称利用焉（节「一肚皮集」）。
