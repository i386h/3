<!-- { "loadSidebar": true } -->
　　天开崇岛，木元虚赋海之才；日出榑桑，朱元晦乐郊之谶。保障则江河两戒，藩屏则瓯越比邻。一千八百里之提封，步穷竖亥；二百有余年之声教，道洽由庚。台湾者，古毘舍耶国，所谓「乾坤东港，华严婆娑洋世界」，海疆一大都会，实惟地之奥区神皋。读史志澎湖，称刀矟者三十六岛；分支由哈喇，疆戎索者是不一家。自昔仅号偏隅，于今则为乐土。洪惟我大清之受命也，规天矩地，育夏陶周；胡越一家，梯航万国。贯胸聂耳，知中土以来王；东鲽南鹣，乘飞车而受吏。万里舆图尘不起，人民从镜里之游；八荒寿域日初长，海水向杯中而泻。文命敷于四海，一统车书；文昌载在明禋，三时玉帛。惟淫祀不入于典礼，斯雍宫愈显其声灵。所由政教立于朝，合正德、利用、厚生成三事；风俗隆于下，上康乐、和亲、安平为一书也。
　　矧淡堧当台海上游，而猫里尤垄阳沃壤；蛤市悟倮虫之理，砚山希宝晋之踪。鸡笼矗双峰，笔锋戌削；狮潭环一水，监影空明。人文蔚起乎邓林，科第比隆于上国。已云蒸与霜蔚，卓哉煌煌；遂人杰而地灵，粲乎隐隐。猗欤伟欤！或谓地广则华夷错处，族蕃则良楛殊情；故互乡致难言之讥，沃土厪不材之虑。江流趋下势，莫挽狂澜；瓯脱隶遐陬，孰敦古处？不知顽梗无如渤海，何以卖刀佩犊？尽革浇风寇警，争吊朝歌；一经错节盘根，顿成利器。起文翁于蜀郡，化民惟事诗书；封箕子于朝鲜，前席不违畴范。九鼎铸而神奸遂聂，内政作而士乡立隆。三雍修礼乐之仪，万纬扫欃枪之气。岂非事有必至，而理有固然者哉？且夫文风与国运相权，土习即民情所向。东壁主图书之府，象取文明；斗魁筦将相之枢，占同符瑞。建祠宇以妥神侑，文运天开；有嘉德而无违心，儒风日振。地方义举，学校攸关。以视功德无量，造八万四千宝塔；人天小果，营一千三百祗园者，相去远矣。
　　光粤峤儒生、吴兢苗裔，趂丁年而作客，蠲刚日以读经。笔底闲情，只字挟风霜之气；山中小草，毕生甘樗栎之才。追丰骨于渊明，秫稻消除尘世事；佩丝纶于艺祖，宰相须用读书人。学表明伦，四海有同文之盛；轮扶大雅，五经无扫地之虞。须知明德惟馨，十七世篇传阴隲；毋忘崇垣司命，上次星书纪天官。故乘绦帐之闲，特诏金钱之会。十室岂无忠信，道术正、则国器成材；三代虽少完人，儒行端、则民风复古。念此日斯文一脉，绍闻衣德于传薪；侍他年多士三升，请卜余言为左券！
　　屯政序
　　今政事中，有宜革不宜兴者，如郡县之教官与台地之屯兵是已。官以宣教，既无教，何必设官？屯以养兵，既无兵，何必留屯？初，林爽文之乱，土番着有微劳，福敬斋相国援古屯田事例，奏设番屯兵若干名，处处征粮以给番；过矣！然使兵归实用，犹曰补苴罅漏也；今征粮如故，一经官吏染指、酋长侵渔，致屯有籍而无兵，关系岂细故哉！平心而论，与其竭库藏嬴余以饱吏胥之橐，毋宁蠲数万租赋以苏涸辙之民。「易象」曰：『云雷屯，君子以经纶』；是所望于今之从政者！
　　番族
　　今熟番皆昔生番，因归化后故名。然犹守其土风，虽久远弗变。其族本无姓，近亦臆造姓氏若汉人然。相传土番未得姓时，有黠者欲用夏变夷而未得其方；汉人绐之曰：『姓未易讨好也，唯「潘」字有水、有米、有田，姓莫如「潘」宜』。番大喜。此与胡广托胡芦为姓相类。
　　义民
　　台湾，古毘舍耶国；至明中叶，始有台湾之号。本朝因之，设郡县；以次及于淡水。淡属民气醇静，内寇不作。虽偶苦兵，亦由边境贼锋阑入，方始戒严以备之；若蔡牵之出没上淡水，戴、林二逆之蹂躏大甲是也。卒之，却强梁、固疆圉，皆收功于义民。于是，淡水义民之名为最着。
　　夫义民，即古所称募兵也。其人尚气概、先勇力，遇险，辄操蜂旗为士卒倡，先登陷阵，故所向皆有功。又深明大义，官朝檄夕至，不啻得刘公一纸书贤于十部从事者然；官兵千百，瞠乎后矣。然则兵其可废乎？非也！兵无强弱，亦视所以将之者何如耳。勤操演、同甘苦、明赏罚、誓忠义，则孙子十三篇兵法尽备其中。椒山自有胆，奚怯焉！角弓风劲，老将谈兵；折戟沉沙，战场吊古：虽无位曰民，然民以义称，而千载下檩檩有生气矣（「角弓」四语引芷湾先生句）。
　　海防
　　台湾海外雄镇，惟淡水实当其冲，形势尤为全台冠；故防海最要焉。
　　考诸史册，汉有楼船、有戈船，有伏波将军、横海将军之号；故其击朝鲜、定南越，皆舟师之力为多。我朝德洋恩普，波臣效贡，当无游魂之虑矣。所虑者，不在内寇而在外夷。夷人性本犷悍，加之船坚炮利，名为通商，实则窥伺土地。又我国奸宄之徒，深为彼所愚弄，胁之以威、饵之以利，惟其意之所欲为。倘异日边衅一开，则沿海数千里必有遭其蹂躏而不能安枕卧者，如前明倭寇之祸是已。此则履霜坚冰，宜防其渐耳。若夫慎封守、勤会哨、严纪律、计万全，则胡宗宪「筹海图编」、郑氏「万里海防图」等书恺切详明，中才举而措之裕如矣。
　　文昌帝君祀典序
　　盛矣哉，文星之为灵昭昭也。谨按文昌属大神，本朝嘉庆六年颁入祀典。实则成周盛时，既隆其仪矣。「周礼」「宗伯」篇云：『以槱燎祭司中、司命、飌师、雨师』。考「天官书」：『斗魁戴匡六星曰文昌宫：一上将、二次将、三贵相、四司命、五司中、六司禄』。「汉志」语同。惟「晋书」「天文志」，则以上台二星，西近文昌者为二星云。「楚词」：『远游后文昌使掌行兮』；又「九歌」有司命章。盖古礼，天子、诸侯皆祀司命故也。「星经」：『文昌六星，在北斗魁前，其占黄润光明则吉』。合诸书观之，文昌为紫微垣星宿无疑。有谓即张仲孝友其人者，稗官家有张亚子之名，梓潼其故里，事始末甚长。琦玮僪佹，有书之不胜书者矣。
　　今直省、郡、县俱建立祠宇，明禋盛典；煌煌乎，与蜀关壮缪并隆焉。乡中诸人士，群以文昌为司桂籍也，礼惟谨。若坊刻阴隲文亹亹数百言，相传为乩笔实现宰官身以说法者。按「阴隲」二字之义：阴、默也，隲、定也；言天默定下民形性耳。余谓天道无私，总之不出乎福善祸淫者近是。人惟一心向善，以驯致于念念皆善；则神在是，文章在是，即福命在是。读书真种子，舍斯人其谁与归？所谓「明德惟馨」也。是说也，吾以质星君，且以质世之崇奉星君而昧于阴隲之原者。
　　关圣帝君祀典序
　　盛矣乎，神之为德昭昭也。初，百虫将军着「山海经」，备言神道中有■〈霝鬼〉犁、尸■〈鬼申〉、武罗诸目。郭璞注：■〈霝鬼〉、音灵，■〈鬼申〉、即神字。「史记」「封禅书」：『秦雍旁有百数十祠，而陈宝尤着』。庆劭言：平帝时天地六宗已下及诸小神凡千七百所，皆神道也。而设教之意寓焉。故王廷相「阴阳管见辨」：『罔两、罔象、山魈、水■〈鬼虁〉之怪，皆非所谓神云』。盖神妙万物而为言者也，神聪明正直而壹者也。今自王朝郡国以迄山陬海澨，敬为立庙肖像而惟恐失之者，则惟关圣帝君之灵为最着。陈承祚（寿）志传称虎臣、称国士、称万人敌，亶矣。
　　考帝君，在蜀汉为汉寿亭侯；后帝建兴七年、追諡帝「壮缪」；宋高宗建炎三年，加封「壮缪义勇武安王」；孝宗淳熙十四年，加封「壮缪义勇武安英济王」。至我朝顺治时，封「忠义神武大帝」。嗣后协天伏魔，叠锡崇封，编入祀典；其仪节，与文庙相埒。盖大地正气与日星、河岳之精灵，实式凭之矣。帝君庙，祀遍天下；其灵蹟显着处，笔不可殚述。惜世人罕觏正史，惟据稗官谀说谬加揄扬：如秉烛达旦、樽酒赠袍及以关平为螟儿之类，此太史公所谓文不雅驯，荐绅之所难言。独陈寿「三国志」为二十一史之一，事可征信。志中亦无周将军仓名，惟「演义」有之。今关庙必立周像，颇闻灵赫殊常，故人奉祀惟之谨；元鲁贞作汉寿亭侯碑，有「乘赤兔兮从周仓」之语，真惝恍灵奇，不可思议。则礼虽先王未之有，可以义起也。至俗传帝好读「春秋」之说，殊无稽；裴松之补注引江表传云：『公好「左氏传」，讽诵略皆上口而已』。盖帝以武功显，岂有杜预左癖与披腻颜帢日逐郑康成车后者比哉！又冯山公（景）「关侯祖墓碑记」称：康熙十七年戊午，解州有常平士于昌者读书塔庙。塔庙，侯故居也。昌昼梦侯，授以「易碑」二大字。惊而寤，见浚井者得巨砖，碎之，砖上有字；昌急合读，乃纪侯之祖、考两世讳字、生卒甲子大略。循山而求，得墓道焉。遂奔告解州守主朱旦，朱旦作「关侯祖墓碑记」。记中载：『侯祖石磐公讳审，字问之；和帝永元二年庚寅生。居解州常平村宝池里。公冲穆好道，以「于」、「春秋」训其子。卒于桓帝永寿三年丁酉，享年六十八。子讳毅，字道远，性至孝；父没，庐墓三年。既免丧，于桓帝延熹三年庚子六月二十四日生侯。侯长，娶胡氏，于灵帝光和元年戊午五月十三日生子平』云。据此，则俗说傅会，可存而不论耳。
　　夫以帝君威震华夏、力扶汉鼎，心事光明浩落，皎然如青天白日，是三代下第一流人物；光心敬之、佩之不敢忘。然期三百六旬有六日中，未尝瞻仰庙貌稍表瓣香之志者何也？惧黩也，神应监之矣。犹子师廉茂才性谨悫，于帝君若有香火缘；爰与同社诸君子醵金为奉祀，「倡百和，不旬日事集。盖有其诚，则有其神；明德以荐馨香，非黍稷之谓也。若实意不足、专务虚文，如村妪未净心地，徒事喃喃诵经旨，蚤夜不绝声；自谓是三藐三菩提、是无等等咒，功德无量。此梵语所谓「吃栗多驮索迦」者流，吾意佛无知则已；有，方斥之、拒之之不暇，其何福之能降！祥符周栎园先生题仙霞岭关庙联云：『拜斯人便思学斯人，莫混帐磕了头去；到此山还须出此山，当仔细摸着心来』。数语可作当头一棒喝；亦见三教源流一而二、二而一者也。此意愿与宇内善信士参之！
　　台地设头人说
　　钮玉樵（琇）「物觚」云：『康熙四十年七月，驾至索尔哈济，有喇里达番头人进彩鹞一架、青翅蝴蜨一双。上问：「此二物产于何地」？头人回奏：「生穹谷山中；鹞能擒虎、蝶能捕鸟」。天颜大喜，赐以金而遣之』。此头人所由称也。考「周礼」「典制」，无一事一物一处所不设官。如万有二千五百家为乡，一乡之官三千二百五十五员，六乡则七万五千家、官一万九千五百三十员；六遂亦如之。若比长、闾胥等官秩虽卑，亦寓教导之意。汉有亭长、有啬夫，范史「百官志」：『乡置有秩、三老、游徼』；皆治理一乡者也。
