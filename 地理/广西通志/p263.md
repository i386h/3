<!-- { "loadSidebar": true } -->
　　岭南蛮习在昔婚姻不正桀而黠者窃人妻女以逃转移他所安居自若谓之卷伴言卷以为伴侣也已而复为后人卷去至有歴数卷未已者其舅姑若前夫访知所在诣官自陈官为追究往往所谓前夫亦是卷伴得之复为后人所卷唯其亲父母兄弟及初娶者所诉即归始初被卷之家见范成大桂海虞衡志今则此俗尽变矣
　　蛮弩诸峒猺恃为长技以硬木为弓桩甚短似中国猎人射生弩但差大耳取蛇毒草合药濡箭锋中者立死又一种名偏架弩无箭槽偏架而射也两江溪峒诸蛮无少长咸佩刀一鞘两刀长二尺余跬步不舍寝食不离性与习然也
　　峤南记云粤蛮交易初无文劵多用木刻长短大小不等穴而藏之其文各以事异汉人莫识也又其有仇欲复或行刦掠约日集事先期挿木于山最高处谓之挿牌侦知者亦得预为之备赤雅云獞人善鸡卜其法不一以雄鸡雏执其两足鸡匠焚香祷祈占毕杀之拔两股骨净洗用线束之以竹筵挿束处使两骨相背端执称祝左骨为侬侬者我也右骨为人人者事也视两骨侧所有细窍以小竹筳长寸许徧挿之斜直偏正任其自然以定吉凶其法有十八变直而正近骨吉曲而斜逺骨凶汉元封二年平越得越巫适有祠祷之事令祠上帝祭百鬼用鸡卜斯时方士如云儒臣如天子有事不昆命于元降用夷礼廷臣莫敢致诤其术岂有可观欤
　　张师正倦游杂録云蛮妇生子辄取其胞衣净濯细切五味煎调之召至亲者合宴置酒而啗若不预者必致忿争
　　溪蛮丛笑云獠妇生子经三日便澡身于河返具糜以饷壻壻拥衾抱雏坐于寝榻谓之产翁其妇亦无所苦炊爨樵蘓自若
　　胎发不薙长大无梳箆不裹巾蓬垢鬇鬡自古已然曰椎结
　　不乃羮以牛羊肠脏畧摆涤作羮以飨客臭不可近客食之既则大喜不乃者反切摆也
　　猺獠寝不置床冬不覆被以三又木支荆棘而泥之燃火炙背土焦则易故肤多黎黑展转数易谓之骨浪
　　山猺穴居野处编茅以庇风雨转徙无定去则火之炙地使饶叠石为记一二年乃复来谓之打寮甲与乙有隙两相鬭敌背牌防身逺以摽鎗鎗尽挺刃而前谓之对刀
　　獞人好杀一语不相能辄挺刃而鬭鬭或伤其一由此世世为雠然伤男子雠只二姓若伤其妇而妇之父母伯叔兄弟皆怨家矣借人助杀谓之洗面人与其妇通以牛酒谢罢谓之洗妆
　　岭表录异云南方草木可衣者曰卉服绩其皮者有勾芒布红焦布绩其花者有桐花布琼枝布婆罗布又古贝木其花成对如鹅毳抽其绪纺之与苎不异曰吉贝俗呼古为吉也多紫白二种亦有诸色相间者蛮女喜织之丈最烦缛间出售城市值最贵自衣则谓之斑衣种女刘禹锡蛮女钩辀音蛮衣斑斓布然今之獞锦实绵为之而杂以五色蚕绒非尽草木也
　　青箱杂记云獞俗相呼每以各人所生男女小名呼其父母元丰中余任大理丞断賔州奏案有獞人韦超者其男名首即呼超曰父首又韦遨之男名满即呼遨曰父满韦全之女名挿娘即呼全作父挿韦庶女名睡娘即呼庶作父睡妻作婶睡獞人失牛追蹑牛迹所至遇村落即责村之甲老曰牛至尔村请为代缉甲老更蹑牛迹又至一村责亦如之迭更数村而牛迹漫灭不可寻则曰匿此所矣返报失牛之家纠众往而大噪必令最后所至之村倍偿乃已此习至今犹然
　　解牛多俚妇亦曰屠婆防牛于木数之曰某时牵汝耕田不得某时乗汝渡水不即行今何以免死乃杀之
　　汉书板楯蛮传秦昭襄王时有白虎为患王乃募国中能杀虎者赏邑万家金百镒巴郡阆中蛮人善作白竹之弩乃登楼射杀白虎王嘉之而以其蛮人不欲加封为刻石与盟曰顷田不租十妻不役杀人得以倓钱赎死他日秦犯蛮输黄龙一双蛮犯秦输清酒一钟今猺獞交易及两造息词亦云如有翻悔罸与龙角一对葢本诸此
　　桂林守钱元昌粤西诸蛮图记曰记云雕题凿齿有不火食者则南方曰蛮也滇黔巴蜀楚粤之间区落绵亘接于西戎而粤西山谷奥险阻絶厥类尤繁别支分则曰猺曰獞曰狼曰狑曰犽曰防曰狪曰曰曰猀曰蜑曰土人曰隆人曰阳山人合其类而十分之则獞居四猺居三狼居二余仅得一焉其在唐虞谓之要服但与要约而已歴代以来率多梗化迨我
　　圣朝徳威逺播薄海内外一道同风蒸然丕变虽其居处服饰饮食男女之际与华俗不同而澹泊纯朴之风亦于此见焉可约举而记之也诸蛮皆耕田而食常以秥米作粥时时歠之取杂菜及牛羊皮骨久沤成酱以佐餐虽家畜鸡豚而不轻食肉水田低则称田旱田高则称地田皆种稻地种杂粮间有种旱禾雨水足即丰收谓之靠天田禾有早晚随月而名如六月禾八月禾也然嵗止一熟非似粤东两收水田之中多喜栽芋食芋可当饭也秋收后烧山以除百毒二月啓蛰焚草渍灰以肥土然后种植耕用牛溉用车亦用戽男耘女耔无懒惰谷或剪或刈皆出女手制酒以米和草子酿之味极甘畏荈茗之苦渴惟饮水而已男女皆衣布色尚深蓝间用青皂无裘葛其卧具尤草率遇暑热则频浴于溪冬寒则围炉彻夜男子多薙发亦有髠其四围者髪或辫或髻或挿簪或挿雉尾须或去或留耳或垂环项或鎻圈各随其乡之所尚头以布裹或绣或素戴笠者居半衣及腰而止稍长亦露膝裈自裆以下分裁布条斜裹至足亦有着裈而另束胫者腰系巾好悬铜盒贮烟佩小刀极利谓之左挿足跣偶着草鞋其有薙髪戴防冬毡夏鬃寛袍大袖白行纒而履者惟全州西乡猺有之而兴安獞人亦有戴马尾尖防者蛮女髪宻而黑好绾大髻多前向亦有横如卷轴者有叠作三盘者有双髻者未嫁女也嫁则一髻上紥大梳或银或木或牙花簪围挿多寡不同随贫富也髻上或覆布或花巾或笠笠制极工常以皂布羃边半露其面耳皆带大环环下间垂小珥项带银圈胸或挂银牌身着青布衣多缘绣亦止及腰内络花兜敞襟露胸以示丽亦有聚鹅氄为毬缀衣以为饰者裈短而裙长不裈者半焉裙色皆深青亦以绣缘襞积颇繁行则扱左右于腰腰多束花巾悬荷包性亦喜吸烟每以烟筒挿髻足跣与男子无异有喜庆间亦着履非担负而出则携长柄伞花巾油扇步趋轻防涉涧越岭高深不怯其以白布防首腰系大带衣纯束素不喜彩绣者狼女也衣缀羽下无裙而纒胫者狑女也惟猺之中独有以装饰之异而别其名者如耳垂聫环髩挂矾珠髻裹蕉叶不裙不袴惟以布幅围其前后前短后长坐地则兜之名曰平地猺髻挂银丝直垂至项名狗铃猺戴梳于顶状如扇面名曰梳猺顶以木板板列矾珠累若缀旒名顶板猺簪竹箭二根长二尺许覆以锦穿林入莽频侧其首翩翩若蝶名曰箭杆猺以豪猪鬃为簪加以竹片双分鬓后剪剪若燕尾者名曰燕尾猺以木皮绊额系筐伛偻而趋者过山猺亦名山子猺也又有以三角银版缀以红绒挿于髻畔而腰结花縧者盘古猺也葢诸蛮皆一名惟猺之名各异且有生熟黒白之分黑即生白即熟熟之性纯于生也蛮多负山而居或围竹为村或依树为社结茅筑垣架板成楼上栖人下畜兽谓之麻栏亦称栏房男女老幼聚处一栏子娶则别栏以居惟狼人列屋排门人畜分左右不喜登楼耕种之暇男或采樵或攫兽或市马或售锦易布或弹絮助纺或执篙撑舟为篙师其浮家江濵而止以捕鱼为业者惟蜑人也女或纺织或裁缝或染布或汲水或挑菜或劚药或负薪巧者或织防成锦或擘丝绣巾或艶妆结伴跨马踏春立春日男背丈鼓女唱四季太平歌往来庆贺迎春则有男扮春官女随歌唱齐至公门鞭牛而去者春秋社祭神于庙提筐挈筥陈设酒醴延巫师红袍执笏若降神然社前卑幼徧拜尊长谓之探社仓箱既庆则争先纳赋赋毕一家欢喜倾瓮交劝酣饮竟日有相讼者集于社推老人上坐两造各剪草为筹每讲一事举一筹筹多者胜葢理诎则筹弃理直则筹存也是谓赛老亦曰论理论毕刻木记之终身不敢负男女婚嫁亦慿媒妁各取庚帖置瓮酿酒酒美则吉结为夫妇焉至若倚歌择配之俗虽迩来遵禁而谿峒之隩尚间有之当春日载阳男女互歌谓之浪花又谓之跳月男吹芦笙女抛绣笼绣笼者防毬也回旋蹈舞歌意相浃即投之报之返而约聘嫁之日前导担榼新妇执彩旒伞步行亲戚接踵鼓吹以送之此皆蛮俗之异于华者四体勤而百用俭朴实之风既有足取而愚拙中亦生智巧固未得以要荒之陋鄙之而不以中国之治治之也若夫好利轻生微嫌必报有犯即匿固旧习之汚乃今沐浴
　　圣化歌咏太平有日迁善而不知为之者若黄刘古诸族彬彬尔雅为学宫弟子诵读之声流于山谷渐皆耻其俗之陋而化其性之顽更阅数年恐并其居处服饰饮食男女之间皆与华俗无异欲识其种而不可得矣用是绘图以证传闻至于钩舟格磔各有土音分而译之不能备载记云五方之人言语不通声名文物之地且然而况南蛮鴃舌哉








　　广西通志卷九十二
<史部,地理类,都会郡县之属,广西通志>
　　钦定四库全书
　　广西通志卷九十三
　　诸蛮
　　蛮疆分
　　桂林府为粤西省会控制百蛮东北起于全州带灌阳与湖南零陵蛮夷错壤南则阳朔西则永福永宁崇岗叠嶂号称蛮窟而附郭之临桂西北之灵川兴安义宁大抵皆民夷杂处
　　国朝休养涵濡卉衣鴃舌之俗渐化为衣冠文物其醇厐之风有足观者然旧志所载亦当存之以见今之非昔云
　　临桂县率皆熟猺居三乡男女挽髻青衣缘绣嫁娶丧葬颇近土民有平地大良高山过山之别平地猺散处村落佃田佣耕大良猺习汉文字与民杂作或通婚姻高山猺架竹木葺茅而栖种粟芋荳薯有蜂宻黄蜡香箘山笋货以易食过山猺数年此山数年又别岭无定居也獞俗丈夫尺帛缭头妇人髻绾木梳短衣长裙俱贯耳跣足西南二乡界连阳永多有之性好剽窃出没两邑间然近省地畏法故无大患云
　　灵川县六都多猺七都多獞居服与临桂畧同猺自谓盘古之裔有先有猺后有朝之谚所在耕山择土宜而迁徙人莫敢阻然未尝为盗以六月六日为小年葢所种有粘禾早熟六月六日则获也祭田祖召同类相庆贺剧饮穷日夜而散獞俗亦如之性较猺人颇犷悍
　　兴安县猺居五排七地六峒及融江穿江黄栢江与民杂处男女俱青衣短袴女无裙加布幅蔽下体坐则兜之耕山为活獞人居富江俗亦与临桂同而不事剽窃蛮俗之醇在九属为最
