<!-- { "loadSidebar": true } -->
　　陈元字长孙苍梧广信人父钦习左氏春秋事黎阳贾防与刘歆同时而别自名家元少传父业鋭精覃思至不与乡里通以父任为郎建武初与桓谭杜林郑兴俱为学者宗时议欲立左氏传博士范升奏左氏浅末不宜立元闻之诣阙上书【全疏载艺文志】书奏下其议范升复与元相辩难凡十余上帝卒立左氏学诸儒议论讙哗公卿而下数廷争之左氏复废元以才髙著名辟司空李通府大司农江冯上言宜令司校尉督察三公事下三府元奏罢之【疏载艺文志】后复辟司徒欧阳歙府数陈当时便宜及郊庙之礼帝不能用竟以老病去卒于家子坚卿有文章【节后汉书本传】
　　养奋字叔髙郁林人以布衣举方正和帝永元十二年夏四月隂阳不和或水或旱奋对曰天有隂阳隂阳有四时四时有政令春夏布施寛仁秋冬威行刑罚各应其时则隂阳和四时调风时五谷升今也不然长吏多不奉行时令为政举事干逆天气上不恤下下不忠上百姓困乏众怨郁积故隂阳不和风不时五谷不升而赋税不为减百姓虚竭家有愁心也及是年六月頴川大水桓帝延熹元年五月京都蝗献帝四年六月寒风如冬俱以奋对为证【汉书五行志注】
　　徐徴字君求苍梧荔浦人汉延熹中仕郡为督邮适中常侍唐衡遣客至苍梧买珍竒客怙衡势多减所直又滛酗过甚徴收客郡市髠笞已乃白太守太守大怒收征付狱主簿请曰此人无礼恃强买卖既侵百姓又汚妇女徴不畏强御据刑申法若使佐郡无爪牙之吏后督邮当徒跣膝行奉诸贵戚宾客耳太守不得已释之郡中称其敢决征状貌短人以为智过其躯【旧志】
　　士燮字威彦苍梧广信人少游学京师事頴川刘子竒治左氏春秋察孝亷补尚书郎公事免官后举茂才除巫令迁交阯太守弟壹初为郡督邮刺史丁宫徴还京壹侍送勤恪宫感之后为司徒辟壹比至宫已免黄琬代为司徒甚礼遇董卓作乱壹亡归乡里值州郡扰乱燮乃表壹领合浦太守次弟徐闻令防领九真太守防弟武领南海太守燮体器寛厚谦虚下士耽玩春秋为之注觧陈国袁徽与尚书令荀彧书曰交阯士府君既学问优博又逹于从政保全一郡二十余年民不失业羁旅之徒皆防其庆官事小阕輙玩习书传春秋左氏尤简练精微吾数以咨问皆有师説又尚书兼通古今大义详备今欲条左氏尚书长义上之其见称如此燮兄弟并为列郡雄长一州偏在万里威尊无上百蛮震服尉佗不足逾也汉帝赐玺书曰交州絶域南带江海上恩不宣下义壅隔刘表又遣赖恭闚看南土今以燮为绥南中郎将董督七郡领交阯太守如故时天下丧乱道路断絶而燮不废贡职特复下诏拜安逺将军封龙度亭侯建安十五年孙权遣歩隲为交州刺史燮率兄弟奉承节度权加燮为左将军末年燮遣子廞入质拜廞武昌太守燮又诱导益州豪姓雍闿等率郡人民使东附权益嘉之迁卫将军封龙编侯燮每遣使诣权致贡权輙为书厚加宠赐以答慰之黄武五年年九十卒【吴书本传】
　　申朔字元游苍梧人亷愼恬淡常着布襦布袴不事绮纨乡邑叹慕之举孝亷为九眞都尉后击贼有功民颂其德吴郡陆防为广州刺史综其绩纪之先贤传【县志】
　　邓盛字伯直苍梧人为秭归令闻母病觧印绶去及归母亡居丧尽哀尽礼太尉马日防嘉其行服阕即辟之初入府为主簿寻为太尉诸曹掾时彭城相左尚以賍获罪三府掾属拷騐逾年不能竟更选盛覆研鞫盛至狱中沐尚觧械赐席乃谓尚曰君受国重恩而所坐亡理如此今遇君子不可以小人道相待尚感盛至意对曰使君相待如此尚独何心不以死相归乎即引笔具对时人语曰一问得竟臯陶邓盛公卿而下皆礼重之【县志】李贤苍梧人吴孙权时刺融州志操清白卓有异政罢官归检箧中惟图书旧服民思慕之　案吴时未置融州融字有误因梧志通志相仍存疑唐
　　韦厥上林人武德间持节压服生蛮开扩化外功业卓越一时诏领澄州刺史后隠于智诚洞与诸子皆封侯庙食【旧志】
　　李尧臣镡津人贞观中第进士累官至交州刺史有异政赐其里门曰登俊【旧志】
　　毕都防不知其名按张九龄曲江集云毕公东平人寄籍桂州始安起诸生为浈阳令勤愼亷明政事咸修寻转韶州司马丁内忧去御史萧璿防为按察判官随授新州刺史适恩州土帅为乱毕奉委征之开以恩信俾残暴化为纯良按察使宋璟嘉其贤能奏补恩州刺史寻加朝散大夫后拜安南副都防未几卒【旧志】
　　曹邺字邺之阳朔人大中间登进士第由天平节度掌书记迁太常博士时相髙璩白敏中相继薨邺言璩交游丑杂进取多蹊迳諡法不思妄爱曰刺请諡为刺又责敏中病不坚退且逐諌臣怙威肆行諡曰丑其持论不阿如此歴祠部郎中终洋州刺史有集三卷【旧志】
　　刘瞻字几之桂州人登大中初进士四年又登博学宏词科累官至刑部尚书集贤殿大学士十一年八月同昌公王薨懿宗嗟惜之以翰林医官韩宗劭等用药无效下狱并收其宗族三百余人狴牢皆满諌官无敢极言瞻上疏以为修短之期人之定分昨宗劭等诊疗之时非不尽心而祸福难移竟成差跌原其情状亦可哀矜而械系老幼三百余人物议沸腾道路嗟叹伏愿少回圣虑寛释系者上覧疏不悦瞻又与京兆尹温璋力諌于前上大怒即罢瞻相位检校刑部尚书同平章事充荆南节度等使贬康州刺史　案唐书作彭城人今从通鉴
　　赵观文临桂人干寜二年状元及第是年试观人文化成天下赋内出白鹿宣示百僚诗放进士榜二十五人观文第八被黜者诉不当乃重试观文遂魁多士是时刘季述辈专横观文以为言忤宰相崔防意谢病归【县志】
　　五代
　　周邦字颙若平南人南汉举进士第歴官御史大夫以直节着风采凛然秦川里青村犹有故址【浔州府志】
　　宋
　　周渭字得臣恭城人少力学攻诗刘鋹据五岭政繁赋重民不聊生渭北至京师上书言时务诏赐进士为白马主簿县大吏犯法渭即斩之上竒其才擢右賛善大夫时魏帅符彦卿专恣朝廷选强干者涖其属邑乃以渭知永济县彦卿郊迎渭揖于马上就馆始与相见不少屈有盗伤人而逸渭捕获并暴廖匿者按诛之不以送府干德中通判兴州州领罝口砦戍兵暴民监军不为戢渭斩之众皆慑服诏书嘉奬命兼本砦钤辖又迁知州殿直傅延为监军谋作乱渭擒之以闻命械至阙下鞫得实斩于西市在郡以简肃称及还吏民遮道泣畱俄诏赐钱百万太平兴国二年为广南诸州转运副使奏除刘鋹苛税重定田赋兴学校迁殿中丞属有事交趾师未防渭移书黎桓谕以朝廷威信柦即遣使入贡加监察御史在岭南凡六年后累迁侍御史歴判户部度支出知亳州赐金紫坐从子违诏市马黜为彰信节度副使咸平二年眞宗闻其清节召还将复用诏下而卒年七十有七上闵其贫赙钱十万以其子建中为乘氏主簿【宋史本传】
　　覃光佃融州人博学能文宋开寳进士为监察御史弹劾不避权势京师呼为眞御史北敌屡犯边三上疏累诏褒之进武骑尉知雁州军事时沿边将士多贪功妄杀及媮惰不职悉惩以法既而陞沿边都总管兼劝农使外筹边防内肃朝仪咸倚重焉进阶银青光禄大夫检校太子宾客歴官三十载以老乞归诏特进光禄大夫上柱国赐紫金鱼袋致仕【旧志】
　　陶绍宗平乐人开宝间从潘美擒刘鋹功授龙平县令除鋹苛政境内大治太祖闻其贤召入京擢光禄寺卿【平乐府志】
　　王世则永福人太平兴国八年状元及第是年试六合为家赋莺啭上林诗文武双举论放进士二百七人太宗幸金明池宴世则等于琼林苑进士赐宴自此始世则所居前临长江后枕华葢山松林秀茂忽有鳯凰来巢一年引双雏去后复来巢下凿石得玉以献至今玉池犹存秋冬泉不竭因名山曰鳯巢淳化初以右正言使髙州还朝条事迹及山川形势上之进直史舘与尹黄裳冯拯等伏阙请立许王为储贰太宗怒谪蒙州至道二年徙知永州【旧志】
　　陈坦然梧州人博学有辩才胆气雄壮然诺不茍当机权变敏防景德中举进士未赐第归值宜州兵杀守帅胁判官卢成均以叛伪称南平王拥众数千攻象州坦然以成均同郡单骑行贼垒射书帐下为陈祸福成均得书欲归降缓攻而王师至城赖以全贼又遣别部分掠南路趋容境所至摧防坦然语容守陈延赏曰贼势慓悍难以力竞愿抵贼营谕以逆顺当觧甲归我遂诣贼垒谕之贼中陈贾二帅率首领诣郡降贼平大将以闻命赴阙官之赐袍带不受愿就殿试许之随以艰归起补吴川簿调余杭擢漳浦令仕至太子賛善大夫殿中丞【旧志】
　　冯京字当世宜州人少隽迈不群举进士自乡举礼部以至廷试皆第一时犹未娶张尧佐方负宫掖势欲妻以女力辞之通判荆南军府事还直集贤院判吏部南曹试知制诰避妇翁富弼当国嫌拜龙图阁待制知扬州改江寜府为翰林学士【口知】开封数月不诣丞相府韩琦语弼以京为傲京曰公为宰相从官不妄造请乃所以为公重非傲也出安抚陜西请城古渭以断夏人右臂神宗立复为翰林学士改御史中丞王安石为政京论其更张失当累数千百言擢枢宻副使河东麟府丰三州城垒兵械不治官吏皆受谴京以先帅本道上章自劾优诏不听进参知政事数与安石论辨保甲养马诸新法又选人郑侠上书言时政荐京可相吕惠卿因是譛京罢知亳州寻知渭州茂州夷叛徙知成都府蕃部何丹方寇鸡棕闗闻京兵至请降议者遂欲荡其巢窟京请于朝为禁侵掠给稼器饷粮食使归夷人争出犬豕割血受盟愿世世为汉藩防惠卿发安石私书帝以安石为欺复召京知枢宻院顷之以观文殿学士知河阳哲宗即位拜保寜军节度使知大名又改鎭彰德于是范祖禹言京再执政初与王安石不合后为吕惠卿所倾其中立不倚之操为先帝称重若付以枢宻必允公论时京已老乃授宣徽南院使拜太子少师致仕绍圣元年薨年七十四帝临奠赠司徒諡文简京立朝中外敭歴勲劳足多决狱如流特其余事而居乡淳厚多长者行亦见称于史所着有奏议文集三十卷　案京宋史作鄂州江夏人以父尝侨寓故占籍也世居宜之龙水天门拜相山有京祖墓庆逺杨子梁之辨明佥事潘恩过三元祠诗序俱可据
　　石鉴字大观邕州人举进士皇祐间广源蛮乱鉴挟防干余靖因从靖军以功授大理丞累官至忠州刺史寻知桂州充本州经畧安抚使【旧志】
　　李时亮字端夫博白人天圣二年应乡举登嘉祐二年进士守亷州有异政熈寜间交人犯境陈平边十防交平又疏军民得失五十事神宗嘉纳之后官至散骑常侍兼御史大夫赐金绯鱼袋封开国伯善属文尤长于诗尝与陶弼同官有赓和诗曰李陶集【旧志】
　　秦怀忠字伯良博白人登嘉祐进士令徐闻有异政司理雷州多所平反擢佥书雷州军事歴通直郎赐银绯鱼袋知容州【旧志】
　　欧阳辟字晦夫灵川人至和间与弟简同从学于梅圣俞之门梅喜与士大夫游久之晦夫归梅赠以诗有云吾家无梧桐安可乆畱鳯意甚称许元祐六年举进士任雷州石康令严操持尚俭约节民费一时誉望所归东坡南迁见梅所赠诗相嗟叹辟遣人送轼接篱琴枕轼以诗谢词甚恳至任石康六年乞休归民攀辕不忍别行李萧然居无完壁尝诛茅为舍乐琴书以终身焉【县志】
