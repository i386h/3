<!-- { "loadSidebar": true } -->
　　刘霈灌阳人顺治初见乱贼曹志建蟠踞龙虎闗称国公大肆荼毒遂奋起招义勇屡败之后为曹贼所擒谓曰谁为尔主此谋者试言之吾贷汝死霈厉声曰汝之悖逆吾恨不能手断汝贼怒剐之人皆愤惜【旧志】
　　朱大寳灌阳百户所部下军人也顺治三年邑绅陆仁敷归穸是夕盗窥其家将砍城行刦值大寳巡城见贼突至奋勇独登手击一贼曵至县前羣盗蜂集为所杀后屡见英爽于城邑人立像祀之【县志】
　　曹维屏怀逺人康熙十八年抚蛮将军傅宏烈授防将职衔委以团练维屏躬冒险阻率苖獞逐退余逆境赖以宁【旧志】
　　黄毓竒桂平庠生沉毅多智畧明季盗起捍御一方康熙八年邑人杨其清妖术惑众知府刘浩谋于毓竒率乡勇数百守城境赖以安十三年吴逆变乱伪将王明将肆掠毓竒侦得之捐金赂其左右得免十七年土冦易天章领贼千人掠下都里毓竒预为备遂大败贼屡有功于桑梓【旧志】
　　谢天祐桂平监生康熙十五年马囘子作乱掳掠至崇姜里甘村男妇老幼危在旦夕天祐挺身见贼説以利害存活甚众乱平之后代穷民纳差粮修大黄江以通舟楫由良四埠至崖龙长一百余里无担负之劳且可资灌溉为乡所思【旧志】
　　易友亮字连美全州人初为本省院丞有能声大中丞马雄镇器之委以本标守备招募士卒保固疆圉甲寅吴逆变乱逆帅孙延龄附从中丞誓身殉国宻令友亮赴栁请援不应复令友亮导其长子世济出郭托杨啓祥送至京事急友亮又与同事唐正发唐守道等出中丞防子世永孙国贞间道赴都至豫章计可无虞友亮返粤报命是时延龄稔知其事系友亮家属于狱幽中丞别室友亮鬻产赂贼得通音问供给无缺及吴世琛入粤杀孙延龄中丞殉节友亮逃匿荒郊收中丞遗骸草葬之事
　　闻特授兖州游击罢官归以寿终【旧志】
　　唐正发字昌期全州人少事中丞马公雄镇会孙延龄叛粤中丞宻召正发计议正发慨然怀血疏负中丞一子名世永年七嵗一孙名国贞年八嵗委曲区画扮乡民出重围由间道行荼苦备至引
　　见备询情形大加叹赏曰此人不避艰险忠荩可嘉着议叙时正发念中丞死生未卜复间道返粤而中丞已阖门殉节矣延龄闻正发擕中丞之子若孙归京师移祸于正发眷属其妻蒋氏自经长子士介被戮胞兄廷俊几死囹圄正发悲生哭死匿山中贼平授凉州镇守备调闽浙督标左营军政列荐陞浙抚标中军游击所至有声以老乞休年九十二唐守道唐文焕俱全州人当雄镇被逼与正发等共事守道授广东守备罢归文焕初授守备职因年老未任巡抚傅宏烈赠以义高存赵扁额孙曽孙相继中武举列胶庠人以为忠义之报【旧志】
　　杨启祥字永升灵川人充抚军承舍康熙十三年吴逆陷桂林时巡抚马雄镇被逆帅孙延龄逼降不已启祥奉雄镇命领其长子奔湖广闗口盘诘诡称江西医人逃出闗报知江西巡抚立具疏以
　　闻啓祥乃同雄镇子入奏授守备职衔后雄镇殉节康熙二十年又偕雄镇子扶柩入京未几补山西寿阳守备在任八年吿归寿八十一卒【旧志】
　　覃海芳岑溪县人充永业乡练总邓老李则七山猺练邓双顶邓廷华则老李侄也康熙乙未十月盗刦藤县地麻坡过岑溪海芳即帅乡勇要截杀二贼途遇老李及六山猺练覃法满遂合兵追贼贼屯莲塘以待之相持三日海芳谋曰明日目送贼去我退贼必复来地方何日得宁我前诱贼贼必吾追尔于两山伏弩射之蔑不胜矣老李曰诺海芳背腹受敌法满畏走老李驰救贼攒矛刺之双顶廷华大呼直入贼围之数重遂同时被害【旧志】



　　广西通志卷八十一
<史部,地理类,都会郡县之属,广西通志>
　　钦定四库全书
　　广西通志卷八十二
　　孝友【卓行附】
　　爱敬之良因心而发油然达于至顺是以其政不严而治圣人因严因亲教葢専此粤西之民朴遫少文而孝子悌弟汉宋以还接踵相企率皆敦至性而无所缘假超卓于服劳奉养终事之常即或毁肌灭性道异中庸顾里闾之旌犹为嘉予所必及者行非立名则教先风世诚尚之也若夫睦婣任防与孝友同称六行茍知整躬利物而返淳革薄于观型胥有助焉然则兴明发而笃友恭被诸风俗溢乎纪载上以征
　　圣天子孝治之隆而昭至德于靡涯书曰若有恒性惟
　　恒斯道达矣志孝友附卓行
　　汉
　　丁宻字靖公岑溪人居贫餽赠一无所受耕而食织而衣量腹度形惟力是视而事亲备孝养之礼遭父丧庐墓三年有双鳬飞集墓旁小池见人驯伏后丧母庐墓双鳬复至南齐时范云为刺史遣使祭宻及顿琦墓【县志】
　　顿琦字孝异苍梧人居母丧哀毁几灭性独身负土歴年成坟杂植松杉有飞鳬白鸠栖息随琦去留【县志】
　　五代
　　梁嵩平南人刘防据有广南建国称汉干亨四年春置选部贡举举进士明经十数人如唐故事白龙改元嵗乙酉嵩举进士第一歴官翰林学士因母老乞归作倚门望子赋以献防怜而许之赐赉皆不受惟请蠲本郡丁赋从之郡人戴其德立祠以祀【县志】
　　宋
　　朱道诚字信中全州人少失怙孝事其母俞俞故多病道诚截发延医寻山采药不惮劳苦屡以获瘳后居丧力营葬于景德寺左结庐墓侧有瑞竹冬笋之异景祐四年有司以状闻诏赐绢十疋米一斛勅本州以时存问及卒郡守赵昕表其墓曰朱孝子墓【州志】
　　朱冕字德甫道诚子也元符中王巩坐司马光党谪全州冕与弟衮从之游巩尝目之曰冕真纯不茍衮开爽有文黄庭坚南迁过湘赠以诗其为名流器重如此后冕居丧庐墓亦以孝闻于朝至和二年赐粟帛如父故事寻以恩授宣教郎子浩侍母胡病顷刻不忍离左右誓不饮不荤不娶以祷母寿自道诚以来祖孙父子累世以孝行称考之前史指不再屈【州志】
　　蒋举字时举全州人少为诸生久在太学一日忽辞其友黄无悔曰学者所以学为忠与孝也忠既未立孝焉可忘我其归矣无悔以歌送之及归奉亲朝夕不离母丧庐墓产灵芝有司以状闻诏赐旌表【州志】
　　梁诏贵县人少孤事母尽色养以孝廉举元丰中任广东提刑司干官后遭母丧哀毁骨立既葬庐于墓手莳松栢郁然成林芝草丛生甘露时降事闻旌表苏轼南迁遇诏一见投契诏有子三人咸遣诣轼轼勉以力学署所读书处曰薰风【浔州府志】蒋瑞可全州人秉性肫挚事亲以孝闻父年六十四患笃疾百药罔效瑞可号哭不知所为乃宻祷于天刲股作羮以进父病遂愈寿至九十三刺史朱子恭建孝子坊并歌一章勒诸石【旧志】
　　毛伦阳朔人少读书有志节绍兴间与弟汀俱以良家子从捕曹成有功得官伦事母至孝勉其弟以致身而已独辞官养母及母死哀毁骨立毎一恸血泪交下既葬执汀手曰吾弟勉之君恩不可负也二亲已亡泉下阙定省吾将往事焉言讫而卒阅四十九日神色不变【县志】
　　蒋一鸣全州人与弟一防等六人皆有至性谊不私蓄友于辑睦白首无间言子孙遵守其教凡五世无异防郡守邓均表其闾为文以劝后【旧志】唐德柄全州人以经术传家与弟德鋭德祥自相师友教诸子侄世不分防毎食必同席脱近行未至必待其还然后食郡守闻而叹曰此北魏杨椿故事也今再见于唐氏矣因顔其斋曰明经堂曰和顺【州志】
　　倪文举全州人景定间以孝行闻父章甫病笃文举割臂肉以和药父遂瘥后母病亦如之乡党毎指其瘢痕以相风示郡守表其闾曰兴行【州志】明
　　李文选临桂人早丧父事母莫氏候寒温具甘防起居饮食必得母欢心母或不乐则长跪问故婉词以解必俟母解顔乃起尤笃爱其兄弟一门之内和气蔼然洪武十八年以孝行旌【旧志】
　　陈大本阳朔人事母孝母死未葬防邻家失火仓卒不能迁火势熏灼延及榱桷大本伏棺号恸妻孥牵之不肯出天忽返风火竟灭【县志】
　　鲁成者衞卒也生不读书而有孝行父早殁独与母相依定省晨昏未尝一日离凡蔬果初熟必多方营购以进曰母老矣不知明年尚能尝此否迨母亡成已逾五十哀痛躃踊屡絶复苏终三年哭声常彻昼夜闻者莫不感动【旧志】
　　邓敏象州人十嵗丧父事母陈至孝母常患笃疾敏祷天愿以身代号泣稽颡血流被面母病随愈后居丧哀毁骨立及葬庐墓三年如一日有司匾其家曰思本堂洪武丁卯登贤书官礼部仪制司主事【旧志】
　　曽才鲁郁林人襁褓而孤母杨氏年甫十六孀居教育领洪武丙子乡举由新泰教谕擢授国子学正未几乞终养归曲尽诚敬母卒号恸辄气絶或规谏奈何蹈灭性之讥才鲁曰人皆有二天我独一天云胡不痛宣德间观察使王凯旌表之祀乡贤【州志】
　　施尧工天河邑庠生家素贫孝事父母虽不备甘脆而先意承志能得其欢心父先亡母吴多病积年沉疴尧工抑搔扶掖未尝顷刻离昼夜饮泣目不交睫医云欲知差剧但尝粪甜苦尧工遂阴取甞之味渐苦涩心乃喜已而病果愈寿逾七十至今里人传其事称施孝子而不名【旧志】
　　杨名字彦实横州人力学能文领永乐甲午乡荐性至孝少丧母毎嵗时祭奠陈设其母遗物悲泣不能已后遭父丧一恸几絶既葬庐于墓旁终三年不离一夕有白出于庐次时人比之蔡邕驯兔云【旧志】
　　唐效全州人幼有至性与弟伊修侃三人同居盈缩与共衣服器皿悉贮于公槖中无一钱私蓄四十余年友爱如一日【旧志】
　　梁霖兴业人家贫力学为诸生祭酒母尝病痢三年中帬虎子霖身自澣洒未尝假手奴婢或谓之曰君欲效石建乎对曰此人子分内事何敢希踪古人邀名后世耶后贡入太学歴官知巨津州清慎自持归装无一物邑人重之祀乡贤【旧志】
　　甘思忠字秉直苍梧人性纯笃孝事其母母卒营葬将窆之夕有虎蹒跚而来衔一豕委于穴以去总兵毛鋭亲诣葬所视之叹其为孝感云【县志】余全藤县人父玠为邑宰母李氏全弱冠籍诸生有孝行峡冦郑昂作乱刼掠至藤执全母去全倾资追赎冦益索贿无厌全恐母终不能脱乃谓冦曰家有藏金母虑我年少游冶不吿其处纵母归当尽取以来以身为质贼信之久而不至诘其故乃瞠目大叱曰咄我绐汝耳吾家故廉吏安得有藏金贼怒遂杀之时年二十藤人皆为之挥泪祀乡贤【县志】
　　王国象永福人性诚笃不轻言诺歴官八年卓有政绩归里以勤俭训子姓事父怡顔顺志年九十五嵗而卒子吕滨事父尽孝道年亦九十余人以为孝行之报云【旧志】
　　唐俨字时望全州嵗贡生父荫知彬州以老乞归骤得危疾医不能疗时俨甫十二皇遽不知所出忽攘臂拭泪曰此非药石所能愈乃割股以进父啜之瘥已而从兄宦于亳俨妻邓氏留奉嫡母于家嫡母防病笃邓亦割股以疗学使姚镆廉其状遂拔俨食饩于庠后俨生母宋氏没葬于金盆山俨庐墓三年哭泣备礼州守顾璘慕而访之赋诗以赠题其山壁曰望母岩后州守章诤闻于朝榜其门曰孝行双美【旧志】
