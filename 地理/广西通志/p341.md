<!-- { "loadSidebar": true } -->
　　思明书院祀解先生记　　　　　高熊徴徴按省志先生讳缙字大绅吉水人洪武戊辰进士上封事论时政剀切万言改御史永乐间为翰林学士直文渊阁时上方用兵交阯先生力言交阯古覊縻国通正朔时宾贡而已得其地不足郡县上遂疎之出为广西参议尚书李正刚奏先生怨望改交阯嘉靖间袁公袠字永之吴县人以佥事督学粤西初视学首问名宦祠有解先生缙乎众对曰无有袁公愕然即檄郡祀先生云徴尝读先生洪武间陈王道一疏曰陛下取天下于羣盗救生民于涂炭此帝王之功也絶女宠寺人之患无声色游畋之娱此帝王之略也乃国初至今二十余载无几时不变之法无一日无过之人陛下尝云世不絶贤又曰民不畏死奈何以死愳之陛下好善而善不显恶恶而恶日滋良由诚信有间而用刑太繁也尝闻陛下震怒诛锄奸逆矣未闻诏出褒一大善赏延于世者也或朝赏而暮戮或忽罪而忽赦陛下每多自悔之时輙有无及之叹陛下又好观道徳心经説苑韵府诸书臣窃谓刘向学不纯师隂氏韵府寒士丛説臣愿陛下上溯唐虞夏商周纪之奥下及关闽濓洛之传令臣执笔而随其后又曰痛惩法外之刑永革京城之役妇女帷簿不修方令逮系大臣过恶当诛且勿加刑仿古蓝田吕氏今义门郑氏家范布之天下率先以旌劝之行授田均田之制举常平义仓之法古时书院学田兴复而广益之此化原所由始也又曰粢盛之洁衣服之举仪文之备此畏天之末也簿书之期讼狱之断钩距之巧此治民之末也上称竒才云征不禁喟然叹兴曰先生真竒才也欤哉其学似董江都其直似汲长孺其文似贾太傅其正似韩昌黎遭际开创之英君而不得一行其夙志谪广西不已又谪安南李至刚之奏胡为乎使成祖以任三杨者任之其勲业治效当不止如斯而已也及徴改调思明遍询古迹遗文弃帙断简残碑无不手录考太子一泉旧为土府书院永乐八年先生谪交阯参议尝寓于此与其郡守黄君广成防芳咏诗结欢嵗余而先生始还今其长老尚能指其所过之处所题之景歴歴言之不置也而交夷沐先生之化渐染华风迄今其俗喜购书甚于中土春秋释奠称为先师如朝鲜之有箕子也非其徳盛感深何以得此乎徴因之有感矣当时正刚一劾交阯再谪盖逢迎上意以排挤先生也然使至刚不劾交阯不谪先生在吾粤不过祀于名宦已耳安能使交人奉为先师懐其徳教嫓休箕子至于今不替哉然则士惟患无其徳无其才斯所至皆窒茍有其才有其徳则安往而不利昔苏子瞻谪恵州有诗曰为报先生春睡足道人轻撞五更钟章惇闻之笑曰苏子尚尔快活耶复贬海南子瞻至儋州僦官舍以居有司不可买地筑室儋人运石畚土助之日与幼子过读书自娱又何尝不快活耶惇亦末如之何也已矣嗟哉先生惟数竒故不能安身朝廷行其所学以大庇天下苍生然千百世之下观其议论而想望丰采读其文章而如见其为人孰得孰失孰贤孰不肖必有能辨之者彼至刚之劾非所以挤先生乃所以成先生耳姑置弗深论第书院之设原以助学校之不及如白鹿洞以朱子讲学而名吾粤之宣成以张宣公之建节吕成公之诞生而名其他如岳麓嵩阳以昔贤得名者类有崇奉今思明僻隅名贤罕至文教之兴始自先生春秋爼豆微先生其孰能当之尔诸生肄业于斯诚能尊崇而效法焉将见学为醇儒直能匡主文可名世正不阿时出而仕也则足以致君而泽民伏而处也亦足以淑身而善俗庶无负诵法圣贤之意诸生咸曰有是哉敢不唯命是聴因遂书之以为记
　　永安州义学碑记　　　　　　　陈大辇永安僻在平郡之南明成化间乃有是州人物自先朝一二乙科及明经博士弟子员外遂不槩见或谓自古废置不常俗连谿峝地使然也余以去年夏奉
　　命来牧由荔浦江上频陟垅坂忽得平衍旷然见左右山开两水清浅夹州城从旁竹木掩映鸡犬桑麻依然乐土也及受事之明日诸生童以次进见亦复温文有礼似尽可教资然后叹风土如是人物寥寥岂非以僻在一隅诗书之泽少乎因思所以振兴而鼓舞之者肃谒学宫倾圮頺壊方图补葺而庠地偪隘又在城外无以容众爰共诸绅士谋择署右旧址捐创义塾一区为门为讲堂为寝庙各三楹庙祀朱子盖孔子先圣祀于学而朱子上接孔孟为吾道之大宗也复为左右庑舍各十楹以四十七年十二月起工迄今年二月凡三阅月而落成爰率诸生童而诏之曰尔亦知兹塾之所以名义乎义宜也人生天地大则纲常小则饮食细故以至一行之率一辞之修莫不各有当然之理学者必朝乾夕惕以无悖乎当然而后各得其宜所谓行而宜之也义又利也学者率之为行修之为辞无往不得其宜则推之身心家国无往不尽其利由是本其所学作为文章发为事业所谓利用宾于王家也诸生其勉乎哉勿谓地有所偏俗有所域人性皆善毋论服畴食徳即山居谷处之民或猺或獞茍知自向于学亦宜多方引导使知为善之乐焉自今以往毋怠志毋越思毋分区别畛以相衡蒸蒸向上日新月盛俾闻风者佥谓永阳片席虽区区义塾固宛然一嵩阳岳麓逺峙眉江也于是诸生皆踊跃生喜谓余言为当请勒诸石因记其年月起止材料工作之费与有成劳姓名俾踵事者益作而兴之以无忘作始意云创建义学育婴堂防独院记　　　陈元龙西粤逺在岭表下之人狃于积习茍且荒畧而在上者有宜兴举之政缺焉未备予以白髪儒臣奉
　　命抚此一方已歴四载伏念我
　　皇上大徳深仁无逺弗届邉方生齿日蕃耕凿渐满已蒸蒸乎有既庶且富之象矣而弦歌之声未闻佚居可虑爰设义学十有七延贫士为之师集闾里之童子而教之秀者可造朴者亦使知亲逊礼义也至育婴堂奉
　　防通行已乆因择东郊官地建堂兼施药饵今日无弃婴异日増户口矣又念鳏寡孤独文王行政所首先者乃于城北创屋一区以收养之庶无告得所归也省防守令事繁而郡丞稍暇黄丞名之孝者勤敏实心遂専以委之不数月而里巷书声不絶于耳矣遗弃婴儿失母而有母矣防独者不忧冻馁矣予喜而嘉之郡丞又进而请曰此三事嵗需官钱若干缗创之难守之不易不图经费无以善后也予瞿然率先倡捐藩臬及在城郡邑官吏乐善争输共得白镪三千金令有司权其子母以供三事之公用有盐贾余圣言愿效转运输息于官以襄善事乃告诸神明召集耆庶而付托之典守责成有専司上下案牍昭然不可泯自此月给嵗供无虞匮乏也已予才短力绌规模草创殊慙狭隘所望后贤之官斯土者与此邦之士大夫相与扩充而润色之则风移俗易瘠土之民真胜于沃土矣












　　广西通志卷一百十五
<史部,地理类,都会郡县之属,广西通志>
　　钦定四库全书
　　广西通志卷一百十六
　　艺文
　　国朝
　　记
　　平古州八万苗记　　　　　　　徐嘉宾
　　今上徳盛化神版图广逺因滇黔西粤苗夷错处疆界
　　未甚清彻
　　特命大学士伯少保鄂公总制三省即汉唐宋元明之
　　从未内属者喁仰少保公宣布
　　皇恩皆输诚乐附惟黔省古州八万苗性犷悍虽经两次招抚而都江河道尚有逆苗梗塞按都江上抵都匀下达栁州利舟楫便商贾实黔粤之血脉河道未通与无古州等也雍正七年冬少保巡视粤西会商抚军金公具
　　奏勦抚调粤西汉土官兵四千三百余名会黔兵同进飞檄庆逺府知府徐嘉賔监纪粮饷赞襄军务受事之后仰遵少保宏谟胜算指示机宜黔粤文武奋勇进勦凡攻破口寨月寨车寨龙早来牛皮旦滚纵滚唐等数十余处斩获二千余级招抚生苗男妇合前七万四千七百余名口收盔甲器械鎗炮无算蛮方底定水陆交通建城署设营汛树碑勒石画分黔粤歴八九两年事竣共支过粤兵粮米二万七百三十余石银七千七百三十余两十年春嘉宾卓异引
　　见奉
　　防署理广西按察司补授苍梧道同事则粤省总统由懐逺进者庆逺协副将陞右江镇总兵官潘绍周由荔波进者桂林协副将陞临元镇总兵官董芳也奉委多员不及徧载略书梗槩恭志我
　　圣朝万世金瓯一统无外云
　　巡阅安南边隘记　　　　　　　黄岳牧尝读帝典一篇曰宅南交而知交阯之名见于经传乆矣汉时命马伏波南征虽浪泊勳高而上雾下潦飞鸢跕跕故荡平之后即立铜柱为汉界明初曾分郡县未几复叛亦遂弃之我
　　朝定鼎声教四讫黑齿雕题之乡莫不来享来王黎氏子孙早已奉藩南徼矣
　　上御极之九年念我民逺服贾毎流离异域又虑为逋
　　逃渊薮
　　特命粤西封疆大臣经理之明年春正月予方观察右江奉抚军金公檄至省面授机宜二月十一日发自栁州予窃计西南半壁环绕土司恐未识使者意乃传檄各守封域毋得惊扰又为从者资其行李俾无匮乏三令五申而后啓行二月二十三日抵田州去百色不百里忆康熈十九年先祖亷访粤西曾驻节其地督饷征滇万里转运三军腾饱奏凯而还当年与有劳焉乃临流而叹曰此先世立功之地乎低徊乆之渡河宿奉议州翼日歴莲花峺层峦叠嶂树木隂翳一片云封行人不辨东西如入迷途予稍憇山口塘忽见日光从者促行半歩半舆旋陟旋降约三十里方履平原回首诸峰已尽入云中矣三日至镇安府所领归顺小镇安二州皆接壤南交其地犬牙相错旧隘未周者间以新隘划地而守之中外截然遂趋太平三月朔六日至郡偕太守屠公先阅慿祥州之镇南关按南关距府治四程中有幕府营受降城乃安南贡道所必经上石西州思明思陵等州环其东南上下龙司上下冻州安平州接其西北且下龙司平而关浊流一道阔百余丈从交阯七源州而来又水口关清流一道阔数十丈从交阯高平府而来二水防于司治之前直下太平府一带山河表里环卫昔人经理斯地龙慿馗纛两营并建然地太广兵稍单予考其形势以三关为重地请増戍兵余则量其冲僻而轻重布之务使疎宻相间逺近适宜以固边防三月二十四日适南宁府之迁隆峝上思州见石帆一山绵亘千里作
　　天朝藩篱登其巅渉其涧因其险阻而分布士卒已收地利人和之效至下雷州湖润寨名属南宁实接镇安乃请改俾就近控制亦设隘而守之事竣旋栁盖四月十一日也时歴六旬地周三郡西至于滇南之富州东至于粤东之钦州南抵交阯考内外疆域大抵上下冻州以东接夷之谅山府以西接夷之高平府其间有崇山峻岭天然界限者有平原旷野村落相望者扼其水陆要路守以汉土重兵计新旧关隘百一十有六处凡官兵五百三十有五名土兵一千一百七十名严斥堠谨巡逻沿边千七百里屹然长城敢有私越者请无赦从此良民不致轻去其乡而罪人亦不得窜逸于外遵
　　谕防也四月十三日诣省报命抚军令绘图上之于朝且疏中列末议以
　　闻闰五月初九日还栁州爰仿一幅为文纪之
