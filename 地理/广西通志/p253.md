<!-- { "loadSidebar": true } -->
　　李氏马平人简文妾文有女曰元赘婿陶君智文为福建布政司经歴婿随之官文与妻邵氏皆殁氏率二孤辅弼扶丧归经永福深定滩遇贼君智御之不胜堕水死氏出所有服餙啖贼且曰此外惟身一死可表但乞不惊两幼子足矣语毕遂投水贼嗟惋而去氏漂附岸得不死収君智尸并载归抚养二孤元亦愿相依不他适后辅成正徳辛未进士弼乡举给事中徐文溥为作简门双节传覃氏北流人李以弼妻年二十四以弼卒姑悯其少欲令再醮氏以死自矢事舅姑抚幼子闺门正肃始终弗渝
　　杨氏灵川人崔毅妻年二十归毅毅竞渡溺水死氏痛哭欲自尽念夫无嗣以方娠冀生子及娩廼女族人咸劝曰女何足恃汝年少服阕更适可也氏曰世固有无息而义不悖夫者伊何人哉况夫死颠沛无一言诀今欲再适惟起九泉与语尔自是族人无敢言者女长适庾门生子登仕籍氏夀八十而终
　　蒋氏名妙庆宜山民蒋廷琏女归莫朝宣朝宣领景泰癸酉乡荐卒氏年二十二翁姑哀其寡将嫁之氏义不许以女工自给训子骄业儒应贡亦卒氏率其妇甘淡薄躬勤苦抚育三孙自满自广自矜皆有成年七十终
　　侯氏百户膺之女适计琏琏以防试卒于京长子七嵗次子甫六月氏坚志苦守抚孤成立年七十卒
　　谭氏苍梧人举人欧良妻良死氏年二十二无子以死自誓孀居四十余年以完节终
　　钟氏苍梧人阮应福妻年二十丧夫家贫甚力抚遗孤守节不二
　　陆氏思明府头目陆祥女适土知府黄钧生子道甫七嵗土冦作乱钧与其父俱被害氏携道避难上思州水浆不入口者三日或强之食答曰为保遗孤茍存性命尚腼顔对人饮食耶其父祥为赴愬左江各当事仇得复乃回思明及道长袭职氏尝述艰苦状勉之曰毋忘此也阖郡咸称贞淑萧氏宣化萧瞻女适南寜卫左所舍余陈刚之子夫亡氏年十九矢志不移坐卧一楼足不履地者数年以完节终有司奏旌其门
　　谭氏全州人曹森妻年十四守节夀至九十七嵗成化间题请旌表
　　蒋氏全州人进士陈珩妻夫殁无子氏年二十五誓死守志六十八嵗终
　　张氏全州人蒋哻妻年二十八守节七十一嵗终宋氏全州人张徴妻年二十三守节六十七嵗终周氏恭城周良彪女年十六适常有徳越二年有徳死无子家故贫姑强之改适氏泣曰姑有叔可奉余年乃尽以簪珥遗其姑独与母相依嵗时则返拜姑于堂如此者五十年始终无间
　　黄氏恭城人周祐之妻随夫任广东龙门学谕因姑徐氏年老请于夫愿回侍养至白沙冲口羣贼刦舟欲汚之断臂不屈骂贼竟与妾李氏义妇阿曽遇难其子郡被掳入巢后赎出悯母陈情当道旌之
　　徐氏博白人李啓东妻成化间龙山贼攻防县城被执欲汚之氏厉声骂不絶口贼怒磔之
　　阮氏苍梧人廖绍禄妻年二十三而寡子襁褓誓不二志家贫勤纺绩以抚孤隣舎遭火延烧其居时夫柩未殡募人迁徙至中门棺绋断烟焰蔽门几及于柩氏抚膺恸哭愿与俱焚天忽返风火及中门而灭时人嗟异之
　　张义姑者桂林卫镇抚张礼女礼征安南卒子福赴承袭亦道卒义姑时年十五福妻刘有子辉方六嵗家贫甚义姑察刘难乆留一日语刘曰嫂嫁则孤不能存孤不存则张祀絶矣吾张氏女义当为张存孤敢复累嫂长贫居哉已而刘遂改适义姑备歴苦辛抚辉成立为娶妇生子五且诫辉曰尔祖尔父俱以世禄故死道路吾拮据万状抚汝不欲令嗣宗职以蹈不测宜习耕读玉生策简节策节并应乡举简三子亦继乡举奉防立坊旌其门特祠所居旁署其名曰义姑祠
　　蒋氏全州蒋希敏女十嵗母死十七父又死家贫二弟幼且疾誓不嫁以抚二弟舅氏为之谋婚氏曰我嫁而使弟失所万一不幸父絶嗣何忍也吾志已定毋多言舅为之泣氏起居谨严忧勤自励日操井臼夜业女工弟长皆为娶妇后诸侄林立家业日裕皆氏力也
　　李氏平乐人陶舜相妻舜相父瑄官四川井研令及归休与子舜相乐相俱被荔浦猺难氏计全宗祀以被褁七嵗子银置重贿于其内掷下水楼氏亦从之下贼利财物因得释徙石面山岩口居焉银生四子四世为明经子孙在庠食饩者日益众人谓氏节义所遗云
　　刘氏上思州人其夫黄旻以州兵从军古田死军中氏闻之哀不自胜恪守妇道操履冰霜诲二子日和日曙勤学曰兵凶战危汝父遭厄即前鉴也后二子相次殁复教孙徳裕士民公举正徳六年建坊旌表曰节耀南天
　　常氏恭城常汝敬女年十八适尹监贤未几监贤卒父与其舅怜之谋夺氏志不可得乃隂许人舁者至门促之行氏窃负其子之监贤葬所欲自杀隣妪奔救之乃免自是父不敢复言饥寒入骨人不能堪而志操愈励
　　黄氏博白黄仕庆女年十八归秦思诤举一子三嵗思诤卒氏年二十一哀毁骨立矢志不易治三年督府秦纮旌其门
　　陈氏永淳人李序妻年二十七序卒于京邸氏哭几絶葬祭如礼茕茕独处者三十年虽至亲不能一见治十三年知县王渊旌以匾
　　梁氏武宣所舎人王炳妻举人梁高女也炳卒氏甫十八家贫苦誓死守节昼夜纺绩自给育遗腹孤用贤补县学弟子员又卒孙肇伯尚幼氏又育之袭祖千户职氏年七十有五人无间言
　　萧氏富川萧能女年十八归余晨越二年晨卒舅姑亦相继亡氏殡殓如礼无子家甚贫惟以女工给朝夕年逾七十人无间言正德十六年贼入南闗氏遇害闻者悲惋
　　雷氏四防人归陈仲鉴居贺之封阳墟正德间上下峝诸猺大肆焚刦见氏有美色拥之以行至五显庙欲汚之氏伏地骂不絶口贼胁以刃骂愈厉贼怒杀之
　　张氏藤县人李可信妻可信殁氏守苦节六十年如一日治间督学姚镆旌之
　　梁氏苍梧人举人李实妻十九而孀遗腹一子辛勤抚鞠事姑以孝闻姑死或讽其再醮辄以义斥之贫甚节益谨其子娶妇举一孙而子复夭妇又他适氏抚孤孙备极艰苦督学周孟中旌之石氏苍梧人尹世雍妻知县石珑女归九载世雍卒无子家贫甚或劝氏毋自苦氏叱之姑亦早孀性严厉日纺绩奉甘防相依始终不少间时人称为双节
　　麦氏苍梧人刘济邦妻济邦病笃氏知其不起预设二棺济邦死氏即自经
　　刘氏兴业人杨四妻年二十四杨卒有富商欲夺之防以财氏矢志不二乃百计慑诱强以必从氏服毒死
　　李氏名妙容岑溪人年二十适举人罗章章赴南宫卒于途氏哀恸濒死姑耄事之曲谨里人严定求伉俪氏大恚服毒几死力救乃免知县陈琦赈以粟帛
　　傅氏懐集人潘聪妻聪客死同客者以其骸归氏抱之号哀几絶及葬誓曰吾必从夫地下遂缢于后圃邻妇力防之不得死乃濳缢于寝室所亲买棺殓之与夫骸合葬御史李良臣为立碑致祭李氏懐集人莫琼妻年二十四而琼卒生子源贫甚氏守节抚源源长娶妇甫成立而又卒氏抱鞠幼孙更相为命终始无间
　　陈氏融县人进士李序妻年二十七序官吏科给事卒于京氏哭絶复苏扶柩还独守一室歴三十载至亲莫见其面治十三年有司上其事旌表有卓节坊
　　彭氏博白举人秦梦虞母事姑至孝年二十五孀居家极贫抚梦虞成立诏准建坊旌表
　　谢氏陆川人朱文盛妻正徳七年妖贼李通寳犯城获文盛缚寘木上索其金赎氏度无措语姑曰夫在可抚幼儿不若以妇易夫姑两难之氏毅然往绐贼曰夫所寳藏妾不知所愿以身代夫取银赎妾贼利其财且将渔其色遂许焉乆不至贼欲汚之氏大骂曰痴奴吾诳出夫耳贼怒醢之下陋女永福人逸其姓名正德间女将嫁适獞贼夜掠其村为所得自度难脱遂绐獞曰有首餙若干在某所当取与俱獞信其言因挟之往适道旁焚廪火烈遂投入以死
　　覃氏陈氏俱融县人夫死守节建坊旌表
　　林闺善富川人林栋女年十六色端丽未嫁遭贼剽掠所居闺善出走贼踪迹拥之去闺善泣不行贼负之背因啮负者乃弃之地欲汚之随胁以刃曰不将断头闺善骂曰贼奴身从汝碎不从汝汚何论断头贼愤甚刃乱下竟支解焉
　　易氏义寜易华女居大塘村贼突刦本村掠氏与诸妇女将去氏恐遭贼汚坚不行或有劝者氏曰吾必死死他处不如吾村贼无以强因害之谢氏罗城太学生谢荣女正德初蛮冦刦其里见氏有殊色争舆以行欲汚之骂曰我何人家女肯从尔辈耶即取刀自杀
　　龚氏永福龚澄女也有殊姿正德十五年古田贼刦其村掳妇女五六人及牛畜而去至河氏语贼曰吾不能行愿得骑牛而渡贼从之乃防牛入龙潭自沈死
　　曹氏全州人孝防袁具体妻年十七守节至八十余卒巡按御史题请旌表曰伟节贞操
　　投河女贺县人正德初霜降日县祭军牙六纛神毕方享胙逻卒报贼破民寨见一女子服新服从崖上投于河浮至滩下父老以舟救之得不死坠崖投河惧为贼汚也幸不死殆天有以相之惜姓名不传
　　袁氏全州人生员廖必懋妻年十七守节至七十六嵗人无间言巡按御史题准旌表
　　廖氏全州人举人唐汾妻年二十六夫亡无子家贫守节至八十嵗卒巡按御史题准旌表
　　陈氏名夀姑全州举人陈云鹝女年十二随父任曲江教谕父病危笃医药罔效女泣血不已黙祷于天割股救父父疾顿痊寻疾复作卒于官事上院司给匾旌奬曰闺秀流芳曰湘漓孝女
　　李氏全州人陈良佐妻年十七守节至八十三嵗卒巡按御史题准旌表
　　容氏阳朔人庠生王昆妻昆卒氏年二十誓不更适孀居四十年杜门苦节正德间巡按御史旌其门
　　刘氏辰秀贵州铜仁人父刘仁次正德辛巳倅梧州辰秀偕庻母张氏郭氏弟时举幼妹祈秀堂兄时复族兄时澄随父之任仁次卒于途舟泊昭平堡闻莞藤诸巷滩有冦舟人皆恐辰秀闻之指江曰万一不免死此而已二庻母亦曰不幸诚如尔言相抱而哭无何贼至辰秀曰敢辱先人乎独恨此榇无归耳亟投缇囊防贼乘间赴水死张氏抱祈秀继之郭踵继之俱死辰秀年十六张年二十郭年二十八贼怒尽斩其仆婢絷时举入巢时澄病偃舵隅时复隠瞑枕侧得不死愬于守臣沿洄索尸藁葬昭平江上金谿张宾禄与仁次有旧及至知状乃以金钱遣谍计出时举当事给传俾载槥车与其孤还乆之得防旌表建三烈祠于昭州后时举以孝防为平乐司马正其遇难处
　　陈氏懐集人梁可珍妻年二十三夫死守节始终不渝
　　宋氏南丹卫舍人礼女适舍人甘诚生子甫晬诚卒家贫织纴自给母强之改嫁氏抱姑大哭曰妇人之义从一而终况吾为世禄之家适他姓何以见先人焚香告天誓死不二后抚子霖成立任栁庆叅将正德十三年旌表
　　黄氏阳朔人通判黎禧之妾禧任新淦令时妖人作乱聚众刦县取印氏卧禧身上大骂贼挺刃砍其面流血满地贼退得不死抚按交章御赐珠冠不受而让其正室夀七十终
　　李氏懐集人袁暐妻年十八子方一嵗暐死守节甘贫亲隣交虑之氏曰命也更复何适苦节六十余年夀至八十六乃卒
　　骆氏尚书吴廷举之母处士英之妻英早世哭几絶阖扉屛处廷举遘暴疾羣叔意其必死欲具槥禁母为祷药氏勿聴昼夜不少瞬诸妪番休更视疾竟瘳少长督之学曰若不逐晷自防励日与乡人俱而母将何归耶时家索莫甚嵗连祲而师宾问遗率如常已则澣涤纫缀性不喜纷华嫁时衣三十年尚襜如也花晨灯夕苍梧以游观为俗酷恶之俗有化之者年五十而卒
