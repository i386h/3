<!-- { "loadSidebar": true } -->
　　县在府西北地邻衡永风声气习尚相近力耕自便罕赴官司婚娶不重财贿葬埋不知封植惟治葬前三日设酒防于家亲疎逺近咸赴饮而歌喧户外俗之最宜亟变者也士子颇好读书缙绅安俭朴出入鲜用舆葢赋役征输嵗无逋抗于平乐八属中其俗较淳
　　富川县
　　汉猺杂处俗尚朴陋重巫习鸡卜民性悍而狡一羊一牛辄结讼不休官吏求之太急即潜避于深山大麓自昔称难治焉男女答歌相配合穷民之妇日汲水鬻钱以养其夫而诗书之彦于朝东秀峯两村为独盛
　　贺县
　　俗尚质朴居恒服葛樾木绵如缣丝之属惟庆贺诸吉礼乃一御士知力学登科甲者代不乏人民多桀骜好兴讼然颇知务稼穑男女相力作蚕桑之利殆鲜习焉
　　茘浦县
　　商贾皆东粤三楚人冬归春聚邑民但知耕植不谙贸迁士鲜饶裕甚或身无完衣然崇尚廉隅不事干谒饶有良士风村寨间语言怪俚社日男女答歌游戏偶尔睚眦必相击以为快习为故常湔洗固在良吏矣
　　修仁县
　　四乡民獞杂处皆秉性粗疎好争讼男务耕读女事纺绩吉凶礼仪相沿俭朴服食器用不尚华侈茅茨自安家少葢藏趂墟之日男女歌答惟獞人为然
　　昭平县
　　县城居民鲜少商贾集于城外诸乡则民猺杂处人多机智习争讼士皆文采可观然少谨饬循礼法乡曲或以武断相聴从近者畏服政教亦渐知革薄返淳隽拔负气趋善殆更易为力乎
　　永安州
　　土瘠民贫人以耕种为业不事技巧商贾贸易流寓者多诗书之族颇勤于学而孤陋不免比戸茅檐竹舍俭朴成风民与猺獞杂处而民居其三百粤多畜蛊永地先时亦间有之
　　梧州府
　　梧郡当两粤之交数邑风气不甚悬别里人质直而信士大夫贵节尚气宦逰者慕清修林居者谨干谒屋宇编竹葺茅器用朴素民之近山者樵近水者渔有陂池山泽之乐鲜商贾经营之事故俗颇淳古而家少盖藏方舆胜览云知学务耕民俗俭朴
　　苍梧县
　　音乐间美有京洛遗风城外商贾辏集类多东粤人里民为其渐染行事渐尚纷华市中货物盛于他邑邻封日用所需皆取资焉川浴山讴手搏鼻饮事出苍梧旧纪今虽僻逺乡落乆知以陋习为耻彬彬日变矣
　　藤县
　　地广人稀俗尚简朴务本者多逐末者少衣冠制度与中州并美
　　容县
　　容州志曰宋南渡后北客避地者多衣冠度数无异中州又曰闽楚江浙人多有侨寄此者与东粤接壤其类更众而土著实稀相缘都峤山秀耸客位以致流寓日盛若务本力农罔识贸迁故与岑藤类
　　岑溪县
　　民性淳良而少机巧士知读书而少浮嚣服舍朴素无文饰饮食俭约婚丧以贫富为厚薄縁情合礼岭邑差为善俗
　　懐集县
　　懐集志曰懐俗丰俭相权务力穑先公赋士民性习简朴李盘曰吾观懐集之民擎拳椎髻有狉獉风耕田凿井有含哺风土垣竹屋有茅茨风方塘一亩箐篠千竿有养鱼种竹风其为士者布袍蔬食宁防头编户懒干谒公庭有武城澹台氏风其古处自期奬丽泽邑长弗能辞也
　　浔州府
　　古荒服地山水竒秀民淳讼简风俗不殊中土自汉谷永吴陆绩迪之以诗书礼乐渐知儒化迨宋明道伊川流风广被士子益翕然向学民惟务稼穑不谙服贾勤谨俭素颇有古风风土记云力耕为业不产蚕丝人物纯和无事谄诈俗可想见矣桂平县
　　士民猺狼杂处田少山多衣冠礼仪崇尚淳朴秀而士者知肄业以广闻见愚鲁之民惟以耕凿为务
　　平南县
　　民俗淳朴不事机巧古图经云平南罕习军旅犹慕文儒颇勤农务然人性轻悍信巫重淫祀又曰椎髻箕踞乃其旧风
　　贵县
　　懐泽志云贵土尚朴素不事华饰不机巧取利士多志学虽贫亦延师教子以故科名独盛男子务耕读妇女守阃范颇知崇尚廉耻风土温厚虽凶荒亦无乞丐去其轻悍故习继美増髙服化良于邹鲁矣
　　武宣县
　　旧隷賔州今改为浔州所辖民物淳良鸟言牒诉视邻壤特少舆地志云武宣民不住地架板为楼以居下顿牛畜谓猺獞也
　　南宁府
　　内制广源外控交阯与东粤廉钦接壤风土特温厚质性淳朴其间人品同青兖言语近荆襄安土重迁少习商贩民生借耕种士类知尚学衣冠文物自唐开五管古邕后先容桂比年踵事増华大有吴中气习以百货骈罗商贾络绎为东南一都防也
　　宣化县
　　土厚民庶殷阜之象于边陬为最但盐防丝枲之利陶渔珍错之息归之客戸家无儋石者多诗书之胄啬缩田野五方儇子蹂杂其间凌竞渐开挂案牍而搆讼者纷纷不啻江南一剧邑矣
　　横州
　　人重廉耻尚文学男子不务耕商好赌博妇女知守阃则勤刺綉服式同京师凶荒少乞丐劲悍成风视官长好恶以兴讼荒于本业资邻邑工技以为生里巷丰歉以谷价贵贱差苍头樵薪于山女婢负米于市占籍者多山东之族
　　上思州
　　人物质朴居城市者日即于文知学问循礼法乡村之民浇漓未化犹有土风男业耕不知服贾妇纺织不谙刺綉病则祀神丧祭之礼亲族宰猪羊先期致祭丧主备金以偿之男女趂墟肩臂相逐恬不知怪故习未改易郑卫为邹鲁司土者之责欤
　　新宁州
　　旧志云流寓城居者崇礼让彬彬文物婚祭则甚华丽三五游惰赌博往往费产今则俗由政革矣隆安县
　　民多愿谨畏法度行事具有仪文不安简畧于祭祀尤専尚春露秋霜必竭诚致敬虽贫贱之家酒饭牲醴以时享之悉因其俗不敢逾也
　　永淳县
　　民淳讼简错处城乡者半宦逰商籍之裔执经书引仁义蔚然有人婚丧賔祭衣服屋庐规制去中土不逺故其俗士大夫家咸知读书诵市防商贾尽属粤东惟男好逸女负劳春秋力作趂墟贸易率多妇女
　　太平府
　　地狭民稀男女趂墟少事畎亩郡志云三厢民凡白戸男女甫有室家即分爨又云太平之民少习工作间有行商亦不逺涉丘濬学校记云民风土俗渐与中土同郡学记云士多变化皆有礼义之习盖美之也
　　崇善县
　　考县制明嘉靖初徙入府郭厢乡土狼杂处大都俗喜巫觋学少通博意民不知凿井逺汲于河妇女编发髲髻
　　左州
　　左阳旧亦羁縻地土隘而瘠衣冠饮食犹俚俗相沿十室而五婚嫁多唱歌踏青为媒妁丧葬杂以音乐饭僧为美观
　　养利州
　　明时改流最先州城斗大环错土司在万山中居民稀履官府庭勤力穑无逋租俗専尚卜好神事疾病不投药饵用火灸及觋师祈禳
　　永康州
　　地瘠民贫民俗朴陋三时农务孔殷家人亦勤于馌饷相从耕作遇病信不食药饵每值墟塲妇女杂沓赶趂贸易习之相近故然耶
　　宁明州
　　宁明改流未久地皆土猺旧属思明而俗尚朴鄙民不知教犹与府殊驯之以法柔之以礼俟夫长民善术焉
　　思州【附】
　　思明裁改今其地半隶宁明旧志云思地偏隅近接交阯夷落人民质朴畏刑罚男子刀耕火耨妇女业纺织设官制治后渐知读书敦礼节永乐间解学士缙谪交阯流风余韵郡俗一化
　　下龙司【附】
　　下龙新以流官通判驻治地贫俗陋性颇轻悍染土习婚丧类多异制迪屡大同化导知有渐矣镇安府
　　镇安旧亦思恩土属郡志云民务农田开山耕种辄二三年一徙无定业人多防顽不解诵读冠婚丧祭自随其习鲜由礼制改流后建学设官陶以教化诗书之秀庶几出焉
　　归顺州
　　归顺土属镇安新经改流旧志云民淳而朴不事营谋缘山而种状若旋螺所获谷率连穗收贮每临餐乃取而舂食常沥灰取水以代盐味男女皆衣长裙裸足抛毬为乐猱杂不避
　　奉议州
　　思恩旧志云奉议山深地僻人愚不通礼法性轻易怒贫无积贮耕作山顶鲜知贸易事春时杂坐答歌相戏仍俗之旧变化犹需
　　栁州府
　　栁连湖湘风俗与全永不逺民淳事简俗阜物庶人少鬬讼喜嬉乐视他州为乐土韩愈罗池庙碑云民业有经公无负逋嫁娶葬送各有条理桞宗元栁州文庙记云学者道尧舜孔子如取诸左右中州之士时或逊焉
　　马平县
　　山髙而秀水清而驶地暄而雪少土瘠而民淳附郭内外多尚诗书悃愊无华颇有邹鲁之风雒容县
　　汉与獞并有汉居十之二三男女皆力田赶墟佃耕而食输租外颇堪自赡即逢俭嵗亦不至大困喜唱歌春秋则相聚戏嬉婚娶槩用牛豕屏声华崇俭约俗有足称焉
　　罗城县
　　栁宗元大云寺记云越人信神而易杀傲化而偭仁俗好游惰男不知力田女独苦井臼贪口腹遇墟日辄酗酒餍肉滥费不思积贮婚姻不用媒妁农人嵗止一熟春耕毕即宰牛以罔利官斯土者禁乃止
　　栁城县
　　栁城古龙城地被服栁侯之化渐知遵法禁耳诗书厢民尤为秀淳服饰仪制俨然士风各乡狼土戸多俭勤然尚信卜好杀易讐则栁属之人风气差近积嵗以时宜在更化善治矣
　　融县
　　玉融志云融在栁州上游气与湘湖不殊民俚直尚信士淳朴知学邑志云服饰朴素男女有别士尚儒雅女务纺绩
　　懐逺县
　　懐民多蠢愚畏官法讼狱稀少婚礼姊娣有女必嫁兄弟之子名曰还舅父母丧一二日即葬祭奠惟知清明中元民间私立条约甚严遇有偷盗鸣众集款不与齿故里中鲜有敢为盗者但性多刚劲导诗书而训礼让俗其可进于古乎
　　象州
　　陈象郡隋唐改为象州象郡志云民不事蚕桑以绩麻织布为业
　　来賔县
　　近郭城居民多朴淳畏谨晓法度逺乡皆獞人大率顽梗不驯贪利寻仇好杀轻命近虽渐即抚循然防牙雀角之风犹居然岩邑也
　　庆逺府
　　民有汉土两种汉民俱属外省寄籍以长子孙土民则系猺獞狑狼诸类俗惟绩麻织布罕事蚕桑郡志云士族知尚礼义质直不事华靡祀祖燕賔率多从厚丧葬不用浮屠一遵文公家礼小民朴野驯谨少事争讼宋萧兴中御书阁记云宜处边陲学成最先彬彬文物迄今可想
　　宜山县
　　宜阳旧志云宜山之民习俗颇淳但山髙地瘠不娴工技以故多贫而俭汉民恒自修异俎豆皆有古法婚姻葬祭与中土同丧礼恒相结而甲乙之甲有亲丧凡吊祭埋葬乙为之资务修备无阙而后安乙有亲丧亦然名曰结孝初起于贫民士类善之相率成俗易其名曰锡类
　　河池州
　　猺獞十居八九百姓皆属寄籍蕃衍务农业鲜蚕桑不学技艺不为商贩俗尚陋啬惟喜赛跳神汉人时或效之几于众楚之咻矣
　　天河县
　　民旧传俱槃弧遗种东西南三乡语言各别惟北乡近汉名为百姓话嵗时伏腊亦知防聚婚礼以牛为聘每年收成后男女以物赠答或杀鸡为黍杂坐讴歌暮方散有负官逋私债者辄服断肠草以图赖人浇风禁革近差稍息耳
　　思恩县
　　民风近朴人心亦颇灵巧然不事诗书文风鄙俚火耕水耨亩不粪力田之外不知有末务懐讐搆怨数世以之三尺童子皆喜佩刀是其以勇健为俗者也
　　东兰州
　　东兰因土姓仇夺新设流官抚治依山为巢跳越谿峝悍桀故有殊风亦知敬畏官长聴断合情中其罪款即俯首帖服受迎其机而导之化以礼让习俗宁遂难移乎
　　茘波县
　　茘波近改黔省界西粤极边狑狪猺獞凡有六种杂处其间衣服佩饰既殊语言饮食亦别贯甲握刀强鬬成习今且渐驯
　　思恩府
