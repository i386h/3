<!-- { "loadSidebar": true } -->
　　朱氏临桂人庠生萧腾云妻萧卒氏年二十六三子俱幼家计如洗姑亡舅垂髦人有劝氏改适者氏嚼磁器吞之以示不二纺绩资生训子成立虽经兵燹流离其节不改年五十余卒
　　阳氏灵川人年二十适唐之讱子国庆才五月之讱死氏哀痛几絶时翁老既哭其子又惧媳不得生惘惘竟日氏乃节哀誓守节育孤甘茹荼苦足不出户者三十载事翁抚孤孝慈兼尽康熙七年两院疏请给银建坊旌曰宠锡贞懿
　　宣氏全州人年十四适府庠生梁新甫夫死子敦峻方七嵗孤苦伶丁诸艰备歴年逾七十纺绩犹不衰教敦峻勤学举于乡
　　王氏全州庠生王鼎新女适同郡生廖必荣夫死氏年二十一遗腹子之茂抚孤守节足不履堂对妯娌不茍言笑课之茂读书弱冠入州庠娶邓氏生子二之茂及邓复相继死氏鞠二孙成立年七十一犹事操作
　　钟氏陆川人莫子聪妻家贫如洗事其姑朝夕惟谨夫病思食肉汤氏割股炙汤以进乡隣以其事闻于官康熙七年巡抚金光祖旌之曰克敦妇道陈氏兴业人谭汝试侧室年二十二孀居矢志抚孤母劝其他适氏泣曰姑十八守节予寜二十丧志耶坐卧一室六十余年声不逹户歩不逾阈称姑媳双节焉
　　高氏宜山人庠生陈子陛妻性贞顺闺范整肃女红尤工年二十无子孀居以针线糊口或并日一炊或终日不食人曰何自苦乃尔氏曰茍延残喘何忍饱口腹年七十余始终如一
　　覃氏庆逺人年二十归郡人高翀为次室从夫游宦后侨寓岑溪嫡吴氏与夫相继卒家人尽亡散遗二孤长甫十二次六嵗氏时年二十八甘贫守节燃薪纺绩伴子读书每至夜分长子熊徴庚子副荐氏年六十三卒
　　李氏昭平人黄九英妻康熙十七年二月遭吴逆兵变氏走避至淮滩石磢突有逆兵欲逼而汚之氏襁负幼女绐之曰愿莫惊吾女因解襁负乘间跃投石磢身首碎裂而死
　　朱氏临桂人庠生刘翊妻年二十四翊卒家贫子幼矢志不二教子成立补弟子员康熙二十四年氏夀七十士民公举详请建坊
　　王氏临桂人拔贡朱旦如妻旦如卒氏年二十六遗四子俱幼且家计贫乏氏励志守节治家勤俭教子甚严躬自纺绩以资膏火后四子成立仲叔补弟子员食饩两庠伯季皆业儒康熙二十四年详请建坊
　　盛氏贵县人康熙初适夫黄某染恶疾医不能愈姑与母劝之别居或任他适皆不从服事终身誓同生死
　　黎氏阳朔人庠生苏淑顺妻淑顺故氏年二十二念姑老缺侍誓以苦节养姑痛夫未有子乞抚侄借承嗣后入学生孙孀居三十余载以完节终黎氏阳朔人徐悟二妻年二十九丧夫矢志存孤奉舅姑尽孝长子云鳯食饩邑庠次子云鸿登武科
　　毕氏阳朔人管子善妻年二十子善死公姑在堂氏任养生送死之重抚育一子守志四十余年莫氏永安人龙腾云妻年二十六夫亡子起渊方九嵗时值乱离携孤避难山中冦平而归庐舍灰烬备尝荼苦买书教子得列衣冠知州丁亮工旌之曰百粤无双
　　莫氏永安人监生姚承业妻有子而夭氏劝夫娶妾陆氏逾年氏生元高陆生元凯俱幼夫亡氏年二十九陆年二十五同室坚守耕绩抚孤二子俱列宫墙知州丁亮工匾曰双节
　　甘氏苍梧人生员苏祚灏妻二十五嵗丧夫栢舟自矢孝事舅姑抚教孤子艰苦备尝者三十九年康熙二十一年具题建坊
　　徐氏昭平人董永煌妻夫早丧遗子二长大聪四龄次大聘二龄氏年二十一矢志苦守躬亲耒耜抚养二孤皆成立氏年逾七十
　　宋氏昭平宋襄明次女王大楷妻年二十五产一子仕辉并一女大楷卒氏誓天截发课子读书为女择壻茹荼数十年而卒
　　刘氏兴安刘维栋女适庠生萧齐审年二十六夫亡氏苦志守节值兵燹流离避难抚其子成立长元炳诸生次元灿举人康熙二十五年具题建坊黄氏昭平人诸生王仕煃妻年二十仕煃卒遗孤初长止周嵗氏誓不再适抚孤成人娶媳产一女孙而初长又卒氏死而复苏者再家贫且值乱离身经百难节操逾固以夀终
　　杨氏郁林人适廪生秦昌祺举一子年二十二昌祺以秋闱卒于桂林讣闻氏水浆不入口戚属咸以姑与祖姑在劝之始复食明年姑亡毁簪珥营葬事祖姑年八十余病牀褥氏侍汤药死之日亦如姑丧抚子琏成立年五十有八卒
　　谢氏全州人字升乡石冈蒋氏夫死守节翁姑疾病氏每祷辄愈奉院旌表贞孝格天
　　蒋氏莲姑全州蒋起虬次女父母早丧弟甫四嵗氏以弟孤苦誓不字人抚弟成立择配胡氏弟卒于甲寅无子氏复续继以接宗嗣饮冰茹檗数十年以夀终
　　丁氏懐逺人曹应魁妻应魁死氏年十六坚志守贞抚其子维仑游泮为明经孝事翁姑治家勤俭子孙蕃盛人以为节义之报云
　　刘氏横州人莫汝良长子之妻汝良病笃医药无效或言人肉可愈氏割左臂肉烹而荐之翁病遂愈时称孝格天心
　　覃氏永淳人生员顔于彞妻年二十六夫故抚遗腹子色炜食廪饩奉公姑孝谨丧葬有礼夀六十孀居三十余年子卒晚节愈苦邑人哀之康熙五十七年详请建坊旌表
　　雷氏全州人蒋彦宷妻明季兵乱舅姑挈家避山谷氏于奔窜流离中曲尽妇道后遘疫疠舅姑与夫相继殁氏拮据葬祭欲自殉因遗孤幼穉强留一息辛苦督课赖以有成
　　王氏全州监生王开运女幼字举人邓三英之子植蕚三英秉铎浔州植蕚省亲中途溺水死氏年十九闻讣奔丧归邓守志孝事舅姑动合礼节抚犹子承祧后亦早殁复鞠幼孙以延宗祀康熙五十五年题请建坊旌表
　　龙氏北流人李朝瓒妻年二十四夫病且笃谓妇曰我旦暮死矣汝年少而贫不可以我累汝虽然如二老何氏泣曰君如不幸我分必死死仅毕我志耳今闻命矣无以为念于是矢志奉舅姑生事死葬无不尽礼抚育二子极爱且劳长文熛康熙己酉登贤书次文煌亦贡成均有文誉氏苦节四十余年年七十二卒
　　苏氏灌阳生员苏以霈之女史可传妻也灌俗里户轮运兵粮值可传粮多折耗乃借营兵银补之阅月计子母银七十余两贫无以偿时氏年二十八织纴度日每以逋负为忧一日可传外出突有营兵至诱氏曰尔夫负我银曽以尔抵算氏婉辞曰吾实不知愿少待随脱耳环沽酒欵之有间投环自缢兵方纵饮不见氏出入其室氏已死矣兵众仓卒去闻者伤之
　　谢氏全州人庠生邓裔琦妻年二十九夫亡遗孤斯縯才四嵗励志孀守值兵燹时能保其令名训子补郡学生年七十卒孙嘉植康熙乙丑进士张氏湖广祁阳人生员熊伯虎妻顺治间随夫侨寓博白氏美而贤通诗书时陆川盗苏大史闻而艶之伺伯虎往北流使其党杀于路欲夺氏为妻氏啮指沥血将诉于官以孑身逺寄恐终为盗所挟乃付其二子于夫之友周今易遂自经梁折复苏二子牵衣哀号卒不顾易梁而殒其侍女亦赴火死观者数百人无不泣下
　　欧阳氏恭城人吴逆乱避迹山林夫陈诗与翁良策叔言相继亡氏身自负姑仓皇窘迫中甘防不缺乱定抚三月遗孤宪祖及幼叔书皆成立宪祖早入泮书死有幼子三悉氏所抚长宪烈补诸生氏守节四十三载夀八十内外无间言康熙五十九年具题旌表建坊
　　陶氏郁林生员陶坤女适儒童杨作屏生子名嶷翁姑相继亡作屏亦殁连遭三丧家贫甚依父母以居食苦抚孤嶷长亦感母恩勤学补弟子员康熙五十九年详请核题建坊
　　罗氏贺县人陈圣敬妻年二十六夫亡家素贫奉翁姑尽孝姑病告天乞以身代及殁丧葬有礼抚子孔良成立孙祖轼举康熙丁酉乡荐余俱有文名守节四十五载殁康熙五十九年详请旌表朱氏临桂人父朱履□许字举人陈升子坦德坦德未婚遽殁氏决意往夫家守节众不能阻越十日托言盥浴闭户自缢康熙六十年公举请旌潘氏天河人居右黎里新村年二十适夫某二十五嵗夫故生子数月抚孤守节三十余年如一日杨氏天河人庠生李良正妻生二子二十四嵗夫亡家甚贫纺绩育子不容废儒业尝痛哭流涕望子成才膏火之资悉出十指长子元煌得入泮顾氏天河人年十七归邑庠生韦衍易二十五嵗夫亡遗腹生一子守节自励抚孤成立
　　潘氏天河人年十八适邑庠生韦圣勤歴十年圣勤殁清苦自坚抚孤子继孟入泮
　　齐氏临桂人年十六归李佳实二十八夫亡生子二长三嵗次甫数月翁姑相继殁殡葬合礼祭祀必敬教子读书督课甚严俱有文名雍正三年公举请旌四年奉
　　防旌表建坊
　　张氏临桂庠生张居増女适本县庠生萧良梓年二十二夫亡子俱幼氏矢志守节以不及事翁姑为恨每逄祭祀必哀毁抚二子成立族党饥寒周恤恐后雍正三年公举请旌建坊
　　蓝氏永安人唐美烜妻于归后事姑疯疾割股作羮孝传闾里洎随夫避乱以乳养姑后姑亡时夫逺出不知所之氏拮据殡殓抚养夫弟侄美灿元儒为婚娶一如己子雍正三年以孝妇请旌表陈氏横州人生员叶煜妻年十六于归二十四夫亡翁姑皆高年奉养维谨殁则变衣饰备棺殓训子读书扶植幼叔俱成立雍正三年题请旌表李氏陆川人守备李安国女自幼流离困苦年十九适嘉鱼令厐颖为侧室颖病祷于天愿身代及殁后抚孤儿□力学早食饩阃范严肃殁年五十有三雍正三年具题四年奉
　　防建坊旌奬
　　张氏北流人刘昌言妻生二子昌言卒季子传忠遗腹未生氏年二十五誓不再醮食贫训子后传忠入泮氏年七十余神明不衰纺绩以供衣食朱氏临桂朱德佩女许字阮家子未嫁而阮子溺死凶闻至女恸哭数日不食经嵗余父母议改适力拒之欲自经父母惧乃止一日阮母来女愿同归阮母不许女不胜号泣自是怏怏絶笑语阅数年其母卒殡葬毕遂投井死处士王佐为着贞烈传
　　邓十妹临桂邓苍长女年十六许配同里韩胜仲子未嫁而夫卒哀恸几絶遂截髪誓不再适父母嘉之俾行其志未几父母兄弟相继殁益坚厥操抚其兄弟之子女长养婚嫁俱有条理守贞几五十年乃卒
　　卫氏临桂人王永聨妻年二十五永聨卒家酷贫姑老子幼氏躬操稼穯孝养其姑终身不二刘氏临桂人吕象高妻年二十二象高死无嗣氏守志不再适抚其孤侄顺夀如己子处贫困无怨悔意
　　刘氏临桂人朱嘉防妻年十九嘉防死氏守志事舅姑尽孝姑病氏祷于神祈以身代乡里称之吕氏全州吕尔吉女四嵗同里罗氏抚之为其子带弟妻未几翁死姑嫁带弟甫十四未成婚为伪逆所掳氏转徙无依冰操自凛后乃归依其母纺绩自给终无二志年六十卒
　　李氏临桂人廖文英妻年十九文英卒无嗣舅姑怜其少劝改适氏断髪明志曰夫死无后吾茍延嵗月者以二老在也忍言嫁乎家贫无以为食有戚属王应继钦其节孝偕舅姑迎至其家俾终养舅姑殁氏哀痛尽诚居丧有礼年未四十卒张氏临桂人十九归贺永贵孝事其姑夫殁氏年二十五拮据殡殓冰霜自矢抚子女婚嫁守节三十七载雍正四年奉
　　防旌奬建坊
　　周氏临桂人欧升琦妻夫死遗子五嵗毁容守节妯娌劝改嫁氏以死自誓雍正三年公举题请建坊
　　赵氏临桂人曹世贵妻年十九夫殁以养姑抚子自励姑亡送死事情文肫挚子维瀚弱冠膺选拔氏年六十六嵗犹躬亲织纴雍正四年奉
　　防旌奬建坊
　　曹氏全州人谢元柱妻夫死无后氏青年守节抚从子为嗣
　　黄氏临桂人卢懋瑛妻懋瑛客死氏年二十竭心力经营夫丧乃获归葬事舅姑尽孝教子力学年九十乃卒
