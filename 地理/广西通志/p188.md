<!-- { "loadSidebar": true } -->
　　祖世英字颖仲蒲城人政和间进士由知南昌县通判容州部使者荐知州事卒于任官至二千石无一区之宅十金之产世称清白吏【旧志】
　　路彬字质夫晋阳人提防广西刑狱所至轻身辄先诣狱悉记所系名数随取到馆按问之枉者立释狱遂以清时上供布钱过重彬独抗章请减一路稍轻【旧志】
　　陈遘字伯亨其先自江寜徙永州初知辛县有治绩歴广西转运判官蔡京啓蛮猺地建平从允三州遘言蛮人幸安静轻扰以兆衅不可京恶之以他事罢归【旧志】
　　梁顺孙字景枢髙要人为桂州监察判官监邕州横山田州诸峝金坑往时监官多所需索峝丁苦之叛服靡常为朝廷患顺孙抚诸峝以恩信不较其金诸蛮长听服民归者如市州人徳之称梁父母【节旧志】
　　清湘张令【失其名】建炎中侍御史马伸抚谕荆湖广南过州县必察民利病餽遗一无所受初至清湘所在民羣聚遮马首投状乞留其令询其善政皆曰不知其他但知张公到后未甞有吏下乡伸即以举牒付民使以遗令众欢然乃去【旧志】
　　岳飞字鹏举汤隂人贼曹成拥众十余万由江西歴湖湘据道贺二州命飞权知潭州兼权荆湖东路安抚都总管付金字牌黄旗招成成遁飞至茶陵奉诏招之成不从飞奏乞除许之飞入贺州境得成谍者缚之帐下飞出帐调兵食吏曰粮尽矣奈何飞佯曰姑反茶陵已而顾谍谬为失意状顿足而入隂令逸之谍归告成成大喜期翌日来追飞命蓐食濳趋绕岭未明已至太平塲破其砦麾兵掩击贼大溃成走据北藏岭上梧闗遣将迎战飞不阵而鼔士争奋夺二隘据之成又自桂岭置砦至北藏岭连控隘道亲以众十余万守蓬头岭飞部才八千一鼓登岭破其众成奔连州飞谓张宪等曰成败散去追而杀之则胁从者可悯縦之则复聚为盗今遣若等诛其酋而抚其众慎勿妄杀累主上保民之仁于是宪自贺连徐庆自邵道王贵自郴桂招降时以盛夏行师瘴地抚循有方士无一人死疠者岭表平【节本传】
　　张暐郑州人建炎中知兴业县劳心抚字百废具兴【粤西文载】
　　邓孝亷字清臣曲江人建炎间倅邕摄郡事邕歳市马界上吏多侵盗马不时至孝亷尽革其嵗饥发廪赈之不足继以俸金全活甚众【粤西文载】徐梦莘字商老临江人绍兴间主管广西转运使司文字时朝廷议易二广盐法遣广西安抚司干官胡廷直与东西漕臣集议于境梦莘从行谓广西阻山正当仍官般法则害不及民广东诸郡并江或可容客贩未宜遽以二广概行议与廷直不合廷直竟以客贩变法得为转运使梦莘既知賔州犹以前议为梗法罢去不三年二广商贾毁业民苦无盐复从官般法后擢直秘阁梦莘从子天麟字仲祥官广西转运判官所至兴学明教有恵政【节旧志】
　　髙登字彦先漳浦人宣和间为太学生与陈东等上书者再绍兴二年廷对无所顾忌有司恶其直授富川主簿提刑董莽闻其名檄谳六郡狱复命兼贺州学事学故有田舍时已归买马司登请复其旧守曰买马养士孰急登曰买马固急然礼义由学校出若遂废则士与堂下卒何异守不能夺卒归之摄狱事守欲脱杀人者曰隂徳可为登曰隂徳岂可有心为之杀人者而可幸免则死者寃何自伸满秩士民留不获相率餽钱五十万登辞不可置于学买书以谢士后上时议六篇秦桧恶其讥已授静江府古县令县豪民秦琥所为多不法登数其罪收治之琥忿而死古县为秦桧父旧治实生桧于此桂帅胡舜陟因讽登建祠欲以媚桧登对以治亡状不应立舜陟怒摭秦琥事诬登専杀诏逮狱按之防舜陟亦以事下狱死登得白已而摄归善令复怒桧桧坐以前事取防编管容州谪居授徒家事一不介意惟以朝廷行事为已忧戚临终所言皆天下大计后朱熹为守奏乞褒録诏赠承务郎【节本传】
　　何先觉绍兴中通判横州撰耕桑要备二卷【旧志】李弥大字似矩吴县人绍兴六年知静江府奏广西边防利害甚悉上多采用之召为工部尚书【旧志】沈晦字元用钱塘人绍兴间为广西经畧兼知静江府先是南丹蛮莫公晟以归附用为本路钤辖后遁去旁诱诸蛮嵗出为边患晦遣将罗綂往戍统至招抚诸蛮谕以恩信皆诣府请降晦犒赏之结誓而去自是公晟势孤不复犯边晦在郡歳买马三千匹继者皆不能及进徽猷阁直学士【节本传】杜天举绍兴中知浔州以教民造士为事择师儒董之罢其不堪为师者请更置之【旧志】
　　吕愿中绍兴中官广西经畧安抚使先是朝廷用广南经畧安抚使刘彦适言以莫公晟知南丹州事未受命是嵗公晟始贡马率羣蛮来归帝谕辅臣曰得南丹非为广地但猺人不叛百姓安业为可喜耳愿中谕降诸蛮三十一种得州二十七县一百三十五砦峝合二百余及一镇三十二团皆为羁縻州县【防宋史】
　　柴中行字与之余干人广西转运司辟为干官帅将荐之使其客甞中行中行正色辞拒摄昭州郡事蠲丁钱减苗解赈饥羸转运司委中行代行部由桂林属邑歴栁象賔入邕管问民疾苦先行而后闻捐盐息以恵逺民后累迁至秘阁修撰【本传】陈太和字徳容莆田人绍兴中知象州虚心听讼使各尽其情民大悦筑石桥以便往来涖政三年奏绩居最【旧志】
　　徐安国绍兴间知横州政以安民息盗为急人服其知体要【旧志】
　　范直方绍兴间知浔州政尚寛简邦人徳之【旧志】陈宇莆田人绍兴二十二年以大理正知梧州歳旱手书救荒十余事行属县由是米商四集人得不饥留郡余六万斛建炎盗起増额且半宇累疏得仍旧流徙来归猺獞帖然【梧州府志】
　　范应铃字旂叟丰城人歴官知吉州归养亲读书泊如也起广西提防刑狱力辞逾年乃拜命既至多所平反丁钱蠧民力奏免之召为金部郎官【旧志】张孝祥字安国歴阳人绍兴中廷试亲擢第一乾道元年以集贤修撰知静江府广南西路经畧安抚使声绩日茂【节旧志】
　　李浩字徳逺临川人乾道六年以直寳文阁知静江府兼广西安抚浩至郡旧有灵渠通漕运及灌溉嵗久不治命疏而通之民赖其利邕管所安平州其酋恃险谋聚兵为边患浩遣单使谕以祸福且许其引赦自新即日叩头谢过焚撤水栅听约束前帅建议于南丹州置买马塲朝廷将从之浩力争其不可遂止又朝廷令市象于交阯浩复力争治广二年诏还浩天资质直立朝慨然以时事为己任言切时弊为郡尤洁已自广右归不载南海一物平生奉养如布衣时风采素髙人不敢干以私云【防本传】
　　范成大字致能吴郡人乾道九年知静江府广西窘匮専借盐利漕臣尽取之于是属邑有増价抑配之诏复行抄盐漕司拘钞钱均给所部而钱不时至成大入境曰利害有大于此乎奏疏谓能裁抑漕司强取之数以寛郡县则科抑可禁上从之成大于理政之余时务记述所着有桂海虞衡志【节旧志】
　　张栻字敬夫绵竹人淳熙二年知静江府经略安抚广南西路所部荒残多盗栻至简州兵汰冗补阙籍诸黥卒伉健者为効用日习月按申严保伍法谕谿峝渠豪弭怨睦邻毋相杀掠于是羣蛮帖服朝廷买马横山嵗久弊滋边民告病而马不时至栻究其利病六十余条奏革之诸蛮感悦孝宗闻栻治行诏特进秩直寳文阁【本传】
　　呉猎字徳夫醴陵人乾道中主浔州平南簿防张栻经畧广西檄摄静江府敎授刘焞代栻栻以猎荐辟本司准备差遣盗李接起陷容雷髙化贵郁林等州猎请赏劳诛罪焞于是録郁林功诛南流县尉郁林巡检人人惊厉争死鬬不逾时盗悉就擒尉宰相王淮甥也猎坐降官寜宗时起为广西转运判官累迁刑部侍郎【本传】
　　苏洸字澄老泉州人歴通判賔州时张南轩栻为帅以亷吏荐除知雷州【旧志】
　　呉庸道州人登淳熙特科为容州陆川簿尉时李接反庸率众捕御身亲六战殁于阵帅臣刘焞上其事赠承事郎防一子【旧志】
　　王光祖淳熙中知昭州有徳政及卒民立祠祀之【粤西文载】
　　施埤毗陵人淳熙中知郁林修建城池留心民务时李接虽除余党尚出没山谷埤亲行禁谕捕治逆党招宥胁从民赖以安【旧志】
　　林钦龄【粤西文载作次龄】淳熙中知贵州有政绩部使者甞赠以诗有户长尽蠲民不病室家相庆酒频沽农桑课绩无遗恨循吏声名并两都之句【旧志】韩璧字廷玉淳熙间以经略司主管机宜文字用张栻荐知宜州事清介恺悌修建学宫作兴士类先是养士之租嵗入仅五十斛璧増至二百斛且月拨公帑钱以助供给【旧志】
　　廖徳明字子晦南剑人初为浔州教授为学者讲明圣贤心学之要手植三柏于学浔士爱敬之如甘棠后累官知浔州有声公余延僚属及诸生亲为讲说逺近化之常语人曰徳明自始仕以至为郡惟用三代直道而行一语而已【本传】
　　崔与之字正子广州人始授浔州司法防军常平仓久不葺天两壊米撤居廨瓦覆之郡守欲移兑常平之积坚不可守敬服更荐之调淮西提刑未几通判邕州守武人苛刻衣赐不时给诸卒大閧漕司檄与之摄守乃宻访其首事一人斩之阖郡以寜擢发遣賔州军事郡政清简寻特授广西提防刑狱徧歴所部秋毫无扰过州县辄停车裁决奬廉劾贪风采凛然岭海去天万里用刑惨酷贪吏厉民乃疏为十事申论而痛惩之广人刻诸石号岭南便民榜【节旧志】
　　黄畴若字伯庸丰城人淳熙中以栁州教授调灵川令防万安军黎蛮窃发经略司选畴若条画招捕事宜畴若谓须追原始乱为区处之方再任岭外用举考改知庐陵县宦迹所至根蠧穴剔除殆尽以治辨称【旧志防宋史】
　　应孟明字仲实永康人淳熙十六年广西谋帅帝以手笔赐孟明曰朕闻广西盐法利害相半卿到任自可详究事实进直秘阁知静江府兼广西经畧安抚初广西盐易官般为客钞为户无多折阅逃避遂抑配于民行之六年公私交病追逮禁锢民不聊生孟明条具驿奏除其诏从之【旧志】李椿字夀翁永平人广西提防刑狱狱未竟者一以平决之释所疑数十百人奏罢昭州金坑禁仕者毋市南物召为吏部郎中论广西盐法孝宗是其说遂改法焉除枢宻院检校有小吏持南丹州土官表求自宜州市马者因签书张说以闻椿谓邕逺宜近故迁之岂无意今莫氏方横奈何导之以中国地理之近小吏妄作将启边衅说怒椿因求去上慰谕令安职【旧志】
　　詹体仁字元善浦城人知静江府开十县税钱二万四千蠲杂赋八千体仁少从朱熹学以存诚慎独为主甞言居官涖民之法尽心平心而已尽心则无愧平心则无偏世服其确论【旧志】
　　陈大纪字正之永嘉人嘉泰间知象州徙知横州秩满适妖贼侯广李监六作乱郁林桂州并为贼区大纪奉檄即行节制飞虎摧锋两军号令威严亲冐矢石与士卒同甘苦开诚谕贼散其党与擒其渠魁讫事仅五月以功转两官【旧志】
　　范克信字允诚丹阳人嘉定间官广西经畧安抚使措置买马事时蛮酋岑汝弼与黄璨争利因诱谿峝掠诸卖马者以故马不时至克信既驰书谕蛮出马而岑黄方搆兵克信驰往谕之乃各罢兵【粤西文载】
　　呉纯臣番禺人以崔与之荐除提防广西刑狱剖析无滞民有醉入仇家适仇之母死遂诬之狱成矣纯臣察其情释之一境以为神明【旧志】
　　林干嘉定中为邕州监官清正自持郡守敛金以媚时宰干不应后被诬罢去人甚惜之【旧志】
