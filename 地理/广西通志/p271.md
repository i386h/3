<!-- { "loadSidebar": true } -->
　　黄朝田北陀抚獞也万厯二十六年副使林廷陞出巡适把总曽唯与朝田有隙中以蜚语遂下朝田于狱其部落数千人率中怀不安遂鼓噪围城越月而桐亮猺盘花防乘机冦龙塘营掳指挥朱元庆家口又越月而横溪石狗等猺唐则防冦平西下陂杀生员莫汝贤等十余人掳掠人畜无算指挥张懋功死之亡何荔浦贼首韦扶仲复纠大小两江贼攻陷下峝土司城于是平邑之岩头猺恭城之站面猺各乗衅倡乱流刦郡邑推官江中楠署府事拥孤城竭力防御七月巡抚戴燿移镇平乐调汉土官兵六万人以都督佥事童元镇为总统孟宗文侯国弼李应阳为副率叅将杨元都司甘霖游击郭酉科统兵六万分道并进复檄叅政陆长庚叅议朱东光监军督饷首克北陀九冲府江一带次破站面猺初岩头诸贼恃站面为天险据以抗燿命诸将以所制火器攻之贼众举溃散时韦扶仲犹嵎拒燿用长庚议佯缓师以示懈而密令元镇夜率兵攻白马冲获扶仲孥蓄旋伏兵诱扶仲出刦并就擒先后共斩首二千余级诸贼悉平乃议北陀设抚夷同知又募东兵千余分戍本城及田冲修茘要地疏上从之
　　八排
　　八排延袤二十余里而军寮油岭界于其中势若长蛇首尾相应内五排连山县离城仅五六里可望而见一曰大掌岭一曰火烧坪一曰里八峝一曰马箭一曰军寮独军寮强悍兼高紫流寇窜入千人为其羽翼连山县内七峝乡民宜善司外七峝獞民皆五排蚕食之地西抵贺县昭平富川南抵懐集北抵湖广之蓝山县锦田所皆五排流刦之地外三排连州离城三十里一曰油岭一曰行墙又曰南冈一曰横坑独油岭强悍楚寇窜入亦繁有徒猺山背抵阳山县萧陀白芒一带皆三排蚕食之地南抵懐集东南至清逺北至连州通星子司西抵湖广临武达宜章界乳源皆三排流刦之地
　　十寨
　　十寨旧称八寨曰思吉周安古卯古蓬古鉢都者罗墨剥丁后益以龙哈咘咳为十其地东接柳州西连东兰南界思恩北抵庆逺周环五百里故迁江八所屯及上林三里民地贼寨各千余人四山环合共据一险鸷悍难制嘉靖七年新建伯王守仁讨思田以降贼卢苏王受愿自効遂潜师分道进捣八寨诸巢破石门贼始惊觉大奔溃乘势追蹑俘斩二千余级因议移卫置寨未果而守仁卒贼猖獗如初隆庆四年都御史殷正茂征古田贾人萧绅久贩十寨中知地利正茂购之令赍文往谕诸蛮愿输赋为编民遂议置长官司巡检以黄旸韦观黄昌领兵分守诸蛮稍戢万厯二年龙哈獞樊尚复纠党为乱抚臣郭应聘密令黄旸等袭尚斩之已而黄昌贪滛失众心应聘暴昌罪按如律由是土司寖弱不振诸蛮益恣攻逐黄旸子如金占其地刬马长弩横行四出七年督臣刘尧诲抚臣张任请征之调土汉兵十万分道并进直捣诸巢贼俱披靡又以北五诸聚落习与贼通移师破之共擒斩九千一百三级俘获无算捷闻陞赏有差尧诲与任上善后事宜一曰设三镇以重弹压二曰屯三里以树声援三曰分信地以重责成四曰迁卫所以振武威五曰议屯田以示优恤六曰开道路以通险阻七曰议钱粮以裕经费制曰可会张任卒复起郭应聘于家应聘至乃议分八寨为三镇仍使土官族目韦应鳌韦显能黄冯各授巡检部兵千人戍之而以思恩叅将统焉建叅将署于三里龙哈咘咳各募兵立堡又迁南丹卫以实边地逺近碁置隠然一长城矣【八寨善后诸防详艺文】
　　本朝驭蛮
　　洪惟我
　　朝膺图受厯以来海宇澄清蛮疆服化生齿安恬太平休养之风超越前古矣顾苗性犷悍间有小梗草薙禽狝毋使蔓延孳畜以滋害种者可畧叙次以彰驭蛮善术焉粤西自顺治初年
　　王师下桂梧追由榔入安笼既平李定国诸猺獞土酋咸望风慑服康熙三年恭城县伸家猺贼目黄天贵侄黄公辅踞丛木寨聚众刦掠村民重罹其害知县张泰阶之任察贼势流毒状具详总督屈尽美移咨湖广广东分三路进剿亲率本省兵由势江源入扫荡贼巢天贵公辅就擒十三年孙延龄叛从吴逆梧州都司王邦相潜通款于延龄据浔州招结土贼陈士龙周君道李梅友等聚众抄畧五山狼目韦国栋陷岑溪掠戎墟藤县贼林万胜据义昌乡杀解饷官其时诸州邑虽骚然而义师迭倡上借
　　国威奋扬旋皆锄灭吴逆平伪将王明遁匿古州八万蛮地俘斩其党邵化龙等二十三年容县郁林贼崔玉枝赖晚作乱总督吴兴祚檄梧州副将朱起龙剿平之三十八年王明复造伪劄煽惑夷众散布滇黔楚粤柳庆协弁潜入古州擒明送长沙弃市事遂解四十一年八排猺杀广东三江口副将
　　朝命东军进讨而地界懐集富贺间广西提督张旺以兵进扼宜善司莲花泛各隘猺惧伏罪五十三年都结土州革目农几咸与万承搆衅纠集猺众韦佩李良等于多礼诸村占夺人畜迫近州城新太叅将王起云驰赴剿斩猺党十数人余贼退屯山谷间起云复率兵搜围几咸等意其兵出万承合众援击起云与土目许鸿纲等俱被害已而知误伤官兵众惊溃被杀及自淹死者二百余获首乱者寘之法遂定
　　皇上雍正元年雒容县东塘獞为盗窟巡抚孔毓珣署提督过雒容遣将讨之开路设驿以成坦道三年修仁县十排猺纠众焚掠总督孔毓珣巡抚李檄剿擒贼魁寘诸法胁从而逃匿者招复业并酌于三排木料各要隘设塘泛守哨相望天河县福禄里上中下三疃獞蛮所居山峝险隘贼酋覃贵翁与莫东旺等窝藏煽诱宵小闻声依附抄掠殆无虚日督抚提咨商檄剿庆逺知府徐嘉宾设谋遣谍调拨土兵擒获莫东旺父子及凶党十数人余皆开予自新獞贼敛迹六年西隆八达寨崇山峻岭防苗错居土目倚恃为奸颜光色颜光东等勾合匪类苏文斌攻刦流炽至是复统众千余借送党目岑颠岑扭归寨为名连破弄忙之者莫者冈猍东弄匣普防之西宜各寨督提防咨征剿总兵叚宗岳屯师八阳下岭贼慿险抗敌阅数月未下巡抚金鉷复咨商督提檄平乐副将胡灏平乐知府胡醇仁带领弁兵协助提督田畯安笼总兵蔡成贵先奉督檄分兵会剿于是俱赴军前益兵三路督攻土民抱金等畏罪倒戈斩光色光东首级出献其余颜贼党羽负固藏匿大兵连战克捷夜复纵火焚破贼巢八达荡平设游击与西隆州同驻于八达八阳二寨间设营扼守七年上林县之东西二抚即八寨余孽前明王守仁平思田后潜师讨破六寨而抚其二寨置其人于顺业里之东西岸故谓之东西二抚民多顽犷其六便村峝蛮樊匡料樊李王者尤为西抚积恶肆行刦掠附近庄民并罹其害巡抚金鉷提督张溥商檄官弁剿捕攻破贼巢鎗死匡料于渌村山崖村民脔分其肉古零土司与上林壤错樊贼素相勾引及势迫遂展转兔逸于弄六穷虫各巢险宾州知州王琠于龙霸地方计获樊李王樊国珦等解谳两抚以安八年马平三都之里高皂岭曹颜都乐四堡钱粮旧于迁江征纳即遇仇刦命盗刁匪往往两地窜匿迟延抗玩柳州知府钱元昌廉悉其情具请巡抚金鉷檄堡目韦光夏黄振等谕宥前罪自出首服报吐欺粮数割归马平额征三都安辑宜山县之南北西三巢及龙门等处最为险隘猺獞毎出剽掠知府徐嘉宾访擒魁恶蓝明寛蓝朝若等殱之又请调南丹那地东兰三土州土兵三百名分守于德胜镇添设巡检弓兵兼移庆逺同知驻辖龙门革去土舎亦増设巡检互相缉防罗城县通道镇塘头诸村延袤北界黔省西山古州夹山鸟道峝民藏险不出毎为逋逃渊薮时议设营泛提督张溥遣叅将刘成往视见山岩险阻遽还请非发兵不可知府钱元昌力言兵一发即多扰且土蛮莫测官意将谓剿除势必铤而走险速之乱矣乃筹度情形宻申巡抚金鉷开诚檄谕晓以祸福村獞黄光直黄发显等初甚疑惧继皆捧檄感泣匍匐到官称蛮等生处岩峝今幸为
　　圣世良民恩实再生率各峝头人伐木斩竹起筑营舎甫半月告竣复以山径陡窄凡近村应纳秋米令移输通道兵防赖之宁明州属之邓横寨路径纡盘深濠密竹田埂状如鱼脊可侧足单行蛮贼狡狯勾附雷蓬安马那练江诸村寨出没不时横行刦掳毎随招随梗百余年莫可谁何总督鄂尔泰先后檄思恩副将尚清左江总兵齐元辅拨汉土官兵三千余名进剿迁延不克复委替右江总兵蔡成贵总统一切军务九年四月督兵攻破九甲又遣土练暗入四甲沿寨举火余众溃散窜入六甲并力死拒官兵奋勇合攻六甲随破擒斩叛恶俘获男妇无遗逆寨乃平非夫掉尾之鱼游于沸釡愍不知死而自取屠灭者乎总之防獞猺狼亢暴接迹非由性殊亦缘习锢抚驭者识因势利导之宜惠威并饬一发即治一治必清勿以姑息养奸勿使株连流毒杀以止杀其生实多若夫被仁风于蛮错不鄙夷其民而敎先平日泽以诗书驯其桀骜将不惟櫜弓戢矢千百年之边徼安宁而宫墙诵孝秀成风人人皆化为善良其在善长民者共飏
　　圣化也哉
　　旧志论曰蛮俗虽殊而大都尚古称要服惟要约之耳汉武开西南而牂牁之蛮始通中国东京时零陵长沙九真日南诸蛮啸呼山海而苍梧象郡亦罹荼毒然稍更易郡守驭以恩威终无梗者唐天宝中边臣鲜于仲通等挑边衅而西南诸蛮骚然发动矣贞元中黄峝首领黄少卿者攻陷邕管经畧使阳旻请兵捕击徼幸有功没伤疾疫死者八九干符中邕管节度使辛谠遣使持牛酒赍美货啖二峒首领与之通驩并遗其母衣服母贤者也让其子始罢兵宋时有侬智高之乱命狄青为宣抚使督诸军讨之逾年乃平乾道间范成大帅广西以恩信结诸猺诸猺纳状云某等充山职当钤束家丁男持棒女把麻任从出入上有太阳下有地宿不得对好翻非偷寒送暖上山同路下水同船男儿带刀同随盗贼不用此款者并依山例山例者杀戮也自是帅事一年猺无叛者明洪武中命韩观为桂林卫都指挥象州等处叛贼方炽观败之掩而殱焉自是警报渐稀永乐初浔桂柳蛮冦为乱特遣郎中徐子良赍勅抚安复业者二百六十四户而命韩观讨其不率者观用师严明诸蛮震惧观没后继之者为顾兴祖时宜山诸贼攻刦州县杀御史诸璞夺其印二年之间叛者四起兴祖分兵败之终不能制也自永乐间征安南嵗征发广西从征健卒殁行间者相续有告急辄请征召践更卒不耐其水土又多物故于是营伍益弱宣德初富川忻城诸猺不靖旋讨旋叛因勅都督山云代兴祖云至申明号令大小十余战皆以身先士卒其驭诸将尤严故毎战辄克诸蛮震慴自云而后诸将官养安而已正统成化间两江桂平诸处无日不被兵而藤峡尤剧梧浔郡邑被其蹂躙民几为墟后因从廷臣议设总督开府梧州都御史韩雍特受推毂卒殱巨魁厥功烂焉然粤东西各有内官镇守内臣与督臣勳臣更相持衡若鼎足然意见参商贤者无所施其才而愚者益与之为市报者未必功功者未必报而诸郡益以多事矣嘉靖初田州煽乱起新建伯王守仁于家命总两粤军事守仁故尚奇畧赦田州罪不问而借其力以破藤峡八寨诸巢穴遂令郡蛮少戢守仁去后贼益防张据古田入会城剽藩藏而夺之金文武大吏为其所戕后乃从廷臣议罢镇守诸臣再罢勲臣而制府之权始重隆庆初以粤西多警増设巡抚自是督抚二臣各一乃心文臣协防武臣宣力古田府江以及十寨诸薮悉以次荡平
　　本朝定鼎数十年间卧皷櫜弓间有小丑旋即扑灭筹西疆者当知轻重之所在矣












　　广西通志卷九十五
　　钦定四库全书
　　广西通志卷九十六
　　诸蛮
　　安南附纪
