<!-- { "loadSidebar": true } -->
　　镇逺州在府东北地接佶伦向武结安果化界旧名古陇宋置州邕州元太平路明亦属太平其先赵氏失名宋仁宗皇祐五年随征有功授知州俾世袭明初知州赵昂升归附给印与旧职昂升传子胜昌胜昌传子得茂得茂传子徳兴徳兴传子富谷富谷传子暹暹袭未久传孙廷钰廷钰传孙大庸大庸传子君相君相传子人伟人伟传子秉基秉基传子匡宁匡宁无嗣秉基兄秉业袭
　　国朝顺治十六年予旧职有子永祚永昌俱未袭死弟秉恭继理州事传子永康永康传子长通长通传子昌龄【订旧志】
　　都结州在府东北宋太平寨元太平路明亦属太平其先农姓宋元时世系无考元末有农应广任都结知州死子武髙明初归附洪武三年授职传子威斌为佶伦州冯万杰所杀弟威烈袭威烈传子永隆永隆传子得安得安传子富谷富谷传子广宁广宁传子恵忠恵忠无嗣以侄福髙袭福髙传子万真万真传子希文希文传子国寳国寳无嗣叔希孔袭希孔传子国琦国琦传子廷爵廷爵无嗣传弟廷禄廷禄无嗣传弟廷封
　　国朝顺治十六年予旧职传子应伦应伦传子天雄天雄传子建业【旧志】
　　罗阳县在府东接陀陵新宁宣化界旧名福利为西原农峒地宋置迁隆寨元太平路明太平府其先黄东堂山东青州人宋仁宗皇祐五年随征有功授土知县传及明初黄谷保举地归附乃给印授职后以罪窜死以谷保侄宣袭【土官宗图黄东堂知逍岭峒生大治九传至宣武明洪武初给印改县】宣传子广通广通无子弟广海袭广海传子宗愈宗愈传子敬仁敬仁传子景纯景纯传子钰麟钰麟传子昂昂懦未死子金彪夺袭金彪以罪下狱死子瓛袭瓛死兄佩袭佩传子志髙志髙传天爵天爵传子啓祚入
　　国朝顺治十六年予旧职传子运兴运兴传子世康世康死以叔运昌子世璸袭世璸死兄世瑾袭死子恩宪袭【订旧志】
　　思明府古百粤地接思陵江州广东钦州及安南夷界汉属交阯郡唐置思明州邕州宋太平寨元改思明路明为府其先黄氏失名宋仁宗时狄青奏充路分官以镇边陲元时有黄克顺仕武毅将军兼南宁路总管死传子万山生子六长武胜思明路总管次武宗两江宣慰司武胜子忽都洪武元年归附二年给印授世袭知府设同知流官佐之忽都传子广平广平无嗣传弟广成广成传子因风疾乞休以庶子钧袭其嫡子銶怨失位谋于庶兄时亦以捍御功迁都指挥使守浔州欲因衅夺之乃遣其子震【名宦志作灏】伪征兵于思明夜袭杀钧灭其家有仆福童诉于巡抚李棠棠以属叅政曽翚副使刘仁宅治其事欲以贿行且约其子得知府当尽纳其所有翚佯许之而与仁宅诱执其二子及下狱思明人共请立钧之子道知事败乃遣人走京师贿当道上疏倡易储议迎代宗意遂迁都督府既得志且益横防英宗复辟乃穷治之自杀总督韩雍捕其子震伏诛震子绍遂与其子文昌文盛文华大兴兵破思明及上下石西等州遣赵保安刺道死鸩杀道子光据据府治治十八年大发兵征之绍自杀文昌等筑城保况村数出冦患恩城土官赵忠顺计擒文昌伏诛以光□子旸袭无嗣以崇□之子旻袭亦无嗣以钧次子逗之子泽袭泽传子世兴世兴传子承祖承祖传子应雷以罪废弟应聘袭应聘死子戴干入
　　国朝投诚顺治十六年予旧职死子维基维屏以争袭构兵乃以戴干三子维珽袭维珽无嗣传弟维章维章亦无嗣传弟维鼎维鼎传子晟晟以疾乞休子观珠袭以安马洞郎等五十村改流宁明降府为州移治伯江哨雍正十年五十村目怨观珠杀观珠嬖人欲因以谋不靖太平知府屠嘉正新太协副将崔善元安定之观珠以罪防革【订旧志】思陵州古百粤地宋置州永平寨元思明路明初省入思明府后复建改直州寻复太平其先宋元时世系皆无考洪武二十一年土官韦延夀奏请建州以捍边境诏从之次年给印授世袭知州延夀传子成成传子常常传子昌昌传子宣宣传子仙保仙保传子祐祐传子三才三才无嗣传弟思防思防传子绍宗绍宗传子懋烈懋烈传子恩绍恩绍无子绍宗之弟绍保子懋选袭
　　国朝顺治十六年予旧职懋选有子恩耀未袭死以弟懋连子荣耀袭荣耀传子世芳世芳无嗣弟世华袭【订旧志】
　　上龙司本龙州地汉属交阯唐始置龙州属安南都防府宋属邕州元成宗大徳中改为万户府明初属太平洪武八年改直州寻复改太平其先世赵姓失名及明洪武初土官赵帖坚归附给印授世袭知州以流官吏目佐之帖坚无嗣传侄宗夀宗夀传子景升景升无嗣以叔仁政袭仁政传子南杰南杰传子源源无子庶兄溥有二子长相次楷相当立楷欲夺之谋于岑氏以仆韦队子璋诡云遗腹而岑氏兄子猛方炽楷遂奏言璋实源子当立为相所篡复赂镇守太监傅伦诡云有制立璋猛伪檄调兵二万人送璋入龙州左江大震相携印奔况村都御史杨旦讨璋杀之相乃归相二子长燧次寳相以寳肖已絶爱之欲立寳而猛以寳去髠为奴相死州人立燧楷杀之州人立其族弟暖有岑伯髙者出入提督幕颇用事楷贿伯髙隂为言暖非赵氏裔当立者楷因以印畀楷楷遂杀暖大乱州目黄安等潜往田州购得寳言之督府遂令楷以印还寳寳又隂赂楷金五千益以腴田三十一村乃听命楷复求得韦璋之子应育之令往来寳所以伺间寳妻黄氏思明府土官黄朝女也贰于寳而与应通寳日荒悍楷结其嬖近王良为内应夜以兵千人袭寳杀之以他盗闻应遂据州治并结黄朝自援都御史蔡经与副使翁万达谋图之万达行部至太平使人以他事召朝谕之计获应论死时诸言楷事者万达故不理诡愈厚楷楷信之遂统兵千人诣万达言状并以三十一村地献万达与处旬日楷弛不为备所部兵亦以乏粮遣归万达乃召楷入伏兵勒楷书谕州人勿为乱杖杀之以其子匡时袭一州悉定乃以十三村还龙州十八村崇善匡时传子英英传子元璧元璧传子有濬有濬无嗣传弟有泾为庶兄有涛所杀泾子国梁愬父寃有涛逃入交阯
　　国朝平广西更名禄竒投诚仍予旧职死传子廷楠时国梁父寃既白应袭而廷楠拒之国梁复出奔适云南煽动国梁率贼兵破州城杀廷楠未几扑灭而廷楠无子乃以庶支赵元基孙国桓袭国桓传子殿灴雍正三年以贪残叅革析其地为上龙司下龙司改设两巡检以赵陞为上龙司巡检赵墉为下龙司巡检陞死子宏烈袭【订旧志】
　　下龙司【建置详上龙司】土巡检赵墉雍正七年以贪劣巡抚金鉷题防审拟地归太平府通判兼摄
　　江州地接忠州龙州思明太平府界汉属交阯号江阳宋置江州古万寨元属思明路明因之其先黄胜竒山东青州人宋仁宗皇祐间随征有功至黄孟温元时为州长四传至黄威庆明洪武初归附授世袭知州威庆传子中立中立传子智贤被杀弟智斌袭智斌死侄能政袭能政死无嗣弟能广袭能广传子海海传子永钦永钦无嗣传弟永铅永铅传子恩恩传子河汉河汉传子绍箕绍箕传子廷杰入
　　国朝顺治十六年予旧职廷杰死传子世藩世藩无嗣从弟绪藩袭绪藩传子裔隆裔隆无嗣传弟裔芳裔芳传子锡璋锡璋死兄锡珪袭【订旧志】
　　上石西州唐置石西州属邕州宋析为二属永平寨元属思明路明初因之后改属太平洪武初以土官赵姓者领州事赵氏絶土目何士宏自立亦絶思明府土官黄弟黄瑢摄之死亦无嗣遂改流官铨知州州治荒芜前后莅州者率寄家太平府间入州视事万厯十九年知州孙继先始新州治携家人以从建坛修祠拓城甃井州治始改观崇祯间并归本府通判管理
　　本朝因之雍正十二年改明江同知【订旧志】
　　下石西州在思明西其先闭鸿宋时有守御功治平间桂州守陆诜至邕集两江峒首补置将吏鸿始为知州传至闭贤元时授峒兵千户因知州亡絶明初授职治州事给印世袭贤传子聪聪传子瑀瑀传子髙髙传子遇遇传子芳芳传子建极建极传子廷环廷环无嗣以芳弟秋之子文经继之文经传子国藩国藩传子璋璋传子在明在明传子承恩入
　　国朝予旧职传子图扩图扩死以孙有光袭【订旧志】凭祥州宋为凭祥峒属永平寨元属思明路其先自宋迄元世系皆无考明洪武初峒长李升内附改为镇给巡检司印俾世袭传子应清永乐二年改镇为县以应清知县事传子诚诚传子夀祥夀祥传子广宁成化十八年以凭祥当交阯镇南关为左江要害改为州以广寜知州事镇一关三隘设流官吏目佐之广宁死诸子争立搆乱数年以其孙珠袭珠死无嗣传弟珍其弟珏争立珍以印奔况村况村土舎黄泰妻以妹州目李清李满赵琪苏寄枝等谋纳珍説思明土官黄朝曰李珍失守宗祧以君之灵得复入愿以州属朝喜为纳珍珍寻悔约苏寄枝争之不得遂隂比于朝朝有外妇子王金寳更名时芳诡云广宁孙以兵纳诸凭祥弗克珍日荒淫无度州人患之广宁庶子寰谋废立遂约李满苏寄枝为乱顷之寄枝巡儌伪惊呼寰等拥兵入杀珍据州会安南莫登庸反厚赂寰为向道变闻都御史蔡经以属副使翁万达万达遣人谕寰曰天子将讨交南边圉之臣有用命者尊官可立取寰愿自効万达益厚与之复隂遣人谕黄泰令擒寰乃委指挥钱希贤诣泰勒兵若行边者至凭祥擒李寰李满苏寄枝等论死李珏与时芳复争立万达论时芳死黜珏而以珍弟琪之子佛袭时芳逃之思陵州兴兵攻入州治佛窜山中死以子徳胜袭徳胜传子庆庆传子上龙上龙传子如璋如璋传子维藩
　　国朝顺治十六年予旧职传子国栋国栋传子天钟天钟无嗣传弟天铨天铨无嗣以叔国柽子天锦袭天锦传子滋泽【订旧志】
　　罗白县宋建迁隆寨元属江州明因之其先梁氏山东青州人宋时从征有功授土县歴传至梁敬賔明洪武初归附予旧职敬賔传子复昌复昌传子福里福里传子徳容徳容传子凤凤传子廷政廷政无嗣传弟廷真廷真传子国英国英无嗣传弟国贤国贤传子天送天送传子庆逺庆逺传子徽鼒为江州土官所杀无嗣弟徽鼐袭
　　国朝顺治十六年予旧职徽鼐传子光福被土民邓父云等杀死子金麟袭【订旧志】
　　镇安府
　　镇安府在省西宋时于镇安峒建右江军民宣抚司元改镇安路明洪武元年归附改为府以旧治僻逺移建废冻州思恩府授土官岑天保知府事世袭二十年天保贡方物并贺元正三十五年向武州知州黄世铁侵夺镇安髙寨等地朝廷遣兵讨平之以其地属镇安永乐九年岑永夀袭职遣叔荣坚贡马谢恩成化八年永夀侄宗绍纠集土兵攻破府治都指挥岑瑛擒之坐斩治六年岑金入贡正徳三年土官应袭男岑遣官族岑贤朝贡赐予如例嘉靖五年田州土目卢苏作乱纠归顺土官岑瓛攻燬镇安目兵遇害者以万计巡按曽守约以闻帝命都御史王守仁治之时苏倡乱田州无主镇安官男岑眞寳説岑邦佐入田州因以兵纳邦佐归顺州岑瓛向武州黄仲金皆与真寳有隙及真寳入田州苏遣瓛及仲金袭镇安破之真寳闻乱走还苏防目兵围之武陵寨瓛等遂发真寳父母墓焚其骸分兵占据诸洞寨久之乃解瓛与真寳互吿讦巡按言土蛮自相讐非有所侵犯宜从末减苏瓛仲金各降罚有差真寳亦革冠带许其立功自赎二十二年免真寳诸土官等来朝以猺獞作乱留防御故也四十一年土官男岑縁万厯间岑竒凤相继入朝贡
