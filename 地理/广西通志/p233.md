<!-- { "loadSidebar": true } -->
　　戴希灏栁州举人嘉靖二十一年为永昌同知恺悌廉明絶请托郤夷金兴水利勤讲课在任八载迁长史去之日行李萧然士民泣留遮道【旧志】项邦柱桂林中衞人嘉靖甲午举人知感恩县赈恤凶荒视民如子值黎乱躬诣诸峝多方抚谕以劳瘁卒【广东名宦志】
　　周贤栁州举人嘉靖中任知县推诚爱民民不忍欺官至大理寺丞【旧志】
　　田镈字龙湖永淳人嘉靖癸夘登乡书杜门养母足不至公庭遭嵗歉灵竹乡韦师聚众三百人剽掠时议剿之镈急白县令请无用兵单骑造其垒谕以祸福众环听泣下镈率三百人诣县谢罪复为良民谒选倅岳州岳临洞庭湖冦出没镈以计擒渠魁余党解散适三殿大工兴取材于楚镈督木赴京卒于途万厯三十七年祀乡贤知县童时明为立传【县志】
　　邓继科字莹台宣化人登嘉靖癸夘贤书任广东惠州府司李时海氛弗靖继科有退贼功陞云南府同知致仕归素行端方乡党钦重当事交相矜式天啓间督学鲁请祀乡贤【县志】
　　易元贞字正之桂林人嘉靖己酉自崇阳令调平江县清介自持遇事不茍恤孤弱禁强御暇日延诸生论道谈文当道交章荐之报至卒囊无余物殓葬皆出于士民遐迩哀痛为之罢市崇之士民亦至平江泣吊【旧志】
　　王化字汝赞马平人父尚学职方郎中化登乡荐嘉靖四十年新置平逺县授化知县以击贼檀岭有知兵名田坑贼梁国相既降复叛约三图贼葛鼎荣等分冦江西福建初县城橹未立化寄妻子防昌而身率乡兵往击贼连败乃纵反间防昌言化已殁化妻计氏恸哭自刎化怒追贼益急获国相于石子岭迁潮州府同知仍署县事计被旌官为立祠化举卓异超擢广东副使【旧志】
　　张言字拙逸临桂人策之子也登嘉靖丁未进士初知江西永丰县减刑恤赋兴学教民治行课最擢礼部郎中陞知寻甸府惠政益敷寻致仕卒祀永丰名宦本县乡贤【县志】
　　曽曙桂林人嘉靖乙酉举人为平湖令岂弟慈祥清介絶俗时五月不秋大饥曙力请开厰设粥以赈之寛其逋税咸使归业民免转徙【叅浙江名宦志】管惟干栁州举人嘉靖间为饶平令时土冦张琏叛三省防剿惟干筑营堡练乡勇馈饷不匮贼就擒复兴学立社招集逃亡穷庶乐生饶民思之【旧志】吕天恩灌阳人嘉靖二十六年以乡荐知从化才识过人敏于剖决吏民畏之上官知其能屡檄署篆视事南海政绩懋着六年擢判肇庆民有去后之思歴官韶州知府【广东名宦志】
　　刘日干字体易苍梧人举嘉靖进士善真草诸书初授廷评擢通政司叅议慷慨仗义以谳狱持正夺官去【县志】
　　黎聪陆川人嘉靖间任武宁簿寛爱得民催科不扰值旱荒捐俸作糜粥民赖全活嵗运期迫民穷无措聪力补及额九年迁崇仁丞武宁民遮道留之祀名宦【旧志】
　　周希正宣化人嘉靖己酉乡荐任知县存心爱民事上以直事多掣肘遂拂袖归后以郡人推举祀乡贤【旧志】
　　刘宗武贵县人嘉靖己酉举于乡任福建漳州同知以廉明称嵗荒尽出家资赈济【县志】
　　李恒横州举人任江西安仁令为政有体不屑琐细务赏善罚奸政声洋溢丁艰归民咸思之祀名宦【旧志】
　　何以尚字仁甫兴业人父世锦以孝行闻以尚读父书铮铮有竒节嘉靖壬子举于乡授建昌教谕入成均晋户部司务防户部郎海瑞上封事触忌讳世宗震怒下诏狱旋取读感动太息帝有疾召阁臣议内禅称海瑞言以尚以帝无杀瑞意疏请释之帝怒命杖一百俱系之狱遗诏得释穆庙登极起光禄寺丞以尚感知遇益慷慨论列不避权贵劾辅臣高拱比之蔡京拱衔甚卒坐谪遂辞疾归及拱罢言官荐擢雷州司理歴南户部主事尚寳光禄少卿南大理寺丞鸿胪寺卿性故恬澹屡辞乞休上嘉之诏晋太仆寺卿致仕归及卒遣官谕祭【梧州府志】
　　张守约永福人嘉靖乙丑进士陜西道御史巡按直发奸摘伏复巡按广东直声振天下有西台奏议行于世【县志】
　　吕调阳字和卿号豫所桂林人母夣巨蟒入室而生七嵗就外傅自指千文律吕句曰兹吾名也因名之少长受易博观史传为文竒恣可喜嘉靖甲午举于乡登二十九年进士廷试一甲第二授编修歴官武英殿大学士少保兼太子太保事父母极孝居丧哀毁骨立亲昵罕见其面立朝重名义门无私谒时分宜柄政多附其党调阳独固谢不往两主防闱一分校三任成均率以身教先德而后艺右愿慤而左智巧侍讲经筵先期斋沐冀以精诚悟君进讲则引经据古切规时政诸藩王外戚及中官有以逾制请者必议罢而诸曹郎吏亦各凛凛奉职两朝实录悉其纂修一切典礼多所厘定其经国文章更有垂诸不朽者以疾乞归帝遣御医视药命其子祠部郎兴周侍以行赐帑金百两文绮二袭卒赠太保諡文简【旧志】
　　陈学防字宜峰宜山人生而頴慧过目成诵年十九举嘉靖丁酉乡试丁未第进士授江夏令政绩卓异征拜福建监察御史益着风采权贵惮之奉命巡按陜西御贼有功陞六品俸事竣复按云南以骨鲠廉直得罪沐府左迁河南归德守擢湖广按察副使整饬常岳兵备致政归诗酒自娱一乡无间云【旧志】
　　施懋字克昭横州人嘉靖辛酉举人授长寿教谕陞吴川令未任丁艰复补大埔县以政声调程乡县清廉惠爱擢南京陜西道御史曽疏储教当急转云南佥事平丁苴白盗钦赏军功癸巳囘籍本州苦差马役条议另招顶役人咸德之【旧志】
　　萧栋宣化人嘉靖乙夘举于乡为高要令廉而能明刑清政理创建县城兴学造士后以忧去士民泣送谓高邑二百年来长吏莫与嫓美后补平江倅衡州所至以贤声着【防广东名宦志】
　　陶守训平乐人嘉靖壬子举人性孝友官望江谕闻父丧哀毁特甚诸生有江亭遗履记抚幼弟守调极其友爱陞三水令邑有抽分厰商苦之即力为申罢议添里图革冗员裁吏役防倭冦立千户所悉乃心力邑西二十五里为灶冈围计田数十万亩民居数千家介西北江间潦溢堤頽亲履经画筑之视故堤高数尺厚倍之人呼陶公堤邑之良冈镇在高要壤内时苦宁浪流贼守训议筑土城请缙绅董成之旧于城外东偏筑二台一祀山川一祀社稷二坛并列于礼弗称守训乃改立坛壝祀社稷于西南祀山川于东南立三江书院以淑人士又以邑编役太重铺兵率皆冗设申议裁其冗者减编以寛民民壮五十名守胥江岩石营后巡按蔡公谓介属上游地墟无衞复増民壮五十名加编愈重里排苦之申议撤囘裁其新増分胥江司弓兵二十名守界牌民有鬻子完税者赎还之加意士类笃行乡约集庠士辑县志六年擢南曹民立碑思之歴南户部郎守镇逺府抚苖夷通商旅建桥梁乞休家居萧然壁立【旧志】
　　李冠字世瞻横州人授四川铜梁县有惠政及去邑人祀之【旧志】
　　秦炜字后明容县人以嵗荐入监初授湖广黄安县耿直狷介耻媚上官邑常饥疫道殣满目捐俸请赈不遗余力存活者三万余防与楚抚龃龉左迁民聚垒祝之耿定向重其清白赠以金归长子时懋成进士【县志】
　　唐延灿字振东全州人嘉靖甲子举人任石城知县多仁政民甚德之家居乐善惠及邻境祖孙父子兄弟相继登贤书凡十三人蝉联勿替人以为世德之报【州志】
　　王贻德全州人嘉靖乙丑进士由部曹为嘉兴知府介节自持时属令多贪悉力罢之一郡称快陞河南副使歴滇臬晋藩毎逢铨部计吏清名为天下第一加太仆寺卿卒祀乡贤子孙五代皆登乡荐【州志】
　　欧阳经字时用恭城人嘉靖甲子嵗荐授闽都司经歴任九载有贤声秩满陞蜀威州知州甫莅任革里甲夙殆尽民歌廉爱生番乱鱼肉其民率熟番平之民赖安堵【县志】
　　高琼字蓝田宜山人嘉靖间嵗荐任饶州府经歴清愼有才能时淮府夺民湖利屡讼弗决琼奉委处之帖然饶故多盗皆湖滨恶少串合勾通琼廉得其实擒治按法盗贼屏息子应旸字贞所嘉靖壬子举人博雅多才史学尤邃初任浙江龙游教谕课士有贤声陞奉化知县剔奸摘伏丰采严峻人不敢干以私后以艰归士民思之为祠以祀所着有青鸟山人集【旧志】
　　侯嘉祐字吉甫横州人嘉靖乙夘乡荐敦清节不入公门干请及任长泰县知县清惠公敏尤善折狱万厯二十五年入长泰名宦次年举祀乡贤【旧志】杨表字子仪藤县人嘉靖壬子举人令如臯左迁潮州府教授因行役为海冦过天星所刦临以威武不为动饮噉如常冦惮其量且懈于防遂诱巨魁为反间得脱寻陞琼州别驾清风介节声溢海上晋知南安遂致仕归家居十余年萧然简淡葢禀于天性云【旧志】
　　蒋焞字子厚全州人嘉靖癸丑进士授御史方入台遣监刑见杨员外继盛在刑中焞即为具奏曰杨继盛越职妄言自取重辟其妻哀恳愿以身代匹妇何知一死非易继盛既不能将顺圣明又何能仪刑寡妻此必中有激而然也继盛就刑妻必并命恐伤陛下好生之仁反令匹妇立义千古愿陛下将继盛暂缓其死奏上不报继盛死于市焞内不自安未几移病归卒【旧志】
　　舒应龙字中阳全州人嘉靖壬戌防魁初任广东东莞县发奸摘伏如神擢铨司主政歴官至漕运工部尚书修河有功后致仕归卒祀乡贤子宏志万厯丙戌探花【旧志】
　　杨继文字猷国容县人嘉靖戊午举人初令海丰惟持廉节转武昌别驾守沔阳益饬簠簋有惠政同知琼州督戎海防招降巨冦李茂防有忌功者改秩去祀名宦父礼封琼州府同知【县志】
　　文体义全州举人嘉靖四十二年知大庾县先是流冦再窥邑城体义请筑六城于水南新田鳯凰山等处民恃保障【州志】
　　张翀字子仪栁州人嘉靖三十二年进士授刑部主事疾严嵩父子专政抗章劾之大畧谓嵩招权纳贿树党营私军政叙迁率由贩鬻而将吏养骄坏祖宗防边之计度支输饷半作餽遗而边戍穷馁弱祖宗豢养之军假借名器蛊惑无耻而络绎奔走靡然成风有如狂疡败祖宗培养之人才词甚切直书奏逮下诏狱拷讯谪戍都匀穆宗嗣位召为吏部主事再迁大理少卿隆庆二年春以右佥都御史巡抚南赣剿平万羊山及南雄剧贼猺獞为西粤梗疏请先剿古田次及八寨上是之移抚湖广召拜大理卿进兵部右侍郎以侍养归后卒于家天啓初赠兵部尚书諡忠简【节旧志】
　　梁国相宾州人隆庆庚午举人歴任云南楚雄知府从征有功为政以卓异著绩【旧志】
　　张大亨全州人弱冠领乡荐谒选长安值严嵩当国嵩以世谊厚相延接大亨遽引疾归越二十余年嵩罢相始出判端州隆庆戊辰擢楚雄郡丞擕一苍头一稚子洒然自适于吏事迎刃而解芟除九塲巨憝郡民依之若父母比入觐以经费不给中道径归其家【州志】
　　邓文学马平人隆庆中以举人知清逺县改建学校士林称之寻抚剿猺獞有池水之防及卒士民举祀名宦【旧志】
　　周希尹宜山人嘉靖甲子举人隆庆六年知衡阳县剖决如流邑无滞事汰冗役民不烦扰公庭肃然五年陞广州同知后陞姚安知府持大体简烦苛所属礼貌不少假借土官奉法惟谨建尊经魁星诸阁修中南书院甃大石淜诸闸士民德之【县志】蒋蕴善全州人嘉靖乙夘举人隆庆间知海康县事清介自持爱民如子常禄外毫无茍取剖决案牍吏不敢欺隆庆四年海贼突至众心震恐蕴善便服登城督兵守御时叅将某坐视不出往谕之曰安有身为将而贼至巽缩者干城之谓何叅将愧悚甫逾年以忧去士民思之【州志】
