<!-- { "loadSidebar": true } -->
　　张氏梧州守元春女也归方指挥使能顺事舅姑指挥与姚源盗战死氏年二十二有娠即黙祷曰男也吾与俱女则俱殉矣逾月而举子恩指挥家故凉茹荼履棘朝夕不保奉其姑戴与恩相依为命者四十年恩就外传氏督之甚劬时时语以父死国事朂其励志成立嘉靖初防死事授恩都指挥佥事既以氏贞节闻复诏旌闾而恩得佥书江西都司氏曰儿一旦防国恩名位抗藩臬诸拜跪受事者固乃父辈侪人也少有瑕指摘者竞起败矣须勉为之已而恩擢漕运叅将氏身留养姑姑殁以毁瘁卒
　　彭氏宜山人王尚忠妻尚忠母孙氏老而瞽氏事之曲谨姑甚安之尚忠为都司承差携氏偕往居廨仅四月每思其姑辄垂涕未几尚忠得檄遣之京送氏西还舟经洛黄滩遭獞贼遮刦尚忠与之鬬不胜而死贼拽氏登岸令数人守之随入舟取其赀氏投水死越数日二尸并浮水上顔色如生梁氏武縁人梁容女嘉靖间年十七未嫁防八砦贼四出流刦犯其家掳之行且欲夺氏耳金环氏潜取置握中贼笑曰尔身已属吾何祗环也行至村前木绵树下抱木号呼贼曰尔不畏死乎氏曰死即死父母乡土不从贼贼刃之数日面如生手执金环如故
　　梁氏新鬰林民梁英女年十七嘉靖乙丑流贼王道通剽掠乡邑入氏村被执欲汚之氏曰首可碎不可辱也强扶乘马盘足不就厉声骂贼折其齿复骂不絶口即被害死越宿其容如生所聘夫至抚尸大恸然后瞑目闻者莫不哀之隆庆初旌表郑氏懐集人陆满妻年二十四满卒坚志终身蔡氏三妹四妹者雒容蔡瑶女也三适褚本纪夫亡归依瑶四许嫁潘仁尚未婚嘉靖中以征田州调永顺保靖兵所经过辄恣淫虐姊妹出走避匿兵望见逐之两人计不得脱相携坠崖姊即死妹舁至家逾日卒
　　刘氏宣化人陈清妻清死于水子琚幼氏大恸曰本期偕死奈若孤何因督琚力学琚益自厉以贡为德庆判官感奋立功与贼战死之琚子大经登乡举大纶成进士孙起耕亦领乡荐为邕着姓邕人称氏为女宗
　　郑氏临桂人适曽璋璋有一妾氏处之坦然璋仕卒于官子三省方四嵗氏语妾曰家贫子幼吾当为夫养子汝意云何妾曰官既不幸夫人即所天生死以之岂有他意氏遂与妾同謢丧还舟经全州三省偶坠水氏即赴水救之妾忙挽以上并得不死比归两人勤女红教三省学称双节云李氏藤县人庠生霍文谏妻文谏卒氏年二十有四誓不再适事瞽姑抚二幼穉艰苦不渝姑目复明人称孝感所致子有菁庠生有蔁嵗荐夀七十八终嘉靖间知县林杰旌其门
　　程氏刘氏崇善人嘉靖时本府孝防黄子顔媳也子顔生子三人长佶次亿次侃佶娶程氏亿娶刘氏佶与亿相继早亡程年十九无子刘年二十一止一女父母怜其少欲为改嫁二人以死自誓同处一室并力女工上事翁姑下抚弱女数十年如一日有司以闻诏加旌表后侃亦举孝防时人称之曰一门双守节二代两登科
　　王氏马平人庠生范维式妻割股救夫夫死守节教子次子应芳举乡荐
　　吕氏马平人诸生刘济仁妻年二十济仁卒时氏方娠其长子犹在襁褓中家贫甚里贵有欲娶者兄弟更劝改适氏怒曰人各有志何用相逼以头触柱血流被体兄弟不敢强守节六十余年刘氏宜山人彭谏妻谏出经商遭贼死氏闻哭谓妯娌曰夫亡义不独存幸善事姑兼抚视汝女侄吾死足矣即闭门自缢妯娌往救气未絶从旁防视者宻氏乃不饮食亡何谏丧至氏往迎且行且哭因齧舌而死
　　蒋玉真全州蒋三畏女年十七适伍守规二年夫死无子玉真谋欲死舅姑忧之使守规之弟妇将其子寘玉真懐曰子之祀伯父可乎随拜曰幸甚乃卜吉迎为子舅姑安其养
　　王氏宣化生员王煦女适举人邓继魁继魁赴试病亡氏年二十有八无子闻讣痛絶逮舆榇归葬潜缢圹所亲属救苏平居足不逾户外守志终身嘉靖间旌其门
　　唐氏全州人蒋大韶妻大韶卒无子孝事舅姑誓不易志八十有五卒
　　刘氏临桂人举人魏希儒妻年十五于归于魏魏上春官卒讣至痛哭几絶誓以身殉家人屡谕之弗能止哭七日絶饮食不进临死谓父纲曰以孝衣殓我则瞑目矣
　　秦氏临桂人唐承宗妻年二十二承宗卒哀恸几絶指天自誓孀居六十余年始终如一
　　杨氏驯象卫处士杨芳女适卫人徐铨三载铨卒生一子名澋甫五月氏年十九誓不再嫁甘贫食苦抚孤成立年六十五卒子澋哀毁逾礼人谓母节子孝云
　　黄氏驯象卫耆士黄洪女适陆教授子尧臣甫七月尧臣送父赴部卒于南安氏朝夕哀毁誓不再嫁所亲或劝之氏曰死生易志岂人哉抚侄为嗣年五十余卒
　　汪氏庆逺卫舍人王觊妻年二十二觊罹大咎被棰创深肉尽腐氏饮泣以口吮朝夕供汤药不离侧既剧甚度不能疗乃告公姑曰夫死不幸妾不忍独生相违泉下也幼女幸善抚之俄顷抚牀扼吭而卒
　　袁氏全州人蒋文妻年十七归将寻寡遂屏膏沐矢志守贞年至八十又马氏适蒋辅即文从弟归未十稔夫死无子孀居五十七年与袁并以完节终都宪周咏以诗有要识忠贞无二道采薇词并栢舟诗又有争似寒闺双女妇隠然桑濮一长城之句
　　马氏灵川人詹廷玉妻廷玉偕父母相继死遗二孤朝不谋夕氏勤纺绩自给教男习学长子忠补邑庠生未几亦死氏守志如一夀九十
　　瓦氏田州人指挥同知岑猛妻生子邦彦见夫所行事违于正义必委曲陈谏谏不聴至于流涕嘉靖六年夫与子相继丧亡氏年三十刻苦励节孙名芝方乳善防之后袭知州氏朝夕语以朝廷恩德宜抚循遗民勤修厥职二十九年芝从征南海殁于王事氏抚曽孙太夀太夀夭复抚太禄凡州之利害躬为规画内外凛然三十三年倭冦南畿并浙江朝议徴广西狼兵督府以檄至氏以太禄幼不能任兵事请于督府愿身往督府壮之题授女官叅将总兵赴南畿明年四月至苏州冦方据州沙洼枯木为巢势甚炽闻狼兵至分众数千过金山卫总兵俞大猷遣氏同游击白邀之颇有斩获移兵漕泾战不利头目钟富黄维等十四人死于阵五月贼犯嘉兴从叅将卢镗攻之大败贼于石塘湾自后从征多着劳绩嗣以疾告归抵家未几卒年五十有九
　　陆氏马平人殷杰妻杰死氏年二十二未有子乡人闻其贤有将委禽者父母许之氏曰父母使为殷家妇有年矣何忍夺而之他惟有自尽而已父母不敢强后以从子辙为嗣夀八十余
　　扈女容县扈女也年十六受甘礼聘未嫁而礼亡父母又相继死氏抗节守贞朝夕纺绩不离卧房以女终奉诏旌其门曰冰霜妇节
　　丰氏武縁人年十三适诸生王旒旒早亡氏年二十二谢铅华养姑抚幼苦节自甘亲属劝之改适氏正词拒之巡按朱炳如题准旌表子一元武科第一
　　杨氏郁林人孝防曽才鲁之母年十六孀居抚孤始终不渝按察使王凯旌表
　　文氏名淑环郁林人乡贤旭之女适生员廖锦年二十三无子锦应试卒于途氏矢志守节时有乡贵遣媒议婚者氏峻拒之泣而言曰安有忠烈之孙孝防之女肯事二夫耶自是蓬头赤足蔬食缟衣卒年八十嘉靖二年州守旌其闾曰清圭白璧廖氏宾州人吴道应妻十六嵗归吴逾年生子能甫三月道应卒氏哀毁几絶舅姑谕以存孤为重始勉自抑矢志守节歴八十五嵗奏表其门陆氏桂平人受聘未筓而夫卒氏悲恸乆之父母欲别议婚氏泣对曰古人解剑悬墓特以明此心矧夫妇大伦可生死易心乎以终身誓竟不能夺年八十人号曰贞姑
　　朱茉莉贵县故长史朱澄妾澄卒茉莉年仅二十欲自絶以从有邑豪计夺之且倚宦势相逼茉莉度不能免泣诉之嫡母彭氏遂缢而死
　　李氏土官李琛女适归顺州土官长子岑瑶瑶为其弟所杀氏年二十七复于父母家父母强之改适不聴氏婢四十五人驭之甚严昼常锁外户不使与僮仆相见夜明灯坐中堂羣婢环之纺绩至鸡鸣乃锁门而寝晚年操守益严
　　吴氏兴业人黎文明妻嘉靖间文明知云南赤佐县卒于官六载不能归榇佐人葬邑旁氏抚遗孤日夜号泣鬻簪环衣服不惮万里往文明葬处奉棺以归防宪司李文鳯哀其志厚恤之始获毕事直指朱按部旌以匾直指黄亦给粟帛焉
　　莫氏苍梧人举人刘思聪妻思聪授程乡县教谕赴府为贼所执氏闻抚膺呕血死邑人士怜之为立贞烈坊于程乡学前
　　李氏懐集人梁允珩妻允珩少警敏病卒氏年二十七矢志栢舟和熊训子其子杲司训寜化文行优裕为闽人所宗氏性整肃至耄年诸媳有稍不检约立杖之年九十七一日呼子孙数十人齐集训谕曰我守节七十年始终如一今且厌世矣可热水洁身以行入房浴毕饰服命椅坐而逝世人异之
　　李氏宣化人南寜卫舍人椿之女举人白采妻年二十二夫亡无子誓不他适操志自坚嘉靖二十六年巡按御史徐南金檄府优赉礼币旌其门王氏永淳人何灿妻年二十七灿殁无子氏誓守节家贫力食始终如一内外无间言事舅姑以孝闻年七十五终
　　万氏藤县人诸生林俊妻年二十六俊卒有议改适者氏每阖户求自尽姑为备得不死议亦寝而励志愈坚年八十余嘉靖己亥有司以事闻旌表其门
　　吕氏马平庠生刘生知妻刘死氏抚遗腹子励志完节年九十三卒嘉靖中赐贞节上夀坊
　　文氏全州人伍彦铭妻年十九守节至七十八嵗卒
　　张氏灌阳贡生张鉴女庠生唐应星妻也隆庆五年古田猺贼肆刦全灌氏年二十一嵗为贼所获厉骂不屈贼怒挥刀腰断之崇祯六年巡按毕佐周疏闻诏旌其闾曰烈节
　　许氏博白人程万昌妻年二十一万昌死遗腹一子家贫守节豪有力者欲夺志咸拒絶之年八十以完节终当事数旌奬有诏竪坊
　　甘氏横州人归永淳陆绍科绍科年十九中嘉靖壬午举人后五年卒氏二十五嵗矢志守节抚孤子杰入成均夀至八十隆庆六年知县张治核实表扬
　　陈氏宾州人舒锦妻年二十二夫亡遗子泰方二嵗家贫以女红自活孀居二十余载隣人不识其面母强其改嫁氏坚拒之泰长力学以明经任长乐教谕迎母禄养年八十四卒万厯元年旌表李氏义寜人石崇安妻年十九嵗夫亡氏自矢不再醮坚贞不渝年八十终
　　蒋氏全州人探花舒宏志妻光禄卿遵箴女夫亡守节奉防旌表建坊曰词臣贞配
　　谢四姑全州谢椿女许配灌阳吕茂正年十七未嫁茂正殁谢闻一恸而絶救苏明日缟衣白父母请得诣其家持丧不许遂遥为位薰沐哭临朝夕上奠不数月竟以哀毁卒司李连继芳旌其门曰全节
　　李氏宣化人萧相妻相登万厯己卯乡荐任贵州司李卒于官讣闻氏誓不独生引刀自刎以救免时年二十五事闻建坊表其门曰冰霜表烈孀居五十余年夀七十有七御史吕圗南赠以匾曰完节天留
　　毛氏贺县毛健女归刘玉明年二十六夫亡誓不再适抚二子天祚天祐及长补邑诸生相继卒天祚妻罗年二十五天祐妻吴年二十六咸不嫁与姑相守终身无间言知县曾一诚表其庐曰一门三节万厯二十三年建坊旌表
　　唐氏全州人蒋季选妻季选早卒氏孝事舅姑训子献竒成名仕新兴州知州两广总督旌其门曰冰操荣夀年八十三卒
　　伍氏全州人庠生蒋季印妻蓝山知县守恭母季印二十而卒氏青年守节教子成名诸孙隽发皆氏内教所贻夀八十有八
　　朱氏临桂人何与晋妻年二十二夫死氏痛絶再四时长子仅三嵗次犹未娩家甚贫矢志守节事翁姑克尽孝道人无间言夀六十有三
