<!-- { "loadSidebar": true } -->
　　裴行立绛州稷山人元和中迁安南经畧使部将杜英策及范廷芝皆谿峒豪也故时经畧假借率暴恣自肆行立覈其罪贷使自効故能得英策死力廷芝尝休沐过期行立与之约曰军法逾日者斩异时尔复然且死廷芝复逾期行立笞杀之更择良子弟以代于是威声风行徙桂管观察使自贞元来黄峒蛮数叛行立与容管经畧使阳旻以贼单弱可乘意在求功遽请用兵穷讨十卒被瘴疠死者不可胜计黄贼乆未平二管凋敝为时所訾议及代桂仲武为安南都防行至海门而卒【叅通鉴】
　　康承训字敬辞灵州人宣宗时以功累擢义武节度防南蛮破安南徙岭南西道城邕州合容管经畧使之遂统诸军行营兵马蛮众深入冦邕州承训分兵六道出以掩蛮战不利士死十八唯天平军后至得免节度副使李行素帅众治壕栅甫毕蛮军合围留四日或请夜出兵袭蛮承训不许天平裨将隂募勇士三百夜缒出烧蛮营斩首五百余级蛮大惊间一日解围去承训遽奏称大破蛮贼中外皆贺加检校右仆射子弟亲昵多得冒功赏而士不及怨声盈路岭南东道节度使韦宙白状宰相承训自惭辞疾乃移授右武卫大将军分司东都【通鉴】
　　高骈字千里幽州人家世禁卫厯神策军累徙秦州防御使咸通五年帝将复安南以骈为都防容管经畧使张茵军不进乃并以茵所领兵授骈次峰州大破南诏收所获赡军进围交阯克之杀叚酋迁及蛮为南诏乡导者斩首三万余级蛮众遁去自李涿侵扰安南十年始平置静海军以骈为节度使始筑安南城又自交至邕广江路多潜石梗险骈募工劖治由是舟楫得通安南馈运相继骈之战其从孙浔常先锋冒矢石以劝十骈徙节天平荐浔自代诏拜交州节度使【叅唐书通鉴】
　　宋
　　李观象桂州人涉经史有文辞后周广顺元年为权武平留后刘言掌书记马希崇幽希蕚于衡山县自为留后言遣兵趣潭州声言讨其簒夺之罪希崇惧发兵二千拒之又遣使如朗州求和观象説言曰希蕚旧将佐犹在长沙此必不欲与公为邻不若先檄希崇取其首然后图湖南可兼有也言从之希崇畏言即断都军判官杨仲敏牙内指挥使魏师进等十余人首赍送朗州后言被袭杀周行逢为武清节度使复署为掌书记行逢性残忍多诛杀观象惧及祸清苦自励行逢颇加信任军府之政一皆取决然忌才恃宠士人病之行逢没子保权嗣位张文表难作王师压境观象谓保权曰我所恃者北有荆渚以为唇齿今高氏已降朗州势不独全莫若顺时归命保权不能用及湖湘平太祖闻观象尝为保权画谋以为左补阙【宋史叅通鉴】
　　杨守珍字仲寳祥符人入内黄门习书史学兵家方畧善射为环庆路走马承受公事寻迁邕桂等十州安抚都监从曹克明降抚水州蛮筑二栅以扼其要天禧中累迁至端州刺史【宋史宦者传】
　　明
　　顾兴祖江都人镇逺侯顾成子嗣爵讨广西蛮先后破蓝山贼潘恩生思恩河池贼覃公旺公新宜山贼韦穏崇善贼赵暹等皆平之宣徳中坐交阯事下狱正统十四年降都督同知【旧志】
　　蓝忠马平人成化中以都知监太监镇守河南忠性俭朴政尚简静莅汴甚乆无费财劳民之事汴民思之【旧志】
　　栁景溥孙嗣安逺侯爵成化末佩印镇两广讨郁林叛蛮破其巢三十八俘斩甚众宏治中为廵抚秦纮所劾坐贪暴下狱景亦讦纮勘无左证法司论景死景恃奥援讦纮不已乃并逮纮廷鞫卒无罪诏有景死夺爵闲住【旧志叅明史藁】
　　覃昌字景隆宜山人与弟旺诣京师选入大内宪宗在东宫命为伴读登极后擢奉御厯司礼监右少监掌本监印昌为人忠诚慈厚黙赞政务多慎密周详朝廷大事如选妃上徽号皇子冠及封赠凡十捧册厯赐御食廐马蟒衣玉带庄田禄米又赐图书曰忠诚不怠曰谦亨忠诚曰才华明敏曰补衮宣化宏治乙夘始命归私第卒上悼惜命本监经纪丧事礼部谕祭工部给棺营坟赐祠额曰保徳【旧志】
　　赵辅字良佐鳯阳人袭职为济宁左卫指挥成化元年以中府都督同知拜征蛮将军与韩雍讨两广蛮克大藤峡凯还甫抵国门而蛮入浔州言官交劾帝不聴封武靖伯广西巡按御史端宏谓流贼毒方甚而辅妄言贼尽冐封爵不罪辅无以示戒辅乃自陈战阀委其罪于守将欧信帝皆弗问【旧志叅明史藁】
　　汪直大藤峡猺人猺贼平幼入禁中为昭徳宫内使陞御马太监成化中帝欲访事令直易服密去伺察人莫之知独都御史王越与结欢明年设西厰命直选锦衣官校领之直用百户韦瑛刺事陷指挥黄璵又陷右通政方宾诸人先后系狱王府左右亦辄私有擒械大学士商辂兵部尚书项忠等疏直罪恶上革去西厰散遣官校御史戴缙又言直缉奸捕贪足以警众御史王亿附之复西厰刺事如故直衔项忠劾已属宫校发江西都司事论忠违法词连其子千户绶上命廷鞫忠坐賍罢直复用千户呉绶内外相比陈钺以谄附陞辽东巡抚为直谋袭建州立边功直从之用抚宁侯朱永总兵直监其军师还直加禄米三千石陈钺等冐陞者数百人独王越不得与乃密与直谋偕往大同暗地出兵虚张声势妄报大功人称王越陈钺为两钺后帝感小中官阿丑之讽又因东厰尚铭尽发直与越交通事乃疏直旋命偕越往宣府御敌徙镇大同乆不得还宠日衰仍罢西厰再调南京御马监降诏切责科道争请诛之乃降直奉御逐王越戴缙呉绶等陈钺己致仕韦瑛亦坐事诛【节名山藏】
　　覃吉广西人成化中孝宗在东宫吉为典玺局郎读书识大体辅导悉规于正口授太子学庸论语暇则开説诸司要务及民情土俗农桑军旅以至宦竖专权蠧政之繇退曰吾老矣何心富贵但愿天下有贤主足矣上尝赐太子庄田吉请太子曰天下河山皆主所有何以庄为徒为左右利而已竟辞之东宫出讲必使左右迎请讲官讲毕则进茶局丞不以为宜吉曰尊师重傅理当然也太子尝随他宦念高王经吉至骇曰老伴读来即取孝经自携吉跪曰主得无念经乎太子曰否方读孝经其见畏如此【旧志叅明通纪】
　　唐
　　杨贵妃容州云凌里杨山人女小字玉环父亡母叶氏怀孕十三月开元初生妃生时异香满室胞胎如莲花三日目不开母梦神人以手拭之乃开眸如防漆抱日下不瞬肌如玉貌絶伦军都督部署杨康见之以财帛求为女妃家素贫不获已从之康有二女教之读书妃三嵗日夜同坐聴其读诵渐长通语孟康夫妇爱之时有长史杨元琰摄行帅闻之令左右与母偕来一见大喜曰我女逺不能及倍金帛与康求为女康夫妇泣而从其请妃性敏晓音律明经史琰秩满归长安选入寿王宫时方一十四嵗明皇召入内号曰太真大被宠遇天寳间册为贵妃先是妃祖塟时遇术士云坟若高出子当贵惜太低然亦产贵妃至是验焉【旧志叅许子真记】











　　广西通志卷九十
　　钦定四库全书
　　广西通志卷九十一
　　土司人物【土族土民附】
　　土司建置附见秩官大都中原氏族以从征立功食土于兹顾子孙传世乆逺或转变于夷壤之侏防荒鄙者习囿故也然粤乘所载如宋岑翔明岑芝黄旸韦国相诸人束身効忠守礼导俗即华士无能先之谓非降恒性天良有不终坠灭者乎今者协和风动
　　帝光天之下罔不率俾凡兹土姓亦庶几烝烝
　　雅化而不扶自直矣列而志之扬彼先躅垂厥后昆俾无忘象贤保世也亦曰体善善欲长以广为风厉云尔
　　宋
　　岑翔先世浙江余姚人曾祖仲淑从狄青征侬智髙留知永宁军遂家焉崇宁间归化州蛮乱翔募义兵平之以州内附授知州继陞沿边溪峒安抚使夷俗陋恶嵗时杀人祭婚姻多野合兄弟死辄娶其妻小有忿争仇杀相寻甚且掘人祖墓藏其骸骨翔悉为禁革蛮俗一变【叅旧志】
　　明
　　岑瑛思恩世职始祖仲淑随狄武襄征蛮有功封武隂侯其子封思恩土知州厯世相承迨明传至瑛生而勇畧过人正统间常奉征调屡着功勲遂进州为府秩加都指挥使瑛抚有思土爱民辑士更复好学鼎建黉宫请设官师思恩有学民知读书蛮夷习尚一变者实瑛为之倡也瑛没民人感颂所在皆有庙祀厯今犹称戴其徳【旧志】
　　黄琮思明府土官广成子也思明州缺守当道知琮贤檄署州事防交阯侵西平琮往御之贼退即勒兵归或问之琮曰吾以孤军逺留边境设不能守为盗夺印去损威失职矣众服其持重景泰二年府乱复檄琮署府事琮夙夜图维克定其乱成化初授承事郎琮弟璏当府乱时民心揺杌或谓璏曰盍行矣璏曰是吾父母邦吾安往哉出任其事上书督府请兵致讨都御史李棠执首乱诛之民頼以安【太平府志】
　　黄鉷思明土官黄次子喜读书有劝之仕者鉷曰吾读书为贤人使吾父为贤者父其荣大矣一官何足为亲荣宗族咸称之凡事有疑难质之鉷一两言决弟□幼负竒气性甚孝及于难□即愤心奋志欲手刃父仇人解之曰君欲为父报仇而先自轻其身则失报仇具矣反贻仇家笑乃止而隂誓诸江曰所不为父报仇者有如江后竟复其仇交夷闻□名皆慑伏【节太平府志】
　　陆祥思明土府人任侠有谋畧善应对女配黄子钧景泰间钧袭职嫡子銶怨问计于竑竑遣子震徴兵思明夜袭钧杀之钧子道甫在襁褓祥负之避患控诉各上官都御史李棠诱执竑銶銶死于狱郡人为立道祥力居多【节太平府志】
　　黄逗钧庶长子少英敏好学尘视轩冕有谈及势利者辄鄙其人不为礼尝采古豪杰行事书之于壁苦节励行恂恂若寒素子演沉实端谨举动守尺度尝曰古圣贤立法甚严几希之间一失足即流于狂为圣贤罪人绘天下名山水于座右想像龙虎气脉所由始终既一年意得神悟遂精堪舆之理【节太平府志】
　　岑芝田州土知州州自治以来变乱四十余年流离载道蓬蒿满目芝加意拊循招集散亡渐有宁宇修建义学择土民子弟教诲之事祖母极孝饮食必侍侧有疾必亲奉汤药不解衣而寝嘉靖二十年南海黎贼作乱芝奉调从征抵琼州督战杀贼数十人以外援不至而死其土兵同时死者亦数百人【叅旧志】
　　黄旸思恩那马土司人以府儒学廪膳生承袭司职嘉靖三十五年调征南贑有功陞行都司佥事加同知服俸致仕抚民有功民感其泽立像祀之【旧志】
　　黄受山那马司官族赋性淳朴家无中产而乐善好施每嵗凶必尽力赈济闾里頼之有子十二人各授一业年八十举乡饮耆老【旧志】
　　岑懋仁田州土知州万厯三十五年交阯作叛攻破归顺下雷等土司懋仁奉调征勦击败交贼多建功绩授叅将寻加总兵服【思恩府志】
　　黄大耀那马司人嵗贡黄中正之子幼承父训能文章崇祯时补弟子员未几丁父母艰哀痛呕血成痼疾遂以耕种为业不营外事饔飱有余辄贮以周济值嵗歉隂行赈恤受者不识其面歴数十年乐善不倦【旧志】
　　许桂芳上映土州知州崇祯十一年交夷内侵首刼近州村寨杀掳人畜桂芳奋统目兵陷阵追斩六十余人贼遂退散复调征五都山冦生擒贼首法保神防扶断等斩级百余总兵騐功叙奏给赏【思恩旧志】
　　黄世勲思恩旧城司土巡检崇祯十五年随本府朱国玘征勦武缘妖贼马日仙奋勇行阵贼平以功题加知州衔【思恩府志】
　　庐花那马司岜造村民性谨厚人乆与之居终不见有疾言遽色乡里因之感化好施济或以缓急告无不如其请崇祯十五年土司具状呈郡守敦礼乡饮寿至九十三【旧志】
