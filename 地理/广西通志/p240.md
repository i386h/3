<!-- { "loadSidebar": true } -->
　　韦一竒平南人隆庆时官教授事亲奉养惟谨毎鸡鸣必衣冠拱立牀下问父母安然后出后遭两丧殡葬皆独任曰古人云愿为人兄供养之日长也今父母早世不克尽乌鸟之私尚忍以此分任弱弟乎遗产悉给与诸弟其未受室者复为之婚娶巡方学使屡嘉奬之【县志】
　　谭汝试字惟誉兴业人以仲父贲早丧无子出为其后事继母何氏孝谨何毎哭汝试辄呜咽不食何哀怜之饮泣不使见幼与从弟汝讲同受学汝讲先举乡荐万厯壬午乃与兄汝诚同举于乡后丁母艰羸瘠殆不起已而叹曰母节未显不可以身殉乃陈情得防旌表时人为作孝子传【旧志】吕嗣简字希夷临桂人文简长孙京兆长子也儿时岐嶷不凡其学必本于孝弟曰孔门以德行为先无徒以诗书取科第也父患痢嗣简闻病可治其粪必苦遂取尝既病愈乃已后母病笃痛不能终养发声一恸呕血升余病瘵不起卒年五十二祀乡贤【县志】
　　叶汝钥字淑凖横州人年十四补博士弟子试辄高等万厯乙夘登乡荐以嫡母年老生母又善病遂不与计偕日侍二母侧备极色养咸得其欢心嵗大饥道殣相望汝钥为粥以待饥者阅数月全活甚多卒年四十人惜之祀乡贤子澍登贤书官兵部武库司员外【旧志】
　　晏景卿郁林人领万厯壬午乡荐知青阳县事寻转琼州同知有惠政亲病躬药饵忘寝食两目几失明念兄无子以次子嗣祭无田捐己产立之宦成后与缌服之亲共高曽者同居一畆之宅邑人咸羡祀乡贤【州志】
　　刘学伦贺县儒学生甘贫力学曲尽孝道父殁事祖母继母惟谨以舌耕为供养祖母尝泣谓之曰汝父先我死汝能朝夕在我侧虽啜菽饮水吾所乐也万厯间举顺孙抚按旌其门学使者给以粟帛【平乐府志】
　　黎伯寛陆川人万厯间以嵗荐任西安主簿事亲至孝能曲承亲志及亲殁三年庐墓毎哀号攀树泪防所渍树为之枯【梧州府志】
　　曹正儒全州庠生父学程官侍御史万厯朝建言封倭易储诸大政忤防论死正儒朝夕不离犴狴见父憔悴骨立呕血仆地久之乃苏刺血三上章乞以身代不许后遣戍熹庙初叩阍讼父寃得赠官赐祭崇祯五年特防旌孝子【节州志】
　　谢日升号九如全州人万厯己酉举人仕至中宪大夫前为福州郡丞值海冦乱监军严肃佥推其能俸入皆以均分两弟太守王国相额其堂曰孝友祀乡贤【州志】
　　王一卿昭平人増广生动履谦和与人无忤父早殁毎讳辰辄痛哭不食母善病一卿朝夕在侧汤药必尝而后进偶读诗至无父何怙无母何恃慨然叹曰幸有老母不能健饭而终日牀褥安能复事笔砚乎遂弃举子业服勤自矢乡闾称为王孝子学使奬其行旌曰孝敦百行之原【平乐府志】
　　杨汝名永淳人父病目以舌餂之目疾复明父卒庐墓三年由嵗贡任陆川县训导歴荔浦教谕罗定学正陞太平教授署邑篆馈遗常例尽革逺近称廉吏居母丧哀毁骨立兄弟子頼以造就周乡党之急惟恐不赡万厯末祀乡贤【旧志】
　　雷洪威荔浦人三嵗而孤母黄氏劬劳鞠育备极艰辛洪威稍长闻母中夜纺织声即痛哭自伤贫不能奉养也母病笃祷天割左臂作羮以进病果愈【平乐府志】
　　石若玉荔浦人少失恃保抱于继母十嵗父又殁若玉毁瘠备礼如成人以早丧亲故终身哀慕事继母曲尽孝道年五十三病革命其子曰堂有白发不能终养死且目不瞑汝軰当善体我志无使老人有丧子之痛言讫而殁【平乐府志】
　　谢天命字鲁生全州人天启辛酉举人事亲孝旦暮饮食必躬奉侍与弟震命互相师友尝谓读书必以躬行实践为本尤喜奬进后学掌教闽中诸生为之立祠歴官户部清吏司郎中清慎自持陞龙安太守未任卒祀乡贤【州志】
　　晏然文郁林人少以孝友闻天启丁夘登贤书尝事父疾目不交睫者累月涕涙过节几至失明后以丧母灭性不能终三年毁瘁而卒【州志】
　　张茂植字培林临桂人天启朝恩贡以继母老不谒选母病医不能治茂植慨然叹曰为人子者不可以不知医因博研方书遂精岐黄术以药济人沉疴立起及母殁服阕始出任高州教授后以子贵赠承德郎【旧志】
　　江一淳全州人守身事亲至性醇谨父病一淳卜医不吉黙祷于城隍之神归引刀刲臂肉和药以进父遂愈天启时州守表其门【州志】
　　李廷松荔浦人七嵗丧父家无一椽僦邻之仓底以居母莫氏目瞽廷松行乞以养稍长为人牧牛毎日必裹饭以奉母母死无以殓遂典身备棺祭葬颇如礼年七十余毎念及父母涕泪交堕乡人咸重之【旧志】
　　刘光业横州人家素贫养亲不能备甘防毎视膳辄堕泪母莫氏病笃光业无所措割左股为粥饲之母遂愈越三年又病光业祷于天断左指滴血投药铛中病复愈后母殁一恸几不起以父在逾七日乃稍进水浆事在崇祯十三年州人士请于宪司给匾以奬【旧志】
　　罗竒怀集邑庠生少孤事母至孝毎鸡鸣入省必冠服立牀下长跪问安否而后退母善病竒躬侍汤药寝食俱忘凡浣衣涤器皆身亲之母卒年九十三竒号泣有逾孺慕庐墓三载未尝一日离前后宪司屡行嘉奬崇祯时直指李仲能表其居曰孝行可风【梧州府志】
　　李舒清义宁人自其先名志聚者至舒清凡五世子姓三十余人皆同居合防式好无间家贫以耕渔为业所得钱谷悉家长主之先完公赋后充家用内外长幼不私蓄一钱有司题其居曰义门【旧志】李弟上林人年十四随父出行路遇盗围杀其父弟奋不顾身夺刀连杀三贼力尽被害县令悯其孝闻于台奬其门曰孝勇之门【旧志】
　　国朝
　　张宗璠字瑞之恭城庠生事亲以孝闻父病尝粪及父殁停柩在堂值伪逆兵至乡人逃匿宗璠守丧不去兵欲毁棺以身蔽之刀刃交加几死不避逆兵亦为感动棺得全康熈二十年士民公举表扬其闾【平乐府志】
　　杨嗣秉郁林廪生性最孝其父早丧母周氏心痛咳血因废举业而攻医卖田园以供汤药侍奉承欢不离左右十七载周氏得以寿终嗣秉泣血三年学使陆祚蕃旌其闾【州志】
　　欧日荣字乐崖平乐人幼失父兄家赀尽为无赖子所夺及长贫甚母死不能厚葬毎过墓哀号不忍去虽当燕会一念及亲辄复流涕抚其幼弟倍至尝着勉学三十余则以垂家训【旧志】
　　孟应元恭城人家贫母病割股以救母病获痊康熈二十一年学使王旌以匾曰孝本性成【旧志】覃石长怀集人康熈己未嵗虎噬人至数百其母宾氏亦为所攫石长奋击虎虎弃去复囘顾石长蔽以身母子遂得全【梧州府志】
　　朱子庆苍梧人郡庠生母司氏病狂医药罔效子庆割股以救母病获痊后以寿终巡按田总制于有竒孝囘天敦本立诚之奬【旧志】
　　何昌儒灌阳人力圃供甘防父应智患足疾经年不瘳几就毙昌儒吁于天一夕梦神示以肤血调药可治既觉即潜割其左臂和药傅之少止遂三割臂以治不旬日而父患竟愈族邻欲举于官昌儒固止曰亏体疗亲疾愚计也敢借以沽名乎【县志】李维藩字介人博白人幼頴异阅经书过目不忘年十四补弟子员既冠丧父家甚贫躬耕以奉母阮同母弟五人分甘共食互相师友康熈丙午维藩以春秋魁乡荐力行仁让训宗族子弟有贫寒者收恤之【县志】
　　麦士竒崇善人领康熈己酉乡举性至孝家贫亲老以舌耕供甘防时狼兵蹂躙合境皆逃士竒母老不能行乃躬负母夜走四十里入那寅山中以避母亡哀毁骨立生平好读书博学洽闻尚秦汉古文词性理诸书设教三十年游其门者多名隽死之日不能殓门人殡葬之【太平府志】
　　刘懋藻全州人性孝友事亲色养备至明末遭乱田园荒芜舌耕以供菽水亲殁哀毁骨立飦粥三年兄弟翕和蔼然一室兄卒后遗产悉畀诸侄与人交然诺不茍康熈己酉领乡荐初任河南光山令有善政擢监察御史旋转江南漕运使【旧志】梁敦峻字也千全州人七龄失怙事母尽子职稍长发愤读书下帷之所距家数里毎日必归省母病侍汤药废寝食壬子登贤书未几值吴逆变伪党慕名相招敦峻奉母逺避深山后为延长令恐道逺不能迎养欲弃官友人以恩封劝乃勉之任继邀覃恩即请归养晨昏奉侍未尝一夕宿于外十余年如一日母年九十三以寿终敦峻年亦六十九矣注目痛哭三昼夜不絶声母既殓旋亦卒【州志】
　　曽一懋临桂人八嵗丧父独与母俱家故贫母以鍼黹作生计为鍼伤一懋辄流涕性纯孝娶妇后益先意以承兼能刑及妻子嵗辛未母病河鱼汚衣裳命其子周寿澣濯误溺于水家人奔吿一懋持刃止之曰母病方剧一闻必痛絶子可再生母难再得倘有不测当自刎以殉宻遣戚友殓之已而病瘥呼周寿以逺地读书为辞母固问其妻含泪而避终母身竟未及知生平未尝疾言遽色或以非理干置不校其母姨老而孀居无子媳迎养于家事如己母乡党有称贷者必竭力周之年七十有六乃卒雍正八年
　　恩准建坊表其闾
　　王泰斌临桂人性孝友务农力学家业以兴年二十一娶韩女为室韩善事舅姑和于妯娌泰斌雅敬重之甫六载以疾卒子二俱在襁褓泰斌誓不再娶父母及外父母劝慰续娶而泰斌坚执不从外父母殁为之殡葬悉尽礼尽情凡推恩加惠三党必有次第又能敬士尊贤延名师以课子侄昆弟三人子侄男女计五十余口四世合防从无间言年七十有四而卒侄宗羲癸夘举人临桂庠生治坤乃其嫡孙也





　　广西通志卷八十二
　　钦定四库全书
　　广西通志卷八十三
　　卓行
　　宋
　　唐叟字元老临桂人孤贫力学以授徒养母年四十余不娶绍圣间以经明行修举为海康令苏轼南迁遇叟握手如旧相识叹曰元老制行虽高唐氏岂容无后力勉之娶时叟已年五十矣旋擢通判池州遂归旧隠邹浩亦与叟相契其谪昭也访于其家赠诗甚多【县志】
　　蒋尧佐灌阳人世以力田为业累积至素封性喜施与里有吉凶不举者必厚赠之尝语人曰向闻马伏波云凡殖货财贵其能散也否则守钱虏耳吾力虽不逮心窃慕焉嘉定十六年大饥尧佐出粟赈济五日一发廪自二月朔始至七月稻熟乃已赖以存活者甚众安抚待制真德秀命于所居立施惠坊以旌之【县志】
　　陶濬平乐人建隆初由国子生官奉直大夫致仕归立兴教院以陶淑其乡之俊秀建家庙立义田课诸子侄以读书修业承先裕后各有条理当世奉为凖则【平乐府志】
　　蒋公頔字生父全州人桃源令公顺弟也少从兄受业勇于为义其意气激发奋不顾身开禧间冦盗蜂起公頔散家财集乡勇朝夕团练殱厥渠魁一境晏然其功为多【粤西通载】
　　蒋志灌阳人赴义慷慨有请必应嵗凶出粟二百石助赈有司为记诸石【县志】
　　元
　　唐天保邓贵黄世荣俱全州人至正八年邑遭兵燹城郭頺坏儒学大成殿防门皆燬十年总管石亨祖捐俸天保助材木修殿贵树防门世荣缮完城郭人民保聚文教复兴三人与有力焉【州志】明
　　韦昭字通显宜山人永乐辛丑进士由翰林歴官大理寺副致仕归隠居南山躬耕自给有司或造门请谒则荷蓑戴笠自田间跣足而至洗濯易衣冠乃揖客间出鸡黍相款清谈竟日絶口不及世事人益以此重之【旧志】
　　杨琏临桂人登永乐癸邜乡荐歴官户部员外郎年逾五十即引疾归里萧然一室常不能举炊或劝之官琏叹曰古人为贫而仕吾亲已不逮若为子孙计心窃耻之乃以卜自给终其身【县志】
