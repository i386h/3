<!-- { "loadSidebar": true } -->
　　宋吕愿中帅桂林遣走卒王超入都约某日当还过期二日廼至命斩之人莫敢言汪圣锡通判府事力言超罪不至死若加极刑他日或愆期者必亡命不返脱有切奏将不得闻之其害大矣吕瞿然悟谢曰吾过矣明日姑引疾君自为之明日吕不出汪呼超至但杖而释之超感再生恩誓以死报录事叅军周生者与时相秦桧有旧汪素恶其为人周生恨之遣一狱典持书于京师谮汪超闻而疑之曰录曹通太师书必以吾恩公故廼往狱典家访所以典怃然曰我平生未尝逺出况京师乎今行槖索然未知所出超曰吾力能为汝办万钱宜少即办钱持与典典喜沽酒共饮示以书典先醉卧超亟就火镕书蜡宻啓观果谮汪者复缄之典不觉也后二日超往谓之曰吾忽被命如临安行甚遽汝果惮此役当以书并钱授我我为持去汝但蔵伏勿出可也典大喜如其言越三月超归以秦府报帖与典汪既受代还玉山明年超诣其居出周生书云汪常遣信过海遗饷赵元镇丞相李泰发叅政是时秦桧方开告讦使此谤得行汪必不免矣超以一卒能报恩固已可尚而用智委曲终于集事士大夫盖有不若云【夷坚志】石湖居士以乾道壬辰十二月七日发吴郡帅广西癸巳二月二十六日入桂林界有大石表跨官道榜曰广南西路家人举头惊咤以为何为至于此二十八日至灵川县又六十里至八桂堂桂林北城之外圃也未至桂林二三里洎八桂堂旬日三月十日入城交府事郡治前后万峯环列与天无际按桂林自唐以来以山川奇秀称韩文公虽不到然在潮熟闻之故诗有碧玉青罗翠羽黄柑之语末句乃曰飞鸾不暇骖盖歆羡之如此故余行记以骖鸾名之若其风土之详具在桂海虞衡志焉【范成大骖鸾录节文】
　　张南轩治桂林毁滛祠诸生日从游雅歌堂后见土地祠依城隈令毁之曰此祠不经甚矣况自有城隍在问既有社莫不须城隍否曰城隍亦为赘也然载在祀典今州郡惟社稷最正【水东日记】
　　郁林有文丞相祠州有文姓者谓是公裔然公子道生佛生环生前后相继夭殁过南安时遣人吿墓以弟璧子陞为嗣寄璧诗云亲丧君自尽犹子是吾儿然六歌中又有汝兄十三骑鲸鱼汝今三嵗知在无不知又何所指也璧既以城降元陞后亦为元学士使望海道卒吊者有地下修文同父子人间读史各君臣之句【西事珥】
　　元至元间南丹酋莫国麟献图纳土就命为庆逺南丹等处军民安抚使改郡为安抚司初宋南渡后于兹地置帅益兵慎择守令拊循斯民而教之文风之盛骎骎乎与中州齿迨国麟入司治理驱斯文胥沦于夷宋时声名文物为之荡然云【庆逺府志】元顺帝托欢特穆尔明宗长子尝被谗徙髙丽居岛中一年复移广西静江不得立立其弟宁宗宁宗崩帝年十三皇后命中书右丞相库尔济苏迎帝于静江防雅克特穆尔专国迁延数月事皆决于雅克特穆尔奏皇后行之雅克特穆尔死乃定议立三十六年大明克燕都遯归沙漠【西事珥】
　　初帝贬居静江大圆寺舟过刘家山有三猢孙拜于岸若有所献者帝接取之皆山果也因载至寺放之后山每日令饭之輙引羣而至人号之曰猢孙寺猢孙者谓非大猿盖戏语也圆猿与元皆同音元之失中国而还沙漠兆已先见于此【同上】明洪武间刘焘为栁州知府寛厚不苛有欲屠耕牛者牛奔入府悲鸣若诉召其人诘之谕以仁爱牛得不杀其恵政孚及异类若此始知麦陇雉乳童子亦有仁心化机固在上也【旧志】
　　山阳杨靖字仲宁洪武进士累官户部尚书兼太子宾客坐事免防征龙州赵宗夀诏靖以白衣自効往谕安南输粟龙州安南王幼政事皆出其相黎一元颇以陆运险艰为谢靖反覆述帝威徳且许水运一元乃输粟二万石至沲海江别造浮桥以达龙州【旧志节明史藁】
　　新防汤有容字载行少年能文章勇于为义不择利害为趋舍时軰多推服之洪武间任广西恭城教谕又歴兴安以兄死具疏弃官归后复官容县值县大疫皆谓疫能染人人莫敢出虽县门无行者知县彭清中亦病防然一身自分必死有容日令家人具汤粥而自节宣之昼夜不离其侧清得不死时人以为难【旧志】
　　昆山人偶桓字孟武洪武中以荐授桂林河泊所大使桓工吟咏家临娄江因以江名轩及至桂喜所居官舍近漓水闻江流声曰此亦吾家江轩也所辖渔户简甚嵗课如期不烦勾校遇风日爽朗出舍之江臯四顾诸山意有所属即趣渔舟载之往逺或经宿乃归秩满解去倪瓒谓桓诗有超乘挽彊之力【旧志】
　　建文帝既逊国削髪披缁自湖蜀入湘已复游蜀歴滇最后来西粤居庆逺西竺寺时有视卫篆彭英者曽侍卫帝或传有异僧至英访之心知其为帝也呜咽不自胜馈蒸羊帝起作偈绕而诵之乃食英复多所赠帝解所乘马酬之作偈云蹵踏人间知几年艰难险阻共周旋我今别尔东西去何日相逢兠率天帝去马悲鸣跳踯而死既而居横州夀佛寺凡十五年人莫知者尝亲书门扁万山第一四大字已又居南宁陈歩江寺中又去之思恩州后自思恩出驿送还京号老佛居之西内【西事珥】
　　建文帝作偈别彭英马触石以毙后人葬之号义马垅北江岸帝勒石有泣血二大字【旧志】
　　建文居横州夀佛寺十五年人不知也其徒归者千数横有礼部郎中乐章之父乐善广亦从受浮屠法故至今寺额夀佛禅寺四字乃建文君手书也【日询手镜】
　　正统五年有僧出自田州土官所至广西藩司自称建文皇帝曰我自蜀歴滇游方至此今老矣欲送骸骨归故乡官司奏上驿送赴京号为老佛鄞人黄润玉有学行为广西提学亲见建文君趺坐藩堂曰我朱允炆也长身巨臂声如洪钟【郑晓吾学编】正统间思恩知府岑瑛出行忽一僧当道立从者呵之不避诘其度牒乃杨应能也曰此非吾姓名吾有所托而逃者汝不闻金川门之事乎瑛大骇闻于巡按御史奏之驿送赴京号为老佛【蒋一葵尧山堂外记】
　　冯时可曰娄江王世贞云建文实焚于火世所称髠缁为僧者谬然归自田州葬于西山者又何人邪时可以癸未游黔西永洪庵其庵在万山深处僧徒皆谓建文曾住此二十年尚有墨迹后自滇而粤不知所往【钱士升表忠记】
　　夀佛寺在横州城南旧为僧纲司革除后建文君削髪披缁执杨应能度牒走四方自湖湘入蜀自蜀入云南自云南复游闽最后入广西至此遂居之十五年人不知之修体长眉自称百嵗见儿童輙以手摩其顶呼曰孩儿问曽命名否无则輙为名之其徒归者日众恐事泄复遁往南宁陈歩江一寺中归者亦然去之思恩知州岑瑛遇之闻于巡按御史驿送赴京号为老佛陞思恩为府擢岑瑛为知府以获异僧也【南宁府志】
　　广西帅府老郑牢性鲠直敢言山襄毅公云初至镇闻其名一日谓之曰世谓为将者不忌贪信然否牢曰洁衣被体一汚不可湔将军新洁衣也宁可汚耶山又曰人云土夷餽送茍不纳之彼必疑且忿奈何牢曰居官黩货则朝廷有重法乃不畏朝廷反畏蛮子耶山笑而颔之山在镇十余年亷洁之操终始不渝虽不由郑牢言而牢亦可尚矣山性平恕前都督韩公观英武相埒而仁爱弗如牢尝逮事韩韩醉輙杀人牢輙留之醒乃以白为士大夫所重然竟以终【旧志叅水东日记】
　　正统间御史唐慎去广西滛祠民云凡着赭衣过祠门者降灾慎出按闻之即着绯衣往焚其像庐其庙邪慝乃息【旧志】
　　孝穆皇太后诞孝宗其家世传者往往失实治初纂修宪庙实录使者下广右采访先祖铜陵君时预选修事前遗藁尚存暇日偶阅得之盖讹李为纪固差之逺甚至李公祠所撰碑文亦不足慿惟此实录云李福斌平乐府贺县迎恩里人氏居白石龙塘村村西有龙塘穴渊深清洁莫测其底时有云雾起其中即东有龙头石峥嵘耸拔状若翔矫山川盘郁世出异人祖倜傥任侠家颇饶财乐施予以故乡人归心焉其父益积隂徳济难赒贫惟恐不及逮福斌世其家名益振身长八尺美丰仪事父母至孝乡邻有梗化者每谕以朝廷威徳化而善良者甚众娶王氏生孝穆方在腹忽一日龙塘水尽赤已而孝穆诞生年甫髫龄福斌殁葬湾塘岭金紫山下后孝穆值乱入宫得幸宪庙毓圣躬于西宫为万妃所构竟以忧崩昔涂山兴夏有娀兴殷姜嫄兴周帝王受命岂徒徳懋盖自其母家而已然矣以古揆今岂不信哉【月山丛谈】孝穆之崩逝既不显明而宗族又不及承恩泽何薄命也按孝穆相传为广西桂林人实平乐府贺县人又双槐嵗抄云孝宗曾赠后父李公为庆元伯既讹其姓又无其名似未确又陆恺自云孝穆亲兄其籍乃无为州巢县人又与广西逺万里不知何据【万厯野获】
　　广西守将韩都督观英武有文颇喜诛杀山襄毅公继之则光前絶后矣公深沉有将畧用兵如神而甚亷正文臣中比肩者亦不多见当别有纪载其驭土官一以威严秋期调征无敢违限三日有惊而成疾者有毙于杖下者有调兵官致死不敢归复者其严如此后来栁安逺则反是一以恩结人心始劳以酒食答其把饭然犹有善处未尝有心于掊敛待之如一不以其把饭厚薄为轻重其最可称则却田州知府岑绍银事初绍奏幼子镛正出当袭其家奴挟其庶长子奏请袭安逺折之曰父子间事当从其父言镛遂得袭绍徳之懐银一千两为谢则却之曰我岂为此而为之汝杀贼报国足矣是年绍亲率土兵随征俘馘甚众盖有以感动之也都督陈旺始有心掊尅与栁大异然犹能文饰笼络支吾至武进伯朱瑛则扫地矣其畧亦见盛奏中政之治忽系乎人灼灼可慿如此聊一及之【水东日记】
　　大藤峡在浔州北东通五屯永安修仁荔浦北通武象西通来宾迁江栁庆诸贼诚渊薮要害之地也天顺成化间数反两广骚动乃命都御史韩公雍帅数将军征之深入九层楼更其名为断藤峡然防报未几旋复闭塞以后复数反陈公金亦尝征之复更峡名最后半洲蔡公经承潘公失事之后留意此贼计定后副使翁东崖筑弩滩城以控扼之贼遂不复反凡栁庆舟楫往来如蹈无人之境至今二十年如一日乃知委任得人处置得宜半洲公为优韩公徒有其名耳韩公轻财能断其长自不可掩呉人记事文过其实谓韩曾吸断藤贼之脑适足以点汚之耳初无是事也【月山丛谈】水东日记言国朝将官专生杀如都督韩观守广西尚然观师行庆逺生员迎悉命斩之曰我知此亦贼耳山襄毅公代观则有间焉闻公盖惩英国杀黄叅将故事耳考之正史及碑志俱不言公僇黄叅将事惟三下南交录畧及之而不详按黄叅将者名中初以都督佥事同吕毅送陈天平还国为黎季防所赚杀天平后大军南讨毅为鹰扬将军中无职寄从军自効内云贼依天建山等处而以兵由生厥潭舍二江渡犯官军新城侯辅遣中等击败之以后赏功典下谓都督佥事吕毅黄中先失律败事后虽有功不在赏典寻命掌交阯都司黔公之败毅以战死再用辅率师南讨简定等伏诛中时在军而论功姓名絶不之及岂其时中不用命为辅所僇邪叶文荘之所惩岂文庙初以是怒张英公为其功成而后寛之且讳之邪记以备考【弇洲藁】
