<!-- { "loadSidebar": true } -->
　　宋蔡戡曰分野之说肇自黄帝星文之学源于甘石其所从来逺矣迁固范之説以斗女为吴越分而翼轸为荆楚分凡欲知星文之所系先考郡国之所属可也方少康庶子之始封而为越国也都于防稽其后勾践又以防稽而霸闽王揺赵佗尉之王也一都东瓯一都番禺其地皆北接吴之境土故前代多以吴越并称而史或谓之扬粤以越亦州之分也凡迁固以来谓斗牛女为吴越之分野并属扬州者皆指越之东界以累世立国之地言之至于两汉地理志遂并以郁林苍梧所属之郡在越之西界者尽为牛女之分野则差之毫厘而谬以千里矣所以杜佑之作通典欧阳文忠公之志唐书东坡先生之图指掌皆以为前史之误也且史记赵佗帝制之时东西万余里而一行三河两界图之説则以为自江源循岭峤南东及海皆蛮越之地盖粤之疆场最广自古谓之百粤虽东极于防稽西则抵西南之界其东北界虽接吴而其西北实抵楚列宿在天所主之分野随方所向皆当逾海际天而后止周礼东南为扬州正南为荆州其接吴者为扬州则星纪之分并在东南方也固不应罄折而西转以抵正南之方荆楚之界而并为星纪之分野也且翼轸所向正南之方亦不应至始安而终止而始安以南遽属斗牛之分也通典之説曰按荆州南境至衡山之阳若五岭之南在九州封域则以邻接宜属荆州岂有舍荆而属扬斯不然矣此则近史之误也其大槩以为岭南之地分野所属其西界当属荆州翼轸之次耳唐书天文志曰后世之言星分者据汉书地理推之是守甘石之遗术而不知变通之数东坡指掌图中其天象分野图亦援唐志之説以为证而唐书地理志则以韶广康端封梧藤罗雷崖以东为星纪分桂郁林富昭防龚绣容白罗以西为鹑尾分又一行禅师用李淳风之说以分野图云自韶广康封梧藤罗雷州南及珠崖自北以东为星纪其西北属鹑尾之次以此参订则越之东界其北接吴者属星纪实斗牛女之分野而越之西界其北抵楚者属鹑尾实翼轸之分野前史之差谬至是而后较然明甚虽然静江在唐为桂州属岭南道在汉为始安属零陵郡今支邑之荔浦汉属苍梧郡桂林新旧志不尽考诸家之説遂以始安属荆为翼轸之分荔浦以南属越遽以为牛女分葢承前史之误耳按史记勾践灭吴并有其地与中国防盟逮王无疆时北伐齐西伐楚与中国争彊其境土之广可知矣又按史记楚世家当夷王时楚王熊渠伐庸扬粤至于鄂扬粤即赵佗传中所谓扬越也西汉亦如史记之通用越粤两字而互见之也又云封其子为越章王皆在江上楚蛮之地则扬粤之旧疆不复可以西汉郡县所分为正矣故翰林承防宋公白等七人之续通典亦以桂州为禹贡荆州之域春秋时越地七国时复为楚战国时为楚国及越之交境此盖歴考前载而其説进退可据若然则静江府在汉虽属零陵郡其实古之越地于星文则皆属鹑尾荆州之分固不当以始安荔浦一时之所属为别也晋志以零陵为入轸十一度而始安属零陵郡静江当轸之十一度矣且轸四星之中别有一星名长沙而礼记正义所引纬书考灵耀云一度二千九百三十二里有竒轸星共十七度今长沙去此才一千余二十里则静江当轸之十一度断可识矣且天文二十八宿之外其星有专主下土者不特长沙也
　　明刘基星躔分野以翼轸为楚粤全境而平梧当轸之六度
　　其域荆其星翼轸其地百粤【明一统志】
　　国朝周天易览以顺治乙未十一月冬至为厯元而轸三度至十七度为广西分野
　　元象易览以轸三度至十三度二分为广西布政司所辖分野【张庄愚着】
　　大清时宪厯经纬度云考广西经度距春分一百零六度五十分汰广西纬度二十五度【纬度即元郭守敬所测北极出地度也汤若望着】
　　分野总论
　　天以九野分地以九州画粤西或以为荆或以为考之禹贡其志之境曰淮海惟扬州是西北接徐豫之境东南则循海而南抵梧藤而止耳不应奄百粤而皆属于扬也其志荆州则曰荆及衡阳惟荆州粤西之去衡不过千里而湘江与漓江同源异流则其属荆州也明甚然今之画疆分隶岂得复泥禹迹之旧哉分野之説言人人殊惟一行宗李淳风之説以越之东界自韶广康封梧藤罗雷州珠崖自北以东为星纪其西北属鹑尾之次则在西北抵楚者当属鹑尾而为翼轸之分野在东北接吴者当属星纪而为牛女之分野宋蔡戡亦以为然即按其气近西者寒燠平中田禾岁止一收其近东者燠多寒少田禾岁有两熟气既殊则分野亦当各别夫淳风一行皆所谓专门名家者其言疑非臆断也洎明一统志刘基之星躔分野其说具在而
　　本朝之周天易览元象易览天星分野诸书皆本之时宪厯其测之最精考之最详求天文者无以过之矣因备述诸说以备参考














　　广西通志卷一
　　钦定四库全书
　　广西通志卷二
　　气
　　越之地少隂多阳其人疏理其性能暑【汉书】南方地卑而土薄土薄故阳气常泄地卑故隂气常盛阳气泄故四时常花三冬鲜雪一岁之中暑热过半人居其间气多上壅肤多汗出腠理不宻盖阳不反本而然隂气盛故晨昏多雾春夏雨霪一岁之间蒸湿恒多衣服皆生白醭人多中湿肢体重倦成脚气等疾盖隂常盛而然隂阳之气既偏而搏故一日之内气屡变谚曰四时皆似夏一雨便成冬岁使然也大抵天地之气极北寒胜极南热胜五岭以南号曰炎方其高冈叠嶂左右环合故郁而为岚惟全州地近湖湘穷冬多雪气似中州而桂林次之杜子美谓五岭皆炎热宜人独桂林良不诬也左右两江以及昭梧诸郡居平旷者犹或差胜若城依岩谷或地近卑湿﨑岖阨塞有近午方见日者至若蛮溪獠峝草木蔚荟虺蛇出没江水有毒瘴气易侵商旅氓隶触热征行与夫饮食起居不节者每为所中调摄之功宜加谨焉【李西美摄生论】
　　粤中五谷无味百花不香以其气泄而鲜专凝也大戴礼隂阳之气乱则为雾岭南多雾盖由隂阳不和蒸于莽箐之区杂以虫蛇之气是生瘴疠生长此方者犹可相习而仕宦羇游凡于暄凉晴雨之交饮食起居之际调摄倍宜周矣【陆贾南行记】桂林府
　　二广惟桂林无瘴自是而南皆瘴乡【桂海虞衡志】桂林一日之间具四时之气迁谪者恶之号四时节【陶谷清异録】
　　桂林虽无瘴而苦霪雨自春徂冬十仅一霁故地湿而物易腐屋栋皆为蚁蛀夏秋酷暑多蚊蚋尤不可耐甚于闽广西山多雾初至者每苦腹涨如蛊然嚼槟榔乃渐消【百粤风土记】
　　土疎阳泄久晴易热虽盛夏隆冬景象辄变【桂林府志】南州多无霜雪草木皆不改柯易叶独桂林岁岁得雪或腊中三白然终不及北州之多灵川兴安之间两山蹲踞中容一马谓之严闗朔雪至闗辄止大盛则度送至桂林城下不复南矣按此説今亦不然永福在府治西南百里三冬仍有霰雪并至封条积地者【叅旧志】
　　永福地多湿热气不齐遇晴輙暖一雨辄凉又夜多寒而日常暖故一岁之中卧必拥襆被虽盛夏亦然三冬近亦见雪积地封条主来岁丰稔岚雾滃蒸俗有青草黄茅之瘴触之者投以苦辛之剂即愈昔人犹谓为清淑之境云【永福县志】
　　全州居湖湘南地据高爽沙清水驶节与江浙类昔人所谓风土和平同中州清淑者也霜雪时降瘴疠不作号乐土云【全州志】
　　灌邑气虽近省其寒暑畧有不时者二三月尚有氷霜四月尚凉六月始暑七月极炎冬晴即暖隂雪始寒夏月雨多河溢食之多泻谓之麦根烂八九月骤热骤寒多疟谓之小阳春【灌阳旧志】
　　平乐府
　　平乐为楚南境气恒燠地介五岭之间峯峦回合山林水石之气时溢为雾四望羃防咫尺莫辨深山叠嶂为盛城郭为轻行旅劳役之人尤易侵染【平乐府志】
　　平乐风气多热少寒草树秋杪而不凋花卉冬初而见艳【县志】
　　四时晴霁便热或有风雨俄顷便寒调防稍失百病易生【恭城县志】
　　富川气近衡湘与诸县大殊四时多风其声甚烈隆冬有雪草木尽凋【平乐府志】
　　春三月有青草瘴四五月有黄梅瘴六七月有新禾瘴八九月有黄茅瘴又有桂花瘴菊花瘴之名大抵皆乘虚而入故元气盛则邪气不能侵此养生第一义也【荔浦县志】
　　昭平界梧川之间岏防环峙滩水湍流丛薄宻箐岚烟瘴雾倐而寒倐霁而燠一日可更裘葛焉而秋末冬初其气干燥瘴疠又甚【昭平县志】
　　永安四山拥蔽气不舒畅比于邻壤瘴雾尤厉【永安州志】
　　梧州府
　　梧州气与中州异峰峦环峙三江合流融结郁燠春夏之交霪雨弥旬涨潦时发三伏炎熇特甚隆冬或有微霜大抵炎荒燠多寒少阳气泄隂气不收生物早而不力人感之每患疟疾骤去衣襟轻饮凉水者为所中【梧州府志】
　　三冬晴霁常至挥扇九夏隂雨亦觉防寒郡属大都相类【府志】
　　地多燠少寒三冬不见雪山髙林茂烟郁岚蒸故隂晴之分一日数变【藤县志】
　　南方地暖无氷雪或数十年一见近年梧属霜雪颇重逾于往时【岑溪县志】
　　岑地多暖昆虫少蛰草木不甚零落桃李先梅而绽三夏固暑而经秋更热谓之蒸秋【梧州志】
　　西粤多山而懐集尤在万山之中偏方土浅阳燠之气易升山峻地卑隂湿之凝更重暖生常早寒肃常迟一日之间气易变而疾病横生【懐集县志】浔州府
　　浔州四时常花三冬无雪夏不热而秋热冬不寒而春寒三伏或至披裘残腊间亦挥扇【浔州府志】草木蓊勃虺蛇出没日蒸水气积而为瘴城厢平坦之地则少乡陬岩谷之处则多甚于春夏而冬则无之【旧志】
　　多暑少寒有霜无雪或数年一见间有风折木发屋至二三日止腊月多微雨朔风严凝久之忽霁名曰廻南连雨之后必有晚照倒射明旦重雾四塞日出反迟【贵县志】
　　南宁府
　　南宁古邕管两江合流环城暮冬气暖若三春树叶多不落桃李乱开蝮蛇出土不蛰日晴骤热则温雾如汤溅人衣故号炎乡【南宁旧志】
　　四山开朗江流绕城岚气发泄不为瘴疠【新宁州志】地剧炎荒山多隂曀物生常早【隆安县志】
　　太平府
　　太平为粤西极边地愈卑土愈薄湿燠尤甚【太平府志】地卑土薄春夏霪雨冬无霜雪【崇善县志】
　　左州气乍寒乍热最难调摄【李诠养生篇】
　　地近交阯山多岚瘴春夏水涨有虫蛇草木之毒易于伤人【养利州志】
　　永康为粤西极边所在深山宻箐气多乖四时不和隂阳失正人居其间四肢沉倦百病俱生甚于他处【永康州志】
　　镇安府
　　寒暑无常隂晴不一夏秋之际地生岚瘴【节思恩府志】奉议罕见霜雪山深岚翳草木不枯【节府志】
　　归顺山髙隂重少暑多寒谷实颇迟【归顺州志】
　　都康四时瘴雾不分冬夏遇雨则寒【节府志】
　　栁州府
　　桞州地近桂林号无瘴且山水清旷风气与中州不甚异【旧志】
　　雒容与桂永接壤土疎阳泄故气易暖多隂【雒容县志】
　　懐逺在柳州西北气常寒较他县畧异栁无雪而怀则有雪多崇山峻岭防谷寒生即盛夏亦无溽暑春秋二分居必挟纩故五谷不再熟亦有青草黄茅之瘴毎晨黒雾蔽日清凉逼人急当避忌【懐逺县志】
　　融在柳州上游气与湖湘不殊【融县志】
　　庆逺府
