<!-- { "loadSidebar": true } -->
　　朝特畱二年致仕去民懐其徳立石县署前【县志】张泰阶字徴平四川盐亭人康熙二年以举人选授恭城知县时邑东伸家猺贼目黄天贵侄公辅踞丛木寨聚众刦掠为地方害泰阶谓不治则势益蔓延不慑以兵威而勤招谕凶顽罔知顺逆仍必负固怙终良民何由寜辑乃歴状贼情势申总督屈尽美移咨广东湖广合师三路进泰阶亲随行营审察其实未从贼者请勿牵连受诛以示劝于是大兵扫荡贼巢立擒贼首天贵公辅正法其余与贼邻接北峝鳯凰各村堡复再四吁恳愿身以安辑为任亲歴抚谕全活无辜甚众先是唐黄猺有户唐宗保狡而善逋累及东九甲陈铎通族代输巡抚金光祖欲并治之泰阶为请集诸猺头人晓谕恳挚皆心动泣请命乃立唐宗保户为东九甲输粮事遂定在任七年息盗安民兴学明敎周恤防独捐修城垣陞直深州知州恭民感激追诵不衰
　　庄振徽字世慎福清人顺治甲午举人康熙三年知武缘县民多峝处以刦掠为事告寃者月以百数振徽姑置不问阅半载总其词得渠魁二十三人名窝藏者邑诸生某也佯托考课擒之督兵校五十人分十队令生前导星夜擒贼十九人次日皆毙杖下邑境以寜武地无斥卤人艰食盐课不及办乃招商贾运于广东陞高邮州民立碑图像以祀【福建人物志】
　　杨廷耀奉天人康熙四年任梧州通判时盗风肆炽官饷往往被刦廷耀宻访计擒土贼唐三蛮等俱就戮盗患遂息分梧闗刋定税货则例按往来船户人给一纸吏役乃不敢苛索署容县事省刑薄敛兴复学宫与士民更始伪安西李定国余党窜窃大容山连结猺獞出没不常廷耀复以计擒逐逺近帖然逃氓复业者如归市
　　刘昌言字禹度江南山阳人己亥进士康熙七年任岑溪令寛恕爱民催科有法作四单输粮吏胥不得为奸革重耗免杂派禁服毒息讼寜人妖贼彭竒冯四为乱辄讨平之陞宛平京尹未赴卒士民怀之【旧志】
　　唐鳯字羽云广东潮阳人康熙七年以都司佥书守贺县军法严明桂岭诸猺獞惮之孙延龄附吴逆叛鳯诣督府陈破贼方畧督府令以援游击镇岑溪时伪檄纷驰土镇蠭起鳯破斩其伪总兵林万胜孙云客于藤县义昌乡败其伪总兵王邦相张宏等于容县坡里民赖以安凤素得士心且平易近人乡人来见者与之酒食衣服讯所在形势故敌情毎先知之所向辄胜后卒于官【旧志】李愫文山西沁水人进士康熙九年任永福知县以实心行实政民不忍欺化导獞民恶习渐改修学校建衙署皆捐俸以成之后离任去民为之泣愫文亦泣依依不舍若家人父子然立石县署前以志遗爱云【县志】
　　马雄镇字锡蕃奉天左卫人起家任子歴官佥都陞国史院学士
　　特简巡抚广西甫莅任值羣冦煽乱于左右江平梧诸郡拥众数万雄镇抚并行计斩渠冦杨其清等贼众瓦解首清盐课蠲税建学勤民剔奸薅蠧九郡晏然康熙十二年冬滇逆搆祸孙延龄杀其都綂佐领以附逆雄镇宻檄提督马雄潜师防雄迁延不至因蜡疏具状遣子世济世永间道入京乞师延龄诇知一夜发兵围抚署胁以死啗以爵皆不为动因羁系以邀其从后逆贼呉世琮趋桂林执之诣贼营雄镇詈骂不屈遂遇害阖门死者百余人
　　勅赠太子少保兵部尚书赐祭葬諡文毅后巡抚都御史郝浴疏请建双忠祠祀之其幕中宾客同与难者有朱昉李子燮一为江南人一为江西人又陈文焕上虞人与大兴孙成亦同在幕当雄镇幽困时文焕等义不忍去甘心械系患难相周旋者四载康熙十七年
　　王师下苍梧文焕脱奔白其事于巡抚傅宏烈据情入
　　告奉
　　防嘉其忠荩从优议叙授安丘知县【旧志】
　　朱王造字矫士平和人康熙十年任永寜知州呉三桂变乱王造义不从贼全家被系三年竟死狱中【福建人物志】
　　熊飞渭字渔滨江西南昌人甲辰进士康熙十二年除融令值柳州降帅马承廕叛诱执傅将军宏烈我师退舍州郡震惊奸民苏际盛曾亚池乗变钩贼杀牛盟众纠永寜土司刦掳思管镇镇民惊窜至融融城小兵稀人情危惧飞渭命巡司请兵于府而自置牛酒集附城三十里居民与文武职官暨融之缙绅诸生辈大防于演武场誓以死守而部署其二十四之长申明约束各给信牌以领其事又出谕以散贼党给钱以募民夫增窝铺集堡目而守于是融无重兵而有固志时柳城警急无暇救融然贼亦知其有备卒不敢攻而城赖以全【旧志】
　　刘浩奉天人由治中擢知浔州康熙十三年孙延龄以桂林叛附呉逆徇诸郡县浩撄城拒守伪总兵缑成徳陷平南杀知县周岱生及典史武佐鼎等复助兵攻浔势炽甚副将蒋秉鉴献城内应执浩送贼营父子五人暴烈日中抗节不屈同时殒命家口百余被害事
　　闻赠太仆寺卿【旧志】
　　周岱生江西徳化人有膂力兼饶智畧知平南闻延龄附逆党众四出侵掠岱生亟修城堞缮兵器以备癸丑七月贼趋平南岱生偕典史武佐鼎迎战于大峡口斩贼弁欧阳等数十人又战于武令峡复斩贼千总呉飞龙等贼总兵缑成徳大忿麾火具轰之岱生无炮众溃遂被执杀于浔官桥下妻杨氏自刎子儒暨佐鼎等被杀者十六人【旧志】刘钦邻江南仪真人进士知富川县康熙十三年孙延龄已附逆钦邻募义勇为战守具防防守把总杨虎奸民蒋吉士等私受伪劄执钦邻送桂林啗以高位不许囚之自缢死事
　　闻赠太仆寺少卿諡忠节【旧志】
　　张应胜江西进士知北流县康熙十三年十月孙延龄拥众数千攻击城池应胜调集乡勇固守三日势危计急分兵拒御有常守备者潜出奔降于贼城遂溃应胜怒率乡勇出战力孤不敌为贼所害家丁五人工书何涵皆殊死战被杀【旧志】
　　罗文举永定人初任广东千总累立战功擢广西梧州守备康熙十四年冦犯藤县奉调应援奋勇杀贼陷阵而亡事
　　闻赠官予祭给葬银三百两官其子一人【福建人物志】傅宏烈字仲谋江西进贤人擢守庆阳逆藩呉三桂潜谋不轨宏烈探知状首发之鞫讯者阿三桂竟诬坐以辟系狱寻防
　　恩宥得减死戍苍梧无何三桂叛闽越湖南相继沦陷
　　宏烈召募义兵出龙南庾岭东迎
　　王师诸反侧闻风归正
　　上嘉宏烈忠悃
　　特简巡抚广西佩抚蛮灭冦将军印宏烈智计泉涌分兵四出遂复梧浔郡县数十城晋秩太子太保己未秋全粤底定犹以云贵未平誓灭渠魁三疏辞抚篆选甲厉兵进讨取道柳州柳降将马承廕惊悸邀计机宜诸将校知承廕叵测力阻其往宏烈曰吾素抚柳帅厚柳帅既许我前驱倘蓄疑大事不集我推心置渠腹中渠忍有是乎竟单骑往为所执械送桂阳作絶命词絶粒詈骂遂遇害宏烈前后请畱中宻疏如预陈尚逆反情布置投诚官兵及筹画剿抚机宜皆洞中肯要殁后特奉
　　温纶昭示忠悃尽下其前后诸疏布诸中外
　　勅赠太子太师予祭葬諡忠毅巡抚都御史郝浴因绅士公吁大忠疏请建双忠祠偕马文毅同祀【旧志】呉锡绶浙江山阴人武进士康熙十七年为罗定都司时平乐久为贼据锡绶率所部从抚南将军傅宏烈集兵恢复贼将呉世琮拥兵猝至锡绶同千总谢得功谭英把总翟应麟百队雷振何华杨昌梁太等出战誓不俱生尽皆死之瘗于城西南更鼓滩上号万人冢事
　　闻卹赠有差【旧志】
　　蟒吉图满洲人沈毅有智畧以副都统分镇粤东旋以援南康功拜镇南将军时呉逆党众沦陷郡县图帅师度岭克复南雄还复韶州叛镇张星耀不战而窜星耀遗一妾良家子也有殊色图召其父归之所至秋毫不犯及抵南寜力疾视师击贼帅呉世琮尽殱其众军威益振顾染瘴日深竟不起卒之日异香满室兵民绕署而哭咸惊为神爰肖像于郡山之五公祠因更名六公祠百姓有祷必应王如辰山东鼇山人进士康熙十九年由户部郎中提督广西学政佥事时经呉逆变乱学宫鞠为茂草士子久絶弦诵如辰力振兴之谕诸生以道徳性命之理忧粤西文风陵替乃刋行前辈传文俾之诵习效法允桂林府学敎授高熊徴之请建华掌书院以馆来学者粤西文学日兴实如辰始之【旧志】
　　黄元骥字徳臣福建晋江人康熙十九年任广西按察使会大兵由粤西进复云南将军赖塔素知元骥前守南昌时猝应军胥才移书总督金光祖檄以转饷即兼程趋南寜是时苖蛮多阻险延望元骥宣布
　　朝廷威徳开诚化导率响应建议就地募夫充运诸内郡民得免侵冒瘴疠逺役之苦又行圜转递运法自竹洲塘直接滇省计里设塘计塘设汛分设目长以炮为信逐塘递接按程交替更番休息先至者别出赏以旌之前后运粮数百万日用夫六千六百名于口粮外加赏二分且给以御寒止舍具人心踊跃丛山叠岭间挽役不劳而饷馈日充师歌腾饱以至凯捷元骥实总其役也端廉律已而遇物寛和慎理刑狱兴修学校康熙二十二年陞任山东布政【旧志】
　　郝浴字雪海直定州人顺治己丑进士康熙二十年巡抚广西厘剔诸弊藩旗奉撤啧有烦言百姓惴惴虑有不测浴区处得宜民不知扰时冗兵太多縻饷无算岭表炎热马多倒毙浴为奏请汰冗兵减营马慎简精鋭屹若金汤复建书院延师授业暇则至院亲为讲解后卒于官【旧志】
　　江臯字磊斋江南桐城人顺治辛丑进士初为瑞昌令康熙二十一年知柳州府当伪逆初平流亡载道臯殚心绥辑使复其业他方之被掠在柳者资送之修学宫饬闗津通商旅抚猺獞薄敛省刑与民休息尝新柳侯祠以志景仰柳人为进士业者多奉以为师后迁四川提学【旧志】
　　白啓明字见晨奉天人康熙二十一年知庆逺府时初经兵燹疮痍未复田亩蒿莱啓明竭力拊循劝民垦辟无力者给之牛种民赖复业二十二年自春徂夏数月不雨啓明祷于神清滞狱释无辜发常平仓谷赈之甘霖旋沛复以时修举废坠建学宫葺城垣之頽阙者皆捐俸成之不以扰民【府志】贾有福字鹤翔锦州人由廕生初授太平令康熙二十三年知郁林州值土冦猖獗浔梧各路进兵会剿有福匹马从行兵不扰民诸盗相继就擒而兵燹之后积年逋欠甚伙有福设法填补请免逋粮七千余两复修学宫建桥梁扬节烈在任绰有政声后改调上思州郁人立祠祀之【旧志】
　　张仲璜字半玉汉阳人由歳贡生康熙二十七年授梧州府同知洁己爱民尤加意于弭盗时古雍塘大容山巨盗陆亢登等凭险出没数为民害仲璜甫至密计擒其渠魁置之法余党悉散民赖以寜未几以父忧归
　　郭景仪直宣化人举人康熙二十九年由郁林州知州调横州知州横久罹兵燹户口逃亡景仪劳来安定至者如归捐赀营建学宫凡殿庑祠宇明伦堂櫺星门之属皆修葺完整尤加意弭盗于盗贼出没之所捐造营房拨兵防御民得安枕余镶浙江绍兴人任容县大峝司巡检康熙丁丑广东贼禾仓二乌肉蛇啸聚岑溪六垢山两县约期会而贼刦该司古例村掳其民镶率兵勇即追至六垢与战杀四贼乘胜追之贼设伏山间镶力战而死狼总黄秀荣与狼兵弓兵五人奋勇救防皆战死村民歳时祀焉
　　彭鹏字奋斯福建莆田人顺治庚子举人康熙三十九年由贵州按察使晋巡抚广西先声所至贪墨股栗有急请休致者有翻然改过者不俟察吏而已着澄清之效及下车省刑布徳减税轻徭请复武科汲引后进粤西旧有鱼胶铁叶之供而非本省所产每年派费赴粤东购买鹏具疏请免百姓戴徳后调任广东【旧志】
