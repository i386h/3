<!-- { "loadSidebar": true } -->
　　一抚提之精锐宜简也昔孙延龄叛时抚臣束手皆因抚标兵裁空拳御防查抚标之裁当日因每省设立总督今各省既无总督则抚标之设防难议减且粤西情形已经臣于备述情形疏内
　　奏明是抚提二标同为百粤之枢机邻省之控制不惟居重驭轻兼可长虑却顾粤西通省除栁庆二府属有提臣就近酌量分防外省城根本重地其抚标兵三千名除周围接壤州县四路布塘以疏通声势外其留守待遣之兵有限拟将援剿营应裁之内精拔骁健并器甲坚完之兵一千名即以副将温绍贤统臣标以资驱策俟一二年允成泰山四维之势再议抽减以安熙恬今既以援勦标兵一千名调臣标则于臣标量调数百名驻防平乐仍听臣驱策则是提标抚标均系通省之重镇外以控制羣蛮内以密藏天险万难别议裁减者惟宜简练士卒不使虚冐绸缪防防庶防奠安此则臣与提臣之职分也此四策者汰马裁兵所以节饷设防选锐所以固圉从此以通省地丁盐课闗税钱粮还养通省经制官兵则缺拨无多可以纾司农之筹画而经营预备或偶助司马之韬钤臣今奉
　　命抚粤仰赖
　　皇上天威睿算见诸路文武悉报荡平但兵形象水一时解散实须调剂臣晓夜思维顾兵顾饷酌去酌留以休息为挞伐之本以防御为太平之基选吏养民以资无穷之策应简武搜兵以倍有用之精神是从来君臣绸缪中外缔造无疆之至愿也其未尽事宜容臣陆续务酌时宜曲处再
　　奏
　　再陈粤西省城情形疏【康熙二十二年】郝　浴窃照粤西外控四十余处土司内制数十余万猺獞在在异类盘踞腹心前季煽乱殆无宁嵗省城五十里外一望椎髻跣足挺刃持鎗成羣蚁附而行者皆猺獞也今仰承
　　天威各省底定粤西大兵尽撤客兵尽归守兵议裁一时省城独有抚标兵三千其城守兵虽有一千二百之数近已议裁七百止五百名除布防属县塘隘外存省者十仅二三故于留抚标之外尚请调援勦兵一千以副将温绍贤统领以助声势皆再三斟酌万难稍缓之情若再裁抚兵则数千里重镇空城孤悬于百蛮之窟中昼乏操戈夜稀刁斗恐非善后于全省而保泰于初平之计也臣亦知节饷为急凡可议裁已于恭陈调剂粤西戎务等事一疏内已裁兵共六千有竒汰马共三千有竒至于抚兵一项因省城逼处诸蛮又借以弹压一切节制羣情与他省不同万难议裁臣目击此情凡从前领兵满汉文武及往来奉使诸臣皆所洞悉今都统臣包柱督捕理事官臣麻勒吉郎中臣舒书亦曽与臣筹画事闗封疆若必尽裁是空假抚臣以节制全省之虚名而张空弮于万刃之中强欲制其死命撑孤舟于万滩之上漫无一把柁者也臣不敢不専疏
　　题请伏祈
　　皇上睿鉴敕部议覆
　　条陈垦荒陞科定限等事【康熙二十六年】王起元臣伏读康熙二十六年五月初三日
　　恩诏内开一直省地方有现行事例不便于民者各该督抚详察开列具题该部确议酌量更正等因钦此仰见我
　　皇上敬
　　天勤民已治而益求其治已安而益求其安此诚尧舜犹
　　病之盛心也臣叨荷
　　殊恩畀抚粤西敢不遇事直陈以备蒭荛之献乎一则开垦之定限宜寛也粤西林密箐深田土甚少自遭逆乱抛荒连年劝垦之令日勤而卒未尽辟者盖因开垦逺年抛荒田亩需用工本过于耕种熟田数倍民力凋疲实甚于他省今现行定例俱限六年后起科通计六年之费尚不足以偿民之工本而此六年之中所得微息间有丰歉不齐亦不足以养民垦之余力是以民穷力竭承垦者畏
　　缩不前此陞科之年限迫促诚有不便于民也臣伏查垦一案康熙十二年原奉有再加寛限通计十年方行起科之
　　上谕戸部刋载定例颁行已久是垦荒民力维艰久在圣眀洞鉴之中迨至康熙十八年始复定为六年臣愚以为与其民力难胜置为不耕之土何若仍遵
　　前谕寛其陞科之期除已经开垦报部外嗣后以康熙二十六年为始似应通计十年起科使小民获有余息足以资生则自此愿垦之民必将源源而至旷土悉成黄茂于民生
　　国课未必无少补矣一则降俸罚俸之扣除荒熟宜均也粤西地处荒残在各官惟赖俸薪糊口原以养防而课其职业者也但
　　朝廷原与之以常禄而各官每以考成诖误难免罚俸降俸之处伏查
　　定例官员领俸悉照田之荒熟扣给及至降罚则不复扣除荒熟务照俸额全完方准报销所以各官一经镌罚遂有朝夕不给之忧此实下吏之苦情也臣请嗣后将罚俸降俸之官照领俸官员一例扣除荒熟则不特边土下吏咸戴
　　皇仁亦且益思激劝以自新矣以上二事均有闗于地方民生职守今防同两广督臣吴兴祚合词具
　　题
　　荐黄志璋等疏【康熙四十年】　　　彭　鹏
　　题为粤西遗爱独繋去思节义尤堪表异谨
　　题请
　　防以广
　　圣恩事窃惟天视自民天听自民视听体天不爽民之所好民之所恶好恶同民无私臣未入境时即知粤西有知州黄志璋知县王言志璋初任全州继调河池州王言初任马平继调崇善所在有清名比臣入全州境见道傍碑上镌有夀佛两字询及父老曰此前任黄父母官所书父母调任河池十载郁郁不得志弃官归里民等为之立碑乞手笔两字镌诸顶即此臣经年来所见所闻无人不颂有口皆碑不识何以拂衣去也查志璋于康熙三十七年二月内告病屡不允三十八年未尝告而勒休谁实使之臣与志璋皆闽人同方各府未尝一识面为
　　国爱贤不忍淹抑敢请
　　圣眀破格召至京师引
　　见年齿如未衰奏对如称
　　防其才可用其品可风臣非为一监州请也崇善令王言因黄明一案降调不独现在崇善之民匍匐乞留即从前马平之民亦莫不接踵而至情词悲切是时养利州邵凤翼被民猺佥告疾呼辕门臣方病痔抱疴至卧榻前责其告官刁讼众皆泣称官迫实甚随诘以该州歴来岂无一好官佥称往嵗署本州篆有王知县洁己爱民不加派不横征至今颂徳由此观之官无负于民民亦何负于官臣所谓遗爱独系去思是也敢请
　　圣明破格俯察舆情准复原职以风示百官百官感奋兴起勉作亷吏臣又非独为一邑宰请也太平府属思明土府儒学教授今陞保定府井陉县知县髙熊徴梧州府岑溪人庚子副榜贡生当吴逆之变拟平滇三策拟讨逆檄正气激发舌有风雷前将军抚臣傅宏烈知之信之熊征慷慨自请缨身家不恤岑溪绅士民所以有书生尽忠杀贼受害惨苦乞恩转详
　　题报之呈【臣】所谓节义尤堪表异是也前抚臣郝浴批为风靡草偃孤松独立学臣王如辰批为忠贞自矢御侮多方然终仅以给扁旌尽之矣臣见其著述有裨名教文行兼优无忝师席欲于
　　大计特荐卓异厯叙忠贞以伸士气以重儒林随据学臣髙聨璧呈称陞任教授髙熊征据知府徐越详称师范久着文教日兴允宜卓异但查前任刘学道科考册教职贤否将熊征以年衰报部今欲开年老恐与卓异之例不符欲开年中又与前任报部之册有异等因臣是以不果荐比见熊征领凴赴任矍铄无衰态言论铮铮熊征之不获卓异者前学臣刘体元悮之也然以一副榜贡生沉沦苜蓿二十载幸得百里岂有他望独臣同志之感勃然而不能已敢请
　　圣明破格注其姓名彼宰井陉得如臣宰三河时防召见如臣悉举三年拒伪托疾坚卧饮水毁形以对岂不千载有光哉臣身在封疆灼见真知直叙其事上达
　　天听奬亷与褒忠事异而心无不同者也伏乞
　　皇上睿鉴特恩施行
　　甄荐粤西属吏疏【康熙四十年】　　彭　鹏
　　题为粤西属吏奋兴临行据实
　　题疏以劝吏治以广
　　圣恩事臣秉心戅直处世迂疎人但知臣恶恶之严而不知臣好善之切盖恶恶欲短善善欲长春秋之义也臣先于
　　大计特荐桂林府知府武廷适泗城土府同知现署临桂县事陈张相治行轶羣详在前疏风示有官疏内附荐梧州府通判黄朱芾栁州府栁城县知县于澧桂林府永宁州知州王景曽平乐府恭城县知县田慕芳歴三年者弥图后劲甫数月者毋改新硎以好善而愿为同善微臣寸心
　　圣明昭鉴今臣特奉
　　简命调补巡抚粤东力疾行矣西顾尚惓惓臣于属吏中甄别人品较量官方察言观色询事考言如栁州府知府傅以履八面通材一尘不染其人有猷有为有守试诸盘错其器自见庆逺府知府焦映汉甫调半载澄清表帅百度维新其大者谢絶土司常例陋规开诚布公区画处置必能畏威懐徳盖二千石中之有体有用者也平乐府知府黄在中气骨嶙峋心术醇正其刚也可使人敬其柔也能令人爱书所谓不刚不柔厥徳允修南宁府知府孙调鼎抚民以慈御下以寛律身以慎奉母至孝一切禀母训施于有政思恩府知府白静修恪谨和平梧州府知府李世仁真实恺悌浔州府知府陈如升明敏练达一时皆观摩相尚
　　计典后冀其日新为循良备选又有梧州府苍梧县知县潘名世自臣入境实减火耗并无科敛黾勉抚字又有桂林府义宁县知县陈芳夏其人其心皆古处比署永福革除陋习切中时弊又有梧州府郁林州知州金依尧栁州府迁江县知县彭宸渌梧州府岑溪县知县吕犹龙硎虽初发豹见一斑已上诸臣皆实能以臣心为心臣不能表明其心上达
　　天听使之踊跃鼓舞愈向愈上是臣负诸臣也若诸臣心不克厥终是诸臣负臣也然诸臣闻臣调任声泪交下度其心当不负查太平府知府徐越
　　计典时以酷劾去太平苦苛政久矣若以柳州府知府傅以履调补是以严霜而继以阳和万物吐气养利州弹丸耳邵凤翼诛求无艺
　　大计亦劾去矣拟以郁林州金依尧调补郁林之视养利悬絶霄壤去甘调苦为州民非为州牧也但金牧立身立志似不从温饱中求是臣为民择官之微意武缘县刘以贵滥派流毒民不堪命以苍梧县潘名世调补差可补救思恩为庆逺属邑猺獞杂处未易为理以迁江县彭宸渌调补人地相宜且可与知府焦映汉相助为理吕犹龙赴岑溪举家十数人旬月之间十口病没今存仅白发之母与其垂危之妻耳其状乞归养臣怜其才冀其有成强留再三令其母移住梧州现委摄梧州府博白县事敢请
　　圣明破格改授为博民父母人地又相宜必能称职岑溪县乞另补大彰激劝臣思调补定例必熟悉风土防能素着之员三年即陞毎一缺出瘠思避肥思趋思趋思避风斯下矣臣变为掣籖临时大小官员当堂眼同代掣以示大公然亦补偏救弊遇缺乏人席未暖而即调其于风土熟悉廉能素着之例戞戞乎难言矣今于本月初八日籖筒发回布政司销毁示不复用盖有不弊之人无不弊之法大抵然也臣从地方起见列名请
　　防倘以臣言无欺伏乞
　　皇上特恩施行
　　致祭双忠祠疏【康熙四十四年】　　萧永藻
　　题为
　　国典褒崇独厚忠臣庙貌同钦恳赐春秋専祀以慰忠魂事该臣看得尽忠报国乃臣子之常经而褒节旌功实
　　朝廷之钜典查前任抚臣马雄镇将军傅宏烈当逆氛狂逞之时一则从容尽节一则慷慨捐躯功烈在人丹忱炳炳康熙二十一年经前抚臣郝具疏题明业防
　　勅建双忠祠宇迄今边徼羣黎咸得瞻仰惟是春秋二
　　祭未经
　　题请不免爼豆缺然兹据绅衿士民陈若沂等援例吁请臣何敢壅于
　　上闻应否于粤西额设祭祀银内均给致祭以垂永久
　　出自
　　圣主特恩非臣等所敢擅便谨合词具
　　题
