<!-- { "loadSidebar": true } -->
　　璩纶宜山人登成化戊子乡荐授平乐教谕召诸生讲习明伦堂终日不倦夜继以烛毎至三鼓乃罢凡六经诸子皆经口授手画由是文风大振累嵗科名相继士林感其教化立祠以祀【庆逺府志】周琦字廷玺马平人成化辛丑进士邃于问学尝谓尧舜禹汤文武周公孔孟道之凖的周程张朱道之羽镞不审视其羽镞安求凖的因着东溪日谈十八卷又着儒正篇论薛河东之学为心印濂洛神合洙泗葢学于河南闫禹锡其所传有自来矣成化间獞贼猖獗琦时为南京户部员外土疏指陈时弊时论韪之同郡有简弼者登治乡举通判肇庆起居语黙俱中程度同以道学称【旧志】莫正怀集人治壬子登贤书授祁门教谕学识茂敏有经济才其教督诸生必期明体达用不屑为章句儒寻丁外艰厥施未竟而殁人咸惜之【府志】吕景防字希正象州人举治甲子孝廉歴官监察御史以直言谪外任旋累擢至大理评事俱不就时周琦简弼皆栁郡先辈倡明理学景防互为切劘其所论説粹然一出于正制府张岳重其望有事于栁过象州造庐请见流连竟日而去表其宅曰理学名儒所着有定性发防象郡学的二书及栁州府志十六卷【旧志】
　　李璧字白夫武缘人幼颖悟长益肆力于学治乙夘举于乡慨然有经世之志从枫山章懋讲学金陵充然有得因顔其斋曰琢玉以志磨切之意谓儒者治身淑世必先礼乐而古今制作互异鲜所折衷爰搜辑三礼注疏诣太常考订钟律及乡射冠婚仪节彚成一编为学者凖的歴仕仁和兰谿教谕旋擢知剑州当兵燹后悉意拊循以苏民困政教所被路不拾遗尤好与诸生讨论经史为稽古之学嘉靖乙酉以户部郎召赴阙卒于道所着有名儒录剑门新志乐谱诸书【节旧志】
　　陈邦偁字宋卿全州人正德甲戌进士歴官祠部主客郎提督会同馆时憸人胡士绅贿通阉监邦偁具疏裁抑之遂落职归里杜门讲心性之学弟邦修及后进有声者皆出其门垂四十年不与闻户外事内外台省疏荐凡二十上卒不起所着有太极图辨解率性编静斋漫稿等集二十余卷学使殷武卿顔其堂曰正学清操卒祀乡贤【粤西通载】张宪字志纲荔浦人正德十四年贡入太学歴官安逺令以老致仕学精三礼言动交际咸具典仪习俗为之一变启迪后进邑人士多出其门【平乐府志】莫遗贤字宾廷平乐人【一作苍梧人】少以孝闻防精易学嘉靖辛夘举于乡授武缘教谕日与诸生讲求象数于吉凶消长尤致意焉擢上海令以母老不赴【节旧志】
　　尹尚宾【一作尚贤】临桂人嘉靖丙午登贤书任临高学博性磊落有风概日校典籍手不释卷其教士子务以名节相朂时捐俸助贫生膏火后擢国子助教【县志】
　　吴廷宪思恩嵗贡生万厯间官博罗教谕毎与士子讲论文艺必以六经子史探究其原本学者始蒸蒸向古后致仕归复教其家塾子孙掇科第者相踵邑人追慕之祀乡贤【旧志】
　　张廷瑶字凤斋怀集人万厯辛巳选贡初任浔州司训转天河教谕再转辰州教授所至悉心造士经其陶淑者文品皆焕然一新而践履笃实首重明伦风教流传殊得崇本抑末之意【叅县志】
　　张所蕴字壮猷恭城人性嗜古宗西铭之学初以明经训导灵川迁东安教谕再迁横州教授两入荐剡例转别驾时年四十七以祖母春秋高请归养晨昏定省垂二十年着图南防心编阐明正学置有祭义二田以祀先睦族优游林泉七举乡饮里中慕其懿行举祀乡贤【旧志】
　　曽以诚字惟豫苍梧人性严毅读书博涉讲业不倦万厯嵗荐授平乐府训以造就人才为任选诸生英俊者辟别馆处之月分俸资其膏火程士先德行后文艺讲业课文寒暑不辍偶一生素无学行嵗试幸列优等白督学竟不准饩以是人知砥砺五年迁象州学正造士一如平乐如袁鸣泰欧国儁皆所首拔士后皆登堂致祭其感人如此【旧志叅府志】
　　欧琏思恩人万厯间膺嵗贡除韶州教授才识通敏殚精经学教育士子有人已兼成之益韶俗文风渐盛至今犹沐其余泽焉【旧志】
　　袁时亨怀集嵗贡生任保昌训导转融县教谕律身严饬足迹不履公门学古穷经以诗礼相授受孙国祥登万厯戊午乡荐【叅府志】
　　吴邦佐【旧志作邦柱】字殿卿上林人少有孝行为宗党所推弱冠有声庠序间以选贡除万载训导转保昌教谕念亲老道逺遂乞休归执亲丧一秉家礼不用浮屠所着有尊孔录专排斥二氏训子孙以敬恕谓持身接物无过于此即以此顔其堂【节旧志】张昌廕全州人尚书澯曽孙也髫年聪颖天启辛酉年十五举于乡官翰林庶吉士与金声刘之纶辈倡明理学以王阳明良知为宗所着立志辩志诸篇尽发先儒秘钥卒年仅二十人咸惜之【旧志】厐人统字三阳北流嵗贡生事母至孝举优行为荐绅所推重安贫授徒其学以诚意正心为本明末乱起避居波得里峩冠徐步贼党皆称为厐先生无敢犯者【旧志】
　　赵防字国重崇善人赋性刚方行履端严由嵗贡授桂林司训以师道自持督学重之常念丽江丧祭过侈乃取考亭家礼酌以俗宜编次为书名曰丧礼仪节发梓以遗乡闾乡人翕然从之以终养乞归祀府学乡贤【府志】
　　防克悌字恭先别号柱流北流人少有文誉崇祯丁夘副榜性和雅多丰仪举止冲容为邑人望闭门息影讲求周易见之理当事仰其风范毎造门请见政有所兴革必从而谘访焉县令尚国正待以师礼举乡饮大宾卒年八十三【节府志】
　　梁方图怀集人年十六而孤庐墓三年哀毁骨立崇祯间以明经歴象左二州教谕转平乐教授课士严肃提命不倦督学黄景明嘉奬之曰吾道在子矣粤俗惑于堪舆亲丧累数十年不举方图力白上官刻期督葬一时营葬者以万计人初怨之已而兵乱所在焚燬乃始颂德焉又尝兼摄太平学篆俗尚火葬禁之不可乃刋家礼四训约要以劝谕旧俗遂化着有五经要防忠孝廉节等传卒年八十四【县志】
　　国朝
　　曽士扬苍梧人性聪颖过目不忘年十八举于乡心程朱之学训迪后进肃然有规矩虽燕居必盛服端坐尝谓欲学圣贤当先主敬隆冬酷暑手不停披郡邑乗多其手辑【旧志】
　　高翀字翼生庆逺人以贡生任广东信宜知县旋致政侨寓岑溪讨论经籍取濂洛闗闽以来诸儒之説而联贯之着为四书会解后学宗之【旧志】黄嗣宪字异度临桂人性明敏潜心理学弱冠入郡庠毎试辄前列邑士请业者先德行而后文艺顺治己亥督学黄鼎以嗣宪文行兼优且食饩日久详授怀集教谕邑当兵燹之余人文凋敝嗣宪为设条规殷勤训课一时士习翕然丕变【县志】谢明英字子千全州人生平以孝敬自矢言笑不茍好读书经史百家靡不诵习学醇行方凡子弟及门者一经甄陶悉有规度康熈辛酉举乡荐第一授永康州学正陞栁州教授调思恩殚心课士无间寒暑于孝子节妇尤加意采访请旌不遗余力郡县或以事委勘研究务得其情所至皆有声【州志】
　　文苑
　　唐
　　曹唐字尧宾临桂人初为道士有诗名太和中举进士累为诸府从事及仕诸幕颇多赠答其大小游仙诸篇语尤清丽在三唐中又别裁一体焉【县志】宋
　　王元字文元临桂人乐道安贫苦吟风月妻黄氏亦有雅操元每中夜得句黄必先起燃烛具纸笔俟脱稿击节吟赏酌酒相劝后徧采幽胜终于长沙【旧志】
　　翁宏字大举临桂人性恬淡不乐仕进常寓居韶贺间以咏歌寄意同时富川林楚才亦以诗名与宏相伯仲【旧志】
　　唐仁杰全州人少有才思尤工于诗尝入金陵朝士集于升元寺酒行仁杰赋登阁诗立谈而成有云散便宜千里望日长斜占半城阴之句为时所称【旧志】
　　区革宜山人登庆元己未进士性僻躭吟咏落落寡合黄庭坚谪居宜独相友善歌诗赠荅【旧志】张亚卿洛容人种学好文濒老不衰郡守鲍安丘竒其才以遗佚荐寻登郑獬榜进士官至朝议郎廉州通判同郡有王之才文笔与亚卿齐名庆厯间登进士歴官工部侍郎【旧志】
　　谢洪象州人与弟泽皆博学能文时称二凤宣和间相继出仕雅游荐绅间以气节自负南迁之客多馆于其家【旧志】
　　石安民字惠叔临桂人少颖鋭不凡登绍兴乙丑进士为象州判官累决寃狱及分教廉藤二州士皆有所兴起晩知吉阳未赴而卒生平喜为诗初以竒丽见推于同軰已乃复归平淡二弟安行安持皆与兄齐名人号为三石有文集行世【节县志】张仲宇字德仪临桂人绍兴间以词翰名于世与同郡石安民相引重桂帅张栻张孝祥范成大咸宾礼之所着有桂林盛事记【县志】
　　廖防明全州人博学能文尤工乐府性磊落不羁以气节自负陈瓘折彦质先后南迁与防明邂逅相契称其才品【旧志】
　　张茂良临桂人嗜古能文语气超洁于宋末诸家外卓然一体仕止潭州善仪主簿才高位诎识者惜之【叅县志】
　　谢士防全州人少有诗名举淳祐甲辰进士值贾似道当国不乐仕退归林泉修孝弟之行间擕一小童负锦囊寻歴山水意有所得辄形为咏歌陶然太和与人无忤且以隠德昌其后【旧志】
　　元
　　熊天锡岑溪人博学多才文誉籍甚当宋淳寳时贾似道秉政天锡喟然曰非士君子行道之秋也乃放浪山水以诗酒自乐迨至元时始出应试一举登进士第仕有政声【县志】
　　陈国质兴业人至正间举经明行修除瑞金教谕旋擢太仆寺丞洪武定鼎金陵遂致仕心古学自号节庵着有节庵集行世【旧志】
　　明
　　蒋楫字济之全州人博综经籍尤长于诗而散失寡传人寳惜之洪武初太守章复以学行荐于朝召赴京师歴官衞府纪善时兴安唐朝与楫同被召而朝力辞不仕人两贤之【旧志】
　　杨宗盛宾州人幼颖悟博闻强识作为诗文辄惊其长老洪武庚午举于乡肄业成均读书昼夜不辍上闻其勤敏命学士宋讷试其艺称善特授翰林院编修自是益加淬励著名于时【旧志】
　　陆蟾藤州镡津人也负诗名好探揽名胜时往来楚越生平踪迹所至登临凭吊之作皆宕逸有竒气【粤西通载】
　　傅惟宗字肇本藤县人幼英敏好学解缙谪交阯过藤寓水月岩惟宗从而受业焉永乐癸夘举孝廉授茶陵训导年二十四即弃职归逍遥林居吟咏自适与其弟惟庆友爱埙篪相荅终身无间凡族人不能婚嫁者咸资给之【防府志】
　　秦谦灵川人少聪颖博涉多通宣德己酉领省解而乡里草木一时皆凋枯谦以其兆凶不欲仕己乃为禄养授寳庆训导诱迪庠士文行咸可观及丁外艰服阕不补探竒揽胜以诗酒终其身篇什甚多后皆散逸世所传诵者惟灵川八景焉【粤西通载】毛麒修仁人天顺庚辰进士性通敏博览多识文以古雅为宗不屑卑偶流俗居身谨饬以载籍自娱为乡里推重【旧志】
　　陈钦桂平人頴悟夙成一目十行俱下尝与里人浴没水得碑以手摩而识之登岸录出不遗一字诗文操笔立就具有汉唐风格天顺己夘登贤书未及见用而卒【粤西通载】
　　吴渊字希顔宜山人博学能文尤殚精于义理领景泰癸酉省解司训灵山已而引年归以造就后进为事经其指授者咸中法程逺近接踵而来皆称为吴门弟子云【粤西通载】
　　李棠贵县人少好读书家贫不能就学毎往来乡塾辄徘徊窃听久不去年二十八始得精心肄习卓然名家成化乙酉乡试领解官襄阳甫仕而卒【旧志】
