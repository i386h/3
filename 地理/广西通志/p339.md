<!-- { "loadSidebar": true } -->
　　永宁州学记　　　　　　　　　李　棠永宁故古田邑也旧有学在城之东南城势湫隘堂舍未备明万厯中州守尹公始移建于州之北遭明末兵燹城邑萧条学宫仅存圣殿复椽拆瓦裂毎风雨则其下如洼自区宇肇造吏兹土者率因仍简陋革故鼎新多谦让未遑也癸卯夏关西白公由安邑令擢守是邦甫下车奠谒心甚惄爰进诸生而语曰学校为风化之首今黉序荒废若此守土之责也且朝廷有教化而后士庶有心术士庶有心术而后天下有风俗吾辈读圣贤书幸得为羣黎表率可聴其荒废已乎维时士民观者莫不以手加额恨公来之暮焉阅明年果上学宫状院司捐俸三百金米二百石庀材鸠工建正殿三楹东西庑啓圣祠明伦堂各三楹名宦乡贤祠各一楹且缭垣以墙树门以屏经始于甲辰季秋落成于乙巳仲春凡六阅月而雅雅堪观矣宁士欲勒石以志公徳言状于予为记予曰夫石以志徳也公之徳在学宫固已与斯宫俱垂不朽矣何必记宁士曰吾邑之士鄙民顽非得亷能恺悌如我公者风教其何頼乎今
　　天子仁圣文徳诞敷天下邑郡之学皆嫓美前休惟宁兵烬公大惧人材放失儒术鲜效不惜费而力为营建公前令安邑以兴起学校作养人材为先莅吾宁复惓惓以风化人文为念视世之修缁龛营黄榻何啻云泥从来建学固属美谈然或重苦吾民如湘宫功徳皆百姓卖儿贴妇钱亦何足贵公于一石一木悉给价市买兴非常之功而桑麻不扰创旷代之举而市井无惊不与吏民同声谓之不烦者一辙耶宁赋不盈二千公单车就任玉洁氷操民咸以所得薪水不足供日用为虑公悉以修坠兴废即蔬食啜饮怡如也方之匹马入蜀一琴一鹤自随者清节何多逊焉公之是举翼纲常扶名教变岚烟瘴雨之乡而为礼乐文物之俗裨益于世道人心岂渺小哉公之政行将
　　玺书内召以化宁者大化天下五马之荣不能以乆烦我公安得不勒之石以若南人之思召也予闻斯言遂欣然书之为记
　　重修平乐郡学记　　　　　　　麻勒吉古帝王之平治天下者莫不重学三代以前尚已迨于汉唐明帝之环桥聴讲太宗之増创学舍炳烺史册洎夫宋明诸谊辟咸诏州县立学良以学校之盛衰关政治之得失学校兴则士敦名节尚礼让风俗日进于古学校弛则人不知义寡亷鲜耻而风俗日趋于敝粤西僻处天末自秦汉始置郡邑迄今学宫子弟与十五国等如蒋少傅敬之吕少傅和卿皆以文章科名为时贤相我
　　朝定鼎声教益隆多士彚兴贤才辈出乃者吴逆变乱学校废弛民防涂炭诵无闻
　　上十六年轸粤西受害独深赫然整旅予奉
　　敕督师十八年冬复膺
　　特命兼署巡抚广西都察院事惟时柳州再叛羽檄交驰筹兵足饷所爰究而爰度者殆无暇晷亦安能投戈而讲艺息马而论道乎越朞年诸政渐有成绪马承廕旋亦悔祸来归大师四路进勦滇黔民稍奠安十九年春释奠桂学先师庙予躬诣瞻拜顾宫庠茂草心怦怦然动负諐不遑爰檄所属有司凡学宫頺敝芜秽亟为修葺涤除桂林功用告成平乐郡守娄君仿舜承予檄亟董治之鸠工庀材仍其旧址大成有殿櫺星有门啓圣有宫明伦有堂东西两庑名宦乡贤无不毕举仍仍登登噩噩采采平之文庙焕然改观资以捐而不费于公力以倩而不病于民师生具鼓钟之庆百姓致閟宫之歌商贾颂于市行旅往来之人叹息咨嗟咸称娄郡守为治之知所先也而郡守请记于予以镌诸石予尝督师平江观其东萦山一带翠峰朝耸如畵如屏正当圣庙之前且考其旧志天绘有亭筹邉有楼山川秀异为岭表襟喉如胡澹庵邹志完亦尝流寓斯土若毛经之剖决周渭之节操代不乏人今
　　圣天子崇儒重道既有四书日讲之颁又有博学宏辞之举求士必得轶汉唐宋元明诸君而上之将咸五登三以跻于古帝王之隆盛而娄君克知所重焕巍其郡之庠序诸生居息其中当必有名世之儒应时而出以副乎山川人文之秀如蒋吕诸公其人者虽然学非直此也将以明道而继圣也道莫大于五伦五伦莫首于忠孝尔诸生日讲明而实践之达则尊主而庇民为名公卿贤宰执穷则安贫而守道恂恂粥粥亦不失为圣人之徒倘徒事占毕以茍功名不能守身而徇世俗则岂惟非予与娄郡守修学之意其亦非尔诸生诵法圣贤之志也已得因所请而并以规之
　　重修桂林府儒学碑记　　　　　王如辰
　　皇帝御极之二十载既已扫除羣逆底定南服自东瓯百粤滇黔之境复合车书武功既文教斯啓时余奉
　　命督学粤西而大中丞中山郝公适巡抚是邦戢兵抚民之暇首议兴学以明伦广教为拨乱反正之第一义廼进藩臬郡县吏博士于庭谋即郡学之故而修之制増于旧而役不扰民盖自是全粤之郡县学闻风而创者修者接踵告成功矣按桂林府儒学在始安故郡之墟宋淳熈中知静江府张宣公栻始廓其制元岭南帅史公格重修明初又迁县学于郡庠西隙地为唐状元赵观文宅提学佥事姚公镆重建大成殿及堂斋
　　本朝康熈十一年巡抚都御史马公雄镇移建迤西实兼县学地基而一之会孙延龄叛以学宫为牧圉博士弟子逃死于山谷教用不彰民用不臧夫乱之起由人心生也人心之壊由学不明也学之为道其伦君臣父子夫妇昆弟朋友其教礼乐诗书易象春秋其目格物致知诚意正心修身凡以变习归性消其柔懦顽桀之气而纳于仁义中正之途歴观往古治教之綂理乱之源大率由此桂林去京师七千里而遥然自唐以来节帅司牧之所过化名人杰士之所挺生蒸蒸文物之盛几与古中国侔矣乃撤藩之役滇南一呼而延龄响应甚者一郡之地五年之间反者数起而土蛮豪獞阻兵攻刦者所在都有夫非教化之不明人心之不正以致此与大中丞郝公之训诸司曰吾欲使九郡之秀民皆入于庠序如文翁之化蜀常衮之变闽惟藩臬诸道大吏是倡是式吾欲使孔孟之道渐渍于椎髻卉裳之民复七先生之祠示莫敢废惟郡县诸长吏是率是修吾欲严课督之法如胡安定之在苏湖范文正之在南京将以桂为权舆惟督学使者其帅博士师生是训是朂我
　　清文徳诞敷重臣祗命其曷敢不承时则布政使顔公敏按察使黄公元骥右江叅议道简公上桂林知府徐鳯鸣儒学教授高熊征一心同力鸠工庀材不数月而缺者补圯者宅漫漶者鲜頺挠者耸以直人士之散者复聚书籍之购而蔵者日増以长然则有谓人之不乐于学而习之不可为性也岂笃论哉功已讫谨勒其始末于石以观徳教之成以无忘大中丞之志
　　永安州修学记　　　　　　　　王如辰余尝披览舆图歴考前志永之为州居深谷之中界浔梧之壤昔韩襄毅公平藤峡每于此经营盖以其地既逺教化鲜及五屯修荔之间獞狼错处地方小有烽警则往往煽之为乱如明季土镇窃踞永盖后服即迩者吴逆搆变此州之揭竿者尤多武竞方炽文教未敷学宫頺敝良非一日兹幸
　　本朝光复州守丁君亮工奉檄刺斯土覩宫庠鞠草惧儒效濶疎与其州学博人士勉力倡捐修废举坠木主之遗失者亟为设立明伦堂之乆圯者更为创建正殿两庑巍然焕然适署抚宪麻公有肃清文庙之行而永安之学早已报竣于是朔望之期招集阖州绅士乡老人民取宪颁乡约全书
　　上谕十六条讲解其处环桥门而聴者盖数千人余校士平乐而州守遣人丐记于余余思夫兴学育才督学事也敢谢不敏爰作记以告其州人士曰惟天生民若有恒性十室之邑忠信岂无弃而不教则邹鲁之民间有畸行勤而教之则吴越之俗实多俊民盖君臣父子之伦畴忍自外惟是教化不先容或铤而走险今尔州守重新圣庙修复明伦堂朔望讲约所以奉行常事者至矣尔诸子弟当知所以自励读圣贤之书必身圣贤之行毛经周渭岂异郡人学术既端风俗自上兴贤举能国有令典余虽未能躬歴其地见其轮焉奂焉者几何楹蔵焉修焉者几何士而喜其州之知有学也故稽其往事朂以今修而并以为学之大意告之云
　　栁城县学记　　　　　　　　　王如辰尝考舆图栁居岭峤之表山水清旷意必有竒才伟士钟其秀异者乗时间出乃详诸人物唯上林韦旻象州谢洪何寥寥也栁城古号龙城在郡之上游水有龙江之美山有文笔之秀而文献无闻焉岂山川徒擅其胜而不钟灵于人耶良由地处西偏庠序废弛人不知学故也况滇黔搆乱栁州再叛再服百姓囷仓尽于转输筋骨疲于道路尚一菽不饱其何能励于学耶
　　上十九年秋余膺简命督学粤西二十年春始克莅任时恐秋棘伊迩由栁而宾不数日而抵邕其于栁之各学未能遍歴备示所以立教之法为学之道以晓其人士且于时滇南正在用师黄明犹然梗命羽檄交驰军需孔亟龙城令骆君斯才乃能独以学宫修复为己任丐序于余以告士民不数月而赀具鸠工庀材又不数月而工竣殿庑庖湢巍巍焕焕当斯时则滇南业已荡平黄明业已授首多士宾兴纶涣叠至而骆君复遣使求记于余谓龙城自明迄今鲜有科目兹学宫既新而庠士叶生嘉猷即得隽诚非修学之功不及此余思夫学宫为育才之地士之得隽自必由兹但古人设学之意岂専在此夫学所以继往圣而开来学也本三达徳行五达道以驯致乎圣人功化之极由诚意正心以修其身而推于家国天下之逺为臣尽忠为子尽孝无非学也即无非学宫之所为教也若夫博科第成功名则固学者之余事耳余重嘉骆君之能兴学又喜叶子之得隽而邑人有所观感也因述其图志原其废兴而举国家立学之意与为学之大端以告之俾诸士有以自勉将见韦谢诸君子不得専美于前也是为记
　　重修梧州府儒学记　　　　　　王如辰尝稽图经梧襟三江连五岭为百粤总滙舟车之聚货物充积异时声教文物之盛殆与中国等然地界两粤明开督府以总制之自是用兵遂为必争之地乃者孙延龄之叛两围梧州十六年欣逢光复吴世琮复围之故其民膏锋镝困转输兵燹频仍昔时积货之区尽为瓦砾之地而况夫子庙在东南门外一望荒凉鞠为茂草谒朔望祠春秋有司皆瞻拜荆棘中盖有年矣十九年秋予膺
　　简命督学粤西始至即檄各属有司修葺破者补废者建梧郡守蔺君佳防首以兴复为己任鸠工庀材亲董理之自正殿櫺星门明伦堂啓圣宫两庑乡贤名宦祠敬一亭罔不轮焉奂焉翚飞鸟革而又缭以垣墙涂以丹雘盖比往日盛时之学宫尤改观矣复得进士黄裳吉为教授欣然捐资共襄厥事召弟子员讲习其中师师济济彬彬然可谓盛矣二十一年补行辛酉乡试梧郡得隽者五人佥谓非蔺守修学之功不及此予嵗试校士抵梧循故事释奠于先师诸生环集桥门丐予言记之予按梧学自宋元祐元至正间几为迁改明成化中都御史韩雍始建于斯面大江枕云岭浮出一砥万壑皆宗茍际升平无事郡有司不専急簿书而以教化为务俾多士藏焉修焉息焉游焉讲明圣贤之学措身仁义之途出可以致君泽民处亦可以淑身善俗如长孙氏用经学显于汉清惠公以亮节闻于明也如士彦威之保障吴廷弼之友恭皆梧产也若夫科第之盛代有其人亦不独五子之得隽而已今
　　天子仁圣往年有四书日讲之颁近又有博学宏辞之选留心文治崇礼乐以靖干戈尔梧当永享承平之福诸生茍念郡守修学之勤而尽心于为己之学勉为君子儒毋近小人事将必有显大名当世如长孙清恵其人者岂但区区科第而已哉诸生咸唯唯学博黄子遂以其言镌石而为记
