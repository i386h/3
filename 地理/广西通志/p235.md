<!-- { "loadSidebar": true } -->
　　陆经术灌阳人万厯乙夘举人性端严歴安仁临安令以吏才荐陞北城兵马司转户部主事刚直忤宦官调绵竹令值流冦犯川西架筑城垣百计堵御邑赖保全收活流民以万计叙授川西兵备佥事乞休归士民泣留为建祠【县志】
　　唐允中灌阳人登万厯己酉贤书父子继有仁德高隠允中亦醇谨有古君子风厯官广东提举黄州郡丞屡膺荐奬陞建昌知府乞归养亲父九十嵗卒允中哀毁过甚殁祀乡贤孙象益举
　　国朝康熙丙午解元人以为世德之报【县志】
　　常真杰恭城人万厯癸酉乡荐以清介治邓州先是邓有水患莅邓者率传舍视之真杰愀然曰奈何鱼鳖吾民也乃捐俸鸠工筑堤以御邓旧有矿税毎嵗入二千金民苦之力为奏免郡人醵免金为寿真杰正色曰若以乃公为垄断者乎既请免又利之是易注也郤之置书院延民间子弟读书其中常夜呼酒听书声至鸡鸣不倦一日闻子懋中举乡荐首即解印归家居四十年祀邓州名宦【平乐府志】
　　常夣龙字伸洲恭城人万厯甲午举于乡任保定通判主饷居庸闗有能声条陈漕运五欵悉中时宜剔厘驿税节省税羡嵗余二千三百金以助军需考绩保留加陞郡丞仍管前事卒于官合郡勒石建祠祀之【平乐府志】
　　吕大韶字明防临桂人文简曽孙弱冠应童子试俱第一中万厯丙午亚魁授四川叙州府推官丁父艰服阕补授江西瑞州推官治狱明允署县署府政声优异性骨鲠不合时宜挂冠归不入公庭不会宾客以诗酒自娱【县志】
　　徐可行字心如宣化人登万厯甲辰进士歴户部郎中时邕旧例粮入公帑者凡三项民若繁耗奏请编为一阖郡称便壬子主试河南拔乡荐八十人皆名流卒祀乡贤【旧志】
　　陈尧典字辟荒苍梧人早孤家贫力学登万厯癸夘乡书选于潜令治简静洁己爱民有循良风邑南浮溪宣歙孔道毎山水骤涨行旅艰阻尧典捐置渡田人常德之迁广州别驾署増城有惠政迁韶州江防丞浈江故多盗禁约严肃盗不敢犯三院交荐其才擢宗人经歴丁内艰服阕晋户部员外郎出理河西税务还京转郎中陞叙州知府叙故饶沃而事多阻挠尧典操持洁白人无从干以私秩满转长芦盐运使时军需孔亟尧典为清弊完逋卒以豪商中伤罢归【旧志】
　　伍世竒全州人万厯丁酉举人授龙门县先是邑苦税繁前官议欲入民粮以便征收世竒下车即集父老商之曰税虽不便有时而蠲一入实征恐成定额后不可减竟不编入民永赖之【州志】侯邦治临桂人嘉靖戊午举人万厯间任从化知县政尚寛平听讼必得其隠征赋例有加收悉为禁革摄理番禺剸烦治剧才能益裕值行弓田法乃亲履亩指计目量推新増以补旧失适足原额而止吏难逞奸民免加赋众甚德之以改调去民立祠祀之【广东名宦志】
　　邓承劵字铁臣全州人万厯戊午举人歴任长沙知府分巡湖南道居官刚介军吏畏威士民怀德归之日囊槖如洗接物蔼然人称长者【旧志】
　　陶宗孔字凝一全州人万厯间举人任岳州推官九年狷介严正始终如一常种蔬自给岳宿苦漕运武衞封兑为患至杀人宗孔论请正法楚人呼为青天立碑纪德増祀四贤祠【叅湖广名宦志】
　　文应麟字泰征兴安人万厯戊午领乡荐初任什邡县有清操时嵗大旱应麟步祷峩眉行烈焰中数日遂大雨民赖有秋陞陇州多旱田民不谙水利教以水车人甚便之士民感德为立祠以祀丁忧归教授食贫不以介意乡人推重年七十一卒祀乡贤【旧志】
　　曹国祺字介之全州人登万厯戊午乡荐孝子正儒之子崇祯间两令分宜加意抚字清风惠政终始如一祀袁州名宦【旧志】
　　葛彦富川人以明经除广东衞经歴有洁操管湖西商税秋毫不入私槖归之日行李萧然居乡尤恂恂年八十卒【旧志】
　　徐应坤怀集人万厯间选贡性廉直孝友官嘉定州判歴犍为令除积弊开盐井兴学校邑人德之立祠尸祝宦归窭甚守道徐大仪知其贤分俸以赠力辞不受其耿介如此【县志】
　　章极永福人任贵州黎平推官多善政民甚爱之后乞归甘贫乐道吟咏自适着有主静遗编【县志】章润永福人性警敏博洽羣书官十余年所至多善政于声利澹然其清约如寒士甘贫苦节为人叹服【县志】
　　戴之聘灌阳人笃学有文名万厯间嵗贡授广东普宁令有善政骨鲠不事逢迎改授益藩理问校尉有不检者辄以法绳之忤王意遂拂袖归杜门著述子明圣登万厯戊午乡荐歴官户部郎以清节着明征登天启贤书隠居不仕明圣子宸眷复登崇祯乡举【县志】
　　杨云才临桂举人万厯中任公安知县才敏识达规制方畧皆经久计民有讼者数言立决清丈田亩着为条编虽一丝一缕皆平价市以充赋置数十釡于庭民入城输赋即就釡炊食诣县如归尝谓公安百年后必为江圮议迁椒园次祝家冈因修孟公堤及中堤达于西村曰此可保数十年后迁县一如所度【湖广名宦志】
　　经学叅全州举人万厯间任黎城知县寛严并用豪猾敛迹编审丁粮絶去弊窦尤足为法【旧志】伍睿字用思号明宇全州人万厯间以进士知新防县兴学校恤民隠弭盗破奸人以事至一见即能记其姓名与所言事歴久不忘以故人不敢欺时山冦海倭充斥睿谓不筑外城何以保障乃集众计工程审形势均力役上之兵宪何子明凡建城九百余丈民不劳而事集籍其赢金睿无以应竟以此调去士民为之立祠于象山【广东名宦志】刘幼学宜山人万厯二十五年知清逺县刚果有为太监李鳯议于清逺开矿幼学面陈利害鳯为之沮鳯私人汪某督税清逺势张甚欲搆大姓数人幼学阴为解免邑人德之【广东名宦志】
　　徐可久字有功马平人万厯间知澂江府迁郡治筑砖城辟铜路开河道义仓社学久废俱以次修复陞云南屯田副使【云南名宦志】
　　张师益宜山人嘉靖乙夘举人万厯初知徐闻县事性醇雅推诚及物瘗枯骨辟南湖建魁亭文运以振尝创邑乗以备文献之考焉【广东名宦志】
　　蒋时极全州举人万厯间为云南广西府通判广西为三郡界夙号贼巢时极威名素着诸土司闻其至皆倾心往迎于百里外虽桀骜之酋亦望风欵见时极申号令明赏罚不烦兵甲夷民詟服【云南名宦志】
　　吴贡珍郁林恩贡任雷州府通判洁己爱民优礼士类轸恤耆老盗贼屏迹地方宁谧时与当路忤被论而归行李萧然【广东名宦志】
　　马中超全州举人万厯四十三年知钦州正己率物禁差役骚扰严保甲四境以宁贼酋黄庆忠剽掠为患中超以计抚又条请开复西门设墟场于河之对岸便民交易重修五湖亭政绩卓然【广东名宦志】
　　吴国藩灌阳举人万厯四十五年署广州学正端方正直一时士子皆宗之掌州篆廉明有断兴革深洽民情如新旧学迁明伦堂招致贼首黄月明等皆善政之大者寻陞西宁知县【广东名宦志】
　　王铨字衡甫博白人万厯乙酉举人任福建汀州别驾时沙阳梗化铨奉檄剿之军旅已戒念杀伤必多单骑诣贼垒谕以祸福尽降其众沙阳民德之摄福清罗源长乐古田诸邑篆清慎爱民有青菜三府白水二天之謡知云南剑川州如治汀郡时年六十八卒铨事父母尽孝谨平生未尝鲜衣甘食而周恤贫乏乡里赖之子道大克绍父业庚子领乡荐署汤隂教谕迁四川仪陇令议赈缓征察奸吏锄豪右仪邑大治以手创乞休归舟唯图书数卷而已结庐白沙号白沙隠士【县志】
　　李日英字天魁博白人少卓荦有大志以明经任云南大理府通判歴署昆明寻甸有政声缅酋乱督抚会题日英才可任即率师深入召缅酋谕以祸福皆释甲降神宗诏嘉之擢宾川知州豪右多梗化日英绳以法皆帖服督抚交章荐陞贵州平越同知苖叛单骑招降黔境安堵巡抚当入觐日英代行平越民卧辙请留觐既毕不乐仕宦解组归啸傲林泉族党贫乏计存周恤有范氏义田风【县志】
　　朱寛桂林人隆庆庚午举人为三水令抚臣廉其有治剧才万厯五年调西宁邑邑当始建草昧未辟寛鋭精擘画凡筑城凿池分田制里皆身所经歴且为政寛和抚招新附课农训士条理井然以疾卒于官宁民无不悲泣者【广东名宦志】
　　林致礼上思州人举孝廉万厯十四年任西宁令时城池草创百务未举致礼毅然以为己任是年水潦城圯一百九十余丈综理修复视前加固开西山罗旁夜防城镇安寨平治各处大路以便往来复凿山引水绕郭由西而东灌田数百余顷政绩皆堪不朽【订广东名宦志】
　　伍子瑗全州人天啓二年令清逺时刦盗蜂起子瑗亲歴八乡严保甲捕盗贼丽于法以抗直忤当道中考功法籍其家一无所有全之士夫敛金代赎子瑗泰然顺适尝曰不敢累家大人素丝葢父子皆清白吏也【广东名宦志】
　　李若楠天啓中任平越推官驻镇新添安贼乱守御有方贼不敢近陞毕节佥事卒于官【贵州名宦志】李映旸字升台平乐人天啓辛酉举于乡任大同府推官明敏清介凡沉狱久不决者剖判如神奉命巡边措置皆当当事才之以父艰归后补四川龙安推官陞兴化同知不就【平乐府志】
　　周岐山富川人以明经入仕除高邮州判言行不茍襟度豁如州刺史有疑狱询之剖决咸中人愿质成及致政屏迹杜门人皆贤之【旧志】
　　黄其英宜山举人两任衡山贵溪二县督抚有仁慈恺乐黎民式歌且舞之荐后陞兵部职方司主事居乡仁厚式俗【县志】
　　蒋维芬字兰甫全州人天啓辛酉举人初任河南南阳知县陞北直永平府推官俱以干才称先是南阳唐王欲图不轨维芬察之宻疏于朝怀宗怒收王禁锢高墙并下维芬于理后得白寻陞兵部武库司主事【旧志】
　　张茂梧字玉林临桂人孙绳次子以解元登天啓壬戌进士初任江南贵池知县调繁改长洲先后皆以治状称擢云南道御史上疏言事目无权贵举朝以为难查督边工以成绩着寻致仕终养着易经了义行于世【县志】
　　欧国儁字景修平乐人天啓乡荐官山东邹县教谕陞国子监助教歴户部主事刑部郎中明允清慎方正不阿忤阉珰解绶归【县志】
　　唐际明号宅揆全州人天啓甲子举人赋性纯孝初任云南楚雄知县监开银矿一日可获羡余数百金峻却之闻父讣谢事归服阕补善化知县时值湖南重镇云集兵戈抢攘际明抚字催科军民安堵部院察其廉能荐擢监军副使【州志】
　　朱毅字士逺临桂人资性敏异弱冠辄有文名领崇祯庚午乡荐授云南曲靖司理谳狱多所平反行部按录活重囚二十余人滇民怀之【县志】
　　赵三荐全州人崇祯庚午乡荐第一令瑞昌性严毅有才智洞悉民隠邑多盗察其老而反于良者署为约长使督盗盗悉就擒毙之于狱凡数百人无何陞肇庆同知未行而流贼丛起遂殉难【订江西名宦志】
　　张登衡字埜心桂林举人崇祯间以蜀令移知广济值流冦方横乃招聚士民屯于大江之洲登衡御胥吏素严乗乱思报憾集党防血立义营将为不轨诸士民亦择日防血帜其营曰保定以敌之两营方建人情危惧而登衡晏然自若适天旱斋戒步祷于坛前日再至诸奸莫测所为明日进香江北庙诸奸从登衡已授计保定营长闻鼓声伏众四起擒其魁数十人投之江余众已靖陞蕲州知州【湖广名宦志】
