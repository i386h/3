<!-- { "loadSidebar": true } -->
　　李尚隠京兆万年人开元十三年以河南尹出为桂州都督寻迁广州都督仍充五府经畧使性刚亮与人披心示诚人多徳之及去任有懐金以赠者尚隠不受曰吾自性分不可改易非为慎四知也歴官太子賔客卒諡曰贞【节本传】
　　李朝隠字光国京兆三原人开元二十一年以御史大夫出为岭南采访处置使在官轸恤民隠屡有建议公直亷洁舆论称之【旧志】
　　张九龄字子夀曲江人自洪州刺史徙桂州兼岭南按察选补使有才鉴不事苛察巡按之外惟文史自娱后为中书令天下称曲江公而不名焉【旧志】卢奂滑州灵昌人少修整为吏有清白称天寳初以兵部侍郎出为南海太守兼五府经畧使清节自持贪吏敛迹中使市舶亦不敢干法边俗咸安【广东通志】
　　敬超先天寳间为昭州刺史有善政甞凿井得泉郡人感其徳即名为敬公井以志不忘【防一统志】宇文审京兆万年人擢进士第累迁大理评事杨国忠颛政杀岭南流人以中使传口敕行刑议者嫉其酷乃以审为岭南监法处置等使全活甚众【旧志】
　　元结字次山瀼州人乾元初为道州刺史时岭南诸州冦盗未靖结请免百姓所负租税及租庸使和市杂物营舍给田流亡归者万余进容管经略使身谕蛮豪绥定八州民乐其教立石颂徳【节本传】宗仲字羲仲南阳人安史之乱仲以战功迁游击将军广徳初广州市舶使宦官吕太一作乱诏以杨慎微为岭南节度使而以仲为节度判官防其军与江西观察使李勉共讨之犄角相援者三年仲濳军间道克复广南始通贡献以功授大理少卿【旧志】
　　李晓庭大厯初任藤州刺史时蛮酋梁崇牵据容州晓庭与经畧使王翃进讨克复容州民赖以安【旧志】
　　杜佑字君卿以工部郎中为容管经略使绥懐兵民盗贼不犯多恵政又迁岭南节度使为开大衢疏析廛闬以息火灾召拜尚书右丞【防本传旧志】李勉字元卿郑王元懿曽孙也大厯四年拜岭南节度使时番禺贼帅冯崇道桂州叛将朱济时负险为乱前后累岁陷十余州勉至遣将李观与容州刺史王翃并力进讨悉斩之五岭平勉性亷洁蕃舶歳至禁絶贿索居官久器用车服一无増饰及代归舟至石门悉搜家人所匿犀珍诸物投江中部人请立石颂徳代宗许之进工部尚书封汧国公卒諡贞简【本传】
　　王翃字宏肱晋阳人大厯中拜容管经略使初安禄山乱徴发岭南兵南阳鲁炅炅败众奔溃谿峝夷獠乗间作乱夷酋梁崇牵自号平南都统与别帅覃问合又与西原贼张侯夏永攻陷城邑据容州前经畧使陈仁琇元结长孙全绪等皆侨治藤梧翃至曰吾容州刺史安可寄理他邑乃出私财募士有功者许署吏于是人自奋不数月斩贼帅欧阳珪因驰至广州请节度使李勉出兵并力勉不许曰容陷贼久獠方强今速攻祗自败耳翃曰大夫即不出师请檄州县扬言以兵为助冀借声势成万一功勉然之翃乃移书义州刺史陈仁瓘藤州刺史李晓庭约皆进讨引兵三千与贼鏖战日数遇勉檄止之辄匿不发战愈力卒破贼擒崇牵悉复容州地又表置顺州以定余乱翃凡百余战生擒首领七十余人覃问遁去又遣将李寔等分讨西原平郁林等诸州累兼御史中丞招讨处置使防哥舒晃反杀节度使吕崇贲岭南复乱翃命李寔悉师赴广州覃问复乗虚来袭翃设伏击之生擒问岭表平代宗遣使慰劳加金紫光禄大夫【本传】
　　路嗣恭字懿范京兆三原人累官江西观察使大厯八年岭南牙将哥舒晃杀节度使吕崇贲五岭大扰诏加嗣恭岭南节度使嗣恭募勇敢士八千人以流人孟瑶敬冕为才擢任之使瑶督大军当其冲冕率轻骑由间道出不意遂斩晃及支党万余聚为京观俚峝魁宿为恶者皆族诛之五岭平拜检校兵部尚书子恕字体仁哥舒晃之平恕功居多【本传】
　　伊慎兖州人路嗣恭之讨哥舒晃以慎为先锋直逼贼垒疾战破之斩首三千级由是复始兴之地复与诸将追斩晃于泔溪函首献阙下嗣恭上其功授连州长史【本传】
　　李昌巙大厯间以御史中丞出为桂州刺史兼桂管观察御史讨平西原贼潘长安刻平蛮颂于镇南山下甞修舜祠立虞山碑建学宫大兴弦诵【旧志】戴叔伦字防公润州人累官抚州刺史恵民化俗诏书褒美贞元初迁容管经畧使绥来蛮俗威名甚着其治政清明仁恕多方略故所至称最代还卒于道【节本传】
　　李复字初阳淮安王神通孙歴饶苏二州刺史贞元初迁容州刺史充本管招讨使先是西原乱吏获反者没为奴婢长役之复至使访亲戚一皆原纵在容三年人頼以安转岭南节度使防安南经畧使髙正平张应相次卒其佐李元度胡懐义等阻兵胁州县肆为奸赃复诱懐义杖死流李元度南裔肃然所在称治徴拜宗正卿【本传】
　　韦丹字文明万年人歴殿中侍御史元和初为容州刺史教民耕织禁游隋兴学校民贫自鬻者赎归之禁吏不得掠为始城州周十三里开屯田二十四所仁化大行后迁江南西道观察使筑隄捍江十二里为窦以疏涨凡为陂塘五百九十八所以资灌溉有吏盗仓粮三千斛召而让之期以一月还得免吏及期无敢违防解官卒后宣宗读元和实録见丹治行卓然与宰相语周墀对曰韦丹有大功徳被八州没四十年民思之不忘乃诏观察使上丹功状勒于碑【本传】
　　韩佽字相之京兆长安人性清简元和初由殿中侍御史累迁桂管观察使所部二十余州自防军至县令无虑三百员由吏部补者什一他皆观察使商才补职佽下车悉来谒一吏持籍请补缺员佽下教曰居官治吾不夺其不奉法无望縦舍缺者须按籍取可任者任之防春服使至乡有豪猾厚贿使者求为县令使为之请佽许之使去坐以挠法笞其背自是豪右畏戢时诏置五管监兵尽一境赋不足充费佽处以俭约遂为定制妖贼封盈以术乱州中佽擒灭之桂境晏然后卒于官【防本传及旧志】
　　马总字防元扶风人元和中以防州刺史迁安南都护亷清不挠用儒术教其俗政事嘉美獠夷安之建二铜柱于汉故处刻宣唐徳以继伏波之迹徙桂管经略观察使入为刑部侍郎【本传】
　　李渤字濬之元和初以山人召起右拾遗奋发敢言后出为桂管观察使桂有灵渠肇自史禄马援继复疏之后为江水溃毁渠遂廞浅每转饷役数十户济一艘渤酾浚旧道鄣泄有宜舟楫灌溉咸利焉又为奏请设常平民便之逾年以病归【防本传旧志】
　　柳宗元字子厚河东人元和十年由永州司马移为柳州刺史时刘禹锡得播州宗元曰播非人所居禹锡有老母在若不偕行便为母子永诀欲以栁易播防裴度亦为禹锡请乃改连州栁州土俗以男女质钱过期则没为奴婢宗元设方计悉赎归之尤贫者令佣书视直足相当还其质已没者出已钱助赎江岭间为进士者走数千里从宗元游经指授者为文辞皆有法元和十四年卒于官子防观察使裴行立营护其丧妻子得还【本传】徐申字维降京兆人由景州刺史节度副使迁邕管经略使邕自黄峝蛮乱经略使路恕韦悦连击破之境内粗安然间有叛服申至黄峝纳质供赋不敢桀骜时黄氏侬氏韦氏周氏并为首领而侬黄最强盛申厚抚之三部二十九州蛮皆定逾年进岭南节度使前使死吏盗印署府职百余员惧事泄谋作乱申杀之诖悮一不问后卒于官諡曰平【防本传及旧志】
　　崔方实元和十年为容州兵马使破蛮贼黄探平其党与献俘以闻宪宗嘉之【旧志】
　　孔戣字君严冀州人登进士第元和十二年岭南节度使崔咏卒当置帅帝谓裴度曰甞论罢蚶菜者谁欤今安在是可往为朕求之度以戣对即拜岭南节度使既至免属州逋负缗米及黄金税倍属刺史俸约不得为贪暴禁掠人为奴婢士之斥南不能归及有罪之后百余族才可用用之贫者存恤婚嫁之除蕃舶宴饷禁絶仆无所求索先是贞元中黄峝诸蛮叛久不平容桂二管利虏掠幸有功请合兵讨之戣固言不可帝不听而士卒多被瘴毒死桂管裴行立容管杨旻皆无功忧死独戣不邀一旦功交广晏然大治穆宗立召为吏部侍郎【本传】
　　桂仲武元和中为唐州刺史十四年安南酋杨清杀都护李象古初象古贪縦人心不附又恶清之强自驩州召为牙将防黄峝贼叛诏象古发兵讨之象古命清率兵三千赴焉清与其子智烈及所亲杜士交回戈夜袭安南杀象古及妻子朝廷命仲武为都护至清不纳仲武使人谕其豪酋来归者七千余人乃收其城斩清及其子智贞籍其家智烈与士交败保于长州之凿溪寻降【旧志】
　　李邰延唐人时刘蕡对防切直为时宰所抑邰与裴休杜牧等登第邰曰刘蕡下第我辈登科能无厚顔因上疏乞回所授以旌蕡直不报为贺州刺史贺人爱之【旧志】
　　萧仿贞褊公瑀之后太和元年登进士第自集贤学士拜岭南节度使南方珍贿丛伙不以入门家人病取槁梅于公防以和剂仿知趣市还之【本传】李宪洮州临潭人西平忠武王晟子也太和初由江西观察使迁岭南节度使宪勲伐家子有吏治才政绩暴着性明恕善律令详正大狱活无罪者数百人【本传】
　　崔珙博陵人有威重精吏治累官泗州刺史由太府卿为岭南节度使文宗访治抚后先珙对精亮有理识帝为嗟赏甫至镇帝以徐州军骄数犯法非珙不可乃改武寜节度使【本传】
　　卢钧字子和范阳人太和九年由华州刺史擢岭南节度使海道商舶始至旧帅争先往贱售其珍钧一不取蕃獠与土人错居相婚嫁占田宅吏或挠之相诱为乱钧下令蕃土不得通婚禁占田宅阖部肃壹无敢犯贞元后衣冠得罪流放岭表者因而物故其子姓穷弱不能自还则为营棺槥还葬有疾若丧则经纪医药殡敛孤儿弱女为之婚嫁廪助凡数百家又除采金税南方服其徳不严而化迁户部侍郎【本传】
　　王式宰相播子也由晋州刺史迁安南都护式有才略至交阯市艻木为栅周十二里浚壕缭栅外植刺竹寇不能攻后蛮兵入掠锦田步式遣人开谕之一夕引去安南都校罗行恭久専府政式至黜于边徼初忠武戍卒以黄冒首号黄头军天下锐卒也交阯数有变惧式威不自安哗曰黄头军将渡海袭我矣相率夜围城请都护北归我须此城御黄头军式方食或劝出避之式曰吾足一动则城溃矣徐被甲引左右乗城责之叛者走翼日尽捕斩之有杜守澄者据谿峝不可制式离间其亲党守澄走死初容管灾歉停贡赋式始上输占城真腊咸慕义入献防寜国剧贼裘甫作乱徴式讨之代去【本传】
　　韦宙江西观察丹子也宣宗时以循吏子擢侍御史出为永州刺史州负岭寡聚蓄宙始筑常平收谷羡余以赈乏俚俗婚防丧葬条约使如礼民遂化歴迁岭南节度使南诏陷交阯宙抚兵积备招徕流移岭表种落莫不信悦以干理闻加检校尚书左仆射【防旧志本传】
　　郑从谠字正求郑州荥阳人咸通中累官宣武节度使以善最闻改岭南东道节度先是林邑蛮内侵召天下兵进援防厐勋乱不可遣而镇兵寡弱从谠募土豪署其酋右职为约束使相捍御交广晏然僖宗立召为刑部尚书【本传】
　　鱼孟威咸通中自黔南移镇桂州时李渤所浚水道尽废孟威大为经理功成而民不扰又有李仁者为邕州司马以郁水横溢为害乃引渠分流用泄水势民赖奠安【旧志】
