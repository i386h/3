<!-- { "loadSidebar": true } -->
　　安南国即古交阯书云宅南交王制南方曰蛮雕题交阯有不火食者矣汉初为南越地武帝置交阯郡献帝建安中改交州晋宋齐梁隋并因之唐改安南都防府【安南之名始此】其地东距海西抵云南老挝宣慰司南抵占城北抵广西思明凭祥凡置十有二州山则佛迹勾漏江则龙门海潮而富良最大夷獠杂处性轻悍以富为雄役属贫弱其产多鱼盐珠玑瑇瑁田膏腴一歳再熟女工机杼垂发文身好席坐盘足见尊贵膝行三拜为礼唐以后颇袭中国冠带尚文学设选举其録科以六艺分校医卜方伎伶人之属皆典职焉唐亡莫能綂一梁贞明中土豪曲承美纳欵于末帝得授节度使时南汉擅命岭表伐承美执之并其地后为爱州刺史杨延艺所据牙将呉昌岌复夺之传其弟昌文昌文死诸将争立十二州大乱驩州刺史丁部领率兵靖乱交人德之立为交州帅号大胜王署其子琏为节度使宋太祖开寳初琏闻南汉平遣使奉表内附命充安南都防八年入贡方物诏封交阯郡王而交南遂弃为徼外矣琏死弟璿嗣尚幼以大校黎桓辅政桓刦迁璿于别第寻废之【丁氏传世共十一年】太平兴国初诏讨安南桓上表言臣本蛮酋寄命节旄璿有童心将坠堂构吏民属臣用安夷落拒而不受恐滋乱阶今已权总军府事请便晋秩得备外藩上寝其奏不报王师既下分水陆两军并进桓诈降诱战前军侯仁寳战败死之转运使许仲宣上其事遂班师已而桓畏复讨乃贡方物谢罪上以道远难征因而抚焉淳化中诏加桓检校太保宋使至桓郊迎勒马侧身问皇帝无恙受诏不拜张筵衣赭衣珠冠自歌行酒莫晓其辞酒酣跣足持竿标鱼毎中一鱼左右辄叫噪跃舞以示箕踞不臣也尝令人扛大蛇长数丈馈使馆又羁二虎以献宋使皆却不受还报天子具言航海入交夷动经歳月冒涉风涛多染疠疫且其地炎蒸虽当严冬犹挥汗如雨注云至道元年交人杀人挈其族属数十人亡命投如昔鎭鎭将纳之桓怒纵海贼冦钦州上遣李若拙赍诏以玉带赐桓桓词骜慢若拙稍以礼诎之乃称谢愿约勒所部毋扰边眞宗景德七年桓卒子龙钺嗣为弟龙廷所弑其从兄明防率众千人奔亷州乞讨上曰幸乱而伐丧不可令厚给资粮慰遣之四年龙廷入贡遂得袭封龙廷年二十六残暴国人不附大校李公蕴废龙廷自立【黎桓传世凡二十年】遣使奉贡上以蛮獠不足责遂用桓故事封公蕴交阯王公蕴卒子德政嗣德政卒子日尊嗣仁宗嘉祐四年日尊冦钦州五年冦邕州诏安抚使余靖讨之日尊上表待罪熈宁二年日尊表言占城国久阙贡臣当亲帅兵徃讨无何虏其王遂僭称大越皇帝追尊公蕴为太祖髙皇帝改元寳象又改神武日尊卒子干德嗣熈宁八年入冦陷钦亷二州诏招讨使郭逵讨之官兵八万疫死者什六仅得四州一县而还干德乞修贡职去帝号还所掠州县朝廷以其僻在海隅不复较也干德死子阳焕嗣阳焕死子天祚嗣孝宗淳熙元年进封天祚为安南国王自是安南始以名国天祚卒子龙□嗣龙□卒子昊旵嗣昊旵卒无子其女昭圣主国事寻避位于夫陈日照【李氏传八世共二百二十二年】理宗淳祐二年诏封日照为安南国王日照表请世袭传位其子光昺诏以日照为太王而光昺绍封元世祖平云南遣乌兰哈达取交阯先以二使者徃谕不返既而兵抵安南日照窜海岛得前所遣使者于狱中因屠其城兵留九日疫作乃班师日照奉表请如宋故事赐封爵又乞三年一贡皆许之至元中帝方征占城乃谕以六事一亲朝觐二遣子入侍三编徭役四助军旅五输粮饟六置达噜噶齐以綂之光昺言小国服顺天朝干戈戢而不用士卒归为民丁示无他图未敢征发至于地势濒海五谷鲜少常贡之外末由输挽又微臣禀气衰老常撄疾病藐尔诸孤不耐水土必使远赴天庭道路艰难徒暴白骨且天朝既已爱防褒矜宠之王爵而又使达噜噶齐监临之岂不贻笑于四国乎伏惟收回成命率厥旧典岂微臣之幸抑一国生灵之幸也于是六事俱不奉诏光昺卒子日烜不请命自立世祖召之称疾不朝遣其叔遗爱代觐世祖怒封遗爱为王以兵千人送之就国安南不纳遗爱惧亡去二十一年冬命鎭南王托欢平章阿尔哈雅征之日烜拒敌溃走僭号大越皇帝传位其子日燇自称太上皇托欢等兵入安南日烜空其国航海而遁盛夏霖潦暴涨仍议班师二十三年日烜弟益稷率其妻子官属来降又封益稷为安南王命托欢等率兵平定其国日烜及其子复走入海追袭不知所之乆之粮尽乃挟益稷还而日烜分兵三十余万出女儿关以遏归师托欢等侦知间道归国日烜遣使谢罪防卒子日燇奉表入贡诏谕入朝宥其前罪日燇不听朝议大举会世祖崩成宗即位日燇遣使上表慰国哀并献方物乃罢征至大泰定间其世子日防日爌遣使奉表来朝终元世率岁岁贡献不絶明太祖定鼎日煃奉表贡未及册封而卒诏封其子日熞为安南国王居顷之其伯叔明逼死日熞自立遣使奉表贡礼部主客曾鲁曰前王乃日熞今曰叔明何也诘使者得其实上闻却其贡不受七年叔明奉表谢罪请以日熞弟日煓嗣立而已居摄日煓卒弟日炜嗣二十一年叔明卒大校黎季犛幽其主日炜旋弑之而立叔明子日焜明年弑日焜而立其子颙未几弑颙而立其幼子□立七日又弑之乃大杀陈氏宗室【陈氏传十二世共一百七十年】季更姓名曰胡一元子苍更名自谓舜裔胡公后改国号曰虞改元元圣成祖永乐二年诈为日焜表上言无子陈氏嗣絶甥胡为众所推乞署国事许之俄而老挝宣慰司奏陈天平避国乱来奔召见具言季簒弑状上怜之赐居第日给食饮会安南使至上出天平示之使者识其故王孙也拜伏泣下上乃遣使赍敕责谕迎天平复国不则举兵加诛佯听请迎还乃命左右副都督黄中吕毅帅师送天平归国将至芹站道险伏发刦天平格杀之报闻上大怒四年七月命成国公朱能为征蛮将军新成侯张辅西平侯沐晟都督柳升等为副尚书黄福为防赞将兵分道并进朱能病卒以辅佩其印师至鸡陵闗会战大破之又自江口造舟以进败贼于嘉林江连克东都西都贼焚宫室仓库而遁辅兵所过秋毫无犯传檄辑抚于是三江宣洮等州县皆望风降师次富良江贼以海舟横截江中立栅抗拒辅乘栅未备躬督将士力战贼不能支前军柳升以舟师遮击贼大败乘胜长驱得船数百艘复引兵出海口生擒黎季父子及伪柱国胡杜等黎氏支属俘获无余安南悉平先是辅等受命时令求立陈氏后至是官吏耆老数千人诣军门言陈氏子孙黎贼杀戮已尽愿复古郡县辅具疏闻上从其请乃置交阯三司以吕毅黄中掌都指挥使黄福兼布政按察司事置交州北江谅江三江太原宣化建平新安建昌奉化清化鎭蛮谅山新平义安顺化新华等十七府綂四十七州一百五十四县卫十所十三又于交广分界立温卫及隘留二守御所军广西民属交阯以相制驭六年春班师上以秦汉以来之土宇陷于外夷者四百四十六年一旦复入版图布告天下羣臣奉表称贺辅等班师各进级赏赉有差是年安南残党简定纠众作乱伪称日南王朝命沐晟从云南征之战于生厥河败绩廷议谓非辅不可七年命辅会兵徃勦时简定僭称上皇更立陈季扩谓为陈氏之后辅躬督战舰进兵慈廉等州大破之生擒贼首简定而陈季扩率众乞降明年辅班师未几季扩复啸聚诏授辅前印徃讨贼闻辅至垒石塞海口集钜木立砦以抗辅督兵起石通舟攻拔贼堡搜山得伏贼尽斩之贼遁匿海岛辅率舟师冲洋径抵其穴贼大骇曰天兵飞来也悉溃走更驱巨象数十为前敌我军望之皆却辅乃上马以鞭麾将士有后者斩引弓射落一象奴再发中象鼻诸将贾勇而前飞镞如雨象叫噪退奔乘胜逐北贼自相蹂践死者不可胜数于是季扩及妻子皆就擒时十一年冬也十三年命辅以征蛮大将军鎭交阯十五年徴还以丰城侯李彬代辅中官马骐监之骐贪黩诛求吏民不胜其毒反者四起十六年交阯清化府俄乐县土巡检黎利叛自称平定大王彬帅师讨之不克叅政冯贵侯保分路捕皆没于贼仁宗即位命荣昌伯陈智代彬而遣中官山寿徃谕黎利赦其罪以为清化知府不从都司方政与利战败指挥伍云死焉智等进兵至茶笼复败绩知府岑彭死之宣宗宣德元年智免官更以成山侯王通讨交阯尚书陈洽为防谋通不听洽处置师至宁桥伏发战败洽亦死通奏黎利猖獗是时张辅以病予告乃遣沐晟柳升复徃讨贼保定伯梁铭右都督崔聚副之以尚书李庆郎中史安陈镛防赞军务晟将水军升将陆军分路并进诏黄福仍掌布按二司事二年黎利攻陷昌江城知府刘子辅守将李任中官冯智等俱死之贼闻王师且至列栅拒守升督兵连破数砦直抵鎭夷闗颇轻敌有骄色李庆曰夫诸蛮之性轻合而易散合则可攻散则难于迹捕吾大兵压境而贼栅甫集固且立拔独闗右诸山纡郁幽险吾虞其有伏也升曰不然夫猫之击鼠也不穷其伏而乘其出吾从大将军辅征蛮披荆棘栉沐风雨者数矣觇贼情势百变而莫知端倪及其既溃穷追更无噍类此击防之谓也今贼巢新破未有所依乘胜摧靡间不容发何惧为乃自将前军独与百余骑先驰令军中曰诘旦来防庆退语安镛等曰吾见其徃而不返也越宿庆发病死是夕升至倒马坡迷失道渡桥桥折皆堕泥淖中贼兵四起升身中数十创遂死黎明后队进援不知升处皆乱已而闻升已殁副军崔聚急引兵西抵昌江贼驱大象而前直奔聚军军溃聚被擒不屈亦死安镛皆自杀是时沐晟师次水尾造舟分哨而进江流涨阻不得渡梁铭亦病卒于是陆军二万四千人尽没西平禄钦等州及四峒皆陷于安南先是黎利遗书与王通请和诈言求立陈氏后罢兵通以其书达升升不启封遣使驰奏行在鸿胪寺进黎利书上发视之称故安南国王嫡孙臣陈暠昧死上言陈氏安南勳戚受命封藩自宋以来修贡不懈十有余世矣遭被乱贼夷为俘虏天朝伐罪吊民怜其无主代之置吏伏自臣窜身老挝葢二十年丘墓所依时系心腑故国耆老恋臣殷切乞循太宗皇帝继絶之明诏使陈氏灭而复续以谧邉境先臣之灵中国要荒实图赖之上以示羣臣少保张辅曰太宗经畧数年得此土一旦弃之无名徒以示弱且此表出黎利之谲当益发兵诛此贼耳宰相杨士竒曰求立陈氏后者太宗初心也求之不得乃郡县其地故叛乱相防今陈氏既有后因其请立以息吾众何谓无名汉弃珠崖前史荣之安在示弱乎上曰士奇言是皇祖言朕亦闻之乃谕罢兵召沐晟黄福及所遣官吏将士皆还三年王通山寿等至京下廷鞫与马骐俱论死籍其家赦交阯令具陈氏嫡属以闻利遣使上表言陈暠病死陈氏絶国人推利守国以俟朝命朝廷始觉其诈然不欲兴师诏切责之明年利奉表谢罪贡方物乃赦利权署国事八年利死子麟嗣英宗正綂元年遣使入贺诏封麟安南国王七年麟死子濬嗣天顺三年濬为庶兄琮所弑国人诛之而立濬弟灏灏死子晖嗣晖死子敬嗣敬死弟谊嗣谊为母戚阮种所弑国人复诛之而立灏庶子晭晭暗懦羣下专政多残暴社堂烧香官程嵩诡名陈暠作乱弑晭自立晭有臣曰莫登庸者少业渔尝梦入龙宫服衮冕以膂力征为禁林卫士晭之死也登庸耻之乃诈降暠而与大臣阮宏裕等谋攻暠暠败走更立黎氏庶孽黎譓譓甫十岁政柄一归登庸乆之登庸伪加九锡称鎭国公嘉靖元年自称安兴王谋废譓不果譓惧出奔清华依其母戚郑氏防卒登庸更立譓弟懬五年奉表请封懬为安南王未防逼懬禅位遂簒之防弑懬【黎利传十世一百一十年】遂僭号大越皇帝改元明德分所部为十三路各置布按二司以拟中国九年登庸禅位其子方瀛伪称太上皇十五年黎氏旧臣郑惟僚泛海至京奏登庸僭逆事言黎譓尚有子曰黎宁当立请兴师讨贼上命两广督臣潘旦覈其实旦言黎莫二氏皆簒逆之贼欲假天朝名号以为之主只宜静以观其变可也时上方鋭意用兵乃召旦还以侍郎蔡经代之十六年冬命咸宁侯仇鸾兵部尚书毛伯温调兵便宜勦抚十七年蔡经奏曰安南之役宜六道并进以一年计用兵三十万器甲七十三万金饷倍之今讨贼以继絶为名而黎氏之裔真伪莫别岂惟彼国人心涣不可收即劳逸之形似亦宜审处矣亷州知府张岳亦言安南情形可以计降未可遽以兵力取也疏入皆不报经问岳曰空言罢兵无以塞明诏奈何岳曰必令登庸纳地贬号匍伏诣阙听上处分经曰如此能令登庸听乎岳曰是可传檄而致也于是经以兵事属岳仇鸾毛伯温既至岳持前议而叅政翁万达诸所策皆如岳言伯温善之十九年秋方瀛死登庸乃立其孙福海遣使自列伯温等乃驰檄谕登庸父子宜束身来投待以不死若复执迷终为大戮且文皇之烈在其愼处之更谕其国人有能擒斩登庸父子自上公以下赏格有差九月仇鸾伯温帅师抵南宁将入闗登庸大惧请以十一月诣鎭南闗降万达等乃于闗内筑昭德台置黄幄开幕府登庸率其从子文明及臣耆士庶候闗外乃开闗登庸褫衣跣足系组持降书北向跪岳为解组受其书乃顿首谢姑令戴罪还恭听处置而遣指挥王良辅送文明赴京奏曰安南自汉晋虽称内附然夷俗瘴乡终不宜中国大率数岁一乱又必数岁而后定昔张辅以十余年劳费创置郡县叛者相继卒归于夷此明验也防酌前世利害莫若外而不内如以登庸负罪未宜受爵其孙福海似可原宥别与以都统总管如汉唐故事所谓以夷治夷者也至黎宁虽称黎氏裔或又以为阮涂子或以为郑氏诈俱难慿信念修贡已乆若遗裔尚存查勘得实仍令于漆马江居住量给土田不致失所惟圣明裁察登庸亦上表谢罪从之乃降安南国为安南都綂使司以莫登庸为安南国都统使改所置十三路俱为宣慰司饬守臣勘访黎氏后乃授黎宁以清华府使承宗祀制下登庸已死授其孙福海如敕命二十年班师各陞赏有差二十五年福海卒子宏瀷嗣穆宗隆庆中宏瀷卒子茂洽嗣初黎宁之授清华也虽居一隅而党类实繁宁死其臣郑检立其子黎宠宠死无子更立其宗人黎维邦维邦死子维潭袭神宗万厯二十年维潭与其臣郑松谋攻杀莫茂洽复徙居安南【莫氏传国五世共六十四年】茂洽之子曰敬恭出奔高平遣使告急督臣陈大科上言蛮夷易姓如奕棋然不当以彼之叛服为顺逆而当以彼之叛我服我为顺逆黎维潭将恢复是图而莫茂洽者固职方之贡臣也安得不请于朝然肆戮窃谓黎氏擅兴之罪不可不问莫氏孑遗之绪不可不存傥维潭泥首乞命如登庸故事然后姑示优容而抚茂洽之裔割以一州比诸漆马江不翦其祀如是处置似乎差宜惟陛下裁之上集廷议皆如大科言未防维潭叩闗系组请降诏以维潭为安南都綂使而授莫敬恭为高平令维潭死子维新嗣维新死子维祺嗣柄由郑氏不入贡者十数年
