<!-- { "loadSidebar": true } -->
　　平南县城明洪武初知县齐逊始筑土城辟通济一门景泰间防燬天顺间主簿阎鼐请发公帑始筑砖城周三百一十二丈高一丈四尺辟南北二门立鼓楼串楼月城濬濠治七年巡抚委推官戴纲知县谭珪因旧筑立罗城墙八尺濶四尺计五百丈盖以土茅今罗城頽圮砖城仍旧计垜口三百零六城楼二南曰通济北曰拱辰北门常塞南面大江为池城北池深八尺濶二丈
　　贵县城唐元和间刺史谢鹏始筑宋绍熙间摄郡事谭景先修之元至正间城池頽圯峝贼出掠十三年摄州事吏目侯文卿捐资修筑设窝铺二十四间为五门东西北门各一南门二面江为池明万厯癸夘知县谷大德捐修增高三尺
　　国朝康熙五十九年大水城坏自东门至西门頽塌无算知县林兆惠捐修三十余丈北门因明末兵燹闭塞未启现今城高一丈五尺濶八尺周围五百九十丈垜口一千二百二十五东西北三面无池
　　武宣县城明洪武三年始筑土城三十年又展拓之成化间易砌以砖现今城高一丈八尺濶一丈周二百九十三丈垜口七百五十八东西南北四门池深二丈濶一丈五尺
　　南宁府【宣化县附郭】
　　府城宋皇祐间建筑州守刘初梦神告以依蛇形乃可成翌日见一大乌蛇如龙状盘绕于地遂依其形筑之周一千五十步高一丈九尺辟五门有楼曰东门曰迎恩曰镇江曰仓西曰安塞明万厯三十年知府薛藩增开南门并前共城楼六座崇祯九年知府吴绍志增高三尺
　　国朝雍正二年知府慕国琠知县赵成章七年知府黑天池知县黄其炳各捐修现今城高三丈一尺厚二丈五尺周一千五丈向有门七其烟花门久已闭塞今存六门曰东门曰南门曰仓西曰北门曰安塞曰水闸垜口一千零九十六池深一丈五尺城垣滨江土薄经岁即多頽塌处九年方议修安塞门东为水涨所激倾圯左江道阎纯玺知府张汉以筑城必先固岸用原恩城土州吏目施敏政规画兴修完固
　　横州旧土城元至正丙戌州判倪思敬始筑砖城明洪武二十二年指挥徐复扩大之周围方十里一千二百一十歩高二丈濶一丈二尺串楼二百一十间南距大江东西北有濠深八尺濶一丈二尺长九百九十五丈城门六东涵春西肃清南镇夷北清逺东北迎宣西南月江俱有楼窝铺三十一间景泰二年分巡道萧銮指挥邓敳增建登髙岭敌楼一座嘉靖三十一年府判韩绍易串楼砌砖垜三十八年西城圯知州高士楠修复四十一年知州陈垣指挥王嘉言详请尽撤串楼增髙雉堞计垜口三千零六十五
　　国朝康熈五十九年大水淹城崩塌数十处六十一年知州刘斌捐修重建东门南门迎宣门城楼七月大水城复圯知州刘斌吏目沈嘉徴重修葺今肃清门塞
　　上思州旧土城在溪南明治十八年州同知曾昺经始知州罗环襄其工徙置溪北正德十二年知州黎磐迁学入城增拓数十丈嘉靖二十三年知州周璞拓东南陬百丈增置四门甃以砖三十三年知州詹世龙修议改砖城未竟署知州罗汝泾三十五年知州李时芳相继修建周围五百三十八丈高一丈三尺为敌楼五横直各一丈二尺四面濠环俱广一丈深七尺西北二楼日久頽圯墙垣亦多倒塌
　　国朝康熙三年知州朱士毅修复九年知州梅朗中重修二十三年知州戴梦熊申劝各堡士民循旧制广袤用砖石修筑焕然一新改四门额东曰迎恩南曰薰风西曰万成北曰文象
　　新宁州旧土城明隆庆六年巡道霍与瑕委知州邓林材建筑辟四门有楼东宾旸南和薰西含辉北拱辰万厯五年知州赵宗凤用砖包砌高一丈五尺濶一丈六尺周围七百六十七丈垜高五尺垜口一千四百一十八设警铺一十七间十三年知州张思中四角建烟楼四座以备瞭望又每城门左右各建兵房二十间以居守御兵丁
　　国朝雍正四年西半城倒塌二百余丈知州徐德秩捐赀修建环城有濠
　　隆安县明嘉靖七年都御史王守仁题准始置县筑城未竟十四年分巡道邬阅委府判林凤鸣知县杨君池继筑甃以砖石高一丈四尺濶八尺周围二百九十丈垜口五百四十七建四门有楼东曰隆兴西曰望仙南曰观泉北曰潮江今南门闭塞
　　国朝康熙九年知县查继甲修葺西门外有池塘二口深六尺濶三丈八尺
　　永淳县城明正统十四年知县萧棋始筑土城成化八年知县曾鼐包砌以砖开濠环之嘉靖三年知县潘文明修筑周围四百二十丈高一丈五尺濶八尺门四有楼东朝阳西永宁南迎恩北拱辰三面环江惟西一门向陆旧有濠以当来脉处濬不甚深后东南二门城楼圮
　　国朝康熙五十七年知县凌森美重修雍正七年知县朱肇基周围补修今北门闭塞惟开东西南三门
　　【附】忠州土州旧立土垣髙八尺周四百丈今多頽塌无池
　　果化土州旧筑土垣无池
　　归德土州旧有土垣无池
　　迁隆峒旧有土垣无池　案土司例不设城并秪土垣设门以司启闭稽出入
　　太平府【崇善县附郭】
　　府城明洪武五年知府赵鉴委千户程良督屯军筑高二丈一尺广一丈二尺周六百二十四丈城门五东曰长春南曰镇安西南曰安远西曰镇边北曰拱辰各建楼于上永乐六年七月江水泛涨淹塌城垣四百余丈千户王宣府通判王俊文督令军民及行各州县助修易之以石正德十四年知府邓炳以门多难于防守塞安远门隆庆五年水泛复圯知府林廷显补葺万厯三年知府蔡迎恩通行修砌其各流土与千户所俱有应修定界扁南楼曰南薰明末冦乱倾圯大半
　　国朝顺治十六年知府迟焞推官唐敬一及知府马正午相继修复康熈七年四月洪潦泛涨倾圯四十四丈知府高不矜捐俸倡流土各属修复南楼一座知县连起文捐修东楼一座知县张京鍷捐修小西门楼一座日久倾圯五十八年知府王倡率流土各属修复
　　左州城明正德十五年知州李钦承迁州治于古榄村即今州治筑土城高一丈六尺周六百七十四丈立四门门皆用木架楼于上嘉靖中知州周墨修筑城垣崇祯十一年知州李之清以不便防守捐建瓮门四座设敌楼于上
　　国朝顺治六年交阯高平莫酋攻城敌楼尽燬后乃弃城南一带改筑土墙于内以便居守康熙四年知州王敬祖仍照旧基修复完固
　　养利州旧土城明治十四年知州罗爵建万厯十一年知州叶朝荣始作石城十七年知州厐一夔以城内空旷改建北楼减旧十之三周三百七十九丈高一丈三尺垜口六百四十东西南北并小西门水闸门共六门敌楼五座城内有泉即石岩泉遇春夏涌流泛溢通江
　　国朝顺治五年遭兵燹頽塌大半十八年知州傅天宠修复康熙七年四月江水暴涨与城中泉水交泛城垣庙宇官舍民房崩塌殆尽知州王干德捐修二十四年知州章泰重修时值霖随修随坏迄无成功三十年知州汪溶日修建完固
　　永康州旧土城明万厯三十年建崇祯十一年知州李乔春以地连土蛮丑不时窃发易甃以砖城周三百余丈高一丈五尺东西南北四门敌楼四座
　　国朝康熙四十三年知州徐树庸重修
　　宁明州新改流官旧筑土垣周一百三十丈开东西南北四门大半倾圯雍正十一年议另建【附】明江城即思明旧土府城明成化间土官黄道建筑土城周八百九十四丈高九尺厚六尺城门六东曰东旭南曰镇南西曰柔远曰拱极西南曰怀安北曰承恩城外濠隍环植以竹
　　太平土州旧建土垣周四百二十二丈高一丈东西南北四门
　　安平土州旧立土垣周七十五丈有竒髙一丈无池
　　万承土州旧建土垣周八十丈三尺高七尺无池茗盈土州旧筑土垣周八十五丈高一丈二尺无池
　　全茗土州旧筑土垣无池
　　龙英土州旧建土垣周六十五丈高八尺无池结安土州旧有土垣无池
　　佶伦土州旧立土垣无池
　　镇远土州旧建土垣无池
　　都结土州旧筑土垣无池
　　思陵土州旧筑土垣周二百一十八丈高五尺东西南北四门
　　江州土州旧筑土城后更甃以石周八百六十四丈高七尺为门五东南北各一门西二门
　　下石西土州旧建土垣周二百一十八丈高五尺东西南北四门
　　上下冻土州旧止官署周以土垣无池
　　凭祥土州旧有土垣无池
　　恩城土州旧筑土垣无池
　　思州土州雍正十一年改治伯江哨土官先以事革城未建
　　罗白土县旧筑土垣无池
　　罗阳土县旧建土垣无池
　　下龙司今为流官通判治旧筑土垣周八百五十丈高一丈二尺西北各一门东南各二门东西南距河北倚山无池
　　上龙土司与民杂居并无城垣
　　镇安府
　　镇安府土城建自宋时高一丈五尺濶三尺马道五尺周围二百二十四丈有东南西三门门有楼北面以山为城无门城外两水夹流即以为池归顺州旧州治在今州治南十里明治年间筑建周围一里开四门无雉堞濠堑天启七年被莫夷攻破日久頽塌移计甲作州治筑土为墙仅围衙署非同城制今改设流官现估兴建
　　奉议州旧有土垣东面沿江被水冲塌康熙九年州判刁玉于南西北三面依旧址筑垣髙五尺长三百五十丈其东面竪立木栅四面有门楼皆茅盖
　　【附】向武土州旧有土城宋皇祐间建筑在州甲明万厯四十五年被土田州侵刼残破始迁州治于乃甲复筑土城周围一百五十丈高七尺无雉堞濠堑正北开一门有楼用茅盖之
　　都康土州旧有土垣在把部村宋干兴间遭龙英向武侵踞州境始迁于隆满村以避刼掳垒砌乱石为城高八尺周围二百一十三丈有东西南三门门旧皆有楼今圯无濠堑有小溪曲流于南北两门
　　上映土州土城宋皇祐间土知州许公顺筑明崇祯十二年土知州许桂芳修
　　国朝康熙六十年土知州许文运重修高一丈一尺濶五尺周围二百二十二丈五尺开南门一门垜口无池深五尺濶七尺
　　小镇安旧治在音峝明治间被莫夷攻占遂移治于麽窰甲以土为垣
　　下雷土州城宋皇祐中建旧系石砌内外二城内城周一百七丈外城周一百一十三丈髙七尺内外南北各二门东门一东北一西则依山为障池无
　　湖润寨原无城池
　　栁州府【马平县附郭】
　　府城宋元祐间知栁州毕君卿始建筑土城明洪武二年指挥苏铨等拓之易以砖东西三里南北二里高二丈周围七百四十八丈铺三十五间为门五曰东门西门镇南门靖南门北门城外水环如带又有外罗城起西环北至南首尾皆际江长五百九十丈高一丈四尺明末圯
　　国朝康熙五年守道戴玑知府刘永清知县阎兴邦修内城岁久倒塌雍正三年总督孔毓珣捐俸委官监督修筑
　　雒容县旧土城在洛清乡明景泰间为贼攻陷成化间佥事何汉宗改砌以石上覆串楼嘉靖二年巡按御史汪渊重修万厯三年迁今地砌以砖
　　国朝康熙五十三年知县王符震雍正六年知县马朴俱重修现今周围二百九十四丈五尺高一丈二尺垜口五百九十七向有东西南北四门后东北二门塞雍正五年知县马朴以东为生气所来开东门其北门仍塞
　　罗城县城明成化十七年府同知刘頖知县艾俊始砌石城在凤凰山之阳高一丈二尺濶四尺余周围三百六十丈正德七年知县黄裳建东西南三门并各建楼东览辉西永安南迎薰因地多石未凿池嘉靖三十六年推官周宾兴知县徐铿重修明季兵燹倾頽
