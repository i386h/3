<!-- { "loadSidebar": true } -->
　　蔡防字时仲吴县人成化间知南宁府南宁华夷杂揉易养难教防治郡三年俗成如中邦宣化县民竞渡误死被逮入故杀律连七人防得情尽释之田州土知府岑浦骄悖不法与其族争袭弄兵相攻防自至其地以理晓谕皆感服释仇久之疏乞致仕治癸丑卒【旧志】
　　范镛字彦声丰城人成化间官按察副使浔梧郁林等处冦虐奉督师韩雍檄亲抵贼巢谕诸酋长以逆顺望风畏服有流贼猝至镛督官兵捕杀之巡至博罗陆川岑溪等县筑城卫民借以无警改分巡桂平道未几浔郁贼起总督朱英檄镛往讨贼闻镛再至惊惶请罪事平迁按察使【江西通志】向珍字子席湖广大冶人成化初知郁林州兴学校劝农桑浚濠堑筑栏垣禁贪暴民赖以安【旧志】叶淇字本清淮安人成化初为广西按察司佥事时南丹土官侵掠州邑淇抚定栁城洛容以遏流贼蓄水通粟以济饥民贼据南宁奉敕督捕擒其首恶攻茘浦率兵之贼遂平【旧志】
　　龙韬曲江人成化间知容县阅险设备严督戍捕游剽以息邑自洪永间屡经兵变民病额输多鬻妻孥填沟壑者韬甚哀之率里老赴阙奏请下镇臣韩雍勘议檄栁州府同知金廷玺梧州府推官郑义履亩覈实得停征粮米五千六百七十余石比旧额蠲五之三自是民以不困征敛多复故业【旧志】
　　许潜诏安人成化中令平乐孳孳拊循时峝猺窃发征调烦苦潜躬诣诸峝谕以恩信峝猺为之敛戢民获息肩时有讼田数年不决馈金求直者潜怃然曰以某之门而犹有贿是行不信于民也闭阁自责者累日其人惶惧伏罪在任三年卒于官囊无留赀郡太守为经纪其丧【旧志】
　　刘信四川南溪人歴官广西参政有亷名獠人叛信讨之亲冒矢石死于阵【四川通志】
　　吴中字时中乐平人成化间知梧州时韩襄毅初开府军需旁午处之裕然百废俱兴民不见扰【旧志】吴伯璋福建闽县人成化庚寅任全州训导勤于教人见士之质美而可进者汲汲造就惟恐其不能成也性甘淡薄一毫非分不以干人一时藩臬皆礼重之修桂林府志及全州志取舍谨严秩满陞浙江乐清教谕【旧志】
　　孔镛字韶文长洲人知广东连山县叶盛征广西以镛从所至招徕贼多降附诸将妄杀者镛辄力争多所全活成化元年用盛等荐试知髙州五年擢按察副使分巡髙雷遭丧服除改广西猺獞闻镛名相率安业十四年兵部上其绥辑功赉银币寻进按察使茘浦贼来冦总督朱英以兵属镛击平之进食二品禄歴陞巡抚贵州镛居官亷仕三十余年皆在边陲触瘴成疾乞骸骨不许治二年召为工部右侍郎道卒【节明史藁】
　　刘琯海阳人成化八年任横州学正持身端谨训诲有方督士入号舍每日授书讲解不怠至夜锁舍暗察其惰者而警之时州守何尧中修学亲至视工诸生曰盍迎之琯曰修学有司职也讲学吾职也各尽其职何迎焉坐讲不辍诸生贽礼不茍受歳久则赍至广州市铜锡祭器置于学在任八年归【府志】
　　何尧中四川铜梁人成化八年补横州知州亷平简易新学校修坛壝赈荒恤孤抑强扶善奏革云表巡司民甚便之【州志】
　　贺元忠字泽民吴县人成化壬辰进士按广西剔奸振滞黜污崇良风纪大肃【旧志】
　　刘沧巴陵人成化间知苍梧县时兵荒流徙抚循安集俾各得所至今颂之【旧志】
　　桂山字本宁成都人成化中歴陞广西参政分守左江时大藤峡猺獞冦南宁亟山一日驰至选土兵据要害以御之烽火相望冦惧遁去民赖安堵蛮畏其威不敢肆【四川通志】
　　罗明字元亮崇仁人出按广西以才力著称陞按察佥事奉敕専理军务时蛮獠冦宾州总戎畏缩不进明率所募民兵格战俘馘甚众未几贼首韦谏诚恃大藤峡险复倡乱明生获之防闻赐敇奬谕秩满陞本司副使未拜命卒【旧志】
　　谢绶字维章乐安人成化十一年官广西参议适茘浦猺獞丛起绶乗机率师围于桂山岩同事欲屠之赖绶以全活者万计请设永安州事闻奬赏【旧志】
　　朱英字时杰桂阳人成化十二年命总督两广两广自韩雍大征以来将帅喜邀功利俘掠英至镇以宁静招抚猺獞效顺者定为编户给复三年于是马平阳朔苍梧诸县蛮悉闻风来归而茘浦贼李公主有众数万久负固亦遣子纳款为置永安州处之俾其子孙世吏目自是归附日众英淳厚然持法无所假与市舶中官韦春不协遂摭奏英専权玩贼按无验十六年交阯攻老挝议者恐其内冦诏问英处置之宜对言彼不过争瓯脱耳谕之当自悔惧帝从其言果上表谢浔梧髙亷贼起偕总兵陈政等分道击之俘斩甚众十九年桂林平乐蛮叛复分兵讨平之寻召入掌都察院事英在镇清约威望不及雍而惠泽过之积军储四十余万不以闻或问之答曰此边臣常分何足言卒赠太子太保諡恭简【参旧志】
　　章律字鸣鳯常熟人成化间以广西左参政迁右布政茘浦獞贼窃发律受命监督率泗城兵由象武路扼陈村口当贼要冲号令明肃士众帖然遂擒渠魁而悉散其脇从者防闻赐敕奬励进秩正二品【旧志】
　　杨冠广东钦州人成化间知平乐府惠爱宜民以亷能称尤加意学校建明贤书院创东西学舍比年文教大行捐赀造祭器供祀事既去士民立祠祀之【府志】
　　夏玮湖广人成化十三年知恭城县迁县治筑城垣百度具举爱民节用有古循吏风去后民思【县志】欧磐滁州人袭世职指挥使成化中总督朱英荐充广西右参将分守栁州庆远与左参将马义讨融县八砦猺克之师旋余贼复出掠磐募死士夜入贼巢斩渠魁胡公返二十三年郁林陆川贼黄公定胡公明等猖獗磐偕按察使陶鲁等分五道攻破之治八年府江永安诸獞乱磐自象州修仁直捣六峝所向摧破复偕诸军连破寨百八十斩首六千有竒十五年命佩征蛮将军印镇守湖广磐为将亷能得士久镇南邦蛮人畏服十八年请老寻卒祭如制【旧志】
　　吴孟俅广东定安人成化中知宾州州有八寨蛮屡为冦乱孟俅单骑入寨抚谕皆罗拜愿受约束许入城贸易禁带刀剑弓箭由是蛮人信服州以无事【旧志】
　　尹浦成化中为平乐府同知平乐皆巉山深箐猺凭险出没剽掠浦乃间行岩谷得其形势纵火悉焚林薄猺失借溃散乃尽筑城堡据守要害自是平乐遂为安土【府志】
　　熊景字开甫南昌人官广西按察司佥事所辖道犴狴一空时浔梧诸猺居山峝动辄啸集静则跧伏景约兵不得移壁隂遣间衣商人服负盐抵猺所居为潜窜贸易者猺来诇虚实则曰方治攻具常用破大藤峡者将大兴师猺惧白酋酋即日降不旬日降猺及獞獠数十姓寻以母老乞归【旧志】罗珦字用诚临安卫人成化二十年出守桂林值西延阳峝诸蛮时出掠为兴全害珦檄州县简练民兵并召灵川六峝丁以备一日谍报蛮五百余将谋渡湘珦至灵川将诸民兵防所召獞丁驰往破之贼欲归巢有两道珦密遣土人唐全绐以从山径便蛮信为然珦引兵潜山口蛮争逸去遂自后蹑杀几尽蛮有别屯空王寺者乗胜与战破之又追至角山复大破之诸蛮敛迹自是无敢窥兴全者【旧志】
　　王坦平原人成化二十一年以给谏谪北流主簿时县犹全设官坦以邑小员冗为民蠧疏裁丞簿猺贼出没民辄流亡设防防御练民兵巡守冦盗屏息【旧志】
　　胡髙江西安福人成化间知象州恤民爱士建州治修学校时贼渠法庆梗乱单骑谕以祸福慴服就抚不敢动境赖以安【旧志】
　　马铉字孔任永新人成化间歴迁仪制司郎中上章纠斥汪直李孜省辈忤旨逮狱大学士刘珝申救还职未几迁广西参议适古田贼势告急铉矢志勘乱不避险阻初与贼遇斩获过半穷追遇伏死之提学副使周孟中亲为求尸七日乃得身无完肤事闻敇赐祭葬録一子入国学诏桂林府建忠臣庙岁时致祭【江西通志】
　　屠滽鄞县人治元年总督两广猺獞为冦斩获奏防赐银缎栁州诸戎军旧番调不习风土岁多死亡滽为区处分守多所全活【旧志】
　　周孟中字时可庐陵人治元年提学广西岭表缝掖稀少孟中振兴有道士愈知学所歴郡县凡吏治之臧否闾阎之利病夷情之向背山川之险易兵粮之虚实靡不究知有问即答问者惊服广西旧志皆所裁定著述尤多云【旧志】
　　黄琏江西广昌人治初知贺县在任九年有惠政成梁除道及建江东津亭废坠咸整后为保勘皇亲事坐谪民至今思之【旧志】
　　秦纮字世缨单县人治三年以右都御史总制两广军务奏言中官武将总镇两广者率纵私人扰商贾髙居私家擅理公事贼杀不辜交通土官为奸利而天下镇守官皆得擅执军职受民讼非制请严禁絶总镇府故有赏功所岁储金钱数万费出无经宜从减省广湖南韶多盗当设义学编保甲教诲而要束之俾絶盗源帝悉从其请思恩知府岑钦攻逐田州知府岑溥与泗城知府岑应分据其地纮入田州逐走钦还溥于府留官军戍之乱遂定十四年户部尚书兼都御史总制三边十七年致仕卒赠少保諡襄毅【节明史藁】
　　梁鱼顺徳人治间知平乐县先是猺贼屡梗军旅数兴阡陌半为蒿莱而赋无少减鱼奏蠲乐山津平二里浮粮五百余石民甚徳之【节广东通志】闵珪字朝瑛乌程人天顺进士授御史以风力闻成化中出广西按察孝宗嗣位擢右副都御史总督两广军务与总兵官毛锐讨古田獞珪进兵连破七寨他贼悉就抚迁左都御史及刘瑾用事屡疏乞休加少保卒赠太保諡庄懿【节明史藁】
　　余玉【旧志作金】内江人治间知平乐府草冦为乱玉増凿后山为二堑筑土垣立排栅为外卫城下辟为路令军士周旋巡警贼闻风不敢近诸乡落有窃发者设竒捕截渐次皆平民赖安堵【旧志】
　　姜洪字希范广徳人官御史孝宗即位陈时政八事多指斥近幸贬夏县知县复迁桂林知府猺獞侵扰古田请兵讨平之擢云南参政七年巡抚山西天啓初追諡庄介【旧志】
　　区昌广东顺徳人治六年令懐集慈祥亷谨纂邑乗修城池更文庙建明伦堂废坠毕举吏畏其明民怀其徳治行称第一【旧志】
　　唐珣字廷贵华亭人治七年累官右都御史总督两广府江盗起督副将欧磐等讨之斩首六千级赐敇嘉劳焉【节明史藁】
　　舒清字木直徳兴人治八年为广西布政使亷平仁恕事有不可必极力拯防朝廷遣中使取古琴玩物清抗疏止之民得不扰苍梧吴廷举自负气节于人少所推逊防灾异疏陈时政独荐清谓其遗爱在民近子产外和内刚近胡宿清不求人知近胡质急流勇退近钱若水其为名流所推重如此【旧志】
　　彭甫字原岳莆田人治八年官提学尚志节端表仪正已率物时称为笃实君子【旧志】
　　邓廷瓉字宗器巴陵人治八年总督两广军务时田州知州岑溥子猇弑溥其土目黄骥李蛮杀猇以溥次子猛奔思恩廷瓒檄思恩知府岑濬归猛濬不从以兵征之乃归猛又讨平郁林云罏大桂诸蛮廷瓉寛中有度所设施动中机宜结诸蛮务以恩信不轻用兵于吏治总大纲而简贤汰冗弗少徇也十三年复召掌南院未行卒諡襄敏【参广东通志】
　　程廷珙字献之浮梁人治间官参政进布政使时蛮冦甚猖獗渠魁黄鉴成等廷珙擒殆尽又东兰吞并往谕祸福随解土官争长以法定之毋敢议谢以金二瓮却不受所着有广西省志八卷【江西通志】
