<!-- { "loadSidebar": true } -->
　　鼍鼔在殿陛之下先击三百六十数以警戒后又击三通以节其进其击法首以两椎连双击□者二而鼓一击又两再作如前凡三作但末作鼓两击以别之三次共四击此起鼓之例此后不必击鼓但以椎于鼓上先后二击者三三次共六击此为第一通又先后三击者三为第二通三次共九击又急五击者三而末加二击以结之此为第三通三次带末二击共十七击通前共三十六击以当一岁之运初起乐生卷班第一通毕俱升堂第二通毕俱入室第三通毕俱就位谓之着往所以慎其始也全乐奏终其击法又如前初起卷班第一通毕离位第二通毕致事第三通毕拜辞而散此全乐之收宫谓之饬归所以谨其退也大鼓大钟在大成门之左右初行祭礼则击鼓祭事俱毕则击钟鼓三百六十击钟一百八响凡迎神送神俱鼓钟齐鸣
　　麾麾生执麾升龙向外降龙向内作乐举麾则升龙现髙唱如迎神乐奏咸和之曲迎神二字一读欲勃如而起末稍加腔韵咸和之曲四字分排欲匀尾声悠长但要舂容和雅不可急促暴戻毎起一曲即举麾依歌章唱一声凡八曲奏终听栎敔毕偃麾则降龙现髙唱乐止欲飃然而去
　　柷毎奏一曲之始听举麾唱毕两手举止先撞底一声次击左旁一声次击右旁一声共三声以举乐堂上堂下之乐俱綂命于柷焉
　　敔毎奏一曲之终听悬鼓响毕即击手举籈先击其首者三次逆栎鉏铻者共六响以止乐堂上堂下之乐皆制命于敔焉
　　镈钟宫悬左右各三架毎奏一曲之始听击柷毕即击一声以开众音毎架主一曲先左之中次右之中次左之北次右之北次左之南次右之南又次左之中又次右之中全乐八曲八响乃一曲之始条理也
　　特磬宫悬南北各三架毎奏一曲之终即击一声以收众音毎架主一曲先南之中次北之中次南之左次北之左次南之右次北之右又次南之中又次北之中全乐八曲八响乃一曲之终条理也悬鼓宫悬四隅各一架毎奏一曲之终听特磬响毕即击悬鼓先干响巽应次坤响艮应凡四声盖一曲之收宫也
　　编钟宫悬四面各一架毎奏一句之始即击一声以开众音自东而南而西而北轮更击搏毎曲八句八响乃一句之始条理也
　　编磬宫悬四面各一架毎奏一句之终即击一声以收众音自西而南而东而北轮更敲戞毎曲八句八响乃一句之终条理也
　　楹鼓足鼓鞉鼓堂上左右共四架毎奏一曲之终听编磬响毕先击楹鼓一响足鼓应之鞉鼓尾之凡三响三应三尾揺鞉法持柄左转两耳击三点盖一句之收宫也
　　登歌钟堂左一架毎奏一字之始听歌声既发即击一声以开众音毎句四字四响乃一字之始条理也
　　登歌磬堂右一架毎奏一字之终即击一声以收众音毎句四字四响乃一字之终条理也凡钟磬在悬以乐生所向之方下层自右数第一合字第三四字第五一字第六上字第八尺字上层自左数第二上字第四凡字第五六字第七五字以按律吕列谱于后
　　搏拊田鼓搏在门内田在门外共四架毎奏一字之终听歌声响毕即拍搏拊一声速敲田鼓应之拍搏拊法初字以左手再字以右手三字又以左手四字则两手齐拍田鼓敲法初字以右手杖再字以左杖三字又以右杖四字则二杖齐敲盖一字之收宫也
　　歌乃一乐之主凡八音皆以和歌古之雅颂其法不传今止一字一韵审其为喉舌唇齿以定其音律凡字俱有声有音声即字也音则其落韵也字有不能合音律者而以落韵合之如大成乐所用合四上尺工六等字合字属宫出于喉而落于喉内四字属商出齿而落于舌之上根上字属徴出于舌上而落于上腭之近外尺字属徴出于舌头而落于上腭之近内工字属羽出于唇而落于上腭之鼻孔六字属少宫出于喉而落于喉外总之歌在口中以律吕之九宫往来轮转如琴之如箫之孔如钟磬之在悬自合至六声渐髙而清自六至合声渐低而浊得此九宫之声音凡歌入口皆协律吕矣列谱于后
　　琴八音以丝为君丝以琴为君而琴以中徽为君中徽者第七徽也其位黄钟中声寄焉若求其中则寓于之慢慢适中其声自出是乃声之元天地之中声万世作乐之大根本也朱子曰律厯家最重元声元声一定向下都定元声一差向下都差求之之法取竹之窍生厚薄均者祖蔡氏截竹探讨之法以为黄钟之管以定中声遂法此声制而为箫先吹合字即黄钟也谨察其声以右手勾第一弦而以左手中指揣摩七徽上下之间如过乎太则声溢出于徽外或在八九之间必却轸以慢之过于太慢则声又为不及或腾在五六之上必进轸以紧之务求紧慢适中使中声正对七徽而后已中声既定然后如寻常和弦法用得道仙翁以调之弦既和平则十二律各得其位矣旧大成乐谱俱按弹皆以七徽为主其第一弦为黄钟律左手中指按七徽右手中指勾一弦则合字应第二为太簇律左手食指按七徽右手中指勾二则四字应第三弦为姑洗兼中吕律用左手大指按七徽半右手食指抹三弦则一字应用右手大指按七徽左手食指挑三弦则上字应第四为林钟律用左手名指按七徽右手中指勾四则尺字应第五弦为南吕律用左手大指按七徽右手食指挑五则工字应第六弦为应钟兼清黄律用左手大指按七徽半右手食指挑六弦则凡字应用左手食指按七徽右手食指抹六弦则六字应第七为清太律用左手名指按七徽右手中指剔七弦则五字应此谱之按弹者也张鹗曰按徽则声短而杀不比于琴莫若散弹则声洪而长方与众音相合明朝释奠仪注载琴瑟谱俱散弹用一至六弦曰合四上尺工六然去一则留七去七则留一旋相为宫俱可用散勾一为合字勾二弦为四字勾三弦为上字挑四为尺字挑五弦为工字挑六为六字此谱之散弹者也又冯应京曰古弹琴与瑟同安马柱支弦对徽乃以右手鼓于临岳之下则逹越之声见矣若以左手按弦附木则其声暗陂短促如鸡啄木畧无音韵盖弦附木之法可用于杂调而不用于雅乐杂调或按或散一浮一沉乃能相济而成调若雅乐惟取合律吕案附木则韵短止用散声则声涣或散或按则杂乱不齐惟以柱马对徽鼓之则地天交泰而中声出焉宜乎其达越也自雅乐亡而琴马之制亦废宜细审中声律吕既定亦照鼓瑟之法两弦并奏一散一按散者其正弦也而按者其助弦也如散勾一为合字则按九徽挑三以助之散勾二弦为四字则按九徽挑四以助之散勾三为上字则按十徽挑五以助之散勾四为尺字则按十徽勾二弦以助之散挑五为工字则按十徽勾三弦以助之散挑六弦为六字则按十徽勾四弦以助之二三四五弦叠为正助惟一弦六属宫在君位不敢以之作助此谱之散按兼弹者也其声达越与瑟相和歌声不能掩之
　　瑟二十五弦各设一柱第十三弦居中为内外清中之界谓之君弦居所不动其余柱为游移不定前其柱则清后其柱则浊上下以笙和其音外十二弦具十二中律内十二具十二清律或一手搯作或两手合作俱可一手搯作则止用外一至十二内一至四若两手合作则内外二十四俱用外第一为黄钟律用右手食指勾则合字应内第一弦为清黄律用左手食指勾则六字应外第二弦第三为太簇律用右手中指食指撮则四字应内第二弦第三为清太律用左手中指食指撮则五字应外第四弦第五弦为姑洗律用右手中指食指撮则一字应内弦左手同法外第六弦为中吕律用右手食指勾则上字应内弦左手同法外第七弦第八为林钟律用右手中指食指撮则尺字应内弦左手同法外第九第十弦为南吕律用右手中指食指撮则工字应内弦左手同法外第十一弦第十二弦为应钟律用右手中指食指撮则几字应内弦左手同法内外二十四弦不可参差先后欲清中相应疾徐如一其两兼弹者盖取阴阳相配也自中吕而上以律配吕自中吕而下以吕配律琴之两弦兼弹者盖取老少相配也一二三弦用少配老四五六用老配少若欲稍作指法少配老或可吟而下注老配少或可揉而上绰总欲琴瑟协和则他音不能掩
　　笙凡吹竹音按其孔则无声放其孔则有声惟笙匏属放其孔则无声按其孔则有声故谓之鼓笙鼓者动也按其孔则气从山口出以鼓动其簧而声发矣笙后面居中一最长管位第十四乃黄钟中声谱以合字应其第十二管乃黄钟清声谱以六字应凡吹合字必吹六字亦取清中相和以左手食指及中指按其孔余孔皆开如吹十二管六字又兼按十三管小六吹之第四管第八管第十一管为太簇律用右手食指及左手大指食指按其孔则四字应第一管第三管第十管为姑洗律用右手食指大指左手大指按其孔则一字应第二管第十三管为中吕律用左右手大指按其孔则上字应第十二管第十五管为林钟律用左手食指中指按其孔则尺字应第三管第七管第十一管为南吕律用左手大指右手大指食指按其孔则工字应第五管第六管第十管为应钟律用右手大指左手大指食指按其孔则凡字应又第一管为勾凡第九管为助凡清一第十六管为亚一十七管为背凡审其调之清浊皆可取为助音而雅乐不用也第四管第八管第十一管为清太律用右手大指左手大指食指按其孔则五字应欲知各管之配合当看后篇点笙歌诀其内外孔字音歌诀曰一三十管一字真二管十三上字闻四八十一为四字十二十四六合音三七十一应五字十二十五尺字轮又全簧孔字音歌诀曰五六凡勾九清一亚一背凡十六七又加十三为上字徐徐用字呼与吸此总括管孔以清中数声兼言之若大成乐止用合四上尺上六六字当依后列图管取应用字目按孔单吹勿以兼音乱雅埙吹时先以两手名指屈蟠埙底作环抱状而两手大中食五指竝闭五窍两大指按后二孔两食指按前上二孔右中按前下一孔平气俯唇轻而吹之则为黄钟律谱以合字应畧俯唇微仰而吹则为太簇律谱以四字应微仰更加气则为姑洗律谱以一字应仰极重吹则为中吕律谱以上字应放前上右一孔则为林钟律谱以尺字应凡放尺字余孔俱闭放前下一孔则为南吕律以工字应凡放工字止闭凡六五字放前上左一孔则为应钟律谱以凡字应若放凡字止闭五六字放后左一孔则为清黄律谱以六字应凡放六字止闭五字放后右一孔则为清太律以五字应凡放五字诸孔尽开此器极难取音急不鸣缓不洪仰口蹙唇徐嘘有力方得正声
　　篪如吹笛法用左手名指挽其绳横而左偏其吹口在右头管面上较他孔稍大左尾上有穿绳二小眼为黄钟律又为清太律六孔俱闭调气轻吹则合字应重吹则五字应当尾有一底孔为太簇律以四字应凡吹四字只开此孔余皆闭左头第一孔为姑洗律以一字应凡吹一字此孔与底孔俱开余俱闭第二孔为中吕律以上字应凡吹上字此孔与下一孔底一孔俱开余俱闭第三孔为林钟律以尺字应凡吹尺字此孔与下二孔底一孔俱开余俱闭第四孔为南吕律以工字应凡吹工字此孔与下三孔底一孔俱开余俱闭后一孔为应钟律轻吹则凡字应又为清黄律重吹则六字应凡吹凡六字止开此孔余俱闭八器之中惟篪筒大而内濶吹之甚难止宜防气轻取与埙相和以合众乐旧谱呼底孔开为阳尾闭为隂尾谱多不同当以此为法
