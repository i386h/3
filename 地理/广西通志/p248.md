<!-- { "loadSidebar": true } -->
　　曾原一字子实宁都人博学工诗与赵希囿辈同游诸山镌记年月结江湖吟社所着有选诗衍义苍山诗集【旧志】
　　罗大经庐陵人初为容州掾后为范旂叟幕客防僚属小酌曰今日之集非特不谈风月亦且不论文章只説政疵民病众皆唯唯惟大经从容曰若谈夫子孟轲之文章以浇光风霁月之胸次则施之有政当有本末先后而民病庶乎有瘳矣旂叟甚善其言【旧志】
　　钟震字春伯长沙人与顔頥仲范应龄游诸山震尝刻父将之登峩眉亭两词【旧志】
　　张忠恕字行父宰相浚之孙以祖任入府幕时韩胄权势熏灼尝夺民间已许嫁女夫家以告忠恕白尹归其父母尹不能难调广西转运司主管文字后歴秘书知贑州落职绍定三年复原官进秩一等致仕【节本传】
　　李孟传字文授光子也歴官大府丞韩胄愿见之孟传谢曰行年六十去意已决不敢闻也由是出知江州迁广西提点刑狱后以朝散大夫直显谟阁致仕常诫子孙曰安身莫若无竞修己莫若自保守道则福兆求禄则辱来有槃溪诗宏词类藁左氏説续史杂志等书【节本传】
　　胡梦昱字季昭吉水人大理评事星陨之变言今日祸机有五时辈推其謇谔济王祸出仓卒议夺王爵梦昱愤甚援晋太子申生汉戾太子及秦王廷美事为证又遗书史弥逺反覆责备弥逺大怒御史李知孝迎合风防劾梦昱党逆削籍羁管象州过桂林桂林帅钱宏祖欲害之未及施而宏祖暴亡后梦昱以疾卒于象象人每过其处輙指曰忠直之居【旧志】
　　杨允恭字谦仲长沙人为道州教授时胡颖移湖南允恭上谒颖以其夜坐歴验无语允恭允恭对曰以为无则无矣从而察之则是又疑其有也颖甚善其言允恭在桂尝从李曾伯游龙隐【旧志】刘昉字方明潮州人先侍父允在桂宦邸昉时尚防不及游诸山最后从蜀还潮治舟伏波山下乃自题伏波山志其事【旧志】
　　呉亿字大年蕲春人漓江之水月洞及龙隐皆有篆自称为谿园居士【临桂县志】
　　李如圭字寳之吉水人与临江刘正之豫章黄铢宴集龙隐正之字公权【旧志】
　　毛迈任永宁同知江山人始祖渐为直龙图学士三世祖刺贺州因方腊之乱遂家于贺父镗为朝奉大夫歴世至宋亡不仕元归隐江东【旧志】元
　　杨舜民字子春蜀人登元进士第任清湘县丞至正间避兵寓静江尝作新城碑记【旧志】
　　文陞庐陵人父璧信国公天祥弟也信国被难寄璧诗以陞为嗣仁宗时征孝行授集贤直学士后为海北道亷访副使卒于官徙郁林子孙遂家焉子富字益谦至顺间以荐举官兴文署丞【防州志】刘三吾字如孙茶陵人乡贡进士任永平教谕至正甲午避兵静江平章额尔吉纳擢主本路学政陞提举一时从游者甚众【旧志】
　　刘恢字志道常宁人元末避地静江为宣成书院山长有学行竟以老终【旧志】
　　张志道醴陵人任遂溪县簿元末寓静江尝以春秋授学者【临桂县志】
　　王伟字士徽长沙人寓静江德行纯谨工五言长律【旧志】
　　明
　　陈南賔字安堂长沙茶陵人任全州路学正先是獠贼焚刦延烧学宫南賔亟请石总管建文庙仿苏湖白鹿洞学规训饬士类元末弃官寄家于全士仍师事之洪武二年应聘出官国子助教兼翰林检讨侍经筵尝于华葢殿讲洪范九畴帝喜书其名于殿柱蜀王之国授左长史以行寻以老乞归赐俸优给所着有安堂先生文集子孙世为全人【州志】
　　胡纯字希一平阳人元翰林供奉洪武初谪居桂林都督韩观尝造其宅纯不一报谒观后屡至一日语次戏谓之曰先生于观似无情者纯敛容谢曰将军屈威重过存罪放必有以知纯窃恃伸知己乃尔不然将重得罪观叹息而去【临桂县志】
　　严德明呉人洪武中为左佥都御史以疾求归发广西南丹充军后得代归时御史李立坐堂上跪陈云老子也曾在都察院勾当来李问云何勾当云老子在洪武时曾都察院掌印今堂上版榜所称严德明者即是也李大惊急扶起之延之后堂请问旧事欢洽竟日而罢【旧志】
　　丁显字彦伟建宁人洪武乙丑进士殿试第一人以言事谪戍驯象卫积十有五年一时名流咸与为莫逆交【旧志】
　　周禹文广东香山人洪武乙丑进士丞龙岩公勤亷防授龙岩令召为御史坐事谪戍驯象卫【旧志】谭翼字南宿江西大庾人洪武乙丑进士初授龙溪丞应诏言事语侵宗藩谪戍南宁十五载讲学论文邕俗为之骤变建文二年起知龙溪令进兵部车驾司郎与同年练子宁黄子澄相友善靖难师至义不屈与妻邹氏子仕谨同赴井死【旧志】罗时周易大年俱江西名軰一时同谪驯象卫积十五六年与丁周数公讨论性理商确古今凡遇风云雨露鸟兽虫鱼草木一寓之于诗更唱迭和以发其胸中磊落之气后皆以废置死士林憾之【旧志】
　　向琁进贤人洪武十八年进士歴官应天府尹建文时坐累谪广西靖难后复其官嫺文学屡经穷阨介节不渝【旧志】
　　薛岩阌乡人为大理寺卿坐累谪戍广西永乐初安南国王为黎季防所杀其孙陈天平自老挝来归季防子苍表请王还国立之上命总兵官黄中以兵五千送之还中以岩徃至芹站伏发刦天平岩死之【旧志】
　　马京武功人洪武中以进士授编修歴通政大理建文中左迁四川按察佥事永乐九年召为刑部侍郎皇太子守北京兼辅导髙煦毁之戍广西既至犹坐前事下狱【旧志】
　　解缙字大绅吉水人洪武戊辰进士上封事论时政剀切万言改御史永乐初为翰林学士直文渊阁时上方用兵交阯缙力言交阯古羁縻国通正朔时賔贡而已得其地不足郡县上遂疏缙出为广西防议尚书李至刚诬缙怨望改交阯过藤州爱藤山水寓水月岩盘桓旬月藤人士多就学焉后为髙煦所防被逮死狱中【旧志】
　　俞得儒浙江人永乐中以御史直言出知賔州居任十余年士民懐之【旧志】
　　铁福安建文时兵部尚书铁铉子也靖难兵起铉屡挫其锋及成祖登极犹拥残兵驻河南成祖缚至骂不絶口杀之碎其体父母俱安置云南子福安戍河池州【旧志】
　　饶彞字士中临川人工诗画永乐间寓居平乐胸次澹然人莫窥其际既归昭人慕之各以遗墨为重【县志】
　　林嵩邠州人国子生任监察御史成祖渡江言事忤防谪戍广西交阯叛以嵩徃征之事平授交州府同知歴防政致仕【旧志】
　　刘敬字子钦江西吉水人永乐甲申进士以刑部主事坐累谪戍广西南丹困厄无几微陨获意人称其贤学士曾棨荐之起为新淦学训【防旧志】张仲文四川嘉定州人永乐间进士因诖误安置昭州为民子滔迁居恭城时称善人后裔【旧志】卢深江西人任户科给事中宣德初左迁横州判察利弊修学去后民思慕之【旧志】
　　林长懋【一作茂】莆田人正统初以左春坊中允降知郁林州清介自持以德化民【梧州府志】
　　杨瑄字廷献丰城人为御史论曹吉祥石亨二凶上怒下诏狱谪戍铁岭道遇赦还或谓公宜诣二凶谢瑄不可复谪南丹卫二凶诛召还歴官浙江按察使【旧志】
　　张鹏字腾霄涞水人为御史与杨瑄后先劾石亨等同下诏狱戍南丹亨败召还歴广西巡抚官至兵部尚书【临桂县志】
　　倪敬无锡人正统戊辰进士为御史景泰六年以时多灾异偕同官上疏论朝政帝不悦寻考察御史罢黜者一十六人敬与焉谪宜山典史【旧志】范升辽东人正统中父广以世职为宁逺卫指挥佥事进指挥使景泰元年防犯宣府充总兵官偕都御史罗通督兵巡哨事定还副石亨提督营军马亨所行不法其部曲多贪纵广数以为言亨衔之未几亨恃夺门功诬广党附于谦论死升戍广西成化初廷臣讼其寃诏升仍袭世职【旧志】黄让字用逊芜湖人景泰中为御史天变条陈十事多触时忌谪尉营山既迁中府都事时门逹用事横甚让尝因事笞其所遣人逹怒令侦者摭其所役听事人受赇复谴戍广西防赦乃还【旧志】姚璧桐庐人吏部尚书防子也由进士歴官至兵部郎中项忠劾汪直璧与其谋直搆忠词连璧遂下狱谪广西思明同知逾年谢病归【太平府志】
　　杨守随字维贞鄞县人成化中按江西亷知李孜省居乡不法收治之孜省遁入京因縁中贵益用事谮于上谪守南宁守随不以郡僻逺抗节自奋罢里甲供馈督课诸生惩男女之不以礼婚者郡俗为之一变孝宗即位召为应天府尹勘中官蒋琮罪琮嗾其党郭镛劾之复责迁广西右防政八年陞南京右佥都御史进工部尚书为刘瑾所逐瑾诛复官从子茂元正德初为广西防政督理粮储时刘瑾遣御史孙廸以盘查为名因而取赂茂元不与瑾遂矫防夺职瑾既诛茂元乃起歴官刑部侍郎【防旧志】
　　胡琛镇江人成化八年以御史谪知郁林兴革利弊为士民思【州志】
　　杨荣永州人成化间以御史谪知天河县爱民造士人咸思之【旧志】
　　方佑桐城人成化中官御史以刚直忤中贵出守桂林时省防都有中官镇守佑涖任不改其素风节凝然甫一年告归【临桂县志】
　　沈政字以正常州人以少卿左迁郡佐寓居桂林善书画风格超逸桂人寳之【旧志】
　　王麟字廷瑞兰州卫人成化间父以讼系狱遘疾危麟祷于天以身代寻疾愈戍广西麟代父行逾二年中瘴疠卒戍所人称瘴江孤孝【旧志】
　　彭程字万里鄱阳人治初为御史巡视京城时降人多为盗事发则逃匿戚阉家程毎先为备有发輙得人多恨之防以谏皇坛祭噐事上意欲置之死其子尚三上章乞代父死不听刑部尚书彭韶英国公张懋等申救王恕又特疏救卒戍广西子尚随父戍所中广西乡试明年上念程母老放还【旧志】
　　孟洋字望之信阳人正德间以御史坐言梁靳相国谪桂林教授洋喜吟讽其诗清逸峭厉时顾璘从开封谪全州与洋相唱和【旧志】
　　谭仕演字四我南海人侨寓岑溪喜山水尝游秋风岩得白象之胜入居之岩故多虎人咸畏惧仕演竟与周旋鲜有所害在岩采木实以食或十余日不入邨市人传以为奇【县志】
　　刘仕字以学中部人正德进士授刑部主事世宗朝以议兴献礼哭奉天门廷杖不死乆之起员外郎歴郎中防劾武定侯庇奸廷杖谪戍栁州十年穆宗立起太仆少卿不就年八十一卒【旧志】
　　曾烶麻城人嘉靖间以都科抗疏谪灵川典史【县志】张臬进贤人嘉靖间为山东防政解送试録犯讳谪灵川典史后歴陞两广都御史【旧志】
　　马録字君卿信阳人嘉靖间为御史按山西有张寅者为人告妖贼録穷治之寅素事武定侯郭勋乃赂勋使遗书解之録得书具以闻上眷勋贳不问反移寅狱于三法司防勘狱上悉如録指上复疑有党令张孚敬等廷审勋素以议礼迎孚敬意遂直勋寅得脱前法司勘官皆得罪去録坐廷杖戍南丹卫居戍歳乆絶口不言徃事竟卒戍所【旧志】程文德字舜敷武康人嘉靖乙丑进士为编修以言事谪信宜典史两广督抚陶谐礼致文德于苍梧主岭表书院作六章示教曰自爱曰辨志曰务实曰尚行曰敦本曰持谦诸生从游者众植竹院后作栖鳯台寻迁安福令累官大司成德行文章为世所重【梧州府志】
　　赵贞吉字孟静内江人嘉靖庚戍贼长驱至京郊廷臣惴惴贞吉为国子司业上疏激烈因以贞吉为左春坊谕德兼御史犒师大将军仇鸾衔之遂被谮谪荔波典史道病留全州时入湘山读书僧舎居乆之以病谢去【旧志】
