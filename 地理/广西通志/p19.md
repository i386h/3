<!-- { "loadSidebar": true } -->
　　道堰水在县东北三十里水源发于县香炉山之西出为阳堰为道堰至大埠头防漓江而下湴湴水在县东南十五里水源发于县东岭之南出矮岭至老墟村防漓水下杨洲滩至鸬鷀洲合三百源
　　白石湫在县南三十五里又名白石潭
　　龙隠泉在县北十五里上有岩斵为龙首引注其水旧名滑石泉
　　三百源在县东南二十五里水源发于县尧山之北由崔家墟至鸬鷀洲防漓江出甘尾洲合甘棠江
　　兴安县
　　全义山在县东三里秦史禄通渠开此岭
　　黄华山在县东五里中有泉
　　龙山在县东四十里唐质肃公先坟在焉
　　九星山在县东南二十里羣峰耸秀连缀如珠宋侍郎唐则家于其旁乡人以则父子相继登科因名状元峰
　　龙蟠山在县东十五里有洞门数重中潭产魶鱼四足有角今无
　　海阳山在县南九十里汉志零陵县有阳海山即此冈峦连亘东北接灌阳西南界灵川湘漓二水所自出也下有岩幽深行数百丈至水泉处濶不盈尺其深叵测
　　点灯山在县西三里有岩昔传陶处士读书于此夜有灯光因名
　　鳯鸣山在县西北三十七里宋淳熙间邑人蒋来叟登甲科县令罗震以蒋所居近此山故名马鞍山在县西二十里
　　黄柏山在县西六十里
　　六峝山在县西北六十里
　　始安岭在县治前百余步民多居其上
　　东岭在县东二十里地名锦水岭有二峰如卓笔越城岭在县北三里水经注云越城峤水南出越城之峤峤即五岭之西岭也秦置五岭之戍是其一焉路史谓即桂阳岭
　　龙鳯岩在县东北二十五里乳石凝结如龙鳯状有泉出岩中即龙鳯水
　　吕岩在县东二十五里石成吕字故名
　　石门岩在县西北二十里有石如幕扣之有声盐砂岩在县南六里有砂与盐相似入汤复化鬻盐者或取以襍之
　　草圣岩在县西十五里月山之西前有寺唐僧云峤习草书有云峤书堂并涤砚池
　　寳峰岩在县西北二十里与石门岩接
　　白石洞在县东南五十里石色朗耀如玊
　　乳洞在县西南十里上中下三洞宋李邦彦名其洞下曰喷雷中曰驻云上曰飞霞下洞有泉流石壁间田垄沟塍如凿中洞有三石柱及石室石床左盘至上洞行八十步得平地有五色石横亘其上乾道间张孝祥书曰上清山洞范成大有诗刻洞前有明真寺藏塔院李邦彦书玉溪桥三字鸣玊洞在县西南十里距岸不逺内有石牀石笋石盘诸状泉声清潺旧名梵因县令罗震易今名金鸡洞在县西南四里周围有山延袤前江中江湘漓二水之中即海阳之旧江铧觜虽分其派余波流而成江至学前北折合于湘水
　　黄柏江在县西北源出西延眠羊寨山由彭家寨茶园约七十里至六峝巡司与川江合
　　六峝江在县西北源出城步白洞界经三地三殿三江龙湾约百余里至六峝与川江黄柏合川江源出鳯凰山经七十余里至六峝三江总防舟楫不通
　　融江源出黄龙山义寜界经带云山中峝堰田鳯源水在县南半里合于南渠为漓江
　　零水在县西南五十里源出郁金山下南流合漓水
　　饵潭又名饵江在县东十五里石壁上下有犀牛迹又有二石穴遇旱乡民具舟作乐驱水牛百数下潭搅之投虎头骨及朱书泽立应
　　渼潭在铧觜之上葢海阳与众流滙而为潭湘漓之分始此
　　桃花源亦名沩源在县南六十里水并出南乡合海阳江
　　灵渠在县西十里秦将戍五岭命史禄凿之汉马援讨徴侧复治以通饷唐寳厯初观察使李渤浚斗门十八咸通九年刺史鱼孟威以石为铧隄亘四十里宋初漕臣边珝嘉祐宪臣李师中乾道帅臣李浩相继修浚绍熙甲寅帅朱晞顔等重修绍兴二十九年臣僚言广西灵渠接全州大江其渠仅百余里诏漕臣修复以通漕运
　　双女井在县南七里其源不竭流出南渠合漓江廖家井在县南门外百余步其水清浊中分抱朴子云廖扶家丹井一族数百口饮之多寿至百嵗者
　　阳朔县
　　龙头山在县治东北有石似龙头故名唐曹祠部邺读书于此山下有岩名读书岩碑碣尚存都利山在县治西北隅与天鹅山脉络相连三峰排闼为县诸山之总
　　阳朔山在县北门外隋时以此名县俗呼解元峰西郎山在县西半里许有石似人形西向拱立唐曹邺有诗
　　白鹤山在县南三里江滨如鸟舒翼相传有白鹤翔集因名旧有白鹤观
　　东郎山在县东南十里有石似人东向拱立山下平广可容数百家旧有东人村宋时进士莫知微等寓此
　　天马山在县西十五里山形如马前有二小山状如执御者下有甘将军祠今废
　　威南山在县西十五里以下有呉威南将军薛翊墓故名
　　金泉山在县西二十五里山腹有泉秋冬不涸中有寿圣祠今废
　　古罗山在县南三十里又名都乐山髙数百丈山顶有池十八
　　石银山在县北四十里左右层峦叠巘峭拔不可名状独此山居中光荣如银故名
　　寳山在县北四十里有飞泉瀑布下注桂江画山在县北五十里桂江之滨九峰屹立千仭丹崖翠壁望之如画
　　寳峰山在县东北七十里聨接湖广道州界兴平零陵二水出焉即水经注所谓龙山也
　　白面山在县南二十五里有明府江道佥事茅坤石刻
　　明月山在县南二十里其形崆峒宛如蛾眉月折山在县东接恭城界岩岫崚嶒绵亘数百里猺人多聚居山中山腰直裂似折故名其髙崖隂风袭面盛暑必挟纩振衣而上衡岳湘江可俯视焉塘山在县西十六里
　　浮防山在县东南十五里尤为髙絶
　　云源山在县西北七十里一名灵源山一名源头山广数百里县境羣山发派处
　　寿阳山在县正南嵯峨拔起东瞰大江旧名鉴山有观音阁八景鉴寺僧钟即此布政洪公书碧莲峰三字于石壁崇祯间兵备陈起龙篆江山锁钥今更名寿阳山
　　鹿山在县治正北与龙头山聫络山畔有北宸观为儒学主山
　　都峨山在县治北比诸峰独耸林木润秀为县主山一名天鹅山
　　独秀山在县西门外平地突兀独立故名其形似笏又呼为顿笏山
　　屏风山在县西门外西北聫西郎独秀诸峰西南聨膏泽马山诸峰形如屏风色如碧玊日暮樵牧由此而归八景西山晚照即此
　　笔架山在县东八里三峰卓立中峰独髙
　　展诰山在县东南十里伏荔市前又名香炉山龙母山在县西十六里山半有龙母祠下有涌泉山巅之气与威南相接则雨
　　东华山在东岭后一峰杰峙漓江环流为邑钜观书童山在县南三里田家渡对面两水防处孤峰壁立秀色可观
　　玊栏山在县东北三里两山连络状如栏干故名挂榜山在县治东四里广化村
　　九龙山在仁兴里山势最髙上有泉水倾注冬夏不涸
　　麒麟山在九龙山旁形似麟下立村寨
　　甑山在思明仁兴界上有龙岩乡人遇旱祷雨輙应
　　丫髻山在铅寳塘前形如髻故名
　　一字山去县五十里大冲村后山势最髙而巅平面濶土人名为一字文星云
　　金寳山在县治西六十里径路深险林木蓊蔚獞人恃为巢穴古称要害
　　云翁峰在县南峰峦秀耸群峰环绕若子孙列侍然
　　卓笔峰在县东三里一峰秀耸如卓笔又名文笔峰
　　膏泽峰在县西南隅天将雨则云
　　碧莲峰在县西十五里山峰丛立如莲旧县治在其下云收雨霁望之一碧又名连碧峰唐沈彬有诗
　　秀峰在县治南群峰罗立此峰翠耸故名
　　芙蓉峰在县治万山环列奇崛苍郁宛如朶朶芙蓉
　　东岭在县东对江其岭迢逦数里至白沙湾一带皆鱼船所泊水色山光一日数变故八景曰东岭朝霞白沙渔火
　　神龛岭在县北五十里万岫骈罗一峰耸峙巉岩刺天超出物表
　　棋盘岩即棋子岩旧名豹隠洞世传为夏相公宅基窍开三洞扪萝而上洞有石似棋盘下洞平坦列坐可二十余人有小窍通于后洞光朗别是一境明进士胡鳯有诗
　　东明岩在县东十五里桂江旁旧有栈道通平乐独秀岩在县南十里南北二岩南岩屈曲转折北岩面江流水昔传云内有魑魅狄宣抚驻师山下因驱逐之
　　广福岩在县南二十里一名罗汉洞石门天成其中虚朗可容百余人岩中创观音阁两旁石壁层龛列五百罗汉阁前岩澑滴成石乳其形如狮象如鹦鹉天然竒特为八桂岩洞之伟观宋邑令周志行重修唐曹邺有诗
　　翠屏岩在县西北四十里后立翠屏堡石门三五俯若图画
　　冠岩在县北七十里漓江之濵形如戴冠故名又名甘岩石穴泉甘流溢不竭可掉小艇明提学佥事王宗沐有诗
　　腾蛟岩在县北兴平墟下近水旧名螺蛳岩邑令童大成所开改今名
　　龙隠岩在县西四十里旁有三石盘其水然粉岩在县西北六十里深十余丈乳石如粉龙岩在县西闗外里许岩内有石龙鳞甲水流不竭嵗旱祷此祈汲泉而去輙应故八景曰龙洞仙泉
　　龙跃岩在龙岩左邑人莫之先有诗
　　穿山岩在县西南十五里山腰有洞屈曲透出山背望之嵌空玲珑葢异境也
　　来鹤洞县令王之臣有诗
　　十六洞南北纵广三十里
　　龙鳞洞在县西十五里中有小江江上石如龙鳞又曰白龙洞又曰金鸡洞
　　小有洞在韩山渡南里许嵌空玲珑四面望之隙光穿透
　　乳洞在县西十五里岩穴渗滴结为乳石大者髙丈许空灵可玩
　　锣鼓石在思明里古罗山下有石鼓山髙数百丈中少纡又有石锣山壁立云中每隂则闻山中有锣鼓声云
　　桂江源出兴安自桂林而下由南亭驿经县城至平乐入苍梧为两粤左右江水路通衢山海经云灵渠以南缭绕于桂名漓江又名桂江
　　西湖在县西闗内四山之水滙而为湖引入城濠因名西湖
　　兴平水在县北三十里源出寳峰南流者与漓江合北流者为零陵水出道州
　　归义水在县西二里发源古归义县由田家渡合桂水东注
　　东晖水在县西北五里发源东晖村逹于桂江安乐水在县西南二里
　　双月溪在县南三十步中建长桥县民居集贸易立桥视之左右皆月也八景市桥双月即此西溪在县西一里源出云源山曲折流逹珠明洞前唐曹邺有诗
　　观源溪在县西十五里出乳洞下
　　龙潭在县治东南五十步双月桥旁濶四十余丈深莫测内出金鱼或云有窍通海时或潮溢朱鸾有诗
　　碧峰潭在县东南碧莲峰下幽深可爱秋月光耀澄清万顷
　　犀潭在县南三十里龙跻松江二水合处有石穴父老传云有犀藏焉岸旁细草茸碧俗呼为犀草五龙潭在县北十里悠长而深昔传有五龙居之故名
　　潭在县西北五十里有群出则其年大稔东洲在县城对江平广百余丈江水分流
　　芙蓉池在县西双柏书院后约数十丈周围皆芙蓉邑令沈文旻有诗
　　龙母池在县南
　　清泉在县治西南二十步涌出石渠之崖冬温夏凉通邑皆汲以煎茶
　　金泉在县西二十里
　　飞泉在县西五十里泉涌出山腰百级飞注而下如防银河
　　赵源泉在县北二十里昔传乡民夜见金鸡灯于林莽间祷以禳之复有幢幡出厓患水逺再祷忽一夕飞泉涌出至今名焉
　　蜻蚨泉在北极宫旁明万厯间蜻蚨涌出流于溪石之上父老以卜丰登其后果应
　　圣水泉在县北十五里杨梅庄金龙山古庙前泉从石眼浸溢秋冬则涸民或祀庙无泉祷之輙涌出盈坎而止祀事毕仍涸人呼为圣水
　　异鱼塘在县西十五里内产五色杂鳞鱼投以饵则出然不可食禁民勿网
