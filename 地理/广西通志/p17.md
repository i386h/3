<!-- { "loadSidebar": true } -->
　　兴业县至州城七十五里县境东西距八十里南北距八十五里东至平山村接直郁林州界二十里西至陈屋村接浔州府贵县界六十里南至古坡堡接博白县界三十里北至栁山村接浔州府贵县界五十五里东南至直郁林州平山墟界二十里东北至大朗村接直郁林州界五十里西南至樟木堡接广东亷州府合浦县界五十里西北至黄桑峡接浔州府贵县界二十五里编戸八里
　　广西通志卷十二
<史部,地理类,都会郡县之属,广西通志>
　　钦定四库全书
　　广西通志卷十三
　　山川【闗梁附】
　　百粤阻五岭而粤西擅五之三曰骑田曰萌渚曰越城山皆拔地而起峭崿玲珑奇诡万状寜独勾漏都峤标名神宅耶川之大者厥惟三江萦纡漩洑击雪奔雷顾拟诸滟滪瞿唐则夷险殊焉夫扶舆磅礴之气必钟魁岸奇伟之人树鸿业而赞
　　皇猷丹砂金锡楩楠孔翠之属谓足以扬其光气乎乃若山之扼塞为闗闗以诘奸水之平津有梁梁以利济亦为政者所不可忽也志山川附闗梁桂林府
　　临桂县【附郭】
　　独秀山在城东北峭立五十余丈端严秀整侧视如卓笔较诸峰为特秀宋太守顔延之读书岩下有诗云未若独秀者峩峩郛邑间唐大厯中李昌巙建学于山之麓后为报恩寺又名铁牛寺宋元祐间郡守孙览镌曰顔公读书岩刻五君咏于石构堂曰五咏元顺帝以太子谪静江居寺中明洪武二年卜其阳为靖江藩邸
　　国朝即其址建贡院
　　桂山在城内东北隅三峰连属前拔起次宛转后巃嵸相传山多桂树故名旧号越王山有石坛五代时马殷所筑有马王台三字遗迹宋张栻于山北置尧山漓水二坛嵗时致祭今遗址尚存七星山在城东三里七峰骈列状如北斗旁有小峰若辅星然山半曰七星岩缘磴而上逺近在目洞寛平可宴数十人顶有鹤形如画忽隐忽现洞中有石柱石槛石櫺石榻其他或蹲或踞肖物象者未能指数岩壁镌刻甚盛行可数十步为栖霞洞唐时土人祀老子于此宋经畧李弥大更名仙李洞有二路一从西行两壁石液凝沍玊雪晶莹顶髙数丈濶一二丈秉炬而入如履通衢顿足曵杖铿然有声云洞之下又有洞焉一从北行蜿蜒曲折结构天成世传洞中有穴通九疑山昔有人裹粮而入还计其所歴已及东河河上彷佛闻掉檝激湍之声唐郑冠卿遇日华月华君于此宋范成大纪其事于石绕径二里许即曽公岩旧名冷水岩也山根石门涧水流于下宋元丰中曽布帅桂跨涧为石桥其左则元风洞石穴低下飕飕袭人盛夏凛冽宋栁开有铭刻石张孝祥有应怜桂海长炎热乞与清凉万窍风之句更有碧虚飞仙弹子省春留春诸岩朝云等洞详于栖霞寺志兹不具述自唐迄明官斯土者多构亭阁为览胜之具今所存者惟栖霞寺云
　　四望山在叠防岩之右石上刻四望山三篆字其下乱石纵横排突山腹皆迳梁危磴由西而北有石门约三十步唐元晦曽建销忧亭今废
　　于越山一作于越在叠防岩左石上横列于越山三大字自左而右山下有栖真阁及洞元晦记呉遣步隲征南克有于越山名以此
　　华景山在府城西北一名寳华其山中防续以雉堞下有重门为西清寳积自南来交扼其口山势下广上鋭直矗云汉宋李师中有诗
　　寳积山与华景对峙上有武侯祠号卧龙山世传马賨曽建亭于山之东南旧有老榕树生半崖间虬枝密叶如垂翠幄石坛镌榕台二字宋嘉定癸酉陈肤仲书小坡镌桂岭二字宋经畧吕源书下有唐都督王晙祠废
　　弹丸山在城东二里山下有岩出乳石圆如弹丸宋人名曰弹子后曰省春淳熙间刘焞帅桂缮亭造梁游宴其侧提刑梁安世为之记
　　尧山在城东北十五里隔江与舜祠相望髙广磅礴延袤竟百里环桂山皆石此独积土天将雨则云雾四起农民占之上有碧桃仙馆馆前平田曰天子因尧以名后讹曰天赐中有石穴泉涌曰玉泉池其最髙处为白鹿禅师故栖地山下有尧庙四时奠飨不絶唐轩辕弥明宋张栻俱有谒庙词刻于石元吕思诚有诗明靖江诸王墓在其下伏坡山在城东北突起千尺西跨城中东枕漓水上有防亭遗址亭诗与记并镌山壁又有癸水光月两亭今俱废惟汉伏波将军马援祠及羽人所栖观宇在焉
　　虞山在城北一里又名舜山漓水漾其左黄潭萦其后下有韶音洞南薫亭宋淳熙初张栻所辟洞南有舜祠黄潭一名皇泽湾即宋王祖道穿为长池引潭灌注作癸水以达隐山之湖者
　　隠山在城西三里本名盘龙冈中有六洞洞皆有水唐李渤出镇来游乃搜剔岩穴石林磴道若天造灵府不可穷极因名隠山六洞各镌篆书曰朝阳夕阳南华北牖白雀嘉莲又引溪为湖环浸山下亭榭湖山之胜具呉武陵韦宗卿记中
　　南溪山在城南七里白龙洞下俯瞰南溪故名耸拔千尺诸峰廻合烟翠着衣如染
　　雉山在城南三里一名漓山又名沈水髙五百余尺周回二里有洞深百余步内多蝙蝠宋僧栖颙居此有雉来集因以名山江畔旧有青罗亭张南轩重建禊亭久废
　　西山在隠山西三峰连属曰石鱼曰观音曰西峰旧有西庆林寺后名延龄寺今废内有古像旧云卢舍那佛缘磴而上絶顶羣山如瑶簮玉笋森然在目唐人登髙于此
　　穿山在城东五里下枕流水即弹丸溪来合漓水处山势昂耸若与西岸鬭鸡山相持状山巅有穴通透望之如轮月挂空或题曰空明宋胡槻号曰月岩
　　辰山在城北东渡三里俗名虎山有三岩下岩石室幽旷中岩多怪石上岩有小亭髙插云表游者谓桂林诸山之冠宋嘉泰初士人刘升之家其下经略李大异谓久晦弗彰疑为神物所居名曰蛰龙岩
　　中隠山在城西五里一作钟隠俗名佛子岩广平髙敞宋绍兴间吕愿中来游题曰吕公岩后张维与张孝祥构亭于前又题曰张公洞
　　普安山在城南三十里山势蜿蜒回绕有泉涌于山顶寺名龙泉张孝祥请封每嵗春秋祀之清秀山在城西北三里唐曰清岩一名新岩冈连陇凑盘纡岪郁长可里许下瞰塘水清彩映发岩有两门东西对辟回朗爽豁宋吕愿中建楼阁今废乾道间邑士朱元顺隠此桂帅张孝祥勒石象鼻山在訾家洲之西突起水滨形类象故名下有洞上有小石塔唐元晦改曰宜山宋方信孺建云崖轩明邑令邵以仁重建因祀方公及范公成大于中今俱废
　　鬭鸡山在雉山之东两山在左右岸腾昂如欲鬭状
　　净瓶山在城南十余里山如頽云西面襟江波沦回旋中有小洲浮起如印又如镜因名镜子洲山北有真妃庙有亭曰梳妆亭庙后有洞石如华葢垂垂下覆色绀碧似秋池莲叶故名莲叶洞从下再穿一洞坦平爽垲又一洞曰仙蔗顶垂石笋可三丈余离地仅尺许
　　駮鹿山在城东五十里旧名阳龙山髙六十丈广四十里山腰有小寺寺后奇石环列絶顶有峰危立俯视羣山合沓苍翠袭人二池水色绀碧有莲开五色谓之飞来莲旧图经唐宗以异国所贡白鹿赐僧元康骑归此山故又名白鹿后汉地理志始安郡东有駮乐山后人以乐为鹿故亦名駮鹿
　　侯山在城西十里髙耸如公侯端冕状絶顶有金钩岩攀援曲折而上俯视诸峰如培塿然
　　光明山在城西十里山势峭拔有一穴通明下有水可灌田
　　琴潭山在城西六里山下空洞渊然成潭水流琮琤如琴声因名其水溉田数千亩前有小岩中有石榻石琴旁有茘枝岩石门不甚髙中则旷然深百余尺多滴乳垂缀如茘枝
　　巾子山在城西十里有巨石峙其巅如巾冠状驷马山在巾子山前四山攒立如马骧首俗呼大马山
　　七寳山在城南十余里又名七寳岩下有塘水大塘山在城南十里形如覆釡山有滑石江绕其前
　　寳髻山在城西山巅有石如髻旧志易名狮子山天柱山在小东江中突起髙峰八九丈其形如柱半际镌云大宋崇寜五年丙戌嵗六月二十九日大水泛至此二十字云
　　芦田山在城东六十里众山聫络产铁矿
　　大江源山在城东一百三十里接恭城县界山出铅矿
　　小江源山在城东一百二十八里接恭城界出产铅矿
　　卧石山在城南六十里山下有隙通水即南渠源头分派处
　　望夫山在城北五里
　　伏牛山在城西二里
　　铁山在城东二十里
　　镇南峰在城北朝京门外旁有石崖唐大厯中刻平蛮颂宋狄青平侬智髙勒碑岩左
　　乌岭在城东二十里按旧图志隋有僧携经舎止羣乌随飞因名后僧道铨开凿砌石磴千余级疏山泉注于路隅以便渴者岭巅有小寺
　　五岭在七星山后五岭分峙李白诗云桂水之五岭衡山朝九疑此葢不同秦之所谓五岭者盘古岭在城东六十里绵接灵川县界
　　始安岭在城西一里图册云秦时开五岭此其一也
　　望城岭在城东五里往来可望城郭因名
　　游江岭在城东二十里旧名牛冈邑人张腾霄有诗
　　铜冈岭在城东四十里髙数百丈长可数十里百丈岭在城东五十里髙险难登又名云伏岭半云岭在城西半塘村西北十五里
　　驿岭在城东五十里路通阳朔平乐
　　忆岭接连百丈岭
　　土城冈在城东一百四十里界连恭城县产铅矿刘仙岩在南溪山之南邑人刘仲逺居此羽化故名下则穿云岩由穿云东北行曰仙迹岩相传仲逺礼斗处今石上足迹尚存山麓建亭阁道观岩门刻升真古洞四大字
　　龙隠岩在城东二里小东江绕其下洞门踞江水中游者鼓棹而入仰视洞顶龙迹夭矫长可数丈由洞门登岸缘麓十数武有大岩或题曰龙腾有滴玉泉泉从岩顶滴坠石穴琤然作清响旧有释迦寺环翠阁宋范成大建骖鸾亭后改怡云今皆废元祐党籍碑及崇寜奨谕敕书尚存游客镌题最多壁无完石他岩未之有
　　月牙岩在龙隠岩北石巅一峰端直峭拔若剑状目为剑山半山之间石室寛平形如初月故名有佛刹题咏亦盛
　　叠防岩在桂山之东唐元晦记云图经谓石文层叠如错彩故名枕压漓水岩扉南向好事者就基搆楼由石磴而上凭栏周览万象歴歴可数中有寺寺后有穴直透山北故名北牖洞石壁皆镌佛像故又名福真洞旁有仙鹤岩下有混沌岩又有栖真洞诸岩互经皆其辅也岩后有越亭及拱辰望江二亭元晦于此多建台榭最称胜境今俱废防仙岩在城东五里屹立平坡洞门北向寛平爽垲可容数十人前有小塘冬夏不涸世传昔人曽遇吕仙于此故名旧有亭榭今废
　　屏风岩在城东五里深八十余丈地渐髙起上有石如钟覆地两壁莹洁如玉屏由石磴而上有穴通明透漏山川城郭恍在玉壶宋范成大题曰空明建壶天观镌铭与序于石明治间建壶天寺今废石壁左有李彦弼为程邻作建筑兑州记故一名程公岩
　　灵秀岩在城西十里有大石室三面虚明穿透左右两旁可通皆頫临旷野
　　玉乳岩在城北五里山坡崎峻极深防石乳莹如氷玉郡人戴秀隠于此亦名戴秀岩
　　明月岩在城北五里一山角立空明莹洁又名明月洞中有僧舍
　　四字岩在城西清塘后
　　圣水岩在城东三十里俗名潮水岩夜半潮上日中潮下略不愆期水经注所谓朝夕塘也
　　湘水岩在城东南鬭鸡山下
　　雪洞在独秀山西石壁垂乳洁白如雪旁有双鳯石唐人有诗刻今漫灭惟存雪洞二字
　　南潜洞在西湖中罗家山上中空乳穗累然地有迹如龙爪所划俗名龙田
　　北潜洞在隠山之北有石室石台又有石果如荔桃枣栗状宋范成大有石刻
