<!-- { "loadSidebar": true } -->
　　庆逺介龙城西四时皆等暮春中夏时亦有寒凉如秋冬者大约隂雨蛮风霾蔽日照之故若其羲驭当空即已令人烦燥昼方裸赤入夜仍须挟纩自朝至暮寒燠数更故谚曰急脱急着胜似服药云【庆逺府志】
　　宜山附郭天河距郡非遥暖既无殊冷亦不异气尚为差胜【府志】
　　河池地居万山风多晕人天饶雨雾冬无氷雪时常隂晦四季皆瘴【旧志】
　　荔波错壤黔省【雍正十年因改都匀】寒燠非时雨旸无溪蒸毒熖山吐岚氛有桃桂枯岭等瘴【旧志】
　　忻城附郡东南分理者至而辄毙水土尤可诧异永定永顺原属宜山境土大槩不甚相逺【庆逺旧志】东兰南丹郡地俱系蛮溪獠峝深箐宻布草木蓊翳岩依穴处类皆鳞蟒蛇蝮雨过万壑交冲沫淫毒螫再加上雾下潦烈暑烧空商旅氓若贪凉饮冷即为所中他病半热半寒率由阳虚隂逼医必温中固下以定二气之分误用祛发百不一生又曰庆逺春三月暖气薰蒸人多袒裼科跣俨如内地入伏景象夏三月暑热虽侵反无十分酷烈因春时蕴隆已泄故也秋三月肃杀之气不甚林端无异暮春冬三月煦燠如常罕见霜雪若风连朝隂气廹而成寒转甚冬时【旧志】
　　思恩府
　　恒燠少寒多隂晦无霜雪青草黄茅瘴疠时作府治平衍四山开畅为患犹鲜武縁近属山水多有清旷处差无别其余土俗村墟皆层峦叠嶂晨昏岚雾日中始辨隂晴寒暑不和四时如一但逢隂雨虽夏亦秋偶值晴暄虽冬犹夏【思恩府志】
　　又旧城古零二土司何旺堡地髙山隂多寒少暑五谷发生最迟田州百色邻距广南暑盛秋中岚气特厉热雾昏蒸行旅辄畏之【节府志】
　　宾州无大江以泄水气民居皆沮洳卑湿层峦蒸雾雨甚即寒入冬犹热岭以南常也【旧志防方舆胜览】泗城府
　　万山丛箐岚雾迷漫虽天晴必巳午二时始见日色【节府志】
　　西隆寒暑不时瘴疠独甚居民多住山顶岚雾在下隂翳之气稍可避【州志】
　　直郁林州
　　平原广野山清水深春夏多雨冬寒无雪又一岁之间暑热过半隂气盛故晨夕岚雾【郁林州志】
　　论曰粤西自桂林外昔称瘴乡大率土广民稀故也今则休恬安养生齿蕃盛村落错居寒暑应近郡皆同中土惟泗城西隆西林东兰归顺等地林峝深宻处岚雾所蒸尚觉稍有瘴气然读梅昭州五瘴之説则知身固有瘴而逆气成疾固非荒逺为害矣何况风动日暄四气协而隂阳和又骎骎乎有转移斯辟者欤










　　广西通志卷二
<史部,地理类,都会郡县之属,广西通志>
　　钦定四库全书
　　广西通志卷三
　　禨祥
　　汉
　　武帝元鼎中荧惑守南斗越分也其后越相吕嘉杀王及太后汉兵诛之灭其国【汉书】
　　平帝元始元年正月越裳重译献白雉一黒雉二【符瑞志】
　　光武建武十三年九月南越献白兎【符瑞志】
　　章帝建初四年甘露降零陵洮阳二县【后汉书】安帝元初元年三月己卯日南地坼长百八十二里其后三年正月苍梧郁林盗贼羣起刦掠吏民【后汉书】
　　桓帝延熹七年八月庚戍荧惑犯舆质星占有诛戮明年零陵桂阳蛮叛交阯刺史葛祗为贼所拘畧桂阳太守任印背敌走皆弃市是其应也【后汉书】
　　三国
　　吴孙氏黄武五年苍梧鳯凰见
　　孙休永安四年布山白龙见
　　晋
　　武帝太康九年九月临贺地震十二月又震【晋书五行志】
　　成帝咸和四年五月甲子白鹿见零陵洮阳获以献【宋书符瑞志】
　　咸康二年三月甘露降郁林【册府元龟】
　　宋
　　文帝元嘉元年十二月丙辰白象见零陵洮阳【宋书符瑞志】
　　孝武帝大明七年正月己酉瑚连理生郁林太守刘勔以闻【宋书符瑞志】
　　梁
　　武帝天监四年十一月天清朗西南有电光若雷声二近鼓妖也是岁交州刺史李凯举兵宼乱【梁书】大同五年十月辛丑彗星出南斗长一尺余东南指渐长一丈余至十一月没占曰天下有谋王者七年交阯豪李贲聚众乱九年贲僭称帝于交州【参隋书天文志】
　　唐
　　太宗贞观二年三月宜州言白狼见十七年闰六月栁州言庆云见二十二年八月庆云见昭州【册府元龟】
　　高宗龙朔二年灵川县大水有龙出时县西山风雨雷电七昼夜既霁山腹洞贯成岩广百余尺岩中石壁皆印龙鳞溪水从岩流出可通舟楫而旧溪为平陆【旧志】
　　宗开元四年安南都防府江中有大蛇首尾横出两岸经日而腐寸寸自断数日江鱼尽死蔽江而下十十五五相附着江水为臭【唐书五行志】开元中岭南桂管竹生华结实如麦后竹并枯是嵗饥人采食之【旧志订五行志】
　　代宗大厯六年十一月湘源县芝草生同根三茎合成一盖【册府元龟】
　　宪宗元和三年广南山南东西皆旱【文献通考】元和十四年八月丁丑岁星太白辰星聚于轸占曰兵防在楚分与南方夷貊之国【唐书天文志】
　　敬宗宝厯元年秋七月庆云见于西方自卯及酉桂管观察使李渤图以献
　　文宗太和四年庆云见于贺县之丹甑山五彩氤氲旬日不散因更山名曰瑞云
　　武宗防昌元年四月桂州有马生驹三足能随羣牧【唐书五行志】防昌中有黑螭见邕州鼓江流坏北岸覆舟害人久乃去【粤西丛载】
　　五代
　　南汉刘晟二年邕州鳯凰见时王泽镇邕州有善政晟怒使人酖之
　　宋
　　太祖建隆中有双鳯巢于永福县之华盖山因改山名曰鳯巢【永福县志】
　　干徳三年二月全州大雨水【宋史五行志】
　　太宗太平兴国七年秋九月梧州江涨入城壊仓库及民舍九年白州风坏宇民舍【宋史五行志】太平兴国间象州文庙产芝二茎五色俱备【旧志】淳化元年冬十月桂州虎伤人诏命捕之二年八月藤州江水涨十余丈入州城坏官署民田【宋史】真宗咸平元年夏昭州大霖雨水害民田溺人二年广南西路旱甘露降浔州五年春二月甘露降桂州【宋史五行志】
　　景徳元年五月白州有三鳯飞集万夀寺甘露降义宁县二年春正月甘露降郁林州四年秋八月横州江涨坏营舍象州民圃芥生莲花【旧志兼订宋史】大中祥符元年春正月桂州甲仗库灾三年甘露降栁州七月昭州嘉禾多穗异亩同颖四年秋八月邕州云封寺柏树生芝五本知州刘知诰以献五年夏五月藤州镡津县野蚕成茧州人异之织丝以献六月浔州六祖院紫芝双秀知州高志宁以闻六年邕州麦秀两岐或三穗是冬昭州龙岳山资寿寺芝草生浔州廨舍生芝一本上分为二其上又生二本凡三重【旧志防五行志】
　　天禧元年春正月甘露降贵州天庆观十二月又降于昭州【宋史】
　　至道二年秋闰七月广南诸州并大水【宋史】
　　仁宗庆厯四年春正月甘露降贵州【宋史】五年秋七月戊申昭州地震【旧志】
　　神宗熙宁九年五月全州黑虫食苗有黄雀来食之尽【旧志】
　　元丰元年秋八月邕州火焚官署民舍千三百四十六区诸军衣万余装谷帛军器百五十万二年十一月全州生芝十二本十二月桂州甘露降四年夏六月邕州风坏城楼官私庐舍八年滨州领方县地陷【宋史】元丰中大理丞横州梁世基家生连理荔枝【旧志】
　　哲宗元祐七年栁州禾合穗【宋史】
　　绍圣间贺县甑山下产芝【旧志】
　　徽宗政和六年全州木有连理
　　高宗绍兴五年广西市马多疫死【宋史五行志】七年广西大饥李实变为桃【本纪】十六年静江府城北有奔犊以角触人于墙肠胃出牛狂奔两日不可执卒以射死十七年十二月辛亥静江火燔民舍甚众二十二年夏五月容州野蚕成茧【五行志】
　　孝宗淳熙元年广西饥昭贺尤剧四年秋昭州螟五年昭州洊有螟七年秋浔州旱十一年邕宾象诸州皆旱饥十二年广东西饥【宋史】十六年郁林紫泉出【旧志】
　　宁宗开禧元年二广诸州旱振之【通鉴】
　　理宗端平三年昭州大水【宋史】
　　宝祐元年昭州旱【旧志】
　　度宗咸淳十年昭州苍梧雨血着衣皆赤【梧州府志】元
　　世祖至元二十九年芝生贺州【元史五行志】
　　成宗元贞元年贺州旱二年七月广西两江道饥【元史】
　　大徳九年象融栁三州旱十年三月四月栁州民饥给粮【元史】
　　仁宗延祐二年秋七月全州江水溢害稼【元史五行志】英宗至治元年十月昭州大水【旧志】十二月庆逺路饥【五行志】
　　泰定帝元年八月全州饥二年四月浔州饥三年六月梧州路属县水旱八月广西两江饥十一月庆逺安抚司及静江象州诸路饥【元史】
　　致和元年秋七月广西两江诸州水【元史】
　　文宗至顺三年宜山县民饥疫死者众【庆逺府志】顺帝元綂二年二月太白经天未几猺宼陷贺州【粤西丛载】
　　至元三年夏五月贺州大水害稼【元史】
　　至正三年夏六月梧州青虫食稼八年五月庚子广西山崩水涌漓江溢平地水深二丈余屋宇人畜漂没九年秋七月灵川县临江石崖崩十年六月戊申临桂县无云而雷震死邑民廖广达秋七月静江荔浦县大水害稼十一年秋七月静江路大水决南北二陡渠十三年夏五月乙丑浔州风坏官舍民庐十四年广西梧州大旱静江等郡大饥人相食十七年冬十月静江路东门地陷城东石山崩十八年广西四县贺州皆大水十九年梧州象州皆大旱二十年宾州旱闰五月不雨至八月二十三年春正月甲辰贵州江中有物登岸蛇首四足青色长四尺许军民聚观而杀之乙卯夜贵州火同知州事韩帖木不花判官高万章及家人九口俱死焉居民死者三百余人公署仓库案牍烧燬殆尽是岁贺州大旱二十七年灵川县大蔵山石崖崩【元史】至正间兴业县南十里村民见一马从石中出食草遂扑杀分食之惟一老妇子妇三人不食是夜雷雨大作电光中人见苍龙从空下其妪惊仆觉有人喝曰急出毋顾家母子遂出上小山其村遂为大池人呼曰马塘苍梧县吕仙像指间芝生【梧州府志】
　　明
　　太祖洪武元年冬十一月己未郁江之旁有泉出溢流于江其色深紫光洁可染时叶琛敕谕交阯州守邹天竒为之颂又云水有两派其出不常出则有异应自县门流下者必擢贤守令或出英俊县上流下者应在僚属其水长而狭色如紫练【一綂志】二年三月太平府有白防渡江自南而北昼夜不絶未几颁降各衙门印信【旧志】十七年梧州府大雪【梧州府志】十八年太平府十万山象出害稼命南通侯率兵二万驱捕立驯象卫于郡【太平府志】
　　成祖永乐元年平乐大旱二年夏五月阳朔大水蛇龙竞出山谷成渊六年秋七月太平大水渰塌城垣四百三十六丈串楼三百四十六间永乐中宋村嘉禾生贺县产芝先是洪武末县产芝至是复生人以为周张发解之兆【旧志】
　　宣宗宣徳九年田州旱夏五月南宁府不雨郡守李晟偕镇将等防祷于天宁寺五日雷电大作雨如注雨霁后殿前甎上有明月识三字非墨非粉傍有巨人足迹微湿人咸异之有碑记【旧志】
　　英宗正綂二年太平府文庙灾【旧志】
　　代宗景泰四年冬桞州大雪【粤西丛载】五年上思州鸡鹅生四翼飞空去牛生马驹六年郁林州大水人民流散知州余用讷奏准停徴米五千余石民赖复业【旧志】
