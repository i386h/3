<!-- { "loadSidebar": true } -->
　　许应元字子春钱塘人嘉靖中累迁广西按察副使獞夷数侵恶应元为上三议曰责田主严罚格更旗军大畧主守隘防田使蛮无所夺食以自困也又摄兵府江巨獞莫氏兄弟三人以骁勇时啸聚为乡邑害应元设方畧诛之江道底宁【参旧志】秦柽知庆逺府嘉靖中有永定土司韦继祖及其子啓邦皆骁防过人尝率贼三百余夜入府署杀数人劫官帑数千金出人众莫敢撄知府闵旦以上计去郡事遂寝自是粤西暨邻省往往盗藏库获贼鞫讯咸列啓邦父子姓名歴任守皆不敢发防柽至谒军门首以是委之柽不动声色各土司承檄来谒多待以礼貌啓邦莫测柽意又以歳久事已守新任不能遽察遂挺身出柽一见大喜奬劳讯其技能益佯喜厚犒且许荐之啓邦出望外由是往来颇数一日柽密计召啓邦至懐远分都亮地先伏壮士于两厢啓邦入突出缚数前罪斩之并斩其随行五十人柽恐余党震动即下令安揷檄啓邦妻莫氏代理永定帖然【订府志】
　　谭大初字宗元始兴人任广西参政桂林涝米价腾贵请督抚开仓发籴便宜赈恤存活以十余万计子音以贡歴上石西州知州亦有亷直声【节献征録】金杰浙江汤溪人嘉靖三十二年知富川县洁清自持勤恤民隠防涝溪防起杰定计之贼大挫而遁嗣是诸峝巢不敢动境赖以宁【旧志】
　　刘教字道夫庐陵人嘉靖三十三年知梧州府有清操裁一切供亿冗费以行义见重于时魏一恭谭大初雅尚风节亟称之【旧志】
　　章美中字道华常熟人累迁广西参议盗陷太平诸郡美中先诸道兵收其冲捕虏酋百余设伏夜捣宾利猺降之土兵当调发御倭美中戒毋后期后期有法又戒吏毋寻前例受赇受赇有戮兵吏交惕息无敢违岭东谭大初与美中治广西后先得代广西士民讴思之曰谭公为政若霜日章公嗣之守画一其见服于人实相类也【献征録】
　　陆敷锡字得承嘉善人嘉靖中判栁州署象州事象有安仁土舍何公思等声言花芦古陈诸贼稔乱殃民愿効死力为朝廷除害其实隂肆杀掠洛田陆弄间良民率被鱼肉乃各聚众相攻杀敷锡请往谕之至则独坐公思开衅罪余党悉解去象州以平又王守仁所复断藤八寨多为逋逃薮敷锡相度要害上当道移置卫所凡十九由是盗贼失据寻以将母乞归【粤西文载】
　　周于徳字南墩淮安人袭大河指挥嘉靖间军功歴陞广西镇守精勤明肃值猺獞久乱抚多功地方感之祀崇报祠【江南通志】
　　章熈字世曜海阳人嘉靖中以按察司佥事分巡苍梧多所厘举白马三洲故险道也江道逶迤林木深阻诸蛮久窟为患熈至下令调集诸路营兵綂以偏裨而躬履其地度其地势髙下而随刋之尽伐其树赭其山分兵守焉自是诸蛮不敢复出【参旧志】
　　陈尧字敬甫通州人嘉靖中转广西督粮参政广储仓弊孔故多悉亷得其状逮诸骩法者置之理不逾月弊清后为左布政使务从大体不事繁苛有司间挂一辄念遐方卑秩良苦寛之使自新司帑度支条为防计书犂然可按无敢有阑出扞文罔者靖藩诸宗率不请名封已食采禄尧一切剂以甲令格不予后入为刑部侍郎母老乞归【旧志】杨钧云南人嘉靖三十五年任恭城县政尚公平见学宫不利于科名乃捐俸申请迁建县治之西南隅嗣后人才蔚起申禁通闗以免供应并详豁本色胖防改折皮张银两勒三大兴革事于石【旧志】王钫字子宣防稽人嘉靖三十六年总督两广兼巡抚缉盗安民地方宁谧先是督抚自置赏功所凡金钱出入无敢覈者钫改贮梧州每有犒赏移文给之出纳有稽嫌疑不作而军储亦渐盈雄梧二府税钱旧资军饷及是皆罢输之北边【献徴録】张冕字庄甫晋江人嘉靖间为桂林同知时宗藩暴横杀仆图赖冕力折之又覈阳朔粮额清诡没以尽复旧全州差役以吏承冒免者歳数百人而役归贫民冕严为之裁赋役为均查梧州仓粮旧额仓储五万皆输自东粤事属两省难稽奸徒借此为市冕悉亷得之而酌其所侵之久近以论罪轻重人服其明后擢抚夷佥事桂林城故有敌台冕补以望楼而徙窝铺以便巡守筑石闗以防居人择诸要害设堡戍兵俾哨守相望覈二卫军与募卒选丁壮者编队教练而时自抽阅兵备以肃【节旧志】
　　赵埙字平仲余姚人性故清介人不敢干以私号赵铁面嘉靖间为广西佥事分巡桂林不事检摄其门閴若无人者及聴两造率以情断经其庭者无寃民【旧志】
　　陈道基字以中同安人嘉靖间巡按广西时边徼诸吏类多阘茸道基下车按其尤无良者墨吏望风解绶去行部所至询民疾苦锐为兴革尤加意造士后为布政司参政拊循益力会城西南河流旧故横溢为筑横桥而东之与漓江防公私交赖猺蛮闻其名咸相戒无犯【旧志】
　　李鹏举归善人嘉靖三十九年判梧州政务严明人不敢欺革厘仓解户无亏公暇进诸生讲心性之学署容县懐集县増置学田造士养民多善政【旧志】
　　陈进字徳辉闽县人嘉靖间为参政恬淡有守曾摄藩事司库以羡余进暹署字封识贮存为司公费及陞去以前金赆卒不受【旧志】
　　翟宗鲁字一东博罗人嘉靖间知融县刚毅有守缓征输节财用复废学地租每日必告天而出聴讼片言立剖十二峝猺来防设师御诸郊贼以牛前行忽震死惧而退宗鲁乃身诣贼营谕以祸福咸聴抚又奉檄转饟中道贼百艘遮迎谍知翟县君亦投戈而去宗鲁择诸猺子弟稍慧者被之青衿钲鼓导归诸猺以为宠率皆向化人谓一贤令胜十万师考最乞归【广东通志】
　　黎民衷从化人嘉靖间官参政代藩使篆古田贼韦银豹等夜越城劫库众莫敢格民衷升堂就坐银豹等直前害之追赠如典【旧志】
　　郑一龙字于田惠安人嘉靖间为按察司抚夷佥事时古田不靖作抚夷通论一曰严缉事二曰别蛮情三曰禁招主四曰诛贼脚五曰谨巡哨六曰明赏罚七曰防防有时八曰贼有引着为功令施行自是盗贼敛迹后为副使兵备右江至则申约束严科沠偷安骚扰卖放通夷诸而密陈制府以迁江之东欧来宾之北三北五柳城之上油宜山之清潭都亮宾州之渌里横行流劫收捕宜先制府檄守备辈聴一龙指挥分以疆域责令雕贼甫离巢随即捕获羣盗屏息【旧志】
　　吴桂芳字子实新建人嘉靖间分守岭西以作养人材为任四十二年总督两广时广西古田贼方炽桂芳度其时未可轻举遣典史廖元持文告谕之诸獞聴抚请以元入县守其地桂芳奏陞元为本县主簿设镇守广西总兵官以都督同知俞大猷充之后古田成功与有力焉所着有两广疏议师暇裒言【旧志】
　　段云鸿嵩明人嘉靖四十三年知贺县治尚仁慈民有讼必开诚劝谕晓以利害捐赀修学建桥士之贫而有文行者量资助之【旧志】
　　李迁字子安新建人嘉靖中由湖广布政司右参议擢广西按察使时靖江王与诸宗人相讦事下台台以属迁翌日迁往见王王蓄怒而待迁曰大王之有国于此乃悼僖王之贤而髙皇帝复之也今大王挟贵以陵诸宗人诸宗人亦挟众以抗大王举甘心有司约束而裹足不入王门大王能忍是徒拥虚器不忍则与诸宗人之讦无已也一旦天子赫怒大王岂独晏然迁故非为诸宗人也为大王也王色动求教迁乃曰大王幸聴迁迁等请分诸宗人为十余房房择一笃行长者长之以惩训其不率重则付之有司月朔必朝见祭必从请名请婚则以属大王大王之贵在而诸宗人亦服矣王具如迁议事以解隆庆中累迁兵部左侍郎提督两广诸军请平古田之乱上便宜八事报可乃调狼土兵十三万七千人分七哨进攻以总兵俞大猷及副参游诸将军綂之而参将柴涞副使邵惟中等监其军檄湖广将士固守东安黎平隘防奔逸申饬军令严赏罚仍戒毋妄杀毋掳财物兵进荡其寨栅六十五黄朝猛战死韦银豹穷窜余酋二十二以次就缚斩首万余降余众二万请改古田为永宁州使监司镇之其他增将卒置学宫选良吏疏上具报可以功进右都御史后以南刑部尚书致仕归卒諡恭介【明史藁】
　　庄朝賔字于观惠安人嘉靖间歴按察副使驻宾州去州一舍为贼巢时出剽掠乃议戍守事宜次第行之又以八寨贼鸱张已久土官韦起云沈勇可任即属以兵复思恩九司巡检分镇焉八寨聴命唯谨人呼为庄菩萨【福建通志】
　　亦孔昭江都人先袭驯象卫百户嘉靖间军功歴陞指挥佥事从总兵李锡殱破懐远贼巢又奉令讨洛容獞斩贼首陶浪金等擢思恩参将【旧志】









　　广西通志卷六十七
<史部,地理类,都会郡县之属,广西通志>
　　钦定四库全书
　　广西通志巻六十八
　　名宦
　　明
　　谭纶字子理宜黄人嘉靖四十五年以兵部右侍郎兼右佥都御史总督两广军务兼巡抚隆庆元年入广任事招降岑江峝贼江月照等设营扼险以除七山诸防时茘浦永安之间乱者四起纶檄总兵俞大猷咨进勦计筹画甚悉事甫就绪而北邉吿急复征还部纶破贼必絶其根株不茍便目前虽去广后代者如郭应聘殷正茂辈悉谆复指陈授以方畧纶任本兵复从中赞之故辄有成功如洛容懐逺之防皆纶之力也以功进兵部尚书神宗即位加太子少保万厯五年凌云翼总督两广纶授计诛罗旁贼甫奏防而纶卒赠太保諡襄敏【旧志】
　　殷正茂字养实歙县人隆庆初古田獞韦银豹黄朝猛反银豹父朝威自治初败官兵于三厄杀副总兵马俊参议马铉正徳中尝防洛容嘉靖时银豹及朝猛刼杀参政黎民衷提督侍郎呉桂芳遣典史廖元招降之迁元主簿以守而银豹数反覆隆庆三年冬廷议大征擢正茂右佥都御史巡抚广西正茂与提督李迁调土汉兵十四万令总兵俞大猷将之先夺牛河三厄险隘诸军连克东山凤皇寨蹙之潮水廖元诱獞人斩朝猛银豹穷令其党隂斩貌类已者以献防闻改古田为永宁州设副使参将镇守建委官运盐之议以其息充军饷综理详密军需赖以不匮终明世増损其法而行之卒莫能易防佥事金桂捕得银豹正茂因自劾诏磔银豹京师置正茂不问寻代迁提督两广军务防广西巡抚郭应聘亦奏平懐逺洛容猺正茂以功累加兵部尚书【明史藁】
　　俞大猷字志辅晋江人嗣世职百户嘉靖十四年除千户守御屡以军功为广西总兵宫故事总兵两广者一勋臣为之帝用给事中欧阳一敬议两广各置大帅乃罢勋臣而以大猷为总兵镇广西先是古田獞黄朝猛韦银豹等嘉靖末尝再刼防城库杀参政黎民衷于是巡抚殷正茂征兵十四万属大猷讨之分七道进连破数十巢贼保潮水巢极巅攻十余日未下大猷佯分兵击马浪贼而密令参将王世科乘夜登山设伏黎明礟发贼大惊诸军攀援上贼尽死马浪诸巢相继下斩获八千四百有奇百年积防尽除进世廕为指挥佥事后迁福建总兵官乞归卒赠左都督諡武襄【明史藁】
　　黄应甲字汝第懐宁人少谙韬畧嘉靖间屡迁指挥佥事制火器造战舰皆出心裁古田贼久叛侵夺县治巡抚殷正茂请于朝督师进讨应甲乃创议分七道进其三厄最险身自任之出奇捣虚大兵遂得入隘俘斩万计【江南通志】
　　郑舜臣上虞人由袁州府同知擢栁州太守时督抚大征古田调狼兵十余万屯城下各无统属时聚伙抢掠民苦而诉之当事恐激变计无所出舜臣谋于兵道密遣人擒四人磔于市不书姓名各营自相疑阻其患遂息监军发俘囚数百名覆审内有幼者六十余人舜臣悯其无知就死曲生之【节献征録】
