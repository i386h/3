<!-- { "loadSidebar": true } -->
　　陈明锦北流人少有智虑膂力正德中举为勇敢总甲壬戌嵗妖贼李通寳率众攻城明锦领民兵周遭巡守贼不得上计穷将退有赖福者贼党也先伪入城与明锦同事出不意拔刀斩明锦足仆地贼因得登城城遂陷后贼退官司以闻于监督总戎金镗乃计擒赖福斩于市命官収明锦尸亲往祭嘉其义勇【旧志】
　　黄窦黄积上思州人其母一乳而生长有义气正德八年黄镠攻州二人敢勇赴敌同日而死【旧志】凌安上思州人当贼黄镠之叛毎嵗倡众奋勇以拒之几踣者再气不慑嘉靖元年贼又至设寨以守竟死于敌【旧志】
　　周真富川人庠生嘉靖元年邑西乡贼冯道任作乱炽甚真白诸当道贾勇剿扑贼遂溃散西乡居民复其田畴庐舍皆真之力【平乐府志】
　　陈琚字宗玉南宁人嘉靖四年由监生任广东德庆州判官时罗旁冦炽流毒郡县琚提偏师相机剿抚分为十五处定约束俾与州人互市俟其狎而图之有奸人泄谋冦衷甲如市猝然变作琚遂遇害后督府王守仁擒冦魁赵本杀之命祭其墓【旧志】
　　唐一岑字钟卿临桂人嘉靖丁酉举于乡授崇明知县倭始窥吴道由崇明一岑晨夕督属县人为战守具亡何倭果率众来攻一岑败之多所斩获倭众愤甚已乃尽鋭复攻力竭援絶倭入城一岑死之赠光禄寺丞廕其从子入太学仍建祠于县曰闵忠【旧志】
　　周尚华永淳人嘉靖十七年举里冦乱知县方鹏招义勇御之阅兵于演武防尚华充排年慨然争先令甚壮之赐酒三行复率兵奋勇杀贼贼退有功后举耆民寿七十卒【旧志】
　　陈文灿文炳兄弟也永淳人补邑弟子员有武畧渌里冦发部兵征逐文灿马陷于淖文炳欲救不得痛不忍去皆遇害【县志】
　　魏文瑞字麟卿临桂人登嘉靖壬子乡试授定州学正陞漷县知县丁母忧补漳平会龙岩贼苏阿普漳平贼杨一聚党五六千人永安大田连城清流诸冦骚然向应赣州军门檄文瑞合三县兵剿之即统兵行次曹寨白龙岩曹姓者贼谋主也阴以报贼贼伏以待文瑞至伏者四起兵溃死之赠光禄寺少卿廕一子【县志】
　　陈文明桂平人以明经太学除松溪丞时嘉靖壬戌倭分道入闽自温州登陆所经福安寿宁政和三县俱攻破十二月抵松溪势张甚令欲弃城去文明谓城完固塲圃初毕余蓄可守乃集邑民分布乗陴自分北面分既定间出兵数与贼战杀伤两相当令议与倭和括民间金帛往并张宴出陪贼笑不食进金帛不受酬以倭刀一文明曰是欲屠吾城借令不幸如政和丞为贼所脔食亦分也誓必死激厉邑众感愤出涕会募遂应坑兵及溪源乡兵各数百二十二日未明贼诈以别梯缘南城而拥云车自北进车上作转轮飞梯未至数丈辄掀梯城上挥刀登陴闪烁炫目众畏惧稍退文明戮先退者适张德奋巨斧斫一贼下一贼继上又斫之众讙呼而前贼气沮遂下礟石折其梯收民间竹灯篝然之挥出车上火炽不能卒灭遂灰其车贼皆溃烂坠自相压礟石乱下击死者甚众又用火发熕击贼营贼仓皇惊窜防募栗阳兵三百人至其兵进退有法纪律闲整杀贼数十人贼忿以为自海洋登陆未尝受衂若此拔营去文明以杀贼保境忠勇卓絶陞琼州感恩县知县【旧志叅西事珥】
　　林致孝上思州人年二十五嵗豪侠自负嘉靖三十一年秋黄天锡叛巢于佛子墟致孝挺身入以窥虚实冀乗间而阴毙之被执诱降许以不死致孝极力叱骂声色俱厉贼遂支解以殉州守闻而悲之赡其孤以田且纪事以劝边方之义勇者【旧志】李安富川人常熟簿李昭宗养子素骁勇从昭宗之官嘉靖癸丑倭奴聚海上焚刦松江太仓安屡欲赴鬬昭宗止之曰逾境杀贼非吾职也冬十月贼航海犯常熟县令率民兵御之以昭宗为前锋安从焉时贼方刦民安隔水骂曰贼出就吾刀其一人超距而来安弯弩射之应而毙又二人驰刺安安挥矛断其手足而毙余四人并力击安安盾忽裂且蹶泥滓中遂遇害倭相戒云常熟子善骑射宜遯去邑赖以全县令谓安以死勤事礼葬之北郊【旧志】
　　梁喜栢永淳人嘉靖三十八年轮充千夫长震龙山强贼猖獗县令朱轮檄喜栢捕缉即奋力踊跃带乡勇十数人追至灵竹突遇强贼数百挺身向前敌势张甚退走陷湴田遇害县令亲临拜祭【旧志】王浏怀集所百夫长嘉靖四十三年山贼掠乡村围欧马二寨正危急时浏带官兵奋勇与战贼败遯不敢再出巡抚奬之曰提兵三百退贼一千及浏老疾仍准给全俸优养终其身【县志】
　　潘文案昭平人有胆气精弓马时县令团练乡兵遇贼出单骑冲前莫敢当其锋者生擒贼首蓝孟干周林相等解道纪赏上四屯黎福庄对敌斩首百余名震猺夷方论功而身旋殁【县志】
　　朱裳怀集守御所百户以智勇闻隆庆二年山贼陈龙洲猖獗刦掠县境裳率军兵截捕力战于塔山麓杀贼甚众援兵不至死之四年佥事杨文明遣官特祭表其门曰旌扬忠义【县志】
　　潘积让昭平人时五指山贼依岩穴啸聚数万人屡征不宁积让与把总王纲计诱擒之复议兵设守宁化境赖以安为人尤慷慨好义济人之急万厯十八年大饥出禾十二万觔赈其乡全活甚众县府监司两院俱嘉奬【县志】
　　孙克恕字推之马平人万厯甲午举于乡歴官贵州副使分巡思石道安邦彦之乱战死有虎守其骸不去蛮人嗟异事闻赠太仆卿赐祭葬【旧志】黄灿然字象奎博白举人任四川防州府大昌令【今太平县】后解组归里适安仁贼李髙李禄等窃发被执拥至穴释其防延之坐谓曰吾軰欲举大事所欲得于公者财尔灿然厉声骂曰防軰窜伏山林旦夕诛灭我肯助尔为虐耶贼怒曵出斩之临刃迫之跪笑曰死即死耳我膝岂为贼屈遂遇害【县志】唐世熊灌阳人万厯乙夘乡荐授富川教谕累官永平知府甫下车见民居半燬村落邱墟极力抚绥民多起色九年秋永复困于兵荒捐俸赈救全活者万余人会宦者髙起潜督边势赫奕监司以下莫不膝行惟谨世熊长揖不屈大拂其意后叙功应优陞仅移山东盐运使十二年正月济南城陷坚守西门死之事闻有防优防祀乡贤【县志】龙文光字焕斗栁州人天启壬戌进士初授新建令邑有弟诬兄殴母者以药傅母背令作肿状迫求往騐文光疑之故迟不出及讯则肿平矣遂直其兄通邑惊以为神歴任吏部郎督学贵州刚直不阿校士辄婉曲训诲士多化焉歴陞四川巡抚值张献忠冦蜀文光励兵措饷期以御贼贼至众寡不敌城破被执不屈死于濯锦桥【旧志】
　　蒋佳征灌阳人天启四年举于乡崇祯丙子知盱眙县均贫富之粮土客之役差不下乡三十六集以安县故无城佳征知贼易至训民为兵次年贼犯境方设营御贼又清算钱粮移贮州城未几获哨贼既而贼大队入遇红衣者射之应而倒大炮齐发贼大溃无何火药匮贼乗势破营殱士卒佳征且杀且骂遂遇害及敛顔色如生万户哀痛崇祯十年褒防死节诸臣赠佳征尚寳卿巡按御史言宜赐諡廕乃建表忠祠祀之【县志】
　　唐良鋭全州人天启甲子举人任灵璧知县流冦张献忠攻城率兵民固守力竭城陷死之赠按察司佥事廕一子入监【州志】
　　文昌时全州人天启甲子举人任临淄知县以廉慎闻时闯贼吿亟邑人谓昌时曰公即守土如家室何曷先避昌时执不可城陷举家自焚【州志】蒋秉防字衷白全州人天启甲子举于乡授灵邱令律己清廉临民平易有古循吏风会流冦犯境秉防曰吾当以死衞百姓召募义旅慿城拒守城破骂贼而死阖家殉之【州志】
　　萧日高字旭祥平乐人明季弃举子业为邑吏崇祯十六年任四川峩眉主簿流贼张献忠围峩眉日高佩县印率民兵悉力拒守献忠怒攻益急城破死于难【旧志】
　　唐一中字可权全州人崇祯癸酉乡荐精于古学从游多名士授钜鹿教谕己夘冦陷城被执不屈死之【旧志】
　　朱永吉字飞之桂林人精天文术数初客黔投傅宗龙幕中安邦彦围黔永吉解围有功又随宗龙至滇崇祯间滇抚王位讨普名声题授游击屡破贼众为名声所惮后因吴必奎通贼永吉身被重伤力战不已防诸军皆溃自刎死偏将赵能冯忠葬于路侧赵能亦自刎事平题请廕一子世袭百户【旧志】
　　蒋秉芳字昆瑞全州人博学能文督学夏启昌国士期之以明经授栁州司训贼至不屈死之【旧志】朱旻如字宗臣临桂人膂力絶伦随父宏之吴川海冦犯城单骑突出斩其渠魁贼望风披靡境赖以宁父遣归就学中武科授杨家营把总八排盗为乱楚粤合师讨之比年不克旻如以计诱致平其巢穴叙功陞御营将领谒选至贑州仆逸失其咨劄贑抚疑为奸细将杀之旻如面不改容具述颠末兵部万元吉请释之归里奋然激发倾赀募士赴平乐率众城守庚寅我
　　朝大兵由龙虎闗进或劝之降旻如曰吾与城为存亡决不贪生邀富贵也未几城破旻如杀其妻女引刀自刎伏尸尘土中十余日家人掘起视之犹凛凛有生气【旧志】
　　石之碧荔浦人幼好韬畧及长从戎崇祯初以抚江贼功授昭平防将【旧志】
　　唐钟祚平乐人适流冦肆虐煽惑生变钟祚应募团练仙回设法整辑始获安宁丁亥三月广东陈恩兵突入仙回大肆剽掠钟祚正词拒之兵徉退潜匿人家钟祚佩剑率二仆往谕之被执骂不絶口主仆皆罹害其妻孙氏妾马氏亦骂贼死【旧志】文师颐全州人天启甲子领乡荐崇祯十五年知汝阳县城陷不屈而死【河南通志】
　　苏良贞思恩贡生初授山东滨州判陞南京羽林衞经歴后家居崇祯十七年羣盗入城击库夺印良贞同弟良辅良臣统率乡勇拒战被害贼置印其怀而去有司立忠义祠春秋致祭良辅寳坻县丞良臣上林教谕【旧志】
　　骆士升武缘廪生崇祯末贼入城获士升诱以利不从骂贼而死祀忠义祠【旧志】
　　戴震字静夫马平嵗荐博极羣书渊源理学尤喜奬进后生崇祯时任淛江常山教谕建青云楼立舘舍延士子讲学其中朝夕不倦力追胡安定所为游其门者多获隽人常思之勒石青云楼后陞邑令明末之乱为土冦所执不屈而死【旧志】
　　覃文应栁城人天启嵗荐授四川巴县丞流贼张献忠围攻城陷文应具朝服北向拜遂投井死其子懋德亦投井从父弟文胜被执砍手归道其事士类赞之【旧志】
　　刘飞汉灌阳千户
　　国初广西甫平守备曽世珍鎭灌邑飞汉以祖父世受明恩乃诣城下呼曰非敢逆也愿死以答先朝毕吾志耳执之解院司冀其归心卒不可夺被诛世珍私殱其二子人多悼之【旧志】
　　曹应元字腾宇怀逺廪生当
　　国朝未平粤之先流贼李来亨等蹂躙地方应元尽防产业聚集乡勇分布守御为一邑保障弟应魁终明季亦以武畧着【旧志】
　　国朝
　　郑振祖弟拔祖俱郑寳之后入籍郁林顺治初土冦八鎭纠众数万作乱围郁林三阅月城内粮尽兵民困极有顔伯素者领兵博白郑兄弟素与友善乃冒险夜缒城以荷叶防首由河塘水中出诣博白请顔氏兵至梁道岭与巡道黄廷师约举火为号内外夹攻未至而土冦萧荆璧先计诱破城三人引兵奋勇赴援力屈遇害州人哀之配祀忠孝祠【州志】
　　李茂字天毓岑溪人崇祯己夘乡荐积学能文恬退不仕康熙十三年滇逆变乱茂鼔励乡勇杀其伪总兵陈氏龙氏民赖以安后逆踞岑茂被执愤恨而死邑人请祀乡贤【县志】
