<!-- { "loadSidebar": true } -->
　　徳兴士人李扶字助国以恩科得官调宜州司理防军庆元初满秩还乡云宜州溪洞近嵗产一怪物状如人长一丈许遍体生鳞甲但以布帛纒绞独据野庙寝处莫测所由来初惟搏食畜兽浸滛及人皆从头至足坐啖之洞丁不胜困苦屡聚党数百往攻鬬怪望人至輙遁升山颠运巨石而下击众走避不暇虽操强弩药箭四面乱射之莫能入始闻其所居且设穽于往来之处而为恶益甚洞丁出入须什什五五持矛鸣锣以自防卫不与相值则已傥人徒稍弱必遭追逐步既濶而行又防或迟钝在后立为所获壮有胆者敌必利刃如刺坚石殊不能伤在田畴耕获少失瞻顾定有性命之虞阖洞千口罹戕贼者殆半不聊厥生悉徙避城郭赴诉于郡丐发兵围捕之闻其不畏锋镝更无策可治狱有重囚曰马超巡检者武鸷悍勇坐杀人久系囚自献其技曰愿取此怪以赎罪只得一大铁椎重三十斤当独往官守欲听之或疑其设诡计求脱乃质其妻子旋锻铜铁大椎遣之别选五十兵助诣洞迨至杳无形影信步到一寺见微径髣髴似有大足迹知必在彼将入门厉声叱呼示威且警使出复寂然直进次方丈睨傍室野兽毛骨纵横塞路无床榻几席惟编蓬上堆叠败絮碎帛全如犬窠盖其宿卧处也马潜伏室内以料晩归必由三门于是侧身出掩诸扉独留一扇施拐撑拄之倾耳审听俄闻山下然有声乃此物负双鹿穿林而来马亟起发扉陷其一足痛棰以椎仆于地举头见人揺牙愤愤欲作敌而为鹿所压不能兴犹翻手搦马生脚撮其股肉一大片马连运椎桩其脑遂死之披剑断颈流血数斗即呼随行者舁尸献于郡洞蛮踊跃欢谢各返故栖郡以事上诸朝诏贷马罪还原官李掾及见怪尸言之尚怖栗马超之勇而有智盖暗合唐韦自东杀二野义之法也【夷坚志】
　　邕宜以西南丹诸蛮皆居穷崖絶谷间有兽名埜婆黄髪椎髻跣足裸形俨然一媪也上下山谷如飞猱自腰已下有皮累垂盖膝若犊鼻力敌数壮夫喜盗人子女然性多疑畏骂已盗必复至失子家窥伺之其家知为所窃则集邻里大骂不絶口往往不胜骂者之众则挟以还之其羣皆雌无匹偶毎遇男子必负去求合尝为徤夫设计挤之大壑中展转哮吼胫絶不可起猺人集众刺杀之至死以手防腰间不置剖之得印方寸莹若苍玉字类符篆不可识非镌非镂盖自然之文然亦竟莫知其所宝为何用也周子功景定间使大理取道于此亲见其所谓印者此事前所未闻是知穷荒絶徼天竒地怪亦何所不有未可以见闻所未及遂以为诞也后汉郡国志引博物记曰日南出野女羣行不见夫其状皛且白裸袒无衣襦得非此乎博物志当是秦汉间古书张茂先盖取其名而为志也【周宻齐东野语】
　　予闻桂林属邑有周文王太伯孟母汉髙祖张良韩信等庙莫究所以及观建武志邕州亦有髙祖祠云马伏波征蛮酋长请降愿朝汉天子于是立髙帝祠以祭之又父老相传云宋胡頴守潭专毁滛祠惟前代帝王及忠臣烈士祠不毁后頴转官广西乡人闻风皆以滛祠易以帝王名臣之号幸免一时相传至今遂不能改以其所言近理彼溺于滛祀者尚当省哉【陈琏桂林志辨疑】
　　洪武戊寅冬琏偕桂林府照磨临洮马可俊如京师舟下清湘数十里有沉香名潭潭在石崖下有枯木横置崖上相传沉香言有神物呵防人不敢取取则致祸予既蓄疑未得其实因停舟崖前命可俊射之叠发数矢偶落其一片拾而视之甚轻纹理如桂木爇之则不香始知其为伪也桂林大墟下石崖上有一木亦云沉香后为人窃去皆此类也去沉香潭不逺有一石函谓诸葛武侯藏兵书于石崖上此特好事者为之耳【同上】
　　桂城伏波山下有一洞名还珠相传前代有一渔者由洞口行数百步深入渐明朗见一物状如犬瞑目而睡前有一珠甚光莹因急懐归官府寻知之意其为异物亟命还之渔人复至故所此物睡犹未醒故世传为还珠洞或云汉马伏波征交阯囘载薏苡珠经此因得名至今未有定论然宋人题此洞有云凛凛威声震百蛮肯将稛载溷溪山无人为起文渊问端的珠还薏苡还以此观之伏波之事无疑彼渔人之説涉于怪诞奚足信哉【同上】河池州近山地牧童十余人聚而戏或歌或舞或吹笛情方洽忽见山半一人约长二丈面濶三尺余长倍之披髪鸟喙背有二翼俯观羣童为乐嬉然而笑少间垂舌长过腹羣童大惊皆反走其人能夷语连呼曰合合合【音各】勿惊勿去仍歌舞吹笛以乐令羣童复聚吹笛歌舞焉其人喜拊手大笑声震林樾已而复垂舌如故久之乃去遂不复见正徳中张吉山方伯烜为庠生时亲见其事【月山丛谈】庆逺卫都指挥戚纲守河池所日尝语人云思恩县近村山林中树杪有二人约长一尺五寸武人装束白竹纒芒屩度枝过树如履平地村民观者相去仅丈许容色甚和若有意捕之则在树杪不下急之即行如飞去而复来者数月又赵村一日有二人牵二蛇入人家系于楼下登楼索食主人见其服饰异常炊食之食毕下楼解蛇叱而鞭之化为龙各乘其一腾空而去【同上】
　　嘉靖初庆逺府署守宿者见一长人惊怖羣呼移时乃去尾之徐行入右江道古榕树下遂不见次日知府王显髙亲至见树大十围防广数亩谛视榕根有窍出烟如缕乃令人伐树得巨蛇十数杀之怪遂絶【庆逺志】
　　苍梧三界庙有蛇背青腹赤目有火光能噬不直者平时盘绕藤香倐忽往来莫知所之【旧志】
　　太子中允闗杞曽提举广南西路常平仓行部邕管一吏人为虫所毒举身溃烂有一医言能治呼使视之曰此为天蛇所螫疾已深不可为也乃以药傅其疮有肿起处以鍼投之有物如蛇凡取其十余条而疾不起【梦溪笔谈】
　　马凤容县所千户嘉靖间以勇敢闻于时佃人获虎子归之覊以铁索畜焉时市猪牛肉啖之阅两三年虎稍驯且长凤踞卧防事呼之舞则旋转跳跃凤偶夜醉归虎于门凤叱虎虎怒奋爪伤其面家欲杀虎虎惧挺走山中越数日凤以伤死既塟虎时卧塜上濒去则徘如不忍状【梧州志】校邕时以左江道为文塲道深邃傍有亭榭园池林木茂宻业已堵塞予与书吏俱入居筹边楼下一日晩堂毕人云每薄晩有人掷瓦石人詈之则愈甚予视之累累积瓦上因询干掫者答云此去外路甚迷遂不复问又一日闲步出闻阍者房内有伐树声因取钥啓视之阍者云有物如犬而甚大黄色每来则伏此处竹树间撼门入亦盗食适来逐之越墙去尾大如帚伐去竹树或可冀不来尔盖狐已为妖而土人未之知也【峤南记】
　　西志多载嘉靖丙辰间黑之讹此事自大江以南皆被其惑相传有黑气入室或为飞虫鸟兽间薨薨有声遭者輙迷闷不省击之则火光迸散旋复合成一火毬冲檐而去气盛者力与之搏若损皮肤流黄水不止则死用兵仗刺之即反自伤又云其至必先作硫黄气或如烧布絮气予往闻之亲中其害者云见隂云中拥一马首向鼻间旋绕数四细声作人言云马骝精人所为马骝精人所为遂昏迷久之闻锣声始觉又云郡中捕得一道士用马毛数茎撚结吹入人家门内其怪便作不敢置之法止逐之去而已然患亦随息按嘉隆闻见记妖人马祖师流寓湖之乌镇民沈松家以幻术惑众有物如蝴蝶入人家变幻飞走异状击之则刀杖杀人夜魅魇人至死其党毛崟等数十軰诱惑愚民约以九月甲子起兵事泄防政刘焘督兵击贼追及南浔殱之独妖人以术逸去事在丁巳九月此妖盖其党分之四方惑众者粤右民尚宜其为害独甚也【西事珥】








　　广西通志卷一百二十八
　　钦定四库全书
　　广西通志补纂
　　艺文
　　歴朝
　　重修灵渠记　　　　　　　　【宋】李师中嘉祐三年诏置都水监明年以诸道提点刑狱兼领河渠事余既被命莅粤图所以称明诏按广西湖南旧阻岭弗接秦史禄导海阳山水逆为石矶以激水分岭而下防湘桂二水合为一石亘数十里不絶自秦迄今千余年强民力为堤为陡门以制水于石上水渐而至号曰渠是渠也寝以堙废公私患之至是定计以闻遂发县夫千四百人授张兢日往营之动而免险功斯济矣兢与石懐玉孙约等亲率其徒燎石以攻既导既辟作三十四日乃成陡门三十六舟楫以通李师中马仲芳实领其事于乎惟至诚能通万物之阻古之君子徳行常简易易有尚往有功者其心亨兴渠之利不足云朝廷稽古建官为万万世计推此以观天下六府三事庶乎可治也已故敢书以告来者
　　忠功祠记　　　　　　　　　【明】赵天鉴夫曰忠曰功王制宜祀所以劝臣工而旌淑类也宋徳祐元年十二月初四日元人命齐万户者赍诏至郁林谕提刑邓得遇等降得遇叱之去陈知州窃郡符造辕门受节制元以伪守谭道福代州事陈知州同万户谒镇国以上秩迁时南流尹曰陈应者偕举子曰全起鳌曰梁弥逺者兴义兵一千人三人入州城与道福巷战败绩起鳌弥逺死之应孑身出万死中奔提刑麾下合谋倡义檄近兵三千人搆云梯五百道乘除夕昏甚五漏下柝稍息一鼓登城杀伤逻卒以百计仓卒间震撼山谷道福闻急堕戌楼下遁去邓提刑疏其事闻于朝勅授应藤州知州徳祐二年五月初五日元兵大至邓提刑度时势莫能支具冠服东向辞宋帝毕书于座曰宋室忠臣邓门孝子不忍偷生宁甘溺死遂投南流江而死应亦易名削迹莫知所终吁邓公之忠载于青史秩崇故也陈公之功寂然无闻秩卑故也予下车初闻邦之耆旧尚能啧啧道其事予心恻然兴懐悠然遐想缩日费鸠异材构祠于南流之浒匾曰忠功俾有司春秋祠之以为世之人臣者劝
　　无倦斋记　　　　　　　　　　张　栻广西经畧使所治防事之西偏有斋直喜丰堂之后方而虚明于燕息为宜旧以缓带名余惧其肆也更题曰无倦且志其故昔者洙泗之门子张问政夫子首告之以无倦及季路之请益则又终之以无倦是知为政始终之道无越乎此也夫难存而易怠者心也吏者分天子之民而治焉受天子之土而守焉一日之间所为酧酢事物者亦不一端矣几微之所形纪纲之所寓常隠于所忽而壊于因循纎毫之不谨而万绪之失其机方寸之不存而千里之受其害又况欲动而物乘意佚而形随其所差缪复何可胜计可不畏哉于是知圣人无倦之意深矣师也穷乎髙明而惧其所践之未笃也故使以居之无倦为本而继以行之以忠由也勇于进为而惧其有所忽也故既告以先之劳之及其请益则继以无倦以二子而圣人所以勉之者如此则在他人其所当从事抑可知矣虽然常人之情往往始之谨而末之慢守失于终事废于久者盖多矣非敦笃乎敬者其能日新而无斁哉余于此惧书于坐右以自警并以告来者云
　　祭井文　　　　　　　　　　【唐】栁宗元惟神蓄是徳演为人用不穷之养功齐乳湩惟古有制八家所共是邦阙焉官守斯恐蕴利兹久閟灵则深爰告有神惟恻我心卜兹利兆于彼城隂神斯有仁是鉴是临惟昔善崩今则坚好惟昔逓石今则顺道终古所无聿从心祷非神是与人力焉保发是防成于富媪克长厥灵不爱其宝敬修报礼式荐苹藻
　　国朝
　　郁林州瑞泉祠记　　　　　　　李锡秦方今
　　圣治日隆四海之内休征叠见而
　　帝徳谦冲不言祥瑞独显应于佑民锡福者则深庆慰聿隆酬报之典锡秦于雍正十年夏以全州牧移任郁林视事后周行阡陌见髙原下隰芜旷尚多因刋刷劝垦
