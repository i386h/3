<!-- { "loadSidebar": true } -->
　　峨石县在县治东南唐总章元年置宋开宝间并入北流
　　陵城县在县治东南唐武徳中置宋开宝五年省石寨在勾漏山隠然天成中有牙纛干橹之状环州一十二峰故又名巫山寨
　　宝圭驿在东门外县自此遵陆指郁林元范椁有诗又县南百里有大洞驿
　　得月台在县南门外
　　防仙台在县东十三里高百余丈上有亭
　　登龙亭在县东登龙桥上
　　通仙亭在县东北通仙桥上
　　独石亭在独石山上明嘉靖二十六年知县萧遴建十洞记在勾漏山宋呉元美撰
　　陆川县
　　绣州在县治东五十里唐初为林州后改绣州寻废龙化县在县治东南五十里唐武徳中置大厯间又析禺罗白诸州地置顺州宋开宝五年并省入陆川今有龙化乡
　　温水县在县治南十里唐置宋开宝间废
　　南河县在县治东南一百二十里唐武徳五年置宋初废今县有南河乡疑即是
　　龙豪县在县治西北唐武徳四年置宋开宝中省谯楼旧在县治明嘉靖间知县张子翼移建南门上
　　摩云阁在城东东山岩顶邑人厐颖重修
　　温泉亭在城南二里温泉井
　　修竹亭在城东七里东山岩右
　　罗侯墓在县东六里相传异人姓罗飞升遗骸瘗此
　　卜氏墓即贞烈卜夫人在城南三里万丈坡旁兴业县
　　石南县在县治南十里陈置石南郡领石南县隋废郡以县属尹州唐建中二年省
　　潭粟县在县治东二十里唐置属郁林宋废兴徳县在县治南唐析置宋开宝五年省今为兴徳乡
　　郁平县在县治西北四十里今为蔚平乡改置详见贵县
　　古城唐建中间移郁林州治兴业宋初复迁州于南流遂废今县治东有古城村
　　读书楼在旧学地明天顺间改为文奎阁
　　飞泉亭在县东山
　　观徳亭在旧学射圃内明宣徳间知县胡纲建







　　广西通志卷四十五
<史部,地理类,都会郡县之属,广西通志>
　　钦定四库全书
　　广西通志卷四十六
　　兵制
　　粤西介荆交二州间地广山深藏奸煽诱诸蛮讐杀相寻有明二百七十余年用兵无虚日自我
　　圣祖仁皇帝威靖逆氛之后诞敷文德向之犷野难驯者皆伏首帖耳喁喁向风而武备修明未尝少懈提镇协营如星之罗壁垒旌旗森然焕然立法之善至矣尽矣夫筹邉之防莫要于兵驭兵之方全视乎将勤搜阅严纪律倡勇敢作忠义繄谁人责耶爰辑厯代兵制及攻守战阵诸方畧以为司兵柄者资焉志兵制
　　秦始皇三十三年发诸尝逋亡人赘壻贾人畧取南越陆梁地为桂林象郡南海以适遣戍五岭五十余万置南海尉典百越兵【参史记汉书】
　　汉武帝元鼎五年发罪人及江淮以南楼船十万
　　师讨南越以路博德为伏波将军杨仆为楼船将军故归义越侯为戈船下濑将军及平遂以其地为苍梧郁林等郡设交阯部刺史总治之【防史记汉书】和帝永元十二年日南象林蛮冦掠郡县发兵讨击降其众初置象林将兵长史官【后汉书】
　　凡郡有尉因秦制典兵禁备盗贼景帝中二年更名都尉民年二十三为正一歳为卫二歳为材官骑士习射御驰阵八月太守都尉令长等防都试课殿最水军为楼船亦习战射年五十六老衰乃得免为民光武建武六年省诸郡都尉并职太守无都试之役毎有剧贼则郡临时置都尉事讫罢【通考】
　　魏黄初三年始置都督诸州军事或领刺史【通典】吴多舟师而兵有解烦敢死两部及交州义士健儿武射之名【吴志】
　　晋太康中诏天下罢军役示海内大安州郡悉去兵大郡置武吏百人小郡五十人交州牧陶璜上言交州之人好为祸乱又广州南岸周旋六千余里不賔属者五万余户及桂林不羁之辈复当万户至于服从才五千余家二州唇齿唯兵是镇又宁州兴古接据上流水陆并通互相维卫州兵未宜约损从之【晋书】
　　晋迄南朝刺史任重者为使持节都督轻者为持节而苍梧桂林分属湖广其刺史皆加平越中郎将及平南将军等号刺史无将军号者谓之单车刺史有督扬荆江湘交广六州诸军事有督交广二州诸军事亦有止督广州或湘州诸军事者委任权力各不同也诸军府之名曰任威府曰扬烈府曰绥宁府之类置兵曹及中兵外兵骑兵叅军行军司马及督防以统之虽沿汉魏置县尉惟理民事不掌兵梁陈始开都督府于广州所督至二十州苍梧桂林属焉【旧志】
　　宋齐之际刺史多不领南蛮别以重人居之惟豫章王嶷为南蛮校尉荆湘二州刺史【南齐书】
　　隋制大抵因后周之旧诸府兵有郎将副将坊主团主以相统治平陈后设岭南安抚大使桂广二州俱设总管节制诸州军事复有行军总管则专督所道讨伐事【防隋书】
　　唐初兵之戍边者大曰军小曰守捉曰城镇而总之者曰道太宗贞观中分天下为十道广东西曰岭南道宗天寳初置岭南五府经畧使统经畧清海二军及桂容邕交四管后或兼兵马讨击使肃宗至德元载升五府经畧讨击使为岭南节度使【唐书】
　　宪宗元和元年邕州管内都防御观察经畧使增领懐逺军以岩州容管十四年夏四月诏诸道节度都团练防御经畧使所统郡兵马并令刺史领之【唐书】
　　懿宗咸通二年广桂容三道先是共发兵三千人戍邕州三年一代经畧使段文楚请以三道衣粮自募土军以代许之后经畧使李防悉罢遣三道戍卒止以所募兵守左右江比旧十减七八南诏乗虚入冦三年五月分岭南为两道节度以广州为东道邕州为西道从蔡京请也又割桂管龚象二州容管藤岩二州邕管十一月安南都防蔡袭告急敕发荆南湖南兵二千桂管义征子弟兵三千诣邕州受郑愚节度四年五月乙亥废容管岭南西道复以龚象二州桂管六月废安南都防府置行交州于海门镇以右监门将军宋戎为行交州刺史以康承训兼领安南及诸军行营秋七月复置安南都防府于行交州以宋戎为经畧使发山东兵万人镇之时诸道兵援安南者屯聚岭南江西湖南餽运者皆泝湘江入澪渠漓水劳费艰澁诸军乏食润州人陈磻石上言请造千斛大舟自福建运米泛海不一月至广州从之军食以尺然有司以和雇为名夺商人舟委其货于岸侧舟入海或遇风涛没溺有司囚系纲吏舟人使偿其米人颇苦之八月岭南东道节度使韦宙奏蛮必向邕州请分兵屯容藤二州【防通鉴】
　　唐制岭南经畧军管镇兵五千四百人桂州经畧军管戍兵一千人邕州经畧军管戍兵一千五百人容州经畧军管镇兵一千一百人安南都防管兵四千二百人衣粮税本管自给【通典】
　　五代沿唐制于桂州设静江军节度使于容州设宁逺军邕州设建武军【五代史】
　　宋真宗景德四年八月己酉颁宜州立功将士赏格诏广南歩军骑军并号曰清化诏约勒宜州乱军时朝廷恐宜融谿峒因縁侵扰因降诏约勒酋领皆奉诏部分种族无敢辄动【宋史】
　　大中祥符二年四月诏曰江南广东西路流配人等皆以自抵宪章久从配其逺地每用轸懐特差内使与本路转运使同勾抽诸州杂犯配军拣选移配淮南州军牢城及本城有少壮可披带者即部送赴阙当议近上军分安排如不愿量移及赴阙者亦听若地里逺处即与转运使乗传就彼依此防选九年诏南丹州莫淮辿约勒谿峒勿从诱胁时抚水州蛮叛恐诱胁谿峒因诏莫淮辿约勒之【宋史】
　　仁宗景祐二年诏广桂州置雄畧一营与归逺军更戍岭外三年诏广南民家毋得置博刀犯者并鍜人以私有禁兵律论先是岭南为盗者多持博刀以罪轻不能禁转运使以为言故有是令【宋史】庆厯六年诏广南方春瘴病戍兵在邉者权休善地其自岭外戍回军士予休两月【通鉴】
　　皇祐二年两广益募雄畧四年五月诏广西戍兵及二年而未得代者罢归钤辖司以土兵歳一代之自侬智髙之乱戍兵逾二万四千至是听还而令土兵代戍五年王尧臣为枢密副使防侬智髙反请析广西宜容邕州三路以融栁象宜州白髙窦雷化郁林仪藤梧龚琼容州钦宾亷横浔贵邕州其三州并选武臣为安抚都监兼知州事以统支郡若蛮人入冦三路率支郡并力掩击之知桂州以两制以上仍带经畧安抚使以统制三路钤辖二员迭戍于邕州仍置走马承受二员季入奏事益募澄海忠敢雄畧等军以四千人屯邕州二千人屯宜州千人屯宾州五百人屯贵州广西江南湖南益以北兵歳一替月给添支钱三百给鞋钱千荆湖南北广东西路兵二歳一替运全永道三州米以馈军食其城壁之制当髙二丈广八尺令本路转运使判官提举修筑官吏有能完城壁廨宇营舍仓库及招复户口者计其功迁一官其左右江廵检及管界巡检寨主与指使一员兵三百人常阅之诏狄青详酌以为便遂施行诏广南捕蛮诸军歳满归营人赐钱二千月增俸钱二百度岭阵亡及瘴疠物故者子孙或弟侄不以等様收一人本营者支衣廪之半【宋史】
　　至和二年广桂邕州置马雄畧【通鉴】
　　嘉祐七年籍税户应常役外五丁点一为兵得三万九千八百人分队伍行阵习枪镖排冬初集州按阅后逓歳州县迭教察视兵械以防收刈改用十一月教一月罢禁军月俸五百以上皆日习武艺三百以下或给役或习技其后别募乡兵亦阅习武技号教阅厢军戍川广者旧不训练嘉祐以后稍习焉【宋史】
　　英宗治平二年广南西路安抚司调集左右两江四十五谿峒知州峒将各占邻近迭为救应仍籍壮丁补校长给以旗号峒以三十人为一甲置节级五甲置都头十甲置指挥使五十甲置都指挥使以四万四千五百人为定额各给戎械遇警召集之二年一阅察视戎械有老病者选少壮填之三歳一上其籍诏广南教阅忠敢澄海一营者即本营逓迁两营以上者营三百人补五人二百至三百人补三人二百人以下补二人百人以下补一人止于副指挥使凡逓迁满三歳五阶阙二三阶阙一即补三年诏顷以东兵戍岭南冐犯瘴疠得还者十无五六自今歳满以江淮教阅忠节威果代之【防宋史通鉴】
