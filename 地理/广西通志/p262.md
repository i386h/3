<!-- { "loadSidebar": true } -->
　　韦国相兴隆司官族平居严恪以礼自处亦以礼处人虽朝夕燕见必冠服相对睦邻敬宗年过八十犹率履不衰崇祯十七年司官具其事上本府优奬耆行【节旧志】
　　国朝
　　王万化白山司土廵检事母至孝纯笃不懈后因病乞休以子如纶袭优防林泉三十余年修行恂谨为子族辈矜式举乡饮【思恩府志】
　　潘如禄安定土司廵检康熙十三年伪逆叛乱如禄忠节自矢藏印不缴被追逼领伪印抗不赴几遭屠戮十五年将军宏烈提兵出广肇如禄率先迎请
　　王师给总兵劄衔令联络各土属合兵破贼乘机图进取滇黔如禄驰驱戎行以司事交子宗藩及其宗人土目等代理十八年广西平巡抚将军傅以如禄御贼事两具疏入奏
　　朝议如所请准给劄嘉奬之



　　广西通志卷九十一
　　钦定四库全书
　　广西通志卷九十二
　　诸蛮【安南附】
　　南丹广源抚水环州种落伙矣其言语侏衣裳斓斑其俗尚贪利轻生其性外騃而内黠唐宋之世羁縻而已有明如防藤峡如府江八寨古田用兵无虚日威克有之矣能以徳化乎
　　国家仁育义正凡有血气莫不尊亲徃者化外诸蛮咸力穑输赋与齐民埒近且有入胶庠与秀民伍者同风之盛不已卓越千古哉安南终有明之世黎莫相攻叛服无常我
　　朝来享来王罔敢或愆粤西为其贡道所经故不以属国而置之昭大同也且使任封疆者知所控驭焉志诸蛮
　　蛮习各种
　　岭表接壤荆楚溪峒聚落悉为南蛮其种非一曰猺曰獞曰獠曰狼曰狑曰犽曰防曰狪曰曰猀曰狸曰蜑皆性习犷野罔知礼教顾史载槃瓠事以谓是诸蛮之祖此何以称焉【后汉书昔高辛氏有犬戎之患帝购其将吴将军头金千镒邑万家且妻以少女时有畜狗名曰槃瓠遂衔吴将军头造阙下帝不得已以女妻之入南山生六男六女自相夫妻衣裳斑斓言语侏女归以状白帝赐之名山广泽其后滋蔓号曰蛮夷】夫载籍极博必考信于六艺而孔子删书防自唐虞怪诞之语岂儒者所宜出哉至于种族有飞头【炎徼纪闻谓能以其头飞去求食饮】鼻饮【与之酒能以鼻饮辄尽】蜑人【入水能视以绳系腰使没海求珠】卢亭之属【匿海中渔者以罾网得之】其説尤荒幻不经而州里巢窟均莫得而详识云周礼南方曰蛮雕题交阯有不火食者【雕题刺绣花纹以饰额也交阯国名按尚书宅南交谓地界中国之南与之交错故曰南交疑交阯亦此意或谓男女同浴又谓交人足阯相交皆未恊大抵徼外地名多无意义必求其解以实之则凿矣】其人斑衣椎跣其嗜味饫冷咽生不厌浊秽其语言鴂舌其窟宅毒箐瘴篁其性桀骜猜忍雠杀不解其习烙蹠善走其徒风飏雾集其伎劲弩药镞短刃乐战好则人怒则兽故在滇曰猓猡曰猡□在黔曰犵曰獚曰狆家在楚曰狼獠亦以苗称而在粤则名猺獞其曰狑犽防蜑又猺獞别种也若其大姓如昔之广源西原环州宜州南丹抚水安化诸蛮则但谓之蛮为能纠合诸族不以猺獞称大抵桂平多猺獞梧浔多狑狪蜑人南栁庆多防獠犽思太泗镇多土狼兵其最悍负险者昔称古田碎江岩塘府江藤峡十排八寨五山七山六十三山前朝时肆叛逆抚驭方畧语在驭蛮记中夫广川大谷民生其间异俗王者大无外含生之属茹毛饮血靡不胞与至其名以种殊习随尚异亦任之而已而好事者推本于五溪荆蛮葢三代之世楚有分地荆蛮之迹见于春秋而粤乃开自秦汉今以禹迹所未经而逺稽帝喾系以槃瓠于义何所取于事何所征耶
　　猺
　　猺人八蛮之种也椎髻跣足衣斑斓布褐采竹木为屋绳枢荜窦覆以菁茅种禾黍粟豆山芋杂以为粮暇则猎山兽以续食岭磴险阨负戴者悉着背上绳系于额偻而趋履险若飞儿能行烧铁石烙其跟蹠使顽木故能履棘茨根枿而不伤儿始生称之以铁如其重渍之毒水儿长则煆其钢制刀试刀必斩牛仰刃牛项下以肩负刀一负即殊者良刀也弩名偏架以一足蹶张背手傅矢徃徃命中鎗名棹鎗长二丈战则一弩一鎗相将而前执鎗者前却不常以衞弩执弩者口衔刀而手射人或冐刃逼之释弩取口中刀奋击退去必有伏弩嵗首祭先杂揉鱼肉酒饭于木槽扣槽羣号为礼十月朔祭都贝大王男女各成列连袂相携而舞谓之踏猺乐有铙鼔胡卢笙竹笛之属众音竞閧击竹防为节山田无几天少雨稑种不收无所得食则踉跄篁竹间潜出剽掠事已即遁入巢山多蹊箐官军屯防不易生猺在穷谷中不与华通熟猺与州民犬牙或通婚姻白猺大类熟猺黒猺大类生猺又大良猺有户口版籍较民淳朴租赋尤易办其俗敦厚人至其家不问识否辄具牲礼任大嚼剧饮无吝意后被獞杀占逃散去之城厢村落佣耕樵采为食
　　獞
　　獞与猺杂处元至元间来自湖北或曰非也荆蛮故无猺獞名猺徭也粤右土著先时就抚籍其户口以充徭役曰猺獞撞也粤之顽民性喜攻击撞突曰獞故猺人易驯獞人难治獞俗与猺畧同而性特剽悍魋结贯耳富者男女皆以银作大圈加颈男衣短窄裂布束胫出入常佩刀女衣不掩膝长裙细褶缀五色绒于襟袂裙幅间善涉水手摄裙幅视水浅深以次収展男女齿等以衣带相赠遗谓之结同年既嫁则不复相闻葺茅作屋而不涂衡板为楼上以栖止下顿牛畜谓之蔴栏席地而炊抟饭掬水盛夏露处冬则围炉达旦无床衾宴客以肉盛木具或竹箕均人数而分置之罢则各携所余去分肉或不均衔之终身莫解有所要约必以酒肉或杀一狗得肉少许酒半酣虽行刦鬭狠无不愿往也刦物不论多寡敝衣釡甑之属罄卷而逃官司觉治莫知其亡处先出重金购之名曰买线戚属利得金辄以所匿告往而成擒又好掠缚人入山谷中剡大木中凿为窍纳一足械之索赀听赎伏草射人攻剽村落为患于民自昔为甚然獞亦有生獞熟獞与生熟猺大抵相类云獠
　　獠无姓字以长幼次第呼之丈夫称阿蓦阿妇人皆称阿等阿孥依树积木而居好相杀害尝伏道中伺行旅客无徒耦过辄出击杀而悬其尸庭中召邻里欢歌饮酒稍就割食之其俗畏鬼神所杀之人美须髯者剥其靣肤笼之于竹及燥号曰鬼鼓舞祀祷以求福利又山獠今在左江溪峒之外以射生为活虫豸动者皆可食无版籍部勒或曰獠燎也好夜猎集炬以照故每邨推有勇力者曰郎火余俱称火葢犹燎之义也
　　狼
　　狼男女俱挽髻前鋭后广覆以白布绩蔴为衣无刺绣经年垢积不一涤除善伏弩猎山而食儿能骑犬引弓射雉兎掘防少长习甲骑应募为狼兵善鸡卜其法取生鸡雄者折一翼东向去翼肤肉视骨骨有纹路明则吉暗则凶以定向徃性饕餮血食腥秽狼藉居室中卧惟席草是名狼也亦有熟狼居瓦屋种稻田尝出市山货与民无异狑
　　狑者另也诸蛮之外别为一种大藤罗运山中其幽崖奥谷是生狑人不室而处饥拾橡薯射狐掘防蠭防□蝝甘生如荠卉衣鸟言重译乃通又狑外曰狙其风罔闻
　　
　　人俗亦类猺而颇黠桀性能耐寒故曰濵河傍溪严冬裸而猎鱼其见官长不知跪拜以跏趺为礼
　　猀
　　猀亦类傍河沙岸作篷而栖猎鱼虾生啖之所谓不火食者也善探地气以知水源水将暴涨则预徙去之缘江迁流无有定在水涸石螺蚯蚓皆可食
　　犵
　　犵来自黔中蓬头跣足以布幅蔽腰旁无襞积曰桶裙花布者曰花犵红布者曰红犵各有族属不通婚姻殓有棺而不瘗置厓穴间高者絶地千尺又打牙犵慓悍尤甚父母死则子妇各折二齿投棺中以为诀又剪头犵男女发时时剪之留寸许人死则积薪而焚击鼓跳跃谓化去不死或曰犵吃也口语拗涩不可辩或曰挺而走险仡然壮也故以犵名
　　犺
　　犺葢獠之颇类人者也目圆睛黄长仅三尺许履险攀木防如猿猱以小敌大曰犺昔有蛮酋防宻者率数十巢山居畜之备驱使衣以敝絮饮以醨酒食以□蚓犺辄喜举族受役至死不避尝出击山兽所获悉输其主
　　
　　人黔南之界地接生苗往往有之羣鬭不胜则以首触撞若羊生理一切陋简荆壁不涂荜户不扄男子计口而耕妇人度身而织暇则渔猎为业婚聘以犬相遗父母死焚其服御谓之送葬狪
　　狪人所居谿峒又谓之峒人椎髻首挿雉尾卉衣善音乐弹胡琴吹六管笙长歌闭目顿首揺足为混沌舞众歌以倚之性不喜杀蛮之有狪犹猺之有大良云其俗贵少贱老斑白悉拔其须春时常以巨木埋地作楼高数丈歌唱者夜则缘宿其上谓之罗汉楼罗汉者恶少也
　　防
　　防自称曰防而不好田作贩薪籴谷家无宿舂男子年三十以往乃婚或野合终身不配为人佣保犽
　　犽女黒齿黥面绣额为花草蜻蜓蛾蜨之状记所谓雕题漆齿者也嫁则自荷伞戒徒聚族数十人送之在深谷者为生丁黑丁杂民处者为熟丁白丁
　　狸
　　狸本出广州而苍梧郁林诸郡间亦有之葢粤东黎人之种讹而为狸也俗愚悍不爱骨肉贪财货牛犊得牛不尽耕作常屠食之求人贷牛以妻为质或易其子隣里负其家财不时还乃谋于父兄食毒草投所负之家死焉父兄宗族往而让曰汝负我钱更杀我子今击汝债家惧以牛犊财物谢之数十倍遂自收死者罢去不恨又一种性俗颇与獞同而重信约商人入山贸易与之无欺则欵如至戚有所称贷不吝嵗望其一来而不来则数数念之或负约不至自一钱以上虽数十年后遇商人之同郡者至共擒之以为质俟前负者来偿乃释负者或逺或死无辜被系累嵗月至死乃已被系家人往负债之家痛诟责偿或乡党率敛为偿始解凡负钱一缗次年倍偿两缗倍至十年为千缗以故人不敢负其一钱客或误杀其一鸡则鸣鼓告众责偿曰某客杀我一鸡当偿一鬭一鬭雌雄各一也一雄为钱三十一雌五十一鬭每生十子五为雄五为雌一嵗四产十鸡并种当为六鬭六鬭当生六十鸡以是倍计展转十年乃已误杀一鸡虽富商亦偿不足故客来其家无敢稍动其毫髪者
　　苖
　　苖人自为一类其女善为汉音操楚歌挂钗畱客能为鸜鹆舞生女则还母家曰一女来一女往山子
　　山子无版籍定居男女黎黒徒跣斫山种畬或治陶瓠为活田而不粪不晓火耕耕一二年视地力尽辄徙去又谓之山猺
　　蜑
　　蜑人濒海而居世世以舟为宅贫者架竹为簰无土著不事耕织惟捕鱼供食或编蓬水浒其种有三取鱼者曰鱼蜑取蚝者曰蚝蜑取材者曰木蜑又能辨水色以知龙居故蜑人神宫畵蛇以祭自云龙种借称龙户莫登庸其种也
　　浪
　　浪本邻省亡命者来自粤东曰阳山人自湖南曰麻山人自交夷曰隆人均谓之浪受抚则为浪民否则逃入大泽为羣盗谓之浪贼状类猺而犷猂甚于獞柳庆太诸郡间有之
　　宋史蛮俗铸铜为大鼓初成悬庭中置酒以召同类争以金银为大钗叩鼓去则以钗遗主人号有鼓者为都老众推服之
　　虞衡志马援于交阯得骆越铜鼓铸为马式按蛮俗最尚铜鼓相传即伏波所遗时有掘得者其制如坐墩空中极薄而坚花纹细绉甚精古四围有小蟾蜍昂首环向受撃处平如镜靣稍厚叩之咚咚如不作铜声葢南方昜而铜鼓经霖潦湿露其响尤清越云诸蛮战阵祭享合乐皆用之猺人乐有鋭鼓状如腰鼓腔长倍之上锐下侈亦以皮鞔植于地坐而拊焉
