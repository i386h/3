<!-- { "loadSidebar": true } -->
　　刘仁宅字广居华容人正綂中擢广西按察副使时岭贼蠭起栁庆路絶仁宅率先抚顺羣党乃平景泰二年守浔州都指挥黄竑杀其异母兄思明知府及其家七百人以灭口仁宅与参政曽翚往治之居月余尽得其迹竑乃使人持千金私仁宅与翚且约事定后其子可得府政则尽输府藏仁宅阳许之乃留翚于浔为约而去至南宁竑二子来迓仁宅伏甲士缚之翚亦诱执竑于浔以归论死竑穷蹙乃隂遣人上京师造奸谋请易皇太子以邀恩泽果得释罪且进位都督既益横隂使人捃摭他事中仁宅以报憾仁宅亦上疏自陈事下有司未报遂委政去天顺初竑死其子皆伏诛事得白【献征録】
　　雷复字景旸湖广宁逺人正綂中歴官广西副使藤县民胡赵成搆猺獞陷县城复与参将范信讨斩之成化间累迁右副都御史巡抚山西后卒于官【旧志】
　　张金陵字承翰吉水人正綂间授河南道监察御史风裁严峻劾都御史周铨不法左迁栁州雷塘驿丞时象州屡为猺獞侵扰民无宁居乃议起金陵署州事既至为立信设法揭榜抚谕猺獞解散民安生业景泰甲戌交章荐知太平府事而金陵已因母丧去官矣【献征録】
　　李棠字宗楷缙云人景泰间巡抚广西所部多冦以次讨平之整已率下令行政举方治黄竑狱而竑以易储擢都督棠谢病归不携岭表一物以清节显【节明史藁】
　　曽翚字时升江西泰和人景泰间由刑部郎中擢广西布政司参政广西租赋多逋征督苛急民不堪命戎伍逃亡而冒支粮饷如故翚乃稽诸逋籍谕令渐输核戎伍实数停其冐给由是边储稍充思明土知府黄既致仕子钧嗣浔州都指挥黄竑令其子灏袭杀钧父子灭其家以代而伪报他盗为乱钧仆愬于官巡抚李棠檄翚及副使刘仁宅往治之【事详仁宅传】太平府与交阯邻永乐中运盐以饷征交之师及兵罢盐留太平者岁拨民丁看守民苦之翚具奏以盐折俸而罢遣守者民皆欢呼寻以忧解官翚操行亷谨所至有声及归里生计萧然人以为难【节明史藁】
　　周鉴字仲伦江西奉新人歴官四川长宁酆都知县正已爱人専务徳化景泰二年考最陞郁林知州州人闻其官蜀多惠政辄额手相庆及莅任教士养民一如治蜀时卒于官人甚惜之【旧志】
　　王増祐字永吉贵溪人景泰间官按察使论奏总兵田真赃罪寘于法土官黄竑夺嫡杀本支七人増祐以闻收竑系之狱竑度不可免潜结近侍以请易储合上意即命驰传赴阙擢佥都督増祐抚膺叹曰既不能诛此逆贼复可与同列于朝乎致政归【江西通志】
　　王翺字九皋盐山人累官左都御史景泰三年浔梧猺乱命翺总督两广军务翺素有威望且建节督师乃一意推诚抚谕所至猺民率欵服参将范信有材畧因事革职奏复其官信卒以能将名歴官数年清风凛然民甚徳之卒赠太保諡忠肃【节明史藁】
　　马昻字景髙沧州人景泰四年以右都御史代王翺总督两广时蛮冦猖獗昻惩土酋之跋扈厉民者将校不职辄劾罢之两广以宁【广东通志】
　　龚遂字文昌番禺人景泰四年擢栁州知府栁当广右极边遂悉心整理及考绩巡抚叶盛荐其熟知民情持身端谅陞授职俸仍领郡事田州土官岑镛请遂撰祠堂记遂为作文牖其天性之孝而却其贽赠镛大畏服后致仕归道遇劫啓钥则簏中皆书籍也贼委之去【节旧志】
　　潘文浩黄梅人景泰间任灌阳知县至诚恻怛薄敛省役有虎噬人为文祷于城隍越三日虎自伏庙门死岭獠奸防为民患横不可制乃以恩诱其党而术缚之遂降疆圉宁静【湖广通志】
　　郑观字允巽武进人由训导累官至广西按察司佥事分巡苍梧诸郡猺獞猖獗两奉命参賛副总悉平之朝廷两遣使赍金豸龙衣寳镪为赐景泰庚午入朝遂乞休【献征録】
　　吴惠字孟仁吴县人景泰间知桂林府时义宁峝蛮因武冈湘苖欲结连为乱三司议征将请于朝惠亟止之曰义宁吾属也请自往抚不听而征之未晚乃从十余人入峝告之曰吾若属父母欲来相活无他众唯唯因反覆陈顺逆谕其魁杨文伯使相传晓毋聴叛苖诳诱文伯感泣留数日歴观屯堡形势遂归报三司释不问明年武冈州盗起宣言推义宁峝主为帅三司咸罪惠惠曰吾主抚蛮夷反覆吾任其咎复遣人至义宁义宁猺从山顶觇得太守使即延入具明武冈之诬武冈盗终不得义宁助因以不振义宁人徳惠如父母终惠任无敢有骚窃境土者尚书于谦劾总兵武毅推诿不任讨贼惠即上言毅功过相当黜似太甚谦怒劾惠惠畧无惧色但曰百闻不如一见司马虽贤髙坐署中安知驰驱瘴乡苦哉既得报贳不治在郡十年囹圄空虚草满公庭狱吏无事吏部考天下太守第一【旧志】
　　伍绘广东四防人景泰六年任茘浦令値残破之后民鲜室家绘至悉心拊循改迁城邑建文庙学舍民得安堵盗贼屏迹【旧志】
　　余用讷番禺人景泰六年知郁林州留心民瘼时大壅沙田皆斥卤居民流散者甚众用讷具请准停征米五千余石民乃复业陞知浔州府进阶参政【旧志】
　　区昌新防人景泰间任岑溪典史清慎勤敏时猺冦猖獗地方残破昌诣浔南召土狼屯连永二乡耕守其土为邑保障民甚徳之【旧志】
　　吴让字克让南海人景泰进士知临桂县以清慎名天顺己夘陞庆逺知府所辖三州皆土官各餽白金三百两为贽悉却不受南丹知州莫必善倍前数力恳让让以句遗之曰贪泉酌爽吾何敢暮夜懐金岂不知寄语南丹贤太守原封回赠莫相疑居一月卒民泣慕之【参广东志】
　　和勇初名托克托博啰和宁王阿噜台孙也阿噜台既为威喇特托欢所杀子鄂博察罕穷蹙款塞来归宣宗授以左都督卒勇袭指挥使天顺元年以两广多盗命充游击将军綂降夷千人出讨贼成化初赵辅韩雍征大藤峡贼诏勇以所部从征其冬贼大破辅还京余贼复叛勇亲捣贼巢絷贼魁诛其党与还被掠男女四千人以功封靖安伯卒谥武敏勇性亷谨在两广时诸将多营私渔利勇独无所取时论称之【节明史藁】
　　叶盛字与中昆山人天顺二年以佥都御史巡抚两广平徭役抑豪右风裁峻肃执法无所阿时两广流贼獞蛮纵恣仇杀所在猖獗守将多以不相綂摄师辄无功盛请于梧州帅府总镇征蛮两广各设副总兵及参将分守要害悉受节制遂檄都督顔彪等协力讨贼凡破贼砦八百所擒斩数百人疏请许盐商计盐入粟为边饷公私利之防朝士有言彪围大藤峡多杀降冒滥因以譛盛者取还改巡抚宣府成化中入为吏部左侍郎盛清修积学敦尚名检薄嗜好生平慕范仲淹志在君民不为身计有古大臣风卒諡文庄【参明史藁广东通志】欧信世职金吾卫指挥使天顺初充广东参将防广西猺贼劫永安信领兵击败之巡抚叶盛荐信亷勇歴陞都督同知移镇广西浔梧猺冦复流剽英徳诸县信讨斩五百余人夺还生口成化元年韩雍督师征大藤峡信等綂诸军分五哨攻破之斩俘甚众【旧志】
　　何楚英字邦佐歴官陜西道监察御史天顺初劾逆臣曹吉祥得罪下锦衣狱谪贵县主簿歴陞栁州知府捐俸修学城旧土垒易以石弭盗庇民郡人倚以为安秩满陞广西参政【旧志】
　　袁凯字舜举华亭人天顺间以按察佥事治兵浔梧凯善兵每督战辄疾驰为士卒先贼屯长洲村官兵遥望有惧色凯麾兵前贼惊引去属阻水还战诸兵奋击悉俘斩以归超迁按察使其在苍梧收上海人周升孤儿长寿载之归及长妻以甥女里人莫不高其行谊【旧志】
　　叶正字梦吉髙要人居官亷介歴迁庆逺同知时蛮贼横暴守吏畏懦不发正毅然自任乃条郡中便宜事上督抚增括丁壮什伍其人立长目分领正日训练之谕以保卫乡井之意人咸奋厉峝酋韦父强者积年剧贼也数败官军时或跳梁城下正以计生擒之取还所掳子女产畜自是贼稍戢其徒党狃常胜益愤耻必甘心正屡出攻劫正御之杀伤相当卒以贼众盛兵无救援子公荣死于旗山迟日正复与贼遇于栁青铺贼突出攅矢向之身被数创犹手杀贼与从子官庆民壮璩用和等三百人皆死之天顺六年都御史叶盛闻于朝制下赠参议守臣为立庙祀之【参旧志】
　　陈俊字时英莆田人正綂十三年进士除户部主事歴郎中天顺五年两广用兵命俊督饷时州县残破帑蔵殚虚俊请弛盐商越境令引加米二斗军兴赖以无乏母丧不听归蛮平始还累官兵部尚书参賛机务加太子少保卒諡康懿【节明史藁】周一清浙江临海人天顺间任庆逺知府政尚严明人莫敢欺时猺贼甚炽乃募壮士籍民兵协官军抚捕之贼渐却当道闻其才檄管庆远卫事以征藤峡功陞正二品寻以忧去【旧志】
　　韩雍字永熈长洲人正綂进士授御史天顺四年右佥都御史巡抚宣大进兵部右侍郎成化元年以事出为浙江参政防两广贼冦流剽议大发兵拜都督赵辅为总兵官以太监卢永陈瑄监其军兵部尚书王竑荐雍才气无双平贼非雍莫可乃授雍左佥都御史赞理军务雍驰至南京集诸将计方畧议者有谓贼在广东宜驱在广西宜困诸将犹豫欲请令游击将军和勇率番骑趋广东大军趋广西分兵扑灭雍曰贼已蔓延数千里而所至与战是自敝也今贼据大藤峡以修仁荔浦为羽翼若先收二县以孤贼势大军直捣其巢势无不克巢既倾余迎刃解耳舍此不图而分兵四出贼益奔突郡邑益残所谓救火而嘘之也遂倍道趋全州阳峝苗掠兴安击破之至桂林斩失机指挥李英等四人以徇乃率兵先破修仁茘浦亦定十月至浔州延问父老皆言峡天险不可攻宜以计困雍曰峡广六百余里安能困之兵分则力弱师老则财匮吾计决矣遂长驱至峡口令总兵官欧信等为五哨自象州武宣攻其北身与都督赵辅指挥白全等为八哨自桂平平南攻其南参将孙震等为二哨从水路入而别遣禆将分兵守诸隘口贼魁侯大狗等大惧先移其累重于桂州横石塘而立栅山南多置滚木礧石镖枪药弩拒官军十二月朔雍等督诸军水陆齐进拥牌登山鏖战连破石门林峝沙田右营诸巢焚其室庐积聚贼皆奔溃伐木开道直抵横石塘及九层楼诸山贼复立栅数重凭髙以拒雍等诱贼发矢石度且尽躬督诸军縁木攀藤而上别遣壮士从间道直上山顶举礟贼不能支遂大败先后破贼三百二十四砦生擒贼首侯大狗及其党七百余人斩首三千余级峡有大藤如虹横亘两崖间雍斧断之改名断藤峡勒石纪功而还分兵击余党郁林阳江洛容博白次第皆定帝大喜赐敕嘉劳召辅等还迁雍左副都御史总督两广军务雍以两广地大事殷请东西各设巡抚帝可之命陈濓抚广东张鹏抚广西而雍専理军事寻以忧归明年两广盗复起佥事陶鲁言两广地势错互当如臂指相使不可离析近贼犯广西臣与广东三司议调兵匝月未决贼益无所惮乞仍命大臣总督便乃罢两巡抚而起复雍右都御史总督如故雍遣参将张寿游击冯升分道讨忻州八砦蛮及诸山猺獞掠州县者皆摧破之蛮民素慑雍威冦盗寝息九年栁浔诸蛮复叛参将杨广等俘斩九百人方更进而贼破懐集兵部劾雍奏报不实广西镇守中官黄沁素憾雍而布政使何宜副使张斆皆衔雍素轻已共醖酿其罪竟致仕去雍洞达闿爽有雄畧善断动中事机每战尝躬亲矢石不目瞬尊严示威无少假借两地镇守宦官素骄恣亦惕息无敢肆故能令行禁止而谤议中起卒为中官齮龁两广人念雍功尤惜其去为立祠祀焉家居五年卒諡襄毅【节明史藁】
