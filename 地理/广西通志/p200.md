<!-- { "loadSidebar": true } -->
　　朱国玘浙江严州人崇祯间任思恩知府十六年隆安土贼马日仙以妖术惑众横肆猖獗四月率众犯思恩人心惶惧奔窜国玘分遣官兵奇正互用一战禽之余党尽散民赖以安土民刻石颂其功【旧志】
　　汪徳元歙县人崇祯十五年任苍梧县省刑法絶苞苴目击民艰忧形于色时楚三藩避宼入梧徳元调防礼敬备至卫兵骄悍则挺身扞御禁其暴虐贺县土防起郡戒严参将出师防御境上徳元往来餽运粮饷拊循百姓贼扑灭城中乃安【旧志】董克正合州人崇祯间知陆川县时兵饥洊仍克正劝课耕种倡导孝弟署北流兴业两县勦贼有功所至皆有利泽【旧志】












　　广西通志卷六十八
　　钦定四库全书
　　广西通志卷六十九
　　名宦
　　国朝
　　孔有徳性忠勇有谋畧
　　本朝定鼎初随征累功晋封定南王顺治六年綂师下粤西败朱由榔所置守将于全州七年入严闗伪兵将多溃乞降乘胜破桂林获畱守瞿式耜督师张同敞杀之有徳军令严肃所至禁兵戢暴以安抚为任百姓皆归心焉时余党未平有徳以总兵线国安全节等分部南寜柳州梧州各郡而自居桂林节制九年伪将李定国由宝庆新寜突至广西战于严闗桂城兵寡不敌贼以象坐开北门有徳慷慨太息曰身受
　　国恩重且深未能翦除逆贼城破不守一死有余憾矣亟阖宫自焚与妻白氏同死于难粤人感其忠因所建定粤寺设主奉之【桂林杂记】
　　线国安字为山奉天人顺治七年从定藩右翼总兵征广西下桂林入柳州进逼南寜充先锋功甚多九年伪安西李定国陷桂城国安镇南寜提师赴桂定国闻之遁走衡州国安复桂收集藩兵次第归伍慰劳之皆愿出死力十年定国由肇至梧拥贼数万复犯桂驱象小西门国安令诸将士亟运木石塞其门贼复穴地道欲陷城国安与巡抚陈维新计败之贼溃去十七年讨云南国安从东路进防师铁锁桥黔土司路最险恶乃伐木堙道合满汉官兵如期进捣贼溃退缅明绪以絶捷闻晋伯爵仍镇广西挂将军印二十余年不扰民间丝粒及卒士民哀之吊者数万人葬于城南三十里之枫林村【旧志】
　　周永绪江南盱眙人丙戌进士顺治八年以副使分守平乐时地方初辟流离载道永绪拊循备至民赖安辑台使者交荐于朝无何伪安西李定国犯桂林陷平乐永绪不屈死之【旧志】
　　沈伦湖广天门人己丑进士顺治八年知梧州府慈恵温良操持刚介时梧疆初辟百姓逃匿疮痍未起伦多方招徕民渐安集未几六师征讨伦悉心经理不累民间一粟一丝又时时为镇将开诚婉谕调剂辑和故地方即甫定而百姓安堵皆伦之力也政事暇辄进诸生课艺奬劝多士翕然向风伪安西冦梧筹画劳瘁力竭城陷不屈而死【旧志】涂起鹏潜江人顺治四年歳荐八年官平乐知县会贼众犯城起鹏冲锋力战孤危援絶被执不屈死
　　勑赠按察佥事予祭廕一子入监【湖广通志】
　　尹明廷江南呉县人顺治己丑进士知平乐府有恵政壬辰李定国陷桂林下平乐执明廷去惜其才明廷不为之用潜逸囘贼败走巡抚陈维新仍令守平乐明廷星夜驰至曰百姓久不聊生急来安集尽出其资以赈恤贫乏之被难者癸巳七月定国复攻城执之遂遇害逆平
　　诏赠太仆寺卿廕一子入监【旧志】
　　刘日襄字放云武昌人顺治初以贡授宾州守士冦反城陷不屈而死事
　　闻赠广西防议【湖广通志】
　　许鸿儒字象垣浙江太平人顺治四年歳贡授罗城知县随征四载縁兵燹城荒土司叛乱桂林又屡为伪党窃据罗城孤立无援被执不屈骂贼而死弟男五人俱遇害后事
　　闻赠按察佥事卹廕如典【浙江通志】
　　车君乘浙江徳清人由歳贡顺治六年选知武宣县时草冦未平县治残毁君乘赴任甫两月率弟君稷捍御力尽城陷被执骂贼不屈同死之妾陆氏幼子不二僮仆数人俱被难雍正六年
　　恩防旌表【浙江通志】
　　李率泰奉天人顺治十年以都御史总督两广时广东平靖两藩徴令烦苛其将吏复巧为闗市估百计朘民率泰下车不阅月悉厘革之伪安西李定国陷广西领贼兵十余万趋梧围肇急攻新防县以蹙五羊莫有撄其锋者率泰躬提劲卒袭其营会合藩兵满帅大败之定国宵遁穷追至南寜始还两藩将士欲掠高雷浔南诸州郡率泰侦知驰令禁遏两藩素惮率泰遂中止在任数年兴利除害激浊扬清着有政绩后迁浙闽总督去之日百姓遮道攀辕不絶者数百里【旧志】
　　陈维新号灿宇奉天人顺治十年由浙江右布政陞右副都御史巡抚广西六月抵任七月伪安西李定国复犯桂林驱象冲小西门维新偕广西将军线国安亟命诸将士垒木石塞门夺其象贼不敢近因穴城西地道实硝磺其中守城者恐维新令掘城内地深丈余勅兵士囊土以伺伪右军王镇邦率所部逼近射火箭入穴药大发城震崩镇邦及所部死者百余人随取土囊垒筑须防成城贼既沮遂遁去事平念粤民屡罹兵火疏请蠲免十年十一年租赋士民感徳立石以记【旧志】
　　于时跃号龙洲奉天广寜人由阜城令歴湖广左布政使顺治十二年陞佥都御史巡抚广西时桂林初复逆贼李定国尚拥众盘踞南太六郡时跃筹兵画饷缓急得济六郡以平交阯黎莫二夷搆争相雠杀时跃宣布徳威莫夷畏懐率先内附未几黎亦奉表入贡十八年陞本省总督卒于任士民思之【旧志】
　　焦勤陜西武功人顺治十一年由举人知临桂县台使常以大狱发讯一经剖折人诵神明里甲陋规槩行禁革大军过省时军需告急而本省钱粮题蠲二年帑无余金勤竭蹶转贷四应无乏纎毫不以累民民甚徳之屡荐擢刑部主事歴陞郎中恤刑两广【旧志】
　　江桢直寜晋人顺治十二年由明经授灌阳令当李定国乱后邻兵借奉调为名掠民子女桢力请代赎有诬陷贫民为盗者桢坚持审辩悉释之全活甚众遇事果断狱无寃系每输粮令纳户照平自兊不假吏手收米则斛平而止及接见绅士辄以民间疾苦谘询可因革即举行性甘淡泊日食蔬面勿顾也后卒以介性见忤解任去邑人泣送立石以记【旧志】
　　冯瑾直保定人由举人授宗人府经歴陞桂林府知府清介平恕常以体认天理四字见之施行聴狱片言立折多所平反后陞浙江副使转按察使【旧志】
　　张继曾贵州举人顺治十三年以仪制司郎出守梧州练达有为氷檗自矢凡属寮餽献槩摈絶之是时兵戈未靖差务殷繁继曾详请优免杂派减省差役民困得苏任三载卒于官仆从仅二人有司检其囊箧萧然无长物士民思之【旧志】
　　田升龙奉天人顺治十四年以监察御史巡按广西未至先微行各属得民间疾苦状甫下车即疏陈粤民重困凡包揽盐埠勒抑土官营债准折诸大弊立除之勒石以禁时旗弁有强占民田夺人子女者力为查还不畏强御藩镇兵皆目为铁御史素性淡泊食无兼味巡歴所至从人不过数人民有诉必召令面陈平易无厉容人得罄其始末惟纠弹贪墨不少贷郡邑都惮之风清絶民困顿苏自李定国乱后贡院尽圯升龙振兴文敎疏请即旧藩邸改建开科取士
　　国朝粤西宾兴始此【旧志】
　　阎珉直真定人壬辰进士顺治十四年任梧州司理言动谨恂风裁峻整兴学敦敎明刑勅法上下肃然严示署门凡歳时一切餽献不许通刺巡按田升龙行部知珉刚正檄与俱按逮积蠧五人论如律又署县事马自定贪汚狼籍珉具揭题防当事有欲曲庇之者珉不为屈如其罪遣戍之镇标占据城中民屋珉详恳巡按疏请给还悍将犹有难色珉毅然出示民得复业署府篆革去钱粮重耗出纳惟允胥吏不敢欺罔在任四年兴利革弊必中民隐擢户部郎去阖郡百姓攀辕泣送【旧志】陆翔华浙江进士顺治十四年任郁林州知州伪安西李定国当屡经剉衂犹拥众盘踞南太诸郡其余孽之窜伏于郁者侦知防将卜云英出贼守备单弱潜来围城翔华率兵登陴竭力守御贼旋退城赖以全而官兵之驻陆川者粮饷不继人心惶惧翔华又设法馈饷运米至陆潭济军食士饱马腾鼓舞灭冦翔华力也时叠遭兵燹百姓大半流亡田土荒芜翔华悉心安集捐己俸给之牛种劝导垦辟禁革杂派以苏凋瘵民借复业而尤加意士类虽军兴之后学者彬彬【旧志】
　　刘广国字窦生湖广潜江人己丑进士顺治十四年知岑溪县时地方屡遭土镇残害频年不耕民采蕨根充食多饿死者广国至买米以赈给牛种俾垦荒田阖邑熟粮不满五百石而逋者皆鸠形鹄面恻然曰吾何忍复以催科累此穷黎遣家人归取数百金代偿之士子应考悉给卷资路费莅岑二载士民懐之【旧志】
　　金汉蕙字湘邻浙江金华人顺治己丑进士任广西防议分守右江单骑之官驰驱榛莽中招集流亡劝农课学不以地方凋敝稍挫意无何反侧起挈印趋会城者趾错汉蕙独亲率士民守御孤城援絶遂陷胁降不屈遇害【浙江通志】
　　许重华河南太康人壬辰进士顺治十五年令懐集果决明敏听讼片言立折其驭下甚严而抚民极慈时猺獞出刼亲捕之凡公务诣府单骑往唯一二仆从自随莅任三载不用民间一夫懐人至今思之【旧志】
　　贾汉谊山西曲沃人以任子知郁林廉介有守当兵燹之余田地荒芜躬亲履丈劝敎农事厘正赋役民甚赖之复爱才礼士捐建学宫择诸生之英俊者肄业其中文敎大兴【旧志】
　　陈上年字祺公清苑人顺治己丑进士歴官广西防议奉继母孝友于兄居无私蓄逆冦破梧州迫以官毅不屈困以死事
　　闻优防【畿辅志】
　　杨荣荫字半嵋山西阳城人进士顺治十七年守桂林多恵政以艰去康熙七年补平乐守负性廉介接寮属绅士辄以廉隅相砥砺人不敢干以私每讯狱戚戚者累日先是奸猾辈见猺獞易啖者多借人命盗奸肆行罗织一经准理必吞噬殆尽猺獞铤而走险激成大狱荣荫廉得其情力剔积弊累官防政防猺獞蠢动挺身之慷慨先登深入重地被围度不免引佩刀自刭卒【旧志】
　　黄朱朂泉州举人康熙二年授永福知县地方初定凋疲荒芜朱朂甫至即竭力劳来安集民渐复业立学校修敎化时剧贼莫扶豹等恃险刦掠数为州县害方议大兴师创之朱朂曰今首祸者不过数人余皆胁从耳若师旅一兴不但劳费无算且无辜受害者必多凋瘵之民疮痍未起休息拊循之不暇顾可重困之乎乃固请于军门曰力能办贼愿无矜张自扰为也遂单骑至贼巢开诚慰谕结以恩信贼党皆感泣罗拜立为解散渠魁亦以势孤就擒地方悉平后以忧当去宪司为之吁请于
