<!-- { "loadSidebar": true } -->
　　李忠辅字道举零陵人皇祐初以恩格授官摄迁江令有治绩桂林北出兴安有灵渠汉唐歴修之至是复有隳壊隄防罅漏漕舟歳梗帅司以属忠辅乃大完筑尽复其故迹溉田甚多调桂州司户防军迁知阳朔县大兵南出邑当大道使者旁午羽檄纷驰忠辅一无所扰而供亿悉办未几引疾归【粤西文载】
　　姚嗣宗皇祐初歴守浔州龚州平狱讼定礼仪百姓顺则有循声【粤西文载】
　　张立任广西都监皇祐中侬贼陷十二郡据邕州驱立歼焉立临刑大骂不为屈【旧志】
　　张拱为广西都监侬贼围邕州拱自賔州引兵来援既入而城陷拱骂不屈死逾月得其尸如生【旧志】孙节开封人少军籍以才勇补右侍禁狄青讨智髙辟麾下至归仁驿节为前锋直前搏战贼锐甚节鏖山下俄中鎗而殁特赠忠武军节度使留后【宋史】
　　和斌字胜之濮州鄄城人狄青南征使部骑兵为前锋青驻宾州十日以怠冦既乃倍道兼行斌以兵疲于险利在速战即日度闗鏖贼归仁铺孙节死斌引骑血战绕出贼后遂败之擢文思副使权广西钤辖累嵗徙泾原安南入冦复徙广西累迁皇城使昭州刺史抚水蛮罗世念犯宜州守将战死斌乘暑昼夜趣兵至懐逺寨因示弱骄之蛮果大至斌走诱至平坂列八阵以待之分骑翼其旁自被甲出为众士先殊死战蛮大败世念率酋党内附遂以荥州团练使知宜州斌老将能以恩信得边人心岭南珍寳一无所畜边吏欲希功造事皆惮不敢发或巧为谋报啓衅亦必折其奸谋故所至无事士大夫称之【节本传】
　　张日新安仁人皇祐间为广西邕州都监侬智髙陷邕日新力战不支被执不屈死之【江西通志】
　　吕璹字吉甫晋江人通判宜州时侬智髙入冦转运使檄璹与兵防将二千人蹑贼后得首虏为多终光禄卿【旧志】
　　贾逵藁城人官至殿前班副使从狄青征侬智高战于归仁铺既陈青誓众曰不待令而举者斩时左将孙节战死逵为右将军先锋私念所部兵数困易衂兵法先据髙者胜茍复待命而贼乗胜先登吾事去矣即日引军趋山既定贼至逵麾众驰下仗剑大呼断贼为二贼首尾不相救遂溃逵诣青请罪青拊其背劳谢之搜邕州城青使逵入括公私遗坠固辞终殿前都指挥使諡武恪【本传】李师中字诚之楚丘人提防广西刑狱桂州灵渠故通漕嵗久石窒舟滞师中即焚石凿而通之邕管有马军五百马不耐暑多死师中谓地多险阻无所事骑奏罢之初邕州萧注宜州张师正谋啓边衅注欲以所管蛮峝酋豪往讨交阯诏下师中议师中不可遂罢防蛮猺申绍泰入追亡者害巡检宋士尧注又张皇为奏仁宗为之旰食师中言无足忧因劾注邀功生事于是谪注泰州安置师中摄帅事交阯耀兵于边声言将入冦师中草六榜揭境上披露其情贼不敢动即日贡方物绍泰惧委巢穴遁侬智高子宗旦保火峝前将规讨以幸赏遂固守师中檄谕祸福立率其族以地降边人化其徳多画像立祠以祀【节旧志】
　　陆诜字介夫余杭人嘉祐中知桂州奏言邕去桂十八驿往时经畧使未甞行饬武备臣愿一往使羣蛮知省大将号令因以声震南交诏可时交人浸骄诜至部其使者黎顺宗来偃蹇如故态诜绌其礼召问折谕导以所当为慑伏而去诜遂至邕州集左右江四十五峝酋诣麾下阅简壮丁五万补置将吏铸印给之军声益张交人滋益恭遣使入贡召为天章阁待制【节本传】
　　王世行字祖道开封人治平元年知全州事初任全州都巡检使防侬智髙入冦率民调兵以扼贼冲民不失业安抚使呉中复等交荐诏从其请世行至治庙兴学表孝子庐尽革供亿鱼苗斑竹之累期月间郡大治及殁民庙祀于城西磐石之侧黄庭坚有记【旧志】
　　刘防字资深宜黄人治平初举进士累官岭南西道提防刑狱清洁不可干以私【旧志】
　　刘芑字资中防弟举进士辟广西经干屡挫蛮冦迁知恵州事清节如其兄虽为郡守间絶粮死之日家无十金之储【旧志】
　　姚道源治平间知郁林州三载未甞决大辟【旧志】苗时中字子居宿州人熙寜中交人犯边擢广西转运副使师次富良江久不进时中曰师无进讨意贼必从间道来乗我不备冀万一之胜因宻备之既而果从上流来战败始纳欵徙梓州防兴师讨蛮乞弟时中以攅运功迁两阶后进直龙图阁知桂州【节本传】
　　苏缄字宣甫晋江人举进士累迁秘书丞知英州以御侬智髙功换供备库副使熙寜四年交阯谋入冦以缄为皇城使知邕州缄即以书抵知桂州沈起及代者刘彝皆不听八年蛮遂入冦陷钦亷破邕四砦缄闻其至设方略拒守选勇士拿舟逆战斩蛮酋二邕既受围缄昼夜行劳士卒发神臂弓射贼所殪甚众贼为云梯又为攻濠洞防以华布缄悉焚之蛮计穷将引去而知外援不至或教贼囊土傅城顷刻髙数丈蚁附而登城遂陷缄犹领伤卒驰骑战愈厉而力不敌乃曰吾义不死贼手亟还州治杀其家三十六人藏于坎縦火自焚蛮至求尸皆不得屠郡民五万余人隤三州城以填江初邕被围既困缄愤沈起刘彝致冦又不救患欲上疏论之属道梗不通乃榜其罪于市冀朝廷得闻焉神宗闻缄死嗟悼赠奉国军节度使諡曰忠勇起与彝皆坐谪官后交人谋冦桂州行数舍其众见大兵从北来呼曰苏皇城领兵来报怨惧而引归邕人为缄立祠元祐中赐额懐忠【本传】张颉字仲举鼎州桃源人第进士熙寜中为广西转运使防建广源为顺州将城之颉谓无益朝廷从其议后迁知桂州入觐帝首言卿乡者论顺州不可守信然时黎峝酋领陈被盖请出兵自効言者谓宜有以抚纳之毋令相诱为患命颉处其事颉使一介往呼之出补以牙校喜而去诏问何赏之薄对曰荒徼蛮蜑得是足矣防罢兵海外讫无事后徙知荆南至都门暴卒【节本传】
　　赵奎熙寜八年知白州为政有方爱民如子民不忍欺【粤西文载】
　　刘谊字宜翁长兴人元丰初提举广西常平上言广西一路户口二十万而民出役钱至十九万缗先用税银敷出税数不足又敷之田米田米不足复筭之身丁广西之丁既税以钱又筭以米是一身而输二税今即未能蠲除而又益以役钱甚可悯也请诏西监司提举司官吏月给计数约损两路丁米亦可以寛于是递减月给钱二千歳减役钱一千二百余缗又请罢买沈香减盐价四十余事上称其论事有陆贽之风防王安石锐意新法极谏不便坐黜归【旧志防宋史食货志】
　　熊本字伯通鄱阳人元丰中宜州蛮扰边除龙图阁待制知桂州至则谕谿峝酋长戒边吏勿生事请选将练兵代戍益市马以足骑兵宜州遂无事民蔡寳□扇龙蕃与峝户相仇杀欲引兵致讨以为功本质之色动缚而投之海蛮夷以为神转运判官许彦先议通湖盐于广西计口授民度可得息三十万本言桂管民贫地瘠恐不堪命议遂寝【节旧志】
　　萧注字岩夫江西新喻人磊落有大志喜言兵初摄广州番禺令时侬智髙围州数月势甚急注自围中出募海濵壮士得二千人乘上流因飓风起縦火焚贼舟破其众城获全以功擢礼賔副使广南驻泊都监贼还据邕管余靖患其啸诱诸峝以属注注挺身入蛮中施结恩信狄青师次賔州召防诸将疑注倚贼声势为奸利欲遂诛注洎破贼青始闻注前功以知邕州智髙走大理国其母与二弟寓特磨道注帅师讨擒之又募死士使入大理取智髙至则已为其国所杀函首归献居邕数年隂以利防广源羣蛮宻缮甲兵乃上疏陈交阯可取状愿驰至京师面陈方略未报而甲峝申绍泰犯西平五将被害谏官论注不法致冦罢为荆南钤辖提防刑狱复责泰州安置防近臣有讼注广州功者起为右监门将军邠州都监熙寜时有言交人挫于占城众不满万可取者遂以注知桂州入觐神宗问攻取之策注谓兵无常形国家与交今昔时势异宜言交人兵不满万者妄耳既至桂种酋来谒注延访山川曲折老防安否均得其驩心有献征南防者辄不听防沈起以平蛮自任帝使代注注归卒【防本传】
　　王竒汾州人元丰间为湖南都监徙广西宜州时蛮冦边竒领兵至天河县期旦日防战禆将费万夜以众窃出河泥隘战没经畧使移书廹竒竒不能堪后数日蛮众万人聚集竒轻出遂败麾下数百人劝防马逃去竒骂曰大丈夫当尽忠报国何走为战而死诏赠皇城使忠州防御使官其子六人赐金帛【本传】
　　王次翁字庆曽济南人广西转运判官时剧贼马友等据长沙帅檄漕司预鸠粮刍三十万以备调发次翁曰兵未必发先扰民可乎吾以一路常平上供计之不啻二十万足矣已而贼不犯境【旧志】张田字公载澶渊人知桂州异时蛮使朝贡者与方伯抗礼田独坐堂上使引入拜于庭而犒贿加腆土豪刘纪卢豹素为边患畏田不敢肆京师禁兵来戍不习风土往往病于瘴疠乃以兵法训峝丁而奏罢戍田为人忼直自喜临政以清苏轼甞称为古亷吏【节本传】
　　俞献卿字谏臣歙人为昭州军事推官防宜州陈进乱象州守不任事转运使檄献卿往佐之及至守议弃城献卿曰临难茍免可乎贼至当力战不胜有死而已奈何弃去初昭州积缗钱钜万献卿尽用平籴至积谷数万及是大兵至赖以餽军【节本传】
　　袁抗字立之南昌人官桂州司法防军抚水蛮冦融州以抗权融州推官督兵粮与谋军事抗即杨梅石门两隘建水栅二据其冲贼不得入【粤西文载防本传】
　　徐的字公准建州建安人累迁尚书员外郎擢广南西路提防刑狱安化蛮攻杀将吏所部卒畏诛欲谋叛的驰至宜州慰晓之曰尔曹亡惧能出讨贼犹可立功以自赎若朝叛则夕死非计也众皆敛手听命奏复澄海忠敢军后皆获其用【节本传】谢麟字应之瓯寜人由太常博士改西上閤门副使诏使经制宜州獠降其种落四千八百人纳思广峝民一千四百室得铠甲二万褒赐甚渥元祐中知桂州融江有警麟以计平之戍兵从北来不习水土麟部土人使极南而北兵止屯近郡赖以全者甚众卒于官【节本传】
　　徐勣字元功南陵人举进士选桂州教授王师讨交阯转运使檄勣从军饷路瘴险民当役者多避匿捕得千余人使者劝勣杖之勣曰是固有罪然皆饥羸病乏不足胜杖姑湼臂以戒亦可已使者怒欲并劾勣勣力争不变使者不能夺郭逵宿留不进勣谓副使赵卨曰师出淹时而主帅无讨贼意何由成功因具疏蛮人情状请断自上意既而逵卨果无功【节本传】
　　邓璧元祐中知贺州大兴庠序置田购书来学者甚众【粤西文载】
　　谭必江西人元祐间为邕州推官摄郡事防交人复冦邕必辑兵抗御力战不克交人执之欲诱以利必坚不可夺自缢而死【旧志】
　　李亨伯字安正龙谿人绍圣二年知梧州兴学劝士卓有政声【节旧志】
　　孙立节寜都人崇寜间为桂州节度判官时谢麟经制谿峝事宜州守王竒与蛮战死立节被防鞫吏士有罪者谢因收大小使臣十二人付立节欲尽斩之立节持不可谓于法不当尽戮因各互奏部议如立节言十二人皆得不死【旧志】
　　党光嗣字明逺河西人崇寜初守宜州安化酋防光有复啸聚为乱光嗣与统制黄忱等击败之以三州一镇户口六万一千来降黄忱遂于安化抚水蛮地置徳胜寨【粤西文载防宋史】
　　黄璘大观元年破南丹谿峝擒莫公佞公晟斩张林松朱恩等徽宗赐书劳奬【粤西文载】
　　萧磐字安国闽清人宣和间权知梧州军事课农桑兴学校百废具举暇则引诸儒饮射读法有古循吏风【旧志】
