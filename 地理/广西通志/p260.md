<!-- { "loadSidebar": true } -->
　　闗氏临桂人即徐氏次子朱若颙妻也年二十三夫亡不忍以老姑独委于寡姒乃共守节凡问安视膳以及澣濯操作之事必与陶氏争先之彼此相依三十余年无间抚爱孤侄更逾于其母一门之内妇姑三节而孝慈和睦尤为巾帼所难冷氏临桂人秦振宗妻振宗死苦节自守遗孤国鼎仅四嵗教养成人门庭肃然惟闻机杼声隣妇有入其室者相对晏坐不敢妄有言説或有反唇相閧者辄戒曰慎勿令秦家妇知之
　　韦氏思恩人曽省三妻年二十三夫死家惟一防停柩于左偏不令举曰我所以不死者为腹中有一线耳倘生非男子期少待我阅数月竟得子曰今而后吾责重矣初省三与弟分爨迨其死弟怜嫂寡将独膳其母氏艴然曰闻古人有乳姑者我独非人乎仍分任之竭力供甘防焉
　　章氏平乐吴家妇也夫习儒勤学佐以女红夫竟以攻苦死氏茹荼集蓼竭蹶甘防姑不以丧子悲失养课五龄之孤夜分诵读不辍克尽母教谢氏北流人梁照华妻本农家女能知礼义年二十三丧夫守节尊嫜皆年七十余供养无缺所生唯二女以女训训之纺绩自食者四十七年年七十无疾端坐而逝
　　甘氏平乐庠生萧式谷之母聫珪之妻也善事其夫时有孟光之目年二十四夫死奉姑教子曲尽孝慈动静语黙皆合礼法垂四十年如一日唐氏富川人熊梦弼妻年二十七夫丧家极贫鬻奁具以殓葬葬毕投环自缢母奔救之得不死苦节三十余年孤子璋受母教有文名
　　陶氏永寜人蒋国成妻嫁十年舅姑与夫相继殁殡葬之后室如县磬女红不足兼以灌园自给孀居三十余年抚育三幼孤皆成立克兴其家张氏武宣人庠生黎伯燿妻伉俪仅三年而伯燿亡姑怜其年少无子苦劝之嫁氏以死誓食贫攻苦以奉姑姑亡殡葬尽礼守节四十余年
　　刘氏马平人提标中营把总杨刚母本江西吉安人随父母来粤赘壻名标亦南昌人充伍于提标康熙四十一年名标随征八排师还死于路携骸归氏号恸几絶时年二十八冰雪自矢翁姑早殁而父母衰老无所依竭蹶以佐菽水子贤刚皆有才且有孝友之称由母教也
　　寻氏全州人提标营兵郑云母年十八归郑事翁姑以孝闻未几夫病经年卧牀褥氏以针黹供药饵卒不起四壁萧然附身无办乃抱尸而哭声泪并絶闻者怜之助其棺殓郑故寒族无朞功之亲三年后有劝之改适者氏苦守霜节歴乆弥坚虽诗礼家无愧焉
　　全氏明经歴全臯谟女性柔顺知书适庠生梁梦鏊生三子年二十六夫亡艰苦守节教子读书虽际凶荒冦乱督课不辍子汝建食饩领嵗荐汝选作判秦州氏年八十有六
　　王氏临桂人指挥王可大女农民廖应正妻年十九归应正事姑以孝相夫以敬二十九嵗夫亡姑在堂子女俱幼氏仰事俯育艰苦备尝歴今三十余年冰玉坚操为乡里姆仪最雍正四年题请建坊子钰娶媳阳氏十七嵗归于廖年二十六钰亡苦节二十六年矢志如姑范雍正八年题请建坊黄氏临桂贡生黄凝道女许配灵川廪生李兆荣年十九兆荣卒氏即絶食愿以身殉父母苦劝之语父母曰儿终无所归父母只当儿病死可耳迁延数月换素服閤户自经隣人悲感怜泣时雍正八年三月二日也乡约黄咸昌等合词请表李氏临桂人熊文宣妻持身端严言笑不茍年十六归文宣事姑极尽孝道二十六嵗夫亡子襁褓姑怜其寡且爱其贤家道赤贫以纺绩事甘防姑年八十余卒氏营葬尽礼尽哀教子读书辛勤拮据守节二十六年常如一日雍正九年遵
　　防建坊表节
　　朱氏临桂指挥朱中和女生员邓一洪妻年十七归一洪孝事翁姑不以妯娌而冀分任家贫无担储常脱簪珥给甘防自咽藜藿年二十八夫亡悲痛不欲生以二子故抑情守节庐夫墓旁有数贼抄掠其室氏且泣且诉贼感叹而去抚二孤亲为课诵中夜篝灯命二子曰余绩尔读余几缕尔弟兄几行课不中程不得息长子其位早入县庠氏茹荼食檗歴艰辛凡二十五年雍正九年公举旌表
　　李氏临桂候补县丞李之栋女副榜贡生周炽妻性颖慧通晓内则女箴年十八归炽事公姑饮食起居罔不备具后事继姑亦曲加孝敬妇仪壸范冠乎乡里年二十八夫殁长子三嵗次子甫五月家徒壁立氏纺绩以供食嵗癸巳遭荒米价腾踊并日一食卧牀不得起而志弥坚二子恪遵母教长子瑞登雍正壬子贤书乡党交推母氏之贤苦节冰霜歴今二十余载雍正九年公举请表建坊徐氏临桂人朱启瑞妻年十六归启瑞勤俭操家克敦妇道启瑞早世子齐贤婚配未几又卒遗孙若竒尚幼穉氏抚媳育孙恩勤顾复辛苦支持者歴六十余年操同冰雪夀跻期頥雍正九年遵
　　防建坊用彰人瑞
　　陈氏临桂人举人朱依雯妻年十七适朱孝事舅姑克尽妇道饮食供奉必亲执以献有疾则昼夜侍立汤药亲尝甫十稔依雯卒三子皆幼穉氏抚育教诲寛严适中咸得成立矢志二十四载谨守闺训虽至亲罕识其面雍正九年遵
　　防建坊表节
　　陈氏临桂人赵鋐继室年二十四归鋐甫八月鋐卒前妻张氏二子皆幼姑病牀氏侍汤药昼夜弗懈姑临危嘱氏改适氏曰张氏有子即氏子也氏若嫁如二子何姑殁竭心力营丧葬饥寒交逼毫无怨意抚二子得成立各为婚配苦节二十九年松筠劲节人人敬仰雍正九年奉
　　防建坊
　　周氏临桂人农民周朝选妻言笑不茍年十六归朝选敬事舅姑乡党推重二十四嵗夫亡氏上念舅姑中怜幼叔下顾二龄弱子谊不得死乃节哀尽礼辛苦持家舅姑咸得上夀以终子世英几盲于目氏哀祷竟复明以世英多疾病恩养一子引孙为之及时婚娶不异所生母家故贫母殁伊弟无力营葬氏减饔飱变服饰助终其事同乡骆孝防慕氏懿范以女妻世英世英虽务农耕种暇辄事书史皆氏善教之力氏年六十余乡党公举请题建坊
　　王氏双节妇俱临桂人一为儒士谭顺富妻年十八归富二十五嵗夫亡无子一为儒士谭顺贵妻年十六归贵二十六嵗夫亡生子三以次子尔泰为伯氏后二氏异族同源妯娌和顺宛若同胞共爨者三十余年无忤色孝事舅姑尽诚敬舅殁殡葬如礼姑夀至九十余二氏能以妇道而兼子职其课子纺绩勿怠以给膏火俱有声士林雍正十年援例请旌双节
　　周氏临桂人农民唐世辅妻性端正年甫十五归世辅嵗未五周世辅卒子一仅数月涕泣几絶痛念堂上翁姑无人孝养茹荼饮檗愿代子职以终身其母屡谋改适氏矢志不二艰歴三十余载雍正十年公举表节
　　陈氏临桂人粟如升妻年十六归如升奉事孀姑以孝闻年二十四夫亡遗腹一子家赤贫氏以针指度日尽礼髦姑抚字幼子全节全孝闾里共推守节四十八年年逾七旬而卒雍正十一年公举请表建坊
　　秦氏临桂人阳光照妻年二十二归光照亲操井臼洁甘防奉侍翁姑犹子秉煜失所恃氏保抱携持爱养一如己子年二十九夫亡生子三勉从堂上谕以养亲立孤为已任翁姑殁衣衾棺椁拮据支持不以诿诸伯氏氏兄若弟相继遭变遗孤侄保仔甫襁褓竭心力抚存家业及长归之丝毫不染于乡里之贫而无告者怜恤倍挚子秉煊游庠秉燔秉炽亦皆成立守节三十余年年六十有二雍正十一年公举表扬











　　广西通志卷八十九
<史部,地理类,都会郡县之属,广西通志>
　　钦定四库全书
　　广西通志卷九十
　　杂传
　　列传之作所以纪宦绩表乡型阐潜徳而发幽光通志例也顾并举其名忽若有瞢焉于心者韬瑕匿瑜始终异故得失之林非夫徃不可谏者欤用迹其行事与粤乘有合者别为杂传糸之编末直道之行谁毁谁誉善善以长恶恶以短俾览者深自晓焉亦考镜资哉
　　陈
　　杜僧明字照广陵临泽人梁大同中与兄天合及周文育并为广州南江督防卢安兴所啓预从征伐累平俚獠有功安兴死复副其子子雄于新州及交州土豪李贲反逐刺史萧谘台遣子雄与高州刺史孙冏讨贲时春草已生瘴疠方起子雄请待秋讨之广州刺史新渝侯萧映不聴萧谘又促之遂行至合浦死者十六七众并惮役溃而归萧谘啓子雄及冏与贼交通逗遛不进梁武帝敕于广州赐死子雄弟子畧子烈并豪侠家属在南江天合谋于众曰卢公累叶待遇我等今见枉死而不能为报非丈夫也我弟僧明万人之敌若围州城召百姓谁敢不从城破斩二侯然后待台使至束手诣廷尉死犹胜生纵其不防亦无恨矣众咸慷慨曰是所愿也唯足下命之乃与周文育等率众结盟奉子雄弟子畧为主以攻刺史萧映子畧顿城南天合顿城北僧明文育分据东西一日之中众至数万陈武帝时在高要闻事起率众来讨大破之杀天合擒僧明及文育等释之引为主帅武帝征交阯及讨元景仲僧明文育并有功【节陈书本传】
　　欧阳頠字靖世长沙临湘人为郡豪族以言行着闻于岭表梁左卫将军兰钦少故与頠善頠常随钦征讨南殄夷獠擒陈文彻所获不可胜计頠预功还钦征交州复啓頠同行钦度岭而卒頠除临贺内史啓乞送钦丧还都然后之任侯景搆逆台城陷岭南互相吞并頠不从乱陈武帝入援将至始兴頠乃深自结托迁始兴内史从武帝讨平李迁仕等梁元帝承制萧勃在广州兵强位重元帝深患之遣王琳代为刺史琳已至小桂岭勃遣其将孙玚监州尽率部下至始兴避琳兵锋頠别据一城闭门髙垒不战亦不往谒勃怒遣兵袭頠尽收其赀财马仗寻还之复与结盟勃度岭出南康以頠为前军都督周文育破擒之送于武帝释而礼之萧勃死后岭南乱武帝以頠有声南土乃授安南将军未至岭頠子纥已尅始兴及頠至岭南皆慑伏仍尽有越地授都督交广等十九州诸军事平越中郎将广州刺史王琳据有中流頠自海道及东岭奉使不絶文帝即位进号征南将军封阳山郡公时頠弟盛为交州刺史次弟防为衡州刺史合门显贵威振南土又多致铜鼓生口献奉珍异前后委积颇有助军国天嘉四年薨子纥字奉圣袭父官爵在州十余年威恵着于百姓光大中上流蕃镇并多怀贰宣帝以纥乆在南服颇疑之大建元年征为左卫将军纥惧其部下多劝之反遂举兵攻衡州刺史钱道戢诏仪同章昭达讨擒之送至都伏诛子询以年幼免【本传】
　　淳于量字思明其先济北人父文成仕梁为将帅量少有干畧便弓马起家湘东王国常侍侯景之乱元帝遣五军入援京邑量其一也侯景平封谢沐县侯寻出为持节都督桂定东西宁等州诸军事桂州刺史荆州陷量保桂州王琳拥割湘郢累遣召量量外虽与琳往来而别遣使间道归陈武帝及受禅进量都督镇西大将军开府仪同三司世祖嗣位进号镇南大将军王琳平频请入朝天嘉五年徴为中抚军大将军常侍仪同量所部将率多恋本土并欲逃入山谷不愿入朝文帝使湘州刺史华皎征衡州界黄洞且以兵迎量天康元年至都以在道淹留为有司奏免仪同余如故【本传】唐
　　杨思朂罗州石城人本苏姓为内官杨氏所养以阉给事内侍省预诛韦氏功累迁右监门卫将军开元初安南首领梅叔鸾叛号黒帝结林邑真腊金隣等国据海南诏思朂讨之思朂至岭表纠募首领子弟与安南大都防光楚客取伏波故道进出不意贼愕眙不暇谋遂大败积尸为京观十四年邕州封陵獠梁大海反破宾横等州思朂又平之禽大海等三千人讨斩支党皆尽十六年泷州首领陈行范自称帝其下何游鲁号定国大将军冯璘称南越王陷四十余城思朂袭斩游鲁璘于阵行范走盘辽诸峒思朂悉众穷追禽斩之阬其党六万思朂性残酷鸷忍以是能立功二十八年卒【唐书宦者传】
