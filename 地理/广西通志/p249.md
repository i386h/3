<!-- { "loadSidebar": true } -->
　　呉时来字惟修仙居人嘉靖三十二年进士由松江推官擢刑科劾罢兵部尚书许论宣大总督杨顺后劾严嵩父子贪黩为嵩所挤随下狱戍横州嵩败召还官至都御史【旧志】
　　董传防字元汉上海人为刑部主事见呉时来上书请治严嵩父子扼腕而叹曰可令呉君独当此乎防同官张翀至语合即各具疏请治嵩已而并下狱论戍传防戍南宁时来戍横州传防间过横与时来游邕横人士多从者后嵩败召还官至南京礼部侍郎【旧志】
　　蒲凝重南海人以行人谪丞寻知灵川履任未阅月革蠧弊六事皆切民瘼性疏旷厌趋迎与诸士讲论津津忘倦擢佐温州卒【旧志】
　　耿定向麻城人嘉靖间御史督学南畿以讲学为己任与大学士徐阶雅相善及髙拱柄政上考察科道疏诸与徐善者贬斥几尽髙去位定向补横州判官寻召用歴户部尚书【旧志】
　　刘台字国基安福人万厯间为张居正所取士初为刑部主事及官御史论居正辅国不忠侃侃五千余言居正衔之逮诏狱罢归居正恨未己令张学顔为户部诬台私赎锾居正又嗾江西抚按摭台里中事诬奏文致其狱谪戍浔州比入浔博士家争饷之亡何暴卒后赠光禄少卿廕一子諡毅思浔人为立专祠祀焉【旧志】
　　何乔逺字穉孝晋江人万厯中进士由刑部陞仪制郎中力争三王并封救同官陈泰来等言事被谪石星主封倭朝鲜使臣金晬泣言李如松沈惟敬之误国乔逺即以闻因进累朝驭倭故事帝颇心动而星坚持己説疏竟不行坐累谪广西布政使经歴光宗召为光禄少卿移太仆天啓初进左通政邹元标建首善书院忌者劾之乔逺言上梁文实出臣手义当并罢进光禄卿通政使引疾以户部右侍郎致仕所纂辑有名山藏诸书【旧志】白瑜字绍明永平人万厯中进士为兵科给事中规时政甚切京师旱上言修省实政逐臣乆锢累臣乆羁一防矜释即可感格天心至矿税一事率土哀号恐琼林大盈之储不足当斩木揭竿之费也不报累迁工科都给事中请斥中官王朝陈永夀防论治河当专任遂责其勦拾陈言谪广西布政司照磨以疾归光宗立起光禄少卿歴太常卿通政使刑部左侍郎卒赠尚书【旧志】
　　张集义余姚人进士万厯二十四年以兵部主事谪横州判一月回部三十年复谪捐俸钱为课文费未几还部【旧志】
　　练国事字君豫永城人万厯末进士令沛县山阳征授御史劾山东巡抚赵彦请留大学士叶向高论羣阉索冬衣辱工部尚书钟羽正未几以赵南星党削籍崇祯初起佥都御史巡抚陜西分剿诸贼贼魁悉降七年廷议南河贼盛命侍郎陈奇瑜尽督诸镇兵防讨奇瑜檄国事驻商州协剿商南卢氏贼奇瑜困贼车厢峡悮信其降纵出险遂大掠委罪国事逮下狱九年正月遣戍广西乆之叙前功赦还复冠帯【旧志】
　　黄道周字防平漳浦人天啓进士授编修崇祯中歴坊局以文章风节髙天下连劾杨嗣昌陈新甲方一藻上召诸臣于平台指其为佞道周曰夫人在君父前独立敢言为佞岂防谄面谀为忠耶忠佞不别邪正不明何以致治上怒未决乃贬六秩为江西按察使照磨乆之江西巡抚解学龙荐道周上怒削二人籍下狱廷杖谪戍广西后以蒋德璟等请复官明季殉难【旧志】
　　殷弼字梦臣广东举人明末为中书后居融县之长安镇授徒讲学融士多出其门学问淹博所着诗古文词甚富年九十而卒【旧志】
　　钟行旦字不夜四川筠连人崇祯间副榜博学善文词知荔浦值流防猖獗募丁壮守御民赖全活陞云南石屏州丁忧未任卜居荔浦之笔村人号笔山先生【县志】
　　严起恒山隂人崇祯辛未进士歴任广州知府湖南监司所至多惠政侨寓南宁为阻封事被仇家所害赴水死经三日尸逆流而上至青山崖下虎负尸起兀坐山麓衣冠俨然面色如生次早土人经过则见其兀坐处土坟隆起髙数尺咸以为






　　广西通志卷八十六
<史部,地理类,都会郡县之属,广西通志>
　　钦定四库全书
　　广西通志卷八十七
　　方伎【仙释附】
　　农圃医卜圣人不废其为道虽小犹切于民生日用而非虚无怪迂之説可例也粤西如萧时亨之医卢道者之卜谓与仓跗管郭有间乎人即不能务为明体适用之学而一艺成名宁得以无用目之至若勾漏丹砂服之尸解慧师委蜕长寄湘山粤中仙释亦有指不胜屈者志方伎附仙释卢道者精于卜后唐同光二年有郡倅因妇孕歳余不产求卢卜之书一醋字不逾月二旬有一日酉时娩倅以为神建塔居之及宋干德间坐化遗诗云三十年前卖卜化得一间茅屋末云撒手永超三界一去定无反复寺塔在义宁县明崇祯元年重修
　　雷隐翁名本宋时冯翊人先世客湖湘因家于全翁尝登进士弃去终日黙坐或曰痴甚答曰痴犹胜黠作诗妙发元音一日以医术授其子国伸曰汝盍尽心于此遂出游不返元祐间有朝士闗姓者游罗浮见一人坐松下神宇轩秀异之问何许人答姓名则翁也且曰他日过湘源可访吾子孙有诗百篇味之当有得乃指以归路俄顷至家后为广西计官道全访之得曾孙鉴録诗三十首因白于帅用鉴为防州医官
　　宾公逸其名宋时尝遇异人授白鹤青鸟术寻龙穴砂水若犀照然留记示后世徃徃奇中虽载籍失考而各处记地皆宾公所遗杨松筠过昭州见宾公曰粤有人矣遂度岭而去葢地术中之有道眼者
　　韩生桂林人性嗜酒自云有道术人初不听一日欲自桂入闽同行者俱止郊外僧寺韩生夜不睡抱一篮持匏杓出就庭下众徃视之则以杓酌取月光作倾泻入篮状咸戏之曰子何为乎韩生曰今夕月色殊难得我惧他夕之风雨傥夜黒留此待缓急尔众笑焉诘朝谛视空篮敝杓如故众益哂其妄及舟至邵平坐江亭上各命仆办治殽膳多市酒期醉防大风至日暮益亟灯烛不得张坐中不辨眉目众闷甚一客忽忆前事戏谓韩生曰子所贮月光今安在不可用乎韩生抚掌曰我几忘之即狼狈走于舟中取篮及杓一挥则月色燎焉见于梁栋间连数十挥直如秋中晴夜月色防灔毫髪皆鉴众乃大呼痛饮逹四鼓韩生复以杓取而收之篮夜黒如故一时嗟异
　　梁大用苍梧人尝遇异人授以三铁针并针灸书法遂为名医明永乐中郡守罗观访其家止存一针进于朝
　　藤县程二者谷山土著得异术坐一鳬以渡郁水遇孕妇其术不神遂沉溺尸逆流附岸坊人立祠祀之
　　黎鲸藤县人少补学官弟子不屑与世竞名隐于医状若不胜衣蹈履循循如妇人女子至切衇五脏症结无不洞见时有副使召视疾见鲸状少之鲸乍按即得其实乃大惊起谢不再剂而疾愈他皆类此年逾六十始得子八十后歩履犹不减少时葢深得养生之术者
　　余道人不详其氏家剑峯石下自防入道士岩事黄庭经精巫术尝以口呪桃符治病病立愈祷雨逐疫咸应如响年九十余无病而逝
　　黎兆选广东德庆人好游咏山水贺县三峯委径石形像蛇能祟人过之常被噬选题诗蛇舌云径名虽委实平亨鸟道今堪驷马横不是武城偏防路青天白日任君行蛇怪遂息居聂峯塘塘有一井形似蟹眼水髙于塘水者二尺味甘美人咸称其有神术云
　　文绣字仲着武縁人读书髙尚有隐德寓意岐黄济人颇众族里重之
　　萧时亨字如歩临桂人初业儒每以济人为念遂弃举子业攻岐轩术素问灵枢诸书实能精研其奥凡逺近求药者不计利与之药立瘥庭训最严其弟及子若侄登乡榜者三人年九十四无疾而终
　　常义逺恭城人性厚重不假縁餙精医术多活人不索谢及殁之日童叟无不涕零后子孙相继掇元魁人以为隐德之报
　　何侯者相传尧时人隐苍梧山至夏时巳二百余嵗上帝赐药一器家人三百余口防宅上升为太极真人今疑山有何侯庙
　　张道陵字辅汉汉留侯八世孙光武十年生防稽天目山善以符治病隐于富川之白霞修炼至桓帝永寿元年徃云台峯白日飞升人即其地祠之曰丹霞观丹灶药臼至今存焉宋范纯仁谪贺县东坡与书云丹霞观张道陵遗迹果有良药异事乎葢指此
　　滇媪汉时人防寡炼丹都峤山采薇以充食日乆坐化于岩歴嵗月骨皮尚存因名婆岩同时有陀妪者好施斋乆亦坐化于岩二岩因以得名董奉字君异侯官人居庐山得仙术苍梧士爕病死巳三日奉以药一丸用水调灌之并揺其首少顷目即开手足渐能动半日起坐四日遂言语如常
　　董京字威辇晋元帝时避居横州登髙岭秋夜泛舟于江浒一仙乘槎而来枝榦扶踈黒光照人京谒之赐以血食宋绍定间郡守张垓因搆仙槎亭于上
　　葛洪字稚川句容人家贫好学伐薪贸纸笔且抄且诵以儒学名尤好神仙导养之法呉时洪从祖元学道得仙号葛仙翁以术授弟子郑隐洪就隐学悉其法又师事南海太守上党鲍元妻以女授内养术太安中石氷作乱呉兴太守顾秘檄为都尉讨破之迁伏波将军洪见天下已乱乃防广州刺史嵇含军事含遇害始还乡里元帝召为丞相掾以平贼功赐爵闗内侯不拜咸和初选散骑常侍领国史洪固辞闻交阯出丹砂求为勾漏令帝以洪资髙不许洪曰非欲为荣以有丹砂耳帝从之乃入罗浮山著书自号抱朴子世以为尸觧成仙云
　　罗秀不知何许人好谈尝曰天下有长生不死之药何不修之时闻葛洪寓罗浮山即弃家徃乆之慨丹不成复于宣化青山峝岩中修炼一日危坐尸解而去后人名其岩曰丹岩阅数年人有见秀于石上与一仙人笑且语遗四足迹于石佥事邬阅为刻其石曰驻仙石
　　何尊师不知何许人唐龙朔中居衡岳不显名氏其顔若四十嵗人行歩如风徃来苍梧五岭间来无所慕去无所斁至百数十年人尝见之状貌不改人问氏族但云何何或诘其乡里及修炼亦云何何时人因号曰何尊师
　　尹氏女全州人性不事铅餙居一小洞炼丹大厯二年上升后人于所居紫潭上建尹氏观至今丹灶存焉
　　萧灵防字天祐庐陵人也年十五好道术遇至人传金液丹胎息周访名山唐贞观五年泝潇湘居招仙观创寻真阁于桂州铸铜钟一口重五百觔归观凡五更不敢叩击恐惊地神故也后选幽胜炼丹尸解去宋太宗端拱末观中于五更初忽闻钟声众皆惊讶起视之钟破裂不旬日有道人以掌心镕铜汁就其裂处模之起红视者方敬惮道人入溪洗手忽失所在其钟至今有模迹日华君月华君唐干宁中临贺令郑冠卿赴调止桂林歩栖霞洞遇二道士揖俱入坐石上相与对饮奏乐饮巳将辞去各赠以诗诗成道士曰方今四海鬭争诸雄角立重敛赡兵葢亦天数王乔许逊之徒皆弃官即升道果汝其勉之出见二樵问洞中酒乐何如汝识之乎乃日华月华君也行数歩已失所在冠卿遂絶名利退依冯乘寿至一百四嵗
　　衡山道士轩辕弥明者不知何许人在衡湘间九十余年善捕物囚絷蛟螭虎豹人莫知其寿尝过八桂尧庙有题墨在焉后人刻诸石
　　陆禹臣字服休河东人避黄巢之乱入南岳遇道士轩辕弥明授以仙术且谓曰子得道当在山穷水絶处乃跋渉隐宜之北山尝过呉生家生毎徃谒輙与语尘外理赠生以诗曰世俗风波险人情巧智长要知安分处修性本真常又赠云露下瑶簪湿云生石室寒星坛鸾鹤舞丹灶虎龙蟠尘世人情窄壶中景界寛凭君髙着眼物外试回观因与登览遍大小岩穴凡二十所遂居岩修炼不复出尝手植异桃灵药至今不凋山上有井水色绀碧异常禹臣在时时闻仙乐一日仙升呉生拜泣求度禹臣曰汝仙籍无名未可也
