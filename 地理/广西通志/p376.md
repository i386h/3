<!-- { "loadSidebar": true } -->
　　荣阳郑璠自象江得怪石六其三耸而鋭上又一如世间道士存思图画人肺胃肝肾次第悬络者又一空中而隠外若癃瘿殃疝病不作物者又一色绀碧而理平漫弹之好声璠为象江三年不病瘴平安寝食及还长安无家居妇儿寄止人舍下计辇六石道费俸六十万璠嗜好有意极类前軰人【李商隠集】
　　王赞侍郎中朝名士有农杨蘧者曽到岭外见阳朔荔浦山谈不容口以阶缘尝得接琅邪从容不觉形于言曰侍郎曽见阳朔荔浦山水乎琅邪曰某未曽打人唇绽齿落安得而见因之大笑杨出宰当迁求彼邑挈家南去亦州县官中一髙士也【孙光宪北梦言】
　　郑文公畋字台文父亚曽任桂管观察使生于桂州小字桂儿后官至将相【北梦言】
　　唐李邰为贺州刺史与妓人叶茂莲江行因撰骰子选谓之叶子咸通以来天下尚之殊不知应本朝年祚正体书叶字卄世木子自武徳至天祐恰二十世【感定录】
　　唐贞元十八年天水赵公务年四十二客死于栁州官为敛于城北元和十三年孤来章始壮来求其不得卜筮五月甲辰卜于泰誗兆之曰金食其墨而火以贵其墓直丑在道之右南有贵神冢土是守乙巳于野宜遇西人深目而髯其得实因七日发之乃觏其神明日求诸野有叟荷杖而东者问之曰是故赵丞儿邪吾为曹信是迩吾墓噫今则夷矣直社之北二百举武吾为子蕝焉辛亥啓土有木焉发之绯衣衾凡自家之物皆在州人皆为流涕诚来章之孝神付是叟以与偶不然其协焉如此哉【栁栁州集】
　　玉泉子闻见录曰徐公商判鹾以刘瞻为从事商拜相命官曽不及瞻瞻出于羁旅以杨元翼枢宻权重可倚以图事而宻瞰阍者谒焉瞻有仪表加之词辩俊利元翼一见悦之每元翼归第瞻輙之由是日加亲熟遂许以内廷之拜既有日矣瞻即复谒徐公曰相公过听以某辱在门馆幸遇相公登庸四海之人孰不受相公之恵某故相公从事穷饥日加且环嵗矣相公曽不以下位处之某虽不佞亦相公之恩不终也今已别有计矣请从此辞即下拜焉商初闻瞻言徒唯唯而已迨闻别有计不觉愕焉方欲逊谢瞻已疾趋出矣明日内牓子出以瞻为翰林学士旧瞻传刘瑑作相以宗人遇之荐为翰林学士按瞻素有清节必不至如玉泉子所云恐出于爱憎之说闻见录又云元翼为凤翔监军瞻即出为太原亚尹郑从谠为节度使殊不礼焉洎复入翰林而作相也尝谓人曰吾在北门为郑尚书冷将息不复病热矣从谠南海之命瞻所致也按旧传瞻自户部侍郎承防出为太守尹河东节度使瞻为学士若非罪谪恐不为少尹又旧纪咸通十二年十二月郑从谠自宣武节度使为广州在瞻贬驩州后故知玉泉子所记皆虚【通鉴考异】
　　开建文人莫休符光化间受知郑愚迁融州刺史又权知春州以桂林事迹阙然无闻因退居粗录见闻曰桂林风土记【粤西文载】
　　平南有畅岩在城西二十里二程夫子随父来守是邦读书于此方舆胜览云程珦皇祐间守龚州二子随侍乃明道伊川也今考程氏遗书大中家传大中改大理寺丞知处州兴国县事移知龚州迁太子中舍明堂覃恩改殿中丞代还在途而侬智髙作乱破州城后守贷死羁置人皆以公获免为积善之报【稽古录皇祐四年智髙陷邕州】上谷郡君家传云殿中丞公官岭外偶迎凉露寝中瘴疠及北归道中病革召医视脉曰可治谓二子曰绐尔也未终前一日命颐曰今日午为我祀父母明年不复祀矣夫公以景徳元年甲辰十月十三日生于太原皇祐四年壬辰二月二十八日终于江宁【大中由南安转龚州盖在皇祐初年南安尚在庾岭之北未可言岭外岭外盖指龚州也观道中病革谓二子之言则明道伊川侍行可知】又南安志道源书院记周程三先生相授受以道起于宋庆厯丁亥相遇于南安是时周元公为南安军司理程大中公方以兴国令来摄通判事识元公于稠人中遣二子纯公颢正公颐受学焉又伊川年谱年十四五与明道同受学于舂陵周茂叔先生皇祐二年年十八上书阙下劝仁宗以王道为心以生灵为念黜世俗之论则非常之功按明道生于明道元年壬申伊川生于明道二年癸酉至庆厯七年丁亥明道方十六嵗伊川方十五嵗皇祐元年己丑明道方十八嵗伊川方十七嵗皇祐四年明道方二十一嵗伊川方二十嵗大中任龚州只二年皇祐四年已出岭在道则移龚当是元年明道伊川年十八上书阙下且乞召对不报又似大中在龚州之年伊川方诣阙下上书未尝随侍而方舆胜览乃云或者自龚州诣阙上书乞召对不报后复之龚州不然上谷郡君云在道病革召医视疾谓二子之事为不通矣此大贤履歴之迹故详考而明辨之以补年谱之缺云【旧志】
　　冯当世举进士第二第一人沈文通时以文通贵胄不宜先寒士乃进当世第一而文通次之当时之抑贵胄而奨寒素若此【西事珥】
　　庆厯间广西戮区希范及其党凡二日剖五十有六腹宜州推官呉简皆详视之为图以传于世【赵与时宾退录】
　　侬贼犯交广毒流数州诸将久无成功狄青受命颛征首责崇仪使陈曙斩之余靖皇恐降阶祈求青慰藉遣之于是军声大振竟破贼而桂人为崇仪建庙貌祀事至今唯谨东坡先生以书抵广西宪曹子方云闲居偶念一事非吾子方莫可告者故崇仪陈侯忠勇絶世死非其罪庙食西路威灵肃然愿公与程之卲议载祀典使此侯英魄少信眉于地中如何如何青必无滥诛而广人奉事之益严又有东坡之説如此不可晓也隆兴初帅臣张维奏诏赐其庙额曰忠愍曙髙邮人进士及第王平甫撰其碑志甚详其壻许光凝始以布衣自岭外防其丧以归人皆多之后登第终吏部尚书【王明清挥麈后录】
　　秦少游自栁州再编管横州道过桂州秦城铺有一举子绍圣某年省试下第归至此见少游南行事遂题一诗于壁曰我为无名抵死求有名为累子还忧南来处处佳山水随分归休得自由至是少游读之泪涕雨集徽宗践祚流人皆牵复而少游竟死贬所岂非命邪【典洧旧闻】
　　苏轼谪儋州广西察访使董必希媚时宰将遣人害之时彭子民为属官顾泣曰人各有子孙董感悟止令小使臣迫苏毋得居官舍以示侵辱意一言而全苏全董隂徳深矣子民字彦修湘隂人官至员外郎【旧志】
　　东坡一帖云秦少游过容留少日饮酒赋诗如平常容守遣搬家二卒送归衡州至藤伤暑困卧至八月十二日啓手足于江亭上当今文人第一流岂可复得此人在必大用于世不用必有所论著以晓后人前此所着已足不朽然未尽也哀哉哀哉其子甚奇有父风惟此一事差慰吾軰意张世南云观此足见坡公笃爱交友留意人才为可敬叹所谓奇俊之子名湛字处度者也【宦游纪闻】
　　崇宁三年黄太史鲁直窜宜州携家南行泊于零陵独赴贬所是时外祖曾空青坐钩党先徙是郡太史留连逾月极其欢洽相与酬唱如江樾书事之类是也既游浯溪观中兴碑太史赋诗书姓名于诗左外祖急止之云公诗文一出即日传播某方为流人岂可出郊公又逺徙蔡元长当轴岂可不过为之防邪太史从之但诗中云亦有文士相追随盖为外祖而设【挥麈后录】
　　邠老送山谷贬宜州诗可是中州着不得江南已逺更宜州山谷极称赏之【紫微诗话】
　　少游谪雷凄怆有诗曰南土四时都热愁人日夜俱长安得此身如石一时忘了家乡鲁直谪宜殊坦夷作诗云老色日上面懽情日去心今既不如昔后当不如今轻纱一幅巾短簟六尺牀无客白日静有风终夕凉少游钟情故其诗酸楚鲁直学道休歇故其诗闲暇至于东坡南中诗曰平生万事足所欠惟一死则英特迈往之气不受梦幻折困可畏而仰哉【冷斋夜话】
　　山谷老人寓笔研于保安僧舍东西外封植兰蕙西蕙而东兰顔之曰清深轩涉冬既寒封塞户久而自隙间视之郁郁青青矣乃知清洁防深自得于无人之境有幽人之操也既获谪走宜州则以兰二本蕙八本付寺僧文质守之幸为卒调防之有士大夫欲迁而去者可以此券示之崇宁二年十二月丙子山谷老人手约【山谷封植兰蕙手约】范寥言鲁直至宜州州无亭驿又无民居可僦止一僧舍可寓而适为崇宁万夀寺法所不许居一城楼上亦极湫隘秋暑方炽几不可过一日忽小雨鲁直饮薄醉坐胡牀自栏楯间伸足出外以受雨顾谓寥曰信中吾平生无此快也未几而卒【陆游老学庵笔记】
　　山谷在宜州尝大书后汉书范滂传字径数寸笔势飘动超出翰墨迳庭其意盖以悼党锢之为汉祸也后百年真迹逸人间赵忠定得之宝置巾箧缙绅题跋焉既廼躬蹈其祸可谓奇防嘉定壬申忠定之子崇宪守九江刻石郡治四説堂【岳珂桯史】山谷在宜州其年乙酉即崇宁四年也重九日登郡城楼听边人相语今嵗当鏖战取封侯因作小词云诸将说封侯短笛长吹独倚楼万事总成风雨去休休戏马台南金络头催酒莫迟留酒似今秋胜去秋花向老人头上笑羞羞人不羞花花自羞倚楼髙歌若不能堪者是月三十日果不起范寥自言亲见之【王暐道山清话】
　　王荣老尝官观州渡观江风涛大作父老谓此江神极灵公舟中必有奇物当献之乃得济因取素所珍玉麈端研诸物投之皆弗止惟有鲁直书韦苏州诗视之曰我尚不识宁识之邪即投之风息水平一饷而济犹爱其遗墨宜州索书人识字岂不胜江中怪物也【西事珥】
　　嘉靖六年春庆逺郡守祁门叶公藟诣龙谿书院谒山谷先生读其旧碑知院基与学田所自稽诸民间以复旧额而义起祀典甚盛举也后复得一小石乃刻先生寓宜时贷钱于人手帖字如龙跃天门虎卧地阙绅士守防目为至宝
　　国朝顺治十五年署守赵舟载去人以为恨【庆逺府志】黄山谷跋李资深书卷云余谪处宜州半载官司谓今不当居闗城中乃抱被入宿于城南予所僦舍斋上无雨盖旁无风障市声喧瞆人以为不堪其忧余以为家本农使不从进士则田中庐舍终身更何不堪其忧耶既设卧榻焚香而坐【旧志】苏子瞻谪儋州以儋与瞻字相近也子由谪雷州以雷字下有田字也黄鲁直谪宜州以宜字类直字也此章子厚騃谑之意当时有术士曰儋字从立人子瞻其尚能北归乎雷字在田上承天之泽也子由其未艾乎宜字乃直字有盖棺之义也鲁直其不返乎后子瞻北归至毘陵而卒子由退老于颖十余年乃终鲁直竟卒于宜【鹤林玉露】
　　邹浩使役者濬感应泉一二尺许乃于乱石之下得蟹一枚自放于江曰予至五岭不覩此物数年矣乱石之下又非所宜穴处也何从而出邪易不云乎物不可以终难故受之以解蟹者解也天实告之矣蒙恩归侍立可待也于是乎书【邹浩书喜】邹浩谪居昭州以江水不可饮汲于数里外后所居岭下忽有泉涌出因名感应泉将北归数日前泉乃涸夜有人至门厉声呼曰侍郎归矣求之不可见次日果拜命【旧志】
　　赵鼎以忠鲠忤秦桧徙居吉阳军三年门生故吏无通问者方城张宗元号渊道适知静江事常遣兵校渡海持书往视餽米醪药石者相继宗元公暇每擕友游诸名山所与同游路彬曾几方滋刘昉皆闻人【旧志】
