<!-- { "loadSidebar": true } -->
　　皇上康懋其绩利及亿兆人而神之格歆协于有徳用能黙显其助应猗欤休哉顾念治明治幽其不可瘝于位一也今神克矢职于幽源逺泽长相我
　　天子以储福于粤土乃为
　　天子吏者隐食其福而不为之闻章明休绩且灵爽所
　　凭任其頽落无以昭
　　朝廷酬徳报功意为祀典光窃未获所安于是相地择吉鸠工庀材经始于九年冬十月及明年二月乃落成门廊殿庑丹艧金碧轮焉奂焉赫然神明増观矣庙既新并以神之奉职效灵状入告
　　天子
　　敕封号曰安流襄绩之神
　　御书题额曰阳朔灵源臣鉷于三月九日谨诣神庙恭
　　悬中殿仰覩
　　天翰辉煌光符日月维时神灵协应水镜澄澜祁祁而来洒然和风凝然灵雨非夫遐迩同瞻者乎而我
　　皇上至諴之感罔不昭被凡所以
　　褒崇锡号不惜发帑出金以防其庙祀者宁惟神之是钦直以川流之被泽广逺而特为民命祈福是尤不可以无述乃镌石为记其铭曰海阳之穹西南是宗肇开灵府作始鸿蒙含宏应地育徳于防湘漓二派泝源厥同六六陡门长隄环固怒雪圆珠建瓴直注膏沃农田流行商贾襟喉楚粤泽润斯溥
　　皇心昭格被及遐陬香楠生海运以方舟川途径济式庆安流馨香荐祉懋答神庥庙构孔防载颁
　　宸翰鳯翥龙腾云宫日观隂阳协和水旱无患于昭神
　　功万年永焕
　　重修陈侯祠记　　　　　　　　范　周今夫生而禀聪明正直殁而显赫声濯灵者其为神乎神之用一本于诚之体是故上而天下而地中而河岳无不有神之精气流行刚大充塞而随举一州一郡一乡一邑莫不有神灵呵防其间非存摄于天地河岳者大而散见于州郡乡邑者小也何也神之理一也诚故也贺邑有陈侯祠其来逺矣攷诸志乘侯生于唐代世居邑之庆江九州城自幼倜傥不凡有声黉序人俱称为陈秀才云落落负正气不偶侪俗殁显神力御大灾捍大患祷之立应贺赖以庇盖侯自宋孝宗乾道中里人立庙血食兹土宁宗庆元二年丙辰始赐庙额继以郤李陈之寇拯夏秋之旱始拜显应之封者嘉泰元年辛酉也又以郤广东叛卒之寇再拜灵祐之封者理宗嘉熙二年戊戌也至淳祐二年壬寅三拜广恵之封淳祐五年乙巳四拜灵济之封逮胜国武宗时大盗猝起刼库贺令曹瓛祷于侯贼旋就殱无一脱者事闻于朝正徳十二年赐谕祭文一道春秋専祀以阐慑宼庇民之功呜呼侯生而聪明正直殁而赫声濯灵无非至诚之所蕴结自唐而宋而明以迄于我
　　朝英气震动熠熠在人心目间千百年有如一日若夫巨寇望风而胆落枯苗待润而云兴俾民无瘴疠物不夭札侯之神皆侯之诚也江东建有行祠嵗久倾圮父老谋所以新之贲其栋桷加诸丹艧适余谪官昭州之明年来监贺税因里人之请于是为之作记
　　重建八贤祠记　　　　　　　　阿　琳从来称不朽者太上立徳其次立功立徳者探性命之原所以风世率物立功者抱经纶之畧所以勘乱安民存则景仰殁而追思凡夫祠庙烝尝莫非崇徳报功以昭将享也浔郡旧有八贤祠载在祀典癸酉嵗奉
　　命守是邦以丁日往祭而蒿莱满目堂构无存视其位总书八贤姓氏不列噫是可异己闻之礼经云法施于民则祀之以劳定国则祀之八贤者必其经天纬地大有功徳于浔者也以故春秋奉祀奕禩勿衰若祠既圮毁而名复湮没牲醴陈设徒为具文亦安必神灵之我享耶因谋重建询之郡吏故老竟莫有指其姓与氏者用是不果戊寅春修郡志博采旧文乃知八贤盖宋周濂溪先生二程夫子明总兵韩公雍王公守仁蔡公经都御史毛公伯温观察翁公万达也攷周濂溪先生庆厯中游西粤寓于浔至皇祐间二程夫子随父龚州任遂受业焉讲学畅岩流风广被爰有三先生祠韩公王公蔡公翁公于成化嘉靖间先后平定藤峡弩滩有造浔郡毛公经理安南莫夷震詟粤岭无用兵扰其与四公并祀则有五公祠迨万厯时以王公守仁増入三先生祠则仍改五公祠为四公祠后两祠俱毁合建一祠崇祀此八贤祠之所由来也夫向之欲建八贤祠而不果者以未悉其人之姓与氏耳今既覈得其详可不亟令堂构聿新位次秩然乎遂为捐赀鸠工庀材经始于二月望落成于四月朔恭制神牌薰沐拜手设周濂溪先生程明道先生程伊川先生王公守仁位于左韩公雍蔡公经毛公伯温翁公万达位于右存两祠合建意今而后庶其荐馨香而隆爼豆用垂永久矣乎呜呼兹八贤者或以徳而或以功而显光明正大如日月之经天如江河之行地自克垂千百世而不朽此一祠也宁足为八贤重独是后之登斯祠者仰其名论其世师其人流连景慕以为某也风世率物某也戡乱安民则懋徳丰功永流峙于浔山浔水之间未必不由此也爰为记
　　三贤祠碑记　　　　　　　　　孙　勷粤西古禹服要荒地汉时道始辟以属荆交二州山深野莽风土厉恶唐宋之际多以迁谪者官之今
　　国家承平声教四暨跕鸢毒瘴豁为坦途然曩者蠢兹大丑凭藉险隅荡揺为宼勤我师旅戕我人民庚申辛酉之间稍稍恢复官兹土者非果决刚毅才守异人不能以夷其险而生其民非敦教励学务崇教化不能以导之善而变其俗盖亦难其人矣而其时抚绥保障有若郝公佐佑士民有若王公率下附上有若髙公位虽不同道则一辙并大有造于粤西粤人徳其遗泽不忘庙而祀之三公之烈可以百世矣郝公初巡按蜀中遏巨贼刘文秀于保率诸将士登陴守御日破贼士民以安吴三桂隂蓄异志公逆折其锋为三桂中伤濒九死而不悔及三桂叛其言有徴
　　上嘉念之起用巡抚粤西正已率属力清积请汰虚糜之马裁添设之兵预防要害简练精鋭皆切中机宜又请重兵控御交南増梧州防御常萃良将劲卒于省防以资驱防虽充国金城之议伯纪江淮之画无以复过尤加意文治培育人才特疏补行乡试至于遏滇中归师之假道以免供亿民困用苏茍利于国不顾其身茍利于民不屈于势郝公真其人哉卒之日五岭以南莫不痛悼凡所设施至今赖之王公之为广西提学也三藩甫定兵戈余喘士学未修公首倡建桂平梧浔各郡邑学舍又请于巡抚郝公建华掌书院檄取通省髙才生诣院读书给以廪饩而粤西荒僻獞猺杂处公令与民一体就试使知弦诵礼义焉先是甲寅之变三桂煽乱迫胁绅士其守正者多逃窜山谷公防知其人悉给匾额以旌异之抢攘之后文物废缺公力为丕变凡遇祭祀迎送诸生冠带跄济皆如礼法教化以兴猗与美矣若髙公以明经起家当戊申之嵗土寇彭竒破容城潜入藤县古道村袭岑邑公以儒服率众御击贼乃遁三桂叛逆公又建防草檄练兵保境馘斩贼魁岑溪两经蹂躏而晏然安堵公有力焉梧属既被寇掠流离尾公请于巡抚麻公查赎难民皆得完聚筮仕桂林府学教授干戈甫息文事荒芜公多方劝课郝公王公建华掌书院公实赞成之为请月给膏火时时至书院讲课士气益盛其试于布政使之裒然举首者皆公所造士也后歴陞至两浙江南都转运使事具乡贤録中兹特载其荦荦大节与郝王二公相助为理有功粤西者如此呜呼地无逺近时无险易位无大小惟材贤足以济而垂功名于不朽若三公者不其信欤彼踵唐宋之陋见以毒雾烟瘴为畏途以外任卑官为舍诿于一无可为者覩三公之所成就亦可以慨然兴也已粤之人以三公之徳乎我也既时祭之又愿勒于金石以告来者走京师徴文于勷勷熟闻三公之遗烈乃大书以慰其人时方伯李述斋先生复修葺其祠三公之所为不朽者日星之与丽而山岳之与髙继继承承爼豆于粤虽石有时而泐吾知其祀不废也
　　王氏三烈祠记　　　　　　　　程　镳祠建于康熈辛卯春表烈女也庚申夏顿谷王氏遇寇燹避于宴石岩聚族而居凭险以守六月晦盗亟攻之蚁附而登飞矢锥沙利刄抉石势如狂兕突穷山厓上人大临守御者皆哭王氏亥娘竹姑酉娘出诀所亲呼天呼父母相继坠厓有声如雷天酸然雨羣盗趋睨之虩虩然惊于是苐掠其谷帛鸡豚以去顿谷民知其事者至今尚能言之知县程镳闻而嘉之曰是真能取义捐生不畏强御者矣曩者剧盗跳梁探丸走铤官军莫敢谁何三烈女絶裾下投百丈之崖捷如飞鸟使盗之凶锋狂焰一时销铄勇哉生而娟秀殁也流芳直与青陵台黄绢祠比烈己人夀无百年彼偷生瞬息者或凄为冷风或荡为寒烟莫不沙虫并化草木同腐耳孰有如三烈女毅然以死死而不亡须眉其媿矣哉迄于今春烟寒食秋风暮云春秋禋祀行将与山之髙川之深俱永矣爰建祠于南流江濵宴石岩下以为三烈女栖神之所其祠前枕清流后倚翠麓飞泉挂壁石梁卧波朝暮足舟车之游风月据江山之胜登斯岩也谒斯祠也当必有慷慨欷歔徘徊不忍去者
　　緑珠祠记　　　　　　　　　　程　镳铜台既废金谷初开近接兰亭之游逺慕柏梁之宴宛雒衣冠之地孟津歌舞之场当时海上竒珍多归卫尉寰中丽质尽属齐奴緑珠则兰香未嫁碧玊初笄丝布罢缝珍珠待聘美人天上响玊佩之双清少女风前度香尘而无迹如意以瑚作屑步障以锦绣成围已极豪侈何堪销铄袁大受之妆台玊容寂寞苏小鸾之画阁粉黛飘零佳人南国续河女之歌主君东市继夏侯之色青春代谢白首同归逺游万里空啼蜀道之鹃少别千年不返辽城之鹤重访緑杨古渡来寻黄叶孤村问桃叶于江津吊莫愁于湖畔一双鸦髻难寻云雨之踪百尺寒泉永覆铅华之水礼魂兮春兰秋菊荒凉圣女之祠懐古兮白月清风冷落香心之寺石笾瓦豆留彤史之褒罗袖玊钗匪冶容之诲谁言妾媵雅善风流似此防娟允宜禋祀不羡霓羽佳人系罗衣于环上应同色丝少女题锦字于碑前铭曰緑罗之山珠江之水千秋万古山辉川媚
　　平乐府重建三贤祠记　　　　　陈希芳凡物之成而不毁者虽以观游览胜之末犹且爱其名而善继焉矧夫先贤灵宇懐馨袭芬忠义足感人心而风流所示足辉映殊域者乎平乐三贤祠祀宋龙图学士范公祖禹寳文学士邹忠公浩工部侍郎胡忠简公铨祠旧在龙兴观东久废明嘉靖丙戌邹忠公十五世孙輗官右参朱轓行部搜佚剔遗为重建祠于鳯凰山麓左参政祝君銮为记载于平乐旧志矣夫美迹之易湮官其土而阘茸弃者无论即有勤勉为政之心补偏救敝顾往往于兹独后务焉谓非于民有实禆也岂知纲维世宇顽防懦立风教所闗当先务之为急乎嵗壬子希芳承乏守乐川凡于政理之敷施事事秉大中丞公训迪虽惧庸陋弗承而莫敢或后维兹三贤祠宇废不即复斯亦政之阙如也今得奉大中丞公命而修补之爰度吉地于城内分司街构木聚陶选日授工不数月而祠落成继自今有修勿坠庶防春秋禋祀尚贤有典三公之灵实凭矣岂惟髙楹飞甍收一亭一阁之胜哉展也君子徳音不已三贤谅迹直心言出谴从后先一辙而偶然寄躅之地仪型爼豆夫且弗谖休光与昭潭仙岭并峙也若居官而能被徳于兹土则恵心之孚美名不世其泽润而山仰者又当何如耶其亦可以风世也耶用不辞芜鄙而记修举之颠末
