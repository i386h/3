<!-- { "loadSidebar": true } -->
　　侯元采贵州吏目至正间署州事时城池頺废捐已资佣民筑濬一日峝贼出掠元采偕弟信卿帅兵逆战生擒贼八人斩获无算广西海北二司交章荐之【粤西文载】
　　额尔吉纳字尚文唐古氏人至正间授广西行中书省平章政事兼肃政亷访使时红巾扰攘贼入湖南岭表震动众议建筑城池以扼险要遂捐俸于官贸易海盐积以嵗月息倍至万经制之费皆出于此四年而克终事民忘劳焉吉纳善结众心一时骁将材士多归之故保有境土二十余年洪武元年总兵杨璟取广西吉纳坚壁不下后城破被执送京师不屈死之郡人感其恩立庙以祀陈瑜字仲庸雷州人吉纳辟为广西行中书省都事广西被围吉纳未甞归私第瑜事之甚谨城破以佩刀自刎有湘潭刘永锡与瑜同事率妻子溺于白龙池死又义兵千户曽尚宾者江西人吉纳嘉其义勇擢任之明兵围静江尚賔守西城及城陷身中数鎗犹力战不衰后众寡不敌遂自焚其家死之【防旧志】

　　广西通志卷六十五
<史部,地理类,都会郡县之属,广西通志>
　　钦定四库全书
　　广西通志卷六十六
　　名宦
　　明
　　杨璟合肥人洪武元年率左丞周徳兴参政张彬将武昌诸军取广西克永州而征南将军廖永忠参政朱亮祖自广东取梧州定浔贵郁林以兵来防进攻靖江不下璟谓诸将曰彼所恃西壕水耳若决其隄岸破之必矣乃遣指挥丘广攻揷口关杀守隄兵因尽决壕水筑土隄五道傅城城中犹固守急攻二月克之执平章额尔吉纳先是张彬攻南闗为守城者所诟怒欲屠其城璟入立禁止之民乃安复移师徇郴州降其两江土官黄英岑伯顔等而永忠亦定南宁象州广西悉平封营阳侯卒赠芮国公諡武信【节明史藁】
　　廖永忠庐州巢县人洪武元年以征南将军平广东遂进征广西五月同副将军朱亮祖等兵至梧州元达噜噶齐拜珠降浔贵容郁等州县以次降师至南宁元上浪屯田千户宋真执其守将平章约尔珠参政诺海遣使诣降永忠悉收诸司印章命真守其城使副将军与杨璟合围静江克之元平章阿尔斯兰败于全州率其余将退保象州及永忠兵至元人势廹降广西平封徳庆侯【节明史藁】
　　周徳兴濠人洪武元年同杨璟讨广西攻永州元平章阿斯兰及周文贵自全州来援徳兴再击败之斩朱院判追奔至全州遂克之复进克武冈州分兵据险絶靖江声援广西以次平后复副邓愈为征南左将军分道出南宁平婪鳯安田诸州蛮克泗城州三年封江夏侯【旧志】
　　兰以权襄阳人洪武元年初平广西遣以权赍诏往谕两江谿峝广西卫镇抚彭宗万户刘惟善以兵防送将抵两江会来宾峝人潘宗富冦掠杨家寨以权谓奉诏逺来欲以安民可见贼不击聴其蹂横耶急督宗等击之宗富败走遂安辑其众两江之民由是慑服【旧志】
　　朱亮祖六安人以参军佐廖永忠平广东师次梧州追元尚书布延特穆尔张翔于郁林死之浔贵诸州皆降亮祖以苍梧之师与平章杨璟合破靖江师旋封为永嘉侯【旧志参名山藏】
　　左君弼庐州人洪武元年命为广西卫指挥佥事时左江上思州蛮贼黄英杰聚众万余冦郁林知州赵天鉴同知王彬集民兵拒守半月广西海北等卫官军来援贼夜遁追至上思州境破之贼走还仍聚党不解事闻上命君弼为副总兵讨捕英杰与其弟英览逃之十万山七峝口君弼追及之英杰就死英览就俘余众抚安之自是两江獞酋皆胆落【节献徴録】
　　胡海字海洋定逺人从平章杨璟征广西夜抵靖江与守兵战南门生得万户二人四鼔自北门八角亭先登功最多平左江上思蛮后累立战功封东川侯【明史藁】
　　章复字彦复江西鄱阳人洪武元年湘粤平慎择守今以复同知全州全民不事农复编农圃通谕一卷凡地利可兴者分时月别品类若栽莳敛蓄及诸禳法疗方纎悉具述家给之兴学校重师儒再嵗值旱蝗徒跣诣覆釡山祷辄应民勒石颂功全故阙守六年即陞复为守先后得専理有成效尝树松亘百里以憇行人行者呼章公松寻改全为州移知保宁府【节旧志】
　　李习淮安人洪武元年佥判全州寻陞同知与守章复协恭治郡兴利除弊始建驿铺以均力役与章同植松树人憇其防比于甘棠【旧志】
　　苏铨洪武初为栁州卫指挥佥事谋畧过人创公署整军实贼攻劫融县铨帅兵奋击贼败散后复聚众剽掠铨设法擒之民赖以安【一綂志】
　　蔡仙【粤西文载作迁】广西行中书省参知政事兼静江王相时诸蛮叛者相继殄灭仙为将十五年绥辑兵民每战辄奋勇独出敌皆披靡既还而金疮满体人视之不堪仙畧不为意卒赠安逺侯谥武襄【旧志】丁玉洪武初任广西行中书省参政以仁惠为政军民悦服【粤西文载】
　　韩政甫陜西人洪武元年任阳朔县县当初建政甫亷洁自持爱民如子治邑事如家事百度修整尤加意造士选延师儒以训迪之时妖人谢保珠等谋不轨政甫密报上官随督兵追捕邑赖以宁【旧志】
　　马宥山东人洪武元年知茘浦时天下初定宥加意新附之众经制立法以规久安创县治建儒学立城隍社稷置四乡八都十七里诸废备举【旧志】张信河南人洪武二年丞平乐政务大体时当安辑之后属意拊循勤农桑兴学校六年以课最擢平乐守政尚寛平终始如一士民称之【府志】
　　寻适洪武三年为殿中侍御史广西初平简台臣出任监司以适为广西按察使亷谨清恪风节凝峻狱讼剖决如流民无寃者【旧志】
　　刘镇浙江人洪武三年知岑溪先是民苦虐政流移者众镇独尚寛大懐柔安辑教养兼施始作城池为保障岑民赖之【县志】
　　胡寿昌字子祺江西吉水人洪武中迁广西按察司佥事屡平寃狱凡祠庙不载祀典者悉令毁撤闻元祐党人碑在融州山谷舁出碎之【节明史藁】王佑字子啓江西泰和人洪武三年官广西佥事时与胡寿昌同官按察使寻适尝咨两人政体寿昌曰刑新国用轻典宜静以莅之佑曰不然广右与诸蛮错壤习俗不驯不及此时明礼法示劝惩后将难制适从佑言广西称治【节明史藁】
　　赵天鉴洪武三年知郁林州清介自持爱民如子擢知太平府政绩益着【府志】
　　吴良定逺人洪武五年广西蛮叛以良辅征南将军邓愈分道讨之数月尽平左右两江及五溪之地移兵入铜鼔五开收潭溪开太平殱清洞崖山之众于铜闗铁寨古州八万蛮皆震慴内附粤西遂平卒赠江国公諡襄烈【节明史藁】
　　潘长寿长兴人洪武初由佥都御史出知浔州府为政寛平勤于抚字虽谿峝猺蛮亦皆感化【参旧志】赵惟清洪武七年知博白县以礼为教士知向学民乐生业盗贼屏息一时有中土风【旧志】
　　赵探夫苏州人洪武七年任岑溪主簿亷慎勤敏抚辑流离城务修举百姓思之【旧志】
　　赵文字梦得钱塘人洪武时举贤良七年知藤州亷以自持诚以待物政尚仁恕秩满去民言及辄有流涕者【旧志】
　　何源字幼澄吴江人洪武十年知梧州嵗饥僚属议请赈于上源曰若请而后赈民其死且徙矣乃捐俸以拯全活甚众【旧志】
　　韩观字彦宾虹人初任桂林右卫指挥佥事洪武十九年栁州融县蛮叛与参政耿文彬讨平之累迁广西都指挥使二十二年富川蛮杀知县剽数城观进讨斩二百余人二十五年平宾州上林蛮二十七年全州灌阳诸猺叛防湖广兵斩千四百余人明年捕宜山诸县蛮擒二千八百余人斩伪王韦召及万户以下传首京师拜征南左副将军从都督杨文问罪龙州比至伏罪乃移兵征奉议蛮屡战破之都康向武髙劳上林蛮破更吾莲花大藤峡诸寨斩酋黄世铁并其支党畧尽讨思恩都亮蛮平之观得贼必处以极刑间纵一二告诸蛮诸蛮胆落由是境内得安二十九年召还成祖即位命佩征南将军印镇广西节制两广官军观至镇羣蛮皆叛帝遣员外郎李宗辅赍勅招之观乃大陈兵示将发状而遣使与宗辅俱桂林蛮复业者六千家惟思恩蛮未附而庆远栁浔诸蛮方杀掠吏民乃上章请讨复与指挥葛森等击杀理定诸县山贼擒其酋黄仲等五十余人斩以徇还所掠男女于民而抚辑其逃散者明年遣都指挥朱辉谕降宜山忻城诸山寨茘波猺震恐上书言愿为编户帝以属观抚之八十余峝皆附四年大发兵讨安南诏观画方畧转粟饷军观发太平以所部营坡垒关下治桥梁修道攒运间出兵游徼安南平命措置交阯縁途诸堡而栁浔诸蛮乗观出复叛五年兵抵栁州贼望风遁观请俟秋凉深入且请济师帝使发湖广广东贵州三都司兵又勅新城侯张辅以征南军协讨别遣将将三万人由他道进十月诸军皆集观令都指挥朱广方政以湖广兵攻庆远宜山忻城河池而自以贵州两广兵由栁州攻马平来宾迁江宾州上林罗城融县皆破之防兵象州分武宣东乡桂林桂平永福斩首万余级获其党黄南等万三千余人羣蛮复定防闻帝嘉劳之【明史藁】
　　常仕昭洪武十五年知北流县以亷干称剔兴利民被其徳卒之日仅余一氊闻者嗟叹【旧志】王清洪武初为容州同知冦盗蔓衍民不聊生清缮城隍立学校抚绥百姓劝课农桑民赖苏息陞本州知州【府志】
　　李复原字陈善雩都人洪武中任平南主簿时兵荒之后民多流亡复原招还数百户度荒田教之垦迁县丞会猺冦猖獗居民失所复原奋而起曰食君之禄当恤君赤子选邑勇者为义夫长集民壮数十御防蛇冈跃马摧锋羣贼披靡后中药弩死人为之立祠载入祀典【府志】
　　周三杰浔州卫指挥使镇守平南猺贼出掠奋不顾身御有功后中药矢亡与李复原同祀【府志】孔性善保昌人洪武间任马平县主簿上言谿峝猺獞恃险窃发杀掠吏民及官军讨捕率不能获凶顽自恣为患益深然此虽盗贼岂无良心昔者陈景文为知县猺獞皆应差役厥后长吏抚字乖方乃复反侧诚使守令得人示以恩信谕以祸福彼虽凶顽岂不革心向化为良民乎帝嘉纳其言【旧志】
　　陈琏字廷器东筦人洪武中桂林教授严立教条痛革旧习日属诸生进学修徳皆有成效武臣子弟习礼于学者琏随事诲诱咸知自检都督韩观亦审其行谊独礼重之【旧志】
　　沈忠洪武中知浔州府时猺贼出劫忠率土兵多方招抚民赖以安【旧志】
　　于海洪武中为栁州卫指挥佥事性气刚勇守大藤峡峝蛮聚众攻劫海率兵奋厉出击贼溃散搜殆尽一方遂安【一綂志】
　　张霖洪武中知马平县爱民如子有虎噬人霖告于城隍设槛以捕明日即获二虎峝贼为患都督韩观綂兵抚之贼据险不服曰若张知县来即投顺霖乃衣冠入峝贼皆感泣出降【旧志】
　　苏恭则乐昌人洪武中官广西左参政猺蛮故多反侧恭则寛恤柔服率从约束征南将军韩观性躁好杀恭则数谏止之全活甚众【旧志】
　　齐逊洪武中知平南县为政严密吏胥不得肆其奸邑人畏而且爱【府志】
　　李健洪武中知贵县政尚清简争讼自息学校农桑莫不兴举治行称最【旧志】
　　张礼兴化人洪武时任桂林右卫镇抚素性忠勇每愿以身报国值安南乱奉令提师征英锐为士卒先竟入重围力竭带伤回阵卒裹尸归防赠武徳将军【旧志】
