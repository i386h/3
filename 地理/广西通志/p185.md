<!-- { "loadSidebar": true } -->
　　郑畋字台文荥阳人为翰林学士知制诰宰相刘瞻以諌忤懿宗赐罢畋草制书多褒言韦保衡等论其附下防上贬梧州刺史初交广邕南兵嵗运岭北五道米往饷之舟多覆败及畋为中书平章事奏请以岭南盐铁委之广州节度使韦荷嵗煮海取盐直四十万缗市防吉米以赡安南而罢荆湖等漕役军食遂饶【节本传】
　　郑愚番禺人咸通初为桂管观察使亷察吏阖境肃然时岭南西道节度使蔡京苛淫刑为邕州军士所逐诏愚代之疮痏嗷嗷拊循不暇防南诏入冦安南都护蔡袭告急敕发荆南湖南两道兵二千桂管义征子弟兵三千受愚节度而岭南东道又奏蛮兵必向邕州宜先保护未可驰赴敕愚分兵备御时诸道兵竟不进而袭又求益兵愚支扞半载邕州得保无虞朝廷复督责之愚自以弗胜将畧请解还乃诏义武节度使康承训代之承训上言愚在镇善守状朝廷始知愚功召为礼部侍郎【旧志】
　　薛坚石干符中桂管观察使李瓒失政坚石为支使屡规正之瓒不能従被逐坚石摄留务移牒邻道禁遏乱兵一方以安【通鉴】
　　辛谠兰州金城人干符中为岭南西道节度使自宣宗以来南诏冦边中国为之虚耗至是其君骠信遣使来请和谠奏以为诸道兵戍邕州歳久馈饷疲敝请许其和使羸瘵息肩诏许之谠先后遣使至南诏相继道卒复慰谕摄巡官徐云防往云防至善阐见骠信谕之曰顺祖考孝也事大国义也息战征仁也审名分礼也四者皆令徳也可不勉乎骠信从之待云防甚厚留十七日而还自是蛮不为冦谠既和南诏以管内侬峝黄峝素结南诏复招抚其酋侬金勒等与之通欢持牛酒音乐赉之并遗其母衣服母贤者诮让其子金勒感悟始罢兵邕遂成乐土【防旧志唐书西原蛮传】
　　谢肇广明元年为容管经畧使讨平叛卒上状诏答云朕以容南寄重隆恩遂行果能治彼凶妖全活黎庶布威令于一方息蛮氛于千里【旧志】
　　周元静为桂管经畧使唐末所在兵起元静约部内守令将校广农辑兵四境信服安州防御使家晟与指挥使刘士政等驰袭桂诡夺其军元静率兵以战不胜死之部众咸就死无弃去者【旧志】厐巨昭僖宗时为容管观察留后防黄巢冦岭南巨昭与高州刺史刘昌鲁率羣蛮据险以拒之巢众不敢入境朝廷嘉其功干寜四年置寜逺军于容州旋以巨昭为节度使以昌鲁为髙州防御使刘隠据岭南二州不从隐遣其弟防攻之皆不克昌鲁自度终非隠敌乃自归于楚楚王马殷遣横州刺史姚彦章将兵迎之巨昭亦归楚【旧志】
　　宋
　　潘美字仲询大名人少倜傥有大志初事周世宗以功迁西上阁门副使先是太祖遇美素厚及即位以功歴进潭州防御使时岭南刘鋹数冦桂阳江华美击走之谿峝蛮獠自唐以来不时侵略颇为民患美穷其巢穴多所杀获余加慰抚夷落遂定开寳三年征岭南以美为行营诸军都部署朗州团练使尹崇珂副之进克富川鋹遣将率众万余来援遇战大破之遂克贺州十月又下昭桂连三州西江诸州以次降进次韶州韶广之北门也贼众十余万聚焉美挥兵进乘之韶州遂拔斩获数万计鋹穷蹙四年二月遣其臣王珪诣军门求通好又遣其左仆射萧漼中舍人卓惟休奉表乞降美因谕以上意以为彼能战则与之战不能战则劝之守不能守则谕之降不能降则死不能死则亡非此五者他不得受美即令殿直冉彦衮部送漼等赴阙鋹复遣其弟保兴率众拒战美即率厉士卒倍道趋栅头距广州百二十里鋹兵十五万依山谷坚壁以待美因筑垒休士与诸将计曰彼编竹木为栅若攻之以火彼必溃乱因以锐师夹攻之万全策也遂分遣丁夫数千人人持二炬间道造其栅及夜万炬俱发防天大风火势甚炽鋹众惊扰来犯美挥兵急击之鋹众大败斩数万计长驱至广州鋹尽焚其府库遂克之擒鋹送京师露布以闻即日命美与尹崇珂同知广州兼市舶使五月拜山南东道节度兼岭南道转运使土豪周思琼聚众负海为乱美讨平之岭表遂安后赠中书令諡武恵【节宋史本传】
　　乐继能全州刺史权知桂州从潘美下昭桂二州有功【粤西文载】
　　尹崇珂秦州天水人累迁殿前都指挥使干徳中征岭表以从珂为行营马歩军副都署克广西擒刘鋹即日诏与潘美同知广州兼市舶转运等使録功迁保信军节度未几南汉开府乐范容州都指挥使邓存忠韶州贼帅周思琼春恩道都指挥使麦汉琼等据五州之地以叛崇珂讨之太祖遣中使李神佑督战数月尽平其党还治所六年卒赠侍中遣中使防其丧归葬洛阳【广东通志】
　　王明字如晦成安人太祖开寳三年大举南征以明为随军转运使供亿不缺贺州未下明与主帅计曰当急攻之恐援兵至则我师胜负未可知诸将颇犹豫明乃督丁夫数千堙其濠堑直抵城门城中惧遂下【粤西文载】
　　范旻字贵参知邕州兼水陆转运使俗好淫祀轻医药重神旻下令禁之割俸市药以给病者愈者千计后刻方书于石邓存忠刼土人二万众攻州城七十余日旻屡出战矢集于胸犹激励将卒殊死战贼乃少却坚壁固守援兵至而围解赐玺书奬之所着有邕管记三卷【旧志】
　　侯仁寳汾州平遥人父益封齐国公仁寳以防迁太子中允为赵普妺婿卢多逊与普有隙普罢相即以仁寳知邕州州之右江生毒药树宣化县人常采货之仁寳以闻诏尽伐去九年不代太平兴国中上书陈取交州之防太宗大喜令驰驿召归多逊遽奏曰若召仁寳其谋必泄蛮夷増备未易取也不如授仁寳飞挽之任且经度之别遣偏将发荆湖士卒一二万人长驱而往势必万全帝以为然遂以仁寳为交州水陆计度转运使前军发遇贼锋甚盛援兵不继遇害死江中太宗闻之甚悼惜特赠工部侍郎録其子延龄延世并为斋郎【节宋史本传】
　　王继勲开寳间従王师伐南汉继勲为贺州道马步军都监有武勇在军阵以铁鞭铁槊鐡挝自随军中目为王三铁云【粤西文载】
　　杨居政开寳中知宾州始创州治建城卫民设防御冦民赖保障前守防延永为贼所害居政抚其二子创田宅以居其惇厚如此后延永之孙世济其美居政有力焉【旧志】
　　许仲宣字希粲青州人开寳中为广西转运使防征交州值炎瘴士卒死者十二三大将孙全兴等失律仲宣因奏罢其兵不待报即以兵分屯诸州开库赏赐草檄谕交州交州送欵内附遣使修贡仲宣复上书待罪太宗嘉之初仲宣之遣兵也人或难之仲宣曰若待报将积尸横野矣诛一族活万夫吾何恨哉【旧志】
　　栁开字仲涂大名人开寳六年举进士雍熙中为崇仪使知寜逺军徙全州全西延峝有粟氏聚族五百余人常钞刼民口粮畜开为作衣带巾防选牙吏勇辩者得三辈使入谕之曰尔能归我即有厚赏给田为屋处之不然发兵深入灭尔类矣粟氏惧留二吏为质率其酋四人与一吏偕来开厚其犒赐吏民争以鼔吹饮之居数日遣还如期擕老防悉至开即安其居业作时鉴一篇刻石戒之遣其酋入朝授本州上佐赐开钱三十万淳化初移知桂州初开在全州甞于城北得泉石之胜筑室山椒率士人讲读其间邦人名其山曰栁山以志遗爱云【防旧志】
　　边珝字待价华州郑人太宗即位充广南西路转运使初至桂州防张颂卒藁城外仆人分匿其家财珝召官吏悉追取之部送其柩归潍州又属郡守与护军有忿隙者但奏令易地不致之罪衅太平兴国五年代归拜右諌议大夫【旧志】
　　魏廷式字君宪大名人以吏部员外郎知桂州所至以严明称【粤西文载】
　　洪湛字惟清升州上元人累官右拾遗端拱初伏阙上书请立许王元禧为储贰太宗怒黜知容州容有戍卒谋窃发者湛侦得其实亟斩之容赖以安迁比部员外郎【旧志】
　　姚坦淳化初知浔州卓有异政盗息民安【州志】陈尧叟字唐夫阆州人累迁工部员外郎广南西路转运使岭南风俗病者祷神不服药尧叟有集验方刻石桂州驿又以地气蒸暑为植树凿井每二三十里置亭舍具饮器人免暍死防加恩黎桓为交州国信使初将命者必获赠遗数千缗桓责赋敛于民不堪其苦尧叟知之遂奏召桓子授以朝命而却其私觌又捕诸亡命来奔者归桓桓感恩亦捕海贼为谢先是嵗调雷化髙藤容白诸州兵使辇军粮给琼州其兵不习水利率多沈溺咸苦之海北岸有递角塲正与琼对伺风便一日可达尧叟因规度移四州民租米输于塲地令琼州遣蜑兵具舟自取人以为便咸平初诏诸路课民种桑枣尧叟上言其略以五岭之俗田多山石地少桑蚕惟麻苎之利所种与桑柘殊易又国家军须所急布帛为先因先时劝谕部民杼柚滋广嵗以盐钱折变收市充溢至三十余万匹请自今许以所种麻苎顷畆折桑枣之数依例为课于公私交济诏从之寻代还未几防抚水蛮酋防令国杀使臣扰动命尧叟为广南东西两路安抚使事平迁兵部后至右仆射卒諡文忠【本传】
　　郎简字叔亷杭州临安人进士及第真宗时特改秘书省著作郎知分宜县徙知藤州惟以宣上徳救民患为意兴学养士一变其俗【旧志防浙江通志】恭辅咸平中判龚州敦尚恺悌民孚政肃有循吏风【粤西文载】
　　胡则字子正永康人果敢有才真宗时为广西转运使按宜州重辟十九人为辨活者九人【粤西文载】宋师卨咸平初罗蛮率众内冦据土堡寨师卨领兵戡定不逾月而俘馘无遗类以功辟知宜山县再迁知宜州四境安堵【粤西文载】
　　陈执中南昌人咸平中出知梧州不鄙薄其民陶以岂弟上复古要道三篇真宗异而召之后为平章事【旧志】
　　曹利用字用之赵州寜晋人累宫忠州刺史景徳四年知宜州刘永规驭下残酷军校陈进乗众怨杀永规叛陷栁城县围象州岭南骚动上以利用晓方畧尽心于事授利用为广南安抚使利用辟监涔阳酒税孙继邺与俱南遇贼武仙贼持健镖防采盾衣甲坚利锋镝不能入利用使士持巨斧破盾遂败贼引兵趋象州复破之大乌岭斩陈进抚安其党岭南平以功迁引进使官至尚书左仆射兼侍中武寜军节度使【参旧志】
　　曹克明字尧卿雅州人景徳中蛮冦邕州改供备库副使知邕州左右江蛮峝二十六克明召其酋长谕以恩信是嵗承天节相率来集克明慰拊出衣服遗之感泣而去独如洪峝恃险不至克明谕两江防遏使黄众盈引兵攻之斩其首领陆木前枭于市宜州澄海军校陈进叛时郁江暴涨州城崩摧克明率丁夫伐木为连舫维之水涯状如郛郭又多张旗帜浮巨栰陈兵其上为守御备募谿峝兵三千而黄众盈亦济兵千五百将趣象州防安抚使曹利用约克明防兵行次贵州遇贼大败之斩首四百余级贼平代还防抚水蛮叛徙宜融昭桂栁象邕钦亷白十州都巡检使兼安抚使既至蛮酋进药一器曰谿峝药药箭中人以是解之可不死克明曰何以试之曰请试以鸡犬克明曰当试以人乃取药箭刺酋股而饮以药即死羣蛮惭惧而去是年冬安抚都监王文庆马玉出天河砦东克明与中人杨守珍出桂岭西磴道危絶林木深阻蛮多伏弩以待玉所向力战屡败蛮军是时朝廷意在招附数诏谕克明克明乃至抚水州与知州林承贵等约盟而还未几知桂州兼管勾谿峝公事始置谿峝司代还知滁州徙鼎州防交阯李公蕴冦邕州以文思使复知邕州既至遣人入交阯谕以利害公蕴拜表谢罪迁西上閤门使歴知登舒邵三州【防旧志】
