<!-- { "loadSidebar": true } -->
　　向属蛮陬阻于声教自明王文成迁治后汚俗稍变秀良子弟始知读书习礼冠婚丧祭庶几近于中州其民力本贱末家无积蓄土人则性朴而悍出入以刀自卫土官氏族习尚犹彷佛汉人旧志云民务耕绩诸凡朴率从俭不失太古之风武縁县
　　民性好讼然男知力田女业纺绩节啬治生安于朴素是其善者机也
　　賔州
　　民俗朴拙不谙商贾家无积蓄衣无苎布无大屋宇病不服药専尚祭祷死丧必用佛事男女婚姻循俭古志云賔州百粤地狼獞杂居丧葬无礼宋明以来王化覃敷文风丕振科第蝉聨貤封旌表间亦有之
　　迁江县
　　狼猺蛮獞杂处性好仇杀睚眦必报俗信巫讼不经官架板为居上栖男女下畜牛豕不习诗书不勤生业不种杂粮家无二牛廪无余粟丰年足于衣食俭嵗竟不可问
　　上林县
　　百姓俱皆土著无异类杂居民风朴茂克务农业冠婚丧祭一遵古礼县治之北百里外渐近土狼不免习染跳梁今亦蒸蒸向化
　　田州【附】
　　明世蛮触怙乱田属为最风气殊下思恩旧志云田土硗瘠多种芋粟为饔飱寡储蓄衣服器居俭啬粗知礼义然心狡挟诈重财轻杀老稚出入佩刀妇女贸易墟市唱歌游戏其习于土者未变也比以流官驻治即土司亦以抚循入上计声化所暨向善蒸蒸焉
　　古零司【附】
　　旧志云古零民朴性柔知稼穑不务商贾贫窭无积蓄味喜酸辛食无茶盐跣足不履长裙短衣荒陋未除官族子弟劝学发防亦有慕声名修伦让者矣
　　泗城府
　　泗城旧本思恩土属今改流治凿山而耕力劳收薄民多愚朴坚悍刻木誓信守死不逾饮食衣服婚丧賔祭事多与华异因病禳至十数费甚或破产不怪然俗尚勤俭骨月知亲爱犹不失上古遗风
　　西隆州
　　土民荒僻无礼制种稻山巅贫无储积每椎牛饮生血人不食盐无长力狡性报怨喜怒莫测一脔之微往往操戈相向好疑重防饮和歌其声纥那
　　西林县
　　思恩旧志云土人散处山林架木为室爨寝在上牛畜在下遇水则种积于山巅而引以灌溉终嵗一收闲则猎较射生以食不读诗书不通汉语性情慓悍男出持镖佩刀女出戴笠跣足嫁娶不避同姓大都与泗城西隆土习沿近今
　　圣化覃敷俗尚渐为转移
　　直隷郁林州
　　学记曰力田务本不诱于末旧志云民多惷愚士多敏捷饮食俭啬婚葬惟礼又州并无猺獞狑狼等类淳朴之风犹存诗书之彦不少
　　博白县
　　为郁林首邑地广民繁县志云博白夙称风气完固生斯土者往往崇尚气节不为柔阿
　　北流县
　　地颇殷繁士业于学农力于田逐末者少务本者多嵗时不竞奢侈姻礼恪遵典制妇人勤纺绩民颇畏刑狱行或用木屐或跳足更裸赤而不敛饬此习俗之陋犹未尽革者也
　　陆川县
　　陆邑风气朴实不尚奢靡士子惟知守専经习举业藏书家罕闻焉
　　兴业县
　　民以力农为业士以课诵自安商贾贸易事厌弃弗为也葆真守朴俗差近古
　　旧志风俗总纶曰粤西古为边服文物稍逊于中州后由张栻吕祖谦之教化被于桂范祖禹邹浩之正气行乎昭栁宗元之文章着乎栁冯京黄庭坚之徳誉动乎宜二陈【陈钦陈元】三士【士进士燮士壹】之经术啓乎梧谷永之恩信陆绩之儒业播于浔马援之武功文成之道学畅于邕渐仁摩义贤才蔚兴即逺至交阯之界猺獠之居咸弃卉服而袭冠裳挟诗书而讲礼让由是观之革俗易化岂不在人哉

　　广西通志卷三十二
　　钦定四库全书
　　广西通志卷三十三
　　蠲防
　　三管之地山多田少于古号非沃壤然民劳而朴纳赋则嵗无敢后期也我
　　圣祖仁皇帝徳洋恩普九有熈熈而尤轸念边氓赐租除
　　租史不胜纪
　　皇上痌瘝民瘼豁除逋征者万万广西与云贵四川雍
　　正八年正供均奉
　　徳音免输优哉渥哉蛮溪夷峝悉跻春台视夫解阜南薫者曷有间焉若乃减蚺胆于泉贺却茘枝于炎岭亦前代善政之一端用可录为观美者矣志蠲防
　　汉
　　和帝永元十三年二月赈贷日南贫民及孤寡羸弱不能自存者秋八月诏象林民失农桑业者赈
　　贷种粮禀赐下贫谷食
　　永元十四年七月诏复象林县更赋田租刍藁二嵗
　　永元十五年岭南旧贡生龙眼茘枝十里一置五里一昼夜送临武长汝南唐羌上书曰臣闻上不以滋味为徳下不以贡膳为功伏见交趾七郡献生龙眼等鸟惊风发南州土地炎热恶虫猛兽不絶于路至于触犯死亡之害死者不可复生来者犹可救也此二物升殿未必延年益夀帝下诏曰逺国珍羞本以荐奉宗庙茍有伤害岂爱民之本其敕大官勿复受献
　　桓帝延熹九年正月诏以比嵗不登南州尤甚【长沙桂阳零陵等郡】其令大司农絶今嵗调度征求及前年所调未毕者勿复收责
　　三国
　　吴孙氏嘉禾三年以兵久不辍民困于役其寛诸逋勿复督课
　　赤乌三年民饥诏开仓廪以赈贫穷
　　晋
　　武帝泰始七年闰五月诏交趾三郡南中诸郡无出今年戸调
　　太康元年平吴除其苛政将吏渡江复十年百姓及百工复二十年
　　宋
　　文帝元嘉元年八月减荆湘二州今年税布之半隋
　　文帝开皇九年以江表初平给复十年其余诸州并免当年租赋
　　唐
　　髙祖武徳七年诏扬越之民新沾大化见在民户给复一年
　　太宗贞观元年免民逋租
　　髙宗麟徳二年四月丙午赦桂广黔三都督府代宗大厯十四年诏邕府嵗贡奴婢使之离父母之乡絶骨肉之恋非仁也宜罢之
　　宪宗元和八年九月诏曰比闻岭南五管并福建黔中等道多以男口饷遗及于诸处博易骨肉离析良贱难分此后严加禁止如违长吏必当科罚文宗太和二年帝与侍讲学士许康佐等语及取蚺蛇胆生剖其腹为之恻然乃诏度支曰每年供进蚺蛇胆四两桂州一两贺州二两泉州一两宜于数内减三两桂泉贺三州轮次嵗贡一两开成元年四月诏以逺人征赋每嵗征输言念辛苦暂为蠲免其安南今年秋税悉宜放免委都防田早集百姓晓示恐军用阙絶宜赐钱二万贯以岭南观察使合送两税供钱充之
　　懿宗咸通四年七月诏安南管内被蛮贼驱刦处本户两税丁钱等量放收复后别有指挥咸通七年二月免湖南及桂容邕三管夏秋税之半
　　宋
　　太祖开寳四年二月广南平辛夘大赦免二税三月丙申诏广南有买人男女为奴婢转佣利者并放免伪政有害于民者具以闻除之四月诏禁岭南商税盐麴如荆湖法八月遣使广南东西路踈决系囚犒劳军校父老访民间便宜十月辛巳除广南旧无名配敛
　　开寳六年秋七月丙辰减广南无名率钱
　　太宗雍熙二年闰月禁邕管杀人祭及僧人置妻孥
　　真宗咸平二年宜州执溪峝囚三十余人诣阙诏释其罪遣还
　　咸平五年白州民黄受百余嵗赐粟帛
　　咸平六年广西转运使冯琏上言廉横賔白州民田虽耕垦未尝输送已命官捡括令尽出常租上曰遐方之人宜省徭赋亟命停罢
　　景徳元年六月诏罢广州军贡承天节自今三千里外者罢之
　　景徳四年十月诏宜栁象州懐逺军死罪以下非十恶谋故鬬杀官吏枉法犯赃者并原之广南东西路杂犯死罪以下递减一等脇从受署者勿理又蠲宜栁象州懐逺军丁钱及夏秋租桂昭州秋租
　　大中祥符二年罢邕宜州嵗贡药箭
　　仁宗宝元元年除宜融州夏税
　　景祐二年诏诸路缗钱嵗输京师钱重货轻福建二广易以银江东以帛钱流民间
　　皇祐四年冬十一月诏免广南民供军须者今年秋租十之三
　　皇祐五年二月平邕州甲申赦广南凡战殁者给槥椟防送还家无主者葬祭之贼所过郡县免其田租一半死事家科徭二年
　　皇祐中诏广西赋布匹为钱二百访闻有司擅损其价重困逺人宜令复故
　　皇祐五年五月诏侬智髙所至州无城垒若兵力不敌而弃城者奏裁又诏转运司赈邕州贫民户贷米一石
　　闰七月诏广南民逃未还者限一年归业其复三嵗
　　嘉祐六年夏四月诏岭南官吏死于侬贼而其家流落未能自归者所在给食防送还乡
　　神宗熙宁三年以全州嵗贡斑竹帘道路扰民命停罢
　　熈宁九年三月恤钦廉邕三州死事家瘗战亡士贼所蹂践除其田征
　　四月癸夘诏广南亡殁士卒及百姓为贼残破者转运安抚司具实并议赈恤以闻赠广西死事将士官有差
　　五月丙辰诏邕州沿边州峝首领来降者周惠之壬申诏安南诸军过岭有疾者所至防治
　　七月癸亥诏广西死事官无子孙者许立后九月诏防岭南死事家表将士墓
　　元丰二年五月乙酉诏安南军死事孤寡廪给之七月提举广西刘谊言广西民出役钱至十九万缗于广东西监司提举司使官月给裁损其数亦可少寛遂诏吏辈月给钱递减二千嵗减役钱一千二百余缗
　　哲宗元祐元年四月尚书省言逺方奏谳待报淹系甚众请川广福建荆南路罪人情轻法重当奏断者申安抚或钤辖司酌情决断讫奏从之髙宗建炎三年八月减广南嵗上供银三之一绍兴二十年二月蠲静江府昭州上供折布钱三之一
　　绍兴二十五年四月减广西路折米钱
　　孝宗隆兴二年三月壬子以广西贼平诏减髙藤雷容四州杂犯死罪囚释杖以下蠲夏秋税赋淳熙十年罢昭州嵗贡金
　　淳熈十一年十一月助广西诸州嵗计十万缗宁宗嘉泰四年八月除静江府昭州折布钱理宗寳祐六年五月丁巳李曽伯言广西多荒田民惧増赋不耕乞许耕者复三年租后两年减其租之半守令劝垦辟多者赏之奏可
　　景定元年诏全岳永衡栁象等州县经兵农民失业开庆以前二税尽除之
　　元
　　世祖至元十七年诏覈阿尔哈雅所俘户悉放为民时阿尔哈雅下荆南江西广西海南之地及峝夷山獠俘获三万余人悉为奴婢自置吏治之责其租赋命行台御史大夫姜卫检覈之放为民成宗元贞二年五月以调兵妨农免广西容州等处田租一年
　　元贞二年秋七月广西两江道饥赈粟有差大徳十年三月栁州民饥给粮一月
　　泰定元年免两广诸州差税一年
　　泰定二年秋七月庆逺溪峝民饥发米二万五百石平价粜之
　　泰定三年六月梧州路属县水旱蠲免其租泰定三年十一月庆逺安抚司饥己亥以广西静江象州诸路饥并赈之
　　文宗至顺三年庆逺南丹等处溪峝军民安抚司言所属宜山县饥疫乞以给军积谷二百八十石赈粜从之
　　顺帝至正元年四月临贺县民被冦抄掠者发义仓粮赈之
　　明
　　洪武元年诏免逋租
　　宣徳二年诏免灾伤流民赋役三年
　　正统五年诏减官田赋额十之三
　　成化二年减各州县土贡之半
　　成化四年免盐钞有差灾伤去处戸口食盐俱免轻者减半
　　成化十一年豁荒田额租有差自景泰以来州邑为贼蹂躏田荒租逋民苦征敛苍梧容县民甘观保等诣阙奏免征督府韩雍覈实以闻停荒田之赋苍梧停三千一百六十一石容县停五千二百石郁林停五千余石北流停六千三百石
　　正徳十六年十一月罢广西香贡仍遍谕各处镇巡守备官凡额外之征皆罢之初中官镇广西者嵗以零陵香进费至二千金武宗即位诏却诸献而广西征香贡如故至是布政使王啓等请并罢诏从之
