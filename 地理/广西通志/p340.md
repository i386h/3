<!-- { "loadSidebar": true } -->
　　灌阳县修学记　　　　　　　　王如辰灌邑古零陵地灌水出焉自全于桂而灌阳人士后先颉颃文风之盛殆与中国等矣乃邑邉于楚地逺而岩经大鼎革兵马绎骚以故学校废弛歌声辍
　　国家定鼎三十余年虽多士升庸不可指屈而时事方艰夫子庙未遑修葺继以吴逆搆变湖南为战塲者数年灌邑壤接干戈日防邑之人士救死弗赡奚暇治礼义康熈十八年春
　　本朝光复诸逆镇电火飞奔民稍肩息训导朱云以归正功奉抚檄还原职目击頺圯日甚身任其事约诸绅士醵资重修鸠工庀材于康熈十九年三月二十四日经始越今年八月正殿防门厥工告竣两庑明伦堂相继修举完旧益新落成于某年月日木石之费若干砖甃之费若干合计共若干金巍然焕然无僿无侈而遣人请记于余余稽夫灌邑文庙原建于关外之西有明万厯丁亥始迁于邑治之东其时规模尚尔湫隘天啓庚申廼为之増修而扩大之规模于焉始备然自庚申至壬戌歴三年而后工竣迄于今六十有余年矣茍非继起有人则何以光前啓后乎然而建学之意则不可不举以告也夫诸生亦知学何为乎天以隂阳五行化生万物人得之而为健顺五常之徳无有异也迨夫习染既殊风俗遂别至于赏罚刑威而莫得若其恒性者圣王知其然故设为庠序学校以教之由家而国由国而天下使其民无不入乎其中而受学焉俾其明之于心修之于身行之于父子兄弟夫妇之间而推之以达于君臣上下人民事物之际莫不尽其分焉者及其学之既成而又兴其贤能者列于庶位是以当是之时义理休明风俗醇厚而公卿大夫列士之选无不得其人焉迨于后世学校徒存其名师儒置而不讲当诵法圣贤之时即以为弋取功名之计况乎占毕八股弁髦伦常忠孝满纸全无实用功名虽或幸成事业终于何有道学不明风俗日敝职是故也今尔诸生于学宫既成之日当以圣贤自期必为君子之儒无志小人之事夫风俗与教化移易士为四民之首诸生勉乎哉若夫掇巍科登显要分内事也亦奚用余之置喙为
　　重建全州文庙记　　　　　　　陆绍礼始立学者必先释奠于先圣先师后世文庙之制实昉诸此庙歴久不能无倾頺其有起而更新之且不徒新之而必务为永世不拔之计令规模绳尺动合典礼而经费所出不屑不洁者介乎其间以之质至圣妥神明此非忠信强力异乎俗吏者不能而后之莅斯土者所宜矜式焉知全州事张君学林甲辰四月始下车瞻谒文庙谓州踞湘汉上流人文鼎盛而学宫倾圯若此其何以造士爰首捐俸入为州人倡以是年十月经始越明年乙巳七月落成仲秋舍菜堂庑金雘跄跄骏奔秩其有容邦人士颂君嘉绩乃疏其营建始末谒予文为之记夫世鲜任事之人患在茍且目前而不为经久计今全之文庙上雨旁风防越已甚然栋宇榱桷之属螙穴其中而肤立其外因陋就简未始不足涂耳目君必尽撤其旧而新是谋伐木于山取锻于冶治旊于陶选工匠于楚鸿材博植实实枚枚务俾勿壊而后止斯其计深虑逺匪直缘饰文具以博名高矣汉文翁私置学宫于成都宋胡瑗创为斋舍当时下其法于都邑着为令今者
　　圣天子诞布文徳追王先师五世易祠为宫
　　命礼臣考古庙制祭秩彛器绘图式颁示中外
　　命儒臣博议从祀诸贤自周季迄
　　本朝得二十有六人悉附两庑凡所为严师敬学者盛美而大备如此有其举之而不慎不详非制也予观君所改作九房八闼三门六防宜旧制崇圣新宫宜易制陪祀东西栗主宜序毋淆毋阙名宦乡贤宜异室毋合享举向之弗协于度者次第厘正且将以余材搆明伦堂而増置乐舞祭器积日并力不敢告劳岂非所谓式礼莫愆者欤翼翼庙庭灵爽攸寄所以成此庙者安可不谨顾近世有司或奉上官严檄或下迫公议黾勉塞责輙索诸富家大贾甚者佐以罚赎之锾赃私之籍是直跖之所筑告防告洁惧勿称其徳也君举是役于至诚资以廉禄成画既定始申诸台使比得请百度咸集邦人士义激诚感争乐输勿倦而无以盗泉之水汚我璧池者虽防常修废举坠之事犹不可无记而况严师敬学之大乎全之明经谢之炯贤而有干畧君以营建事悉委之程工授材各适其职昔鲁侯既作頖宫诗人颂之曰无小无大从公于迈又曰济济多士克广徳心今
　　圣治尧醲舜熏文轨四讫全州为百粤冠冕又得贤有司张君与为感发兴起固宜成之若是其速而制之尽合于礼也予既嘉君之治行能异于俗而又叹全之大夫士庶相与有成为不媿粤之文献邦爰并志名氏于碑隂用谂后来者
　　土田州新建文庙记　　　　　　陆绍琦至治之世人无异俗虽遐陬僻壤无自外于声教者固在上之风化殊哉亦以人性皆善明圣人之道以风示之天下无不可移之俗也是故教莫重于明伦礼莫隆于尊圣惟至圣孔子自京都至于郡邑莫不有庙春秋时祭守土主之祀典通行由来旧已
　　国朝肇造鸿图綂一中夏尊崇圣教典礼有加迨
　　圣祖仁皇帝御极
　　大书万世师表匾额宣示天下六十年来涵濡教育至于山陬海澨莫不戸习诗书家敦礼乐岂非尊圣之明效欤
　　皇上缵承丕绪光显前谟复颁
　　御书生民未有匾额
　　宸翰天章后先辉映又追封五代王爵阙里则大举重
　　新太学则
　　亲诣行礼尊圣之典皇哉以尚矣粤西为古边徼地
　　自沐浴我
　　朝徳化以来人文蔚起骎骎乎与中土比隆年来如太平思恩一二籍之土州县以次题请建学俱已奉
　　旨允行余奉
　　命初莅粤西土田州知州事岑应祺特详请建立文庙余甚韪之亟防督抚允其请越二年而厥功告成殿堂门庑悉如规制樽彛罍洗器物具备既告成事复具详请记于余余于此益信人性皆善被圣人之教无不感发而兴起者仰见我
　　皇上崇儒尊圣之诚深入人心无逺弗届则兹庙祀之设非独肇边鄙一时之盛典实足以扬
　　圣朝之文治于无穷也可无纪欤岑君之治州催科抚
　　字善政实多而讲
　　圣谕设义塾尤汲汲以教化为先可谓循吏故上计以卓异特闻是役也赀皆已出工不劳民祀典聿新人心胥悦亦其卓卓可纪者君固世守兹土从此克勤厥职不懈益防使教化行而人才日盛学校之兴可竢已余重其事而乐观其成且欲久于其道也爰盥手而为之记俾勒诸石以示来兹
　　创建尊经阁记　　　　　　　　丁亮工六经之昭著于天下也如日月之亘于中天而诸子百家殆如列宿即有蒙昧之人或不能辨别星辰未有不见日月经之所以常尊也自昔圣贤立教汲汲于删述表章以诱掖万世而为化民成俗之本顾经也者常道也常恐匪玩则弃目为童习之言涉猎训诂之用而经不尊予承乏永安五年于兹适当逆冦蹂躏灰烬之后每谒先师缅懐爼豆弦歌之遗风揖诸生进之讨论然毎及帖括词章犹能娓娓问以漆书石经未免茫然莫知所对揣其故非子弟之率不谨良由明经之学未之讲也辛酉分闱为请于学使者王公可其事爰不惜鸠赀庀材卜于圣殿之后创尊经阁搆五经蔵其上其下则为义学礼延端谨之儒尊为塾师使成才者得明尊经之义而小子因之有造虽精粗上下义蕴攸分登堂入室宁有岐哉吾愿永之士子朝于斯夕于斯懋修勤业日就月将于易得隂阳天地之情于书得恢宏治道之理于诗得温厚和平之防于春秋得扶天理絶人欲之权于戴礼得谨节文辨等威之数于乐律得歆天地洽神人之原融乎一心应乎万变六经奥义揭日月而应休明于以一洗蛮乡烟雨焉斯则不虚兹阁之建也夫
　　创建华掌书院碑记　　　　　　王如辰大中丞郝公抚粤之明年为康熈壬戌四方既平罢兵休息业循旧典补行粤西乡试贡士仅三十人公乃慨然曰九郡之中十年才一试耳而英才向学域于郡县有玉不琢有美不士奚由劝爰考旧志桂林有宣成书院实祀南轩张公东莱吕公又有桂林书院代更乆湮学废不讲乃相地势择西雝前后池塘翼以巍楼形胜既佳大工斯举公及藩司崔公维雅臬司黄公元骥叅议简公上皆捐资以倡命教授高熊征董其役鼛鼓初集羣心竞趋材不庀而良工不鸠而聚门堂斋舍亭阁厨汲焕然备具又捐资多购经史及四子百家之文延有道宿儒为之师诸生至者月有廪费以为常科嵗两试所取皆才防其竒尤集于斯院于是驰檄九郡所属州县名儁来赴济济森森咸以后至为辱焉呜呼可谓盛矣予惟圣道之大视王化通塞前此延龄煽乱五岭以南几为异域今荡平甫奏而率履周行性善可征教行则复况三江濯秀硕徳相望能自得师何必在逺尧舜之道孝弟而已一贯之防忠恕匪他仿鹿洞岳麓之成规采安定苏湖之教法以立诚主敬为要以正谊明道为归圣之作贤之述师之教弟子之学舍斯奚从是则公之志也公既乐粤士之可与进于道而又虑无以经乆乃议以全省学租为多士佐读之资而崔公维雅乐公是举复置鱼塘二区用赡诸生期永乆而无废顔曰华掌书院从公志示仰止也公平生盛徳大业卓识鸿文史不胜书予幸得亲炙公之丰采言论窥其用心以知其学而乐为从事斯院者告也因勒其事于石而为之记
