<!-- { "loadSidebar": true } -->
　　王真人不知何许人明景泰间谪戍驯象卫有道术能致雷雨以手书符篆于人掌中人握之行数歩望其方开手则雷轰然而起嵗旱有司祈雨连日弗应真人曰开屠撤坛某日某时请迎雨至期日益酷烈真人书符篆焚之向空叱咤击令木雷雨交作平地水深三尺有卫姓者家有妖魅徃治之妖忽啼窜急书符焚之震雷忽起则妖为老猴已击死于登髙岭矣后羽化去
　　李子长懐集人遨游羊城间放浪不覊师新防陈白沙及归白沙送以诗云春櫂去江门泝流焉汲汲点笔烟外山归来看懐集又劝其谒张太守诗云不闻端别驾敬士如子长问道苍梧下登歌刺史堂其后或徃或来踪迹奇幻相传以为仙去李贱子融县人【旧志作永淳人】防孤育于阳氏长佣于龙家性善卧田野不治龙氏责之贱子结草为人为牛置田间一日而耕犂莳插俱遍龙惧遣归为人却邪祛疫不假符呪立騐年八十余卒时举棺甚轻妻覃氏亦有异术后二载卒遗有草书数十字类符篆邑人奉之者不食牛肉
　　冯克利贵县东壆村人尝徃北山采香遇八仙对奕分得仙衣一袭无缝线防及回则子孙易世矣闻之官赴省勘问将克利与仆冯逺覆洪钟内绕以薪焚之及啓则克利坐而冯逺已灰化矣遂信为仙表闻勅封游天得道三界比回至苍梧江口遂羽化
　　蒋兴灌阳人早中乡试不仕隐于仙源洞修炼不知所终太守顾璘尝访其洞得兴故栖石题诗云水曲桃花岸灵岩信有仙虫书留古洞鹤驾去何年白犬眠金灶苍龙饮玉泉媿非嵇叔夜来此竟空还
　　池道澄朝元观道士年十九一日晩饮酒数壶语其徒曰吾当今夜丑时一刻别人间矣沐浴衣冠至丑而逝
　　黄德环武宣落库村人尝上防髻山采香遇神授一斧回即神通骑一黄牛出入邑里俱为立庙姚二仔崇祯间人生不茹荤年十五登火熖巅架片蓬种菜芋充腹所居有池畜二鲤旁有桃熟而取啖值旱司李唐邦教延至印山亭祷雨不食烟火着人立表河边限以尺水坐至次日果雨三日河水盈尺即止谢以金不受还山后数日觅之则仅片篷而已
　　明末有樵者尝入藤防山得异境俨如洞府归语里人咸曰此必仙人居也丙子旱魃为灾里人就之求雨立致滂沱一时传闻郡邑凡附近乡村及邻邑来祷无不应询其所祷何神则曰石盆洗脸仙姑
　　冯吉贵县人克利九代孙
　　国朝顺治己亥得道后不知所之乡人为之立祠道林唐调露中桂州人薛甲尝供一僧法号道林道德甚髙瞻敬尤切如是供给十有余年忽一日辞去云贫道在此挠凟多年更无所酬今有旧经一函且寄宅中一周年不回即可开展经嵗余开锁见有金数千两后卖一半买地造菩提寺并建道林真身供养至今见存薛甲有孙禹賔在桂林效职见桂林风土记
　　惠能禅师谒黄梅五祖祖嘱速去曰逢懐则止遇曹则藏唐武则天朝説法讲经于永宁州南防瑞岩永福知县叩其行止答曰僧修于此不知花甲但觉时寒时暑草木盛而复衰惟记入山之年乃某年某月也数其嵗次已四十年矣武后征召不赴后徃曹溪世称六祖又尝徃懐集上爱岭峯顶石室栖迟人称六祖岩
　　全真姓周氏号宗慧栁州人父鼎尚书母熊氏唐开元十六年生幼防径山禅师即自立禅闗昕夕跏趺不间寒暑游罗浮归省其母母设鸡黍食竟趋至江浒出肠洗之至德初游湘源创居湘山一日谓徒众曰大刦将至可易衣冠未几武宗诏汰缁流无漏网者惟其徒获免永州刺史韦宙遣使迎四门各见其入莫知孰为真者其他变幻不可殚述咸通八年二月十日端坐逝年一百四十嵗遗蜕在湘山寺妙明防歴代諡为慈祐寂照妙应禅师又谓无量寿佛
　　白鹿禅师桂人姓张名元康襁褓巳能合掌趺坐长祝髪龙泉寺尝归省亲登阳龙山顶乐之自号阳龙野人住京兆大兴寺开元初明皇幸安国寺召利渉法师修经时缁徒云集勅内侍谕众有明上乘者阐扬无隐师前奏曰臣愿演防命与利渉对问防意详明明皇嘉叹赐住持安国寺明年驾复幸时集沙门凡五百人以外国所贡白鹿示之鹿到师前跪伏遂以鹿赐之号白鹿大师开元末丐归复居阳龙大兴佛刹名其寺曰白鹿信天大师桂人姓胡名法寿始出家为头陀能饮油虽巨鉢引满无苦也俗呼为吃油道者时有中贵南使见而异之还奏僖宗诏诣京师入见不肯削髪以为受之于亲不忍去从之忽云天下将有叛者起惟蜀可避再奏不纳师乃自徃俄黄巢反僖宗西狩遂以为神从驾还京赐号镇国屡辞不受复赐信天大师
　　杨岐乘广者容州人张氏子七嵗学书十三慕道至衡阳依天柱入洛谒荷泽防契真乘由是南反中经杨岐一见峯峦赏其奇秀谓可开筑遂成道塲逾岭以北渉湘而南法侣望山如趋鹫岭虎鹿二禅师寓居横州寳华山寺修道聚徒甚众一僧骑花虎一僧骑白鹿徃来山间人常见之朱僧名逸于河池所寿山寺打坐后脱化
　　石霜慈明禅师全州人姓李名楚圆大中祥符二年出家湘山静隐寺其母遣之逺游闻汾阳道昭因徃谒焉见即防器异经二年未许入室一夕泣诉汾阳汾阳举杖逐之明拟伸救遂掩明口乃大悟曰是知临济道出常情复留侍七年辞去依唐明嵩禅师念母老南归既又复出游至瑞州留居洞山依聪禅师三年乃游仰山宜春太守黄宗旦请开法南源三年弃去乆之定居石霜嗣汾阳昭禅师
　　洪禅师宋时人少持斋好诵释家言寓崇善寺危坐常如泥塑竟日不饮食寿九十余尸解去定慧超信者桂州人性敏悟师事琅琊觉禅师説法于苏州之定慧院为觉嫡嗣
　　法演桂州人志慕禅宗乆无所得闻黄龙慧南风防超峻曰是吾师也遂徃从之绍其法后以大众推主蕲州四祖山法席
　　开先行瑛桂州永福人毛氏子受业本州菩提寺长后出游至吉州隆庆院谒庆闲多所开悟次防照觉顿息诸疑出世庐山之开先瑛材器广大果于立事任人役物如转石于千仭之蹊无不如意有照觉遗风在开先几二十年初苦痰癖屡求去未得卧病者三年一旦起将梵刹鼎新之九年乃成见者骇叹黄太史鲁直尝戏谓瑛为如来藏中之説客菩提塲中之游侠云
　　万杉绍慈桂州人赵氏子年十九振防逾衡岳抵豫章观马祖遗迹闻庐山东林常总道席甚盛遂委心焉一日语次总举拂子击慈者再慈遽夺拂子总云汝何敢尔对曰拂子今属慈矣总云三十年老将今被小卒摧折自此声名借甚推为东林上首随出世
　　德山慧初静江府人初见善财广防事奋衣而起遂浮湘而下徧经东南所至谘询名宿少所降挹乃见黄龙震言下契合因得嗣其法主常德之德山
　　契嵩字仲灵藤州镡津县人姓李七嵗出家通经史志行修洁熈宁初观察李谨钦其名奏赐紫方袍以昭宠异寻抱所著书游京师府尹龙国王仲仪上其书仁宗览之诏付传法院编次仍赐号明教自韩丞相而下莫不尊礼所着有嘉祐治平二集共六十余万言其甥沙门法灯藏之　案府志作庆厯初游汴及所着有镡津集此云熈宁疑误景淳桂人工诗规模渊源出于与可元丰初居豫章干明寺终日闭门不置侍者闻邻寺斋钟即造焉诸刹皆敬爱之或隂雨为送食二十年如一日淳诗意艰深不可遽解如夜色中旬后虚堂坐几更隔溪猿不呌当槛月初生又后夜客来稀幽斋独掩扉月中无傍立草际一萤飞之类
　　齐晓桂州人碧澜坊萧氏子依防国寺出家既具戒游湖湘依云峯悦禅师数年悦谢世乃渡江游祖山爱黄梅小招提葺为社邂逅得杨次公针芥相投叙云峯録行于世既南还旧隐道俗来谒者常数百人继住宁寿寺风规凛然复还防国寺临终之日四众围绕至中夜轰然一喝众急趋之巳不应矣危坐三日仪采不变来瞻者踵相接佛日禅师来宾县金华峯第一代祖有戒行绍兴中于狮子山文殊庵端坐而逝留偈云落落托托上无把捉出没太虚无系无缚铁马倒地谁人摸索
　　卢僧名德洪宣州人自幼栖南山广化寺一旦不知所之郡守张自明寓京师一僧来谒曰小僧宜州人住广化寺姓卢名德洪闻君任吾州故来谒遂留谈出一履为符自明至宜游南山问德洪所在众僧愕然云本僧别去不知所向乆矣自明因焚香祝曰汝有灵引我以香已而香拂山左石室中随徃观之有窍逗灯光德洪坐化于内一履在前与昔所遗者无二始知其异云
　　能仁者宋赐号曰紫衣禅师初悟道居胜全山后因建能仁寺明正德末移寺于全州南岸
　　鹿苑圭者桂州人嗣德山逺开法潭州鹿苑寺宁寿善资桂人闻道寳峯导扬南土法无逺近皆流布一日上堂有僧问如何是广南境师云地连南岳千峯秀水接西川一清问如何是境中人师云腰间曾坠石心上本无尘问上宗乘事如何师云一棒一防分痛痒独许泥牛木马知又问如何是祖师西来意师以手反覆示之僧云不防师云若喻此如鸦啄铁牛无下口处
　　善庆宋时清凉寺僧也勤戒行得悟尝游富川大小洞天卒不见人以为羽化云
　　爽庵真者得一切观知逺游匿迹或有问其里姓但曰广西人以故不知何州县问所师授揺首不答有固问者但云吾师观世音而已去就无常莫知所终
　　鸟焚僧正统间住衡山雁峯寺过全州谒无量禅师遂至懐集寓莲花岩内年九十余峝氓日施蔬食天顺改元冬天火降于峝僧移蒲团岩外坐化未几飞鸟羣集以万计各摘羽覆之一日如墓二日如廪三日如邱陵最后一鸟大如鹳摘毫俱尽赤肉啼于岩壁旬日枯茅丛中火起燃及羽堆大鸟坠火与僧同焚随有人见一小儿骑一长尾鸟飞向谠山絶顶而没
　　融卢禅师名真宗四川定逺人壮年云游至永笃志修行明心见性传不二妙法首辟湘山寺大振宗风人咸钦信及坐化诸僧诵经举火火及胸犹诵大乘经不息诸僧稽首曰乞留遗衣鉢以示后人师始掷鱼子下坛瞑目而逝时年八十有奇













　　广西通志卷八十七
<史部,地理类,都会郡县之属,广西通志>
　　钦定四库全书
　　广西通志卷八十八
　　列女
　　自刘向范而下史家类传列女而阃德着焉其最不朽者尤推节烈顾慷慨捐躯无分富贵贫贱而氷霜自励抚遗孤养白髪则食贫之难甚于履丰编户之贞光于阀阅粤西懿范见称前乘者数矣比年
　　旌门绰楔更复所在多有葢
　　圣朝大化旁敷无逺弗届穷陬僻壤咸知尚伦纪而敦苦节也芣苢采苹进风人咏歌以彰二南之化于粤西益徴之哉志列女
　　晋
　　緑珠博白人晋石崇妓也美而艳善吹笛崇监镇徐州时孙秀使人求之崇尽出其婢妾数十人以示之曰在所择使者曰受命指索緑珠不识孰是崇勃然怒曰緑珠吾所爱不可得也使者出而又反崇竟不许秀怒乃劝赵王伦诛崇遂矫诏収崇崇谓緑珠曰我今为尔得罪緑珠泣曰当效死于官前因自投于楼下而死
　　南北朝
