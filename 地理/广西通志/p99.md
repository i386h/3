<!-- { "loadSidebar": true } -->
　　特磬亦曰离磬乐书曰磬之为器编之则杂而小离之则特而大叔之离磬则专虡之特磬非十二器之编磬也实用编应笙之磬谓之特磬即离磬也特悬者谓一磬之在悬也与镈钟同义凡乡射先击钟以宣声俟其音将阕则击特磬以收之祭祀大合乐则用于宫悬南北编钟磬之间大戴礼曰悬一磬而尚拊则堂上亦有特磬矣今亡之编磬与编钟同上下共十六枚编悬于架也歌磬与歌钟同亦编悬于架为歌声一音之终条理其架钟磬俱同诗曰虡业维枞贲鼓维镛又曰设业设虡崇牙树羽明堂位云夏后氏之龙簨虡商之崇牙周之璧翣三代之器尽在是矣礼书曰植者为虡横者为笋笋之上有崇牙虡上设业业之上树羽而端有璧翣钟虡餙以臝属磬虡餙以羽属而笋皆餙以鳞属若笋文然故谓之笋其所植者盖中虚焉故谓之虡先儒曰笋峻也虡举也又曰虡神兽也诗曰虡业维枞枞之为木松叶柏身身叶皆直则虡业者皆以直木为之也
　　丝部琴瑟丝餙物而成声其卦则离其方则南其时则夏其声尚宫其律防宾其风景其音哀夏至之气也丝必附于木者丝属火火不离母故也其属有琴有瑟古圣以丝加桐而为琴瑟者以之坚直可以象干之动直桐之虚受可以象坤之动辟八音独置琴瑟于堂上者取其撰乾坤之德而合律吕之妙也
　　琴白虎通曰琴禁也禁止于邪以正人心也广雅曰琴长三尺六寸六分象三百六十六日五象五行大弦为君寛和而温小弦为臣清廉不乱文武加二以合君臣之恩也琴操曰琴制长三尺六寸六分象期之日广六寸象六合也有七象五音之函二少也腰广四寸象四时也前广后狭象尊卑也上圆下方象天地也徽有十二象十二律也余一极清不用象闰也中虚含象外响应徽律有长短故徽有余促当徽则鸣差徽则否亦犹气之灰飞时移律应也抑扬之际上取泛声则轻清而属天下取散声则重浊而属地中取按声则清浊遍均而属人刳其中则太虚之理具其外则妙用之应彰兼三才而备九德眞大圣之遗音也
　　瑟乐书曰瑟者闭也所以惩忿窒欲正人之德也世本曰庖羲氏作瑟五十弦黄帝使素女鼔之悲不自胜帝损之为二十五弦具二均声其首曰岳山其尾曰武后有二窍曰越中弦不动曰君承弦各有一柱游移前后以和其音者也乐记曰清庙之瑟朱弦而防越尚书大传曰大琴练达越大瑟朱弦达越盖越底孔也防达通之也朱练而朱之也盖丝不练则澁而声清练则熟而声浊孔小则声急大则声迟故防越以迟其声然后不致于太急练丝以浊其声不至失之太清宗庙之奏鼔瑟必鼓琴以和其音乐记独言清庙之瑟乡饮酒燕礼亦独言瑟者举其大者故也
　　竹部周官笙师掌敎吹籥箫篪篴管五者皆出于笙师所敎俱竹音之雅乐也竹音乃律吕之本其节直而有制其心虚而能通其卦则震其方则东其时则春其声尚义其律姑洗其风明庻其音滥春分之气也其制度长短不同大抵不离三九之数盖律主声气属阳三九阳数也截竹以较黄钟取冬至一阳之气以为乐本故竹器为乐之原也鳯箫释名曰箫肃也尔雅曰大箫谓之言小者谓之筊广雅曰籁谓之箫庄周曰人籁比竹是已荀卿曰鳯凰于飞其翼若干其声若箫盖箫比竹为之其状鳯翼其声鳯声郑氏曰箫象鸟翼鸟火禽也蔡邕曰箫编竹有底长则浊短则清以宻蜡实其底而増损之博雅云箫大者二十四管小者十六管有底书于箫言九成诗于箫言备举礼凡言箫多在笙竽之后则箫之奏盖后于笙矣
　　洞箫鳯箫有底洞箫者言其空洞无底也乐考云众乐之祖也本六律六吕而成所以宄极中和遂万物之情者也中吕之气夏至之音和琴瑟以定黄钟非此不为功也
　　管尔雅曰长尺围寸并漆之有底大曰簥中曰篞小曰蔡邕章句曰管形长尺围寸有孔无底説文曰管如篪六孔十二月之音明堂位曰以禘礼祀周公于太庙升歌清庙下管象书曰下管鼗鼓诗曰嘒嘒管声磬管锵锵箫管备举则管之用重于笙矣故乡饮乡射燕礼皆以管配歌而今则为堂下之乐郑氏曰管如笛而小并两而吹之盖鳯凰雌雄各六声也
　　篪释名曰篪嗁也声从孔出如婴儿嗁也其声与埙相和庖牺氏窍竹为之旧志以篪为管非也篪春分之音管乃十二月之音尔雅大篪谓之沂沂读如银
　　笛古曰篴杜子春曰竹篴五孔马融笛赋称此器出于羌谓之羌笛今所用者即周礼笙师所敎之篴也有七孔谓之大乐雅笛谓之长笛又有短笛有横笛梁所作横吹曲者有鹅嘴笛笛而加嘴皆一时之偶作非雅器也
　　籥尔雅曰大籥谓之产其中谓之仲其小谓之箹广雅云籥七孔毛氏曰籥六孔郑康成曰籥如笛三孔郭璞曰籥三孔而短明堂位曰土鼔苇籥周礼笙师掌敎籥籥师掌敎国子舞羽吹籥籥章掌土鼔豳籥盖籥三孔主中声而上下之律吕于是乎生命之曰籥以黍籥之法在是故也羽舞皆执籥以声音之本在是故也
　　匏部匏之为物其性轻而浮其中虚而通笙以匏为母象植物之生焉国语曰匏竹利制盖匏竹相合而成声得清浊之适故也今太常以木代匏而漆其音虽可听但非古制古人以匏为笙者非取其华美所以备八风之气而周八卦之用也盖匏于卦属艮其方东北之维其时春冬之交其声尚义其律大吕太簇其风融其音啾立春之气也且笙象德匏象君子之名节难持而易失是以君子之执匏也拳拳如执玊恐一堕碎而不可收拾亦犹君子之行已也战兢惕励顾守名节恐其一失而不可复完焉以木为笙是徒取其声而无尚德之心岂古人制八音意乎
　　笙尔雅云笙十九簧者曰巢十三者曰和説文云笙正月之音物生故谓之笙十三簧象鳯之身列管匏中施簧管端宫管在中央三十六簧曰竽十九簧至十三簧曰笙其他皆相似也古乡饮射礼有歌有间歌有笙有间笙有合乐而祭享则特为堂下之乐众乐有笙而得绎如之致焉
　　土部埏埴以为器而冲气出焉庖牺氏灼土为之其来尚矣盖一三五为九二四为六九者阳数之穷六者阴数之中故埙六孔用其方色以应六律出中声也土王于四季为中央之位所以达中声也其卦则坤其方西南之维其时夏秋之交其风凉其声尚宫其音则浊立秋之气也
　　埙尔雅云大埙谓之嘂白虎通曰壎坎音也在十一月阳气于黄泉之下薰蒸而明乐志曰埙曛也立秋之音万物将曛黄也周礼小师掌敎埙瞽蒙掌播埙古埙有雅有颂大者声合黄钟大吕小者声合太簇夹钟孔虽有七有八之不同要之禀中声之和而得其正者惟六而已周官以埙为德音立秋之音也平底六孔水之数也中虚上锐火之形也以水火相合而成器以水火相和而成声诗云伯氏吹埙仲氏吹箎和之至也众音得埙而有纯如之致焉
　　木部八音之中惟木声质朴不合五音但五音非木无以起止五音者华美之音也柷以始之由质朴而始也　以止之由质朴而终也凡五音之华美皆归于质朴如木之生由根本而蕃鲜由蕃鲜而又归根本所以木音独为五音之起止其卦则巽其方东南之维其时春夏之交其风清明其律夹钟其声一其音直立夏之气也其器有二谓之椌楬一合一止所以为乐之终始出虚而归之于实也
　　柷乐记曰圣人为椌楬后谓之柷敔柷之为器方二尺四寸深一尺八寸阴始于二四终于八十阴数四八而以阳一主之所以作乐则于众乐先之而已非能成之也居宫悬之东象春物之成始也鼓柷谓之止古圣人恐乐胜则流戒之于蚤也敔形如伏虎西方之阴物也龃龉二十七阳数也乐作阳也以阴数成之乐止阴也以阳数成之控以空然后可击及其止则归于实也居宫悬之西象秋物之成终也鼓敔以籈欲修洁于其后也翟亦曰羽籥师掌敎国子舞羽吹籥祭则用羽籥通义曰以文德之先文乐持羽毛而舞文王世子秋冬学羽籥诗云左手执籥右手秉翟通典曰乐之在目曰容容藏于心难以貎观故圣人假干戚羽旄以表其容发扬蹈厉以见其意人之动而有节者莫若舞肆舞所以动阳气而导物也
　　手板即笏也或以牙或以木臣子执之拜飏取书思对命敬其事之义今以槐木为之粉餙其面书乐章于上歌工秉之于以歌功颂德焉
　　乐器造法
　　麾幡旧制高七尺上餙以龙首缀纁帛畵升降龙今易绛绘长七尺濶一尺一寸上下缀板粉质上板绘云下板绘山前面金绘升龙一后面金绘降龙一有云绕之皆五彩朱竿髙八尺五寸上安铜龙首啣其麾升龙向外降龙向内以木为架朱髹之间则植其上后増为二一绘升龙一绘降龙植于殿之左右升龙起乐降龙止乐
　　鼖鼓即晋鼓冬官考工记韗人为臯陶长六尺有六寸左右端广六寸中尺厚三寸穹者三之一上三正或又云鼍鼓即鼖鼔考工记鼓长八尺鼓四尺中围加三之一谓之鼖鼓今制鼓大而短安于架中其面上仰乃俯而击之凡冐鼓以桑木为体冐以马牛革必于起蛰之日应雷声也占日之阴晴隂则声缓缓则不变晴则声急急则无恒凡制大鼓俱准此法以差而増减之
　　悬鼓周之制其大小视楹鼓腹加铜环悬之簨虡在宫悬西隅其簨虡并如钟磬架
　　楹鼓殷之制木身高三尺五寸皮面濶二尺二寸两旁用四铜环冐皮用铜泡钉二行通身漆以朱横施于木柱柱高六尺六寸以重斗建之柱贯鼓上出高又半之顶上安彩鳯作来仪状方盖并缭以红罗销金云花双檐四角有褁金囚牛首皆啣璧翣毎串各五末缀以縧结柱下方趺如十字俱髹以朱刻臝属四如狮安于趺俱头向外
　　足鼓夏后氏之制较楹鼓稍长独木为架髙七尺上端木刻为云横鼓于上其下施四足如十字鞉鼓面广六寸髙厚相等横腹加柄长一尺九寸贯中上出五分许两傍当鼓之半安铜钮系以红丝绳绳末丸蜡为珥其长短称鼔面之中用木为架两纵两横相比下各施方趺横木上开圆孔下开半孔植鼔柄于中
　　搏拊状如革囊以韦为之若鼓然中实以糠今制以桑为□长尺有咫两头冐以韦径六寸腹防大采绘餙以金环二并直列之以系襻焉间则卧置于架其架如鞉鼓之架上安二荷叶以承之田鼓亦为应鼓其制以木为筩长一尺二寸韦面五寸鼓之最小者卧于架击之其架如搏拊之制相鼓小而匾或云悬系于胸前或谓相鼓即拊鼓韦表糠里者皆非今制匾鼓安柄击而执之大钟即镛钟以铜铸造四倍歌钟之数而为之者特悬于架与鼖鼓相配
　　镈钟即颂钟二倍歌钟之数而为之者旧为镈为小钟今制在宫悬东西乃大钟也三倍歌钟之数而为之特悬于架与特磬配钟用六阳律磬用六阴吕
　　编钟二八十六枚按十二律吕又有四清声三倍歌钟之数而为之者今制在宫悬四面较歌钟稍大乃二倍歌钟而为之者两层列于架与编磬配其簨虡并歌钟
