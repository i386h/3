<!-- { "loadSidebar": true } -->
　　张祐字天祐广州人正徳中进署都督佥事镇守广西督都指挥沈希仪等讨临桂灌阳诸猺又连破古田贼俘斩甚多已复讨平洛容肇庆平乐诸蛮上思州土目黄镠作乱祐购其党黄廷寳缚献之后王守仁至粤询以抚之宜祐曰以夷治夷可不烦兵而下守仁纳之苏受果效顺因命祐部分其众事宁守仁言思田初定宜设一副总兵镇之请即以命祐报可祐通识古今驭军有节制能与同甘苦不营私产每载书以随尝谒伏波祠太息谓没当俎豆其间及卒田州人立祠槿山祀之【节明史藁】
　　王啓字景昭黄岩人正徳间为逆瑾诬谪知容县后陞布政使世宗登极与右参政黄衷奏言广西税粮初四十二万有竒顷以人民逃散及土官不服输纳歳实征止二十三万有竒而宗藩及官军禄粮且过三十五万将何以支上命发盐银五万两济之初中官镇广西歳以零陵香进上虽诏却诸献而广西征贡如故至是啓请罢之仕终副都御史【旧志】
　　石希介成都人正徳十四年令岑溪性慈惠劳心抚字筑外城以奠民居尝欲凿泷水以通舟楫因改任未果百姓思之【旧志】
　　吴子坚潮阳人为宣化教谕每升堂论学首严义利之辨多正言格论以啓悟诸生遇贫寒分俸以周防之疾则亲为餽药尝植松于东西斋日夕自灌以种树为种心授学者以勿忘勿助之法嘉靖中迁庆远教授宣士建植松亭镌石以识去思【旧志】杨必进字抑之吉水人正徳间出为广西按察佥事迁副使先是猺獞居险阻多贿吏士为耳目合两广聚兵攻古田鳯凰寨三月不下必进猝至其地阅狱出囚之壮者二百人许其自效隂部勒之夜分篝灯火自间道入斧木仰登出寨后焚其巢诸司夜见寨火争踊跃相贺及明见诸囚出询故始媿谢不及盖必进未尝与军事也都御史萧翀因以府江兵备荐必进谓府江箐密道远不可骤以兵入首以恩信结其心始诸猺疑其言间出数十人尝试之必进召之堂下言语煦煦比遣归遗之醪肉或巾帻其后稍稍率诸猺妇来见其夫人夫人又食以糈饵以少针线女红分给之诸猺妇出其夫咸感激誓死不敢背徳【献征録】
　　张嵿字时俊萧山人正徳十六年以右都御史总督两广军务上思州贼黄镠残破州县讨擒之嵿赏罚明信尤痛惩贪墨吏后掌南京都察院事【节旧志】
　　王济字伯雨乌程人正徳十六年授广西横州判官比莅州州方缺守既摄篆视事尽得其俗之习尚政之利召父老庭下集议可否而从革之于是民知向方盗亦潜息俗用丕变其风土物产之尤异者辑録一编曰日询手镜后以养母乞归【州志】柯良晋湘隂人嘉靖元年知武缘县操守亷洁禄俸外秋毫不私入疑讼一讯立辨又加意育才士知向学【参旧志】
　　胡尧元字廷献蒲圻人嘉靖元年以预平宸濠功授广西右参政洛容邑为贼陷几废尧元复之建桂林书院买田择师以董诸生田州酋岑猛怙乱为暴其党刘召诱谋复思恩土官岑权巡抚张嵿命兵备副使邓炳等讨之不利执都指挥孙震曰必复土目退官兵乃还镇众议释召尧元曰若是召必拥震而入思恩计晚矣乃条酋罪状白当道诸帅难之不从召果以震去巡抚盛应期乃以讨贼事属尧元尧元进兵擒贼将李隆礼陆利广脱其缚结以恩信使执召赎罪自是余贼多附尧元乃深入东兰那地金城经画疆理宣布朝廷威徳还是年巡抚姚镆疏请讨猛镆问计尧元曰岑施王达为猛失其职守怨猛深今若许其立功还故职则二人乐用且使人声言兵十万取田州猛必専意泗城乃使思恩坚壁别以游兵劫其村落令猛左顾以御思恩南宁武缘各整兵旅待湖兵至夹攻之三面受敌贼必穷蹙归顺者猛之南屏也所亲在焉猛急必循归顺趋交阯若隂使人以啗吭之事必集镆遂檄尧元监军贼将陆绶猛子邦彦素骁勇尧元帅兵进攻截斩陆绶走邦彦猛谋出奔猛妇翁归顺知州岑璋先是尧元令沈希仪等察千户赵栕雅善璋遣栕抵璋因得与猛相仇状说璋擒猛自效及猛败璋乃使人招之曰事急矣愿主君走归顺三四夕可至交阯猛从之尧元以兵万人压归顺璋绐知猛印所在即酖死猛而斩其首并佩印送军门所分兵复斩贼将王林等事平尧元冒瘴死复苏犹口授诸将兵事一十三条疾遂笃至横州卒巡按石金疏其死国事乞赠官立祠以祭从之【节旧志】
　　髙友玑字肃政乐清人嘉靖初以广西参政管田州府事田故夷方险地土官岑猛者坐与族类搆争削秩诏以汉官抚之众以蛮性叵测为友玑危友玑曰臣子委身之日也单车入境宣朝廷威徳示以顺逆利害猛遂聴命友玑立学训士置堡伍联其众归被虏男女以数百计田人帖服不烦兵而冦寝事平活千万人之命闻于朝宥猛且复其官【献徴録】
　　李中字子庸吉水人嘉靖初任提学副使守官亷以身为教择诸生髙等聚五经书院讲难不辍【旧志】汪渊江西上饶人嘉靖间巡按广西防有猺獞之变渊至行雕法择向道授之机宜一鼔捣桑江十三寨巢穴尽斩其首恶余党悉定乃谕以威信修洛容县以治之猺獞各感泣争致材木助役人以为得其死力擢大理寺丞后姚镆奏岑猛之防谓渊按广西时首发其奸又诏赐白金文绮【旧志】黄澣字徳新广东澄迈人嘉靖二年知北流县刚介不避权要邑为弊政所苦民多流徙澣招徕安集复业者无算卒于官箧笥萧然【旧志】
　　周墨太仓人初官刑曹以忤刘瑾谪谴嘉靖三年迁左州知州州环介诸谿峝蛮獠复值田州岑猛纵乱流害郡邑凋敝特甚墨加意抚循开田凿井筑城建学立祠祀马援张柬之苏缄邹浩诸贤以风厉土俗州尝有虎患墨告誓于神越日虎自投城下格杀之后卒于官州人追思不忘【府志参一綂志】姚镆字英之慈谿人广西提学佥事创宣成书院延经师以造士子桂人祀山魈卓旺镆毁其像俗遂变嘉靖五年复以右都御史提督两广军务兼巡抚田州土官岑猛叛镆令都指挥沈希仪等綂兵八万分道讨而镆与总兵官朱麒等攻破定罗丹梁复破猛子邦彦于工尧隘猛奔归顺岑璋诱而酖之斩首以献镆请改设流官陈善政七事制可乃命参议汪必东佥事申惠与参将张经以兵镇其地甫至猛党卢苏王受等诈言猛不死借交阯兵二十万且至夷民信之苏等薄城经突围走城遂陷王受亦攻入思恩府镆将大讨之防廷议起王守仁督两广军令镆与同事镆引疾乞罢许驰驿归镆方代千夫长韦贯徐伍攻复思恩镆上状诏先赏贯等而以抚事属守仁处置家居数年卒【旧志节明史藁】
　　刘颖字时秀临川人嘉靖初命盘查湖广广东西时田州土官岑猛杀官夺印降玺书委颖督以都御史姚镆提督军务颖虑数十文员无以克敌疏请分领骑将如所奏时岑猛与韦好周俊綂目兵驻田州猛子邦彦等驻兵工尧岑理驻归迎其他贼将分驻各要害以拒敌嘉靖五年五月颖同总镇中官郑润都御史姚镆总兵抚宁侯朱麒集兵十万余为五大哨以副总兵王伟参将张经李璋都指挥沈希仪指挥施震等分领其军六月击工尧斩陆绶邦彦遁去猛闻乃自将锐甲陈于马平官军奋击贼大溃猛弃城遁欲走交阯归顺州土官岑璋诱猛杀之函首军门仍分兵扫捕余党俱授首并获猛第三子邦辅四子邦相而邦彦亦窜死于齐村破巢砦九十五处斩首四千八百余级生擒贼属男妇一千七百余人颖上疏报防复陈处置事宜四事一专设守备一存立城头一兴复学校一酌处奉议降敇旌奬时诸将议欲撤兵颖与姚镆书条列其不可状言甚悉【载艺文志】颖后复陈抚恤疮痍八事俱报可寻以母病乞归【节旧志】陈尧恩吴江人任永安知州嘉靖五年摄横州时有思田之师都御史姚镆驻节横州三省官属供费繁冗尧恩出库银大小作数百封钤印亲给哗扰不作民心稍安省里甲科派革吏书弊修学圯废助士之贫者州人至今思之【旧志】
　　林富字守仁莆田人嘉靖中任广西参政广西粮储素乏富勾稽审覆尽厘宿弊后陞广东布政使为忌者所中调广西时岑猛麾下卢苏辈结思恩遗孽王受仍为乱王受掠至膺墟将进逼武縁富决防部分诸将且觇知受空城出密遣将径趋思恩先克其穴贼势既挫乃议抚王守仁至论事颇合遂下命撤兵苏受率众七万来降田役罢朝议欲改土设流富谓思恩仍流官田州土官必不可废遂行其议【旧志】
　　王守仁字伯安余姚人嘉靖六年思恩田州土酋卢苏王受反总督姚镆久不克乃诏守仁以原官兼左都御史总督两广兼巡抚守仁在道疏陈用兵之非且言设流官之误及至南宁苏受遣使乞降守仁令诣军门谕二人薄杖而释之亲入营抚其众七万奏闻于朝陈用兵十害招抚十善因请复设流官量割田州地别立一州以岑猛次子邦相为吏目署州事而于田州置九巡检司以苏受等任之并受约束于流官知府帝皆从之断藤峡猺贼上连八寨下通仙台花相诸峝蛮盘亘三百余里郡邑罹害者数十年守仁欲讨之故留南宁罢湖广兵示不再用伺贼不备进破牛肠六寺等十余寨峡贼悉平遂循横石江而下攻克仙台花相白石古陶罗鳯诸贼令布政司林富率苏受兵直抵八寨破石门副将沈希仪邀斩逸贼尽平八寨条陈八寨五屯善后诸策守仁去后犹见施行隆庆初赠新建伯諡文成赐祭【明史藁】
　　蒋山卿字子云仪真人知浔州时会征思田南宁为襟喉官兵四集馈镶亟剧调知南宁张约束调转输居民安堵军需克济及事宁制臣议设思田为流府欲割思龙以附之山卿力沮之曰此割肉补疮也是其议改思龙为隆安县陞本省参政【旧志】华爱字仁卿鄞县人由南京兵部职方郎中出知桂林府桂林犷而好讼充斥于狱有久繋不决者爱听微折疑穷日力不懈浃旬囹圄为空时田州岑猛梗王化督兵征迅檄趣军饷而桂林逋负以百万计爱早夜区画与民裁省输餽每为邻壤先【献征録】
　　李如圭澧州人嘉靖初府江兵备副使以名节风励边俗振纲肃纪吏治为之澄清时猺贼猖獗征之暇加意学校【旧志】
　　钟天爵武平人嘉靖间任平乐推官自桂梧路梗条上八议当道采用之又领兵破斩贼千余级署富贺二县立屯堡练乡兵昭州以宁【福建通志】
　　陈焕字子文余姚人歴官曹郎陞广西右参议分守栁州猺獞出没为患参将沈希仪领兵界上欲诛之焕谓之曰猺不可尽不如以恩信抚之遂与希仪入其境召诸酋长更为约不犯则赏之诸酋长大悦聴令竟不犯栁州【献征録】
　　刘士竒字邦正顺徳人嘉靖七年知梧州仁明亷恕庭无留狱字民惟恐伤郡故多竹舍连岁罹火患出帑金为民筑墙垣以避火吏收支多侵牟者为较正法马后遂按为格尝刻定性书揭理学本源以变化多士民有盗库银者讯不服立命搜出之发奸摘伏合郡肃然累官山东布政使【旧志】甘秉伦广东博罗人嘉靖初任贺县教谕因才责成士乐其教间有从师讲学者必津送而助给之手植双桂于明伦堂之前合抱盛开人目之曰甘桂【旧志】
　　桂鏊字传之贵池人嘉靖间任栁州府同知寻擢守思恩府有文武才王守仁奏迁府治于荒田驿经营开创半赖于鏊郡人祠祀守仁鏊配焉【旧志】李寅字敬之缙云人清亷鲠直歴官多治绩嘉靖间任布政使时应得羡余一十三万悉以解部及归行槖萧然【浙江通志】
