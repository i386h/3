<!-- { "loadSidebar": true } -->
　　王承聘昭平人少食饩膺嵗贡遇事慷慨不避艰险崇祯初獞人韦信等伙党占民田若干顷民赋无出咸讼于官官不能决信等且以所入租投献靖江藩势益横里民输无田之税者已八年流毒日甚承聘挺身诣阙负斧锧叩阍乃得给田还民民咸被其福【旧志】
　　国朝
　　欧阳榛字廷献平乐人廪生嗜义若渴乡人有逋赋鬻其妻子者榛代赎之又捐金以助婚备棺以恤死遇饥年竭力赈给倾赀不惜病笃时焚夙逋旧劵而殁【平乐府志】
　　李楷贵县人安贫好学耿介自持友人龚七以金五十寄之后遭兵燹悉还不茍【节县志】
　　甘受调平乐人家颇饶悉以与兄弟值甲寅之乱晦迹猺山有邑人捧伪檄招之辞以亲老乱平归筑别业于桃竹山池傍名曰宛在从游者皆绕池而舍父疾汤药不假他手又清夜黙祷乞以身代里有贫而病者割馆谷以助或又有吿者曰某卒幸为之殡受调曰不可吾殡之何以为若子孙地其立心忠厚又如此【叅府志】
　　王之骥字龙友灌阳廪生性通敏防心理学毎试辄前茅尤敦孝友重气节
　　国朝康熈十三年孙延龄叛之骥挈家遯迹深山赋三峰烟以见志延龄慕其名迫令督饷之骥愤恨疾作行至城西坚卧不食而死所着有格致集【县志】
　　张尔修字逺尘苍梧人父志以军功得世袭指挥佥事尔修天性至孝父早卒以力养母折节读书与诸文彦相切劘问学固穷不隳康熈十三年吴三桂叛伪镇蜂起其壻屡以乡兵破贼贼恨之岑溪陷尔修絶粒死藁葬邑人怜之【旧志】
　　严亨灌阳人为阴阳学训术请筑都江四十四堰蓄水以资灌溉邑人德之【县志】
　　李甲先字逊庵博白人好学能文以明经为武邑教谕迁庆逺教授与同母兄甲芳事亲俱以孝闻甲芳先卒甲先视兄子如己子教之成名尝以学俸置义田给族之耕读者终身敝衣蔬食淡如也辛丑秋邑大饥乃取家财择里中少壮人授一金使吿籴于邻境老稚不能行作糜赈之不匝旬而里粮云集炊烟四起乡评善之年八十三卒【县志】朱兆元临桂人天性和平与物无竞躬行俭朴而能赴人之阨困子姓戚党中有孤独无吿者为之丧葬嫁娶不伐其德子宏华康熈癸酉举于乡任河南沈邱知县能得民以亲老请吿终养兆元以子贵封如其官年九十七而终【县志】
　　李廷芬字兰若国学生博白人性明敏能文章事母孝先意承志数十年如一日丧葬尽分尽礼尝曰当此大事岂敢稍有缺憾身虽抱病而歠粥茹蔬结庐墓侧者三年亲友见其哀毁骨立劝以少节则凄然涙下呜咽不自胜待宗族严正而联以恩情抚幼存孤延师训教子弟因以列士林者十余人性尤乐善好施当康熈癸巳壬寅两嵗歉甚罄所有以济贫乏于城东设厰煑粥凡两月余饥民四集赖以全活知县程镳载其事于邑志【旧志】朱履跃临桂人性好学博极羣书循循孝弟不敢越规矩受母命婚于同里王氏唱随七载相敬如宾旋遭鼓盆戚子亨谦尚防执友毎以续胶致辞履跃曰人生婚配原为嗣续而然今履跃已有子矣何以续为况巾帼女子尚能矢志读圣贤书乃为忘义人耶自是鳏居五十余载生平一以敦行为先母觏疾昼夜不寐焚香祝天愿以身代母殁后庐墓如礼其赒防孤贫而居家以法御下以慈闾党奉为模凖今庭桂传芳有声庠序人咸谓孝义所致年逾古稀无疾而卒
　　卢兆鸣苍梧人年十四遭父母丧贫甚不能举乃鬻身鱼良汛兵杨洪为之感动给以资殡葬甫八日旋遭兄丧洪复佽助之兆鸣乃为洪佣工汛所昼夜不稍息会白马山贼窃发兆鸣随洪于营中监军苍梧道陈公几为贼所困兆鸣负以归陈感其恩入都挈之行与之婚娶居九载乃归重修父母及兄墓迎洪夫妇恩养于家亲串之无力营葬者凡六人皆殡巡抚傅公闻其名心器重之拔置军前遇征战辄不辞难寻授抚标右营千总勤职任兵民胥悦捐赀修文庙设义塾延师课读嵗癸巳饥出粟千余以赈其他善行且指不胜屈年逾八十无疾卒





　　广西通志卷八十三
　　钦定四库全书
　　广西通志卷八十四
　　儒林【文苑附】
　　通三才之谓儒儒非易言也蕴之为德行发之为事业伊臯顔闵理一遇殊举能恢廓乎儒之实者也然道大而博不能徧观尽识则得其性之所近讲学穷理固不失为儒者事而抽华擢秀泽躬尔雅要亦见重于著作之林焉粤西自东汉而还通经志古之士彬彬迭出才固未可以疆圉限独可以后先间乎我
　　圣朝治轶唐虞道崇洙泗文教盛而经术明涵濡蕴郁无不丕被服儒服而行儒行于以鼓吹休明有驾陈曹诸人而上之者景行不逺庶几旦暮遇哉志儒林附文苑
　　汉
　　陈钦苍梧广信人少事黎阳贾防习左氏春秋与刘歆同时而理解别出各自名家三辅决录谓左氏逺在苍梧葢指钦也子元孙坚卿世习左氏春秋元既议立左氏学已而复废坚卿能承先志殚精卒业工文章有名当世【节梧州志】
　　宋
　　唐则字世范兴安人少博学砥行举进士歴官侍郎晩归林泉筑室授徒以身率后进横经谈道虽隆寒盛暑不少倦经传皆为训诂成一家言子叔夏叔献相继登第【县志】
　　覃昌融县人家世业儒祖父以宦绩显昌澹泊寜静闭门讲学以求道为己任其文章风格峻整原本六经启迪后进嘉祐六年登王俊民榜进士官至国子祭酒有文集行世【节旧志】
　　何浚字巨源宜州人宣和七年贡赴辟雍上适幸学问春秋疑难浚博引三传辨晰同异上称善即赐进士出身【节庆逺志】
　　粟大用武宣人年九嵗大中祥符间以兼通五经应童子举至都真宗亲召问之奏对称防特补登仕郎【旧志】
　　王应辰兴安人九嵗能诵五经作春秋语孟义讲子史贡于礼部庆元四年赴国子监试中书省覆试并通免文解三次从弟应申亦九嵗能通九经作周礼语孟义并语孟讲説贡于礼部嘉泰元年赴国子监试中书省覆试并通免文解三次【旧志】卢桐昭州人性朴诚不事雕饰以蔡挺荐至京授国子直讲高世迈俗谢絶交游惟与孙莘老相友善莘老尝就桐讲易悉发京房秘防逈非时俗所学大相叹服【平乐府志】
　　蒋公顺字成父清湘人少研精理学既而从鹤山魏了翁游所得益进歴七年辞去筑室湘源顔曰鹪寄鹤山发其义为之铭公顺坐卧其中日以诵读为事后刘之杰制置两淮公顺应辟以解安丰围补官监施州清江税寻授桃源令未任而卒【粤西通载】
　　元
　　王念九容县人博学多通尤精易理至元间以明经举例就近铨注授本州同知操持廉介见元祚寖衰引疾弃职时谓念九进退得宜一身是易【旧志】唐朝字用大兴安人刻志厉学有干济才试鄂省不利擕书笈游西湖从西畴刘先生请益丁亥选授辰溪教谕时湖湘道阻旧立盐钞法官民交病朝条救弊之防上大府不用遂归授徒家塾一以濂洛闗闽为宗且以学贵存心乃剖析其义为心法纂图使学者知所趋向又櫽括小学作训防诗五十余篇以为圣功所由始逺近学者翕然从之时鄂省移桂行省平章遂举朝领桂林路教事未几丁父忧终隠不复仕【旧志】
　　邓云翔临桂人生平好读书敦守礼节以辟异端衞正学为己任桂俗素尚即士大夫家多延僧道及巫师云翔太息曰生则诵圣言以邀名死则诵伪经以求福岂幽明有二道乎非其而祭之谄也吾惟知遵吾教而已病革诫家人毋妄祷葬祭一凖文公家礼焉【县志】
　　明
　　梁经北流人洪武甲子举孝廉授东莞教谕性恬淡不尚浮华闭户穷经讲求心性之学其训课生徒务以诚实为本教施所被士风为之一变【梧州府志】陈伯魁兴业人洪武朝以经明行修举授本县训导集生徒朝夕讲解难诘不穷时有便便腹笥孝先再世之誉旋擢南海教谕卒于官着有五经训义至今犹传【粤西通载】
　　陈朴字处实全州人洪武初有陈南宾者应贤士聘侍经筵讲洪范九畴太祖喜其详辨御书天下会讲书陈南宾八字于殿柱命相蜀献王有古师傅风卒赐祭葬朴乃其后也年十四入蜀省伯氏民献因见之于王王喜曰长史今有孙矣遂留侍世子从师讲学及归事母有孝行郡守韩忠荐于朝授闽县尉以公事赴阙就应天乡试中式旋丁母丧不复仕湖湘之士多从之游其学悉本于经术尤以省身克己为务乡党化之无复忿争者孙琬瑶璲瑛琦皆有名【旧志】
　　蒋赒灵川人少孤贫与母相倚为命力耕奉养暇即读书根抵六经旁通子史永乐初奉檄修邑志求博闻之士无敢应者乡里咸举赒遂属赒裁定纪载详核有信史之称【粤西通载】
　　贾鲁宜山人领永乐辛夘乡荐初授崖州学正旋转泸州教本苏湖课士有法尤能矫正时俗力辟浮屠训子纲绚辈以经明行修为务世其家学【旧志】钟逢辰横州人永乐间由明经授房县训导律身整饬课士端严人谓其一笑一嚬具有师范学者咸敬惮之【旧志】
　　任信字宗慤别号夕惕横州人精易象兼通春秋正统戊午举于乡公车至京师以春秋就正于内阁彭时大见称赏戊辰试礼部中副榜除德庆州训导教习士子端严有法致仕归一经课子有司不得见其面所着夕惕斋诗集五卷临终出以付其子曰吾生平根柢尽见于此汝慎藏之后子糓登进士能承先志剞劂以传世【旧志】
　　陈宣全州人孝廉朴之子也正统甲子领乡荐任扬州教授以文行砥砺多士士咸有成居亲丧三年庐墓着有礼经意防续貂集等书【旧志】
　　徐容藤县人天顺己夘举孝廉司训兴宁慨然曰政教诞敷首先学校谁谓广文为冷官防秩乎遂殚心造士以经术相摩厉士皆肃然从之服其有守教四子二孙先后登乡荐卒祀乡贤【旧志】
　　陆坚横州人天顺己夘举孝廉授蒲城教谕从中州闫禹锡讲性命之学得伊洛正传纂辑性理近思录等书朝夕讽览以检身为事终身无遗行子嘉鲤字汝龙传家学举治五年乡荐累陞广州府教授诱子衿循循有规矩有弗率者虽贵介子弟不少假尝受抚按命谕后山贼数百人归附贼以贿谢嘉鲤郤之初进士霍韬弟有过嘉鲤执教规必扑乃已韬始而疑既知其贤遂定交焉卒于官囊无余赀韬以诗哀之【州志】
　　唐瑄字德润阳朔人少勤敏好学工文章成化辛夘举于乡除四川都司经歴或谓之曰以君之才奈何任此散秩瑄曰民社之寄非吾所堪参军官虽闲无簿书之扰犹不废我咏歌于是益加博览讨论古今着有大学中庸直讲诗经説意及怡情杂咏词林切要辟谚录等书【粤西通载】
