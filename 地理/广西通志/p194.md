<!-- { "loadSidebar": true } -->
　　刘大夏字时雍华容人治二年为广东右布政使田州泗城不靖大夏往谕遂顺命后山贼起承檄讨之令获贼必生致验实乃坐生者过半迁左佥都御史理宣府兵饷未几移疾归复起为右都御史总制两广军务清吏治捐供亿禁内外镇守官私役军士法严令具盗贼衰止后入为兵部尚书以忠直憾刘瑾焦芳辈又数嫉谮之遂假大夏先时处置田州岑猛事诏发边逺充军瑾诛复官致仕卒諡忠宣【节旧志】
　　姜绾字玉卿江西弋阳人治中官庆逺知府时述昆乡韦七旋天河韦万妙皆酋贼世乱边绾悉以计斩之七旋之党合诸峝贼来攻城绾部署官吏还城守之贼悉众穴城城将溃绾急徇于众击杀贼数十人稍定防四乡兵至贼引退纵兵合击之追奔数十里诸蛮慑服东兰等州皆归侵地近贼者多愿编为民总制刘大夏亟荐之擢副使整饬右江兵备栁庆间羣贼出没悉斩定之又平思恩知府岑濬之乱请设流官附县分州渐化其俗庶边民底靖廷议悉从之【节旧志】
　　张吉字克修余干人治中知梧州省繁费不均之徭随时厘正崇尚正学政教并行民有徙者皆相率而归寻迁广西按察副使备兵府江申教令严武备察奸吏择将领次第兼举推诚御下以意创鸳鸯鋴偏架弩教士练习沿江山盘林翳设谋控治使贼不得蔵伏又以府江东西二贼为犄角而东贼慓悍尤甚遂并力于东数月之间斩获甚众由是西贼闻之亦皆自戢府江以宁【参江西通志】罗汉丰城人治间通判平乐一防子一仆自随苦心励节总督潘蕃亷其名委抽盐货持介不挠商贾亦不敢欺卒于官囊橐萧然【旧志】
　　潘蕃字廷芳崇徳人治十四年进右都御史总督两广时思恩知府岑濬与田州知府岑猛相讐杀攻陷田州猛穷乞援蕃谕濬罢兵不从乃与镇守太监韦经总兵官伏羌伯毛锐讨斩之尽平其地蕃奏思恩宜设流官猛搆兵失地宜降同知俾还守旧土而兵部尚书刘大夏议猛世济凶恶请降为千户徙之福建帝从之岑猛据田州不肯徙知府谢湖畏猛悍亦逗遛事闻逮湖诏狱湖委罪蕃经锐且辞连大夏刘瑾方恶大夏遂并逮之俱谪戍肃州瑾诛蕃以原官致仕【明史藁】
　　顔颐寿字天和巴陵人治庚戌进士奉命按广西昭宪考度霜棱肃然桂林南宁猺贼窃发申饬戒兵收捕随定思恩土官岑濬负险谋叛诸郡绎骚敕总镇太监韦经等讨之而命颐寿监摄指授方畧先声震燿叛贼就擒贼平乃亷功罪定赏罚抚残伤辑流徙岭民赖以安堵【节献征録】
　　毛锐陜西人伏伯忠之孙治初镇两广平蛮贼累有功赐玺书奬励思恩土官岑濬反与总督潘蕃讨平之既又讨平贺县獞贼正徳中刘瑾欲杀刘大夏并逮锐下诏狱革其加官并歳禄世宗即位复起镇湖广三年卒諡威襄【节明史藁】
　　刘琏字子玉江西鄱阳人治间知栁州岂弟近民正直帅属栁在万山中城外皆贼巢占掠民田焚其室庐质其妻子琏奋然以讨贼为己任屡征诸蛮有功都御史陈金优荐之鱼峰贼周鉴复相煽为乱琏率兵数百御贼贼败走琏追之贼侦援兵不继还战获琏剖腹实草焚其尸郡人哀之【旧志】吴原正字复明湖广人治初知博白县刚介仁爱亷明果决莅任一仆自随时遭兵变民皆离散原正还定安集悉复旧业寻龙山冦数千为乱便宜经畧卒讨平之【旧志】
　　郭鈜字彦和合肥人治中充副总兵镇广西永安诸路獞贼流劫府江鈜首议用兵分路进俘斩甚众事母谨孝养而自奉简约澹然有寒素风【旧志】
　　罗环字廷宾新喻人治十七年由庆远推官迁知上思州上思旧系土州始设流官环建议当事一曰易风俗教士子二曰苏民困革土兵三曰通传递设铺舍四曰别土流革土吏多从之【粤西文载】谈一鳯字文瑞无锡人治乙丑任桂林训导尝承委纂修孝庙实録督学姚镆谓有史才深器重之时建宣成书院延师分教推一鳯总理其事乃严立教条析疑义正文体每励诸生以明体达用之学绰有苏湖遗风以外艰归【旧志】
　　曽昺南海掾也治十八年以卫经歴荐陞上思州同知先是州以世袭讐占土地兵戈连搆昺乃率民奏土改流建立州治筑土城立木栅招残民千人复业给田资种凡得为者次第为之民诵不置【州志】
　　冯琚字良佩顺天人以战功累迁都指挥治中守备永福时古田贼韦酋约灵川七都贼聚党千人待琚于险薄暮猝遇琚佯疾走诸部伍悉委其仗贼觇之大喜以为怯不足畏恣饮村落中琚侦知之天未曙贼方酣寝琚奋防大呼响震山谷披靡辟易自蹂践死者无算贼由是畏之不敢肆【粤西文载】















　　广西通志卷六十六
　　钦定四库全书
　　广西通志卷六十七
　　名宦
　　明
　　熊绣字汝明宁远人正徳元年擢右都御史总督两广既抵镇尽裁幕府供亿秋毫无所取禁番舶抽税絶中官馈送讨平贺县獞刘瑾嫉之伺察无所得乃召掌南京都察院寻罢之卒于家巡抚秦金颂其清节于朝赠刑部尚书諡庄简【献征録】张铎字振大江西泰和人正徳元年授郁林州同知民有兄弟争讼者铎谕以大义使退而自思辄不忍终讼州南有废地铎教旁近民使耕垦不取其税荒芜尽辟境内几无余利田州人争地相仇杀藩省大臣委铎同往平之铎宣朝廷恩徳与不忍加兵之意按图籍考故实各循其旧众皆悦服【旧志】
　　张鳯字应时宜春人正徳元年以左参政掌思恩府事时兵变之余百姓流移庶务草创土目纵横鳯抚辑流亡修举废坠给官田以赡生徒选智勇以严捍卫一切因革咸得其宜在任六年惠孚威协擢南京太常卿思恩九司兵民袝祭王阳明祠【旧志】
　　陈轼大理人正徳初官平乐教授时学政久废轼立条约日与诸生讲论经史课其艺行事母至孝母病防祷请以身代后轼卒于任诸生悼恸相率至江滨祭送肖像祀之【旧志】
　　郑岳字汝华莆田人正徳三年任兵备副使时诸猺乍叛乍服情态叵测岳谓治外当自治内始于是视郡城楼橹圯坏者亟葺完之次及旁邑府江广运足滩二堡亭障毕具保固隠若金汤【旧志】罗镛福建建宁人正徳间知武缘爱民好士兴利除弊建社学延社师武缘有社学自镛始邑人感其徳祀于祠【旧志】
　　胡世宁字永清仁和人正徳三年迁广西太平知府太平所领十五州县皆土官异时守率利其货赂否即轻易扰乱之世宁絶其私贿以礼接率驯服如长吏暇则过其幄阅骑射数教其民譬以利害民皆凛于法土官子弟应承袭者俾生歳即以闻府既十歳朔望携入谒具识其年貌土官死即与保袭勿令展转饱吏槖土官悦服大平知州李璿素挠法无敢诘世宁密授计龙英土知州赵元瑶立擒濬以献思明叛族黄文昌等四世为逆杀其知府占三府二十七村累败官军总兵康泰与世宁入思明城执文昌兄弟三人既泰恐见劫夜委世宁去世宁所属土官预伏兵张旗鼓防世宁还文昌惧归所侵地降未几以母丧去诸土官泣送数百里后至兵部尚书諡端敏【参名山藏】
　　符观字衍观江西新喻人正徳己巳擢广西按察佥事分巡左江防蓝贼搆乱一日谍报贼众分攻平南贵桂三邑观即督兵驰至平南江伺贼半渡击之斫其渠魁中流渰没不计其数浔卫将与卒讼田久不决以危言胁观不为动竟质平焉浔民诉田少税多期得减观曰使田浮则欺上使税浮则损下当验实两平已而田不少众帖服【节献征録】郑寳字时珍福建莆田人正徳间同知郁林州署北流县事时妖贼李通寳倡乱逼县城寳与子宗珪率兵出御杀贼二十余人贼稍却乗胜逐之父子皆死事闻加赠本州知州廕一子入国学立忠孝祠以祀【州志】
　　丁襄莆田人正徳间同知平乐造就士类尤达治体所厘剔举行皆因俗而利导之秩满刘大夏荐其才擢广南守【旧志】
　　蒙宗远番禺人正徳六年任灵川典史县故多猺獞募骁民防守名曰打手皆捕官綂之宗远至戒毋餽献毋偷安约会练习人咸思奋时有贼号冲天将犯城率兵逐至周家滩斩之获贼甚众自是诸蛮屏息城堞久圯捐俸募役或时抱石为部民倡不旬月而告成至今赖焉【旧志】
　　曹琚字仲玉郴州桂阳人正徳六年由广州知府调知梧州时都御史陈金总制七省调狼兵征江西冦惠潮又方有事总督林廷选难之以问琚琚曰江西防株连闽广功过与有归矣宜速遣及江西平惠潮亦奏防林受赉以是知琚能妖贼李通寳窃发檄琚巡诸邑防北流已陷杀郁林署印官擒巡捕通判以去林促琚归引入问计琚请选梧兵之壮锐者追之而留其老弱居守又曰从征江西狼兵在河下出赏格以为梧兵助万全之计也林因属琚督军遂偕诸将行闻贼在陆川冒险追之连战皆克谍知贼必遁黄山即抽兵伏黄山下夜半贼果至伏发击斩五十余师驻郁林林令大军为援通寳来攻狼兵又败之贼党逃散获通寳于废圃中斩之余党悉平出令招民之胁从者给牛俾耕选其子弟入学时学宫城郭官舍焚毁殆尽琚随命工缮治未几竣功民不知费又建议复郁林守备林从之【节旧志】
　　徐锦字章甫正徳间按广西靖江藩府诸人怙势为虐锦疏奏裁之以法屏迹不敢肆【旧志】
　　薛金字子纯江隂人正徳间官佥事定妖人李通寳连结猺獞之乱又赞画招集岑溪北流诸邑民全活无算【江南通志】
　　施震常州人幼习韬钤袭本卫佥事正徳七年征北流野俚等处十三年征永安以功陞同知嘉靖四年綂督后哨官兵征田州斩级三百余歴陞广东都司佥事【旧志】
　　刘敔云南太和人正徳七年知永福县罢府仓之运免虚耗之征省冗费清兵籍严立保伍抚谕谆切民苏盗息擢宾州守【粤西文载】
　　孙懋字徳夫慈谿人正徳间以论朱彬谪尉藤县创南麓书院藤人尸祝之嘉靖中累官广西右布政力刬宿蠧汰冗费而涵容敦大人服其雅量【旧志】李守经汝阳人正徳间知平乐府以爱民礼士称民有讼善谕遣之狱庭常空【旧志】
　　顾璘字华玉上元人正徳间初守开封忤逆珰谪知全州才质朗快然政在平恕尤以兴贤育才为首务重建栁侯祠増置亭宇俾士子游息风俗日兴歳旱尝徒跣诣祷覆釡山随至歴官南京兵部尚书【旧志】
　　张祐铅山人正徳十年任兵备副使会茘浦防起亲部兵督战俘馘以数百计乃修恭城县城建富川守御所筑钟山镇城葺广运足滩二堡饬边固圉郡邑赖之【旧志】
　　方良永字夀卿莆田人性至孝正徳间忤刘瑾罢职瑾诛复起歴陞广西按察使风采峻整不严而肃【旧志】
　　黎磐电白人正徳中知上思州修理城池鼎建学校优于才能以荐调知横州寻以亲老乞致仕【旧志】屠尧字文治平湖人正徳间巡按广西猺防方炽歳饥特甚尧设法转运增价招商多所全活【浙江通志】章诤太湖人正徳间知全州清节自持和平无扰得士民心转亷州同知送者塞于途【旧志】
　　宗玺字朝用建平人正徳间为按察使练习文法吏不容奸讼狱至前数语而决【旧志】
　　黄衷字子和南海人正徳间以胡世宁荐迁参政督粮严法绳奸部内警肃大征古田衷率师由洛容斩级二千余论功赐金绮晋一阶【广东通志】
