<!-- { "loadSidebar": true } -->
　　赵氏全州人幼字于蒋夫亡守志两院旌其贞彭氏临桂人梁万钟妻年二十二万钟卒子宗晋方三嵗氏训迪有道常泣谓曰梁氏四世单传吾不即死者以汝故也汝其勉之后宗晋领癸酉乡荐氏年七十有八
　　邓氏宜山人颇能诗嫁为同邑吴某妻吴以罪被逮氏以衣寄之而侑以一絶云欲寄寒衣上帝都连宵裁剪眼糢糊可怜寛窄无人试泪逐西风洒去途又题画菊云良工妙手恁安排笔底移来纸上栽叶緑花黄长自媚等闲不许蝶蜂来苦志守贞以殁
　　卜氏琼海人张子翼妻子翼为陆川令防分校入闱流冦犯城氏躬率哨兵分布守御城防贼众拥入衙氏登楼骂贼援兵不至坠楼而死藁葬于万丈坡
　　国朝雍正三年知县谢锡侯修其墓并作记以旌之莫氏昭平莫若徳长女归府庠生廖梗梗卒氏年二十三矢志励节茹苦食贫抚孤成立至五十四嵗终
　　林氏隆安林正康女生员赵祖妻年二十二夫亡无子誓不再适县尹屡给匾旌扬年七十有五终
　　黄氏隆安乡官黄守正孙女生员郭之栋妻年二十四夫亡孀居无子抱辛含苦志操不渝夀七十有七
　　谭氏阎氏昭平人黄诠黄聪妻诠兄弟早丧二妇年皆少并誓守节亲絍绩以营丧葬事正静持家闺箴完洁诠子长文亦亡抚孙克嗣明经黄钟其曽孙也
　　邓氏灌阳人庠生唐允隆妻年二十一允隆死子祚任方四十日氏哀恸几不欲生既而曰妾不惜死其如呱呱何唐氏之未可馁也为营祭葬如礼儿渐长出就外傅夜归必焚膏督诵躬织纴课家僮力耕祚任补弟子员氏年七十有九两院疏题旌奬
　　梁氏姊妹栁城人梁世燿女长年十九次年十七俱未适人五都冦猝至刦二女艶其姿欲汚之二女怒骂曰贼奴暴虐乡里乃犬豕不若也吾寜为汝辱耶奋起触石死贼退顔色如生世燿殓葬于古带坪邑人为立双烈碑表之
　　邓氏全州举人邓一鼎女适灌阳廪生时正煜未十年煜卒遗三子长甫八嵗两弟皆襁褓时流冦氛炽粤兵四出无寜日且嵗数大歉氏拮据家计保抚诸孤皆得成立
　　国朝康熙辛酉子枢登贤书氏年八十犹健饭巡抚题请旌表
　　董氏宜山人举人余犹龙妻犹龙卒遗二孤俱幼氏矢志守节食贫训子数十年人无间言卒年六十有五子心孺
　　国朝康熙辛酉举于乡
　　赵氏临桂人周之卿妻子命新甫五嵗之卿病笃谓氏曰吾病殆莫能兴虽亲老子幼有叔可栖汝年少家贫宜改适氏曰吾闻女不二夫倘不幸当守子以继祀未几之卿卒氏年二十三恸絶复苏事舅姑抚孤子咸尽妇道克见其孙补弟子员夀八十有一
　　黎氏灵川人赵元杰妻元杰死氏年二十哀毁欲絶隣媪慰之氏曰使有子可以无死今孑然一身何为也待营葬毕遂自缢里人怜之
　　张氏梧州所千户王大坤妻年二十五夫死无子同官指挥百户知其贤欲聘之强委禽焉氏矢志不从寡居四十八年淡泊自甘始终如一日夀七十三而卒
　　严氏岑溪人廪生梁观政妻年二十八夫卒号恸殒絶救之得苏复引绳自缢姑慰之曰吾子已亡老身恃以生者若也若茍死老身不足惜二孤谁抚奈宗祀何慰之再三始勉从家甚贫日亲井臼夜勤纺绩教二子读书有成时有太学生求为继室使人餂之氏叱之曰尔以死迫我耶人见其志确不可犯乃止苦节终身巡按涂宗濬旌异之邓氏岑溪人节妇严氏仲子梁葵妻也年二十四夫卒誓不再醮苦节自甘乡闾有年少失偶者求为匹斥不从年逾六十有司具状匾其门曰双节吴氏贵县人适汤时用八月夫丧守节事姑终其身邑人撰文表墓
　　傅氏贵县人未嫁夫丧矢志坚守居父母兄弟家终其世有司闻之特加优奬
　　孙氏平乐人唐钟祚妻明季钟祚死于流贼之难氏偕妾马氏突入贼中収尸被执欲汚之氏曰吾夫为地方正言谏汝反遭汝杀吾寜同夫死不受汝辱也贼怒二氏死之
　　龙氏融县人吴振元妻明末潜踪寺厄岩土弁龙韬标龚瑞掳氏至棠隂桥抱女投水死其夫闻之不食而死妻死夫亡节义相匹闻者太息
　　王氏全州人壬午举人邓元禧妻明末为乱兵所困不受屈辱厉骂剪髪自缢而死
　　童氏临桂人征蛮将军童葵午女年十四适举人张五衡相夫早嵗成名生子二长赓明甫六嵗次襄明甫二嵗五衡病卒氏年二十二矢志守节抚子成立伯仲俱补弟子员崇祯间巡抚于元熠观察井济嘉其操旌曰泛栢孤贞年七十终
　　张氏临桂人俸秉澹妻举人张五衡女性静慧通内则列女传诸书年十三归秉澹秉澹领庚午乡荐任江西临江司李氏因已无所出先尝劝纳妾至是秉澹娶李氏生一子名养圣尚在襁褓秉澹卒氏躬自鞠育保爱甚谨时明末兵荒洊至氏拮据家计延师课子为邑庠生娶妇陈氏生孙自申甫二嵗养圣复殂陈年二十一亦矢志不二
　　国朝康熙二十一年自申补弟子员氏语之曰汝祖早逝汝父复天吾辛苦半生今得汝成立可以对汝祖父于地下矣年七十九无病而终
　　何氏平乐廪生何遵女许配刘氏未嫁而夫亡氏甫十六竟诣夫家朝夕奠食葬事毕归家誓不更适年五十乡闾公举奏闻旌表给与米帛至七十巡按田用坤匾其门曰流芳不字又每年加米二石布二疋夀八十四终
　　邓氏懐集人生员梁昌御妻年二十四夫死守节抚孤艰苦备尝幸得成立年五十七而殁
　　水中二烈女兴安人崇祯末其地遭大水死者甚众有结筏自救者隣里多附之忽闻波中呼救声渐近见二女子附一朽木倐浮倐没引筏救之年皆十六七问其姓氏不答二女见筏上男子有裸者叹曰吾姊妹倚木不死冀有善地可存也今若此何用生为携手跃入波中死
　　赵氏崇善人百户魏兰妻兰死氏年二十余子龙甫数嵗氏日勤纺绩抚孤长成为之婚娶袭父职孀居四十余年以完节终
　　蒋氏临桂人朱紫震妻夫病危笃氏朝夕祈祷愿以身代年二十九夫亡矢志守节事姑教子克全夫志夀八十九犹康健












　　广西通志卷八十八
<史部,地理类,都会郡县之属,广西通志>
　　钦定四库全书
　　广西通志卷八十九
　　列女
　　国朝
　　贞烈妇
　　国朝顺治七年
　　王师下平乐妇手携二子仓惶出避难为乱兵所执妇绐曰二子累我不便行次第投二子于城下随以身堕母子毙于一处知县黄大成表之曰贞烈妇以慰幽魂
　　陈氏平乐人廪生祝绍煐妻绍煐籍本浙江山隂从兄绍炳任广东饶平令后绍炳告老绍煐遂侨寓于平乐年三十八而殁子宏坛甫半嵗氏抚育成立年二十四娶妻李氏次年宏坛复殁二日生子华李亦矢志抚孤知县黄大成给匾曰双节存孤置田给租赡之
　　陆氏九姑荔浦人幼许字刘门年及笄犹未婚也一日刺绣后圃忽有双鸠环顶而鸣氏祝曰汝报喜即高飞若报凶再鸣一匝鸠果三鸣翼日而刘之凶闻至氏肩舆归刘经营丧葬事事尽礼誓不改适抚侄女柔嘉为女赘李壻以养老氏谙诗书通义礼贞白操持纎尘不染
　　黄氏荔浦武生黄甲鼎之妹适雷万春万春死子幼氏年仅十九守志不二后病其子割股疗治母节子孝逺近敬慕之
　　徐氏荔浦人文鳯竒妻早年丧夫仅生一子抚之誓不再适甘贫守寂歴年五十有九事姑孝谨如一日
　　莫氏荔浦廪生何龙光母年二十五夫死遗二子二女悉幼穉守先人余业训子读书操持刻苦子龙光应嵗荐有司旌之
　　陆氏昭平闭家妇
　　国朝康熙三年甲辰氏已百三十嵗矣里人举报谒见省郡诸当事俱加优礼给米帛匾额曰清朝人瑞一时省郡男妇竞观间有以银簪绮縠易其荆练布珍藏以为夀兆者越三年百三十三嵗卒郑氏全州人唐武成妻武成死于乱氏年二十二带娠奔逃育子三艰辛抚养足不逾阈者歴三十余年州守表其门曰檗节裕荣
　　胡氏全州人庠生曹国瓒妻惠州司马从道女孙也明末兵变国瓒携避山庄未一载病卒遗三女及子一湛皆幼值嵗大饥加之干戈扰攘氏偕子女深入万山中不举火者七日卒获保全后兵掳其子去百计赎归留先人一脉乡里服其能家贫课子读书弗少懈又拮据婚嫁饮冰茹檗者四十余年一湛登
　　国朝康熙丁卯乡举孙亦补弟子员三女皆适郡名士氏年八十犹严督家教人方之栁仲郢母云梁氏郁林州贵平乡人幼聪慧知书年十八于归文秉世事舅姑克尽妇道
　　国朝顺治十一年逆贼李定国剽掠州境氏与夫偕逃失散州南贼见氏姿色执而逼之乘马氏哭倒于地厉声骂贼贼欲挟氏上马氏奋爪破贼面遂遭暴杀越二日秉世覔得氏尸两目犹怒突不合为之收殓始瞑雍正九年遵
　　防旌表
　　文氏名兆祥灌阳庠生王卿女年十八未字顺治十一年李定国乱恣抢掠兆祥与其嫂陆氏庠生文枢妻同避火星山箐中见摉山势逼各手刃自刭时称双烈
　　唐氏全州人蒋持世妻年二十七夫故遗孤鹍矢志抚养后入泮甲寅之变鹍及长孙同日为贼所害氏复抚次孙成立卒年七十有三
　　唐氏全州人生员蒋瑞瑚妻瑞瑚死氏年十九遗腹开照抚育成人寻亦故止遗幼孙三氏复训以义方不少懈年八十有七州守表其门曰操贞福裕
　　何氏昭平孟坤女年甫十六顺治十一年大兵进逆冦女避兵至思庇冲有犯之者追之几及遂赴水死
　　经氏全州人蒋之飏妻之飏故氏年十九矢志守节训遗子元超入黉序州守表其门曰贞节黎氏苍梧人廪生李良干妻良干病无药氏割股疗之而愈后数年良干死氏年二十有七栢舟自矢抚孤长成夀八十有七巡按田升龙表额曰妇道干城总制于时跃表额曰节义维风
　　李氏苍梧人张经伦妻年二十经伦死遗子始周氏守节不渝纺绩自给教子成人七十七嵗而终文氏郁林人父孝防文宗轼自幼训以女史晓大义适闗于衮年二十三嵗于衮殁哀痛几絶遗孤在襁褓冰操自矢无叔伯兄弟可依乃与父同爨辛勤训子
　　国朝康熙甲子科子梁朝领乡书氏年六十一康熙二十六年题准建坊旌奬
　　王氏三烈博白农家女也父母俱殁未嫁庚申夏依其亲族避冦于宴石岩六月冦攻之急守御者皆哭三烈度不能免出诀所亲相继投崖而死知县程镳立三烈祠于岩下为之记氏一名亥娘一名竹姑一名酉娘
　　钟氏郁林人年二十二归孝防牟春华之孙起隆伉俪仅数月而夫死遗腹生子宪夫抚孤誓守冰操无玷夀八十有一宪夫已五十八嵗领嵗荐白头子母聚顺一堂
　　胡氏荔浦人武生姚裔舜妻生员表之母也年二十三裔舜亡表犹襁褓氏啜葅餐粝课表业儒游泮
　　向氏荔浦人蒋焕璧母二十三嵗守节焕璧死其妻曹氏年二十六誓不再适持家训子以成姑志人称为一门两节
　　邱氏荔浦人武生叶惠元妻年二十五惠元卒抚孤守节事姑尽礼乡人以孝节称
　　徐氏荔浦人朱锦菲妻年二十四锦菲死守遗腹子玉洁冰清咸称贤妇
　　罗氏荔浦獞妇年二十二夫死誓不易志獞之俗少闺范尚声歌人或以歌诱之必正色不为动事姑尽孝抚子成立歴五十余年能以女节着于獞俗尤不易得
　　朱氏临桂人举人蒋士逹妻年及笄归士逹时舅姑已殁家计萧然尝脱簪珥佐膏火崇祯庚午士逹领乡荐后卒三子俱在襁褓氏年二十四触棺欲以死相从隣妇劝之乃止矢志守节值兵燹嵗歉氏备歴艰险抚三子成立长璨食廪县庠次瓒次璋皆有闻誉
　　国朝康熙二十五年氏年六十九犹强健士民公举题请表扬
