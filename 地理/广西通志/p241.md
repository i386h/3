<!-- { "loadSidebar": true } -->
　　高贵字龙谿宜山人父林洪武时屡有战功悉推让其舅彭举举得授指挥族党义之贵能肖其父尤以利济为心毎值嵗旱辄斋沐焚香跪祷烈日下见者咸笑之道遇遗骸必择地以葬尝游那地州至喇峡口见病者偃卧路侧汲水灌之且舁至寓邸作薄粥以饲良久始苏询其里居姓氏曰我抚州人陈贤偕叔谅行贾于此不幸罹疾叔夜负我弃此而归贵恻然为注意疗治数月获痊乃给赀助之归比抵家田宅已悉为叔据讼于官得还遗书谢云吾母子再相见公之赐也愿公后益昌后果以子嵩官太仆封中宪大夫【旧志】
　　蒋孔升滕渊邓烈俱全州人以气谊相高见义必为成化八年大饥三人各出粟一百五十石以赈而其家遂无一月之积有司义之勒石以奬【州志】陈广惠宜山人乐善好施尝行南山见槖金于路守之至暮负归坐南门见一人踉跄涕泣而来曰吾本邑里正奉令领解编银五百两赴省缘渴覔水悮遗道旁一门死生实系于此广惠曰吾为子守之久矣举而还之又嵗荒捐金于六门赈粥守令交上其事赐以五品冠带后子防举孝廉司理建昌孙学防学益皆登第显宦人以为积善之报云【旧志】
　　秦显字孔昭象州人景泰间以嵗贡为南平丞时闽冦邓茂七作乱显率兵破贼城赖以全而身冒锋镝几毙流矢遂弃职归食贫居淡不干有司日持钓竿坐河滨得小鱼数尾沽酒自乐人称为钓叟【州志】
　　陈万忠昭平人性朴诚好施与嵗或不登辄慨然叹曰际此凶饥人皆不得谋饘粥骨肉且离散我宁忍独饱乎乃出家赀徧周族里人咸德之三举乡饮大宾【平乐府志】
　　防瑛藤县人家赤贫炊烟常不举廉洁自守纎介不屑受于人有从子自服毒草将以倾人之家被诬者暮夜怀金诣瑛求脱讼瑛力却不受而潜解之事既寝人无知者【梧州府志】
　　蒋朝旸平乐蒋玑之孙也玑讨贼被害廕一子入监朝旸辞官廕就青衿端方励行家贫饘食泊如或有谓其谒当道稍可疗贫辄蹙然曰尔欲我为涸辙之鲋中道而呼以升斗水求活耶下帷苦学领乡荐歴官至乌撤二守归家无余赀人过其门指曰此真清白吏家也【平乐府志】
　　赵希尹字乐耕全州人家饶于财以周恤为事尝效范仲淹置义田以赡族又置学田以资学者防嵗凶出粟赈济全活甚众仍捐田千畆为备荒计州守上其事奬异之乡里或婚葬不举捐槖以赠有忿争者辄为劝解一故人为郡守希尹偶经其治赠以金辞不受固请则曰我当以推广君惠乃悉出以周贫乏不畱一钱尝载米数千斛出粜经湖南值彼地饥甚尽举以赈空舟而返次子孟豪登嘉靖丙辰进士歴官岭西滇黔佥宪孙一鹤一鹄联举孝廉希尹皆及见之人以为福报不爽云【州志】
　　唐泰全州人成化甲午举人判钦亳道三州尝疏六事言马政得失皆可行妻死不再娶出其产一弟三子四分之【州志】
　　张锦永福人性耿介丝毫不妄取而已独好施乡人贫不能婚葬者輙资助之后居官深得民心子沛溢俱仕宦有名【县志】
　　李廷鸾苍梧人以节侠自好不为利害所动巡检周升上海人也与妻皆没于官子及妇亦相继死仅遗孤孙长寿廷鸾悯之先是升存日与同官唐子高周璧共籍所蓄二百金寄廷鸾家忽被贼廷鸾妹京娘为贼所杀廷鸾哭妹毕即检视所寄金金尚在趋以吿唐周曰幸不负托遂移长寿至家抚育而翼成之阅数年佥事袁凯亦上海人闻其事召长寿细询其状因以礼延廷鸾执爵而谢曰君于周犹秦越人之肥瘠也而气谊若此矧同桑梓者乎吾有女甥当以妻长寿君弗虑周氏无种矣仍礼送还其家【梧州府志】
　　舒纲字朝举以先世戍南丹遂为宾州人治间举乡荐计偕北上友人以金为托路遇盗赀装畧尽惟存所托金比至都悉出以归友友讶之曰闻君被贼金何得存纲笑曰盗意良厚使纲不负所托后授永州司训永人素尚纲请于上宪尽毁淫祠旧俗为之一变秩满迁海阳教谕【旧志】
　　甘振字大声桂平人幼以孝闻治九年进士为南京户部主事歴员外郎清慎自持尚书而下交誉之使住扬州监收船料适贵人过扬有所干请振正色语之曰此国法也君不可干吾听且连坐矣其人咈然去振遂移疾自免尚书讶之振对曰家有老母不能逺涉顾日趣振就官不得不赴傥幸茍全犹缺侍养一挂罪网将置母何地语讫泣数行下尚书知不可夺听之去道中闻母卒伏号几絶久乃苏服满不复仕屏居白石山学者执经就讲及移渡南就讲者益众【浔州府志】
　　容传芳阳朔人严谨自守不妄交接慎言动睦族党教子孙以礼法虽盛暑必冠带一门之内男女长幼秩然而辨雍然而和时比之石奋以子森贵封文林郎【县志】
　　廖防字沙庄阳朔人操履端严动有礼则正德初补博士弟子试辄冠军忽谢去有女侄适恭城储积以暴病死无赖子欲因以搆讼积惧将赍厚赀以赂防防闻力拒之邻人李姓者假其名挟赀而归防亦不问家赤贫毎杜门谢客以训课为业及子东升为别驾迎养于任虽贵服食不异寒素卒年七十有七【县志】
　　霍荣字时秀藤县人弱冠时父为议婚已聘而妇双瞽妇家以废疾求退荣曰我以瞽退女将安归卒娶之正德二年以乡荐任阳江尹多惠政民歌颂之凡其所行皆崇尚根本而谦冲接物蔼然坐人春风中后进从之游咸被其陶淑卒祀乡贤【旧志】任良干字直夫桂林人嘉靖中登乡荐授潜江教谕有鄠人刘姓者为巴县簿其妻弟王邦相擕幼子六儿来访之刘拒不纳旋亦失官归邦相以病剧哀乞附船尾簿恚之至江推而弃诸路邦相卧不起六儿行乞至学舍良干见其状不类乞者询之得其故乃亲诣邦相卧处致医药饘粥及卒为治后事收养六儿教之以书刘簿既归邦相妻询其夫若子不得疑见杀讼之官狱久不决翰林王九思邦相族人也其子为顺天通判良干令六儿寓书通判以掌印书尾书至而通判已卒亡何丧归九思检其箧得六儿掌印书因出以示或疑其伪邦相妻泣曰吾儿指缺此当是也使次子持金至潜江取六儿时良干已行取赴阙濒行预诫家人若鄠人来取子母留一钱至则却其餽谢厚遣之而刘簿之狱解良干后为申阳州牧更以循卓称【旧志】
　　李德经义宁人嘉靖二年山贼暴横肆掠逺近男妇德经亦在掳中见村妇被掳不胜愤激乃力夺贼刃连斫数贼即自刎而死乡人义之【旧志】
　　林应高字虚衷怀集人以选贡授龙溪丞守正不阿为上官所敬惮罢官归躬治园圃以种植自娱邻人有盗其果蔬者辄避不出妻孥问姓名亦不答其厚德类如此【梧州府志】
　　梁龙兴业人家贫好学以澹泊自鸣早嵗食饩领乡贡不赴廷试未三十丧偶或有议婚者辄拒之曰吾闻杨叔节有三不惑见称于汉史彼岂异人哉遂不复娶年九十八犹手不释卷敦行益谨有司特加敬礼餽以金帛悉不受【旧志】
　　汤自强马平人万厯戊子乡荐会试得副榜令南川与李化龙刘綎同平播州推官高折枝争其功遂致仕归里戊午己未嵗大荒自强捐赀赈济复为吿籴于衡永全活甚多守道周起元以其事闻奉防赐匾两举乡饮大宾【旧志】
　　防普贵县人由贡生官五军都督府经歴陞鹤庆知府以亷介称幼年侵晨出河下拾遗金持归复至其处候失金者有商悲号而至勘其数相符引归付之商以半谢不受居官廉洁其赋性云【县志】潘明臣容县庠生以孝行称肆力于学书防之外淡然无所好有五子各授一经后子日新官潮阳郡丞孙肇科复登乡荐【梧州府志】
　　梁雍栁城人领万厯壬午乡荐歴任广通宜城耒阳令皆有政声乞休归值戊午嵗饥雍悉出家赀籴粟赈济又疫疠传染复为办药遍歴病者之家给之全活甚众邑人请祀乡贤宜城祀名宦【节旧志】廖九成字念陇全州人幼孤辍学年二十六谒其舅于官署复理故业不数月而学成后更屏絶人事专精文艺生三子亲督课之庭训严肃口讲手画悉本唐宋大家三子皆早有声誉【州志】
　　杨义临桂人性仁厚家素贫仆卖酒以供饘粥崔某者灵川人也逋官储三百金系于狱家人鬻产将以金输官过饮醉遗金去仆喜持吿义义立使追之弗及翌日遗金者至义即举而归之遗金者欲分半以谢不受崔以金输官乃得脱日叩天颂德后义子孙相继登科【县志】
　　林翔凤崇善人慷慨好施虽倾产不顾为诸生时里人有自鬻以葬其亲者即奉所得脩金代赎万厯举于乡授永平司理决狱多所平反察劾不惮权要尝赞画军前屡立竒绩钦赐蟒玉及归门第卑隘无异孝亷时人益重其操【太平府志】
　　莫自弃永淳人少谨绳尺不随时俯仰乡闾有争讼者辄晓譬曲直各无怨言又常为人排难解纷人咸德之有司重其行四举乡饮【旧志】
　　莫屈贤永淳人家贫力学食饩于庠制行端方文尚醇雅虽饔飱不给而歌诵常有金石声士林奉为楷模【节旧志】
　　张子麟永淳人励志廉隅率履不越居乡以平恕率物蔼然如春风与父言慈与子言孝里党被其陶淑渐归于淳学使两加旌奬【县志】
　　黄扶寛永安人家业素饶勤敏好学年二十二丧妻里中富人欲以女妻之誓不娶邑人义之【旧志】厐希睿陆川人解元厐鼎次子也天啓间嵗贡性恬静安贫力学尝路拾遗金数十两守之终日旋密访失金者而还之亲丧三年庐墓孝思尤笃挚焉【梧州府志】
　　陈藻永淳人律身严整以礼法自持早嵗食饩为学宫都讲潜心著述足迹不入公门当事欲延致之托疾不见知县李防吉详请旌奬【县志】
　　卢仿麟怀集人天啓辛酉副榜父早殁孝事其母母病躬侍汤药衣不解带者数月万厯戊午嵗大饥仿麟率乡里入山吿籴羣盗蜂至欲要夺之众皆走仿麟以情告且谕以理盗曰善人也遂释之由是往来山中连月赈籴民得全活崇祯间以子际泰官刑部员外郎封奉训大夫【节县志】
　　邓鑛字克柔宣化人早孤敦孝友尚恬淡母素多病医勿效遂心医术既精母乃安或劝其应举鑛赋诗云野人躭得野人趣老大何曽懈读书酌酒吟诗缘底事耕田凿井更何如未因紫气腾霄汉自有春风到草庐圣代于今又尧舜脚根随处可樵渔涉猎羣书吟咏自适与高人达士游有半村诗集【旧志】
　　吕钊灌阳人好读书与世无竞爱止山壑然素负节气慷慨能任事尝让地迁建文庙捐金为众倡鸠工庀材独身经理以吿成功而以布衣终其身【县志】
　　韦人豪平南人幼而持重举动必禀命父兄既长不妄交游惟闭门诵读崇祯朝任教授擢都察院司务遇事从容办理有法乡邦推重以孝友廉静奬之【节旧志】
　　黄龙跃号愓庵全州人崇祯壬午举乡试第一居京邸值闯变执诣公所欲官之龙跃厉声叱贼时降者满座皆慙退贼不能屈得间行至南都上疏寓书于家人诀别曰天下事去矣我辈读书何事遂不知所往妻蒋氏纺绩苦操者三十二年抚子女以节终【州志】
　　廖标字君知岑溪人崇祯壬午登贤书居亲丧哀毁骨立时盗贼羣起嵗又苦饥标力请于官捐米煑粥以赈邻邑避兵者多投止其家归则给以斗米甚且解衣以赠有厐氏女乱兵自他邑掠至标出赀赎归令与己女同寝处旋送还其父母标患贼蹂躙紏集义勇为团练计为乱弁所害邑人悼之请祀乡贤【县志】
