<!-- { "loadSidebar": true } -->
　　忠义节孝二祠在学宫左右
　　国朝雍正三年知县栢宏智建
　　学田八十一亩二分零现征熟田租银八两五钱五分零
　　【附】义学
　　国朝雍正八年知县夏暟建
　　社学旧有八所后废
　　国朝雍正三年知县栢宏智捐建四所












　　广西通志卷三十八
<史部,地理类,都会郡县之属,广西通志>
　　钦定四库全书
　　广西通志卷三十九
　　学校
　　乐器名义
　　阙里志曰乐器皆古圣人之所制圣人非以其意而制之乃以其理制之理者天而已矣天有八方之气圣人以金石丝竹匏土革木八方之物而该括八方之气乃于乐中奏之奏之可以宣八风之气者以有八方之物在也故八者欲其全器欲其备不全则气缺不备则气微缺固不足以为乐之全微亦不足以言乐之善知微未足言乐之善乃知八音之器不可不备矣备也者合大与小之谓也小者合律吕之倍数故有一倍之器有二倍之器有三倍之器又有四倍之器倍至于四其气始全是故镛钟特磬者四倍之器也镈钟编磬者三倍之器也颂钟颂磬者二倍之器也歌钟歌磬者一倍本数之器也以是琴有大琴小琴瑟有大瑟小瑟箫有防箫筊箫笛有大笛小笛笙有竽笙巢笙埙有颂埙雅埙鼓有路靁相鼗是皆倍数为之也盖本数其声清倍数其声浊单清失之轻单浊失之重轻重之间乃天地之所以合德四象之所以合气中声之所以妙用故必合大小器而并奏之一合于律吕之和而不见其乖戾此乐之大成所以为妙焉若单器者小成之用也是故知倍数之理则律吕可求其端乐器可求其始名器虽多皆为乐中之妙用而不可无者也
　　麾旛周官巾车掌木路建大麾以田以封藩国后世协律即执之以导乐焉
　　旌节尔雅云和乐谓之节盖乐之声节之以鼓乐之容节之以节舞师执之为缀兆行列进止疾徐之则又曰节制也谨始之意也
　　革部古人取牛马之革以冐鼔故谓鼓为革革之为名去故意也　羣音首其卦坎其方北其时冬其风广莫其律黄钟其声一其音讙冬至之气也盖万物劳乎坎则革而趋新且坎居子位阴革而一阳生故为革而首羣音其声坎坎如雷坎之为卦一阳陷于二阴之间雷则阳在阴内不得出奋击而为雷革之冐木阳气在内故属坎而雷声也其气属水其用兼土盖水土同宫而同旺于子是以鼓有二用先鼔以警戒象水居五行之先击鼓以收宫象土居五行之终故曰鼓无当于五声五声弗得弗和犹水无当于五味五味弗得弗调凡祀天神地示宗庙乐有六变八变九变之不同而必用鼓以收宫焉　案先儒序八音以金石丝竹匏土革木为次周礼则以金石土革丝木匏竹为次汉律厯志以土匏皮竹丝石金木为次律吕精义以竹匏土丝金石革木为次今阙里志以革音为首
　　鼍鼓一名晋鼔又曰臯陶周礼以晋鼓鼓金奏考工记韗人为臯陶是也又曰鼛鼔鼔人以鼛鼓鼓役事故凡作乐先用之以警戒乃堂下之乐瞽蒙司之诗曰鼍鼓蓬蓬蒙瞍奏公陶当作
　　悬鼓诗应田悬鼓仪礼谓之建鼓北齐宫悬之制建鼓在四隅又乐记宗庙用九变之乐鼓用四面以收宫谓之路鼓即建也
　　楹鼓商之制也亦谓之建鼓周礼大仆建路鼔于大寝之门外仪礼大射建鼓在阼阶西南楹鼓盖为一楹而四棱焉贯鼓于端则建之义也隋制栖鹭于上则路之义也以其先倡故又谓之朔鼔足鼔亦曰应鼓夏后氏之制所以应楹鼓也礼记云夏后氏之鼓足殷楹鼔周悬鼓盖鼓则一或加以足或贯以楹或悬以架故皆得以建鼓路鼓名焉
　　鞉鼓一名鼗月令曰修鼗鞞先儒谓小鼓有柄曰鼗大鼗为鞞尔雅曰大鼗谓之麻小者谓之料仪礼大射鼗倚于颂磬西纮周官播鼗瞽蒙眡了掌之记曰赐诸侯乐以柷将之赐伯子男乐以鞉将之盖柷以合乐鞉则兆鼓而已凡乐事先播鞉则引大鼔者也又孔頴达曰柷所以节一曲之始其事寛故以将诸侯之命鼗所以节一倡之终其事狭故以将伯子男之命诗言鞉磬柷敔言鞉必及磬是钟磬作则鞉作矣礼书谓鼗常在前常在后实用编又谓鼓鼗四面所以收宫盖凡鼓皆用以收宫其起宫者惟警戒之鼍鼓而已大成乐加鞉鼓于楹鼓之前所谓兆鼓也然又前句之终实开后句之始而止于收一字之终岂非鞉在前而在后乎旧制谓鞉鼓制似鼓司之者挂于项两手拊之以节乐盖悮以搏拊为鞉鼓矣案纮仪礼注纮编磬绳也设鼗于磬西倚于纮也读为引
　　搏拊书传谓以韦为鼓谓之搏拊实之以糠白虎通所谓拊革着以糠是也其设在堂上其用则先歌周礼所谓登歌合奏击拊是也大戴礼曰县一磬而尚拊荀卿曰县一钟而尚拊则拊在一钟一磬之东也子夏曰纮匏笙簧会守拊鼓则众乐待其动而后作用以取宫即用以起宫也书谓之搏拊明堂位谓之拊搏盖其用左右手或搏或拊莫适先后也通典谓之抚拍抚之以节乐也实用编曰若拊鼔应鼓皆鼔之小者堂上用以节歌拊之为器韦表糠里状则鼓其声和柔倡而不和故可施于堂上盖堂上门内之治以拊为之父堂下门外之治以鼓为之君堂上之乐待以作者在拊堂下之乐待以作者在鼓鼓小鼓也又谓之应鼓田鼓亦曰应鼓以其应拊鼔也通典谓应鼓在大鼓侧和大鼓者此堂上之足鼓也实用编曰鼓之小者为应本堂下之乐而亦谓之应者当堂上击拊之时则堂下击鼓以应之所以然者拊声和柔而不铿锵闻于堂上不能闻于堂下得应鼓以应之则声闻堂下人皆知歌之起止故曰应施于击拊又施于歌彻以其应拊也诗曰应田悬鼓先儒解田为小鼓也应亦小鼓尔雅曰大鼓谓之鼗小者谓之应周礼大祭祀皆鼓击应大射有朔鼙应鼙礼书谓应鼓号应鼙朔鼔号朔鼙诗以应配则朔鼙乃鼓也以其引鼓故曰以其始鼓故曰朔大射应鼔在东朔鼓在西朔作则应应之是堂下之乐贵西也朔鼙即田鼓应鼙即应鼔田与应制皆小鼓而设在门外有东西之分故其名异盖不止应堂上之拊而二鼓亦各自为倡应也
　　相鼓又谓之节鼓乐记云始奏以文复乱以武治乱以相讯疾以雅盖为文武治乱之节也尔雅云和乐谓之节节即相也晋傅休奕节赋曰口非节不咏手非节不拊江左清乐有节鼓唐雅乐声歌用之通典谓鼓制如博局中开圆孔适容其鼓击之以节乐也　案周制有六鼓曰雷鼓曰灵鼓曰路鼓曰鼖鼓曰鼛鼓曰晋鼓以雷鼓救日月以灵鼓鼓社祭以路鼓达穷者与遽令以鼖鼓止军事以鼛鼓止役事以晋鼓止金奏今细考之晋鼔者即建鼓是也长六尺六寸两面各径四尺中间径六尺六寸六分绘以风云雷雨之象曰雷鼓绘以麟鳯龙之象曰灵鼓绘以飞鹭之象曰路鼓悬鼓者建鼓两旁所悬朔应二鞞也楹鼓亦名鼛鼔鼛鼓长一丈二尺楹者柱也鼓甚大不可用趺但埋其柱而坚筑之故曰楹足鼓者鼖鼓也亦曰贲足者趺也鼔下用柱柱下用趺故曰足鼓鞉鼓四名一曰朔鞞二曰鼓三曰悬鼓四曰相鼓是也田鼓即悬鼓乃一器二名搏拊古以熟皮缝成袋实以糠今用木为腔冐以革相鼓即雅鼓亦名节鼔与抟拊相似古亦实以糠
　　金部实用编云凡金皆有音惟黄铜之音为正盖铜之为物至精不为燥湿寒暑变其节不为风暴露改其形介然有常有似于君子之行若黄金则虽华美而其音易变故铸钟以铜为上不特示俭且以埀逺佥载云金生于土而别于土其卦则兑其方则西其时则秋其风阊阖其声羽其音铿立秋之气也其制有大有小小成此理大成亦此理盖大成不过用小成之法积之耳
　　镛尔雅云大钟谓之镛考工记鳬氏为钟两栾谓之铣铣间谓之于于上谓之鼓鼓上谓之钲钲上谓之舞舞上谓之甬甬上谓之衡钟悬谓之旋旋虫谓之干钟带谓之篆篆间谓之枚枚间谓之景于上之攠谓之隧单穆公曰先王制钟大不出钧重不过石律度量衡于是乎生则乐器待律然后制而律度又待钟然后生故所制有等而无髙下厚薄之偏所容有量而无还回侈弇之过其声一归正缓之中声镛者特悬之钟非十六器之编钟也与大鼓相配迎送神则击之诗所谓鼓钟送尸者是也书曰笙镛以间其设盖在门外诗曰贲鼓维镛镛鼔有斁其与鼓配也先儒谓凡乐先撃钟次击鼓各处击鼓钟皆如之
　　镈钟亦曰颂钟旧制编钟差小今制次于镛钟倍编钟而为之者周礼镈师掌金奏之鼓韦昭释国语杜预释左传皆以镈为小钟郑康成曰镈如钟而大孙炎许慎沈约之徒亦以为大钟通典曰镈如钟而大仪礼宫悬四面设镈钟十二虡各依辰位击为节检而无合曲之义开元礼镈钟在编悬之间各依辰位今设于宫悬东西编钟磬之间而南北以镈磬代之
　　编钟尔雅云大钟曰镛中者曰剽小者曰栈通典曰栈钟小而编次曰编钟周礼云凡悬钟磬半为堵全为肆注曰编悬二八十六枚而在一虡谓之堵钟一堵磬一堵谓之肆宫悬者谓编钟编磬之属悬于笋虡四面环绕象宫墙也谓之四厢金石乐歴代设虡十六架二十四架三十六架不等然皆以编钟磬为主也
　　歌钟钟之至小者登之于堂上两楹之间所以和歌与编钟无异唐段安节云雅部十二钟毎架各编十二各依律吕盖古凡悬钟磬不过十二而旋宫备矣实用编曰歌悬在北取近于堂上以和歌四悬之钟各以十二应十二律至挂于架也又各有半声于颂钟取歌钟为半声以次而推之毎悬皆有二十四钟乃能旋相为宫而君臣民事物之间乃不相凌犯惟歌钟无清声以合歌盖歌声至十二律而穷若加清声则歌不去矣今歌章有六字是为黄钟清声若止十二钟则不能成章要当依编钟制以十六枚为准十二为正四为清乃无遗音也通典云铎大铃也周礼以金铎通鼓三礼图云其匡以铜为之木舌为木铎金舌为金铎牙铎振文事书言狥以木铎是也乐记云天子夹振之郑氏谓王与大将夹舞者振铎以为节铎虽用之于乐然非王与大将振之也晋茍氏得赵人牛铎然后能谐乐则古人之为铎镯铙錞施于声律皆有当也今大乐有二钟铎以导舞木为柄者谓之单头铎金为柄而两铎相属者谓之双头铎非古制也　案周礼大司徒之属有鼓人掌敎六鼓四金以节声乐以和军旅以正田役以雷鼓鼓神祀以灵鼓鼓社祭以路鼓鼔鬼享以鼖鼓鼔军事以鼛鼓鼓役事以晋鼓鼓金奏以金錞和鼓以金镯节鼔以金铙止鼓以金铎通鼓此四金军旅中所用非乐中所用故不属春官宗伯
　　石部凡玊皆石而真玉为最美其制法与金异金之声以圆出石之声以方出圆用其全参天之数也方用其半两地之数也钟制自小而倍大磬制自大而倍小自小而倍大者顺其声韵之发扬以为一音之始所谓金以声之也自大而倍小者顺其声韵之收敛以为一音之终所谓玉以振之也钟以定其高磬以节其永故曰歌永言又曰依我磬声盖言歌声与八音皆依磬声而止乃别起一音也是转音之间惟依磬声以为之迟速磬若急则无永缓则过永无永则佻过永则靡故舜命防击石拊石百兽率舞又戞击鸣球以合琴瑟而致神人之昭格盖磬于八音之条理犹干綂八卦于西北故石之为物坚实而不动其卦则干其时则秋冬之交其方则西北之维其风不周其声角其音辨立冬之气也盖干有君之道焉后世钟磬同击殊失始终条理之意则磬声一依于钟声不能为八音之所依石音失权何以配干位而为众音纲纪乐无终条理犹人力之不造于圣也故大成乐以金玉为始终乃圣学知行兼尽之至理乾道綂天之大权也
