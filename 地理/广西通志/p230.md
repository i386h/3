<!-- { "loadSidebar": true } -->
　　黄济横州人成化丁酉举于乡任亷州府敎授能端师范创修横州治举祀乡贤子文黼治乙卯乡荐任河南西华令兴利革弊蜚声逺近陞长沙府判【旧志】
　　包裕字好问临桂人成化戊戌进士由抚州推官徴授御史有謇谔风巡按贵州后为云南按察佥事逾年遭丧归复佥河南陞云南按察副使防邉夷叛督兵讨之有功赐金镪区画地方事宜遗利甚广滇人赖之后以疾自陈致仕归啸歌娱志于势利泊如吴廷举戍雁门寄诗赠之所着有拙庵稿【旧志】
　　陈琬字仲亷全州人成化戊戌进士清介勤敏歴官工部右侍郎尝疏经理国用寛恤民隠十事以进管易州厰革除柴夫赢余银不以自私卒于官赐祭葬【州志】
　　任谷字生之横州人成化壬辰进士为南京户部主事歴郎中擢福建布政司防议先是治中岁采银久之矿絶采无所得而防议专督所入甚至摊偿流亡者众谷到官行视诸矿具得其状慨然叹曰民困至此尚复督办以为功耶独上章请罢之得报如所请以是为同官忌调广东悯五羊至麟山七驿差役浩防増置站船十七艘有干以私者不允遂谮于巡按以考察致仕归郡守黄守濓尝称之曰学如武库思若涌泉士林推重晚节愈坚嘉靖间举祀乡贤【旧志】
　　陈瑶字仲华全州人成化壬辰进士事继母孝为萧山万载二县令陞监察御史弹劾不避权要巡按川陜大着风裁迁通政防议寻迁右通政转佥都御史巡抚辽东岁荒发赈赖全活者数万以事忤当路谪叙州知府寻致仕【州志】
　　陈璲字仲和瑶弟也成化间举人任思明同知故事土官袭职必餽金璲峻却之又受牒梧州盐木前官率以賍败璲独持清谨税倍而商悦及卒几不能殓【州志】
　　张澯字仲湜平南人廷纶子也年十七登成化戊戌进士改翰林庶吉士洊歴侍读学士侍武庙春宫讲读上登极晋学士再迁国子祭酒礼部侍郎寻陞南京礼部尚书改户部吏部又改兵部时言者诋澯曾与逆瑾有旧好澯不之辩惟引疾请归疏十余上始得加太子少傅赐书给驿归仍谕有司月给廪米舆并廕其子澯之任讲官也毎进讲必斋戒致敬敷陈啓沃不忘规正及为祭酒毅然以师道自任课诸生不辍迨累居各部建议储位防赞机务皆社稷至计他如革贪横逐游僧及不收南户部所发无名窖金多以寡合为人忌后卒于家赐祭葬【浔州府志】
　　唐濙字文焕全州人其先人遗田四十畆供子姓读书濙曰读书分内事何以田为尽以赒宗族登成化甲午乡榜授广东番禺令时山贼连年肆掠至则遣谕之盗悔过境内遂安邻邑黄马二姓搆讼十二年不决濙为白之考最入京道卒【州志】朗清字温泉象州人成化间举乡试除敎授迁南京都察院司务转工部司务因劾逆瑾被谴后奉敕命褒奬歴任两京绩着清勤【旧志】
　　甘思召苍梧人成化十六年举人知大庾县清慎爱民人乐其平易致仕归无一长物尚书吴献臣表其墓曰处存善退之风出有循良之绩【县志】张翺字鹏举宣化人登成化乡举任龙门知县崇学校増田畆士民孚洽防逆瑾罗织天下郡县官遣使至龙门买药索金翺廉无所与有富民议贷出金者翺坚拒不听遂忤其意觧组归家居杜门课儿孙敎乡子弟多所成就乡人月旦推重焉龙门志称其有守有为不畏强御政平治简民咸德之【旧志】
　　李纯桂林人成化间知鎭南州洁已恤民耻为阿私后陞南昌知府【旧志】
　　吴永平乐人成化间任黒盐井提举司井有蛟为民患永于北门作石坝铸铁牛铁索各七鎭之害遂息【县志】
　　蔡防字彦章宣化人成化十六年举人授寜都令决繁狱释寃民毁滛祠门絶私谒绰有清声以艰归吴廷举饯之诗曰有匾旌仁政无赀复故乡服阕补知安逺清介如前居乡授徒所造士登甲科甚众燕居独处衣冠俨肃里中多效之【旧志】
　　蒋智兴安人以乡举授德庆州同知成化十八年署开建县事严而不苛寛而有制吏畏民服兴学校修城池士民勒石纪其功【广东名宦志】
　　胡倬字用晦临桂人成化二十年进士莅事警敏任户部员外郎累抗中官下锦衣狱事白寻复官同时称其劲直后擢陜西佥事转固原副使【县志】万祥藤县人成化进士以御史官江西佥事明允激扬有闻于时识喻汉于童年礼刘节于落魄人称为知人云【旧志】
　　甘泉桂平人成化庚子举人授常州推官以忧归复补苏州清刑愼狱人无寃者征崇明海冦有功当道交荐防勘徐府庄田触逆瑾意遂免官养髙林壑士大夫推重之所着有东津手藁【旧志】
　　厐经陆川人成化庚子举人授邵武府通判署府篆檄选所属士子设舘培植先后成进士者十人爱民若子一郡德之后家居卒祀乡贤邵武祀名宦【旧志】
　　李藩字建爵宣化人成化丙午登乡荐任分宜学敎谕陞广东布政司经歴改四川纯厚谨黙俱有善绩子洙字宗鲁中戊子乡试任惠安敎谕勤于敎育得士心擢萍乡县令除蠧恵穷恬淡自守人以为有父风【县志】
　　李嘉言桂平人成化间举人歴官苏州同知郡属粮长多逋负率赂官以免有赂嘉言千余金者即发之重其罪以前金偿所逋负粮长慴服争输恐后积遂清擢江西佥事见寜濠有逆志遂移疾归【浔州府志】
　　曹穆字德容全州人成化庚子乡荐授南丰训导令诸生悉就斋舍寝读夜分作粥饲之贫而来学者捐俸为助擢荆门州同知操守益励清荆南戎事得漏伍几四百户迁夷陵州守至陵见城圯立为完固明年巴东流贼起与民习战守具贼不敢犯境赖以安引疾归乡井岁饥谋于蒋太傅冕捐资易粟就湘山大云二寺作粥饲饥者富民从而效之全活无算子鹗列贤书后科甲不絶【旧志】申端【旧志作瑞】字廷晃容县人成化十九年举人幼孤性孝友受业于舅读书过目成诵以頴异闻弱冠应南宫除知增城县植弱锄强百废具举抚按交荐之擢吉安同知未赴卒增城老稚哀泣如所亲扶衬至容者数十人【梧州府志】
　　蒋昪字诚之别号梅轩全州人成化辛夘举于乡丁未成进士授广东南海知县以卓异擢南京福建道御史累迁户部尚书以老乞休给廪米舆如旧制驰驿以归家居四年卒讣闻谕祭葬昪天性纯诚不事机械至于莅政折狱往往烛照如神官郡县保民如子入司台宪锄奸薙恶不遗余力事无难易一切揆之以理虽小节末务不肯或茍议者以其言行政事无愧古人云【州志】
　　蒋冕字敬之全州人成化丁酉乡试第一丁未同兄昪成进士选庶吉士授编修累官少傅兼太子太傅户部尚书谨身殿大学士冕清谨有器识雅负时望近幸冐邉功大行陞赏冕及梁储亦廕锦衣千户两人力辞乃改文廕帝之以威武大将军行邉也冕上书力谏请治左右引导者罪不报十四年扈帝南征幸臣请御寳空头敕自随冕奏格之帝至扬州欲于南都郊天力谏乃止帝崩与杨廷和协诛江彬世宗即位推定防功加伯爵固辞防议大礼【全疏载艺文志】帝不悦遂乞休上念冕定防勲令驰传归给月廪岁夫如制冕歴事两朝持正匡弼论者谓有古大臣风卒赐祭葬諡文定【州志】吴廷举字献臣苍梧人成化丁未进士知广东顺德县刻意恤民毁滛祠二百二十五所时两广都御史屠滽属修中官先祠不可滽恚甚市舶中官市葛以二葛与之曰非产也中官大怒为县十年乃得迁成都同知以忧去服除补松江尚书马文升刘大夏交荐擢广东佥事从总督潘蕃讨平南海清逺诸盗歴陞广东防议副使条奏中官潘忠二十罪词侵刘瑾忠亦诬以他事逮系诏狱刘瑾矫旨枷于吏部前十余日几死戍雁门旋赦免瑾诛复官副使擢江西参政败华林贼丁连河又从陈金讨桃源贼平之进广东布政以副都御史赈湖广饥所至皆有治绩察知宸濠有异志陈江西军政六事为预防计及为兵部侍郎未浃旬劾诸辅臣改南京工部随改户部复以右都御史巡抚应天折豪强植贫弱禁私驿止妄费畿甸肃清寻改南京工部尚书致仕及卒贫不能葬总督姚镆庀其丧隆庆中追諡清惠【梧州府志】
　　计宗道字惟仲马平人其先有名仲政者洪武间县令张霖荐其才畧足制诸蛮以诸生官巡检谿峒反者多所擒灭诸蛮皆畏之至宗道遂以文章起未冠乡试第一成治进士知常熟公正敏逹上官意见或异必争执得当乃已尝议常熟应蠲减者郡守以为不可宗道曰令诚非才安敢违农时而忽万人之命竟缓徴民赖以苏后转延平同知入为户部郎出守衡州卒初常熟桑悦自长沙改判栁州宗道相与徃来质疑桑罢归贫亡子宗道迎养于廨及没亲视敛葬之穿山笃于情谊若此【旧志】
　　杨霖字宗説藤县人治二年以易领乡荐授松江司训歴大名府通判陞德州知州尝核管粮主政贪墨及改用鎭守大珰不避权要时论重之转建昌府同知卒于官祀乡贤【县志】
　　喻江字潮之藤县人治五年举人授浙江余杭知县调奉化县鎭守市舶以和买土物为名诛求甚急江为报罢约已裕民凡相告讦诲谕而遣之所莅两邑歴四考施泽于民最久称循良焉竪碑致去思祀名宦【旧志】
　　喻汉字宗之号桂泉藤县人以儒士发觧正德戊辰成进士一时知名之士无不愿与之交初授行人擢御史清戎中州有获盗功陞浙江佥宪以卓异闻七膺荐剡转江右宪副与李崆峒友善寻命提督广东学政未任卒所至执法严明氷檗矢操卒时殓具不给汉兄弟四人江淮河俱举乡书江为浙江两邑循吏正德间河为大理府通判治洱河自乘舟探浅处卓木为城以草障澜疏泄之着令三年一濬民德之祀名宦与江汉俱祀乡贤【梧州府志】
　　龙天瑞字国贞恭城人少頴异力学不辍事父母以孝称领岁荐授广东南雄照磨莅政有声从征安南以功受赏摄连山始兴县篆清白自持归无余槖后里居见学宫不利于科第愿捐私第改立逺近服其义行后曾孙时跃举于乡瑞年七十四犹及见之【旧志】
　　防恵苍梧人登治进士知新兴县巡阡陌劝农桑兴学校励髦士士民怀之累官兴化知府【县志】陈禄怀集人少頴异结茅斋于曲沙溪岸尝夜读闻水神呼陈进士治庚戌登第分符剧县擢比部主政听断明决励操守由郎中出守抚州值宸濠之变设防相机与王文成共图勦逆谢政家居捐金造书舍训后进乡人德之【县志】
　　陈邦傅全州人治戊午举人仕至顺天府治中丈草塲夺还勲戚貂珰侵地迁雷州府同知弟邦俸正德癸酉举人任贵州镇寜同知制置有方招降普安永寜蛮多政声【州志】
　　莫普兴业人治间由太学生判四川重庆府为政勤恪务持大体尤长于谋画捕盗有方擢知云南劒川倜傥不羣见者称能吏【旧志】
　　傅献防马平人举人治中为肇庆通判防洁自守迁本府同知居郡最久其清操始终如一后勘权贵子弟不屈法竟坐罢官舆论惜之【广东名宦志】覃彬马平人治初为南平主簿性刚明勇于为义虽势豪不避延平守沈棨雅善彬尝作对旌之曰清愼持身与百姓秋毫无犯公勤敏政以一人数事常兼葢实録云【旧志】
　　翟观临桂人治二年以举人知泷水县县苦盗观开诚抚绥盗用觧散民赖以安三年父丧归士民愬于朝迁肇庆通判盗寻敛迹乆之以同知领县事建东西两营分县兵居守建五十九砦籍其人为砦兵辟荒田九百顷凿水圳四十八处县人颂之【旧志】
