<!-- { "loadSidebar": true } -->
　　诸氏平乐人陈廷礼妻年二十八廷礼卒氏守节不二年五十一卒长子齐孟聘林氏未婚而齐孟卒林年二十闻讣衰绖奔丧与其母诀誓不复还既葬其母及姑再四劝慰终以死自誓屏絶铅华布衣蔬食养姑极尽孝敬一日迎其母至家欢侍数日忽整衣肃拜曰儿气数已尽死在旦夕矣所长抱恨者未遂孝养之志耳言毕入室其夕端坐而逝距其夫死八年矣及葬榇至夫墓墓忽自崩坼遂合窆焉
　　莫氏平乐人浙江文学张鏏侧室也鏏早卒妻王氏抚遗孤十人家徒四壁氏年二十一即封髪跣足凡樵苏汲爨晓织夜舂罔不躬亲薄田所入不足充终嵗之计益自奋厉以女红佐焉糊口则推其精腆奉女君及诸孤而自甘糠籺歴三十年如一日
　　张氏全州人监生方防甫妻年二十四夫死子幼守志不二事姑尽孝教子成学卒年五十有一陈氏临桂人丁文焕妻年二十七夫死无子誓不再适抚其甥正美为后年八十二无病而卒孙膺策食廪府庠
　　王氏临桂人儒士盛如陵妻年二十八夫死无子一女方幼姑邓氏年逾六旬氏矢志守节供养老姑歴十五年孝敬如一日年六十八卒
　　林槐妹永福生员林光岫养女性和顺勤谨年十八未字与光岫从子妇梁氏同往大冲洲拾菜梁去稍逺光嵃仆进福适至欲犯之不从裂其衣槐妹怒骂进福撃以挺骂益厉进福恚又惧诉其主也取腰镰砍死梁闻声趋至进福并杀梁其家以二人日暮不归求之见二尸而梁被创未死负归复活述其事进福逸寻捕得送县署县事某倅穉闇寝其狱进福复逸雍正三年秋巡抚李绂防得其实责倅购获进福杖杀之封树槐妹墓题其碣曰烈女林槐妹之墓置主入节孝祠
　　蔡氏临桂人刘肇峄妻年二十六夫卒长子阜机甫三嵗幼阜正甫一嵗氏守节不二纺绩织纴供养继姑陈氏姑卧病十三年氏侍奉汤药寒暑晨暮未尝少倦安葬其夫及姑妯等前后凡六丧情文兼备夫兄肇崘夫妇继殁遗一幼子三女氏抚育之长为婚嫁不啻所生子阜机食饩栁州府庠唐氏全州人王作楫妻年二十三夫死子生仅六月守志抚孤终身不二
　　谢氏全州人曹增麾妻增麾卒无子氏年二十二守志不易抚从子继嗣
　　蒋氏全州人唐啓甲妻年二十四啓甲死无嗣氏守志不二立从子为后
　　曹氏全州人举人邓章缨继室年二十九章缨卒氏守节不易教其子成学
　　雷氏临桂人汤成章妻生二女无子成章卒氏年二十一舅姑以其年少欲改嫁之氏不从曰吾犹有二女视无出者不亦愈乎纺绩织纴供养舅姑舅殁奉其姑歴三十余年孝养不衰
　　舒氏全州人蒋时登妻年二十七子甫六月时登卒家极贫苦守志不二
　　赵氏全州赵有美女年十九适同里唐内文未期月而内文卒氏守志不再适奉养舅姑尽孝抚从子为后
　　经氏全州人唐之瑜妻年二十七夫亡矢志守节孝事翁姑勤俭自持义方课子一杰一份俱中武举一傅食饩府庠
　　唐氏全州人蒋则坤妻年二十四则坤卒子尚虬幼氏守志不二孝养舅姑教子成学尚虬以嵗贡任武宣学博
　　蒋氏全州人庠生曹增灿妻年二十七夫故子幼氏守节不二教三子俱成名
　　刘氏临桂人曹埙妻年二十八夫死无嗣氏守志不二抚从子錀为夫后事姑尽孝教子成学食饩县庠
　　谢氏全州人庠生曹树屏妻年二十八树屏卒生子甫两月守志不二事舅姑尽孝
　　滕氏全州人唐裔烜妻于归半月而夫卒氏年二十守志不二抚侄为后
　　高氏粲娘岑溪副榜高熊徴女适同里李蕃春年二十二蕃春卒无子生一女氏守志不二恶衣粗食至老无怨悔
　　范氏栁州人龙应贵妻年二十八夫卒守志不二邓氏崇善人知州祥龙姊适邑民程泽泽死氏年二十有五子方邦甫三嵗氏苦守清操四十余年教子成立督学旌表
　　吕氏象州耆民吕钺女适州民唐濬濬卒氏年二十有三子世贤尚在襁褓寻亦卒氏哀恸不止因以丧明孀居数十年寡言笑甘贫苦守族党咸重之知州表其门曰贞节
　　何氏崇善人厢民邓桷妻桷死氏年二十有八无子为夫立后孀居四十余年人无间言
　　刘氏崇善庠生刘焜女郡廪生邓汝明妻年二十八夫亡一子懋林才数嵗氏以纺绩营活子长百计完娶值兵变懋林为贼所掳氏哭几絶康熙壬戌嵗大荒饿莩遍野当事发米作粥以给饥民时氏年七十一枵腹五日隣人邀氏歠粥氏三出门而三退曰吾生平未尝外出今若此何面目见吾夫吾父于地下耶因投于河渔人救之乃潜身水边俟渔人去复投河死闻者泣叹
　　程氏马平人提标右营队长程起蛟女娴礼教年二十适生员青承恩十年而寡提携两孤复相继夭殁防防孑立矢志栢舟奉事舅姑以妇代子已而遭舅丧经营殡葬皆合礼制老姑叠遭悲惨泪尽而盲支离牀褥氏以纺纴供甘防者二十余年节孝兼尽
　　欧氏思恩人崖峘妻二十二嵗夫死三年服阕舅姑私议欲令改适氏潜闻之奔哭于夫墓食饮不入者三昼夜姑赴墓慰解誓不夺其志泣携之归已而姑病贫不能治氏祷于神解所带命圈为药饵资土俗男女生周嵗皆带银圈于项至老不解解辄有殃名曰命圈隣右讽止之氏曰姑死而我独生生何为姑竟以此获愈氏亦无恙自夫死后足不逾阈亲族化之妇女无复有至墟市者陆氏武縁人韦俊防妻于归七年俊防死氏年二十四姑已七十哀痛几絶氏跪且泣曰妇所以不死者冀遗腹得子延韦姓宗祀姑或过哀伤体妇亦难存矣姑哀乃节逾四月果生子顺治十四年土冦张常作乱横扰乡邑氏先载姑潜匿已复出携幼子为贼所逼氏掷身厠中乃得免遭乱后家无宿粮以纺绩供姑且分其余给苏氏苏氏者俊防之从兄嫂也嫠居数十年贫不能自存氏常周之以坚其志尤为人所难苦节六十五年夀至八十有九
　　刘氏永福人年十九适林之楫越七年之楫死上事老姑下抚弱子不敢以身殉有巨贼刘冲霄欲夺娶之氏闻持刀引绳闭户欲自絶家人趣救之潜寄舅氏乃得免孤子早丧而一孙复盲三世一身其节尤苦
　　张氏桂林进士张汝贤女全州监生邓方华妻也结发五年夫死恸絶姑文氏苦劝之遂衔哀守志冬温夏凊尽孝于姑画荻丸熊善教其子邑人为之语曰事姑如张孝子不亡张能教子严父不死初方华殁长子植学甫五嵗次子植黉甫三嵗后皆蜚声庠序间
　　胡氏藤县人儒士苏嗣隆妻夫亡氏年二十四律身严洁内外肃然亲织纴以养舅姑典裙钗而延师傅事亲教子有礼有法抚侄藐孤如已出雁行庠序间乡党叹羡氏苦节三十五年
　　莫氏思恩人陈雄妻年二十一夫死矢志靡他舅姑虑其不终谓之曰吾家故甚贫汝欲守志如衣食何氏泣曰妇死且不顾遑恤饥寒饮冰茹檗固所甘也每饭必侍夫灵侧且食且泣以义方教其子邑庠生天赐绰有文名年八十四殁
　　苏氏妹赤岑溪人年二十适庠生罗二酉二酉故寒士励志于学氏以纺纴佐膏火越四年二酉卒无子氏茹荼集蓼孝事舅姑生死无间家贫衣食于十指自夫殁后虽菜羮蔬食每旦必携至墓祭而哭哭而归乡人感之咸敦伉俪晚年依其侄孙甘澍殁时六十有八
　　李氏宣化人黄甫月之媳秉性端重言动不茍雍正二年春归自母家途遇强暴李王观见其独行欲逼而汚之氏叱拒逼渐近且胁之以梃氏怒骂益甚遂以梃撃堕水死隔岭樵者睨见述于所亲出而瘗之白于官雪其寃
　　钟氏原籍广东适江西人何士兆流寓马平而氏之父母亦迁于马平遂为马平人士兆死氏年二十九依于父母父母将改嫁之氏以死誓不得夺纴鍼补缀自为衣食已而父母相继死氏竭蹶殡葬教子极严子有贵已成人稍越礼辄悬其父像率有贵跪于下泣训之曰我所以不从而父于地下者以汝故也今汝不肖我固不如死死亦无以见而父有贵号恸自责悔乃止苦节四十余年以叠遭大丧哭泣过哀双目皆瞽
　　莫氏马平人虞宏温妻年十七结褵二十六嵗而寡家素贫又遭水患荡析殆尽氏一身支持丧祭冠婚无缺长子熹弱冠入泮次子灯学亦有成皆母教也
　　胡氏全州人年二十嫁蒋天锡即贞女莲姑弟也于归甫三年夫殁氏与莲姑冰玉相倚门内事悉请于莲姑而后行而劳苦力作则必躬必亲歴五十余年未尝一日暇逸抚其子若孙恩勤倍至咸有文誉孙人杰已登贤书氏每谓之曰汝家无莲姑漂揺风毁败乆矣今稍能成立寜我之力欤其善让又如此
　　顾氏灵川人崔克赞妻年十五而嫁十七而寡夫亡有遗腹及弥月乃得女哀毁不欲生舅姑慰解之而又怜其少也苦谕其改适氏以死誓越一年舅亦死姑更虑其无所依复申前谕氏泣谢曰曩与翁言若何寜死而背之妇与姑同存亡耳因抚侄为嗣以养以教如其所生四十年备尝艰苦曽无怨咨
　　梁氏郁林人陈世瓒妻二十三夫死投环自缢家人急解之哀呼不应抱两儿绕哭之亦不应迨老姑号恸而至乃苏于是寂处一室蓬首垢面惟周旋老姑之侧克尽孝养课其二子圣清圣防相继入泮
　　秦氏临桂人王家彦妻年二十八夫死家徒壁立上奉七十老姑下育数月孤子孝慈兼尽有寡姒贫不能存舍四嵗孤女而去氏収养之不殊已出长而择配俾得所归氏秉性刚方不妄言笑所居仅一防聊蔽风雨惧夜露之濡卧榻常悬一利刃三十年未尝解去
　　粟氏灵川人年十四适苏挺健三年而夫死姑力劝之曰以妇代子以母兼父非易事汝其熟审之氏乃断其发曰妇年方少倘有不谅之言视此髪矣乃坚守冰霜养姑训子四十年勿怠子学礼游庠有端方之誉
　　莫氏平乐人廪生陶唐妻唐殁父母皆老病弟妹俱幼冲氏上事舅姑中抚孤叔下育子女备极劳瘁康熙辛卯子时任登贤书时化时仪与其叔庚叔度叔先后入泮皆氏善教之力也守节四十年恒济贫乏乡里尤德之
　　廖氏临桂人卫枝兰妻枝兰死截髪以誓淡泊自甘礼法自守见宗党戚属不妄言笑三十年如一日
　　王氏临桂人生员张寛澄妻寛澄义姑之后也年二十五死棺衾之费皆出称贷族人有以氏年少无嗣且贫疑其不能守者氏曰妇茍有他志不且愧义姑乎抚侄存祀礼也苦节三十七年十指所入半以奉舅姑半以偿称贷曰吾不忍吾夫忧其亲之菽水于地下而犹不欲吾夫以身后累人也吴氏宾州人陈所约妻年十八而寡以遗腹未生千钧一线且舅姑在不敢死逾六月生子绍元恩勤顾复以养以教未弱冠即入思恩学为后起之秀舅姑皆享长年供养无缺三十年来孝慈兼尽李氏临桂人陈维防妻年二十五夫死号恸几絶已而曰老姑将谁委且腹遗一脉我殉陈氏之馁矣乃强进飦粥勤女红以供菽水及弥月果生子虽笃爱之而训诲极严苦节二十余年冰闾凛然过者起敬
　　徐氏临桂人儒士朱亨叹妻幼通诗书娴习礼法桂郡咸奉为女宗年三十夫死氏荼蓼自甘亲课二子若奂若颙及长次第授室复相继殒殁氏抚其两媳暨孤孙辛勤倍至孙复成立年八十五神明不衰
　　陶氏临桂人朱若奂妻即徐氏之冢妇也年二十九丧夫守志不二上事孀姑尽婉顺之道氏止生孤子霞而以寡娣闗氏无所出恒推其子以亲附之古所谓儿无常母于今见之苦节三十六年如一日
