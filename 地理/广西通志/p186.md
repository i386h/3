<!-- { "loadSidebar": true } -->
　　周辅成道州人真宗时歴官贺州桂岭令有恵政明嘉靖间提学佥事黄佐谓公实生濓溪啓宋道学之源以徳以功宜入祀典而郡乗有阙甚非所以旌名宦崇道本也桂岭虽废贺志不泯特表章之【旧志】




　　广西通志卷六十四
　　钦定四库全书
　　广西通志卷六十五
　　名宦
　　宋
　　程珦河南开封人仁宗时以珦为黄陂尉徙知龚州时宜獠区希范既诛乡人忽传其神降言当为我南海立祠于是迎其神以往至龚珦使诘之对曰比过浔浔守以为妖投江中逆流而上守惧乃更致礼珦使复投之顺流去其妄乃息郡故有畅岩珦与颢颐讲学其中熙寜法行守令奉命恐后珦独抗议指其未便使者李元瑜怒即移病归【防旧志】
　　魏瓘字用之歙州人歴官提防广南西路刑狱邕州獠户縁逋负没妇女为佣者一千余人悉奏还其家迁转运使刘鋹时计口以税虽舟居亦不免至是始除之减栁州无名役四百人所至恵洽迁太常少卿【旧志】
　　孙抗江南黟县人仁宗时知浔州改作州学文庙召吏民子弟之秀者亲为讲说学者日益众习俗为之变后迁广西路转运使侬智髙叛抗转饷无缺又以余力督守吏治城堑修器械属州多完【防本传】
　　萧定基字守一吉水人累官侍御史宜州蛮为冦以定基为安抚使定基驰至问所以反故遣兵万余守要害戒诸将无妄击蛮遂遁仁宗曰边臣好生事定基乃能如是召还除淮淛荆湖制置发运副使【节本传】
　　苏绅字仪甫晋江人安化蛮防光月率众冦宜州败官军杀钤辖张懐志等六人绅上言以为可以缓图不可以速取请命转运使备数年兵食为持久计伺便即图深入不越一年必就殄灭从之遣冯伸已守桂州经制之蛮遂平【粤西文载】
　　冯伸巳字齐贤始官桂州兵马都监俞献可荐知宜州天圣中改桂宜融栁象沿边兵马都监复知宜州代还道改知邕州未几改知桂州兼广西钤辖道江陵防安化蛮犯边官军不利仁宗遣中人趣伸已讨之伸已日夜疾驰至宜州缮器甲募丁壮转粮饷由三路以进伸已临军单骑出阵语酋豪曰朝廷抚汝甚厚汝乃自取灭亡耶今我奉天子命来汝听吾言则生不则无噍类矣众仰泣罗拜明日蛮渠弃兵械率众降军门初部卒以覆将畏匿伸已曰纪律不明主将也战士何罪请于朝贷其死以劳迁西上閤门使知宜州乐善蛮冦武阳伸已遣谕祸福蛮大悦悉还所掠又莫世堪负险强黠抄掠边户为疆埸患伸已设伏擒捕皆置于法迁果州团练使【本传】
　　梅挚景祐间知昭州文章政事绰然有声时官广南者多惮岚瘴不愿往挚作五瘴说镌于石谓仕者宜先除其身瘴而勿病于土瘴则逆气不干虽荒逺无害以示劝焉【节旧志】
　　张守约字希参濮州人欧阳修荐其有智略知边事权知融州峝将吴侬恃险为边患捕诛之寻诣阙条陈地方利害皆见纳【旧志】
　　桑怿雍丘人勇力过人有谋畧宜州蛮叛杀海上巡检官军不能制因命怿讨平之还授閤门祗候怿让其赏于已上者或讥以好名叹曰士当自信其心尔若欲避名则善皆不可为矣辞益坚不许寳元初迁西头供奉官广西驻泊都监后徙泾原讨元昊死之【节本传】
　　梁适字仲贤东平人康定中知梧州岭地南汉时民间折税已重转运使以调不足复欲折之适为奏免民赖以苏皇祐中为枢宻副使侬智髙入冦移嫚书求邕桂节度帝将受其降适曰若尔岭外非朝廷有矣乃遣狄青讨之贼平帝曰若非适言南方安危未可知也【本传防旧志】
　　赵抃衢州人庆厯中为宜州别驾爱民如子尤加意士类暇则集诸生于香山寺讲学有卒误杀人法当死方系狱病疽未溃抃使医疗之得不死寻防赦免其爱人之周类此【旧志】
　　陶弼字商翁永州人庆厯中从杨畋讨湖南猺大破之以功授阳朔主簿侬智髙犯南海畋为安抚使辟防军谋防蒋偕战死余众散亡恐被诛多降贼弼数与之遇亟矫畋命揭榜道上谕之归许以不死凡得千五百人调阳朔令课民植木官道旁俾行者夏秋无暑暍之苦他邑悉效之知宾容钦三州换崇仪副使迁为使知邕州邕经侬冦井隧荡然人不乐其生弼绥辑恵养至忘其勤诸峝献土物求内附弼降意抚纳谢其贽皆感悦无犯边者邕地卑下夏大雨弥月弼亟窒垠江三门谕兵民即髙避害俄而水大至弼先身版臿预为土囊千余水从窦入随塞之城虽不壊而人皆之食则为发廪以赈于内方舟以馌于外旬有五日水乃退公私一无所失弼久于邕请便郡徙鼎州郭逵南征复使知邕州民再罹祸乱散匿山谷弼率百骑深入左江峝民知其至扶老擕防以归防交人纳欵逵欲班师恐为所袭乃夜起军由是骑步相蹈借乱行贼隔江隂伺觇知弼殿弗敢追弼申令帐下毋动迟明结队徐行逵赖以善还建所得广源峝为顺州桄榔为县进弼西上閤门使留知顺州交人袭取桄榔扬声欲图州独难弼素得人心以是终弼在不敢犯加东上閤门使未拜而卒弼乐士好施俸禄悉以与人家至贫不恤也既死妻在乡里僦屋以居【本传】
　　卢革字仲新徳清人庆厯中知龚州蛮入冦桂管骚动革经画军须先事而集移书安抚使杜杞请治诸郡城及易长吏之不才者又言岭外小郡合四五不当中州一大县无城池甲兵之备将为贼困宜度逺近并省之后侬智髙来九郡相继不守皆如革虑【旧志】
　　杜杞字伟长无锡人累迁尚书虞部贠外郎知横州时安化蛮冦边杀知宜州王世寜杞出兵讨平之上言横为邕钦亷三郡咽喉地势险阻可屯兵为援内制广源外控交阯愿择文臣识权变练达岭外事者以为牧守使经制边事防区希范诱白崖山蛮防赶反袭破环州带溪普义镇寜砦岭外骚然擢杞为广南西路转运按察安抚使行次真州先以书谕蛮听其自新次宜州蛮无至者杞令州校出狱囚脱其械使入峝说贼不听乃勒兵攻破白崖黄坭九居山砦及玉峝焚毁积聚斩首百余级复环州贼散走希范走荔波峝杞遣使诱之赶求降杞诈许而饮以曼陀罗酒伏兵发尽杀之后三日又获希范醢之御史梅挚劾杞杀降失信诏书戒谕迁两浙转运使【本传】
　　萧固字干臣新喻人庆厯间官广西都巡检提举兵甲谿峝事值区希范作乱后初经兵燹固因其故俗治以寛大广西遂安未几迁广西计度转运使时侬智髙诱聚亡命窥伺边境固深忧之乃上言请以一官抚之使抗交阯且可以纾患枢宻以智髙故属交阯纳之恐开边衅不从防智高果反复归责于固左迁知吉州居顷之复以直昭文馆知桂州时侬宗尚拥众故地固招降之边境以寜【粤西文载】
　　孔宗旦鲁人为邕州司户防军侬智髙未反时宗旦度智髙必反以书告知州陈珙珙不听后智高破横州即载其亲往桂州曰吾有官守不得去无为俱死也既而州破被执宗旦骂贼不屈遂被害事闻赠太子中允【旧志】
　　孙沔字元规会稽人中进士第知秦州时侬智高反沔入见帝以秦事勉之对曰秦州不足烦圣虑陛下当以岭南为忧明日闻蒋偕死帝谕执政曰南事诚如沔所料即以沔为广南广西路安抚使沔请益发骑兵且増选偏禆求武库精甲防知政事梁适折之曰毋张皇沔曰前日惟亡备故至此今指期灭贼非可以徼幸胜乃欲示镇静耶居二日促行才与兵七百沔忧贼度岭而北乃檄湖南北曰大兵且至其缮治营垒多具宴犒贼疑不敢北侵会遣狄青为宣抚使沔与青防青与智高遇战归仁铺智髙败走青还沔留治后事迁给事中及还帝问劳解玉带赐之【节本传】
　　狄青字汉臣西河人善骑射歴官至权枢宻副使皇祐中广源州蛮侬智髙反陷邕州又破沿江九州围广州岭外骚动杨畋等师久无功又命孙沔余靖为安抚使讨贼仁宗犹以为忧青上表请行自言愿浔蕃落骑数百益以禁兵羁贼首致阙下帝壮而许之遂除宣徽南院使宣抚荆湖南北路经制广南盗贼事时智髙还据邕州青合孙沔余靖兵次賔州先是蒋偕张忠皆轻敌败死军声大沮青戒诸将毋妄与贼鬬听吾所为广西钤辖陈曙乗青未至辄以步卒八千犯贼溃于昆仑关殿直袁用等皆遁青防诸将堂上揖曙起并召用等三十人按以败亡状驱出军门斩之沔靖相顾眙诸将股栗已而顿甲令军中休十日觇者还以为军未即进青明日乃整军骑一昼夜絶昆仑闗出归仁铺为阵贼既失险悉出逆战前锋孙节搏贼死山下贼气锐甚青执白旗麾骑兵纵左右翼出贼不意大败之其党黄师宓侬建中智中及伪官属死者五十七人生擒贼五百余人智髙夜縦火烧城遁去迟明青按兵入城其为贼所俘胁者悉慰遣之敛尸筑京观于城北隅时贼尸有衣金龙衣者众谓智髙已死欲以上闻青曰安知非诈耶寜失智髙不敢诬朝廷以贪功也初青之至邕也防瘴雾昏塞或谓贼毒水上流士饮者多死青殊忧之一夕有泉涌砦下汲之甘众遂以济始交阯愿出兵助讨智高余靖言其可信诏许之青既至檄余靖无通使假兵即上奏曰假兵于外以除内冦非我利也以一智髙而横蹂二广力不能讨乃假兵蛮夷蛮夷贪得忘义因而啓乱何以御之请罢交阯助兵从之贼平人服其有智略后卒諡武襄【节本传】
　　余靖字安道曲江人举进士累迁卫尉卿知防州丁父忧去侬智髙反邕州乘胜掠九郡围广州乃就丧次起靖知潭州改桂州诏以广南西路委靖经制智高西走邕州靖防其必结援交阯而胁诸峝以自固乃奏乞许交阯李徳政防兵击贼于邕州又募侬黄诸姓酋长皆縻以职使不与智髙合既而朝廷遣狄青孙沔将兵共讨贼青却交阯援兵不用贼平就迁靖给事中及诸将班师独留靖广西遣人入特磨道擒智高母子弟三人生致阙下嘉祐五年交阯蛮申绍泰冦邕州杀五巡检时靖徙知青州诏复以靖安抚广西至则召交阯用事臣费嘉祐诘问之嘉祐至对以近边种落相侵误犯官军愿悉推治还所掠及械罪人以自赎靖许之遣嘉祐归遂定后卒諡曰襄【本传】
　　杨文广太原人狄青南征时为广西钤辖知邕州抚驭有方士卒乐为效死时以名将称【粤西文载】刘几字伯夀洛阳人侬智高犯岭南几上书愿自效以为广东西捉杀使疾驰至长沙见狄青曰贼若退守巢穴瘴毒方兴须止以俟再举若恃胜求战成擒易耳贼悉众来大战于归仁铺前锋孙节死几以右军搏鬬自辰至巳胜负未决几言于青出劲骑五千张左右翼其中坚贼骇溃进皇城使【旧志】
　　张玉字寳臣保定人从狄青征侬智高抵归仁铺与贼战官军小却玉率右突骑横贯之贼大溃以功迁昭州防御使【粤西文载】
　　周沆字子贞益都人侬智髙乱定仁宗命安抚广西沆宣布天子徳泽遍行郡县邕民避冦弃业吏用常法满半载则听人革佃沆曰是岂与凶年诡征役者同科奏伸其期佃乃不革【旧志】
　　朱夀隆字仲山诸城人提防广西刑狱狄青讨贼欲杀禆将不用命者数人夀隆极论罪不当死青感其言而止智髙平所在修营城障亷知贵州虐用其人夀隆驰诣州械送狱奏黜之老稚妇女遭乱流转不能自还者檄州县给资送之还旧制溪蛮侵暴羁縻州虽杀人无得讐报夀隆请听相偿蛮始畏戢【本传】
　　王罕字师言成都华阳人为广东转运使侬智高入冦见罕严备不敢犯后谪监信州酒税安抚使孙沔言罕有功复以为西路转运使时智高已遁侬宗旦尚据险聚众邕守萧注谋击之罕呼宗旦子日新谓曰汝父内为交阯所仇外为边将希赏之饵非计也汝归报择利而为之于是父子俱降罕所涖号清敏然寛雅有局度士民莫不爱戴之【旧志防粤西文载】
