<!-- { "loadSidebar": true } -->
　　方氏永福人举人秦照妻年十六适秦生子嘉谷甫四嵗而照卒氏哀毁欲自尽父镛慰之曰汝秦门冢妇亲老子幼死不如生也氏勉从父命事翁姑以孝闻抚幼子成立孀居四十余年内外无间言抚按上其事奉防建贞节坊以旌之
　　彭氏平乐县百户徐时溥妻年二十四夫亡无子三年内日哭夜止及五旬余毎遇生死二日哭泣尽哀不稍间府江道翁汝进奏之朝旌表其门嵗给米二石帛二疋夀七十五而终
　　何氏兴业人谭贲妻年十八贲卒氏号泣几絶及殡慿棺大恸以死殉众救获免誓不再适念夫无后请于舅姑立幼侄汝试为夫后抚养教训得领乡书第一万厯二十二年诏旌表直指以文祭其墓
　　朱氏平乐人廪生莫娄妻年二十三寡居一子勋教育成人中万厯戊午乡榜年及六旬公举奏闻建贞节坊
　　蒋氏恭城明经蒋敬轩女适庠生张懋生生二子夫死敬轩间以意试之氏泣曰女以二孤在襁莫能殉夫地下命之不淑乃至于斯安有身出礼义之门曽不能一姓终也屏膏沐敛笑言辟纑抚孤数十年如一日夀七十六而终
　　舒氏桂林中卫舍人舒桧之女年十六归于本所应袭千户刘宷宷卒氏方二十一嵗一子国泰在襁褓氏恸哭几絶或吊之曰夫人甚少胡自苦若是氏厉声曰氏所以不即逝者以继姑幼男在也生为刘妇死为刘而已独处一室惟勤纺绩抚孤而教之虽诸娣姒非大故不相见事继姑以孝闻年六十有四志节皦如
　　刘氏名显姑贺县刘政女年及笄父兄为择壻无中选者显姑曰吾命也愿终身不嫁闺壸严肃凛然如烈丈夫夀七十有六人呼为贞女
　　林氏懐集人梁起濳妻起濳卒氏年二十四父母以家窭劝其再醮氏纺绩抚孤誓死不从次子储英有声黉序诸孙林立人钦其苦节之报夀八十有七
　　袁氏贺县百户鹗女年十七归千户房继先生子毓嘉靖三十一年继先死氏年二十六抚子成立志节不渝万厯三十年题准立坊旌表
　　毛氏贺县毛显逹女年十七嫁于车轼生子献孙仅周嵗而夫死氏年二十四自矢靡他苦节以终万厯三十一年抚按道咸题额旌奬
　　陆氏贺县陆仪女年十八归生员江中耀七年夫死无子氏誓不他适节凛冰霜院司表奬
　　李氏思恩千户所总旗虞汴妻年十七归汴家徒四壁昼夜纺绩姑性严氏恒劝汴愉婉顺亲志汴殁年二十四欲以死殉姑劝之乃止孀居五十余年巡按御史朱炳如旌表
　　李氏藤县人胡英妻英死氏年二十五无子誓不再适事姑以孝称姑殁殡葬如礼万厯间督学黄佐旌其门
　　林氏容县人覃泰妻年十八归泰泰卒誓不再嫁家甚贫纺绩自给前后直指使者四旌其门吴氏郁林人举人陈所蕴妻年二十二所蕴防试道亡氏闻讣旬日不食欲以死殉姑谕止之事姑三年姑怜其少无子欲嫁之氏引刀自毁其貎姑死拮据以葬屡膺旌表有诏建坊
　　潘氏容县潘龙骏女年十六适生员杨允齐甫七日而夫死氏矢志孀守闺范肃然万厯四十五年三院旌之
　　陶氏郁林人生员邓日孚妻日孚乡试还漓江舟覆死讣闻氏吞金絶粒半月不死遂尽焚服餙葬穿二穴志在相殉又为妯娌所阻不果乃衣素食蔬杜亲戚寝处一室以终后建坊旌表
　　邓氏懐集人徐葵妻葵死誓志守节年二十有四有子二和熊丸训之长应坤以万厯选贡判嘉定州夀九十余知县谢君惠旌其门曰贞慈裕后于氏懐集人张云祥妻万厯初峝猺严秀珠反云祥从堂兄百户大经进阵亡氏年二十三舅姑垂老子中美仅三龄氏日纺绩以养亲夜则燃薪课子既而舅姑连丧悲苦弥深霜操益励督孤子勤业有声黉序孙应璧登己卯贤书氏犹及见之夀八十知县旌其门曰贞操余庆
　　何氏懐集人莫亭宗妻年十七适莫甫一载而亭宗殁有遗腹子炫霍氏上奉孀姑下抚弱子家贫惟一婢种芋代餐姑夀至八十余霍游庠序氏卒年七十有四知县李盘旌其门曰节炳懐阳潘氏容县潘女封仁防妻年二十五夫死守节操拟冰霜万厯三十年遇例勘举三院交扬登节妇録
　　邓氏宣化生员朱璵妻蒋氏宣化生员张羲妻李氏宣化民刘琸妻夫亡皆青年守节郡守方胥旌表其门焉
　　钱氏横州人归永淳廪生张子麟为继室时年十八逾二年子麟卒氏抚孤应斗课以读书寻入泮夀六十卒万厯四十二年知县童时明详请具题建坊旌表并为立传
　　谭氏兴业人何震妻年十九震卒欲以死殉不可得矢志不再适孝事舅姑白首完节乡评重之先后直指两旌其门防以金帛天啓二年奉诏建坊旌表
　　潘氏隆安人黎善明妻年十六适善明止生一女善明卒氏年二十八家贫茹苦日织以供衣食人常讽以改行号泣拒之守节四十四年而终黄氏隆安人李秀款妻生子二氏年二十有五秀款病卒家徒壁立衣食常不周长子又卒抚育次孤成立夀六十有九
　　李氏桂平人周节妻节死无子氏事公姑尽孝洁操自励郭叅戎闻其色丽欲娶之毁容以拒年二十守节至五十四而终事上抚军嘉奬
　　邹氏马平人许聘莫姓未嫁夫卒亲欲夺其志不从遂服莫之聘衣自缢
　　计氏马平人适副使王化化先令平逺以家寄防昌防田坑贼起化督兵贼大败贼于黄沙贼惧遣间至防昌诈谓化亡氏闻而信之即沐浴更衣以六嵗子纳妾懐中遂自刎赐有坊祠
　　计氏马平人王化妻之女侄适户部主事陈原道夫殁触棺求死遂不食逾二日卒孙司徒上其事赐坊祠旌奬
　　董氏马平人俞璇妻年二十六守节育子暨孙夀六十三卒有节抚两世坊
　　蒋氏灌阳人年十九适庠生唐东升生子照才三月东升卒氏矢志守节毁妆服躬操井臼奉养舅姑延师训子课读常逹旦后照登贤书以名宦着天启五年伏阙陈情诏旌其门曰贞节
　　欧阳氏威州守欧阳经女适平乐郡庠生莫希防希防死氏方二十一嵗孝事继姑郡孝防慕其贤以聘礼进氏怫然尽掷之坚志若守继姑终所余产屋尽为族人侵占氏结茅以栖纺绩自活茹荼几六十年乃终
　　蒋氏贺县蒋悦女年十六归于吴僎生子勉仁夫卒氏年二十一矢节抚子以完节终院司表奬黄氏荔浦县哨军黄鋭女适刘鸾刘早逝氏年二十五抚幼孤誓不改适有无赖子戏之氏厉声曰汝能保而之不死乎汝死欲人之淫而妻乎抚膺大恸其人愧而逸去夀七十八乃终
　　覃氏博白人李日新妻日新殁氏年二十二矢志自守遗孤甫周嵗抚育成立奉题建坊
　　胡氏北流人厐穆妻年二十七而寡抚子省身年甫七嵗及长娶媳李氏未数载省身复矢李年二十五与姑共矢栢舟抚二孤纺绩自给教之读书知县杨林芳具额旌奬
　　李氏昭平人世袭土巡检龙在渊妻年二十六在渊亡子象干甫四龄家业萧然亲族有欲夺其志者氏辄拒曰妾良人虽微末土官亦受一命之荣其妻岂肯再醮乎矢死栢舟抚孤象干长袭职家世复振氏终天啓壬戌年五十有三
　　卢氏马平人教谕唐良杰妻文燿母也明末文燿奉防抚贼被执后贼破城氏骂贼投池死
　　王氏春姑祖姑栁城王士魁女未字因土冦作乱同服断肠草以死
　　李氏马平人许聘朱纯未嫁而夫亡氏以处女守节至五十六嵗终
　　计氏马平人郑良栋妻年二十六良栋卒甘贫守节抚遗孤永祚为娶吴氏永祚卒吴亦守节值姑病割股以奉一门节孝
　　谢氏淑端全州人龙安太守谢天命女适庠生滕愈淛年二十二明末为乱兵所执不受辱携二子一女投昭平江中
　　周氏全州人儒士曹学禹妻年十八夫亡矢志守节夀八十五崇祯七年奉防旌其贞节
　　唐氏全州人举人蒋拯世妻己酉举人鹏之母明季变乱为郝贼所掠当渡河贼挟氏马上同渡氏跃入河贼随入氏顾贼所佩刀夺以自刎不受贼汚死
　　彭氏临桂人闗辅宗妻夫亡氏二十嵗家甚贫姑老子幼氏誓守节勤女工以赡养姑病割股煮粥以进姑遂愈抚其子读书成立崇祯十二年题准建坊旌曰节孝无双夀九十八无疾而终
　　汤氏马平人庠生莫弛妻年十六适莫十八嵗夫亡抚遗腹子睿以明经任推官夀八十有五崇祯中建坊旌表
　　伍氏全州人蒋维蕃妻夫卒氏青年守节且值冦乱流离颠沛中皆拒侮守志抚孤成立年六十八卒
　　周氏恭城周裔辅女适费循规夫死氏方二十哀恸欲以死相从姑暨母劝曰若如此其如五十日之孤何始强起饮食孝翁姑和丸课子苦节三十年终子而章领丙子乡荐孙如天登
　　国朝顺治庚子科乡荐逹天顺治丙申恩贡
　　常氏恭城常有文女年十八适周兴玺越六年夫卒生一女舅姑怜其少强之改适氏不从坚志守节孝事舅姑抚幼女四十年内外无间言
　　谭氏女名显姑懐集人值山冦刦掠一家避难女年十七有姿色私言于嫂曰我断不受贼辱有死而已嫂慰之愈涕泪过石桥乘空跳下寇见死矣携嫂去未几家人赎嫂回详言其死状寻尸得之女本农家子不知书天性节烈有如此
　　梁氏懐集生员梁敏女嫁李洪嗣事姑孝防贼破寨氏被掳冦携之行氏曰我父祖诗书礼义之家岂从尔贼求生乎大骂不屈贼怒甚将杀之氏伸头迎刃曰予得死所矣邑人咸称其烈
　　梁氏陆川人生员厐维甸妻郁林梁景朱女也年十九失偶誓志守节继母张氏逼嫁不从服毒死有死节行状
　　萧氏北流人黄绍逊妻年二十三守寡抚训孤子焕游泮早逝焕妇黎氏与姑共矢栢舟
　　宋氏宣化人邓遵素妻年二十七避乱罗阳土县遵素先出城贼势渐逼氏度夫必为贼害及城破嚼舌而死后三日遵素归瘗之顔色如生
　　夏氏横州夏曰校女适指挥弟钱象龙生子有自甫三嵗象龙卒氏抚孤子成立为娶媳黄氏无何有自又卒遗一子姑媳孀居抚孤孙万厯中承袭指挥崇祯元年道府旌额曰姑媳双贞
　　萧氏宣化萧尚书云举女适隆安举人马之驺之驺亡氏年二十六无子自备衾棺絶食七日死于夫柩旁乡人闻之流涕诏赐旌曰贞笃
　　谷氏隆安人陈肇干妻年二十六夫死守节夀至百嵗无病而终
　　吴氏宾州人庠生谢应轸妻应轸亡无子氏坚志守节孝事舅姑崇祯三年巡按请建坊旌其门余氏马平人徐保泰之母也年二十四夫死侍姑曹氏守节六十三嵗崇祯中赐有双节坊
　　廖氏马平人庠生葛若愚妻崇祯末土贼破城氏被掠投河死
　　王氏马平人孙章林妻明末夫妇俱为兵执夫被杀氏即抱子投河死
　　邬氏马平人龙偕熊妻明末避乱雷村獞佃作叛偕熊投潭死氏闻之亦投潭死
　　秦氏马平生员秦聘瑜女年十五嵗明末为乱兵掳及渡河骂贼投水死
　　戴氏马平人庠生计于京妻丁亥避乱居五都鳯山村于京被叛丁所杀氏亦持镰刀自刭死何氏灌阳人廪生蒋学典之妻生三子长维藻娶唐氏季维荐娶廖氏值兵乱逃散氏偕季媳廖至拱桥头见兵追之急呼曰妇人义不辱缓则难免廖曰死吾志也惟姑是从遂相投水中其长媳唐走长头山兵将近以首触树不死兵执之詈骂不屈兵怒断其右臂而死明日得唐尸于树下氏与廖之存亡不知也后里中被掳者归言其事维藻痛极哭于桥二尸并出顔面如生时称一门三烈县志唐氏世焘女谓与维藻俱被掳唐死桥下维藻亦就溺者
　　邓氏妹全州人兄防维有二妹一适灌阳庠生唐纳俞一适庠生唐之防明末被乱兵所掳闭之仓中后驱众妇行邓氏二人誓不与偕相持恸哭骂詈投崖下兵怒挥刀两刃之
