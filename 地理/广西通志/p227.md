<!-- { "loadSidebar": true } -->
　　梁世基横州人由摄官补登仕郎陞浔州司户防军熈寜中特授大理寺丞用法平允家有荔枝生连理神宗闻之赐以诗曰横浦江南防梁家间世贤一株连理木五月荔枝天【旧志】
　　曹彦约贵县人元丰元年知郴州创建城治为政有声州人祀于名宦【湖广通志】
　　洗积中北流人绍圣中进士官朝请大夫知白州事有治声合境戴之【旧志】
　　坦中庸北流人登绍圣进士累官至广州提防刑狱砥砺名节一介不茍刚毅明决政绩着闻【旧志】唐諌初名册字子芳全州人以三舍类升大庠元符间与乡人蒋举上书论时事崇寜间申严党禁退屏田里后易今名领乡荐登政和五年第尝知峡州时士大夫出蜀者皆挟巨商重货諌尽发之遂以谤免友人赠诗云但得归舟轻似叶不嫌蜀客怨商征子孝頴先膺里选次受世赏歴仕宾州节推【州志】
　　毛经富川人性爽豁任开封户曹尹欲试其能故使客就经奕随遣吏质以疑事客方争局吏又趣具对曹史至前请暂辍奕经笑曰有是哉目史取纸笔口不絶占手不停子局终而对具吏归白状尹大惊异【旧志】
　　唐时全州人政和二年进士初名时臣御笔去臣字绍兴中官鄂岳间值岳飞将兵时应副军甚有劳绩岳荐之召见奏事任静江理定令官至澧州太守子朝俊以防补亦宰理定民颂其作述之善【州志】
　　林勲贺州人政和五年进士为广州敎授建炎初抗议论事擢桂州节度掌书记矜恤民困专意尚古筹画干济理张南轩称其所至宜有恵政乃是广中人材之卓然者其见推重如此【节旧志】
　　施才号拙翁贵县人中乡试第一歴任郡倅宣和间莫峒蛮贼叛才平贼有功秩满因入对徽宗问南方风物对曰道德一而风俗同上喜即右迁【旧志】李用谦镡津人自幼警敏博通经典绍兴五年进士为秘书郎兼崇正殿説书歴侍御史左司諌皆有直名上时政十六事切时利病后官国子监祭酒诸生服其学行卒赠银青光禄大夫【旧志】
　　蒋允济兴安人绍兴间与兄允升同登第任邵州兴化县县号难治允济初抵官即相为要约积年不输之租车牛载道未几丁内艰邑人相率遮部使者请夺其丧后为宾倅摄昭州旧官出钱一百予民输布一疋复折布为钱十倍之允济疏闻减其半寻知浔州课居最及守邕管尽蠲买马诸百货无所问蛮服其亷介不敢相讐杀死之日哭者罢市子砺亦以亷明称歴官通判邕州张孝祥志其墓【旧志】
　　李奉政用谦从子博学能文登绍兴二十一年进士尝上书言金人有入冦之志不见用出知戎城县寻知和州疏论科举事又论割弃唐邓海泗四州与金人和非是累官翰林学士国子祭酒【旧志】刘霆全州人世有义行祖尝入田于学以养士修陂以溉民田乡人为勒诸石绍兴间孙觌持节广右道遇霆于朱塘村觌竒其人与之语论议超卓遂以女妻之后防补京官歴兴安萍乡令转倅武冈知郁林所在俱有政声【州志】
　　李守柔临桂人绍兴间与兄守卓相继登第为雷州海康令初赵鼎南贬前令王超以故相礼之秦桧亷其状株连守柔十年不调桧死始改倅邕守武臣御下严衣粮不时给将大阅众汹汹不靖守柔劝使移病为摄州事下令发帑廪给诸将引首乱者斩之军中肃然后知梧州宜州最后知新州卒【旧志】
　　唐俊乂兴安人博通经史绍兴间进士廷对以直言被黜寻起容州倅移守昭州政成入奏除知象州寻知亷州未赴摄郁林郡凶贼谢实犯邻境俊乂躬率吏民御之贼遁去秩满遂请老凡经三郡家无赢蓄张栻帅桂时闻其居廹火急遣军救之顷刻还白曰唐大夫家止有文书衣衾数箧已他徙矣栻深叹其清约【旧志】
　　陶致完平乐人登绍兴间进士拜福建监察御史立朝方正见忌于秦桧遂觧绶归【旧志】
　　黄齐字义卿临桂人绍兴间进士调富川令迎父就养值曹成冦乱挺身擒获七十余軰境内安堵改判栁州赐对齐言桂林宾兴数狭折纳输重诏从之增乡贡二人减军输布钱九万有竒里人张仲宇为文纪其事镌于龙隠岩石壁摄新州逾年种刺竹围城一千二百余丈后知广州禁采珠民以不扰卒范成大志其墓张栻为之题额云【县志】王佐字用之全州人数预乡荐晚始就官仕至邕州户曹尝摄狱事平反寃死罪者七人他日携厚赍为饷力却之止受一小佩刀路允廸志其墓称其伸人之寃谢人之饷与史称百纸参军一钱太守无异【旧志】
　　陶崇字宗山全州人少聪敏十岁赋笔山诗有惊人句登嘉泰二年进士召试舘职　宋铙歌鼓吹曲及楚词七叙以进理宗在潜邸时崇为讲读官及登极被召上保业谨微慎独持久疏又陈郡县修武备厚民生厉士气诸防与时宰史弥逺不合出知信州卒于官諡文肃【州志】
　　唐彪字仲儒兴安人淳熈进士嘉泰二年守新州先是县道销丁割税差役拆户皆取于民田无遗利前守见诉者但慰遣去莫以为言彪至官首奏罢之新民德其赐【旧志】
　　滕处厚字景仲全州人少頴防不羣邃于春秋议论慷慨好言天下事从鹤山魏了翁游了翁竒之勉以古人之学后调栁州马平簿再辟潭州甘泉酒库兼帅幕居官守正不阿人谓其迂闻而笑曰予愧予之不迂也果迂终不以此易彼有谓予迂当披襟纳之易箦不乱赋诗而终【旧志】
　　毛奎字子文富川人性寡嗜好力学不倦通术数建书院以授生徒自号澹然居士名闻京师淳祐间诏起知吉阳军修建城池迁学造士人服其化有州南大小二洞天记及诗数篇吉阳人后于南山铺前立祠祀之【防广东通志】
　　元
　　封履孙字道坦容县人至大元年进士延祐初授藤州学正迁知邕州时方扰乱履孙莅政亷明民获安堵未几觧绶归值贼犯里中民罹兵燹履孙多方周恤不致失所乡党宗族咸被其德子盛甫自幼颖悟淹贯善古文辞能绍父学天厯中任宥州清水司廵检不畏权势奬率善良士民德之后以艰归隠诗酒自娱着有容州人材记【旧志】
　　厐森字茂卿北流人至顺元年领乡荐为临髙尹擢台州通判制行髙洁政尚简淡以古名贤自期尝手书汉循吏传于壁以见意【旧志】
　　秦仲礼临桂人慷慨有志当湖湘冦入广西亷访使令往侦仲礼毅然就道武冈峒贼出扰桂诸属邑复闯桂城仲礼从官兵战走之功闻授义寜县尉威摄邉猺改摄临桂县主簿邑令病诸事猬集仲礼悉处之裕如上官才之陞为令兼防御修县治葺学宫团乡兵寛徴敛南乡背山村民贼杀人或乗夜涂面而防者数起皆设计擒获以殉逺近肃然【县志】













　　广西通志卷七十六
　　钦定四库全书
　　广西通志卷七十七
　　乡贤
　　明
　　吴文字尚质桂林人洪武乙丑进士是年始选进士入翰林文在选中官检讨后出为湖广右参议与湖广右参政王景范左参议郑旸同日陛辞上亲谕以典藩之法曰卿等所学常懐致君泽民朕今简用特冀儒术之异于常人也勉之文到官具録圣谕置防事中或有追悔则曰得无负圣谕耶立取其事更审覈之必当乃已以政声闻【旧志】王溥字士渊桂林人洪武间进士由郎中陞广东右参议兴学校理寃狱时匠艺之家以势要占役多失业溥禁止之部檄征舵木使者立期逼取故格以不中民苦之溥亲临简阅十取八九运由海道风水漂没民不胜困溥临庾岭遍观险易凿石塡涧修葺桥道教民造车运之具后率逾岭浮江以达免漂没患又议罢番禺南海两县岁时供帐民便之时起无粮无籍军都司咨取甚亟溥曰一概起取赋役从何出耶得奏闻止起无籍余皆获免弟信来广适承差何秀同舟知溥弟送以布衣弟至以告溥曰一衣虽微不可不愼此汚行辱身之渐也命还之遣弟归及献绩父老遮道留不能去歴官数年笥无重衣及为胥吏厐庸诬被逮下狱行李萧然寮属餽赆皆辞不受曰吾岂以患难易其心哉比至得白归卒年三十有六广人哀之【参广东通志】
　　侯礼临桂人洪武间举人官江西佥事坐事左迁连州判官防猺獞刦乡村经年不能制礼躬抵贼巢谕以祸福贼率众向化未几复叛踞髙良乡欲攻州城礼又招徕之悉为编氓秩陞本州知州九载考绩民诣阙保畱复任九年【县志】
　　于中字子正全州人以学行称洪武初太守章复举任本府儒学训导十五年诏有司币聘诣阙太祖亲试授监察御史内直赋诗有太液暖风扶御柳瀛州春日醉仙桃之句为时传诵立朝别忠佞不少假后以弹劾忤防谪云南归化丞寻陞临安判放归未半载复召诣阙廷臣交荐可大用上语荐者曰天下平定近臣易选民牧难得当仍任有司乃补栁州同知乆之移南雄益勤抚恤随在民皆戴之所着有黄华山樵诗集【州志】
　　龙渊桂平人洪武中任良乡令以才能见推擢监察御史陞懐庆府知府【旧志】
　　魏埙藤县人洪武二十四年进士歴户刑二部主事调桂林通判持身谨厚和易近民有善政闻于时【县志】
　　莫敬山苍梧人洪武中以明经司训苍梧博学善诱掖有治才以卓异累官云南参政【旧志】
　　黄景信宣化人洪武中抡才不拘资格景信由监生莅官躬簿书防敢暇逸凡吏治民情裁处允当官至山西右布政【旧志】
　　王显中桂平人洪武中游太学有声擢交阯谅江府同知在任以勤慎着寻陞新平府知府卒于官吏民思之【浔州府志】
　　陈莘横州人洪武癸酉举人初任湖广随州知州修学劝士务本爱民辟田四百余顷利及百姓后陞交阯三江府同知【旧志】
　　覃衡平南人由洪武丙子乡举为御史以直得名奏事触怒时同奏者七人并执赴市曹衡在第二临斩争先曰奏自我为之他无与也人称为忠烈云【旧志】
　　王敏宣化人监生洪武中擢御史克振风纪进交阯左参议【旧志】
　　黎天禄横州人【一作永淳人】从父戍驯象卫洪武十七年开科首中乡试任工部营缮司主事有政声奉敕封安南赐一品服陞两淮运使后致仕居乡劝化风俗务以耕读为业【旧志】
　　油凤陆川人洪武二十年乡荐授肇庆府同知永乐中改知交阯谅江府仁惠亷明所至有政声卒于官【旧志】
　　陈汝器字用之容县人洪武中以人材授本州训导陶淑有方士获造就知州王清荐其贤累官福建按察司佥事卓有政声【县志】
　　王惟道容县人洪武间进士令黄冈学问该博政事亷明莅任六年废修坠举累官参政请告家居禔躬范俗一禀先程弟惟舆领乡书刑部主事清慎明允狱无寃滞晋本部员外有政声以亲老乞归屏絶干谒周赈乡党邑人士雅重之卒与兄惟道并祀乡贤【县志】
　　黄骥字致逺全州人品行端方洪武丙子科与临桂唐耕阳朔诸葛平并领乡荐皆为名贤骥初授沙县敎谕永乐时擢礼科给事中尝三使西域仁宗初上疏言西域贡使多商人假托无赖小人投为从者乘驿传役人运贡物至京师赏赉优厚番人慕利贡无虚月致军民失业妨农比其使还多赍货物车运至百余辆丁男不足役及妇女所至辱驿官鞭夫无敢与较者乞敕陜西行都司惟哈宻诸国王遣使入贡者许令来京止正副使得乘驿马陜人庶少苏至西域碙砂梧桐鹻之类皆无益国用惟马切邉需其余一切勿受则来者自稀浮费益省帝以示尚书吕震且让之曰骥尝奉使悉西事卿西人顾不悉邪骥言是其即议行后迁右通政与李琦罗汝敬抚谕交阯不辱命使还寻卒着有黄门奏草【州志】
