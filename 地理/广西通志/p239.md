<!-- { "loadSidebar": true } -->
　　窦桂全州人世业农能孝事父母情文兼备有过儒者父母尝同时染疾桂沐浴祷天愿以身代病势转剧乃痛哭呼吁剜左臂肉宻为羮以进父母食之甘疾皆愈后母复病不起桂庐墓三年动合礼则学使黄佐召见桂朴野一无所言乃集诸生明伦堂用鼓乐迎桂至待以殊礼示风励焉【州志】毛锦临桂人六嵗丧父以不知祖母墓为恨每至春秋墓祭时辄望空痛哭一日行山间恍若有物前导趋逐之披草而卧碑见焉即其祖母墓也时孟御史洋谪桂林教授闻其事以诗赠之【县志】全存义字终之灵川人性端慤敦睦族党内外无间事父母尤谨初兄弟六人分析田产存义独取其瘠薄迨父卒父妾以遗腹生存德子母无倚存义割己产以给之毎朔望皆同堂聚食事有可否絶无忤言乡邻或忿争者往谕之无不解其孝友感人有素云【县志】
　　莫秉伦阳朔人少心好学研穷经史已而叹曰典册所垂无非教以孝弟吾得其本矣辟举皆不就曰秉伦母在堂身未可许人也及母殁哀毁不能起既葬终身庐墓瑞竹丛生凌冬出笋人咸异之【县志】
　　刘本临桂人成化丙戌进士授刑部主事少时举措必禀命父母毎谳狱辄迟徊久之而后决曰得毋隣于刻而违亲训乎后庐墓感白莲芝草之瑞有司闻于朝旌其门曰孝行张骏有比部刘孝子歌【旧志】
　　高云厚字农隐宜山人生而頴悟能诗文敦尚孝友毎侍父母疾刻不离左右兄弟感其劳苦欲分任之则曰防极之恩无分于众独安得以兄弟故自诿乎父母年皆八十余云厚孺慕老而弥笃郡守给匾旌奬卒祀乡贤【旧志】
　　文旭字熹旦郁林人宋信国公九世孙治时以嵗荐授奉议卫经歴父早殁事母至孝母病汤药必亲尝手涤溺器旦夕稽颡祝天愿以身延母寿母卒哀恸几殒尝训其子曰人生出处两端出则事君以忠处则事亲以孝吾家歴世相传幸无坠其家声也嘉靖四年学使覈奬祀乡贤【旧志】
　　彭晟字子升横州人少失怙孝养其母朝夕侍侧治戊午举于乡授宁国训导依违不忍就母曰汝嫌官冷乎抑惮我老难逺出耳我当勉行以慰汝意乃欣然就道奉养于官署出入必吿母丧终身哀慕后司李叙州以循卓称【旧志】
　　张拱辰富川人性纯孝朝夕定省不少缺治辛酉举乡荐公车至衡阳心忽惊悸立返辔比至家父病已笃拱辰中夜饮泣欲割股父揣知其意谕之曰孟氏有云兽相食且人恶之世有割股疗亲者纵因此得愈以父食子陷亲不义拱辰乃止逾年父殁哀毁不欲生服阕授交河教谕迎母就养会母疾拱辰吁天请代病愈遂疏以母老乞近地得改授龙川寻陞汀州教授造士悉有成后以母丧哀痛成疾殁于汀【旧志】
　　龙时吟恭城人父日升积善好施与人无忤父殁居丧尽礼三年如一日母病剧吁天请代母遂苏曰神以我子诚祷延寿一纪矣兄死侄尚幼以遗产悉推与之凡赈饥救患必曰此吾父遗命也宪司屡加旌赏谓有善则归亲之义【平乐府志】
　　濮惟璋恭城人【一作平乐人】父邦德病竭力汤药久不痊乃割臂以进父病顿愈觉有异他肉怪而问之璋匿不以吿嗣后虽盛暑里衣长不解恐父见之伤心也父母俱年过八十璋亦七十余而终有司为建孝子坊【旧志】
　　吴廷弼字荩臣侍郎廷举弟也治辛酉举孝廉少从廷举学以节义相规及廷举为广东副使坐劾中贵人语侵刘瑾被逮廷弼闻之追及岭偕至京廷举既下锦衣狱禁勿通饮食廷弼着举人衣冠擕蔬饭泣诣狱门饮食之瑾矫诏枷廷举吏部前廷弼日操饭饭廷举夜则卧其下如是者九日刑部主事宿进见而愤甚即上书白廷举寃冢宰张防以为言瑾乃释枷论戍雁门廷弼负廷举诣都督府领戍牒汗与泪交堕见者莫不感叹廷举示以诗有颠危九死过苏轼患难相扶赖子由之句后廷弼会试卒于道梁景行为撰友于传以纪其事【梧州府志】
　　陈志尧桂平人母病笃医药弗效志尧破指血作书吿天愿以身代情词恳挚书至累幅十指悉破坏母病寻愈事闻旌表【旧志】
　　黄聚字朝防藤县人治进士歴官大理评事寺正性廉慎谳狱明允纯孝之行信于族党亲疾尝便溺侍奉无不至居丧庐墓哀泣尽礼殁祀乡贤【县志】
　　唐应礼全州人善事亲言动不茍毎日昏定后读孝经曲礼读已黙坐自省茍有防憾终夜不寐州守顔其门曰孝着湘源【州志】
　　陈正孔全州人母唐氏病医者谓需人乳和药以血气相感乃得效正孔曰血气相感莫亲于子矣何借他人乳遂剜臂肉寸许滴血投药母果饮而愈学使旌其门曰竭力尽孝毎直指按粤必赐粟帛以褒之【州志】
　　岑孝子失其名贵县人家赤贫佣力邻家以其直养亲日必三省亲殁棺衾无办乡人费以殓孝子迭为佣力计费而偿既葬毎日至墓前稽颡哭有司闻其事月给米旌表其门【县志】
　　陈九鼎容县人父璋任光禄监事病亟思肉汁九鼎割左股作羮以进终夜稽颡祷于天颡破血流被面数日父果愈直指廉知其状特旌奬之【旧志】莫骏平乐人少为诸生时猺贼焚掠其村母齐氏遇害骏誓以必报请兵于军门挺身先入俘其酋以献兄有遗孤抚若己子后以正德丙子举孝廉歴官南京户部员外郎歴仕二十余年廉介如一日乞休归无长物【平乐府志】
　　宋淳字颢卿宜山人庆逺衞百户宋忠后也性谦谨重然诺母李早丧事父鉴及继母陈敬爱备至少习儒已乃弃去业贾以赡家众于是兄清弟澍乃得心读书应试入仕皆淳资之及后遭两丧淳皆独任营葬朱尝责于昆季其葬父也嵗值大祲冦乱交作又久连月不止淳斋沐旦夕号泣祷于天至期大霁乡人感其诚皆戈甲以衞先后郡守咸敬礼之【旧志】
　　黎艮字以时苍梧人正德庚午与兄震同举于乡任龙溪令兄司训翁源夫妇皆卒官署遗子女各二咸在龆龀艮抚育备至比长为之婚嫁过于所生弟兑亦癸酉举人为徐闻令罢官归贫甚艮惟竹屋数椽割以居之兑夫妇亦相继卒艮皆殡葬如礼艮明敏好学以书籍自娱不问家人生产卒之日几不能殓乡人咸重之【县志】
　　苏美义宁庠生志行醇笃侍母病汤药非亲尝不敢进中夜露祷愿以身代及母殁哀痛骨立既葬庐于墓所毎攀树号哭鸟雀辄羣聚呌噪期年竟以忧死人谓之死孝云【旧志】
　　梁寳永福人少孤専精力学事母惟谨母病笃医不能治寳割股和药以进母遂愈嘉靖间御史榜其门曰笃孝后其子旦亦割股以疗母御史重榜其门曰世笃孝行【旧志】
　　文字时显郁林人文旭子也少禀父训以修身力学为务事亲尽爱敬虽暑月必冠服侍侧家庭之中严若朝典及遭两丧咸庐墓三年士类推为笃孝嘉靖四年学使重其名给以冠带【州志】
　　何埕崇善人工文章敦孝弟少游上庠为诸生领袖嘉靖初诏天下选拔乡贡埕赴省就试前一夕得家信知父疾即踉跄归省父病渐剧埕衣不解带者数月迨居丧号哭彻昼夜邻人为之罢餐有司以闻诏加旌奬【太平府志】
　　彭述恭城人少有文誉以选贡入太学早丧父事母至孝朔望必斋沐焚香望空拜祷同舍生尾而听之则备陈母苦节愿减禄算以益母寿乃交推重之及母殁三年不御酒肉哀至辄恸絶性好施舍田租所入必分给亲族嘉靖间部使监司并加旌奬【旧志】
　　谢汝言全州人父早殁哀毁骨立庐墓三年事母蒋氏备尽色养朝夕在左右母病药弗效汝言引刀割股手颤不能絶乃齿啮而落之为糜以进母遂愈嘉靖十二年州守林元旌其闾曰孝子第【州志】李献忠苍梧人甫冠时父为文昌令卒于官献忠扶榇归水浆不入口羸瘠几不起既葬庐墓复承祖母重旋又居母丧数年中叠遭大故哀毁如一日永康程文德主岭表书院闻其名招致之甚见器重嘉靖间由选贡为茶陵丞以清慎着【县志】文桂字仲芳郁林人旭之孙之侄也少孤事母梁氏极孝谨抚幼弟尤友爱嘉靖戊子举于乡后居母丧泣血三年未尝见齿祭葬一循古礼会值大比黔省聘为同考试官卒于棘闱隆庆二年举祀乡贤【州志】
　　李资仁李资深俱宜山人家贫力学兄弟互为师友诵读之暇相对织屦以奉母嘉靖丁酉同举于乡皆由教职擢县令又同在闽省相去仅数百里迎养母氏嵗三四往来时人荣之居官咸砥砺名节以廉洁相高【旧志】
　　关镇南字午林郁林人幼有至性事亲能先意承志嘉靖间由明经为新防县佐惠爱有实政值嵗饥捐俸赈济多所全活旋以母老乞终养周旋膝下备尽服勤之道居丧庐于墓侧哭必呕血竟以忧卒崇祯五年祀乡贤【州志】
　　黎琳藤县人天性谨厚尤以孝弟为本母病绵延三载琳朝夕侍床第未尝一刻离推遗产以让兄兄死复育其孤侄嘉靖初由嵗荐歴官两淮盐运使亷洁自矢任六载归不减寒素有负郭田数顷嵗入辄以分恤族党士林益称其贤【旧志】
　　陈干字健之藤县人天姿頴异十嵗通诗书能文章母病疽躬自拂拭毒久不得净日以口吮之父所遗产悉推与诸弟嘉靖辛卯领乡书任通山知县清慎自矢后以病归【旧志】
　　胡清恭城人为儒掾省察以母王氏老不愿谒选母责之曰幸际昌时不仕无禄得为孝养乎清承亲防勉强就道初授驿丞旋陞仓大使禄薄不得迎养复乞休归晨夕事母旁每食必致甘脆自膳则藜藿不充副使上之于台旌奬之【旧志】
　　蒋廷禄全州人世家力农禀性朴实少丧母惟父是依凡力所能为无不竭尽父殁结草庐于墓旁人因其独暮夜尝作声绕庐而啸或防虎皮跳掷左右廷禄信以为实叹曰我一身不足惜幸勿惊先灵终不去先是其父病噎廷禄割股以愈已而复病廷禄又将割股夜梦神告曰咽通于肺唯肺可医廷禄惊起即引刀剖腹以手探肺出截寸许急熟以防父父果愈而廷禄亦无恙嘉靖甲寅马平徐养正督学滇南道经其地为文以纪之题其门曰至孝格天
　　国朝州守吴铨大书纯孝以表其墓【旧志】
　　周友用恭城人嘉靖间东寨冦暴刼杀其父相友用义不共戴天屡泣陈当事请兵勦杀不许遂流荡于外求报讐几二十年不变志上官悯其孝为发兵平东寨邑赖以宁乡人咸颂之【旧志】
　　甘用世宾州人少孤事母甚孝登嘉靖己酉乡荐授龙游令政多惠爱百姓比之杜母用世曰众以我为母抑知我固秉母教乎每晨起必冠服焚香吿天祈母寿毕然后视事母病请以身代即日乞休归养母殁哀毁呕血不一月卒于苫块乡贤名宦两地崇祀之【旧志】
　　王熈字元穆临桂人少机警跌宕不羁既冠补博士弟子乃折节向学事母敬谨无违晨昏必衣冠定省有事则长跪以请兄素好饮博多败检熈毎饭必与兄同食兄脱不至虽夜分不独食也兄感之卒化于善【县志】
　　何世锦兴业人初丧父哀毁过礼水浆不入者逾七日母谓之曰我已抱未亡之痛汝更以孝死贻我戚乎乃强起饮食后任南雄府照磨以母老乞归养定省不少缺有司以闻隆庆二年为建孝行坊邑祀乡贤【旧志】
　　黎世臯永淳人孝事父母定省无失毎出必限时刻虽疾风甚雨不少违依依膝下终身如一日【县志】陈性永淳邑庠生父早殁孝事其母未尝少懈自生养死葬及嵗时祭奠必诚必敬悉凖文公家礼时人为之语曰孝行未尽羞见陈性【县志】
　　陈一简永淳人少尝刺股血和药以疗亲乡闾称其孝辄改容逊谢曰此出于不得已耳岂敢以是为名乎闻者感之咸敦门内之行屡举乡宾寿八十【旧志】
