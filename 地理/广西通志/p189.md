<!-- { "loadSidebar": true } -->
　　蒋南金字声道苏州人嘉定五年知容州兴学校立贡院在任三年一以教养为事未甞豫逸【旧志】林岊字仲山福建人嘉定间守全州日偕诸生讲明道学勉敦实行在郡九年多恵政士民徳之【节旧志】
　　赵崇宪字履常汝愚子嘉定八年知静江府广西经畧安抚使静江属邑地肥硗畧等而阳朔修仁荔浦之赋独倍自张栻奏减人犹以为病崇宪请再加蠲减诏递损有差罗蔓峝者仍嵗冦钞为暴实土民何向父子隂导之崇宪捐金缯付小校系以来寘之法因严民夷交通之禁先是部内郡邑有警辄移统府兵戍之在宜州者百人古县半之崇宪谓根本单虚非所以窒奸萌乃于其地各置兵如戍兵之数而敛戍者以归邕为边要害地自狄青平侬智髙所设扞防甚至嵗久浸弛而谿峝日强崇宪条上其议朝廷颇采其言然未及尽用也其弟崇模字履规亦知静江有政声【本传】
　　李闳祖字守约光泽人官静江府临桂簿提刑方信孺漕使陈孔硕咸咨以台事暇日诣学与诸生讲解士习丕变辟古田改广西帅属勤慎明恕诸司论荐改秩未赴卒【旧志】
　　张垓绍定中知横州土瘠民贫家无余藏歳遇旱涝无假贷之处垓置米千石立为社仓民赖之【旧志】姚希得字逢原潼州人以直寳谟阁广西转运判官兼权静江府寻授直徽猷阁知静江府主管广西经畧安抚司公事兼转运判官希得忠亮清俭好引善类广西官署以锦为防幕希得曰吾起书生安用此命以缯缬易之【旧志】
　　杨大异字同伯醴陵人提防广西刑狱兼漕庾二司所至奸吏屏息盗冦絶迹凡可以为民兴利除害者必秦行之建宣城书院祀张栻吕祖谦广海幅数千里道不拾遗报政称最【旧志】
　　方信孺字孚若莆田人从广西转运罢归复以提刑至政简刑清所至不扰宜州守张自明建龙谿书院信孺捐鹾钱二十四万助之又捐四十万买田给诸士于是宜士斌斌向风矣【旧志】
　　梁介三衢人端平元年摄守容州留心教事増置学田容人祀之【州志】
　　张自明字诚子建昌人以宜州教授摄州事施政循良大兴教化新郡学字又以州用赢钱二十万作龙谿书院后授宜州知州【旧志】
　　董槐字廷植濠州定逺人淳祐六年知静江府权广西运判兼提防刑狱槐即日就道至邕州上守御七防邕州之地西通诸蛮夷南引交阯及符奴月乌流鳞之属数冦边槐与约无相侵推赤心遇之皆伏不敢动又与交阯约五事一无犯边二归我侵地三还掳掠生口四奉正朔五通贸易于是遣使来献方物大象南方悉定【本传】
　　李曽伯字长孺河内人淳祐九年知静江府兼经畧安抚使元兵自滇入侵广右曽伯积谷练众缮城浚隍为必不可犯之计援军至者礼遇其将甚备军不敢扰且乐为用元兵知不可攻北去曽伯遣军蹑其后败之黄沙又败之衡山湘桂以寜【旧志】胡颖字叔献湘潭人自广东移节广右治踵李曽伯先后在镇拓凿最盛足称金汤【旧志】
　　黄鼐知邕州建学育才鼎新州治人咸徳之【粤西文载】谭惟寅字子钦髙要人淳祐间知容州建思贤堂纪元次山等五贤善政效其行事又于堂之东西作延老乐山二轩其说曰延老者于此问政也乐山者因容山以取义也有契于心以静为徳仁者之事也又甞论祭礼曰治道不在多端在于致敬而已举斯心无一毫人伪则神情状天地万物之理毕见于以临政何所往而不当时人以为确论【旧志】
　　赵若诜字子振咸淳十年知容州叛贼杨先攻城若诜与战力屈死之【旧志】
　　邓得遇字达夫卭州人累官通判隆兴府监行在藏库出知昭州迁广西提防刑狱逾年摄经畧事兼知静江府徳祐元年长沙被兵得遇遣都统马骥马应麒赴援骥濳叛而还得遇斩之军事悉委之应麒未几马塈代阃议事不合二年移治苍梧静江破得遇朝服南望拜辞书幅纸云宋室忠臣邓氏孝子不忍偷生寜甘溺死彭咸故居乃吾潭府屈公子平乃吾伴侣优哉悠哉吾得其所遂投南流江而死【本传】
　　刘子荐字贡伯安福人父梦骥知澧州没于王事子荐以父任为湘乡尉歴官知融州陛辞度宗慰之曰广郡凋瘵赖卿抚摩子荐对曰臣当推行徳化以安其民至官以亷静着闻主管仙都观广西经畧司檄为参议官徳祐二年十一月北兵至静江权经畧使马塈遣子荐提猺兵药弩手守城东门势不支时瀛国公已入燕子荐取笏书我头可断膝不可屈于上登城北望再拜取所衣袍瘗之语左右曰事急不可为吾惟以死守城陷死之【本传】马塈宕昌人也一家父子兄弟皆以忠勇为名将而塈与其兄堃特显咸淳中塈知钦州徙知邕州邕地接六诏安南旁通诸谿峝抚御少失宜往往召乱塈镇抚诸蛮及治闗隘皆有条理大理不敢越善阐安南不敢入永平诸峝皆上帐册边陲晏然未几以左武卫将军徴入朝已而宋亡塈因留静江总屯戍诸军防经略司印守城总管俞金及湘山僧宗勉招谕之皆为所杀元平章阿尔哈雅至广西为书反覆千余言许以广西大都督终不听乃进兵攻之塈发所部及诸峝兵守静江而自将三千人守严闗凿马坑断岭道元兵攻严闗不克乃以偏师入平乐过临桂夹攻塈塈兵败退保静江哈雅録所赐诏示塈塈焚之杀其使哈雅复数使人招降塈发弩射之攻三月塈夜不解甲前后百余战城中死伤相借讫无降意城东隅稍卑元军阳攻西门以精兵夜决水牐攻东门破其外城塈闭内城守又破之塈率死士巷战伤臂被执杀之防其首犹握拳奋起立逾时始仆黄文政淮人也戍于蜀军溃间道走静江马塈邀与同守城破文政被执大诟不屈元军断其舌以次劓刖之比死骂不絶声塈部将有娄钤辖者失其名静江破邕城即相继降娄独以二百五十人守月城不下阿尔哈雅笑曰是何足攻围之十余日娄从壁上呼曰吾属饥不能出降茍赐之食当聴命乃遗之牛数头米数斛一部将开门取归壁复闭元军乗髙视之兵皆分米炊未熟生脔牛啖立尽鸣角伐鼓诸将以为出战也甲以待娄乃命所部入拥一火炮然之声如雷霆震城城皆崩烟气涨天外兵多惊死者火熄入视之灰烬无余【宋史】
　　仇子真知庆逺府徳祐元年与淮东兵马钤辖阮克已各将兵入卫诏与张世杰张彦分道出击元军【通鉴】
　　元
　　史格字晋明宪宗授节度使至世祖时加定逺大将军从攻静江格伺隙攀堞蚁附而上拔之徇广西十四州皆下谕降谿峝诸夷五十州时宋陈宜中张世杰立益王昰于福州传檄岭海声言夏贵已复濒江州郡诸戍将恐江路既絶不可北归皆还静江行省议弃肇庆徳庆封川并兵戍梧州格执不可示敌以怯増兵备之剧贼苏仲据镇龙山称王刼掠于外耕植于内官军畏暑不敢深入横象賔贵四州皆被其害格筑堡于其界守以土兵令官军尽焚庐栅践其禾稼仲穷蹙遂降【粤西文载】张础字可用通州人至元中础自浙西迁岭南广西道提刑按察使时广西宣慰使穆尔圗怙势横暴强夺民财莫敢问础至按其罪请论如法众心乃安【防旧志】
　　刘志行江西人元进士知藤州之镡津【旧本作镡州元时无此州今依沿革志改正】有善政民爱之【粤西文载】
　　多尔济河西人世仕濮州至元二十二年以宣武将军任横州总管府达噜噶齐食邑守土有修学之功【旧志】
　　刘国杰字国寳女真人以湖广左丞征广右贼至元间平懐集诸砦二十六年擒萧大獠于懐集破曽大獠于金林贼深入保险国杰凿山而入杀贼众五千人次贺州兵士冐瘴皆疫国杰亲抚视之疗以医药多得不死永州盗李末子千七冦全州败官兵杀郡长官国杰追讨擒之上思州黄胜许恃其险逺与交阯冦边国杰身率士奋战贼不能敌走象山山近交阯皆深林不可入乃度其出入列栅围之徐伐山通道且战且进拔其砦胜许挺身走交阯擒其妻子杀之尽取贼巢地屯田募庆逺獞人耕之以为两江蔽障诏遣使即军中以玉带赐之【本传】
　　乌克逊泽字润雨临潢人至元二十九年为广西两江道宣慰副使佥都元帅府事两江荒逺与百夷接不知礼法泽作司规三十有二章以渐为教其民至今遵守之又省廐置二十二所以纾民力嵗饥请蠲租发象州贺州官粟三千五百石以赈既发乃上其事邕管徼外蛮数为冦泽循行并得阨塞处布画逺迩募民伉健者四千六百余户置雷留那扶十屯列营堡以守之陂水垦田筑八堰以节潴泄得稻田若干畆嵗收谷为军储边民赖之【旧志】
　　臧梦解庆元人至元三十年为广西肃政亷访副使故事烟瘴之地行部者多不躬至而梦解咸遍歴焉遂按问賔州藤州两路达噜噶齐与凡贪官奸吏置于法者无虑八十余人又平反邕州黄震被诬赃罪及藤州唐氏妇被诬杀夫罪凡两寃狱梦解刚直防慎学有渊奥而敏于政事歴官所至以清能着甞自号鲁山士大夫称不以官而曰鲁山先生云【本传】
　　朱国寳寳坻人至元间以管军万户镇梧州领安抚司事南寜谢有奎负固不服国寳开示信义有奎感悟以其属来归于是黎民降者三千户蛮峝降者三十所【粤西文载】
　　萧泰登字则平吉安路人至元三十一年使安南归为江西儒学提举佥岭南广西道亷访司事陈便宜二十五事栁州左道谋叛论死者二百人泰登録之而释不知情百三十七人他所辨雪亦无算凡黜贪谬又二百一十人进阶奉直大夫【防旧志】谢让字仲和颖昌人大徳间为湖广行省左右司郎中时广西两江岑雄黄胜许等屡相仇杀为边患让谓此曹苐可懐柔不宜力竞寛其法以羁縻之使不至跳梁可也若乃舍中国有用之民争炎荒不毛之地非长防也因书榜招谕以擕其党【本传】姬明成宗大徳七年知容州兴学校劝农桑为政多持大体州人思之【旧志】
　　周自强字刚善新喻人泰定间广西峝猺反自强往见猺酋说以祸福中其要害猺酋立为罢兵事闻超授广西两江道宣慰司都事累迁县尹有亷能声以亚中大夫江州路总管致仕【节本传】
　　吕思诚字仲实平定州人刚直敢言文宗时累官监察御史劾中书平章彻尔特穆尔变乱朝政章留中思诚因求去出佥广西亷访司事巡行郡县土官有于元帅者恃势鱼肉人恐事觉隂遣其子迓思诚于道思诚缚之悉发其隂私痛惩其罪一道震肃【节本传】
　　文魁字华甫衡阳人至顺三年知藤州兵革之余披荆棘立州治修城池兴学校抚民庶蛮冦出没而藤独无扰政化大行【州志】
　　石亨祖字元卿真定人至正己丑全州路总管时獠入冦城邑民居靡有存者亨祖率郡人黄世荣筑城郭建学宫设立上下公署峝冦攻掠亲诣广西乞师民赖以安在任三年百废具兴民颂其德卒于官【州志】
　　任珪至正间知横州路总管亷明公正人不敢干以私惟以恵民为务邦人懐思勒其徳于石【州志】余永至正间以湖广省宣使权知平乐先是学宫在考槃涧西燬于兵拓拔元善摄郡监覈学租捐俸募民新之永受规画程功之力居多【府志】
　　陈本道至正间守贵州时峝贼围州城本道率兵出战身先士卒贼遂败去时称文武才邑人赖之立祠以祀【旧志】
　　祝蕃至正间浔州经歴一夕课子读书忽旋风灭烛户外若有人称黄氏来诉寃者比开户视四无人迹诘旦审狱果有黄姓者竟得寃状兄弟八人同坐止罪其一余皆释之【旧志】
　　冯思齐乐城人至正间知藤州律身亷洁驭下宽简民懐其徳【粤西文载】
　　花礼至正间知容州正风化建学校为民兴利卓有政声【粤西文载】
