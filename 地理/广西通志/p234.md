<!-- { "loadSidebar": true } -->
　　牟春华字万林郁林人隆庆丁夘举于乡授儋州牧孝友性成居官廉惠崇祯十四年祀乡贤【州志】刘元相字我忠全州人隆庆丁夘举人事继母以孝闻初授华容谕洎令嘉鱼倅肇庆俱有声陞高州府同知罗旁始平督臣议建封门函口南乡富林四所防盗重元相才令专董其事元相经营有法不逾月完版筑时叅将杨照守函口病卒士卒死于瘴疫者半代杨照者黄允中惮行议迁其地当路许可元相力争曰函口西接巨峝南界高凉实猺獠出入之险无函口是无西山也人臣为国守封疆允中不往请以身居之议遂寝其后西山诸境宴然无事皆元相之功后竟以劳瘁卒【旧志】张孙绳字约斋临桂人隆庆戊辰进士授信州司李以卓异征入歴吏户礼刑给事中正直立朝屡疏张江陵夺情専政语甚峻出为陜右观察寻引疾归江陵败起浙宪转蜀晋闽滇臬藩擢应天府尹击暴锄强豪鸷敛迹兴利除害鋭意便民阅五载致仕终养卒赠正议大夫工部右侍郎赐祭葬廕一子【县志】
　　曹学参字惟斋全州人弱冠领隆庆丁夘乡荐初署长葛教谕陞连山知县有异政调新会令县近海多盗募壮士缉之冦闻名相戒曰无犯曹使君境遂引去以德感人民间凡举子皆以参命名考最为天下第一常捐俸修陈白沙先生祠为置祭田寻以疾乞归民塞道遮留肖像于三贤祠祀之时以吴隠之方其清操云着有梅岩诗集卒祀乡贤子正经万厯丁酉经魁和平知县克守清白【州志】欧阳州字汝行恭城人性笃实事继母孝领隆庆壬申嵗荐选东莞县丞有能绩署邑篆一载清愼得民寻致仕归合邑立碑年八十终【旧志】
　　蒋资干字天秩恭城人幼聪慧日记万言隆庆丁夘年十七举于乡署临桂教谕以当事荐陞助教迁南刑部主事累迁郎中治狱持平于大憝不少假贷却巨豪贿金声望蔚然未几以疾卒于官弟资坤领戊子乡荐署肥城教谕分校京闱所拔悉名士陞都匀推官值黔民凋疲一意恩恤之解官归人称二难【旧志】
　　张文熙字念华临桂人广记博闻中隆庆丁夘乡举丁丑成进士读书中秘改御史暨巡盐巡漕巡京畿刷卷纂修实录按陜西复按浙江壬午科浙文武考文熙兼董之居官寛猛并济值兵民两变为解纷争顷刻抚定越人服其英决建祠祀之擢应天府丞歴太仆卿致仕归以著述自娱戚里贫乏者周之着有壬癸艸云岩集罔防山房全集按浙录敉宁录生子三玉辂衡皆以青年同举乡试【县志】

　　广西通志卷七十九
　　钦定四库全书
　　广西通志卷八十
　　乡贤
　　明
　　何敦复字学敏世纶子领嘉靖乡书万厯间官驾部员外郎遇事刚直不为同官所容谪判姑熟移丞潮州清介自矢嘉惠学校置市租于海阳以佐祀建韩昌黎祠于澄海时延诸生校课所至皆有惠政潮人今配祀韩祠【叅广东名宦志】
　　蒋季炯字和阳全州人万厯癸酉举人歴任云南昆阳知州有德政母老致仕相国叶台山赠以诗曰吏隠梅溪水共清鳬飞又喜到江城桃花两邑栽应遍麦穗三春瑞已成私舍月明防鹤舞讼庭雨过见苔生西郊不少干旌去谁似攀辕此日情【旧志】
　　曹学易字肖川全州人万厯壬午举人筮仕任邱教勤于课士陞桂阳知县爱民如子楚人诵之迁黔定番知州抚绥有方寻吿归以祖遗宅产让其弟乡人称之【旧志】
　　郭应翰字义所怀集人万厯癸酉乡荐初任感恩县谕聘江西分考所防皆一时名流陞襄阳令兴水利修学宫革羡耗缮城垣汉江患冦应翰率兵进勦冦宵遁襄民德之陈情归居乡三十六年乡宾三十一次其方正比之王彦方陈仲弓云【县志】阮悉怀集人万厯辛夘乡荐初令英德继调雩都从吉州郭子章讲学化民当道交荐邑人建祠以祀再迁雷州别驾化洽政平萑苻敛迹建义仓创学田署徐闻并钦州篆民皆立去思碑及致政归奉母龙氏年九十七终【县志】
　　谢朝纪字念溪宜山人性孝友登万厯己夘乡荐仕善化令迁判延平随擢知云南阿迷州歴任清廉政声洋溢解组归遗爱在民举入名宦居乡二十余年存心施济嵗荒为粥赈饥全活甚众称贷者焚劵不责偿置义田养寒士助贫弱婚葬懿行难以尽述【旧志】
　　吴邦俊临桂人万厯丙子举人知琼山县为政寛和居官廉洁火耗赎锾一毫不染清操可风【县志】吕兴周字渭南临桂人幼警敏勤学足不窥园下笔千言立就万厯丙子举于乡丁丑成进士年二十授礼部祠祭司主事迁员外郎中时福藩倚母郑贵妃専宠阴欲夺嫡神宗将有三王并封之意举朝无敢言兴周特疏争之上感悟东宫不揺中外韪之寻转光禄少卿再擢应天府丞以疾予吿归凡乡人冠婚丧祭力不能举者皆周之以为范纯仁再见云【县志】
　　陶明礼平乐人万厯丙戌进士官长乐知县以修废事除烦苛忤当事贬驿丞随复原官不赴居乡佐修志书祀乡贤【县志】
　　严遵试贺县人万厯辛夘举人宰英德英毅敏干谳决两造称平凡轻罪悉令薙药草根以代赎锾服毒轻死之风遂息【平乐府志】
　　唐世尧平乐人万厯乙酉省解丙戌进士授宁波推官擢吏部主事典试粤东供应毫无所取原任御史万国钦主事饶坤皆以国本建言忤防世尧与尚书陆光祖共推举之遂镌秩南还图书外无长物时当道议辟府江险滩力赞其成又纂修府志貂珰采于昭怙势横行莫敢谁何世尧以大义折之貂珰侧目居家孝事二亲色养备至割腴产以赡异母弟后补原官泰昌初卒赠光禄寺卿【平乐府志】
　　梁允玳怀集人由明经万厯七年任上海丞革去粮长贽见银八百两随陈一切运粮赴京陋规并华亭青浦三邑概列欵于直指使者革之嵗节省数千金会以忧归遂决志养母不复仕进与弟允环友文焕怡情山水别号云松【梧州府志】
　　曹学程字希明全州人万厯癸未进士歴知石首海宁治行称最擢广东道监察御史神宗朝疏谏易储封倭诸大政以切直忤防拟死系狱十有二年毎秋临录刑者数一日缚赴市曹风霾蔽天拔木飞瓦刑官复奏免犹未赦各官连疏申救凡三十余上多言其母年九十余哭子待毙帝卒弗听其子正儒三刺血上书乞贷父死终不省丙午九月始用朱赓言谪戍湖广宁逺衞久之方归卒天啓初赠太仆少卿崇祯时以孝子旌其子正儒【州志】杨际防字仕遇容县人性敏好学万厯丁丑举进士知六安州寻以兄际熙巡按上江循例调頴州巨豪武断际防置之法郡人称快晋户部郎出守饶州时乐平饥民啸聚煽乱单车谕散其党亟发赈之迁闽臬叅楚藩卒于官祀名宦【旧志】
　　李希説字则省横州人万厯丙子乡荐授兴宁知县大计考清廉第二先万厯庚寅嵗饥希説时为孝廉州人请借预备仓谷二千石赈济至冬希説自捐补还乡民思之【旧志】
　　张孙美字亨斋临桂人赋性端方言行不茍万厯丁酉登贤书任潮州教授啓迪诸生进德修业擢四川定逺令兴起教化劝课农桑革除弊政士民戴之致仕归严率宗族长防咸秉礼义举行乡饮一邑奉为仪型【县志】
　　舒宏志字心矩全州人尚书应龙子有竒才弱冠登万厯丙戌进士廷对策多讥刺时政阁臣不敢置前列神宗竒之拔置第三中外惊异称上神明得人授翰林院编修博极羣书过目成诵学问渊防万言立就惜享年不永未展其蕴云【州志】
　　龙国禄桂平人万厯乙未进士官广东惠州湖广岳州四川重庆三歴知府皆有善政百姓歌思【旧志】蒋献贞字鳯仪号慎旃全州人万厯己酉举人任云南归化令多善政举卓异调繁昆明陞南京工部主事督江南七省粮饷所至清介自持便道省亲丁父艰服阕应补因母老家居买谷备赈嵗以为常州人佩德两台以忠孝三疏请旌【旧志】
　　甘汝迁富川人万厯十九年以选贡知三水县节俭慈爱尝单骑行县讲读六箴躬亲解説延见父老教育子弟人亲之若父母嵗旱为文祷神三日不雨自系以祷须臾大滂沱四野霑足灾疫必躬祷之胥江盗麦孔阳等昼为渔人夜则羣系樯桅操之若飞往来刦掠杀人沉之深潭无知者汝迁廉得其情召善水者捞骨为证防潭深不可得乃焚香吿天朱书没者之臂曰取骨伸寃遂跃入尽捞而出盗始伏辜毎诣郡凡他邑狱难决者上官悉以委讯有业箕者佣于人家箕断自刺其肠而死诬人杀之数年不决汝迁一谳即白其诬合郡叹服其为政精诚明敏多类此【旧志】
　　童元镇桂林右衞人万厯中为指挥从讨莫天龙有功屡迁游击将军高江猺反破平之歴永宁浔梧叅将进副总兵擢广东总兵总督陈大科以元镇熟蛮事仍移广西时岑溪西北苍藤东南一带猺贼盘据久为民患元镇率诸军进讨贼伐大木塞道环布箛签元镇徉督军开道而潜从小径上孔亮山贼慿高弩矢雨下诸军奋死用火器攻大破之俘馘一千五百有竒余招抚复业以功赐金増秩李化龙大征杨应龙令元镇督永顺镇雄泗城诸土军由乌江进永顺兵先夺乌江诸军既济复夺老君闗叅将谢崇爵督水西泗城兵乗势再拔河渡闗三月望贼以步骑数千来冲水西我军驱象出战俄象反走掷火器者误击已营阵乱遂为所破杀溺死者数千人贼复直趋乌江元镇军出不意亦大败杀溺死者殆尽江水为之不流事闻下元镇罪当死以前功得原戍烟瘴卒戍所【旧志】袁鸣泰平乐人万厯庚戌进士官青田知县丁父艰归居丧以孝闻起补莆田县直道与乡绅忤去官有纪行实录祀乡贤【县志】
　　吕大英字元声文简曽孙幼多頴悟博闻强记垂髫游泮以廕入太学授广东惠州别驾署篆兴宁革陋规裁冗费清盗源建学宫惠地恶俗与人有隙即服断肠草以图赖访知之谕百姓挖其根获一石即准销赎银一两毒草几尽时邻境盗刦饷金数千鞫之盗招匿灶下起之不得盗亦旋毙大英虑良民受害斋戒祷于城隍数日雷电大作盗家地忽裂得金数百距前死盗所指赃处仅咫尺诸盗陈伏愿自首不逾月原金俱完人咸服神明感格督抚商周祚廉其事特荐之荐未到部三日以例转王府长史乞休家居不事生产而赈饥周急无所吝惜卒祀乡贤【旧志】
　　赵献素字南石全州人万厯壬子乡荐歴任户部郎中耿介尚气节居乡醇笃有古人风【州志】
　　张宗炜字我见临桂人以廕仕通政司经歴移光禄署正迁户部主事分司河西钞务例得羡金三千余悉报部充军饷陞郎中督理延绥粮饷时三边重镇军兵数万筹画输运咸中机宜当事者荐知贵州镇逺府苖冦犯郡宗炜同民甘苦百计守御蜡九请兵武冈剿抚并用苖冦胥服士民安堵乞休居家多善行乡里重之【县志】
　　朱宏字海若临桂人万厯乙夘举人赋性孝友不妄干谒人目为真孝廉授横州学正克端师范教人必以孝弟为先迁知吴川海冦为乱躬自临戎守御巡按某赠以诗有墨绶书生也佩刀之句晋知崖州礼士爱民兴利剔弊士民德焉未几守将妄以他事中伤崖人数百渡海代鸣其寃事白宏曰吾闻知足不辱知止不殆遂弃官归崖民思其遗泽崇祀名宦【旧志】
　　唐世照字伯闇灌阳人万厯壬子举人幼孤奉母以孝闻仕饶州通判改雁门闗以边防受知督府题署代州三年实授知蕲州廉敏有长才士民爱戴时土贼犯楚江黄骚动乃设立三闗募敢死士守御间发伏兵屡殱渠贼城赖以全在任八年卒民歌思之祀名宦【县志】
