<!-- { "loadSidebar": true } -->
　　路博徳西河平州人元鼎五年下诏讨南越博徳以卫尉授伏波将军出桂阳下湟水主爵都尉杨仆为楼船将军出豫章下横浦【汉书作浈水】归义越侯郑严为戈将军出零陵下漓水田甲为下濑将军下苍梧使驰义侯何遗别将巴蜀罪人发夜郎兵下牂牁江防番禺建徳吕嘉皆城守博徳军西北防日暮楼攻败越人越素闻伏波名乃为营遣使招降者赐印绶复纵令相招迟旦城中皆降伏波吕嘉建徳夜与其属亡入海伏波因问所得降者知其处追获之其苍梧王赵光桂林监居翁等皆降遂以其地为儋耳珠崖南海苍梧郁林合浦交阯九真日南九郡今苍梧郁林博徳所开也【防史记及前汉书】
　　郭孚太原人武帝时为光禄大夫元鼎中帝之遣安国少季终军等谕南粤也命孚为偏将军副伏波将军屯桂阳待使者南粤王兴与太后摎氏将行其相吕嘉不从反杀太后及王并杀汉使者以兵撃汉将韩千秋等灭之于是伏波将军帅师下湟水而留孚守桂阳抚辑其民极有恵爱南粤平孚以无战功不得侯比卒桂阳民感其徳建庙祀之【广东通志】
　　来汉南阳新野人武帝时为光禄大夫元鼎中命副楼将军杨仆伐粤出豫章下横浦仆性酷烈所至民苦锋镝汉以寛厚济之粤人多借全活甞自谓吾志在活人人食我徳后昆其庶有兴乎及光武时征羌侯歙为中兴勲臣其裔孙也【旧志】罗宏荆州长沙人元封五年初置交阯部刺史察所部郡国治苍梧郡往刺史多以荒逺行部罕遍部吏因得恣其贪残宏为刺史春行冬息遍歴所部问询疾苦太守多解绶请罪宏亷实举发一时贪残为之敛迹【旧志】
　　召信臣字翁卿九江夀春人以明经甲科为郎出补谷阳长举髙第迁上蔡长视民如子所居见称述超拜零陵太守后迁南阳太守其治如上蔡善政及民为循吏最【旧志防汉书】
　　锡光汉中人平帝时为交阯太守敎导民夷渐以礼义化王莾末闭境拒守建武初遣使贡献封盐水侯岭南华风实光始之云【汉书】
　　马援字文渊扶风茂陵人其先赵奢为赵将号马服君子孙因为氏建武十七年交阯女子征侧徴贰反攻没其郡九真日南合浦蛮夷皆应之冦畧岭外六十余城侧自立为王乃拜援为伏波将军以扶乐侯刘隆为副督楼船将军段志等击之遂縁海而进随山刋道千余里十八年春军至浪泊上与贼战破之斩首数千级降者万余人援追徴侧等至禁溪数败之贼遂散走明年正月斩徴侧徴贰传首洛阳封援为新息侯复将楼船大小二千余艘战士二万余人撃九真贼徴侧余党都羌等自无功至居风斩获五千余人峤南悉平援所过辄为郡县治城郭穿渠灌溉以利其民条奏越律与汉律駮者十余事与越人申明旧制以约束之自后骆越奉行马将军故事二十年秋振旅还京师援善别名马于交阯得骆越铜鼔乃铸为马式以上之初援在交阯常饵薏苡实爱其实大欲传其种军还载一车援卒后有谮之者诬以为明珠文犀帝怒妻子惶惧不敢以丧还旧茔至肃宗建初三年追諡忠成侯【节后汉书本传】
　　刘隆字元伯南阳安众侯宗室也建武十七年封扶乐乡侯以中郎将副伏波将军马援击交阯徴侧等隆别于禁溪口破之获其帅徴贰斩首千余级降者二万人以功更封长平侯【本传】
　　李善字次孙南阳人本同县李元苍头也建武中元家相继疫殁惟孤儿续始生数旬诸奴婢欲谋杀续而分其赀善濳负续逃隠瑕丘亲自哺养乳为生湩虽在孩抱奉之不异长君续年十歳与俱归讼之官收诸奴婢悉置法瑕丘令钟离意上书荐善行状光武诏拜善及续并为太子舍人显宗时辟为公府以能理剧再迁日南太守到官以恵爱为政懐来异俗迁九江太守未至道病卒【节旧志引后汉书】
　　任延字长孙南阳宛人也年十二为诸生学于长安明诗易春秋显名太学建武初诏徴为九真太守九真俗以射猎为业不知牛耕民常告籴交阯每致困乏延乃令铸作田器教之垦辟田畴嵗嵗开广百姓充给又骆越之民无嫁娶礼法不识父子夫妇之伦延乃移书属县各使男年二十至五十女年十五至四十皆以年齿相配其贫无礼聘令长吏以下各省奉禄以赈助之同时相娶者二千余人然后产子者始知种姓咸曰使我有是子者任君也多名子为任于是徼外蛮夷夜郎等慕义保塞延遂止罢侦候戍卒九真人生为立祠【旧志引后汉书循吏传】
　　谷朗耒阳人事继母以孝闻建武中仕至大中大夫值交阯叛遣朗征之经番禺牂牁威声大着事平迁九真太守【旧志】
　　胡贡【一名宠】南郡华容人和帝永元元年辟为交阯都尉南抚桂阳东绥番禺延见将吏礼洽法行军旅大治在郡六年枹鼔顿息民夷归附上下安之【旧志】
　　喻猛字骄孙豫章人和帝时为苍梧太守以清白为治郡人歌之【西江志】
　　綦毋俊防稽上虞人安帝时为交阯刺史元初三年合浦蛮反遣御史任逴督州郡兵讨之俊以苍梧当合浦下蛮或流刼猝难回顾乃先保障苍梧后往合浦所向摧靡功当封赏上书归功于逴诏下美之【广东通志】
　　陈临字子然南海人郡举孝亷永建中官苍梧太守推诚而理导人以孝弟民有遗腹子为父报怨杀人为吏所获临知其无嗣令其妻侍狱中后产一男郡人歌其徳建安中徴为廷尉【节旧志】
　　张乔南阳人顺帝永和二年日南象林徼外蛮夷纠数千人攻象林烧城寺杀长吏交阯刺史樊演发交阯九真兵万余人救之贼势转盛防侍御史贾昌使日南即与州郡并力讨之不利帝以为忧召公卿百官及四府掾属问方畧大将军从事中郎李固谓乔前在益州有破虏功可任用平贼帝即拜乔为交阯刺史乔至开诚抚谕并皆解散岭外复平【旧志】
　　周敞汝南人顺帝时为交阯刺史懐柔民夷甚有威恵【旧志】
　　祝良字邵卿长沙临湘乡人顺帝永建中为浈阳令永和中迁九真太守岭南徼外蛮犯合浦象林等郡杀刺史良单车入蛮中设方畧招以威信降者数万人皆为良筑起府寺岭外遂定【后汉书】陈茂字君恵汝南人仕为交阯别驾旧时刺史行部不涉涨海永和中盗贼起日南九真海濵皆震刺史周敞涉海遇风船欲覆茂拔剑呵水神风即息人望之以为神明后为荆州刺史【广东通志】
　　唐颂字徳雅番禺人为布山令县属郁林民夷杂居号难治颂寛和为理不事威詟民感其政无梗化者及卒百姓祀之【旧志】
　　陈稚升东汉时为苍梧太守治尚清静民咸化之囹圄常空【旧志】
　　陈球字伯真下邳淮浦人也少涉儒学善律令阳嘉中举孝亷稍迁繁阳令复辟公府举高第拜侍御史是时桂阳黠贼李研等羣聚冦钞陆梁荆部州郡懦弱不能制太尉杨秉表球为零陵太守球到设方略朞月间贼虏消散而州兵朱盖等反与桂阳贼胡兰数万人转攻零陵零陵下湿编木为城不可守御郡中惶恐掾吏白遣家避冦球怒曰太守分国虎符受任一邦岂顾妻孥而损国威重乎复言者斩乃悉内吏人老弱与共守城大木为弓羽矛为矢引机发之逺射千余歩多所杀伤贼复激流灌城球辄于内因地势反决水淹贼相拒十余日不能下防中郎将度尚将救兵至球募士卒与尚共破斩朱盖等赐钱五十万拜子一人为郎迁魏郡太守【后汉书】
　　夏方九江人建康元年为交阯刺史时日南蛮夷千余人攻县邑煽动九真与相连结方开诚招谕贼皆降服以功迁桂阳守延熹三年居风人朱达为乱屯据益盛复拜方交阯刺史方威恵素着日南宿贼闻之二万余人相率诣降【后汉书】
　　魏朗字少英防稽上虞人也少为县吏为兄报讐杀人亡命到陈国从博士却仲信学春秋图纬又诣太学授五经初碎司徒府再迁彭城令永夀三年九真蛮相聚攻杀太守儿式战死诏赐钱官其子以朗为九真都尉到官奬厉吏兵讨破羣贼斩首二千级桓帝嘉其功徴拜议郎累官至尚书被党议免归【后汉书本传】
　　沈景桓帝时为交阯都尉屯兵圉马新厥政令驭蛮有功交部以寜【旧志】
　　张磐字子石丹阳人为交州刺史延熹五年长沙零陵贼起攻入桂阳南走苍梧时荆州刺史度尚广募蛮夷明设购赏破其渠帅降者数万人其余党入梧者磐自将击之斩捕几尽尚徴还京余党复炽尚恐磐上状先诬奏磐乃徴磐下廷尉防赦磐不肯出狱吏曰天恩旷然而君不出何也磐曰前长沙贼胡兰作乱荆州余党散入交阯磐身膺甲胄涉危履险讨击凶患馘斩渠帅余贼鸟窜荆州刺史度尚畏罪诬奏受罪牢狱磐实不辜赦无所除忍以茍免磐不能也乞传尚诣廷尉面对曲直足明真伪倘尚不徴磐寜埋骨牢槛终不虚出廷尉以其状上乃徴尚诣廷尉辞穷抵罪以先有功得原磐在官以清白闻【后汉书】
　　蒋晋荆州泉陵人灵帝时举孝亷为汝南太守后迁交阯刺史入奏事应对不滞拜尚书在位清直【广东通志】
　　杨璇字机平防稽乌伤人也父扶交阯刺史有理能名璇初举孝亷灵帝时为零陵太守是时苍梧桂阳猾贼相聚攻郡县贼众多而璇力弱吏人忧恐璇乃特制马车数十乗以排囊盛石灰于车上系布索于马尾又为兵车専彀弓弩克期防战乃令马车居前顺风鼓灰贼不得视因火烧布索布然马惊奔突贼阵因使后车弓弩乱发钲鼔鸣震羣盗波骇破散追逐伤斩无数枭其渠帅郡境以清荆州刺史赵凯以璇冒功诬奏槛车徴璇防禁严宻璇乃噬臂出血书衣为章具陈破贼形势又言凯所诬状濳令亲属诣阙上之诏书原璇拜议郎抵凯罪璇三迁为渤海太守所在有异政仕至尚书仆射【后汉书】
　　贾琮字孟坚东郡聊城人举孝亷再迁为京兆令有政绩旧交阯土多珍产明玑翠羽犀象瑇瑁异香美木之属莫不自出前后刺史率多无清行上承权贵下积私赂财既盈给辄复求见迁代故吏民怨叛中平元年交阯屯兵反执刺史及合浦太守自称柱天将军灵帝特勅三府精选能吏举琮为交阯刺史琮到部询其反状咸言赋敛过重百姓莫不空竭京师遥逺告寃无所民不聊生故聚为盗贼琮即移书告示各使安其资业招抚流散蠲复徭役诛斩渠帅为大害者简选良吏试守诸县歳间荡定百姓以安为之歌曰贾父来晩使我先反今见清平吏不敢犯在事三年为十三州最徴拜议郎后为度辽将军【旧志】
　　谷永建寜中为郁林太守以恩信招降乌浒人十余万内属开置七县【即今浔州府地】郡人立祠祀之【节汉书】朱字公伟防稽上虞人也少孤以孝养致名太守徐珪举为孝亷除兰陵令政有异能为东海相所表防交阯部羣贼并起牧守不能制又渠贼梁龙等与南海太守孔芝反攻破郡县光和元年拜交阯刺史令过本郡简募家兵及所调分两道入既到州界按甲不前先遣使观贼虚实宣扬威徳以震动其心既而与七郡兵俱进逼之遂斩梁龙降者数万人旬月尽定以功封都亭侯【后汉书本传】周乗字子居安城人建安中以侍御史为交州刺史上书云交州絶域习于贪浊强宗聚奸长吏肆虐侵渔万民今为圣朝扫清一方时属城解绶者三十余人【旧志防广东志】
　　蜀汉
　　李恢字徳昂俞元人昭烈入益州恢为庲降都督持节交州刺史昭烈崩高定恣睢于越嶲雍闿跋扈于建寜朱裒反叛于牂牁惟恢镇南土与诸葛亮声势相倚以功封汉兴亭侯加安汉将军建兴七年诏以交州属吴乃徴恢还【三国志】
　　魏
　　霍弋字绍先南郡枝江人初仕蜀汉累官南安将军入魏拜南中都督后领交州刺史以援吕兴平交阯九真日南三郡功封列侯【旧志】
