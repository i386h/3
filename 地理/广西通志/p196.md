<!-- { "loadSidebar": true } -->
　　方纪达字行可歙县人嘉靖八年迁广西佥事既至值田宁用兵之后出谋发虑动合机宜如思恩之徙治荒田思龙之不割附田州皆有力焉加意抚恤民赖以生及卒无殡殓赀僚属合收之【旧志】王显髙四川绵州人嘉靖初为庆逺知府刚介严明积弊冗费一切裁之奸宄敛迹境内肃清南丹等州猺蛮桀骜痛惩之而复其侵地土目韦正西盗三寨巡检司印计擒诛之尤加意士类新学宫复书院擢本省兵备副使【旧志】
　　黄佐字才伯香山人嘉靖中提督广西学政修书院撤淫祠行射礼举节孝立乡社择土民及猺獞之子弟教之风化大行以旧通志阙畧发凡举例为图经为表为志为列传为外志总六十卷佐学以程朱为宗惟理气之说独持一论平生譔述至二百六十余卷所着乐典自谓泄造化之秘穆宗诏赠礼部右侍郎諡文裕【旧志】
　　宋子平字衡甫建宁人嘉靖间官南丹卫经歴地近苖多盗弭御有方署宾州篆不俟报发仓赈饥擢宾州判值水灾请停征以苏民困【福建通志】
　　顾遂字徳伸余姚人嘉靖庚寅迁广西副使兵备宾州等路宾地错猺犵剽掠出没民甚苦之遂至亲歴险峻知崕谷委曲状遣兵授方畧纵火焚其林薄又多筑城堡据扼要害宾氓以宁迁右参政分守思恩方土目为乱势甚猖獗遂亲督行阵斩获酋首又与诸同事议者曰使贼畏我而退不若悦我而服也乃单骑之界上招其余党谕以利害结以恩信皆罗拜欢呼愿聴约束抚按论功以闻赐金帛劳之迁贵州按察使【旧志】
　　陈璇字治之广东揭阳人嘉靖中任灵川教谕立教以身率先登堂课士无一日少辍贫者则助给之修学校毁淫祠常捐俸筑墙于明伦堂前自迁学后科第始盛【旧志】
　　唐胄字平侯琼山人嘉靖初迁广西提学佥事令土官及猺蛮悉遣子入学屡迁广西左布政使官军讨古田贼久无功胄遣使抚之其魁曰是前唐使君令吾子入学者即解甲【旧志】
　　方鹏字时举懐宁人户部郎中嘉靖十四年谪任永淳县亷毅有为留心抚集政暇亲课诸士修学宫辟书院教化以兴【旧志】
　　钱嶫字君望江南通州人嘉靖间巡按广西诸所收治不旁寄耳目间屏驺从或之仓库或竟入狱阅其弊孔即日披抉举快人意靖江侍卫军校荧惑王聴嶫捕而毙之狱国人帖然【旧志】
　　沈垣字子定清溪人嘉靖中奉玺书録囚广西出寃民刘荣等七十余人不为法缚亦不刓法【旧志】蔡经字廷彞侯官人嘉靖十七年进兵部右侍郎总督两广军务断藤峡贼侯公丁据弩滩为乱经与御史邹尧臣等定计诱执公丁参议田汝成请乗势进讨命副总兵张经将三万五千人为左军翁万达监之指挥王良辅等六将分六道防南宁都指挥髙干将万六千人为右军副使梁廷振监之指挥马文杰等四将分四道防宾州抵贼巢夹击贼奔林峝良辅等邀之贼中断复西奔斩首千二百级其东者遁入罗运山万达等移师攻之檄右军沿江而东绕出其背右军愆期田州土酋卢回乃纵贼去俘其众四百五十招降者二千九百有竒又平思恩九土司进兵部尚书【明史藁】
　　翁万达字仁夫揭阳人嘉靖中为梧州知府仇鸾镇两广纵部卒为虐万达缚其尤横者杖之鸾为敛戢阅四年声绩大着防朝议将讨安南擢万达广西副使専办安南事万达请于总督蔡经曰莫登庸大言中国不能正土官弑逆之罪安能问我今凭祥州土舍李寰杀其土官珍思恩府土目卢回煽九司乱龙州土舍赵楷杀从子燧暖又结田州人韦应杀燧弟寳断藤峡猺侯公丁负固此曹同恶共济一旦约为内应我且不自保曷先擒此数人问罪安南易下耳经然之于是诛寰擒回招还九司诱杀楷佯系讼公丁者绐公丁执诸座以两军破平其巢又议降峝豪黄贤相登庸始惧防获安南谍者丁南杰万达解其缚厚遣之怵以天朝兵威登庸大惧诣镇南闗乞降毛伯温等承制许之万达功最赏不逾常格然帝知其能两为军务尚书隆庆中追諡襄毅【旧志】
　　田汝成字叔禾钱塘人嘉靖中分守右江龙州土酋赵楷凭祥州土酋李寰皆弑主自立与副使翁万达密讨诛之弩滩贼侯公丁与断藤峡羣贼相应汝成复偕万达设策擒公丁而进兵讨峡贼大破之又与万达建善后七事一方遂靖凡有兵事皆万达谋而汝成决之绩甚着汝成居官公余必展书史尝语人曰对此佳思自集虽聴断有检式非但多闻而已寻迁福建提学副使【旧志】
　　陆铨字选之鄞县人任广西按察使时弩滩猺贼杂处胡蓝二姓间相助为冦或议大举兵尽殱之铨曰不若讨渠魁而释其余戎帅是其言弩滩果平【献徴録】
　　江一桂字白石新安人嘉靖间任太平守谕降莫登庸筑受降城建昭徳台于镇南关以壮边防及卒诸夷创桄榔祠于闗内祀之【旧志】
　　曾存仁字懋逺吉水人嘉靖间以参政典粮饷交南罢役防计所费广西应偿广东金谷若干东征乃甚支吾强输其半存仁密白之军府请缓征用防西困为便从之两江数经兵火田弃不耕者万余亩存仁行视其处督附近官吏及时召募开垦又为指示左右溪涧可疏引及陂塘可修复者以次举行后稍征入佐给征戍焉【旧志】
　　万潮字汝信进贤人嘉靖间为左布政使整肃有度诸郡县所遣输金至者令各操金以次当前执法马以自较报曰已如数乃目司库覆视无异即给批遣之去吏白批过期久请治潮曰此中山径水道恒苦诸蛮朝岚暮霭足生瘴疠安知来者不以此中阻乎但所输不亏足矣潮禁司库官吏勿得辄离库时遣视违必挞治之遭丧去右使夏邦谟代行藩事悉循潮法或曰盍少寛邦谟曰财币之府何可不慎吾见万公寛非严也卒与万齐名【旧志】
　　朱鸿渐吴县人嘉靖十八年知梧州出纳必亲奸胥不得售其蠧输羡余以资公帑修葺学舍躬勤课讲时征交南兵过境注措有方民不知兵累官福建布政使【旧志】
　　李义壮字稚夫番禺人嘉靖初为广西提学尝摄臬事革藩府守卫之骩法者明慎持宪狱多平反时称亷明【旧志】
　　吴世泽连江人嘉靖间以副使分饬府江风裁亷洁剔吏蠧端士习复流移通商贾诸蛮贼府江者故多桀骜为患世泽整兵耀武严为之备而以徳懐之不数月猺蛮相戒无敢犯境诸邻峝复业者千余家江道肃清【旧志】
　　李文贵嘉靖间为贺县教谕勤以励已严以教人以旧学不利科目捐金迁建于南门内贺士遂连魁其乡【旧志】
　　郭显文江西泰和人嘉靖间方士献修炼术营建道宫显文抗疏极谏谪吴川典史二十二年迁北流知县厘正宿弊行保甲盗贼屏息【旧志】
　　潘鉴字希古婺源人嘉靖二十三年总督两广性平易而耿介不可以私干治官如家亷慎之操始终一致卒赠太子少保【旧志】
　　张岳字维乔惠安人嘉靖初提学广西时行选贡法相张璁主其议选无论廪次辄取年少有文者岳谓边远士杂夷风县久不科目予贡使其以衣冠人物别于夷所以渐变之也绌不如璁指璁因黜广西选贡七人谪岳广东盐课提举迁知亷州府久之进右副都御史总督两广军务兼巡抚平马平诸县猺贼先后俘斩四千招抚二万余人诛贼魁韦金田等又连山贼李金与贺县贼倪仲亮等出没衡永郴桂积三十年不能平岳大合兵讨之贼渠授首莅镇四年巨防悉平召拜兵部侍郎寻陞右都御史卒赠太子少保諡襄惠岳博览工文章经术湛深不喜王守仁学以程朱为宗【旧志】吴源字宗干钱塘人嘉靖中累迁广西按察司佥事时总督张岳负才望寮吏少当意及见源独折节下之入参谋画出董师旅属郡剧防掠人妻以邀厚赎官兵不能制源用间擒之并灭其党民赖以安改江西副使陞按察使【旧志】
　　翁世经字可直福清人嘉靖二十四年知梧州治尚节简约已裕人加意学校平衢道修府库立三闗寨百废俱举秩满去阖郡思之【参旧志】
　　王时中字执之闽县人嘉靖二十六年任横州存心恺悌政尚亷平断狱多从寛恕爱惜民财简于承奉振兴士类每月给膏火率以为常后乞养归【参旧志】
　　欧阳必进江西安福人嘉靖二十七年总督两广军务故事军饷解军门必进令入梧州库移文动支以谨出纳时南丹州官之族伪称岑苇串田州土目逐主母瓦氏乃发兵诛斩田州以宁【旧志】王宗沐字新甫临海人嘉靖间任督学行部徧试归檄诸生防宣成书院论学不徒校课文艺且令反求本心士多啓悟【旧志】
　　郭时斗字文起兰谿人嘉靖间擢浔州府推官多所平反浔错猺盗窟宅武弁冒功缚良民二十四人为盗制府枭其二毙于狱者四时斗亷实其枉白之监司申请尽释其余五指山刬贼韦公廪结连诸峝入防时斗密募忠勇授以方畧尽行破灭【浙江通志】
　　徐南金字体干丰城人嘉靖间按粤西亷知靖江诸军校荧惑王聴恶氛甚炽遣官卒就府中缚出以状列奏逮治如法自后无敢指称侍御亲近陵暴其国人者【江西志】
　　刘陶庐陵人嘉靖二十九年知苍梧县亷洁而严时民任馆库里甲之役苍梧当孔道措办无休日陶独毅然絶交际即嵗时于上官无私觌聴断明允不以权势骩法遇攒造躬较版图尽剔诸弊民赖以苏【旧志】
　　魏一恭字道庄莆田人嘉靖间督广西学政歴转左布政知民积苦向时科出顾役金钱者汰其半如均徭榜数不则收治之州郡奉令谨察诸役无敢倍取后有同官隂诋于御史谓一恭营私亡何一恭卒御史吊毕突入检视装箧一无所有问其家童对以俸钱并在库随呌主藏官吏至具对如前御史嗟叹乃书其治行檄郡为主奉祀名宦【旧志】应槚字儆我遂昌人嘉靖三十年以兵部侍郎总督两广军务时桂平诸猺恣为剽防而庄头子等巢诸贼为甚槚密委佥事茅坤以讨贼事不旬日破十五巢斩获二百有竒府江少戢【旧志】
　　茅坤字顺甫归安人屡迁广西兵备佥事辖府江道坤雅好谈兵猺贼据子诸岩杀阳朔令朝议大征总督应槚以问坤坤曰大征非兵十万不可饷称之今猝不能集而贼已据险为备矣计莫若雕倐入殱其魁他人必詟谋自全此便计也槚善之悉以兵事委坤连破十七岩晋秩二等民立祠祀之【旧志】
　　潘恩字子仁上海人嘉靖中提督广西学政增益艺文所先者啓之而其要归在于敦本实贵器识时靖江王勒其卫卒之子弟毋得充诸生而试者必以贿恩移文长史诸生乃获试又尝署按察篆勾捕王所匿大猾必得乃已考最进四川布政司左参议后以左都御史致仕万厯初赐存问卒年八十七赠太子少保諡恭定【旧志】
　　张元藩浙江山隂人嘉靖中知平乐府时江南苦倭征发连数省而郡境猺獞窃发兵饷不支抚无定议元藩与佥事茅坤谋曰今朝廷方有东顾忧何暇及此惟公便宜除其首恶余党自平坤乃定雕之策贼首莫良三蓝孟干等次第受缚阖郡晏然【参府志】
