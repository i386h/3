<!-- { "loadSidebar": true } -->
　　浔州府在省治南东至梧州府藤县界一百九十里西至南宁府横州界二百二十里南至直郁林州界一百九十里北至栁州府象州界三百三十里至京师八千七百二十五里领县四附郭曰桂平县有白石山与勾漏洞通岩峦秀絶仙灵栖焉黔水郁水合为浔江经藤梧入于南海东一百三十里曰平南县有鷰石山龚江水东防浔江入海西一百四十里曰贵县南山峭拔秀色千里而浮水沉水合流入于郁江有紫泉其出不恒北二百四十里曰武宣县有隂江新江滙洛清红水诸巨川南注于浔江县旧桞改宾雍正七年始改属西二十五里曰武靖州今改为镇大藤之水出焉是为峡江防黔水合浔江入于南海夫浔水国也北黔南郁环以二江大隍潆廻中开沃野封域广袤实有古三州之地兹又增之以武宣眡他郡葢不为小虽山水竒秀映带城郭连数百里势如游龙然蛮溪獠峝鸩虺易丛抚涖者思昔五山藤峡铤而走险实盗薮夷错今皆革心而不复怙乱驱民之善是在威徳并行
　　浔州府图説
　　浔襟喉两江隠然天堑而丛岩复岭环峙葢西南要区也第地广山深猺狼错杂沙田藤峡山心罗运九怀等巢所在难以一二计狼子野心叛服无常虽镇廵星罗营堡棋置羁縻化诲骎骎渐洗夙习然衣袽之戒固未可以一日忘也
　　南宁府图经
　　南宁府在省治西南东至浔州府贵县界三百四十里西至太平府罗阳县界九十里南至广东廉州府钦州界二百七十里北至思恩府武縁县界六十五里自府治至京师八千三百十二里领州三县三土州四寨一峝一附郭曰宣化县有马退山驰奔云矗亘数百里诸山来朝势若星拱昆仑山因险设闗以扼蛮峝闗前水曰大冲江在府东北邕水在府西北八尺水在府南俱入郁江东二百八十里曰横州滩曰乌蛮有横槎江有月江州西二百里曰永淳县东班之水入于郁江西南二百里曰上思州有十万山为明江之源经交阯至太南为左江西七十里曰新宁州西北二百四十里曰隆安县二百六十里曰归徳州四百二十里曰果化州五百二十里曰下雷州五百五十里曰湖润寨雍正十年与下雷并改隶镇安西南一百九十里曰忠州二百四十里曰迁隆峝南宁昔之邕管也与桂林尝并称大府水陆交冲原隰平旷控制狼土三十六峝永平横山二寨尤险要南连交阯西接滇黔全粤屏翰至所属上思横永襟带钦连籓篱肘腋左江诚重镇矣
　　南宁府图説
　　南宁为粤西壮郡虽丛错三十六峝顾其地广几千里而横山永平尤称要害昔唐宋咸建牙置帅以与桂州埒葢视诸郡独辽旷屯可容数万人云自猺蛮不靖仗力于狼用致诸狼稍骄难尽束以法守邕者在深察夷情之向背而低昻伸缩恩与威兼焉邕庶几其永奠乎
　　太平府图经
　　太平府在省治西南东至南宁府新宁县界二百里西至交阯髙平府界二百五十里南至南宁府忠州界七十里北至镇安府向武州界三百里自府治至京师八千七百四十二里领州四县一土州一十有八县二司二附郭曰崇善县东北曰左州曰养利州曰永康州南曰宁明州皆流属也至于江州思州在其南罗白县在其东南思陵州凭祥州上石西州下石西州在其西南太平州安平州上下冻州上龙司下龙司恩城州龙英州镇逺州佶伦州在其西北茗盈州全茗州在其北结安州万承州都结州罗阳县在其东北皆土属也城据丽江西岸江源一自交阯髙平府经上下龙司一自上思州经迁隆峝俱防郡西绕城三面而东下后山一线展而为城于东咽处作垣以截之曰壶闗与栁絶相似左右各擅其胜也设治于兹而新改之宁明则以同知兼辖土属之下龙则以通判驻摄臂指聨属内以防察土官外以控制交阯诚左江之锁钥边陲之藩屏矣比复钦承
　　谕防查按通交各径路添设汛防固圉宁民至意何周暨也叠嶂拱防者以青莲为最丽江至合江镇滙右江下南浔东入于南海
　　太平府图説
　　太平据青莲山之阳丽水旋折四交若壶因号壶城城后诸山聨络隠约类蚕丛葢五岭以西一重嶂也绕郡皆土蛮虽始多逆命倔强然既改土为流虎符朝至而夕即赴焉无敢后先与内郡无以异况无猺獞诸种之杂百姓自耕自守无所谓召募之兵而实亦无所事于兵也庶几壶城之以太平名其有自耶独养利孤悬于土蛮中四无唇齿之附时罹侵掠不得不早为之备而上下冻及安平之古镫等隘则境与交阯邻即迩来未尝有虞而防周于意外其可以漫自委耶
　　镇安府图经　　　　　　　　　高　辑镇安府在省治西东至思恩府田州界一百六十里西至归顺州茶岭接交阯髙平夷府界三百六十八里南至太平府龙英州界一百五十三里北至田州界九十里自府治至京师九千五百九十里故土府改流思恩通判雍正七年裁通判而设知府以思恩所属之六土州之其地包络云山为金汤东南曰崇山文笔峰标然楼橹之外归顺防命两江左右潆廻黑岩莲塘幽滕天成而明暗异焉东北一百五十里为奉议州地滨右江改土设流官州判南一百六十里为向武州水有势溪渰江山有武城北感南一百九十里为都康州广袤十四五里西南一百四十八里为归顺州方三百里鹅泉流珠水澄流而滃涌又西南一百六十八里为上映州地稍倍于都康西北一百五里为小镇安地与归顺等皆西连交阯而泥丸封谷安内攘外实西陲藩垣要郡又南一百六十里为下雷州南一百八十五里为湖润寨旧皆属南宁雍正十年以地界与府差近改属焉
　　镇安府图説
　　镇安北枕牂牁东南襟带思太西南则云南交阯壤绣错焉宋设宣抚司元路明府要皆覊縻之
　　本朝因其故絶改流设通判思恩府四面环蛮官多寄治雍正七年裁通判始设知府以思属之奉议诸州之小镇安居府西北界滇南接交阯保乐州为粤极边永乐间始置分土府官男治之故别其名曰小非其地小也归顺在府西南雍正九年改设流官知州界连交阯髙平保乐两州境均称要区今以游击镇归顺守备防小镇安千总防府犄角星罗至森宻矣然而汉土殊情亲疎异好是在保障者诚求而审察之也
　　栁州府图经
　　栁州府在省治西南东至平乐府修仁县界二百六十五里西至庆逺府宜山县界一百六十里南至浔州府贵县界二百七十里北至湖广靖州绥宁县界五百六十里自府治至京师七千八百三十里原领州二县十附郭曰马平县有驾鹤之山其下栁江绕焉经浔梧入于南海东北六十里曰雒容县有雒清江入于栁江西北一百九十里曰罗城县离县东北二百余里为通道镇塘头峝马峝冷诸村万山盘错土蛮倚为巢窟今设千总扼隘分防北八十里曰栁城县又北三百一十里曰怀逺县有水曰融江溯流而上经梅寨以达古州都江为通黔水道近时粮运资之西北二百五十里曰融县有真仙岩石峝玲珑流泉触之清如环佩是为灵寿溪其东北为融水经栁城入于桞江东南一百三十里曰象州西有象山其上多云南一百里曰来宾县大江绕城下曰红泥夏秋常翻浊浪旧领宾州雍正三年改直州割来宾迁江上林武宣四县辖焉嗣以武宣改属浔州雍正十二年改宾州及迁江上林思恩府而以来宾仍归属府昔称山水清旷石峰多竒秀峭拔仙灵遗迹往往而在其民亦多聪颖东北连昭桂西南接思邕众流逶迤与牂牁防边于夜郎为骆越要害提督驻节足以镇压诸蛮屹然中坚踞西粤胜势然在前明皆伏莽区也因时裒益可无审厥控制以専寄重者欤
　　栁州府图说
　　栁之属凡十有二循隙选隘连亘几二千余里郭以外绕地率猺獞矣然迩多向化禀约束惟一二三四五都抚獞间作不靖栁城两江盘廻左右四达滩泷险恶道路颠危而民多狡诸巢顷虽畧定未可忘虞心融之大难小源诸蛮剽掠时作来宾之北三北五诸獞反侧亦靡常迁江民少而獞多与八寨连若负嵎之虎迨天未雨计当何如上林迩于八寨出没难覊又有猺曰长峝鹅头既剪之后遗孽犹未熄也象俗差淳而大洞梁罗等猺时闻掳杀狂恣武宣民与獞杂南入桂林又南过大藤马陋诸猺林立绣错向背莫料所赖在事者审度地势慎固封守则十二属屏翰豫矣
　　庆逺府图经
　　庆逺府在省治西东至栁州府栁城县界四十里西至贵州丰宁下司界四百三十二里北至贵州都匀府荔波县界三百二十里南至思恩府安定司界一百六十里自府治至京师八千三十二里领州二县四土州三土县一土司三附郭曰宜山县北有防仙之山多灵草嘉禾旧府所辖清潭南乡功徳窰灰四里乃永定忻城土司地割属今以宜山县丞改理苗分驻楞村矣又北九十里曰天河县龙江之水出焉防落防小江东流与融水合经浔藤入于南海西一百五十里曰思恩县西二百十五里曰河池州西南四百二十里曰东兰州危峰叠嶂列峙如防雍正七年改流州治经营百度伊始若廼被荒裔于礼让亦良牧之责也南一百十里曰忻城县乌泥之水出焉西三百四十二里曰南丹州西北一百八十里曰荔波县雍正十年改属黔省西南二百四十里曰那地州永定司永顺正副司皆在府西大都土壤遐僻江滩险峻虽有竒境人迹罕至猺獠巢穴较栁为多西北控牂牁昆明十五部地最为岭南要害南北西三巢曩时猺獞出没今移同知于徳胜镇贴近弹压并添设龙门廵检而移徳胜之守备于东兰驻防东院内六哨其他控制聨络戍守森宻奸宄咸知敛戢夷习日以防变自冯当世起于宋文风葢卓然杰出焉
　　庆逺府图説　　　　　　　　　杨　芳庆逺越在西北极境环绕土夷惟东北与栁城接地辽阔葢右江一藩蔽也石壁巉岩江流迅急两岸无路中深不可测舟则扪石而上以故商旅罕通郭以外民之家一而猺獞之穴九柄事者未始不以备御为难今查沿途所设堡舍非不星列哨守之官非不分领要害而兵非汉种将不知兵盖将旧时剿没田土即属伊布种因令随地戍守虽迹若不费而兵足然非我族类心与面殊一城孤悬四面皆敌不可谓无虞也兵既不足匪但谿峝不逞之徒得以肆其出没而土蛮亦且妄自恣睢转萌他志郡盖难之难矣
　　思恩府图经
