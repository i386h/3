<!-- { "loadSidebar": true } -->
语溪拱天阙百里而近使星次舍无弭节所颇失事上之礼台府幕属临莅寝餗托诸僧舍令佐解龟徯代则或僦或假尤弗称也市南临衢濒河官有败屋数闲丞廨废暂寓之上漏下湿欲压既迁新居令黄君相地之宜差二月己亥之谷兴工改筑为行衙揖客有厅燕息有堂主廊翼室庖湢悉备对门越街缭以短垣又有登舰之亭尉张君思正颛董其事不踰月而落成乃俾岩穴士为之记辞弗获因即而问之吾邦财计素匮号难治去年夏君始来即修学校兴建课会寻访故实汇次图志它如春风一楼欲仆久矣由者疾趋而过颐指而雄壮犹昔皆非空拳可致今兹役作而民不知轮奂而邑壮观其道果何以君笑曰吾以家事为之则易以传舍观之则沮夫一县之岁计仰苗□入日计惟榷酤逋积不支岂可但诿之民醨薄不售先当反之于己戴星□□仓庾几数月概平而乐输是知其良心固存也曲秫泉齐有攸司任专则弊革是以酒政之易举也竭心思以杜奸委僚友以共济上供俱办课息微衍不蓄不献随事力而为之耳愚也闻之矍然而起曰命之矣君名元直字致君会稽人尚书宣献公之孙也平易近民庭无留讼囹圄久虚是皆可书者抑闻之宣献公昔宰嘉兴以最闻遂跻显仕甘棠蔽芾犹在盖其家有县谱云淳佑十一年三月初九日廛下吟隐钱达善记
　　　主簿厅记
山房周先生与余家二父同舍同年余群从多师焉慕元鲤之问对友茂洪他年茂洪属其子孺文于余从兄而事之至于今不替甫踰弱冠主语溪簿凛凛惧弗胜每事问若振策于迈而未知津者迪之寖明而其气亦勇吾兄每称之曰周文卿克充厥知且有志推行之矣质诸事犹信厅廨旧在邑西南毁于宣和闲寄梵宇几百年最后徙就民居嘉定初得之□□□地卑湿滋易败曩廷评卞君涛昉建西厅事余将尽新之未及为而去低檐腐柱岌岌如初端平乙未冬文卿始至勾稽惟谨不敢议也事久乃曰卑官矮屋宜也抑吾有未安者吾奉板舆处沮洳地晨昏惧将压得为孝乎是心慊然明年改元嘉熙时向暑亟捐俸五十万为屋三楹于堂西偏体慈意植萱焉官卑而见弥高屋矮而心甚长自是盖益明习矣职兼竹木务乃稽溢额之无归者铢积之盖三岁无几何复佐以俸与前此市材场工而悉创之以二年戊戌良月己未成端治事厅前敞崇轩夹以修庑东附挟屋后列过道三而隆其中为庭以属之堂过为屋二十一闲谓旧堂犹可支葺之咸增基二尺惟门姑仍其初翼乎栋甍焕乎粉雘其下百具亦至是备精好与屋称未知宣和闲规模若何今之来者无栖枳叹矣既竣役以书属余记余谓屋之成有数存文卿特谐其数耳其尤可钦者仕与学相发以充所性而推之于事也昔孟子言之以能充其类善推所为晓来世其教宏矣知之而不能致其明行之而不能致其勇藉使问而得通津其能有进乎文卿言语恂恂佩服舒舒乃独蚤夜孳孳以策其进见愈晰则为之愈果殆未易量也秩满矣行益显愿益勉之移孝于忠就其远者大者以昌厥先祖父之学非余兄弟之望欤书此复之非记也如欲劖之以诏后人似非无益之谈从政郎行太学正钓台洪扬祖撰
　　　县学记
韩退之为处州孔子庙碑曰自天子而下得通祀而遍天下者惟社稷与孔子然其祀事皆无如孔子之盛所谓生人以来未有如孔子者也此其效与余尝以谓退之失言祀事之盛衰其得失在后世孔子何与焉使孔子无一豚肩之飨于墟墙之闲何损其为圣人以舜禹之巍巍不得有天下至孔子乃待祀事然后尊与其智足以知圣人孟子独称宰我子贡有若如子路亲事孔子而师之然犹有所不说知孔子为难则誉孔子固宜难也治天下国家其上至于无以加下至于匹夫贩妇得有其四体发肤者舍孔子之道不可此天下所共知者圣人之迹也至其卓然有所立虽颜子欲从之而有不能者故先王择天下宿艾舒大之才以为公卿乡老使率其属以兴四方之俊异礼乐法度秋阳江汉以曝濯之犹惧其不能进苟为不至于此而仅循其末迹则道或几乎息矣吴越多山而湖泽渐其下其枝者涯渚之闲不辨牛马崇德居山泽之介孔道四出战国之时阖闾句践常大战于檇李御儿之闲裂其地而守之至今墟垄纲络稻蟹之利转徙数州元丰八年括苍吴君伯举为是邑也始为筑宫庙以祀孔子聚学者择经师而教之以义理行能不苟使之为文章诵习务中有司之程而已倍高为堂燕有二室缭以环庐丰约称事四方士闻令贤皆来学惟恐在后崇德为远邑县令为小官兴材赋工动触吏禁非笃诚自信强有才者不能任也此其成就之难又未若持之之难也偾犀象决鸿鹄之器非深山大谷则无以养其材执规矩而求之者不视其材视所养则耽耽之室执规矩者所视也养之以先王之所待以兴者而不徒循其末迹则其为役也不为苟美矣朝散郎守光禄少卿分司南京骑都尉沈括撰
　　　县学田记
天下事无不可为利不至于己则虑之必精处之必当行之必力苟反是则目睫之不见遑恤其它惟志于得宁论非据顾护征营首鼠弗确事之小者犹不可为而况望其可以为大乎甚矣利心之不可有也一国一家一身皆不可以利言自其贪欲熏灼患福相□则前日之所谓利者皆害之藏也为士者修身厉行以为常隆师亲友以求益朝廷为之设郡县之学为人上者必将思其廪给使之不以口腹之念分其理义之营此所以学必有田不可废阙田以养士而士之有位于学者能尽心焉则千岁之日犹一时也辅公广为崇德县主学以其躬行君子者倡率其徒以其师友渊源者出而浸灌之谓学田之稽其隐漏诚不可以已然亦不可近于擿伏非学之政盖虑田之仅存者久复满谰当籍其数以防欺又将有恶其害已而去其籍遂复勒之石以期不渝公可谓知所处而勇于行矣呜呼公能私淑一邑之士俾其深知理义则斯石其可久否虽丰碑插栋疾视在旁乘罅排根不去不止恨不得驾十牛而仆之亟耳是区区之寻尺者果足恃乎赡学旧凡八百斛司存为蠹邑改以隶其庾氏辗转支谩益漫漶不可考庆元四年有主学木君昙白之县遣簿曹行根括之令所存仅八之一士无以养何责挑达其时邑之由进士选者莫公元忠号先达与今知昭武蔡公开知历阳陆公（峻去山改土）合辞媲力从漕仓两司乞拨没官田若干学又自置民产若干今悉刊其亩步之所至斗斛之所入与租户若而人诗不云乎我心匪石不可转也后之人能知辅公之用心斯其行也远矣嘉定六年五月初一日朝散郎权知嘉兴军府兼管内劝农事商逸卿记
　　　魁星亭记
国朝自崇宁行三舍州县岁贡辟廱逮宣和甲辰贡进士复合试于科举诏春官增省额其得以名彻奏篇寘之科甲者八百有八人徽学沈公由秀之崇德充赋京师为天下第一进士之选莫盛于是公之居室旧寓广福精舍南抵通衢尝以状元目其坊中更乱离故实湮废里居之士每相与叹息虑其久而易泯也宣城奚君以儒学长斯邑垂意乡校行且报政振其余力营东西二斋以渐恢教养之规佥谓先贤骏迹郁而未彰殆无以起人心而助风化于是搜旧闻访遗像朋盍而请于县置祠序室仍卜地于东北隅培土岿然建亭其上命之曰魁星爽垲翚飞面势轩敞前抚平畴万耦分塍旁瞰漕渠千艘顺（舟风）吾邑胜概恍然皆会于楹槛几席之闲一旦与伦魁之耀发越呈露开豁心目其殆数使然欤夫一气浮乎大虚辉粲森列在朝象官在人象事昭昭不诬也昔陈太邱偕子侄造荀氏英隽参会精发于天德星有亭犹见图志况地灵人杰裒然特起其上动躔纬正如左角之于贤者少微之于处士东壁之于君子揭名斯亭以表显应岂非桑梓之伟事哉观公奉对于大廷（打去丁改筮）之以策絣之以象参伍错综穷极窈眇而终始乎体道用数之说越三举而得张公九成再得汪公应辰虽纾词阐义自出机轴而条贯本末举会于一者盖自公指授之故横浦谓公呼玉山为嫡孙诗不云乎以似以续续古之人今吾邑里冠盖相望或以名第奋或繇阀阅显至于父子继科兄弟同榜未易一二数而莫氏五桂华萼连枝世尤鲜俪诗书礼乐相辉相扶里之秀民家之良子弟无不风厉于学高山景行勉企前修联镳利宾必有嗣公之嫡者斯固邑大夫与乡先达祈望士友之意也公讳晦字符用皇佑初大父尝策廷魁以郊社斋郎遂为冯京之亚公又自礼闱前列（月虑）传龙首大其家声见于褒綍官簿履历登载国史若立朝大节则横浦祭公之文为详今读之凛凛生气其表见于世而托诸不朽者又不止于科名云庆元戊午上元日文林郎新滁州州学教授陆（峻去山改土）记
　　　传贻书院记
有宋受命肇基立极艺祖皇帝一日洞开诸门曰此如我心少有私曲人皆见之识者谓得三圣传心之妙又一日问世闲何物最大时元臣对以道理最大识者谓开万世理学之原猗欤盛哉自时厥后天下凡四书院通今学古之士彬彬辈出庆历闲诏州县皆立学道化大明儒风丕振至濂溪周子建图著书微显阐幽明道伊川二程子实得其传程门高弟如杨如游如尹如谢皆天下英才中原板荡载道而南杨游尹谢数子实大有力焉龟山杨文靖公一传而罗仲素再传而季延平朱文公受学于延平见之师友问答可考也文公门人遍天下中更伪禁岁寒松柏疾风劲草磨涅而不磷缁者绝无而仅有于时潜庵辅公独立不惧遯世无闷自祠官报罢归隐语溪题读书之堂曰传贻盖将以传之先儒贻之后学为已任著书满家易书诗春秋礼记有注释大学论语孟子中庸有问答通鉴有说师训有编日新有录杂着有汇袭藏于家至今语溪之人熏其德而善良不知其几祠而奉之尸而祝之宜也尝谓太极一而阴阳分有阳则有阴有善则有恶有君子则有小人以孔孟大圣大贤不免叔孙臧仓之毁元佑诸贤而指为奸元符上书而指为邪庆元道学而指为伪呜呼此未定之天也乃天者定人者泯元佑诸贤元符上书庆元道学至今光明硕大照耀汗青一时憸壬万世遗臭剥烂复反否极泰亨君子小人之界限事久论定此潜庵褒赠之典日星垂而河汉流也崇德县大夫家之柄以元佑同门元符上书故家习闻诗礼及见典刑洋洋舆颂挺挺祖风于簿书期会整暇之余思所以彰善瘅恶表厥宅里树之风声此传贻书堂所繇建也堂成移书谒记敢拜手稽首对扬我朝道学源流之盛以谂同志庶学者于善恶之几正邪之别义利之判人心道心之危微天理人欲之消长知决择而定趋向焉不至为君子之弃小人之归其于国家化民成俗之意岂曰小补之哉若夫讲习堂规书粮工筑刱造岁月详纪备载则有司存春秋之法常事不书贤者识其大者而己咸淳五年阳生十日朝请郎直华文阁权知嘉兴军府兼管内劝农事节制澉浦金山水军文及翁记
　　　平易堂记
