<!-- { "loadSidebar": true } -->
天以皇朝世有明德惠洽黎民申眷命于高宗中天立极用再造我区夏孝宗夙自秀邸毓质少海以承尧禅祇若慈训诞保此丕丕基积一执中之传有光往牒维今嘉禾兴圣禅院则上圣载育之地也斗枢绕电而寿邱辑庆赤龙游河而庆都孕灵帝命溥将百神先后父老传颂可考不诬庆元更元州升为府迨嘉定戊辰岁昉因守臣希道之请加赐军额仍即其所规作梵宫扁以今名所以纪长发之祥示四海以有尊也地接县治位置褊浅无以肃视瞻甫及四纪而支倾植仆之不暇守土者何以辞其责今皇帝在位之二十八年郡当择牧上念畿辅股肱烈祖在天之灵不忘顾歆命大臣差择其可寄以赤子者得太府丞臣与（上山下言）于班列即日佩以章绶始至款谒庙廷退而诹之僚吏曰汉制郡国得立祖宗原庙我国朝陪京及车驾尝所临幸咸即寺观刱殿以奉于神神御而洛师之应天启圣则又即诞生而纪瑞也维兹兴圣伯父臣希道实倡之粤四十有五年而臣与（上山下言）嗣领郡寄臣与弼同时持常平使者节按部浙右前此苟有而未全者若有待焉失今不图人谓斯何往复究度旧基之左右乃牙民产倍其直以偿之由殿堂门庑以及庖库皆革其故而取其新不侈不陋十阅月而崇功成捐官庄田地二百七十有七亩合旧田地为一千八百二十有八亩畀寺僧以给斋厨费出于台郡撙节之余不以劳民是役也大宗正嗣秀王臣师弥实主其议拜疏阙下上为援笔大字书流虹圣地兴圣之寺八大字命锓梓涂金揭之新剎龙蟠凤翥日丽星晖耆老聚观感慕洒泣臣师弥被旨袖香奏告道霅川以图示臣公许曰此国家盛美君尝以簪橐陪法从秉铅椠掌内命盍为之记庸诏久远臣固谢不能而竟弗得辞窃惟艺祖以神武膺图肇造继统以太宗而天下宜定高宗以艰勤绍复逊位于孝宗而骏命以凝至公无私与天同运孙谋诒远配天无极册书所纪旷古鲜俪小臣固陋何敢妄以管窥惟是隆干淳熙盛德大业得之面命心传见之躬行实践近接耳目为法可传于天下者蔽一言曰仁曰俭而已惟仁故见善明用心刚爱恶是非得其正惟俭故处己约待人恕刑罚赋敛得其平自陟大位以讫倦勤授禹惟日干干祗畏于民岩中外乂宁风俗淳厚士大夫咸以礼义廉耻自修饬绍熙庆元之际国家赖以扶颠持危者犹昔日所作成之人才此无他仁俭之德积于躬者厚而化于人者深其培养之道感移之机自有不期然而然者盛矣哉若夫笃于尊亲谦以自牧虽震夙之所未尝一语及焉逮宁考御图遹追来孝始克举行旷典道隆德盛而退藏于密业巨事闳而民无能名刻辞丰碑所以侈盛美于无穷示来世以必葺也臣谨拜手稽首而述以颂曰宋受命古帝有十一世笃生孝皇神武哲睿艺祖之孙高宗之嗣毓德青宫揖逊以有帝位丕显丕承克顺克比厥初发祥秀水之涘帝实启之百灵萃止若昔寿邱枢电荐祉庆都河流赤龙纪瑞有开必先古今一轨于赫梵宫作镇星纪昔臣希道以宗室子来宣藩条兹焉经始敝弗之图鲜不心愧臣（上山下言）假守臣弼将指同是肺腑同所出自诹之嗣王典宗正事老臣师弥奏闻九陛皇帝曰吁天命匪易念我烈祖宵旰致理德巨业闳道洽政治积庆有源涵洪演迤施及曾孙式承式继伸纸濡墨为八大字凤舞龙蟠星辉日丽钦伫（风焱）游聿严嗣志皇灵赫奕百神翼卫心法所传仁俭而已矣惟仁足以祈天命惟俭足以承天意于时保之夙夜敢替小臣作颂庸侈休美莫高匪天莫厚匪地于千万年作宋元祀淳佑十一年龙集辛亥仲夏初吉谨记中大夫宝章阁待制新知婺州军州事兼劝农使眉山县开国子食邑五百户赐紫金鱼袋程公许撰
　　　重修兴圣寺记
禹荐益于天至太祖生于汴而后益之子孙始得以有天下太祖荐太宗于天至孝宗生于淛而后太祖之子孙始得以享天下猗欤盛哉天为太祖后生孝宗故为太宗后生高宗高宗生与太祖同丁亥此天心也即位同南京改元建炎同建隆此圣心也而人未之知有臣寅亮慨念汤绪知天心圣心矣而不知虹光照室已应于即位改元之冬嘉禾纪瑞又先如汉中兴时矣三后在天世德作求如编雅当申以下武之述周者天既生孝宗于浙之右以绍中兴之烈复生理宗于浙之左以衍百世之祀初嘉定守臣希道建寺淳佑守臣与（上山下言）乞扁至是奎文枢光交焕河汉中更宝佑乙卯郁攸之灾官军士民卫神御惟谨戊午旨颁祠牒若干道为修复计下之郡从嗣王师弥请也郡未果修明年景定庚申复以元赐命主僧净志任责从嗣王与泽请也申锡无疆及尔斯所如编颂当侪以烈祖之述商者净志当事自方丈法堂以内规以立咸淳己巳特选主首以僧惟实当事期年两庑山门以外工以备癸酉春旨奉安神御又从主祀与泽请也新庙奕奕寝成孔安一如祖宗制安居粒食优游闲暇亦便浮屠教夫孔曼且硕万民是若理之常也乃如之人兮西方之人兮同事释氏同师偃溪今乃能同力以事君惟实尝兴寺洪都谓（口十）唐五百年佛谶今乃前作后述复百二十年潜邸盛典至此知人心之天即天心之天也惟德动天无远弗届如编书正当验之以益赞于禹者谨拜手记本末以俟编之诗书之策朝奉郎添差浙东安抚司主管机宜文字兼福王府教导官周方记
　　　重建慈恩塔院记
余幼肄举子业周游问学诣郡则憩天庆坊刘氏邸弦诵所余暇婆娑金鱼池月波楼下慈恩塔院北池楼侧吴省郎说所题额及护国保民诸天道场扁爱其书画婉丽驻目玩视不能去亦爱金鱼月波一扁篆古而隶雅惜三者轮奂未称景趣耳自余隶东学策末第三任从官旧游梦隔及兹重来慈恩鼎新改观伫立慨嗟有老衲祖辉者揖余曰此院以开宝年斲地得石佛石香炉相轮舍利而建□□□□□佛院也治平改今额建炎□□而隳一塔亭亭独存余悉就圮余二十年竭力起废龛经绘藏昉庚午秋开轩□塔北辛丑岁僧堂重刱大殿庄严丙子至甲申而备库院彻盖钟楼甍飞庚子至癸卯而成洪钟衅治于今春西方建场于嗣岁内外粗具已方图纪刻君周览兴慨龟趺其属笔哉因喟然曰王荆国昔记龙兴寺谓孔氏之道易行非若浮图氏苦身窘形之难也然此每失之而彼得余前未之信也今辉也独能以三十年不怠志力而中兴颓圮旧扁具存典刑不泯而金鱼月波尺椽片瓦莫加焉公饰改题去旧几相什百此失彼得宁不信然其有以□之叹不自□□□□□者得无启于斯言淳佑五年上巳日宣教郎知绍兴府诸暨县主管劝农公事兼弓手寨兵军正赵孟坚记
　　　招提教院置田记
嘉兴招提教院考之纪载则唐刺史曹君之故居也光启四季舍以为寺敕名罗汉院国朝治平初改赐今额规模虽未大然在元佑闲名公巨卿如荆国王公内翰苏公更唱迭和寄题静照篇什盈轴静照即院之一室也能以一室声闻京师盖亦名剎矣中闲一罹建炎之兵火再厄宝庆之震陵殿堂摧（土已）而弗修廊庑倾颓而弗葺绍定壬辰寺邻吴供检焕悯然动心自捐己帑鸠工聚材闻者乐助乡僧怀敞开其端师谊赞其成自山门以至湢室轮奂一新嘉熙己亥继以怀礼启请檀那曰规模视昔固已大矣广其居无以饱其徒可乎于是已施者无倦心未施者皆兴念遂得常屋以为香积卒岁之储由今而始苾（芯去心改刍）之供可以继矣蒲塞之馔当不乏矣怀礼款门求余纪之并欲列檀那名氏书之碑阴余辞不获姑为述其大概既而语之曰师亦知夫一饱之不易得乎夫捐金得土以为尔剎（帛系）远之利檀那不多得也寒耕暑耘以应尔众饘粥之需农夫亦甚艰也师盍归语诸徒曰如来积功累行至现报身于王舍城犹未免持砵乞食今之为比邱者顾何修而受成若是要当审慕因果进其学业谛想其空法窒绝其尘妄以祈福祥以酬施惠庶几可耳毋徒曰我等瞿昙氏之种子也法当受是怀礼曰唯嘉熙庚子暮春既望朝散郎新知雷州军州事兼管内劝农事借紫徐植记
　　　惠安禅院记
昔释迦拈花正眼先付人机大用普遍河沙利及四生功沾九有从穷三际横亘十方万象森罗头头具足自是慧镫继照久而弥芳历代宗师相印兹道同体异用警悟群迷瞬目扬眉拈槌击拂交驰棒喝坐断死生无非得佛心宗悟佛知见呜呼盛哉若乃帝释折草梵宇翚飞贝阙珠宫丹楹刻桷长廊广厦复殿重楼建立于屈伸肘闲成就于剎那顷际变化莫测凡圣难窥呜呼休哉像教肇兴圣君出御宏持正法益使流通得折草神通具拈花妙用兼二德者闲有人焉南徐焦山成之孙汴京妙慧光之子长水惠安立其名者乃常人也有佛子愿力具丈夫身心于游戏中见殊胜事回狂澜于既倒销魔外于已陈体用如一理事无碍遂能鼎新宝社特立丛林斩斩可观得未曾有见者叹仰焉方立之披榛也余适取道于此喜其道力人事为众所归宽猛得中疾徐合度知其必有所就也越三年余守是邦闲从宾客过之昔所谓瓦砾者今楹桷雄丽矣昔所谓荆棘者今金碧辉映矣高堂深邃万瓦参差鸣钟鼓之新音唱宗乘之妙旨立于兹方可谓能矣奋掣电之机虽末山总持岂容专美有超师之作使焦山妙慧不殒余芳于见比邱尼身者岂易得耶一日立偕其徒力请为记岁月余悯其苦志而喜其有成故为书之惠安本星居也其徒以立闻于州剌史王公浚明请于朝始更禅剎命立来主道场实绍兴七年闰十月也合喜法云堂方丈浴室与夫厨库之属靡不周足唯佛殿尚缺焉会见得髓得皮之人共助出力出财之施矣复何忧哉余识成于京口见光于夷门会立于吴兴知之为详故于营建之外为纪本末尤悉主僧名道立号祖鉴锦城人云绍兴甲子四月壬午朝请大夫充秘阁修撰权发遣秀州军州事主管学事兼管内劝农事交安县开国男食邑三百户赐紫金鱼袋信安刘阜民记
嘉禾志卷第十九
　碑碣〔四〕
　　松江府〔一〕
　　　文宣王庙记
