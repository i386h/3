<!-- { "loadSidebar": true } -->
　　髙良涧旧河现在闻当日一带俱系水田今宜将此二处仍各建闸复昔日水田之旧而于髙堰一带每二十里建闸一座开引河一道两岸多开沟渠尽成水田而其有余之水则令其穿运河由泾河涧河及子婴沟至马家荡入虾须沟河由射阳湖入海或曰髙堰一带多开闸座以泄洪泽湖之水则清口之水不虞太弱而不足以敌黄乎予曰清口宜收束使小且有上诸闸黄河之水以助之借黄以敌黄又何患其不足乎或曰髙堰一带及周家桥髙良涧旣多开闸座以泄湖水则下河一带不又苦水乎予曰下河之所苦者不独在水也今年不尝苦旱乎扬州每日祷雨旣苦无水而旴泗又苦于多水予正欲损旴泗之有余以补扬属之不足也且所谓闸者固可开可闭操纵在我者也下河用水则开之下河苦水则闭之又何至爲下河之患乎或曰下河苦水则闭闸诚是也但子言清口收束使小一洪泽湖之水岂能骤出乎予曰昔清口之上张福口王简口黄韶口固尝建闸矣今再复此三闸之旧以备宣泄未爲不可而又何患乎清口之小也夫开周桥一带闸座以灌田则不特除水之害而兼以资水之利矣开峰山归仁堤诸闸以泄黄水又开张福王简等口以泄清水则不特用清以敌黄而兼用黄以敌黄矣似亦法之可行者也
　　髙堰内水利
　　河防一览曰髙堰之内有越城周家桥一带地势稍亢淮水大涨从此溢入白马湖水消仍爲陆地盖借此以杀黄涨即黄河之减水坝也若一概筑堤非惟髙堰难守即鳯泗不免加涨矣愚意欲于周家桥一带设立闸座多穿河渠以漑民田则髙堰之堤可保鳯泗之水可消而民间更获灌漑之利是一举而三善备也又何惮而不爲或曰清口不虞倒灌乎曰湖水小则闭闸以敌黄湖水大则开闸以漑田又何虑乎
　　复周桥翟坝髙良涧古沟旧制
　　黄河旣开减水闸涵洞又开支河则水不至于盛大自无倒灌清口之虑矣而洪泽湖水又岂可使之盛大如故哉即以今嵗论之旴泗苦于水大扬州苦于无水借旴泗之水以润州岂不两全也哉故宜复周桥翟坝髙良涧古沟之旧制使其有余则泄之不足则蓄之务使各遂其愿旣不至于无水又不至于苦水岂非一举而两得之道乎
　　开周家桥闸
　　余议大挑运河旣于腊月十五日闭坝矣然囬空粮船将不行乎曰宜开周家桥闸使囬空粮船尽出周家桥闸由草字河入髙寳湖至髙邮州入运河即一切民船俱由此行板闸关暂移于周家桥收税则运河旣可大挑粮船亦可通行关税不至有误所谓一举而三善备焉者也
　　髙家堰堤内水田
　　髙家堰内或相去十里或相去十五里或相去二十里开引河一道堰上建闸或涵洞使泄洪泽湖之水即以灌堰内之田引河两邉尽挖沟渠使通水道以灌民田引河两岸即以挖河之土筑堤则髙寳万顷湖波尽成稻田矣湖水宜由武家墩入运料小河南行
　　闭六坝
　　孙宗彛曰闻潘总河当日风雨寒暑驾小艇往来访询夜不成寐者半年殚力思维乃有成画是以急筑髙堰一带惟堤淮水使不东注并力出清口敌黄刷黄以入于海一策而已其策髙堰曰泗州巨商私贩北自河南南至仪势必假道清江浦而各闸不免稽留咸以从髙堰周桥一带直达爲利多挥金造浮言以阻我愚按治河别无他法惟有塞髙堰通海口一策而塞髙堰又即所以通海口也然而髙堰之所以难筑者则以巨商私贩利其往来之便以爲漏税之计也故昔日河道之壊在开周桥今日在开六坝一闭六坝而河道治矣
　　救旴泗法
　　皇上轸念旴泗百姓永受水患乃指示方略令于蒋家坝建闸一座开引河一道以泄湖水法诚善也但洪泽湖水势甚大非一闸所能宣泄查歴来旧制原有周家桥闸翟家坝竝髙良涧古沟二闸以泄湖水所以旴泗不致大受水患今由蒋家坝闸推之再建两三闸以泄湖水再于髙家堰内多开沟渠以灌民田其有余之水放入髙寳湖内而又于运河西岸多开防洞使髙寳湖内有余之水放入运河又于运河东岸多开闸坝使运河有余之水放入下河以灌民田而其有余者仍令随各海口下海则髙家堰内以及下河俱可收水之利而旴泗州亦可除水之害矣或曰洪泽湖水由髙堰而东则黄河之水不虞倒灌清口乎予曰有收束清口之法在今清河口现寛九十余丈若髙家堰建一闸则将清口收束一二十丈再建一闸又将清口收束一二十丈再建一闸又将清口收束一二十丈将来清口仅余数丈使足以通漕运而止清口旣小蓄水必盛是足以敌黄而有余矣又何患黄水之倒灌乎此功一成旣可以除旴泗之水患可以兴下河之水利竝可以免黄河之泛滥诚一举而三善备焉者也
　　又
　　旴泗之所以苦水者以黄河之水无所泄也骆马湖之水归黄河洪泽湖之水尽归黄河而黄河仅恃一大通口之海口以泄之下源之泄水旣少上源之壅水必多洪泽湖之水不能速下此旴泗之所以被害也今日欲救旴泗惟有将黄河分爲三河从王家营减水坝开引河一道由盐河入平望河海口自陶庄引河下尾开引河一道由盐河归鲍家营河出五港口下海有此三海口以泄水下源之泄水旣多上源之流水自畅且此二支河俱在清口之下如此分泄则清口自无倒灌之虞然后开周桥翟坝髙良涧古沟以泄洪泽湖之水洪泽湖之水所泄旣多又虑清口不敢敌黄则于徐州之下清口之上黄河南岸多开减水坝以泄黄水入湖一以助湖水使出清口敌黄一以淤平湖地使沧海变爲桑田使洪泽湖仍爲洪泽湖余地尽淤平原而淮河仍复淮河之旧则洪泽湖尽由髙寳湖入运河下江亦可从鳯凰桥人字河下海则旴泗之水可消而扬州一属亦不至苦于无水灌田矣此法一行而州得其利旴泗除其害诚一举而两得者也
　　添水利道
　　淮扬百姓常苦水之害而不知资水之利水之大者莫过于洪泽湖委之于无用则足以爲害而用之灌田则未尝不可以爲利宜添设水利道一员或即以河道兼摄亦可同知通判则令其兼摄各县添设水利县丞或主簿一员令其专管于周桥翟坝髙良涧古沟髙堰武家墩石磡各建石闸一座下各开引河一道挑濬沟渠务使可以灌田而止是资水之利即所以去水之害也
　　运河两岸减水闸坝
　　运河西岸自淮安至扬州宜多建进水闸坝引湖水入运河济运若运河水大又宜于东岸多设减水闸坝放运河之水由各支河入海引湖水入河济运则河水自不患其或小放河水由支河入海则河水又不患其或大矣此诚万全之策也
　　复运料小河
　　运料小河所以泄五空桥入运河之水也中有芦蒲一叚未经挖通似应挖通以泄运河之水但茭陵一叚穿断遥堤故河院废之盖虑黄河之水盛大万一冲决遥堤堵塞犹堪作内障也今年运河之水甚是危险似宜仍复开通以泄运河有余之水也
　　复五空桥河
　　五空桥河所以分运河之水以保清江也缘前任董河院开闭不得其法防之不固以致河水流入清江清江被淹而河院董亦以是去位若因是不开此河是因噎而废食也今宜仍复开通以分运河之水则运河之水自小而民居不致淹没矣
　　复杨家庙河兼伏龙洞
　　伏龙洞此明时孙知县所造使穿运河入射阳湖者也其法于运河之下建石涵洞涵洞之上加土四尺上爲运河底此法甚善而今已乆废矣故宜复之盖此河所以泄洪泽湖水而黄河南岸运料小河又所以泄运河之水也今二河竝废髙家堰已建石工运河两岸惟务加髙而髙堰之险运河之险乃在在告急矣此愚意所以欲复也
　　流均沟
　　流均沟所以泄运河之水入马家荡者又自马家荡由虾须沟之庙湾入海此河一开则淮安运河之水由此而减不至甚大则淮安可以安枕而卧矣
　　芒稻河
　　芒稻河亦所以泄运河之水入海者也惟开口未尽通所以运河之水每至满溢堤岸每至冲决惟将此河大爲开通庶乎运河之水入海既速而堤岸亦可保无虞或曰海口旣多水势大泄运河不致浅阻乎余曰于河头或建闸或建坝水大则泄之以入海水小则蓄之以济运则粮运旣可通行而无浅阻之患堤岸亦可保固而无冲决之虞矣
　　王家营开分黄支河
　　宜于王家营大坝开通使深将引河再挖寛深以引黄河之水使入盐河由平望河下海又要在缕堤之北盐河之南再挖引河一道使黄水出大坝往东行至鲍营之下乃归盐河而于大坝以上一叚竟归鲍家营河则与鲍家营河不至混而爲一矣
　　韩家庄闸引河
　　查韩家庄南有运料小河一道宜于尹家庄西筑隔堤一道以断运料小河即于尹家庄开引河一道引黄水入运料小河直至大茭陵将缕堤开通放水仍入黄河则水势旣分而安东县之南门与便益门及二塘俱可不险而河南之韩家庄尹家庄新港唐家堡周家渡小茭陵大茭陵各险工俱可废矣
　　尹家庄一带开引河
　　宜于尹家庄埽工之上开引河一道穿过缕堤使入运料小河而于大茭陵遥堤外开引河一道穿缕堤使运料小河之水仍出黄河此工一成而尹家庄韩家庄安东便益门南门二塘新港唐家堡周家渡小茭陵大茭陵十处险工俱可以不险矣但运料小河南岸之堤宜加幇髙厚仍宜加筑坚实始足捍御而以加幇所取之土仍挖运料小河一道在运料河堤之内以补运料小河以通运料小河上下之水
　　埽工宜废
　　一黄河两岸埽工宜废也除近城近镇者仍下埽外其余一应埽工尽行停止查河南从前每年下埽嵗无寜晷临河州县民不堪命自佟抚台到任乃以不治治之坍堤还堤而不下埽三十年来民少休息而河亦无泛滥之虞今惟仿河南之法于各险工之内先筑越堤而后废埽工外靣坦坡要极平堤要髙寛则水之冲刷无力而后将埽工两头缕堤先开水口使水得近越堤或曰缕堤外地势髙缕堤内地势洼旣开水口则缕堤内越堤外不防成潭乎予曰不然上开水口则黄河之水由上而入下开水口则黄河之水由下而出且水长一次则地淤一次不数次而缕堤内外可以相平矣又何虑其成潭乎或曰河南地寛江南地窄固未可以一槩论也予曰江南之地固未尝窄也亦未尝无可筑越堤之处也惟相其地势地势寛者越堤宜逺地势窄者越堤稍近又何不可之有哉而越堤之筑又宜照例实加夯硪乃爲有益
　　海啸
　　或问海啸之后沙塞其口必预疏濬潘印川先生曰海啸之说未之前闻愚按海啸之说自古有之或潘先生偶未之见耳愚于辛巳三月三日亲在云梯关之下见海啸大通口两岸水与堤平而马家港之埽遂复冲去而上流安东之水曾未大涨以是知其爲海啸也然数日之后水复归漕依旧刷沙至壬午嵗而河底日深海口大辟不惟不能淤塞且日刷日深海口日加深通矣海啸沙塞未可信也












　　居济一得卷七
　　钦定四库全书
　　居济一得卷八
　　礼部尚书张伯行撰
　　河漕类纂
　　黄河运河总论
