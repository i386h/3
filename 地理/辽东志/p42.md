<!-- { "loadSidebar": true } -->
　　斡勒忠本名宋浦盖州人历兵部枢密院尚书省令史转大理知法迁右三部司正练达边事尝奉使北归致马四千余匹诏褒谕之为监察御史转尚书省都事章宗立迁尚书兵部员外郎出为沧州刺史授北京副留守入为同佥枢密院事兼沂王傅承安二年拜武宁军节度使致仕卒年七十一性敦悫通法律以直自守不交权贵故时誉归之 
　　梁肃广宁牵马岭人早有大志勤于文墨为彰德节度会世宗怒宋使就译中取国书选朝臣孰堪为详问使不辱君命者宰臣以肃对使还称旨拜参知政事 
　　高竑渤海人以荫补官调贵德县尉累迁安州刺史知河南府充安抚使同知大名府所至皆有政迹后为河北西路按察转运使 
　　高祯辽阳人少好学虽甚暑未尝解带对妻孥如宾友以尚书左仆射判广宁尹加太子太傅在镇八年政令清肃吏畏民怀入为御史大夫以刚明自任官至太子太师 
　　李英子贤辽阳人由进士调通远令历监察御史乃上书高琪曰中都之有居庸犹秦之崤函蜀之剑门也迩者彻居庸兵我势遂孤失此不图忠义之士将转为他矣高琪奏其书即充宣差都提控居庸等关隘悉隶焉夜与壮士李雄四百人缘西山至佛岩寺招募军民万余人召还迁翰林待制因献十策大概谓居中以镇四方亲贤以守中都立藩以固关隘集力以防不虞养马以助军威爱稼以结民心明赏罚以劝百官选守令以复郡县并州县以省民力颇施行之宣宗南迁英转御史中丞乃上言激浊扬清人材奖进近年改定四善二十七最法徒为虚文大定间分道遣使考察时号得人愿改前日徒设之文遵大定已试之效宣宗嘉纳之中都久围丞相承晖以矾写奏告急诏元帅将兵英自青州督粮救中都与元兵遇于霸州大败尽失运粮英死之赠通奉大夫谥□贞 
　　完颜闾山盖州人明昌初进士累官沁南军节度使入为工部尚书后知凤翔平凉府召为吏部尚书 
　　高德基元履渤海人皇统二年登进士为尚书省令史海陵为相刚愎自用德基每与详辨及篡位都燕京命德基摄燕京行台省都事累迁刑部侍郎有犯罪当死者宰相欲不从末减德基曰法无二门失出犹失入也不从及奏上曰刑部议是也因召诸尚书谕之曰自朕即位以来□宰相争是非者德基一人而已自今部上省三议不合即具以闻改户部尚书德基上疏乞免军需房税农税盐酒等课不报后坐降兰州刺史 
　　耶律履字履道辽东丹王七世孙父聿鲁早亡族兄德元无子以履为后方五岁卧庑下见微云往来天际谓乳母曰此所谓卧看青天行白云德元惊曰是子当以文学名世及长秀峙通悟□历算书绘事尤善属文初举进士恶搜检烦琐去之荫补承奉班祗候擢国史院编修世宗召问朕读贞观政要见魏征嘉谋忠节近何故无如征者履曰忠嘉之士何代无之但上之人用与不用耳且海陵杜塞言路缄口成风愿陛下惩艾前事开谏诤之门章宗为郡王喜读左传召质所疑履曰左氏多权诈不纯尚书孟子圣贤纯全之道愿留意焉王嘉纳之寻以疾补蓟州刺史明年擢礼部侍郎兼翰林直学士世宗崩遗诏移梓宫寿安宫章宗诏百官议皆谓当如遗诏履独曰天子七月而葬同轨毕至其可使万国之臣朝大行于离宫遂得殡于大安殿大定三年薨谥文献 
　　耶律辨材履子家义州天资倜傥躯干雄伟以志节自负为中京兵马副都指挥使宣宗问军政利弊辨材言将相多非其材遂忤权贵□为许州兵马钤辖 
　　孟奎元秀辽阳人大定间进士调黎阳主簿改中都平章政事完颜守贞礼接士人在其门者号冷岩俊奎其一也累迁曹州刺史同知中都路转运使旱诏审录冤狱多所平反大安初除博州防御使凡属县事应赴州者不得泊于逆旅以防吏奸人便之迁北京临潢等路按察转运使劾奏监军完颜讹出虚造功状卒谥庄肃 
　　大怀真子正辽阳人皇统五年除合门祗候累官彰国安武军节度使县尉获盗旗图亢宿诂之有谋叛状株连几万人怀真唯请诛其首乱者十八人余者皆释之尝饭僧数人一僧异常怀真问曰汝何许人对曰山西人复问曾为盗杀人否对曰无之后三日诘盗果引此僧皆服其明察改兴中尹锦州富民萧鹤寿涂中杀人匿府少尹家有司捕不得怀真以计取之寘于法改彰德军节度使卒 
　　蒲察郑留文叔东京斡底必刺猛安人大定二十二年进士调高苑主簿浚州司候补尚书省令史除监察御史累迁北京临潢按察副使户部侍郎迁陕西路按察使改顺义军节度使再改利涉军诏括马郑留使百姓饲养以须御史劾之既伐宋诸路马皆瘦惟隆州马肥乃释郑留知庆阳府夏人犯边郑留击走之改知平凉府夏人复来攻郑留招溃卒为洁守计夏兵退迁官四阶贞佑二年改东京留守致仕卒为人重厚寡言笑人不见其喜愠临终取奏稿尽焚之 
　　石抹元希明懿州路胡士虎猛安人也幼丧父号泣不食者累日十三居母丧如成人尝为击鞠戏马踣叹曰生无兄弟设有不测奈何由是终身不复为之补枢密院尚书省译史调同知恩州军州事迁监察御史为同知淄州军州事剧盗刘奇久为民患一日捕获方讯鞫闻赦至亟命杖杀之阖郡称快改大兴府判官沂王府司马沁南军节度副使河北西路转运副使累迁山东西路按察转运使贞佑初黄槶吾典征兵东平拥众不进大括民财众皆忿怨副统仆撒扫合杀吾典于坐取其符佩之纵恣尤甚元密疏劾扫合擅杀近臣无上不道扫合坐诛移知济南府到官六月卒元生平寡言笑尚节俭居官自守不交权要人以是称之 
　　李三锡怀邦锦州安昌人辽季盗攻锦州人推三锡主兵事设机应变城赖以完录功授左承制尝从阇母护送二主北归官至河北西路转运使三锡政事强明所至称治世宗旧闻其名大定初起为北京路都转运使制下而三锡已卒 
　　卢克忠贵德州凤集人高永昌据辽阳克忠走诣金源郡王斡鲁营降遂艾萨克屈出为乡导斡鲁克东京永昌走长松岛克忠与渤海人挞不也追获之收国二年授世袭谋克其后定燕伐宋皆与有功除登州刺史改刺澶州天德间同知保大军节度使大定二年除北京副留守会民艰食克忠下令凡民蓄积者计留一岁悉平其价籴之由是无捐瘠之患转陈州防御使后以靖南军节度使致仕 
　　裴满亨仲通辽海人大定间收充奉职业进士举擢第世宗嘉之升为奉御俄擢监察御史内侍梁道儿恃恩骄横朝士侧目亨劾奏其奸后迁同知大名府事先是豪猾纵横前政莫制亨宣明约束阖境帖然改武安军节度使岁大雪民多冻殍亨输己俸为之赒赡又劝率僚属大姓同出物以济转河东南北路按察司使卒赠嘉议大夫赙物甚厚 
　　移剌光祖以父道荫补阁门祗候累官至右宣徽使兴定中诏百官议长久之利光祖曰募土人假以方面权俾人自劝各保以方由是封建之论兴焉语在九公传 
　　蒙古纲咸平府猛安人承安五年进士累官副元帅权参知政事行尚书省益都桃林寨总领张林号张大刀据险为乱侵掠东平纲遣王庭玉大破之生擒张林获畜仗万计纲奏辽东渡海必由恩博二州乞置经略使镇抚从之后徙行省于邳州纲御下严信赏必罚邳州军不乐属纲经略使纳合六哥率沂州军士百余人入行省杀纲及僚属于省署据州反后红袄贼高显等杀六哥函首以献 
　　刘玮德玉咸平人幼警悟举进士特赐及第累转尚书省都事奏拟经画田土世宗见其名曰刘玮尚淹此乎迁户部员外郎充宋国信问副使玮父兄皆以是官使江左当时荣之初世宗器玮材干及卒上将击球于临武殿闻讣而止谥曰安敏 
　　王政辰州熊岳人当辽季高永昌据辽东知政材略欲用之政辞谢不就永昌败渤海人争缚永昌以为功政独逡巡引退吴王阇母闻而异之言于太祖授卢州渤海军谋克从破白霫下燕云及金兵略宋滑州降留政为安抚使政从数骑入州□系囚发仓廪民大悦寻除同知金胜军节度使兼掌军资是时筦库掌吏因缘为奸政明会计严扃鐍金帛山积而出纳无锱铢之失吴王戏曰官久而不加富何也对曰政以扬震四知自守安得不贫吴王笑曰前言戏之耳以黄金乘马遗之入循吏传 
　　温迪罕达盖州猛安人性敦厚寡言笑初举进士搜阅官易达藐小曰汝欲求作官耶达曰取人以才学不以年貌众异之明昌五年中第迁监察御史宣宗迁汴以本职护卫上疏曰辽东兴王之地移刺都不能守走还南京可令濮王守纯行省盖州驻兵合思罕以系一方之心昔祖宗封建诸王以定大业今乃委诸疏远非计也复上疏言宰相系天下轻重不宜权摄今之将帅谋者不能战战者不能谋今岂无人但用之未尽耳宣宗曰卿谓用之未尽者为谁对曰陕西统军使把胡鲁忠直干略知延安府古里甲石伦深沈有谋能得士心宰相高琪高汝砺恶其言俄充陕州行枢密院参议官 

　　元 

　　高宣辽阳人太宗时以元帅从睿宗攻大名宣进曰今来伐罪吊民愿勿嗜杀人以称上意睿宗召元帅朮乃谕之下令军中如宣言及城破兵不血刃民心悦服又从破金兵三峯山降宣者二千余人立打捕鹰坊都总管府统之以宣为都总管赐金符仍令子孙世职卒赠大司徒追封营国公谥简僖 
　　高天锡宣子事世宗潜邸甚见亲幸授父官为鹰坊都总管寻改燕京诸路总管按察司副使天锡语丞相曰农桑衣食之本不务本则民衣食不足教化不可兴丞相以闻帝悦命立司农司以天锡为中都山北道巡行劝农使迁司农少卿兵部尚书卒追封营国公谥庄懿 
　　高塔失不花祖天锡父谅裕成宗命世其官累官同知崇祥院使延佑四年迁荣禄大夫大司农英宗居东宫塔失不花撰集前代嘉言善行名曰承华事略并画豳风图以进帝览之奖谕曰汝能辅太子以正朕甚嘉之命置图书东宫俾太子时时观省六年改集禧院使卒 
　　刘世英辽东人时金元争河朔民物空竭世英言于木华黎曰建国以民为本今杀掠殆尽异日我师复来孰给转饲收存恤亡此其时也遂授以绛州节度使 
　　李守贤义州人金末暨兄庭植归款太祖命守贤授锦州临海军节度观察使迁河东南路兵马都总管知平阳府事时河中未下守贤请自北面凿城先登城果下遂构浮桥大破赵雄兵于芮城留屯嵩汝金兵十余万保少室山守贤以三千人介其中乘夜潜遣轻健者数人缘崖蚁附以登杀其守卒遂纵兵破之不两旬兰若□炉诸寨望风俱下守贤未尝妄杀一人攻河南降其渠魁洛西遂定卒年四十六 
　　崔敬大宁惠州人通刑名学至元中累迁监察御史多所建明后历兵刑二部尚书官至参知政事卒谥忠敏 
　　刘润瑞州人木华黎举为都统使军旅之事多与谋焉子秉忠初避难邢台从浮屠名子聪宣宗命同议枢密院事诏复姓易名秉忠拜太保参领中书省事 
