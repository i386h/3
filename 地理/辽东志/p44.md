<!-- { "loadSidebar": true } -->
　　张浩浩然博通经史尤长于诗以策谒太祖即命承廪御前文字官至太师尚书令有欲罢科举者上曰自古帝王有不用文学者乎浩对曰秦始皇上顾左右曰岂可使为秦始皇乎事遂寝浩好贤乐善所著有华□山人集五子汝霖官至平章政事汝为转运使汝翼举进士汝方汝猷俱仕至宣徽院使 
　　刘仲尹致君盖州人正隆二年进士第以潞州节度副使召为都水监丞致君家豪侈能折节读书诗乐府俱有蕴籍有龙山集传于世云 
　　李经天英锦州人作诗极刻苦喜出奇语不蹈袭前人李纯甫见其诗曰真今世太白也由是诗名大震再举不第拂衣去南迁后其乡帅有表至士大夫识之曰此天英笔也后以朝□就命不知所终 
　　张景仁寿甫辽西人为翰林学士承旨每国书与宋往复多出其手世宗尝称曰今之文章如张景仁真能文之士也迁侍讲翰林学士兼御史大夫廷论宰臣元忠之非史臣以儒者之勇许之 
　　王庭筠子端盖州熊岳人遵古子生未期视书识十七字七岁学诗十一岁赋全题涿郡王翛一见期以国士登大定十六年进士第调恩州军事判官临政即有声再调馆陶主簿召为厅奉翰林文字迁修撰泰和元年扈从秋山应制赋诗三十余首上甚嘉之明年卒上素知其贫诏有司赙钱八十万以给丧事求生平诗文藏之秘阁又以御制诗赐其家其引云王遵古朕之故人也乃子庭筠复以才选直禁林者首尾十年今兹云亡玉堂东观无复斯人矣庭筠暮年诗律深严尤工险韵有聚辨十卷文集四十卷书法学米元章尤善山水墨竹子曼庆亦能诗并书仕至行省右司郎中自号澹游云 
　　庞铸盖州熊岳人少登第仕为翰林待制博学工诗文世多传之 
　　马知刚广宁人性敏慧善属文为时辈所推仕为凤翔府尹有诗名 
　　蔡珪玉甫七岁赋菊诗语意惊人擢进士历澄州军事判官仕终潍州刺史珪号该博有补正水经五篇合沈约萧子显魏收宋齐北魏志作南北史志卅卷续金石遗文跋尾十卷晋阳志十二卷文集五十五卷当时稽古礼文之士取其议论为多 

　　元 

　　耶律希亮明甫铸之子师事北平赵衍累官翰林学士承旨寻进制诰兼修国史希亮以职在史官乃类次世祖嘉言善行以进英宗取其书置禁中久之闲居京师四方之士多从游性至孝虽病疾不废书史或中夜起以书所著诗文及从军记行录三十卷目之曰素轩集卒谥忠嘉 
　　耶律有尚辽东丹王十世孙祖父官东平因家焉资识绝人笃志好学受业许衡邃于性理累官国子祭酒迁至昭文馆太学士前后五居国学其教法一遵衡之旧海内宗之卒谥文正 

　　国朝 

　　张升允升定辽中卫人聪明有儁材先是辽人未入乡举升谒抚臣试命题谕胡虏檄升援笔立成辞气滂沛抚臣大惊举正统丁卯科乡荐辽之科第自升始任本学训导以诬谪戍隆庆州当道重其学术荐万全都司儒学训导学宫旧有井味苦咸升疏凿之已而甘冽土人呼曰张先生井后卒于官所著有裔庵稿行于世今从祀乡贤祠 
　　贺钦克恭浙江定海人其先世戍边因家焉今占广宁后屯卫籍少从学偶得近思录一帙朝夕玩读遂厌俗学景泰壬午以易魁山东省试登成化丙戌进士授户科给事中常谓家人曰是官非窃禄者可得其职岂可苟安因书鄙夫可与事君章于壁以自警直言敢谏每以访求贤材为急时广东陈宪章游京师钦一见即师事之宪章接以友道自是益闻所未闻成化四年以疾归潜玩大学语孟诸书精思默识反身实践冠婚丧祭一遵家礼每教人读白鹿洞教条尤致严于为己为人之辨由是小学之教盛行乡邑士之登科目笃行谊者多出其门性喜施与弘治改元大臣交荐授陕西左参议抚治商洛适母疾遂辞职及陈时政四事曰讲圣学荐贤才处近侍修礼乐疏上不报闭户读书四十余未尝一至公门暇则钓游凌溪浒徜徉竟日老而喜易究心象数手不释卷比没乡士夫门生祠于钓台盖钦行乐处也都御史蔡天佑为之记成化间人慕贺公钦文公深顾公能耿公贤四人之贤推为东辽四杰诗云声教弘敷四海同海隅繇此出豪雄河南乌府推文氏天下黄门让贺公户部芳名昭日月咸平清节劲霜风男儿有志应如此肯逐颓波溃决中 
　　张钺子文义州卫人性明敏刚方有气节问学博洽属文典丽尤善题咏弱冠以诗文著名景泰丙子领山东乡荐任顺天府通判升山西解州知州致仕归教授生徒登甲科者后先相望笃行古道表率乡闾黜邪说敦古礼自钺与钦始 
　　陈鉴缉熙盖州卫人正统戊辰进士及第官翰林修撰学士使朝鲜有皇华集传于世历官祭酒礼部侍郎文章学行一时景仰 
　　陈宗宗道辽海卫人性颖悟异常初城南池莲忽生黄花一茎其大如盘色甚鲜丽一术者见而异之曰是花世所罕有城中当出一奇士未几宗果生四岁能书五岁善属文号神童尤长于篆刻十八登进士第任刑部主事宣庙奇其才升尚宝寺少卿卒年二十七岁遣官谕祭 

　　○隐逸 

　　晋 
　　金 
　　国朝 

　　晋 

　　公孙永子陵襄平人好学恬虚隐于平郭不娶妻妾非身所垦植则不衣食年九十余操尚不亏与公孙凤俱被慕容暐征不拜王公已下造之皆不与言隆冬盛暑端然自若岁余诈狂暐送之平郭后苻坚备礼征之难其年耆路远乃遣使者致问未至而永亡坚深悼之谥曰崇虚先生 

　　金 

　　高仲振辽东人博极羣书尤深于易及皇极经世书隐居嵩山安贫乐道足不涉城巿山野小人亦知敬之尝终日燕坐所谈皆世外事有扣之者辄不复语云 

　　国朝 

　　贺士谘钦之子性通敏博极群书陈白沙一见称之曰老眼识凤雏领弘治壬子乡举抱道自娱遂不赴春选薄仕进后都御史张文锦荐其才召起首陈十二事曰志帝王务实学存敬慎谨细微亲贤远邪崇俭爱民正俗乐谏惜才保终不报辞疾而归 

　　○贞烈 

　　元 
　　国朝 

　　元 

　　姚里氏耶律留哥之妻先是留哥既推为辽王耶厮不等后劝称帝留哥不从乃潜与其子薛阇归太祖后留哥复定辽东卒姚里氏入奏会帝征西域皇太弟承制以姚里氏佩虎符权领其众者七年丙戌帝还姚里氏携次子善哥铁哥永安及从子塔塔儿孙收国奴见帝于河西阿里湫城帝曰健鹰飞不到之地尔妇人乃能来耶赐之酒慰劳甚至姚里氏奏留哥既没官民乏主其长子薛阇扈从有年愿以次子善哥代之使归袭爵帝曰薛阇今为蒙古人矣且积功为拔都鲁不可遣当令善哥袭其父爵姚里氏拜且泣曰薛阇者留哥前妻所出嫡子也宜立善哥者婢子所出若立之是私己而蔑天伦婢子窃以为不可帝叹其贤给驿骑四十从征河西赐河西俘人九口马九匹白金九锭币器皆以九计许以薛阇袭爵而留善哥塔塔儿收国奴于朝惟遣其季子永安从姚里氏东归 
　　赵氏大宁人名哇儿年二十夫萧病剧谓哇儿曰我死汝年少若之何哇儿曰君幸自宽脱有不讳妾不独生遂命匠制巨棺夫没即自经家人同棺殓葬焉其同郡又有赵□儿妻安氏陈恭妻张氏武寿妻刘氏宋敬先妻谢氏并早寡以死从夫事闻悉命褒表 
　　王氏辽阳人李君进妻大德八年君进病卒卜葬将发引亲邻咸会王氏谓众曰夫妇同穴义也因抚棺恸哭呕血升许即仆于地死众殓之与夫连柩葬送者数百人莫不洒泣 

　　国朝 

　　高门五节妇刘氏光州固始人夫高希凤直隶应天人戍辽东为乱军所掠拒而不服军怒断其腕而刘氏被虏行十五里骂不绝口卒为所杀　希凤仲弟药师奴妻曰李氏早寡因乱携子侄避难于高丽洪武初保全子侄来归应天守夫墓誓不再适　希凤季弟伯颜卜花为纳哈出所杀其妻郭氏自缢于马枥　希凤从子塔失丁为父雠诬陷而死妻金氏姑那氏俱自缢于室一门五节妇俱旌表 
　　闵氏六安州人夫刘智才任天宁翼万户岁己亥智才疾笃谓闵曰吾殆不起汝年少慎择所从闵泣以死自誓智才卒氏年二十八无子抚妾子如己出洪武四年以夫属军籍渡海戍金州颠危苦节以礼自防佣维以供衣食守臣上其事诏旌表其门 
　　白氏汝宁人文宗信妾元辽阳行省行丞洪武初辽东奉表归钦行将授职会病笃白氏每昏旦潜祷于神至忘寝食宗信顾其容色憔悴语之曰汝年方二十我死汝为之奈何白氏应曰妾身草芥赖夫子以存活万一不讳妾岂惜微命以独生哉宗信死迨殓白氏尽出箱箧分给亲戚沐浴告别于主母自缢而死亲戚义之与夫同葬焉 
　　刘氏讳志贞女直人三万卫镇抚刘忽鲁秃女幼聪慧父母令女师柏氏授孝经烈女传等书咸成诵年十六适同郡裴贵事舅姑以孝闻既而贵有疾刘潜刲股肉和糜以奉弗效每夜叩祷于天誓以身代夫疾革乃嘱曰吾危矣汝幼善事后人妇泣曰奈何以大豕畜妾妾尝誓天效死安用生为语势若有不自己者遂入隐室而缢家人觉往救之已无及矣越二日贵竟卒所司上其事诏旌异之 
　　张氏定辽前卫指挥同知耿秩妻永乐二十年达贼侵西鄙秩领兵战殁于西沙岭氏年十九仰天号痛即欲自缢姑氏与母防之严不能遂徐劝之曰汝不二志死固也何忍舍父母与姑乎氏遵姑命守志四十年清白无玷景泰甲戌卫上其事旌表其门 
　　籍氏金州卫军余杜林妻永乐丁酉夫死氏年二十七欲以身从夫亲邻劝曰夫死从子礼也今舍幼子而从夫是为不慈氏依劝守志四十余年郡上其事旌表其门 
　　徐氏金州卫总旗张俊妻永乐年间夫死誓不再醮守志三十余年无纤毫玷景泰辛未郡上其事旌表其门 
　　许氏定辽后卫军余钱海妻正统四年夫故氏坚守志节誓不再醮清白无玷卫上其事旌表其门 
　　丁氏金州卫人萧士清妾奉姑至孝士清疾氏饮食俱废祝天愿以身代士清殁氏悲痛累日自缢而死正统间旌表其门 
　　朱氏金州卫指挥使张顼妻天顺四年夫死氏年二十四男女无出痛哭曰姑所生者夫一人而已与夫同归姑何托焉遂葬夫侍姑终身无玷年八十有六而终弘治丙辰郡上其事旌表其门 
　　杨氏妙真浙江鄞县人父原道戍广宁氏年十八适广宁后屯卫总旗贺升内助既贤事舅姑以孝升永乐甲辰随驾北征东归殁于山海关氏奔赴扶柩归葬子祥甫二岁氏鞠育成立孀居四十九年守节无玷成化庚寅卫上其事旌表其门 
　　金氏东宁卫人高原昌妻原昌素有疾娶未逾月原昌疾笃母知不可起预慰氏曰尔朝夕奉侍汤药莫辞劳苦汝年尚幼未有出自有名门择配氏泣曰夫死不嫁礼也何有此言原昌卒氏哭不绝声水浆不入口者二日遂自缢而死卫上其事旌表其门 
　　张氏定辽后卫舍余邵伦妻成化己亥伦故时氏年二十一哀号不绝寝食俱亡数日后自缢而死与夫同葬 
　　朱氏义州卫人刘晏妻夫死寡居弘治间虏入寨抄掠氏方采蔬园中虏骑至驱之比行朱仆地誓死羣虏拥之上马因而自堕者三贼怒以刃断其吭而死州人咸愍其节 
　　邓氏辽海卫人陆淳妻弘治初淳卒氏年十九哀毁不食殓毕入闺自缢而死及葬之日送者无不殒涕 
　　刘氏东宁卫舍余董钦妻弘治己未夫故氏抚尸痛哭家人知有同死之志绐曰死者已死我当守节防者懈夜遂自缢乡人莫不感叹 
　　汪氏广宁中屯卫总旗汪胜女年十八归生员侯爵爵死家甚贫卖奁以供殡葬翁姑相继卒氏复经营大事丧葬以礼正德间旌表其门 
