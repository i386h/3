<!-- { "loadSidebar": true } -->
　　夫本志备矣又为杂志外志何杂志者三志之杂述也辽之先沦于诸胡据于草窃攻击战守或得或失疆域之限代有不同故不能统述之也杂而述之其有足征乎祥异天道亦以杂言者随其时代而杂见焉尔外志者诸夷之边辽者也在夷狄而志之何也安攘之计不可废也志其古今沿革知其险夷也志其卫所居处知其强弱也志其驿传知其向道也志其贡物知其咸宾之诚也王者无外也辽志终矣 

　　●凡例 

　　一今志一以旧志为准惟加增定一统志所载者俱收入尊制书也 
　　一旧志分地各自为类今志分类各载其地综合伦比便稽阅也 
　　一旧志属物比类靡有统纪今提其纲为志九而以其目系之 
　　一今志纲举目列序在其中详见目录序 
　　一辽阳虽都司会治而广宁抚镇弭节士马独盛实与辽阳分东西河而治次则开原控扼北虏独当一面故今志俱表以白书异于诸卫 
　　一地理建置析而为二者疆境风物与凡地之所有为地理其创立规模经画制度则为建置云 
　　一士马赋役事体所系甚大故标总分析独加详云 
　　一辽东操法他处未见如烧荒之类皆边政之大者故今志备录 
　　一典礼教化所系旧阙今增入之其诸未详以俟考求 
　　一官师志志其在官者大者书其名氏爵里小者不能悉纪存其官善者特书别为名宦亦有不必特书者附见其名下世近而方仕者虽善不敢书俟论定也 
　　一人物志志其在乡者仕者以资为次贤者以行为次及封荫荣恩宠也及流寓方伎仙释尽乎人也 
　　一乡贤以行为次名宦不分者以其官次之耳 
　　一凡圣制序记杂述各以其所指附之取其要切其余泛及地方时事者别为艺文志 
　　一杂志外志以其关涉辽事故取之一史有与夺抑扬志不纯用史法故篇中或为论见之 
　　一引用诸书 
　　大明一统志　　文献通考　　五经 
　　大明会典　　　诸司职掌　　史记 
　　大明律　　　　资治通鉴　　周礼 
　　皇明政要　　　氏族大全　　纲目 
　　大明官制　　　列女传　　　汉书 
　　史略　　　　　三国志　　　晋书 
　　左传　　　　　南北史　　　唐书 
　　宋书　　　　　辽史　　　　金志 
　　元志　　　　　图册　　　　武经总要 
　　一修志名氏 
　　正统八年始修 
　　汝南王祥 【左府都督佥事掌都司事】 
　　东鲁毕恭 【辽东都指择佥事掌司事】 
　　弘治元年修定 
　　新河陈宽 【巡按御史】 
　　广阳韩斌 【辽阳副总兵】 
　　嘉靖八年 
　　东岩徐文华 【四川嘉定州人大理寺少卿】 
　　北郭刘琦 【陕西洛川人兵科给事中】 
　　初亭程启充 【四川嘉定州人监察御史】 
　　潘珍 【直隶婺源人嘉靖七年巡抚八年修志未成以忧去】 
　　嘉靖十六年重修 
　　西溪任洛 【河南钧州人左佥都御史】 
　　萃轩薛廷宠 【福建福清人工科左给事中】 
　　驼村史褒善 【直隶开州人巡按御史】 
　　形山冯时雍 【直隶交河人苑马寺卿】 
　　南原李翔 【直隶华亭人行太仆寺少卿】 
　　如斋高登 【直隶内黄人分守参议】 
　　石林张九叙 【山西石州人分巡佥事】 
　　湛溪吕朋 【直隶武进人太仆寺寺丞】 

　　●辽东河东地方总图 

　　见图 

　　●辽东河西地方总图 

　　见图 

　　●辽东都司治卫山川地理图 

　　见图 

　　●广寜山川地理图 

　　见图 

　　●广寜右屯卫山川地理图 

　　见图 

　　●义州山川地理图 

　　见图 

　　●广寜左中屯卫山川地理图 

　　见图 

　　●寜远卫山川地理图 

　　见图 

　　●广寜前屯卫山川地理图 

　　见图 

　　●开原山川地理图 

　　见图 

　　●开原控带外夷山川图 

　　见图 

　　●铁岭卫山川地理图 

　　见图 

　　●沈阳中卫山川地理图 

　　见图 

　　●海州卫山川地理图 

　　见图 

　　●盖州卫山川地理图 

　　见图 

　　●复州卫山川地理图 

　　见图 

　　●金州卫山川地理图 

　　见图 

　　●辽东志卷一 

　　地理志 

　　沿革 
　　疆域 
　　郡名 
　　形胜 
　　山川 
　　风俗 
　　物产 
　　宫室 
　　陵墓 
　　寺观 
　　古迹 

　　○沿革 

　　禹贡冀青二州之域天文箕尾分野东踰鸭绿而控朝鲜西接山海而抵大宁南跨溟渤而连青冀北越辽水而亘沙漠舜分冀东北为幽州即今广宁以西之地青东北为营州即今广宁以东之地商周为肃慎氏地箕子避地朝鲜武王即其地封之是为朝鲜界战国属燕秦灭燕以幽州为辽西郡营州为辽东郡汉初因之武帝拓朝鲜地并割辽东属邑置乐浪玄菟真番临屯四郡以太守镇之是为真番界昭帝罢真番筑辽东玄菟城王莽时乌桓据辽西明帝末乌桓鲜卑迭相侵据汉末公孙度取之分辽东为辽西中辽郡三国魏灭公孙氏置东夷校尉居襄平而分辽东昌黎等五郡隶平州晋改辽东郡为国仍隶平州寻为慕容廆所据后魏仍为辽东郡隋初又为高句丽所据唐高宗平高丽复其地置盖辽二州又置都督府九又置安东都护以统之开元初封为渤海国寻为渤海大氏所据大氏始保挹娄之东牟山武后万岁通天中为契丹尽忠所逼有乞乞仲象者武后封震国公传子祚荣僭称震王并吞海北地方五千里中宗封渤海郡王十有二世至彝震僭号改元有五京十五府六十二州为海东盛国五代时并于契丹其主阿保机修辽东故城以居名曰东平郡铸铁凤以镇之因号铁凤城寻升为南京复立中台省号大辽又改为东京又析辽西为中京大定府金初因之后置辽阳府以会宁为上京改辽上京为北京元为东京路寻改辽阳路建行中书省并统高丽本朝洪武四年置定辽都卫八年改为辽东都指挥使司十年革所属州县置卫永乐七年复置安乐自在二州今领卫二十五州二 
　　辽阳 【巡按察院布政分司太仆苑马寺副总兵府都指挥使司同在城内】 
　　定辽中卫 【本汉襄平辽阳二县及辽东郡治所晋废辽复置辽阳县为东平郡本朝洪武十年罢县十七年置卫】 
　　定辽左卫 
　　定辽右卫 
　　定辽前卫 【以上三卫俱洪武四年置为千户所至十年升为卫】 
　　定辽后前 【洪武四年置初名辽东卫治得利嬴城寻徙于此八年改定辽后卫】 
　　东宁卫 【洪武十三年置五千户所曰东宁女直南京海洋草河各领所部夷人十九年置卫并五所为左右前后四千户所仍置中及中左二千户所以谪戍者实之】 
　　自在州 【永乐七年置治开原城内所领新附夷人后徙治于辽阳城内】 
　　广宁 【在辽阳城西四百二十里城内有三堂户部分司按察分司游击府】 
　　广宁卫 【本汉辽东之无虑县西部都尉治所晋属平州唐置巫闾守捉城渤海为显德府地置显州奉先军辽置干州广德军为大宁属郡金改为广宁府领广宁望平闾阳锺秀四县置镇宁军节度使元改为路属县三广宁望平闾阳元末也速纳哈出往来互略其地本朝废州县洪武二十三年建广宁卫二十五年封建辽王改广宁中护卫次年复改广宁卫】 
　　广宁中卫 
　　广宁左卫 
　　广宁右卫 【以上三卫俱在广宁城内洪武二十七年置治于大凌河开设广宁中护卫二十八年设左右护二卫永乐元年改左右中护卫为广宁左右中三卫徙于此】 
　　广宁右屯卫 【在辽阳城西五百四十里辽以前同广宁元属广宁府闾阳县之临海乡洪武二十六年置初治十三山二十七年城公主寨故址移卫治焉属左右中前后五所】 
　　义州 【在辽阳城西五百四十里西路参将驻镇于内】 
　　义州卫 【本秦辽西郡萦县东汉末为山戎所据唐始建城五代时沦于契丹置宜州崇义军辽因以为号辽亡归金改义州置弘政开义尧 【尧：同】 庆 【庆：昌】 
　　三县元省县州属大宁路元末也速纳哈出互相侵略本朝洪武初平定辽东二十二年调金复盖三卫共五千户所设义州卫屯于十三山是年八月移治于城二十八年调中所于广宁右屯卫永乐八年废宜州旧治又调广宁后屯卫于本城共是二卫】 
　　广宁后屯卫 【在义州城内洪武二十五年置初治旧宜州永乐八年徙于此】 
　　锦州 【在辽阳城西六百里亦特书者以其有二卫也】 
　　广宁中屯卫 【本汉之无虑县地晋时为慕容氏所据置西乐郡隋唐以来地皆空虚辽始建锦州置刺史为临海军节度金属大定府元初张致叛据寻复之属大宁路置永乐县本朝洪武二十四年置卫于东关驿二十五年移治锦州三十二年调广宁屯守永乐元年复回锦州守御宣德三年于城南二十里松山堡置中左千户所属焉】 
　　广宁左屯卫 【在锦州城内洪武二十四年始由鞍山至十三山驿摆站屯种二十六年迁显州建卫治三十二年调广宁屯守永乐元年移治锦州守御宣德三年于城东四十里大凌河增置中左千户所属焉】 
　　宁远 【在辽阳城西七百七十里南路守备在内故亦特书】 
　　宁远卫 【旧无城郭与古瑞州锦州接境相距几三百里本广宁前屯中屯二卫地永乐初大宁沦没而虹螺山始入外境于是和州之墟荆条之阳胡马驰驱岁相抄掠总兵巫凯都御史包怀德上状乃割二州之地于曹庄汤池之北建卫治赐名宁远统五千户所又于城东五十里塔山别置中左千户所于城西四十里小沙河别置中右千户所属焉】 
　　广宁前屯卫 【在辽阳城西九百六十里舜分冀之东北是为幽州夏因之商为孤竹国周属燕秦属辽西郡汉仍秦旧幽州刺史领之汉末为乌桓所据三国属魏晋永嘉以后慕容氏据之置集宁县后入拓拔魏氏寻入隋唐置营州后改瑞州五代没于辽改为辽州置来宾县隶中京大定府金改宗州寻复为瑞州后隶归德军节度元隶辽阳大宁路属县三曰宗安海阳海滨元季纳哈出略属其地国朝平辽东废州县洪武二十五年建卫属五千户所宣德三年又于城西五十里急水河增置中前千户所城东五十里杏林堡增置中后千户所属焉】 
　　开原 【在辽阳城北三百三十里北路参将驻镇于本城内】 
