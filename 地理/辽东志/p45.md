<!-- { "loadSidebar": true } -->
　　曹氏广宁中屯卫人年十八归王清清病卒氏哀毁骨立数祈死遗腹六月生一男父母欲夺其志辄泣曰本欲以死从夫有孤儿王氏宗祀在我也即以非语再来吾将委沟壑矣诸亲党惮之不复敢言子成立家业复兴诸孙伟然年八十六尚无恙 
　　郑氏广宁断指挥郑雄女幼敏慧勤女工年及笄纳辽阳孙棣聘礼越再期棣故女闻讣设主哭奠水浆不入口者三日誓不更适他姓缟衣饘粥杜门不出虽至亲亦罕接见舅姑远数百里时以女红问安否殷勤孝至如曾侍左右乡人益以为贤除棣服父母以棣未奠雁欲醮之女闻而流涕终日辄不饮食父母知其志不可夺不敢复言年未老而容瘁齿落亦可哀矣嘉靖己丑卫上其事旌表其门 
　　杨氏铁岭卫人顾澄妻澄故遗腹三月产一男氏誓不二适甘贫抚孤成人卒年七十有九 
　　程氏海州卫千户李通妻生子芳甫三岁通卒氏甘贫誓死亲操井臼育芳成人袭职后戍东边与虏战死遗妻陈氏年尚幼守节善事姑再不他适　通弟正与文亦早亡正妻宋氏文妻陈氏俱守节不移程今八十宋七十八陈七十五芳妻陈亦五十二一门四妇并有节操实程氏有以倡之也 
　　潘氏盖州卫生员高琰妻琰故无子潘年十九以纺织自养守节三十五年无玷嘉靖间旌表其门 
　　于氏赵云妻年二十余云故氏誓不再适缢死榇傍 
　　苏氏高凤妻年二十凤戍开原故氏扶榇归葬抚教二子年八十三卒　罗氏凤弟龙之妻年二十一龙故遗腹四月生子某氏抚养之卒年五十三人谓之一门双节 
　　吕氏定辽中卫人夫韩迪家贫为大姓佣遂居其祠旁自归韩善事舅姑嘉靖丁亥迪病笃将死氏知其不起遂先夫自缢与同葬焉 
　　臧氏义州卫人黄福妻夫卒氏守节自誓事姑高氏以孝闻居数岁邑人闻其贤欲娶之知氏不可夺乃谋氏兄私纳其聘欲强之氏向姑泣曰妾本欲与夫同死以姑缺养故隐忍至此自今不得侍姑矣是夜自缢而卒 
　　宁氏定辽右卫武生马汝邻妻汝邻病故氏抱尸痛哭三日不食遂自缢而死 

　　○流寓 

　　汉 
　　三国 
　　晋 
　　后唐 
　　辽 
　　元 
　　国朝 

　　汉 

　　王仲琅邪不其人好道术明天文诸吕作乱齐哀王襄谋发兵而数问于仲及济北王兴居反欲委兵师仲仲惧祸及乃浮海东奔乐浪山中因家焉 
　　王烈彦方平原人通识达道秉义不回以陈太丘为帅与邴原为友时名闻在二子之右颖川荀慈明识人见烈器业过人遂相友善由是英名着于海内时国主皆亲骖乘适烈私馆畴谘政令察孝廉三府并辟皆不就会董卓作乱辟地辽东躬秉农器编于四民布衣蔬食不改其乐东域之人奉之若君时避乱在东国者多为人所害烈居之无恙乃使辽东强不凌弱众不暴寡商贾之人巿不二价烈之惠也魏太祖累征召不起以建安二十三年寝疾年七十八而终 
　　逢萌子庆北海都昌人家贫给事亭长时县尉过亭萌候迎拜谒既而掷楯叹曰大丈夫安能为人役哉遂去之长安学通春秋经时王莽杀其子宇萌谓友曰三纲绝矣不去祸将及人即解冠挂东都城门归将家属浮海客于辽东萌素明阴阳知莽必败因遂潜藏及光武即位乃入琅邪劳山养志修行人化其德后连征不起以寿终 
　　管宁幼安北海朱虚人身长八尺美须眉少与华歆为友尝共锄菜见地有金宁挥锄不顾歆捉而掷之人以是知其优劣年六十丧父乡中哀愍其孤贫共赠赗悉馈不受称财以送终时天下大乱闻公孙度令行海外遂与邴原及平原王烈避乱辽东度虚馆以候之既见与度语唯经典不及世事避难者皆来就之旬日成邑遂讲诗书陈俎豆饬威仪明礼让非学者无见也由是度安其贤民化其德宁所居屯落会井汲者男女杂错争井鬬阋宁乃买器分置井傍汲以待之来者知宁所为各相责不复鬬讼邻有牛暴宁田者宁置牛凉处喂养牛主大惭是以礼让崇于海表康死嫡子不立而立弟恭恭懦弱孽子渊有隽才宁曰废嫡立庶下有异心乱所由起也遂将家属浮海还郡其后渊果袭夺恭位自公孙度父子前后赠遗皆受而藏诸既西渡尽封还之海中遇暴风船皆没唯宁乘船自若时夜风晦冥舟人尽惑莫知所泊望见火光趋之得岛既无居人又无火烬行人咸异以为神之佑也当风暴时宁曰吾尝一朝科头三辰晏起过必在此及还魏以事为太中大夫固辞不受卒年八十四 
　　国渊子尼乐安董人师事郑玄渊始未知名玄称之曰国子尼美才也吾观其人必为国器后与邴原管宁等避乱辽东渊笃学好古尝讲学于山岩士人多推慕之由此知名既还魏太祖辟为司空椽累迁太仆 
　　邴原根矩北海朱虚人少与管宁俱以高尚称黄巾起原将属入海居郁州山中时孔融为北海相举原有道原以黄巾方盛遂至辽东多虎原之邑落独无虎患后欲归乡里止十三山闻乱未巳复返辽东积十余年公孙度称其为云中白鹤非鹑鷃之网所能罗曹操为司空辟为祭酒荀文若以为一世异人宜尽礼待之操曰孤之夙心也益见敬重徙景丞相征事操征吴原从行卒于途 

　　三国 

　　太史慈子义黄县人少好学仕郡奏曹史有司以格章之故而为州家所疾恐受其祸乃避之辽东北海相孔融闻其名而奇之数馈问其母及融为黄巾所围慈说刘备求援兵以解围孙策东渡以慈为建昌都尉慈猿臂善射弦不虚发尝从讨贼贼缘楼上行以手持楼棼慈引弓射之矢贯手着棼其妙如此 

　　晋 

　　裴嶷文冀闻喜人嶷清方有干略累迁中书侍郎荥阳太守属天下乱嶷兄武为玄菟太守嶷遂求守昌黎后投慕容廆为长史策破悉独官廆之威德益振遣嶷献捷于朝将还帝留嶷以试其意嶷辞曰龙骧将军越在遐表乃心王室方扫平中壤奉迎皇舆故遣使臣万里表诚今若留臣必谓国家遗其僻陋孤其丹心使怀义懈怠是以微臣忘身为国贪还反命耳帝曰卿言是也乃遣还廆谓羣僚曰裴长史名重中朝而降屈于此天以授孤也出为辽东相转乐浪太守 
　　高瞻子前渤海蓚人英爽有俊才光熙中调补尚书郎永嘉之乱乃率数千家北依辽东崔毖毖与三国伐慕容廆瞻固谏毖败廆署瞻将军称疾不起廆抚其心曰君之疾在此也君中州冠冕宜痛心疾首枕戈待旦奈何以华夷介且大禹出于西羌文王生于东夷但问志略何如耳岂以殊俗不可降心乎瞻乃辞疾笃廆深不平之宋该阴劝廆加害瞻闻其言遂以忧死 

　　后唐 

　　胡峤同州郄阳县令石晋亡为辽萧翰掌书记随翰入契丹居复州周广中归着陷虏记 

　　辽 

　　耶律良习捻生于干州读书医巫闾山学既博将入南山肄业友人止之尔无仆御驱驰千里纵闻见过人年亦衰暮今若即仕已有余地良曰穷通命也非尔所知不听后补迁起居注进秋游赋捕鱼赋迁知制诰兼知部署司事奏请编御制诗文目曰清宁集以功迁南院枢密使事出知中京留守卒追封辽西郡王谥忠诚 

　　元 

　　月乃合其先本雍古部人徙□洮金略地尽室迁辽东祖徙静州之天山以财雄于边父昔里吉思累官凤翔判官死国事月乃合好负气仕元累迁礼部尚书卒追封梁郡侯曾孙祖常居浮光累官至御史中丞 

　　国朝 

　　朱善备万江西丰城人少聪颖好学十岁能属文通经史大义祖云洞先生尝指以语人曰吾是孙他日必为伟器壬辰兵变隐居乡里著书立言以圣贤道学为己任所著有诗经解颐辑释史辑等书奉继母李克进孝道壬寅兵乱扶李逃窜十余日母子两全无恙人谓孝感所致洪武八年起取赴京廷试第一除翰林院修撰逾年以家属不完谪教辽东略无愠色方且日赋诗文有辽海集未至辽城赐还乡十七年上思用老成驿使召授翰林待诏十八年奉旨校文礼闱彻棘之日升奉议大夫文渊阁大学士是年九月卒年七十二卒之前夕星如虹堕于所居之室众咸谓文星之堕云 
　　刘观直隶雄县人洪武乙丑进士历升副都御史至户部尚书宜德间谪戍盖州 
　　王涧直隶华亭人主事宣德间谪戍盖州 
　　缪让直隶苏州人永乐中登进士第宣德间谪戍盖州 
　　张衡直隶上海人永乐乙未进士升监察御史宜德四年谪戍盖州 
　　辛浩湖广江夏人有学行正统间被谪于辽时郡庠生丘霁周正胡深顾能邵奎皆受学焉相继登进士第浩后卒于辽郡人张升挽诗云一朝乌府辞金豸十载红尘叹白驹无复生还辽海鹤岂期望绝武昌鱼芳名空着金闺籍事业深藏石室书痛杀故园慈母在白头犹自倚门闾 
　　王俨湖广人由进士历升侍郎廉静谨恪正德间忤逆瑾谪戍辽东侨居辽阳天王寺后恩宥回卒于家 
　　任良弼山西平遥人由进士升吏科都给事中逆瑾时谪戍于辽居数年诏还擢通政司通政寻卒 
　　胡世宁浙江仁和人由进士历升福建按察使举宸濠不法事谪戍沈阳寄居广宁训诲生徒学者宗之后宸濠伏诛累官都御史刑部尚书 
　　王时中山东黄县人正德间忤逆瑾谪戍懿路日以教授生徒为事后复官累迁兵部尚书 
　　姚祥广东归善人历官按察司副使正德中谪戍后复官 
　　张伟直隶吴县人历升郎中正德中谪戍后复官 
　　崔璇顺德府广宗人历官尚宝寺少卿正德中谪戍后复官 
　　张玘浙江按察司副使谪戍三万卫侨居盖州遂卒于此指挥陈标为葬于城北 
　　刘济真定府定州人由进士改翰林庶吉士任刑科给事中嘉靖三年谪戍铁岭侨居宁远踰五载而卒 
　　徐文华四川嘉定人由进士大理寺左少卿嘉靖六年谪戍铁岭后以恩宥回籍卒于舟中 
　　刘琦陕西洛川人由进士兵科给事中嘉靖六年谪戍沈阳后以恩宥回籍 
　　程启充四川嘉定人由进士监察御史嘉靖六年谪戍抚顺后以恩宥回籍 
　　卢琼江西浮梁人由进士监察御史嘉靖六年谪戍三万卫后以恩宥回籍 
　　叶应骢浙江鄞县人由进士刑部郎中嘉靖十二年谪戍铁岭后以恩宥回籍 
　　夏良胜江西南城人由进士吏部文撰司郎中升南京太常寺少卿嘉靖十年谪戍三万卫卒于宁远邸舍 
　　张逵浙江余姚人由进士刑科给事中嘉靖七年谪戍铁岭卒于宁远邸舍 

　　○方伎 

　　○仙释 

　　丁令威初不知何时人学道登仙于太平府灵波山后化鹤来归集于华表柱乃歌曰有鸟有鸟丁令威去家千载今始归城郭如故人民非何不学仙冢累累白仲理辽东海州人隐徐无山神仙传云合神丹成乃于山作金以济穷民 

　　国朝 

