<!-- { "loadSidebar": true } -->
　　张三丰辽东懿州人云张仲安第五子名君实字全一一字玄玄别号保和容忍三丰子生有异质龟形鹤骨大耳员目须髯如戟顶作一髻手持方尺一笠一衲寒暑御之不饰边幅人目为张儠傝日行千里静则瞑目旬日所啖斗升辄尽或辟谷数月自若也处山林游城巿嬉嬉自如傍若无人有请益者竟日不答一词经籍典坟过目成诵与人议论三教等书如决江河洪武初至太和山修炼结庵于玉卢宫庵前古木五株师栖其下久则猛兽不距鸷鸟不搏人益异之又入武当谒玄帝于天柱峯遍历诸山搜奇览胜尝语耆旧云兹山异日当大显于时我姑于五龙南岩紫霄刈荆榛拾瓦砾但觕创焉命丘玄清居五龙卢秋云居南岩刘古泉杨善澄居紫霄又寻展旗峯北陲卜地结草庵奉玄帝香火曰遇真宫于黄土城卜地立草庵名会仙馆谓门弟子周真德曰尔但善守香火成立自有时来非在子也至二十三年拂袖游方而去常往来于长安土洞庵陇西杨仕敏及岷州卫指挥杨某二家初至敏始生三丰识其啼声曰此儿必英物也后果贵显至甘州张指挥家遗中袖一葫芦一天顺中镇守甘肃总兵王敬患中满火化中袖节服之成化初定西侯蒋琬总兵时宴会守臣乐工搬三度杂剧葫芦即席自碎焉又遗小鼓于岷之杨氏虽戛大镛音莫能混后亦亡不知所在游杨州琼花观有题琼花一律诗语潇洒实自况也二十四年我太祖皇帝遣三山高道访于四方竟弗至太宗御极奇其术遣使致书书曰真仙张三丰足下复命礼科都给事中胡濙道录任一愚岷州卫指挥杨永吉遍诣名山访求未获特敕正一孙碧云于武当建宫以候天顺中赠为通微显化真人锡之诰命先是元末居宝鸡金台观辞世留颂而逝民人杨轨山置棺殓讫临窆发视之复生乃入蜀抵秦阅武当或游襄邓间洞视一世睥睨千古天顺末或隐或见问者专以道德仁义为言心与神通神与道一事事先见如神后往来于鹤鸣山半年迄今不知踪迹南川居士曰昔严君平卖卜成都劝人以忠孝之道陈图南对太宗以养身寡欲治世安民数语君子韪之今三丰吐辞发语专以仁义忠孝劝世道着太微功参玄造谅未可虚无为无补于世教也 
　　黄花老人天顺中居盖州城外山坡小寺有道术修炼数年一旦鹤来乘之而去其地因名伴仙山后人有诗云水色山光兴不孤乾坤寥廓自锤炉此间莫道无多景只是红尘半点无 

　　元 

　　雪庵居千山香岩寺生有异质没有舍利光现 

　　国朝 

　　行荣东宁卫人住广佑禅林经史子集无不究览尤深于声韵之学编注大藏释音宝镜凡十卷广搜远引咸有根据辛勤三十年而始成谓之墨名而儒行者非与 
　　连姓僧盖州人成化间寿约百岁不计饥饱遇食则食不遇虽数日亦不食日与小儿戏于巿遇旱祈雨辄应将死先告人以时日果如其言后有人自南都来者道遇连信计其日即死之次日也人异之 

　　薛子曰夫考德论世君子所先辽道化维旧人士彬兴振板洿泥跨腾风云屡可指述其著者以家世以忠孝以学术以宦迹至如岩穴之士洁谊行善闾巷之妇矢操柏舟避乱流寓者亦多名贤吁可以观矣方伎小道仙释异道并存之示广也 

　　辽东志卷六 


　　●辽东志卷七 

　　艺文志 

　　圣制 
　　表 
　　笺 
　　经略 
　　奏议 
　　记 
　　叙 
　　诗 
　　行 
　　词 
　　赋 

　　○圣制 

　　诏辽霫等处故臣遗老 

　　诏辽霫等处故臣遗老 

　　洪武元年　是年冬元平章刘益等奉表来归诏曰朕承大统即皇帝位其年八月元君大去其国已而山之东西河之南北以及关陕内外文武军民不战来归中原境土一时皆定此实天意非人力也今年六月左副将军李文忠副将军赵庸遣使来奏五月十六日率兵至应昌府获元君之孙买的里八剌及其后妃宝册始知元君已于四月二十八日因疾而殂其子爱猷失里达腊数骑北奔天运之去昭然独念辽霫一隅尚多故臣遗老不能见几遣使一来而乃团结孤兵盘桓乡土因循岁月甚非善后之谋迩者高丽安南占城爪哇西洋琐里海外诸国犹能知天时审人事专使称臣入贡岂汝等之智所不及耶抑我师之未至耶兹专遣人以往果能审识天命倾心来归有官者量才擢用有业者各安生理朕不食言尔宜图之 

　　○表 

　　元平章刘益归诚表 

　　元平章刘益归诚表 

　　圣明启运殆千载之难逢遐迩归心岂一夫之能抗非由人力实乃天时钦惟皇帝陛下大德有容至仁无敌乘弊于板荡栋挠之日开基于龙蟠虎踞之乡灵旗举而中原底平温诏下而遐方欣戴伏念臣益叨荣华要委质戎行援绝势孤誓死本期于君素力穷兵败舍生何让于子明然天道靡常人事不一故伊挚保身而去夏微子全祀以归周乃去就之明规由废兴之有数兹者盘桓辽海惭于涸辙之鱼瞻望京云痛若丧家之犬势因穷蹙计出仓皇谨遗右丞董遵佥院杨贤等航海朝天望风投款休兵待命希洞烛乎愚衷卖剑买牛乞放归于农亩 

　　○笺 

　　慕容廆上太尉陶侃笺 
　　太尉陶侃答慕容廆笺 

　　慕容廆上太尉陶侃笺 

　　明公使君毂下振德曜威抚宁方夏劳心文武士马无恙钦高仰止注情弥久王涂崄远隔以燕越每瞻江湄延首遐外天降艰难祸害屡臻旧都不守奄为虏庭使皇舆迁幸假势吴楚大晋启基祚流万世天命未改玄象着明是以义烈之士深怀愤激切念廆受国殊宠上不能扫除羣羯下不能身赴国难仍纵贼臣屡逼京辇王敦倡祸于前苏峻肆毒于后凶暴过于董卓恶逆甚于傕泛普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡仗叶公之权有包胥之志而令白公伍员殆得极其暴窃为丘明耻之区区楚国子重之徒犹耻君弱群臣不及先大夫厉己戒众以服陈郑越之种蠡尚能弼佐句践取威潢池况今吴土英贤比肩而不辅翼圣主陵江北伐以义声之直讨逆暴之羯檄命旧都之士招怀存本之人岂不若因风振落顿坂走输哉且孙氏之初以长沙之众摧破董卓志匡汉室虽中遇寇害雅志不遂原其诚心乃忽身命及权据杨越外仗周张内冯顾陆拒魏赤壁克取襄阳自兹以降世祖相袭咸能侵逼徐豫令魏朝旰食不知今之江表为贤隽匿智藏其勇略耶将吕蒙凌统高纵旷世哉况今凶羯虐暴中州人士逼迫势促其颠沛之危甚于累卵假号之强众心所去敌有衅矣昜 【昜：易】 可震荡王郎袁术虽自诈伪皆基浅根微祸不旋踵此皆君侯之所闻见者矣王司徒清虚寡欲善于全己昔曹参亦崇此道着画一之称也庾公居元舅之尊处申伯之任超然高蹈明智之权廆于寇难之际受大晋累世之恩自恨绝域无益圣朝徒系心万里望风怀愤今海内之望足为楚汉轻重者惟在君侯若戮力尽心悉五州之众据兖豫之郊使向义之士倒戈释甲则羯寇必灭国耻必除廆在一方敢不竭命孤军轻进不足使勒畏首畏尾则怀旧之士欲为内应无由自发故也故远陈写言不宣尽 

　　太尉陶侃答慕容廆笺 

　　自古有国有家鲜不极盛而衰自大晋龙兴克平崏会神武之略迈踪前史惠皇之末后党构难祸结京畿衅成公族遂使羯寇乘虚倾覆诸夏旧都沦灭山陵毁掘人神悲悼幽明发愤昔猃狁之强匈奴之盛未有如今日羯寇之暴跨蹑华裔盗称尊号者也天祚有晋挺授英杰车骑将军慕容廆自弱冠莅国忠于王室明允恭肃志在立勋属海内分崩皇舆迁幸元皇中兴初昌大业肃祖继统荡平江外廆虽限于山海隔以羯寇翘首引领系心京师常假寤寐欲忧国忘身贡筐相寻连舟载路戎不税驾动成义举今羯寇滔天怙其丑类树基赵魏跨略燕齐廆虽率义众诛讨大逆然管仲相齐犹曰宠不足以御下况廆辅翼王室有王伯之功而位卑爵轻九命未加非所以宠异藩翰敦奖殊勋者也方今诏命隔绝王路崄远贡使往来动弥年载今燕之旧壤北周沙漠东尽乐浪西暨代山南极冀方而悉为虏庭非复国家之域将佐等以为宜远尊周室近准汉初进封廆为燕王行大将军事上以总统诸部下以割损贼境使冀州之人望风向化廆得祗承诏命率合诸国奉辞逆夷以成桓文之功苟利社稷专之可也而廆固执谦光守节弥高每诏所加让动积年非将佐等所能敦逼今区区所陈不欲苟相崇重而愚情至心实为国计侃报抽等书其略曰车骑将军忧国忘身贡篚载路羯贼求和执使送之西讨段国北伐塞外远绥索头荒服以献惟北部未宾屡遣征伐又知东方官号高下齐班进无统摄之权退无等差之降欲进车骑为燕王一二具之夫功成进爵古之成制也车骑虽未能为官摧勒然忠义竭诚今腾笺上听可否迟速当在天台也 

　　○经略 

　　段文振征高丽表请汛扫突厥略 
　　裴矩为高丽通使突厥上炀帝奏状 
　　虞伯生请于海滨筑堤捍水为田略 
　　陈思谦建言 
　　武靖侯赵辅征讨建州诸夷纪略 
　　贺钦驳展辽东省议 
　　卢琼东戍见闻录 
　　韩斌辽东防守规画 

　　隋 

　　段文振征高丽表请汛扫突厥略 

　　文振北海期原人有膂力胆气过人性刚明识时务炀帝时为兵部尚书八年春正月辛巳大军集于涿郡为左侯卫大将军壬午下诏分兵十二道伐高丽文振遂督军出南苏道在道疾笃上表请速汛扫突厥其略曰　窃见辽东小丑未服严刑远降六师亲劳万乘但夷狄多诈深须访拟口陈降款心怀背叛诡伪多端勿得便受水潦方降不可淹迟唯愿严勒诸军星驰速发水陆俱前出其不意则平壤孤城势可拔也若倾其本根余城自克如不时定脱遇秋霖深为艰阻兵粮又竭强敌在前靺鞨出后迟疑不决非上策也　后数日卒于师 

　　裴矩为高丽通使突厥上炀帝奏状 

　　矩字弘大河东闻喜人时高丽遣使先通于突厥启民不敢隐引之见帝矩因奏状曰　高丽之地本孤竹国也周代以之封于箕子汉世分为三郡晋世亦统辽东今乃不臣别为外域故先帝疾焉欲征之久矣但以杨谅不肖师出无功当陛下之时安得不事使此冠带之境仍为蛮貊之乡乎今其使者朝于突厥亲见启民合国从化必惧皇灵之远畅虑后伏之先亡胁令入朝当可致也 

　　元 

　　虞伯生请于海滨筑堤捍水为田略 

　　畧曰京师东濒海数千里北极辽海南滨青齐萑苇之场海潮日至淤为沃壤用浙人之法筑堤捍水为田听富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其惰者而易之一年勿征也二年勿征也三年视其成以地之高下定额于朝廷以次渐征之五年有积蓄命以官就所储给之以禄十年佩之符印得以传子孙如军官之法则东面民兵数万可以近卫京师外御岛夷远宽东南海运以纾疲民遂富民得官之志而获其用江海游食盗贼之类皆有所归　议定于中说者以为一有此制则执事者以贿成而不可为矣事遂寝 

　　陈思谦建言 【时谦为监察御史】 

　　辽海延袤千里地高气寒水甘草美无非牧养之地宜设置羣牧使司统领十监专制马政并畜牛羊数年之后马实蕃盛或给军以收兵威或给站以优民力牛羊之富又足以给国用非小补也 

　　国朝 

　　武靖侯赵辅征讨建州诸夷纪略 

