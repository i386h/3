<!-- { "loadSidebar": true } -->
　　耶律楚材晋卿履之子身长八尺美髯宏声博极羣书旁通天文地理律历术数及释老医卜之说下笔为文若宿构者金末为左右司员外郎太祖克燕召见处之左右西讨回回禡旗之日雨雪三尺楚材曰玄冥之气见于盛夏克敌之征也庚辰冬大雷曰回回国主当死于野后皆验西域历人奏五月望日蚀楚材曰否卒不蚀明年十月楚材言月当蚀其人曰不蚀至期果蚀长星见西方楚材曰女直将易主明年金宣宗果死帝每征讨必命楚材卜谓太宗曰此人天赐我家军国庶政悉委之帝驻东印度铁门有一角兽形如鹿马尾其色绿作人言谓侍卫曰汝主宜早还帝以问楚材对曰此瑞兽也名角端能言四方语好生恶杀天降符以告陛下愿承天心以全民命帝即日班师独收遗书及大黄已而士卒病疫得大黄辄愈时州郡长史生杀任情杀人盈巿楚材请禁州郡不得擅决大辟待报违者罪死贪暴稍戢太宗将即位议未决时睿宗乃太宗亲弟楚材曰此宗社大计宜早定遂立议制乃告亲王察合台曰王虽兄当拜王拜则莫敢不拜及即位王率皇族及臣僚拜帐下既退王抚楚材曰真社稷臣也元朝尊属有拜自此始时民多误触禁网而国法无赦令楚材议请肆宥且条便宜十八事颁天下帝悉从之汴梁将下大将欲屠之楚材驰入曰得地无民将焉用之帝然之罪止完颜氏时居汴者得百四十七万人楚材又求得孔子五十一代孙元措奏袭封衍圣公付以林庙地及召名儒梁陟等进讲东宫率大臣子孙执经解义置编修所于燕经籍所于平阳由是文治兴焉西域诸国及宋高丽使者来朝帝指楚材示之曰汝国有如此人乎皆谢曰无有殆神人也帝曰朕亦度必无此人帝素嗜酒楚材屡谏不听乃持酒槽铁口进曰曲糵能腐物铁尚如此况五脏乎帝悟赏以金帛惟日进酒三锺而止岁辛丑帝疾笃医言脉已绝楚材对曰今囚系非辜者多古人一言而善荧惑退舍请赦天下囚徒后即欲行之楚材曰非君命不可俄顷帝少苏因入奏请肆赦帝首肯之是夜医者候脉复生适宣读赦书时也翌日瘳五日帝崩皇后马真氏称制奥鲁剌合蛮以货得政柄廷中悉畏附之有旨凡奥都剌合蛮所建白令史不为书者断其手楚材曰国之典故先帝悉委老臣令史何与焉事若合理自当奉行如不可行死且不避况截手乎后颇不悦楚材大声曰老臣无负于国岂能无罪杀臣后以先朝旧勋深敬惮焉□年五十五有言楚材天下贡赋半入其家后命视之唯琴阮书画遗文数千卷后赠太师追封广宁王谥文正 
　　耶律铸幼聪敏善属文工骑射领中书省事采历代德政以进从宪宗征蜀屡出奇计中统初清庙雅乐止有登歌诏铸制宫悬八佾之舞乐□上之赐名大成拜迁平章军国重事监修国史以事免仍没其家赀之半徙山后卒赠太师懿宁王谥文忠 
　　王克敬大宁人元统初为江浙行省参政年五十九即请老谓人曰穴趾而峻墉必危再实之木必伤其根无功德而忝富贵何以异此所著有诗文奏议卒谥文肃 
　　王明之盖州人累官翰林学士卒追封太原郡公 
　　王珣姓耶律氏金末避难辽西更姓王氏遂为义州人珣武力绝人善骑射年三十余遇道士曰君相甚奇它日因一青马而贵岁余有客以青马来鬻珣买之乘以战进退周旋如意又得古刀于凌水每有警必先鸣故所向皆建奇功乙亥升元帅兼领义川二州事张致僭号锦州阴结扬伯杰等掠义州珣选骑突前复令左右掎角之一卒以鎗刺珣挥刀杀之其众溃走兴中亦叛木华黎召珣以全军会围致觇其虚夜袭之家人皆遇害遣子荣祖奏其事帝曰汝父子宣力我家不意为张致所袭今当忍耻蓄锐候遂党平使汝世官珣以木华黎兵复开义擒伯杰杀之进攻锦州致部将高益缚致妻子及其党千余人献木华黎悉以付珣珣诛致家余尽释之丁丑赐金虎符加金紫光禄大夫充兵马都元帅兼义川节度使卒年四十八珣为政简易赏罚明信诛强抚弱毫发无狥 
　　王荣祖珣长子性沉□语音如钟勇力绝人袭崇义军节度使入朝帝闻其勇选三力士与搏皆应手而倒会金葛不哥蒲鲜万奴僭号开原遂命荣祖副撒里台讨之拔益州宣城十余城葛不哥走死复攻石城未下荣祖遣卒贾实穴其城城崩被压荣祖曰士忘身死国安忍弃去发石取之犹生一军感激有言义人反侧者撒里台将屠之荣□驰奏乃止从征高丽破十余城略地三韩降天龙诸堡破五里山城下瓮子城竹林寨苦苫数岛帝嘉其功赐金币移镇高丽平壤募民屯戍辟地千里高丽遣世子出降中统元年诏荣祖诣阙抚慰之进沿边诏讨使兼北京等路征行万户赐宝鞍弓矢还镇卒 

　　国朝 

　　顾能宜用定辽前卫人性直而刚与人寡合由进士授户部主事有清操一生不受一钱故友人诗云一钱到底肯相干天顺间命通州收粮宦官弊革尽上用粮廪亦精复命淮安收钱一年所入凡九年钱遂升本部员外郎将大用至京卒成化初选天下清官四员能居都御史杨继宗之次宪庙刻其名于便殿金柱之上时尚宝卿郭宗进所刻图书见之传其事于乡人曰吾辈做官焉能到此 
　　胡深以道定辽后卫人蚤丧父赖伯鞠育登天顺甲申进士第官至监察御史刚正嫉邪不避权幸多所按劾成化间尝陈弭灾四事曰重国本曰揽干纲曰斥异端曰省民力宪庙嘉纳之后劾奏大学士商辂之失节大理卿程信之刚暴礼部尚书姚夔之黩货疏再上为忌者中伤谪湖广黔阳县丞后升广西郁林知州卒于官今从祀乡贤祠 
　　陈寿本仁宁远人先新淦籍由进士历升户科都给事中成化末极言法王佛子乱政历升都御史巡抚延绥时北虏深入寿严号令躬冒矢石二旬三捷军威始振时主客兵马蒭粮匮竭寿统兵出境且牧且采一月之间省草价十万余两直抵贼营获生畜兵器以万计寻升南京副都御史后忤逆瑾罢黜官至南京刑部尚书致仕年八十四卒 
　　潘辅良佐广宁人癸丑进士授顺天府永清县尹有冰药声时县境盗贼横发辅揖捕有方畏威远遁寻卒于官人咸惜之 
　　孙盘伯坚定辽右卫人性刚方有气节弘治丙辰进士试政初即上疏乞考察两京科道官历陵川吴县知县升吏部主事进罢各镇中官监军疏时逆瑾专政深嫉之遂罢免寻起升河南按察司佥事值流贼猖獗抚臣知盘娴于将略令给军饷铠仗以至保障留都逼贼东殄于狼山盘之筹划为多 
　　王春景旸号复庵其先抚宁人曾祖信从靖难有功授羽林前卫指挥遂徙居京师后谪居辽东广宁左屯卫春登弘治丙辰进士改翰林院检讨升周府长史天性纯孝遇事确有定执时宗室以巡抚官勾稽廪禄聚众往噪于门后会治兵备他盗宗室疑之皆挟兵自卫或变服以逃春启王徧谕其故且告巡抚止其兵众乃安春凡处大事弭祸变类此子道中大理少卿有复庵诗集行于世 
　　张经天叙沈阳人弘治乙丑进士知新乐县升监察御史按宣府劾太监于喜不法事内竖谗构系狱都御史彭泽及南北京谏官论辩其诬已而谪云南河西县典史以忧愤卒于途妻子扶柩归葬嘉靖初赠光禄少卿遣官谕祭从祀乡贤祠 
　　徐景嵩定辽中卫人正德甲戌进士尹咸宁升户科给事中居谏垣多建白不避权幸后历河间知府山西按察副使见事风生然刚方寡合每不为俗所容人以是惜之 
　　许德益都人元末河朔割据父文质为毛贵将守沂莒胶密四州后贵为其相赵君用所杀文质遇害德痛父非命攻益都拔之杀君用领兵还莒西军乘势袭莒德夜率壮士千人溃围以出岁丙午大明师北征德率众以归授羽林左卫千户后调定辽左卫□父子在山东有功德于民民立生祠焉 
　　毕恭以谦前屯卫人有文武才由百户保升流官指挥佥事□上方略开设边堡墙壕锋堠至今赖焉官至署都指挥佥事掌都司印抚士卒革奸弊广屯田兴学校政平讼理至今称之所著有辽城吟稿以疾卒上遣官谕祭翰林学士庐陵陈循为制神道碑 
　　李荣宁远卫指挥使正统己巳守备塔山虏乘隙入寇荣还精骑追至和州大战贼众围荣军于长坡自午抵暮不少挫贼不能支弃所掠而奔时翰林学士倪谦使朝鲜闻而嘉之为赋塔山李将军逐贼歌云 
　　范广宁远卫指挥佥事原丹徒人有胆力善骑射正统壬戌虏入境擒斩酋首脱里秃升指挥同知后累立战功升加都督佥事掌管大营充副总兵管神机营正统己巳虏至德胜门外广帅师对敌所向披靡不解甲者四日遂命守紫荆关追贼至涿斩获颇多升都督同知赏金帛景泰初领兵宣府巡哨赐玉带蟒衣 
　　白颙东宁卫百户调兵朝鲜却馈赆礼出塞杀兀良哈贼寇功升指挥佥事 
　　周俊定辽前卫指挥佥事备御宁远□开原充右参将分守西路成化丁亥东征出鸦鹘关以奇兵抵贼巢斩获四百余级己丑移守开原复丘建州累升都指挥使朵颜贼遂杀海西进贡俊勒兵追及土石门斩获功多开拓柴河抵蒲河界六十余里改设镇北清阳二堡乐河堡增立烽堠疏挑河道边人得安尤精太乙数占验风角数验 
　　王锴其先河南固始人由都指挥佥事以战功充参将守锦义二城尽心边事□筑城堑七十余里增筑烽堠四十九座改剏演武场修理学校成化癸巳虏众压境锴迎击之至东长岭贼据山以战锴下令军中环绊马足人持大砍刀并力奋击斩获居多被刀伤者无算虏酋痛哭而去以功升都指挥佥事诸夷自是不敢南向 
　　李英广宁中卫指挥使其先卢龙人累升都指挥使征建州以功升左军都督佥事成化中充右参将分守锦义二城讲武恤士尤以敦化育才为急旧有佃户输粟帅府者五百人英悉罢之黩虏燕狗子常纠众深入英计擒之边患以息暇则以书史自娱敦尚古礼建祠堂谨祭祀一以晦翁为法在任七年百度具举疾卒事闻遣官谕祭茔葬焉 
　　崔胜定辽右卫指挥使尝赍敕处抚海西夷情事还受赏调懿路备御升署都指挥佥事调守备南路丁亥东征建州大败贼众于五岭成化己丑举将才充右参将分守西路两败贼于花儿营升都指挥同知牛心山旧没境外虏贼借以窥我虚实胜拓筑之建墩于上虏遂失险后调分守南路未几调征建州与韩斌会兵出塞斩首四百级加升都指挥使协守广宁中路 
　　胡忠辽阳人以指挥备御广宁累官中路参将转分守锦义时承前帅韩辅经略之后边患稍息忠训练士卒益严防守毁淫祠浚城隍修学校延师儒训诲武官子弟城北有凌河民病涉忠乃施财筑桥往来便之及去任民为立碑 
　　耿贤良佐定辽前卫人由指挥功升都指挥佥事备御金复铁岭复掌都司印寻守备宁远随转右参将分守开原善抚士卒不妄交际致仕归辽左时所属悯贤清苦各出己意馈白金二千两贤曰平生不受今受之何也遂而分之军士感泣护送至家时巡抚马中锡惊叹曰非独吾辈不如虽古人亦难后卒葬城东杏林山下与师顾能墓相近后友人作师弟双清墓时吊之云一文一武两清官师弟联芳亘古难千两临岐亦不受一钱到底肯相干上卿仰慕人心服老豸推尊士胆寒宦海久游归吊晚临风泪沤杏花残 
　　高云自在州指挥正德间山东流贼倡乱云上书求自效以平贼功充右参将分守南路躬率士马屯种樵采民甚赖焉又于义州逐虏面中二矢勇气益奋挥刃独前遂陷虏阵然尚气性以是罢官公论惜之 

　　○学术 

　　金 
　　元 
　　国朝 

　　金 

