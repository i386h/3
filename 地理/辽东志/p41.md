<!-- { "loadSidebar": true } -->
　　花云怀远人国初守太平府与陈友谅力战被缚不屈怒骂曰贼奴尔缚吾吾主必灭尔斮尔为脍也遂奋跃大呼而起缚皆绝夺守者刀连斮五六人贼怒缚云于樯丛射之云至死骂不绝口事闻赠东丘侯子帏授复州卫指挥佥事钦命本卫立云忠祠 
　　赵忠广宁右卫指挥佥事守镇静堡正统己巳北虏大举入寇攻围镇静甚急忠乘城力战归语其妻曰封疆之臣当死封疆若此城破则吾与城俱亡汝母子当自裁也虏攻益急讹言城陷妻女皆缢死时已困围两昼夜矣贼知堡坚遁去守臣上其事朝廷嘉其忠全城之功升指挥同知赐金为妻女茔葬具旌表其门 
　　文广定辽前卫指挥使以才能保升署都指挥佥事备御宁远正统壬戌朵颜贼犯边广率官军追至瓦庙堡与之大战时天将暮广勒兵穷追贼伏起后援不继中流矢而亡事闻遣官谕祭赠镇国将军仍赙白金彩段官为茔葬焉 
　　尚忠义州人百户刘雄部军景泰元年虏众数千深入西三山直至城西窑河雄率忠逆战被围雄马中箭死犹步战数见危急忠以己马授雄嘱曰忠不足惜公当奋力溃围而出我即死此荳地耳雄策马奔去方与妻子言忠亦得脱归雄谓子刚曰汝虽我子生我于死地者忠也其德不能忘当与子孙世怀之 
　　邓佐廷辅定辽前卫指挥使仪魁梧性刚勇提督军务王公翱喜其善骑射有胆力保升署都指挥佥事成化三年春随副总兵施英按奉集堡贼众二千余人来寇佐率五百骑为前锋奋勇身先斩贼十余级贼败去急追至树遮里峻山四壁复杀数贼鼓战而前贼并力鏖战久之有一校策马西走众遂溃惟余五十骑与佐殊死战佐悉令士卒下马据贼归路贼不能支下马罗拜乞退佐怒骂督战益急右手拇指剔弦见骨贼伐柳为楯进逼余卒死伤殆尽佐知不可为乃叹曰天乎吾力竭矣吾岂可入贼手乎遂引佩刀自刎五十人无一生还者报未至辽人遥见佐乘马挟弓鼓吹前导自东而回僚属皆出迎竟不至佐家亦闻鼓吹声入门老少惊惶逆之不见守臣奏其事立祠旌表岁时致祭都御史吴祯为撰碑记 
　　胡珍定辽中卫指挥佥事戊化戊子领军平顶山按伏俄报贼从鸦鹘关入攻围斡罗村军营珍自将前锋令千户孙能为后援贼见我兵寡悉众迎敌能恐怖走匿山峪珍与贼鏖战势孤援绝死之同阵亡者五十六员名事闻特褒升二级又定辽中卫指挥常润刘璘前卫指挥耿秩东宁卫指挥高臣康继宗赵昂先后阵亡宜志姓名以风边镇 
　　刘旺海西人三万卫都指挥成化间与其子答厮古城堡设伏时达贼入境旺率众军及子交锋自巳至午彼此死伤无数既而贼众悉至我师溃散旺父子相失答厮下马登台瞭望知父被围急下台挥刃单骑突入贼阵援绝矢竭不能溃围父子同殁于阵 
　　兰英盖州军调广宁操备随欧总兵追贼至小黑山境外贼众攻围欧失马英以马让欧遇害而亡李副使为之立碑遣官祭之 

　　○孝行 

　　元 
　　国朝 

　　元 

　　刘廷让大宁武平人至顺初北方兵起民被杀掠廷让挈家避山中有幼弟方乳母王氏置于怀兵急廷让弃己子抱幼弟扶母疾驱得免事闻旌之 
　　郭全辽阳人幼丧母哀戚如成人及壮父廷玉卒居庐三载事继母唐古氏甚孝唐古氏生四子皆幼全躬耕以养亲既长四子各求分异全不能止凡田庐器物取其硗敝者唐古氏卒全六十余哀痛毁瘠庐墓终丧诏旌表其门 

　　国朝 

　　刘鼎东宁卫人成化中任鸿胪寺序班幼丧所生母嫡母姚抚养姚殁鼎在京邸闻讣奔丧至则母已葬矣径至坟所悲哀号泣结庐其间日负土筑坟守臣上其事旌表其门 
　　刘定定辽左卫人父玉任正千户以疾卒定庐于坟侧朝夕悲哀负土为坟所司上其事旌表其门 
　　吴裕克宽广宁右卫人少孤母王氏教育备至比长游卫庠贡礼部会母疾衣不解带汤药必尝母六十哀毁面黑瘁既殡结庐墓侧晨昏泣奠终三年不替仕至和州判官年八十卒于家 
　　李用广宁右卫生员弘治三年母张氏病故用殡葬庐墓朝夕哀毁抚臣上其事旌表其门 
　　邵义懿路人未婚父母偕亡义竭力殡葬庐墓三年乡人悯其孝劝之婚亲迎毕不入房室复庐于墓一年卒 
　　纪剌汉广宁卫人五岁丧母及长父聪病思肉汤剌汉家贫无措割肐肉煎汤以奉父病遂愈越六载始故庐墓三年抚臣书孝行扁于门以励风俗 
　　史璠义州人天性坦夷乐听善言母有疾朝夕不离膝前□笃愈益勤苦夜不就床及卒行古丧礼倚庐中门绝肉酒远帷簿三年不出给事中贺钦以为璠庸人而能笃志守礼亦人所难也故嘉之作倚庐记 
　　李庆锦州卫百户四世百口同爨年百余岁乡里重其齿德焉 
　　张宝锦州人四世同居 
　　文渊盖州卫人居父母丧哀毁踰礼先后庐墓六年仕至陈州知州高陵吕柟铭其墓焉 
　　李光祖定远左卫人父敏以学术称正德壬申有疾卒光祖三日不食哀毁踰节比葬庐墓三年后应试山东卒于天津舟中乡里哀之 
　　程錤广宁中屯卫人国子监生母病日侍汤药寝不解衣母病转泻痢錤闻粪甘滑者不可治尝之果甘滑即悲号几毁灭母死邻失火时东风急火势迫錤拊棺号天曰万一不虞与母俱焚俄风回火熄人甚异之 
　　姜节金州卫人父早亡正德庚辰母周氏病节日夕拜祷于庭誓三载独处不饮酒茹荤一日母思肉食节密自刲右股肉一脔烹以奉之母病果愈至九十余岁不复有恙人咸以为孝感所致 
　　叶洪广宁左屯卫松山所军余九岁丧父依母度日嘉靖六年母病思食肉面饼贫不能办佣人推磨得面一升又思无肉割股一块作饼奉母病随愈 
　　赵堂广宁右卫军父贵母李氏先后俱病甚堂割股进食病得愈乡党称重 
　　宫守礼前屯卫生员性端谨好古执礼父思问病笃守礼事之衣不解带药必亲尝及卒哀号累日庐墓三年有白雀巢于庐上事继母甚恭朝夕率其妻拜问母初欲更他适感其孝遂已与乡人饮守礼在坐无少长咸肃然莫敢喧哗者其见敬礼于人类如此守臣上其事旌表其门 
　　王斌三万卫人嘉靖戊子母闻氏久病无方可疗斌日诣土神庙祈祝因剖肋取肝一块煎汤以进母食之病随愈斌亦无恙人皆异之 

　　○宦迹 

　　晋 
　　南北朝 
　　隋 
　　辽 
　　金 
　　元 
　　国朝 

　　晋 

　　李胤襄平人胤幼孤有识后降食哀戚以丧礼自居又以祖不知存亡设木主事之由是以孝闻容貌质素颓然若不足者而知度沈邃言必有则治中时举孝廉参镇北军事政尚清简入为吏部尚书郎铨选廉平赐爵关中侯泰始初拜侍中加特进俄迁尚书令胤虽职内外家至贫儿病无以巿药帝闻之赐钱十万太康中薨诏官监丧致祠谥曰成 

　　南北朝 

　　李元护胤八世孙少有武力览文史魏平齐后随父怀庆南奔景明初为齐州刺史封广饶伯卒赠青州刺史 
　　高谦之辽东人少事后母以孝闻精天文历算孝昌中为河阴令有囊盛瓦砾诈巿人马逃去诏令追捕谦之乃伪枷一囚立于巿宣言是前诈马贼密遣腹心察巿中有二人忻曰无复忧矣执究之悉获其党后奏复县令面陈得失疏将帅非才疏修梁书拾卷行于世 
　　高恭之谦之弟少聪敏除洛阳令为政清谨刚断县内肃然尝谓人曰人生立心制行贵于见知正光中为御史纠相州刺史李世哲世哲弟神□为灵太后宠任乃启太后发诏收恭之于狱赐死一莫不哀之有文集行于世后赠营州刺史谥曰康 
　　窦瑗世珍辽西人本出扶风汉大将军武曾孙崇为辽西太守遂家焉瑗为御史天平中除广宗太守有青白称还上表曰麟趾新制母杀其父子不得告告者死今母杀父而子不告是知母而不知父臣实不取诏付尚书三公议立判云母杀其父子复告母母由告死便是子杀天下未有无母之国不知此子将欲何之瑗复难云按典律未闻母杀父而子隐母之意既不告母是与杀父同天下可有无父之国事遂寝除大宗正卿瑗按法推正多被雠疾官虽通显贫窘如初卒赠太仆卿济州刺史谥曰明 

　　隋 

　　李衍辽东襄平人父弼周太师衍少专武艺慷慨有志略仕隋以行军总管讨叛蛮进位柱国从秦王伐陈有功拜安州总管 

　　辽 

　　耶律突欲太祖阿保机长子东丹王居辽东好学博览外宽内恕立为皇太子太祖问侍臣事天敬神孰为先众以佛对突欲曰孔子万世所尊太祖大悦命立孔子庙后太祖取渤海多其谋画太祖薨以位让弟德光昌宗追谥为文献钦义让国皇帝其后子孙历代蕃衍 
　　姚景行兴中人重熙中进士性敦厚廉直累官翰林学士参知政事道宗时为北府宰相太康初以上京多滞狱命为留守不数月狱空卒追封柳城郡王谥文宪 
　　太康乂渤海人开泰间累官南府宰相出知黄龙府善于绥抚东部怀服尝言蒲卢毛朵界多渤海人乞取之诏从其请遂命乂领兵至大石河駞准城掠数百户以归 
　　马人望俨叔医巫闾山人性颖悟幼孤长以才学称咸雍中登进士为松山县令有善政吏民畏爱擢南京三司度支判官公私兼裕寻擢枢密都承旨遥授彰义军节度使迁中京度支使始至府廪皆空视事半岁积粟十五万斛钱二十万缗累迁枢密直学士未几拜参知政事判南京三司使寻拜南院枢密使人不敢干以私所荐如曹勇义虞仲文皆为名臣以大司徒兼侍中致仕卒谥文献 
　　大公鼎渤海人先世籍辽阳率宾县公鼎幼庄愿好学咸雍十年登进士第调渖州观察判官时辽东雨伤稼大发濒河丁壮以完堤防公鼎独曰潦涨甫宁大兴役事非利国便民之道乃疏其事朝廷从之改良乡令省徭役务农桑建孔子庙学部民从化迁大理卿多所平反天祚复授以南京副留守时盗杀留守萧保先因而倡乱公鼎单骑行郡陈以祸福众皆听命安辑如故天祚闻之赐保节功臣会奴贼张撒八啸聚公鼎欲击之而事有不能因忧愤成疾卒年七十九 
　　张琳渖州人幼有大志寿隆末为秘书中丞天祚即位累迁户部使顷之擢南府宰相初天祚之败萧奉先不知兵乃召琳付以东□事琳奏曰前日之败失于轻举若用汉兵二十万分道进讨无不克者上许其半仍诏中京上京长春辽西路计户产出军及中京陷天祚幸云中留琳与李处温佐魏国王淳守南京处温父子召琳欲立淳为帝琳曰王虽帝冑初无上命摄政则可即真则不可处温曰今日之事天所与岂可易也琳有难色淳即称帝诸将咸居权要琳独守太师阳以元老尊之实则不使与政由是郁悒而卒 

　　金 

　　张九思全行锦州人初补行台省女直译史三迁□州防御使副刘仲延受宋国岁贡于泗州往岁受贡者以币物不精责送使者私馈银币各直数百千岁以为常九思独不肯受仲延从之自是私馈遂绝历任工部侍郎转御史中丞迁工部尚书所守终身清约 
　　邓俨懿州宜民人大定中进士明事机有心力世宗时擢户部侍郎累迁中都路都转运使明昌初为户部尚书后出知归德府 
　　高衎辽阳渤海人敏而好学自少有能赋声登进士第调郭阴丞世宗时为吏部尚书每季选人至部托以检阅旧籍久滞留衎三为吏部知其弊岁余铨事修理选人便之 
