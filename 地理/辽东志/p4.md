<!-- { "loadSidebar": true } -->
　　在昔虞舜肇十有二州唯辽为营州故域自石晋沦入契丹下及胡元遂为异区山川阻于中土几五百年高皇帝恢复禹迹始入职方千山去襄平六十许里秀峰迭嶂绵亘数百千重引诸蕃瓯脱南抱辽阳■〈山截〉嶪蓊郁时有佳气如海市然嘉靖丁亥余谴戍抚顺壬辰往屯蒲河怅怅弗获登丙申三月乃迁锦州道出襄平于是戒期秣马命仆庀需丁亥朏同徐子文华刘子琦往游时副总兵李景良分镇兹土属有疆圉之警遣其门子尚文先往余偕二子暨旧将军高大恩出自南门与李君别过八里庄历石门路多欹侧逾岭下平岗国子生韩承训继至饮马于溪行复数里至沙河高将军先戒赵氏饭饭已陆都阃继宗乃至渡河过钓鱼台台高三十尺盖屯戍旧址俗传讹也迤台西南沿流而上有温泉莹洁可鉴浴之甚适出饮树下西折入山数里抵祖越路西 【西：衍文】 峻不可乘步自山门渡木桥即禅床假寐山僧供馔起而啖旃去登万佛阁阁倚山腰崇十余丈缘崖旋转越飞梁而入凭栏四顾天风泠然羣子耸兢以下张灯设宴夜分就寝高韩二子复呼酒剧谈不休余鼾息达旦为戊子日也乃循东山望螺峰拊太极石入岩洞洞高不满丈深倍之广半深俯瞰万佛阁已在下方矣遂砻石题名并书所赋诗前山有亭曰一览复留饮已乃遵故道迤西而北入龙泉寺登陟半祖越山巅有泉僧人引注瓮中分流庖舍是日刘都阃大章徐都阃府至自辽阳李公子以疾陆都阃以公事辞回晡时往中会出而乘乱溪而东半途刘一夔先驰山麓扫盘石灌木依焉席地飞觞久之去岩壑窈窕僧房半出云间下马拄杖两童子挟从诸公后比入寺筋力疲矣主人复强以酒余醉占近律乃卧己五寺僧设斋供索余大书行憩大树下人境空寂翛然有遗世之想西峰危险韩刘二子独往引满举白声振林樾客有吹胡笳者众皆愀然寺址与山形背徐子指画宜向巽方老纳曰废基而然众皆咤起往视之规模弘廓不省何时建也复饮数觥去之大安大安违龙泉西南可八九里陡绝污陷乃迂东而南乘二十里所步三之一悬崖怪石后先抱挹抚孤松瞰深壑奇花异卉错杂如绣徐子渴甚啜凉汤数碗前驺忽作声众笑曰是非松下喝道耶遂彻之行复里余隍堂中开诸山罗列高爽恢旷视他寺为最西峰空洞倚天徐子题曰通明云是夕有雨意翌日庚寅晴霁豁然七子皆有诗余为书之乃登中峰顾瞻京国远眺朔漠山海混茫决眦无尽峰之东有罗汉洞高寒袭人余索酒饮且醉与徐子刘子联句因是已猿引过西崦行行且坐数息至双井一在树下一在乱石间泉甚甘冽又数息抵仙人台台本峭壁高数仞西逼断崖其深莫测悬北隅以木梯登望之股栗乃购健足匍匐而上上有石枰九仙环奕焉自仙人台寻香岩寺下入磎穽石齿啮足荆棘塞路嵖岈不可杖下可并趾以疋布缚胸臆仆夫从后挽之扶藤侧足盘跚而步甚危也刘子先去徐子去余数步摘山花以诗赠余余亦倚声和之趺坐石上少休因忆往年游峨眉张宪副凤羾王运使宣章太守寓之安都谏盘与俱四子蜀产也相继化去余二人者垂老谴斥置身殊邻相见惨怛追赋往事诗成行放陂陀一聋老进麦饼值饥腹食之厌问其姓氏笑而不答乃下平峪至寺前盖自大安山行几二十里衰残困惫卧僧房时许起视山岗两浮图相向争峙遂由香岩再往祖越从者病取道石桥宿南村农家回望诸峰如在天上矣唯兹山之胜宏阔秀丽奇怪幽阒险绝孕结磅礴盘据态状变幻不可述置之中州当与五岳等其博厚过之僻在东服高人词客好奇探讨不一至焉往代金石无传文献不足遂成湮泯世之物理幸不幸如何也昔柳州山水以子厚显顾余劣陋奇胜大凡弗克模拟五日得诗三十七章唯是剪焉夫兹戎马之区走集无虞行旅有赖故二三子得与登适余罪隶也亦获投戈赋诗缔造安攘敢忘所由来也乎哉为是私有所虞窃并记其始末 

　　千山中峯岩洞 

　　程启充 
　　自从凿混沌海岳华夷分皇虞奠疆域兹邦属幽营石晋久沦没腥膻莽纵横真人起淮甸汛扫尘宇清九圣御皇极四方无戈兵边圉日宁谧草木欣生成而我谴戍来乘暇恣游行茧足啮石齿登登最高岑俯看双鸟飞啁啾向我鸣四顾多云罗思归去无因安得生羽翰翀飞度沧瀛 

　　由祖越过龙泉 

　　前　人 
　　一径盘蛣■〈虫屈〉东西何纡徐危岩倒凌溪瘦马不可驰徒行过峻坂数息筋力疲岂不惮险绝眷言此探奇清泉濯长缨洗心亦相宜求仙学无生难与性命期唯有杯中物可以慰我私 

　　下香岩 

　　前　人 
　　危途长侧足高处更回头行路难如此何时卧故丘 

　　游中会寺 

　　【翰林院修撰】 云冈龚用卿 
　　远寺山僧少丛林草径深悬崖盘石磴古殿度云岑枝密回溪合岩幽向日阴欲将金印解潇洒定禅心蛇山盘百折线路缭千寻万里风云壮诸天岁月深花香浮塔院霞影落丘岑杳杳钟声动遥峰度碧林 

　　游龙泉寺 

　　【给事中】 龙津吴希孟 
　　悬崖一窍涌清泉何物苍虬穿此巅独木架空琴写韵落花传令酒如川天光云影浮山殿草气林阴引水田仙客欲来龙送雨石坛蝘蜒自涓涓 

　　宿大安有怀 

　　前　人 
　　奇石苍松世界分千山虎豹散狼羣洞前黑白万林雨坛上浮沈一篆芸钟尽漏随庄室蝶心依神会柏台云清尊旧约逾三月何日参君细论文 

　　九日游千山 

　　【左给事中】 福清薛廷宠 
　　高秋小队作郊行野旷天明霜日清沧海云烟乡国远黄花节序客怀惊长风短发从吹帽玉鼎灵泉一濯缨小殿当头钟磬响水光山色亦相迎 

　　前题 

　　【监察御史】 山阴朱箎 
　　冉冉旌麾郭外行万山秋色雨余清疏林落木年光晚绝塞新寒雁阵惊异域几人同胜览天风为我拂尘缨白云深处钟声动知是山僧道左迎 

　　千山遇雪 

　　【巡按御史】 澶渊史褒善 
　　撩乱雪花扑面飞寂寥千岫鸟声稀自怜骏骨乘危磴堪怪渔人失钓矶山静漫劳持绣斧云深应许褰毡帏行行暂驻香岩寺笑共梅花一振衣 

　　游祖越寺 

　　【原任少卿】 东岩徐文华 
　　堂隍回合水潺湲路转陂陀百折还上界钟声霄汉杳前山塔影夕阳间松涛涨壑千岩响花雨浮空满地斑坐久虚堂疑误入恍然身世出人寰 

　　前题 

　　【原任给事中】 北郭刘琦 
　　路入千山小径斜林丘窈窕转周遮岩松宿雾长浮翠石涧流泉漾落花远近峰峦飞崒嵂高底台殿隐谽谺共来不倦登临兴闑寂真堪谢世哗 

　　前题 
　　初亭程启充 
　　佛阁高栖缥缈中此身应已住虚空天花乱落轻云湿贝叶时翻细雨蒙万劫混茫真幻寂千峰回合失西东凭栏俯瞰尘区杳更借金鎞刮眼蒙 

　　次东岩北郭初亭韵三首 

　　薛廷宠 
　　万壑雷鸣水势湲千山落日鸟飞还胜游况值秋重九高枕应分云半间月色空蒙当户白雨痕剥落染碑斑中霄楼阁传钟鼓已觉尘踪远世寰远上千山白日斜石桥回首暮云遮松涛入座翻疑雨菊节催诗合放花纵酒且拚今夜醉登高不厌乱峰谺百年此会真奇绝灯火更深笑语哗百年今日此山中听彻笙箫下碧空月映万松凉皎皎香飘合座霭蒙蒙千峰俱在藤萝外一望遥连沧海东浩劫乾坤今悟得凭将昙雨洗尘蒙 

　　次前韵三首 

　　朱箎 
　　石阑终日弄潺湲历数羣峰去复还野鸟依人朱槛外山僧入定白云间千岩松影霜前翠半碣苔痕雨后斑两日看山还未了只愁双眼又尘寰路转峰回石磴斜禅关长是白云遮月华只道霜天晓秋叶翻疑上苑花山引楼台连碧落风传钟磬出山钦谺野禽亦解听经咒羣集檐松静不哗迭迭奇峰一望中山僧留我夜谈空烹茶石灶残经歇击磬松关宿雾蒙诗兴不须论格律归途谁复记西东从前却恨牵尘梦双眼而今豁旧蒙 

　　次前韵三首 

　　史褒善 
　　海天云净水湲湲有客虚随上界还石磴缘萝山阁回禅门悬磬野僧间海螺峰转天花落混沌崖分祗树斑纵目堪怜佳丽地飘蓬何事步虚寰桥断溪头新月斜诸天杳杳暮烟遮一樽共待高僧话久客翻怜幽涧花松隐洞萧杂万籁风飘绛节漾孤谺空斋卧稳樵歌夜寂寞秋岑远世哗山川迤逦画图中翠洗尘埃浩劫空风弄秋声飞叶度雨收残照落雰蒙浮生自识难违性客路不妨转作东眼底物情随意足漫将旅泊厌俗蒙 

　　鞍山 【城西南六十里】 龙凤山 【城东南四百里大虫江出焉】 凤凰山 【城东南三百六十里上有垒石古城可容十万众唐太宗征高丽尝驻跸于此即古开州】 华表山 【城东六十里因丁令威化鹤得名俗呼为横山】 平顶山 【城东一百里山周三十里其顶平厂可耕稼有泉涌出以石八角甃之其中有鱼】 通明山 【城南九十里下有洞】 老鸦山 【城东三百里元平章高家奴聚兵于此】 石城山 【城东五十二里上有古城石垒】 连山 【城东南一百八十里有关】 斡罗山 【城东北五百里大梁水出焉】 安平矿山 【城东南一百里一名天城山有铁场】 黑山 【城南一百八十里】 沙场山 【城东一百五十里】 石门山 【城东南四十里】 孤山 【城南五十里】 小尖山 【城东北一百里】 马儿山 【城北九十里】 浪子山 【城南九十里】 洪山 【城东九十里上有古寺基】 火石岭 【城南十五里】 分水岭 【城东四百里】 罕儿岭 【城东北二百里】 青台峪 【城南一百五十里】 鞍山洞 【城西南六十里山上其内深暗莫测】 罗汉洞 【在千山祖越寺上深四丈阔二丈内有石罗汉】 罗陀洞 【城东二十五里昔人有高罗陀者修行于此因以为名】 

　　罗汉洞 

　　龚用卿 
　　古洞阴崖穿薛荔奇山怪石出层云分明似入蓬莱岛广乐钧天世罕闻 

　　前题 

　　吴希孟 
　　寺开祖越万重山三祖何年入洞天八万法门浑是道烟浮枯木息诸缘 

　　前题 

　　薛廷宠 
　　罗汉洞天一径通烟丛林杪放行踪海螺捧出云千迭锡杖飞来阁几重石磵长鸣昙雨落香风不动法门空蓬莱未必能胜此缥缈笙歌遶梵宫 

　　前题 

　　朱箎 
　　洞口云迷一窍通同来此地觅仙踪松坡曲径松阴满石榻千年碧鲜重下视尘寰都梦幻看来色望亦虚空吾生自有天然在只借余闲到梵宫 

　　罗陀洞 

　　龚用卿 
　　罗陀小洞自何年石径槎牙相钩连香生台殿云埋屋僧在岩扉鹤避烟绝岸江声迷古渡前山雨气射平川登临不尽藤萝绕直上高峯倚翠巅 

　　前题 

　　吴希孟 
　　悬崖万仞通一路洞门深锁青云树石髓何年结水连岩齿当空滴翠露野僧穿穴卧苍苔仙客攀林冲冷雾登眺恍然升半天乱散渔舟横古渡 

　　佛僧洞 【城东二百五十里内有石佛石罗汉洞中有水伏流西北出洞又伏流五十里至暗吉里】 松石屏 【在龙泉寺大石如屏列于西南有松盘偃于石】 
