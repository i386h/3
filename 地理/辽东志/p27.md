<!-- { "loadSidebar": true } -->
　　五十寨驿 【马一十匹】 　　　　　　　　　复州驿 【马一十匹】 
　　栾古驿 【马一十匹】 　　　　　　　　　　石河驿 【马一十四匹】 
　　金州驿 【马一十匹】 　　　　　　　　　　木场驿 【马一十匹】 
　　旅顺驿 【马一十匹】 

　　寺牧 
　　恩军 【四百六十名永乐四年行令各省并南北直隶府州县卫所调编】 
　　孳牧马匹 【原额无考查得陕西每上苑一万匹中苑七千匹小苑四千匹今据二苑见牧儿骒种马二千五百余匹马驹骡一千三百余匹头】 
　　草场 
　　平川苑 【四百六十三顷四亩七分】 　　新安苑 【五十八顷八十九亩】 
　　广安苑 【七十五顷九十七亩七分】 　　平山苑 【一百五十六顷七十八亩】 
　　南丰苑 【四百九十二顷八十七亩】 　　高平苑 【五百五十顷四十三亩】 
　　长川苑 【二百五十七顷一十四亩】 　　名山苑 【五百三十八顷二十四亩五分】 
　　复州苑 【一百八十二顷三十一亩】 　　龙潭苑 【二百七十顷】 
　　清河苑 【四百五十六顷七十一亩】 　　深河苑 【一百二十六顷四亩四分】 
　　均徭 【本寺岁用表笺精微祭祀纸札心红柴薪马夫等项共五百九两七钱俱于养马军余照门出办其书写门隶老人阴阳医生快手仓库人役禁子等役俱于养马军余逐年审编】 

　　薛子曰古者役民岁不过三日盖佚之也后世政烦役重至有银差力差之说然籍其丁赀等其富贫夫民亦甘之辽人荷戈执殳从事边陲而复勤动不息营办多方主者且以其意而为上下豪猾之徒岁比逋负而贫者捐瘠而不得免至于递马不足复索操骑以备送迎嗟夫辽所恃者士马尔人竭马虽与之处平定之际尚不可况将撄有事之日乎是不可不为之所也 

　　辽东志卷三 


　　●辽东志卷四 

　　典礼志 

　　公式 
　　祀典 
　　宾兴 
　　夷人入贡 

　　○公式 

　　圣诞冬至正旦节 【前一日习仪辽阳于上帝庙广宁于普慈寺余卫于庙寺三堂及文武诸司率属行礼如制御史行出使礼至日辽阳于都司衙门广宁于会府余卫行礼如之】 
　　开读诏敕 【众官出郭迎拜辽阳导至都司衙门广宁导至会府三堂及文武诸司率属行礼如制御史行出使礼都司誊黄遣生员赍捧各卫开读如制】 
　　日食 【具朝服行礼如制】 　　　　　　　　　　　　　　月食 【具常服行礼如制】 
　　迎春 【岁立春先一日三司迎于东郊赴春宴至日具朝服行礼如制】 

　　○祀典 

　　先师庙 【岁仲春秋上丁日祭如制月朔望辰行香如仪】 
　　启圣公祠 
　　名宦祠 
　　乡贤祠 【上丁祭先师毕所司率师生祭如仪】 
　　山川社稷 【岁仲春秋上戊日守土官祭如仪】 
　　风云雷雨 【岁仲春秋上巳日守土官祭如仪】 
　　厉祭 【清明中元十月朔守土官祭如仪】 　　　城隍庙 【随厉祭礼如仪】 
　　八蜡 【辽阳附城隍庙广宁庙在城东冬至 【至：衍文】 后三戌日祭之】 
　　旗纛庙 【岁霜降日守土官祭如仪】 
　　褒功祠 【春秋丁后守土官祭如仪】 　　　　　邓将军祠 【旧祭近废】 
　　北镇庙 【广宁每岁春秋祀事与岳渎同朝廷有大典礼大政务则遣使祭告】 

　　○宾兴 

　　科贡 【各儒学生员应试所司以礼送会试加隆岁贡次之中式举人树旗送捷报牌具彩乐郊迎至先师庙行礼毕赴宴仍彩乐导归宅】 
　　武举 【成化以前无弘治乙丑科始乡中式者公宴以礼起送至嘉靖乙未科树旗加彩会武中式者郊设迎宴导归宅】 
　　乡饮 【旧无正德十四年巡按高钺参议蔡天佑恶其缺典始举行岁正月望十月朔行礼如仪】 
　　乡射 【旧无正德九年巡按刘成德恶其缺典下学躬率诸生遵大明会典所载参以旧仪行焉尊王制便士习也】 

　　○夷人入贡 

　　朝鲜入贡 【每年遇圣节正旦轮差各曹参判或判书一员领正从书状养马通事等官三十员赍表文并圣母东宫方物及上用杂色马匹至辽东界地名连山关转报都司候陪臣至高丽巿住歇各官衣冠至都司投印信咨文行跪拜礼择日设宴在都司大厅望阙叩头公宴毕本司备云来咨关文数目缘由行本镇合于衙门给与批呈差千百户一员伴送赴京及回仍照前例公宴听其自归本国】 
　　女直入贡 【每岁十月初一日起至十二月终止陆续起送建州左右毛怜海西等卫夷人到司督令通事审验发馆随行左等六卫挨月公宴各夷赴京回还亦行公宴伴送】 

　　薛子曰礼者国之纪以尊君父以敬天渝以洽神人以异才贤以上敬让以亲邦国使民着于尊亲之节幽明之义交际之仪也辽旧用武之邦华夷错居迄于胡元渎伦败化礼废可知国家稽古同文实崇典礼而辽俗丕变浸淫乎文献之风矣然或者阙而未具缘其数而弗习其情是在秉礼化民者加之志尔 

　　辽东志卷四


●辽东志卷五 

　　官师志 

　　爵命 
　　使命 
　　职官 
　　名宦 

　　○爵命 

　　周 
　　汉 
　　魏 
　　晋 
　　南北朝 
　　唐 
　　辽 
　　金 
　　元 
　　国朝 

　　周 

　　箕子名胥余纣庶兄纣亡箕子抱祭器归周武王封于朝鲜至则教其民以礼义田蚕织作为民设八条相杀者以当时偿杀相伤者以谷偿相盗者男没入为其家奴女子为婢欲自赎者入五十万虽免为民俗犹羞之嫁娶无所售是以其民无盗门户不闭妇人贞信饮食以笾豆其国化之音义曰八条不具见 

　　汉 

　　韩广高帝八年春正月徙燕王广为辽东王 
　　甘延寿字君况北地郡郅人少以良家子弟善骑射尝超距踰羽林亭楼由是迁为郎试弁为期门以材力得幸稍迁至辽东太守车骑将军西域都护骑都尉与陈汤共诛斩郅支单于封义成侯薨谥曰壮侯 
　　张奂宇 【宇：字】 然明酒泉人奂少游三辅师事太尉朱宠学欧阳尚书初牟氏章句辞浮至四十余万言奂减为九万言后辟大将军梁冀府乃上书桓帝奏其章句诏下东观以疾去官复举贤良对策第一擢拜议郎永寿元年累迁安定属国都尉匈奴中郎将奂与皇甫规友善奂既被锢凡诸友旧莫敢为言唯规荐举前后七上在家四岁复拜武威太守迁度辽将军九年春征拜大司农复拜护匈奴中郎将以九卿秩督幽并凉三州及度乌桓二营兼察刺史二千石能否赏赐甚厚匈奴乌桓闻奂至因相率降奂迁少府又拜大司农以功封侯 
　　薛宣字赣君东海郯人也少为廷尉书左都船狱史后迁乐浪都尉丞幽州刺史长安令补御史中丞拜丞相封高阳侯 
　　公孙瓒字伯珪辽西令支人瓒以母贱遂为郡小吏美姿貌大音声言事辨慧太守奇其才以女妻之后从涿郡卢植学于缑氏山中略见书传举上计吏太守刘君坐事槛车当徙日南瓒具豚酒于北芒上祭辞先人祝曰昔为人子今为人臣当诣日南日南多瘴气恐或不还愤惋慷慨悲泣再拜而去既行道得赦还举孝廉除辽东属国长史尝从数十骑出行塞下猝逢鲜卑数百骑瓒乃自持两刃矛驰出冲贼杀伤数十人瓒左右亦亡其半遂得免中平中以瓒督乌桓突骑车骑将军张温讨凉州贼有功迁骑都尉诏封都亭侯复兼领属国长史瓒常乘白马自号白马长史乌桓相告语避白马长史乃画瓒形射之中者咸称万岁虏遂远窜塞外瓒志扫灭乌桓威名大震拜奋武将军封蓟侯 
　　公孙康辽东襄平人度之子魏封为襄平侯 

　　魏 

　　鲜于辅拜左度辽将军封乐亭侯遣还镇抚本州岛 
　　公孙恭度之弟魏文帝封为平郭侯余见家世 
　　李弼辽东襄平人魏司徒赐姓徒何氏入周为太师魏国公 
　　阎柔拜度辽将军进县侯位 

　　晋 

　　李胤宣伯信之子仕封广陆侯进尚书仆射迁太子少傅事见宦迹 

　　南北朝 

　　晁晖辽东人魏济州刺史颍川公 
　　晁清晖之子袭爵例降为伯余见忠节 
　　任祥延敬广宁人初从葛荣荣败拥所部降拜广宁太守赐爵西河县公随齐神武起兵封魏郡公 

　　唐 

　　张俭师约京兆新丰人高祖起俭以功累迁营州都督高丽入寇俭率兵破之太宗征辽东遣俭率蕃兵先进拜行军总管使为前锋自新城路邀击进渡辽至建安城破斩千级封皖城郡公俭性谨畏典羽兵三十年未尝有过卒赠荆州都督谥曰敬陪葬昭陵 
　　李澄襄平人隋蒲山公宽之远冑勇悍隶江淮都统李垣府又从永平节度李勉军勉帅汴表澄滑州刺史兴元元年澄遣卢融间道奉表诣行在德宗嘉之署帛诏内密丸授澄刑部尚书汴滑节度使澄未即宣乃先勒训士马李希烈疑以养子六百戍之贼攻宁陵养子辈乘以剽掠澄尽斩之又封澄武威郡王真元初迁澄检校尚书左仆射义成军节度使卒赠司空 

　　辽 

　　萧朴字延宁国舅族博学多智有史才能知人主意敷奏称旨朝议多取决之封兰陵郡王进王恒加中书令重熙初拜东京留守薨赠齐王 
　　萧孝忠志慷慨尚越国公主拜驸马都尉累迁殿前都点检北府宰相为东京留守时禁渤海人击球孝忠言东京重镇无从禽之地若非球马何以习武且天子以四海为家何分彼此宜弛其禁从之入朝封楚王拜北院枢密使 
　　萧孝友字挞不衍小字陈留以戚属为小将军累官左武卫大将军检校太保西北路招讨使封兰陵郡王起复北府宰相出知东京留守会伐夏失利以太后救免诛复为东京留守进封丰国王 
　　耶律倍太祖长子从征渤海拔夫余城改曰东丹以倍为人皇王主之建元称制太祖讣至倍即日奔赴知皇太后欲立德光乃与羣臣请于太后而让位焉是为太宗以东平为南京徙倍居之又置卫士阴伺动静倍谓左右曰我以天下让主上今反见疑不如适他国以成吴太伯之名立木刻诗载书浮海奔拜怀化节度使瑞真等州观察使移镇滑州倍虽在异国常思其亲问安使不绝太宗立石敬瑭为晋主加兵于洛召倍不从遣壮丁害之敬瑭入洛丧服临哭以王礼权厝后太宗改葬于医巫闾山谥曰文武元皇王即位谥让国皇帝倍初巿书万卷藏于医巫闾绝顶望海堂通阴阳音律精医药砭□之术工辽汉文章尝译阴符经善画本国人物如射骑猎雪骑千鹿图皆入宋秘府五子长世宗次娄国稍隆先道隐各有传 
　　萧惠字伯仁阿古只五世孙授契丹行宫都部署改南京统军使加同中书门下平章事朝议以辽东重地非勋戚不能镇抚乃命惠知东京留守事改西北路招讨使封魏国公 
　　耶律隆先字团隐义宗四子也封平王兼政事令留守东京薄赋税省刑狱恤鳏寡数荐贤能之士有阆苑集行于世 
　　耶律仁先字糺邻授宿直将军累迁殿前副点检北院大王东京留守女直岁侵掠仁先开山通道以控制之边民安业封吴王以平乱功加尚父进宋王为北院枢密使卒年六十遗命家人薄葬 
　　张浩辽阳人官至太师南阳郡王事见学术 
