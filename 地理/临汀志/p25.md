<!-- { "loadSidebar": true } -->
　　太平兴国八年癸未王世则榜　郑文宝字伯玉，宁化县人。累官至工部侍郎，文章干略俱优。淳化二年为殿中丞，奉使川、陕均税，奏蠲商人到岸钱。行次渝、涪，闻夔州戍卒劫掠为乱，乃乘舸顺流，一夕数百里，至则悉擒斩之。使还，上面加赏激，赐五品服。寻以文宝为陕西转运，许以便宜从事，听用库钱。会岁歉，诱豪户出粟三万斛，活饥民八万六千余人。尤长于诗，为名贤所推重。尝《题缑氏山》云：“秋云漠漠秋云轻，缑氏山头月正明；帝子西飞仙驭远，不知何处夜吹笙？”后晏元献公守洛，过而见之，取乐天语书其后曰：“此书在在处处有神物护持。”又《题绿野堂》有云：“水暖凫鹭行哺子，溪深桃李卧开花。”欧阳公谓不减王摩诘、杜少陵。惜在全集不传，脍炙诸公谈薮者仅存此耳。又尝著《江表志》，行于世。
　　端拱二年己丑陈尧叟榜　吴简言字若讷，长汀人。年十二有俊声。后中第，调绵州户曹，寻擢茂异科，授秘书省著作佐郎。时方招抚西南夷，择有才德者往谕，遣简言出使。还，以功迁祠部郎中卒。尝经巫山神女庙，题绝句云：“惆怅巫娥事不平，当时一梦是虚成；只因宋玉闲唇吻，流尽巴江洗不清。”是夜梦神女来见曰：“君诗雅正，当以顺风为谢。”明日解缆，果然。
　　咸平三年戊戌陈尧咨榜　梁頠字习之，长汀县人。博洽能文，登甲科，见重于陈尧咨，属加荐引。历知庐州，漕广东，以和戎功迁开封府判官，兵部员外郎。出为河南少尹卒。頠，先世章贡人，名犯圣祖下一字。唐末三为州刺史，有声。子捷，仕闽为仆射，充本州总管使。捷子泰、晖，泰仕南唐为筠州刺史，晖总殿前步军。晖子藻，字仲华。强学多记，性乐萧散，父任不就。三举礼部未成名，杜门自适，有诗一编曰《梁处士集》。尝题南山池，有云：“翡翠戏翻荷叶雨，鹭鸶飞破竹林烟，时沽村酒临轩酌，旋碾新茶靠石煎。”以子贵累赠工部郎中。頠之子倚，倚二子，一居泉南，淳熙间，丞相克家盖其后也。今贡院乃頠故宅基。
　　景德二年乙巳李迪榜　黄迪字梦授，宁化县人。初，母一夕梦老人遗之一小星曰：“生子宜以迪名，即是为识。”迪性资端谨，年十八登甲科，历靳州教授，庐州判官，知泉州同安县监市舶务，复知建昌南丰县，终宣德郎。
　　大中祥符元年戊申姚革榜　伍祐字右之，正己曾孙。中甲科，调赣州雩都令。历知宜城、浈昌二县，以廉能称。寻差楚州团练推官。先是，州有盐场，自唐乾符间废，盖百四十余年。未有能起之者，祐至，首议兴复。役不及民，甫期而就，岁入公上缗钱数万，后人号为伍祐场。天圣间，以例转承奉郎守秘书著作佐郎，孤特寡与，同列谗忌，复出知海盐、革阳二县。后加上骑都尉，通判潍州。寻转运承议郎，除太常博士。文章近古，尤长于诗，有集行于世。
　　陈宗道字道夫，长汀县人。中甲科，以文墨议论见知于枢密丁、寇二公，擢开封府教授卒。林务滋字元德，长汀县人。中甲科，累任，终承务郎。
　　皇祐元年己丑冯京榜　雷宣字明之，宁化县人。历江州户曹，吉州判官，知抚州宜黄县，终承务郎，诸王宫大小学教授。
　　五年癸巳郑獬榜　伍择之字元宾，宁化县人，祐之子。博洽有器识，恬于进取。亲旧力勉，始就场屋。中第调南丰簿，时曾子宣、子固犹未第，择之一见奇之，与为忘年交。治平二年，文潞公荐擢秘书少监，寻以故归里。创义方堂，买监书，延明师，聚族党子弟教养之。元祐间，复出宰长乐。时诸司酷暴相矜，辄兴大狱，择之戚然，曰：“以残忍附上官，非我志。”即日归故庐。觞咏自娱，遂不复出。吴庚字西美，长汀县人，简言之重孙。刻志问学，几忘寝食，效古人铸铁砚以自励。调黄州司理，泉州推官，改京秩，终清海军签判。
　　元丰三年己未时彦榜　雷尧改名衍，字中道，宁化县人。调江州户曹，泉州教授，改京秩，终连州道判。罗祝字叔和，长汀县人。闭户读书，人罕识面。再娶未期，妻卒，悉以房奁归诸外族，契券皆未启缄，人颇以为廉称之。贯穿经史，虽注疏亦皆研究。元祐间，朝廷行十科，柷以明经中第，调漳州法曹。本路曹按行，欲秉烛入库，祝坚执于律不可，漕遂止。尝手释六经及注《唐书》，尤精于律数，终明州观察推官。
　　绍圣元年甲戌毕渐榜　曾旦字升仲，宁化县人。调南康都昌尉，终邵武法曹。伍文仲字仲成，宁化县人，正己五世孙。七岁能属文，人目为神童。十六魁乡荐，累七举，中第。复应宏词科而卒。
　　四年丁丑何昌言榜　谢潜字致虚，长汀县人。读书过目终身不忘，擢乙科，调衢州理掾。崇宁四年，应博学宏词科，甫半途，自惟儒释书虽遍览，惟道书未睹。乃馆于道宫，取道藏书遍览之，果中选。调瀛州教授，未赴间，上封事讥切时事，坐元祐党籍。更赦，历知古田、弋阳、建宁三县，佐建宁治声最著，毁淫祠，禁溺子，邑人生子皆以谢名。与郡守谢洞父子酬唱百余篇，曰《浽江集》。建炎初，高宗驻跸维扬，潜画取二圣策以献，进秩二等。将除词，报金人再寇，陷于虏。终奉议郎。
　　元符三年庚辰李釜榜　伍懋字深道，祐之孙。调饶州乐平尉，江州德安丞。历知雩都、遂安、游溪、将乐四县。寿八十有二，终承议郎。
　　大观二年乙丑贾安宅榜　王明哲字季通，长汀县人。调南剑州法曹，终邵武军邵武县丞。父逸，事见《遗逸》门。兄宗哲，弟宣哲，相继登科。伍仲休字通远，正己五世孙。博学善属文，充贡上庠擢第。调南康军理掾，辟差安远令，寻知惠州何源县。丁毋忧，勺水不入口，毁瘠致病。终承直郎。
　　政和二年壬辰莫俦榜　雷协字彦一，宁化县人，尧从第。充贡上庠，以学《易》知名，虽僻书隐传皆涉猎。调信州上饶尉，南安军上繇令，福州古田县丞。终宣教郎兴化军教授。
　　五年乙未何栗榜　郑立中字从之，长汀县人。有节概谋略，调崇安尉。时方腊寇浙东，声入闽，立中部民兵，修分水寨，坚壁以守。贼恃众冲突，立中出贼不意，击贼败走，闽人赖以安堵。诸司列奏，改承奉郎，知通州海门县。未赴间，金人犯，顺擢行军总管，奉使募福建民兵得数千人，转战而前，收复光、蔡等州，因守蔡。虏人再犯，遂见害。朝廷以立中死事进秩朝散郎，官其子穆，累赠中大夫。穆字应和，慷慨有父风，调扬州泰兴令，浚河灌田二千顷。再调濠州定远令，枭椎俚之逋寇，葬无归之枯骸，民畏而爱之。丞常熟，摄县事，有溃兵绝江由福山闯关，邑人大恐，穆单车抚谕，遂皆革心。有久讼得宜，袖白金数斤为谢，穆正色却之。终朝散郎，徽州通判，寓居常之无锡。绍熙初，录建炎中兴节义之后，孙岫补初品官。张达观字子周，宁化县人。才气豪迈，不拘小节，酒酣为文愈逸。游上庠，国子祭酒郭公视其文曰：“兹八面受敌人也。”调洪州理掾，吉州推官。改秩，知邵武军建宁县，终承务郎。子良裔。
　　八年戊戌王嘉榜　王宗哲字廷俊，长汀县人。初，省试中末第，会朝廷责有司取人、过额，减百人，公在数中，遂东归读书，绝意功名，以诗酒自适。至政和戊戌十四年，恩沛，复还取减百人廷对，调建昌南丰簿，历泉州理掾，韶州教授，潮州朝阳丞，全州灌阳令。年逾七十，引年致仕。归旧庐，创堂，手植六柳，号六柳先生，与郡守张宪武、教授戴觉为诗友，更唱迭和。尤豪饮，百杯不乱。宪武《题六柳堂》云：“六柳先生以道名，归来高伴子真耕，方瞳绿鬓君知否？一片云台画不成。”年八十一，感微恙，命笔书遗言云：“人有死生，性无新故；翛然而来，翛然而去，不亦乐乎！”正卧而逝。终奉议郎。　黄彧字文伯，宁化县人，迪五世孙。常举八行游上庠，同舍钦服。又再举登第，调信州玉山丞，严州录参。改秩，授建州观察推事。
　　建炎二年戊申李易榜　罗烈字子刚，长汀县人。刻意学问，年几冠，经史百氏之书，靡不通贯。调泉州同安尉。时杨勍叛，自剑趋泉。烈部兵扦扼，邑人恃以无恐。再调循州兴宁令，会群盗出没，一日，贼突入县，执烈以行。烈不为恐，以理晓谕，贼不敢加害，送之还邑，各遁去。无何，贼党复合，烈亲率千余人捣贼巢。贼溃走，得所掠子女二百余人，悉召其家人还之。终宣教郎，知庐陵县。喜注述，有《博文新说》十卷，《古文类证》数万言，注《杜甫诗事》类千余条行于乡。
　　绍兴二年壬子张九成榜　王宣哲字仲济，初以累举恩授登仕郎，再领广西漕荐登第。调桂州法曹，有能称。终奉议郎枢密院计议官。
　　五年乙卯汪应辰榜　汤莘叟字起莘，宁化县人。登乙科。少好吟咏，有《马上吟》云：“宿雨洗山新绿嫩，晓风吹杏浅红干，沙头路暖日初上，行客扬鞭不觉寒。”晚年自述《幽居》云：“葛巾簪下无多发，茅舍门前有好山。”皆脍炙人口。终饶州推官。
　　伍杞字卿才，宁化县人，仲询之孙。调安南理掾，治具多所平反。时有外邑尉以资补官，急于谋赏，盗不及数，诬平民以充。杞得其情，尉惧罪，救援至郡。郡欲曲从，杞力争，且不欲贻尉人入罪，止下县更讯。士论高之。终宣教郎，知潮阳县。赖绂字冕仲，清流县人。调梅州程乡尉。会盗起，绂随宜招捕，境内悉平。再调镇南军节度推官；侍郎李迨师江西，雅重之，率诸司列剡，改京秩，知南剑州。县漕司增敷民盐，绂知其抑配，坚不奉命。终签判清远军节度使判官。初，巨盗赖亚夫仇绂之季父，又欲害其孙，绂冒刃入贼以死请，贼义而释之。程乡秩满，归闻俞彻明等聚众亡命，亲入巢穴谕以祸福，众皆感泣解散。州党归重焉。子简。张良裔字景先，宁化县人，达观之子。自幼端重不媚时好。宣和间，三经考学行，良裔独好二程先生之学，虽屡黜不变。建炎间，学禁开，中第，调循州龙川簿。以伯父年逾八秩无子，难于迎倚，不果赴。郡守袁思永，运使黄积厚高其行，奏辟武平丞以便侍养。到官，会草寇窃发，良裔单骑造贼垒，谕以祸福。贼首相顾感泣，愿得改过。时有挟贵攘功者，良裔不之校，投檄而归。群盗复作，累年莫弭，再调雩都，迁衡山丞以卒。初，其父达观与秦桧同年进士厚善，或劝之投文以贽，笑曰：“附丽谋进，吾先人所羞也；假先人以自售于权门，何以见先人于地下乎？”竟谢不往。
　　十二年壬戌陈成之榜　黄烈字辉道，老成长厚，乡党推重。调潭州户曹，再调福州候官丞。当涂交荐，改京秩，知兴化军仙游县，承议郎主管台州崇道观。
