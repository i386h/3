<!-- { "loadSidebar": true } -->
　　开庆元年，知州胡公太初《奏请经界保伍及移兵官一员置司城外三事》(节要)：窃惟汀郡，实底闽陬。土旷而民贫，俗犷而气暴。家乏富饶之蓄，时多寇掠之虞。固切抚摩，尤严控御。臣熟加询究，浩欲奏闻。不敢繁缕渎冒宸听，姑摭其所甚急所易行者，条列左方。伏惟圣明采择：一、臣自领事以来，每访民词，以产去税存、业轻赋重告者十居七八。亟加考究，盖由经界不行已久，田无亩步，但计收禾；官司之版籍不存，民户之砧基蔑有。以片纸成交易，收者获产，而出者之挂税自如；以草帐办催科，贫者供摊，而富者之抵拒罙力。又有嘱乡胥而暗走其税者，有占绝田而莫知其数者，有大家多膏腴而输税轻，小户守硗瘠而输税重者，不均之患，莫此之为甚；拯而理之，莫此之为急。臣谓经界之法，未易轻议；自实之令，委为可行。欲望朝廷特赐札下，令照两浙体例奏行自实。仍以其式颁下，臣当鞠躬尽瘁，期以不扰行之千里。幸甚。一、本州南接潮、梅，西连旴、赣，寇攘间作，渊薮实繁。昨者捕到贼徒，鞫之囹圄，多是邻郡奸民来此告说某处某家富有财物，此邦之奸民，借其向导，聚众而行。其始集也，持挟刀杖，止以贩盐为名；其既集也，置立部伍，公以劫屋为事。既行劫掠，岂免杀伤？民志惊惶，率多逃匿。臣近行下诸邑，选差隅总，重排保伍。以五家为一甲，甲有首；五甲为一保，保有长；五保为一大保，有大保长；五保以上为一都，都有官；合诸都为一乡，或为一团，亦各有长，其乡团长即隅总。从本州给文帖朱记应充。设若遇警，众急递告捍防。如境内半年或一年无虞，与之次第减免力役。如别有保护捕获之功，又行议赏。仍令沿门点定人户丁口，以藉申上。或有聚集欲出外生事者，则自甲保以上，互相觉察，以报隅总。关防既密，跌荡良难，但邻郡之奸民贩私盐而来者，常十百为群，未易遏绝。欲朝廷行下旴赣、潮、梅诸郡，一体编排保伍，严行禁戢，则犬牙相制，皆不可越境生事，岂惟汀民安，而诸郡之民举安矣：一、本州依山为城，境地狭隘；民居市肆，多在城外。以户口计，城外多于城内十倍。又有保节二十一指挥一军营，亦在城外。凡斗殴杀伤，风水盗贼，悉委长汀一尉。而尉或遇差出体究、验视，则弥旬旷日，更无弹压警逻之人。窃闻江西间有州郡市井在城外者，分兵官一员莅之。本州有训练一员，兵马监押二员，臣愚欲照例依添差监押一员，置廨舍于城外，俾与长汀尉同任警逻之责，城外无恐则城内愈安矣！此以唇蔽齿之势，委是别无妨碍。或蒙赐可，即乞札下以遵守。
　　开庆元年，知州胡公太初《帖请诸乡隅总规式》：今帖请某人充某县某乡几都隅总，开具合关报事件在下，须至给帖者。一、昨行下选有材德望之人，从本州给朱记文帖请充隅总。既谓之有材望，非可以与凡民例论也。如原非公吏干揽屠贩等人，遇到县，请县官以客礼接见。到州一同。若系投词论诉，自依常式。应有关会，并用文帖，不可据行追呼。如三帖不报或不了，可引出。一、隅总专是任责警察盗贼，卫护乡闾。应追会公事〔5〕催督官物及体究审验等事，自有保正副及保长任责，并不许官司以帖引累及隅总。如有此色，径请缴回。一、隅总若能保护乡井一年或半年境内无虞，从本路县契勘量与次第减免力役；或别有奇功能捕获警援，本县保明申州，轻者借补官赏，重者申奏旌勘。一、隅总既膺此委，尽心协力援卫乡闾。乃若托公以行私，恃权而欺众，或掊克民户财物，或侵夺民户田庐，或缉盗而收接其赃，复行纵匿，或容盗而密听其嘱，不即收擒，有词到官，或官司得于知闻，定行审究着实，照条议罪。一、今来编排保伍，专以不扰为先，止要沿门点定户口人丁，置簿抄上各三本，一申州，一申县，一付隅总。以五家为一甲，置一甲首；以五甲为一保，置一保长；五保为一大保，置不大保长〔6〕；　五大保以上为一都署，都官〔7〕；合诸都为一乡或为一团，隅总统之。仍于各处置立粉壁，大书保下甲下人户姓名，以凭稽考。即不许唤集关留，有妨民业。如将来甲内有人丁事故，甲保次第报知隅总销落，仍申县申州照会。一、人家密处，小保长置梆一只；人家疏处，甲长置梆一只。如遇警急，即仰鸣梆，一梆鸣，众梆皆鸣，甲内及保都人户闻梆，不以早晚深夜，即刻前赴应援。各家置枪棒一条，以备缓急，不许非时施用及将带出入。如有不遵约束及不相救应之人，仰甲保觉察报知隅总，申县照条断治。一、聚集徒党及十人以上，在法所禁，仰甲内常切觉察，递告保长、都官以及隅总。若隐而不告者同罪。或外州县人经过甲内，不许停留过三日。若行止不明者，不许住泊。如违约束，许甲内及保内首告。知而不告者，请隅总觉察，申县科断。
　　开庆元年，知州胡公太初《奏请武平县令乞免差武臣复京选同差之法》：照得本州武平县，距州城三百里，从来系文臣窠阙。昨宝祐二年，郡守罗宗博申乞从权作文武通差，遂差兵马监押赵与■〈礻因〉前去摄事，且许以就辟。未几，以行移检覆死囚事，蒙本路提刑司行下谓辟都监为邑宰，武臣不晓事，且责本州不以人命社稷为念。在后赵与■〈礻因〉身故，有成忠郎阮逢午为见先有文武通差之文，遂就部注授到任。本州方欲申陈乞仍作文臣窠阙，急〔8〕据武平县贡补进士县学长郑震等一百三十人列札状：“本县辟居闽底，虽号瘴乡，水土恶弱，今格旧减举主两员及免用职司。如有三举员，即改京秩。载之图志，隶为中县。注之部阙，京选通差。南岩之佛同居，灵洞之仙可访，风景未尝不美。自开邑而至绍定，宰是邑者，大则奉议、宣教之京官，次则承直、儒林之选人。代有循良，旧志壁记，历历可见。宝祐二年，本州差州都监秉义郎赵与■〈礻因〉摄令，因缘求辟，知郡罗宗博遂申省，破京选通差之格，放行文武通差。其时本路王提刑因本路具囚上谳，判云：武平一县，有人民，有社稷，往往县官皆武人权摄。今开申状，又系辟都监为邑宰，本州殊不以人民社稷为念。武平只在汀、漳之间，何至乏人而置一县于度外？其所以不遵法守，是皆武人无所识之故。牒州契勘，本县官有无注授，因何不行赴上著实，具申以凭区处？续周知郡县牒回赵都监复旧职，改委宁化县丞赵与康摄事。近县令阮成忠循文武通差之例，注授填赵都监窠阙、来膺邑寄，今以书两考矣。第恐后来或又有武弁借径而来，不谙邑事，则学校谁与作典，生灵谁与摩抚？自此风俗日薄，人物日凋，户口日耗，财赋日陷矣！且福建所隶四十九县，宰皆文充，令皆文选。以闽之属郡，素号文明声教之邦；而汀之武平，独若淮堧用武之邑，良可惜也。士民昕夕妄议，欲望本州斟酌事体，详与申奏天朝，复正京选通差之条，寝罢武人充阙之例。使小邑之令，获齿诸邑之班爵，人物由是而师表，风俗由是而教化，户口财赋由是而得安集，而节爱岂不韪欤！”本州所据武平县贡补进士县学长郑震等所陈，委是允当。合行备录具申，欲望公朝特赐敷奏，永为复文臣窠阙。仍许从本州申辟文臣一次，庶几凋弊之邑得人经理，实副百里之望。(八月三十日奉圣旨依)
　　校　注：
　　〔1〕　“始”有“始治”之意。《新唐书》作“治新罗”。
　　〔2〕　此处所指“唐书”与下文所指“唐志”均为《新唐书 地理志》。
　　〔3〕　“遇”疑为“过”。
　　〔4〕　“不能官吏”后疑漏一“众”字。或曰“不能”为衍字。
　　〔5〕　“应追会公事”疑为“一应追会公事”。
　　〔6〕　“不”有误，应是“一”。
　　〔7〕　“都官”之前疑脱漏“置一”二字。
　　〔8〕　“急”疑为“忽”。

　　●跋　
　　州有图志，一邦之史也。凡而山川之融茂，人物之消长，风俗之仍改，户口之耗增，事制之沿革，官吏之更代，校舍之废置，世故之屯屯殷殷皆系焉。历岁逾远，荒陋遗误，则不足以诏后莅政者。著身簿书朱墨丛，每视为迂缓不切之务而不介之意，实为旷典。天台境物，一赋于孙兴公，则赤城奇胜在目睫；曲江地图，一披于昌黎，则系舟韶石，可以穷佳趣；矧临汀山水人材之萃，志可陋乎？鄞江旧志，始纂于隆兴者颇略，继修于庆元者尚疏，识者慨其寤叹！今甲子一周，屡修而屡辍，用志不坚，宜志之竟无成也。判府节制宗丞吏部怡斋胡公先生，以迈往之韵，负两科重望，天下盛名，再持麾节，镇抚兹郡。既下车，疏凝蠹，崇学校，厚风化，礼多士，抚摩斯民，政通人和，凡事关治原者，尤切留意。越数月，大捐俸积。鼎新泮宫，高明其百年陋习，作成美意，穷宇照耀。旧志冗略失宜，惧其不足以诏方来，礼请郡士之俊秀贡士钟明之等，相与搜摭而裒辑之，订其舛，猎其遗，采录嘉精，专局于黉舍，俾与商其纲。与沐与三四友趋承教命唯谨，三阅月仅成编，笔削于先生大宗匠之手，俾百年之故典，一旦昭明，非洞识卓然，何以及是？抑地灵人杰，机有幸会，际此贤史君植立振起之功欤？与沐懦响粪英，无能为役，今将得替而行矣，幸而及拭目斯志之成。若夫贤史君主盟斯文，恢风弘化之功，当有一代大手笔大书特书以寿于石，与宇宙山川同其久者，其是以上裨职方氏。开庆改元中秋吉日，学生修职郎汀州州学教授赵与沐敬跋。

附錄：
胡大初【寳祐間以朝散大夫知州事修郡學重建明倫致極堂御書稽古閣肇行鄉飲酒禮増儲均濟倉錢米以廣賑糶廂禁寨舖兵並增給全分衣糧時閲射自給賞犒修城浚池屢平連城寜化劇冦】（四庫全書 史部 地理類 都會郡縣之屬 福建通志卷三十二）



