<!-- { "loadSidebar": true } -->
　　刘岐　大中初为刺使，距迁郡八十余载。更创之初，庶事未备，岐乃筑子城，创罗城敌楼。郡之壁垒于是乎具。
　　王嗣宗　太平兴国六年来知州事。太宗尝遣武卒察远方事，有至汀者，嗣宗执而杖之，缚送阙下，因奏曰：“陛下不委任天下贤俊，而猥信此辈为耳目，窃为陛下不取。”上大怒，遣使械嗣宗下吏削秩。既而怒解，嘉其直节，令迁其官。见宋《通鉴长篇》。
　　陈轩　字元舆，富沙人。元丰六年知州事。治尚简静，暇日与郡倅郭祥正登山临水，觞咏酬酢百余篇，邦人至今以为美谈。山谷诗云：“平生所闻陈汀州，蝗不入境屡丰收。”其政可知矣！后官至龙图阁学士。
　　陈粹　字伯光，福州莆田县人。元符三年来治州事。始至郡，劝农桑，禁椎牛、博戏，严溺子令，皆因俗制弊。崇宁间，迁创学舍，奏图为天下第三，赐书褒宠，卑以因任。自是民亦借留，由元符讫大观凡九年，长老至今诵之。
　　郑强　字南美，长乐人。绍兴二年知州事。始至郡，视庙学荒圮，慨然有更筑意。无何，会诏葺学宫，即日度地得卜于州东，计雇虑材，不扰而集，周阿邃严，凡百具备。且市膏腴以增饩廪，择师儒以严课程，自为之记，淳复其训。于是升堂者数倍畴昔，人以不学为耻。越三年，登进士第者四人。后立祠稽古阁下，春秋释菜惟谨，久而敬之。
　　陈晔　字日华，长乐人，古灵之后。庆元二年知州事。为治精明，百废俱兴。岁拨郡帑缗钱二百贯助学，又拨隶官田百亩为诸生廪饩，减坊户口食盐价以利细民。俗尚鬼信巫，宁化富民与祝史之奸者，托五显神为奸利，诬民惑众，侈立庙宇，至有妇人以裙襦畚土者。晔廉得之，窜祝史，杖首事者，毁其祠宇。郡人广西帐干吴雄，作《正俗论》二千余言绝其事。民有疾，率舍医而委命于巫，多致夭折，乃大索境内妖怪左道之术，收其像符祝火之，痛加惩禁，流俗丕变。作义冢以掩遗骼，殡无所归者以千数。越二政，弟暎继出守，规而随之。捐闲帑以助学廪，蠲积捕以宽属县，凡营屋千余间，甃清流路百四十余里。自晔创桥于南山高滩角上流，至暎方毕工，邦人以“棠□〔1〕”匾其桥，今名南阜。秩满，皆除广东宪，至今相传为美谈。
　　李华　字实夫，建安人，有才略。绍定间，磜寇猖獗，禁卒欢■〈口如〉，华以安丰倅护淮军来摄州事。剿外寇、平内叛于不动声色之顷。闻于朝，进三秩，除大府簿。积宝为乱，值岁饥，移粟给食，全活甚众。续除直华文阁，因任郡。治卑陋，撤而新之，子来经营，成于不日。又念民力凋瘵，乃削苗斛盐价，置均济仓。邦人至今赖之。作堂曰“见思”，庵曰“景星”，皆以祠公。学宫亦有公像。近郡守周晋以私憾毁见思堂，移其像于光华亭，父老敢怨而不敢言，过故祠至有流涕者，可以见其感人之深。今郡见议别卜地复见思堂，从民志也。
　　郭祥正　字功父，当涂人。家出于青山，一名谢公山，因号谢公山人。初，母梦太白而生。梅圣俞一见曰：“真太白后身。”王荆公称其诗豪迈精绝。熙宁间，仕至殿中丞，签书保信军节度判官。即挂冠，号醉吟先生。李伯时为之写真，东坡作赞。时方强壮，诸公交荐于朝，寻通判于汀，与守陈公轩相欢莫逆。每于暇日，联辔郊行，觞咏酬酢，逮今所传诗犹百余篇。继摄漳州，忤部使者，陷以他狱，五年而后直。又号“漳南浪士”。稍迁朝奉郎、高要郡，复弃去，竟不出。有《青山集》行于世。
　　陈吉老　字子川，莆田人。绍兴癸丑，以朝奉郎丞清流。越三年最闻，迁通判军州事。赣寇闯郡境，吉老自将斩关破贼。长子希造，字贤，复善骑射。岁丁巳，自扬州录参来侍下，值吉老以境内盗起，治兵于野。希造即橐鞬为先锋，一岁两捷。明年，胡保等寇武平，吉老捕之，遇于义竿口。希造又以鍪弧先登，追奔深入，矢尽道穷，应兵不至，死之。吉老忍痛击，贼大溃，曳兵渡水，溺者大半，俘馘以百数。凯旋，郡将以下道迎，且伤唁其失子之戚。吉老曰：“马革裹尸，南八男儿事。人患不得其死耳，何至作儿女悲酸涕泣耶！”时皆服其忠义。因任考满，擢帅扬州。时六县怀感，竞立祠以祀之，且为希造创庙者五，而留镇最为杰观。一附城内南台二王庙，乃希造骨肉之遗也。遗腹生一子，名光祖，朝廷官之。加〔2〕定甲戌，光祖提点广东刑狱，汀人黄焕为连州户曹，满归，光祖附金为父改辟祠宇，人乃知希造之有子通显，咸谓忠义之报。绍定间，郡守林岊为之记，列本州祀典。
　　王杆　字元祐，无为军人，枢密使蔺之子，清白传家。绍定间，通判州军事，值内阻外讧，郡将陈孝严措置失宜，引外寇朱积宝兄弟为腹心，仇视禁卒，黄宝等愤而叛。父老仓遽来告，拥倅入郡解纷。传呼通判来，叛者少戢。俄有以刃加孝严者，杆身翼蔽之，晓以祸福。弗从。怒叱之，曰：“若欲杀守，虽先杀我。”身投于地，口鼻俱血。左右扶起，众卒感动解去，杆遂同孝严归馆于倅厅。孝严度失众心，亲书牒付州事于杆，杆力辞。军民拜请，同官见事急，迫其权护印，于是军民安堵。内叛甫定，而朱积宝兄弟失所怙，径叛去，劫掠乡保，啸聚几万人，屡犯州城。杆指授方略捍御，岌然孤城竟能保有者，杆之力也。汀民德之，家奉其祠，曰“权郡王生佛”，朝夕心祝。郡庠乡饮酒礼废，杆权郡日，于元正、冬至举行序拜饮酒礼，遂为彝典。学有祠，教授黄士华为之记。
　　宋慈　字惠父，建安人。有拨烦治剧才。绍定间，奉捕使陈鞾牒，差同李监军革〔3〕平汀寇叛。未几，剿渠魁于谈笑间，慈参赞之功居多，上功辟差知长汀县，转奉议郎。县治湫隘，慈皆撤而新之，使极壮丽。时当师旅饥馑之余，明于听断，境内大治。任垂满，差充督视行府干办公事。
　　刘师尹　字伯任，长乐人。绍兴戊寅为录事参军。甫三载，会安仁保民赖福高等不堪长汀科监之扰，恃监司素有约束，谢不肯受。邑士刘亮遂诉之版曹，下州里对。宰陈梦远怒其越诉，囚而辱之。福高等惧不能直，谋出亮。适古城权巡检张士先督租下里，因留以质。时郡守孙祖善老不事事，郡倅向士俊残忍专决，与梦远为死党，乃张皇事势，加以叛逆，檄正将谢宣以亮示之。士先既脱，宣志于功，斩亮以徇，杀千余人，焚毁数百家。梦远又诬郡庠叶椿等与贼交通，士俊欲传致其罪，追逮旁午。有惊窜者，即系累其父母妻子亲故邻里，锻炼如大辟。师尹知其冤，三札抗辨。士俊益怒，责以必成。师尹度不可回，乃取款状书其尾曰：“吾宁弃官，不可陷人于非命。”毅然纳禄而去，盖庚辰十月望日也。越明日，教授连潜上书白其事。士俊始少缓其狱，犹衔师尹，攟摭按治。帅司体究得实，先劾罢梦远。台评继上，祖善也罢。士俊、梦远、宣仍镌秩，然未足以谢长汀之民也，椿等遂获免。邦人德师尹，绘像立祠且为之记。未几，以荐起家，后为度支外郎，论闽广榷盐抑配之害，江浙和买折取之苛，二说皆朝会暮行，为利甚博。孝宗方欲用而遽以疾告，除浙东提举而卒。按《祠堂记》。
　　张振古　清江人。淳熙八年为长汀簿，刚正有守。郡帖督诸乡税，文移星火。振古悯小民穷困，且多逃亡，死户虚数，归告郡，将乞宽期限。不听，声言欲加谴责。振古不为怵，力言不可。郡将怒叵测，振古曰：“我不忍奉上官暴贫民。”即纳印而去。澹轩杨公方作诗送行云：“积刚自许挟浮云，拂拭平生欲佩君；匣古年侵春晕涩，忍随人课割铅勋。”又云：“张公不是病参军，晚出犹将一事君；耿介只今无伴处，秋光诗好与谁闻？”
　　《舆地纪胜》：“曾肇，《东都事略》云：‘字子开。徽宗朝，元祐士大夫再被降黜，肇请与俱贬；遂贬汀州。’王继业，闽通文元年王继业父延宗尝为汀州刺史，继业复出牧，父子相代。李光，《会稽志》云：‘光字泰发。钦宗即位，迁侍御史，极论蔡攸、朱勔。谪汀州监酒税。’”
　　校　注：
　　〔1〕　光绪《长汀县志》作“棠棣”。
　　〔2〕　“加定”应为“嘉定”。
　　〔3〕　据《郡县官题名》“李华，绍定三年十二月监军权州事”，则“李监军革”应为“李监军华”。

　　○进士题名
　　旧志自唐开元末至大中间百余岁，中第仅得伍愿。又至宋朝太平兴国中亦百余岁，仅得罗彧。意史有阙文而长老无传邪？然观近世以来，每科得人亦稀，间有阙而不书者。或谓水破南午，阴阳家为非宜，虽障而东，气势未复。不然，文献非无传，俊秀岂为少，而何名第之寥寥也？乾坤旋转，泮学恢闳，士君子益讲学砺行，以需时用，嗣是当连牍比书矣。
　　唐大中十年丙子崔铡榜　伍愿改名正己，字公谨，宁化县人。擢甲科，调临川尉，累迁御史中丞。自居职，略细故，存大体。尝从容喻台属曰：“有言责者，岂特攻人臣小过而已，小善亦不可掩。廊庙有失，犹当救正，故正人为邪佞所挤者极力营救。大臣或以谗贬，辄再三论。”时列朋党渐炽，禁锢名流，正己曰：“势不两立矣！吾祖子胥尽忠孝，引经直谏，不免奸谀之口，终受属镂之赐。今靖潜庸回以诬善良，吾岂能以一杯水救一车薪火哉！”遂丐归田里。未几，唐室俶扰，年八十一致仕。四子：泳、演、濬、洪。三以荫补官，洪独不肯仕，隐武陵原，自号抱朴居士。自正己后，子孙蕃衍登第者至今不绝。
　　宋朝太平兴国三年戊寅胡旦榜　罗彧字仲文，长汀县人。少聪悟，尝慕苟文若之为人，因名焉。登甲科，授将仕郎大理评书。雍熙以后，累知忠、筠、成三州，所至有惠爱。筠珥笔风炽，彧曰：“非人好讼，听者不明。”视事剖决如神，奸滑无所措，讼为之衰息。澶渊之役，彧以太子赞善太常博士屯田职方员外郎扈从，许与宰相寇莱公参议机务。虏人乞和，遣使报聘，亦预遣行。使还，丐归里。上嘉其劳，特除诸路提点使，赐锦衣金带旗二云“明时折桂”、“衣锦还乡”，以示褒赏，仍知本州事。未至家而卒。郡有衣锦乡、仙桂里，本此。
