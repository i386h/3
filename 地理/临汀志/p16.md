<!-- { "loadSidebar": true } -->
　　宁化县　学旧在县东正街。淳熙间，迁于县城北翠华山下。经始于宰赵伯虎，成终于宰杜潮。绍定寇攘，岿然独存。端平间，赵时錧因加修葺，袁长吉为之记。后邑士以大成殿庙基高亢，夷而平之，改创殿宇。宝祐间，宰林公玉重创讲堂，列四斋：曰“时习”、“养心”、“服膺”、“致知”。学门前创魁星亭，内绘古今名儒，匾曰“仰高”。
　　清流县　学旧在县南。崇宁间，行三舍法，迁县东。建炎间，宁化尉摄邑事，谓非其地，再迁于皇华驿废址。绍兴烬于赣寇。十三年，令董谅重创斋舍。十八年，令张秀颖继创大成殿、棂星门。绍定间，毁于寇。端平初，令王元瑞始建一殿。未几，郡宁张公翀之任，道过款谒，遂捐金建化成堂，今改名“明伦堂”，簿张翃为之记。嘉熙间，令林奕建斋四：“据德”、“依仁”、“游艺”、“居敬”，簿徐登为之记。
　　莲城县　学在县东。绍兴间，令陈南复卜地兴创。后再迁县东南尉司旧址。淳熙间，令常圁复于旧所。绍定夺攘，暂驻戍兵于中，蹂躏圮毁，令米巨宏重修。
　　上杭县　学旧在县东五十步，今城隍庙基是。嘉定间，令赵彦珽以其地湫隘，徙县东二百步。殿堂门庑，规模备具。创堂一，曰“明伦”。为斋四：曰“崇德”、“广业”、“居仁”、“由义”。淳祐辛亥，洪水推倾堂宇。宝祐五年，令李务行重建讲堂，为楼以安先圣燕居像，更学门于左，以别庙学之制。
　　武平县　学在县东兴贤坊。绍熙间，令叶谦之重创。绍定间，毁于寇。寇平，县尉翁甫拨振武堂材植建讲堂。至端平间，令赵汝讘始建大成殿，先圣先师塑像。东廊则令田圭创之，西廊则令林震创之，学门、棂星门则淳祐间辍学租建植。于是规模始备焉。
　　赡学
　　郡人王格倾家赀置田，学有田自格始。郡守郑公强拨田，判官兼教职黄褒请于郡，辍盐纲縻费增田，岁共收米二百八十余石。郡守赵公伯侩增田七十亩。郡守陈公晔增田百亩，创例岁助郡帑钱二百贯文。郡守陈公暎拨房廊六十间。权郡赵公师实增学租二十石。长汀宰谢周卿增学租百石，附供县学职事四人，生员五人。嘉定间，郡守邹公非熊拨已俸一千缗买王伯寿田。端平间，教授黄复初缩浮费剩钱三百九十三贯七百文买张衍卿饶坊田，又用七百六十八贯八百文省买长汀县估没上官逵田。宝祐间，权郡赵公时海拨黄华、诸溪等处田。宝祐间，郡守朱公诜拨李太椿古城田。开庆元年，郡守胡公太初正拨李太椿王殿背田。端平间，权郡赵公性夫岁就盐钱库拨宽剩钱二百贯文助学，自淳祐间郡守李景勉靳而不发至今。通判厅准转运提举司就本州及六县盐息钱，每月发钱会二百单九贯有零赡学。据州及诸县具到旧例解发数目于后。
　　州盐钱库，每年拨下通判厅头子赡学等钱会一百〔1〕二百八十四贯七百二十文省。逐年分四季拨下。
　　长汀县　解赡学等盐头钱一千四百五十二贯六百文省中半。分上、下半年解发。
　　宁化县　解赡学见钱二百五十一贯四百二十文省，十七界会一千二百五十七贯文。
　　上杭县　解赡学钱会四百八十一贯九百三十四文。
　　武平县　解赡学钱一百二十三贯四百三十五文。
　　莲城县　解赡学役头钱九百一十一贯七百六十文。
　　清流县　随盐纲解发。
　　牙貌钱　随契分拨赡学。
　　前项钱并系通判厅拘催遣发，而弊坐移用，每岁多不及数，生员廪饩，时告乏绝，职此之由。
　　校　注：
　　〔1〕　“一百”明显有误，但赡学钱无总数，故无法正误。

　　○贡　院　　
　　贡院
　　旧在长汀县东，以三舍法废。旋复科举，试于开元寺，人士寖盛，跼蹐靡容，迫期补葺，公私烦拨。绍兴二年，赵公克夫卜创于兴贤门内，东庑三，西庑二，计百二十楹。焕章阁学士谢公为之记。壬子科郡倅赵公善晤董试，留题二诗，甚脍炙人口。略云：“天约闲云结嫩阴，苦无诗酒懒登临。一声鸡唱日初午，满地花寒秋已深。”刻于柱。嘉泰四年，郡守陈公暎、教授谢藻以水西流非利，改而东之，国子录林公岊为之记。旧就试者，自纳竹案，试则争哄撼几，淳祐间，郡守郭公正己更置木案，士以为便。宝祐间，郡守周公晋以大门及试官厅位圮陋，撤而新之。
　　贡额
　　绍兴定令三岁大比，贡一十二人。今以《易》、《诗》、《周礼》、《春秋》各一人，《书》二人，赋六人充选。
　　贡士庄
　　兴贤庄　嘉定六年，郡倅黄公大全权郡，拨钱买章得之、罗陆拾田创。系本学催纳，每年钱三十一贯零四十足，十七界会三十九贯。三年通计钱九十三贯一百二十足，十七界会一百一十七贯，六邑新旧举人均分。
　　万桂庄　嘉定十四年，郡守傅公康估籍吴缨田创。原在州学催，今隶知录厅催，州公库纳。每年收到钱一百二十九贯四百三十九文，内十八界会六十一贯八百文。三年通计三百八十八贯三百八文〔1〕门，内十八界官会一百八十五贯四百文。三分之二送新举一十二人，三分之一送旧举人。随人数均分。
　　清流县贡士庄　宝祐六年，令林应龙从学职，请拨萧应龙定苦井坑田、李七六横坑田。前令林昌泰拨阿叶原佃阳皋户田。林应龙自为记。
　　莲城县万桂庄　嘉熙二年，郡守戴公挺拨姑田陈弟四、陈丙娘、杨祖远、陈十六、陈岩归田创。主簿张应卯为记。
　　上杭县兰省庄　嘉熙四年，令谢观国拨兴化乡王得一田创。每年收见钱二十一贯文足，三年总计六十三贯足。镂板榜于学。
　　校　注：
　　〔1〕　通计应是三百八十八贯三百一十七文。

　　○营　寨
　　州兵原管六指挥、十一寨。宁节〔1〕久废，寨亦多更革。绍兴间，屯左翼军数百，置正副将，寻命郡守领节制焉。诸县尉司弓兵，亦不下数百人。独是弓兵仰役钱雇庸，不能以时给，往往罕应募。倘守令加之意，俾无愆阙，尉寨兵协力以卫闾里，州兵有虎豹在山之势，何非常足虑哉！
　　禁军
　　威果第三十五指挥营在州西，额五百一十人。
　　广节第八指挥营在州东，额二百六十人。宝祐六年九月，密札诸州、军、府禁军阙额不许径自招填。将上件钱粮桩管，听候朝廷行下，毋得擅自支动。本州两指挥阙额，通一百三人。郡守胡公太初申请自到任十一月为始，桩管钱粮衣赐。开庆元年十月，有旨，仍旧招填阙额。
　　厢军
　　保节第二十一指挥营在州东，额三百三十二人。
　　保节第二十指挥营在州西秋成门外，额三百三十二人。
　　牢城第六指挥营在州东横岗岭上，额二百二十二人。宁节指挥附此。
　　屯驻军寨
　　在城南三里。旧无之。建炎间，杨勍乱后，赣、梅寇屡起，朝廷时遣大军讨捕，驻扎城中。初散泊民家，后或屯开元寺。绍兴十年，翟皋统广东摧锋军一千二百人到州，权住同庆、文殊寺。至十一年，安抚司准旨于摧锋军存留上件事就州驻扎。十三年，奉旨创寨，改隶左翼军额。二十一年，统制陈敏命呼延迪招集凑一千人。未几，郡盗景灭，旨抽回，止留三百二十八人。二十八年，州申乞备牒刘统制更那差官兵二百人前来谢宣下部辖，仍乞补谢宣充正将。二十九年，本州申安抚司乞添人守御，又差一百三十三人就宁化县屯戍。续又差拨一百三十九人、将官一员共凑六百人为额。至三十年，成功寇作，檄回宁化驻扎副将张福部下官兵。乾道五年正月，内据邵武军申请，乞遣汀州左翼军五十人、将官一员往建宁县屯戍。庆元元年，旨就本寨拨官兵九十人、副将一员，往宁化下土驻扎，每岁一易。续因所管人内积年折阅七十八人，至开禧二年，旨招收强壮雄劲军人七十八人，凑足六百人之额，以正、副准备将各一员管辖，并系本军升补差拨，申殿前司照会。绍定间，盗贼蜂起，建宁县下土屯戍寨栅为贼荡破，官兵仍回本寨。自后住差。至宝祐五年，安抚司备枢密院行下：据邵武军建宁县士庶乞照乾道间例，差拨汀州左翼军五十人、将官一员前来驻扎安抚。史岩之牒本州抽拨，岁易本寨戍军。自嘉定间江西峒寇李元励窃发，郡守邹公非熊被旨节制本州屯戍军马，方有体统，至今因之。先有正、副准备将各一员，宝祐间，泉州统制司申枢密院，乞增置统领，不无十羊九牧之患。又本州乃鹾寇往来之冲，近抽拨五十人于邵武远戍，亦非分屯初意。识者以此二事为非便。统领贝国珍到寨，居正、副将衙。后改卜同庆寺前，创统领廨舍。
　　汀州屯田
　　见于汀州路上杭县立屯。一本屯原拨军人一千五百名并田地、牛具、种子。田每军三名耕田四十五亩，该田二百二十五顷。每亩纳米六斗，该粮一万三千五百石。牛每军三名共使牛一只，内有军三名为离屯窎远，使牛二只，计使牛五百一只。农具内斧头、镰刀、锄头、铁耙四色，每名各使一件；犁、耙二色，每军三名共使一色，计农具七千件。斧头一千五百件，镰刀一千五百件，锄头一千五百件，铁耙一千五百件，犁五百件，木耙五百件。种子每田一亩用种谷六升，原拨田二百二十五顷，该种谷一千三百五十石。
　　一本屯节该逃亡军人，各奕未曾补拨，延祐七年终，合有见在种田军人，实办粮米五千五百一十七石。
　　诸寨
　　长汀县古城寨　在长汀县西四十五里。旧在何田市。绍兴间，准朝旨迁创。管界同巡一员，土军一百五十人。
　　何田寨　在县南四十五里。原无之。嘉定间，郡守邹公非熊以市井阛阓创寨。轮差禁军三十人弹压。
　　宁化县安远寨　在下土。原名下土寨。庆元元年，旨移拨原驻县及福林寺左翼军九十人、将官一员往戍。绍定二年，寨毁于寇，抽回戍军。六年，招捕使陈公鞾奏请改下土寨为安远寨，增作土军三百人为额。
　　中定寨　在柳杨团。原系福林、三溪二寨，额共管一百人。绍定六年，招捕使陈公鞾奏废二寨，改名“中定”，增作二百人为额。
　　南平寨　原系黄土寨盐巡，额管一百人。绍定六年，招捕使陈公鞾奏废黄土，移就潭飞磜创寨，增作二百人为额。
　　北安寨　在招贤里。原系苦竹，额管五十人。绍定六年，招捕使陈公鞾奏请移创，增作一百人为额。
　　以上四寨，乃绍定寇后，上司差运干陈诚之、同权宰李顺甫躬亲相视形势，以定寨基。
　　清流县明溪寨　在清流县东一百二十里汀、剑、邵界首。绍兴间，本路帅叶梦得奏请置巡检一员，管土军三百人。续准朝旨减三之一，衣粮三郡分给，内拨三十人驻石洞寨。今石洞寨废，复隶明溪。
　　莲城县北团寨　原在莲城县二十五里，后毁于兵火，就县市西隐庵暂驻。近方创立寨宇。
