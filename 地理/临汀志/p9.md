<!-- { "loadSidebar": true } -->
　　灞涌岩　在清流县东北七里。有深泉怪石，茂林修竹，为一方胜概。旧有精舍，创于未县之前。岩乃定光古佛命名。邓远举有诗云：“翠云卧石千岩冷，黄叶呼风万里秋。”
　　蒋公岩　在清流县北五里。丛石嵯峨，外险中宽。绍兴初，有蒋道人居其所，能辟谷，后不知所往。
　　狮子岩　在清流县北归仁里。
　　七峰岩　在清流县东六十里。环列七峰，故名。
　　黄杨岩　在清流县南三百三十里，与沙县接境。岩有三：其一在淳化寺中，有石龙，鳞爪具备；其二在半山，有虚白洞，上通天日，中架钟楼，最上为第三岩，有龙井，下透两岩，深不可测。左右前后多产黄杨木，故名。
　　侍郎岩　在清流县，去黄杨岩仅二三里。〔12〕
　　滴水岩　在清流县明溪之侧。有石大如牛心，中有滴水，虽亢旱不竭，故名。
　　艰隔岭　在清流县东一百十里。下有九龙滩，鹾运往来，陆逾是岭二十五里，乃复登舟。
　　玉华西洞　在清流县东北六十里曰嵩溪，介石燕、灵龟二洞间。巑岏聱岈，腾突撑拒，如猛兽蹲伏。中有石窗、石龛、石莲，又有观音、狮子、象。乾道间，道人晏荣圣始开辟，创为佛庐。绍兴间，提刑刘公峤按行，有诗云：“洞南石燕接灵龟，狮子峥嵘气与齐。碧眼方瞳人不识，三山正在玉华西。”绍定间，招捕使陈公鞾平寇经过，名刻于石。郡守林公岊、长汀宰陈显伯、天台戴复古皆有题咏。《汀州志》：“石燕洞在其西，灵龟洞在其东。”《舆地纪胜》：“玉华洞在清流县东北六十里，曰玉华西洞。”
　　石燕洞　在清流县玉华洞之西。
　　灵龟洞　在清流县玉华洞之东。
　　狮子洞　在清流县东北一百里小安铺之侧。怪石蹲踞，宛如怒猊。中有数石室，一柱屹立，文如雕镂。洞外草木葱笼，真有尘外景象。
　　正溪　源于宁化县。过县下梦溪，经九龙滩，趋沙县而东。
　　梦溪　在清流县南一百二十里。
　　沙溪　在清流县归仁里。通沙县。
　　六龙滩　在清流县东一百一十里。乱石聱牙，横亘盘互，舟楫不能通。清流县溪，滩濑栉比。环县数里有十二滩。仓盈团有九滩，梦溪团除六龙滩外，犹有五滩。
　　汤泉　在清流县东南者三：曰“池溪”，曰“丘源”，曰“嵩口”。
　　东庵泉　在清流县庵山之麓。清冽胜于他泉，最宜烹茗。
　　放生池　在登真观前。
　　《舆地纪胜》：“佛日洞，与石燕洞相望。中有石观音圣像。九龙滩，在清流县，乃溪水最险处。纲船过者必遵陆空舟而行。”
　　莲城县
　　白云山　在莲城县南一百二十里。《舆地纪胜》：“白云山，在莲城县西一百里”。
　　金鸡山　在莲城县南一十五里。
　　龙子岗　在莲城县西十里。
　　天马山
　　三仙山
　　狮子山
　　金柜山
　　已上四山，皆在莲城县东七里。
　　笔架山　在莲城县南五十里。
　　石门岩　在莲城县东五里。两石对峙成门。绍兴间，雪峰僧倚岩结庵，名曰“宿云”。绍熙间，令黄荦创总宜亭，令赵汝樵创悠然阁。邑士李仲虺题《如梦令》小词云：“门外数峰围绕，帖石路儿弯小。花老不禁风，委地乱红多少？人悄，人悄，隔叶数声啼鸟。”多为识者称赏。《舆地纪胜》：“石门岩，在莲城县东七里。双石对峙，壁立万仞。”
　　鹫峰岩　在莲城东南七里。势如腾云，旁有瀑布泉，又有石仓。
　　灵峰岩　在莲城县南二十五里。巨石巍峨，清溪环绕，中有洞穴，成于天然。
　　西宝岩　在莲城县西十五里。淳熙间，始创佛庐其中。
　　滴水岩　在莲城县东北七里。石窦有线溜，直透泻岩下。又有石井，深不盈尺，储不溢，汲不竭。旧传定光古佛尝驻锡于此。
　　南峰岩　在莲城县南百里。淳熙间，结庵其中。
　　虎忙岭　在莲城县西南六十里。半山有庵为行人茇憩之所。山峻且长，谓虎过之亦仓皇也，故名。
　　东田石　在莲城县东五里。峭壁巉岩，高插霄汉，盘礴数十里，溪流环绕其下。绝顶坦夷，石泉流溢，宋朝开国侯彭孙居焉。外有石梯、石苍，仅容一人。官置三寨其上，每遇寇警，必移民于此，真一夫当关，万夫莫前之险。有定光道场，名曰“白云洞天”，及彭侯庙、及三君子堂。堂奉招捕使陈公鞾、郡守李公华、郡倅王公杆。〔13〕
　　迎春石窠　在莲城县东田石上。
　　清溪　在莲城县南。发源长汀磜，由新林院前过北团入清流界。
　　瑞泉　在莲城县前东畔。
　　汤泉　在莲城县南九十里。
　　三龙井　在莲城县南二十里。有云雾腾起，雨即至。旧传有三龙居其间，故名。
　　南团陂三。
　　北团陂六。
　　席湖围陂三。
　　姑田团陂五。
　　河源下里陂七。
　　放生池　在莲城县西一里。
　　校　注：
　　〔1〕　查《舆地纪胜》最后一句作“半街晓日金濛濛”。
　　〔2〕　“有年桥”系“惠民桥”之误。
　　〔3〕　乾隆《汀州府志》作“紫金山”。
　　〔4〕　乾隆《汀州府志》作“石牌岭”。
　　〔5〕　乾隆《汀州府志》作“在县东北在城里”。
　　〔6〕　《九域志》作“香岭”。
　　〔7〕　《舆地纪胜》载：“梁山，在武平县东三十里。嵯峨险峻，其形叠出耸云霄间。山上有仙岩，有天莲池，有覆釜石。”
　　〔8〕　《舆地纪胜》载：“蛟塘，在武平县。其水无源，其深无际。昔常有蛟为民患，洎南安师建院于岩下，其毒遂弭。”
　　〔9〕　《舆地纪胜》载：“灵洞山，在武平县。下有灵石、汤泉，大洞三十六，小洞二十八。见《九域志》，而《鄞江志》无之。”
　　〔10〕　《舆地纪胜》载：“去武平县八十里。”《鄞江志》云：“定光佛所开。”
　　〔11〕　《九域志》载：“宁化有铁石山。”清流县置于绍圣、元符间，故《临汀志》中，宁化无铁石山，清流县则记有铁石山。因清流县乃分长汀、宁化地所置。
　　〔12〕　《舆地纪胜》载：“侍郎岩，在清流县。旧传熙、丰间侍郎张公驾、杨公时、谏议陈公雍读书，故名。”按“读书”后应增一“处”字。
　　〔13〕　乾隆《汀州府志》载：“莲峰山，在县东北。高峻险绝，石壁巑岏，盘亘数十里。其上平旷，可容万人，宋彭孙常居之。有石梯、石巷，仅容一人。官置三寨于此，遇寇警，则移民以避之。又有定光道场，号曰‘白云洞天’。元马周卿标为十三景，隶书岩壁间：曰苍玉峡’，曰‘豸冠’，曰‘云栈’，曰‘天梯’，曰‘桃源’，曰‘清如许’，曰‘芙蓉波’，曰‘金字泉’，曰‘白云深处’，曰‘天光咫尺’，曰‘苍谷’，曰‘凌虚’，曰‘小崆峒’。又有香炉石、九老亭、迎春石。立春日，人皆诣石祷祝。刘玉成诗序云：‘汀郡诸胜，紫金弘而敞，朝斗窈而清，滴水奇而秀，语大观则不若莲峰也。’”


　　○亭　馆
　　郡境山明水秀，川迥谷深，登临亭榭虽不多，而景趣皆胜绝，览者率徘徊不忍去，他郡未必有也。
　　云骧阁　在州济川门东罗城上。接龙山，瞰龙潭，恍若滕王阁，为鄞江杰观。先名“清阴”，郡守陈公轩云：“瓦流双润碧，帘压乱山青。佛刹盘深崦，渔蓑散晚汀。”后改“延清阁”，又改“集景楼”。绍兴间，提刑刘公峤行郡，登而喜之，改名“云骧”。隆兴间，郡守吴公南老改名“双清”。庆元间，郡守陈公晔复今名。后郡守陈公暎以匾字乃墨客俗书，遂别书“云骧”二大字并绝句镌于石。嘉泰间，郡守陈公铸诗云：“云头落日半规明，林际炊烟一抹横。”绍定间，郡守李公华重修，推官李昂英为记。然卑湫且弊。宝祐间，郡守朱公诜鼎新之。阁前后皆奇石巑岏，门左一石，高广丈余，不丽于土，旁有小石撑拄之，势甚岌岌。长老相传，旧亡是，一夕大雨雷飘至。名“飞来石”。
　　盟鸥阁　在上杭县东。
　　清溪阁　在莲城县东擢桂桥畔。淳祐间，令罗应奇重创。
　　苍玉亭　在州城东东禅寺苍玉洞群石中。宣和间，提刑林公遹命名“岩节”。隆兴间，郡宁吴公南老惜亭背石，移而面之，揭今名。庆元间，郡守陈公晔犹以亭去石近，移退石十五丈有奇，前浚方池，引郑家陂水于其中。端平间，郡守李公华重创，长汀丞王九万为之记。
　　翠微亭　在苍玉洞群石之巅。乾道间，郡守谢公知几创。绍定间，郡守李公华重创。近燎于野烧，有基在。
　　横翠亭　在东禅寺中门之左。崇宁间，郡守陈公粹创，僧刻崇宁间洪刍二绝句于柱云：“风枝雨叶春无赖，石径茅茨昼不开，绿竹笋高人未觉，紫荆花谢我重来。”又云：“海棠红映梨花白，竹杖芒鞋绕屋櫩。深处提壶安好语，无人沽酒引陶潜。”又《陪郡守陈公轩游东山》诗中句云：“篆破高青知野火，点残横绿是沙鸥。微行曲折如羊坂，乱石峥嵘似虎丘。”宝庆间，郡守林公岊诗云：“山中有寺寺有阁，阁外之山横翠来。”和者甚众。《舆地纪胜》：“横翠亭，山光野色，横在目前。”
　　水月亭　在颁条门外二里许方湖。先皆是平田，宝庆间，郡守林公岊筑堂三楹，匾曰“正雅”，为郡士丽泽讲习之所，自为记。绍定间，郡守李公华规而广之，改今名。绕堂为荷荡柳堤，景趣雅胜。长汀丞王九万为之记。堂之南，隔水为景星庵。
　　寅湖亭　在州东北三里许。嘉定间，郡守汪公端中命长汀宰钱厚创。后因寇攘，废。宝祐间，郡守周公晋重创。
　　悠然亭　在宁化县治南街之左。据城瞰溪。
　　福寿楼　在州东福寿坊。旧以创塔余材为之，岁久屋老，宝祐间，郡守朱公诜捐俸募缘重创。
　　《舆地纪胜》：“雅歌楼，在州治。谢公楼，张九龄诗云：‘谢公楼上好醇酒，三百青蚨买一斗。红泥乍擘绿蚁浮，玉碗才倾黄蜜剖。’〔1〕芙蓉台，在长汀县治。”
　　校　注：
　　〔1〕　乾隆《汀州府志》载：“谢公楼，在府南。”光绪《长汀县志》载：“康熙时人马繁禧《谢公楼赋》，中云：‘其右者石笋嶙峋，若拱若揖，烟霞缭绕，万象咸集，惟杰阁之凌虚，号云骧而崨岋。侍其左者，岩洞奥窔，石磴盘结；斧劈蚕丛，秋蛇绾结。’”则谢公楼在云骧阁之左。

　　○祠　庙
　　民思邵伯，勿剪甘棠，盖见棠犹见其人也。至于肖像而祠之，如庾桑于畏垒，朱邑于桐乡，尤表其民见思之切。然必道义足以励世俗，功德足以铭人心，祠之立出于公而非出于私，庶不至如广人立《遗爱颂》，反贻谄谀之讥云。《礼》云：“法施于民，以死勤事，以劳定国，能御大灾、捍大患则祀之。”今郡所事多合于《礼》，未可谓闽俗机鬼云。
