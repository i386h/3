<!-- { "loadSidebar": true } -->
　　宗城县西北一百七十里旧十五鄊今五鄊本汉章帝分钜鹿地立广宗县属钜鹿郡后魏于县里置广宗县属清河郡隋开皇三年罢郡仁夀元年改广宗为宗城县唐武德四年于此置宗州领宗城县九年废宗州以县属贝州今属魏州　枯樟河在县东二十七里　袁公桥在今县东即后汉袁绍破公孙瓉于此桥故谓袁公桥焉　张甲河在县南二十七里
　　经城县西北二百三十里旧二十鄊今四鄊本后汉之经县地分前汉堂阳县于今县西北二十里置经县后魏初省并南宫县太和十年又于今理置经县续于县理置广宗郡髙齐天保七年省郡及县仍移武强县于此后周武建德七年复于此置广宗郡隋开皇三年罢郡六年移武强县于武强城南置复于此置经城县属贝州今属魏州　张甲枯河在县东十里
　　清平县东北一百八十里旧十鄊今四鄊本汉清阳县地属清河郡隋开皇六年自今贝州清河县界移贝丘县于今理属贝州十六年改贝丘为清平县属博州大业二年省博州属贝州隋乱废唐武德四年重置属博州今属魏州　王莽河在县南十八里
　　内黄县西南一百四十里旧十八鄊今四鄊本汉旧县属魏郡以河北为内河南为外以陈留为外黄此为内黄后魏省隋开皇六年于故城东南十九里重置内黄属相州唐武德二年于黎阳县置黎州县属焉贞观十七年废州县还相州今属魏州　黄泽在县西北五里博望冈在县东南十三里接汲县界　汤水水经曰汤
　　水又东北至内黄县入于黄泽　倪渠前汉倪寛迁内黄令吏民大信服开六辅渠以大灌溉民极获利因曰倪公渠　牵城在今县西南十二里左传云防齐侯于牵即此　繁阳故城史记云赵将亷颇伐魏取繁阳是此地汉为县故城在今县东二十六里城因在繁水之阳以为名　辟阳城汉审食其封此故城在今县东北五里　故殷城在县东南十三里殷王河亶甲居相因筑此城　永济渠北去县二百步
　　成安县西一百里旧三鄊今三鄊本汉斥丘县地属魏郡春秋时干侯邑也土地斥莽故曰斥丘后其地属邺县髙齐文宣帝分邺县置成安县属清郡后周平齐属魏郡隋开皇三年改属相州今属魏州　浊漳水西自滏阳县界流入　斥丘故城在县东南三十里本春秋时干侯邑汉以为斥丘左传曰公子如晋次于干侯蚩尤冡在邑界
　　洹水县西南九十三里旧十鄊今三鄊本汉内黄县地晋于此置长乐县属魏郡后魏省孝文帝复为长乐县髙齐省入临漳县周武帝分临漳置洹水县因水为名属魏郡开皇三年割属相州今属洹水西自尧城县界流入　鸬鷀陂在西南五里周回八十里蒲鱼之利州境所资　白沟今名永济渠水经白沟与洹水同
　　博州
　　博州平郡今理聊城县禹贡兖州之域春秋时齐之西界聊摄地也平原郡聊城县东北有故摄城即故聊摄城也左氏传引晏子云聊摄以东其为人多矣战国时亦为魏齐赵国交境之地也秦兼天下置三十六郡今州即秦之东郡也在汉为东郡之聊城县也晋以聊城属平原郡宋分其地置魏郡后魏明元帝于此置平原镇孝文帝罢镇置平原郡葛荣之据冀州也又于今理置冀州寻废孝武帝复置平原郡隋开皇三年罢郡十六年于今理置博州大业三年省隋乱宇文化及弑逆自江都举兵至此窦建德攻陷其城杀化及复自据之唐武德四年讨平窦建德置博州领聊城武水堂邑茌平仍置莘亭灵清博平髙唐凡九县五年省莘亭灵清二县贞观元年省茌平县天宝元年改为博平郡乾元年复为博州
　　元领县六　今四
　　聊城　堂邑　髙唐　博平
　　一县割出
　　清平入魏府
　　一县废
　　武水并入聊城县
　　州境
　　东西一百八十九里　南北二百里
　　四至八到
　　西南至东京五百一十里　西南至西京九百三十里　西南至长安一千九百九十里　东渡河至济州二百九十里　南至旧济州七十里　正西防南至魏州一百八十里　北至贝州一百三十里　东南至旧济州五十四里　南至魏州冦氏县八十六里　西北至贝州一百九十里　东北至德州二百六十里
　　户
　　唐开元户三万七千四百四皇朝户主一万六千二百七客一万三千三百三十一
　　风俗　同魏州
　　人物
　　贾宗字孟坚东都聊城人　华歆字子鱼官至太尉华恒字敬则髙唐人　唐吕才博州清平人善隂
　　阳书又明音乐为太子司更大夫　马周茌平人为中书令　梁载言聊城人仕厯鳯阁舎人撰十道志土产
　　绵　绢　平绸
　　聊城县旧三十鄊今三鄊本春秋时聊摄地鲁仲连射箭喻燕将之所汉以为县属东郡晋属平原郡髙齐改济州隋开皇三年改属冀州十六年置博州县改属焉　黄河南去县四十三里　郭水水经云郭水出聊城东北水泛则津注水耗则辍流　防子城纣之庶兄封邑于此故有城存　重丘在县东南即左传曰诸侯同盟于重丘杜预注云重丘齐地盖谓此也　茌平故城汉为县废城在今县东五十三里在茌山之平地因山著名石勒之贱也卖在茌平人师欢家为奴　博固城隋图经曰或谓之布鼓城即石勒时筑在大河之曲　四口故关在水东八十里一名四渎郦元注水经云河水又东北流为四渎津盖其处隋初于此置四口关　郭城隋图经云郭城即亡国郭氏之墟　聂政冡烈士刺韩相者　华歆冡仕魏为司空郡人也　废武水县在州西南六十里旧八鄊后一鄊本汉阳平县地属东郡隋开皇八年改阳平县为清邑县十六年分清邑县置武水县取邑界水为名属莘州即今博州武水县理是也在武水之南隋大业二年废莘州改为魏州唐贞观元年改博州周广顺二年河决冲没显德二年割属聊城县　黄河在武水县南二十里　石柱后魏孝文帝所立为邺东之表水经云武水东流从石柱北是也堂邑县东六十里旧十五鄊今三鄊本汉清县拨于二县地属东郡隋开皇十六年于此置堂邑县属毛州因县西北有汉堂邑故城为名大业三年改属魏州唐武德四年又属毛州贞观元年废毛州改属博州晋改属为河清县复旧　废毛故城汉为县废城在县西南王莽河北去县十里　乐平故城本汉清县也在县东南三十里后赵録曰东海王使征东将军茍晞撃汲桑石勒与晞相持战于平原阳平间为晞所败桑奔马牧勒奔乐平　堂邑故城在县西北二十七里髙帝五年陈婴为堂侯婴孙午继封尚舘陶公主
　　髙唐县东一百十里旧十五鄊今二鄊本齐邑春秋夙沙卫奔髙唐以叛史记齐威王曰吾臣有盼子者使守髙唐赵人不敢东冀于河至汉以为县属平原郡后魏属济州髙齐又属平原隋开皇十六年改博州唐长夀二年改为重丘县唐同光初复旧晋改为齐城县汉初复旧　黄河在县东四十五里　大河故渎在县一十七里　鸣犊河今名鸣犊沟汉书地理志曰河水自灵县别出为鸣犊河沟洫志元帝永光五年河决清河灵鸣犊口而屯氏河絶也　故灵城汉为县在今县西二十里髙齐天保七年省按今博平县曽为河所壊权寄理此城　大河故渎在其南　爵堤十三州志髙唐县有爵堤以捍河水
　　博平县东北七十五里旧九鄊今二鄊本齐之博陵邑也史记曰齐威王伐晋至博陵徐广注云东郡之博平也汉以为县属东郡晋属平原国隋开皇三年改毛州十六年改属博州　王莾河在县北十八里













　　太平寰宇记卷五十四
　　钦定四库全书
　　太平寰宇记卷五十五
　　宋　乐史　撰
　　河北道四
　　相州
　　相州邺郡今理安阳县禹贡冀州之域尚书曰殷王河亶甲居相即其地春秋时属晋左传曰齐侯伐晋取朝歌入孟门登太行赵胜率东阳之师以追之即此也又为晋东阳之地郡城即齐桓所筑战国时属魏故史记曰魏文侯出征以西门豹守邺即为魏都也后属赵秦并天下为上党邯郸二郡之地汉髙祖置魏郡理邺后汉冀州之理韩馥为冀州之牧居邺其后袁绍曹操因之建安十七年册命操为魏公居邺黄初二年以广平阳平魏三郡为三魏长安谯许邺洛阳为五都石季龙自襄国徙都之仍改太守为魏尹慕容隽平冉闵又自蓟徙都之仍置司校尉苻坚平邺以王猛为冀州牧后魏于此立相州初道武幸邺访立州名尚书崔光对曰昔河亶甲居相圣王天命所相宜曰相州道武从之按后魏书孝文帝太和十八年卜迁都经邺郡登铜雀台御史崔光等曰邺城平原千里漕运四通有西门史起旧迹可以饶富在德不在险请都之孝文曰君知其一未知其二邺城非久长之地石虎倾于前慕容没于后国富主奢暴成速败且西有枉人山东有列人县北有栢人君子不饮盗泉恶其名也遂止东魏静帝迁都于此改置魏尹及司州牧北齐武帝又都焉改魏尹为清郡都尹周平齐后改为相州大象二年自故邺移相州于安阳城即今理也隋初郡废而州立炀帝初州废后置魏都唐武德元年置相州总管府相州领安阳邺林虑灵泉相临漳洹水尧城八县二年割林虑置岩州四年废总管府仍省灵泉县五年废岩州以林虑来属仍省鄊县六年割卫州之荡源来属其年置都督府管慈洺黎卫邢六州九年废都督府贞观元年改荡源为汤隂以废慈州之滏阳成安二县来属十年复置都督府管相魏黎卫洺邢贝七州十六年罢都督府十七年以废黎州之内黄临河来属天宝元年改为邺郡乾元元年复为相州梁贞明元年魏博节度使杨师厚平乃割相州建节为昭德军寻军乱以地归于后唐荘宗入魏遂却为属郡依旧魏州晋天福三年复兴为彰德军节度皇朝因之
　　元领县十一　今六
　　安阳　邺县　汤隂　临漳　林虑　永定
　　五县割出
　　滏阳入磁州　内黄　成安　洹水　已上三县入魏州　临河入澶州
　　州境
　　东西二百一十里　南北九十里
　　四至八到
　　东南至东京三百五十里　西南至西京五百八十里　西南至长安一千四百四十里　东至魏州一百八十里　南至卫州一百十二里　西至潞州三百五十里　东南至澶州一百四十里　西南至卫州一百五十六里　西北至辽州三百五十里　东北至洺州二百五十里
　　户
　　唐开元户七万八千皇朝户主一万一千七百八十九客一万一百二十六
　　风俗
　　自北齐之灭衣冠士人多迁关内惟伎巧商贩及乐户以实郡郭由是人情险陂至好为诉讼
　　姓氏
　　内黄郡　扈　路　骆
　　人物
　　前汉盖寛饶　牛牢立志不与光武交　后汉杜乔审配魏郡人少忠烈有不可犯之节　申绍字景祚魏郡人为复焦冠冕之宗弟与兄声望俱重　唐傅弈邺人晓天文厯数为太史令武德初上疏请去佛　杜正伦洹水人隋时与兄正俱以秀才擢第相髙宗至中书令　源乾曜临漳人为相
　　土产
　　胡粉贡　鳯翮席贡　花口胡芦　纱贡
