<!-- { "loadSidebar": true } -->
　　盩厔县东南二百里依旧十七乡本汉旧县也武帝置属右扶风山曲曰盩水曲曰厔因山水之曲以名之后汉晋武复立魏因之后周天和二年乃移于今鄠县西北三十五里又割雍州之终南郡于此置恒州领周南郡建徳三年从鄠县西北移于今所置周南郡唐武徳二年废恒州天宝中改名宜夀后又为盩厔后唐同光元年割属鳯翔　湋水在今县北五里　隋宜夀宫在县东南三十二里　汉长杨宫在县东南三十二里中有射熊观汉武帝好自撃熊罴司马相如从上林上疏谏扬雄作长杨赋　秦五柞宫在县东南三十八里汉武后元二年幸盩厔五柞宫帝崩于五柞宫张晏注以宫有五柞树因以名西京杂记五柞树皆连三抱上枝覆防数里水经注长杨五柞二宫相去八里　青梧观在五柞中西京杂记观前有龙尾堆雍州记云望仙泽中有石盘龙两所鳞甲动有云气如钟鸣　读书台在县东北三十七里后汉马融读书之所　姜维岭本名沈岭在县南五十里蜀后主延熈二十年大将军姜维率众出骆谷经沈岭即此　司竹园在今县东一十二里穆天子西征至元地乃植之竹是此故史记曰渭川千亩竹汉谓鄠杜竹林故有司竹都尉其园周廻百里以供国用义宁元年义兵起髙祖第三女平阳公主举兵于司竹园号娘子军　骆谷闗在县西南一百二十里唐武徳七年开骆谷道以通梁州在今闗北九里贞观四年移于今所　骆谷道汉魏旧道南通蜀汉魏少帝正始四年曹爽伐蜀诸军入骆谷三百余里不得前牛马驴驘以转运死畧尽少帝甘露二年蜀将姜维出骆谷军于长城即此谷道也按此道近代废塞唐武徳七年复开东北自鄠县界西南经县又西南入骆谷出骆谷入洋州兴势县界　楼观在县东三十二里晋恵帝时置其地旧有尹先生楼因名楼观唐武徳初改名宗圣观　老子庙华阳子箓记秦始皇好神仙于尹先生楼南立老子庙即此也晋恵帝元康五年重更修葺莳木万株南北连亘七里给户三百供洒扫隋文帝开皇元年复修建堂宇　老子陵郦道元水经注就水北迳大陵西世谓之老子陵昔李耳为周柱下史以时衰适西戎于此有冢事非经证然庄子著书云老子死秦人三号是非不死有冢可徴也　终南故城郡国记云唐武徳二年于汉盩厔故城置终南县八年县废因名终南城
　　崇信县西北二百二十五里依旧五乡本唐神防军之地后改为崇信军皇朝建隆四年以崇信暨赤城东西两镇及永信镇等四处于此合为崇信县
　　司竹监按唐六典掌植养园竹之事其管内及百司所须笼筐篚之属择其材干以供之其笋以时供上食嵗终以竹功之多少为考课又按汉官有司竹长丞魏晋河内园竹各置司守之官江左省后魏有司竹都尉北齐后周俱阙隋有司竹监及丞唐因之在京兆鄠盩厔怀州河内今皇朝惟有鄠盩厔一监属鳯翔



　　太平寰宇记卷三十
　　钦定四库全书
　　太平寰宇记卷三十一
　　宋　乐史　撰
　　闗西道七
　　耀州
　　耀州华原郡今理华原县本雍州之地在秦为北地郡泥阳冨平焉后为华原县汉魏至唐皆为畿甸唐末李茂贞据鳯翔僣行墨制建制耀州仍为义胜军节度使割同州美原为鼎州以为属郡温韬为节度使梁贞明元年韬降于梁乃改耀州为崇州义胜军为静胜军又改鼎州为州依旧以温韬为节度使后唐同光元年改为耀州顺义军并割雍州之冨平三原云阳同官美原以属焉三年降为团练州周显徳中降为刺史皇朝升为感徳军节度
　　元领县六
　　华原　冨平　三原　云阳　同官　美原
　　州境
　　东西一百九十里　南北一百八十里
　　四至八到
　　正东偏南至东京一千二百里　正东偏南至西京一百六十里　东至同州一百八十里　西至汾州三水县界一百二十里　南至永丰军一百六十里北至坊州一百八十里　东至华州一百八十里西至永兴军泾阳县界六十七里　东北至坊州
　　宜君县界八十三里　西北至邠州一百八十里户
　　旧户载雍州皇朝户主一万九千八百客六千一百八
　　风俗
　　与雍州同
　　人物
　　唐李靖本京兆三原人　田游岩　韩瑗并三原人栁公绰华原人弟公权
　　土产
　　栢板出云阳　啗马药出同官　芍药　石脂　青石出华原
　　华原县四乡本汉祋祤县地属左冯翊魏晋皆于其地置北地郡元魏废帝三年改为通川郡领泥阳县隋开皇三年罢郡以县属宜州六年改泥阳为华原大业二年省宜州县属京兆唐垂拱元年改为永安县天授二年又置宜州大定元年废神龙元年复为华原县后唐同光初于此置耀州县属焉　土门山在县东南四里水经注云宜水南出土门山西　祋祤故城在县东北一里汉县也宣帝神雀二年凤凰集祋祤城是也　汉步夀宫在县东北三里汉宣帝于祋祤凤凰集处得玉寳乃起步夀宫焉　漆水自东北同官县界来经邑界　沮水自邠州入县界合漆水入富平石川河　清水谷在县西三十五里十道志云即谷先生所居也水自云阳界来　姚苌殿在县西北十七里晋书苌事苻坚为龙骧将军从坚子叡讨慕容为所败叡死坚怒苌惧奔此自称大单于秦王此殿即苌之所造也
　　富平县南五十里旧四十乡今十乡本汉旧县属北地郡前汉理在今灵州回乐县界后汉移于今宁州彭原县界晋又移于今县西南怀徳城后魏大统元年自怀徳城移于今理周闵帝二年于县置中华郡隋废郡县属雍州唐开元中又移于义亭城葢古之乡亭也后唐同光初割属耀州　荆山在古雍州境尚书禹贡曰荆岐既旅又曰导汧及岐至于荆山孔注荆在岐山东非荆州之荆山也汉志怀徳县禹贡北条荆山在南下有彊梁原帝王世纪禹铸鼎于荆山在冯翊怀徳之地有荆山今其山下有荆渠　漆沮水其下亦名石川水西北自宜州华原县界流入尚书禹贡曰导渭水东至于漆沮一名洛水出冯翊北　怀徳故城在今县西南十一里非汉怀徳县也葢后汉末及三国时因汉旧名于此立县为名今有废城存　直市按三秦记云直市在冨平西南十五里即秦文公所创物无二价故以直市为名　天乳山在县西北二十五里两峯相对乳形北卤川在县北五里　八公塠在县东南二十五里
　　其塠两畔各有小谷象公字中心有堆因以为名又有万户塠黄金塠　雨金堡在县东南三十里有一泊每有天雨流入似金色俗呼为雨金堡　咸泉在县东南五里　郑白二渠在县南二十里　魏献文帝陵在县西北一十三里　唐中宗定陵在县西北一十五里龙泉山　魏孝文帝陵后魏武帝陵二陵俱在县东南二十五里　后周太祖文帝陵在县西北一十三里　唐代宗元陵在县西北二十五里檀山　唐顺宗丰陵在县西北二十五里瓮金山　唐文宗章陵在县西北二十里　唐懿宗简陵在县西北四十五里　节愍太子陵在县西北十五里　王翦墓在县东一十七里　薄昭墓在县西一十三里薄太后之弟封轵侯　李光弼墓在县西十里顔鲁公为碑　重耳冢在县东三十里司马欣墓在县西二十五里章邯长史降项羽封为塞王
　　三原县正南五十里旧二十四乡今十四乡本汉池阳地始因苻坚于嶻嶭山北置三原防军以地南有酆原西有孟侯原北有白鹿原是为三原【山在今县西北六十里】后魏太平真君七年罢三原防军置三原县属北地郡明帝孝昌三年萧宝寅逆乱毛洪賔立义栅捍贼永安元年于此置北雍州俗呼洪賔栅其故城在县北五十五里又割北地郡之三原县于此置建忠郡以旌其功隋开皇三年罢郡以县属雍州后唐割属耀州　天齐原在县西北二十五里西连嶻嶭山　尧门山在县西北三十二里　嶻嶭山水自云阳县界流入一名谷昔蘓张师事谷先生即在此谷中也　太白渠在县南一里黄白城在县南十五里后汉李催辅政天子东迁三辅饥歉乃移保黄白城即此地　秦曲梁宫在县西南十五里黄白城内　永安故城亦名洪賔栅在县北五十五里即后魏北雍州城是也周地图记明帝孝昌三年萧宝寅逆乱闗右洪賔立义栅以捍贼永安元年于此置北雍州以洪賔为刺史故俗呼为洪賔栅其年又割北地郡之三原县于此置建忠郡属北雍州又按北魏书毛遐洪賔兄也亦有功于魏故肃宗诏曰改三原县为建忠郡以其兄弟功也孝武永熈元年移北雍州于今宜州仍于城中置永安镇　唐髙祖献陵在县东一十八里　唐武宗端陵在县东十里　唐景宗庄陵在县西北五里　唐永康陵在县西十八里　于谨墓在县北十八里
