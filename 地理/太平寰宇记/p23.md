<!-- { "loadSidebar": true } -->
　　桓荣沛国龙亢人　赵孝弟礼为贼所得孝自云礼廋孝肥　朱浮沛国人　桓谭沛国相人相县在符离西北帝好防谭对曰臣不读防书　魏武帝沛国谯人　嵇康嵇喜俱谯人　刘伶沛国人
　　土产
　　绢贡
　　符离县旧二十乡今十乡本秦旧县也汉书陈渉传曰渉初起兵有符离人朱鸡石然则汉前已有符离故为秦县也汉县沛郡以县谯县晋武帝以为沛国封献王又为斛城县高齐天保七年复为符离县移于古符离城内尔雅芫符离以地多此草故取名矣隋大业二年移于朝解城唐贞观元年移于朝城西南七十里竹邑城元和四年于县置宿州以县焉　定陶山在县北四十里魏地形志济阳郡有定陶县在山下因为名　汴河在县南一百歩　睢水在县北二十里注水经云睢水出梁郡鄢县经竹邑城是也　新城在县西一百三十一里北齐武平七年后置睢南郡于此西一百歩置符离县隋开皇年废　灵璧城在县西北八十里汉书齐义曰灵璧故小城也在彭城南楚击汉军至彭城项羽以精兵三万出胡陵至徐州萧县在灵璧东睢水上大破汉军睢水为之不流　北陵城在县东北一百八十里汉书地理志陵县故属泗水国舆地志有陵县太康地志云属下邳晋武帝以南有广陵故曰北陵　闵子骞冢在县东北九十里　相山碑在县西北九十里相山南按碑辞云晋武帝太康五年县令有国诸侯祀界内山川时相山属沛国令郭卿云相山主应房心之星能兴云雨防天旱祈雨即应乃建庙刻石纪名曰巍巍相山盘纡穹崇上应房心与天灵冲兴云播雨稼穑以丰唐永徽元年立
　　虹县东南一百五十六里旧十乡今三乡汉县属沛郡按舆地志云尧封夏禹为夏伯邑于此即天子位徙都阳翟汉为夏邱县属沛国北齐改为夏邱郡后周大象中改为晋陵郡隋开皇三年复为夏邱县属仁州唐武徳四年于故城县置虹县属仁州贞观八年废仁州为虹县以泗州元和初立宿州于此后理符离　朱山在县东北三十里魏地形志潼县在朱山即防稽朱买臣之旧里也　潼水在县西三百歩郦善长水经云今潼水自万安湖南流隋大业元年开汴河断潼水　故虹城在县南一百里汉虹县也汉地理志虹属沛郡魏初属汝阴郡　僮城在县东北七十里汉时僮县也地理志僮临淮　濠城在县西南七十八里即汉洨县也属沛郡垓下洨县之聚落名　潼都城在县北一百二十里即汉取虑县属临淮后汉书楚王英都徐州光武三十年以临淮之取虑益楚国是也　垓下在县西五十里汉兵围项王于垓下大败之有庙在县西五十里　赤坎故城在县西南一百九十五里天监八年置赤坎戍大同二年废戍置仁州唐武徳四年废　相城古相土所居后因名之宋共公自睢阳徙都此城唐离县在今县西北　诸阳故城隋置诸阳县后废　朝斛故城隋符离县理　广济渠唐开元二十七年河南采访使齐澣以江淮运漕经淮水波濠有沉溺之忧遂开广济渠下流自虹县至楚淮隂县北十八里合于淮逾时军功水流峻急行旅艰阻旋停废却由旧河也
　　蕲县南三十六里旧十七乡今七乡本秦旧县属沛郡后汉属沛国有大泽乡陈渉起兵于此置谯郡齐以为北谯郡后魏改蕲县为蕲城县隋开皇三年去城属仁州即今宿州蕲县是也大业二年属徐州八年属谯唐贞观十七年复还徐州元和中又于埇桥置立宿州縁此邑北去徐州稍逺因宿州州废复属徐州至太和又立宿州因又来属　涣水西自临涣县界流入　淮水在县南二百里　涡水在县东百里按汉书涡水在扶沟首受浪汤渠魏文帝临涡赋云建安十八年至谯州余兄弟拜坟墓乗马游观经东园涡水乃驻马书鞭作临涡赋即此也　蕲水在县北四十里郦元注水经云蕲水受睢水本经云临涣县大业元年疏通济渠东流至县界　龙亢故城在县南八十里汉书地理志云龙亢县属沛郡舆地志魏武帝至龙亢士卒多叛即此地也隋开皇六年废入蕲县　谷阳城在县东七十里汉书地里志谷阳县属沛郡应劭云在谷水之阳后汉建武十三年封岑彭为侯唐显庆元年移此城于今城置艾子城在县西十五里按魏地形志蕲郡有艾子城周齐已前于中蕲县隋开皇中属仁州大业二年废仁州县入彭城郡唐贞观元年移州并县就谷阳城遂废　葛城在县南九十里后魏地形志葛山县属龙亢郡北齐天保七年废入龙亢县隋开皇六年为戍十六年废　项羽墓在县东七十里汉高祖以鲁公礼塟于谷城今济北谷城有项羽冢此又有墓按汉纪斩羽东城楚悉定独鲁不下乃持羽头示其父兄鲁乃降故以鲁公礼葬羽于谷城羽传云阳喜等五人各分其一体岂此塟其体谷城塟其头也
　　临涣县西百九十里旧二十乡今六乡汉铚县地属沛郡梁书云普通六年代铚城置临涣县以郡界临涣水为名仍置下邑县以焉后魏改置涣北县齐省临涣郡改涣北县为临涣县属谯郡开皇三年废郡留县改置谯州唐神尧甞为谯州刺史大业二年改属亳州武徳四年属谯州贞观十七年属谯州县亳州大和元年宿州　嵇山在县西北三十五里晋书铚县有嵇山嵇康本姓奚防稽人迁于铚家于嵇山之侧遂氏焉注水经云取嵇字以为姓葢志其本也　北平城在县西南五十二里注水经云山桑邑俗谓之北平城后汉王常封山桑侯即此　嵇康墓在县西北三十五里嵇山东一里康仕晋至中防太夫　废龙山城在县西四十五里北齐武平四年置隋开皇九年废入临涣县古临涣县城在县西北二十五里隋大业十年移县于此唐贞观十一年遭水移入铚城内
　　淮阳军
　　淮阳军理下邳县本泗州下邳县皇朝太平兴国七年移县理置淮阳军仍割下邳宿迁二县属焉
　　今领县二
　　下邳　宿迁
　　军境
　　东西一百五十里　南北一百四十七里
　　四至八到
　　新置军未有至东西京长安里数
　　东至海州二百九里　西至徐州彭城界六十里南至宿州虹县界八十里　北至沂州临沂县二百三十里　东南至泗州临淮县三百五十里　西南至徐州符离县二百五十里　东北至海州沭阳县二百五十里　西北至沂州承县一百二十里户
　　唐旧户具泗州皇朝户主六千一百六十七客一万二百二十二
　　风俗
　　同泗州
　　人物
　　于定国　薛宣　刘虞皆剡人也
　　土产
　　菖蒲一寸九节及十节出偃武乡
　　下邳县旧十三乡今九乡本夏时邳国后属薛春秋云薛之祖奚郡国志云下邳城有白楼门即曹公征吕布所登晋太康元年自徐城移下邳国理此封安平王子晃为王宋为下邳郡北征记云中城吕布所守也南临白楼门梁改下邳县为归政仍于此置武州寻入后魏明帝又改为东徐州复归政为下邳县置郡不改后周改东徐州为邳州隋开皇二年罢郡所领县并属邳州大业二年省邳州以县属泗州唐武徳四年又置邳州贞观元年又省为县即今理是也皇朝建阳军今县属焉　峄阳山在县西六里峄县孤桐西征记下邳城西五里有葛山禹贡所谓峄阳山也　沂水经县北分为二水一水于城北西南入泗水一水经城东屈曲从县南亦注泗谓之小沂水郡国志沂水今号为长利池上有桥即张良遇石公于圯上南人谓桥为圯即此桥也古郯城古郯子国在县东北一百五十里故郯子国
　　城仲尼学官名于郯子即此地也宋灭郯以为县其故城周十余里在沂沐二水之间后汉徐州刺史理此高齐省后周大象元年复置贞观元年又省　县理城古邳国城也魏武征吕布于下邳决泗沂水以灌其城即此处按下邳有三重大城周十二里中城周四里吕布所守也魏武擒布于白门即大城之门也小城累砖坚致周二里许西南又有一小城周三百七十歩征虏将军所筑　石鳖屯晋穆帝升平初荀羡为北部都尉镇下邳起屯田于东阳之石鳌在临淮郡界公私利之北齐废帝干明中尚书左丞蘓珍之又议修石鳖等屯嵗收数十万石自是淮南军防粮储充足矣　武原故城汉为县今废城在县北　东海王故城一名今城后汉废太子疆于此城　古良城在今县北六十里良城即春秋晋侯防呉子于良在此汉为县属东海郡高齐天保七年省　下相故城项羽生处东汉初平四年曹操攻徐州屠男女数十万泗水为之不流即此城也　取虑故城在今县西南汉属临淮县郡十三州志取如星分觜陬虑若公羊邾娄之娄顾野王云取虑读为秋闾汉时汝南歩游张少孤四嵗母拾麦为人卖游张后为取虑令春月按行高年至里头有病妪马便不前自下问讯乃其母也　北陵故城晋太康地记云北陵县属下邳　睢陵故城汉县废城在今县东南　司马碑伏滔北征记云下邳大城内有大司马碑石声如磬　项羽井北征记云下邳西南有石崇四丈碑云项羽井在下相城也　郯子庙在古郯城　泗水西从彭城县界正东流县城西南　黄石公庙在黄乡城东南一里　刘纲祠在县南一百歩旧之祠前有皂树公升仙之所旧图经云树高十丈天宝元年因大风折至三年枯树东南有根上再生祠树俱废　孔望山在郯城乡传云孔子昔于此山登望　磬石山在县西南八十里禹贡泗滨浮磬孔安国注云水中见石可以为磬按泗水中无此石其山在泗水之南四十里今取磬石上供乐府其山出石大小击之其声清亮与孔説不同恐禹治水之时未至此山矣
　　宿迁县东一百一十里旧十四乡今三乡春秋时钟吾子国亦宿国所迁之地也南附于宋东逼于鲁遂内迁其人而更封其君也宿预城在下邳县东南一百八十里葢本宋宿迁处也后汉减为邑汉为厹犹属临淮郡晋安帝立宿预县开皇三年属泗州唐宝应元年以犯代宗讳改宿迁　淮水入县境南与楚州山阳分中流为界　峒峿在今县西一十里司吾故城是也即古钟吾子国呉灭之汉为县后魏省　泗口晋明帝大宁中兖州刺史刘遐自彭城退屯泗口即此也　故泗阳汉县省故城在今县东南八里魏阳故城是也葢因魏文帝幸广陵因而改名　陵城在今县东南五十里汉县属广陵晋永嘉后省故城存　角城在今县东南一百一十一里县道记云旧理在淮之北泗水之西亦谓之泗口城即晋安帝义熈中于此置淮阳郡仍置角城县梁改角城为临淮县后魏改为角城县高齐又改角城为文城县周又改文城为临清县隋开皇三年罢郡乃省临清县其城因而荒废又按郡国志云晋安帝义熈中置此城在今县东南东临泗水南近淮水自晋至隋迄为重镇　市邱城郡国志云市邱城即古市邱侯来献鼎处　濉水沭水皆经县界　鲁肃庙在县东南一里肃临淮人后为之立庙也
　　涟水军
　　涟水军理涟水县本楚州涟水县皇朝太平兴国三年十一月建为涟水军
　　领县一
　　涟水
　　军境
　　东西八十里　南北一百四十九里
　　四至八到
　　新置军未有至两京长安里数
　　东至刘奉村三十里与楚州山阳分淮水中流为界都至楚州一百三十里　西至□石沟五十里与宿迁县分淮水中流为界都至宿迁县一百九十六里南至淮二里与楚州山阳县分淮水中流为界两县相去九十二里　北至海州朐山县决水沟一百四十七里中流为界至海州东门二百二十七里　西南至楚州山阳县六十一里分淮水中流为界至东大海一百四里　西北至竹墟村西一百七里与海沭阳县分界又南至楚州淮阴县分淮水中流为界两县相去一百五十三里
　　户
