<!-- { "loadSidebar": true } -->
　　昔越王无诸于此台钓得白龙因号钓龙台　金鏁江在州西二十里闽中记云昔有渔父垂钓得金鏁见金牛奔涌渔者急挽至岸牛断犹得鏁长二尺晋康帝诏于此立庙其神甚灵　九仙山在州东南二里越王九日燕于此亦曰九日山又俗传昔有何氏兄弟九人于此学道上升故曰九仙山　越王山在州北二百五步即越王无诸旧城也其中有越王井井有金鸡昔有人见以石投之久而闻声　升山在州西北一十四里越王勾践时一夜从防稽飞来西南地号道士洞旧名飞山临海人任敦于此升仙其迹犹存天寳六载敕改为升山　方山在州南七十里周回一百里山顶方平因号方山山上有珍果唯就食之即可携出即迷天寳六载敕改为甘果山长乐山在州东六里越时有神仙骑白马来此因名白马山天寳六载敕改为长乐山　蟮溪在州东二十里源在古峯半其潭有鳝长三丈余今有庙为村人祈求之所
　　侯官县南二百里元十二乡本汉县属闽越按郡国志云闽越之地东闽在岐海中西越今建安郡是也东瓯今永宁郡是也汉武元鼎六年立都尉居侯官以御两越所谓东北一尉也长安初置元和三年并侯官县入闽县即观察使陆淮奏凖省之元和五年复立为县螺江在州西北二十五里搜神记云闽人谢瑞少孤于此钓得一螺大如斗置之瓮中每日见盘馔甚丰后归忽见一少女美丽燃灶之次女曰我是白水素女天帝哀君少孤遣妾与君具膳今既已知妾当化去留壳与君其后瑞常得其米价资其子孙因曰钓螺江　闽山在州一里二百步周回四里本名乌石山天寳六载敕名闽山　福山在州西水路十八里髙二里神仙传云董奉侯官人也有宅在山下闽中记云山上有神仙昔有见者郡国志云上有神人散髪修真人见必获福因以名之　营头戍郡国志云即越王无诸置　都员浦郡国志云闽越之地多杉鸡长栖止于杉树　月屿越王石舆地志侯官县南百余里海边有月屿出海蛤海边又有越王石常隐云雾相传云唯清亷太守乃得见宋元徽中太守卢愿观见无隐
　　福清县东南一百一十里元十乡本闽县之地唐圣厯二年析闽县东南之地置万安县天寳元年改为福唐县朱梁改为永昌县后周唐光初复旧晋天福初改为南台县后复旧今为福清县
　　连江县东一百六十里元四乡唐武徳六年为闽县连江县　南海去县五里　荻芦山在县东南三十里先名九龙山山连石鼓山而来古老传云秦始皇令掘断山脊乃见芦根一茎长数丈断之有血因曰荻芦山古田县西北七十里元四乡唐开元二十九年开山洞置
　　永泰县西南三百五十里元四乡图经唐永泰二年置以年号为县名按晋记东晋永嘉之乱渡江衣冠士族多依于此以求安堵当此之时必有县后人或更改图未甚详悉　大妃小妃山在县东南五十里昔越王葬二妃于此山鐡铸葢以掩之　髙葢山在县西七十里常有紫云葢之因曰髙葢山有水色如金亦曰金枝山太守陶夔记曰山有石井深三丈石盆广二丈清净如镜土人徐【阙】登此得仙与东阳赵炳鬬仙术即此处也长溪县东北八百里旧十五乡今五乡本汉闽县地唐武徳六年置其年并入连江县长安二年又置温麻县以县界有温麻溪为名天寳元年改为长溪县　霍童山在县西二百五十里髙七里冈甚逺山顶一峯如香炉半山一峯名曰霍童上有坛坛上有石瓮盛水雨则不溢旱亦不竭闽中记云邓元伯王元甫于此山吞白霞丹得上升之法内见五脏山下涌泉味甘如蜜云是列僊霍童游处天寳五年敕改为霍童山亦曰游僊山长乐县东南一百里旧八乡今六乡本闽县之地唐初立为常乐县以长乐县为名至元和三年省以地并入福唐即观察使陆淮奏省之至五年复立县
　　永贞县东北二百十里三乡唐大中元年割连江县一乡至罗源场至长兴四年改为永贞县　洞官山在县东北六里自武夷岩前连冈接阜晋祚中兴以王气生于东南乃诏掘断山脊皆有血流于罗浮移老君圣像镇于洞宫之下　四明山在县西五里其山屹然如削髙列四峯中有古坛生药丝竹交防其上有石井泉甘如蜜挠之不浑雨之不溢灵异之所也
　　闽清县西北一百四十里今二乡唐贞观元年割侯官县一十里为梅溪场至梁乾元年割侯官县改为县宁徳县东北三百里二乡唐开成年中割长溪古田两乡置盛徳场续改为县
　　懐安县西北四十五里九乡皇朝太平兴国七年割闽县敦业等九乡置懐安县
　　南剑州
　　南剑州剑浦今理剑浦县按晋书云延平津昔寳剑化龙之地呉永安三年立为南平县属建安郡宋太始四年废唐武徳三年兴延平为军葢以居咽喉总要之地后为永平镇伪唐保大四年立为延平军因析沙县建安顺昌等县所管交溪上阳员当逐咨芹哨富沙等六里户口共成九里为军额至保大六年升为建州仍割古田县积善頼溪二里共一十一里为浦剑县又割汝县顺昌尤溪等县来属皇朝太平兴国四年割将乐县以焉西有剑州故名为南剑州
　　今领县五
　　剑浦　顺昌　沙县　尤溪　将乐
　　州境
　　东西六百二十里　南北七百里
　　四至八到
　　北至东京三千五百六十五里　北至西京三千九百八十五里　东北至长安四千七百一十五里东至福州古田县界三百五十里　西至建州将乐县界二百七十里　南至泉州徳化县六百九十里北至寅仙山一十里其山自古以来北面崄峻鸟
　　道不通人过　东北至建州一百五十里　西北至小路大山无路　东南至古田县一百三十五里西南至潭州龙岩县五百去州界七百三十里户
　　旧户载建州籍皇朝户主三万三千八百三十客二万二千八百四十
　　风俗
　　与建州同
　　人物【阙】
　　土产
　　稻有一十一种
　　金黍　赤鲜　白稌　先黄　金牛　青龙　虎皮女儿　狭糖　黑林　先凹
　　茶有六般
　　白乳　金字　蜡面　骨子　山梃　银子
　　麻竹可为笋笴
　　剑浦一十一乡伪唐保大四年析沙县建安顺昌县内交溪上阳员当逐咨芹哨富沙等六里户口共成九里为延平军至保大六年升为剑州仍以古田县积善頼溪两里共一十一里仍为剑浦县　三溪在州前东溪西溪南溪合溪流南归于海自古谓之崄滩　闻猿阁在州南常有二猿尝啼于溪之南岭近有人误杀其一后一猿不复啼　演仙山在州西北七十里古老传云演氏炼丹于此丹灶余基犹存此山东面亦畧通人迹山中出橘其味甘人有食者就之则可携之出山则迷道又有演仙水水出此山当郡城北为大河莫知深浅下有暗道窦入城流出剑潭居人资之或亢旱而常流不絶
　　顺昌县西二百三十里二乡本建安乡之校乡地也呉永安三年割建安之校乡置将乐县又移于将水口置属建安郡隋开皇九年与绥城县同并入邵武之南乡属抚州唐武徳四年复立将乐绥城二县至贞观三年又废东南两乡属建安县置将水场西北三场割属邵武县置金泉场元和五年依旧复将乐县额属建州景福二年又置将水镇寻改为永顺场复立为顺昌县焉七台山在县西四十八里其山磊落相连莫知其几
　　有高峯峭壁动逾千丈山有防云当雨土人以为又有大溪在县南一里有和春岭髙五十丈崄峻鸟道至岭头坦平路寻小溪而入其山徘徊掩映谓之徊村四面皆絶道独处一村其水自村沙县疵源水为界又沿流此岭头顿落石崖两处成瀑布各长十丈其下成石井深不可测每天欲风雨其水作声风雨随其声大小也
　　沙县西南一百六十里三乡本古之南平县余迹也自晋武帝时为延平县属建州地方乃南平乡地也至太元四年废县额改为沙戍至唐武徳四年为沙县旧建州至大厯十二年汀州洎干符后土寇乱离汉路阻隔自兴乡塞本县崇女镇将邓元光移元【阙】县基于县西北乡外八里内扬篑析置即今理也伪唐剑州纫山在县西北一百二十里乃龙峡之孤峯上耸三
　　十余里周回二百里山上有松桧竹柘其中有山魅其形似人而色黑身长丈余逢人而笑口上唇葢眼下唇葢胷人见亦恠矣或时遗下藤制草鞋长二尺五寸乡人所谓山大人又云山魈或野人也尔雅云佛佛如人披髪迅走食人即此也　七朶山在县前水南山分七峯踊成石壁岩面生石南青阳卢木等树春冬长青翠上有桂花每深秋竞发馨香散漫市郭人咸有美色沙源经县南二百步其水源出汀州宁化县黄土岭至防化县界号曰沙源水水势悬峻声殷如雷峻戏如龙门过县东一百二十里合邵武将乐溪水至建潭合建溪南下福州其水滩碛甚多内有九龙梦龙伤龙安龙三龙长龙马龙三吾龙五日龙等滩言其崄峻如龙也尤溪县东南二百四十里四乡按县理今当延平东南二百四十里在福州城西北三百三十五里其地与漳州龙岩县汀州沙县及福州侯官县三处交界山洞幽深溪滩崄峻向有千里其诸境逃人多投此洞开元二十八年经畧使唐修忠使以书招谕其人髙伏等一千余户请书版籍因为县人皆悦此源先号尤溪因为县名属福州伪唐保大六年割属剑州　双髻山在县北与沙县分界有水出此山由建溪东流入古田县九龙山下合闽江向北以此披分经二州之界　分枝岭按县图云南北泉州徳化县尤岭为界岭上有分枝树其树一枝向南一枝向北以树枝分二州之界
　　将乐县三乡其地在越已有将乐之名按后汉书云永安三年析建安之校乡立将乐县旧属闽国晋属晋安齐兖州刺史桓崇祖受封于此厯代不改唐元和三年并将乐县地以入建安邵武二县至五年复立县皇朝割剑州　今泉山在县南二百步萧子开建安记云山南枕山溪有细泉出沙彼人以夏中水披沙淘之得金山之西有金泉祠　黎岭在县西北三十五里　石帆山在县东北三十里坤元录云将乐石似张帆势山畔有泉四时皆清澄　天阶山在县南二十里建安记云山下寳华洞洞即赤松子采药之所洞中有泉有石燕石蝙蝠石柱石室并石臼石井俗云其井南通沙县溪复有乳泉自上而滴人取服之登岭若升碧霄故有天阶之号　三石山在县西南一百八十里建安记云山上有三石一髙七百尺一髙五百尺一髙四百尺其石色红白似人形其俗呼为三郎石　百丈山在县北一百八十里建安记云百丈山鸟道昔越王于上设置台榭与抚州南丰县分界上有古兰若存　鸣铙山在县南一百九十里天欲雨其山有音乐声　梅溪在县西北八十里与邵武分界　将汉源从西南屈曲数百里合诸山水同溪入邑界　绥安故城建安记云晋隆安三年又改将乐西乡置绥安县隋开皇中并入建武县　髙平苑萧子开建安记云越王畧于将乐野宫髙平苑为越王校猎之所大夫将军校猎谓之大夫校兵士校猎谓之子校故将乐有大夫校子校二村后汉此邑为建安县之校乡即其义也越王乘象辂大夫将军自执平葢今又有平葢村载其鸣钲铙故今有鸣铙山也自乐野至于游台之上相去九十里故风至今好猎所尚由此来矣


　　太平寰宇记卷一百
<史部,地理类,总志之属,太平寰宇记>
　　钦定四库全书
　　太平寰宇记卷一百一
　　宋　乐史　撰
　　江南东道十三
　　建州
