<!-- { "loadSidebar": true } -->
　　华隂县东六十里旧二十三乡今七乡尚书禹贡曰导河积石南至于华隂战国属魏为隂晋地今县东南五里有古城即是六国时隂晋地也魏纳于秦秦得改为宁秦汉书髙帝八年更宁秦为华隂县以在大华山之隂故名之隋大业五年移于今理唐龙朔三年废潼津县入华隂垂拱元年改为仙掌县神龙中复为华隂寳厯中为大隂县宝应二年复旧　太华山在县南八里山海经云太华之山削成而四方其髙五千仞广十里鸟兽莫居有焉名肥六足四翼见则天下大旱逺而望之若有华状故名华山按名山记华岳有三峯直上数千仞基广而峯峻叠秀迄于岭表有如削成今博山香炉形实象之又华山与首阳本一山河神巨灵擘开以足踏离其下分为两山以通河流故掌与脚迹存焉曹植述征赋云表神掌于岩首又张衡西京赋云绍以二华巨灵赑屭髙掌远蹠以疏河曲厥迹犹存又水经云华山顶上灵泉曰蒲又按华山记云顶有池生千叶莲花服之羽化因名华山白虎通西方华山少隂用事万物生华故曰华山以西有少华故曰太华在昔有太元真人茅盈内记始皇三十年九月庚子盈曽祖父防于华山乗云驾龙白日升天先是邑人谣曰神仙得者茅初成驾龙上升入太清时下元洲戏赤城继业而往在我盈帝若学之腊嘉平又汉武内传鲁生女长乐人初饵胡麻乃永絶谷八十余年少壮色如桃花一日与知故人别入华山后五十年先识者逢生女于庙前乗白鹿从王母人因识之谢其亲里乡故而去又神仙传中山卫叔卿尝乗云车驾白鹿见汉武将臣之叔卿不言而去武帝悔求得其子度世令还追其父度世登华岳见父与数人传于石上勅度世令还许含神雾华山上有明皇玉女手持玉浆得服之则仙矣　集灵宫　存仙殿　望仙台　集仙宫　望仙观皆汉帝宫观名也汉书云华隂县有集灵宫三辅黄图云望仙观在华隂县余出华山记及三辅故事又华山记云农郑绍八月晓入华山见童子执五防囊盛栢叶露食之　石鼔华山记云北有石鼓左太冲西京赋云神钲追逓于髙冈是也　南北二庙北庙有古碑九所其一是汉振逺将军段煨更修之碑黄门侍郎张昶书魏文帝与钟繇各于碑隂刻二十字此碑垂名海内南庙是华北君祠今有北君灵台上仙下仙四神童院其庙外栢树二十余株即后周文帝所植　潼闗有潼水焉按三辅记云闗因水得名水去闗一里即左传云晋侯使詹嘉守桃林之塞是此按今潼闗是自函谷至于潼闗髙出云表幽谷秘邃深林茂木白日成昏又云潼闗本名冲闗河水自龙门冲激至华山东故以名也信神明之奥区帝宅之户牖有百二之固又按今闗即隋大业七年移于南北镇城门坑槛谷以置去旧闗四里余至唐朝天授二年移近向北临河为路元宗开元十三年于华岳祠南通衢立碑御制其文并书即此是新闗南路也旧路在岳北是后牧是州者多带防御潼闗军使　琼岳宫在县西十八里隋大业四年置本名敷水宫改为华隂宫义宁二年移宫置长监贞观六年改为华隂宫显庆三年为琼宫今废　云台观在县南山下六里图经云为崄峻难登置下方于山下天宝元年勅于熊牢岭置中方号曰大清宫　松果山在县东南二十七里山海经云华山首曰钱来山其上多铜有鸟名曰防渠状如山鸡黑身赤足与松果山相连　余粮山在县西南三十里郦道元注水经云余山出粮余山　潼石水在县东四十五里注水经云南自松果山北入黄河神灵经云冯夷者恒农华隂潼乡人也食水入石得仙　王猛冡在县东八十里按晋书云猛北海人家贫鬻畚于洛阳与华隂神遇苻坚之时为仆射卒塟华隂唐贞观十一年致祭禁樵牧　车箱谷一名车水涡在县西南二十五里去敷水谷七里深不可测祈雨者以石投之其中有一鸟飞出应时获雨　好女泉在永丰原下其水防细　镐泉在县东十九里其水或涌或止深不可测括地图云是河眼亦谓之镐池　敷西城郭縁生述征记云敷西县五代所置谓苻坚姚苌时有敷西县寻省之在县西南　定城郭縁生述征记云或云段煨所造未详夹道各一城城下有泥泉水出焉按煨在汉为鎭远将军后魏孝武帝永熈三年于城中置定城驿　平舒城史记云秦始皇三十六年秋使者从闗东夜过华隂平舒道有人持壁遮使者曰为我遗镐池君春秋后传华山君托书致镐池君云子过郭池见大梓下有文颖石取以叩梓当有应者以书与之书入讙声言祖龙死按注水经云渭水又东经平舒城北昔始皇之将亡江神返壁于华隂平舒道即此是也在县西南　长城在今县西二里即春秋时秦晋分界处　杨震墓按三辅故事云震改塟华隂潼亭先塟十余日有鸟髙丈余集丧前悲鸣塟毕始飞去时人刻石象鸟立于墓前与苻秦丞相王猛墓相近二冡并在今潼西道北有杨震碑现存周文帝破东魏杀大将窦泰于此贞观十一年太宗因幸墓所伤其忠赤非命亲为文以祭之　漕河唐天宝三年以韦坚为左常侍兼陕州刺史开漕河自西苑引渭水因古渠自华隂入渭引永丰及龙门仓米以给京师名曰广运潭以坚为天下转运使防浐亦防于渠天宝中每年运米二百五十万石后以渐损大厯之后可及四十万石也　永丰仓在今县东北四十里即韦坚所置在渭水南号渭渠　废潼津县唐则天割仙掌县置属虢州葢因潼川为名按潼水名灌水潘岳西征赋云泝黄卷以济潼是也按唐厯云圣厯二年割虢州潼津县入太州神龙三年废　巨灵庙在县北一百里渭南县西三十五里旧十九乡今八乡本汉新丰县地葢苻坚新置汉初有渭南郡因以取名郭縁生述征记云渭南县晋后所置则谓苻姚也后魏孝昌三年于今县东四里明光原上置渭南郡及南新丰县西魏废帝三年改南新丰为渭南县周建徳二年省郡以县属京兆割华州　三门水按沟洫志云秦始皇引渭水灌都以象天汉　新丰原一名责原注水经云泠水厯隂盘新丰二原之间是也又郡国县道记云渭水在县北十四里　漕河在县北一里　鳯凰原三秦记云新丰界有鳯凰原以鳯集得名　半日村此村山髙蔽亏阳影常照其半　风门三秦记云风门在新丰县东南两阜相对其所多风　倒兽山一名元象山在县东南五十里十六国春秋曰王昭字子年隠于东阳谷凿穴而居弟子受业者百人亦皆穴处石季龙兵乱弃其徒众迁于倒兽山即此山也　隋崇业故宫在县东十五里步夀宫三辅黄图步夀宫在新丰县水经注首水经秦
　　步夀宫西　步髙宫三辅黄图步髙宫在新丰县水经注首水经秦步髙宫亦名市邱城　首水出县南石楼山北京二宫过渭之东阳谷水而合渭



　　太平寰宇记卷二十九
<史部,地理类,总志之属,太平寰宇记>
　　钦定四库全书
　　太平寰宇记卷三十
　　宋　乐史　撰
　　闗西道六
　　鳯翔府　司竹监
　　鳯翔府扶风郡理天兴县禹贡雍州之域春秋及战国时为秦都秦徳公初居雍即今天兴县也至献公始徙栎阳始皇并天下属内史项羽封章邯为雍王亦此地汉髙帝更名中地郡复为内史景帝初分属右内史武帝大初元年更名右扶风所以扶助京师行风化也与京兆尹左冯翊谓之三辅理皆在城中后汉出理槐里即今兴平县东南七里故槐里城是魏文帝除右字但为扶风郡亦是重镇曹公使张郃屯陈仓建兴中诸葛亮攻陈仓及郿皆不克晋大康八年为秦国后魏太武于今州理东五里筑雍城镇文帝改为岐州隋开皇元年于州城内置岐阳宫岐州移于今理大业三年罢州为扶风郡唐武徳元年复为岐州领雍陈仓郿虢岐山鳯泉等六县又割雍等三县置围川属稷州贞观元年废稷州以围川及麟州之麟游普润等三县来属七年又置岐阳县八年改围川为扶风县省虢天宝元年改为扶风郡至徳二载肃宗自顺化郡幸扶风置天兴县改雍县为鳯翔县并治郭下初以陈仓为鳯翔县乃改为寳鸡县其年十月复两京十二月置鳯翔府号为西京与成都京兆河南太原为五京寳应元年并鳯翔县入天兴县后罢京名
　　元领县九　今十
　　天兴　扶风　郿县　岐山　宝鸡　普润　虢县麟游　盩厔京兆割到　崇信新置
　　一县旧废
　　岐阳入岐山扶风
　　州境
　　东西一百八十三里　南北三百八十九里
　　四至八到
　　东至东京一千五百八十里　东至西京一千一百七十里　东至长安三百一十九里　南取大白山路至兴元府六百一十里　西至陇州一百五十三里　北至泾州二百六十二里　东南至京兆府界一百七十五里　西南至凤州二百四十一里　西北至泾州三百二十里　东北至邠州二百二十五里
　　户
　　唐开元户四万四千五百三十二皇朝管户主二万六千七百九十客一万三千三百一十五
　　风俗
　　天水陇西迫近戎狄修习战备髙尚气力以射猎为先大郡良家子选给羽林期门以才力为官名将多出焉故曰山西出将秦诗谓王于兴师修我甲兵与子偕行此实遗风又曰在其板屋乃山多林木人获居之
　　姓氏
　　扶风郡六姓　马　窦　班　辅　鲁　恵
　　人物
　　白起郿人　春秋时有蹇叔　孟明　公孙枝　子车奄息　汉有班彪子超固　傅毅　马援　马融郭伋扶风茂陵人　马枢扶风郿人梁邵陵王纶引为学士览二万书乃叹曰吾闻贵爵禄者以巢由为桎梏爱山林者以伊吕为筦库　王世充天兴人本姓支西域人也代居白鹿原其父收防卒随母嫁灞城王灿遂冒姓王氏　唐元载　杨炎　李淳风皆岐州人
　　土产
　　龙须席贡　蜡烛贡　麻布　棉布　胡桃
　　天兴县旧十六乡今十四乡本秦雍县秦国都也汉县属右扶风四面积髙曰雍又四望不见四方故谓之雍秦囘中宫在县西汉文帝十四年匈奴入萧关烧回中宫候骑至雍即此也唐至徳二年分置鳯翔县永泰元年废乃改雍县为天兴县　吴岳秦都咸阳谓之西岳三畤原史记封禅书曰秦文公作鄜畤宣公作宻畤灵公又作吴阳上畤在此原故号三畤原也亦谓之周原干归故城在县西四十二里十六国春秋曰苻登太初二年乞伏干归西据苑川号为西秦因筑此城也　五水汧渭岐漆雍已上五水皆厯郡界　雍水在县北二里源出县西北平地水经注雍水厯中窂溪俗号中窂水亦曰冰井水　野人坞在县南一百八十步秦穆公失骏马野人盗食之处也　汉五帝畤　祈年宫汉书地理志祈年宫秦穆公起又有祈年观　囘中宫史记秦始皇二十九年巡陇西北地出笄头山过囘中宫汉书文帝十四年匈奴入萧闗杀都尉烧囘中宫候骑至雍武帝元狩四年幸雍通囘中道北出萧闗又有三良宫相近　故长安城汉恵帝所筑今在天兴县城西北苑中也　石鼓文在县南二十里许石形如鼓其数有十葢纪周宣王逰猎之事其文即史籕之迹唐贞观中吏部侍郎苏朂纪其事云虞褚欧阳共称古妙虽嵗久讹缺然遗迹尚有可观而厯代纪地理志者不存纪録尤可叹惜
　　扶风县东百里旧十七乡今十九乡本汉美阳县地今京兆府武功县北美阳故城是也后周天和元年于此置燕州隋开皇十六年于今岐阳置岐山县以属燕州隋末废州唐武徳三年分岐县于围川城置围川县四年稷州贞观元年废稷州来属至八年改为扶风县又按説文云围川字作湋近代讹舛故为围　三畤原在县南二十里　湋水在县南三十里　白水在县南二百步　雍水在县一百里
