<!-- { "loadSidebar": true } -->
　　东北至东京四千三百五十里　东北至西京三千九百五十里　东北取嘉眉二州水路至长安二千七百里　东至泸州富顺监界三百八十七里　西至僰道县开邉团界连覊縻武昌州二千五百七里南至南溪县覊縻马湖江蛮界武昌州三千三百
　　十七里　北至荣州三百十里　东南至泸州绵水县界一百五十四里　西南至马湖江蛮界一千里东北至泸州水路三百十里陆路二百四十里
　　西北至嘉州五百六十八里至玉津县三百二十四里　西南取曲恊州并南宁州安宁监井路至南诏所居　羊咀　咩城二千三百里
　　户
　　唐开元户四千五百皇朝管户夷汉主客都五千二百六十三
　　风俗
　　其土有四族黎蒯虞牟夷夏杂居风俗各异其蛮獠之不识文字不知礼教言语不通嗜欲不同椎髻跣足凿齿穿耳衣绯布羊皮莎草以神为徴騐以杀伤为戏笑少壮为上衰老为下男女无别山冈是居
　　人物
　　任永僰道人长于厯数公孙述徴之托盲　隗相字叔通养母至孝母好食江中流水有横石生江中成桥汉徴为郎　吴顺字叔和至孝赤乌巢其门后为永昌太守
　　土产
　　茘枝煎　半夏　升麻　狨皮暖座
　　按郡国志云僰道有兽名獑猢似猿而四足短一腾一百五十步如迅鸟之飞取此皮为狐白之用盈百方成又段氏蜀记云戎人进猓褥皂碧褐三色相间元出马湖江石门两路蛮界内
　　僰道县元六乡本汉武伐防牱始道路于此亦旧夷国故为僰道汉置县有夷狄曰道梁武因加县字而立郡于此隋移郡于南溪唐开元长庆犹治于彼贞元中复治于此防昌二年遭马湖江水漂荡隋移州在此岸今治所　黒水从胡监生獠界出东海流入蜀江唐天寳六年改为皂水按地舆志华阳黒水惟梁州注云黒水出今南宁州南广县汾关山北至僰道县入江也　黄鱼山山水莹静岩中惟生女贞树也　亡起山岑起亡于此故曰亡起山　龙溪源出南溪县　伏犀滩益州记云伏犀滩东南六十里有黄牛像其崖峻崄逺望斑斓颇像黄牛又水经云昔有黄牛从棘溪而出上此崖乃化为石是名伏犀滩　茘枝滩益州志云茘枝滩东南二十里山岭上有一冡惟生女贞树树上常有白猿栖息郡国志云僰道有玉女冡是也　茘枝园郡国志云僰住施夷中最贤者古所谓僰僮之富多以茘枝为业园植万株树收一百五十斛　兰山在邑界　张仪同祠古老相传张仪同祠犍为郡故城在青衣江七里贞妇石在县【阙】七里旧州岸古老旧传昔有贞妇夫殁无子事姑甚孝姑抑而嫁竟不从之终姑之世后身没其居之室有一大石涌出后人爱其贞号其石为贞妇石
　　宜宾县西北一百六十里元六乡本汉南安县地属犍为郡蜀诸葛亮南征于此置郁邬戍后改为郁鄢县唐开元十七年为义宾县后移于狼川即今治也皇朝开寳九年改为宜宾县　可无山在邑界
　　南溪县东一百二十里元六乡汉犍为郡之南广县后废为南武戍隋仁寿二年改为龙源戍避讳后改为南溪县在僰溪之南因为县名　鱼津按郡国志云南溪县西三十里有津津南有鸳鸯圻是也　鸳鸯山益部耆旧传曰僰道有张真者娶黄氏女名帛真因乗船过江船覆没帛求夫尸不得于溺所仰天长叹遂自沉焉积十四日帛乃扶夫尸出于滩下因名鸳鸯岸　孝子石蜀中故老云隗叔通僰人性至孝母食必须江水通每汲江中石为之出今江口有石号孝子石　青衣水在县南一里四步从僰道城东流至县界多棱口至泸州绵水县地名龙腾溪里水地舆志华阳黒水惟梁州注云黒水今出南宁州南广县汾关山北至僰道县入江　马湖江从州西南流出东郭与蜀江合下达于荆南源出云南而来诸葛亮云五月渡泸即此水之上流也蜀号泸水　乞子石在州南五里两石夹青衣江树对立如夫妇之相向故老相传东石从西乞子将归故风俗记云人无子祈祷有应　废开邉县在州西南六十五里亦僰道地隋开皇六年于此置以开拓邉疆为名在马湖朱提两江口置　大黎山　小黎山管开邉县界四时霖霪不絶俗人呼为大漏天小漏天其诸山自嘉州以来每峯相接高低隐伏奔走三峡其石状妙而难名　乳洞山亦名乳洞峯有泉如乳在开邉县或有隐者饮此得仙　波凌池在州西开邉县去州一千余里其地长五十里濶七里深十余丈古老相传号曰波凌池风雷一动波浪凌山谓此也一名天池一名滇池　废归顺县在州西北三十里亦僰道地唐贞观中郡獠归服因于此立镇以抚之以归顺为名圣厯三年分郁鄢县就废镇置县以处生辽皇朝并入僰道县越溪去县四十里流至荣州旭川县界　可云山
　　夷都山俱在县界
　　元管蛮夷州县今并废存而有去不去者要知古迹而已
　　恊州隋犍为郡之地古夜郎侯国唐武德元年开南中置长安西南四千里北接戎州
　　领县三　与州同置
　　东安　西安　湖津
　　领户三百二十九
　　西州唐武德元年开南中置恭州八年改为曲州长安西南四千三百三十里北接恊州
　　领县二
　　朱领武德元年置安上县七年改为朱提　唐兴按国志朱提西犹有鸠鹊已南无也朱提县千秋池螳螂山　毒草城夏飞鸟过之不得山多猿鸟啾啾聒耳
　　郎州唐武德元年开南中置南宁州乃立味同乐升麻同起新丰陇隄泉麻梁水降九县四年置総管府管南宁恭恊昆尹防姚西濮西宋九州五年罢总管其年冬复置寄治益州七年改为都督督西宁豫西利南云磨南笼七州并前九州合十六州仍割南宁州之降县属西宁州八年自益州移都督于今治贞观六年罢都督置刺史八年改南宁为郎州在长安西南五千六百七十里北接曲州
　　领县七　并与州仝置
　　味县隋废仝乐县武德元年复置改名味　同乐升麻　仝起　新丰　陇隄　泉麻
　　昆州汉益州郡地唐武德初招慰置长安西南五千三百七十里北接嶲州
　　领县四　与州同置
　　益宁　晋宁　有滇池周三百里　安宁　秦藏领户一千六百二十七
　　盘州唐武德七年开置西平州贞观八年改为盘州长安西南五千三十里北接郎州南接交州
　　领县三　与州同置
　　附唐　平夷　盘水　即旧兴古郡
　　领户一千九百六十
　　黎州武德七年析南宁州置西宁州贞观八年改为黎州无至长安里数北接昆州
　　领县二　二县本属南宁
　　梁水　降
　　领户一千
　　厈州武德七年开置南云州贞观三年改为厈州长安西南五千一百六十五里
　　领县二　与州仝置
　　勃弄　厈州　县界有永昌故城
　　领户四千八十
　　鬀州武德四年置又濮州贞观十一年改为鬀州长安西南四千八百五十里南接姚州
　　领县四　与州同置
　　濮水　青蛉【注】旧县属越嶲　岐星　铜山
　　领户一千三百九十
　　尹州武德四年置无长安里数接鬀州
　　领县五　与州同置
　　马邑　天池　监泉　甘泉　涌泉
　　领户一千七百
　　曽州唐武德四年置在长安西南五千一百四十五里西接厈州界
　　领县五　与州同置
　　曽　三部　神泉　龙亭　长知
　　领户一千
　　靡州唐武德七年置西豫州贞观三年改为靡州长安西南四千九百四十五里南接姚州
　　领县二　与州同置
　　磨豫　七部
　　领户一千二百
　　裒州唐武德四年置长安西南四千九百七十里南接姚州
　　领县二
　　杨陂　强乐
　　领户一千四百七
　　宗州唐武德四年置西宗州贞观十一年去西字长安西南五千十里北接姚州
　　领县三
　　宗居　石塔　河
　　领户一千九百三十
　　防州唐武德四年置利州贞观十一年改为防州长安西南四千九百七十里东北接縻州
　　领县二　与州仝置
　　梁利　十部
　　领户一千一百五十
　　姚州唐武德四年置长安四千九百里其州置在姚府旧城北百余步汉益州郡之云南县古滇王国楚威王使大将庄蹻沂沅水出苴兰以伐夜郎属秦击夺楚黔中地蹻无路能还蹻遂自王之秦蜀通五尺道置吏汉武开西南置益州郡云南即属邑也后置永昌郡云南哀牢博南皆属邑也蜀刘氏分永昌为宁为云南郡而治于弄栋川晋改为晋宁郡又置宁州武德四年安抚大使李英以此州内人多姚姓故置姚州管州三十二麟德元年移姚州治于弄栋川自是朝贡不絶天寳末杨国忠用事蜀帅抚慰不谨蛮王闵罗鳯不恭国忠令鲜于仲通兴师一万渡泸讨之大为罗鳯所败自是臣附吐藩侵冦西川贞元中韦皋镇蜀蛮帅异皋寻归国遂以皋为云南安抚大使命使册拜谓之南诏太和中杜元頴镇蜀蛮王鹾颠侵蜀自是或臣或否咸通结搆南海蛮深冦蜀部西南之中南诏蛮最大
　　领县三
　　姚城　泸南　长明
　　四至
　　东至东京四千四百七十里　东至西京四千八百九十里　东北至长安四千三十里　东至安宁监井二百五里　西南至诏所居羊咀羊城三百里自羊苴羊城西至永昌故城东南至安南府水路约有二千里
　　风俗
　　民能鼻饮水
　　土产
　　有种木皮以为布　龙布似荔枝　越氊　蜀记云云南越□毭也
　　姚城县二乡本汉弄栋县地因川为名唐因立州改为姚城县置在姚府旧城百余步　云南山山有祠处石室称黄石公祀之必用纸一百张笔一双墨一丸室内有启必知吉凶但不见其形　禺同山山有金马碧鸡之祠　吊鸟山九州要记云吊鸟山在叶检则云南郡废邑也山上有鸟千百羣飞鸣呼啁啾嵗凡六大集俗云鳯凰死于此地故众鸟来吊　禹穴九州记云蜻蛉县有禹穴蜻蛉即云南郡废邑有禹穴穴内有金马碧鸡其光倏忽人皆见之汉王褒入蜀祀之　黄津江在郡南侧有大虵名曰青葱好食人又有大蛇在树上伺鹿过绕之鹿死乃吞之吞了蛇亦绕树其角骨亦鑚皮而出蛇亦殆死疮差即更欲吞之　迷水在郡南三百里一曰滇池上源深濶下流浅狭有似倒流故曰滇池有神马与今马交生异驹郡国志云滇池周回五百里中出骏马蜻蛉水郡国志云上有石猪峯峯有石猪母子数千
　　头云夷人昔日牧猪于此因化为石今人于此不改放牧
　　泸南县北五里元二乡垂拱元年置长城县于此天寳初改为泸南县以在泸水之南为名
　　长名县
　　右上十六州旧属戎州都督天保以前朝贡不絶天寳后没在蛮境旧管蛮夷新旧州四十七一十五州管县五十二在益州郡界内其州近滇池并是蛮夷诸獠縁地最逺与姚嶲州云南接界
　　南宁州在州西南二千六百五十三里开元五年八月十三日勅郎州为南宁州管县五
　　盘州在州西二千七里管县三
　　麻州在州西南千四百八十里管县三
　　古靖州在州西南七百二十里管县二
　　英州在州西南一千七百七里管县五
　　声州在州西南二千二百七十七里管县五
　　咸州在州西南一千九百三十九里管县二
　　泸慈州在州西一千三百四十六里管县四
　　归武州在州西二千七里管县二
　　严州在州西二千七百里管县四
　　汤州在州西二千七百七里管县三
　　武德州在州西五百七里管县三
　　秦龙州在州西南一千一百七里管县四
　　一十六州管县七十六在南广溪洞内并是诸獠
　　恱州在州南二百十七里管县五
