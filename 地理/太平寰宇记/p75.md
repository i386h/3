<!-- { "loadSidebar": true } -->
　　汲县旧十六鄊今三鄊本纣之都近郊十三里乃武王战于牧野即其地汉为县属河内郡魏立郡于此后魏于此置义州及五城郡五城县周改义州为卫州废五城郡其五城县属卫州隋开皇三年改五城县为汲县大业三年改属汲郡唐武德元年重置义州汲县属焉四年废义州县属卫州贞观六年卫州自卫县徙治所于汲县　苍山在县北十五里郦元注水经云山西苍谷有苍玉珉石故为名焉　博望冈在县东北五十里接内黄西界上有石坟云是张骞冡非也有二石柱俗云故原武典农髙府君之神道呼为石柱冈　鐡丘春秋卫太子登鐡丘是也　清水在县北三里入河　黄河西自新鄊县界流入经县南去县七里谓之棘津亦谓之石济津故南津也春秋僖二十八年晋伐曹曹在卫东假道于卫卫人不许还自南河济宋元嘉中遣宣威将军垣防之以水军守石济即此也　老子祠后魏书云镇西将军亷侯事道于汲县置立堂宇镌石为老子像而祠之　太公庙在县西南二十五里水经云汲城东门北侧有太公庙庙前碑云太公望者河内汲人又有太公泉　鳯台因鳯所集为名　襄王陵魏襄王之陵也汉初有人于冡中盗金得竹简书十万余言今号为汲县冡书是此陵所得　比干墓在县北十里余有石题铭云殷大夫比干之墓魏太和中孝文皇帝南廵亲幸其坟吊焉刋石于墓　城三监之城今在县东北十三里　霖落泉在县界
　　新鄊县西四十八里旧十九鄊今四鄊本汉汲县获嘉二县之地汉书武帝将幸猴氏至汲县之新中鄊即此处也隋开皇六年于西县地古新乐城中置新鄊县属卫州取新中鄊以为名新乐城本晋太和五年燕慕容臧所筑唐武德四年属殷州贞观元年废殷州县还卫州清水去县北一里西自懐州获嘉县界流入与淇水
　　河东入白沟郦元注水经云里山县在北白鹿山东清水所出　大河西从绛郡界入懐州东又入当县界南入洛阳即龙门也　清淇西自魏郡朝歌县界入分为二派一在郡东一在郡西俱南流入河郦元注水经云淇水南与清水合而入白沟石防宿胥皆故渎之名古汲城在县东北四十八里　城在县西南三十二里即国也　故获嘉城冀州图云汉武元鼎六年上幸汲郡新中鄊至此闻得吕嘉首因以获嘉名县即此处在今县西南十里古城存髙齐天保七年移获嘉于今共城西此城遂废　临清关在县东北四十八里自河内入汲郡大驿路　延津关在县东南三十五里东南过河入滑州大路　延津城左氏传郑伯弟叔叚侵郑至于廪延杜预注云汲郡南城有延津城魏志太祖使于禁将守延津以拒袁绍即此城也　万戈城在县界
　　卫县东北六十八里旧十九鄊今四鄊本古朝歌地即纣之都焉有故城在今县西二十二里史记谓之殷墟淮南子云墨子不入朝歌是也汉为朝歌县属河内郡魏黄初中朝歌县又属朝歌郡晋武帝改为汲郡隋开皇三年罢郡县入卫州大业中改朝歌县为卫县仍置汲郡于县治　延津在枋头桓温焚舟退歩慕容垂以八千骑追之温战败于襄邑亦谓此也后苻氏克邺改枋头为永昌县十六国春秋曰晋刘牢之救苻丕慕容垂帅师至枋头以拒之知晋军盛乃退后魏甞移汲郡理此　鹿台在县西二十里帝王世纪云纣造饰以美玉七年乃成大三里髙千仭余址宛然在城内即纣自投火处纪年曰武王擒纣于南单之台盖鹿台之异名耳　苑城在县北四十里有沙丘台俗称妲己台又东二里南临淇水有上宫台诗云要我于上宫即此也　顿丘县在今县西北二里即古顿丘今置通灵台　永昌故城隋初置永昌县大业中废故城在今县之西　朝歌故城在今县西二十二里纣之所都汉以为县后魏移朝歌于今卫县东一里此城因废　糟丘酒池冀州图云在朝歌南一里土人依约识之　阳河水在县西北平地即纣斮朝涉之胫处也
　　共城县东北六十二里旧十二鄊本共伯国也故城在县东一百十步尚存鲁连子云共伯名和好行仁义诸侯贤之周厉王无道国人作难流王于彘诸侯奉和以行天子事至十四年厉王崩于彘共伯使诸侯奉王子靖为宣王而共伯复归于国汉以为县属河内郡魏属朝歌汲郡后又属林虑郡髙齐天保七年省共县仍移就获嘉县古城以处之复为获嘉县焉隋开皇四年移获嘉县于修武故城于此又置共城县因此添城字以属魏州　白鹿山在县西北五十三里西与太山连接上有天门谷百家岩卢思道西征记云孤岩秀出上有石自然为鹿形逺视皎然独立厥状明净有人工故此山以白鹿为称又水经云长泉水源出白鹿山　共山在县北十里阚骃十三州记云昔共伯复归于国逍遥得意于共山之首　尖山向长字子平得仙之处长尝读易至损益卦曰吾知贵不如贱富不如贫未知死何如生耳　老子山在县东南二十里　天门山在县西五十里郦元注水经云石门山石自空状若门焉又九州要记天门山有三水嵇康采药逢孙登弹一琴即此山　百门陂在县西北五里方五百步许百姓引之以灌稻田此米明白香洁异于他稻魏齐以来甞以荐御陂南通漳水　五穴水水经云苑水上承淇水东流歴五军东北得旧石浢故五水分流世号五穴口故凡城古周公子凡伯国也左氏传曰凡蒋邢茅胙祭周公之在今县西南二十二里　罗门按郡国县道记云共城县理西北六十里大山中有罗门即山峡陉东之所也内有南罗中罗北罗三城俱相去六七里其川南北约二十里东西约十五里两面并髙山可为栖遁之地　隤城苏忿生十二邑此其一也　王莽城后汉王莽筑之在今县西北八十五里凡有三城如鼎足尚存焉　沮洳山在县西淇水出此山　共叔叚墓九龙泉并在邑界
　　磁州
　　磁州滏阳郡今理滏阳县本汉魏郡武安县地周武帝于此别置滏阳县及成安郡隋开皇十年废郡于县置磁州以昭义县界有磁石山出磁石因取为名大业二年废州以县属相州唐武德元年复置磁州领滏阳临水武安三县四年割洺州之临洺武安邯郸肥鄊来属六年置磁州总管府领磁邢洺黎相卫六州其年废总管府以临洺武安肥鄊三县属洺州磁州领滏阳武安邯郸三县贞观元年废磁州以滏阳武安属相州以邯郸入洺州永泰元年六月昭义节度使薛嵩请于滏阳复磁州领滏阳武安昭义邯郸四县天祐三年勅以与西慈州同名改为惠州天祐十三年却复为旧磁字
　　元领县四
　　滏阳　邯郸　武安　昭义
　　州境
　　东西一百七十里　南北一百一十五里
　　四至八到
　　南至东京四百里　西南至西京七百里　西南至长安一千五百里　东至魏府一百八十里　西至潞州三百八十里　南至相州六十里　北至洺州一百一十里　东南至相州邺县二十七里　西南至相州邺县界七十五里　东北至洺州一百一十里　西北至辽州四百三十三里
　　户
　　旧无户籍皇朝戸主一万三百客八千三百二风俗
　　与洺州同
　　土产
　　磁石　磁毛
　　滏阳县旧六鄊今五鄊本汉武安县地属魏郡魏黄初三年分武安立临水县属广平郡以城临滏水故曰临水又以城在滏水之阳亦曰滏阳周武帝于此别置滏阳县属成安郡隋开皇三年废郡县属相州十年于此置磁州滏阳属焉大业二年废磁州县属相州唐武德元年重立磁州县又属焉　鼓山亦名滏山宋永初古今山川记云鼓山有石鼓形二所南北相当俗语云南鼓北鼓相去十五里冀州图云邺城西有石鼓鼓自鸣即有兵魏都赋云神钲迢逓于髙蛮是也髙齐末鼓鸣未几邺城有兵而齐灭隋文季年又鸣闻数百里也隋图经云滏口山磁石山本草云磁石鐡之碓今有出石鼓山者又魏地记云滏口山即魏帝邀撃袁尚于此八陉第四曰滏口陉山岭髙深实为险阨漳水自林虑县流入有石漳渠焉　滏水源出县西北鼓山南岸下泉源奋涌若釜之扬汤故以釜口名之其水冬温夏冷山海经云滏水出神菌之山也　九侯城亦名侯城在县西南五十里盖纣时鬼侯为纣所杀也礼记曰脯鬼侯谓此也按隋图经云临水县分侯城即司马彪注云邺西有九侯城盖鬼侯国是也一作鬼口　东魏二陵即大司马孝静帝父亶与静帝二陵也隋图经云在县东即武城西北大冈髙齐天保末诛诸元子孙欲平元氏二陵压杀数十人遂止　髙齐神武陵在东魏二陵之侧去县三里今有天鹿石关尚存　岐安冡隋图经云岐安冡在魏陵东三里安死后鬼每语其子逸云吾冡近武帝陵见攻伐为吾辞逸等即以碑碣勒石谢乃止　季龙墓在县西南十四里　佛图澄墓在县西南十七里　废安州城在县东北六里周建武六年置州隋开皇三年废
　　武安县西北九十五里元二鄊本汉县地七国时赵地赵将李牧封武安君即今县也汉属魏郡魏属广平郡隋开皇三年属相州十年割属磁州大业二年废磁州属洺州唐磁州　武安故城在县西南五里六国时赵邑也史记赵奢之救阏与秦军鼓噪武安屋瓦皆振即此也　锡山山海经曰锡山其上多玉牛首之水出焉　三门山县西北八十里山有三足峻峙如门　百尖山在县西四十里　四见山在县西二十里　赭山在县东四十八里出赭土　紫山在县东三十里唐天宝六年改为朱衣山山下有水北流中有鲋鱼石朱衣鲋鳞色若金肠似朱　洺水本名漳水源出县西北三门山山下去县八十三里水经云洺水出易阳县西山按隋图经云晋惠帝败于汤隂之岁乌桓鲜卑掠邺城妇女悉沈于洺水即此河也　白鸿水在县西北八十五里
　　邯郸县东北七十里元三鄊本卫地后属晋七国时为赵郡赵敬侯自章晋阳始都邯郸至幽王迁降秦遂灭赵以为邯郸郡山名郸尽也邯山至此而尽城郭从邑故郸字加邑魏以为县属广平郡隋开皇十年置磁州邯郸属焉大业二年废磁州县入洺州唐重置磁州县还来属　邯山在县东南五里　灵山隋图经云赵武灵王登灵山因以石凿人马之形其下有井以石覆之俗呼灵井　牛首水在县西北三十里又名曲河源出县西前南平地汉书地里志云堵山牛首水所出　温明殿汉赵王如意所造其处即世祖昼卧此殿耿弇入造牀下劝帝即位于此　丛台在县内东北隅冡墓记云在小城内　洪波台在县西三里亦汉县名也韩诗外传云周舎死后简子与诸大夫饮于洪波台酒酣泣曰吾闻千羊之皮不如一狐之腋众人之唯唯不如周舎之谔谔阮籍诗云朝登洪波台日夕望西山　石子冈隋图经云歴陵城西十里有石子冈实山也而髙大有冡如砚子世谓之研子冡是赵简子冡石虎令人发之初得炭深一丈得连木板厚一丈又髙八尺次得泉水清冷非常合牛皮为作绞车以汲之一月而水无极乃止筑城绕之气成楼阁　厨宰城隋图经云丛台在内　干将城在县东二十二里洺州记云城南门外有干将劔罏及淬劔池　赵简子台在县西十二里公孙杵臼程婴墓在县西十五里　赵奢墓在县西北七里　乐毅墓在县西南十八里　蔺相如墓在县西南二十二里
　　昭义县西三十五里二鄊魏黄初三年于今滏阳县置临水县北齐天保元年移理松谷周武建德六年移理故涉城即今涉县是也隋开皇七年移于西戍十年移于今理唐武德六年废永乐元年再置仍改名昭义滏口泉在县西一里半出鼓山南脚流至　漳河在县西南四十里从潞州涉县界至




　　太平寰宇记卷五十六
　　钦定四库全书
　　太平寰宇记卷五十七
　　宋　乐史　撰
　　河北道六
