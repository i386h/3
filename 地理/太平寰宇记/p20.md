<!-- { "loadSidebar": true } -->
　　郓城县北五十里元四乡左传曰晋人执季文子于苕邱还公待于郓即此地汉魏皆为夀张县地后周置高平郡后并入廪邱县隋开皇四年改为万安县为郓城贞观八年移郓州于须昌县此复改为郓城县属不改黎邱在县西四十五里黎侯寓于卫故黎臣讽卫侯
　　诗曰胡为乎泥中葢恶其卑湿也　青陵台郡国志云宋王纳韩凭之妻使凭连土筑青陵台至今台迹依约单父城宓子贱为宰之地　韩凭冢搜神记宋大夫韩
　　凭取妻美宋康王夺之凭怨王自杀妻腐其衣与王登台自投台下左右揽之着手化为蝶又云与妻合塟冢树自然交柯
　　任城县东七十五里旧七乡古之任国太皥之后风姓也汉县属东平国左氏谓任宿须句皆风姓也实司太皥与有济之祀故也魏至文帝封鄢陵侯彰为任城王高齐天保七年移高平郡于此任城属焉隋开皇三年罢高平郡县属兖州　承厈山在县东南七十五里云女娲生处今山下有女娲庙　桓公沟源出县西四十里萌下山宋武北征记桓宣武以太和四年率众平赵魏时遣冠军将军毛彪生凿此沟因号桓公沟于今四十九年矣沟已填塞公追朱超石更凿通之　女娲陵在县东南三十九里　魏王粲墓在县南五十二里亢父城汉为县废在今县南五十里　邾娄城在县南二十里春秋哀公六年城邾瑕杜注任城亢父县北邾娄城也邾娄语讹
　　金乡县东南八十五里旧八乡今七乡本汉緍县属山阳郡即古緍国城陈留风俗传云东緍者故阳武户牖乡汉丞相陈平即此乡人也后汉于今兖州任城县西南七十五里置金乡县葢因穿山得金故曰金乡属山阳郡唐武徳四年于此置金州五年改金州为戴州贞观十七年废戴州以金乡属兖州　桓元子河东晋桓温字元子领平北将军徐兖二州刺史率弟南中郎袁真步骑五万北伐慕容暐于邺军次金乡时亢旱水道不通乃凿钜野三百余里以通舟运自清水入河暐将慕容垂傅末波等率众八万拒温战于林渚温击破之遂至枋头先使袁真伐谯梁开石门以通运真讨谯梁皆平之而不能开石门军粮竭尽温焚烧舟步退自东燕山仓垣经陈留凿井而饮行七百余里垂以八千骑追之战于襄邑温军败绩死者三万人温行役既久又疾疠死者十四五百姓怨嗟温名实顿减　昌邑故城汉为县高齐天宝七年省废城在今县北四十二里又按郡国志云城内有铁柱五围出地五六尺曽有人掘之及泉未见其本其中城周十余里外城周三十余里汉景帝三年呉楚赵胶西济南菑川胶东七国俱反天子命条侯周亚夫将三十六军击呉楚亚夫至淮阳问客邓都尉防安出答曰莫若引兵东北壁昌邑以梁委呉将军深沟高垒使径兵絶滙泗口塞呉馈道呉梁相乃以全兵制其后破呉必矣条侯从之呉王以正月起兵三月皆败即此城　司马城在邑界郡国志云城内有铁碑云汉浮阳侯司马耀所封邑即谓此城也
　　单州
　　单州今理单父县本宋州之单父县续汉书云单父侯国也属济阳郡后魏济北济阴郡隋开皇六年废郡还置单父县属戴州唐贞观十七年废戴州县入宋州朱梁开平初单父县置郓州后唐同光二年改辉州为单州
　　元领县四
　　单州宋州割到　砀山宋州割到　成武曹州割到鱼台兖州割到
　　州境
　　东西一百四十五里　南北八十五里
　　四至八到
　　西至东京三百五十里　西至西京七百七十里西至长安一千六百八十里　东至徐州二百六十里　西至曹州一百三十里　南至亳州二百七十里　西南至宋州一百五十里　东南至宿州三百七十里　北至济州一百四十五里　东北至兖州二百七十里　西北至濮州二百五十里
　　户
　　唐开元户宋州皇朝管户主一万九千四百四十三客四千三百三十九
　　风俗
　　与曹州同
　　土产
　　碣山县枸杞　赋　防　绢
　　单父县元十乡古鲁邑汉以为县属山阳郡即子贱为宰身不下堂弹琴而理后汉以为侯国属济阴郡后魏置北济阴理单父城隋开皇六年废郡又置单父县属济阴郡十六年于成武置戴州县属焉大业二年废州属曹州唐武徳五年重置戴州县又属焉贞观十七年废州改属朱州今单州　西防故城在县北四十九里汉为防置兵戍于此故城在今县北犹存　宓子贱庙在县东南城外一里唐大中九年置　汉平城在县东有吕后村　琴台在县北一里高三丈即子贱弹琴之所　子贱碑在县防　巫马期碑在县西一百歩听讼台上
　　砀山县东南九十里元十乡汉砀县属梁国后汉不改晋以其地并入下邑宋复置砀县属梁郡后魏置曰安阳属砀郡高齐文宣帝并废以安阳县属彭城郡隋开皇十八年改安阳县为砀山县大业二年改属宋州砀文石也以其山出文石故以名县梁升为辉州仍以为赤县又并入单父县移此后唐同开光二年复旧　故麻城汉为麻乡今故城在县西北也　香城水经云砀陂中香城在泗水之中赵人有琴高者以善鼓琴为康王舍人行彭涓之术浮游砀郡间二百余年后入砀水中取龙子乗赤鲤鱼出也
　　成武县西北五十里旧十五乡今七乡汉旧县属山阳郡莽曰成安续汉志云成武县属济阴郡隋属戴州州废属曹州今单州　梁邱山左传齐侯宋公遇于梁邱杜注宋地高平昌邑县西南有梁邱　南北两郜国都城记文王庶子所封左传取郜大鼎于宋戊申纳于太庙杜注成武东南有郜城宋邑也汉置郜城县于此以北有郜城故以此为南郜实郜城县也　唐乐朋龟墓在县西二十里路南一百歩
　　鱼台县东北九十里旧五乡汉方与县汉书谓高祖取胡陵方与是也属山阳郡晋属高平国高齐天宝七年废隋开皇十六年复置唐宝应元年改为鱼台县以城北有鲁公观鱼台因以名县元和四年八月淄青李诗道请移县置于黄台市从之志十四年正月权徐州寻复兖州焉今单州　湖陵故城秦汉为县今废城在今县东南一里湖陵葢字偏傍误尔　菏水即济水一名五丈沟西自金乡县界流入去县十里又东南流合泗水水经云济水又东过方与县北为菏水也泗水东北自任城县界流入今县东与菏水合又东流入徐州沛县界　观鱼台在县北十三里高一丈五尺周一里左传云公将如棠观鱼臧僖伯諌曰夫物不足以讲大事其才不足以备器用则君不举焉君所以纳民于轨物者也不轨不物谓之乱政乱政亟行所以败也公遂往陈鱼而观之僖伯称疾不从书曰公矢鱼于棠非礼也注云今方与县北有武唐亭鲁侯观鱼台



　　太平寰宇记卷十四
　　钦定四库全书
　　太平寰宇记卷十五
　　宋　乐史　撰
　　河南道十五
　　徐州
　　利国监
　　徐州
　　徐州彭城郡今理彭城县古大彭氏国地则青兖之域星分房宿四度按周礼之九州青得羽山及泗淮二水兖州得大野无复徐州矣今州即宋之分也左氏传为郑楚取宋彭城是为宋邑六国时属楚秦并天下以彭城属泗水郡项羽自号为西楚霸王建都于此汉改泗水为沛郡又分沛郡立楚国复置徐州宣帝地节元年更为彭城郡后汉及晋为彭城国宋元嘉中王谟上表以六郡人民三十万户获安于东南实以此为重镇后陷后魏复置徐州无立东南道行台又舆地记云郡城由来非攻所能按言其险固也按十道志云自南北朝彭城为要害之地隋凿御河已来南控埇桥以扼梁泗厯古名镇莫重于斯后因立总管府以大将王轨破陈军于吕梁桥呉明彻悉虏其众隋初罢总管大业三年改为彭城郡唐武徳四年平王世充复置州总管府管徐邳泗鄫沂仁六州徐州领彭城萧沛丰滕符离诸阳七县贞观元年废诸阳入符离二年鲁鄫邳二州仍以谯州来属七年以沂州属海州都督八年废仁州入谯州其余都督徐泗谯三州十七年罢都督府以废谯州之蕲县来属天宝元年改徐州为彭郡乾元元年复为徐州皇朝为武宁军节度
　　元领县七
　　彭城　沛县　滕县　萧县　丰县
　　二县割出
　　下邳置淮阳军　宿迁入淮阳郡
　　州境
　　东西二百八十里　南北二百二十五里
　　四至八到
　　西至东京七百里　西至西京一千二百二十里西至长安二千八十里　东至海州三百六十一里南至宿州一百四十里　西至宋州三百六十里北至兖州三百里　东南至泗州六十里　西至亳州三百九十里　西北至单州三百七十里　东北至沂州三百五十里　东北至宋州三百五十五里
　　户
　　唐开元户四万六千七百皇朝管户主一万六千八百四十六客一万七千五百八十
　　风俗
　　风俗好尚与邹鲁同无林泽之饶俗广义爱亲趋礼乐好敦行地理志谓沛楚之言多楚音又云沛楚之朴直舒徐
　　姓氏
　　彭城郡三姓　刘　袁　曹
　　沛郡三姓　朱　张　周
　　兰陵郡一姓　萧
　　人物
　　前汉夏侯婴　叔孙通　周昌　周勃子亚夫萧何　曹参　王陵　刘昭　两龚彭城亷里人胜字君賔舍字君倩二人相并著名节世号楚两龚后汉桓谭　姜肱　呉有张昭宋有朱龄石到彦之土产
　　禹贡浮磬孤桐蠙蛛暨鱼今蠙蛛已絶浮磬时有嵗贡五色土各一斗
