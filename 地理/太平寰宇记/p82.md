<!-- { "loadSidebar": true } -->
　　安喜县旧十八鄊今十鄊古中山鲜虞地史记云鲜虞白狄之种最大国在汉为卢奴县属中山国按县界有黒水故池深而不流俗谓黒水曰卢不流曰奴因为邑名蜀志先主尝为安喜尉即此邑也后燕慕容垂都中山因改卢奴为弗违县属中山郡后魏平燕改弗违复为卢奴县髙齐文宣帝改卢奴复为安喜县隋文帝改安喜为鲜卢县唐武德四年复为安喜县舆地志云卢奴城北临滱水南面河杜预谓管仲城是也　水亦名唐河在县北八里西北自唐县界流入水经云滱水又东经京邱北对君子岸岸上有哀王灵王陵次下有泉源积水亦曰泉上岸又东经白土北即靖王子康王陵又东至乐羊城　长星川在县西八里今名七里沟水经云长星水东南经卢奴城南　天井泽在县东南四十七里周六十二里水经注泒水厯天井泽南水流所播为泽俗名天井淀　中山故城水经黒山东北有汉中山王城中有钓台戏马观尚存遗址中山者城内有小山侧而欲上若委粟焉城因号中山　前王陵按隋图经云中有赵惠文王陵汉中山懐王陵简王哀王顺王夷王等数陵也　安喜故城在县东三十里本汉安险县后汉改为安喜蜀先主尝为尉　太妃殿汉成帝冯昭仪子中山王就国乃起此殿为太妃蒲隂县东六十里旧十鄊今八鄊本汉安国县之地属中山国魏志后妃传曰明帝追封后父毛嘉为安国侯隋开皇六年自鄢陵城移安国县于郑德堡属定州今县是也其年仍改安国县为义丰县唐神功元年改为立节县神龙初复为丰义县皇朝改为蒲隂县　唐河在县北五里隋图经云唐河即滱河是苻秦建元元年髙岸崩頺若城角下有大积水交横如梁柱莫知所来派水在县西二十五里　解滨故城在县东北九里本
　　汉解渎亭灵帝袭爵解渎侯帝崩无子窦武定册迎立即灵帝也　长淋沟今名木刁沟在县南三十三里唐县西北五十里旧十八鄊今十鄊本尧为唐侯国于此至春秋为鲜虞邑汉为唐邑地应劭地理记云中山城西北四十里有左人亭鲜虞故地按左人亭即今县城是按地理志属中山国高齐省入安喜县隋开皇十六年重置属定州又九州要记唐县本白狄种最为夷狄大国梁开平三年改为中山县后唐同光初复旧晋改为博陵县汉初复旧　孤山在县东北五十四里望都山也皇甫谧帝王记云望都山尧母庆都之所居张晏云尧山在北尧母庆都在南每登尧山见庆都山是此鹿灵岩仙人岩皆邑山之名也　八度故关在县西北二十里有水屈曲八度流水之上置关因名之盖汉戍也　鸿山关今名鸿城郦元注水经云滱水东流入鸿山俗谓其处为鸿头即晋地道记所谓鸿上关是也按九州要记云中山有鸿山关者昔项羽于此山见羣鸿乃誓众曰我当南面则中其一引满射之莫有中者乃折弓投地而去时知项羽终不能济　鸿郎城九州记云鸿城俗呼为鸿郎城帝尧时丹朱所居即此城也灵井隋图经云唐县中山城西北隅有一大井俗名
　　赵母井昔云醇酎千日即是此井所醖后以石盖之人不敢开齐刺史博陵王济欲开之即有云雾惧不敢开唐池水经云唐水所积俗谓之莲荷陂亦曰莲堰
　　寡妇故城在县北九里后汉贾复追铜马五幡贼于此筑城后人语讹传呼寡妇　倒马故关在县西北一百二十里滱水东经倒马关山路险峭马为之倒因名汉置关戍于此
　　陉邑县南五十里旧十一鄊今六乡本七国时中山国之苦陉邑汉苦陉县也史记李克为中山相苦陉之吏上计入多于前李克曰苦陉上无山林之饶下无薮泽牛马之息而入多于前是扰乱吾人也于是免之汉属中山国后汉章帝改苦陉为汉昌魏文帝改曰魏昌隋文仍于其城置隋昌县属定州唐武德四年改为唐昌天宝元年改为陉邑县　灵沼滋泊皆邑之洿泽民有蒲鱼之利焉　石臼河　故关邑城汉为关邑县属中山后废故城在今县西南　防颇台在县西南十九里慕容恪与冉闵战于魏昌防颇台闵大败即此地　木刁沟在县南一里
　　北平县东北八十里旧十一乡今六鄊本秦曲逆县之地属中山国隋图经云汉髙祖北征还至此大防酒酣叹曰吾周行天下多矣唯见此地与洛阳因封陈平于此十三州志云后汉章帝巡北岳以曲逆名不善改为蒲隂县后魏孝昌中于今县东北二十里北平城置北平郡割中山国之蒲隂望都北平三县置之髙齐省北平郡及蒲隂县以博平县属中山郡隋开皇三年属定州唐万嵗通天二年契丹攻围七旬不下勅改为狥忠县神龙元年复为北平后唐长兴三年改为燕平县今复为北平　蒲阳山汉书地理志云曲逆县有蒲阳山蒲水所出谓此也兼汉有蒲隂故城在今县西北四十里　濡水县西五里　安阳故城关县西北二十五里望都县东北五十里旧十三鄊今四鄊本县旧县属中山国尧始受封于此张晏注云尧山在北尧母庆都在南登尧山见都山故以望都为名今邑有尧祠并后汉光武祠甚灵髙齐省隋开皇六年又置　唐水县西南四十二里　都山一名豆山尧母望之故有望都之号伊祁山尧住此山后因作姓　倒马关在邑界　中
　　人亭即今县是也　桞宿城在县东四十二里汉宣帝母王夫人微时与父母别处本汉桞宿侯国汉书王子侯表曰元翔元年三月癸酉封中山靖王子盖为桞宿侯是此　张行成坟唐左仆射　刘伯威坟汉太尉已上二坟在邑界　阳城淀在县东南七里周三十里莞蒲菱芡靡所不生　尧祠在县南四十里
　　新乐县西南五十里旧八鄊今五鄊本春秋鲜虞国汉为新市县之地隋开皇十六年置新乐县属定州取新乐故城为名也新乐者汉成帝时中山孝王母马昭仪随王就国王为建宫于乐里在西鄊呼为西乐城时人讹呼西为新故为新乐　义台县西南十三里后燕余曰慕容麟与道武战于义台燕师败绩　黄山隋图经云新乐县黄山有细耎白石可为器物土人攻之　长淋沟在县东南二十四里亦呼为水刁沟　防颇墓在界
　　曲阳县西北二十里旧十三鄊今六鄊本上曲阳县也属常山郡后汉属中山国髙齐天保七年除上字但为曲阳县属中山郡隋开皇六年改曲阳为石邑县其年移石邑于井陉县属恒州七年于此置恒阳县定州在恒山之阳唐改为曲阳县避庙讳　北岳恒山在县西北一百四十里禹贡太行恒山至于碣石入于海孔安国注云二山连延至碣石也尔雅恒山为北岳郭璞注今常山也避文帝讳改为常山也周礼正北曰并山其山镇曰恒山郑注恒山在上曲阳县春秋元命苞昴毕间为天街散为冀州分为赵国立为常山其山有祠曰安天王按山记云髙三千九百丈上方三十里周三千里上有大元之神泉神草十九种道者服之神仙太史公北岳有五名一曰兰台府二曰列女宫三曰华阳台四曰紫防宫五曰太乙宫或曰大茂山山北四百余里号飞狐之口有卒然孙吴以喻兵势　鸣石溪水侧有石若扣之即鸣












　　太平寰宇记卷六十二
　　钦定四库全书
　　太平寰宇记卷六十三
　　宋　乐史　撰
　　河北道十二
　　冀州　深州
　　冀州信都郡今理信都县禹贡九州之一毕昴之间为天街昴星散为冀州分为赵国立为常山两河之间曰冀州夏书禹导河自大伾山北过绛水至于大陆按地志绛水南自清河郡经东武城县界入当郡南宫县界又东北入信都县界水经注云洚故渎又东北经羣阳亭北入信都城东散入泽渚按羣阳亭在今郡理东南三十五里今郡乃汉信都国城则郡理东入兖州之域西入冀州之域明此是二州之地春秋时为晋东阳地三家分晋因属赵秦并天下置三十六郡属钜鹿汉书髙帝六年分钜鹿立清河信都常山等郡寻改信都为国至景帝二年改广川国立王子彭祖为王四年彭祖徙封赵中山王二年封皇子为越王齐有罪国除数月武帝立齐子去为王去有罪徙上庸四岁后宣帝立去兄文为王文子海阳有罪徙房陵元帝建昭三年改为信都国封王子兴为王后兴徙中山王哀帝二年徙定陶王景为信都王领十七县理信都后汉初复为郡按后汉书云王郎僭号河北悉应光武自蓟南行有白头翁曰努力信都为长安守光武至信都而太守任光开门出迎即今州也光武遂改为长安国永平十五年更名乐成国以封皇子党为王传国四世絶延光元年又更名安平国以封河间孝王开子德为王以续嗣至中平元年有罪国除汉末兼治置冀州领郡国而理于此魏黄初中冀州刺史自邺徙理信都至晋太始元年封皇叔祖父子为安平王太康又改为长乐国立孚曾孙祐为王十年割武遂武邑观津三县为武邑国以封南宫王承为武邑王惠帝时承薨无后省还长乐西晋末石赵自信都徙理襄国至季龙州徙于邺慕容隽平冉闵冀州又徙理信都苻坚克慕容暐州又徙理于邺后慕容垂据中山复移冀州于信都故垂都之后魏平慕容氏复为长乐郡兼置冀州北齐后周皆因之隋开皇三年郡废而冀州如故炀帝初州废复为信都郡唐武德四年讨平窦建德复改置冀州镇信都衡水武邑枣强南宫堂阳下博武强八县六年置总管府移治所于下博管冀贝深宗四州贞观元年废都督府移州治于信都又以下博武强二县属深州十七年以废深州之下博武强鹿城废观州之阜城来属龙朔二年改为魏州都督府咸亨三年复旧先天二年割下博武强鹿城三县属深州开元二年复以下博武强还冀州天宝元年改为信都郡乾元元年复为冀州后汉皇甫嵩李义贞为冀州牧平黄巾贼有功后嵩奏请冀州一年田租以服饥人帝从之百姓歌之曰天下大乱兮市为墟母不保子兮妻失夫赖得皇甫兮复安居
　　元领县十
　　信都　南宫　阜城　武邑　堂阳　枣强
　　衡水　蓚县　德州割到
　　二县割出
　　武强　下博　俱入深州
　　州境
　　东西二百六十里　南北三十六里
　　四至八到
　　西南取相州路至东京七百二十里　西南至西京一千四百里　西南取相州至长安一千九百二十里　东至德州二百一十五里　南至贝州一百三十里　正西微北至赵州一百六十里　北至瀛州二百四十里　东至博州三百里　西北至邢州二百六十里　西北至深州一百三十里　东南至博州三百里　东北至沧州三百三十里
　　戸
　　唐开元戸九万四千一百二十皇朝戸主一万八千六百三十五客三千七百一十二
　　风俗
　　虞植冀州风土记云黄帝以前未可备闻唐虞以来冀州乃圣贤之渊薮帝王之田地又张彦真记云前有唐虞之化后有孔圣之风又十三州志云冀州之地葢古京也人患剽悍故语曰仕宦不偶值冀部其人刚狠浅于恩义无宾序之礼怀居悭啬古语云幽冀之人钝如椎亦履山之险为逋逃之藂又许慎説文云冀州北郡以月朝作饮食为膢腊祭也又山东之人性缓尚儒仗气任侠是也
　　姓氏
　　高阳郡五姓　许　纪　夏　伏　公孙
　　渤海郡三姓　吴　高　欧阳
　　人物
　　窦婴　董仲舒　后魏有马八龙　张载武邑人唐孔颖达冀州衡水人为散骑常侍　高士廉渤海蓚县人
　　土产
　　绢贡　绵贡　草履子
