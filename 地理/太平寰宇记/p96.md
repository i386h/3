<!-- { "loadSidebar": true } -->
　　犍为县东南一百二十里旧九乡今四乡本汉犍为郡因山为名周寳定三年于沉犀下置沉犀州益州地理志云昔有犀牛渡江到此山而沉故以为名隋开皇三年废沉犀州于大鹿山下置犍为县旧在武阳故城后属戎州唐上元元年嘉州天福元年獠叛移于江西岸县南临大江　惩非津在县南二十里渡导江水　沉犀山在县山南五里昔有犀渡到此沉一名沉犀滩　导江水在县东二十歩自玉津县界来经本县一百三十里入戎州义賔县界　石人蜀记云昔诸葛亮南征蛮中十里刻一石人今黎嶲之路尚有存者
　　平羗县北三十里旧四乡今五乡本汉平羗戍在营州应零县理深谷戍是也周保定元年置平羗县因平羗山为名属平羗郡隋开皇三年罢以县属嘉州仁夀元年獠叛大业七年移就夹江寳厯二年又于【阙】　开峡驿去旧县十五里　青衣津南去县四十里渡导江水青衣神益州记云神号雷捶庙班固以为离堆下有石室名玉女房葢此神也　青衣山在县南四十里导江洙水平羗水岷江水会于山下　导江水在县西二十歩四望水在县东南六十里源出陵州仁夀县界来经县界合大江
　　熊耳水一名熊耳峡古老云武侯凿山开道即是熊耳峡东即古道
　　峩眉县西九十里旧六乡今五乡本南安县即青衣道地也任豫益州记峨眉山在南安界今县在南安之西峩眉之东隋开皇九年立峩眉山以山为名唐乾元三年獠叛移就峩眉观东合县理是也　峩眉山按益州记云峩眉山在南安县界两山相对状似蛾眉张华博物志以为牙门山东峯石穴深数里出钟乳常有人持火入穴有蝙蝠大如箕来扑火穴中有水流冬夏不歇此山之外又有小峩眉山　龙池李膺记峨眉山下有池袤十里号龙池
　　玉津县东南三十里元八乡本汉南安县地隋大业于此置玉津县以江有璧玉津故以为名注水经云东为璧玉津常璩华阳国志云蜀有七津左思蜀都赋云东越玉津在县东北三十里隔后江　导江水在县西五里石羊津在县东十里渡导江水　石犀潭在县东南三十里鐡地山下北壁有洞穴有大石状如犀牛罗目县西南九十五里元八乡唐麟徳二年置沐州及罗目县取夷中罗目山为名上元三年俱废仪凤三年又置县属嘉州罗目去州西南二百七十里伪蜀明徳三年獠乱移于今所皇朝乾徳四年废属峩眉县　陇寜山在县东南七里神仙传云宿山图者陇西人也采药此山服之羽化　小峩眉山在县南十里峩眉山之亚者小铜梁在县西五里　罗防山在旧县北三里俗
　　语呼讹为罗目山　秦水在县西一百二十里昔秦恵王伐蜀移秦人万家以实蜀中秦人思秦之泾水乃呼此水为泾水唐天寳六年改为秦水　夷惜水在县东北五十里源出嶲州界中有嘉鱼长三尺每年二月随水而下八月逆水而上入穴蜀都赋云嘉鱼出于丙穴葢此也　大渡河一名沫水在县南一百八十歩源出嶲州界来经县东入龙游县界水出□金　嘉树在县东南三十里阳山江滩两树对植围各三尺一榦上引横枝亘二丈围径相援连理隂庇百尺其木名黄葛号嘉树　废绥山县在州西四十里汉为武阳县地有废城在今县东隋招慰生獠于此置绥山县因山为名绥山列仙传葛由周威王时好刻木为牛卖之一日
　　骑木牛见人蜀中王侯追之上绥山绥山在峩眉山西南其髙无极随之者不复还皆得仙道谚云得绥山一桃虽不得仙亦足以豪　沫水华阳国志青衣沫水出蒙山下防行地中会江于南安水脉漂疾李氷为蜀守乃发卒凿平涸崖时水神赑怒氷乃操刀入水中与神鬪即此水也水中出麸金






　　太平寰宇记卷七十四
　　钦定四库全书
　　太平寰宇记卷七十五
　　宋　乐史　撰
　　劔南西道四
　　邛州
　　卭州临邛郡今理临邛县禹贡梁州之域汉置十三州在益州之部梁益州刺史萧范于蒲水口立垒栅为域以税生獠名曰蒲口顿周地图纪云梁武陵王萧纪于蒲水口始置邛州取南界卭来山以为名未为郡县后魏废帝二年定蜀又置临卭蒲源蒲阳蒙山四郡以属之蒲阳郡领依政一县按此前卭州在今西南二里无复其迹周闵帝元年移于今所隋初废郡复为依政县唐武徳元年割雅州之依政临卭临溪火井蒲江五县置卭州于依政县三年又置安仁县显庆二年移州治于临卭咸亨二年置大邑县天寳元年改为临卭郡乾元元年复为卭州
　　元领县七
　　临卭　大邑　火井　蒲江　安仁　临溪　依政州境
　　东西二百八里　南北一百二里
　　四至八到
　　东北至东京三千六百五十里　东北至西京三千二百一十里　东北至长江二千十里　东至蜀州一百十里　南至眉州二百里　西南至羗戎界一百三十里以山为界以西无郡县相接絶于道路北至蜀州六十里　东南至眉州一百六十里　西南至雅州一百八十里　西北至羗夷界一百二十里道路崄阻更无郡县　东北至蜀州一百十里戸
　　唐开元元年四万二千一百七皇朝户主三万八千四百九十七
　　风俗
　　此与夷獠相杂愈于诸郡
　　人物
　　林闾字公孺临卭人善古学古者天子輶车之使刘向等不详其义惟闾与严君平知之曰此使考八方之风雅通九州之异同使人君居髙堂知天下风俗也土产
　　丝布　细葛　红花　续断　茶
　　按茶经卭临数邑茶有火前火后嫩緑黄芽号又有火畨饼每饼重四十两入西畨党项重之如中国名山者其味甘苦又故伐蜀记云镇南焦葛上者匹値十千
　　临卭县旧十二乡今十乡本秦汉县汉属蜀郡卭水出严道卭来山入青衣江故云临卭魏废晋穆帝平李子仁于益州唐隆县地又置临卭县后魏平蜀自唐隆县移临卭县城又于此立临卭以县属焉隋开皇三年罢郡以县属卭州仁夀元年移于今州理所　铜官山史记蜀卓氏之先赵人秦破赵迁卓氏夫妻推辇而行曰吾闻岷山之下沃野下有踆鸱乃求逺迁致之临卭即鐡山铸钱即此山也山出木莲花树附蕚不异水之芬芳　火井在县故城八里博物志云临卭火井诸葛丞相徃视之后火转盛入以家火即防迄今不复然蜀都赋云火井沉荧于幽泉是也华阳国志云人欲其火出先以家火投之顷许如雷声火防出通燿数十里又十道要记云火井有水郡人以竹筒盛之将以照路葢似今人秉烛即水中自有防耳　卭池李膺益州记曰临卭郡下有老姥家甚贫孤独每食輙有一小虵头上有角在袢之间母怜而饲之后渐长大丈余县令有马为此蛇吸之令因大怒收姥姥云休牀下遂令发掘愈深而无所见令乃杀母其蛇因夣于令曰可故杀老姥当报仇耳因此每夜常闻风雨之声四十余日一夕百姓相见咸惊皆言汝头那得鱼相逢皆如此言是夜方四十里一时俱防为湖土人谓之卭河亦曰卭池其母之故宅独不没至今犹存渔人采捕必依止宿又言此水清至底犹时见城郭楼槛宛然　卭竹蜀记汉张骞奉使寻河源得髙节竹植于卭山今沿岭皆是堪为杖号曰卭竹杖　卓王孙宅在县南五里基方十里民耕徃徃得铜铁　古桃山　胡如水　大并水　石盘戍并在县界
　　大邑县西北六十九里旧十五乡今十乡唐咸亨二年入益州晋源县置在鸖鸣山东其邑广大遂以为名鸖鸣按神仙传曰马底子白日得升仙之处张道龄已具晋原县　竹王庙华阳国志云竹王者兴于豚水有一女子澣于水滨有三节大竹流入女子足间推之不去闻有儿声取持归破之得一男儿长养有才武遂雄一方民以竹为姓捐所破竹于野成林今竹王祠竹林是也王与从人尝指大石上命作羮从者曰无水王以劔击石水出今王水是也破石存焉　嘉鱼穴其鱼秋冬则乘流而出入春夏隠鳃于岩间时人徃徃采之传谓之鱼穴也火井县西六十三里元四乡秦临卭县地周置火井镇隋大业十二年置县仍帯镇属临卭郡皇朝开寳三年移于平乐镇从本县令萧琢之所奏也　石楼按九州记云沉黎县即武侯征羗之路也每十里作一石楼令鼔声相应今夷人效之所居悉以石为楼地多长松而无杂木　静边井在县西四五里出塩
　　蒲江县东南六十三里旧五乡汉临卭县地后魏置广定县隋改为蒲江县以南枕蒲水故也　车膺山　婆瓦山　孤徒山　小可慕山　已上皆邑界之山亦无古迹　金釡山　金凿井　金釡等八井见嵗出课盐六万三千斤
　　依政县东西七十里旧十乡秦蒲阳县汉临卭县梁置蒲口镇及卭州后魏于此置蒲阳郡依政县隋改为临卭治依政梁魏卭州在今县西南二里后周移治于今所后移治于临卭　意悚山　白术山　婆塞山白江山　牙江水　以上邑内山水亦无古迹也安仁县东北三十八里今十二乡秦临卭县唐武徳三年置安仁县取仁者安仁之意贞观十七年废咸亨初复置　斜江水县南五里自大邑县鹤鸣山来斜流过县又东流至蜀州新津县
　　临溪县东三十里旧六乡今五乡本汉临卭县地后魏恭帝二年分临卭县置临溪县　古石山华阳国志云古石山有石鑛大如蒜子火烧合之成流与鐡甚刚山有鐡祖祠彼鐡冶之家多祀之　九子山山九峯因名罗指山出竹箭　罗瓶水
　　蜀州
　　蜀州唐安郡今理晋源县其地与益州同秦有蜀地立为蜀郡二汉因之至晋于此置晋原郡宋齐以晋原之地属晋康郡后周废而县存焉属蜀郡隋亦然唐垂拱二年始以晋原等四县立蜀州天寳元年改为唐安乾元元年复为蜀州
　　元领县四
　　晋源　江原　新津　永康
　　州境
　　东西三百四十里　南北六十一里
　　四至八到
　　东至东京三千六百六十二里　东至西京三千九百九十五里　东至长安二千一百十五里　东至益州一百五里
　　户
　　唐开元戸五万六千五百七十七皇朝户主三万六千二百五十四客一万三百二十二
　　风俗
　　与益州同
　　人物无
　　土产
　　白花罗　紫草　红花　金　单丝罗　木兰皮椒　茶
　　按茶经云青城县有散茶末茶尤好又茶谱云蜀州晋源洞口横源味江青城其横源雀舌鸟嘴麦颗葢取其嫩芽所造以其芽似之也又有片甲者即是早春黄芽其叶相抱如片甲也蝉翼者其叶嫩薄如蝉翼也皆散茶之最上也
　　晋源县元旧二十五乡本汉江原县地属蜀郡李雄立江晋改为晋原郡多融县后周废郡改为晋原县以县界晋原山为名　鹤鸣山在县西北七十九里魏志云张陵客蜀学道此山造作道书以惑百姓李膺益州记云张陵登仙之传传云常有麒麟白鹤游翔其上有铭记云张陵为蝮虵所吸门徒以为登仙矣　多融山博物志蜀中西南髙山有物似狝猴长七尺能人行徤走名曰猳□一名马化或曰玃伺行道妇人有美者盗之能别女气故取女无子者终不得还十年后形皆之人意亦迷惑不思归有子者辄送其家产子皆如人不养者其母輙死长不异人皆羊马性也　汶江井李膺益州记云江中有非井见土乱水经云汶江井李氷所造　卓王孙冡汉冨人即司马相如之妻父也死塟于此史记有传　马元祠李膺益州记寜州有马元河河边牧马产骏驹一日千里至此毙于岸南人为立祠丰平泽出青珠
