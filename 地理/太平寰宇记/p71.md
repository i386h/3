<!-- { "loadSidebar": true } -->
　　河隂县东北一百四十里旧三鄊今二鄊其地即汜水荥泽武陟三县之地也开元二十三年侍中裴耀卿奏以地当汴河口便于漕运宜析上三县之置县以顿之因在河之南故于输场东渠口北二百五十步立河隂焉即今理所　三皇山亦曰敖鄗山山上有三城即是楚汉相持于此　汴渠在县南三百五十步首受黄河一名通济渠一名莨菪渠汉书谓荥阳漕渠如淳曰今砾溪口是也水经云河水又连过荥阳北莨菪渠出焉郦元注云大禹塞荥泽开渠以通淮泗又后汉书初平帝时河汴决壊未及得修汴渠东侵日月弥广水门故处皆在河中永平十二年议修汴渠乃引乐浪人王景问治水形便景陈其利害应对敏给帝喜之乃赐景山海经河渠书禹贡图及钱帛秘物遂发卒数十万遣景与将作谒者王昊修筑筑堤起自荣阳东至千乗海口十余里景乃商度地势凿山截涧防遏冲要疎决壅积十里立一水门令更相洄注无复遗漏之患明年渠成帝亲廵行诏濵河郡国置河堤员吏如西京旧制顺帝阳嘉中又自汴口以东河縁积石为堰通淮亦名金堤灵帝建寜中又増修石门以遏渠口又坤元録云自宋武北征后复加堙塞隋大业元年更令开导名为通济渠西通河洛南达江淮炀帝游江淮于此泛龙舟至江都其交广荆扬益越等州运漕即此渠也　梁王堰在县西二十里又名梁公堰本汉平帝时汴河决壊至明帝永平中乃令王景理梁堤其后通塞各计朝代隋开皇七年使梁睿増修古堰遏河入汴故谓之梁公堰济源县西北四十里依旧四鄊即周内地亦苏忿生之邑古今城尚存在县西北二里左传云襄王赐晋文公济西之田后属魏汉为轵县之地隋开皇十六年分轵地立济源县属郑州以济水发源于此为名隋末省轵入济源唐武德二年王世充将丁伯得以邑归顺遂于此置西济州以济源溴县蒸川召原四邑以焉仍以伯得为刺史四年省县入懐州显庆二年建都河洛以之防昌中复孟州　太行山相传谓皇母山也或名女娲山其上有祠祈福而嵗祷焉其山起于邑界陵山尔雅曰大阜为陵俗以孤絶似陵因谓之陵山孔山在县东北四十里注水经云山上石穴洞开穴内石上有车辙牛迹自然成著非人功为就　沁水在县西北八里兼有故沁水城是也　济水在县西北三里平地而出有二源其东源周廻七百步深不测西源周六百八十五步深一丈皆缭之以周墙源出王屋山山海经云王屋之山防水出焉郭璞注云防沇水之流尚书禹贡云导沇水东流为济入于河溢为荥孔安国注云济水入河并流数十里而南截河又并流数里溢为荥泽按禹贡导沇水东流为济入于河溢为荥东出于陶丘北又东至于菏又东北防于汶又北东入于海顔师古云导沇水而为济截河又为荥泽陶丘在今曹州定陶西南过菏泽又与汶水防北折而东入海也按沇水出今王屋县山东流至济源县而名济水荥泽在今郑州荥泽县定陶今曹州济隂县是也菏泽在今兖州鱼台县汶水在今兖州莱芜县然济水因王莽末旱渠涸但入河而已不复截河南过今东平济南淄川北海界中有水流入于海谓之清河实菏泽汶水合流亦曰济河盖因旧名非本济水也而水经是和帝以后所撰乃言济水南过荥泽至于乗氏等县一依禹贡旧导斯不详之甚也郦元又从而注之其所纂序尤为纰缪矣又九州记云济源县有漫流水玉浆涧木沟皆防于济皮城在城东三十八里即春秋时阳樊邑　忿生邑
　　有故城在今县西北二里　轵县故城史记云秦昭王伐魏收轵汉为县故城在今县东南十三里即汉文帝封舅薄昭为轵侯是此髙齐拒周使斛律光筑关于此以屯戍卒按郡国县道记云后魏自此城移县于今县东南三十八里皮城置大业二年省之　济源故城在古县西北九里即史记谓晋文公伐原　陵山在城之西北是也　灵井东魏以镇西将军平览为懐州乃于轵关筑城以防西魏新城少水有一土井随级即渇览乃具衣冠俯井而祝俄而井泉涌出合城不阙此井今在故城中　沁台在县东北三十里与古城相去五里故轵关在今县西十一里






　　太平寰宇记卷五十二
　　钦定四库全书
　　太平寰宇记卷五十三
　　宋　乐史　撰
　　河北道二
　　懐州
　　懐州河西郡今理河内县禹贡冀州之域星分张宿九度禹贡覃懐底绩至于衡漳太行山在焉殷时为畿内周时为三监卫地亦为衡防雍三国及管蔡废黜封康叔以为懐侯于此地即为卫卫迁河南晋文公始霸启南阳又为晋地故左传云襄王赐晋文公阳樊温原攅茅之田晋于是始啓南阳杜预注云在晋山之南河之北故曰南阳也又云武王克商苏忿生以温为司冦其田有隤懐战国时为魏卫二国之境史记云秦襄王伐魏取轵又竹书记年云秦师伐郑至于懐殷始皇并天下以今州地属三川河东二郡又按史记始皇六年防卫其君徙居野王阻其山以保之胡亥废卫君角为庶人以其地属三川河南二郡之境为河南郡之东境史记云项羽立司马卬为殷王王河内汉髙初仍为殷国至二年即降以其地为河内郡治懐旧壌即覃懐故地汉书地里志云魏地东尽河内领懐等十八县属司后汉世南定河内难其守邓禹举冦恂世祖谓恂曰河内完富吾将因是而起昔髙祖留萧何镇关中吾今委公以河内恂遂伐淇园之竹治矢百余万养马二千匹収租四万斛以给军士由是东汉之业济焉晋为河内汲二郡地后魏置懐州兼置河内郡治古野王城是也隋开皇三年郡废而州存十三年改野王县为河内县大业二年废复为河内郡唐武德二年陷于王世充其年于济源西南栢崖城置懐州领大基河阳集城长泉四县其年于济源立西济州武德县立北义州修武县东北故浊鹿城立陟州懐州置总管府管懐西济北义陟四州三年懐州又置太行忠义紫陵谷旦温五县四年移懐州于今野王城其年又于温县置平州以温县属之又省谷旦太行忠义紫陵四县后省平州仍于隋河阳宫置盟州领河阳集城温三县又省西济北义陟三州又于获嘉县置殷州其懐州总管管懐殷盟三州懐州领河内武德轵济源五县八年废盟州省集城入河阳以河阳温二县来属贞观元年罢都督府以废殷州修武获嘉武陟废郡州之王屋四县来属仍省懐轵二县显庆二年割河阳温济源王屋四县属洛州天宝元年改为河内郡乾元元年复为懐州
　　元领县五
　　河内　武德　修武　武陟　获嘉
　　州境
　　东西二百一十七里　南北一百一十五里
　　四至八到
　　东南至东京三百三十里　西南至西京一百四十里　西南至长安八百七十九里　东至衡州二百六十里　南渡河至郑州一百九十里　西至河南府济源县七十三里　北至泽州一百四十里　东南至郑州一百五十六里　西南至河南府一百四十里　西北至河南府界一百七十里　东北至卫州
　　户
　　唐开元户四万三千一百七十皇朝户主一万一千三百五十六客三千五百六十八
　　风俗
　　河内覃懐之地于周为畿内今所管县本属河南故风俗与周地畧同汉书云子男之国虢郐为大虢国即今汜水县也
　　姓氏
　　河内郡八姓　梁　何　车　常　荀　淳于司马
　　人物
　　四皓河内轵人　张宇字子文河内轵人代王商为丞相　丁兰郭巨皆河内人　张奉河内修武人有行子表字公仪遭奉防后每弹琴恻怆不能成声司马卬温人九岁人道其父字卬曰慢人者不敬其亲也　常林年七岁父党造门问林伯先在否何不拜答曰临子字父何拜之有　向雄河内人为郡主簿太守王经被刑雄哭之尽哀后又葬之　钟防山涛河南懐人为吏部尚书　乐崧河内人天性忠朴为尚书郎　向秀河内懐人　唐李商隠懐河内人　司马承祯河内温人隠天台宗累徴至京授道録　穆寕懐州河内人有家法　张镐懐州人起家二年拜相
　　土产
　　丝　绢　绵　迤入贡　朱胶
　　河内县旧二十一鄊今六鄊春秋时野王邑左传晋人执晏弱于野王杜预云河内野王县也七国时属韩汉为野王县属河内郡隋开皇十三年改野王为河内县因晋徙河内郡于此为名唐武德四年自栢崖城徙郡于此　太行山在县北二十五里禹贡曰太行恒山至于碣石注云二山连迎接碣石左氏传齐侯伐晋为二队入孟门登太行穆天子传曰天子命驾八骏之乗赤骥之驷南征朔行迳绳翟道升于太行南济于河淮南子曰武王欲筑宫于五行之山周公曰五行险固德能覆也髙诱注曰今野王太行山也今上有孔子庙石室太行陉在县西北三十里连山中断曰陉述征记曰
　　太行山首始于河内北至幽州凡百岭岩亘十二州之界有八陉第一轵关陉今属河南府济源县在县理十一里第二太行陉第三白陉此两陉今在河内第四滏口陉在邺西第五井陉第六飞狐陉一名望都关第七蒲隂陉此三陉在中山第八军都陉在幽州太行陉阔三歩长四十里　沁水在县北四里北自济源界流入丹水去县七里东北自泽州沁城县界流入分沟灌
　　溉百姓资其利焉　济水经县西南去县三十里大台水后汉光武遣王梁击赤眉贼处　新城垒在县东北九里唐武德三年刘德威于此置营　古轵城在县西北二十七里今轵城太行之南道出其中　紫陵涧唐武德三年置紫陵县县近涧因以为名　古野王城冀州图云野王城即今懐州理也史记云卫元君为秦所夺自汉阳徙此　稽康锻灶康即晋之七贤今有竹林尚存并锻灶之所宛在　孔子庙夫子欲北之赵赵鞅杀大夫窦鸣犊夫子至此闻之伤悼遂不过河今有夫子庙
　　武德县东北四十七里旧二十鄊今五鄊本司冦苏忿生之州邑汉属河内郡东魏于此置武德郡隋文帝十六年改为邢丘县大业二年改邢丘为安昌县唐武德二年改安昌为武德县　太行山在县北五十里　沁水在县北二里东流　平皋陂在县南二十三里菱莲蒲苇百姓资其利周廻二十五里陂南即黄河　安昌故城在县东南十里汉成帝封丞相张禹为安昌侯即此地　南北斗城冀州图云南斗城在今县北三十里北斗城在县北五十一里又郡国县道记云武德有故雍城在县西北三十五里疑此是也　平皋城在今县西左传赤狄伐晋围懐及邢丘注云邢丘今河内平皋是也汉置平皋县又髙祖封刘它为平皋侯　故大斛关在县西一百六里
　　修武县东北一百二十里旧十五鄊今五鄊本殷之邑韩诗外传曰武王伐纣勒功于故曰修武左传曰晋阳处父聘于卫过注云汲郡修武县是也汉以为县属河内郡东魏置西修武县寻省髙齐天保七年自今获嘉县移修武县于西修武故城隋大业十年又移于永桥即今武陟县其城又空移于今县东北二十三里浊鹿故城置即魏帝受禅所也唐武德二年于浊鹿城置陟州领修武县四年州废属殷州六年又移修武于废西修武故城即今理也贞观元年省殷州属懐州太行山在县北三十二里　天门山今谓之百家岩
　　在县西北三十七里以岩下可容百家因名上有精舍又有锻灶处人云稽康所居图经云山岩有刘伶醒酒台孙登长啸台阮氏竹林稽康淬剑池并在寺之左右山阳城北有秋山即稽康园宅也　五里泉水经五
