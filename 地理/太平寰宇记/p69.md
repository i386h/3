<!-- { "loadSidebar": true } -->
　　乐平县南六十里旧六乡今五乡本汉沾县属上党晋于此置乐平郡沾县属焉又别置乐平县后魏太武帝省乐平郡及县孝明帝于今仪州和顺县重置乐平郡及县髙齐移理沾城即今县是也隋开皇十六年于此置辽州县属焉大业二年省辽州以乐平属并州唐武徳六年属受州贞观八年省受州县改属并州　少山一名河逢山在县西南十里福地记曰河逢山在乐平沾县髙八百丈可避兵即此恒山之佐命也　沾岭在县西南三十里　清漳水出县西南少山山海经曰少山清漳水出焉今按清漳出乐平浊漳出潞州长子县界　县城即汉沾县城也隋文帝更加修筑昔阳故城一名夕阳城在县东五十里左传曰晋荀吴假道于鲜虞遂入晋阳防肥以肥子归七国时赵戍于此　乐平山在县东七十六里即古东山落氏之地汉县因山以名
　　岢岚军
　　岢岚军理岚谷县在楼烦郡北百里隋大业中置岢岚镇押草成川贼路唐长夀中李逈秀置军三年于此置岚谷县神龙二年废开元十二年重置县今复为军旧取东北岢岚山为军名岢音贺
　　领县一
　　岚谷
　　军境
　　东西一百五十里　南北一百三十里
　　四至八到
　　元无至东西二京里数　东至雪山六十里与朔州分界至朔州一百六十里　北至岚州火山军一百六十里　东南至岚州宜芳县九十里　东北至朔州一百六十里　西北至岚州定羗军一百二十里西南至岚州合和县一百七十里
　　户
　　皇朝管户主一千三十二客三百一十八
　　风俗
　　同岚州
　　土产
　　同岚州
　　岚谷县旧六乡今四乡旧岢岚军也在宜秀县北界隋大业中置岢岚镇押草成川贼路唐长安三年分宜芳于此置岢岚县神龙二年废县置军开元十一年复置县今于县复置岢岚军　岢岚山在县东二里　古长城从东北朔州界入本县界六十里北过西九十里入岚州和合县界即秦之长城也　雪山在县东北四十里髙三十里长六十里岚朔州分界　岢岚河在县东水从岚州宜芳县走马岭下流出去县四十里西入合河县界　焚台山地中出火因名焚台上复有火井
　　火山军
　　火山军在岚州火山下皇朝平晋复置控临边境仍以火山为名　火山在军东四十里
　　军境
　　东西【阙】南北【阙】
　　四至八到
　　图经上未有至二京里数　东至白鸽塞七十里南至岢岚军一百六十里　西至黄河七里　北至雄勇镇界二十里　西南至定羗军七十里　西南至府州五十里　西北至黄河中心慈母滩一百里西北至朔州界六十里
　　户
　　皇朝户主二百五十五
　　宁化军
　　宁化军本岚州之故军东北接蕃界皇朝太平兴国六年改为宁化军　汾河上源　雪山　芦衙尖山已上并在军界
　　军境
　　东西【阙】南北【阙】
　　四至八到
　　东至忻州界从合寨九十里　南至岚州静乐县六十里　正南以西至岚州一百二十里　北至契丹界横岭六十里自徽至朔州一百里　东南至天门闗二百四十里　西南至岢岚军一百五十里户
　　皇朝管主户四百十四客二百八十一






　　太平寰宇记卷五十
　　钦定四库全书
　　太平寰宇记卷五十一
　　宋　乐史　撰
　　河东道十二
　　蔚州　朔州
　　蔚州安邉郡今理灵邱县禹贡冀州之域虞及周属并州周礼并州川曰呕夷浸曰涞易今呕夷在灵邱涞易在飞狐皆在州境春秋时其地属晋战国时属赵赵襄子杀代王有其地其后武灵王置云中雁门代郡秦亦为代郡汉髙帝元年项羽徙赵王歇为代王二年陈余迎歇还赵歇又立余为代王三年韩信斩余置代郡领县十八年东魏孝静帝又于此置北灵邱郡周宣帝于今理置蔚州大业三年罢州置雁门郡之灵邱县唐武徳四年平刘武周六年置蔚州寄治并州阳曲县仍置灵邱飞狐二县七年寄治代州繁畤县八年寄治忻州秀容之北恒州城贞观五年移于今理天寳元年改为邉郡至徳二年九月改为兴唐县乾元元年置蔚州
　　元领县三
　　兴唐　灵邱　飞狐
　　州境
　　东西【阙】南北【阙】
　　四至八到
　　南至东京【阙】南至西京一千六百三十里　南至长安二千里　东至易州山路三百二十里　南至镇州取秦岭路四百九十里　南至朔州三百八十里东南至定州取辘轳路四百九十里　西南至代
　　州路四百里　西南至朔州四百六十里　东北至妫州界孔岭闗一百里从闗至妫州又一百五十里户
　　唐开元户四千八百八十七
　　风俗
　　与代州同
　　人物
　　冯唐代人也已老为郎
　　土产
　　熊皮　豹尾　雕翎　金银　赋麻布　大韭　后魏孝文帝以土地沃壤虑军食缺山野多种大韭肥地皆长三尺叶广如马兰但味少甘食之御饥今图经所云大韭多生于山野及平川是也
　　兴唐县郭下本汉灵邱县地唐开元十二年于州东北百四十里横野军子城南置安邉县属蔚州天寳元年改为兴唐郡仍改安邉县为兴唐县梁开平二年改为隆化县后唐同光初复旧晋初改灵仙县汉初复旧倒剌山在县东七十里又号雪山俗传灵仙所居与五台山略等　呕夷河亦曰瓠河上槽狭下流阔形有似瓠因名　横野军置在州城内
　　灵邱县西南一百三十里五乡本汉旧县属代郡后汉省东魏静帝重置属灵邱郡隋开皇三年罢郡县属蔚州大业二年改代州隋末陷贼唐武徳六年又置属蔚州　髙是山在县西北七里山海经云髙是山滋水出焉土地记云卤城东三十八里有枚逥岭北与髙是逹麓接势通为髙是山　太白山在县南十里山有钟乳穴深不测仰望穴中乳如悬穗滴沥穴中有小水石井　石铭陉岭在县西北八十里上有石铭题言冀州北界故谓之石铭陉　隘门山亦曰隘口今呼为龙门在县东南十五里壁立直上层崖刺天有古道极险隘后魏明元帝于此置义仓之所　呕夷水一名水出县西北髙是山周礼曰并州其川呕夷谓此也　滋水出县西南枚回山悬河五丈湍激之声响动山谷樵栰之士咸由此渡巨木沦湑久之方出或落崖石无不粉碎也　祈夷水经邑界　射台在县南十八里水经注云灵邱县有御射台台南有御射碑即后来文成和平二年南廵于此路左有山高七百仭命羣射之不过半帝乃射之箭过其顶三十余仭落山南三百步遂刻石其碑见存隂刋从臣姓　真谷闗在县北七十里　开皇长城西自繁畤县经县北七十里东入飞狐县界赵武灵王台在县东三十里
　　飞狐县东南一百里十二乡本汉广昌县地属代郡后魏属中山国魏封乐进为广昌侯即谓此后废晋又属代郡周大象二年于五龙城复置广昌县即此邑也隋开皇三年改属蔚州仁夀元年改广昌县为飞狐县因县北飞狐口为名隋末陷贼唐武徳六年重置寄理今易州遂城县界遥属蔚州贞观五年移迁今所倒剌山在县东北一百二十里出椒大黄　莱水
　　亦名具马河今名漆水源也　磨笄山一名靡笄山在县一百五十里史记赵襄子姐为代王夫人襄子既杀代王迎其姊夫人曰以弟慢夫非仁也以夫怨弟非义也磨箕自刎百姓悯之为立祠山上今与妫川郡山相连又隋圗经云赵襄子登之以观代国一号看山按代地本姜姓之国周末强大在七国前称王以今云中马邑五原安边定襄皆为代国之地焉　长城按邢子励记云飞狐界古长城也　交牙城水经云广昌县南有交牙未详所筑以地名交牙川为名　板殿城水经云广昌郡南有古板殿城代城十三州志云古代城在飞狐界按卢植説异云初置郡时方就板干自移西南五十里大泽中板干自设结苇为九门于是就以为城　三河沿旧置鑪铸钱唐至徳已后废元和七年宰臣李吉甫奏访闻飞狐县三河沿铜山约数十里铜鑛至多去飞钱坊二十五里两处同用拒马河水以水□销铜北方诸处铸钱人工絶省所以平日三河沿置四十鑪铸钱旧迹犹存事堪覆实今但得钱本令本道接应人夫仍旧皷铸则不三年已来其事即立救河东困竭之成易定援接之形置制一成久长获利诏从之其年某月起至十二月置五鑪铸钱每岁一万八千贯时朝庭新収易定河东久用铁钱人不堪至是俱受利焉　飞狐道自县北入妫州懐戎县界即古飞狐口也汉书郦食其説汉王曰杜白马之津塞飞狐之口此皆言一方之阨也又晋中兴书云建兴中刘琨自代出飞狐口奔于安
　　次谓此道也　在县中城中
　　朔州
　　朔州马邑郡今理鄯阳县禹贡冀州之域春秋为北狄之地秦为鴈门郡在汉即鴈门之马县史记汉髙帝以韩王信居太原郡为韩国以备胡信以晋阳去塞逺请理马邑上许之后为匈奴围信数求救上赐书责信信惧以马邑降胡与胡同居参合汉将军柴武后屠参合以信归参合即代郡县也汉末大乱匈奴侵边自定襄以西云中雁门之间遂空建安末武帝北征集荒郡之人又立马邑县属新兴郡至晋改属雁门郡晋乱其地为猗卢所据晋懐帝时琨表以鲜卑猗卢为大单于刲代公徙马邑县即其地也后魏都代地即今郡属畿内至孝文迁洛之后又于今州北三百八十里定襄故城置朔州领盛乐广牧二郡葛荣之乱州又废髙齐天保六年又于今州西南四十七里新城置朔州八年仍移于马邑城即今城也武成帝置北道行防周武帝置朔州总管隋开皇置总管大业三年罢州为马邑唐武徳四年置朔州领鄯阳常宁三县其年省长宁县天保元年改马邑郡乾元元年复为朔州
　　元领县二
　　鄯阳　马邑
　　州境
　　东西四百八十里　南北九十七里
　　四至八到
　　南至东京　南至西京一千三百五十里　西南至长安一千七百二十里　西至蔚州四百六十里南至代州界一百四十六里　西至岚州三百七十四里　北至单于大都防府三百五十七里　东南至代州界一百二十里　西北至单于府一百二十里　东北至故云州二百六十里
　　户
　　唐开元户六百三十
　　风俗
　　同代州
　　人物
　　张辽字文逺马邑人为魏征东将军　贺防胜字破胡神武人为仆射
　　土产
　　雕翎　肉苁蓉　豹尾贡　甘草
