<!-- { "loadSidebar": true } -->
　　分寜县西北六百里旧六乡今十六乡武寜县地按邑圗云本当州之亥市也其地凡十二支周千里之内聚江鄂洪潭四州之人去武寜二百余里豪富物产充之唐贞元十六年置县以分寜名之　旌阳山在县东一里独立峻秀烟云回异旌阳许真君曾游故以为名鸡鸣峰在县西五里青岚峭絶上无人迹每闻鸡鸣状若天鹍之古老相传是名鸡鸣峰　幕浮山在县西二百九十里高一千余丈周回一百二十里按吴书云刘表从子磐为冦以艾西吴乃分海昏建昌左右六县以太史慈为建昌都尉督诸将拒磐于此山置营幕乃以名焉　血树山在县西南二百八十里与潭州刘阳县分界山多血木故以为名　鹿源山在县西八里与瀑布水相去一里源上有九峰高耸峭直宛转回顾势似相揖古老相传昔有仙人尝乗白鹿出入其间故以为名　瀑布水在县西七里其水从鸡鸣峰西流出修水北岸石上飞流直下三十丈余　修水在县南二百二十歩按郦元水经修水艾县南东流曲六百三十八里出建昌城一百二十里入彭蠡湖是也　鸖源水在县东北七十里冬夏不絶田畴赖之尝有羣鹤饮集故时人相传呼为鹤源　冷暖二水在县西三百八十里黄龙山下冷暖二泉同出相去数尺　石柱在县西南二百里郁江口风俗相传呼为山南神石周回二百五十歩四面如削成柱下有神颇有灵验　西平县故城在县西二百九十七里按汉书云邓通西平人即此县也隋省　西安县故城在县西二十里按古今志云汉献帝建安中置隋开皇元年废　古艾城后汉刘陵豫章艾县人陵为侍中车驾出祠南郊上升辇欲卧陵跪曰陛下为万乗主升车不正立虽早欲寝不当上为天地灵所鉴下为万姓所观耶上有愧色曰敬受侍中之言人为立祠　石侯祠在县西一十五里石高峻仰之目云庐君之弟所理也搜神记曰武寜县有女戴氏久疾出觅药见一石立似人形礼之曰汝能令我疾差吾当事汝因感梦曰吾当佑汝寤而遂差因立祠今犹存焉
　　靖安县西一百六十里元五乡建昌县地唐广明之后草冦侵掠本州以靖安孝弟两乡去县稍逺乃此置镇至伪呉干贞二年升为场唐升元年中改为县取靖安乡以实焉
　　奉新县西一百五十里旧九乡今十乡汉南昌县地后汉灵帝置新吴县隋平陈又废永淳二年又置伪唐割据江南改为奉新县　药王山在县西北五十里山上有药王庙因以名之其山盘险而上及其顶平濶二十里其中有湖水澄深无防湖岸四时花木芳浓风景异于他处　大雄山山有吴猛修道处此山雄杰葱秀不与羣山隣因以名之在县西二百一十里也　华林山在县西南五十里昔浮丘公隠居之所今南峰号为浮丘岭呉猛于此山立坛基址临道其山三峰竦峻高险危秀周回百里　冯水汉因迁江东冯氏之族于海昏西里赐之曰冯田水因名之　藏溪桥在县西二十里长五丈五尺许逊斩蛟之所其蛟入穴逊以片石书篆文镇穴口今现在　阳鸟桥在县东三十里连绵五桥相续横截川源尝有羣鸟栖集此侧是村馆俱名阳鸟而桥亦名之　太史城在县西四十里后汉末太史慈创置周回三里西南有城角东南有盘山北枕江水其地险固基址尚存　余城在县西一十五里梁书云干庆入洪州建攻新呉县余孝顼起兵拒之因筑此城周回三里一百五十步
　　武寜县西北三百六十里元十乡古西安县也后汉建安中分海昏县立西安县至晋太康中改为豫章宋书王僧绰封豫章侯即此县陈武帝初割建昌豫寜艾永修新呉等五县立为豫寜郡属江州隋平陈废郡置洪州因废豫寜郡割艾永修新吴豫寜等入建昌并洪州为总管府至长安四年分建昌置武寜景云元年又改豫寜寳应元年以犯御名改豫章后为钟陵豫寜依旧为武寜　故吴真人宅晋呉猛字世云晋书艺术传云吴猛者洪州武寜县人也六嵗有孝行夏月未尝驱蚊恐其去已而噬亲也年四十邑人丁义始授其神方因还洪州江波甚急猛不假舟楫以白羽扇画水而渡观者异之庾亮为洪州刺史尝遇疾闻猛神异迎而问已疾如何猛辞以算尽请具棺服旬日而终未及大敛遂失其处识者以为亮不祥之徴亮疾果不起
　　筠州
　　筠州理髙安县今州城即汉之建城县属豫章郡唐武德五年安抚使李大亮宣慰江南乃于此置靖州复析建城县置望蔡宜丰等县以焉仍改建城县为髙安县至七年改靖州为米州又改为筠州以地产筠篁为名八年州废其望蔡等县却还髙安伪唐保大十年再置筠州髙安上髙万载清江等四县
　　元领县五　今四
　　髙安　清江　上髙　新昌
　　一县割出
　　万载入袁州
　　州境
　　东西四百八十五里　南北一百七十里
　　四至八到
　　新置州未有至二京及长安里数　东至洪州一百五十里水路二百四十里　西至潭州四百三十里南至吉州三百三十里　北至洪州奉新县一百
　　五里　东至洪州丰城县一百三十里　东北至洪州南昌县一百五十五里　西北至洪州武寜县五百九十里　西南至袁州新喻县三百二十里户
　　唐开元长庆户载洪州籍皇朝户主二万九千三百九十六客一万六千九百三十三
　　风俗
　　与洪州同
　　人物无
　　土产
　　贡南烛子　南烛花　出调露　黎源茶　薯药牛尾狸　黄雀儿鲊
　　髙安县旧二十九乡今十一乡本建城县雷次宗豫章记云汉髙祖六年置隶豫章以其创建城邑故曰建城后汉灵帝析建城置上蔡县顾野王舆地记云汝南上蔡人分徙于此孙吴又置阳乐宜丰二县晋武帝太康元年以上蔡人思本土改为望蔡县又阳乐县因改为康乐县隋开皇九年废望蔡康乐宜丰县归建城唐武德五年于此立靖州又以建城避太子讳改为髙安七年改靖州为米州又为筠州八年废望蔡等县迁髙安伪唐再置筠州为郭下县　羊山宋永初山川记县西有羊山山上有燃石黄白而理粗以水灌之便热若炭以鼎置上烹煮可熟又曰艾县有热泉泉如汤以生物投之即烂　败伏山在县南一百一十里古老相传陈武帝自下胜敌转战至此山北又破败伏军百姓思之因以为号　八叠山在县西北去县三百二十里其山盘曲叠嶂纵横断而复兴因以为名　米山在县北四十里山有神灵能兴云雨着在祀典嵗时祈祷　蜀水在县北三里按汉地理志云蜀水源出县小界山东流五百九十里入南昌县与漳水合耆老传云仙人许逊为蜀旌阳县令具竒术晋末人皆疾疠多徃蜀诣逊请救逊与器投水入上流疾者饮之无不愈也邑人敬其神异故以名水又旧图经云显庆四年渔人于蜀水江中网得一青石长四尺濶九寸其色光润异于众石悬而击之内有清音鸣声清越都督表送纳于瑞府　丰城县在州西一百五十里天寳乡其县吴大帝自上蔡县分置唐武德五年改建城为髙安分置靖州并立县八年废州及县有古城在　阳乐县城在州西北八十里义钧乡吴大帝时始于上蔡县分置唐武德五年属靖州八年废　谢山在县西北一百里则谢真君上升之处竒峰怪石丹灶履迹犹在上有真人祠祷祈皆应康乐县故城在县东北四里宋武二年封临川内史
　　谢灵运为康乐侯就第即其地也其城外周回山川谢公无不游宴有书台石砚犹存　敖岭在县北三里敖真人得道之所有敖真人炼丹之迹在　祈仙观在县东北二十五里晋元康六年道士黄转全家上升之宅清江县东南一百二十里三乡本吉州萧滩镇伪唐升元年中以其地当要冲升为清江县以大江清流为名仍析髙安之建安修德两乡吉州新淦之弋阳以实焉上髙县西一百里五乡本髙安之上髙镇以地形髙上改曰上髙伪唐升元年中立为场保大十年升为县以隶筠州
　　新昌县西北百八十里七乡本髙安县管古宜丰地监歩镇皇朝太平兴国六年以髙安县见管一万四千五百七十二户今分太平等七乡计四千七百九十六户于此置新昌县从转运司之奏请也











　　太平寰宇记卷一百六
<史部,地理类,总志之属,太平寰宇记>
　　钦定四库全书
　　太平寰宇记卷一百七
　　宋　乐史　撰
　　江南西道五
　　饶州
　　饶州理鄱阳县先是鄱阳郡禹贡扬州之域春秋时为楚境后迭属吴楚史记楚昭王时呉伐楚取番是也秦并天下为鄱阳县地属九江郡汉为鄱阳县属豫章郡郡即吴芮为番君时所筑淮南王安陈伐闽越之利上书云越人欲为变必先由余干界中积食粮乃入伐材治船余干今属邑也后汉建安十五年吴张昭孙韶吕范顾雍等议以鄱阳土广人殷请分置鄱阳庐陵二郡按初理于鄱阳故县后徙理吴芮故城即今州也厯晋宋齐不改梁天监中置吴州陈初又废之复为郡隋平陈罢郡为饶州从江州总管千金公权璋所请也按徐湛鄱阳记云北有尧山尝以尧为号又以饶衍遂加食为饶今郡国志又云以山川蕴物珍竒故名饶隋大业三年州废复为郡唐武徳四年平江左置饶州领鄱阳新平广晋余干乐平长城玉亭弋阳上饶九县七年省上饶入弋阳省玉亭入长城余干二县八年又并长城入余干并新平广晋入鄱阳天寳元年改为鄱阳郡乾元元年复为饶州
　　元领县五
　　鄱阳　余干　浮梁　乐平　德兴
　　州境
　　东西四百五十里　南北三百三十里
　　四至八到
　　西北至东京三千里　北至西京三千三百二十里西北至长安三千一百三十里取随州路二千七百里　东至衢州九百九十二里　西至洪州担石湖中流为界一百七十里　北至江州三百七十里南至抚州四百二十里　东南至衢州须山县青草洲七百八十五里　西南至洪州南昌县城子桥为界一百六十里　西北至江州三百七十四里　东北至歙州七百九十五里
　　户
　　唐天寳户四万八百九十九皇朝户主二万二千八百五客二万三千一百一十三
　　风俗
　　与江州同
　　人物
　　贾义豫章鄱阳人为侍御史
　　土产
　　麸金　银　铜　茶　簟
　　按郡国志云鄱阳之上出金坡沙淘之粒大者如豆小者如麸亦生银苗于山中
