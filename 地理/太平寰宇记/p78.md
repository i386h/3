<!-- { "loadSidebar": true } -->
　　清河县旧二十二鄊今四鄊本州之甘泉市地秦为厝【注】翅亦切○县汉为信城县属清河郡后汉桓帝改为甘陵县故城在今县西北续汉书州郡志省信城县属清河郡按郡国记云隋清阳城内有汉清河王庆陵在今郡东南三十里故厝城是也后汉安帝改名甘陵仍为甘陵国都后国除复为县晋省于厝城西南七里置清河县魏又为清河县并清河郡于故厝城中髙齐天保七年又移清河县于故信城隋开皇六年又移清河县于州郭即今县是也　末杯城在县东北五十里隋图经云末杯城即十六国时段疾六眷之弟初末杯自据辽西与石勒相持因筑此城号曰末杯城　信城故城汉县后汉并入清河在今理西北十二里故州城外是也城东南去永济渠十里唐咸通前郡理于汉信城即此也　故斌强城后魏太和七年于其城置斌强县属广宗郡隋废　永济渠东南去县十里南自汲县引清淇二水入界近孤女冡元号孤女渠隋炀帝征辽改为永济俗呼御河　枯上漳渠者浊漳渠也源自上党城冡记云邺城北有漳水即邺郡临漳是也　枯下漳渠者清漳渠也自邺县界来非浊漳也隋大业制使姚暹防决从上漳渠水入此渠亦名姚暹河炀帝征辽囘泛舟于此谓之囘鸾河大业十三年窦建德于广平郡又防此水入栁沟遂与永济合流　鲧堤在县西三十里自宗城县来鲧治水时筑　防颇冡在县界
　　清阳县旧十二鄊今四鄊汉时属清河郡又为贝丘县【注】博昌亦有贝丘○古清阳之地故城在今县东南后汉并入甘陵晋省甘陵于此置清河县理置清阳县复汉名至唐永昌元年縁清阳地久积咸卤遂西移于永济渠之东孔桥置开元二十二年又移清阳县于今州城东永济渠之西即今邑也古清阳县城在县东南三十五里汉桓帝改为甘陵郡后魏孝昌三年葛荣贼乱以城内有甘陵髙大因据陵为堡贼平遂置清阳永昌元年移县于孔桥此城遂废　故夏津县城在县东南四十里隋开皇六年以县东有王莽河又名古夏津城相连因以为名　故清河郡城在县东南二十五里汉髙祖封王吸为清阳侯食邑于此又景帝三年封王子乘为清河王改为清河国并在此城桓帝改为甘陵郡至髙齐天保七年移县于汉信城置今州西北故贝州城是也　故厝城在县东南三十里按地理志云属清河郡王莽改为厝治汉安帝改为甘陵其地先出甘草土人号曰鹊城　古邸阁在县东二十七里按地理志云赵平原君封东武城为别邑于此筑城以贮器械因以名之　甘陵在县城内汉清河王庆陵即安邑之父也
　　武城县东北四十里旧三十鄊今七鄊七国时赵邑也史记赵平原君胜封东武城即此城也盖以定襄有武城同属赵故此加东也汉书地理志东武城县属清河郡晋太康年去东字髙齐天保七年移理汉信城隋开皇六年复旧理唐调露元年移于今理　歌台在御河北岸　故武城县在北十里隋区宇图云夏禹七代孙芸封公子武于此建国后汉光武封济南安王德为武城侯前秦苻坚封长子为清河王移居武城即此城也唐调露元年移于永济渠北义王桥西二里今县外城基是也　孙伏伽墓在县东北二十里髙三丈唐时刑部侍郎
　　漳南县东北一百十里旧十八鄊今三鄊汉东阳县之地后汉省东阳其地属广川后魏太和十八年分广川置索卢县其地又属焉髙齐天保七年省索卢县其地又属枣强隋开皇六年分枣强县于今县东北二十二里置东阳县十八年改东阳为漳南县取地居漳水之南为名唐武德七年移于今理　枯漳河在县北四十里　永济渠在县东五十里　界碑在县西北八里后魏孝文帝太和六年立当邺正东三百里
　　厯亭县东北一百里旧十七鄊今三鄊本汉属东阳县地属清河郡后汉省东阳县其地属鄃【注】音输○自魏及高齐其地属鄃县不改按地里志厯县属信都国在修县界王莽改为厯寜隋开皇六年于今县东永济渠南置厯亭县属贝州遥取汉厯县为名后以其地下湿咸卤移就盘河置右厯城西七十里今理是也　东阳故城在县西十八里汉髙祖以张相如为东阳侯　鲧堤在县东三十五里

　　太平寰宇记卷五十八
<史部,地理类,总志之属,太平寰宇记>
　　钦定四库全书
　　太平寰宇记卷五十九
　　宋　乐史　撰
　　河北道八
　　邢州
　　邢州钜鹿郡今理龙冈县禹贡冀州之域星分宿三度禹贡曰大陆既作郑元云大陆泽名在钜鹿北书云古祖乙迁于邢即此地汉地理志曰故邢侯国也帝王世纪云邢侯为纣三公忠谏被诛史记曰周成王封周公旦子为邢侯后为狄所灭齐桓公迁邢于仪按故邢国今州城西南隅小城是也仪今龙冈县界仪是也春秋时属晋东南之地然则邢国为卫所灭之后其地便属晋申公巫臣奔晋以为邢大夫后三家分晋属赵秦兼天下于此置信都县属钜鹿郡项羽改曰襄国盖以赵襄子諡为名也赵歇为赵王张耳为常山王并理信都襄国今州理龙冈城是也前赵光初二年石勒僭称王国号后赵先是勒屯兵许昌张宾说勒曰王弥有王青州之心迟未发者惧明公踵其后也明公独无并州之思乎勒从之长驱冦邺攻晋北中郎将刘演于三台张宾又进曰三台险固攻守未可卒下王彭祖刘越石大敌也宜及其未有备宻规进据罕城扫定并蓟桓文之业可济也邯郸襄国赵之旧都依山凭险形胜之国可择此二邑而都之王业可图也勒于是进据襄国王浚遣都防王昌率辽西鲜卑等部落五万余众来讨勒欲挑战张宾谏曰夫用兵当以已所便撃彼所不便攻守形便其力百倍今段末杯强悍且示之以弱凿北垒突门二十余道伏精卒步骑五百候贼列守未定出其不意雷鼓奋撃直冲末杯帐卒既奔走余自分散擒末杯乘胜追击枕尸三十余里至是勒即皇帝位遂定都改元建平后石季防改置襄国郡石氏既灭罢之后魏复为襄国县周武帝仍于县立襄国郡隋开皇五年以襄国县属洺州九年改为龙冈县十六年割洺州龙冈南和平鄊三县及置青山沙河任三县置邢州取古邢国为名大业三年改为襄国郡唐武德元年改为邢州总管管邢温和封蓬东龙六州邢州领龙冈青山内邱三县四年平窦建德罢总管府割内邱属赵州仍省温和封三州以其所领南和沙河平鄊三县来属又立任县五年割赵州之内邱栢仁来属天寳元年改为钜鹿郡乾元元年复为邢州晋初童谣云古在左让去言或入口果为石勒所据胡字古在左也让去言为襄或入口为国也梁开平二年是为义军节度使唐同光元年改为安国军皇朝因之
　　元领县九　今八
　　龙冈　沙河　南和　钜鹿　任　平鄊　尧山内邱
　　一县废
　　青山　并入内邱
　　州境
　　东西二百八十二里　南北一百三十六里
　　四至八到
　　正南微东至东京西路六百五十里　西南至西京八百四十里　西南至长安一千七百里　东至贝州二百三十里　南至洺州临洺县六十六里　西逾山至辽州二百二十六里　北至赵州一百七十九里　西北至太原府乐平县五百里　东北至冀州二百六十里
　　户
　　唐开元戸五万八千八百二十皇朝戸主一万五千四百八客一万四千四百二十
　　风俗
　　与赵州同
　　姓氏
　　钜鹿郡五姓　莫　魏　时　刘　舒
　　人物
　　路温舒钜鹿东里人为廷尉上书曰秦有十失其一尚存治狱之吏是也　张禹赵国襄人也父卒田宅推与伯父为扬州刺史志在理察枉讼　张钜鹿人也徃汉郡寳石负啚任令问曰夫神以知来不追已徃汉已久亡魏已得之何追与祥乎此石当今之变异将来之福祥养志不仕　张宾中邱人自言智筭鉴识不后子房提劔军门请见石勒　游明根任人字志逺防年遭难为栎阳王氏奴牧羊以壶浆货人字书路旁画地学之于白渠坎为窟读书仕至员外常侍　魏收钜鹿人与温子升邢子才齐誉世号三才魏文襄曰今有魏收是国之光彩官中书令　唐宋璟邢州南和人为相　魏謩钜鹿人为相魏元同钜鹿人则天朝纳言
　　土产
　　白甆器　丝布　绵　鲜玉砂
　　西京杂记云霍光妻遗淳于衍散花纹绫陈光家
　　龙冈县依旧五鄊古邢国也秦以为信都县李公绪题记云赵孝成王造檀台有宫为赵别都以朝诸侯故曰信都秦末赵歇据之项羽更名曰襄国汉因不改石勒僭号据之周武帝改为襄国郡隋开皇三年罢郡县属洺州九年改为龙冈县以县西北龙冈为名十六年于此置邢州县属焉　大城隋图经云大城本石勒所筑因途路阳铜为翁仲二列于永丰门后擒刘曜尽得秦陇乃于此僭号为建平　响地郡国志云邢州尚书坊东井地周百余步其所鸣响人马行上轰作雷声掘之即火出　土山在县东一百五十步十六国春秋后赵録云冉闵永兴二年攻石只于襄国为土山地道于此石门山十六国春秋曰石季龙进据石门也　风门山
　　洺州记曰龙冈有风门山冬夏多风　百岩山洺州记曰龙冈县西北有岩山其山峻极有百岩为名　鹊山水经云鹊山有穴出云母又云其西有龙腾溪鹤渡岭百泉河在州东南八里水自平地而出其泉无数故
　　曰百泉是澧河之上源也　石井冈在县西北七里一名图郦道元注水经云蓼水出襄国石井冈冈上有井大如车轮隋区宇记图志云光武营军所凿傍有丛荆棘生皆蟠萦如人手结云是光武繋马处又石勒天旱沙门佛图澄于此掘得一死龙长尺余济之良久乃苏呪而祭之龙腾空而上天雨即降因名龙冈　夷仪岭在县西一百五十七里晋地道记云乐平东南有夷仪道通襄国夷仪山在城北故塞　故夷仪城在县西一百四十里今俗谓之随宜城盖语讹也　蓼水一名逺活水出襄国西石井冈　千步口出洺水西北流至此今俗名千步口　湡水一名澧水一名鸳鸯俗谓之百泉源出县东南平地以其导源总纳众泉合成一川故也亦谓之鸳鸯水魏都赋所云鸳鸯交合　白鸡城隋区宇图经云板筑之所望其上有白鸡捕则无所见因以为名今俗说白珪城也　邢侯夫人冡北史云齐武平初有掘古冡得铜鼎受五六升腹有铭作科斗书字云邢侯夫人姜氏　石勒母王夫人塜在县西南　石勒塜在县西南十五里伪号髙平陵按郡国志勒尸别在渠山葬之夜为十余棺分道出埋以惑百姓
　　沙河县一百三十五里旧四鄊今三鄊本汉襄国县地沙河即湡水也水经云湡水赵郡襄国县西山东后魏书地形志云襄国后并在此后盖为任县地隋文帝改襄国为龙冈县十六年分龙冈县南境于此置沙河县以县南五里沙河为名　磬石山在县西南九十八里卢敏冀州论云淇汤磬石冶铸利器即汉时旧冶铸宫也黒山在县西四十里出鐡　汤山在县西北七十一
　　里山海经云汤山汤水出焉此汤今愈疾为天下最又按隋图经云汤后侧岩上有石室一户无尘秽号曰圣人室下经铜马庙有碑题曰漳河神坛　湡水在县西北七十一里俗名沙河水郡国志云牛缺遇盗于沙隅之间　苏秦亭苏秦西说秦人请货黄金百镒黒貂之裘即此地也今有亭存
