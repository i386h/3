<!-- { "loadSidebar": true } -->
　　同州冯翊郡今理冯翊县禹贡雍州之域春秋属秦战国时为秦魏二国之境按汉史自高陵以东皆魏地始皇平天下爲内史地项羽分为塞国汉高帝初置河上郡九年复罢按其地即汉临晋县地临晋故大荔国秦获之更名临晋景帝分左右内史此谓左内史武帝改为左冯翊后汉因之魏除左字但为冯翊郡旧理在长安城太上皇庙西南今失所在按魏畧云建安初分冯翊爲右内史高陵东为左内史是也晋因之后魏兼置西华州按后汉书云孝明帝分华山郡置武山郡西魏改华州爲同州以漆沮既从沣水攸同言二水至斯同流入渭以城居其地因为州之名在冯翊县而冯翊郡如故按郡国记云同州所理城即后魏永平三年刺史安定王元爕所筑其东城正光五年刺史穆弼筑西与大城通其外城大綂元年刺史王罴筑自今奉先县东北五十里李润镇分泰州置华州理于此废帝三年又改为同州其同城葢自后魏以后修筑非汉之临晋县地志以为汉临晋县未详其事葢后汉于此置临晋县今取朝邑界故临晋城爲名晋改为大荔后魏初复名临晋孝文大和十一年又改为华隂至孝昌二年以重名又改为武乡县仍属武乡郡即遮实也隋开皇初废郡炀帝初州废复置冯翊郡唐武德元年改为同州领冯翊下郡蒲城朝邑澄城白水郃阳韩城八县三年分朝邑置河濵县分郃阳置河西县分澄城置长宁县仍割河西韩城郃阳三县于河西置西韩州九年分冯翊置临沮县贞观元年省河濵临沮二县八年省长宁县废西韩州以郃阳河西三县来属垂拱元年割下邽属华州开元四年割蒲城县属京兆府天寳元年改同州爲冯翊郡乾元元年复为同州本匡国军节度梁改爲忠武军后唐同光初复旧周显徳六年降为刺史皇朝改爲定国军节度
　　元领县七　今八
　　冯翊　郃阳　澄城　白水　韩城　胡邑　夏阳蒲城【雍州割到】
　　州境
　　东西一百八十五里　南北二百二十八里
　　四至八到
　　东至东京一千一百里　东至西京六百五十里西至长安一百八十里　东至河东郡八十一里　南至华州七十八里　西至华州下邽县八十九里北至鄜城县二百四十二里　东南至华周华隂县【阙】西南至京兆府二百七十里　西北至京兆府同官县九十里　东北至龙门县一百六十六里
　　戸
　　唐开元户五万六千五百九十九皇朝户主二万二千六百七十六客四千八百一十九河东户一百九十五
　　风俗
　　汉书地里志云濵南山近夏阳人俗质木不耻冦盗性刚毅而好胜敌
　　姓氏
　　冯翊郡五姓　郭　盖　雷　党　吉
　　人物
　　苍颉姓侯冈氏冯翊人黄帝史官造书契　严翰善春秋公羊钟繇交好与繇答难翰曰故更为明公服耳然公羊未肯也
　　土产
　　皱文靴今贡　蒲合　麝香　石饼【旧贡】　草坐白蒺防　本草云防风生沙苑
　　冯翊县旧三十四乡今十一乡本汉临晋县故大荔戎城秦获之更名戎国城在今州东三十七里朝邑县界故王城是也旧説秦筑高垒以临晋国故曰临晋晋武帝改为大荔后魏改为华隂后以名重改为武乡隋大业三年改爲冯翊县冯辅也翊佐也义取辅佐京师渭洛河三水皆经界　九龙泉在县东南八里有九穴同爲一注因名九龙今谓之鵞鸭池甘泉出遗谷中其水尤羙最堪造酒　商原在州北三十五里注水经云洛水南经商原西俗谓许原也　洛水自西北澄城县界流入亦曰沮水　沙苑一名沙阜在县南十二里道原注水经云洛水东经沙阜东西八十里南北三十里俗名之沙苑即西魏文帝大綂三年周太祖为相国与高欢战于沙苑大破之其时太祖兵少隠伏于沙草之中以竒胜之后于兵立之处人栽一树以表其功今树犹有存仍于战处立忠武寺今以具战处冝六畜置沙苑监　兴徳宫在县南三十二里唐义旗将趣京师军次于忠武园因置亭子名兴徳宫属家令寺　苦泉按梁氏志云在许原地有苦泉水味醎苦羊饮之肥而肉羙今于泉侧置羊牧因相传为沙苑细肋羊谚云苦泉羊洛水浆　遗桞西魏宇文泰败髙欢于沙苑泰矜功令骑士种桞各一株数及七千至今沙苑最多栁焉　重泉城三秦记云冯翊西北三十里有重泉城即汉武帝爲李夫人所筑　龙首渠史记云临晋人穿渠得龙首故名龙首渠　司马迁祠代父谈毕史记者昔居于郡今有祠在焉
　　郃阳县东北一百二十里旧十六乡今七乡汉旧县属左冯翊郡国志云今县南二十里有城即古莘国地也防宜生为文王求有莘氏羙女以献纣即此地按应邵注云在郃水之阳诗大雅大明篇云在洽之阳即此也水经注云郃阳城南有汉水东流于河与瓠首水相近郡国县道记云郃阳城魏文侯筑今夏阳县南三里故城是也周武帝时属澄城郡隋开皇十六年自故城移县于今理梁割河中府后唐天成元年复旧　刳谷水晋败秦师于令狐至于瓠首杜注云令狐在河东当与瓠首相接瓠首坑在郃阳也　覊马城左传文公十二年秦伯伐晋收覊马又成公十三年晋侯使吕相絶秦曰剪我覊马是此也　太姒庙周文王娶有莘之女太姒即邑人今郡有文母祠存祀典　故蒲城县唐开元中改爲奉先县割入京兆府
　　澄城县北一百里旧十七乡今九乡本汉徴县之地韦昭云征音惩征澄同声后人误爲澄春秋文公十年秦伐晋取北征即此城是也后魏太平真君七年分郃阳县又于今县理置澄城郡隋开皇三年罢郡以属同州唐长庆四年割奉先县以奉先陵梁割属河中府后唐同光复旧　温泉注水经云名有三原竒川鸿防西注于洛亦曰帝喾温泉又有甘泉水出匮谷中其水尤羙堪造酒泉东至坊新里左氏传僖公十八年梁伯益其国而不能实也命曰新里左氏传僖公十八年秦取之即此也　征城在县西南二十二里即左氏文公十年秦伐晋取北征是也汉以为征县属冯翊今俗名避难堡后汉省晋复置隋又省　新城左氏传文公四年晋侯伐秦围阮新城即是此也　云门谷水源出澄城县界　王官城即邑名也废城在县西北又成公十三年晋侯使吕相絶秦俘我王官剪我覊马　汉书沟洫志云武帝时严上言临晋人愿穿渠以溉重泉以东万顷余田于是发卒万人穿渠自征引洛水至商顔商顔今在马邑县界名曰龙首渠按州西三十里有干坑即龙首之尾
　　白水县西北一百二十里旧十七乡今七乡按史记秦文公分清水爲白水县即此地也后废在汉爲粟邑县粟邑故城在县西北二十八里汉薛宣为左冯翊以粟邑县小僻在山中其人谨朴以频阳令薛恭换粟邑令尹赏二县俱大理又为汉邑县地春秋时秦晋战于彭衙是也后魏和平三年分澄城郡于此置白水县及白水郡南临白水因以立名永平三年移郡于今县西南三十五里奉先县界隋开皇三年罢郡以县属同州邑有防賔乡唐长庆四年割奉先县以奉先陵　沮水按道元注水经云洛水东南沮水入焉故洛水亦名漆沮水盖其境东南谷多白土因曰白水　栁谷水郡国县道记云衙城侧有栁谷水即彭衙水南流至县理东北合洛水是也　姚谷魏书云姚谷属白水　粟邑城汉县在县西北二十八里有故城存又曰粟邑县僻在山中其人谨朴薛宣爲冯翊以频阳令薛恭换粟邑令尹赏二县俱大理　彭衙城故地在今县东北六十里有故城左氏谓秦晋战于衙彭即此也后汉安帝以上郡避羗冦寄理于此因省衙县晋惠帝再置寻又省焉夏阳县东北百三十里旧十一乡今六乡古有莘国汉郃阳县地按梁氏十道志云唐武德三年分郃阳于此置河西县以在河之西爲名又割同州之郃县韩城二县于今理置西韩州取古韩国爲名也以河东有韩州故此加西贞观八年废西韩州以县属同州乾元三年改爲夏阳县　瀵水惣名发源黄河西岸平地尔雅瀵大出尾下郭璞注河东汾隂县有水口如车轮濆沸涌出其深无限名爲瀵冯翊郃阳复有亦如之相去数里而夹河中渚上又有一瀵水源皆潜相通　莘城系本及诗莘国姒姓夏禹之后武王之母太姒即此国之女有在焉　长城魏惠王所筑以备秦　刘仲城汉高祖兄也封仲于戊十年为匈奴所攻弃国而走废为邰阳侯居此城也　姚武壁十六国春秋苻坚二十一年慕容起屯兵华泽坚遣子叡讨之以龙骧将军姚苌爲司马爲所败叡死之苌使赵都谢罪坚杀之苌惧奔渭北西州豪族率众归之推苌爲盟主苌乃僭号于此葢以武功立因名姚武壁
　　韩城县东北二百里旧十二乡今五乡古韩国及梁国汉爲夏阳县地今县西南二里有夏阳故城存韩国故城在今县理南十八里梁国在今县理南二十二里有少梁故城隋文帝分郃阳于此置韩城县以古韩城为名梁割属河中府后唐天成元年复旧　梁山汉志注云梁山在夏阳西北即尚书禹贡治梁及岐诗韩奕篇奕奕梁山尔雅云梁山晋望也注云谓晋国所望祭也故曰大梁别小梁之号俱在韩城县界大梁山在今县西五里又按三秦记梁山宫城又名织锦城　三周山注水经云三累山层宻三成俗因名三累尔雅所谓山三成爲昆仑邱　龙门山在县北五十里禹贡所谓导河积石至于龙门三秦记河津一名龙门外悬泉而两傍有山川陆不通鱼鳖莫上故江河大鱼有瀑腮龙门之困　韩奕诗云有倬其道韩侯受命是也按古今地名云韩城韩武子食采于韩原亦秦晋战于此即获杜囬又秦获晋惠公以归之处　崛谷水在县一里注于河　少梁城亦春秋秦晋战处也　龙门关一谓龙门戍极峻崄西魏文帝大綂元年置在龙门山下关口有龙门城即戍所也司马彪注庄子云吕梁即龙门也在县东北　夏阳城汉县名唐初废县后复置今在东北一百二十里　高门原按水经注云高门原南有层阜秀出云表俗谓马门原是也　禹祠书云禹治水至于龙门今夏阳县是也禹廵狩至于绕山即此因有祠存子夏石室孔子弟子爲毛诗序昔处于此有石室存
　　焉
