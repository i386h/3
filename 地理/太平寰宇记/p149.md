<!-- { "loadSidebar": true } -->
　　钟离县旧十四乡今四乡汉旧县属九江郡晋属淮南郡安帝时因东郡燕县流人在钟离者多因置燕县南齐复为钟离县今县东四里有古钟离城即鲁昭公四年楚城钟离是也至二十四年为吴所灭之地　涂山在县西九十五里春秋左氏传鲁诸大夫对孟孙曰禹会诸侯于涂山执玉帛者万国杜预注云在夀春县东北应劭注汉地理志云禹所娶涂山有禹墟太康地志云涂山古当国夏禹所娶也山西又有禹村盖禹会诸侯之地又帝王纪曰禹会诸侯于涂山在禹贡扬州之域今九江当涂县有禹娶之地今邑界有当涂故县存即汉旧县后废　莫耶山长老传云古者于此铸莫耶剑因以名山史记贾谊吊屈原篇云莫耶为钝注云屈原吴大夫也王僧防吴郡地理志云吴人造剑阳曰干将隂曰莫耶莫耶者干将之妻名也又淮南记云濠水合流千金塘流出县西莫耶山是也　云母山一名濠上山在州东南四十里按神仙传云云母彭祖所服食人共传采于此山今或有道者采取不已　白沙山在州东八十里其山遍是白沙　曹山在州南六十里古老相传昔魏太祖东征驻兵停此岭因名曹山　石膏山在州西南七十里其山多出石膏今采取无时　洛水自定逺县西白望堆入界与夀春县洛水中流分界屈曲百八十里流至北部新城村南一十五里入淮按魏中山王元英大将军杨大眼军败脱身走至洛口是也又梁天监四年后兴兵伐魏舟师十万以临川王宏为大都督沿江入淮军次洛口涧是也　濠塘山在县南六十里有濠水出焉古老所传山泉灌濠成塘故以为名山穴出钟乳并有蝙蝠白色于穴中倒悬微带紫色居人或九月以后三月以前采取服之颇益夀　观鱼台在县西南七里庄子游于濠梁水见鯈鱼出游从容庄子曰是鱼乐乎惠子曰子非鱼安知鱼之乐耶庄子曰子非我安知我不知鱼之乐也按惠庄观鱼即此台也杏山在州南六十里按神仙传董奉吴时居此山为人
　　治病唯令种杏五株数年杏至万株后服杏金丹得仙临淮山在州东九十五里俯临长淮山下有穴去水
　　一丈淮水泛滥其穴即上髙水减其穴还低下有似山浮亦号浮山　东濠水出县南濠塘山东北流至州屈曲绕城东北流入淮　西濠水出县西南莫耶山北入淮西南自夀州界流入　南华真人塜在今州东二里相传是庄周之墓在今开元寺讲堂后　古钟离城在州东六里四面有濠左传昭公四年楚箴尹宜旧城钟离至二十四年为吴所灭至后汉光武以为侯国晋太康二年改为县后为郡今废城存　禹头城在县西一百一十七里按晋太元二年谢为兖州刺史以为马头城至义熙元年立为马头郡縁山形为名按顾野王舆地志云其界即当涂山国之旧地元属豫州宋属徐州齐因之梁大通元年刺史刘公茂移居新城从兹遂废　古当涂山城在州西一百一十七里汉为县属九江郡武帝封魏不害为当涂侯王莽改曰山聚后汉还为当涂县安帝永初四年封成孝王冗为当涂侯是此地按地舆志三国时荒废按晋书太康九年复立属淮南郡太康地理志云其山在夀春东北今騐无差地舆志云即夏禹所娶涂山氏之国也　废小东城在州东北三里按宋书大始二年筑以镇濠口此城至小初本无号后俗见在钟离东北缘此号小东城北齐天寳元年以为钟离郡大建五年废城无堑空余其地今在濠口见为城隍庙　废荆山堰在州西一百二十二里按梁天监十三年魏降人王足陈计求堰淮水以灌夀阳足引北方童謡曰荆山为上格浮山为下格潼沱为激沟并灌钜野泽武帝遂发徐扬人卒二十户取五丁以筑之令太子右卫率康绚防堰作役人防二十万于钟离南起浮山堰北抵巉石依岸筑土合于中流十四年四月堰将合淮水漂疾辄复决溃众患之或谓江淮之间多有蛟龙能乘风雨决壊崖岸其性恶铁因是引东西二冶铁器大则釡锅小则鋘锄数千万斤沉于堰所犹不能合召伐树为井干填以巨石加土其上缘淮百里内冈陵木石无巨细必尽负担者肩上皆穿夏日疾疫死者相枕蝇虫昼夜声合是冬又寒甚淮泗尽冻士卒死者十八至十五年四月堰乃成其长九里下阔百四十丈上广四十五丈髙二十丈深十九丈五丈夹之以堤并树杞柳军人安堵列居其上其水清洁俯视邑居坟墓了然皆在其下其夀阳戍因移置八公山夹淮数百里皆为水之所淹或谓询曰四渎天所以节宣其气不可久塞既而昏雾下降而堰溃决杀数万人其声若雷闻三百里水中怪物随流而下或人头鱼身龙形马首殊数诡状不可胜名今号其处为荆山堰今涡水东岸是也　彭祖庙在子城上东北角有堂　涂山神庙在州西九十六里涂山顶惟有一堂雕木为神按地舆志云涂山有神庙前盘中夹汚邪容水每干涸若祭祀者至其水辄随出随入多少给用祭祀还则无定逺县南一百里旧十乡今九乡本汉东城县地汉书淮南王传汉文帝封淮南厉王长子良为东城侯属九江郡也王莽改曰武城按梁天监三年土人祭丰据东城自魏归武帝嘉之改曰丰城立为定逺郡又改为广安郡定逺县隋开皇三年废郡留县大业十一年贼师孟让烧刼县废唐武徳二年还于废广安郡置定逺县天寳四年移于今治　马立城续汉书云当涂有马丘聚即徐凤反于此　古曲阳城在县西北九十五里秦时为曲阳县王莽割入隂陵县汉书地理志云曲阳王莽改为延年亭应邵注曲阳在淮之曲阳　故隂陵城在县西六十里汉为县属淮南郡汉书项借传云羽败于垓下溃围而走骑将灌英追羽至淮过隂陵迷失道即此处王莽改为阳陵又郡国志云隂陵在莫耶山南废定逺城在县西南八十五里古老相传云梁魏交
　　并之日魏筑为垒在芟甫塘下流水出夹城西注盖即缘塘立名未详指实按梁典普通七年九月一日胡龙牙虏芟甫城生擒五千人是也　废东城汉县故城项羽自隂陵至此又南走乌江亭杨喜等斩羽于此在县东南梁亦置临濠即于此在县东　废闾城在县西北一百五十里故老相传云后魏大武南征时筑梁普通三年于中置西沛郡　废漆园在县东三十里其地东西南北约方三百步唐天寳年中尚有漆树一二十株野火燔烧其树在古县村西一百步即楚国庄周为吏之处今为垅亩　鹊甫亭按水经注载淮水又西北流经鹊甫亭南是也　漆园观在县东北一百三十步唐道二年敕置取漆园为名　晋献公塜在县东八十里髙十丈古老相传云晋献公塜东去骊姫塜一千步今圗经云晋献公塜一双是也　虞姬塜在县南六十里髙六丈即项羽败杀姬葬此　项羽庙在县西六十里古老相传云项羽既败迷于此地后立庙











　　太平寰宇记卷一百二十八
<史部,地理类,总志之属,太平寰宇记>
　　钦定四库全书
　　太平寰宇记卷一百二十九
　　宋　乐史　撰
　　淮南道七
　　夀州
　　夀州夀春郡旧理夀春县今理下蔡县禹贡扬州之域秦并天下为九江郡汉为淮南国刘安反除国复为九江郡汉魏以后为扬州刺史理所东晋豫州又镇于此自东晋以后常为南北两朝疆场彼废此立改变无恒各逐便宜不常厥所晋太和中袁真据夀阳叛伏防着正淮论曰淮南者三代扬州之分也当春秋时吴楚陈蔡之与也战国之末楚全有之而考烈王都焉号曰郢都城即烈王所筑西南小城即楚相春申君黄歇所居秦并天下建立郡县是为九江刘项之际号曰东楚爰自战国至晋之中兴六百余年保淮南者九姓称兵者十一人皆亡不旋踵祸溢于世而终莫戒焉彼夀阳者南引终汝之利东连三吴之富北接梁宋平涂不过七百西接陈许水陆不出千里外有江湖之阻内保淮淝之固龙泉之陂良畴万顷馆六之贡利尽蛮越金石皮革之具萃焉苞木箭竹之族生焉山湖薮泽之隈水旱之所不害土产草滋之实荒年之所取给其俗尚气力而多勇悍其人习战争而贵诈伪豪右并兼之门十室而七藏甲挟剑之家比屋而发然而仁义之化不渐刑法之令不及所以屡多亡国也按夀阳自晋至宋并属南朝或为扬州或为豫州至齐末没于胡人梁普通七年重克之太清九年后魏河南道大行台侯景率十三州来降魏将慕容绍宗追破景于夀阳梁以景为大都督豫州刺史仍镇夀阳二年景作乱举兵向建业景中军都督复以夀阳改为豫州隋开皇九年平陈改为夀州其城临肥水北有八公山山北即灌水自东晋至今皆为要害之地隋为淮南郡唐武徳二年杜伏威归国改为夀州七年置都督督夀廖二州领夀春安封霍邱三县贞观元年废都督府又以废霍州之霍山县来属天宝九年改为寿春郡又置霍山县乾元元年复为寿州后唐天成三年为顺化郡军节度周显徳三年平淮南降为防御州旧理寿春县仍移州于颍州之下蔡县为理所皇朝因之升为忠正军节度
　　元领县六
　　下蔡【颍州割到】　寿春　安丰　霍邱　六安一县废
　　霍县【并入六安】
　　州境
　　东西一百七十里　南北五百六十五里　东北至东京三千二百三十里　东北至西京一千八百一十里　东北至长安九百五十里　东北至兴元府二百四十四里　南沿江至兴元府三泉县一百五十里　南至利州五百五十里　西至成州三百四十七里　北至鳯州三百五十六里　东南至兴元府二百八十七里　西南至武州覆津县界二百五里　西北至成州二百五里　东北至鳯州河池县界一百六十里
　　户
　　唐开元户二万七百七十六皇朝户主六千九百九十七客三万六千五百六十
　　风俗
　　淮南之地人多躁急慓悍勇敢轻进斯地之使然也
　　姓氏
　　阙

　　人物
　　胡威字伯武淮南寿春人父质晋武帝问威卿孰与父清对曰臣父清畏人知臣清畏人不知
　　蒋钦字公奕九江寿春给事孙防为右防军权尝入其堂内钦母踈帐缥被妻妾布裙权叹其在贵守约土产
　　丝布　石斛贡　茜草　絁　绵　麻布
　　下蔡县旧十五乡今三乡古之蔡国呉州来之邑左传谓蔡成公自上蔡迁于州来谓之下蔡是也汉以为县属沛郡梁大同中于峡石山筑城以拒东魏即今县城也唐武徳四年改为淮州寻复下蔡之额属頴州周朝平淮南移夀州于此　峡石山淮水两岸相对淮经中过山上立二城以防津要上有石中有马迹十余云是淮南王升仙之所　下蔡故城水经云淮水东岸又有一城即下蔡新城也二城对据翼带淮濆是也故曰下蔡有二处
