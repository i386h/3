<!-- { "loadSidebar": true } -->
　　双流县西南四十里旧三十乡今二十乡本汉广都县地华阳国志元朔二年置蜀属郡避隋炀帝讳改为双流县以县在二江之间故以名县　宜城山在县东南一十里李膺益州记云宜山在牛饮水南三十里今按紫草冈冈阜相属髙百余步连八陵州贵平县界也清水在县北十里改名牛饮水李膺益州记云牛饮水之末流也水名客舍昔程郑家于此每羣牛饮江为之竭故名　色水在县西五里源出岷江李膺益州记云鸭虵桥西五里枇杷桥也　公孙述墓在县西四十里髙三丈墓内铜作网结虽遭乱世莫能侵毁
　　犀浦县西二十七里旧二十四乡今二十乡周垂拱二年割成都之西鄙置盖因李冰所造石犀以名县　蒋桥益州记云蒋琬宅于此因以名桥
　　广都县南二十七里旧二十四乡今十六乡蜀志云汉元朔二年置李膺益州记云成都新都蜀都号三都此都即一也隋仁夀元年避隋炀帝讳改为双流唐龙朔二年长史乔师望奏析双流县又置广都县于旧县南一十二里　大塔山隂引道益州山川图引李膺记云阿育王使兵造八万四千塔雒县广都晋原各有一也　盘古祠徐整三五厯记云天地浑沌如鸡子盘古生其中八万四千嵗天地开辟清阳为天浊隂为地盘古在其中一日九变神于天圣于地天日髙一丈地日厚一丈盘日长一丈如此满八万四千嵗天极髙地极深盘古极长后乃有三皇数起于一立于三成于五盛于七处于九故天去地九万里也
　　灵池县东六十里依旧十五乡本汉新都县地唐圣厯三年分属县置为东阳县天寳元年改为灵池县　分栋山在县东上十五里北连秦陇南入资泸州东地入静戎军　灵泉池在县南三十五里唐初泉涌出县因此为名　石虎池在县南二十里池上有怪石如虎形


　　太平寰宇记卷七十二
　　钦定四库全书
　　太平寰宇记卷七十三
　　宋　乐史　撰
　　劒南西道二
　　彭州
　　彭州汉阳郡今理九陇县秦二汉属蜀晋以后又为蜀寜蜀二郡之地梁天监中置东益州至后周武帝废州又为九陇郡隋初郡废复置蒙州取蒙水为名至炀帝初州废并其地入蜀周垂拱二年分益州之九陇等四县置彭州取古天彭闗为名天寳元年改为蒙阳郡乾元元年为彭州益州志云彭之地号小郫土地肥良比之郫邑也
　　元领县四
　　九陇　蒙阳　永昌
　　一县割出
　　导江入永康军
　　州境
　　东西九十三里　南北八十五里
　　四至八到
　　东至东京三千五百八十九里　西至西京三千一百六十九里　东至长安一千三百三十九里　东至汉州七十五里　西至永康军导江县六十里南至益州郫县四十二里　北至汉州什邡县七十里　东南至益州一百五里　西北取灌口路至茂州三百七十里　西南至蜀州青城县七十八里西北至茂州汶川县二百七十四里
　　戸
　　唐开元户五万五千九百皇朝户主二万六千三百九客七千六百八十
　　风俗
　　与益州仝
　　人物无
　　土产
　　麸金　续断　升麻　茶
　　按茶谱云彭州有蒲村堋口灌口其园名仙崖石花等其茶饼小而市嫩芽如六出花者尤妙又茶经云茶出彭州九陇县马鞍山至徳寺堋口镇者与襄州茶同味
　　九陇县依旧三十乡州所理汉繁地宋置晋夀郡古城在县西北三里梁置东益州后魏为天水郡仍改为九陇以九陇山为名隋初于县东二里置蒙州大业省唐武徳三年又置蒙州领九陇绵竹导江三县贞观初省县属益州垂拱二年于县置彭州　白鹿山在县北五十里周地图记云宋元嘉九年有樵人于山左见羣鹿引弓将射之有一麛所趋险絶进入石穴行数十歩则豁然平旷邑屋连接阡陌周通问是何所有人答云小成都后徃寻之不知所在　五龙山有神溪水云是伯阳登山此神水今为溪源五龙山多木莲花　九陇山屈曲九折故有九陇之名自唐昌县连亘至县界有险峻崖谷人所罕到者鸣猿谷清风岭鸭子鼻　王子城即汉封雍子齿于此城　灌口鎭鎭城西有玉女神祠祠之西有蜀守李氷祠存　卓王孙桥在县界　月满山在县界　天水故城后魏无东益州改天水郡为九陇即以九陇山为名　葛□山在县北四十八里周地图记云上有葛永□治永□学道于此山　丽元山在县北六十二里李膺记云蕃蠡学道于此山上升仙也　两岐山在县西北二十七里李膺记云此山出木堪为舡本防岐山语讹为两岐山　两岐水　庶桑口安国城　周夷王墓已上皆在县界
　　永昌县西三十里依旧二十三乡唐仪凤二年割导江九陇于益州郫县界置唐昌属益州垂拱二年属彭州长夀三年改为唐昌神龙初复旧名梁开平三年改为归化县后唐同光初复旧普天福初为彭山县后复旧今为永昌县　九陇山其山连岫盘纡东入县界　都江水在县西八里夏书云岷山导江东别为沱李膺记云沱水入都田江入成都田江此水是也
　　蒙阳县东三十九里旧二十四乡今十四乡唐仪凤二年割九陇雒新都新繁什邡等县于九陇界蒙江之北置故曰蒙阳属益州垂拱三年来属　弥蒙水在县南二百五十歩源出九陇县防岐水李膺记云昔有人姓侯兄弟五人住此水侧皆武勇家居殷富俗人呼为五侯水　夷王墓在县西北二十里
　　汉州
　　汉州徳阳郡今理雒县土地同益州秦属蜀郡汉属广汉郡后汉因之兼彭益州领郡国十二理于此晋分广汉始置新都而州废宋齐又为广汉郡隋初郡废以其地并入蜀唐垂拱三年分益州雒县等五县复立汉州天寳元年改为徳阳郡乾元元年复为汉州按蜀记云益州谓之三蜀广汉其一也
　　元领县五　今四
　　雒县　什邡　绵竹　徳阳
　　一县割出
　　金堂入懐安军
　　州境
　　东西三百二十二里　南北二百三十四里
　　四至八到
　　东至东京三千五百三十六里　东至西京三千一百一十六里　东至长安一千二百里　东至梓州二百三十里　南至益州一百里　正西微南至彭州一百里　北至绵州一百八十里　东南至金水县界六十八里　西南至益州一百里　西北至彭州九陇县界六十五里　东北至绵州一百八十五里户
　　唐开元户六万九千五皇朝户主四万八千五百一十八客一万二百六十
　　风俗
　　同益州
　　人物列在益州卷内
　　土产
　　纻布　弥牟布　纹绫　芩根鞋　合簟
　　雒县三十乡汉旧县属广汉后汉置益州治于雒晋置新都宋齐为广汉郡垂拱二年置汉州皆治雒县石亭水李膺益州记云石亭水今入县界　故雒城
　　范晔后汉书曰洛城南每遇隂雨常有哭声闻于府中和帝时陈罢为太守勅县宰收塟骸骨哭声遂絶矣君平卜台豫任记云广汉郡鴈桥东有严君平卜处土台高数丈　鴈桥李膺记云张任与刘璋子循守雒城任勒兵出于鴈桥战败是此也　犀桥李膺益州记云广汉郡北一里半有犀桥即白鱼水也　铜宫山昔邓通铸钱于此　雒水水性刚宜淬刀与信州割溪同雒字元从水汉火徳忌水故改雒从隹　七星桥昔秦李氷闻江置七星桥桥各一鐡鎻上应七星故世祖谓吴汉曰安君宜在七星间谓五星日月云　华津水自费阳滛浩城经九陇分为九枝其源出绵竹县紫岩山是也　湔阳故城汉县废城在县南　西五城宋元嘉九年以旧五城置新都郡复于此置西五城　蜀侯神即蜀侯禅之神
　　什邡县北四十里旧二十五乡今二十三乡本汉旧县属广汉后周为方亭县唐武徳二年改为什邡县旧置在雍齿城今于城北四十歩立县雍齿即汉什邡侯浽江水在县东北一十八里源出县北洛通山李膺
　　以此水为洛水浽江即石亭水葢是洛水枝流也汉书地理志章山洛水所出今按洛水发源或洛通山或九陇县界鹿堂山也　雍齿山在县南四百歩汉书封雍齿国汉书高帝六年封齿为什邡侯至汉元鼎五年以酎金国除也　通洛山在县西北四十里华阳国志云李氷导洛水于洛通山山有祠古老传云苻坚有子避难死于洛通山因立祠　罗江水在县西南二十七里源出彭州九陇县两岐下经县界入雒县亦名县江水新妇水在县西南二十五里李膺记云南阳郡南七
　　里有新妇水故老传云昔有新妇勤于侍奉负汲水逺不辞氷雪泉为之涌出故曰新妇水流合亷江水　雍齿墓在县南一里李膺记云墓高四丈濶四亩有石麒麟二　南阳郡故城在县西二十三里李膺记云南阳汉中李雄乱蜀遣李夀尽掠汉川五千余家流寓于此晋太康元年立郡后三年废　马融墓在县西二十里髙三丈汉顺帝时马融为南郡太守死塟于此有碑字已磨灭
　　绵竹县北九十五里旧二十乡今十四乡汉县蜀广汉郡隋开皇三年徙晋熈郡城改为晋熈县十八年改为孝水县以境为姜诗泉也大业二年改为绵竹县唐武徳三年属蒙州州废来属　紫岩山汉志云绵竹县紫岩山绵水所出　鹿堂山李膺益州记云岸有隙出神泉若诣者精志则泉流奔涌其信道不笃便清源顿竭也　武侯池李膺益州记云东武山有池出白莼冬夏帯丝肥美为一州最宋元嘉末刺史陆岩常献文帝勅月一献周地图记云是诸葛菜也　遗锦后汉闫宪字孟度为绵竹令邑人夜行得遗锦二十五疋平明送县宪曰得行遗物是大赐也何为将来曰县有明府犯此则慙　君平池古老传云是君平宅陷而成池　庚除山在县东北四十里即张道龄二十四化之一也山有二石室天寳七年勅置庚除观今废　绵水在县东北三十里源出当县紫微山常璩国志云绵水入雒县东流过资中　姜诗泉并有碑存即诗之宅家在沉乡母好鱼诗至孝感通泉涌舍侧每旦輙出鲤鱼一双即此泉也
　　徳阳县东北五十里依旧十五乡本汉绵竹县地后汉分绵竹立徳阳周闵帝元年废唐武徳三年分雒县复置昔魏将邓艾破蜀将于此　邓艾平蜀京观一名平蜀台以景元四年入蜀破诸葛瞻因筑台以为京观秦宓宅李膺记云三造亭秦子勅之旧宅也太守夏侯纂三造门故以为名按其宅绵水冲毁仅有余迹　浮中山在县北三十里益州记云南隂平乡东有浮中山母芳春游人登赏谓之迎春防四面断絶　鹿头山自绵州罗江县界迤逦入县界古老云昔有张鹿头于此造宅山因以为名　绵竹县故城在县北三十五里李膺益州记云石子头二十里即故绵竹县城诸葛瞻埋人脚战处也
　　永康军
　　永康军今理灌口镇本彭州导江县灌口镇地唐贞观十年立为镇静军管四乡皇朝乾徳三年平蜀四年改为永安军仍割蜀之青城彭州之导江二县焉太平兴国三年改为永康军
　　领县二
　　青城　导江
　　军境
　　东西六十里　南北一百五十里
　　四至八到
　　东至东京三千六百二十里　东至西京三千二百里　东至长安二千四百四十里　东至道江一十八里　西至蚕崖闗茂州汶川县界十七里汶川县二百六里　南至本军青城县四十里从青城至蜀州五十五里　北至茂州汶川县二百二十六里西南至青城县大面山后水为界　东南至蜀州九十里　东北至九陇县二百十六里
　　户
　　旧户载彭蜀二州籍皇朝户主一万四千五百二十六客五千八百五十七
　　风俗
　　同益州
　　人物无
　　土产
　　旧贡交梭布　马鞭　草药有紫背龙芽　白背龙芽　大鹤仙　小鹤仙
