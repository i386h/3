<!-- { "loadSidebar": true } -->
　　南充县元二十二乡本汉安汉县地属巴郡宋于安汉城置南宕渠郡隋开皇十八年改安汉为南充县以古充国为名　果山在州西八里层峰秀起松柏生焉郡因山为名　车骑崖郡志云冯车骑后汉为将于北防崖刋石十有余处是车骑将军冯绲所治处也故后有斯名　昆井益州记云南充县西六十里有大昆井即古之盐井　龙城山盘曲如龙絶壁如城　朱凤山在州十里髙一百七十二丈周回二十里昔有凤皇集因置山凤观今存　大斗溪在邑界　嘉陵江在州东二百步自相如县界入流南克界南流至合州汉初汉界谢真人祠唐书真元十年谢真人名自然于县界金
　　泉紫极宫白日上升郡郭是夕有红霓云气之状真轻举万目之所覩焉
　　西充县州西九十五里元一十乡本南充县地唐武徳四年以南充之地繁阔故析西北之境以立此县故曰西充取后汉西充县为名　西充山县以此为名　西溪水在县西源出崇礼市山　亚夫山在县东与县城相倚　双图山在县东十里
　　相如县东北八十五里元十乡亦巴西县地梁太监六年置相如县兼立梓潼郡于此至后周郡废而县存即汉司马相如所居之地因以名县其宅今为县治　汉司马相如宅故居县二十里周地图记云水地有相如坪相传云相如别业在此宅右西滨汉水藂薄郁然其基名相如琴台髙六尺周四十四步　龙角山在县东髙三百丈从蓬州岳池县界西来　鸡卸神祠益州记云鸡卸神在相如县以神在鸡卸溪侧故为祠号　西汉水郦道元注水经云县有汉车骑将军冯绲桂阳太守李温塜二子之灵常以二月还水汉暴长郡俗于水土祭之　嘉陵江在县东二百步
　　流溪县西南八十五里元七乡本汉南充县地唐开耀元年析南充县置于溪侧因名曰流溪县　龙城山在县东六十里与石梯山相连其形盘曲如龙絶壁如城焉　流溪水在县东北四十步源出遂州方义县界下至当州北流向东迤逦入嘉陵江　赖即溪濑猿溪二溪并从遂州方义县来
　　阆州
　　阆州阆中郡今理阆中县禹贡梁州之域春秋时为巴国之地按华阳国志巴子后理阆中秦为巴郡地后汉建安六年刘璋改巴郡为巴西郡自后汉移理于此蜀将张飞曾为此郡太守至李雄之乱巴郡荒芜太守理无定处宋元嘉八年复于此城立北巴西郡宋末除北字齐不改按地形志云阆中居蜀汉之半当东道要冲今郡城之右之阆中城梁天监中又于此立东梁州及巴北郡西魏废帝二年平蜀改为隆州取其连岗地势髙隆为郡名后魏典畧云此州故有隆城坚隆因置隆州寻又立盘龙郡以郡中有盘龙岗为名隋开皇中郡废而州存兼改阆中为阆内县大业初州废并其地入巴西郡唐武徳元年改为隆州领阆中南部苍溪南充相如西水三城奉国仪陇大寅十县其年又立新井思恭二县四年以南充西水属果州仪陇大寅属蓬州又置新政县七年又以奉国属西平州贞观元年还以奉国来属又省思恭入阆中县先年元年避元宗讳改为阆州取郡西南阆山为名天寳元年改为阆中郡乾元元年复为阆州按十道录云果阆二州贞观中属剑南道开元中又属山南道天寳中属剑南道乾元中又属山南道若据地势言之且嘉陵江既在剑门之外流厯果阆合三州而合涪江且三州同是汉巴郡之地以山川论定合属山南道后唐天成四年外为保宁军节度皇朝改为安徳军
　　领县九
　　阆中　晋安　新井　苍溪　新政　西水　秦国南部　岐坪
　　州境
　　东西二百四十九里　南北二百六十三里
　　四至八到
　　东北至东京二千九百六十里　东北至西京二千四百一十里　东北至长安一千五百五十里　东至蓬州三百里　西至剑州三百里　北至利州二百九十里　东北至果州三百六十四里　西南至遂州二百七十里　西北至梓州二百一十五里西北至剑州二百里　东北至巴州二百八十里户
　　唐开元戸一万八千二百皇朝户主二万一千七百四十六客二万二千二百三十四
　　风俗
　　与果州同
　　人物
　　谯隆字伯司阆中人景帝时为上林令武帝欲广园囿隆固谏迁成臯令　洛下闳字长公阆中人隠于洛亭武帝徴待诏太史改造太初厯闳曰后八百岁此厯差一日当有圣人出定之
　　土产
　　獠布　当归　重莲绫　绢
　　段氏蜀记云果阆二州绢长十五丈重一斤其色目鲜白
　　阆中县旧四十八乡今十二乡本汉旧县华阳国志云周顺王五年秦惠王文遣张仪司马错伐蜀因取巴王以归分其地为三十一县此城为阆中县阆水迂曲经其三面居其中盖取为县名　僊穴山在县东北十里周地图记云灵山峰多杂树昔蜀王鳖灵帝登此因名灵山山东南有五女捣练石山顶有池常清有洞穴絶微有一小径通旧灵山天寳六年勅改为僊穴山　嘉陵水又名西汉水又名阆中水周地图记云水源出秦州嘉陵因名嘉陵经阆中即阆中水　阆中山其山四合于郡故曰阆中按名山志云阆中山多僊圣逰集焉盘龙山李膺益州记云阆中盘龙山南有一石长四
　　十丈髙五尺当中有戸及扇若人之掩户古老以为玉女房　阆中亦曰阆江亦曰渝水按谯周三巴记云阆中有渝水賨人锐气喜舞故髙祖乐其猛鋭数观其舞使乐人习之故乐府中有巴渝舞即名因斯地始　彭道将池郡国志云彭道鱼池在州面南四夷述云州东南池东西二里约五里州城西帝十里有郭池州约五十畆二池与汉志注相符　充国故城西南九十四里即今新井县东北二十八里充国故城是也其城东北去州六十里李雄乱后其城荒废　张飞塜在刺史大防东二十步髙一丈九尺
　　新井县西南九十里元一十九乡本汉充国县地唐武徳元年割南部普安两县置县界颇有盐井因斯立名西水北自普安县入南流经县东又东南入南部县
　　晋安县西七十里旧十二乡今十乡本阆中县地晋立巴郡于阆中析此置晋安县按四夷县道记云梁于此置金迁戍周闵帝改为金迁仍置为安晋城西水三县以属焉郡理晋安隋开皇三年罢郡仍省晋安县自今县东十四里移晋安县于晋城旧理唐武徳元年改晋城为晋安县即今理也　忠山在县东五里　西水上源由京兆水西自西水县界流入东南新井县界新政县东一百四十里依旧十乡本汉充国县地唐武徳四年割相如南郡二县置新城县后以隠太子讳改名新政　龙奔山在县东二十六里　嘉陵江在县东十里南流　西水在县东三十五里南流入嘉陵　总角山在县东南六十里山峯如女郎之总角
　　苍溪县东南五十七里依旧十三乡本汉阆中县地后汉永元中于今县北巴岳山侧置汉昌县宇文周以县属阆州四年移理曲肘州今县即是也十八年改汉昌为苍溪县因县界苍溪谷为名　云台山一名天柱山在县东南三十五里髙四百丈上有百里有鱼池宜五谷无恶毒可度灾周地图记云汉末张道陵在此学道使弟子王长赵升投身絶壑以取仙桃长等七试已讫九丹遂成随陵白日升天　白鹤山在邑界　嘉陵江在县东一里东南流入　东水一名宋熙水西北自利州界来流南经县东四十里又东南流入阆中县界西水县西一百二十里依旧十五乡亦阆中县地梁大同中于今县西北三十五里置掌夫戍后魏废戍后周闵帝元帝改为西水县以界内西水为名大业元年移于今理　掌天山在县西北三十五里　西水北自剑州来界东南入晋安县界
　　奉国县东北九十四里旧一十五乡今四乡本汉阆中县地属巴郡梁武帝如于此立白马义阳二郡后魏恭帝二年废义阳郡改为奉国县属白马郡始因此地附于魏故以奉国为名隋开皇三年罢郡以县属阆州方山在县西北三十五里　和溪水一名防溪水自利州义清县界流入南流经县东又南入阆中县界　天目山在县东十五里又名大溪洞葛仙宫公修道之山赤乌七年勅置集灵观先天二年改名天目观中和三年改为福唐观
　　南郡县东南七十里旧十四乡今十二乡亦充国县城梁于此置南部郡后周闵帝元年罢郡立南部县属盘龙郡以地居阆中之南改曰南郡隋开皇三年罢郡以县属阆州　九子山又一名九陇山在县南七十里嘉陵江在县东南一里东南流　西水在县西南十里入东南流
　　岐坪县东北一百二十里依旧四乡本汉葭萌县地属葭萌为汉寿晋又改为寿晋宋分寿晋于此立宋安县属宋熙郡后魏废帝三年改宋安为岐坪隋开皇三年罢郡以县属利州开元二十三年割属阆州　岳阳山在县东一十五里　阳门山在西二十里　东水北自利州允州县界流入南流流经县　凿水在县东北四十五里源自利州葭萌县界南流经县入苍溪县界合东江水





　　太平寰宇记卷八十六
　　钦定四库全书
　　太平寰宇记卷八十七
　　宋　乐史　撰
　　剑南东道六
　　遂州
　　遂州遂宁郡今理水溪县禹贡梁州之域汉髙置广汉郡今州又为广汉县地属益州部后分广汉县于此置徳阳东晋分置遂宁郡属益州葢徳阳之旧垒也西北接涪县东乡之横山东极之青石与巴郡为界谯纵乱后移于石坪葢其地多獠官长力弱不相威摄宋太始五年刺史刘亮表公遂宁为东西二郡梁因之后周武帝废郡始置遂州寻又置与西郡隋初废郡州存炀帝废州又为遂宁郡唐武徳元年改为遂州领方义长江青石三县二年置总管府遂资梓晋四州贞观初罢总管十年后置都督府遂果晋合四州十七年罢都督府天寳元年改为遂宁郡乾元元年复为遂州昔广汉郡有寃为害后汉陈宠为太守郡收枯骨葬之寃遂絶皇朝为武信军节度
　　领县五
　　小溪　蓬溪　长江　青石　遂宁
　　州境
　　东西一百【阙】　九里　南北【阙】
　　四至八到
　　东北至东京三千八百里　东北至西京二千八百八十里　东北取果州路至长安一千八百四十三里　东至果州流溪县界四十里　西至普州乐至县界七十九里南至合州铜梁县界一百二十里北至梓州二百六十里　东至合州二百六十里西南至普州一百四十里　东北至果州西充县界九十四里　西北至梓州飞鸟县界九十五里户
　　唐开元戸三万五千六百三十皇朝户主二万二千四十七容一万六千六百三十四
　　风俗　人物无
　　土产
　　樗蒲绫　簟子　苓根　靸鞋　交让木叶似槐紫葛根
　　小溪县旧二十乡今十四乡本晋小溪县地穆帝永和十一年置属遂宁郡后魏恭帝改小溪为方县皇朝太平兴国二年复为小溪县　铜盘山壁立四絶人莫能上故曰铜盘山　邓艾庙伐蜀有大功死葬此郡有祠存　鹤鸣山在州东北二十里上有古观松上常有皓鹤鸣唳　寻香山在州二十里本名血腥山刺史白子昉改为寻香山　龙头山在州东五十里山有石势如龙头唐乾元元年奏置龙归寺　奴厥山在州西五十里本名屈山唐景云年中改为奴厥山　梵云山在州西南二里三面悬絶东临涪水西枕落星地　沧唐江今名大桑江　灵星池在县西北四里益都耆旧传云赵瑶为阆中令时西州遭旱瑶卒椽吏斋戒于灵星池归咎自责稽首流血应时大雨即此也　龙池故老相传池侧有栁树大十围周武帝天和初有龙自树升天士女共观之自后龙升后其树乃枯池亦浅渴　北流溪今名流溪
