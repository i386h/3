<!-- { "loadSidebar": true } -->
　　陇州渭阳郡今汧源县周为岐陇之地春秋时属秦国文公曽都于此今郡南三里汧水南故汧城是也秦并天下属内史汉为汧县属右扶风自魏至晋亦然永嘉后废魏初于今汧源县界置陇东郡今州即陇东郡故郡也孝明正光三年分泾州岐州之地兼置东秦州于故汧城领陇东安夷汧县三郡至孝昌三年为万俟丑奴所破孝武永熈元年于今州东南八里复置东秦州仍于州所理置汧隂县西魏大统十七年改东秦州为陇州因山为名周明帝二年移州于今所武帝天和五年省入岐州宣帝大象二年复置隋开皇五年改汧隂为汧源县仍废而陇州如故炀帝二年州废以属县并入扶风郡义宁二年又于县理置陇东郡唐武徳元年复为陇州以南由县置舎州领南由一县四年废舎州复以南由来属天宝元年改为汧阳郡乾元元年复为陇州至徳宗升为奉义军节度以旌韦皋杀朱泚伪使之故也今为防御州
　　元领县五　今四
　　汧源　汧阳　吴山　陇安新置
　　二县废
　　华亭入汧源　南由入吴山
　　州境
　　东西二百里　南北四百五十九里
　　四至八到
　　东至东京一千七百五十里　东至西京一千三百二十五里　东至长安四百五十五里　东至鳯翔府一百五十九里　南至鳯州山路四百三十六里西至秦州三百四十里　北至泾州一百六十五
　　里　西南至秦州界一百一十里　东南至鳯翔府界一百六十里　西北至原州界一百八十里　东北至泾州一百六十里
　　户
　　唐开元户六千八百五皇朝管户主一万九百七十一客八千六百六
　　风俗与鳯翔小异尤类秦州
　　人物
　　唐秀实汧阳人以笏击朱泚徳宗赠太尉
　　土产
　　龙须蓆　鹦鹉　山丹　雉尾　羊　马　狨
　　汧源县旧八乡今七乡汉汧县之地属右扶风晋地道记云汧县属秦国故城在今县南汉置陇闗西当戎翟今名大震闗在今县西后魏废帝改为汧隂县周明帝移州并县于今理隋改为汧源县唐元和三年并华亭县入　陇山在县西六十二里説文陇山天水大坂也辛氏三秦记引俗歌云陇头流水鸣声幽咽遥望秦州肝肠防絶又云震闗遥望秦川如带郦道元注水经云一水出汧县西山谓之小陇山岩嶂髙峻不通车辙故张衡四愁诗云我所思兮在汉阳欲往从之陇坂长周地图云其山髙处可容百余家三秦记陇谓西闗也其坂九廻不知髙几许欲上者七日乃得越絶高处可容百余家下处容十万户山顶有泉清水四注东望秦川如四五里人上陇者想还故乡悲思而歌有絶死者又秦州记登陇东望秦川四五百里极目泯然墟宇桑梓与云霞一色其上有慂溜吐于山中为澄潭名曰万石潭流溢散下皆注于渭山东人行役升此而顾瞻者莫不悲思其歌曰陇头之水分离四下念我行役飘然旷野登髙远望涕零双堕是此也　汧山在县西六十里禹贡导汧及岐至于荆山　鱼龙川郦道元注水经云有一水出汧县西山人谓之小陇山其水东北流厯涧注以成渊出五色鱼俗以为灵而莫敢采捕因谓是水为鱼防水自下亦通谓之鱼龙川　蒲薮周礼职方氏雍州其泽薮曰蒲晋太康地志云汧县有蒲谷乡中谷乃雍州之蒲也按汉书地理志雍州有蒲薮　汭水周礼职方氏雍州有蒲薮　汭水周礼职方氏雍州其川泾汭　大震闗在县西六十里后周武帝天和元年置今为陇山闗在县西六十一里汉武帝至此遇雷震因名　张女郎祠故老相传云汉张鲁女死于此时人为立祠民祷有騐　秦城在州东二十五里秦非子养马汧渭之间有功周孝王命为大夫　郁夷故城汉为县后汉省按汉志注云郁夷有汧水祠又诗云四牡騑騑周道倭迟韩书作郁夷字葢在今州西五十里大宁闗侧近汧水源今騐诸处因水置祠多在源下又自闗上陇盘纡屈曲逶迤而进与县名相符晋大康中曽于此置陇闗县又地道记郁夷省并郿葢因王莽之乱郁夷之人权寄理郿界因倂于郿　废华亭县在州西北一百里本汉泾阳县地今原州平凉县界泾阳故城是也后魏为长地县隋大业元年于此置华亭县在白马华亭三川口葢因水为名三年改为亭水县属安郡唐元和三年三月废入汧源县　小陇山在废县西四十里水经注芮水出小陇山其川名汭　秦王庙秦穆西征至此廻军因之立庙
　　汧阳县东八十里旧八乡今十一乡本汉喻麋县地以县东八里喻麋泽为名属右扶风阚泽县道记云喻麋县因原以为名今县东古城是汉理之所晋省后周天和五年于今县西四十里马牢故城置汧阳县及汧阳郡以在汧山之阳为名寻废郡以县属陇州建徳四年移于今理　汧水经县南一里　段太尉冡在县西北四十里万善乡黒草僻川西　秦王铸剑炉在县东南二十里石上有人马踪迹又有秦王马迹泉在节义乡真珠泉在三泉乡县西二十五里
　　吴山县东南一百一十里旧二乡今四乡汉喻麋县地后魏孝昌二年于今南由界长蛇川置长蛇县属东秦州隋开皇十三年自长蛇川故地置长蛇移于今县十八年改长蛇为吴山县西吴山以称邑唐元和三年并南由县入　吴山在古县西南五十里周礼雍州其山鎭曰岳山孙炎曰雍州镇有吴岳山也郭璞曰吴岳别名开石汉志吴山在汧县西古文以为汧山国谓之西吴秦都咸阳以为西岳注水经云汧水发南山西侧俗以此山为吴山三峯霞举叠秀云天崩峦倾返山顶相捍望之恒有落势山下石穴广四尺髙七尺水溢石空悬波侧注漰震荡发源宂川北注于汧　龙盘山在县东南七里泾水经县南东流　白环谷注水经云南由县有白环水源出白环谷　废南由县在县西南一百二十里在今县东南十里汉之汧县地也后魏明帝孝昌年于县西南由谷口置县因谷为名隋开皇三年属岐州唐贞观四年割入陇州元和三年倂入吴山县　故安夷闗在废县西一百四十六里　长蛇川在废县西一百步　渭水在废县南四十里
　　陇安县去州八十五里四乡本县由镇即古南由县之地国朝开宝二年割汧阳县之四乡于陇州界置陇安县从转运使李守信之所奏也　秦岭山在县西南过渭河接鳯川界　西秦山在县北二十里山内有秦王试剑崖　渭河在县西南四十五里自秦州陇城县流入　马颊社在孝感乡社内有古时铸钱监基防山有溪出九节菖蒲
　　泾州
　　泾州安定郡今理保定县禹贡雍州之域秦始皇并天下属北地郡汉武帝又分北地郡置安定郡汉书云以六郡良家子补羽林郎安定即六郡之一焉宋永初山川记安定昆戎壤也其郡在今原州高平县后汉永初五年徙其人于美阳以避羌郡寄理美阳即今雍州武功界美阳故城是也永建四年移于今所按晋太康地记云安定郡领临泾朝那乌氏鹑觚隂宻西川六县属雍魏晋亦为安定郡及魏神防三年于此置泾州葢因泾水为名隋大业三年改为定安郡大业末金城贼帅薛举侵扰豳泾唐武徳元年太宗西讨防举死因平举子仁果遂改安定郡为泾州皇朝为彰化军节度
　　元领县五　今三
　　保定　灵台　良原
　　二县割出
　　潘原唐末割置行渭州　临泾唐末割置行原州州境
　　东西七十里　南北一百三十五里
　　四至八到
　　东南至东京一千七百里　东南至西京一千二百五十里　东南至长安四百五十里　东至鳯翔府麟县长武镇界四十里　西至渭州潘原县界三十里　南至鳯翔府普润县界一百里　西北至原州临泾县界三十里　西南至陇州汧阳县界七十里东北至宁州丰义县界四十里
　　户
　　唐开元户一万五千九百五十三皇朝管户主一万二千一百七十一客五千二百九
　　风俗
　　水土杂于河西人烟接于此地故安定处山谷之间其实昆戎旧壤迫近邉外修习武备士则髙尚气畧人以骑射为先葢与邠陇之俗同尔
　　姓氏
　　安定郡四姓　梁　席　安　皇甫
　　人物
　　梁统安定乌氏人为酒泉太守子竦常登髙而叹李恂安定临泾人为兖州刺史　张耽安定人好学程卓孝友著名　皇甫谧安定人
　　土产
　　龙须蓆　羊　马　駞毛　红花　麻布　黄耆氊　麝香　秦胶
　　保定县旧三乡今十一乡本汉安定县也后汉省后魏文帝大统元年自高平城移于今理属安定郡隋开皇三年罢以县属泾州唐至徳二年改为保定县　笄头山一名崆峒山昔皇帝学道于广城子是此　弹筝峡自原州百泉县界都卢山泾水所出南流山谷之间水声清响有如弹筝　振履堆故老云夸父追日振履于此阜上　胡卢河本名尉茹水源出原州西南类沙山下入泾　乌亭史记云秦恵王取其地置乌氏县属安定郡莾曰乌亭有乌水出西北入河都卢山在其西今亭即汉为县所也　瓦亭续汉志云乌氏县有瓦亭一名薄洛亭　三水故城汉书地理志三水县属安定郡有监官后汉末卢芳据三水在山谷间魏攻三水即此也晋太康地志云西川属安定郡　西王母祠周地图记云王母乘五色云降于汉武其后帝廵郡国望彩云以祠之而云五色屡见于此因立祠焉每水旱百姓祷祈时有騐焉　左右谷城在今县南　乌氏故城即乌亭也　废城在今县东焉　泾川水在县南十里从潘原来入邠州宜禄　阁川水在县西南三里从潘原县来入泾水
　　灵台县南一百里元七乡按梁氏志即汉鹑觚县地属北地郡后魏大统中自鹑觚故城移今所周地图记云鹑觚县属平凉郡天宝元年八月改为灵台县理即古宻国之地　蒲川郦道元注水经云蒲水出南山蒲谷东北合细川水又东北流合且氏川水焉　隂宻城诗曰宻人不恭春秋左传昭公十五年晋荀跞如周塟穆后王曰叔父唐叔成王之母弟也宻须之鼓与其大路文所以大搜也杜预云宻须姞姓国也在安定隂宻县史记周共王逰于泾上宻康公从有三女奔之其母曰必致之于王夫兽三为羣人三为众女三为粲王田不取羣公行不下众王御不参一族夫粲美之物也众以美物归汝而何徳以堪之王犹不堪况尔小丑乎小丑备物终必亡康公不献一年共王灭宻宻即此城也三交川水在县东南五里亦名三香水源从麟逰县卧龙原在县东十里　左邱明庙在县东北三十里牛仙客祖墓在县西一里蒲川水西石闗前有石碑存祖赠泾州刺史父赠户部尚书
　　良原县西南六十里旧三乡今七乡本汉三水县地属安定郡隋大业元年分安定鹑觚二县之地置县县西南三十里有良原因以为名　白石原其原自起县西南三十里东下三十里分为两原南三十里更名良原一原东北四十里更名梁杜原汉书地理志属安定县朝那城后魏大统元年置原州百泉县朝那城于此
　　其地今割入临泾县界　望儿原在县东三十里




　　太平寰宇记卷三十二
　　钦定四库全书
　　太平寰宇记卷三十三
　　宋　乐史　撰
　　闗西道九
　　原州　庆州
