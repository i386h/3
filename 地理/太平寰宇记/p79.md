<!-- { "loadSidebar": true } -->
　　南和县东南四十里旧五鄊今三鄊本汉省县城属广平国水经云北有和城县故此县云南后魏地形志并于任李公绪赵记云孝昌三年割广平郡之南和襄国任三县于此置北广平郡属殷州后周又置南和郡寻废郡而为县隋开皇三年罢南和县属洺州寻改属邢州　湡水经邑界　鸳鸯水冬日常温和又水经注云南和西官治东有便水一名鸳鸯水又赵记云俗谓之百泉水是也　烈家水在县西南一十里下至狼沟河漳河在县东三十里从平鄊县界流来　张宾墓在
　　西十二里石勒军师号曰右侯
　　任县东北三十八里元三鄊本汉张县地后汉省张县则为钜鹿郡之南蛮县地晋省南蛮又为广平郡之任县地后赵石氏于此置苑鄊县季龙又改清苑县属襄国郡隋废任县唐武德四年重置　张城一名渚阳城在县西南二十七里汉县也晋将王浚遣段就六眷部众讨石勒屯于渚阳谓此也　古苑鄊县在县东北一十八里　溹水在县西一十五里从龙冈县北来　任水在县东南二十里从南河县界流入
　　平鄊县东九十里旧三鄊今四鄊本秦钜鹿郡也十三州志曰钜鹿唐虞时大鹿之地尚书尧试舜百揆纳于大麓麓则林之大者也尧之禅舜欲使天下皆见之故置诸侯合羣臣与百姓纳之大麓之野然后以天下授之以明已禅公也始皇二十五年灭赵以为钜鹿郡钜亦大称也史记曰张耳与赵王歇走入钜鹿城王离围之即此地也续汉书钜鹿郡之廮陶县后魏景明中移县于旧城东三十里后自平鄊故城移平鄊以理之至今不改隋开皇三年属洺州十六年改属邢州　沙邱台在县东北二十里皇甫谧帝王世纪纣自朝歌北筑沙邱台多取飞鸟野兽置其中卫灵公卒卜葬沙邱吉穿冡得石椁铭曰不凭其子灵公夺我里子韦曰灵公之为灵也久矣又赵惠文王四年李兑围灵王于沙邱宫采雀鷇食三月而死又十三州志秦王东巡囘死于沙邱　封爵观洺州志云封爵今在平鄊县长老云项羽救赵败秦师于此策勲封爵　浊漳水今俗名栁河在县西南十里　落汉水在县西南十八里古薄津也字讹故为落汉　平河在县东北三十里地理志云平鄊有台即此也　时苖冡在县东北二十里魏畧云苖钜鹿人也晋末移葬于此　废南蛮县左氏传云齐国夏伐晋取蛮其后南徙故加南也汉兴因而县之汉书王子侯表曰武帝元朔二年封赵敬肃王子佗为南蛮侯即此地也唐初以其地并入平和县
　　钜鹿县东一百一十九里元三鄊本唐尧大麓之地禹为大陆之野在汉为南蛮县地晋省南蛮则为任县地后赵为南蛮后至太平真君中省南蛮更为栢仁县地隋图经集记云唐开元六年于此置钜鹿县属赵州遥取汉县钜鹿以名也按汉钜鹿县今平鄊郭是也事具平鄊唐武德元年于此建起州又立白起县二年陷窦建德四年讨平罢州以县属赵州贞观元年于此建邢州　广阿泽一名大陆一曰钜鹿一名大麓一名沃州在县西北五里尚书曰恒卫既从大陆既作郑康成注云大陆泽在钜鹿北按汉钜鹿县今平鄊尔雅云晋有大陆泽吕氏春秋曰晋之大陆赵之钜鹿是也十三州志云淮南九薮赵有钜鹿今其地即广阿泽也按其东西二十里南北三十里葭芦菱莲鱼蟹之充牣其中泽畔又有咸泉煮而成盐百姓资之　铜马祠在县西七里注水经云卫漳水经铜马祠东汉光武庙也光武击铜马于馆陶大破降之贼降者不自安光武令各归营乃轻行其垒因相谓曰萧王推赤心置人腹中安得不投死乎由是皆服将悉降人分配诸将众数十万关西号光武为铜马帝故祠取名焉
　　尧山县东北八十里旧四鄊今三鄊其地本曰栢人春秋时晋邑战国时属赵秦灭赵则属钜鹿郡汉属赵国陈余传曰汉王七年髙祖从平城还过赵赵王敖自上食礼甚卑有子壻礼髙祖箕踞骂詈赵相贯髙等谋杀髙祖八年上从东垣过贯髙等乃壁人柏人要之置厠上过欲宿心动问曰县名为何曰栢人曰栢人者迫于人也不宿去十六国春秋云石季龙建武六年分赵郡之栢仁立南蛮县是后魏栢人属南赵郡又改栢仁为栢人隋开皇三年罢钜鹿郡属赵州大业三年改属邢州唐武德四年又属赵州贞观初属邢州天寳元年改为尧山县以唐大麓之地名县焉　干言山在县西五里李公绪赵纪云栢人有干言山诗云出宿于干饮饯于言是此山也　泜水在县西十二里赵州郭与山泜水出其隂溹水出其阳汉书韩信斩陈余于泜水　南蛮古城栢仁故城在县西十二里皇甫谧帝王世纪云尧所都也栢鄊故城在县东北二十二里与赵郡百鄊县东西中分为界城冡记云尧时所置　宣务山一名虚无山在县西北四里髙一千五百五十丈城冡记云尧登此山东瞻洪水务访贤人其山西三里出文石五色锦章山上有鳬祠　张耳台在县西北十二里内邱县北五十八里元三鄊李公绪赵志云古邢国地在汉为中邱县属常山郡十三州志云山海经谓西北有山邱在其间故曰中邱赵记云晋于此立中邱郡十六国春秋石季龙改为赵安县后魏省入栢仁县太和十九年于旧城东十九年复置中邱县即今理是也隋践阼改曰内邱开皇三年属赵州大业二年改属邢州　孤山在县西北一十七里其山孤峙天寳六年勅改为内邱山　鹊山亦名龙腾山在县西六十三里地理志云山邱蓬山长谷诸水所出注水经云中邱有蓬鹊之山郡县志昔扁鹊将虢太子游此采药因名之砺水在县西北一十三里源出撄山其水可以砺劔
　　刀　龙腾山之水在县西七十五里出龙腾山　沙沟水源出鹊山东流经县五里　废青山县在州北五十里本中邱县地属常山郡隋开皇十八年于此置青山县属邢州以县界青山为名大业二年省县为龙腾府唐武德元年析龙冈内邱两县重置属邢州贞观八年徙于今理至文宗开成四年泽路节度使刘从谏奏废之　黒山一名青山在旧县西二十里列仙传云犊子邺人常在黒防牵一黄犊子来过邺城酤酒阳都女见悦之遂留相奉乃随犊子去俱入山焉都女生而连眉即魏都赋云犊妃连眉者也土地十三州志云黒山之险为逃逋幽薮隋区宇图志云周太祖讳黒獭因改黒山为青山　雷公山耆老传云魏时黒山羣盗张燕等不立君长直以名号为称多髯者谓之羖公大声者谓之雷公时贼保此山以为名也






　　太平寰宇记卷五十九
　　钦定四库全书
　　太平寰宇记卷六十
　　宋　乐史　撰
　　河北道九
　　赵州
　　赵州赵郡今理平陈县也禹贡冀州之域史记云西为大梁赵之分自胃七度至毕十一度即赵之分野周穆王以造父善驭遂封于此按赵之分川曰湾沲镇曰镇山左纳沧海右引并汾南絶邯郸北倚恒岳井陉之险春秋时属晋为鄗邑之地战国时属赵秦并天下此郡即邯郸钜鹿二郡地汉髙帝更立赵国后又分为钜鹿常山二郡后汉又立常山国以钜鹿郡之兼于此置冀州领郡国九理于鄗今郡西南髙邑县是也西晋又为赵国亦置冀州领郡国十三理于今郡西南临城县即古房子城也后魏废国为赵郡属殷州至明帝二年于广阿城置殷州至髙齐又改殷州为赵州隋开皇三年罢郡以废赵郡之平棘廮陶二县并废钜鹿郡之广阿安国栢仁内邱等四县改置栾州取栢鄊县汉之髙栾故城以名州也仁夀初又改广阿为象城县大业二年废栾城复为赵州以其旧属之地并之仍改旧象城县为大陆县五年又改为赵郡治平棘县髙邑賛皇元氏廮陶栾城大陆栢鄊房子槀城鼓城十一县其年以槀城属防州以鼓城属深州四年改大陆为象城天寳六年改为赵郡乾元元年复为赵州
　　元领县九　今七
　　平棘　宁晋　髙邑　栢乡　临城　賛皇　昭庆二县割出
　　栾城　元氏已上二县入镇州
　　州境
　　东西二百五十里　南北一百一十七里
　　四至八到
　　西南至东京八百三十里　西南至西京一千三十里　西南至长安一千八百九十里　正东微南至冀州一百六十五里　西逾山至太原府五百六十里　南至邢州一百七十五里　北至镇州一百里东南至冀州隔河相去一百里　西南至邢州一
　　百九十五里　西北至镇州一百七十里　东北至定州三百一十五里
　　户
　　唐元户五万一千四百三十
　　风俗
　　赵记云女子盛饰冶容习丝竹长袖倾絶诸侯姓氏
　　赵郡二姓　李　睦
　　人物
　　李左车赵之广武君说成安君不从卒及其难韩信师之　吾邱夀王字子贡赵人　耿弇字伯昭钜鹿宋子人率宗族宾客二千人迎汉光武封耿鄊侯前将军睦昶赵郡人也不拘小节年二十丧父鬓须致白与崔浩为莫逆之交　苏味道赵州栾城人拜相　李桥赵州賛皇人与男锡相继为相　李义赵郡房子人　李华赵郡人　唐李栖筠赵郡人御史大夫賛皇公子吉甫相　孙德裕相　李泌赵郡人相　李珏赵郡賛皇人拜相
　　土产
　　丝布　絁　帒　石榴
　　平棘县旧二十鄊今七鄊春秋晋棘蒲邑左氏传云师及齐师卫孔圉鲜虞人伐晋取棘蒲杜预云晋地名也汉文帝三年济北王兴居反遣棘蒲侯柴武撃之武帝时又有平棘侯薛泽为丞相盖汉初为棘蒲侯后改为平棘也属常山郡隋开皇三年改属赵州十六年改属栾州大业二年又属赵州　汶山水经云汶水又东经平棘县南有石桥跨水阔四十步长五十步桥东有两碑　槐水在县北二十五里一名白沟河水经云槐水出黄石山　石柱水经云平棘城南门夹道有两石柱翼路若阙焉　南平棘故城汉县废在今县南　鄗城史记云魏无忌救赵趣孝成王为无忌筑此城至汉初韩信败陈余于此　故栾城在县西北十六里春秋时变武邑　宋子故城汉宋子县也晋书卫恒四体书势云钜鹿宋子有耿球碑是袁术所立师宜官书　冯唐宅唐此郡人汉时皓首为郎一遇汉文遂振大誉　十方垒在县南一里后汉安帝永初元年以邓隲任尚讨无功而还后遂侵河内赵魏间百姓相惊北军中侯朱宠将五营兵屯孟津诏魏郡赵国常山中山缮作坞垒六百一十六处此即其一也　李左车墓在县西七里
　　宁晋县东南三十五里旧二十鄊今五鄊汉杨氏县属钜鹿郡春秋时晋杨氏邑后汉书曰渤海王悝反降为廮陶侯晋省后魏于此置廮遥县属南钜鹿郡隋开皇六年改为廮陶县复汉名大业二年改属赵州唐天寳元年改为宁晋县　杨骏坟在县北十里髙一丈晋太尉武帝之父晋乱无碑有石志存　廮陶故城在县南二十九里
