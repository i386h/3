<!-- { "loadSidebar": true } -->
　　蜀记云刚悍生其方风謡尚其文汉书曰人食稻鱼俗不愁苦而轻易淫佚然地沃人骄奢侈颇异人情物态别是一方
　　姓氏
　　云阳郡三姓　委　言　幸
　　人物
　　司马相如成都人　张寛字叔文成都人从驾至渭桥在帝后第七车见女子浴乳长七尺心知是天星主祭祀三斋洁则见　李仲元贤人也不夷不恵居乎可否之间此扬雄之言也　王褒蜀人　何武字君公蜀郡郸人御史大夫　扬雄蜀郡成都人　姜诗雒人母好生鱼有涌泉出谷每晚出双鲤以供二母之膳时母食须邻母同食故云二母也　郭乔卿雒人为荆州刺史　王阜成都人为重泉令有鸾鸟集于学宫阙门迁益州太守有神马出滇池河白鸟见　张霸字伯饶数嵗知孝养号张曾子七嵗通春秋楷即霸子隠于华隂号公超市也　翟酺字子超雒人也谱援神钧命解　李尤字伯仁雒人文华见称贾逵荐有扬雄之风为乐安相　任安绵竹人秦宓绵竹人　禽坚字孟田成都人生而失父及
　　壮乃知父为夷所得三出徼外经六年乃遇之　唐李白字太白蜀郡人
　　土产
　　按十道志云巴蜀土地肥美有江水沃野山林竹木蔬食果实之饶橘柚之园郊野之富号为近蜀丹青文采家有盐泉之井户有橘柚之园纸惟十色竹则九种　卭竹　蒟酱如今之大笔拨　又郡国志云嘉鱼细鳞似鳟鱼蜀中谓之拙鱼蜀郡山中处处有之每年春从石穴出大者长五尺　本草菜部苦茶一名游冬生益州川谷凌冬不死三月三日采干为饮令人不睡　花有山茶出雅州红海石榴　海棠花此树尤多繁艳未开时如硃砂烂漫稍白半落如雪天下所无也　桐花色白至大有小鸟燋红翠碧相间毛羽可爱生于花中唯饮其汁不食他物花落遂死人以蜜水饮之或得三四日性乱跳踯多抵触便死土人画桐花凤扇即此也　旌节花枝直上花红紫层际如旌节叶碧百合　千叶刺榆红似桃花极大　长乐花红紫小苏许公有赋　荼防花香甚可以为酒　九壁锦按游蜀记云成都有壁村出美锦
　　旧贡
　　薛涛十色牋短而狭才容八行　雪朴硝其色如玉单丝罗　髙杼衫段　交梭纱　琵琶捍拨　蜀
　　漆铜盆　菜有龙葵
　　今贡
　　绫出成都华阳新都新繁郫县　罗出广都双流温江　髙杼布出新都　丝出郫县　裨布衫段出新都　柘蚕丝出犀浦　絁绵绢布麻十县皆出
　　成都县旧二十四乡今十九乡汉旧县也以周太王从梁山止岐山一年成邑二年成都因名之成都扬雄蜀本纪云蜀王据有巴蜀之地本治广都樊卿徙居成都秦恵王遣张仪司马错定蜀因筑成都而县之都在赤里街张若徙置少城内始造府县寺舍令与长安同制华阳县旧二十乡今十六乡本成都县地唐贞观十年分成都县之东偏置蜀县在郭下乾元元年宗狩蜀驻跸成都改为华阳县　武担山在府西北一百二十步一名武都山蜀记云武都山精化为女子美而艳蜀王纳为妃不习水土欲去王必留之作东平之歌以悦之无几物故蜀王乃遣五丁于武都山担土为冢盖地数亩髙七丈上有一石厚五寸径五尺莹彻号曰石镜王见悲悼遂作臾邪之歌龙归之曲今都内及毗桥侧有一折石长丈许云是五丁担土担也　江渎祠在县南上四里汉郊祀志云秦并天下立江水祠于蜀至今嵗祀焉　蜀山萧广济孝子传杜孝巴郡人也少失父养母以孝称母喜鱼孝曽役在成都因截一竹筒盛鱼二头以草塞之祝曰我母必得此鱼因投中流妇因出渚汲见竹筒横来触岸异而取视之见二鱼曰必我婿所寄熟进姑闻者叹其至感　濯锦江即蜀江水至此濯锦锦彩鲜润于他水故曰濯锦江　二江秦李冰穿二江于成都城中皆可行舟今谓内江外江是也带二江之双流故有双流县焉又按风俗通云秦昭王遣李冰为蜀太守开成都两江溉田万顷江神每嵗须童女二人不然为水灾冰因自以女与神为婚径至神祠前劝酒酒杯常竭冰厉声责之因不见良久有两苍牛鬭于江岸有间冰还流汗谓官属曰鬭太极当相助也若知南向腰中正白者即我也顷复鬭主簿因刺杀北面江神从此絶其患矣后民思其恵今有祠存　都江水在府西四里一名粉水以此水作粉鲜洁于他　金堤九州要记云金堤即李冰所筑堤岸有石如猪　万嵗池在府北八里昔张仪筑都城于此取土因成池后人呼为万嵗池　七星桥华阳国志云太守李冰造七星桥以上应七星故光武伐公孙述谓吴汉曰安军宜在七星间其铁钉皆从荆州载来作此桥　南江桥亦名安乐桥在城南二十五步宋李武以桥为安乐寺改名安乐桥十六国春秋李特将起童謡云江桥头阙下里成都北门十八子盖指李特也江桥即此桥七星桥之一　万里桥在州南二里亦名笃泉桥桥之南有笃泉也汉使费袆聘吴诸葛亮祖之袆叹曰万里之路始于此桥故曰万里桥又按唐史宗狩蜀至成都适万里桥上问桥名左右对曰万里桥上因叹曰开元末僧一行谓朕曰更二十年国有难陛下当巡游至万里之外此是也由是驻跸成都七星桥之二　笮桥去州西四里亦名夷里桥又名笮桥以竹索为之因名　市桥在州西四里常璩云石牛门曰市桥下有石犀潜渊中李膺益州记云汉旧州市在桥南因以名华阳国志云后汉大司马吴汉征公孙述述妺婿延岑伪遣皷角麾帜渡市桥挑战汉兵争观延岑纵兵出吴汉军后袭击大破之即此桥是也七星桥之五　升仙桥在城北十里华阳国志云升仙桥送客观即司马相如入长安题市门曰不乗赤车驷马不过汝下　竺桥华阳国志曰万里桥西上曰夷里桥徐康晋志桓温伐蜀战于竺桥防军袭护战没众欲退而皷吏误鸣进皷于是乗之遂入少城　学射山一名斛山在县北十五里李膺益州记斛石山有两女冢　汶江一名竺桥水一名流江亦曰外江西南自温江县界流入汉沟洫志蜀中李冰穿二江成都中皆可行舟有余则用溉田民享其利　成都城周地图经云初张仪筑城城屡壊不能立忽有大龟周行旋走巫言依龟行处筑之城乃得立所掘巡成大池龟乃伏于中每出则州境有贼刺史或病　西门楼任豫记曰诸楼年代既久榱桷非昔唯西门一楼独有补葺张仪时旧犹存　文翁学堂一名周公礼殿华阳国志云文翁立学精舍讲堂作石室一作玉堂在城南后学堂遇火太守陈留髙朕更修立又增造一石室任豫云其药炉节制犹古建堂基髙六尺厦屋三间皆图画古人之像及礼器瑞物堂西有二石李膺记云后汉中平火延学观厢廊一时荡尽惟此堂熛焰不及搆制虽古巧异特竒　少城在县南一百步李膺记云与大城俱筑唯西南北三壁东即大城之西墉故蜀都赋云亚以少城接于其西扬雄蜀本记成都本赤里街张若陟置少城内张孟阳诗郁郁小城内峩峩百族居即闻扬子宅相见长卿庐　阳城门李膺记云少城有九门南面三门最东曰阳城门次西曰宣明门蜀时张仪楼即宣明门楼也重阁复道跨阳城门故左思赋云结阳城之延阁飞观榭乎云中　宁蜀城臧茔绪晋书穆帝纪永和八年平西将军周抚攻涪八月戊午尅之萧敬文益州平以三蜀流人立宁蜀晋昌二郡　石牛舆地志云邓艾庙南有牛即秦恵王遗蜀王者　石犀李膺云市北有石牛李冰所立华阳国志外作石犀以厌水精穿石犀镇以江南命曰犀牛里　武担山俗曰石笋在郭内州城西门之外大街中益部耆旧传云公孙述时武担石折任文公叹曰西方智士死吾当应之嵗中卒　千秋池任豫记在城东冬夏不竭名曰千秋池迁水李膺记云迁水起自始昌堰堰有两人中
　　流即迁　青羊肆蜀本记云老子为闗令尹喜着道徳经临别曰子行道千日后以成都郡青羊肆寻吾今为青羊观也　二台益州记云升迁亭夹路有二台一名望乡台在县北九里　孔子庙昔司马相如教授于此　健儿庙后汉朱遵拒公孙述战死后吴汉破述乃为立庙今系祀典　相如宅在州西四里蜀记云相如宅在市桥西即文君当垆涤器处又益部耆旧传云宅在少城中笮桥下有百许步是也又有琴台在焉今为金花等寺　读书台在县一里诸葛亮相蜀筑此台以集诸儒兼以待四方贤士号曰读书台　章城门路西今为乗烟观　严君平宅在州西一里耆旧传曰卜肆之井犹存今为普贤祠　子云宅在少城西南角一名草堂　锦城华阳国志云成都夷里桥南岸道西有城故锦宫也命曰锦里　赤里街蜀都记云成都之南街名赤里　贞移观即方平得道处也　秦宓汉之名儒蜀守夏侯纂三谒不见因名其里为造里　东陵即蜀先主刘备陵也今有祠存号曰东陵神　污池一名摩诃池昔萧摩诃所置在锦城西　望帝祠在府西南五里齐永宁末刺史刘仲连置　先主祠在府八里恵陵东西七十步齐髙帝梦益州有天子卤簿诏刺史傅覃修立而卑小故相国李囘在镇更改置守陵户四时祭祀　诸葛武侯祠在先帝庙西府城西有故宅　闗侯祠张飞祠俱在府西南七里恵陵左右宋庐陵王立李冰祠在府西南三里为蜀郡太守有功及唐节帅李徳裕重立祠宇　瞿君祠在县东六里得仙与家人别系龙于此　李膺宅在府西三里或云是姜维宅　武侯宅在府西北二里今为乗烟观有祠在观内　蒋琬宅在县东七里杜甫宅在郭西外地属犀浦县按浣花溪地有百花潭　玉局潭在城南栁堤玉局观内张道陵得道之所其一也
　　郫县西五十里依旧三十六乡古郫邑也秦灭蜀后因而县之汉地理志郫属蜀郡李膺记郫县益州之胜邑古城在今县北隋仁夀三年分置蒙州以县属之大业二年州省县益　连理竹梁天监起居注云十六年连理竹生益州郫县王家围外连理并干　郫江一名都江一名成都江
　　新都县东北西十八里依旧三十乡本汉旧县属广汉郡后置新都郡故城在今县东太康中又为县隋移于此治　丽元山平地特起四絶髙三丈有石镜双广五尺常掘其下至水而未臻其极　新妇泉李膺益州记云在县东北五里有新妇泉什邡县界亦有新妇水初二妇勤于奉养晨夜负汲不惮冰雪久之泉为涌出故以名泉　八阵图在县北三十里蜀志诸葛亮传曰亮推演兵法作八阵图咸得其要李膺益州记云稚子阙北五里武侯八阵图上城西门中起六十四魁八八为行魁方一丈髙三尺也
　　温江县西五十七里依旧二十四乡本汉郫县地周地图记后魏于此置温江县属蜀郡隋为万春县唐贞观五年为温江县　大江在县西二百步自清城界流入俗谓之温江也　冺江在县西二里
　　新繁县西北六十里旧三十乡今二十八乡本汉繁县蜀志刘禅延熙十年凉州胡率众降禅居之繁县以县户于此而繁俗谓之新繁至是县名因俗而改　三菁山山下有桃闗　沲江禹贡曰岷山导江东别为沱孔安国注云江东南流沱东行郑注云此沱尾入江不于江出汉书地理志禹贡江沱在郫县西东入大江尔雅云江为沱李巡注江溢出流为沱郭璞尔雅音义云沱水自蜀郡都水县湔山与江别而更流晋太康地志云江沱在繁县萧广济注江赋云触玉垒山东为沱据汉书沟洫志郫江郡秦时蜀守李冰所凿非禹贡之江沱明矣
