<!-- { "loadSidebar": true } -->
　　西河县旧二十七乡今八乡本汉兹氏县也曹魏于此置西河郡晋改为国仍改兹氏为隰城县今有美稷乡汉美稷县地唐贞观二年改隰城县为西县今城内有西河王斌碑文字残缺　谒泉山在县东北四十里一名隠泉山上有石室去地五十余丈顶上平地可十顷相传以为子夏石室　文水西南自并州文城县界流入　文湖一名西河泊在县东十里水经云文水经兹氏故城东南为文湖多蒲鱼之利　八门城在县十五里十六国春秋云刘元海遣将乔崧攻西河县因筑此城以自固髙九丈有八门俗亦名八门城　临汾宫隋大业十四年帝北巡至五原夏四月勅于汾州北四十里于临汾水起汾阳宫即管涔山汾河源所出之处当盛暑之时临河盥潄即凉风凛然八九月其地多雨经夏罕晴一日之中倐忽而晴晴雨未曾经日虽髙岭千仞岭山居人掘地二三尺深即清泉用之　比干山在县北一百一十里　卜商祠在县四十里
　　孝义县东南三十五里旧二十乡今八乡本汉兹氏县地曹氏移西河郡中阳县于今理永嘉后省入隰城后魏又分隰城于今灵石县东三十里置永安县唐贞观元年以县名涪州同改为孝义因县人郑兴有孝义故以为名　胜水在县南一里　团城在县西北十八里后魏筑以防稽胡其城纡曲故名团城　魏文侯坟在县西五里　段干木墓在县东北二十五里　雀防谷冀州圗云在县南二十里长一百一十里至临汾郡霍邑县界汾水出于谷内南流入河即周书调鉴谷　板谷在县东北三十八里　虞虢二城相传晋灭虞虢迁其人于此筑城以居之　左部城在县南二十五里辰城在县北十里此本虢城也　六壁府后魏书曰太平真君五年讨胡人于六壁即此城也俗以城有六面因以为名在县西八里
　　平遥县东南八十里旧三十乡今四乡本汉平陶县地属太原郡晋改太原国后魏以大武帝名焘改平陶为平遥隋属西河郡义宁元年于介休郡平遥县属焉唐武徳元年于此置介州县不改贞观二年省州县入汾州　中都故县在县西四十二里属太原郡汉文帝为代王都于此　谒戻山在县东南四十五里一名麓台山山海经云谒戻之山婴侯之水出于其隂　侯甲水按冀州图云侯甲水起北遥北流入太原界是　京陵在县东北七里礼记赵文子与叔誉观于九泉即此处也注云九原卿大夫之墓地有城即周宣王所筑汉曾立京陵县焉
　　介休县东南二十里旧二十六乡今十二乡本秦汉之旧县在介山西北因以名之后魏明帝时为胡人所破至静帝更修筑迁朔州军人镇之因为立南朔州仍属汾州髙齐省介休入永安县周武帝省南朔州复置介休县宣帝改介休为平昌县隋开皇末又改平昌县为介休县义宁元年于县置介休郡唐武徳元年改郡为州贞观元年州废县归汾州　汾水在县北十二里介山一名横岭地名绵上左传晋侯赏从亡者介子推不言禄禄亦不及遂与母偕隠而死晋侯求之不获以绵上为之田曰以志吾过且旌善人杜注介休县南有地名绵上此山即绵上田之故地汉以为县郡国志云介山上有子推冡并祠存　雀防谷在县西十二里昭余祁吕氏春秋云大昭又名沤泽周礼并州薮俗名邬城泊是按薮自太原祁县连延西接至此　板桥城郡国志云刘渊击刘琨于此　中都城冀州图云中都县城东北五里春秋昭公二年晋侯执齐无宇于中都是此　郭林宗冡在县东南二十里周武帝时除天下碑诏特留
　　灵石县南一百二十里旧六乡今八乡本汉介休县地隋开皇十年因巡幸傍汾开道取其平直得石文曰大道好吉因分置灵石县以今县西获瑞石为名今县东南有髙壁岭雀防谷汾水关皆汾西险固之所　静岩山在东北二十里即太岳也下有五龙泉即文公封介推绵上之田是也　介山在县东北三十里　汾水在县北十歩深一丈濶三丈北自汾州介休县界流入经绛郡西南流入河水经云汾水又南过冠爵津与桐水合按注云汾水闗名也在雀谷一名爵津谷俗谓之雀防谷　灵泉郡国志云岳庙下有灵泉即五龙水是也以供祭祀鼓动即泉流声絶即水竭　岳庙冀州图云绵上田岳庙甚灵鸟鹊不栖其林猛兽常守其庭　贾河堡在县南三十五里义宁元年师次霍邑隋将宋金刚拒不得进屯军贾胡堡会林神语曰若向霍邑当东傍山取路八日两止我当助力破之髙祖使人视之果有防路笑曰此神不欺赵襄子岂负吾哉后如其言
　　岚州
　　岚州楼烦县今理宜芳县禹贡冀州之域歴代所属与并州同春秋时晋国之分晋灭后为胡楼烦王所居赵惠文王灭楼烦而有其地以为县其后北境属燕秦为太原郡地在汉即汾阳县汉末其地无郡邑曹魏遂立新兴于此西晋末为刘元海之赵地石勒为后赵永和六年冉闵灭之即为魏地寻属前燕后为苻坚并之坚败后魏道武帝克并州围中山遂有其地后魏末于此置岚州因界内岢岚山以立名隋大业中于静乐县界置楼烦郡唐武徳四年平刘武周置东会州领岚城县又以北和州之太和县来属其年分岚州城置会合丰润二县仍自故郡城移岚州于废东会州置岚州旧领岢岚一县移旧岚州其年又以北管州之静乐县来属七年置临津县九年省合会岢岚太和三县贞观元年改临津县为合河三年又置太和县八年又省天寳元年复为楼烦郡乾元元年复为岚州
　　元领县四　今三
　　宜芳　静乐　合河
　　一县割出
　　岚谷入岢岚军
　　州境
　　东西三百二十里　南北二百七十八里
　　四至八到
　　东南至西京一千二百二十里　东南至东京一千一百里　南至长安取太原路一千五百八十里东至忻州二百四十里　南至石州二百三十里西至胜州界一百八十里　西至麟州三百里　北至朔州三百里　东南至太原府二百五十里　西南至银州三百里　西北至胜州一百九十里　东北至代州三百里　东北至朔州三百七十四里户
　　唐开元户一万七百二十六皇朝户主二千七百三十客一千四百七十二
　　风俗
　　与忻州同又与代州同
　　人物无
　　土产
　　智母　五色龙骨　术　松栢木　熊皮贡　食蜜麻
　　宜芳县旧一十三乡今六乡本汉汾阳县地属太原郡后魏宋于今县北置岢岚县隋开皇十八年改为汾源县大业四年改汾源为静乐县八年分静乐县置岚城县属楼烦郡唐武徳四年改为宜芳县属防州六年省防州改属岚州　故郡城即魏置于此武徳中改为岢岚镇大定中加兵三千其后李逈秀又加兵六千号为岢岚军开元后废论者以此为突厥之要冲不可废镇故有河北之乱　秀容城即汉汾阳县城刘元海所筑元海感神而生姿容秀美故自目其城在郡西南三十里　羊肠坂石凳萦委羊肠又古积粟之所也　岢岚山后魏以山名邑在县九十八里髙二千余丈与雪山相接　岢岚镇在县西北九十八里
　　静乐县东四十五里旧十乡今三乡本汉汾阳县地城内有堆阜三俗名三堆城后汉末属九原县开皇三年自今宜芳县北移岢岚镇于三堆城十八年改为汾源县大业三年改为静乐县唐武徳四年于县置管州五年改为北管州因管涔山为名六年县属岚州　圣人山有古仙之迹故有此号　繋舟山在古秀容界尧遭洪水繋舟于此山因以名之　管涔山在县北一百三十里一名菅涔山山海经云汾水所出涔音岑菅音奸土人云其山多菅草或以为名又为管字前赵縁刘元海族子曜尝隠于管涔山夜有二童子入跪曰管涔王使小臣奉谒赵皇帝献剑一口置在前拜而去以烛视之剑长二尺光泽非常背有名曰神剑服御除众毒曜遂服之剑随变为五色　壶口山禹贡曰壶口治梁及岐汉书曰山在北屈东南水经云在北屈县故城北十里　燕京山水经桑干水潜通太原汾阳县北燕京山之天池也　风山水经注云风山其上有穴如轮风气萧瑟冬夏长不止按九州志云马邑之地风多寒沍水长深二丈　白鸟山山海经云白鸟山其阳出玉其隂出铁　楼烦城冀州图云楼烦城在县东北七十里史记云楼烦匈奴国赵武灵王有盐官是也　三堆城在县南八十里故县城于此置城内有堆阜三因以为名长城隋图经云因古迹修筑长城起合河县北四十
　　里东经幽州延袤千里　汾阳宫大业四年置末年废在县北三十里　大河河水北从马邑界南流至临泉入离石郡界　天池俗名祁连泊在东北一百四十里周廻八里水经注桑干水潜通太原汾阳县北燕京山之天池池在京山之上俗谓之天池阳旱不耗隂霖不溢常有人乗车大风飘之于水有人获其轮于桑干泉其水澄停镜静潭而不流若安定朝那之湫渊池中常无片草或风箨沦水辄有小鸟翠色投池啣出若防稽之松鸟也隋炀帝常于池南立宫每至夜风雨辄吹破宫竟不成今池侧有祠谓之天池祠也　汾水周礼职方冀州其浸汾按水出县北管涔山东流入太原郡界合河县西一百八十里旧五乡今四乡本汉汾阳县地后魏于蔚汾谷置蔚汾县属神郡隋开皇三年罢郡属石州大业二年改为临泉县四年属楼烦郡唐武徳四年改为临津县属岚州贞观元年改为合河县以城下有蔚汾水西与黄河合故曰合河　黄河在县西二里合河图经云蔚汾水与黄河合故曰合河在县城下合河闗在县北三十五里　蔚汾闗在县东七十里隋长城在县北四十里东经幽州延袤千里开皇十六年因古迹修筑












　　太平寰宇记卷四十一
<史部,地理类,总志之属,太平寰宇记>
　　钦定四库全书
　　太平寰宇记卷四十二
　　宋　乐史　撰
　　河东道三
　　石州　忻州　宪州
　　石州
　　石州昌化郡今理离石县禹贡冀州之域即周并州之域战国初赵离石邑后为秦魏二国之境史记云秦伐赵取离石是也秦并天下为太原郡地两汉为西河郡地有南单于庭即左国城前赵记曰今离石左国单于所徙庭是也晋惠帝以刘元海为离石都尉故元海起事于此后石勒改为永石郡后魏改离石镇天保三年于城内置西汾州因改离石为昌化县后周建徳六年改西汾州为石州改昌化县为离石县隋大业二年又改为离石郡唐武徳元年改为石州五年置总管府石北和北管东防岚西定六州贞观二年废都督府三年复置都督六年又废之天寳元年改为昌化郡乾元元年复为石州
　　元领县五
　　离石　临泉　平夷　方山　定胡
　　州境
　　东西一百九十里　南北三百里
　　四至八到
　　东南至东京一千三百五十里　东南至西京一千九百里　西南至长安一千二百五十里　东至汾州一百六十里　正南防东至隰州二百五十里南渡河至绥州二百三十里　北至岚州二百九十里　东南至隰州二百九十里　西南至隰州石楼县一百五十里　西北至岚州二百三十五里　东北至太原府三百九十五里
　　户
　　唐开元户三千七百三十二皇朝户主三千九百一十二客二千四百一十七
　　风俗
　　与并州同
　　人物无
　　土产
　　胡女布　麝香　蜜　爉烛　石英　松木　赋麻布　龙须蓆
