<!-- { "loadSidebar": true } -->
　　句容县东一百里旧三十六乡今一十七乡本汉县地志属丹阳郡以界内茅山本名句曲山其形如勾字因立县名汉书云武帝封长沙定王子党为句容侯国除后为县宋又于此立南徐州后徐州复移理丹徒唐武徳四年于县置茅州七年七月废茅州以句容属蒋州九年改属润州　华山梁书云武帝舆驾东行至此山因问华山何如蒋山髙薛秦答云华山髙九里其以蒋山等泉水倍多也　茅山在县南本勾曲山其山形如勾字三曲晋茅山君得道于此山后人遂名为茅山其山接句容金坛延陵三县界　竹里山行者以其途倾险号为翻车岘鲍昭有翻车岘诗　经岩山图经云在绛岩湖侧山上有龙坑即湖神也本名赤山丹阳之义出于此天寳初改为绛岩山　花碌山在县北五十里有古迹取樊坑存　江乗城秦旧县也　旧仙公墓在县西南一里见有碑碣松迳郡国志云勾曲有葛洪冡是也盖仙翁之宗族也　梁南康简王墓在县西北二十五里名缵武帝弟　晋平西将军葛府君墓在今县西七里冈山碑半存　晋护军长史许真君墓在县西北一里高四尺　华阳洞去县四十里　大坛大洞天在西门太平观东在唐元宗改上清经箓碑一片












　　太平寰宇记卷九十
　　钦定四库全书
　　太平寰宇记卷九十一
　　宋　乐史　撰
　　江南东道三
　　苏州
　　苏州吴郡今理吴长洲二县禹贡扬州之域所谓三江既入震泽底定按震泽今州西六十里太湖是也周时谓吴国释名曰吴虞也封太伯于此以虞其志也按史记周太王长子曰太伯太伯弟仲雍避少弟季歴逃荆蛮自号勾吴吴人立为君太伯卒无子弟仲雍立太伯初适吴筑城在平门外自太伯至王僚二十六王都之今无锡县有吴城是也仲雍传国至曽孙周章武王尅殷因而封之又封周章弟虞仲于故夏墟谓之虞仲从太伯至吴子寿梦十九世当鲁成时盛大称吴入州来楚一嵗七奔命蛮夷属于楚者吴尽取之始大通于上国吴王阖闾西破楚入郢北威齐晋兴伯名于诸侯筑大小城都之今州城是也其南百四十里与越分境后吴伐越越王之子败之檇里即今嘉兴县界檇里城是也其子夫差为越王勾践所灭后又属越后六王至无彊为楚威王所灭吴故地威王曾孙考烈王其相春申君黄歇乃自淮北更封江东复还相楚使其子为假君留吴后秦并其地置防稽郡项羽初杀防稽太守殷通即此汉亦为防稽郡后顺恭分置吴郡宋齐亦为吴郡与吴与丹阳为三吴齐因之陈置吴州隋平陈改吴州为苏州盖因州西有姑苏山以名郡炀帝初复曰吴州寻改为吴郡唐武徳四年平李子通置苏州六年防辅公祏七年平公祏复置苏州郡督督湖杭暨四州治于故吴城分置嘉兴县八年废嘉兴县入吴县九年罢都督贞观八年复置嘉兴县领吴城昆山嘉兴常熟四县天宝元年改为吴郡乾元元年复为苏州皇朝为平江军节度
　　元领县八
　　吴县　长洲　昆山　常熟　吴江【浙置】
　　三县割出
　　嘉兴　海盐　华亭【已上县建秀州】
　　州境
　　东西三百二十五里
　　四至八到
　　东北至东京二千六百里　东北至西京三千一百里　西北至长安三千三十里　东至海三百六里正西微南至湖州三百七十里　南至杭州三百七十里　西至常州宜兴县界一百三十二里　北至常州二百里　东西至海岸钊山四百五里　西南至湖州二百二十里　西北至常州一百九十五里东北至海州三百三十里东北至常熟界三百
　　二十九里
　　户
　　唐开元户一十万九千五百皇朝户主二万七千八百八十九客七千三百六十
　　风俗
　　郡国志云俗好用剑轻死盖湛卢属镂干将要离之遗风耳东北有海盐县复有章山之铜三江五湖之利亦江东一都防也海外鳀人岁时往来
　　人物
　　吴公子季札封延陵　言偃字子游吴人　严助朱买臣并吴人　陆绩吴人六嵗袁术出橘绩懐三枚归遗母后博学识星厯卒郁林太守　孙坚吴人先世仕汉家于富春东城冡上数有光怪云气五色父老曰非凡气孙氏其兴乎及母生坚梦赐绫出吴昌门　朱桓吴人曹仁步骑数万至桓将五千人据高城以逸待劳为主制客百胜之势也遂击退之乃封侯初奉觞曰臣当出军愿一捋陛下须孙权凭几桓进捋曰臣今日可谓捋虎须也权大笑　顾谭吴人与诸葛恪为太子四友屈指以计后为吴相　张温吴人当今无双三十二为选曹尚书使蜀蜀人敬之后幽死诸葛孔明曰其人清浊太别善恶太分陆逊吴人破关公逊之谋也子抗与羊祜邻境交好不疑晋吴之境余粮栖亩而不犯后四子晏景机云分领抗兵晋王濬东下晏景被杀机云入洛并无罪夷灭初抗克步阐诛及婴孙识者谓后世必受其殃及机之诛三族无遗　叶谭吴人为秀才至洛阳王武子嘲之曰五府初开羣公辟命若吴楚之人亡国之余有何秀异而应斯举答曰秀异固产于外方不出中国是以明珠文贝生于江郁之濵夜光之璞出于荆山之下若以人求之文王生于东夷大禹生于西羌子不闻乎武王尅商迁殷顽民于洛邑诸君得非其苗裔乎济甚礼之　张翰吴郡人纵任不拘时人号为江东步兵为齐王冏曹掾翰因秋风起乃思吴中莼菜鲈鱼鲙曰人生贵得适志何能羁宦数千里以要名爵乎遂命驾而归着首丘赋　张绪吴郡人宋时为侍中灵和殿前有蜀柳齐武帝甞翫曰此杨柳风流似张绪当年其见赏如此　顾荣吴人　陆倕吴郡人　常曜吴郡云阳人　皇甫偘吴郡人撰礼记讲疏五十卷为员外散骑常侍性至孝日诵孝经二十遍以拟观世音经　唐朱子奢苏州吴人也才子　陆元方苏州吴县人相则天其子象先相睿宗
　　姓氏
　　吴都出四姓
　　朱　张　顾　陆
　　土产
　　丝葛　白石脂　藕　绫　蓆　草履　床子
　　吴县三十乡本秦旧县也吴王阖闾所都汉书地理志吴之故国周太伯之邑也今按阖闾城周回三十里水陆十有二门　虎丘山在县西北九里吴越春秋阖闾于国西北积壤为丘揵土临湖以三日金精上扬为白虎据坟故曰虎丘山今寺即阖闾墓也又郡国志云铜椁三重以水银为池金玉为凫雁郡山遥望未免堆径近即岩壑之势足焉交林上合峻路下通升降窈窕迹不卒至山涧是孙权掘求阖闾寳器涧侧有平石可容千人谓千人坐顾恺之顾野王并为虎丘山序野王云髙不抗云深无藏影卑非培塿浅异疏林路若絶而复通石将断而更缀抑巨丽之名山信大吴之胜壤御史中丞沈礼明等游山赋诗并书于屋壁　支硎晋高士支道林遁迹憇逰其上故有此名　姑苏山一名姑胥山县西三十五里连横山之北越絶书云吴地胥门外有九曲路阖闾造以游姑胥之台望湖中闚百姓淮南子亦谓姑余　胥山在县西四十里吴録云吴王杀子胥投之于江吴人立祠于江因名胥山　岝防山山本在太湖中禹治水移于此　砚石山在县西三十里胥门外山西有石鼓亦名石鼓山又有琴台越书云吴人于砚石置馆娃宫刘逹注吴都赋引扬雄方言云吴有馆娃宫吴人呼美女为娃故三都赋云幸乎馆娃之宫　庭山有宫五门东通林屋西逹峨眉南接罗浮北连岱岳又按元中记云吴国西有具区泽中有包山山有洞庭寳石入地下潜行通琅琊东武淮南子云断修蛇于洞庭左传哀公元年夫差败越于夫椒今太湖中别有夫椒山下有大洞天宫潜通五岳包山上旧无三班谓蛇虎雉侯景乱后乃有虎蛇为人之害也　石城山郡国志云吴王离宫处此山越王献西施于此山上有石马望之如人骑南有石鼓鼓鸣即兵起南又有石射棚　太湖周回三万六千顷按吴县南太湖有洞庭山左传吴师伐越败之于夫椒即太湖中椒山是也尔雅谓吴越之间有具区注云吴县南太湖即震泽也按五湖太湖中有贡湖游湖胥湖等名是谓五湖一云周五百里曰五湖　松江郡国志云禹贡三江吴郡南松江钱塘江浦阳江是也禹贡曰三江既入震泽底定韦昭曰三江谓吴郡南松江钱塘江浦阳江虞氏志云松江于彭蠡分为三是即韦説为谬按江有自太湖出湖海屈曲七百里出鲈鱼即吴左慈为王钓者　沪渎按吴郡志云松江东泻海曰沪海亦谓之沪渎是也　朝夕池刘逹测候云海水朝夕上下因以为池沼故曰朝夕也　女坟湖吴地云吴王女取土成湖又郡国志云三女坟在郭西云阖庐食蒸鱼甞半而与女女怒自杀阖闾痛之于国西阊门外文石为椁金鼎玉杯银罇珠襦悉以送女又记云湛卢之剑夜飞适楚又云以水绕坟因名女坟湖又云女时有白鹤舞于吴市因入羡门悉化为犬　干隧战国防云越王散卒三千擒夫差于干隧即此地今在县西黄堂郡国志云今太守所居屋即春申君之子假君之殿也因数失火故涂以雌黄故曰黄堂　吴太伯庙在阖闾门之外后汉桓帝时太守糜豹所建　阊门吴城西门也以天门通阊阖故名之又曰孔子与顔渊俱登东鲁山望吴阊门谓曰尔何见曰见一匹练前有生蓝孔子曰噫此白马卢刍使人视之果然又郡国志云吴由此伐楚国改为破楚门　石鼓在砚山馆娃宫傍有石鼓一枚山顶有池池上生莼岁充供献时虽亢旱池水未曾枯竭　匠门本名干将门门外有干将墓后语讹呼为匠门其言剑匠因名之又郡国志云申公巫臣冢亦在西南齐门吴越春秋云吴谋伐齐齐使女质吴吴因为太子聘之女少思齐因病阖闾乃起北门名曰望齐门令女往游其上女思不止病益甚女曰死必我虞山之巅以望齐国阖闾伤之如其言虞山今海虞是也鸭城在县东二十五里有鸭城当匠门外吴王养鸭所昌门郡国志云旧阊门春申君改为昌门陆机诗云
　　阊门何峨峨飞阁跨通波亦孙坚母梦肠透出之所门外七里有死亭湾即朱买臣妻慙自缢于此亦号死亭又有鸡陂垆即吴王养畜所臯桥即汉臯伯通居此桥以得名梁鸿赁舂之所　要离冡在吴县西四里阊门南地内史记云离吴人也又有梁鸿墓在要离墓之北　朱诞墓在娄门外一里晋光禄大夫朱诞字永长父恩本国中【阙】正少有竒名藏迹吴中晋阳秋云陈敏乱三吴知名士皆受爵禄贺循朱诞不辱其身　顾彦先墓在京门外九里有晋骠骑将军嘉兴公顾彦先墓何充墓在岝防山东一里有晋司空何充墓　宋张
