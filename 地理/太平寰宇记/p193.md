<!-- { "loadSidebar": true } -->
　　交趾西北七十里十乡汉交趾郡之嬴偻县地隋为交趾县取汉郡名唐武徳四年置慈州领慈亷乌延武立三县六年改为南慈州贞观初州废三县并入交趾　楼山　引山　乌延水　安阳王故城南越志云交趾之地最为膏腴有君长曰雄王其位曰雄侯其地为雄田后蜀王子将兵讨之因为安阳王治交趾尉佗兴军攻之安阳王有神人曰通佐之造弩一张一放杀越军万人三放杀三万人佗知其故便却垒息卒还戍武寜乃遣其次子始为质请通好焉后安阳王遇通不厚通去之安阳王之女曰媚珠见始丰姿闲美遂私焉始后诱媚珠求看神弓请观其妙媚珠与之因毁其机即驰使报佗佗复兴师袭之军至安阳王又如初故放弩弩散众皆溃崩遂破之安阳御生文犀入水走水为之开朴子云通天犀一尺以上刻为鱼形御以入水水常开三尺故神弩之事出于南越也　慈亷江昔有李祖仁居此兄弟十人并慈孝亷让因此名江
　　武平县东北九十里二乡吴置武平郡隋为县本后汉封溪县建中初□冷县女子徴侧叛攻陷交趾马援率师讨三年方平光武乃増置望海封溪二县即此隋曰龙平唐武徳四年改为武平县焉　龙穴山交趾记云武平县有南岭有大蛇永和九年始兴人袁朂过此岭见蛇出腹如数十间屋状目如车轮黒色太和三年岭人见蛇死于穴中有大蛇皮寻得石钟乳不敢入莫防其源又云蚺蛇出南方形数丈吞鹿率至角上伺肉消烂乃咽缭人啖其膏胆治百病　漏江至武平县改名武平水西北自隆平县流入
　　平道县东南六十里四乡汉封溪县地南齐至昌国南越志云交趾之地最为膏腴旧有君长雄王其佐曰雄侯以其田曰雄田后蜀王之子将兵三万讨雄王灭之蜀以其子为安阳王治交趾其国城在今平道县东其城九重周九里士庶蕃阜尉佗在番禺遣兵攻之王有神弩一杀越军万人佗乃与之和仍以子始为质安阳王以女媚珠妻子始得神弩毁之越兵至乃杀安阳王兼其地唐武徳四年于县置道州领平道昌国武平六年改为南道州又改为仙州贞观十年废仙州以昌国入平道属交州　仙山古老云昔有人入此山伐木值有仙人于自树下围棋其树根盘今犹存焉
　　南定县西南六十二里二乡　汉日南郡西卷县地正觉山　东就山　不虑山　浮山交州记云海中有浮石山峙而髙数十丈永平营百余里浮在水上　铜隄江　十字江　苏厯江　真义江　交村江　双溪武牢溪已上皆郡之山水名
　　峯州
　　峯州承化郡理嘉寜县古文狼国有文狼水亦陆梁地秦属象郡二汉属交趾郡吴分置新兴郡晋武乃为新昌郡宋齐因之陈兼置兴州隋平陈郡废改为峯州炀帝初州废并入交趾郡唐武徳四年复置峯州领嘉寜新昌安仁竹辂石隄封溪六县贞观元年废石隄封溪入嘉寜竹辂入新昌天寳元年改为承化郡乾元元年复为峯州
　　元领县五
　　嘉宁　新昌　承化　嵩山　珠緑
　　四至八到
　　北至西京六千八百四十五里　北至长安七千一百五十五里　东南至安南府陆路一百三十五里西南至安南府水路一百四十五里　西北沿西道
　　江至古勇歩约八十里至八平城约一千二百里至桃州二千里
　　户
　　唐开元户一千九百二十
　　风俗
　　文狼城在新昌县林邑记云苍梧以南有文狼人野居无室宅依树止宿渔食生肉采香为业与人交市若上皇之民此葢其地因以为名城
　　土产
　　荳蔲贡　蚺蛇胆　银　大竹　按南中八郡志麊冷县有大竹数围实中任屋梁柱覆用之即当瓦可庇风雨
　　嘉寜县五乡州所理汉麊冷【注】音麋零○县地属交趾郡古文狼夷之地　繖围山　封溪　若耶溪源出嘉寜县西南
　　新昌县一乡汉麊冷县地后汉朱鸢人诗索以麊冷雒将之畧郡县于是雒将皆属之集六十五城自称为王治麊冷县后汉马援传云交趾女子徴侧及女弟徴二反诏援讨之乃奔金溪穴中二年乃得悉定郡县即其地也　文牛山　薜萝水
　　承化县西北五里一乡汉麊冷县地可濑水山仙颁山
　　嵩山县　茂嘉山
　　珠緑县按贞元録只有嘉寜永化二县通典开元録又有新昌其余未详所置















　　太平寰宇记卷一百七十
<史部,地理类,总志之属,太平寰宇记>
　　钦定四库全书
　　太平寰宇记卷一百七十一
　　宋　乐史　撰
　　岭南道十五
　　爱州
　　爱州九眞郡今理九眞县秦象郡地汉武帝置九眞郡后汉置宋齐因之梁置爱州隋为九眞郡唐武德五年复为爱州领九眞松源阳山安预四县又与州界分置积顺安永胥前眞山七州七年改永州为都州九年改积州为南陵州贞观初废都前眞胥三州入南陵州又废安州以隆安九年废松源入九眞九年废眞州以胥浦军安日南移风四县属爱州天寳元年改为九眞郡乾元元年复为爱州南与日南接界西连防牱界北与巴蜀接东北与郁林州接皆山崄溪洞所居
　　元领县六
　　九眞　安顺　崇平　日南　无编　军宁
　　四至八到
　　北至东京【阙】　　　　北至西京陆路一万一千四百里　北至长安陆路一万二千里　东至海陆路一百四十里　东至演州陆路二百五十里　西至生獠界水路一百九十里　北至生獠界陆路三百里　东北至交州五百里水路七百里
　　户
　　唐开元户一万四千七百
　　风俗
　　与交州同
　　姓氏
　　【阙】
　　土产
　　蚕一嵗八绩　稻再熟　多温风　贡孔雀
　　九真县九乡汉武帝开置九真郡治胥浦县领居风都厐余成驩无编等七县今九真县即汉居风县地吴改为移风隋分置九真县州所理　安镇山　佛迹山　松源山　弼水
　　安顺县东南九里九乡隋旧县唐武徳五年置顺州又分置东河建昌边何三县并属顺州贞观元年州废及三县皆并入安顺及爱州　淳岳山　路缦山
　　崇平县南三十里五乡隋隆安县唐武徳四年于县置安州及山州又分隆安立教山建道都握三县并属安州又置防州真润古安西安建功五县属山州贞观元年废安州及三县又废山州及五县以隆安爱州先天九年改为崇安至徳二年改为崇平
　　日南县东北二百二十里四乡汉居风县界有居风山山有风门常有风其山出金牛往往夜见照耀十里隋改为日南县　凿山一名九真山　古缦山
　　无编县未详里数三乡汉旧县属九真郡又云西汉于县故城在今县东
　　军寜县西北二十一里五乡隋军安县唐武徳五年于县界置永州七年改为都州贞观元年改为前真州十年改属爱州至徳二年改为军寜县　丹昼山斧山　扶縁山　寜夷山　思栁水　咢水　凿口即马援开石道处按二广州记云马援凿九真山即石为堤以遏海波自是不复遇涨海　居风山交州记云居风山在郡西四里又南接射堋山夜静恒闻射山其山出金昔有一妪见金牛出食斫得鼻锁焉珍山交州记云九真去郡三里有珍山山有神石
　　庙值天亢旱二千石亲到以水洗石即云雨立降尧山清风静夜时闻法鼓之声　揺牛南中八郡志云移风故县有揺牛生里时时共鬭则海沸或出岸上家牛见则恐布人或遮捕即霹随至俗号曰神女牛又牛每登岸与虎鬭角软还入水复坚　铜柱岭表録旧有韦公干为爱州刺史郡即汉伏波铜柱以表封疆其柱在境公干利其财欲椎镕货之于贾胡土人不知援之所铸且谓神物哭曰使君果坏是吾属为海神所杀矣公干不聴百姓奔走诉于都督韩约约移书辱之公干乃止　风门山上有风门常吐风俗曰萧瑟岩　铜船湖交州记云九真有一湖去浦四十里至隂雨日百姓见有铜船出水上又有一牛出湖中以鸡酒为祭便获鱼倍常若不设此祀则渔得牛粪而已　弱水交州记云九真郡西有弱水毛羽皆沈广七八里望见旁人骑马皆不得渡也　磬石出浮邱溪又有流金涧多金沙出火齐状如云母重叠似黄金　鸟王如鹊头上有毛冠尾长一尺五寸纯黒色若欲取诸鸟先选髙树砍除枝柯凖留上二枝以胶插着取鸟王置其下鸟王鸣呼众鸟闻声皆争集其处或衔果实或送防蚁皆与鸟王诸鸟着胶獠子之徒下收之也　蚁漆吴録云居风县有蚁絮藤人视土中知有蚁因垦有木枝插其上则蚁出縁如生漆坚凝　潮鸡地舆志云爱州移风县有潮鸡呜旦清如吹角潮至则鸣一名林鸡其冠四开宛如芙蓉　赵妪昔九真有女子赵妪乳长五尺不嫁常在山中聚盗结党攻掠郡县皆有金塌齿履居象头战鬭以少男十余为侍后刺史陆允平平之　鴈随棺防稽虞韶为日南太守即翻之父也身死归乡有只鴈随棺至防稽栖于墓三年乃去野女日南有野女羣行不见其状时见皛白袒衣
　　也　猓土人号曰歌然似猕猴而大手面目与人无异皮毛软毳细滑堪作褥此兽有仁义行则大者前小者后如得果实则小者先送与大者然后自食夷人古堂□獠药箭射之中一必获其二未伤者拔死者之箭自刺而死　□獠多变为虎其家相承有虎代代事之若变成生虎巫即杀鸡向林祭之打竹弩作声咀咒云云
　　驩州
　　驩州日南郡今理九徳县古越裳氏国九译所通秦属象郡二汉属九真郡吴置九徳郡晋宋齐因之隋置驩州后为日南郡唐武徳五年置南徳州总管府领徳明知驩杜源七海八州南徳州领六县八年改为九徳贞观初改为驩州又改为演州二年置驩州都督府领驩源明智演林景海八州十三年废明源海三州天宝元年改为日南郡乾元元年复为驩州放驩兠于崇山即此也
　　元领县四
　　九徳　浦阳　越裳　懐驩
　　四至八到
　　东北至东京【阙】　　　　　东北至西京陆路一万四千里　北至长安陆路一万三千六百里　东至防海福禄州一百二里　东至大海一百五十里西至羁縻暑州一百四十里　北至演州一百五十里又至爱州六百三里　西南至文单国十五日程约七百五十里　东南至环王国十日程约五百里北至化州五百二十里　西北至灵□江四百七
　　十里　西南至羁縻常州三百里
　　户
　　唐开元户九千六百一十九
　　风俗
　　郡国志云厐山洞人去为两齿为饰刻胸作花文山中立市十日一防铸铜为器大如盘名旁旁为财布朱吾以南又有狼野人居无屋舎依树止宿食生肉采香为业与人交易若上皇之人又有狼□裹身犹耻无蔽衣夜与贾人交易暗中嗅金便知好恶
　　姓氏
　　【阙】
　　人物无
　　土产
　　旧贡象牙　药犀角　金薄　黄屑　沈香　斑竹
