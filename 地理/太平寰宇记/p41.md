<!-- { "loadSidebar": true } -->
　　朝邑县东二十五里旧二十四乡今七乡地即古大荔戎国在今县东三十歩故王城是也在汉爲临晋故地后魏文帝分置南五泉县西魏废帝三年改为朝邑县以北据朝坂为名　朝坂按注水经云洛水东南歴强梁原俗谓之朝坂　临晋城史记魏文侯十六年伐秦所筑临晋襄王六年与秦防临晋史记武王元年与魏惠王防临晋谓此城也故城在今县西南　怀德城汉县在今县西南三十二里怀德故城是也汉志注云洛水东南入渭今故城在渭水之北沙苑之南一名高阳城　长春宫在强梁原上周武帝保定元年宇文防所筑初名晋城武帝建德二年置长春宫隋文帝开皇十二年増构殿宇焬帝大业十三年高祖起义兵自太原赴京师九月大军济河令于此宫保甲养士而西定京邑自后凡牧此州多带长春宫使　蒲津关因蒲坂又以河津之溱因以爲名十六国春秋苻健皇始四年十月大雨霖河俱溢蒲津监冦登得大履于河中长七尺三寸人迹称之指长尺余大厚一寸健见叹曰覆载之内何所不有　河桥左氏传昭元年秦后子出奔晋造舟于河杜预注云造舟为梁通秦晋道即此桥　西渎大河祠汉书地里志云左冯翊临晋县有河水祠郊祀志云祀河于临晋穆天子传阳纡之山河伯冯夷之所都是为河宗氏山海经冯夷人面乘两龙太公金匮冯循龙鱼河图河伯姓吕名公子夫人姓冯名夷尚书中侯伯禹云臣观河伯面长人头鱼身张揖云冯夷河伯是也华隂潼津乡隄首阳里人也水仙化为河伯博物志昔夏禹观河见长人鱼身出水曰吾精岂不为河伯也冯夷者华隂人得道水仙化为河伯岂同哉抱朴子河伯八月庚日渡河溺死天帝署为河伯应邵曰冯夷水仙也西魏文帝大綂十三年于汉祠更加营造因立四渎祠于庙庭周武天和四年太宰宇文防于祠庙建碑一所灵帝大象元年江淮济各从本所祠惟有一祠依旧不改每嵗发使致璧加牲以祀焉礼记云先王之祭川也皆先河而后海今因河而祭海即其义也唐天寳十四年封为灵源公　苪乡郡国县道记云今县西南二里临晋故城是故苪乡又县东一里有王县盖大荔成王之城左氏传云晋隂饴甥防秦伯于王城即此也　通灵陂在县北四里二百三十歩唐开元初姜师度为刺史引洛水及堰黄河以灌之种稻田二千余顷
　　蒲城县东南九十里旧二十二乡今一十乡本汉重泉县地史记谓秦简公城重泉即今县南五十里有重泉故城也今县即后魏太和十一年分白水县于此置南白县以在白水之南爲名西魏废帝三年改白水县爲蒲城以县东故蒲城为称属同州唐开元四年十月改为奉先县仍移京兆府以奉睿宗桥陵至十七年升为赤县皇朝开寳四年改为蒲城县　故重泉县后汉书云王阜字代公为重泉令时大旱収夺强吏按察豪猾于是防雨有鸾集县屋县雅乐应声而舞旬日方去其感化如此　洛水亦曰沮水　贾城古之贾国左传谓芮伯梁伯贾伯伐曲沃是也　五味陂汉书宣帝纪常困于莲芍卤中如淳曰为人所困辱也莲芍县有蓝池纵广十余里其乡人名曰卤中服防曰卤中或曰泽中孟康曰莲芍县西北也按汉莲芍县在此县东南下邽县界此即卤中也　壍洛史记秦孝公九年筑长城简公二年壍洛故云自郑濵洛今沙苑长城是也又按三秦记云在蒲城东五十里秦筑长城即是壍洛也　唐睿宗桥陵在县西北三十里丰山　元宗泰陵在县东北二十里　惠庄太子陵在桥东南三里　恵宣太子陵在桥陵东六里　惠文太子陵在桥陵东三里并在栢城内　宪宗景陵在县西北二十里　僖宗靖陵在邑界去长安一百五十里
　　沙苑监在同州冯翊朝邑两县界按唐典掌牧养陇右诸牧羊牛以供其宴防祭祀及尚食所用每嵗与典牧分月供之若有司供应者则四时皆供凡羊毛及杂畜皮角皆具数申送所由焉唐末废皇朝显德二年于苑内牧焉在州南一十五里
　　古迹
　　沙苑古城在朝邑县南一十七里从冯翊县东界沿洛水南岸入朝邑县界及南至渭水其城广四十八里　大沙　鸿鹤池　李公池　出白蒺藜　麻黄




　　太平寰宇记卷二十八
　　钦定四库全书
　　太平寰宇记卷二十九
　　宋　乐史　撰
　　闗西道五
　　华州
　　华州华隂郡今理郑县禹贡雍州之域今州境兼有豫州之域周礼职方氏云豫州其山镇曰华山地理志华山古为敦物在华隂县南周时为畿内之国郑桓公友所封采邑一名咸林故国语曰郑桓公为周司徒采地咸林也春秋时为秦晋地左氏传曰晋侯许奉秦伯以河外列城五南及华山按华山记云此山分秦晋之境鄙晋之西则曰隂晋邉秦之东则曰宁秦战国时自高陵以东皆魏之分史记云魏筑长城自郑洛濵今州东南三里魏长城是也按郭縁生述征记云长城或説秦晋分境祠华岳故筑此城秦并天下为内史之地两汉及晋为京兆农二郡之地按后魏书云太平真君元年置华山郡至孝明帝分华山郡又置武山郡孝昌二年又改为东雍州仍领华山郡以西有雍州故曰东雍至西魏废帝三年改东雍州为华州今冯翊郡隋开皇三年郡废而华州如故大业二年省华州其地属京兆冯翊郡至义宁元年割京兆之郑县华隂二县置华山郡因后魏郡名武徳二年改为华州割雍州之渭南来属五年渭南还雍州垂拱元年割同州之下邽来属二年改为太州避武后讳神龙元年复旧名天宝元年改为华隂县乾元元年复为华州宝厯中肃宗不豫又为太州宝应二年复为华州兼京城防御使又为镇国军节度梁为感化军后唐同光元年改为镇国军周显徳元年降为刺史皇朝升为镇国军节度
　　元领县三
　　郑县　下邽　华隂　渭南京兆府割到
　　州境
　　东西一百四十三里　南北一百三十五里
　　四至八到
　　东至东京约九百八十里　东至西京约六百一十里西至长安一百五十里　东至陕州二百六十里南至啇州二百八十里　北至同州六十里　东南至虢州一百六十里　西南至金州一千八百里东北至河中府一百五里　西北至耀州一百五十里
　　户
　　唐开元户三万七百八十七皇朝管户主一万一百六十九客六千九百四十六
　　风俗与长安同
　　姓氏
　　武功郡二姓　苏　韩
　　始平郡四姓　冯　厐　隂　宣
　　人物
　　杨震农华隂人号闗中夫子曽孙彪难董卓不欲迁都　刘寛华隂人有人认牛下车与之　唐严挺之华隂人为左丞子武剑南节度　杨绾华州人为相十日天下望风而惧　姚仲下邽人多諌疏官至右仆射　杨炯华隂人
　　土产
　　茯苓　茯神　细辛【以上今贡】　绵　绢　朱柿子出丰原乡董侯里　石踏炉出将相乡猕猴谷此二物元贡今停　鹘采于金氏陂　唐时贡五妆松一名乳毛松十二月探出蒲谷元不贡
　　郑县旧二十四乡今九乡本秦旧县汉属京兆即郑桓公封邑今郡北故郑城是其故城按郡国县道记云古城连接今州城齐天保中官路经其中东西相连有三小城至宇文朝县移于西南九里故郑城隋开皇三年又移理于州北故郑城四年又移于废华州城唐武徳四年又自州城移于州东一里兴元元年新筑罗城共古郑城并在罗城内仍移郑县于州西三里宫路南周智先生所居即今县是也　少华山在县东南十里山海经曰大华之西八十里曰少华之山其木多荆杞其兽多防牛其隂多磬石其阳多防琈鸟多赤鷩尔雅云西南之美者有华山之金石焉　五部祠按水经云郑县南山有五部神庙东南向华岳其庙有碑后汉光和四年郑县令裴毕字君光所立今按碑文有石隄树谷御史大夫将军牧伯其庙中题署有五部者谓石隄西戍树谷明神五娄先生东台御史王翦　王乔谷俗谓太公谷即王乔所隠之处谷有乔祠堂嵗常祠之　英山在县西南一百三十里山海经云英山其上多扭橿竹水亦曰大赤水又名箭谷水注水经曰竹水南出竹山经媚加谷厯广乡原北流注于渭　灌水一名小赤水今名高谷水按山海经云出石脆山　孤栢原水经云孤栢愚水出焉亦合灌水　沈水按汉书地理志沈县阳属左冯翊注水经云沈水又北经沈城之西　圣山在县西南去州二十五里旧图经云垂拱四年十一月飞土掩石雍水为池羣峯竞起其月十二日忽踊四峯高二百余丈有白龟黄龙紫云其山葢地东西五百里南北七里后立圣山庙　竹山在县西南一百四十里一千二百六十丈山海经云竹山其上多乔木其隂多铁　细腰原在县西南一十六里原中狭因名之符愚山在县西南一百里高一百丈山海经云其阳多铜其隂多铁符愚之水出焉北注于渭　沈阳故城在州东北十五里驿路南石桥东有沈阳城按此城与故武城二县并后汉省按汉京兆尹渭南郡所管诸县多在渭水之南北二县并是冯翊县属据三辅地界言之皆合在渭北当在同州及高陵泾阳之北界葢因后汉安顺间西羗扰乱闗中县人移于渭水南郑县界权修璧垒以居年代绵远因而称为汉焉
　　下邽县东北隔渭水八十里旧二十八乡今七乡本秦旧县地汉书地理志下邽属京兆尹以邽戎之人而来为此县秦有上邽此故加下也魏志云董卓迁都长安华歆求出欲为下邽令即此邑后魏改邽为封以下为夏避道武帝讳也隋开皇三年以夏封县属华州十七年属同州置在雄覇故城大业二年复旧名按四夷县道记云下邽县东南二十五里有下邽古城在渭水之北即大业十一年自此城移入西魏废延夀郡城即今县理是也唐垂拱元年十二月自同州来属　故甘泉城在县东南四十里以此地水多咸苦城中井泉美遂名甘泉城在县东南四十里亦谓之夏王城俗传赫连勃勃所筑　废下邽县城在县东南三十五里地志云秦下邽城也自汉及晋不改魏初移于雄霸城注水经云渭水注下邽故城南即此也　古莲勺城在今县北二十二里莲【音辇】勺【音酌】以草为名晋地道记云莲勺县属冯翊后秦姚苌废后魏大和三年改冯翊为延夀郡莲芍县仍旧隋开皇十年罢郡以莲勺属华州今县城是也大业二年省莲勺入下邽汉张禹自河内徙家于此城也　金氏陂在县东二十里按地舆志云汉昭帝时车骑将军金日防有功赐其地虞挚三辅决録云金氏本下邽人也今陂久废即渠西废陂是也唐武徳二年引白渠入陂复曰金氏陂贞观三年陂侧置金监十二年此监废其田赐王公古云此陂水满即闗内丰熟西又有金氏陂俗号曰东陂南有月陂形似月也亦名金氏陂　金日防冡在县城东南三百步髙二丈年多不见坟闗地势犹存史记金翁叔名日防以匃奴休屠王太子从浑邪王将众五万降汉位至将军赐田于此归塟因家焉非下邽人也　翟公冡在县东三十五里高九尺汉廷尉翟公之冡　万夀涡在县南四十里古来此涡或兴雾起云时有牛马猪羊变见形状遨游沙渚之上还入其涡村坊往往见之今干无水　六石人元在县东南七里同在一处前赵石勒所造置在石人村西魏入闗遂移石人于府门外经宿还归本处往往夜行昼则在本处今县东南十五里有二枚县东北一里有二枚东南七里有二枚村人祷祭
