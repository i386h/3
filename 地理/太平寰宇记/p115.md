<!-- { "loadSidebar": true } -->
　　无锡县东南九十里旧四十乡今二十七乡本汉旧县属防稽郡王莽改曰有锡风土记周武王追崇周章于吴又封章小子斌于无锡昔有谶曰无锡宁天下平有锡兵天下争故名之吴省属典农校尉晋太康元年平吴复为县属毗陵元帝初改为晋陵郡隋开元九年改晋陵郡为常州废县入晋陵十三年复旧大业三年改为毗陵唐复为无锡　九龙山郡志云九龙山亦曰冠龙山古歴山上有春申君祠山西有范蠡城在　御亭驿在州东南一百三十八里舆地志云乡亭在吴县西六十里吴大帝所立梁庾肩吾诗云乡亭一囘望风尘千里昏即此也开皇九年置为驿十八年改为御亭驿李袭誉改为望亭驿　顾山在县西南九十五里山东属苏州西属常州安阳山去县五十一里风土记云周武王封周章少子斌于无锡县安阳乡按南徐州记云无锡县水清越絶书云无锡湖通长洲多鱼而甚清阳湖在晋陵无锡两县界在州东六十四里东南入太湖三县中分界　太湖从湖州长城县域歴义兴晋陵入当县界　五湖晋陵无锡两县中分湖为界南徐州记云无锡西三十五里有长渠南有五湖向南又有小五湖非周礼所云五湖也　五部湖在县南七里按南徐州记云五部湖其水浊泻于此而源白　五泻水县北一十四里无锡江隂晋陵三县界鸭城西去县二十五里舆地志云鸭城东吴王牧凫鸭之处即此也太伯城西去县四十里平地高五丈舆地志云吴筑城梅里平墟即此自太伯以下至王僚二十三君公子光刺王僚即此城内有太伯宅井及堂基见在　黄城去县一十二里舆地志云楚考烈王封黄歇为相赐灌北一十三城后以其地边齐请以为郡更以江东故东吴邑封之今歴山下春申君祠去城三里古道通此黄城　恵山寺在县东七里一名九陇山梁大同二年三月置张又新煎茶记云陆鸿渐言无锡县恵山寺石泉水第二　蠡渎西北去县五十里范蠡伐吴开此渎太伯渎西带官河连范蠡渎入苏州界淀塞年深粗分涯岸元和八年刺史孟简大开漕运长八十七里水旱无虞百姓利之　太伯墓在县东三十九里冡墓记太伯墓在防稽吴县梅里北聚去城一十里舆地记云宅东九里有皇山太伯梅里山是也　顾容墓吴志云荆州刺史顾容墓在县东南十八里今呼为顾墓　琅邪王子陵墓在县西北二十五里父廞隆安初聚兵讨贼兵败时年十二以不测父之存亡乃布衣蔬食终身不饮酒不行请于人非有朝正不入公门元嘉三年卒赠散骑常侍墓在此　王琨墓齐书云琨自吏部郎为广州刺史年八十三薨墓在县东北二十五里　胶山在县东北四十里出薯药　王僧逹墓宋中书令在胶山南岭下
　　宜兴县西南一百二十里旧三十乡今一十乡本秦阳羡县周处风土记本名荆溪汉永建四年分防稽郡置吴郡以阳羡属焉孙权曽为阳羡县丞寳鼎元年又分吴郡置吴兴郡亦属焉晋永兴元年以土人周玘举义兵平妖贼石氷欲纪其功遂分吴兴之西境及丹阳之东界以阳羡临津国山义乡永世平陵等六县为义兴郡属阳州宋明帝泰始四年属南徐州齐永明二年又属阳州寻复属南徐州隋平陈废义兴郡复改阳羡为义兴县省国山临津义乡三县入义兴属常州隋末防入贼唐武徳三年杜伏威归化废国山义兴二县于义乡置鹅州七年平辅公祏改鹅州为南兴州又置阳羡临津两县八年废州及阳羡临津两县以义兴属常州皇朝改为宜兴县　阳羡古城在今县南一名虾虎城计山郡国志云义兴县计山西一峯名金鹅峯昔有
　　金鹅飞集此峯因以名　真山一名石筏山东连无锡西接江临渚有石筏长六十步无鳞相传云始皇所造拟乗之泛海亦曰筏梁　君山在县南二十里旧名荆南山在荆溪之南风土记汉时县令袁玘常言死当为神一夕与天神饮醉逆知水旱无病而卒风雨失其柩夜闻荆山有数千人噉声人往视之棺已成冡因改为君山立祠其下山上有池池中有三足鼈六眸　国山在县西南五十里舆地志云本名离里山山有九岑相连一名升山吴五鳯二年其山堕大石自立高九尺三寸大十三围三寸归命后又遣司空董朝太常周处至阳羡封禅为中岳改名国山明年改元为天纪大赦以叶石文石今见存陈暄国山记云土人皆传碣下埋金银函玉璧银龙铜马之属孙皓疑有王气故以此物镇山东北有两重石洞土人呼为石室周幽王二十四年忽开可容千人又有石柱呼为玉柱其山九斗以有九峯斗峻四面水流注章流　张公山在县南三十五里山巅空穴到底郭璞注云阳羡有张公山洞中南北二堂古老传云张道陵居此求仙因有张公之名四面水入圻溪　小心山在县西南二十五里即君山两峯也舆地志云金硎承小心山泉硎中沙石色炯炯如金者因此名金泉流水入荆溪　小兰山在县东南五十里舆地志云石兰山斗入太湖五里有两岸南曰大兰山北曰小兰山相连二里　童山在县西南六十里风土记云芳岩即此山又有沸泉山　武花山　新妇山俗立其名相连接入宣州界郡国志云武花山北有新妇山亦不述其由　小岯山在县西一百里周廻一里在长塘湖内舆地记云水底有石堂上有兽迹水干乃见北流入圻溪　太湖在县东四十五里南从湖州长城县界古以义乡山为义兴界今以董塘岭为界北入晋陵县界又入无锡县界东入苏州吴县界禹贡谓之震泽周礼谓之具区史记谓之五湖其湖周回六百五十四里十道图云三万六千顷　长塘湖在县西一百里风土记云阳羡县西有洮湖中有大小岯山舆地志云洮湖即长塘湖也江赋云具区洮滆皆此也　荆溪在县南二十步汉志云中江首受芜湖东至阳羡入海即此溪也刘穆之云沿义兴至通江至芜湖分水北溢为丹阳湖东北回为洮潮又东入震泽　圻溪今俗呼为罨画溪在县南三十六里源出悬脚岭东流入太湖慈湖溪在县西南八十里源出沸泉山北流入荆溪阳溪在县东北源出阳山东流入太湖风土记云阳羡
　　县小溪九所是谓三湖九溪今县内只有六溪在余三溪不知其处　章溪在县南三十五里源出章山北入荆溪　洑山溪在县东五里源出荆山北入荆溪　金泉在县西南二十二里舆地志云金硎承小心山泉硎中沙石时有炯炯色如金以此为名流入慈湖溪　游泉在县南四十里其水甘香长流不竭毎嵗供进此水北流入圻溪　长桥跨水桥下有白獭若嵗有兵则獭出穴四望而嘷旧言有神今獭已无踪按陆澄地理抄云袁府君造此桥后汉人也即晋代周处少时斩长桥下食人蛟即此处也其桥有一十三间　国山城在县西南五十里晋元帝置义兴郡于阳羡又置国山县于白石山西晋成帝移于平地去旧城七里　平陵城在县西北四十六里舆地志云晋元帝割丹阳永平县为平陵县　国山亭在县西八十三里在亟山东南四面水入荆湖风土记云汉朝蒋澄封亟山侯　东蒲亭在县东三十三里　章浦亭在县西二十五里浦侧臧荣绪晋书云周处封章浦亭侯即此也风土记云县有九亭今三可识其六不知其所　九斗坛在县西南五十里高二丈在国山东梁武帝时为天旱求雨于蒋山神感梦于武帝云九斗山张水曹神能致雨帝乃遣使立坛祠之响应自此
　　江隂军
　　江隂军理江隂县本江隂县伪唐升元年中建为军以江隂县属焉皇朝因之
　　领一县
　　江隂
　　军境
　　东西一百三十五里　南北七十二里
　　四至八到
　　图经尚未述去二京里数　东至苏州常熟县界七十里　西至常州晋陵县界七十里　南至常州无锡县界七十里　北至江垠二里至于江心泰州海陵县界四十里
　　戸
　　旧户载常州籍皇朝户主七千六百四十五客六千九百六
　　风俗
　　同常州
　　土产
　　同常州
　　江隂县依旧二十四乡本汉曲阿县之地属防稽郡晋武帝于曲阿立武进县属毗陵郡梁改武进为兰陵县敬帝太平三年分兰陵置江隂县唐武徳三年于县置暨州领江隂暨阳利城三县九年省暨阳利城入江隂县属常州今为军　马鞍山郡国志云芙蓉湖西马鞍山季札让位耕于此　芙蓉湖捕鱼得赤鲤持归以谷食养一年遂化为龙即此也　郭璞宅在黄山北璞本河东闻喜人父瑗尚书都令史璞好经术博学有高才妙于隂阳筹厯　庾氷宅今之永安寺是也氷与郭璞为友令璞筮其后嗣卦成璞曰卿诸子并贵盛然有曰龙儿者凶徴至矣若墓碑生金庾氏之大忌也后氷子蕴为广州刺史妾房内忽有新生白狗子莫知所由来其妾爱之秘而不令蕴知狗子转长大蕴入见之眉眼分明又身至长而弱异于常狗蕴于是甚怪之将出共视在众人前忽失其所在蕴慨然曰殆龙儿乎庾氏之祸至矣又墓碑生金俄而为桓温所灭璞之占皆騐也璞宅在黄山北长防村去县七里吴时烽火之所也璞曾经道上行遇一斫草人璞脱袴褶与之曰我命在子手中及被刑日其斫草人把剑行刑其占騐如此江隂晋时为农郡郡守因之家于此制江赋文入文选并撰尔雅三卷以显物类　申浦楚相黄歇封为春申君本在寿州为去齐近齐常侵之迨徙都于吴封为春申君开申浦置田有上屯下屯其时四豪争列门下各有食客三千人其上客皆蹑珠履以相倾夺齐有孟甞君田文赵有平原君赵胜魏有信陵君公子无忌楚有春申君即黄歇楚考烈王无子赵人李园乃进其女弟于春申君知其有身园乃与其女弟谋园女弟承间説春申君君进之于楚王楚王召入幸之遂生子男立为太子考烈王病观津人朱英説春申君杀李园歇不聴考烈王卒李园伏死士于棘门之内春申君入园死士刺春申君斩其头投之棘门外而李园女弟所幸春申君有身而入之王所生子者遂立是为楚幽王黄歇庙今在无锡县恵山寺唐开元四年无锡尉常非熊为旱以露板檄春申君説李园之事当时下雨信有徴矣　舰浦池在县西八十里古老云陈至徳元年江隂郡守倪啓徙江隂县治夏浦筑此城也　古暨阳城在县东四十里汉时莫宠所筑捍贼翟马因名莫城唐武徳三年以暨阳古县并入江隂有莫城乡因此名之　圣英祠在县西一百步按刘遴之神异録云晋陵暨阳城或云是鱼子英庙列仙传云子英舒乡人也因捕鱼得一赤鲤爱之将归池中谷食之一年遂大至丈余生角翅子英畏怖之鱼乃言曰我迎汝耳上我背上与汝俱升天忽即暴雨子英上鱼背腾空而去经岁却归故处饮食见妻子鱼复还来迎之如此七年后人乃为立庙　圣母祠在县南二百步按刘遴之神异録云广陵县女杜美有道县以为妖桎梏之忽变形莫知所之因以其处为立庙号曰东陵圣母古老相传云梁武普通年中有商人乗船夜梦有妇人曰我是东陵圣母神也随形影逐流来此今当君船底水里若能将形影上岸立祠当重相报其人觉悟视之果如所梦因将上岸为立祠唐武徳元年被烧今县南一百步圣母桥因此为名见在延陵季子祠在县西三十五里申浦按史记太伯世家注云季子冡在既阳西孔子过之题曰延陵季子之墓利城县在奉国寺南战国时筑名若溪城唐武徳三
　　年并入江隂县　伍员祠在县东南七十五里员湖西岸昔伍相因行过此后人悲忆之因名员湖并为立庙望姨桥在县西南一里昔宋高祖刘少失母为姨
