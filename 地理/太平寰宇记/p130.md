<!-- { "loadSidebar": true } -->
　　铜陵县北一百里元五乡本汉南陵县自齐梁之代为梅根冶以烹铜铁庾子山枯树赋云东南以梅根作冶地元管指法门石埭两所隋升法门为义安县又废入铜官冶后改为铜官县属宣州皇朝割属池州　梅根山呉録地理志云晋立梅塘冶今作铁冶出青铁其色特妙于广州　县南十里山出铜以供梅根监兼出铜矾矿逐年取掘送纳　县西南即古监之所
　　东流县南一百里三乡本彭泽县之黄菊乡控带江山唐会昌初建为东流场在古废和城县侧大中四年移于今理伪唐保大十一年升为东流县至皇朝太平兴国三年割属池州　厯山在县东三十里西枕厯池上有尧舜二庙

　　太平寰宇记卷一百五
　　钦定四库全书
　　太平寰宇记卷一百六
　　宋　乐史　撰
　　江南西道四
　　洪州
　　洪州豫章郡今理南昌县禹贡扬州之域星分翼轸春秋时吴地战国属楚秦为九江郡汉为豫章郡髙帝五年立呉芮为长沙王以豫章之地属焉今南康庐陵宜春鄱阳浔阳临川豫章尽属豫章郡芮为长沙王兼得其地故汉书云衡山吴芮从百粤以佐诸侯伐秦有大功诸侯立为王项羽侵夺其地而谓之鄱君豫章太康中望气者云豫章广陵有天子气故封愍懐太子为广陵王领镇将军以镇豫章后永兴中懐帝遂以豫章王登天位东晋尝置江州于此宋齐以后并为豫章郡隋平陈罢郡为洪州炀帝初废州又为豫章郡唐武徳五年平林士置洪州总管府管洪饶抚吉防南平六州分豫章置钟陵县洪州领豫章丰城钟陵三县八年废豫章南昌州来州以南昌建昌髙安三县来属寻省钟陵南昌二县入豫章贞观二年加洪饶抚吉防江鄂等八州显庆四年督袁鄂等州洪州旧领县四永淳二年置新吴县长兴四年置武寜县又督洪吉袁防抚五州天寳元年改为豫章郡乾元元年复为洪州
　　元领县四　　今七
　　南昌　新建【新置】　丰城　分寜　靖安　奉新武寜
　　二县割出
　　髙安为筠州　建昌入南康郡
　　州境
　　东西一千六百一十五里　南北一千一百五十六里
　　四至八到
　　西北至东京二千三百二十里　西北至西京二千二百七十里　西北至长安三千八百里取随州路二千七百五里　东至吉州陆路五百二十里　东至衢州界千四百里　南至吉州界五百三十里西至潭州界隔山不通陆路取州至潭州总一千二百里　北至宣州一千七百里　东南至抚州二百二十里　西南至袁州五百二十五里　西北至江州二百二十五里　东北至饶州水路四百四十里
　　户
　　唐开元户一十五万五千五百皇朝户主七万二千三百七十客三万一千一百二十八
　　风俗
　　豫章记云地方千里水路四通风土爽垲山川特秀竒异珍货此焉自出奥区神臯处处有之嘉蔬精稻擅味于八方金铁篠簜资给于四境沃野垦辟家给人足蓄藏无阙故穰岁则供商旅之求饥年不告臧孙之籴人食鱼稻多尚黄老清静之教重于隠遁盖洪崖先生徐孺子之遗风
　　人物
　　徐穉孺子豫章南昌人太守陈蕃在郡惟设一榻礼之　雷次宗南昌人入庐山事惠逺退
　　姓氏
　　豫章郡五姓　熊　罗　雷　谌　章
　　土产
　　蜡　甘橘　葛布　丝布　梅煎唐开元二十五年都督韩朝宗以梅煎难得取乳柑代今并停
　　南昌县旧二十八乡今一十四乡汉南昌县地属豫章郡隋平陈改为豫章县以郡名邑唐寳应元年六月改为钟陵县因山为名贞元中又改为南昌按豫章记云汉高六年大将军灌婴所筑城有六门南二门一曰南门二曰松阳门又云昔松阳门有大樟树高十七丈四十五围枝叶扶疎庇防数畆先是樟树并枯永嘉中一旦华茂晋以为中兴之祥　南昌山在县西三十五里高二千丈周回三百里南昌建昌新呉三县迤逦相接者呉王濞铸钱之山时有夜光遥望如火以为铜之精光梁志豫章有铜山山中有洪井飞流悬注其深无底又有洪崖先生链药之井亦号洪崖山有石臼存　松门山在县北水路二百一十五里其山多松遂以为名北临大江乃彭蠡湖山有石镜光眀照人谢灵运入彭蠡湖口诗云攀崖照石镜牵叶入松门　鹤岭豫章记鸾冈西有鹤岭昔王乔所降经过于此　风雨山豫章记山高水湍激着树木因霏散逺洒如风雨数里中通洪崖先生井　上缭水西自建昌界入注水经云因其水经海昏县谓之上缭水又谓之海昏江分为二水风雨池在州西北七十七里按雷次宗豫章记洪井北有风雨池在西山最髙顶四面山岩人迹罕到州有亢阳尝祈有应　东湖按雷次宗豫章记云州城东有大湖北与城齐随城回曲至南塘水通章江增减与江水同后汉永平太守张躬筑塘以通南路宋少帝景平元年太守蔡兴宗于大塘之上更筑小塘以防昏垫兼遏此水令冬夏不复增减水清至洁而众鳞肥美　官亭湖在州北水路三百四十三里湖西有官湖亭神能分风上下是以刘删泛官亭湖诗云回乗一派水举帆遂分风孤石苍波里厈山苦雾中　担石湖在州东北水路屈曲二百六十里其湖水中有两石山有孔如人寄担状古老云壮士担此两石置湖中因以为名　龙沙在州北七里一带江沙甚白而高峻左右居人时见龙迹按雷次宗豫章记云北有龙沙堆阜逶迤洁白高峻而似龙形连亘五六里旧俗九月九日登高之处　石头渚晋太守殷羡建元中为豫章太守去郡人多附书一百余封行至江西石头渚岸以书掷水中呪曰沈者自沈浮者自浮殷洪乔非是致书邮故时人号为投书渚　蛟井在县西南四里俗号横泉井盖许逊除蛟为害之所　王乔坛按雷次宗豫章记西山中峰最高顶名鹤岭即王乔控鹤经过之所坛在鹤岭之侧云景鲜美草木秀润异于他山山侧有古控鹤乡在县之西八十三里　葛仙坛在州西北三十二里北小峰之下今山上色苍气郁茂草秀木殊异于他处　徐孺子台在州东南二里舆地志云台在县东湖小洲上郡守陈蕃所立　刘繇城在县东北三十八里盖孙防略地于曲阿攻扬州刺史刘繇败奔豫章筑城自保今人号为刘繇城　齐城在州东陆路二十里又按舆地志云呉大帝太元二年立孙奋为齐王都城昌诸葛恪执政徙奋居于此　椒丘山在州北水路屈曲一百四十八里按雷次宗豫章记云建安四年孙防起兵破刘勲于得阳军欲谋取豫章太守华歆所筑也　昌邑城在州北水路一百三十七里按雷次宗豫章记云昌邑王贺既废之后宣帝封海昏侯东就国筑城于此　何无忌庙在州南水路五十里按晋书义熈六年安城郡公何无忌讨卢循与循党徐道覆相遇握节被害而词不挠后人伤之故为立庙　梅福宅在州东北三里西接开元观东西池书堂余址犹存　徐孺子宅在州东北三里按洞仙传云孺子少有髙节追美梅福之德仍于福宅东立宅　许子将墓在州南三里县南六里按雷次宗豫章记云劭就刘繇于曲阿繇败随繇奔豫章中路疾卒因焚尸柩天纪中太守呉兴沈法秀招魂葬劭于此桓伊冢晋防军将军江州刺史冢在州南十六里石阙存焉俯在道侧　邓粲呉兴太守在州南二十九里　徐穉冢在州十里今号曰社　胡藩宋太守冢在州南十九里　土阙在县南三里按舆地志云州城双南角阙吴五鳯二年太守张俊筑高四丈余又按吴兴记云豫章之阙高则长沙虎食人于潜开南门则新安虎为害岁月已久今无其址　应胜宫在县西四十四里鸾冈西北洪崖先生旧宅之伏龙岗顶唐肃宗朝供奉山人太芝奏云有异立官以镇之　梅福池一名风雨池梅福种莲池福叹曰生为我酷仕为我梏形为我辱智为我毒于是弃南昌尉去妻子入洪崖山得道为神仙代有人于玉笥山中逢见今西山有梅君坛南昌开元观有梅君堂焉　龙沙庙即西汉末太守贾萌也萌与安成侯张普共谋诛王莽普反王莽收萌而杀之时人感叹故为立庙祭之　十二真君宅许真君陈真君施真君周真君并居南昌县水西敦孝乡号游帷观是也许真君亦游帷观侧钟真君在南昌县防牙江号丹陵观彭真君在宗华观黄真君在今祈仙观甘真君丰城县飞皇观曾真君丰城县贞阳观时真君在游帷观吴真君分寜县吴仙观
　　新建县西二里十二乡南昌县地皇朝太平兴国六年割南昌水西十四乡置新建县仍于州城升平里故为将林仁肇私第充县署
　　丰城县南一百三十里元十六乡今十八乡汉南昌县豫章按顾野王舆地志云后汉建安中初立富城县于富水之西因以为名至晋太康元年改为丰城县移于丰水之西乃以为丰梁大通二年分立广丰新安二县又分庐陵之兴平临州之新建等二县立西寜己巳二县合其县立为巴山郡其郡古迹在抚州崇仁县巴山之北陈初又废西寜入巴山郡废新安入广丰郡巴山郡犹管五县至光大二年移巴山郡于广丰县西二里独潴水南岸筑立城郭居焉隋开皇九年废巴山郡又并丰城县入广丰县总属抚州其广丰县先城池乃废巴山郡隋讳广改丰城县复废于大业二年洪州十三年隋季板荡林士宏等毁城邑遂仍废焉唐武德五年复立丰城县　始丰山在县南七十五里即神仙三十七福地之一　故丰城豫章记云吴末时恒于此有小赤气见于斗牛之间占者以为吴方兴唯张茂先以为不然雷孔章谓为寳物精在豫章之城遂以焕为令至县掘狱地深四丈得玉匣长八尺得二剑并有刻题一龙泉二太阿其日牛斗间气不复见矣焕留一其一进与张华华叹曰莫邪何复不至虽然天生神物似不相离终当会合华遇害剑飞入襄城水中焕死其子尝以自随后为建安从事经浅濑溪剑忽于匣中跃出入水则为龙遣视之二龙相随而游焉　丰水在州南陆路一百八十里自置城东南坏山所出也
