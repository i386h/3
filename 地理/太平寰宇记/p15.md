<!-- { "loadSidebar": true } -->
　　郎山县东西九十里依旧六乡汉安昌县属汝南郡张禹所封之邑也至汉末改为郎山县以界内郎山为名后魏真君二年于郎陵故城复置安昌县以初安郡隋开皇三年自郎陵故城移安昌县于今所属豫州十六年仍改安昌又为郎山县　淮水经县理南去县一百二十里　郎陵山一名大郎山在县北三十里　西望故城在县东南七十里后魏太和十一年豫州刺史王肃于西望陂南筑之以御梁太清二年豫州刺史羊鸦仁常为魏兵逼粮运断絶乃弃悬瓠归于义阳上表曰臣輙率所部还旧镇留夏绍等停西望城防备即此城也　故道城今在县西南即古道国也春秋云江黄柏是也　郎陵故城汉为县所治今在西南二十五里晋武帝封何曽为鄢陵公即此地也
　　真阳县南八十里四乡本汉慎阳县地属汝南郡梁为白狗堆戍于此故后魏将尧雄曰白狗梁之北面重镇即此隋开皇十六年改置真邱县唐初改为真阳县以在滇水之阳为名　淮水经县南去县八十里　滇水县西北二十里注入淮　阳故城汉为县故城在今县西南　白狗城在县西南七十里
　　新息县东南一百五十里五乡春秋息国为楚所灭汉为息县属汝南郡孟康曰其后东徙故加新字后周宣政元年于此置息州隋大业二年州废属豫州唐武徳四年置息州贞观初废之复为县　淮水自西流入经县南去县五里　汝水自西流入经县北去县八十里阳安故城汉为县即左氏传江国之地也　贾君祠
　　后汉贾彪字伟节与荀爽齐名为新息长初县人例不养子彪严其制数年之间养子干数佥曰贾父所长人思其徳故建祠焉　古息城在县北三十里　息侯庙在县西南十里　珉王坑在县西南十里去息侯庙东南五歩其玉色洁白堪为器物隋朝官采唐贞观中亦令民采取其后为淮水所没开元中淮水东移其坑重出其玉温润倍胜昔时　玉梁渠去县西北五十里隋仁夀年新筑唐开元中县令薛务更加疏导西厈通管陂十六所利田三千余顷
　　褒信县东南一百五十五里旧四乡今五乡本汉郾县之地后汉光武分立褒信县晋属汝阴宋武北伐改为苞信县也　淮水经县南去县七十五里　汝水经县东北去县五十五里　白亭左氏传楚太子建之子胜呉令尹子西召之使处呉境为公杜注云白楚县也汝阴褒信西南有白亭
　　新蔡县东西一百八十里六乡古吕国也国语当成周之时南有荆蛮申吕周穆王时有吕侯训夏赎刑史记蔡叔二子迁于新蔡舆地志蔡平侯自上蔡徙都于此故曰新蔡汉为县属汝南郡晋属汝阴郡宋属新蔡郡东魏孝静帝于此置蔡州隋开皇十六年于此置舒州领广宁州县仁夀二年改县为汝州大业二年改为新蔡县属蔡　汉鲖阳故城汉为县属汝南郡应劭曰城在鲖水之阳　葛陂周回三十里后汉费长房汝南人为市从壶公学道不成思家辞归壶公以一竹杖曰骑此任所之则自至矣既至可以杖投葛陂中长房乗杖须臾归自谓适经旬日而已十余年矣即以杖投陂中顾乃为龙矣后汉曽于此立葛陂县　琥珀邱在县南三十里　汝水经县南去县二里
　　頴州
　　頴州汝阴郡今理汝阴县禹贡豫州之域春秋时胡子之国战国时属楚秦灭楚为頴川郡两汉为汝南郡之汝阴县也魏于此立汝阴郡司马宣王使邓艾屯田于此后废为頴川郡地后魏景明四年于此置頴州取頴水为名高齐罢州置郡隋初废郡大业初废州置郡唐武徳四年平王充于汝阴县西北十里置信州领汝阴清邱永安高唐永乐等六县六年改为頴州移于今治领高唐永乐永安三县贞观元年省清邱县八年又以废涡州之下蔡县来属天宝元年改为汝阴郡乾元元年复为頴州长庆二年以頴州郑滑节度使汉初升为防御州广顺二年复为颍州
　　元领县五　今四
　　汝阴　沈邱　頴上　万夀【新置】
　　一县割出
　　下蔡【置夀州】
　　州境
　　东西三百七十里　南北三百三十五里
　　四至八到
　　北至东京六百五十里　西至西京九百二十里西取陈州路至长安一千八百二十里　东至夀州二百五十八里　南至光州三百八十九里　西至蔡州四百里　北至亳州二百六十里　东南至夀州二百六十里　西南至蔡州褒信县二百二十五里　西北至陈州三百里　东北至徐州靳县四百四十五里
　　户
　　唐开元户二万八千一百九十九皇朝户主一万五千七百一十五客一万七千三百
　　风俗
　　与亳州同
　　人物
　　管夷吾頴上人　应璩汝阴人
　　土产
　　花官絁　绵【以上贡】
　　汝阴县旧二十六乡今十乡本汉旧县属汝南郡魏文帝黄初三年属汝阴郡后魏孝昌三年于此置頴川北齐以县属汝阴郡开皇三年罢頴州武徳四年置信州六年复为頴州县皆属焉　寝邱史记防恬伐楚之寝邱徐广注今固始县寝邱也续汉志固始县有寝邱吕氏春秋楚孙叔敖戒其子我死王必封汝无受利地荆楚之间有寝邱其为地不利可长有也其子从之楚功臣封二叶而灭惟寝邱不夺汉以为县　防邱史记魏安厘王十一年秦防我防邱　頴水西北自陈州项城县界流入俯于城下　淮水在頴上县西南　清邱城在县东五十六里隋大业九年筑置清邱县唐武徳四年废　信州城在县西北十五里隋大业十三年郡城为贼房献伯所陷其年郡民江子建率众于险处作栅唐武徳二年授子建信州刺史以栅近汝南褒信县故名信州四年复为頴州贞观元年移入汝阴旧城　胡城在县西北二里春秋时胡子之国也春秋昭四年楚子胡子伐呉杜预注胡国汝阴胡城是也　女郎台在县西北一里古老云昔胡之女嫁鲁昭侯为夫人筑台以宾之故俗谓之女郎台台上有井　汝水西南自蔡州新蔡县界流入东南入淮即巢父饮牛之所　细阳城汉为县属汝南郡故城在今县西北四十里　故任城在县北一里陈将任蛮奴伐齐于頴水北岸筑城以围汝阴　百尺堰在县西北一百里司马宣王讨王凌至百尺堰即此
　　沈邱县西北一百二十六里旧九乡今四乡汉以邱名立寝县属汝南魏书云王凌欲兴兵讨司马宣王宣王觉自往袭凌凌败惧面叩头隋开皇三年于此置沈州唐初州废以地并入汝阳县神龙二年又析汝阴置沈邱县以信州后废信州仍旧还頴焉　沈邱在县南一百步春秋或作寝邱因邱立县　武邱在县东六十里一名邱头司马文王征诸葛诞屯兵于此及陷夀春斩诞魏高贵乡公改为武邱　武阴城在县东六十里按城冢记云周武王祭南岳回至汝水西野宿于武邱因名武阴　塼城在县东北四十五里司马宣王使邓艾于此置屯种稻以备东南筑城围仓廪　小女水在县北
　　頴上县东南一百七十里旧十一乡今三乡本汉慎县地属汝南郡呉魏之际设闗防莫勤于此隋大业二年于今县南故郑城置頴上县以地頴水上游为名仍頴州焉唐武徳元年移于今理　闗州在县西南四十五里魏志云司马景王征毌邱俭使诸葛诞从安风津先至夀春俭与弟秀藏水边草中安风津人张属获之即此州也　荆亭城在县西南六十里　淮水自西南汝阴县界流入去县七十里又东北入下蔡县界　頴水西自汝阴县界流入又东流入淮　慎县故城在今县西北与故甘城相近　故甘城汉为县废城在今县西北
　　万夀县北九十里五乡本汝阴县百尺镇也国朝开宝六年十一月分汝阴北五乡为万夀县以万夀乡为名高乡郭在县南七里古老云魏高贵乡公所筑














　　太平寰宇记卷十一
　　钦定四库全书
　　太平寰宇记卷十二
　　宋　乐史　撰
　　河南道十二
　　宋州　亳州
　　宋州睢阳郡理宋城县禹贡豫州之域即高莘氏之子阏伯所居商邱今州理是也周为青州之域武王封防子于宋后为齐楚魏所灭三分其地魏得其梁陈留齐得其济阴东平楚得沛按梁即今州地秦并天下改为砀郡后改为梁国汉文帝封子武为梁王自汉至晋为梁国属豫州宋改为梁郡隋于睢阳置宋州大业三年又改为梁郡隋乱陷贼唐武徳四年平王充置宋州领宋城宁陵柘城谷熟下邑砀山虞城七县其年以虞城属东虞州五年废东虞州人以虞城来属贞观元年废杞州以襄邑县来属仍省柘城县十七年以废戴州之单父楚邱来属永淳元年又置柘城天宝元年改为睢阳郡乾元元年复为宋州自禄山乱两河郡县多所陷没惟张巡许远姚訚三人坚守睢阳贼将尹子竒并力攻围逾年不下城中孤危粮竭人相食殆尽时贺兰进明许叔冀屯军临淮争权不协不发援师城竟为贼所陷巡远等抗词不屈遂俱被害然使贼锋挫衂不至江淮巡远之力也开平初升为防御州三年升为宣武军后唐同光元年改为归徳军皇朝因之
　　元领县十　今七
　　宋城　楚邱　柘城　谷熟　下邑　虞城　宁陵三县割出
　　襄邑【入开封府】　砀山【入单州】　单　【入单州】
　　州境
　　东西二百二十五里　南北二百六十五里
　　四至八到
　　西至东京三百里有通济渠水并通　西至西京七百二十里　西至长安一千五百八十里　东至徐州西界二百一十里　南至亳州西界一百三十二里　西至东京襄邑县九十五里　北至单州一百八十里　东南至亳州谯县界一百八十里　西南至陈州二百八十里　西北至曹州二百八十里东北至兖州四百一十七里
　　户
　　唐开元户一十万三千皇朝户主二万一千二百五十客二万四千二百
　　风俗
　　汉书云犹有先王遗风重厚多君子好稼穑恶衣食以致畜藏太康地记云豫州之分其人得中和之气性安舒其俗阜其人和今俗多寛慢
　　姓氏
　　梁国郡出三姓　宋　张　乔
　　人物
　　宋襄公即位以公子目夷为仁使为左师以听政庄周宋防人不以祸福累心为漆园吏楚威王以千金币迎周不应钓于濮水　原子思宋人蓬户瓮牖上漏下湿三日一举火十年不制衣捉襟肘见纳履踵决子贡相卫肥马轻裘见子思曰先生何病也子思曰无财者谓之贫学道而不能行谓之病若宪贫也非病也　韩安国梁成安人坐法被狱吏辱之乔元睢阳人　唐有魏元忠宋城人为相
　　土产
　　漆　枲　绤　纻　绵　絁　縠　绢
　　宋城县元七乡本宋国防县以宋公及诸侯盟于防门而为县名汉为睢阳睢水之阳以为名地属梁国隋开皇十八年改为宋城县唐因之　州城古阏伯之墟契孙相土亦都于此春秋为宋国都汉梁孝王广睢阳城七十里开汴河后汴水经州城内　睢水在县南五里水经云睢涣二水出浪□渠春秋僖公十九年宋襄公用鄫子于次睢杜预注曰睢水受汴梁东经陈留梁谯沛彭城入泗睢水又东经睢阳故城南积而为蓬洪泽汴河在县北四十五里自宁陵县界流入东出虞城
