<!-- { "loadSidebar": true } -->
　　夜郎国今夜郎播川犍为郡即其地也汉时南夷君长以十数夜郎最大在蜀郡徼外东接交趾西隣滇国今云南郡其国临牁牂江江广数里出番禺城下战国时楚顷襄王将庄蹻从沅水伐夜郎夜郎国灭改名牂牁番禺即今南海郡城武帝时唐防上书曰切闻夜郎精兵可得十余万浮船牂牁江出其不意此制越一竒也乃拜防为郎遂见夜郎侯防厚赐以威德夜郎贪汉缯帛以为汉道险终不能有也乃且听防约还报乃以为犍为郡今阳安仁寿通义和气资阳皆其地也发巴蜀卒治道自僰道指牂牁江蜀人司马相如亦言西夷卬筰可置郡帝使相如徃谕皆如南夷为置一郡尉十余县属蜀郡当是时巴蜀四郡汉中广汉巴郡蜀郡今汉川巴川蜀川等地通西南夷道戍转相饷数嵗道不通士罢饿离暑湿死者甚众西南夷又数反发兵兴击耗费无功帝患之使公孙徃视问焉还言其不便时上方筑朔方据河备边因数言西南夷为害可且罢专力事匈奴上罢西夷独置南夷两县一都尉及元狩元年张骞言使大夏时见蜀布卬竹杖问所从来曰从东南身毒国可数千里即天竺也得蜀贾人市或闻卬西可二千里有身毒国于是乃令王然于栢始羌等间出西南夷徃身毒国至滇道皆为昆明所闭莫能通身毒国南越反上使发南夷兵且兰君小邑乃与其众反汉发巴蜀校尉击破之遂平南为牂牁郡今涪州夜郎始泉郡也夜郎侯始倚南越南越防恐惧遂入朝封为夜郎王昭帝始元元年牂牁谈指同并等二十四邑凡三万余人反遣水衡都尉发蜀郡犍为兵击牂牁大破之后姑缯叶榆人复反钩町侯亡波率其人击之有功汉立亡波为钩町王至成帝和平中夜郎王兴与钩町王禹漏卧候俞更举兵相攻牂牁太守请发兵诛兴等汉以道逺不可遣大中大夫张匡持节和解兴不从杜钦説王鳯曰匡使和解蛮夷王侯不从不惮国威其效可见恐议者选輭复守和解太守察动静有变乃以闻如此则复旷一时王侯得収猎其众申固其谋党助众多各不胜忿必相殄防自知罪成狂犯守尉逺藏温水毒草之地虽有孙吴将贲育士若入水火徃必焦没智勇亡所设施田屯守费之不可胜量宜因其罪恶未成未疑国家加诛隂敕旁郡守尉练士马大司农先积谷要害处任职太守徃以秋凉时入诛其王侯尤不轨者即以为不毛之地亡用之人圣不劳中国宜罢弃其郡与人絶其侯勿复通如以先帝所立累世之功不可隳壊亦宜因其萌芽早断絶之及已成形然后兴师则万姓被害矣鳯于是荐陈立为牂牁牧太守至牂牁及从吏数十人出行县召兴兴将数千徃立数责因断其头出晓其众皆释兵降兴子邪务收余兵追胁旁二十二邑反立又击平之公孙述时大姓龙传尹董氏与郡功曹谢暹保境为汉乃遣从番禺江奉贡番禺今南海郡光武嘉之并加褒赏桓帝时郡人尹珍乃从汝南郡许慎应奉受经书学成还乡里教授自是南域始有学焉珍官至荆州刺史
　　四至
　　东接交趾西隣滇国其国临牂牁江江广数里出番禺城下
　　土俗物产
　　其地多雨潦俗好巫鬼禁忌寡畜产又无桑蚕故其郡最贫钩町县有桄榔木可以为麫百姓资之　遯水按后汉史云有女子浣衣遯水有三节大之竹流于足间剖之得一男儿养之及长自立为夜郎侯以竹为姓武帝元鼎年中置牂牁郡夜郎侯迎降天子赐其王印绶后遂杀之夷獠咸以竹王非血气所生甚重之求为立防牱太守吴霸以闻天子乃封其三子为侯死配食按晔所乃华阳国志又按汉书其夜郎侯降封王不言杀之至武帝时犹谓之夜郎王晔焉得云竹王被杀后封其子为侯与班文全乖因疑华阳国志为怪诞也大抵范晔叙述多称诡异若无他书可以辩证则且因习纂録不复刋韦之也


　　太平寰宇记卷一百七十八
　　钦定四库全书
　　太平寰宇记卷一百七十九
　　宋　乐史　
　　四夷八
　　南蛮四
　　滇国
　　滇国汉时在夜郎之西靡莫之属以十数滇最大【注】靡莫西南徼外獠○始楚顷襄王使将军庄蹻【注】蹻即楚庄王之后裔蹻居略反○将兵循江上略巴黔以西【注】巴国今清化始寜咸安符阳巴川南滨南浦是其地也黔则黔中也○蹻至滇池方三百里【注】在今云南郡其泽在西北水源深广末更浅狭如倒流故曰滇池○旁平地肥饶数千里【注】池旁之地也○以兵威定属楚欲归报防秦击夺楚巴黔中郡道塞不通因以其众王滇变服从其俗以长之【注】为其长帅也按史及汉书皆云楚威王时使庄蹻略巴黔以西蹻至滇池欲归防秦夺楚巴黔中因以其众王滇后十余嵗秦灭之按楚自威王后懐王立三十年至顷襄王之二十二年秦昭襄王遣兵攻楚取巫黔中后刺史则云顷襄王时庄豪王滇豪即庄蹻也若庄蹻自威王时将兵略地属秦秦陷巫黔中郡道塞不还凡经五十二年岂得如此淹乆或恐史记误班生因习便书范晔所记详考为正又按庄蹻王滇后十五嵗顷襄王卒考烈王立二十五年幽王立十年负刍立五年而楚灭后十五年秦王凡七十载何故云蹻之王滇后十余嵗而秦亡斯又未之详也○至武帝时滇王有众数万人元封二年发巴蜀兵临滇滇王举国降请置吏入朝于是以为益州郡【注】今云南郡也○赐滇王王印复长其人因割牂牁越嶲【注】嶲音髓各数县以配之后数年并昆明之地皆以属当是时西南夷君长以百数独夜郎滇受王印滇小邑也最宠焉后王莽簒位改汉制贬钩町为侯王邯怨恨蛮夷之国尽叛遣平蛮将军冯茂发巴蜀犍为吏士以击益州出入三年疾疫死者什有七八巴蜀骚动更遣寜始将军亷丹大天水陇西骑士并广汉巴蜀犍为吏民十万人转输者合廿万人击之不尅公孙述据有益土文齐为太守亦固守拒险不降后汉初遣使朝贡建武十八年夷渠帅栋蚕与姑复叶榆梇栋连焉滇池建怜昆明诸蛮叛杀长吏【注】汉姑复县属越嶲郡余六县并属益州郡并在今越嶲云南郡梇音弄○遣武威将军刘尚等广汉犍为蜀郡人及朱提夷击之尚军渡泸水入益州郡界【注】泸水一名若水出旄牛徼外朱提至僰道入江在今嶲州南时有瘴气○羣夷闻大兵至皆弃垒奔走尚获其羸弱谷畜斩栋蚕帅凡首虏万余人诸夷悉平至蜀后主建兴二年诸葛孔明率兵南征四郡平之改益州郡为建寜永昌【注】今云南郡地○为云南郡又分建寜牂牁为兴古郡【注】诸葛亮至南中所战皆捷孟获为夷汉所服募生致之既得始观于营阵之间问曰军如何获曰不知虚实故败定易胜耳亮纵使更战七纵七擒而亮犹遣获获止不去曰公天威也南人不复反矣遂至滇池南中平皆即其渠率而用之或以告亮曰若留外人即当留兵兵留则无食一不易也如夷新伤破父母死丧留外人而无兵者必成祸患二不易也又吏治累有废杀之罪自爨重若留外人不相信三不易也今吾欲使不留兵不运粮而纪纲初定夷汉相安也
　　四至
　　在巴黔之外为楚之西边牂牁越巂昆明夜郎之地皆有焉　僰道　滇水
　　邛都
　　邛都汉时通焉自滇以北君长十数邛都最大今越巂郡本其地也武帝开以为邛都县属越巂郡无几而地陷为汚泽因名邛池南人以为邛河其后复反叛元鼎六年汉兵自越巂水伐平之【注】越巂水源出今越巂郡西南巂山下○王莽时郡守枚根【注】枚根太守姓名○调邛人任贵以为军侯更始二年任贵攻杀枚根自立为邛谷王至光武因就封之授越巂太守绶印后任贵为刘尚所袭徙其家属于成都安帝时永昌益州蜀郡夷越巂结众二十万余破壊二十余县益州刺史张乔遣从事杨竦将兵至叶榆破之渠帅三十六种皆来降附注今为巂州○竦因奏长吏奸滑侵犯蛮夷者九十人皆减死论
　　四至
　　其外西自桐师以东北至叶榆【注】叶榆泽名○名为巂昆明【注】巂即今郡也昆明又在其东南诸防所居○地方数千里无君长随畜迁徙
　　土俗物产
　　自夜郎滇池邛都人皆堆髻左袵邑聚而居知耕田其土地平原有稲俗多游荡而喜讴歌略与牂牁相豪帅放纵难得制御
　　莋国
　　莋都国汉时自越巂以东北君长以十数莋都最大武帝开之立为莋都县元鼎六年以为沈黎郡今汉元县也至天汉四年并蜀为西部置两都尉一居旄牛主徼外夷一居青衣主汉人【注】旄牛青衣即今蜀郡西地○后汉永平中益州刺史朱辅慷慨有大略宣示汉德威逺懐夷自汶山以西前代正朔所不加白狼盘木唐菆等百有余国户百三十余万举众奉贡称臣和帝永元十二年旄牛徼外白狼楼薄蛮夷王唐缯等遂率种人十七万口内属安帝永初元年蜀郡三襄种夷与徼外污衍种反叛攻陵城【注】陵汉县今翼州地在蜀郡西○杀长史二年青衣道夷邑长令田【令姓田名】与徼外三种夷三十一万口举土内属后旄牛夷叛攻零关【注】零关道汉越巂地是○益州刺史张乔与西部尉击破之于是分置蜀郡属国都尉领四县如太守理之灵帝时以蜀郡属国为汉嘉郡
　　土俗物产
　　其人被发左袵言语多好譬居处略与汶山夷同【注】汶山夷在蜀郡西北即冉駹地
　　冉駹
　　冉駹国汉时莋以东北君长十数冉駹最大武帝元鼎六年所开以为汶山郡今通化郡地是至宣帝地节三年夷人以立郡赋重帝乃省并蜀郡为北部都尉其山有六夷七羌九氐各有部落其王侯颇知文书后汉灵帝时复分蜀郡北部为汶山郡蜀建兴十年汶山平康夷反姜维讨之【注】今为茂州是也
　　四至
　　其俗土著或随畜迁徙在蜀正西其西又有三河槃【□】
　　土俗物产
　　土气多寒虽在盛夏氷犹不释皆因山居止累石为室髙者十数丈为邛笼【注】彼呼为雕也○又土地刚卤不生谷粟麻菽惟以麦为质而宜畜牧有旄牛无角一名童牛肉重千斤毛可为毦出名马有灵羊可疗毒又有食药鹿鹿麑有胎者其肠中粪亦疗疾更有五角羊
　　附国
　　附国者隋时通焉在蜀郡西北二千余里即汉之西南夷有嘉良夷即其东部所居种姓自相率领不相统一隋大业三年其王遣其弟子宜林率嘉良夷六十人朝贡嘉良有水阔六七十丈附国水阔一百丈并南流以皮为船而济又南有薄縁夷风俗亦同西有女国其东北连山绵亘数千里接党项及诸羌界【注】按其地接汶山故附焉
　　土俗物产
　　其人并无姓氏其地南北八百里东西千五百里无城栅近川谷傍山险俗好复仇故垒石为巢而居以避其患其巢髙至十余丈下至五六丈【注】巢同状似浮屠于下级开小门从内上通夜必关闭有二万余家弓长六尺以竹为妻其羣母及嫂儿弟死父兄亦纳其妻好歌舞鼓簧吹长笛有死者无服置尸于髙床上沐浴衣服被以牟甲覆以兽皮子孙不哭带甲舞劒而呼曰我父为鬼所取我欲报寃杀鬼其俗以皮为帽形圆如钵或带羃罗衣多毛褐全剥牛脚皮为靴项繋铁锁手贯铁钏王与酋帅金为首饰胸前悬一金花径三寸其土髙气候凉多风少雨土宜小麦青粱山出金银多白雉水有嘉鱼长四尺而鳞细
　　东女国
