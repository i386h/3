<!-- { "loadSidebar": true } -->
　　金坛县东南一百四十里旧二十乡今十二乡本汉曲阿县延陵之乡为呉之地按舆地志云秦汉属会稽郡后汉属吴郡晋元帝时属毗陵郡宋齐梁陈皆为延陵之南界隋平陈以蒋州开皇十五年废蒋州延陵之南界移于京口之地别置于金山府大业末乱乡人相保立为金山县隋亡沈法兴窃据江表仍于此置琅邪县唐武徳二年李子通破法兴改琅邪为茅州县亦随其年九月杜伏威为呉王县名不改五年四月伏威入朝后县陷辅公祐七年三月赵郡王孝恭讨平之其八月于石头城置蒋州地又属赵八年并入延陵县垂拱四年以人物繁广复立金山县又以东阳郡已有金山县故改名金坛取邑界句曲之山金坛之陵以为号按河图云乃有地胏土良水清句曲之山金坛之陵又真诰曰其地胏似洛中北防山水似长安丹鳯门外井泉之味今按其地爽垲水深土厚厯选江乘及之者鲜矣　茅山在县西六十五里　方山在县西南四十五里　大柸山在县南五十里旧名小柸山　思湖在县南六里　长塘湖在县南三十里　髙湖在县北一十二里灌田一十二顷此二塘梁普通五年庐陵王记室参军谢徳威置隋废武徳二年本州刺史刘元超重修复因以为名焉　北谢山在县东南三十里　荆溪阔四十步其溪山源在县东北丹阳县界内古京城前过溪口入珥渎至丹阳县五十里　官坊埭在县西北去州一百三十六里南去县四里齐梁之代埭北下塘村有周郑刘师等四姓并有官同居村坊于时共置此埭因以为名　袁宠墓晋吏部丹阳太守袁宠墓在县一十里　徐羡之墓宋书云司空录尚书徐羡之墓在县西南二十里　周只墓晋书云国子博士周只墓在县北七里　袁兴祖墓梁书云中书舍人给事中王国侍郎袁兴祖墓在县西一十三里　潘阐之墓梁书云散骑侍郎巴陵太守潘阐之墓在县东二十五里　谢笃墓晋书云常山太守谢笃墓在县东一十六里





　　太平寰宇记卷八十九
　　钦定四库全书
　　太平寰宇记卷九十
　　宋　乐史　撰
　　江南东道二
　　升州
　　升州今理江宁上元二县古扬州之域尔雅云江南曰扬州春秋时为吴地战国时越灭吴为越地后楚灭越其地又属楚初置金陵邑金陵图经云昔楚威王见此有王气因埋金以镇之故曰金陵秦并天下望气者言江东有天子气乃凿地脉断连冈因改金陵为秣陵属丹阳郡故丹阳记云始皇凿金陵方山其断处为渎则今淮水经城中入大江是曰秦淮以秣陵属鄣郡至汉元封二年改鄣郡为晋郡楚汉之际江淮之间溧阳之北皆属刘贾英布汉初有天下犹为鄣郡地故丹阳图云自句容以西属鄣郡以东属会稽郡后寄理不定汉因秦制至武帝初为扬州理于此元封二年始置十三州刺史领天下诸郡此即为扬州本在西州桥治城之闲是其理处后汉如之刘繇为扬州刺史始移理曲阿孙防号此为西州至建安十六年呉大帝自京口徙此因改为建业故呉志云权欲兴都未定权长史张纮谓权曰秣陵楚威王所置名金陵地势冈阜连石头城昔秦始皇经此县望气者云地形有王者都邑之气天之所命宜为都邑后刘备劝权都之权曰智者意同遂定议都秣陵脩石头城用贮军实又蜀诸葛亮使于吴亮谓大帝曰钟山龙盘石城虎踞真帝王所都也其后与魏蜀鼎峙按建康图经云西晋太康元年平呉分地为二邑自淮水南为秣陵淮水北为建业其后因愍帝即位避讳改为建康司马徳操与刘嗣恭书曰黄旗紫盖帕见东南终能成天下之功者扬州之君子乎谓斗牛之闲恒有此气西晋乱元帝自广陵渡江此城荒落以府第居北幕府之名自此而立寻以江宁为琅邪国葢袭帝始封之名自此而立今废江乗县界又虞溥江表传云按晋书苏峻初平温峤议迁都豫章三呉之豪请都会稽二论纷纭未有所适扬州刺史司徒王导曰建康古之金陵旧为帝里孙仲谋刘元徳俱言王者之宅入宜时定帝从焉其所会幽冀青兖之士秦郑周韩之人五方杂会各得所理即晋室之兴也又舆地志云晋故台城即成帝时苏峻作乱焚烧宫室都尽温峤已下咸议迁都惟王导固争不许咸和六年使卞彬营治七年迁于新宫议者或患未筑双阙后王导出宣阳门南望牛头山两峯磔东西北各四十里导曰此即天阙也又于南浦置江宁县至咸康七年分江东县置沂山西北临大江皆晋之初兴遗址也厯宋齐梁陈六代咸为帝都按金陵记云梁都之时城中二十八万余戸西至否头城东至倪塘南至石子冈北过庄山东西南北各四十里自侯景反元帝都于江宁冠盖人物多南徙洎陈髙祖复王于此中外人物不迨宋齐之半隋平陈废为江宁县唐武徳三年于县置扬州仍置东南道行台六年辅公祐反七年贼平置台尚书省改扬州为蒋州废茅州来属八年罢行台改蒋州为扬州大都督九年扬州移理江都改金陵县为白下县贞观元年改白下为江宁至徳二年置江宁郡乾元元年于江宁置升州为江西节度使上元二年以謡言复为上元县光启三年复为升州天祐十四年伪吴遣部将徐温城之为金陵府伪唐改为江宁府因之建都皇朝开寳八年十一月削平江表复为升州
　　元领县八　今五
　　江宁　上元　句容　溧水　溧阳
　　当涂【置太平州】芜湖　繁昌【二县并入太平州】四至八到
　　西北至东京一千二百五十里　北至西京一千七百里　西北至长安二千里　东至润州一百八十里　西至江北和州乌江县五十五里　北至江北扬州六合县九十九里　东南至常州安吉宜兴两县为界三百五十里　南至宣州三百六十里　西南至太平州一百八十里　东北至润州一百九十五里　西北至江北扬州宣化镇四百里
　　戸
　　唐开元戸在润州籍皇朝管户主四万四千一百二十客一万七千五百七十
　　风俗
　　与润州同
　　人物
　　陶景字通明丹阳秣陵人为齐王侍读挂冠归隠茅山梁武即位有大事无不谘询时人谓之山中宰相
　　土产
　　禹贡篠簜既敷厥草惟天厥木惟乔其利金锡水居千石鱼陂陂皆与千戸侯等不窥市井坐而待收贡　杂药　纹绫　赋　丝　绢　纱　纩
　　江宁县今二十二乡县本秣陵之地属鄣郡晋太康三年分淮水为建业水南为秣陵即其地晋元帝过江始置江宁县南七十里故城存焉隋平陈废丹阳郡并秣陵建康同夏三县入焉开皇十年移于冶城唐武徳六年又移白下改为白下县贞观七年移还冶城九年复为江宁县至徳二年置升州县名不改至上元二年以童謡之言改为上元县光启三年复为升徒县于凤台山西南一里天祐十四年五月初上元之南十九乡割当涂之北二乡徙置江宁县即上元县为理所东自太平桥街北水淮水与上元分界今凡二十二乡是为江宁县理　慈姥山括地志云山积石临江岸壁峻絶山上出藤竹堪为箫管属乐府为皷吹山今并茸头细不任又舆地志云山南有慈姥神庙焉　三山在县西南十七里周回四里其山孤絶面东西絶大江按舆地志云其山积石滨于大江有三峯南北接故曰三山旧吴为津所谢元晖晚登三山还望京邑诗曰灞涘望长安河阳视京县白日丽飞甍参差皆可见余霞散成绮澄江静如练即此也　白都山在县西南八十里周回五百步西南面临大江按舆地志昔有白仲都于此山学道白日飞升因以为名西临大江孙峻追诸葛恪子竦于此也　吉山在县南五十里周回二十五里宋征虏将军吉翰在此山故以为名　凤台山在县北一里周回连三井冈迤逦至死马涧宋元嘉十六年有三鸟翔集此山状如孔雀文彩五色音声谐和众鸟羣集仍置鳯台里起台于山号为凤台山　牛头山在县西南四十里周回四十七里按舆地志山有两峯时人号为牛头山晋氏过江将立双阙王导出宣阳门南望牛头山两峯曰此即天阙是也　岩山在县南四十五里其山岩险因名曰岩山宋孝武帝改曰龙山葬宣贵妃殷氏于龙山武帝亦此　梅岭冈在县南九里周回六里舆地志云在国门之东晋豫章太守梅赜家于冈下故民名之　新石冈在县南二十里有大石碣长二丈折为三段故以名冈即吴黄象书碣也　石子冈在县南十五里周回一十里吴志建业南有长陵名曰石子冈葬者依焉　梁山宋武帝西下梁山过乌江有双凤翔于盖羣臣咸呼万岁乃立双阙于梁山　三井冈县南五里汲一井则余井俱动故名三井冈　大江按尚书禹贡岷山导江即此江也始吴临江建国谓得天险之固及晋元帝南徙遂定都焉今从县西二百二十里承当涂县分鮆浦上田为界纡回屈曲二百九十三里与和州乌江及扬州六合并分中流为界西引蜀汉南下交广东会沧海北达淮泗自大禹之濬无不通矣淮水北去县一里源从宣州东南溧水县乌刹桥西流八百五十里舆地志云秦始皇巡会稽凿断山阜此淮即所凿也亦名秦淮孙盛晋春秋云是秦所凿王导食令郭璞筮即此淮也又称未至方山有直渎行三十许里以地形论之淮发源结屈不类人功则始皇所掘宜此渎也丹阳记云建康有淮源出华山流入江徐爰释问云淮水西北贯都舆地志淮水发源于华山在丹阳湖姑孰之界西北流经建业秣陵二县之闲萦纡京邑之内至于石头入江绵亘三百许里杜牧秦淮诗云烟笼秦水月笼沙夜泊秦淮近酒家商女不知亡国恨隔江犹唱后庭花落马涧在县东南五里水下秦淮宋武陵王讨元凶劭斩劭余军赴涧而死水为之溢因名焉　娄湖在县东南十里灌田二十余顷水入舰澳通秦淮舆地志云娄侯张昭故名之宋以为苑　髙亭湖在县南周回三十余里　葛塘湖在县东七十里周回七里葛公在此得仙故以为名　阳刘湖在县东南六十里周回三十里其湖建龙都埭在阳刘村前故名之三城湖在县南五十里周回四十里中有三土城故
　　名之　板桥浦在县南五十里周回四十里源出观山三十七里注大江晋伐吴其将张悌死于板桥即此处谢元晖之宣城出新林浦向板桥诗云江路西南永归流东北骛天际识归舟云中辨江树　大桑浦在县西十二里不溉田吴大帝时将讨闗公平南将军吴范屯大桑即此处也在蔡州通大江　烈洲在县西南八十里周回六十里舆地志其旧津所内有小水堪泊船商客多停以避烈风故名之王濬伐呉宿于此简文为相时会桓元于此亦曰溧洲洲上有山山形如栗伏滔北征赋谓之烈洲　蔡洲在县西十二里周回五十里丹阳记云吴帝时客馆在蔡洲上以舍逺使苏峻作逆陶侃等率所统兵赴京师直指石头次于蔡洲　张公洲在县四里周回三里按梁书二年豫州刺史裴髙之等舟师二万次张公洲二年陈霸先击破侯子监师至张公洲并此处　加子洲在县西十三里周回十二里按三十国春秋晋咸和二年温峤与陶侃起义兵伐苏峻率师四万直指石头侃泊加子洲即此处夏月堪泊船冬月浅涸永昌之初其洲忽一日崩数里其形曲折作九湾行者所依　长命洲在县西四里周回十五里舆地志云梁武遣人放生于此洲仍置十戸在洲中掌谷粟以饲之故呼为长命洲魏使李恕来朝帝正放生问恕曰北主颇知此乎恕对曰水国不取亦不放帝无以应之白鹭洲在大江中多聚白鹭因名之　故秣陵县城
