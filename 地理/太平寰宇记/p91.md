<!-- { "loadSidebar": true } -->
　　懐戎县二乡本汉潘县也属上谷郡晋太康地志潘县更属广甯郡魏孝昌中废髙齐天保六年于此置懐戎县唐武徳七年改置北燕州贞观八年改北燕州为妫州县属不改　鸡鸣山在县东北七十里本名磨笄山昔赵襄子杀代王夫人曰代已亡矣吾将何归遂磨笄于山而自杀代人怜之为立祠焉因名其山为磨笄山每夜有野鸡羣鸣于祠屋上故亦谓之鸣鸡山后魏武成帝太后塟于山麓　歴山后魏舆地图风土记云潘城西北三十里有歴山形似覆釡故以名之其下有舜祠瞽瞍祠存　桥山山上有祠黄帝塟于此山海经云大荒内有轩辕台射者不敢西向畏轩辕故也梁湘东王临终诗云寂然千载后谁畏轩辕台　大翮山上有王仲庙仲字次仲年少入学而逺常先到其师怪之谓不归使人候焉实在家等辈常见次仲捉一小棘木长三尺余至着屋间欲取辄不见及年弱冠变苍颉旧文为今隶书秦始皇时官务繁多次仲为文简略赴急用之大喜使征不至始皇大怒诏槛车送之次仲吟咏化为大鸟出车外翻翻然髙飞徘徊长引至于西门上山落二翮因名二翮山今水旱祭之蔡邕文曰上谷王仲变古成隶终古行焉　涿鹿山山下有涿鹿故城涿水出焉　美颉山黄帝祠有泉湛而不流即古阪泉也今在城东二百步　小甯城　大甯城班丘仲班或作瑕居于延水侧常卖药于甯百余年后地动宅壊仲与里中数十家皆死人有孔氏者取仲尸弃于延水内收其药卖之仲被裘从而诘之此人大恐怖叩头求哀仲曰恨汝使人知我耳吾去矣后为夫余王驿使后乗来至甯北方人谓之谪仙地裂沟水经注云晋时地裂遂成沟壑俗谓之分
　　界水在今县东北　涿鹿在县南　阪泉史记云轩辕与炎帝战于阪泉之野又周书云黄帝杀蚩尤于中冀名曰絶辔之野　燕长城史记云燕筑长城自造阳至襄平造阳即燕之地名　舜井河东亦有此井造阳按汉书武帝破匈奴取河南地亦弃上谷之斗辟县造阳地以与胡韦昭云地名在上谷晋太康地理记在五原塞之北九里谓之造阳此疑误矣　妫州故城郡治唐天寳后析懐戎县置寻废
　　营州
　　营州桞城郡今治桞城县按唐开元十道畧云舜筑栁城即知虞舜以前已有栁城之名在禹贡为冀州之域在十二州固有营州之称尔雅云齐曰营州又郡国志云地当营室分故曰营州殷时为孤竹国春秋时为山戎之地战国时其地复属燕史记曰燕筑长城自造阳至襄平置辽西右北平郡秦并天下置辽西郡两汉因之前汉地理志辽西郡领临渝且虑桞城等十四县后汉书云辽西郡乌丸鲜卑蹋顿所居又十六国春秋慕容皝传云栁城之北龙山之南所谓福徳之地也可营创规模筑龙城构宫庙改栁城为龙城九年遂迁都龙城入新宫十二年号新宫曰和龙宫皝子隽迁都于邺为苻坚所灭后燕慕容垂又居焉慕容熙为北燕冯跋所杀至冯大兴元年省辽西郡拓跋后魏又于平州界立辽西郡属平州周建徳中平齐其地犹为髙寳宁所据隋开皇三年讨平寳宁复以其地置营州炀帝初州废又置栁城郡武徳元年改为营州总管府领辽燕二州及栁城一县七年改为都督府督营辽二州贞观元年又督昌州三年又督崇州六年又督顺州十年又督慎州今督七州万嵗通天二年为契丹李万营所陷神龙元年移府于幽州界仍领渔阳玉田二县开元四年复移还栁城八年又往就渔阳十一年又还栁城旧治天寳元年改为栁城郡乾元元年复为营州
　　元领县一
　　栁城
　　四至八到
　　东至东京【阙】西南至西京四千二百十里　西南至长安五千里　东至辽河【阙】南至海三百四十里西至平州七百里　北至秦长城二百七十里至契丹界湿水四百里　东南至保定军旧安东都护二百七十里　西南至平州七百里　西北至契丹界七十里　东北至契丹界九十里自界至契丹牙帐四百里
　　户
　　唐天寳户九百九十七
　　风俗
　　与幽州同
　　人物
　　后魏谷浑字元冲昌黎人父衮勇冠一时　屈遵字子度昌黎人仕魏为中书令　唐李光弼营州栁城人侍中临津王弟光进太子太保凉国公双节在门养母以孝闻
　　土产
　　豹尾　　麝香　　绢　　畜宜牛马羊豕
　　栁城县四乡汉栁城地属辽西郡室韦靺鞨诸部并在东北逺者六千里近者二千里西北与奚接界北与契丹接界慕容皝改为龙城县隋又改为龙山寻又改为栁城县　龙山在郡东南十六国春秋慕容皝十二年黑白龙各一见于龙山皝亲率羣寮观龙去二百余步祭之以太牢二龙交首嬉翔解角而去皝大悦赦境内号新宫曰和龙宫又筑院因起景云殿　扶黎故城在今县东南其地带龙山即慕容皝祭龙之所　鲜卑山在今县东南二百里十六国春秋慕容廆代居辽左故号曰东胡其后雄昌与匈奴并盛秦汉之际为匈奴所败分保鲜卑山隂复以山为号棘城之东城塞外又有鲜卑山在辽西之西北一百里与此异山而同名　白狼山魏志曹公引军出卢龙堑山堙谷五百余里未至栁城二百里袁尚袁熙与蹋顿将数万骑逆战公登白狼山卒与敌遇公登髙望敌阵不整纵兵击之敌众大奔斩蹋顿及名王以下胡降汉者二十余万口郡国志云白狼山一曰鹿首山魏武于此山逢狮子使格之狮子哮吼奋越左右咸惊王忽见一物从林出如狸超上王车轭上狮子将至此兽跳上狮子头上狮子伏不敢起于是杀之得狮子而还未至洛阳四十里鸡狗皆不鸣吠鹿首山渡辽之要路经此　泊滋山公孙凤隠所　长谷十六国春秋云冯跋弟为乱而跋惊死葬之长谷即此　白狼水魏氏风土记云黄龙城西南有白狼河东北流附城东北下即此水也　彭卢水一名卢河水即卢龙水也后魏舆地图风土记云水经平卢入海舆地志故曰平卢今语讹为彭卢水　徒河城汉县有废城在今郡东北有山曰青山在东北九十里　棘城即颛顼之墟也在郡东南一百七十里　交黎城汉县也属辽西郡后汉为昌黎县　营丘城后魏舆地图记云舜分齐营州之域燕置营丘郡于其城内十六国春秋慕容廆东迁徒河县置营丘郡北镇室韦靺鞨诸部并在东北逺者六千里近者二千里斯地西北与奚接正北与契丹接界　医巫闾山祠在县东五十里
　　檀州
　　檀州今宻云郡今治宻云县禹贡冀州之域春秋及战国并为燕北戎所居汉书地理志曰燕东有渔阳秦并天下渔阳郡不改在汉领白檀等十二县厯魏晋如之汉书曰将军李广秉节白檀又魏书曰曹公越北塞歴白檀破乌丸于栁城按续汉书白檀县即右北平今州是也至后魏因置密云郡兼置安州取懐安之义也后周改安州为元州隋图经云开皇初徙州于渔阳今渔阳郡是也至十八年又割幽州燕乐宻云二县于旧元州置檀州取汉白檀县为名大业三年罢州为安乐郡唐武徳元年改为檀州按开元十道要畧云以斯地为幽燕之边陲管障塞军五千天寳元年改为宻云郡乾元元年复为檀州
　　元领县二
　　密云　　燕乐
　　四至八到
　　东至东京【阙】西南至西京一千八百三十五里　西南至长安二千六百九十五里　东至霸州二百一十七里　南至幽州潞县界五十五里　北至长城四十里　东南至蓟州一百九十里　西北至幽州一百九十里　西北至妫州二百五十里　东北至长安障塞一百一十里
　　户
　　唐天寳户六千六十四
　　风俗
　　与幽州同
　　土产
　　贡安东府人参
　　密云县九乡本汉厗奚县也汉书地理志厗奚【孟康曰厗音题】属渔阳郡　桃花山郡国志云桃花山在渔阳西北一十五里　螺山亦名赤城河即沽水也东北塞外流入桑溪水经注云三城水迳伏凌山南与石门水合是
　　水有桑溪之名盖源出桑溪故也右经鲍丘水　鲍丘水水经云鲍丘水又东南龙刍溪水是也
　　燕乐县东北七十五里四乡本汉厗奚县地名也属渔阳郡按汉厗奚今密云是也后魏于此置广阳郡有长城隋改为长阳郡后废旧治白檀故城唐长夀二年移治新兴城即今治也　石门水水经云石门水在燕乐县与桑溪水合
　　燕州
　　燕州归应郡今治辽西县星分尾斗秦为上谷郡治厯代地土所属与范阳同释名云燕宛也在涿鹿山南宛宛然以为国都也置在幽州领靺鞨本栗来靺鞨种也隋北蕃风俗记云初开皇中栗来靺鞨与髙丽战不胜有厥稽部渠长突地稽者卒忽赐来部窟突始部悦稽防部越羽部步防赖部破奚部步步括利部凡八部胜兵数千人自扶余城西北齐部落向闗内附处之栁城乃燕都之栁城在燕都之北炀帝大业八年为置辽西郡并辽西懐逺泸河三县以统之取秦汉辽西郡为名也唐武徳元年改为燕州总管府领辽西泸河懐逺三县其年废泸河县六年自营州南迁寄治于幽州城内贞观元年废都督府仍省懐逺县开元二十五年移治所于幽州北桃谷山天寳元年改为归徳郡乾元元年复为燕州
　　元领县一
　　辽西
　　四至八到
　　东南至东京【阙】西南至西京一千八百七十六里西南至长安二千六百一十三里　东至檀州八十里　西至幽州九十里　西至幽州昌平县五十五里　北至大山五里　西南至芹河五里　东南至后魏废易城四十里　西北至干河山五里　东北至宋城镇二十五里
　　户
　　唐天寳户二千四十五
　　风俗
　　春秋説题辞云箕尾为燕隂气生俗贪利地宜栗土产
　　付尾　　绵布　　栗　货殖传云燕秦千树栗
　　辽西县四乡隋大业八年置属辽西郡与郡同在汝罗城故城之间至十一年寄治栁城唐武徳元年郡为燕州县属不改六年燕州寄治幽州县亦迁于今所治置
　　威州　自威州以下三十二州
　　威州今治威化县唐武徳元年置辽州总管自燕支城徙寄治营州城内七年废总管府贞观中改为威州隶幽州大都督所领户契丹内稽部落
　　元领县一
　　威化
　　四至八到
　　南京道里与涿州同
　　户
　　唐天寳户六百一十一
　　威化县于契丹陷营州后乃南迁寄治于良乡县石窟堡为威化县幽州治也
　　慎州
　　慎州今治逢龙县唐武徳初置隶营州领洓沬靺鞨乌素固部落万嵗通天二年移于淄青州安置神龙初旧隶幽州
　　元领县一
　　逢龙
　　户
　　唐天寳领户二百五十
　　逢龙县契丹陷营州后南迁寄治良乡县之故都乡城为逢龙县州所治
　　思顺州
　　思顺州顺义郡今治宾义县唐贞观中置寄治营州南五栁城天寳元年改为顺义郡乾元元年复为顺州两京及四至八到并与范阳同
　　元领县一
　　宾义
　　户
　　唐天寳户一千六百六十四
　　宾义县三乡郡所治在幽州城内　北镇医巫闾山广宁祠接营州界
　　归顺州
　　归顺州今治懐柔县其地乃燕之北境燕太子丹使荆卿献地图盖谓此地即元顺州之北境开元四年置为契丹松漠府弹汗州部落领懐柔一县天寳元年改为归化郡乾元元年复为归顺州自安禄山之乱此地因陷入胡
　　元领县一
　　懐柔
　　四至八到
　　东至东京【阙】西南至西京一千八百五十里　西南至长安二千七百里　东至蓟州二百一十五里南至幽州八十五里　西至妫州二百里　北至檀州七十五里　东南至蓟州同上　西南至幽州同上　西北至妫州【阙】东北至檀州【阙】
　　户
　　唐天寳户一千三十七
　　懐柔县州所治
