<!-- { "loadSidebar": true } -->
　　九徳县十一乡州所治古越裳氏国秦开百越此为象郡汉武元鼎六年开交趾以南置日南郡治于朱吾领北景卢容西卷象林五县吴分日南置九徳郡晋宋齐因之隋改为驩州废九徳郡为县今州治也后汉遣马援讨林邑蛮援自交趾寻海隅开侧道以避海难从荡昌昌南至九真郡自九真以南随山刋木开陆路至日南郡又南行四百余里至林邑国又南行二千余里有西屠夷国援至其国铸二铜柱于象林日南界与屠夷分境以纪汉徳之盛其时以不能还者数十人留于铜柱之下至隋乃有三百余家南蛮呼为马留人其水路自南安府南海行三千余里至林邑计交州铜柱五千里　镇龙山　瀑布山　交州记云陶横筑城于土穴中得一物白色形如蚕蛹无头长数丈大十围软软能动割腹肉如猪脂遂以为臛香美横啖一杯于是三军皆食焉
　　浦阳县东南五里四乡晋旧县　上里山　安龙山越裳县东北七十里元二乡吴置唐武徳五年于县置眀州柝置万安引眀定逺三县之又分日南郡文谷县置智州领文谷新镇阙员金寜四县贞观十三年废眀州越裳属智州后又废智州以越裳属驩州怀驩县未详里数三乡隋为咸驩县属九真郡唐武徳五年于县置驩州领安人扶演相景四源四县治安人贞观元年改为演州十三年省相景县入扶演二十六年废驩州其所管四县废入咸驩后改为懐驩真元録此县废　长山　长江水　勾蛇其蛇食人腹欲杀此蛇必当令死如不死则寻追报人终不已也虽众人中往取害之万不失一又曰钩蛇长数丈尾末有钩取岸上人及牛马食之　居风母交州记云居风母似猿见人若慙屈头打杀得风便还活果下牛九徳出果下牛髙三尺汉时乐浪郡亦有果下马并髙三尺　他纶木堪为衣裳及褥　象孕则五年一生被伤则羣党相扶将去死则向南跪拜鸣三匝以木覆之雄死雌则泥土著身不饮食辄流涕也　搪牛形如牛而大身黒头白角长二丈堪为酒器　駃牛异物志日南多駃牛日行数百里　又出香木名曰蜜香即沈香也　木斯香花草花外国以为首饰
　　陆州
　　陆州玉山郡今理乌雷县秦象郡地汉以来属交趾郡梁分置黄州及寜海郡隋平陈郡废改黄州为玉州帝初州废并其地入寜越郡之玉山县唐武徳五年置玉州领海安海平二县贞观二年废玉山州上元二年复置改为陆州以州界山为名天寳元年改为玉山郡乾元元年复为陆州
　　元领县三
　　乌雷　华清　寜海
　　四至八到
　　西北至东京【阙】　　　　　西北至西京七千六百里　西北至长安七千九百里　东至亷州界三百里南至大海不知里数　西至武安州三百七十里北至恩平县郡七百五十二里　东南至海不知里数　西南至当郡宁海县二百四十里　西北至苏茂郡一百三十里　东北至宁越【阙】　六百里户
　　唐开元户四百九十四
　　风俗
　　人采珠煮海为业皆蛮獠乌浒诸夷所居不为编户率头为名大封者数百口以一户【阙】　税布五匹米百斛为恒赋笙号舞钟鸣形琶三名为登姓氏
　　【阙】
　　人物无
　　土产
　　珠　玳瑁　鼊皮　翡翠毛　甲香
　　乌雷县南北四十里一乡州所治也
　　华清县郭下一乡旧玉山县唐天寳年中改
　　宁海县在乌雷县西三百一十里汉旧安县唐至德二年改为宁海　越王石　防牱山
　　福禄州
　　福禄州福禄郡今理安远县土俗同九眞郡之地后为生獠所据唐龙朔三年智州刺史谢法成招尉生獠昆明比楼等七千余落总章三年置福禄州以处之天寳元年改为福禄郡至德二年改为唐林郡乾元元年复为福禄州
　　元领县三
　　柔远　唐林　福禄
　　土产
　　贡白蜡　紫绯　骐麟竭　无名异
　　柔逺县一乡州理本名安远唐至德二年改为柔逺唐林县一乡
　　福禄县一乡　已上三县与州同置
　　长州
　　长州文阳郡今理文阳县土地与九眞郡同唐初置长州天寳元年改为文阳县乾元元年复为长州
　　领县四各一乡
　　文阳　铜蔡　长山　其常　已上四县与州同置四至
　　北至东京【阙】　　　　　　北至西京九千九百里北至长安一万二千里
　　户
　　唐户六百四十八
　　土产
　　贡金
　　武峩州
　　武峩州武峩郡今理武峩县土地与安南府同唐立为粤州天寳元年改为龙水郡乾元元年复为粤州
　　领县四
　　龙水　崖山　东玺　天河　已上四县与州同置芝州
　　芝州忻城郡今理忻城县土地与交州同唐置芝州天寳元年改为忻城郡乾元元年复为芝州最逺恶之处
　　元领县一
　　忻城
　　已上五州独见通典按开元贞元及郡国郡县岭南海图志记畧并无此郡
　　汤州
　　汤州汤泉郡今理汤泉县秦属象郡地唐置汤州天寳元年改为温泉郡乾元元年复为汤州
　　领县三各一乡
　　汤泉　緑水　罗韶　已上三县与州同置
　　演州
　　演州演水郡今理忠义县唐武德五年于驩州懐驩县置驩州贞观元年改为演州二十六年废演州入咸驩县
　　元领县三
　　忠义一乡　怀驩西二十五里三乡　龙池共二百二十里二乡
　　四至
　　北至东京【阙】　　　北至西京【阙】万一千四百里北至长安一万二千里　北至爱州二百五十里南至驩州一百五十里　东北至海六百里
　　林州
　　林州隋为林邑郡唐贞观九年绥懐林邑置林州寄治驩州南界今废无名州
　　领县三无户口去长安一万二千里
　　林邑　金龙　海界
　　林邑县州所治汉武帝开百越于交趾郡南三千里置日南郡领县四治于朱吾其林邑即日南郡之象林县在日南郡东界四百里后汉灵帝时中原丧乱象林县人区连杀象林郡县今自称林邑王后有范雄者代区连相传累世遂为林邑国其地开百户以向日晋武帝时苑氏入贡东晋末攻陷日南郡告交州刺史吉蕃求以日南郡北界横山为界其后又陷九真郡自是屡防交趾南界至唐贞观中其王修职贡乃以驩州南侨置林邑郡以羁縻之非正林邑国也金龙县隋文帝时遣大将军刘方率被万人自交趾南伐林邑败之其王梵志遁走方收其庙主一十八人皆铸金为之尽虏其人空其地乃班师因方得金龙乃为县名
　　海界县
　　已上三县并贞观九年置
　　景州
　　景州北景郡隋北景郡唐贞观二年置南景州寄治驩州南界八年改为景州亦废无其名
　　元领县三无户口
　　北景　由文　朱吾
　　北景县汉县名属日南郡在安南府三千里北景者以日在表北景在表南晋将灌改林邑王范佛破其国遂于其国五月五日立表日在表北影在表南九寸一分故自北景南皆北户以向日也北字或单为匕
　　由文县唐贞观二年置
　　朱吾县汉日南郡所治之县也前志云朱吾县人不粒食邑多鱼资鱼为生朱吾在日南郡此侨立名也
　　笼州
　　笼州扶南郡今理武勒县唐贞观十二年清平公李引节遣笼州大同县人龚固兴招慰生蛮置笼州天寳元年改为扶南郡乾元元年复为笼州　扶南国在日南郡之南大海西大岛中去日南郡约七千余里在林邑国西南三千里其王贞观中遣使朝贡放立笼州招致之遥取其名非正扶南国地也
　　元领县七
　　武勒　武礼　罗龙　扶南　龙额　武观　武江已上七县与州同置
　　四至
　　东至邕州八百里
　　户
　　都管户三千六百六十七
　　环州
　　环州正平郡今理正平县唐贞观十二年清平公李引节开拓生蛮置环州以环王国为名天寳元年改为正平郡乾元元年复为环州
　　元领县八
　　正平一乡　福零一乡　龙源　思恩一乡　歌良武石二乡　饶勉二乡　防都
　　已上八县与州同置
　　四至
　　正南防南至宜州二百里
　　德化州
　　德化州唐永泰二年于安南府西界防牱南界置
　　元领县二
　　德化　归义
　　已上二县与州同置
　　郎茫州
　　郎茫州唐永泰二年于南安府西界置
　　元领县二
　　郎茫　古勇
　　已上二县与州同置
　　龙武州
　　龙武州唐永泰二年于南安西界置
　　元领县二
　　龙邱　福宇
　　已上二县与州同置
　　已上七州元属安南都防














　　太平寰宇记卷一百七十一
　　钦定四库全书
　　太平寰宇记卷一百七十二上
　　宋　乐史　撰
　　四夷总序
