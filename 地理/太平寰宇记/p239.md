<!-- { "loadSidebar": true } -->
　　太平寰宇记卷二百
　　宋　乐史　撰
　　四夷二十九
　　北狄十二
　　骨利干
　　骨利干居回纥北方瀚海之北二俟斤同居胜兵四千五百人其北又拒大海昼长夜短日没后天色正曛煮一羊脾才熟而东方已曙葢近日出没之所也唐贞观二十一年遣使来朝献良马十匹尤骏太宗为之制名号为十骥其一曰腾霜白二曰皎雪骢三曰凝露骢四曰月光骢五曰次波騟六曰飞霞骠七曰发电赤八曰流金九曰翔麟紫十曰奔虹赤太宗乃为文以叙其事
　　土俗物产
　　地多百合草人以为粮食出名马其马头素駞肋骨粗壮好者日行数百里
　　駮马
　　駮马在结骨之北其地近热海去长安万四千里经突厥大部落五所乃至胜兵三万人马三十万匹其国以俟斤统领与突厥不殊以弓箭刀矟傍排无宿衞队仗不行赏赐马色并駮故以名云其马不乘但取其乳酪充食而已与结骨数相侵伐貎结骨而言语不通唐永徽中遣使朝贡突厥为駮马曷亦名刺国也
　　四至
　　其土境东西一月行南北五十日行地近北海去鬼国六十日行
　　土俗物产
　　土俗严寒每冬积雪树木不没者一二尺至暖消逐阳陂以为及人挽犁种五谷好渔猎取鱼鹿獭貂鼠等因充食及其皮为衣少铁器用瓦釡及桦皮根为盘盌水草居止累木为井栏桦皮葢以为屋土牀草蓐加氊而寝处之草尽则移居无定所
　　国
　　国在駮马国西六十日行其国夜行昼隠身着浑剥鹿皮衣眼耳鼻与中国人同口在项上食用瓦器土无米粟噉鹿及蛇駮马国南三十日行至突骑施二十日行盐莫念咄六阙俟斤部落又北八日行至可史檐部其駮马监莫并无牛杂羊畜其婚姻嫁娶与突厥同土多松桦树每年税獭青白二防皮以奉酋长唐永徽中并遣使朝贡
　　突厥失国
　　突厥失国本后魏之髙车国在北庭北雷翥海东魏书北夷传曰髙车葢古赤狄之余种也自号为狄厯诸夏以为髙车其俗髙轮车大辐数至多后徙于鹿浑海西北百余里部落侵大常与蠕蠕为敌亦每侵盗魏境太祖亲勒六军自駮髯水西北畧其国诸部落得男女七百口牛马将二百万髙车二千余万乗而还太祖自牛川南引大校猎以髙车为围骑周七百里聚杂兽于其中因驱至平城即以髙车众起鹿苑南因台隂北距长安东包白登属之西山













　　太平寰宇记卷二百
