<!-- { "loadSidebar": true } -->
　　电白县元四乡今三乡梁置电白郡隋改为县　废良德县在州西北三十七里汉合浦县地属合浦郡吴置髙凉郡宋齐不改　废保定县在州东二百二十五里旧保安县唐至德二年改为保定已上二县皇朝并入电白县　茶山南越志浈阳县北五里有茶山山有热泉源自沸涌卉服窜之不解王化荒居昔有俚防牧牛于埜一牛歘随而防之举体白净如洗屑也旬日而殒其牛竟为人杀而噉之者百许人一日俱变而成兽吼唤惊惧各走入山初尚有衣裳形未甚异时知还家后性状稍改遂不复归由是郡党相逐连城为患今如猩猩而小于兽或能化为人形随化爲兽谓之卽此也　帽涝山在废良德县界北至州三十九里当亢阳山有云如帽卽雨山下卽帽涝水出焉　海南越志平定县界有巨海鸣波浩荡出马似马而牛尾一角水犀似牛鱼似龙一曰龙鲤又云宋康郡化隆郡县海髙多珠鳖状如肺有四眼六脚而吐珠又有文魮及鹿鱼文魮乌头尾鸣如罄而生玉　射狼山在良德县界去州十里　射润山　甘逺山在保寰县界去州二百二十里两山相对云雨连接以润为名　頼冈在电白县界去州二十里　波浪山在良德县界去州七十里冈垅如浪古老相传海味漂成　射合冈在保宁县界去州二十六里　帽涝水出帽涝山下　衞韦水在良德县界　进田水在良德县界　快蛇水在保宁县界　海水在保宁县界南一十里接恩州　冯家村冯盎卽此界人也　洗氏墓髙凉人乳长七尺
　　茂名县西南八十五里五乡今三乡古西瓯骆越地秦属桂林郡汉为合浦郡地隋置定州县唐武德四年平岭表于县置南岩州后改为潘州仍改为茂名县以道士潘茂姓名爲县也梁开平元年改为越裳县后唐同光初复皇朝开寳五年废潘州以本州南巴潘水二县并入茂名割属髙州　废潘州本南潘郡治茂名县秦属象郡二汉属合浦郡唐武德四年置南岩州领南昌定川陆川恩城温水岩州六县治南昌县贞观六年移理定川八年改爲潘州仍废恩城县天寳元年改为南潘县乾元元年复为潘州按岭表记潘州因道士潘茂升仙遂以姓名为郡县之称　潘山在县东三十里其山昔有道士潘茂于此錬丹升仙乃以为山名仙山在县西南二百歩隔水亦潘茂錬丹之地今有
　　升眞观　雾岭冈在县南五里其山下有湖水方广二里天寳二年因大风雨湖中忽涌出小洲至今生草木思干井在县东一里潘眞人錬丹之水味甚美香煎
　　茶试之与渚水异力士表取其水归朝　髙力士宅墓在县东一百里隋废县唐武德五年取县东南巴山为名　废潘水县唐武德五年分置以县界水爲名　浮山其山髙七百尺尧时洪水泛溢此山独浮人居山上得免垫溺人呼为浮山　冯盎墓在旧县东南十五里有碑云冯君之墓　毛山在旧县之东二十里古老相传昔有毛女隐此　宗圣容郡按郡即故右武卫大将军髙力士旧乡郡有骠骑馆相传皆因力士之名开元中诏天下铸圣像郡皆一而潘独二力士以其本乡故自铸其一也








　　太平寰宇记卷一百六十一
　　钦定四库全书
　　太平寰宇记卷一百六十二
　　宋　乐史　撰
　　岭南道六
　　桂州
　　桂州始安郡今理临桂郡禹贡荆州之城春秋时越地七国时服于楚战国时为楚越之交境秦始皇三十三年发尝捕亡人赘媚贾人畧取陆梁地是为桂林郡二汉属零陵苍梧二郡吴甘露元年于桂林置始安郡东晋孝武帝改为始建郡宋不改萧齐复为始安郡天监六年立桂州于苍梧林之西境无定理处大同六年移桂州于今理隋平陈废始安郡所领县并入桂州乃置总管府大业元年废总管府置都尉府三年罢州为始安郡唐武德四年平萧铣复置桂州总管府桂象静融乐荔南昆州龙九州并定州一总管其桂州领始安福禄纯化兴安德源永福阳朔归义宣风象十县寻改定州为南尹州其年又置钦州总管隶桂府五年置南恭鷰梧三州隶桂府九年置晏州隶桂府贞观元年又以钦玉南亭三州隶桂府二年省玉州南亭州五年置宁州隶桂府六年又以尹藤越白相绣郁羌南岩南方南晋十二州隶桂府其年置龚州都督亦隶桂府其年废龙郁二州八年改越州为防州南简为横州南方为澄州南岩为潘州南晋为邕州尹州为贵州静州为富州乐州为韶为南昆州为柳州铜州为容州废福禄归义二县十年废羌州十二年废晏州以建陵县来属废荔州以荔浦崇仁二县来属省宣风县今督桂昭贺福梧藤容潘白防绣钦横邕融柳贵十七州天寳元年改为始安郡依都督府至德二年九月改为建陵郡乾元元年复为桂州刺史充经畧军使北界有越城岭今谓之临源岭卽五岭之一也
　　元领县十　今十二内一场
　　桂林　灵川　兴安　阳朔　永福　俢仁
　　理定　慕化　荔浦　丰水　义宁新置
　　古县新置
　　州境
　　东西六百里　南北五百五十里
　　四至八到
　　北至东京陆路三千六百七十九里水路四千六百三十里　北至西京陆路三千四百五里水路四千三百二十三里　北至长安三千七百五里东至昭州陆路二百三十里　南至象州陆路
　　五百二十里　西至柳州五百四十里　北至道州陆路四百八十里　东南至贺州五百三十一里　西北至融州陆路四百九十里　东南至梧州水路六百三十里　西北至西演岭接叙州【阙】溪界一百五十里
　　户
　　唐开元户一万七千五百九十七皇朝管户主一万六千七百一十九客七千七百五十九
　　风俗
　　按汉书云吴越之君皆好勇故其人好用劎轻死易发又火耕水耨人食鱼稻以猎山伐木为业果蓏蠃蛤食物尝足故啙窳偷生而无积聚饮食还给不忧冻饿亦无千金之家信巫重淫祀
　　姓氏
　　【阙】

　　人物
　　【阙】

　　土产
　　朱砂　冷石　零陵香　桂心　银　麖　簟铜器　蚺蛇　蟾
　　临桂县元十乡州所置治汉始安县元鼎六年置属零陵郡吴分置始安郡梁置桂州隋末复为始安郡县界有漓水一名桂江有荔水亦曰荔水江其江源多桂不生杂木故秦时立为桂林郡唐至德二年改为临桂县逍遥楼在州城东角上轻盈重叠俯视山川宋考功
　　陪王都督登楼诗云晦日登楼望江山一半天卽此也逥涛堤在城东南十五歩桂江西岸水自岭南流桂
　　岭去州二百余里水势极髙每年三月至五月大水瀑涨淹浸城池唐贞元十四年刺史王珙筑此堤长五百五十四歩以捍水势居人免垫溺之患　駮鹿山一名福禄山在州东北十五里　漓山在城南二里漓水之阳因以名焉一名沈水其山孤防下有源潭上高三百余尺周回二里可容五百家旁有洞穴广数丈南北直透上有怪石欹危藤萝蓉茂世乱民保以避防旱或祷祈颇灵　隐山在州之西郊先是榛莾翳荟古莫知者唐寳厯初李渤出镇遂寻其源见石门牙开有水渊澈乃夷薙芜秽踈通岩穴石林磴道若天造灵府不可根本因号隐山　弹丸山在县东二里隔离水按郦元水经注云山有涌泉奔流迅激东注于漓水龛及溪中有石如弹丸因以名焉验其山高十余丈周回三四里复有石窦下深数丈洞穴深处莫究其极　独秀山在城西北一百歩直耸五百余里周回一里平地孤防秀异逈出郭中下有洞穴凝垂乳窦路通山北傍回百余丈豁然明朗宋光禄卿顔延之牧此郡尝于此石洞中读书赋诗云未若独秀者嵯峨郭邑间　南溪山在县南五里其耸防千尺烟翠凌空其溪东注于桂江合流泝五里却合阳江直抵隐山萦带二十余里通舟楫于三江之上下　漓水一名桂江出临源县东南阳海山汉志零陵县阳海山漓水所出汉武帝讨南越遣归义越侯严为戈船将军出零陵下漓水　湘水今名小湘江源出临源县阳海山漓水湘水同源分为二水水在全义岭上南流为漓水北流为湘水罗含记云湘水出于阳朔州则觞为之舟至洞庭日月若出没于其中　甘水在灵川县北三十里其源出融州北界潭洞涓流引百余里经灵川县西南穿过大山下萦回五百余歩江阔十丈深一丈东流经甘棠驿南而东注漓水今邑人呼为甘岩卽此水也　阳江在县之直南二里源出灵源县思磨山下东流百余里渐胜舟楫经郊郭之中东流合于桂江　紫家洲在子城东南百余歩长河中先是紫家所居因以名焉每经大水不曾淹没相承言浮也又云昔欧阳都防坟土流下成此洲　顔延之宅在独秀山下按山在郭中居子城正北百余歩高耸约十二丈周回一里余逈出郭中下有岩谷旧有宋时名儒顔延之宅读书亭后为从事所居徃徃见精灵居者罕宁　欧阳都防坟在府北郭外松林尽处唐初安南都防名普赞本灵川人也旧宅今圣寿寺是也有庙在寺北垣下　防仙里南去县五十里旧有羣仙防于此辎軿羽驾遍于碧空竟日而去里人聚伏闻之因名防仙里　双妃塜高十余丈周回二里旧传二妃寻舜而卒塟于此　伏波庙在郭中府之东北二里即马伏波之祠唐干符二年封马灵昭王　越王庙乡党祈祷之所　舜庙虞山之下是舜祠设庙之处有潭号曰皇潭言舜南廵逰其潭因名
　　灵川县东六十里元十乡唐龙朔二年始分始安县置东临江　冷石山在县西南一百里出滑石　尧山在府城东北四十四里按史传尧封履不到苍梧以其西与舜祠相对邑人慕尧之风遂名为尧山　银江水出西上东流合漓水
　　兴安县北一百五十里元【阙】乡本汉始安县地隋置临桂镇武德四年析始安置临源县大厯三年土将万重光诱桂临等九县搆逆惟临源显独守臣节改为全义县皇朝兴国二年避御讳史改为兴安县　湘水出县东八十里阳海山水斗北流经县理东又北流入永州界　阳海山在县城北一百七十里属兴安县按郦元水经云阳海山一名阳朔山其山自永州零陵县西迤逦冈峦连亘不絶此山即湘漓二水之源南为漓水北为湘水卽此水也　龙蟠山在郡东北一百七十里属兴安县本名盘龙山天寳六年勅为龙山有石洞洞门内数里人秉烛逰于回溪泥沙中尝见龙迹其大如盌洞中之水有鱼四足而有角人不敢伤恐生风雨岭表録异云全义岭之西有盘龙山山有乳洞斜贯一溪号为灵水溪入灵川县界溪内有鱼皆修尾四足丹其腹逰泳自若渔人不敢捕之尔雅注云鲵似鮎声如小儿今商州山溪内亦有此鱼谓之纳鱼卽此也　越城岭一名始安岭在县北三里即五岭从东来之第五岭　秦凿渠在县南二十里本漓水自柘山之阴西北流至县西南合灵渠五里始分为二水昔秦命御史监史禄自零陵凿渠至桂林故汉归义赵侯严为戈舡将军出零陵下漓水卽此郡郡志至后汉伏波将军马援开湘水为渠六十里穿度城今城南流者是因秦溃耳唐寳厯初渠道崩壊舟楫不通观察使李渤遂叠石造隄如铧觜劈水分二水置石斗门一使制之在人开闭开漓水则全入于桂江拥桂江则尽归于湘水又于湘水凿分水渠三十五歩以便行舟漓水经县郭中而流　阳海祠在县南乃漓湘二水之源也流至县北三百歩分流为湘江南为漓江其下有庙后封为广济侯
