<!-- { "loadSidebar": true } -->
　　山似几因为名焉亦作已山　嵎山在县东南三十里舆地志云葢古防风氏之都也　计筹山在县东南三十五里吴兴志云计筹山昔越大夫计然多才智算筹于此山按此地复与余杭县分界今俗谓之界头山葢筹头山相应也　七里桥在县西南十里山墟名云七里桥山顶有石桥长一丈六尺甚峻滑一名石桥一名石头山今山下有桥村　马头坞在县西南二十五里晋书云咸和七年石勒将军韩雍防吴兴诏遣两中郎将赵攻之于马头坞雍走防南沙及海隅二县悉在今苏州界　前溪在县西一百歩前溪者古永安县前之溪也今徳清县有后溪也邑人晋充家于此溪乐府有前溪曲则充之所制其词云当曙与未曙百鸟啼忩忩后宋少帝续为七曲其一曲曰忧思出门戸逢郎前溪渡莫作流水心引新都舍故　余不溪在县东二十四里余不溪者其水清与余杭水不也如防稽秦望其山秀发余山无与等也晋中兴书孔愉字敬康少时曽买得一放余不溪中中流数顾及愉封余不侯铸印而首左顾更铸亦然印工以告愉悟昔者所放乃取佩焉　余英溪在县西十二里山墟名云每春夹岸花开通夏不歇　阮公溪在县西一十五里与余英连接梁陈故事云石英寳者防稽上虞人常寓于武康其女有殊色天监元年选为采女及生元帝为修容赐姓阮氏拜其父为奉朝请时人名所居之溪为阮公溪英寳以承圣二年追封武康侯溪中有大青石俗谓之美人石　仙人渚在县西四十里昔沈羲得道之所见神仙传今有石湖梯登仙之处上有石盘见存　铜官赵监庙汉吴王濞凿山采铜铜监赵氏遇山崩压降灵于此后人立庙　丁固吴司空也庙墓在县东一十五里
　　安吉县西南一百四十里元二十五乡本汉故鄣县地吴兴记云汉中平二年张角作乱荆扬尤甚唯此郡守险助汉汉朝嘉之故分鄣县南北置安吉县属丹阳郡后废麟徳元年复为安吉县湖州　隠坞梁陶景諡贞白先生尝隠居于此故号曰隠坞　天目山髙三万六千丈在县西南七十五里吴兴记云天目山极髙峻岭上有水甚美东南有瀑布下注数畆地志云上有两池为天之左右目老子説云欲度难及被水灾天目海陵山最为第一　五山髙三千六百尺在县西南四十六里括地志云山有五峯昔村人姚紾尝于此采樵忽遇仙人及还家因入瓮中隠身谓家人云可七日勿开日限未至家人开之紾变为白鹤飞向五山吴兴记云五山亦名奕山也　玉磬山髙五百丈在县东北一十五里髙僧传云释昙谛姓康氏吴兴人出家居吴虎丘山后入故鄣之昆山每夜闻有声寻其发声之所掘之得玉磬因以为名　邸阁山髙二百七十六尺在县东北二十五里吴志云吴帝遣从弟孙庆修故障邸阁铜山髙一千三百尺在县东三十里括地志云吴采
　　鄣山之铜即此也　南屿山髙三万六千尺在县南六十二里括地志云南屿山一名白水山上有湖其水白色因名之　苕水在县治西南七十五里北流山海经曰勾余山东五百里曰浮玉之山苕水出其隂　邸阁水在县治北三十里周回二顷二十畆吴兴记云邸阁池水灌田五百一十畆鳞羽涵泳芰荷交蔚唐圣厯元年县令钳耳知命修邸阁路　两僧坟在县北三十里昙谛姓康氏前为崇觉法师与姚苌讲法华经后为昙谛法师昆生山寺前后两僧悉葬于此
　　长兴县西北七十里三十乡本汉乌程县地武帝分置长城县按吴兴记云吴王阖闾使弟夫概居此城筑城狭而长故曰长城县因此名之隋开皇九年封陈后主叔寳为长城县公即此也初置县富陂村咸康元年徙箬溪北今之重光观即故地隋大业十一年徙于夫概王废城唐武徳七年废宣州原乡安吉故鄣三县入长城始移于此今改为长兴县　梅溪山隋图经云吴兴故鄣县东三十里有梅溪山山根有一石可髙百丈至青而圆如两间屋大四面斗絶仰之于云外无登陟之理其上复有盘石正圆如车葢常转如磨声若风雨土人号为磨石石磨转驶则年丰迟则歳俭之无失　霅水亦若水之异名也水深不可测俗谓之若水又山海经云浮玉之山苕水出其隂中多鮆鱼今亦谓霅乌山金沙泉按郡国志云即每歳造茶所也按茶产在邑界有生顔渚中者与峡州光州同生山桑儒师二坞白茅山县脚山岭者与襄荆申三州同生鳯亭山伏翼阁飞云曲水二寺青岘啄木二岭者与夀州同　鄣郡故城即秦时鄣郡城今俗号府头是也在县西南八十里　夏驾山一名石鼓山在县东南三十六里髙九百尺张元之山墟名云昔帝杼南巡至于此山因而名之山上有石鼓髙一丈下有盘石为足谚云石鼓鸣则三吴有兵括地志云石鼓作金鼓鸣亦为陵零郡石鼓之吴兴记云五行志并同此讹　大雷山在县东北六十里髙一百二十丈周处风土记云太湖中有大雷小雷二山相距六十里其间即雷泽舜所渔处也尚书释言云在震泽　飞云山在县西二十里髙三百五十尺张元之山墟名云飞云山南有风穴故云雾不得□鬰其间其上多产枫栎等树宋元徽五年置飞云寺有石泉沙渚松门苦竹岩也　白鹤山在县东南三十一步髙三百尺张元之山墟名云昔有姚紾得仙于此山化为白鹤而飞因以名之　九龙山在县西一百二十里一名郭山一名章山张元之山墟名云九龙山其山有九陇悉作龙形山顶有古石城城西北角有石窦因名石郭吴兴记云石郭山在鄣南五里产杨梅贡御舆
　　地志云石郭山昔吴采郭铜山以铸钱即此山　青山在县六十里髙三百丈张元之山墟名云青山有石窦通洞庭冬夏常暖山如黛色　艺香山一名湖陵山在县北一十五里髙四百五十尺张元之山墟名云艺香山昔西施种香之所括地志云有湖陵无艺香　西顾山一名吴望山在县北四十九里髙一千尺张元之山墟名云西顾昔吴王阖闾登姑苏望五湖望见此山因名之括地志云所载西顾乃作牢固之固未详也　雉山在县北五里髙五百尺张元之山墟名云雉山形雉梁陈故事云武帝时有童谣言鸟山出天子江表以鸟名山者悉凿按陈髙祖则长兴县雉山人也其山有追赠　西噎山在县西北六十一里山墟名云西噎山泉涧北流而西向峻狭以其声呜咽而名之　龙目现在县西北一百二里髙五千丈张元之山墟名云龙目现山石岩间有二目光彩照人因而谓之龙目现　南屿山在县西南一百六十里山墟名云昔西施种香之所上有兰茝畹　三鵶冈在县南六十五里上有晋太傅谢安墓其冈中有断处梁朝有童谣云鸟山出天子故凿焉　雷泽在县东三十三里一名笠泽一名具区薮　西湖在县西五里周回七十里山墟名云西湖一名吴城湖昔吴王阖闾筑吴城使百姓轝土如此浸而为湖阖闾弟夫概因而创之吴兴记云西湖昔吴王夫概所立吴志云孙皓封为乌程侯就国有西湖人景养相皓当大贵乃西湖聚落之人湖中出佳莼尝贡傍溉田三万顷有水门四十所引方山泉注之　箬溪在县南五十步一名顾渚口一名赵渎注于太湖箬溪者顾野王舆地志云夹溪悉生箭箬南岸曰上箬北岸曰下箬二箬村名村人取箬下水酿酒醇美胜于云阳俗称箬下酒韦昭吴録云乌程箬下酒有名山谦之吴兴记云上箬下箬村并出美酒张协七命云酒则荆南乌程则此酒也按陈书帝纪云陈髙祖讳霸先吴兴长城下箬人也云县前大溪亦名箬溪其箬水乡箬溪里皆相因为名　荆溪在县南六十里毎日髙二尺倒流七十里云是吴王送女湖荆溪者以其出荆山因名之张元之山墟名云昔汉荆王贾登此山名之张协七命曰酒则荆南乌程荆南即此荆溪南也今或谓荆州南按乌程去荆州三千六百里非荆州之南明矣　苕溪在县东西四十五里　余溪在县东二十三里舆地志云长兴南乡有余水以余村名之梁陈故事云梁武帝时有童谣云天子之居在三余武帝于余干余杭余姚三处为禳厌之法其时长兴有余干山余水余鱼里葢陈髙祖即吴兴三余人也　邸阁溪在西南一百一十里舆地志云昔吴王夫概临水起邸阁因而名之余渔浦在县东北四十二里周处风俗记云余渔浦
　　一名余吾溪即阳羡之东乡也吴越之间渔吾同音昔舜渔于雷泽此乡之人一时化之其捕鱼之人来居此浦故名　金潭在县西四十里山墟名云金山金潭金塘金渠悉汉楼船将军金曼倩居之　紫花涧在县西北三十里山墟名云紫花涧两岸芳芜之中出紫苑长薄之下生珠藤至三月紫花满涧一名花瀬　顾渚在县西北三十里顾渚者山墟名云昔吴王夫概顾其渚次原隰平衍为都邑之所今崖谷林薄之中多产茶茗以充嵗贡　小白濑一名白鹭湍　吴夫概庙在县治东一百里按夫概王即阖闾之弟　大骑城小骑城在县西南一百一十里吴地志云吴王濞筑此二城为马廏　殷仲文墓晋吏部尚书在县东三十二里
　　徳清县南水路一百五十里十七乡本武康县地唐天授二年析置以县界有武承塘故名武源县至景云二年改为临溪县天寳元年改为徳清县　市亭山在县西南二百步吴兴记云市亭山王逸少曾欲于此立宅以其面谿背山也　葛山在县东北一十八里入东记云昔葛仙公得仙之所上有葛公坛　茅山在县东北一十五里入东记云昔三茅君隠于此与延陵句容之茅山同也　余不溪在县东南一百步沈氏家传云后汉沈容居郡乌程县余不乡　苎溪在县东二十五里山墟名云苎溪以贡苎为名南岸有蔺相如庙北岸有青州刺史姚恢囚女城　孔愉潭在县南二百步昔愉隠吴盛山见渔人钓得白买而放之即此处也　女狱城在县东三十五里入东记云后汉青州刺史姚恢与海昏侯沈戎过江隂争柯山居之恢女密报戎戎先居之姚氏三代不养女有女则囚于此山孝鹅墓天寳末邑人婺州武义主簿沈朝家养母鹅一因育卵脤出乃自惊鸣鼓翅窜于波渚之隅其长雏悲鸣屡絶家人饲之水谷不复饮啄及母鹅死长雏仰天号切遂啄仓舍下败蓆以覆其母衔庭砌间刍草列于母所若人之祭奠长吁数声而死沈氏家人因作二函埋于山中土人呼为孝鹅　沈约墓在县东五十八里梁吏部尚书隐侯







　　太平寰宇记卷九十四
　　钦定四库全书
　　太平寰宇记卷九十五
　　宋　乐史　撰
　　江南东道七
　　睦州
　　睦州新定郡今理延徳县禹贡扬州之域春秋时属呉后属越寻复属楚至秦为鄣郡之地汉又为丹阳郡地后汉后并属吴郡呉志汉建安十三年大帝使威武中郎将贺齐讨丹阳黟歙县贼平定之分歙为始新新定黎阳休阳四县与黟歙凡六县因立新都郡理始新县属扬州晋太康元年改新都为新安郡新定县为遂安县隋平陈废郡为新安县省遂安县仁寿三年割杭州桐庐并复立遂安县仍改新安为雉山以三县置睦州取俗阜人和内外辑睦为义舆地志云郡城即贺齐所筑炀帝废州为遂安郡唐武徳四年又置睦州领雉山遂安二县七年废严州之桐庐县来属又改为东睦州八年去东字旧管县三治雉山万岁登封移治建徳天宝元年改为新定郡乾元元年复为睦州皇朝因之
　　元领县六
　　建徳　桐庐　寿昌　遂安　分水　清溪
　　州境
　　东西三百九十里　南北三百二十里
　　四至八到
　　东北至东京二千四百三十五里　　北至西京二千八百五十五里　西北至长安三千九百一十五里东至杭州三百一十五里　南至婺州陆路一百
