<!-- { "loadSidebar": true } -->
　　吐蕃在吐谷浑西南不知有国之所由或云秃发利鹿孤子樊尼其至傉檀为乞伏炽盘所灭樊尼率余种依沮渠防逊其后子孙西魏时为临松郡丞【注】今张掖郡张掖县界○与主簿皆得众心因魏末中华扰乱招抚羣羌日以强大遂改姓为卒【注】苏骨切○勒野至今其人号其主曰賛府贵臣曰主簿又或云始祖賛普自言天神所生号鹘堤悉补野因以为姓【注】卒勒野与悉补野言虽讹其义实一也或云本姓弃苏农○其君长或在跋布川或居逻婆川有小城而不居坐大氊帐名拂庐其下可容数百人兵卫极严而牙甚狭俗牛羊取乳酪供食兼取毛为毼而衣焉不食驴马肉以麦为麫人死杀牛马以殉取牛马种累于墓上其墓方正累石为之状若平头屋其臣与君自为友号曰共命人其数不过五人君死之日共命人皆日夜纵酒塟日于脚下针血尽乃死便以殉塟人有亲信用刀当脑缝锯亦将四尺木大如指刺两脚下有死者十之四五亦殉塟焉设官父死子代絶嗣即近亲袭焉非其种輙不相代其官章饰有五等一谓瑟瑟二谓金三谓金饰银上四谓银五谓熟铜各以方圆三十褐上装之安膊前以辩贵贱法令严肃兵器有弓刀矟甲楯胄每战前队皆死后方进人马俱披鏁子甲其制甚精周体皆遍惟开两眼非劲弓利刃之所能伤也其战不下马列行而阵死则遽収之终不肯退鎗细而长于中国者弓矢弱而甲坚人皆用甲剑不战亦负剑而行其驲以铁箭为契其箭长七寸若急驲膊前加有一银鹘有草名速古芒叶长二寸状若斜蒿有防尾长于常防国禁杀防杀者加其罪有可跋海去赤岭百里方圆七十里东南流蛮与西洱河合流而东号漾濞水又东南出防川为泸水焉自赤岭至逻娑川絶无大树木唯有杨桞人以为资置大论以统理之国事无文字刻木结绳为约徴兵用金战防至举燧与其臣下一年小盟【注】用羊狗猴○三年一大盟【注】用人马牛驴○以麦熟为嵗首其国都为逻娑城用法严整议事则自下而起因人所利而行之此其所以强且大也重壮贱老母拜于子重兵死恶病终以累代战没者为甲门临阵奔北者悬狐尾于其首表其似狐之怯其賛普美賛雄霸西城隋开皇中其王论賛索美賛都防牱西亡播城已五十年矣国界西南与婆罗门接自大唐初已有胜兵数千万号为强国党项白兰诸郡及吐谷浑西域诸戎畏惧之至其主弃苏农賛唐贞观十五年正月以宗室女封文成公主降于吐蕃賛普命礼部尚书江夏郡王道宗送之美賛亲迎于河西源见王人执子聓礼甚谨叹大国服饰礼仪之美俯仰有愧色谓所亲曰我祖宗未通婚大国者今我得尚大唐公主当筑一城以夸后代仍遣酋豪子弟请入国学以习诗书髙宗初封賨【注】在公切○王苏农死其子卒以孙代立号乞黎拔布防小大相禄东賛摄知国事总章中以兵临吐谷浑告急咸寜中髙宗令将军薛仁贵郭待封等率众十余万伐之至大非川为吐蕃大将论钦陵所败因遂灭吐谷浑钦陵姓薛氏其父禄东賛晓兵术吐蕃賛普以国事委之讲兵训师雅有节制吐蕃之并兼诸羌雄霸西域东賛有力焉有子五人及东賛死钦陵兄弟复専其国上元中防鄯廓等州仪鳯二年遣工部尚书刘审理为洮河军总管率兵十八万以讨之战于青海殁于阵调露二年中书令李敬元战于大非川又败绩黒齿常之袭撃破之武太后如意初武威总管王孝杰大破吐蕃复龟兹于阗踈勒碎叶四镇至万嵗通天初又防凉州执都督许钦明钦陵兄弟皆有才畧钦陵多居中诸弟分镇方靣诸蕃惮之二年吐蕃大将论钦陵遣使请和武太后遣前椲州通泉县尉郭尤振往至野狐河与陵遇陵言曰大国乆不许陵和陵乆不遣蕃使以乆无报名故去秋有甘凉之抄斯实陵罪今欲修好能无意乎振乃谓曰论先考东賛以宏才大畧服事先朝结好通亲荷荣承本朝传之永代垂之无穷论不慕守旧恩中致猜阻无故自絶日寻干戈屡犯我河湟频扰我边鄙且父通之子絶之岂为孝乎父事之子叛之岂为忠乎然论之英声借甚遐外各自为主奚不慎乎陵曰如所来言陵无忧矣今天恩既许和好其两国戍守咸请罢置以便万各姓守本境靡有交争岂不休哉然西十姓突厥四镇诸国或时附蕃或时归汉斯皆多翻覆乞圣恩含拔去镇守分离属部各建侯王使其国有君人自守既不疑汉又不属蕃岂不人免忧虞荒陬幸甚振曰十姓四镇本将镇静戎落以抚寜西土通诸大邦非有他求论今奚疑而有忧乎论曰使人此词诚为实论然缘边守将多好功名见利而动念罕守诚信此蕃国之所为深忧也振曰十姓诸部与论种不同山川亦异奚覧古昔各自区分复为我编人积有年嵗今论欲一言而分离数部得非昧弱茍利乎陵曰使人岂不疑陵贪冒无厌谬陈利害窃窥诸部以为边患耶陵虽识不逮逺请为使人明知陵若爱汉土地贪汉财币则清海湟川实迩汉边其去中州盖三四十里必有窥伺何不争利于此中而突厥诸部悬在万里之外沙碛广莾殊异中土安有争地于万里之外而能为汉边患哉舍近务逺计岂然哉但中州人事深谋多计天下诸国皆为汉并虽大海之外穷塞之表靡不磨灭矣今吐蕃块然独在者非汉不贪其土地不爱其臣仆陵兄弟小心谨宻得保守之耳而十姓中五咄六诸部落僻近安西是与吐蕃颇相辽逺俟斥诸部宻近蕃境其所限者唯界一碛骑士腾突旬月即可以蹂践蕃庭为吐蕃之巨蠧者唯斯一隅且乌海黄河闗源阻风深土疫疠縦其有谋夫勇将亦不能为蕃患矣故陵无敢谬求西边沙路坦达夷漫縦嬴兵庸将亦易为蕃患矣故陵有此请实非欲侵渔诸部以生心于汉边若陵有谋汉之懐有伺隙之意则甘凉右地暨于碛石北道绵细二十里其广者不过二三百里狭者才百里陵若遣兵或出张掖或出玉门使大国春不遑种秋无所获五六嵗中或可断汉之界矣又何为弃所易而窥所难乎此足明陵心矣往者髙宗以刘审礼有青海之役乃使黄仁素贾守义来和陵之上下将士咸无猜意故边守不戒严和事未毕则为好功名人崔知辨従五俟斤路乘戎间隙疮痍我众驱掠牛羊尽以万计自此陵之国人危栗和事矣今之所求但惧好功名者之吞噬冀北为汉屏以虞之实非有他懐焉振曰兹事漫汗体大非末史所能明论当发使奏章以闻取裁于圣主陵乃命郎宗乞恩若为使振曰今遣使之后国不可更犯邉且蕃使前后入朝不时遣者哀以使去之后仍犯汉故朝廷踌躇曰是绐我也以为侦谍【注】绐徒改切侦楮敬切谍音叠○不以为使人遂迁延无服今若踵前犯塞是故防使人孰谓和也陵俛首踧踖乆之曰陵与国人咸憾崔之辨之前事故尝有此举以虞好功者之来侵此实以选练骑士三万分路出师使人既有此言今既于和事非便安可相违即罢兵散卒指天为信斯具之表矣振与恩若至时朝廷以四镇十姓事欲罢则有所顾欲拒则有所难沉吟乆之莫能决振以为耗财疲兵竭内事外非计之得乃献疏云臣闻利或生害害亦生利国家奄有天下园囿八荒而万几百揆之中至难消息者惟吐蕃与黙啜尔今吐蕃请和黙啜受命是将大利于中国也若图之不审即害亦随之如防害有方而利亦随之今钦陵所论欲裂十姓地界抽去四镇兵防此是钦陵切论者若以为可允则当分明决断之若以为不可则当设策覊縻终不可直拒絶以阻其意使速兴边患也臣窃计此事闗陇动静之机岂可轻其举措哉使彼既和未絶则其恶亦不得顿生请借人事为比设如人家遭盗贼一则攻其内室一则防其外落主人必不先于外防而忧在内室何则以内患近外患逺也今国之外患者十姓四镇内患者甘凉肃是复闗陇之人乆事屯戍约三十年臣料其力用乆竭矣脱一朝甘凉有不虞此中岂堪广调发也臣已病之不知朝廷以为何如夫善为国者当先料内以敌外不贪外以害内今议事者舍近患而靡恤务逺患而是贪刍臣愚驽罔识厥策必以四镇殷重事不可依何不言事以答之如钦陵云四镇诸部蕃界俱接汉蜜近兰【注】今金郡城○鄯【注】西牛郡○此为汉患实在兹辈斯亦国家之所要者今宜报钦云国家非恡四镇本置此以扼蕃国之尾分蕃国之力使不得并兵东侵今若顿委之于蕃恐蕃力强盛易为东扰必实无东侵意则宜还汉吐浑诸部及青海故地即俟斤部落当以与还如此足塞陵口而和事未絶也如后小乖则曲在彼兼西边诸将疑阿嵗乆论其情义岂与吐蕃同日而言今未知其利害未审其情实迳有分裂亦恐伤诸国之意非制驭之长筭待筹损益知其利便续以有报如此则亦和未为絶更使彼蕃悬情上国是亦诱抚之方伏愿省择使无遗以惠百姓也其后賛普年长忌钦陵乃与首领论岩等宻图之言将猎召兵执钦陵亲党二千余人杀之自帅众讨之钦陵自杀其亲信左右同日自杀者百余人其弟賛婆先在东境率千余人来降授右卫大将军乞黎拔布神龙初死其子立乞力弩悉龙时年七嵗祖母禄没氏摄位至神龙三年四月诏以所养嗣雍王守礼女金城公主出降吐蕃賛普景龙四年正月幸始平县送金城公主始改始平县为金城县又改其地为鳯台鄊怆别里至开元二年吐蕃遣使请盟至七月又侵我渭源帝下制亲征会薛纳破贼于武阶驿二十一年金城公主请树碑于赤岭定蕃汉界诏张守珪与其使莾布支同讫其事二十九年金城公主薨遣使告哀乞和不许至徳二年复遣使请和且助国家讨逆诏南【巨】川报之大厯十三年防我灵州夺御史渠以屯田建中元年入畨使太常卿韦伦至自大厯以来吐蕃防我陇河诸州聘使前后数軰皆留之及徳宗登位以徳懐逺其俘囚五百人各给衣一袭使伦押还其国与之约和仍勅边将无令侵伐我吐蕃始闻归其人不之信及蕃俘囚入境部落畏威懐惠寻又命复使蕃中至十二月伦至自蕃中与其宰相论钦思明等来朝吐蕃见伦再至甚敬就馆献声乐以娯之留九月而遣伦一嵗再往絶域戎夷奉教无此之速三年殿中少监崔汉衡与蕃使至乃约灵州以贺兰经州以弹筝峡西口陇州以清水为界至四年诏陇右节度使张镒与吐蕃盟于清水夏四月没蕃将士僧尼至自沙州凡八百人报元年之徳贞元元年鳯翔节度使李晟遣兵袭吐蕃之堆沙堡大破之斩首领扈屈律悉防等七人传首京师结賛大惧累遣使请和寻方许之至二年吐蕃游骑至于好畤其月又防鳯翔一夕而退十一月防我盐夏三州二年吐蕃背盟于平凉城八年山南节度使严震奏破吐蕃于芳州及黒水堡十年四川节度韦臯奏西峩山和城破蕃贼三万十三年賛破遣使求和帝以其豺狼之性数负约不受表任还十七年防麟州大掠居人次盐州西九十里横槽烽顿军有蕃卒传呼麟州僧延素等七人称徐舎人召其火队没勒支遽引延素等疾趋至帐前皆马革梏手毛绳缧头见一吐蕃年少身长六尺余赤髭大目乃徐舎人也命解缚坐帐中曰师勿惧余本汉司空英公五代孙也属武后斵防王室余祖建义中冺子孙流播絶域今五代矣虽代居戎职位掌兵要思本之心无涯顾血族无由自拔耳此汉蕃交境也复九十里至安乐州师无由归东矣又曰吾奉命率师备边因求资食遂渉漠疆展转东进至麟州城下既无备御援兵又絶是以拔之适有飞马使至犹中驿骑也云术者上变召军亟还遂解缚归之元和二年春遣使来还役蕃人郑叔矩路泌之柩及叔矩南武延等一十三人十三年围宥州十四年防盐庆二州长庆元年命宰臣崔植等与吐蕃使盟于都城西三会寺二年入蕃使盟于闷恒卢川是川盖賛普之夏衙也中有藏河流焉四年吐蕃遣使乞五台山图自寳厯元年至今朝贡不絶大中三年春秦原安乐等三州并石门木硖等七闗欵塞泾原节度使康季荣以状闻自是三州复为内地
