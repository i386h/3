<!-- { "loadSidebar": true } -->
　　扬州广陵郡今理江都广陵二邑禹贡淮海惟扬州唐虞淮海之间皆州域也尔雅江南曰扬州言江南之气躁劲厥性轻扬故曰扬州天文斗牛之分星纪之次七国时属楚秦灭裂楚为九江郡地项羽以封英布髙帝封其兄子濞景帝四年更名江都国自此或为郡或为国废置不恒前汉扬州无定理后汉扬州方理歴阳又徙隂陵魏扬州刺史理夀春吴自夀春移理建业元帝渡江歴江左扬州常理建业江都郡立为南兖州梁末入北齐改为东广州归陈复旧名入周又为吴州置总管府隋开皇九年改为扬州仍为总管炀帝改为江都郡移于坊内枚州置官号江都官武徳二年赋帅李子通自海陵率众攻破州城遂窃据之三年子通为杜伏威所破未几伏威归化于润州江宁县置扬州以隋江都为南兖州置东南道行台六年辅公祏窃号江南驱拥江北诸州毁撒宫殿尽过江南域遂荒废七年赵郡王孝恭讨平公祏改南兖州为防州九年省江宁县之扬州改防州为扬州大都督府督扬和滁楚舒庐夀七州贞观十年改大都督为都督扬滁常润和宣歙七州龙朔二年升为大都督府天宝元年改为广陵郡依旧大都督府乾元元年复为扬州自后置淮南莭度使亲王为都督领使长史为莭度副大使知莭度事以此为治所与成都府号为天下繁侈故称扬益焉皇朝因之
　　元领县七　今三
　　江都　广陵六合
　　四县割出
　　髙邮【建军】天长【建军】海陵【入秦州】永贞【入建安军】州境
　　东西二百二十五里　南北一百六十七里
　　四至八到
　　西北至东京一千九百四十里　西北至长安二千七百里　东至海五百六十里至溱州九十五里南至大江三十里渡江至润州七十里　西至滁州二百里　北至楚州三百里　东南至海四百里至泰兴县界八十里　西南至和州三百六十里　西北至泗州二百里　东北至泰州盐城县三百六十里
　　户
　　唐开元户六万一千四百一十七皇朝户主一万四千九百一十四客一万四千七百四十
　　风俗
　　【阙】

　　姓氏
　　广陵郡四姓　戴　髙　盛　游
　　人物
　　刘瑜字季莭广陵人　陈琳广陵人善为檄书仕魏刘敬叔广陵人撰异苑　张綋广陵人
　　来济江都人相髙宗父防儿隋开府故语曰来防儿为宰相　虞州南为大匠
　　盛产母目失明因食螬蛴目遂明
　　李善扬州江都人注文选六十卷子邕
　　土产
　　筦席　绵绮　白绫　铜镜　柘木
　　江都县旧二十乡今二十五乡本秦广陵县地属广陵郡汉景帝立江都国遂因国以立县焉　大铜山在县西七十二里即汉书称吴王濞即山铸钱此其处也　蜀冈图经云今枕禅智寺即隋之故宫冈有茶园其茶甘香味如防顶　芜城即州城古为刋沟城也汉已后荒毁宋文士鲍明逺为赋即此　广陵按郡国志云州城置在陵上尔雅云大阜曰陵一名阜冈一名昆仑冈故鲍昭芜城赋云拖以漕渠轴以昆仑河图括地曰昆仑山横为地轴此陵交带昆仑故曰广陵也　大江西南自六合县界流入晋祖逖击楫中流自誓之所南对丹徒之京口旧濶四十余里谓之京江今阔十八里魏文帝登广陵观兵戎率十余万旌旗数百里临江见波涛汹涌而叹曰吾武骑万队何所用之嗟乎此天所以限南北也　江都故城在县西南四十六里城临江水今为水所侵无复余址　临江宫隋书云大业十三年二月大驾出杨子幸临江宫大防赐食并百僚亦饯于凝晖殿庭酺戏为乐数日时羽葆初咸霜戈花氅羽斾龙旌横街塞陌二十余里晖翳云日前代羽卫无盛斯时　十宫在县北五里长阜苑内依林傍润竦髙跨阜随城形置焉并隋炀帝立也曰归雁宫回流宫九里宫松林宫大雷宫小雷宫春草宫九华宫光汾宫是曰九宫　东府斋梁宣城王为扬州刺史顾野王及王褒并为宾客野王好丹青善图画王于东起斋令野王画七贤命王褒书赞时人称为两絶　舆浦图经云舆浦往来恒有游浊及乎一朝清澈后汉太守范邈表以为瑞也　钓台西征记雷陂有台二丈又南兖州记云即吴王濞之钓台　风亭月观吹台琴室并在宫城东北角池侧沈约宋书云徐湛之为南兖州刺史营搆亭观以极游宴之娱又于城南起万嵗楼以望钟山　澄月亭悬镜亭春江亭在县南二十七里杨子宫西已上三亭皆隋炀帝置　雷陂隋炀帝葬于其侧　厉王胥冢郡国志广陵厉王胥冡嵗旱鸣皷攻之辄云雨抱朴子云吴主时掘大冡有重阁檄道髙可乗马有铜人皆大冠执剑棺中人鬓已斑白面体如生以白璧三十枚借尸举之有玉形似冬従懐中堕地两耳及鼻中有黄金如枣此骸骨因假物而不朽之效也　江祠江妃志云嵗三祀之以伍员为配阮升之南兖州记云其神复江都王或易王庙　东陵圣母庙在县三十里按神仙传云东陵圣母海陵人适杜氏师刘纲学仙术成道夫不之信也告官拘以囹圄顷之圣母従狱窗中飞出众人望见之转髙入云中于是立庙逺近敬信之每表灵騐常有一青鸟在祭所人有所失请问所在青鸟便飞集盗物之上以故路无拾遗　故齐宁县按阮升之记云齐髙宗建武五年遏艾陵湖水立裘塘屯移县于万嵗村中兴元年废县西南去州城六十一里　张公城图经云汉末张婴所筑后因号张公城在县西四十里　孔融墓在髙士坊西北去州九里　孝义里按宋书云刘宗武阳村人也又阮升之记云宋文帝时为上党太守少有志操居世清谨元嘉二年魏大武兵至广陵宗母为军所害遂蔬食不尝五味以终世其所住村因改为孝义里　孝妇祠汉书于公以为孝妇必不敢杀姑后祭之即雨也　吴宫台在县西北四里将军沈庆之攻竟陵王诞所筑弩台也后陈将吴明彻围北齐东广州刺史敬子猷増筑之以射城内号吴公台　雷塘在县东北十里炀帝葬于其地贞观十八年李袭为扬州刺史引雷塘水又筑句城塘以溉田八百余顷百姓赖之徴拜大府卿　爱敬陂在县西十五里魏陈登为广陵太守初开此百姓爱而敬之因以为名亦号陈登塘　合渎渠在县东二百里本吴掘防沟以通江淮之水路也昔吴王夫差将伐齐北霸中国自广陵城东南筑防城城下掘深沟谓之防江亦曰防沟自江东北通射阳湖今谓之山阳沟
　　广陵县旧二十五乡今二十六乡本汉江都县地宋武帝析地置之髙齐又为广陵县隋初改为江阳县按尔雅注云扬在北斯地处江之正北故曰江阳亦因宋旧名也隋末废并入江都县唐贞观十八年长史李操奏割渎渠已东九乡复立焉又按州图经云隋大业十二年分江阳又立本化县于郡南半逻合渎渠今城在西北一十八里　桃花墓在县南上有废吴王庙基即隋置邵伯埭有门斗县东北四十里临合渎渠有小渠濶
　　六步五尺东去七里八艾陵湖按晋书太元十一年大傅谢安镇广陵于城东北二十里筑垒名曰新城城北二十里筑堰名邵伯埭葢安新筑即后人追思安徳比于邵伯因以立名　茱茰沟在县东北一十里西従合渎渠东过茱茰埭七十里至岱石湖入西四里对张经沟入海陵县界按阮升之记云吴王濞开此沟通运至海陵仓北有茱茰村以村立名故记云防沟即吴王夫差所开漕运以通上国　张纲沟在县东三十里従岱石湖入四里至沟心中与海陵分界按汉书纲为广陵太守济惠于百姓劝为农桑于东陵村开此沟引湖水灌田以此立名
　　六合县西南一百一十里旧二十二乡今二十一乡本楚棠邑春秋时伍尚为棠邑大夫即此地左氏传襄公十四年楚子为庸浦之后故子囊帅师于棠杜预注云庸浦棠皆此地也秦灭楚以棠邑为县汉不改封陈婴为棠邑侯即此也晋安帝于此置泰郡北齐置泰州后周改为方州又改为六合郡因六合山为名隋废郡为六合县唐武徳七年又置方州贞观元年州废以县属扬州　步山在县东南二十里东临大江宋元嘉二十七年元魏太武帝尝帅师百万至六合县登步山隔江望秣陵才数十里宋人震恐将走防稽遣使求和献其方物具臣服礼然后乃退　六合山在县西北七十五里隋开皇三年于此置六合镇九年晋王平陈于此临江观兵马渡　小石山一名小防　赤岸山南兖州记云步山五里有赤岸南临江中罗君章云赤岸若朝霞即此也涛水自海入江冲激六七百里至此岸侧其势始衰郭景纯江赋云皷洪涛于赤岸即此也铜城郡国志云六合县有铜城即吴王铸铜处滁塘陈夀吴志赤乌十三年孙权遣军十万作滁塘以淹北道而有斯浦石梁溪西北自滁州清流县界入流宋元嘉中石梁涧中铜钟九口大小行列引次向南刺史临川王献以为瑞钟郡国志云梁于石梁置泾州是也














　　太平寰宇记卷一百二十三
　　钦定四库全书
　　太平寰宇记卷一百二十四
　　宋　乐史　撰
　　淮南道二
　　和州
　　和州歴阳郡今理歴阳县禹贡扬州之域春秋时楚地左氏传云吴取楚太子建之母于巢又云楚囊师于棠杜预楚地和州葢分为二邑皆楚境战国时犹为楚地秦属九江郡汉为歴阳县属郡不改土地十三州志云扬州后徙于隂陵今按濠州定远县界隂陵故地是也即知汉末兼为扬州在吴时为重镇晋为淮南郡东晋改为歴阳郡又按郡国志云歴阳西通胡城即晋王遵筑以御石虎宋因之兼立南豫州齐梁因之不改梁末侯景乱江北之地尽属髙齐髙齐立为和州改临江为齐江以和州领歴阳齐江二郡及后又省齐江并乌江并入歴阳为一郡隋开皇十三年罢郡省齐江之谯县入厯阳县以为和州炀帝初州废复立歴阳郡武徳三年杜伏威归顺因改为和州天宝元年改为歴阳郡乾元元年复为和州
　　元领县三
　　歴阳　乌江　含山
　　州境
　　东西七十九里　南北一百八十五里
　　四至八到
　　南至宣州三百二十六里　南至庐州二百二十里北至滁州一百六十二里　东南至横江西岸一
　　千五百里大江中心为界与宣州当涂县相接东北至东京一千四百八十里　西北至西京一千九百里　西北至长安二千七百四十里　东渡江至宣州二百二十六里　西南至庐州巢县界一百四十五里　东北至扬州六合县界一百五十里　西北至庐州镇县界一百一十五里
　　户
　　唐开元户二万一千皇朝管户主四千七百八十九客四千九百六十一
　　风俗
　　【阙】
　　姓氏
　　【阙】
　　人物无
　　土产
　　贡纻布　茶　鱼　稻
