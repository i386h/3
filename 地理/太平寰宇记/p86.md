<!-- { "loadSidebar": true } -->
　　瀛州河间郡今理河间县禹贡冀州域星分毕宿一度虞舜十二州则为并州之域在周为唐叔所封之邑春秋时属晋在太行之东又为晋东阳地七国时三家分晋为赵地亦燕赵二国之境秦并天下为邯郸郡地汉为河间国后汉亦如之魏文帝黄初二年封弟干为河间王寻改封乐城王晋永嘉乱后地没苻石后魏太和十一年分定州河间高阳冀州三郡置瀛州以瀛海为名其河间郡自乐城移理于今乐寿县西一里乐寿亭置城歴高齐及周郡不改隋开皇三年废郡置瀛州炀帝初州废为河间郡唐武德四年讨平窦建德改为瀛州领河间乐寿景城文安东城丰利六县五年又置武垣任丘二县贞观元年省丰利入文安省武垣入河间割蒲州之高阳鄚故景州之平舒故蠡州之博野清苑五县来属又以景城属沧州景云二年割鄚任丘文安清苑四县属莫州天寳元年改为河间郡乾元元年复为瀛州
　　元领县六　今四
　　河间　束城　高阳　景城
　　三县割出
　　乐寿入海州　博野入深州　平舒入霸州
　　州境
　　东西一百七十里　南北七十里
　　四至八到
　　南至东京一千一百里　西南至西京一千五百五十五里　西南取深州路至长安二千一百九十五里　东至沧州一百八十里　南至冀州二百三十里　西至定州二百八十里　北至莫州一百八里东南至德州三百七十里　西南至深州一百五
　　十里　西北至易州三百里　东北至霸州一百九十里
　　戸
　　唐开元领县六戸九万八千一十八皇朝领县四戸一万八千三百六十四客三千一百
　　风俗
　　与冀州同
　　姓氏无
　　人物
　　汉河间献王刘德景帝子　许询字元度高阳人有才藻　邢峦河间莫人　刘河间人与刘焯读书十年炫眸子精明视日不强记黙识左画方右画圆口诵目数耳听五事同举无有遗失　唐齐映瀛州人　李义府瀛州饶阳人祖为梓州射洪县丞因家于永泰
　　土产
　　丝布　丝　布　人葠　蔓荆子
　　河间县旧五十一乡今九乡本汉州乡县今县东北四十一里有故州乡县城即汉理也汉书云武帝时望气者云西北有女极贵遂访之得钩弋夫人于是邑后汉省州乡县为武垣郡地隋开皇三年罢郡武垣县属瀛州十六年移武垣县居其旧城乃于此置河间县　大蒲淀又名大广陂在县西南四十一里水经注云大蒲下导陂沟竞奔滹沱是故人因决之谓之百道隘北有浦　滹沱河舆地志云滹沱河在今县西二十里按河经武垣北后魏太和中刺史王质掘直之杨真改曰清宁河此水常有蛟入五月恒暴变遂为人于岸上与人并行至悬岸处推与俱下　乞活城郡国志云太安中并州刺史东瀛公司马腾掠胡人万戸于山东窦生口值险难度恐其有叛不听入州筑此城以居之任自求活晋书云乞活帅陈仵归晋即此地也　马颊城秦史防恬筑以防河水因以名之　故州乡城在今郡东北四十里古城是也汉为县理于此后汉省并入武垣故县　武垣在郡西南三十八里有故城存即秦所置其故城东微北三十里又有一武垣故城时人谓之东武垣城即今郡南二十五里葢因魏曹公凿渠引滹沱水遂移西武垣县城于此置武垣县开皇三年又移武垣县理州城此城因废十六年改武垣为河间县仍于东武垣故城再置武垣县大业二年省按隋图经云河间东武垣城即武帝元封元年巡狩至此望气者言有异女使访之得赵氏女两手拳上自披之即舒因筑此城以为禁卫今县西南楼上有夫人神即钩弋遗像也三女陵隋图经云后汉光禄大夫刘鯈与窦武谋诛宦官为曹节等所害三女营故曰三女陵也　郯起冢隋图经云郯起冢阔百余步长六七里深数丈云晋永嘉四年十月昼昏十日方解冢忽然具成左右方一里牛咸疲汗车皆有土而无辙　鲍叔牙冢在齐桓公城毛苌宅郡人汉时为博士郡有宅冢俱存今号其处
　　为毛精垒　董永冢汉景帝时孝子卒于此　傅咸冢晋之文士于此　琴高冢琴高河间人也入涿水三月乘鲤而出衣服不濡
　　束城县东北六十五里旧二十一乡今五乡本汉束州属渤海郡续汉书属河间国今县东北十四里有束州故城即汉为理所西晋移束州于城南三十五里魏明帝孝昌二年复理汉故城高齐天保七年省隋开皇中置束城县于今理因束州为名按郡国县道记云其束城故城今有三重县城周五六里故州外城周约二十里迄今宛然不改
　　高阳县西北七十里旧二十一乡今三乡本汉旧县属涿郡应劭注云在高河之阳后汉高阳郡领高阳县隋开皇三年罢郡十六年又于县理置满州大业中废州唐武德四年又置满州贞观初州废以县瀛州　滹沱河在今县东北十四里易水今名南易水又名雹水西自易州遂城县界流入　王尊冢隋图经云冢原在武垣城东北隅为东郡太守而卒其躯一夜自归今犹祀之呼为东郡河翁神　蔡仲冢九州要记云汉南阳太守高阳侯蔡仲冢在城北晓厌胜之术其冢至今无狐狸之穴　圣姑祠邢子颙记云圣姑姓郝字女君魏青龙二年四月下旬与邻采樵于滱徐二水合流之处忽有数妇人从水出皆着连腰裙若今之表衣至女君前曰东海公聘女君为妇故遣相迎因施连茵褥于水中置女君于茵上青衣侍侧顺流而下其家大小皆走往看涕泣遥望莫能就女君怡然云今幸得为水仙愿勿忧忆语讫去渐遥因为立祠桓翊以大臣子为尚书郎试高阳长主簿丁馥白县有圣姑祠前后守令皆谒而后入翊曰何浮言之甚遂立杖而教曰若视者有罪未经月余在防事忽见十余妇人各持扇从门入谓翊曰古今既殊何相妨害而断吾路翊性方直教断更甚未经一旬无病暴卒今水岸上有郝女君招魂葬处时呼为元姬冢亦名圣女陵
　　景城县北七十二里旧二十乡今五乡汉旧县属渤海郡自后魏延昌二年于今县南二十里徙成平县来理之隋开皇十八年改成平为景城复汉旧名也唐大中之后割属瀛州　建成故城在今县东南三十里汉为县后汉省故城存　成平故县城在今县南二十里成平故城是也后汉属河间国徙理景城因而荒废
　　莫州
　　莫州文安郡今理鄚州其地歴代所属与瀛州同汉鄚县后魏孝昌三年移理阿陵城周武帝宣政元年复还今理唐景云二年分瀛州属邑置鄚州割瀛州之鄚任丘文安清苑幽州之归义等五县属焉其年归义还幽州开元三十年以鄚字郑改为莫字天寳元年改为文安郡乾元元年复为莫州
　　元领县六　今三
　　鄚县　任丘　长丰
　　二县割出
　　文安割入霸州　清苑割入保州
　　一县废
　　唐兴并入鄚县
　　州境
　　东西八十里　南北六十里
　　四至八到
　　东至东京一千一百里　西南至西京一千四百四十五里　南取瀛州路至长安二千二百九十五里东至大海二百八十里　西至易州野雾山一百
　　七十里　南至瀛州一百八里　北至涿州一百六十里　又北至幽州二百八十里　东南至沧州二百六十里　西南至定州二百五十里　西北至易州一百九十里　东北至平州八百里
　　戸
　　唐开元领县六戸五万三千四百【阙】
　　风俗
　　与幽州同
　　土产
　　苁蓉　人葠　贡绢
　　鄚县旧十六乡今三乡本汉旧县属涿郡后汉属河间国唐于此立郡史记云扁鹊此地人也　滹沱水东流经县南二里至鄚州金口分界东北流入文安县界易水在县北二十里俗名掘鲤淀太冲魏都赋云掘鲤之淀葢节之渊　易京城郡国志郡城在鄚县西北三十里后汉末公孙瓒筑京以自固围壍十二里以铁为门诸将家家作楼楼以千计并高五六丈寻为袁绍所攻其楼皆陷没　蔺相如冢在涿州山东即为郡界也涿水出焉东入海昔黄帝战蚩尤于此山　韩婴冢舆地志韩婴燕人汉为常山太傅作诗内外传　濡水在县西二十里向东合易水左传齐侯伐北燕盟于濡上即此是也与易水合　废鄚县城在县东北三里邢子颙三郡记云颛顼所造　高郭故城在县西南二十六里汉书宣帝封河间献王子□为高郭侯此城是也滹沱经高郭城南向东流过后称裹角以水裹其角而过　闾丘台在县南十六里汉书闾丘寿王涿郡高阳人也耆老传云此台是读书之处　废唐兴县在县西北五十里本汉高阳县地旧名葛城乡一名依城唐如意元年析河间县置武昌县隶瀛州至神龙初改为唐兴县景云二年改为鄚州石晋改为宜川县后复旧周显德六年并入鄚州
　　任丘县南四十三里旧十九乡今四乡本汉鄚县地属涿郡隋初废至开皇十六年又置大业末又废唐武德五年置复旧名属瀛州景云中自瀛州隶莫州　狐狸淀在县西北二十里水经云鄚县东南隅水有狐狸淀俗名亦谓为掘鲤淀即左太冲魏都赋所云掘鲤之淀也按淀中有蒲柳多葭苇　滱水枯渎在县西一里　故阿陵在县东北二十里阿陵故城是后汉省后魏时曾徙鄚县理此周武帝宣政元年废　神臼邢子颙三郡记云县三十里有一石臼受物一石二斗昔有沙门移之至寺经宿血满其中乃移归旧处复净如人扫今见存　任丘古城在县南二十六里三郡记汉元始二年巡检海使中郎将任丘筑此城以防海口即以为名至后汉桓帝崩无子太后使校尉窦武诣河间迎灵帝至此朝谒又谓之谒城
　　长丰县东六十里旧十乡今四乡本秦汉之利丰县也高齐天保中遂废至唐开元中于文安县南三十里复立利丰县又以县北有长丰渠遂改名曰长丰仍析文安任丘之乡以实之今理所是也　长丰渠自县西南从瀛州束城县界入城西北与漕河合



　　太平寰宇记卷六十六
<史部,地理类,总志之属,太平寰宇记>
　　钦定四库全书
　　太平寰宇记卷六十七
　　宋　乐史　撰
　　河北道十六
　　易州　雄州　霸州
　　易州上谷郡今理易县禹贡冀州之域星分危宿一度虞舜分易州又为并州之地周官职方氏正北曰并州其浸涞易按春秋分属燕赵汉书地理志曰燕南得涿郡之易容城范阳北新城故安又续汉书地理志赵分晋得中山秦并天下是为上谷郡地汉置涿州郡即今州为汉涿郡之故安县也晋为范阳国后魏又为上谷郡隋开皇元年自今遂城所理英雄城移南营州居燕之侯台仍改名易州取州南易水为名炀帝初州废复为上谷郡遥取汉上谷以为名唐武德四年讨平窦建德改为易州领易涞水永乐遂城遒五县五年割遒县置北易州州废仍以遒来属开元二十三年分置五回楼亭板城三县天寳元年改为上谷郡乾元元年复为易州
　　元领县八　今二
　　易县　满城
　　二县割出
　　容城入雄州　遂城建威虏军
　　四县废
　　涞水入易州　五回入易州　楼亭旧废　板城旧废
　　州境
　　东西二百里　南北三百九十五里
　　四至八到
　　西南至东京一千四百四十六里　西南至西京一千四百七十五里　西南至长安二千三百三十五里　东至幽州二百一十四里　南至莫州一百八十里　西至蔚州飞狐县东界一百四十里　北至妫州怀戎县南界废故城镇二百里　东南至莫州西南至定州北平县界一百四十七里　西北至
　　蔚州取飞狐路三百六十里　东北至幽州良乡县八十里
　　戸
　　唐开元领八县戸四万四千三十五皇朝二县管主客户二千六百四十三
　　风俗
　　与幽州同
　　人物
