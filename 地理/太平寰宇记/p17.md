<!-- { "loadSidebar": true } -->
　　新论齐桓公行见麦邱人问其年几何答曰八十三矣公曰以子夀祝寡人乎答曰使主君甚夀金玉是贱以人为宝即此邑人也　大清宫元元旧宅今有桧树鹿迹存焉　夏侯湛墓在县东北四里晋为散骑常侍独母冢在县西三里古老传云有惸独之母薛氏无子生自为坟卒安塟焉昔楚平王筑谯城而母赈其夫役各益土而大其坟　大飨碑在魏文帝庙前昔文帝延康元年幸谯父老立碑于故宅题云大飨之碑钟繇篆额曹子建文梁鹄书时人称为三絶　岳牧上考词石表唐开元二十六年赵冬曦所建其嵗降十道采访使精择天下岳牧政之尤者二十二人客有京来者持圣扎凡一十九字词曰文学资身温良植操勤于政理恩被黎元考中上葢锡冬曦词也乃勒之表端昭示来叶同勅三十一人皆镌其次
　　城父县东西九十九里八乡春秋时陈国之夷邑亦曰城父左传楚伐陈取焦夷陈邑也昭公九年左传楚公子弃疾归许于夷实城父也杜注此时改城父为夷汉为县属沛郡隋末亳唐末避梁王讳改为焦夷后唐同光元年复旧名　肥水在县西水经注肥水源出桑山县西北泽薮东南流左右翼佩数源异出同归葢涓脉所注耳有鲍溪亦此水　干溪水在县南五里新序云楚王起章华之台为干溪之役又左氏谓楚灵王台败于干谿即此地名　扶阳故城在县东北三十六里汉为县属沛郡宣帝封韦贤于此谥曰节侯恩泽侯表在萧案邑名扶阳地理志云扶阳县属沛郡　父水在县东西四里受漳水南流经县入防按水经云沙水支分东注　药城在县南七十二里梁陈之际以为县唐高祖武徳三年药城县文州四年废为文城县属亳州　伍奢冢在县西南一里春秋昭公十九年楚平王处太子建于城父伍奢傅之后无罪而死招魂以塟今有庙存　高陂在县南五十六里周回四十三里多鱼蚌菱芰之利
　　防城县东南一百四十里旧六乡本汉山桑县也属沛郡汉改属汝南郡魏属谯郡后魏孝文帝于此置涡州理山桑城其地后入于梁梁于此置徐州后复入魏改为谯州改谯县为涡阳县隋初改涡阳为淝水县唐武徳四年重立山桑县属谯州贞观十七年废谯州割属亳州天宝元年改为防城县城北临涡水后魏涡州城也　垂惠聚汉为聚邑废城在今县西北二十八里南北狼山狼山南狼山北二山相对故曰南北　山桑县北城在县北三十七里舆地志云桑县汉旧县属沛光武封王常为山桑侯今城内有亭基陵阜高峻十三州记曰山生于邑其亭有桑因为县名宋将檀道济为征西将军居此因号曰檀公城　南防北防城并在县北八十里相去四十歩皆自后魏孝文太和七年筑之至东魏武定六年置郡齐天保七年废郡为防城唐武徳五年又置为郡开元中废
　　酂县东北七十里旧十六乡今七乡汉县属沛郡古今地名即酂亭是舆地志魏以酂县属谯郡汉封萧何为酂侯茂陵书何封国在南阳姚察云云县同作酂字南阳酂音赞此沛酂有差班固泗水亭高祖碑云文昌四友汉有萧何序功第一受封于酂以韵而言则非南阳酂也唐开元二年六月移于大梁南阳驿以置之　谯东魏畧云大祖于谯东十五里泽中筑起精舍读书射猎闭絶宾客即谓之谯东　建平故城汉为废县在今县西北俗名马头城是也　太邱城在县东北七十里地理志云敬邱后汉明帝更名太邱陈实为长是此城也　龙亢城在县西南十五里春秋杜预注谯国有龙亢县此城是也　棘城在县东北十八里春秋昭公四年冬呉伐楚入棘栎麻杜预注云谯国酂县东北有棘亭即此亭是也
　　鹿邑县西一百一十七里旧二十二乡今七乡汉郸县之地属沛郡后汉于今县东北一十五里置武平县隋开皇三年废郡县属亳州十八年改为鹿邑县取故鹿城地为城在县西十三里春秋时鸣鹿地也　瀖水一名曲水源从陈州宛邱县东北涸河出至县界入真源县按沟洫志汉武帝元年五河泛上使汲黯疏决数十渎号瀖水即陈郡内旧引水渎也　鸣鹿台在县城内春秋成公十六年晋知武子佐下军以诸侯之师侵陈至于鸣鹿即此台也　武平故城在县东十八里建安元年汉献帝以曹公为大将军封武侯以此城为封邑永城县东北一百四十一里十一乡春秋芒县之地后汉临睢县之境晋为郸县之地隋大业六年于马甫城东北三里置永城县属谯郡唐武徳五年移县于马甫城贞观十七年罢谯州以县亳州　砀山在县北五十里北去砀山八里地理志砀山出文石汉高祖隠芒砀山泽间应劭云芒砀今在临睢即永城县是也砀属梁国今砀山县是二县之界有山泽之固可以隠也芒魏武帝祖也　梁孝王墓在县南五十里高四丈周回一里砀山南岭山按郭縁生述经记云梁孝王塟于砀山凿山作岛穿石为藏行一里到藏内曹操别传云引兵入砀伐梁孝王冢破棺收金宝万斤
　　真源县西南九十五里旧十八乡今八乡即楚之苦县地史记谓老子苦县人也汉为县属淮阳国晋咸康三年更名谷阳葢谷水之阳因以为名隋初改为仙源以老子所生之地为名唐麟徳三年高宗幸濑乡改谷源为真源县以亳焉　老子祠崔元山濑乡记老子祠平生时教化学堂故基也汉桓帝命边韶为文云老子伏羲时为郁华子祝融时为广成子黄帝时为大成子颛顼时为赤精子帝喾时为録回子尧时为务成子皆有像　李母祠濑乡记李母祠在老子祠北三里祠门内右有圣母碑东院内有九井述征记庙内九井或云汲一井而八井动舆地志老子祠即老子所生旧宅老子者道君也三皇之始乗白鹿下托于李母练体易形复命胞中七十二年生于楚国李母星名也在斗魁中老子星精也为人黄色美目面有夀征黄额广耳大目疎齿方口厚唇额有子达理日角月角鼻有双柱耳有三漏足蹈二五手把十文十二圣师各有三法凡三十六法唐干封元年册李母为先天太后因改祠为洞霄宫　大清宫元元旧宅今有桧树迹存焉宫前有阙各高一丈七尺魏黄初三年文帝所立其阙有铭是钟繇书皆破缺惟四字存焉　李母坟在县东十三里注水经云老子宫前有李母坟东有碑汉桓帝永兴元年谯县令长沙王阜所建　枯松桓裴之述征记云老子宫前有双松左阶之松久枯隋炀帝大业十三年忽从根上一枝耸干一丈三尺枝叶青翠唐武帝二年更生一丛直上五尺横枝两层枝叶相覆异于常树　濑水在县东南十二里于苦县界相县故城西南五里各水分流入灵溪池东入涡水相县在濑水东是也　灵溪池在元宫北　宁平城在县西北五十五里按汉书地理志宁陵县属淮阳晋东海王越自阳城率甲士四万东屯于项永嘉五年薨秘不发防石勒进兵追之及宁平城楚越尸于此数万众敛手受害尸积如山王夷甫亦遇害



　　太平寰宇记卷十二
　　钦定四库全书
　　太平寰宇记卷十三
　　宋　乐史　撰
　　河南道十三
　　郓州
　　曹州
　　广济军
　　郓州
　　郓州东平郡今理须城县禹贡兖州之域星分奎娄春秋属宋地即鲁附庸须句国太皥之后风姓左氏传曰公伐邾取须句战国时属魏秦兼天下属砀郡又为薛郡地汉为东平国又地理志曰东平故梁国景帝中六年别为济东国武帝元鼎元年为大河郡宣帝甘露二年为东平国晋宋及后魏为东平郡周大象二年于此置鲁州寻废隋开皇十六年分兖州万安置郓州大业三年罢州为东平郡理古须句城唐武徳五年平徐圆朗于郓城置郓州领郓城须昌宿城钜野乗邱五县又以废夀州之夀张来属其年置总管府管郓濮兖戴曹五州七年改为都督府贞观元年罢都督仍以钜野属载州又废宿城乗邱二县八年郓以城下湿移治须昌景龙元年又置县天寳元年改为东平郡乾元元年复为郓州贞元三年升为都督府皇朝为天平军节度
　　元领县十　今七
　　须城　夀张　中都　平阴　东阿　卢县　阳谷二县割出
　　钜野入济州　郓城入济州
　　一县废
　　东平并入须城
　　州境
　　东西一百五十九里　南北二百三十五里
　　四至八到
　　西南至东京六百里　西至西京一千里　西南至长安一千八百里　南至曹州二百三十里　北至博州一百七十里　东南至兖州一百三十五里西南至濮州一百四十五里　东北至济州二百五十里　南北至度河取朝城县路至魏州二百三十里
　　户
　　唐开元三万三千三百八十七皇朝户主一万五千一百八客二万七千七百二十四
　　风俗
　　地连邹鲁分青齐硕学通儒无絶今古家尚质直人多魁岸不规商贾肆力农桑此亦风土之使然也
　　姓氏
　　东平郡四姓　万　吕　毕　康
　　人物
　　刘祯字公干东平人　马隆平陆人为武威太守以磁石夹道贼负铁不得过以为神也
　　土产
　　阿胶　蛇牀子　绵　官虵
　　须城县旧四乡今八乡汉旧县属东郡故须句国按前须昌县在今县东南三十里须昌故城是也隋改须昌为宿城县更立须昌县于今理属郓州后唐改为须城县避国讳也　梁山在县界　州理故须句城左传任宿须句颛臾皆风姓注须句虽别国有削弱不能自通为鲁私属而颛臾之比　无盐故城在县东三十六里汉旧书古宿国也列女传无盐有丑女名宿瘤齐宣王善之立为夫人即此县女也　清水石桥在县西三里隋仁夀元年造石作幸巧与赵州石桥相埒长四百五十尺　郈乡亭左传季子鬬鸡之所杜注郈鲁地东平无盐县东南有郈香亭　桓公沟晋永和中将军毛穆之所凿义熈十三年王师济河朱超石重开凿注水经云桓率众北入掘通济渠今谓之桓河是也　刘公桥在县东二十七里宋武北伐至此造故号之　柳舒故城左传晋伐郑齐陈子救之及晋舒去谷七里谷人不知　东平宪王陵光武子苍也子明帝幸东平感念苍谓其诸子曰思其人至其乡其处存其人亡　伏生城伏生所居传尚书于太常掌故晁错因号之　吕母垞后汉东海吕母合众于此　东阿故城汉东平国故城在今县东按魏志程昱谓范令靳允曰曹使君智殆天授君必固范我守东阿田单之功可立谓此也阿井东阿有大井巨若轮深七八丈每嵗取水煮胶入贡本草重之　烽仓故城宋武立烽堠于此今有小城尚存　景子殿东平宪王所起余逾有二殿东西相向东平思王墓汉东平思王宣帝之子在国思还京师
　　后塟其冢松栢皆西靡　羊牧黄初平叱石成羊之所今石犹存　废东平县汉县故城在今郓州东南三十二里隋于故城置宿城县仍置须昌县于今所唐贞观八年州自郓城移于须昌县后废宿城县景云三年以郡邑颇大人物繁极复分须昌置宿城县贞元四年改宿城为东平县移就郭下太和四年改为天平县六年七月废天平县入须昌县
