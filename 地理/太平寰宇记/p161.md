<!-- { "loadSidebar": true } -->
　　洵阳县东一百二十里旧十二乡今十九乡本汉旧县在洵水之阳属汉中后汉省晋太康四年复立故魏于此置郡舆地志云魏置魏兴郡领洵阳等六县于此武德元年置洵州七年废洵州以县来属金州　马迹山水经注洵阳县北山有悬书崖高五十丈割石为文字今人不能上不知所述山下有石坛上有马迹五所因名马迹山　洵水注水经云北出洵山东南流经平阳戍下与直水合又云水经县北至县东又南入沔　涧水在县西二十七里一名闾谷水北注于汉其闾字亦为驴字　高帝庙梁州记云洵阳县南山下有汉高帝庙　留停山行人登之爱其峭拔多停留纵览因名之心山汉宣帝时北平阳厥为汉中守经此山有栖遁
　　志遂不之郡学道感瑞见金羊因易为姓今县界有羊氏即厥之族也山下多殊草有风不偃无风独揺上有石坛　废淯阳县在州东三十里本汉洵阳县地晋于此置淯口戍后魏大统十七年改置淯阳郡又于郡西三十三里置黄土县居汉水南黄土山之西为名后周保定二年改淯阳郡为长兴郡三年郡废移黄土县于淯阳郡廨为理隋大业二年以黄土县属金州唐天寳元年改为淯阳县大厯六年以戸口散落其地并入洵阳县　圣公馆汉水记云黄土县鸡鸣山北十五里有圣公馆即后汉光武起义兵屯此　汉水在县城南东流淯水在县西一百歩自上津县来东流于汉
　　汉隂县西一百里旧十二乡今六乡汉安县属汉中郡有安阳故城在今县西二十四里即今敖口东十里汉江之北故城是也晋太康元年更名安康县太康地记及太康志臧荣绪晋书地理志并属魏兴郡宇文周始从旧县移于今所唐至德二年改安康为汉隂　梁门山在今县东十八里即月川水之源也　鳯凰山周地图记谓鳯凰山为龙子山叠嶂有十二层按道书云鳯凰山二十层上有仙人药园　直水源出永兴军干祐县弱岭姜子闗经县理西又南注于汉北流当终南山子午谷路是也　汉水在县南二里东流
　　石泉县西南约三百里旧六乡今五乡本汉西城县地梁武帝立晋昌郡治土水口夏侯道迁以梁州入魏移晋昌郡于所领长乐县东阳村即今石泉县理是也后值黄众保反叛移晋昌郡于周理因改曰魏昌周武成三年郡又移理东阳川仍并所领诸县为永乐一县理于今县南一里旧长乐县所理处续改名石泉县以县北石泉为名保定三年废魏昌郡移石泉县理郡城即今县理是也唐圣厯元年改为武安县神龙初复旧为石泉大厯六年以户口散落并入汉隂县永贞元年金州刺史姜公辅奏本州先废石泉县以地并入汉隂山谷重阻一千余里来徃输纳民不为便请复旧所诏许之　汉水在县东百步　王水口在县西八十里
　　商州
　　商州上洛郡今理上洛县古商于之地禹贡梁州之域周为豫州之境周礼职方氏云豫州其山镇曰华山春秋时其地属晋所谓晋隂之地战国时其地属秦卫鞅封于商邑后属内史理汉元鼎四年于此置上洛县属农郡后又立为上洛即太始三年分京兆地置上洛郡于此置理是也后魏太和十一年又于此置洛州西魏如之后周宣政元年改洛州为商州取古商于之地为名隋大业三年为上洛郡唐武德元年改为商州其年于上津县置上州贞观十年州废上津来属天寳元年改为上洛郡乾元元年复为商州
　　元领县六　今五
　　上洛　上津　丰阳　商洛　洛南
　　一县割出
　　乾元【入雍州】
　　州境
　　东西三百三十里　南北五百五十里
　　四至八到
　　东北至东京一千二百一十五里　东南至西京八百一十六里　西北至长安二百六十五里东至邓州七百一十三里　南至合州七百一十五里　西至金州七百二十三里　北至虢州四百四十二里　东南至均州丰利六百八十三里西北至合州七百一十五里　西至华州山路二百七十五里　西南至邓州七百一十五里
　　东北至虢州四百二十五里　东北至金州七百一十五里　东北至华州山路二百八十四里
　　戸
　　唐开元戸八千九百六十二皇朝户主三千七百六十三客一千三百五
　　人物无
　　风俗
　　汉高祖发自巴蜀以克三秦遂迁蜀之巴中渠帅七姓于商洛之间至今犹存
　　土产
　　弓材　麝香【今贡三十脐】朱砂【今贡一觔】麻布　熊白【今贡三十觔入内】枳殻【今贡三十觔】楮皮　厚朴杜仲　黄栢
　　上洛县旧七乡今五乡本汉旧县也竹书纪年曰晋烈公三年楚人伐我南鄙至于上洛即此也汉元鼎四年以其地置上洛县居洛水之上因以为名　地势按此郡地带楚山丹水出焉甚为隘险王莽谓明威侯王级曰绕霤之固南当荆楚绕霤者言四面厄塞屈曲水回绕如屋霤也今地有七盘十二防　楚山帝王纪南山曰商山又名地胏山亦称楚山皇甫谧髙士传四皓皆河内轵人或在汲一曰东园公二曰甪里先生三曰绮里季四曰夏黄公修道洁已非义不为始皇时秦政方虐四士避世于商山作歌曰英英高山深谷逶迤华华紫芝可以疗饥唐虞时逺吾将何归驷马高葢其忧甚大富贵而屈人不如贫贱之肆志乃共入商岭上雒隐居地胏山以待天下安定　熊耳山盛之荆州记云熊耳东西各一峯南北望之状如熊耳山海经熊耳山其上多漆其下多防浮防之水出焉西流注于洛又按仙书谓此山上有青丹之树得而服之成仙西京杂记云终南山多离合草叶似江离而红緑是也又有丹青树叶一青一赤望之如锦绣长安谓之丹青树　秦岭山在县西南一百里高九百五十丈　四皓墓在县西四里庙后　高车山在县北二里高士传云高车山上有四皓碑及祠皆汉惠帝所立也汉后使张良诣南山迎四皓之处因名高车山　仓野左氏传楚左师军于仓野　峣闗即沛公入秦之路　丹水在县南一里出楚山吕氏春秋曰尧有丹水之战是此地汉高入秦王陵起兵丹水以应之故今有王陵城存也楚水源出县西南楚山郦元注水经云楚水源出上洛县西南楚山其水两源合于四皓庙东又东经高车岭南翼带众流北转入丹青水
　　上津县南二百九十里元四乡本汉长利县地属汉中郡宋于此置北上洛郡梁改为南洛州后魏废帝三年为上州以晋时于此置洛津戍为名仍于州置上津郡及上津县隋开皇三年废郡以县属州大业二年废上州以县属商州义寜二年复于县理置上津郡唐武德元年又废郡置上州贞观元年废上州以县复属商州天柱山亦名牛山在县北一百五十里又按殷武名
　　山记云上津天柱山絶岩壁立秀出众岭有穴名仙游洞洞口有竹数茎寒风凛然人不敢入　甲水在县西二百步南注汉水　长利水亦名仙水西北自丰阳县流入均州丰利县界　吉水在县东北七十里源出石城山西汉水侧石印中水色白而味甘毎上已与端午日逺近咸臻饮之治人疾　千人穴在县东七十里穴口高濶三丈深三百步可容千人中有石暗凝滴若乳味甘治疾常有石燕羣飞出入其中　嘉鱼穴在县东北一百五十里穴口濶三尺长有水至上已日即有羣鱼出穴大者一尺许名曰鱄鱼　废开元县在县东七十里前魏废帝三年置后周保定三年废　废漫川县在县北四十五里前魏废帝二年置后周保定三年废丰阳县南一百一十里旧五乡今四乡本卫鞅封受于此地汉为商县地晋太始三年分商县之地置丰阳县因丰阳川以为名寻废后魏太安二年于旧县复置仍于县理南置上洛郡永平五年省为县唐武德元年县自故丰阳川移于今州西南一百六十里甲水西五十步为理麟德元年又于今理置　鸣马山在县西十里上留交水在县西三里南流入皮谷水合甲水经
　　邑界　青鳯山在县南三百六十里青鳯之水出焉丰阳山在县南三百五十五里高九百二十丈　鬼岭在县南三百七十里
　　商洛县东九十里六乡本古商国帝喾之子高所封之地汉为商县属农郡周地图记云商洛郡领商丰县属洛州盛之荆州记云武闗西北一百二十里有商城即谓此邑城也隋开皇四年改商县为商洛县唐武德二年自故城移于今理按其地接南阳郡界汉立商县所谓商于之地　商洛山在县南一里一名楚山即四皓所隠之处高后使迎四皓故今连亘有高车山葢因之得名盛之荆州记云上洛有商山班孟坚西都赋所谓上洛縁其隈高士传谓地胏即此　武闗在县东南九十里春秋时少习地左氏传云楚使谓晋大夫士蔑曰晋楚有盟好恶同之若将不废寡人之愿也不然将通于少习以听命注少习商县武闗也将大开闗道以伐晋也又曰武闗山为地门史记云秦昭王与楚懐王书云愿与君防武闗面约结盟昭王诈令一将军出兵武闗仍执懐王而归又汉书云沛公攻武闗入秦商洛川在县东南八里
　　洛南县东九十里元四乡本汉上洛县地晋太和三年分上洛地于今县东北八十里置拒阳镇县属上洛郡寻省后魏二年又于今县东北四十里武谷川再置开皇二年罢即以拒阳为洛阳县取洛水之南为名大业十一年移于今理俗谓之清池川　元扈山在县西北一百里黄帝録云帝在元扈山上与大司马容光左右辅周昌等一百二十人临之有鳯衔图以至帝前图以黄玉为匣署曰黄帝诏司命集帝行録帝令开之其文可晓黄帝再拜受图洛水在县北一里源出冡岭山河图玉版云仓颉为帝南巡狩登阳虚之山临于元扈洛汭之水云龟负书丹甲青文以授之即于此水也又注水经云洛水北过文邑亦谓此邑　秦山在县西北八十五里　大谷龙龛山在县东北八十里其山北接秦岭多出麸金　鱼难水在县八十里鱼难山有扑水崖高五十尺鱼不能过故曰鱼难又南流经石门入洛












　　太平寰宇记卷一百四十一
<史部,地理类,总志之属,太平寰宇记>
　　钦定四库全书
　　太平寰宇记卷一百四十二
　　宋　乐史　撰
　　山南东道一
　　邓州
　　邓州南阳郡今理穰县禹贡为豫州之域汉书地理志颍川南阳本夏禹之国于周为申国平王母申后之家也战国时属韩史记苏秦説惠王曰韩西有宜阳东有宛穰即谓此也又汉志韩分晋得南阳郡是未分之前为晋地寻复属楚至秦昭襄王十五年取韩地置南阳郡释名云在中国之南而居阳地故曰南阳始皇置三十六郡南阳即其一也汉志南阳郡领犫等三十六县理宛后汉光武帝起于南阳应白水真人之防在宋齐亦因之后魏太和中置荆州领南阳等八郡居穰城置兵以备齐隋开皇初州郡不改罢郡因以南阳为县号而废宛名焉当时尚荆州七年梁祚既絶荆州之称复为江陵改为邓州以汉之邓县为州名至大业初分州为南阳清阳二郡地唐武徳二年又改为邓州州领穰冠军深阳三县三年又立顺阳县州置总管管邓浙郦宛沟新引等七州四年废总管山南行台废新州以新野县来属又置平晋县六年省顺阳入冠军省平晋入穰县八年废宛州以南阳来属废郦州以新城来属贞观元年省冠军入新城天寳元年改为南阳郡乾元元年复为邓州后梁开平三年为宣化军节度后唐同光初年改为威胜军周广顺二年改为武胜军皇朝因之
　　元领县九　今五
　　浙川　顺阳　穰县　南阳　内乡
　　四县废
　　新野【旧废入穰县】　菊潭　向城【已上二县并入上县】　临瀬【入于穰县】
　　州境
　　东西二百六十里　南北二百九十里
　　四至八到
