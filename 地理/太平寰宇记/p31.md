<!-- { "loadSidebar": true } -->
　　太平寰宇记卷二十二
　　宋　乐史　撰
　　河南道二十二
　　海州
　　海州东海郡今理朐山县禹贡徐州之域书曰海岱及淮惟徐州东至海北至岱南及淮虞舜亦为徐州之境周无徐州并入于青兖州则为青州之域境周官职方氏青州浸曰沂沐按沐在今沐阳县界春秋鲁国之东界诗鲁颂太山岩岩鲁邦所瞻遂荒大东至于海邦淮夷来同海邦即今海州之地七国属楚秦兼六国以为薛郡后改为郯郡汉为东海郡后汉至晋改为东海国后魏改东海为郯郡髙齐郡县俱废宋明帝失淮北地于郁州更置冀州梁改东海郡为北海郡武帝末年大江以北并附于魏武帝七年罢青冀二州为海州移理于旧州南龙沮故城隋开皇三年自琅琊城移州于今理大业三年罢州为郡唐武德四年臧君相以郡归顺复为海州置总管府领海琏环东州四州海州领朐山龙沮新乐曲阳沐阳厚丘怀仁城东海九县六年改新乐为祝其七年以东楚州属杨府又以沂州来属八年废环州又龙沮祝其曲阳厚丘利城五县仍以废环州之东海来属九年废琏州贞观元年罢都督府天宝元年改为东海郡乾元元年复为海州
　　元领县四
　　朐山　东海　怀仁　沐阳
　　州境
　　东西一百九十八里　南北二百九十里
　　四至八到
　　西北至东京一千四百六十里　西北至西京一千八百八十五里　西北至长安二千七百四十五里东至东海县水道九十里　南至泗州五百四十
　　里　南至杨州七百里　西至下邳县五百五里至徐州五百六十里　北至宻州三百八十四里　西南至沐阳取宿迁经泗州五百里　东南至琏水军取官河水路三百四十里陆路二百五十里　东南至楚四百一十里　西北至沂州二百七十里　东北至东海县界八十里
　　户
　　唐开元户二万三千七百二十八皇朝户主六千八十八
　　风俗与沂州同
　　姓氏
　　东莞郡四姓　臧　阙　何　公孙
　　人物
　　萧望之东海兰陵人　王肃东海郯人朗之子　缪斐东海朐人也其先楚元王大夫缪生谢病去遂居此　鲍照东海人诗入文选　何无忌东海郯人桓曰何无忌刘牢之甥酷似其舅　何承天东海郯人曽孙逊八岁能诗　萧惠开兰陵人明识过人常有三千沙门一阅其名退无所失　徐勉东海郯人六岁能属文为吏部尚书　徐擒梁朝为左卫率鲍泉东海人撰新仪二十卷　唐徐有功东海人则天时人官至司刑卿凡活者五百家卢黄门曰当雷霆震怒之下能全仁恕千载未见其俦　吴通通州人与弟通微德宗时同为翰林学士
　　土产
　　绫　绢　海味　盐　楚布以其地当楚分其布精好因名　紫莱产在郡东北七十五里海畔石上旧贡也
　　朐山县旧二乡今四乡本汉胊县也属东海郡秦始皇立石海上以为秦门东阙有铁柱后汉属东海国晋不改宋志无朐县按此系前朐县今县西九十里故朐城是也梁于今县北二里琅琊城置招逺县属琅琊郡后属魏改为朐县髙齐不改周武帝建德六年改琅琊为朐山郡改胊县为朐山县取界内朐山为名也隋开皇三年废郡县属海州大业三年以海州为东郡县仍属焉　硕防湖在县一百四十二里神异传曰秦始皇时童謡曰城门有血城当陷没有一老母闻之忧惧每旦徃窥城门门传兵缚之母言其故门传兵乃杀犬以血涂门母徃见血便走须臾大水至郡县陷老母牵狗北走六十里至移伊莱山得免西南隅今乃有石室名为神母庙庙前石上狗迹犹存髙齐天统中此湖遂竭西南隅有一小城余址犹存绕城故井有数十处又铜铁瓦器殆防肆之所乃知县没非虚　龙沮故城在县南六十里　钟离昧故城在县南百里项羽将钟离昧所筑昧即此县人也　植石庙在县北四里史记曰始皇三十五年立石东海上朐界中以为秦东门今门石犹存顷倒为数段在庙北百步许今尚可识其文曰汉桓帝永寿元年东海相任恭修理此庙　卢石山在县东南六十里按汉书云韩信为楚王都下邳又云韩信镇于三卢石伊等卢三山石色黑因以为名　伊卢山一名大伊莱山在县南七十五里按史记云项王亡将钟离昧家在伊卢徐广曰东海胊县又按续郡国志云东海朐县有伊卢乡又云中卢卢石在东句卢在西故曰中卢又名伊莱者卢莱二字相近流俗音讹尔实伊卢也句卢山一名马鞍山在县西南一百二里县在山东
　　史记所传县有三卢之山形句曲状似马鞍　孔子望山在县西南一百六十里春秋云此山与郯城相近当是孔子之郯问礼之时因登此山遂以名之其山上有嵌石其下方平可坐十余人山前石上有二盆故老传秦始皇洗头盆盆发隐隐并山上马迹犹存　蛎山在县东南二百里其山在海中四面平坦湖上半没潮落方见故其上多蛎即螺蚌之类也　朐山在县南二里按旧经云秦始皇东巡至朐山界此时已有朐山名南堕星山在县南六十里古老相传云商时星坠于此又有北坠星山在县东五十里并髙一里　羽山在县西北九十里按志东海郡祝其县羽山在县南所殛羽潭在县西九十里去羽山一百步一名羽池左传鲧化为黄熊入于羽渊渊东有羽山池上多生细栁野兽不敢践又郡国志钟离昧城南有羽泉亦殛鲧之处其水恒清牛羊不饮　沐水在县西一百四十里按水经云沐水出琅琊东莞县西北大弁山流经沂州沂水县西南入泗州下邳县　永安隄在县东二里唐开元十四年七月三日海潮暴涨百姓漂溺刺史杜令诏课筑此隄北按山南环郭连绵七里　韩信堰在县西十里相传云韩信为楚王时以地洿下遂立此堰今为大路废沂州城在县西北百四十步按舆地志云宋太始三年失旧沂州至五年于胊山东北侨置沂州至泰豫元年移胊县就沂州后周建德六年改沂州为胊州隋开皇四年省今城墓存　曲阳故城汉县故城在今郡西南一百一十里后汉省唐武德四年复置八年又省平曲故城汉县莽曰端平即汉书以此封公孙浑邪之所又宣帝封广陵厉王子曽为侯后汉省在今郡界故朐城汉为县令废城在县西南　古卢王城在县西九里按地舆志云汉旧朐县今海州是也宋泰豫元年移朐山县于废沂州又梁典云天监十年三月盗杀朐山戍主刘晰引魏徐州刺史卢昶据朐山县诏遣振逺将军马仙琕讨之卢昶自徐州以兵来援朐山屯兵据守此城权假王号自称卢王因名卢王城　古摩坡城在县南按梁典云天监十年遣振逺将军马仙琕来讨陶山至十二月尅之卢昶挺身走仙琕遣张惠绍追之斩首十万造此城　牛栏村郡国志云糜竺放牧之所今民祭酒犹呼云糜堆　东安故城在县西八十三里汉县后汉省　糜竺冡郡国志云刻石为人马禽兽之状名之为鬼神市
　　东海县东水路九十里依旧一乡本秦末田横所保郁州亦曰郁州亦谓之四横岛为贑榆县之地宋泰始三年失淮北于郁州土桥立青州郡即此也仍于州北一里置东郡并县焉即今县又改为北海后入于魏魏改青州为海州仍移理龙沮城复于此置临海镇寻移东海入镇城仍领广饶一县后周建德四年又増置东海县隋开皇三年废东海郡及东海县因移广饶县于废郡界仁寿元年改广饶为东海县唐武德四年于此置环州以水环绕为郡名领东海青山石城贑榆四县八年州废仍废青山石城贑榆三县入东海县移县于废州城即此理也　谢禄山在县城西一里按汉书王莽时东海徐宣谢禄等击王莽将田况大破之曽屯兵于山故名　苍梧山在县东北二里古老相传此元在海中后飞至此　栖云山在县东北四十一里即巨平山之东岭按州县记梁国子祭酒明山宾父僧绍当齐武帝时以国子博士征不就道遁迹于此此山髙故号栖云山　朱紫山在县北五十二里山有红壁丹崖自相煇映逺而望之若朱紫因名　嘤防山在县东北一百三里海中去岸二十里髙二里其山周浮海中羣鸟翔集嘤嘤然自相喧咶　西捍海堰在县北三里南接谢禄山北至石域山南北长六十三里髙五尺隋开皇九年县令张孝征造　东捍海堰在县东北三里西南接苍梧山东北至巨平山长三十九里隋开皇十五年县令元暧造外足以捍海潮内足以贮山水大获浇溉废艾不城在县北二十四里今古相传田横避难汉
　　使艾不追横而筑后晋移贑榆县于此北齐天保元年省　贑榆故城在县东北五十里青山之隂故城犹存郡国县道记云贑榆县在怀仁县东北三十里一名盐仓城后汉改属东海国曹魏时晋太康中复立寻又省隋大业末臧君相窃据海州以先有贑榆县遂筑此城因取旧名更置贑榆县唐武德八年省　吕母固在县北三十七里巨平山南领上髙二里按后汉书云琅琊海曲有吕母者子为县吏犯小罪宰论杀之母宻募客得数十百人入海中招合亡命至数千执县宰斩之复还海中因此为固遂号吕母固　田横固在县东北六十一里小鬲山孤峯特秀三面壁立俯临深溪惟有东隅
　　才近人行累石为城汉书齐王田广既死田横代为王与灌婴战于羸下横败及汉定天下横惧诛与其徒属五百余人入海居岛中此固即横所营处也　谢禄庙在县西一里谢禄山南岭上本名海祠后人改之因名谢禄　尧庙在县西北三里谢禄山上旧州记宋泰始七年刺史刘崇智每称刘氏本承尧后遂造此庙以时飨祀　由吾大夫庙在县北四十里巨平山南按州旧记有道士由吾道营本沭阳人精心好道学穷秘箓天意人事无不通隋文帝时特征之至都拜谏议大夫卒因葬焉　孝妇庙在县东三十三里巨平村北按前汉书孝妇少寡无子养姑甚谨其后姑自缢死姑女诬告吏妇杀我母吏捕孝妇孝妇辞不杀姑吏騐治孝妇自诬服其狱上府于公以为此妇养姑十余年以孝闻必不杀太守不听竟论杀之妇郡中枯旱三年后太守至于公曰孝妇不当死前太守强防之咎当在是乎于是太守杀牛自祭孝妇冡天立大雨岁熟因立祠焉　大海在县东二十八里南接朐山县界北接懐仁县界西趣州徃来所渡广二十余里今按由此渡者每年七月内不得渡犯者多逢风沉溺惟溺所犯之人余人皆得免必公事迫急先祭请者亦不为灾庄子曰夫海千里之逺不足以举其大千仞之髙不足以极其深禹之时十年九潦而水弗加益汤之时八年七旱而崖不加损中记天下之强者东海之恶焦焉恶焦山名也在县东面方三万里海水灌之而即消故水东南流布不盈也县理城在郁州上山海经水郁州在海中郁音郁水
　　经注曰朐县东北海中有大州谓之郁州昔有道者学徒十人游于苍梧郁州之上数百年皆得至道其山自苍梧徙至东海之上今犹有南方草木生焉故崔琰述初赋曰郁州者故苍梧山也故老传言此岛上人皆先是糜家之今有牛栏村云旧有糜家庄牧者犹祭之呼曰糜郎临祭之日着犁靽执鞭耕又言初取妇者必先见糜郎否则为祟宋泰始三年于岛南垂筑城置青州即今县理城也　二疏墓疏广疏受东海兰陵人也于定国墓定国东海郯人也
