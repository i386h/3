<!-- { "loadSidebar": true } -->
　　建州建安郡今理建安县古闽越之地昔禹孙少康庶子无余受封于会稽世为越侯有裔孙勾践与吴争王后败夫差遂并吴国按福州图云勾践六代孙为楚所并其后有无诸以其境南泉山之地因而都之称闽越王其弟余善至孙揺又以东海隅之地称闽越王俱是会稽之域遂有三越之称秦并天下属越中都楚汉之际越王无诸帅越人佐汉灭楚无诸自立号闽越王居其地余善杀王郢又自立汉因以揺为王以奉祭祀寻为汉兵所伐揺惧以众归汉因分其地为会稽郡治县之北乡后汉建武中又为东侯官县建安初分东侯官之地为建安并南平汉兴三县吴永安三年割会稽南部以建安将乐邵武建吴兴延平东安侯官等九县为建安郡晋废郡以旧属邑晋安郡今福州也东晋郡又立之按郡图云汉立郡于东溪南覆船山下宋元嘉元年徙于溪北黄花山西梁承圣三年封萧基为常乐侯扵此梁末地池被盗陵夷其后谢竭为太守于西溪之右编木栅为理所陈太康四年郡守骆文广复治于覆船山下祯明元年又移于今所隋开皇十年郡废为镇唐武徳四年置建州领建安唐兴建阳沙将乐邵武等县天寳元年改为建安郡乾元元年复为建州皇朝为建宁军节度
　　元领县八　今领县五
　　建安　浦城　建阳　松溪　崇阳安场【新置】
　　【二县】
　　三县割出
　　邵武【建军】将乐　沙【二县入剑州】
　　州境
　　东西【阙】　　　　　南北【阙】
　　四至八到
　　西北至东京二千九百三十里　西北至西京三千八百三十五里　西北至长安四千六百九十五里东至处州九百七十六里贞元畧云九百里　南
　　至福州七百二十里贞元畧云七百里　西北至抚州八百三十里　西北至信州五百四十里　北至衢州一千一百里贞元畧云七百里东南至福州七百二十里　西南至汀州二千四百里贞元畧云一千五百里　西北至饶州二千三百里　东北至衢州一千一百里
　　户
　　唐开元戸二万二千七百七十皇朝户主四万六千六百三十七客四万三千八百五十五
　　风俗
　　同福州
　　人物
　　顾野王仕陈为光禄卿
　　土产
　　蕉花练
　　茶茶经云建州方山之芽及紫笋片大极硬须汤浸之方可碾极治头疾江东人多味之
　　建安县十三乡地本孙策于建安初分东侯官之地立此邑即以年号为名属会稽南部都尉元是闽国吴永安三年始立建安郡于此厯代如之唐武徳四年又置郡于此　黄花山郡图云在郡东元嘉元年徙郡于黄花山西是也　白鹤山在郡东郡图云晋以望气者言此山有异气命土工断之乃有二白鹤翀天而去因此为名　声庙舆地志云吴永安二年空里闻人声于此立庙令人平居泰吉五谷丰登年常祈祠有福因而立庙号声庙出建安郡记　登髙山续齐谐记云费长房语桓景曰君家当有厄可以九月九日举家登髙饮菊花酒则免之景如其言九日登山暮归见鸡犬鸟鹊皆断头而死　棃山在郡东南其山为郡胜概之地梅君山在郡东南云梅福链药于此山上升仙因名
　　之　覆船山在郡南其山形如覆船昔太守骆文广移郡于此山之北　茶山在郡北民多植茶于此山涉冬翠茂俯瞰城郭梦山郡国志云建州梦水有涉虱又云独虫一名蜮似射人所中之处生疮　仙人洲建安记云郡西南大溪中昔梅真人上升坠马于此洲故后名坠马洲　顾野王宅野王仕陈为光禄卿此郡人其宅今为开元观　古瓯城郡图云县东有古瓯城汉呉王世子刘驹发兵围东瓯即此也　故府在县东南三百里即汉时会稽南部都尉理此建安八年置吴永安三年废　水路栅在县东二百里陈信武将军闽州刺史会稽太守侯官矦陈宝应置
　　浦城县西北三百六十五里元十乡县本后汉东侯官之北乡也献帝末立汉兴县至吴永安三年改为呉兴县厯代不改按邑图云晋尚书陆迈宋尚书郎江淹皆为呉兴令按淹自序云吴兴地东南峤外闽越之旧境是也唐武徳四年改为唐兴县天授二年改为武宁县神龙年间又为唐兴县天寳元年八月改为浦城县按谢灵运永嘉记云有二浦一曰柘浦水源出于建安呉兴县此浦城俗为越王城临浦故曰浦城　八面山在县西北四十里有八面形极秀丽　孤山在县西北五里萧子开建安记云孤山在环障之间其地坦平悉是沟塍阡陌以此山挺然孤立因名焉梁江淹为呉兴令云此地有碧水丹山珍木灵草为邑之胜境　子期山在县西南二十二里建安记云子期山乃溪畔小石峯也四面岩峦峭拔昔秦汉之间有仙人华子期曾师商山四皓后居此山山名因之　泉山在县东北六十里记云山顶有泉分为两派一入处州一入建溪即汉书朱买臣言东越王全保山一人守险千人不得上即此山　太湖山在县西南一百里记云太湖山一名圣湖山湖在山顶昔有采药者至此湖畔见满湖芙蓉涉水采之乃石也亦有禽鸟逺如飞翔近视则石　吴山在县东五里记云山四面秀异人居其侧多吴姓汉兴有吴氏六千戸别屯大泽即此之民也　大姥山在县东北七十里记云大姥山即魏夫人山也老子玉真经云魏夫人以罗浮天台大霍洞宫四处为栖真之所此山乃洞宫之邻也上有大母祠存焉　柘岭在县东一百六十里东与处州丽水县分界处　棃岩在县西北八十里因棃山以名之记云南岭下道东有钟离古亭迹尚在今为戍　上原岭在县东北九十里道路不通牛马与处州松阳县分界　温山在县西北八十里建安记云此山有泉夏寒冬暖　西岩岭在县东北二十九里晋阳敬儒居此呉兴陆迈常请之开创居此上岩建溪自北东流入邑界龙背潭在县西南四十里潭东有巨石数十丈状如龙形昔有道士于潭中斩龙今水微有血色　九石潭在县西南四十里以潭峯有九石相连因名之
　　建阳县州北一百二十里本建安县地元【阙】乡至十年平东校尉贺齐讨上饶之城兼置桐乡置建平县故呉志云建安十年权使贺齐讨上饶建平县是也晋太康四年改建平为建阳因山之阳为名隋开皇九年废入建安县唐武徳四年复为建阳八年又废垂拱四年又置　武夷山在县北一百二十八里萧子开建安记云武夷山髙五百仞崖石悉红紫二色望之若朝霞有石壁峭拔数百仞于烟岚之中其间有木碓磨簸箕箩箸什物靡不有之顾野王谓之地仙之宅半岩有县棺数千传云昔有神人武彞君居此故得名又神异录云建阳上百余里有仙人山亦神仙所居之地郡国志云汉武好祀天下岳渎此山以祭故曰汉祀山陆鸿渐有记　栏杆山在县北二百九十里建安记云栏杆山南与武夷山相对半岩有石室可容六十人岩口有木栏杆飞阁栈道逺望石室中隠隐有牀帐案几之属岩石闲悉生石柏悬棺仙葬多武夷云是仙人葬骨　建溪在县东一百步源从武夷山下西北来县界也松溪县西三百四十里元三乡本建安县地旧为闽越之界戍兵所屯号松溪镇焉伪唐保大中得闽地因为县取旧镇为名其界松溪源自处州龙泉县东北流入自县正西合于建安县界　松溪县西三十里即建安县界
　　崇安县二百四十里无乡管三里本建阳县东北三里伪唐保大九年割为场
　　邵武军
　　邵武军理邵武县本建州邵武县地皇朝太平兴国五年以戸口繁会路当要冲于县置邵武军从转运司之奏请也仍析邵武之二乡为光泽县并割建州之归化建宁二县来属
　　今领县四
　　邵武　光泽　归化　建宁
　　军境
　　东西二百三十里　南北二百六十五里
　　四至八到
　　新置军未有至二京里数　东至建州三百六十里西至建昌军水路六百九里　南至将乐县一百
　　三十五里至汀州六百四十里　北至信州五百六十里　东南至将乐县三百七十五里　西南至将乐县三百六十一里　西北至信州弋阳县三百七十五里　东北至建阳县水路七百二十四里戸
　　旧载建州籍皇朝戸主三万四千三百九十一客一万三千四百九十
　　风俗
　　土产
　　与建州同
　　邵武县旧六乡今四乡本后汉东侯官之北乡也建元年孙策称防稽宋置南平县吴景帝三年改为邵武县晋太康三年改为邵武县太宁元年又改为邵阳县宋永初元年复为邵武郡属建州隋开皇十八年废郡县抚州唐武徳四年复立州又建州晋天福初改为昭武县汉初复旧　麀溪萧子开建安记云邵武县众山自西北来麀溪源出县西焉　抚州南城界谓之麀溪东流下与蜜溪鸟溪合东南入至万福亭入县界乌君山在县西一百里髙二千二百丈记云山顶有
　　二石一髙十丈一髙八丈形皆苍黑鬭叶分披状如双蔓谓之双石又秦汉之代有徐神山者于此山遇神仙妃偶多假乌皮为羽飞走上下故山因名之今有乌君石存焉　乌岭山在县西北三百里乌岭极峻不通牛马以其与君山连接因此为名魏王秦坤元录云邵武有庸岭一名乌头岭北隰中有蛇长七八丈为患都尉长吏多致死者巫言啖童女其都尉令长遂估赁人家婢子养之八月祭送蛇穴已九女矣将乐县李诞有六女无男小女名奇及受雇应之贵买好剑仍作数品米食用蜜灌之持至穴口夜出目如三尺镜奇放犬咋奇从后以剑斫之出至庭而死　飞猿岭在县西一百七十里髙一千二百丈建安记云飞猿岭乔木造天猱猿之所飞走故曰飞猿今为镇与梅州南丰县分界处　止马亭在县西一百六十里洪氏建安记云止马亭当飞猿岭口马登之降于此止息故名　长乐村建安记长乐村后汉时此川民居殷富地土广阔孙策欲检其江左时邻郡亡逃或为公私苛乱悉投于此因是有长乐将检二村之名　废乌坂城在县东南二里建安记云昔越王拒汉其城六此城一也
　　光泽县西八十里本邵武县地皇朝太平兴国六年割邵武之光泽鸾风二乡于县之西八十里地名财演立光泽县以乡为名
　　归化县南二百里二乡本将乐县地古之金城场唐末于此立归化镇后以去郡遥逺民难输纳戸口稍滋伪唐保大三年立为场至显徳五年改为县属建州其去抚州南丰三百里去建州六百里皇朝太平兴国五年割属军
　　建宁县西三百四十里元六乡本将乐县地晋绥城县莫傜之民居焉唐武徳中并入邵武垂拱年中割入将乐乾元二年宁海军使董玠奏置　黄连镇干符五年为义宁军复废寻为永宁镇伪唐升为场至建隆二年伪唐升为县属建州皇朝太平兴国六年并永安场入县割于本军
　　龙焙监
　　龙焙监建州建安县南乡秦溪里地以本州地出银鑛皇朝开寳八年置场收铜银至太平兴国三年外为龙焙监凡管七场
　　四至
　　东去福州古田县四十里　南至南剑州剑浦县积善里界四十里　西去南剑州剑浦县界杉口务三十里　北至建州一百五十里
　　所出矿石
　　白矿　黄礁矿　黑牙矿　松矿　黑牙礁矿　光牙矿　土卯白矿　桐梅礁矿　红礁夹生白矿赤生铜矿　水矿　马肝礁矿
　　永兴场监西北三百里在建安府髙阳里　永乐场监北二百里在建安县安乐里　黄沙场监北十里在建安县南乡秦溪里　褶纸场监西北二十里在建安县秦溪里　大梃场监北七十里在建安县秦溪里　东平场监东北三百五十里在建安县东平里　杉溪场监东北三百里在建安县杉溪里




　　太平寰宇记卷一百一
　　钦定四库全书
　　太平寰宇记卷一百二
