<!-- { "loadSidebar": true } -->
　　白马县旧十四乡今五乡本卫之曹邑汉以为县属东郡以地有白马山因为县名隋开皇三年属汴州九年属杞州十六年改杞州为滑州县又属焉　白马山在县东北三十四里开山图曰有白马羣行山上悲鸣则河决驰走则山崩津与县葢取此山为名　黄河去外城十二歩　州城即古滑台城城有三重又有都城周二十里相传云卫灵公所筑小城昔滑氏为垒后人増以为城甚高峻坚险临河亦有台慕容超时宋公遣征虏将军王仲徳攻破之即魏武破袁绍斩文丑于北岸者　逯明垒即石勒之将所筑逯明名姓因为垒名今遗址尚存　滑台按水经云河水右经滑台城北小城外大城高昌所筑苻坚乱后丁零翟辽据之小城内辽人弗毁漆林犹存又周书滑台贮粟以拟白马津述征记云登滑台城西北望太行山白鹿岩王莽领冦于众山表也　金堤汉文帝时河决东溃金堤即此　山阳故城魏兖州刺史山阳公所筑城因人以立名　故訾娄城卫侯师于訾娄即此城也　河侯祠在县南一里汉王尊为太守河水壊金堤尊沉白马使巫祝请以身代填金隄以止水水至吏士叩头救止尊立不动水稍却后人因立河侯祠　苍野冢卫之贤大夫也　子路冢在邑内　八角井在州子城外北濠下即唐贞观元年节度使贾耽所凿公自为记云滑城控白马之津迩斥卤之溢里居者井无良焉宰夫司庖汲用自远人则劳止心曷以宁乃相土宜视水脉因使道求美泉得之于城壕之右鬭成八隅合为一甃云云贾魏公庙在北七里　仁风楼在州子城北即晋东郡太守袁宏奉杨仁风之所也
　　韦城县东南六十里旧二十乡今七乡古殷伯豕韦之地也左氏传曰穆叔如晋范宣子问焉曰昔匄之祖在商为豕韦氏故汉韦贤传诗曰肃肃我祖国自豕韦国都记豕韦氏彭姓名为祝融之后陆终第三子翦封于彭隋置县于韦氏之国故曰韦城　豢龙井在县古城内市之东南即豢龙氏之所有　京观在北二百歩汉翟义为东郡太守起兵为王莽所灭因有此京观俗呼髑髅台　平阳城在县西二十里左传哀公十六年卫侯饮孔悝酒于平阳杜注东郡燕县东北有平阳亭是也　师延邱在县东南二十里史记师延纣之乐师武王杀师延于濮水收塟于此
　　胙城县西南九十里旧二十四乡今五乡本古之胙国左传凡蒋邢茅胙祭周公之也又为古之燕国左传卫人以燕师伐郑是也汉为南燕县其后慕容徳都之复号东燕县隋开皇三年废东郡为县属汴州十八年文帝因览奏状见东燕县名因曰今天下一綂河东燕之有遂改为胙城属滑州唐武徳二年于此置胙州领胙城又置南燕县四年废州胙城属滑州　石邱在县东北三十里俗传汉成帝时星陨之石也　濮水在县南一里西南自酸枣县界流入
　　灵河县西南七十里旧十六乡今五乡本汉南燕县地今胙城是也隋开皇十六年分东燕酸枣二县置灵昌县取灵昌津以为名后唐同光元年改为灵河避国讳也　赤眉故城在县东二十四里汉末赤眉贼帅樊崇筑　延津即灵昌津也在县东北二十五里初石勒伐刘曜至河津不得渡时流澌下因风结氷济讫氷泮勒自以为得天助故号灵昌津又左传郑太叔収贰以为已邑至于廪延又曹公北杀刘延至延津皆此津　灵昌湖湖周十里人获菰蒲之利　尧祠在州西南五十里刘盆子所立唐宝厯中节度使李听祈雨有应重修白敏中撰记今存　黄河在县西十里　废金堤闗在县西南五十三里汉文时河决酸枣县东溃金堤大业二年置闗十三年废
　　郑州荥阳郡今理管城县禹贡为豫州之域星分氐宿古轩辕所都之地高辛氏火正祝融之墟周初封管叔于此故周礼注夀星为郑州之分实豫州之北境也国语郑桓公为平王司徒问于史伯寄孥与贿于虢郐十邑注云十邑谓虢郐鄢蔽补丹依□厯莘也此即莘地后郑为韩所灭韩又徙都之其东境又属魏秦并天下属三川郡汉属河南郡后汉至魏因之晋泰始二年分河南郡地置荥阳郡理古荥阳城宋初如之至武帝又立司州刺史理虎牢领河南荥阳农三郡后魏武帝置东农郡寻罢之文帝又改司州为北豫州所领如之东魏天平元年分荥县置成臯郡理今之汜水又移荥阳理大索城即今之荥阳县也属北豫州寻又分此为广武郡理中牟置东中郎将府以总之高齐天保七年废成臯郡入荥阳郡亦属北豫州后周初改豫州为荥州取荥泽为州之名领郡如故隋开皇三年罢郡改荥州为郑州十六年于管城县分置管州炀帝二年废郑州仍改管州为郑州三年废郑州复为荥阳郡唐武徳四年平王充置郑州于武牢领汜水荥阳成臯宻荥泽五县其年又于管城县置管州领管城须水圃田清池四县贞观元年废管州及须水清池二县以废管之阳武新郑管城圃田四县来属七年自虎牢移郑州理所于管城
　　元领县七　今五
　　管城　荥泽　原武　新郑　荥阳
　　二县割出
　　阳武【入开封府】　中牟【入开封府】
　　州境
　　东西八十五里　南北一百九十五里
　　四至八到
　　东至东京一百四十里　西至西京二百八十里西至长安一千一百四十里　南至许州二百八十里　北至懐州获嘉县八十里即至黄河中流为界共九十里　东南至开封府尉氏县一百三十里西南至河南府宻县一百七里　西北至懐州一百五十六里　东北至滑州二百八十四里
　　户
　　唐开元户六万四千六百一十九皇朝户主一万七百三十七客六千五百三十八
　　风俗
　　与滑州同
　　姓氏
　　荥阳郡四姓　郑　毛　潘　杨
　　人物
　　頴考叔　烛之武　子产　陈平　张苍　潘岳潘泥皆郑人　唐娄师徳原武人　韦思谦阳武人子承庆嗣立　郑愔荥阳人年十七进士及第中宗朝文馆学士　李日知郑人　郑珣瑜荥泽人土产
　　藜　麻黄　凤融席尤佳【旧贡】
　　管城县依旧四乡本周封管叔之国杜预释例管国在荣阳京县东北管城自汉至隋皆为中牟县开皇十六年于此置管城县属管州大业二年改管州为郑州县又属焉　牵渠魏志牵招字子经为广武太守郡中井多咸苦人逺汲水往复七里招乃望势凿源开渠注入城中人赖之号曰牵渠　郑水一名不家水源出梅山注水经云不家沟水出京县东南梅山北溪东北流经管城西俗谓之管水又东北分为二水一水东北流注入黄雀沟即今之黄池　青水唐开元十道志云荥阳有青水中有鱼皆青也　梅山在县西南三十里春秋时楚蒍子冯率师侵费滑石回梅山即此山也　圃田泽在县东三里　武强城在县东三十一里曹参击项羽攻武疆即此城　祭城在县东北十五里　邲城在县东六里晋荀林父帅师与楚子战于邲即此城　李氏陂在县东四里后魏孝文帝以此陂赐仆射李冲故俗呼为仆射陂周回十八里　莘城国语谓史伯对郑桓公虢郐有十邑莘其一也又云前莘后河右洛左济韦昭注莘国也十邑谓虢郐鄢蔽补丹依□厯莘也　故市城在今县西北三十里汉为县后汉省徐晃击袁绍军于此　望母台郑庄公与母誓之后悔因筑台以望之　周世宗庆陵在邑界
　　荥泽县西六十里旧二乡今四乡本尚书济水溢为荥之地按古者济水河北截河南流而为荥泽自王莽末济水但入河不复过河南荣渎水受河水有石门谓之荣口石门也按今县西南七十里荥阳县故城在平原上索水经其东即汉高祖为项羽所围处秦立三川郡自洛阳曽移理于此晋于此置荥阳郡后魏太和中移县理于大索城即今荥阳县是也隋开皇四年始分荥县地于此置广武县属郑州广武因山为名仁夀元年又改为荥泽县焉　荥泽在县北四里后汉书云显宗东巡泰山至荥泽有飞鸟翔集因命虎贲王吉射之鸟上下其声吉曰鸟哑哑引弓射之洞左腋陛下夀万嵗臣为二千石既而射鸟中之赐钱二百万至今荥泽亭堡之间犹多画鸟即遗事也　汉武涧在今县西二十里西征记二皇山上有二城东曰东广武西曰西广武相去二百余歩汴河水从涧中东流南今无水今城东有高坛即项羽坐太公于上以示汉军处一曰鸿沟衡雍左传僖公二十八年晋文公败楚于城濮还至衡雍作王宫于践土今王宫城在县北四十五里今故城内西北隅有路土台盟诸侯于践土即此也　敖山在县西十五里春秋时晋师救郑在敖鄗之间二山名宋武北征记曰敖山秦时筑仓于山上汉高祖亦因敖山筑甬道下汴水即此地也　敖仓城在县西十五里北临汴水南带三皇山殷仲丁迁于嚻诗曰博兽于敖皆此地秦置城以屯粟汉书云郦生説高祖曰东据敖仓即此也　金堤在县西北二十二里汉孝文时河决酸枣溃金堤东郡太守兴卒塞之孝成时王尊为东郡守又加修筑至明帝永平十二年诏乐浪人王景筑堤起自荥阳东至千乗海口千余里防遏冲要疏决壅积十里一水门至顺帝阳嘉中自汴口以东縁河积石为偃通淮名曰金堤　桑梓苑洛阳记云广武城西四里有桑梓苑
