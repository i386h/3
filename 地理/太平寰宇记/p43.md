<!-- { "loadSidebar": true } -->
　　郿县东南一百里依旧十乡本秦县也汉志郿属右扶风三辅黄图云右辅都尉理所秦宁公徙居平阳即此地今县十五里渭水北故郿城是也后魏废帝因县内郿城改为郿城县至天和三年以郿城县并入周城县隋开皇三年废岐山郡以周城县属岐州十八年改周城县为渭濵县大业二年复郿县唐武徳三年移县于郇州城即今理也白起此县人　县理城亦曰斜城城南当斜谷因为斜口斜谷南口曰褒北口曰斜　终南山在县南三十里　郿坞在县东北十六里董卓封郿侯据此北阜筑坞髙七十文号曰万嵗坞亦曰董卓坞以写长安城形　太白山在县东南五十里辛氏三秦记云太白山在武功县南去长安三百里不知髙防许俗云武功太白去天三尺山下军行不得鸣鼓角鸣则疾风暴雨立至周地图记云太白山上恒积雪无草木半山有横云如瀑布则澍雨人常以为候騐之如离毕焉故曰南山瀑布非朝即暮魏畧曰吉茂蘓则遇乱隠于扶风南太白山中以经籍自娯按唐史宗天宝八载太白山人李浑上言有神人言金星洞内有玉版石纪圣皇福夀之符命御史中丞王鉷入山求获上御勤政楼受焉于是大赦天下封大白山神为神应公四时祭祀金星洞改为嘉祥洞　积石原在县西北二十五里水经注云积水原即此原也魏青龙二年诸葛亮出斜谷与司马懿拒渭南郭淮算亮必登此原遂先登据之亮至果不得上即此原也　五丈原在县西南二十三里魏氏春秋诸葛亮据渭南司马宣王谓诸将曰亮若出武功依山东转是其勇也若西上五丈原诸君无事矣亮果出屯此原与懿相拒　渭城经县东南　成国渠在县东北九里至上林入防茏沟洫志云闗中有成国渠如淳注云成国渠在陈仓也　斜谷按唐书永贞元年西川节度使刘辟反先是鳯翔斜谷路馆驿停废今却宜置命高崇文为神防行营节度使崇文领兵马取鳯翔斜谷路李元奕领兵取骆谷路同赴梓州应接当秦恵王时用司马错之防以伐蜀汉光武使吴汉伐公孙述魏司马文王使邓艾伐刘禅晋穆帝使桓温伐李子仁宋武帝使朱龄石伐醮纵梁武帝使邓元起伐刘季连周大祖使尉迟迥平萧纪隋文帝使梁霁平王谦居唐宪宗命髙崇文平刘辟自秦至元和九度伐蜀四为水军泝江而上唯秦与邓艾尉迟迥梁霁及崇文五在斜谷骆谷出师南讨不庭矣　斜水出斜谷厯邑界东入渭　斜城在渭水南一里周武帝天和元年筑置云州于此建徳三年废唐武徳元年又于此置郇州三年又废故此城存　武功故城在今县东四十里即鳯泉故县北渭水之南水经注云渭水东迳武功故县北南对大白山北隔渭水与武功故斄城对
　　岐山县东五十里旧十乡今十四乡周古公徙于岐即此地本汉雍县之地后周天和四年割泾州鹑觚县之南界置三龙县属岐州隋开皇十六年移三龙县于岐山南十里改为岐山县属州不改因山为名大业九年移于今县东北八里唐武徳元年移理于今岐阳县界张堡垒七年移理龙尾城贞观八年又移理猪驿南县理是也　岐山在县东北十里亦名天柱山禹贡曰导汧及岐河图括地象云岐山在昆仑山东南为地乳上多白金周之兴也鸑鷟鸣于山上时人亦谓此山为鳯凰堆郦道元水经注天柱山有鳯凰祠或云其峯髙峻逈异诸山状如柱因以为名　渭水在县南三十里经邑界姜泉皇甫谧帝王世纪云炎帝神农氏母有乔氏女登为少典妃游华阳感神而生炎帝长于姜水即此水也　终南山东连亘入京兆府界　废岐阳县在州东一百里亦汉杜阳之地属右扶风隋开皇十六年移三龙县于此因改为岐山县唐贞观十七年割扶风岐山二县之土以置此邑葢在岐山之阳因以为名元和三年二月以其地复入岐山扶风二县此额已废　五将山在县西北六十里十六国春秋曰苻坚为慕容所逼长安謡曰帝出五将久长得先是又謡曰坚入五将山长得坚大信之率数百骑出五将宣告州郡期以孟冬拔长安坚至五将姚苌遣吴忠围之坚众奔散忠执坚以归新平即此山也　讳谷水源出县东北六里讳谷也南流入扶风县界
　　宝鸡县西南九十里旧四乡今十乡汉书地理志陈仓县属右扶风三国志云在魏为重镇太和二年蜀将诸葛亮攻围郝昭守之不拔即此城也又周地图记云陈仓县晋末废秦将姚时于县界置宛川县后魏大统十六年移宛川县入汉陈仓故城复为陈仓县即今县东二十里古城是也属武都郡后周天和三年又于此置显州建徳三年又废显州及陈仓隋开皇十八年又置陈仓县属岐州大业十年移县理于渭水北留谷城今县是也唐至徳二年改为宝鸡县以秦文公获石鸡于此徴以为名今犹有宝鸡祠存焉咸通三年于县东南开渠引渭水入升原渠通船筏至京故城即长安城也汉恵帝所筑在今理天兴县之西北苑中也　陈仓山在县南十里辛氏三秦记云大白山南有陈仓山山上有石鸡与山鸡不别赵髙烧山山鸡飞去而石鸡不去晨鸣山头声闻三十里或谓是玉鸡録异传云秦文公时雍南山有梓树文公伐之辄有大风雨树生合不防有一人夜往山中闻有语树神曰秦若使人被髪以朱丝绕树伐汝汝得不忧否树神不语明日人语文公如其言伐树树防其中有一青牛出走入丰水中复出使骑击之不胜骑堕地复上髪解牛畏之不出故置髦头因此也　渭水　汧水皆厯县界　箕谷水源出县东南箕谷　陈仓故城在今县东二十里即秦文公所筑魏畧云大和中魏遣将军郝昭筑城陈仓城适讫防诸葛亮来攻亮本闻陈仓城恶及至怪其整顿闻知昭在其中大惊愕亮素闻昭在西有威名念攻之不易初太原靳详少与昭相亲厚后为蜀所得及亮围陈仓详为亮监军使于城外呼昭谕之昭于楼上应详曰魏家科法卿所练也我之为人卿所知也曩时髙刚守祁山坐不専意虽终得全于今诮议不止我必死矣卿还谢诸葛亮便可攻也详以告亮亮进兵云梯冲车昼夜攻距二十余日亮无利防费曜等救至亮乃引去按本城有上下二城相连上城是秦文公筑下城是郝昭筑　三友故城在县西四十六里耆旧传司马宣王与诸葛亮相拒于此因筑此城十六国苻健于此置武都郡　大散闗在县西南五十二里老子著书处或云在函谷按郡国志云岐阳大山【一本大作太无山字】岭通褒谷大路　寳鸡祠汉书郊祀志曰秦文公获石鸡于陈仓北坂今有神祠是也　玉女祠秦穆公女弄玉鳯台之地也又秦穆公陵在此
　　麟游县东北一百一十里旧十一乡今四乡本汉杜杨之地隋义宁元年唐髙祖辅政于仁夀宫置鳯栖郡及麟游县二年改鳯栖为云台县属麟游郡为麟州领县不改贞观元年废麟州以所管普润麟游二县属岐州六年以县自宫城移于今所　雀模岭在县东北五十里　大横水在县东南流入　九成宫在县西一里本隋仁夀宫隋文帝置按隋书开皇十三年杨素于岐山北建仁夀宫夷山堙谷馆宇相属督意严急作者多死髙祖不悦及幸新宫游观乃喜后帝嵗暮日晚登仁夀殿周望原隰见宫外烽火弥漫又闻哭声令左右观之报曰鬼哭上曰此即役死之魂嵗暮思归耳取酒奠之乃止义宁元年废宫置立郡县贞观五年复旧宫为避暑之所改名九成宫　永安宫在县西三十里唐贞观八年置
　　普润县北七十里旧十乡今四乡本汉安定鹑觚二县之地在汉又为漆县并有铁官今城西有漆水复有小城葢置铁官之处也隋大业元年于细川置普润县以属岐州葢以杜漆岐三水溉灌田畴民获利济以为县名十三年移于今理贞元十一年改属陇右经畧使今属鳯翔　细川谷水在县南北流入泾州界　杜水源出县东南溪涧间　漆水源出县东南漆溪按许慎説文曰漆水出右扶风杜阳岐山东入渭也　岐水即大栾水也源出县东南流入漆水即古岐水是也　汉杜阳县城郡国县道记云杜阳晋省在今鳯翔府北九十里普润县界东南已失其所在　文王故城按郡国县道记云陇州吴山县东西四十里即岐山县之西南界有一故城彼人谓之文王城按周文王都酆不合于此更有城其城恐是汉杜阳县又岐山县东十九里有杜阳谷内亦有一杜阳故城二县俱在扶风郡界若据十三州志云郡道里数即陇州杜阳故城近之据汉志注云汉水南入渭即普润县界文王城近之
　　虢县南四十里旧四乡今六乡古虢国之地即周文王弟虢叔所封是曰西虢按礼记注谓虢或谓郭在武都南一百里有虢叔城是也又按地理志云虢汉并于雍今虢县后魏立为武都郡大统十三年迁同州洛邑县于武都城西置洛邑县还取旧名后周天和中又于洛邑置朔州寻废州移州原郡理之隋开皇三年废郡以县属岐州大业三年改洛邑为虢县唐贞观七年废至天授二年复置　桃虢二城史记云秦武公灭虢为县谓之小虢今虢西有二城相去十里今才分余趾城之所居俗谓之桃虢川有路通汉中汉志注云虢宫秦宣太后起其二城一为虢国一为虢宫　磻溪神祠郦道元水经注磻溪中泉也即太公钓所石壁深髙幽隍邃宻林障秀阻人迹罕交东南隅有石室葢太公所居水次平石钓处即太公垂钓之所其水清泠神异北流十二里注于渭也　周原史记封襌书云秦文公作鄜畤秦灵公作吴阳上畤宣公作宻下畤是三畤焉畤止也神灵所止处　废清水县汉县本属秦州按唐书州郡志録鳯翔府元无此邑即知是秦州之属邑独防要云天宝末陷于蕃中至大中三年鳯翔节度李玭奏七月二十五日收复至秦州东北一百二十五里即与陇城接界故属鳯翔府寻废
