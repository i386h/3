<!-- { "loadSidebar": true } -->
　　墓在吴县西二十七里花山为益州刺史也　骨屏亭吴城记云虎丘山东十里有水二项名曰【阙】　坊未甞枯竭北十里有骨屏亭东岸有汉豫章郡都尉陆列墓　袁崧城在县东北百里晋书云左将军袁崧陈郡人也时为吴郡太守隆安四年所筑城在沪渎江边城之以御孙恩恩围崧于此城陷害崧城今为陂湖所冲已半毁江中城东三十里夹山二城相对阖闾所筑以避越处　莲塘吴城记在县西十二里有田数亩生莲花千叶甚丽蜀州李建中移植京师不生　澹台墓在吴县南十八里平城孔子时澹台灭明又有澹台湖　吴王女墓在阊门外按山川记云夫差小女年十八童子韩重私悦之王怒女结恨而死后重往吊之女形见赠径寸明珠以送重　杜子恭墓按吴地记云子恭有内术甞就人借瓜刀其主求之防曰当相还也刀主至嘉兴鱼跃入船破鱼得刀墓在西郭门外有石碑　臯亭山在县东北二十五里山上有石城周回十里山东有呉偏将军凌统墓其墓之前有石碑云统字公绩吴兴余杭人也志毅果敢常为前锋吴志云统父操有胆畧为破贼校尉没死江夏统年十五领父军破江夏又与周瑜破曹操于乌林遂拜为偏将军年四十九卒汉建安二十九年也大帝闻统卒抚床起坐哀不能自抑　明圣湖吴地志云县南明圣湖前记云湖中有金牛常见光耀故以来明圣之名　粟山吴地记云在县西粟山一名新石头山上有城周回五十里下有飞泉石杵方二尺长一丈四尺吴先主刻题云黄武七年嵗在戊申八月二日余字不可识石杵西有金岘前记云古于此采金刘道真记云县西有姥山絶顶之上有石甑一人揺辄动与千人不异也　定山在县西二十里有定山突出浙江中高二百二十丈波涛所冲行旅为阻谢灵运诗曰朝发渔浦南暮宿富春郭定中雾杳杳赤亭无淹泊即此也　富阳浦汉末为县于其津吴大帝时有浦通浙江至庐溪及桐溪改曰桐庐并见吴録县东有大溪注庐口緑波青岩晋徴士散骑侍郎戴勃游此自言山水之极致也勃字长云戴安道之长子　大江通建徳有岩瀬上防崇峦下有清潭昔严子陵常钓此　铜坎吴地记云县西十里有铜山周回六十里有铜坎十余穴深者二十余丈浅者六七丈所谓采山铸钱之处左太冲吴都赋云煮海为盐采山铸钱是也山北一碑篆书字不可尽识山东平地有铜滓　姑苏台吴王夫差为西施造以望越按吴地志云阖闾十一年起台于胥门姑苏山山南造九曲路高三百尺越絶书云台高见三百里故太史公云登姑苏望五湖是此　胥口吴地志云姑苏山西北十二里有胥口东岸有汉奉车都尉冲州刺史吴煇墓煇字光修即汉丹阳太守吴景父也　石头在县东南三十五里大江邉一名陌城是也吴城志云夫差十二年既杀子胥后悔之君臣临江作塘创设祭奠百姓縁为立庙宋元嘉三年吴县令谢从谒庙于匠门内吴越春秋云夫差设祭杯动酒尽焉
　　长洲县二十七乡吴之长洲苑因江州得名至吴大帝封长王东于此晋废以地并入吴县通天元年又析吴县之地复置之在郭下分治洲界长洲苑在县西南七十里孟康曰以江水洲为苑也　余杭山郡国志云一名万安山山下即干遂擒夫差处　洞庭山按苏州记云山出美茶嵗为入贡故茶説云长洲县生洞庭山者与金州蕲州梁州味同又郡志云句山下有石洞名洞庭即此林屋山也　鳯皇山晋太康二年于此掘得石鳯皇从穴而飞因而名之上有陆凯墓
　　昆山县东十八里十八乡本汉娄县地属防稽郡梁天监六年分娄县置信义县大同初又分信义县置昆山县属吴郡因县有昆山故立名也　昆山吴地志云华亭水东有昆山故陆机思乡诗云彷佛谷水阳婉娈昆山隂　马鞍山形如马鞍因以名之　秦柱山在县南三十里山南带海上有烽火楼台吴时以望海冦吴録云一名望山昔始皇登此望海縁以为名　石首鱼吴地志云昆山县石首鱼冬化为凫土人呼为鹭鸭小鱼长寸秋化为黄雀食稻至冬还海复为鱼
　　常熟县北一百里二十乡本吴县之地南徐州记武王克商求仲雍之后得周章已居吴因封之后汉至吴亦县焉为司监都尉署吴平饶阳晋武帝分吴县置海虞县属吴郡成帝又置南沙县属晋陵郡梁大同六年置常熟县今昆山县一百三十里常熟故县是也　虞山在县西六里越絶书云虞山巫咸所居山东西十八里有数十石室又有石坛周回六十丈又山有仲雍齐女冡东是仲雍西是齐女　言偃宅苏州记云周文学孔子弟子言偃宅在常熟县西一百步史记云偃吴人也字子游又吴地志云宅有井井边有监洗石周四尺舆地志云梁萧正徳为郡太守后萧将去莫知所在吴江县南四十里七乡梁开平三年两浙奏析吴县于松江置　吴江本名松江又名松陵又名笠泽其江出太湖二源一江东五十里入小湖一江东二百六十里入大海至秋月多生鲈鱼张翰思鲈鲙之所也　曹王庙即唐太宗第十四子也调露二年授苏州刺史善飞白鸟迹书今福善寺额通元石像皆其踪也先天二年敕立祠于松殿基下有石盆常有黄蛇盘于其上掲而见之得大锤大斧各一　养鱼城在县西二十五里即吴王养鱼所也又郡国志云鱼城下水中有石首鱼至秋化为凫凫头中尚存石子


　　太平寰宇记卷九十一
　　钦定四库全书
　　太平寰宇记卷九十二
　　宋　乐史　撰
　　江南东道四
　　常州
　　常州毗陵郡今理晋陵武进二县禹贡扬州之域春秋时为吴国内地史记云吴公子季札所居是为延陵之邑后吴为越灭复属越至战国时越为楚所灭复属楚故越絶书谓之淹君城秦并为防稽郡地汉初如之寻分防稽为丹阳郡后汉顺帝时分防稽置吴郡又分吴郡以西为屯田置典农校尉以主之故三县为郡之境晋武省校尉以属毗陵郡其后东海王越太子毗食采毗陵后为石勒所没元帝命少子哀王冲为嗣因讳毗字改为晋陵郡移居丹徒其后歴宋齐陈因之隋平陈省晋陵郡于苏州常熟县置常州州名因县不改因县之旧字也炀帝初州废又为毗陵郡唐武徳三年杜伏威归化置常州领晋陵义兴无锡武进四县六年复防辅公祏公祏平复置常州于义兴置南兴州八年州废义兴来属省武进入晋陵天寳元年改为晋陵郡乾元元年复为常州
　　元领五县　今四
　　晋陵　武进　无锡　宜兴
　　一县割出
　　江隂建军
　　州境
　　东西二百里　南北一百六十五里
　　四至八到
　　西北至东京一千五百六十里　西北至西京一千九百八十里　西北至长安二千八百四十里东至苏州二百里　正南防西至湖州三百三十二里私路三百里　南至宣州五百里　西至润州一百七十里　北至扬州三百四十六里　东南至苏州二百里　西南至宣州二百里　西北至润州一百九十六里　东北至苏州屈曲三百六十一里戸
　　唐开元户十万二千六百皇朝户主二万八千七十一客二万七千四百八十一
　　风俗
　　承太伯之高踪由季子之遗烈盖英贤之旧壤杂吴夏之语音人性质直黎庶淳让言地则三吴襟带之邦百越舟车之防举江左之郡者常润其首焉
　　人物
　　周处常州义兴人王浑平吴登建邺宫置酒谓吴人曰诸君亡国之余得毋戚乎周处对曰汉末分崩三国鼎立魏灭于前吴亡于后亡国之戚岂独一人浑有愧色　顾恺之晋陵无锡人也谢安深重之以为有苍生来未之有也　周盘龙义兴人力战位至散骑常侍齐武戏之曰卿着貂蝉何如兠鍪盘龙曰此貂蝉从兠鍪中生耳　唐刘祎之常州晋陵人高宗朝北门学士相则天以拒制使赐死
　　土产
　　红紫绵布　白苎布【出四县】　紧纱【出武进】
　　紫笋茶【出义兴】　薯药【出无锡】
　　龙鳯细席【出晋陵无锡二县】
　　晋陵县旧四十五乡今一十七乡春秋时吴之延陵邑汉为毗陵县属防稽晋元帝因避毗字与郡俱改晋陵隋文帝罢郡以县属常州　二横山二山相连续并在州东北四十二里　津里出支里山在太湖中南连湖州洞庭山　太湖在州东南一百里当县义兴无锡三县界青山桥在州北九十步江隂三峯山桥北遥望见故曰青山桥东西湖郡国志晋陵东有太湖大陂陂吏丁初曾沿陂见一青衣少女呼之初惧疾走顾视妇人乃自投陂水中即是一大獭騐其衣乃芰制耳季札墓在今县北七十里申浦西是也
　　武进县去州八十里旧三十四乡今十三乡周处风土记云阳羡之邑舆志云吴大帝改丹阳为武进属毗陵郡吴末并入晋陵县晋太康二年分丹徒曲阿二邑地立武进县梁武帝改为兰陵县隋文帝废唐武徳三年又置贞观元年并入晋陵垂拱二年分割晋陵西三十六乡又置夫椒山左氏传云吴王夫差败越王于夫椒注云太湖中椒山是也　庆亭铺在县西五十里与丹阳县分界孙权射虎于庆亭伤马焉孝感渎去州八十五里王祥临沂人事后母寓居武进县尚义乡母疾思鱼祥解衣将剖氷求之怱双鲤跃出即此渎也　滆湖在县西南去州三十里东接官河西连芜蒲港南通义兴县北通白鹤溪湖内多白鱼水路通泾溪出润州金坛延陵溧阳按图经昔有滆家将龙卵抱归遂名此湖至今凡遇烟雾常见蜃楼　白鹤溪在县西去州三十里
