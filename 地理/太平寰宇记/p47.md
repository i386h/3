<!-- { "loadSidebar": true } -->
　　原州平凉郡今理临泾县禹贡雍州之域春秋时其地属秦至始皇时属北地郡汉之安定髙平县地至安帝永初五年避羌冦移郡寄理于今武功县美阳故城顺帝时复还髙平自移郡入户稍小至曹魏废后魏太延二年于今理置髙平镇至孝明帝正光五年改为原州葢取髙平曰原为名隋大业三年罢州为平原郡后陷冦中唐武徳元年平薛仁杲复其地为原州贞观五年置都督府管原庆防宁亭达要等七州十年省亭达要三州维督四州天宝元年改为平凉郡乾元元年复为原州自禄山乱后西戎犯邉洮兰秦陇尽为敌境贞元七年泾原节度使刘昌置于平凉县至元和三年移于泾州临泾县置行原州遂命镇将郝珙为刺史始珙以临泾地宜蓄息西番每为冦即屯其地尝白于其帅请城以控之前帅不从其后段祐为节度使珙复白祐多其防以表请城之故诏珙镇其地自是西戎无敢犯境者珙出自行间前无强敌在邉三十年生得番人辄刳剔而归其尸番人畏之如神下令得贼者赏以等身今番人小儿啼号者但连呼郝珙以怖大中三年本道节度康季荣收复闗陇归旧原州唐末黄巢作乱复陷城壁再移原州投临泾县置
　　元领县四　今一
　　临泾唐末自泾州至原州
　　三县落番
　　平高　百泉　平凉
　　一县割出
　　萧闗
　　州境
　　东西五十五里　南北九十五里
　　新四至八到
　　东南至东京一千七百九十里　东南至西京九百四十里　东南至长安五百四十里　东至宁州彭阳县五十五里　西至当州开边堡三十里壕外番界　南至渭州潘源县九十里北至宁羌县九十里　东南至泾州保定县
　　界四十里　西南至当州新城县鎭西奄堡番界七十里　北至宁羌县四十五里　东至彭阳县界三十四里
　　戸
　　唐开元户八千七十五皇朝领县一管户主三千四百三十六客三千五百四十九
　　风俗
　　地广人稀质木不冦盗
　　人物
　　皇甫规安定朝那人为度辽将军　皇甫仪真朝那人少在文武志好诗书　皇甫谧安定人
　　土产
　　贡覆鞍氊　白氊　黄香　白药　赋麻布
　　临泾县旧十乡今四乡汉旧县属安定郡隋大业元年于今县理置湫谷县十二年复为临泾县唐贞元十一年泾原帅刘昌奏自临泾县定城堡移于今所元和三年改为行原县今复旧名　阳晋小水在县南一十五里自罗使堡番界来入本州八十里入泾州保定县界原州川水自番界入州界五十五里入宁州彭阳县界来　和戎原在县南二十五里　唐广徳己前旧县平髙县三乡本汉髙平县地理志云属安定郡后魏太武太延二年于今县理置髙平县属髙平郡隋开皇三年罢郡以县属原州大业三年以原州为平凉县仍旧焉　马屯山十六国春秋云姚苌与苻登战于髙平登败奔于马屯山是此也　笄头山一名崆峒山在县西一百里史记云黄帝东至于海登丸山西至于崆峒登鸡头即此山也汉书开头山在泾阳西禹贡泾水所出淮南子云薄落山一名鸡头山水经注云葢大陇山之异名耳荘子谓皇帝学道于广成子葢在此山按今萧州又有崆峒山未详孰是今此见栢堂在山之顶上不知何代所置后汉隗嚣使王孟塞鸡头道即此也　朝那湫祠史记湫渊祠朝祠蘓林曰湫渊方四十里停水不流冬夏不増不减不生草木师古曰此水在今泾州界或諠汚辄兴云雨亢旱毎于此求之故有祠存　木峡闗在頽沙山上县南一百一十里陇山上有南陇山与此有别　萧闗故城在县东南三十里汉书文帝十四年匈奴入萧闗败北地也汉亦谓之障闗　瓦亭闗在县南七十里即陇山北垂后汉书隗嚣使牛邯军瓦亭即此也　刘表墓按从征记云刘表冡在髙平郡表子琮四方珍香数十石着棺中永嘉中郡人衞熈发其墓见表貎如生香闻数十里熈惧不敢犯　唐监牧贞观中自京东赤岸泽移马牧于秦渭二州之北防州之南兰州狄道县入东原州之西置监牧使以掌其事仍以原州刺史为都监牧使以管西使北使东使
　　百泉县东九十里五乡亦汉朝那县故地在今县理西四十五里后魏正光五年于今县西阳晋川置黄石县废帝二年改为长城县隋大业二年改长城为百泉武徳八年移于今理　弹筝峡注水经云泾水经都卢山山路之内常有如弹筝之声行者闻之鼔舞而去又云歌之山峡口水流风吹洒崖响如弹筝之韵因名之泾水源出县西南泾谷汉书地理志泾阳笄头山禹
　　贡泾水所出水经云泾水出安定泾阳县髙山泾谷山海经曰髙山泾水出焉东流注于渭入闗谓之八水可蓝山在县西南七十里一名都卢山十六国春秋赫连定胜光二年畋于隂盘登可蓝山望统万城泣曰先帝若以朕承大业岂有今日之事俄有羣狐鸣于山帝命射之无所获
　　萧闗县北一百八十里四乡本隋楼县唐贞观六年置縁州领突厥降户寄治于平髙县界他楼城髙宗时于萧闗置他楼县神龙元年废他楼县御史中丞侯全徳以去州阔远奏于故白草军城置萧闗县大中五年置武州周显徳五年废潘原县　蔚茹水一名胡芦山巴河源出原州西南颓沙山中　废楼县本汉髙平县地隋时为楼县唐贞观六年于此置缘州领突厥降户
　　庆州
　　庆州安化郡今理安化县禹贡雍州之域古西戎地夏衰后稷子不窋奔戎翟之间今州理东南三里有不窋故城春秋时周为义渠戎之土秦灭之得其地以属北地郡后汉至晋戎翟所侵不立郡县后魏及周以为镇防故后魏书云大统十一年置为朔州后周废隋文帝改置合州镇十年废镇十六年割宁州归徳县置庆州以庆美取其嘉名也炀帝初改州为化郡唐武徳元年改为庆州领合水乐蟠三泉马领化五县三年改三泉为同川县六年置总管府改合水为合川县又置白马蟠交二县七年改总管为都督府贞观元年废都督府及合川县仍割林州之华池县来属二年置洛源县四年复置都督府及北永州以洛源县来属北永州五年又罢都督府八年又以废北永州之洛源县来属开元四年复置都督府二十六年升为中都督府天宝元年改为安化郡至徳元年改为顺化郡乾元元年改为庆州今郡城亦名尉李城在白马两川交口亦曰不窋城
　　元领县十一　今三
　　安化　华池　乐蟠
　　三县所并合
　　同川入安化　延庆入安化　合水入乐蟠
　　五县旧废
　　马岭　洛源　方渠　怀安　蟠交
　　州境
　　东西二百五十二里　南北四百七十里
　　四至八到
　　东南至西京一千四百一十四里　东南至长安五百六十四里　东至乡州三百九十里　南至宁州一百二十七里　西至原州三百七十里　北至防州五百五十里　东南至鄜州三百九十五里　西南至泾州三百二十三里　西北至灵州六百四十里　东北至延州四百五十里
　　户
　　唐开元户一万七千九百八十一皇朝管户主四千二百九十四客七千五百八十七
　　风俗
　　与邠宁畧同
　　人物
　　傅介子北地人为平乐监刺史楼兰王封义侯　廿延夀北地都郅人少以良家子为羽林　傅燮北地人为汉阳太守
　　土产
　　胡女布　香子　龙须蓆　牛酥
　　安化县旧二乡今七乡本汉都郅县北地郡自后汉迄晋戎翟所侵不立州县后魏及周以为镇防周地图记云都郅城今名尉李城在白马岭两川交口即今县是也注水经云尉李城亦曰不窋城隋开皇十六年于今城西南一里置合水县属庆州唐武徳元年改为顺化皇朝复为安化　白马水出北塞夷中水经注云洛川南经尉李城东北合马岭水号曰马水合于渭洛北川与合水县相接　废延庆县本汉都郅县地　栁谷城后魏于今县理置朔州隋开皇中改置合水县唐武徳六年移丰州住户于此分合水县置白马县以县西临白马川为名天宝元年改名延庆周显徳三年并入安化县　子午山亦名桥山　马岭山亦名箭括山　寡妇原白马川皆在县界　废同川县在州西八十里本汉都郅之地隋义宁二年分宁州之彭原县于县西南五里于三泉故城置三泉县属化郡唐武徳三年自三泉故城移于今所为同川县因同川故城为名皇朝乾徳二年并入安化　刘灵墓在县北三十里延庆乡出旧图经
　　华池县东一百五十里旧二乡今四乡本汉归徳县之地即洛源县也西魏时为华池以蔚州后废至隋仁夀二年于今县东北二里库多汗故城又置华池县西有华池水因旧额为名属庆州大业元年自库多汗城移于今所　子午山旧名翟道山一谓鸡山水经云有乌鸡水出焉西北注于洛水
　　乐蟠县南四十里旧七乡今三乡本汉畧畔道之城地汉书县有蛮夷曰道又为冨平县地后汉延晋为翟所侵无复州县后魏大统六年于此置蔚州后周建徳二年置北地郡义宁元年分合水县置乐蟠县属化郡取乐蟠城为名　畧畔故城在县东北五里地理志畧畔道北地郡　冨平故城在县西八十里宁州彭原县界富平故城是也　废合水县在州东五十里后魏为襄乐县之地唐武徳六年分合水县置蟠交县取蟠交故城为名天寳元年改为合水县显德三年并入乐蟠废马岭县在州北七十里本汉旧县属北地郡后汉
　　省马岭复为灵州县之地后魏为朔州之地隋大业元年分合水县于此置马岭县复汉县之名以山形似马岭为名按韦述十道録与同州怀安方渠等四县并废马岭山俗名箭括岭与青山相连亘在县西一里
　　有马岭坂左右带川相传汉之牧地也又有水出县西北注水经云与青山水合　灵武城地理志灵武县属北地郡今废故城在岭北　州城周武帝太和四年筑置长城镇后改为长川镇开皇十六年废镇立州唐初州废　秦长城在县百八十里汉旧县后废其地入马岭县至唐景隆元年分马岭县以置焉因方渠水以名也　废怀安县在州东北一百六十里隋栁谷城也居近党项民无产税唐开元十年以检括逃户所置故以怀安为名　废洛源县在州东北二百七十里本汉归徳县地属北地郡后汉更始二年封岑彭为归徳侯谓此也后魏大统元年复置归徳县隋大业元年改为洛源县因洛水所出处为名　白牧山在县北三十里一名女郎山山海经云上多松柏下多檀栎兽多防牛羬羊其鸟多鸮洛水出其阳东流注于渭　洛水源出县北白牧山经上郡雕隂县秦望山南道洛襄郡又东南过冯翊县衙地也　废芳池州都督府寄在庆州怀安县界管小州十獯土濮尹位长宝等州并党项野利名种落　废安定州都督府寄在庆州界管小州七党桥乌西戎州利州朱州还州　废安化州都督府寄在庆州界管小州七永利州威州旭州莫州西沧州儒州宗州　以上三州并唐朝所置今废

　　太平寰宇记卷三十三
　　钦定四库全书
　　太平寰宇记卷三十四
　　宋　乐史　撰
　　闗西道十
　　邠州　寕州
