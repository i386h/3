<!-- { "loadSidebar": true } -->
　　闻喜县西南去州一百五里元三乡本汉左邑县之桐乡也武帝元狩六年将幸缑氏至此闻南越破大喜因立闻喜县属河东郡按汉闻喜县在今县西南八里桐乡故城是也后汉废左邑县移闻喜县理之至后魏改属正平郡周武帝移于栢壁在今正平县西南二十里隋开皇三年罢郡属绛州十年自栢壁移于甘谷口唐武徳以来县属不改元和三年河中节度使杜黄裳奏移神防军于县宇官吏权止桐乡佛寺至十年刺史李宪奏复置县于桐乡故城即今理也　景山在县东南十八里山海经景山草多藷芜薯蓣秦椒其隂多赭其阳多玉　董泽一名董池陂在县东北十四里左传季武子曰董泽之蒲可胜计乎注云河东闻喜县东北有董池陂蒲杨桞可以为箭其泽东西七里南北三里桐乡故城汉闻喜县也在县西南八里隋图经云俗以此城伊尹放太甲于桐宫之所孔注尚书云桐塟地也按今尸乡有放太甲处在偃师县界非此也又按汉大司农朱邑属其子塟桐乡者亦非此也　龙头壁后周绛州及正平郡所理也在县东北二十八里武帝又移于柏壁事已具上　祁奚墓在县东二十二里太原祁县又有祁奚墓未详孰是　裴光庭墓在县东三十里为唐侍中太师与父太尉茔相近











　　太平寰宇记卷四十六
<史部,地理类,总志之属,太平寰宇记>
　　钦定四库全书
　　太平寰宇记卷四十七
　　宋　乐史　撰
　　河东道八
　　绛州
　　绛州绛郡今理正平县禹贡冀州之域星分觜参虞舜及周并为冀州地春秋时属晋即故绛与新田之都也左传晋人谋去故绛欲居郇瑕氏之地注曰郇瑕在河东解县韩献子曰郇瑕氏土薄水浅不如新田遂迁新田注曰新田今平阳绛邑县是也史记曰晋静公三年韩魏赵三卿灭晋其地属魏战国时亦为魏地秦置三十六郡今州即秦之河东郡地也楚汉之际魏豹尽有其地韩信虏魏豹定魏地置河东上党太原郡今州即汉河东郡之临汾县地也魏正始八年分河东汾北置平阳郡又为平阳郡地后魏太武帝于今理西南二十里正平县界栢壁置东雍州及正平郡其地属焉孝文帝废东雍州其正平郡不改东魏静帝复置东雍州周明帝武成二年改东雍州为绛州仍移于闻喜县东二十里龙头城正平郡亦与州俱迁武帝又移于今正平县西南二十里栢壁建徳六年又移于今稷山县西南二十里玉璧隋开皇三年罢郡自玉璧移绛州于东雍州城即今州理是也领县八大业三年废州为绛郡唐义师将西入闗大军进次古堆去绛郡十余里隋守将陈叔逹坚守不下髙祖命厨人曰明日早下绛城然后食乃引兵攻城自旦及辰破之仍置绛郡唐武徳元年置绛州总管府管绛潞盖建泽沁韩晋吕浍泰蒲虞苪邵十五州绛州领正平太平曲沃闻喜稷山五县三年废总管府其年以废北浍州之翼城置翼城郡领翼城绛小乡三县武徳元年改为浍州二年改为北浍州四年州废三县并入绛州置南绛州又置绛县天寳元年改为绛郡乾元元年复为绛州
　　元领县九　今七
　　正平　太平　曲沃　翼城　绛县　稷山　垣县陜州割到
　　三县割出
　　万泉入蒲州　闻喜入解州　龙门入蒲州
　　州境
　　东西三百六十五里　南北二百三十里
　　四至八到
　　东南至东京一千里　东南至西京取垣县王屋路四百八十四里　西南至长安五百九十里　东至泽州四百五十里　南至陜州二百二十里　西至同州四百一十里　北至慈州三百七十里　东南至河南府五百里　西南至蒲州三百七十里　西北至慈州二百四十里　东北至晋州一百四十里户
　　唐开元户八万一千九百八十八皇朝户主三万九千九百三十二客六千六百三十八
　　风俗
　　与河南府同
　　人物
　　荀息　赵衰　介之推　董狐　吕相　祁奚　公孙杵臼　师旷　韩起　叔向　毌丘俭闻喜人欲袭司马晋王兵败习凿齿曰毌丘俭感明帝之顾命可谓忠矣　裴秀　郭璞　裴松之河东闻喜人注陈寿三国志又注司马迁史记　孙子野修宋史及宋畧三十卷　王绩龙门人自称东臯子兄通号文中子　裴行俭闻喜人为安抚大食使生擒都支遮匐而还其少子光庭开元中为侍中　裴炎闻喜县人相髙宗及则天谋覆唐祚被诛　敬晖太平人诛张易之拜侍中进封平阳郡王　裴度闻喜人六拜正司空
　　土产
　　墨黎　防蠋　防风　夹绶纱縠子　粱米　货布胡桃　羊马　干枣
　　正平县旧二十二乡今四乡本汉临汾县地属河东郡按汉临汾县在今县东北二十五里临汾故城是也魏正始八年分河东之汾北置平阳郡临汾县属焉隋开皇初改属正平郡三年罢郡属绛州十八年改临汾县为正平县因正平郡为名大业三年罢州置绛郡仍属焉唐因之　定境山在县西五十里唐长安年中郡人与慈州人争界因以青山为界天寳六年勅改为定境山　汾水在县南东北自曲沃县界流入　浍水在县南七里东自曲沃县界流入晋平公齐景公至浍上有犬狸身狐尾堕平公车即此　龙谷水在县东北一十八里左传昭公二十九年龙见于绛郊即此处也　州城本后魏东雍州及正平郡城也太和中皇都徙洛罢州改郡即谓此也　临汾故城即汉临汾县也在今理东北二十五里　栢壁在县西二十里后魏明元帝于此置栢壁镇太武时废镇置东雍州及正平郡周武帝移此置绛州建徳六年又自此移绛于今稷山县西南十二里玉璧城按栢壁髙二丈周八里　晋虒祁宫在县南六里左传云石言于晋魏榆晋侯问于师旷曰石何故言对曰石不能言或凭焉抑又闻之作事不时怨讟动于民则有非言之物而言于是晋侯方筑虒祁之宫叔向曰子野之言君子哉是宫也成诸侯必叛今按宫南有浍水北有汾水俱西流至宫西而合隋末依宫余址筑堡今名修义堡　晋灵公台在县西北二十一里故长修城左传曰晋灵公不君从台上弹人观其避丸即此台也　晋齐姜墓在县南九里申生之母也骊姬墓在县南八里晋献公伐骊戎以骊姬归立为夫人生奚齐其娣生卓子防太子申生自杀晋室大乱晋羊舌大夫墓在县西二里　九原一名九京晋大夫赵盾塟所礼记谓赵文子观处有水名古水出自原西王泽水经注引史记曰晋智伯瑶攻赵襄子襄子奔
　　保晋阳原过后至遇三人于王泽自带以下不见持竹二节与原过曰为我遗无防原过受之即此泽　临龙谷郡国志在县东南后周与齐王交聘路经谷侧使人多于此赋诗　故家雀闗在县南七里　故汾东城在今县东北一百二十里　荀城冀州图云荀城在县西十五里即重耳所居之所　蜚亷城蜚亷事纣所居有城存　长修故城郡国县道记云绛西北三十里长修古城是汉髙帝二年封杜恬为侯国后汉省故城南有修水西流入　旋台夏桀所造言可以廻旋　羲和庙在州内　殷之巫咸晋之赵盾皆有庙存
　　曲沃县东五十里旧二十乡今五乡本晋旧都绛县汉以为绛县属河东郡今县南二里绛邑故城是也后汉加邑字属郡不改晋改属平阳郡后魏孝文帝于今县东南十里绛山北置曲沃县属正平郡因晋曲沃为名周明帝移长乐城于今县南七里乐昌堡隋开皇三年罢正平郡改属绛州十年又移于绛邑故城即今治也绛山在县南十三里出铜鐡开山图绛水出绛山东
　　谷东距白马山　浍水经故城南西流合绛水　汾水西南去县二十二里自北太平县来　绛邑故城汉绛县本春秋晋都新田也在县南二里左传晋人谋去故绛欲居郇瑕氏之地韩献子谓土薄水浅不如新田有汾浍以流其恶遂居新田汉为县属河东郡周勃为绛侯即其地　陉庭故城在县西北左传曰曲沃武公伐翼次于陉庭　台骀神祠在县西南三十六里左传曰晋侯有疾卜人曰台骀为祟问于子产曰昔金天氏有裔子曰昧为元冥师生允格台骀能业其官宣汾洮障大泽以处大原帝用嘉之封诸汾川沈姒蓐黄实守其祀今晋主汾而灭之由是观之则台骀汾神也盖晋都绛时所立也　天井水一名石槌水三水皆经曲沃之地又水经云天井水西迳尧城南又西南入汾　桐乡城尚书云伊尹放太甲于桐宫是此地在县西南　程公祠祠在县界郡国志云龙头城有程公祠即晋贤士程本子与孔子相逢倾葢接毂与语孔子取束帛赠之死塟于此而冢存　晋里克墓在县界五里　骊姬冢在县界晋献公夫人防公杀太子申生者
