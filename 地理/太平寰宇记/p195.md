<!-- { "loadSidebar": true } -->
　　周礼司徒以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国李淳风曰今洛阳告成县以土圭测天地之中也然则四夷之距推此可知焉尔雅曰东至于泰逺西至于邠国南至于濮鈆北至于祝栗谓之四极【注】皆谓四方极逺之国○觚竹北户西王母日下谓之四荒【注】觚竹在北北戸在南西王母在西日下在东皆四荒昏荒之国次四极者○九夷八狄七戎八蛮谓之四海【注】九夷在东八狄在北七戎在西八蛮在南次四荒者○岠齐州以南戴日为丹穴【注】岠去也齐中也○北戴斗极为空桐【注】戴○东至日所出为太平西至日所入为太防【注】即防泥也○太平之人仁丹穴之人智太防之人信空桐之人武【注】地气使之然也○此五方之性也太演十二次分野图云天下山河之象在乎两戒北戒地形自三危【注】三危县在沙州炖煌县○积石负终南【注】积石山在鄯州龙支县终南山在长安县○地络之隂东及太华【注】今华州郑县○而逾河并雷首【注】山在今浦州河东县○砥柱至于王屋【注】今洛阳王屋县○太行【注】今泽州晋城县○乃西北抵常山【注】山在今镇州【阙】之右东折秦塞垣至秽貊朝鲜是谓北纪所以限中外也故星传谓之北戒或谓之胡门南戒地形自岷山【注】在茂州汶山县○嶓冡【注】在今梁州金牛县○负终南地络之阳东及太华【注】在华州○抵商山【注】在商州○阻熊耳连外方【注】熊耳山在虢州卢氏县○桐栢南析自上洛南逾江汉【注】桐栢山在唐州○武当荆山至于衡阳【注】武当山在均州荆山在襄州南潭县衡阳山在衡州○乃东折岭徼达东敺【注】今福州○闽中是谓南纪所以限蛮夷星传谓之南戒亦谓之越门华裔之大经也尚书五服之制去王城面五百里甸服又五百里侯服又五百里绥服又五百里要服距王城凡二千里其外五百里荒服国语曰周穆王征犬戎得白狼白鹿以归自后荒服不至然则二千里之外乃四夷及蛮夷猃狁匪茹整居焦获【注】今岐州○又秦晋迁陆浑之戎于伊川【注】今陆浑县○则叅居中国矣而其本域葢四夷之裔也记曰东方曰夷被发文身有不火食者矣【注】夷者觚也东方人好生万物觝触地而出以其居东故曰东夷东九种一曰菟二曰乐浪三曰髙骊四曰蒲饰五曰鸟臾六曰索家七曰东屠八曰倭人九曰天鄙谓之九夷文身谓以丹青文饰其肌有不火食者以其地气多暖虽不火食不为害也言有不火食者亦有火食者○南方曰蛮雕题交趾有不火食者矣【注】君臣同川而浴极为简慢蛮者慢也其有八一曰天竺二曰咳苜三曰憔悴四曰破踵五曰穿胸六曰信耳七曰驹轵八曰旁春雕题交趾者题为额也谓以丹青雕刻其头非惟雕题亦文身也故仲雍居吴越左传云断发文身趾足也言蛮卧时头向外足在内而相交故曰交趾不曰被发者髪断故云注云雕文谓刻其肌以丹青湼之交趾足相向言浴则同川卧则【阙】有不火食地气暖不为病汉书地理志越俗断发文身以避蛟龙之害故刻其肌以丹青湼之以东南俱近于海故皆文身尔雅言六蛮○西方曰戎被髪衣皮有不粒食者矣【注】戎者防也斩伐杀生故曰戎然戎亦有六一曰侥侇二曰戎央三曰老白四曰耆五曰鼻息六曰天刚衣皮不粒食者以其无丝麻唯食禽兽肉故衣皮地气寒少五谷故有不粒食者尔雅中言七戎七曰山仑○北方曰狄被羽毛穴居有不粒食者矣【注】狄者辟也逺也言其地广辟而逖逺故曰狄也其有五一曰月支二曰貊秽三曰匃奴四曰单于五曰白屋东方多鸟故曰羽衣正北多羊故曰羽毛寒至盛林木又少故穴居亦少五谷故不粒食也尔雅云八狄多六曰宣威七曰宣靺鞨八曰逹怛礼只元五狄也○中国夷蛮戎狄皆有安居和味宜服利用偹器【注】其事虽异各自足○五方之民言语不通嗜欲不同逺其志通其欲东方曰寄【注】此言帝王立此传达四方之人东方谓之寄也○南方曰象西方曰狄鞮北方曰译【注】皆俗问之名依其事耳鞮其言之也今冀州郡有言狄鞮者○先王以是周知其情而从其俗务以德安其性不以力致其来其国土之别固已具于职方训诵矣禹之敷土也使大章亥歩四极之所距海外之地则山海经存焉方言虢国今古不同偹其纪纲难其尽防自是以降唐史所书推其土域所存纪其名号之变载于国史之末以备华夏之文至于战伐之情朝贡之数事此非理不复具焉凡今地理之説葢定其方域表其山川而四夷之居本在四表虽猃狁之整居焦获陆浑之处于伊川其人则夷其地则夏岂可以周原洛邑谓之裔乎昔唐开元天寳之盛也南至越裳北至灵朔东穷辽石西及河湟皆为郡县单于风教既编九州之记岂可具之于四夷两汉之制县有蛮夷曰道而其总述皆九牧之所相矣是以今四夷之所説皆其裔荒之本主焉










　　太平寰宇记卷一百七十二上
　　钦定四库全书
　　太平寰宇记卷一百七十二下
　　宋　乐史　撰
　　四夷一
　　东夷一
　　东夷总述
　　东夷之地自胸山而东其北则乐浪朝鲜辽东其南则闽越晋安之东【注】泉州今泉州濵海望海中诸夷国皆见焉○皆其域也昔周武王封殷太师箕子于朝鲜而辽东则战国时燕地而带方眞畨菟皆汉之郡后皆为东夷之地矣葢先王之时罔不率俾夏太康失德夷人始叛至桀而诸夷内侵殷仲丁伐监夷后虽陵暴诸夏而其境则辽海之东焉辽东故塞至浿水为界属燕燕王卢绾及燕人卫满亡命而出塞渡浿水居秦之空地王之地方数千里至汉武破之以朝鲜为眞番临屯乐浪菟四郡后汉末公孙康据而有之魏景初元年乃灭魏周齐以来髙丽强盛隋炀帝三征之初渡辽而败再行次辽水征之而杨感反又将征之而天下乱至唐髙宗时乃灭之
　　朝鲜
　　朝鲜周封箕子之国昔武王释箕子之囚箕子不忍食周粟走之朝鲜武王闻之因以朝鲜封之太傅箕子教以礼义田蚕作八条之教无门户之闭而人不为盗其后四十余代至战国时朝鲜侯亦僭称王始全燕时属焉为置吏筑鄣塞其后燕王卢绾反入匈奴燕人卫满亡命聚党千余人椎结蛮服东走出塞渡浿水击破朝鲜王准居秦故空地上下彰稍役属真番朝鲜诸夷及故燕齐亡命者王之都王险【注】地名在浿水东○防孝高后时天下初定辽东太守即约满为外臣保塞外蛮夷是故满得以威力侵其旁小邑真番临屯皆来服属地方数千里传子至孙右渠诱汉亡人滋多武帝元封二年遣楼船将军杨仆从齐浮渤海兵五万左将军荀出辽东顷之朝鲜人杀右渠来降遂定其地因立为真番临屯乐浪菟四郡今悉为东夷之地昭帝时罢临屯真番以并乐浪莬自此内属
　　四至
　　秦灭燕属辽东外徼秦辽东郡今安东府之地及秦乱中国人或避地者数万口汉兴为其逺难守复修辽东故塞至浿水为界武帝因之即为四郡之地土俗物产
　　始箕子以八条之教世得其理自汉内属以后风俗稍薄法禁亦寖多至于六十余按四夷志东方仁故其俗颇有中国之风孔子欲居九夷又闻郯子述鸟官曰天子失官学在四夷也其俗土著喜饮酒歌舞或冠弁衣锦器用俎豆
　　濊国
　　濊亦朝鲜之地后汉光武封其渠帅为县侯皆嵗时朝贡无大君长汉已来其官有侯邑君老三统主下户其耆旧自谓与高丽同种言语法俗大抵相魏齐王正始六年濊侯等举邑降四时诣乐浪带方二郡朝谒并今东夷之地有军征赋调如华人焉
　　四至
　　南与辰韩北与高勾丽沃沮接东穷大海西接乐浪土俗物产
　　箕人性谨愿少嗜欲有廉耻男女衣皆着曲领男子系银花广数寸以为饰俗重山川山川各有部分不得辄相干涉同姓不婚多所忌讳疾病死亡即弃旧宅知种麻养蚕作绵布又颇晓气星宿先知年嵗丰约不以珠玉为寳又祭虎以为神其邑落有侵犯者辄相罚责生口牛马名之为贵祸少冦盗作矛长三丈或数人共持之能步战乐浪擅弓出其地又多文豹有果下马髙三丈其海出班鱼皮汉时怕献之百济国
　　百济即后汉末夫余王尉仇台之后后魏时百济王上表云臣与髙丽源出夫余也初以百家济海因号百济晋时勾丽既畧有辽东而百济亦据有辽西晋平二郡地今营平二州之间也自晋以后并诸国据有马韩地晋代授蕃爵自置百济郡义熈中以百济王夫余腆为使持节都督百济诸军事宋齐梁并遣使朝贡授官封其人土著地多下湿率皆山居其王都有东西二城号建居拔城王号于罗瑕百姓呼为鞬告支【注】夏言并王也○王妻号于陆【注】夏言妃也○官属有十六品左平一品达二品恩率三品徳率四品扞率五品奈率六品以上冠饰银花将徳七品紫带施徳八品皂带固徳九品赤带季徳十品青带对徳十一品文督十二品皆黄带武督十三品佐军十四品振武十五品尅虞十六品皆白带统兵以达率徳率扞率为之人庶及余小域咸分焉其国用法叛逆者死杀人者以奴婢三人赎官人管射及盗者三倍追赃其王以四仲月祭天及五帝之神每嵗四祠其始祖仇台之庙大姓有八族谓沙氏燕氏劦氏解氏真氏国氏木氏苩氏国西入岛居者十五所皆有城邑后魏孝文帝遣众征破之后其王牟大为髙勾丽所破衰弱累年迁居南韩旧地隋初其王扶余璋遣使贡方物拜为带方郡公百济王唐武徳四年其王夫余璋遣使献果下马与新罗世为仇讐贞观十六年与高丽通和以絶新罗入朝之道太宗新征髙丽百济怀【阙】数年之间朝贡遂絶显庆五年苏定方讨平之因虏其王义慈以归其地旧有五部分统三十七郡二百城七十六万户至是以其地分置熊津焉韩东明金连徳安等五府都督府以其酋渠为都督府刺史县令命右卫郎将王文度为都督总兵以镇之至麟徳三年其旧地没于新罗城傍众余后渐衰弱散投空厥及靺鞨其王扶余崇竟不敢还旧国土地尽没于新罗靺鞨扶余氏君长因之遂絶义慈事亲以至孝闻友于兄弟时人号为东海曾闵及至京数日病卒于孙皓陈叔寳墓侧
　　四至
　　其国东西四百里南北九百里按新罗北距高丽千余里西限大海过海至越州处小海之南南渡海即是倭国
　　土俗物产
　　其衣服男子畧同于髙丽拜谒之礼两手据地为敬妇人衣似袍而袖微大在室者编髪于首后垂一道为饰出嫁者乃分为两道焉兵有弓箭刀矟重骑射兼爱坟史其秀异者颇解属文又解隂阳五行用宋元嘉厯以建寅月为嵗首亦解医药卜筮占相之术有投壶樗蒲等杂然尤尚奕棋僧尼寺塔甚多而无道士赋税以布绢麻木等婚娶之礼畧同华俗父母及夫死者三年持服余亲则讫除之气温暖五谷杂果蔬菜及酒醴殽乐器之属多同于内地唯无駞骡驴羊鹅鸭等西南海中有三岛其上出黄漆树似小扰树而大六月辄取其汁漆器物如黄金其光夺目
　　三韩国
