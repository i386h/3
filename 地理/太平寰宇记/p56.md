<!-- { "loadSidebar": true } -->
　　云智伯攻赵襄子谓张孟谈曰无箭奈何对曰臣闻董安于简主之才臣也理晋阳公宫之垣皆以荻蒿楉其墙之蒿至于丈于是发而试之其坚则菌簵之劲不能过也公曰矢足矣铜少对曰臣闻董安于理晋阳公宫之室皆以铜为柱质请发而用之则有余铜矣高齐文宣又于城中置大明宫　竹马府在州城中　汾桥架汾水在县东一里即豫让欲刺赵襄子伏于桥下襄子解衣之处桥长七十五歩广六丈四尺　晋祠一名王祠晋唐叔虞祠也在县西南十二里水经注云昔智伯遏晋水以灌晋阳其川上源后人蓄以为沼沼西际山枕水有唐虞叔祠水侧有凉堂结飞桥于梁水上晋川之中最为胜处姚最序行记曰高齐天保中大起楼观穿渠筑池塘飞桥跨水自高阳以下皆游集焉至今为北都之胜槩　介子推祠在县东南五里　唐叔虞墓在县西南十六里　斛律金墓在县南十七里即髙齐相国咸阳王斛金　晋祠碑唐贞观二十年太宗幸并州所制御序并书　起义堂碑在干阳门街开元十一年元宗幸太原所立御制并书　讲武台在县西北一十五里显庆五年置　夏禹祠郡国志云禹初受禅平阳后迁安邑都晋阳故城北有城存　风伯雨师祠隋圗经云二祠晋刘琨所立
　　废太原县管十三鄊本汉晋阳地髙齐河清四年今自州城中移晋阳县于汾水东隋文帝开皇十年移晋阳县于州城中仍于其处置太原县属并州大业三年罢州置太原郡仍属焉隋末移入州城唐贞观十二年还移于旧理在州东二百里六十歩皇朝平魏后魏入平晋县　洞涡水东自榆次县界流入西去县三十里入晋阳县界阳曲故城在县北四十五里　阳曲故城在县北二十里隋开皇十六年改曲阳县此理　晋渠在县西一里自晋阳县界流入汾东地多咸卤井不堪食贞观十三年长史英国公李勣乃于汾河之上引决晋渠歴县经又西流入汾水　牢山在县东北四十五里后魏书曰刘聪遗子粲袭据晋阳猗卢救之遂猎于受阳牢山陈阅皮肉山为之赤其山出金□　潜邱在县东南三里尔雅天下有名邱五晋有潜邱是其一开皇二年置大兴国观晋水在其傍左传谓智伯遏晋水以攻晋阳城　王陵城有晋太原王司马辅存文水县南一百一十里旧二十五鄊今二十七鄊本汉大陵县地属太原郡后魏省大陵仍于今处置受阳县属太原郡隋开皇十年改受阳县为文水县因县西文水为名天后朝以枌榆故邑又改为武兴县神龙元年复为文水县城甚寛大约有三十里百姓于城中种水田文水西北自交城县界流入水经云文水东到大陵
　　县西南到平陶县东北　神福泉在故县西北平地俗云此水先有灵异土人每祈祷之　泌水郦元注水经云泌水出大陵县西南山下武氏穿井给养井至幽深一朝水溢平流东南注于文水　大陵城汉大陵县也在今县北十三里史记曰赵武灵王游大陵夣处女鼓琴而歌异日数言所夣想见其状吴广闻之因进孟姚焉　平陶城汉平陶县也在西南二十五里属太原郡后魏改为平遥县后西湖内侵迁居京陵按在今汾州界　大于城在县西南一十一里本刘元海筑令兄延年镇之蕃语长兄为大于因以为名　太原王墓在县西北十五里即唐则天氏武士彠也防阙与碑石存祁县南九十里旧四十乡今三十乡本汉旧县即春秋时晋大夫祁奚之邑左传晋杀祁盈遂灭祁氏分为七县以贾辛为祁大夫注曰太原祁县也按祁县在东南五里故祁城是也后汉与后魏并不改髙齐天保七年省隋开皇十年重置属并州唐武徳三年改属太州还属并州　帻山在县东南六十里　胡甲水一名太谷水东南自潞州武乡县界流入又南入汾州平遥县界故祁城汉祁县城也在县东南五里晋大夫贾辛邑水经注云贾辛以貎丑妻不为言与之如臯射雉中之妻乃笑按左传魏献子谓贾辛曰昔贾大夫恶娶而美三年不言笑御以如臯射雉获之其妻始笑而言注云贾国之大夫如以此而言则非辛射雉者郦元所引为谬赵襄子城在县六里　云州故城后魏云州城也在
　　县西二十里孝武帝永熈中寄理并州界谓此也　祁奚墓在县东南七里　后汉温序墓在县西北四十里序本祁人也为隗嚣将所杀死塟洛阳其子夣序曰乆客思乡乃反塟焉　周党墓在县东南十四里党后汉广武人世祖引见伏而不谒　髙齐唐邕墓在县东南七十里碑云齐尚书令晋昌王　温大雅墓在县五里唐礼部尚书
　　榆次县南七十里旧三十乡今三十乡本汉旧县即春秋晋魏榆地也左传曰石言于晋魏注曰魏晋邑即榆次汉以为县属太原郡魏太武帝并入晋阳县宣武帝复置榆次县髙齐文宣省自今县东十里移中都县理之属太原郡十年改中都县又为榆次县　台山俗名凿台在县东南三十里上有祠号智伯祠　洞涡水东自寿阳县界流入经县南四里又西南入太原界中都故城在县东十里髙齐移于废榆次城即今县理是也　凿台在县四里水经注曰洞过水西榆次县南水侧有凿池智伯瑶刳腹絶肠折颈折頥之处史记曰智氏信韩魏从而伐赵攻晋阳韩魏杀之于凿台之下说苑曰智氏见伐赵之利不知榆次之祸皆谓此也今按其台为洞涡水所侵无复余迹　原过祠俗名原公祠在县东九里史记曰智伯率韩魏攻赵襄子奔保晋阳原过后至于王泽遇三人自带以上可见带以下不见与原过竹二节曰为我遗赵毋防原受以告襄子三曰亲自剖竹有朱书曰余霍太山山阳侯天使也三月丙戌予将使女反灭智氏汝亦立我百邑襄子拜受遂灭智氏祠三人于百邑使原过主之　一升泉隋圗经云治岭上有泉名曰一升泉水旱无增减　台壁谷在县南六十里出产美枣
　　太谷县东南七十八里旧四十乡今十一乡本汉阳邑县属太原郡今县东十五里阳邑故城是也后汉明帝以冯鲂为阳邑侯后魏太武帝省景明二年复置阳邑县髙齐及周同隋开皇三年罢郡属并州十八年改阳邑为太谷县因县西大谷为名唐武徳三年分大谷祁二县置太州六年省太州县复旧　白壁岭在县北七十五里　蒋谷水今名象谷水源出县东南象谷经县北四十里北入清源县界　阳邑故城在县东南十五里　咸阳故城在县西南十里秦伐赵筑之以咸阳兵戍因名咸阳　萝防城俗名落漠城在县西北十九里大谷山山海经云少山有玉清漳水出焉又晋地记
　　云少山即太谷水出经祁县界
　　清源县西南三十九里旧十七乡今十乡本汉榆次县地地理志曰榆次有梗阳乡魏戍邑按梗阳在今县南百二十歩梗阳故城是也自汉至晋皆为榆次县地后魏省榆次县属晋阳隋开皇十六年于梗阳故城置清源县属并州因县清源水为名大业二年又为晋阳县唐武徳元年重置　汾水经县东去县九里又东南入文水县界　梗阳故城春秋晋大夫祁氏邑也在县南北二十歩左传曰晋杀祁盈遂灭祁氏分为七县以魏戊为梗阳大夫也隋开皇十六年于其城内置清源县鵞城在县东南二十二里晋阳秋曰永嘉元年洛阳
　　歩广里地防有鵞二色苍者飞冲天白者不能飞苍离邑胡人之象刘曜以为已瑞筑此城以应之　阎没墓在县西南三里左传曰梗阳有狱魏戊不能断以狱上其宗赂以文乐魏子将受之魏戊谓阎没女寛必谏皆许诺退朝待于庭馈入召之比置三叹魏子问对曰或赐小人酒不夕食馈始至恐其不足中置自咎曰岂将军食之而有不足及馈之毕愿以小人之腹为君子之心属厌而已献子辞梗阳人　清源水出县西北平地东流经县北又东南入汾水
　　寿阳县东一百五十里旧十乡今八乡本汉榆次县地晋于此置夀阳县属乐平郡卢谌征难赋云歴夀阳而总辔即谓此晋末省后魏风土记云晋末山戎内侵徙夀阳之民于大陵城南置夀县属太原郡隋开皇十年改夀阳县为文水县又于夀阳县故城置夀阳县属并州即今县是也大业三年罢州为太原县仍属焉唐武徳三年置受州县改属焉贞观八年废受州县属并州也　马首故城在县东南十五里左传曰晋分祁氏之田为七县韩固为马首大夫即此地也　洞涡水东自乐平县界流入在县南五十里又西南入榆次县界石姥祠郡国志云石形似姥今有祠焉　神武故城后魏神武郡也在县北四十里　故大陵城隋圗经云赵武灵王游大陵夣处女鼓琴而歌是此城　鷰岭隋圗经云岭多鸷鷰以名在县西三十里　方山在县北四十里
　　盂县东北二百二十里旧十一乡今八乡本晋大夫盂丙之邑汉旧县属太原郡后汉及今不改按此前盂县在今县西南阳曲县东北八十五里故盂县城是也后魏省地属石艾县隋开皇十六年分石艾县置原仇县属辽州因原仇故城为名即今县也大业二年改原仇县为盂县从汉旧名属并州唐武徳三年割并州之盂寿阳二县于此置受州贞观八年省受州盂县复属并州　原仇县山在县北三十里出人参铁□县取此山为名　滹沱水西自代州五台县界流入南去县百里白马山在县东北六十里山海经云白马之山其阳
　　多玉石其隂多铁赤铜木马之水出焉有白马闗俗传是后魏置　仇犹城即县之外城也俗名原仇城韩子曰智伯欲伐仇犹国道不通铸大钟遗之仇犹大悦除涂将内之赤单曼伯谏之不听断毂而驰仇犹因亡葢其地也

　　太平寰宇记卷四十
　　钦定四库全书
　　太平寰宇记卷四十一
　　宋　乐史　撰
　　河东道二
　　汾州　岚州
　　汾州
　　汾州西河郡今理西河县禹贡雍州之域其在虞舜至周之代皆属并州春秋时为晋地昔金天氏之后台骀能业其官宣汾洮也又髙阳之后封为晋国六国时属赵赵世家云秦侵我西河中阳是也秦并为太原郡之地两汉至晋为西河国汉文帝为代王都于中故介休县东南中都城是也后汉晋阳魏黄初三年于汉兹氏县置西河郡后魏于西河郡兼置汾州取汾河为名北齐又改为南朔州后周改曰介州隋初亦如之大业中废州后为西河郡义旗初依旧领隰城介休孝义平遥四县后割介休平遥二县为介休郡武徳元年以介休郡为介州西河郡为浩州三年改浩州为汾州仍割并州之文水来属贞观元年省介州以介休平遥二县来属文水还并州十七年以废吕州之灵石来属天寳元年改为西河郡乾元元年复为汾州
　　元领县五
　　西河　平遥　介休　孝义　灵石
　　州境
　　东西一百六十里　南北二百八十六里
　　四至八到
　　东南至东京九百里　东南至西京九百三十里西南至长安一千九百里　东至潞州四百四十里南至晋州三百九十里　西至石州一百六十里北至交城七十四里　东南至管下孝义县四十
　　里　西至隰州二百七十里　西北至岚州中间有界相隔山路险隘未详里数　东至太原府一百七十里
　　户
　　唐开元户五万三千七十六皇朝户主一万五千一百八十九客二千三十九
　　风俗
　　与并州同
　　姓氏
　　西河郡出四姓　任　临　栾　相里
　　人物
　　唐叚文昌西河人宰相
　　土产
　　龙须席　石膏　赋麻布
