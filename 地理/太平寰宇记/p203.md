<!-- { "loadSidebar": true } -->
　　板楯蛮即秦昭襄王时有一白虎于秦蜀巴汉之境伤害千余人昭王乃募有能杀虎者赏邑万家时有邑郡阆中夷廖种等射杀白虎昭王以其夷不欲加封乃刻石盟要复夷人顷田不租十妻不筭一户免其一顷之田租虽有十妻不输口筭之钱伤人者论杀人得以倓钱赎死盟曰秦犯夷输黄龙一双夷犯秦输清酒一钟夷人安之至髙帝为汉王发夷人还伐三秦秦地既定乃遣还巴中复其渠帅罗朴督鄂度夕龚七姓不输租税余户乃嵗入钱口四十巴人呼赋为賨谓之賨人焉世号为板楯蛮夷阆中渝水其人多居水左右天性劲勇初为汉前锋数陷阵俗喜歌舞髙帝命乐人习之所谓巴渝舞也遂世世服从至后汉以后郡守常率以征伐灵帝光和三年巴陵板楯蛮叛灵帝乃问益州吏考以方略汉中上计程包对曰板楯七姓以射杀白虎立功先世复为义人勇猛善战昔安帝永初中羌入汉中郡县破壊得板楯救之羌死殆尽故号为神兵至桓帝建和二年羌复大入实赖板楯连摧败之前车骑将军冯绲南征武陵亦倚板楯以成其功近益州郡乱太守李颙亦以板楯讨而平之忠功如此本无恶心但长吏乡亭更赋至重仆役棰楚过狱囚阙庭悠逺不能自闻含怨天崖叩心穷谷故邑落相聚以致叛戾非有谋主僣号以图不轨今但遣明能牧守自然安集不烦征伐也帝从其言遣太守曹谦宣诏赦之即皆降服及汉末天下乱自巴西之宕渠迁于汉中阳车坂抄掠行旅号为杨车巴魏武尅汉中李持祖将五百家归之魏武又迁于略阳北复之为巴氐蜀后主刘襌建兴十一年涪陵属国人夷反车骑将军邓芝徃讨平之其沔中蛮至晋时刘石乱后渐得北迁陆浑以南满于山谷宋时荆州置南蛮校尉雍州置寜蛮校尉以领之如蛮人顺附者一户输谷数斛其余无杂调宋人赋役严若贫者不复堪命多逃亡入蛮蛮无徭役强者不供官税结党连羣动有数百千人伺州郡稍弱则起为盗宋元嘉中天门溇中令宋矫之徭赋过重民不堪命蛮酋田向求等为寇破溇中虏掠百姓及刘道产善抚诸蛮前后不附官者莫不顺服皆引出平土多缘沔为居道产亡后蛮又反叛孝武帝出为雍州时巴东建平宜都天门四郡蛮为寇诸郡人户流散百不存一孝武即位大明中西阳蛮皆反叛沈庆之率江雍荆河州诸军讨破之明帝顺帝时尤甚虽遣攻讨之终不能禁荆州为之虚齐髙帝武陵西溪蛮田思飘武帝永明初黔阳蛮田豆渠相川蛮陈双李答并掠州郡讨平之当南北之时淮汝江汉间诸蛮渠帅互有所属皆授封爵焉然叛服无常虽屡经破败而寇攘不止至后周武帝天和元年诏开封陆腾讨之蛮众大溃斩首万余级腾乃收其骸骨于水罗城侧为京观后蛮延望见辄大哭自此狼戾之心辍矣信州旧理白帝腾更于蜀先主故宫城南八阵之北临江岸筑城移置信州又以巫县信陵秭归并是峡中要险于是筑城防以为襟带焉大约巴阆归峡之地皆是
　　四至
　　按后汉书云其在黔中五溪长沙间则为盘瓠之后其在硖中巴梁间则为廪君之后其后众种繁盛侵扰州郡或移徙交杂亦不得详别焉
　　土俗物产
　　按阆中有渝水其人多居水左右天性劲勇初为汉前锋陷数阵俗喜歌舞汉髙命乐人习之谓之巴渝舞也
　　南平蛮
　　南平蛮北与涪州接部落四千余户山有毒草及沙虱蝮蛇人并楼居登梯而上号为干栏其王姓朱氏号为劒荔王唐贞观三年遣使入朝以其渝隶州按即南诏蛮是也大厯十四年十月吐蕃率南蛮众十万来寇一入茂州过文川及灌口一入扶文过方维白埧一入黎雅过卭郏连陷郡县乃发禁兵四千人并幽州兵五千人同讨伐大破之贞元十年三月劒南西川节度使韦臯奏云南蛮王异牟防部落兵马破土蕃并收铁桥以来城叠等擒吐蕃列土王五人归降百姓十二万人约计三万余户大小城一十六所下制付所司官系自贞元十九年至太和二年朝贡不絶太和三年宰臣杜元颖镇西川以文儒自髙不练戎事南蛮乘其无备入寇黎州牧守屡陈皆不之信十月黎州防十一月犯西川驱迫玉帛子女而去即日隣境以状闻奏上大怒贬元颖为郡州刺史不日又贬循州司马命东川节度使郭钊代之明年春正月其王防差岭以表自陈请罪兼疏元颖之过失国家方事柔逺防宥其过自后朝贡不絶以至防昌年中
　　土俗物产
　　其人美发为堆髻土多女少男为婚之法女氏必先以货求男族贫人无以嫁女多卖与富人为婢俗皆妇人执役
　　东谢蛮
　　东谢蛮渠帅姓谢氏南蛮别种在黔州之西数百里地方千里有酋长即谢元深也世袭其子族不育女自云髙姓不可下嫁唐贞观三年元深入朝冠乌熊皮冠若今之旄头以金络额身披毛帔为皮行縢而着履时中书侍郎顔师古奏言昔周武王天下太平逺国归款太史乃集其事为王防篇今万国来朝至如此辈章服实可图写今请撰王防图诏从之开其地为应州颖黔都督府即黔州所管羁縻州也又有南谢首领谢彊与西谢蛮邻接与元深俱来朝拜为南寿州刺史后改为庄州是贞元十三年西南蕃大首领正议大夫检校蛮州长史继袭蛮州刺史资开郡开国公宋鼎左右大首领朝散大夫前检校卬州刺史谢汕右大首领朝散大夫继袭摄蛮州巴江县令宋万传界首子弟大首领朝散大夫牂牁録事叅军谢文经黔中经略招讨观察使王础奏前件刺吏建中三年一度来朝贺贡方物自后不令随例入朝今年恳请称与牂牁同被声化独此排摈自惭耻谨随牂牁等朝贺伏乞特赐优谕兼同程牂牁刺史等授官其牂牁蛮两州户口殷盛人力强大隣侧诸蕃悉皆敬惮请比二州每三年一度朝贺仍依牂牁例轮还差定以才干位望为众所推者充之勅防宋鼎已改官讫余并依奏
　　四至
　　南接守官獠西连夷子北至白蛮
　　土俗物产
　　其地宜五谷无文字刻木为契散在山谷依树为巢居无赋税之事皆自为生业刀劒不离其身男女堆髻以绯束之后埀向下冠熊皮被猛兽革
　　西赵蛮
　　西赵蛮在东谢之南并南蛮别种其界山洞深阻莫知里数南北十八日行东西二十三日行赵氏代为酋长有万余户自古不臣中国唐贞观三年遣使入朝至二十一年以其地置明州以首领赵磨为刺史
　　四至
　　东至夷子西至昆明南至西洱河
　　土俗物产
　　与东谢同
　　牂牁
　　牂牁蛮帅姓谢氏旧臣中国世为本土牧守隋末大乱遂絶唐贞观三年其酋长谢龙羽遣使朝贺授牂牁州刺史封夜郎公胜兵战士数万于是列其地为牂州今为黔州羁縻州也后为正郡自开元至于防昌以前皆遣朝贡不絶又有兖州乃牂牁别部与牂牁隣境有胜兵二万今亦为黔中羁縻州
　　四至
　　按其地西至昆明九百里
　　土俗物产
　　土气郁热稲再熟无徭役刻木为契风物多同东谢獠
　　獠葢南蛮之别种初出自梁益之间自汉中达于卬筰川洞之间所在皆有自汉中西南及越嶲以东皆有之俗多不辩姓氏又无名字徃徃推一酋长为主亦不能逺相统摄父死则子继若国之贵族也獠王各有鼔角一双使其子弟自吹击之按蜀本无獠李势时诸獠始出巴西州广汉阳安资中犍为梓橦布在山谷十余万落攻破郡县为益州大患自桓元子破蜀之后力不能制又蜀人东流山险之地多空獠遂挟山傍谷与夏人参居参居者颇输租税赋在深山者仍不为编户至梁武帝梁益二州即汉川蜀州二郡县嵗嵗代獠以自裨润公私颇借为利后魏正始初梁将夏侯道迁举汉中附魏魏遣尚书邢峦为梁益二州刺史以镇之其后以梁益二州控挕崄逺乃立巴州以统诸獠以巴酋帅严始兴为刺史又立隆城镇在绾獠二十万户所谓北獠是也嵗输租布魏明帝孝昌中据城叛梁益二州遣将讨之攻陷巴州执始兴斩之后梁入梁自此属矣后周武帝平梁益之后达奚武平梁尉迟逈平益令所在抚慰其与华人杂居者亦颇从赋役然天性多暴乱旋至扰动每嵗命随近州镇出兵讨之获其人以充贱隶谓之压獠焉复有商旅徃来者亦资獠为货公卿逮于民庶之家有獠口者多矣然其种滋蔓保据岩□依林走险若履平地性又无知殆同禽兽诸夷之中最难以道义招懐也
　　四至
　　初出自梁益之间自汉中达于卬筰川谷间所在皆有
　　土俗物产
　　俗多不辩姓氏又无名字所生男女唯以长幼次第呼之其丈夫称阿謩阿段妇人阿夷阿等之皆以其语次第称谓也依树积木以居其上名曰干栏干栏大小随其家口之数好相杀害多仇怨不敢逺行性同禽兽至于忿怒父子不相避唯手有兵刃者先杀之若杀其父走避于外求得一狗以谢其母然后敢归母得狗谢不复嫌恨若报怨相攻击必杀而食之递相刼掠不避亲戚卖猪狗而已忘失儿女一哭便止亲戚比邻指授相卖被卖者啼呌不服逃窜避之乃将买人捕逐若亡叛获便之但经者即服为贱隶不敢更称良矣唯执楯持矛不识弓矢用竹为簧羣聚鼓之以为音节能为细布色至鲜净大狗一头置一生口性尤畏鬼所杀之人美须髯者必剥其皮面笼之于竹及燥号之曰鬼鼓舞祀之以求福利俗尚淫祀至有卖其昆季妻孥尽者乃自卖以供祭焉铸铜为器大口寛腹名铜爨甚薄且轻易于熟食
　　夜郎国
