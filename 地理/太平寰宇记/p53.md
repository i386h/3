<!-- { "loadSidebar": true } -->
　　废大斌县西北一百一十里二乡亦肤施县地后魏神龟元年于今县东五里置大斌县属上唐武徳七年移于今城平县界魏城平故城以置之即今县也今废为大斌镇差蕃户　柱天山　小力山　大力山　小力川并在邑界
　　银州
　　银州银州理儒林县禹贡雍州之域春秋时为翟地秦并天下属上汉为西河圁隂县晋时为戎狄所居符秦元年自騘马城巡银戎狄其城即今理是也周武帝保定二年于其城仍旧置银防三年置银州同谷为名旧有人牧骢马于此谷之内胡语骢马为乞银隋大业二年废银州县属雕隂郡隋末防于冦贼唐贞观二年平梁师都于此重置银州天宝元年改为银州郡乾元元年复为银州
　　元领县四
　　儒林　真乡　开光　抚寕
　　州境
　　东西二百七十一里　南北三百八十里
　　四至八到
　　东南至东京一千八百二十里　东南至西京一千四百里　西南至长安一千一百六十里　东至石州界黄河一百六十里　南至绥州一百六十里西至夏州二百里　北至胜州柘珍驿二百五十里东南至绥州二百四十里　西南至绥州三交土
　　堠七十五里　西北至夏州二百三十里　东北至胜州二百六十里　东北至麟州五百里
　　户
　　开元户六千一百二十
　　风俗
　　与夏州同
　　土产
　　香子　贡女稽布
　　儒林县旧四乡本汉圁隂县地以其在圁水之隂故名隋开皇三年置儒林县属银州大业三年废银州以县属雕隂郡唐贞观二年重置银州又属焉　无定河自夏州界流入
　　真乡县东北一百里依旧四乡汉圁隂县地周武帝保定二年于今县理置中乡县以县割银州郡　茄芦水源出县西平地
　　开光县东北二百里旧三乡汉圁隂县地周武帝于今理置开光郡宣帝大象二年废郡置开光县属抚宁郡隋开皇三年置以县来属大业中县废以其地入真乡县唐贞观二年平梁师都于此复立开光县焉
　　抚寕县东南八十里旧三乡本汉圁隂县地后魏废帝于今县东抚寕故城置抚寕县属抚寕郡隋开皇三年置郡以县来属　无定河在县北二十里
　　废静边州都督府旧治银州界内管小州一十八
　　废归徳州寄理银州界内处降党项羌
　　已上二州并唐所置今废
　　振武军今废
　　振武军今理金河县旧为单于大都防府即汉定襄之成乐县也在阴山之阳黄河之北后魏所都盛乐县是也歴周隋或没入蕃唐武徳四年平突厥于此置云中都督府麟徳元年改为单于大都督府初阿史徳请册亲王为可汗徳曰单于者天上之天也上曰朕儿与卿为天上之天可乎徳曰死生足矣遂此立单于大都防府以殷王为单于大都防垂拱三年改为镇守使圣厯元年改为安北都督开元七年以其地东受降城八年又置单于大都防府后为镇武节度兼神防军长武城防秋兵马使
　　领覊縻州八
　　金徽州　幽陵州　□休州　鸡田州　鸡鹿州赤野州　居延州　燕然州
　　右州民皆武徳已后降蕃部落所居
　　元领县一
　　金河
　　四至八到
　　东至东京【阙】南至西京一千七百里　西南至长安取太原府路一千九百三十里　南至朔州三百里东南至河东界静边军一百二十里　西南至东受降城一百二十里　北至黒沙碛口七十里
　　户
　　自立军无户数
　　风俗
　　尚气强悍汉书曰定襄云中本戎狄之地其人鄙朴少礼文好射猎
　　土产
　　香有谷拨甘松　药有麻黄　升麻　当归　庵闾柴胡　刺揪　逺白　白角簟
　　金河县四乡汉盛乐县唐武徳四年于此立都督府遂立此县北为金河以为邑称天寳四年于城内置　善阳岭在县北一百四十里秦长城地汉书谓高祖困于平城即善阳岭也武徳四年平突厥置云中都督府于此地　青冡在县西北汉王昭君塟于此其上草色常青故曰青冡　燕然按续汉书郡国志云和帝永元三年车骑将军窦宪出鸡鹿塞逐至燕然山是在县北近地　李陵台叠石为之在府北单于探骑每多候于此五合城　云中城　金河在县西北　磨勒城水突
　　厥名鱼为磨勒此水出鱼倍美故以指名　蒙水秋冬常有暖气蒙然故以为名在县东南　延释伽水
　　麟州
　　麟州新泰郡理新泰县禹贡雍州之域汉武帝徙贫人于闗以西及充朔方以南新泰中盖其地周隋以降为银胜二州地唐开元十二年割胜州之银城连谷二邑新泰并县至十四年又废郡以属邑还胜州天寳元年复置寻改为新泰郡乾元元年复为麟州升为振武麟胜等州节度兼都防以胜为支都
　　元领县三
　　新泰　连谷　银城
　　州境
　　东西　南北
　　东南至东京一千九百一十里　东南至西京一千五百一十里　西南至长安一千四百六十里　东至岚州界黄河一百二十里河上有合水闗　东至岚州一百八十里　西南至银州三百里　东北至胜州四百里
　　户
　　唐开元不供户　长庆户一千七百五十四皇朝管户主二千三百五十
　　风俗
　　与振武同
　　新泰县旧三乡初武帝徙贫人于闗以西及朔方以南谓之新泰唐天寳元年置以为县取汉旧名
　　连谷县北四十里四乡本汉圁隂县地属西河隋文帝于此置连谷镇炀帝改为连谷戍太业十三年废戍唐贞观八年置连谷县属胜州天寳元年割属麟州银城县州南四十里元四乡本汉圁隂县地后魏时置石城县至废帝三年改属归真绥州至周保定三年移县于废石龟镇隋大业七年改为银城县以胜州开元中自胜州割麟州　成宜汉地理志成宜属五原中部都尉理　西安阳　河隂　武都　稒阳塞已上皆汉县城后废俱在银州界汉和帝永元元年车骑将军窦宪出鸡鹿塞渡辽将军邓隲出稒阳塞南单于出蒲夷谷遂至燕山　造阳史记燕亦筑长城自造阳至襄平造阳即县西北之塞名也　五原塞城汉书云光禄徐自为出五原塞数百里筑城列障至庐朐山即今正北所谓光禄塞是也后魏曽于此立石城县后改焉晋太康地理志自此地郡北行九百里得五原塞又北至九百得造阳即此
　　废安北大都防府唐龙朔三年分丰胜二州界置瀚海郡都防府总章中改为安北大都防府北至隂山七十里至回纥界七百里去洛阳二千九百里在黄河北户二千六领一县隂山县天寳元年置其州与县今并废
　　胜州废
　　胜州榆林郡今理榆林县禹贡雍州之域春秋为戎狄战国为晋赵地汉书云赵分晋国而有云中五原是也秦并天下为云中郡镇云中咸阳陶林桢陵犊和沙陵原阳沙南北舆武泉阳夀等十一县王莽改曰受降属并州两汉之时云中在今州东北四十里榆林县界云中故城是也按史记赵武侯自五源河曲筑长城东自隂山又于河西造大城其一隅崩不得就乃改卜隂山河西祷焉昼见羣鸿俳徊竟日不去夜见火光在其下武侯曰此为城乎乃于其处筑城今云中古城是也汉末大乱匈奴侵边其地遂空至晋末属赫氏后魏大武平赫连昌之后迄于周代往往置镇不立郡县隋文开皇二年置榆林戍七年又置榆林县属云州二十年割云州榆林富昌金河三县置胜州大业五年以胜州为榆林郡十年郡人郭子和以城入突厥唐武徳四年郭子和归国其地防梁师都唐贞观三年平之五年仍于隋旧理置州时柴绍刘兰等破灭匈奴夺其河南之地因置胜州天寳元年改榆林郡乾元元年复为胜州
　　元领县二
　　榆林　河濵
　　州境
　　东西　南北
　　四至八到
　　西南至东京一千二百五十里　西南至西京一千八百三十里　西南至长安一千八百六十里　正东至黄河四十里去朔州四百二十里　南至麟州界一百二十里　西至安北府二百五十里　正北至黄河五里去东受降城八里去单于府一百二十里　东南至合河闗五百里去岚州二百三十里西南至夏州九百里　西北至黄河二十里　东北至黄河十里去云州四百里
　　户
　　唐开元戸四千九十五
　　风俗
　　与振武同
　　土产
　　鹿角
　　榆林县二乡本汉沙南县城属云中郡汉末北狄侵扰歴魏晋及周此城并无县邑隋开皇七年于此置榆林县以榆林闗为名属云州二十年改属胜州　拂云堆县北一百七十里　紫水河东北自朔州善阳西北一百七十里　金河泊在东北二十里周四十里上承紫河及蒙水南流入大河　桢陵城莽曰桢陆在县西北地理志谓胜胡州是也属云中　黄河西南自夏州朔方县界流入　大葭芦水县西二百二十里小葭芦水县西三百四十里其间地甚良沃　平河水首受黄河隋文仓以通屯仓　云中故城在县东北四十里赵武灵王北破林胡楼烦所置秦因之　榆林闗在县东四十里南临河秦却匈奴处隋置榆林闗总管后防贼贞观十三年复置榆林闗
　　河濵县南二百九十里三乡本汉县地属云中郡迄于魏晋此地不立县邑至后魏及周复为银城县地隋帝时为榆林县地贞观三年于此置河濵县东临河岸为名改云州为威州八年废威州以县属胜州　黄河在县一十五步濶不能半里不通船筏　河濵一在县东北唐贞观七年立　君子津水经云河水于二县之间有君子津昔汉桓帝十三年幸榆中东行代地洛阳大贾赍金货随帝后行夜迷失道困甚往役津长后死津长为埋之其子寻求父丧发冢举尸资囊一无所损其子悉以金与之津长不受事闻于帝帝曰君子也改其津为君子津
　　府州
　　府州今理府谷县本河西蕃界府谷镇土人拆大山拆嗣伦代为镇将后唐庄宗天祐七年有河朔之地将兴王业以代北部属为边患于是升镇为府谷县至八年麟州刺史拆嗣伦男从阮招回纥归国诏以府谷县建府州以扼蕃界仍授从阮为府州刺史寻以契丹与小蕃侵扰移州于留得人堡即今州理是也晋高祖起义以契丹有援例之恩赂以云中河西之地尽去焉契丹欲尽徙河南之民以实辽东人心大扰从阮因保险拒之晋少主嗣位北絶和好乃遣使诏从阮出师明年春从阮率众归之寻升府州为永安军析振武之胜州并防河五镇以焉干祐元年从阮举族入觐朝廷命其子徳扆为府州团练使周显徳元年升府州为节镇复以永安军为军额就拜拆徳扆为节度使显徳二年夏州李彛兴以土壤相接府州恶其与已并为蕃镇乃扼塞道路阻絶使臣世宗因问宰臣如何宰臣以夏州地处边徼朝廷向来常与优惜府州甚为逼小近建节旄得之何利失之无害且宜抚谕彛兴上曰拆徳扆之数年竭尽心力御捍刘崇如何一旦弃之度外且夏州虽产羊马传易资货悉在中原倘与阻絶何能为者乃命使赍诏书责其悖慢谕以安危彛兴果俯伏听命皇朝因之
　　元领县一
　　府谷
　　州境
　　东西　南北
　　四至八到
　　东南至东京二千一百二十里　东南至西京一千七百二十里　东过河至火山军四十里　南过河至岢岚军一百四十里　西至麟州一百五十里北至二十六府勒浪尾马直荡啜娘等蕃族四百八十里　东南过河至火山军桔橰塞四十里　西南至麟州杓枝谷三十里　西北至没儿雀悉命女女越都等蕃族三百五十里　东北至唐防镇一百五十里
　　户
　　皇朝管主客汉户五百七十
　　土产
　　羊马
　　府谷县一里一乡本府谷镇唐天祐七年升为县

　　太平寰宇记卷三十八
