<!-- { "loadSidebar": true } -->
　　明州余姚即今理鄮古舜后为余姚之墟两汉志为会稽鄮县之地光武曾为贼所败逐有奴在田中耕因藏光武获免后定天下议赏光武问欲何官奴曰欲得鄮县令后或号鄮县为官奴县唐开元中二十六年析会稽之鄮县置明州取境内四明山为名天寳元年改为余姚郡乾元元年复为明州长庆元年浙东观察使薛戎上言明州北临鄞江地形卑隘今请却移郡于鄮县置其元郡城近高处却安县从之皇朝为奉国军节度
　　元领县六　今五
　　鄮县　奉化　慈溪　象山　定海【新置】
　　一县旧废
　　翁山
　　州境
　　东西一千九百五十里内一千八百入大海与新罗接界　南北三百六十里内二百三十五里接大海四至八到
　　西北至东京二千六百八十里　西北至西京三千二百五十五里　西北至长安三千八百五里　南至台州宁海县水行一百八十里从县西南至台州二百五十里都四百三十里　西至越州余姚县一百七十里　北至越州余杭县界海际水行一百八十里　东南至海中崛门山四百里与台州象山县分界西南至陆昭岭一百七十里与越州剡县接界　西北至越州界一百七十里至越州二百七十里　东北至大海岸浃口七十里从海际浃口往海行七百五十里至海中检山
　　户
　　唐开元户四万二千四百皇朝户主一万八百七十八客一万六千八百三
　　俗
　　与越州同
　　人物无
　　土产
　　绢　海物　舶船　旧贡红虾鲊　大虾米
　　鄮县旧四十乡今二十五乡汉旧县居鄮山之阴属防稽郡至隋废唐武徳四年置鄞州八年州废为鄮县属越州开元二十六年于县置明州　甬东楼按史记越王勾践平吴徙夫差于甬东韦昭曰即句章东海中洲也　亹州山在县东北近海岸　动石山山有坚石髙五六丈下有小石支之暴风雨则其石自动行于山者闻隆隆作声新妇岩夏侯曾先地志云新妇岩山北临溪水其石五色望之颇似新妇首饰故曰新妇岩四明山在州西八十里有四角各生一种木皆不杂也山顶有池其池有三重石台　石楼在县南一名石柱云是四明山缆风出处　灵山郡国志云山有石鼓临涧若鸣则野雉鸣翔故曰灵山　东海上有野人名为庚定子旧説云昔从徐福入海逃避海濵亡匿姓名自号庚定子土人谓之白水郎脂泽悉用鱼膏衣服兼资绢布音讹亦谓之卢亭子也　勾践故城汉县废城在县西按郡国志云句章县本是平山四明接其东岭天台续其南峯是也　古鄞城亦汉县废城在今县南崜亭自剡至此溪滩碛髙险人行往来皆于此装束齐仆射张稷曾生子于此乃名崜　陈国冡郡国志云鄮县有陈国冡一名鹤栖墓昔国为日南太守死有双鹤随柩而归会稽栖于墓上三年然后去
　　奉化县南六十里九乡本鄮县地唐开元中与州同置慈溪县西北七十里旧二十一乡今十四乡本鄮县地唐开元中与州同置以房琯为令
　　象山县西北七十里元二十一乡今十四乡本台州所管之邑唐贞观三年六月置后二年十一月割入明州定海县东七十里七乡海壖之地梁开平三年呉越王钱镠以地滨海口有鱼盐之利因置望海县后改为定海县
　　废翁山县唐开元时与州同置大厯六年因袁晁反于此县遂废之
　　台州
　　台州临海郡今理临海县春秋及战国时皆为越地秦属闽中郡汉惠帝三年闽君揺封为东海王都东瓯世号曰东瓯王亦兼有其地至武帝时东瓯举国徙居江淮间尽虚其地郭璞注云今临海永宁县即东瓯闽越即西瓯又汉书地理志云回浦县有东部都尉是也扬雄解嘲云东南一尉西北一侯孟康注云会稽东部都尉也后汉光武帝时改回浦为章安县吴大帝时分章安永宁置临海县少帝时又分临海始平松杨罗【阙】四县以置临海郡晋宋齐皆因之梁又为赤松郡隋平陈郡废以其地入永嘉郡唐武徳四年讨平李子通于临海县置海州领临海章安始丰乐安宁海五县五年改为台州六年没于辅公祏七年平贼仍置台州省宁海入章安八年废始丰乐安二县入临海贞观八年复分置始丰旧管二县永昌元年置宁海县神龙二年置象山县天寳元年改为临海县乾元元年复为台州
　　元领县五
　　临海　黄岩　天台　永安　宁海
　　州境
　　东西三百九十里　南北三百九十里
　　四至八到
　　西北至东京一千九百二十五里　西北至西京三千二百四十五里　西北至长安四千五百里　东至海际一百八十里　南至海州五百里　西至处州四百五十里　北至越州五百里　东南至大海二百九十三里　西南至括苍山足七十里极大山西北至婺州六百一十二里　东北至明州象山
　　县东踞门四百六十里极大海
　　户
　　唐开元户二万一千皇朝户主一万七千四百九十九客一万四千四百四十二
　　风俗
　　同越州
　　人物无
　　土产
　　海物　绢　干姜　甲香　鲛鱼皮
　　临海县旧三十五乡今一十五乡本汉回浦县地后汉光武改为章安县晋太康地记云呉分章安置临海县属防稽郡少帝时置临海郡属焉括苍山在州西四十里髙一万六千丈神仙传王方平居昆仑往来罗浮括苍山相连石壁山有刋字蝌蚪形髙不可识春月樵者闻鼓吹箫笳之声聒耳元嘉中遣名手画写状如圆扇即此山　葢竹山在县东三十一里髙九百丈周回一百里抱朴子云余山不可合神丹金液有山精木魅多壊人药唯有大小台华山少室葢竹等山可成　俏山郡国志云上有夫人祠山北湖阴又有俏御史庙孤石耸出似妇女艳妆而坐　白鹤山在县东二十里上有深湖中有盘石前有石鼓鸣则兵乱昔有白鹤飞入会稽石鼓俗传雷门鼓中击之声震洛阳临海记云郡西有白鹤山上有池泉水悬溜逺望如倒挂白鹤因名挂鹤泉又郡国志云汉末有徐公于此山成道控鹤腾空而去又有鹤挂岭犹翺翔之势　髙相山山中有穴无际会稽图云此穴与海相通　仙石山山有馆土人谓之黄公客堂两边有石步廊触石云起崇朝必雨有四竿筯竹风吹自垂空微拂石皆净即王方平所逰之地　覆釜山上有巨人足迹系夸父逐日之所践吴越春秋云夏帝登此山得龙符唐天寳六载敇改为龙符山　石新妇山在县东一百一里山旁多有竒石妇人之状石悉如绀色宋文帝遣画工模写山状时人盛图于白团扇焉　灵石山山有寺当孙恩作叛毁材木以为船舸山石即于空中自然而落贼每有所伤故曰灵石山　芙蓉山临海记云州东北七十里临海中有芙蓉山智者禅师传云出海口望芙蓉山竦若红莲之始开唐天寳六载改为香丽山　登坛山髙一千二百丈在县西六十里旧图经云有坛每阴雨有火望之如燃临海山在县北二百四十里有水合成溪自临海一
　　水是始丰溪一水是东女溪至州北两相合即名临海溪山因溪名常风山在县西五十里郡国志云上有石穴常有风故以为名　楼石在县东六十二里望之似楼　海门山在县东一百二十六里在临海北岸东枕海　玉岘山在县东一百九里临海记云黄石山泄水九层防涯泻落如白练东南有钟乳穴多水有伏翼如鹅大其山本名黄石唐天宝六载敇改为玉岘山崛门山郡国志云山在大海中腹有孔上达于顶有声即大风不风即水涌出必有大兵呉将平孔有声逺闻千里　夷州四面是溪顶有越王钓石在焉　月桂子唐垂拱四年三月月桂子降于台州司马孟诜冬官侍郎狄仁杰以闻
　　黄岩县西一百五里旧三十乡今十二乡汉顺帝永和元年置今温州永嘉县属会稽郡是也厯六朝不改至隋废以其地并入临海县唐上元二年四月复析临海地以名之天授元年八月改为黄岩以其山顶有黄石因以为名　永宁山三童山亦有溪名三童
　　天台县西北一百一十里旧十五乡今管五乡舆地志云呉初置为南始平县晋太康元年更名始丰陈隋之代废之唐贞观八年又置上元三年改为唐兴县梁改为天台县后唐同光初复旧晋天福初改为台兴县今为天台县　天台山在州西一百一十里临海记云天台山超然秀出有八重视之如一帆髙一万八千丈周回二百里又有飞泉悬流千仭似布故登真隠诀注云此山在桐柏山后四明山东南三百里启防记注云天台山去天不逺路经油溪水深险清冷前有石桥路迳不盈尺长数十丈下临絶防唯防其身然后能济济者梯岩壁援萝葛之茎度得平路见天台山蔚然绮秀列双岭于青霄上有琼楼玉阙天堂碧林醴泉仙物毕具也晋隠士【阙】道猷得过之获醴泉紫芝灵药今石桥名相山又道书所谓玉堂天台山其山八重视之如一中有金庭不死之乡陆迈与王逸少书云自山阴至临海多有金庭玉堂仙人芝草也　赤城山在县北六里孔灵符会稽记云赤城山土色皆赤状似霞云悬溜千仞谓之瀑布登真隠诀云此山下有洞在三十六小洞天数其山是赤城丹洞周回三百里上有玉清平山洞天也孙绰天台赋赤城霞起以建标瀑布飞流而界道又述异记云赤城山一峯特高可三百丈丹壁烁日　铜溪在县西北三十里孙绰赋云过灵溪而一濯是也　瀑布山亦天台之别岫也西南瀑布悬流千丈飞泻逺望如布又按神异记云余姚人虞洪入山采茗遇一道士牵三青羊引洪至瀑布山曰吾丹邱子也闻子善具饮尝思见惠山中有大茗可以相给祈子他日有瓯蚁之余不相遗也因立奠祀后尝与家人入山获大茗焉石城山在县东三十里　犹溪在县东三十五里永安县西一百五十里旧十五乡今六乡顾野王舆地志云晋穆帝永和三年分始丰南乡置安乐县属临海郡寻废唐上元二年再置后改为永安县
　　宁海县东北二百五十里旧十二乡今六乡临海记云晋永和三年分会稽郡八百戸于临海郡章安地立宁海县隋隶海州唐武徳五年改海州为台州又属台州寻废至永昌三年又置　桐柏山在县西五十里登真隠诀云其山八重四面视之如一有金庭不死之乡方四十里

　　太平寰宇记卷九十八
　　钦定四库全书
　　太平寰宇记卷九十九
　　宋　乐史　撰
　　江南东道十一
　　温州
　　温州永嘉郡今理永嘉县舆地志云会稽郡之东境后汉永和三年置永宁县晋明帝以温峤岭以南分永宁等四县置永嘉郡属东扬州厯宋齐陈皆因之隋平陈废永嘉郡置处州十二年改曰括州至大业复为永嘉郡唐武徳五年置东嘉州领永嘉永宁安固乐城横阳五县贞观中废东嘉州以县属括州上元二年分括州至永嘉安固二县置温州以温峤岭为名天宝元年改为永嘉郡乾元元年复为温州晋天福四年升为静海军节度从钱元瓘之秦请皇朝为刺史州
　　元领县四
　　永嘉　瑞安　乐清　平阳
　　州境
　　东至大海西八十七里　南北三百里
　　四至八到
　　西至东京陆路三千四百八十里水路四千三十里西至西京陆路三千九百三十里水路四千九百
　　三十里　西至长安陆路四千七百三十里水路四千九百三十里　东至大海八十六里海以外是琉球国　南至福州水路相承一千八百里　西至处州三百六十七里北至台州五百里　东南至横阳县界将军岭去县二百一十五里　西南至建州桐担山去横阳三百五十里　西北至处州三百五十里　东北至台州泛海行五百里
　　户
　　唐开元戸一万六千一百皇朝户主一万六千八十二客二万四千六百五十八
　　风俗
　　俗好淫祀有瓯越之风
