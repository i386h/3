<!-- { "loadSidebar": true } -->
　　信都县旧三十乡今八乡本汉旧县也属信都国又续汉书郡国志信都县属安平国后汉又属长乐郡隋开皇六年又于州置长乐县大业二年省信都县入长安十二年又改长乐为信都县郡国县道记云信都城内有曹魏冀州刺史陈留丁绍颂德碑青龙三年立又有后魏刺史崔藏李平封隆之四碑文皆冠絶　胡蝗晋阳秋曰司冀青雍州蝗属茅草至尽石勒与蝗竞取民禾河北百姓谓之胡蝗　歴山舜耕歴山是此　衡水亦曰长芦水即浊漳之下流也按信都记云衡水有表潬渡歴下博城北而迤逦东北注谓之九争曲水味咸苦俗称苦河亦谓之黄漳河　浊漳水在州西北六十里亦谓之白沟　绛水禹贡谓导河北过洚水即此今谓之枯绛渠西南自南宫县界流入又云绛水枯渎在州东南二十里　博水源出中山望都南入下博县界因为名　杨污泽尔雅谓秦有杨洿　长泸枯沟在州西二里　故昌城汉为县在今郡西北五十里属信阳后汉省故城在焉扶柳故城亦汉为县后汉属安平国后魏省故城在今县西三十里后汉刘植迎世祖于此辟阳故城在今县东南三十五里汉为县后汉省
　　故桃城汉为县在今县西北四十五里后汉省今县城存　故泽城西晋末刘石之乱人相率共筑此城于栁泽畔　合阳城汉县高帝时以代王喜弃国降为合阳侯宣帝又封梁喜为侯王莽改曰宜乡后汉并省入扶柳旧地理志书并失所在葢在今郡东界　三张宅晋文士张协兄弟三人喜属文皆郡人也语曰二陆入洛三张减价　窦冢隋图经云观津东南三里青冢高三十余丈周回千步汉文帝窦后父青少遭秦乱隠身渔钓坠泉死景帝即位太后于坠泉所起大坟号曰窦氏青山在观津城南　煑枣故城在县东北二十五里汉侯国城六国于此煑枣油后魏及齐以故事每煑枣油于此城
　　南宫县西南二十六里旧二十七乡今四乡本汉旧县汉书曰高后元年封张敖子偃为南宫侯即此邑也地理志南宫属信都国隋图经光武自蓟南驰至南宫界遇大雨引车入道傍客舍冯异抱薪邓禹燃火对灶燎衣而去即此地高齐天保七年省隋开皇六年复置洚水枯渎在县东南六里南自清河郡经缭县城流入邑界　缭县汉为县在今县东南二十六里故城存后汉省有洚水枯渎经此城北
　　阜城县东北一百四十里旧二十七乡今四乡本汉旧城也属渤海郡故城在今县东二十二里阜城故城是后汉属安平国晋书地道记云故阜邑为阜城高齐天保七年自故城移于今理隋开皇九年改属观州大业二年复属冀州唐武德四年又属观州贞观十七年废观州又冀州　弓高城在县南二十七里隋图经云弓高城汉封韩頺当为侯国崔浩曰韩増为頟侯今城中有龙頟村即此晋省县隋开皇十六年复置属沧州故蒲领县汉县在今县北三里蒲领故城是后汉省
　　并蓚按水经云今沧州鲁城县北六十里漳河西岸又有一蒲领人流寓于彼遂立此城后汉既以蒲领并蓚今阜城北蒲领故城与蓚相近足明鲁城西界蒲领非汉县也　苻融垒在县东北二十四里　沙邱即宅阳城一名西宅　华阳亭即嵇康学琴于此
　　武邑县东北九十里旧十九乡今四乡本汉旧县也属信都国汉属安平国晋太康十年于此置武邑郡后魏皇始三年移郡武强高齐天保中省武邑隋开皇六年复置　洚水九州记云武邑县洚水西南自衡县界而东经县城西过　衡漳河在县北三十二里　观津丘在县东南二十七里　东昌故城在县东北二十八里汉为县后汉末省　观津城在县东南二十五里古隄尚存即六国赵邑也赵孝成王封乐毅于观津号望诸君又汉为县景帝母窦太后观津人也高齐天保七年省　武强河在县北三十二里
　　堂阳县西六十五里旧十七乡今四乡本汉旧县也汉书汉高祖封孙赤为堂阳侯即此地属钜鹿郡应劭曰县在堂之阳按长芦水亦谓之堂水县名堂阳葢取此也后汉属安平国高齐省隋开皇十六年重置属冀州晋改为蒲泽唐复旧名　尧台郡国志云信都堂阳九门城有古台二所并号为尧台　长芦水在县南二百步
　　枣强县东南六十八里旧二十乡今四乡本汉旧县也武帝封广川子晏为侯即此汉书地理志属清河郡按县道记云今枣强东北十八里有广川王故城慕容垂于此置广川郡后魏孝文太和十一年废郡高齐天保七年省广川县因移枣强县理此城属长乐郡隋开皇二年又自故城移枣强于今理　县外城即羌酋姚弋仲之故垒也　棘津故城在县东北二十七里左传曰晋荀吴帅师涉自棘津史记曰吕望东海人也老而无遇卖食棘津今故城东北百步有后汉黄门谯敏碑其文相传为蔡伯喈撰也　高隄今县东北三十六里有高隄故城一名雍氏郭城汉为县后汉省　平隄汉宣帝封河间献王招为侯后汉省旧地理志并失其所在葢在今县东北高堤城侧近以界内多古堤因以为名枯漳河在今县东南又东流入蓨县界　广川故城
　　汉为县故城在今县东北　古台隋图经云城北一古台俗传为太公卖浆台　故枣强城汉为邑理故城在今县西南十五里后汉省魏复置高齐天保七年自故城移枣强县于今县东北十八里广川城置隋开皇三年移于今理　复阳故城汉县在今县西南十八里故城是也高帝封陈胥为侯即此后汉省　莎隄汉为县后汉省旧城地理书并失所在按郡国县道记云今在贝冀德三州之界即枣强地也
　　衡水县西北四十五里旧十八乡今三乡本汉桃县地隋开皇十六年于今县置衡水县在长芦河西则衡漳故渎也因以为县名　长芦水在县南百步　蔺相如台在县东北十二里
　　蓚县东北七十里旧二十乡今四乡本汉修县即条国文帝封周亚夫为条侯蓚县属信都国后汉属渤海郡晋改蓚为条开皇三年废渤海郡属冀州五年改条县为修县属观州唐武德亦属观州贞观十七年废州改德州今属冀州　九成在县西有邸阁城内有晋蓚今有鲁国孔翊清德碑存　马颊河经邑界
　　深州
　　深州饶阳郡今理陆泽县禹贡冀州之域星分毕宿战国时属魏七国时为赵地秦并天下为上谷钜鹿二郡地汉为饶阳地属涿郡后汉属安平国桓帝以后为博陵郡晋为博陵郡北齐亦同隋开皇十六年废郡于饶阳县置深州以州西故深州为名大业二年州废以其地分入博陵河间二郡唐武德四年平窦建德于河间郡之饶阳县置深州领安平饶阳芜蒌三县初治安平其年移理饶阳贞观元年割故廉州之鹿城冀州之武强下博来属定州鹿城下博武强属冀州先天元年复割安平鹿城饶阳置深州仍分置陆泽天寳元年改深州为饶阳郡乾元元年复为深州
　　元领县五　今六
　　陆泽　饶阳　安平　下博冀州割到　武强冀州割到　乐寿冀州割到
　　二县割出
　　鹿城入镇州　博野入定州
　　州境
　　东西一百九十里　南北二百六十里
　　四至八到
　　东至东京九百里　西南至西京一千三百三十里西南取赵州路至长安二千五百里　东至沧州
　　三百一十五里　南至魏州五百里　西至镇州一百八十五里　北至易州三百里　东南至冀州一百三十里　西北至定州一百七十三里　西北至瀛州一百五十里　西北至镇州一百五十里戸
　　唐开元戸四万二千二百一十一皇朝户主一万五千四百八十八客五千八百七十二
　　风俗
　　与冀州同
　　人物
　　唐魏知古深州陆泽人为相
　　土产
　　布　绢贡　石榴
　　陆泽县旧十七乡今五乡本汉广河县地隋仁寿中象城县地唐开元中自象城析置以大陆泽为名贞元中以饶阳立深州至长庆以后移深州理于是邑　大陆泽禹贡谓大陆既作也
　　饶阳县东北三十里旧三十乡本汉旧县也属涿郡应劭注云在饶河之阳为名今有古城在今县东北二十里饶阳故城是也齐文宣天保五年移于今理按饶阳县即后魏虏渠口置虏口镇于此后为县深州隋开皇三年改属定州十六年属饶州　枯白马渠在县南一名黄河今名白马沟上承滹沱河东流入下博界故注水经云滹沱又东自马渠出李公渚赵记云此白马渠魏白马王彪所凿俗谓之黄河又通典州郡志滹沱河旧在县南即光武所渡处魏武帝因饶河故渎决令北注新沟所以今在县北后刺史杨贝改为清宁河也毛苌宅注诗为河间博士是邑人今有宅存　博陵
　　故城　饶阳故城皆汉邑名废城在县界　虏口镇今理也自石赵苻秦后魏并为博陵郡理于此　州理城晋鲁口城也公孙泉叛司马宣王征之凿滹沱入派水以运粮因筑此城葢滹沱有鲁沱之名因号鲁口后魏道武皇治二年车驾幸鲁口即此城也　芜蒌亭在县东北四十五里后汉光武自蓟东南驰晨夜至饶阳芜蒌亭饥甚冯异进豆粥光武曰得公孙豆粥饥寒俱解公孙异字　芜蒌亭故城在县东北四十五里隋县地葢因东北芜蒌亭为名
　　安平县西北五十三里旧十六乡今五乡本汉旧县属涿郡汉书曰高帝六年封鄂千秋为安平侯后属博陵郡今城北面有台俗谓之神女楼自晋及高齐博陵郡并理此隋开皇十六年又于此置深州大业三年省州以县还涿郡唐武德四年又置深州以县属深州州废割属定州至先天元年又置州县仍属焉　谷邱故城在今县西南十五里汉为县后汉省　今名礓石河西自定州义丰县界流入滹沱河在县南二十三里武强县东北一百三十里旧四十乡今六乡古城隧城即六国时为赵邑故城在今县东北三十里是汉为武强县属河间国后汉属安平国晋属长乐国后魏属武邑郡高齐天保七年省又按郡国县道记武强故县在今县西南二十五里汉为侯国今县即西晋于其城置武强县因古城以名之高城移于今理有衡漳河在今县南五里其城即后魏武邑县郡城道武皇治二年筑武隧故城在县东北三十一里赵破秦将扈辄于武
　　隧斩首十万即此地也　武强故城在县西南二十五里汉书严不识以击黥布功封武强侯后汉王梁亦为武强侯　武强泉即担生蛇所陷之县
　　下博县北一百里旧二十二乡今六乡本汉旧县也属信都国应劭注云太山有博县此故言下也王莽改曰闰博亦谓在博水之下故名耳后汉书云光武曾迷于下博是故县在今县南二十里后魏移县于衡水北即去今县二十里俗谓之故城县后周建德六年又移于今理按县道记云下博今理郡后汉祭遵垒北枕衡漳水是焉　白马故沟隋图经云魏白马王彪凿武强渊邑人有遇有一蛇疑其灵持而养之名曰担生长而吞噬人里内患之遂捕系狱担生负而奔邑因沦为河县长及吏咸为鱼矣今县治东北半里许落水渊水又东南结为湖县沦之处令之子东奔又陷于此故谓之郎君渊　平泽河在县北界即后汉王霸言光武氷合之所今号为危渡　世祖庙汉世祖自蓟北行至此见一白头翁云信都为长安守是此处今有庙存
