<!-- { "loadSidebar": true } -->
　　大秦国一名犁鞬【注】居言切○一云汉时犁靬国又名拂菻国后汉时始通焉其国在西海之西亦云海西国其王理安都城宫室柱棁皆以水晶琉璃为之贵臣十二共理国事其王无常人简贤者立之国有异灾及风雨不时即共废之有鸟似鵞其毛绿色常在王边倚枕上坐每进食有毒其鸟辄鸣户十余万南临大海城东靣有一大门髙二十丈饰以黄金凡有大门三重第二门之楼悬一大秤以金丸十二枚属于衡端以日之十二时为一金人其大如人立于侧每至一时其金丸辄落铿然有声金人即应声引唱以记日时毫厘无失其殿以瑟瑟为柱黄金为地象牙为门扇香木为栋梁无瓦以白石涂屋上如白玉焉其地平正人居星布东西南北各数千里有四百余城小国役属者数十西有大海海西有迟散城王城有官曹部领而文字习胡人皆髦头而衣文綉亦有白盖小车旌旂之属及十里一亭三十里为一置一如中土州邑地多狮子遮害行旅不百余人持兵器辄为所食其国常欲通使于汉涂经大海商客往来皆赍三嵗粮是以至者稀桓帝延熹初大秦王安敦遣使自日南徼外献象牙犀角瑇瑁始乃一通焉其所表贡并无珍异疑传者过焉至晋武帝太康中其王遣使贡献或云其国西有弱水流沙近西王母所居处几于日所入也隋炀帝欲通之竟不能致贞观十七年其王波多力遣使贡赤颇黎緑颇黎石緑金精等物后臣属大食国焉干封二年其国遣使贡底乜伽开元七年遣吐火罗大首领贡狮子羚羊二遣僧来朝贡【注】外国图云从隅臣北有国亦名大秦其种长大身丈五六又杜还经行记云拂菻国在婼国西隔山数千里亦曰大秦其人顔色红白男子悉着素衣妇人皆服珠锦好饮酒尚干饼名工乃善织络或有俘在诸国守死不改乡风琉璃妙者天下莫比王城方八十里四靣境土各数千里胜兵约有百万常与大食相御西枕西海南枕南海北接可萨突厥西海中有市客主同和我往则彼去彼来则我归卖者陈之于前买者酬之于后皆以其直置诸物旁待领直然后収物者曰鬼市又闻西有女国因感水而生之云摩隣国在婆萨罗国西南渡大积行二千里至其国其人黒俗犷少米麦无木草马食干鱼人食骨莽即波斯枣也瘴疠特甚诸陆行之所经也戎则一种法有数般有大食法有大秦法有寻寻法其寻寻蒸报于诸国之中最甚当食不语其大食法者以子弟亲戚而作判典从有防国不至相累不食狗猪驴马等肉不拜国王父母之尊不信鬼神祀天而已其俗每七日一假不买卖不纳饮酒谑浪终日其大秦善医目及痢或未病而先见或开脑出虫
　　四至
　　从条支西渡海曲近万里约去长安四万里东南与波斯接地方万里
　　土俗物产
　　其人长大平正中国故谓之大秦或云国本中土人也○骇鸡犀【注】抱朴子云通天犀有一白理如綖以盛米置羣鸡中鸡若欲啄米辄惊去故南人名为骇鸡犀○合防诸香煎汁以为苏合土多金银其寳夜光璧明月珠琥珀琉璃神白马朱鬛瑇瑁元熊赤螭辟毒鼠大贝车渠【注】广雅云车渠石次玉○玛瑙【注】广雅云玛瑙石次玉○贙【注】平犬切出西海有有养者似狗多力犷恶【注】犷古猛切○北附庸邑有羊羔自然生于土中其欲萌筑墙院之恐兽所食也其脐与地连之割絶则死击物惊之乃惊鸣遂絶逐水草无羣又有木难金翅鸟口中结沫成碧色珠也土人珍之曹子建诗云珊瑚间木难是也有幻人能额上为炎烬手中作江湖举足而珠玉自随开口则旛眊乱出【注】前汉武帝遣使至安息安息献犁靬幻人二皆蹙眉削鼻乱发拳须长四尺五寸眊音入志切○有织成细布言用水羊毛名海西布出细布作氍防罽帐之属为东海诸国所作也常利得中国缣素解以为胡绫绀纹数与安息诸国交市于海中西南涨海中数可七八百里行到瑚洲水底有磐石瑚生其上大秦人常乘其大舶载铁网令水工没先入视之可下网乃下初生白渐渐似苗坼甲歴一嵗许出网目间变作黄色支条交错髙极三四尺大者围尺余三年色乃赤好后没视之知可采便以铁钞发其根乃以索系网使人于舶上绞车举出还国理截恣意所若失时不举便蠧败
　　小人国
　　小人国在大秦之南躯才三尺其耕稼之时惧为鸖所食大秦国每卫助之小人竭其珍以酬报
　　乌弋山离国
　　乌弋山离国汉时通焉去长安万二千二百里不属都防户口至多亦大国也东北至都防理所六十里行东与罽賔北与朴桃西与犁靬条支接【注】朴布木切犁靬即大秦也○行可百余日乃至条支按魏书其国一名排持也
　　条支国
　　条支国汉时通焉人众甚多往往有小君长安息役属之以为外国【注】安息以条支为外国也○以地絶逺汉使稀至自玉门阳闗出南道歴鄯善而南行至乌弋山离南道极矣转北而东复马行六十余日至安息按后汉书和帝永元中班超掾甘英使大秦抵条支临大海欲渡而安息西界舡人谓英曰海水广阔往来者逄善风三月乃得渡若遇恶风雨亦有三嵗者又曰海中善使人思鄊汉使若不顾父母妻子者则可往矣英闻而止西海到玉门阳闗四万里
　　四至
　　去阳闗二万二千一百里在葱岭之西城在山上周囘四十余里临西海海水曲环其南及东北三路絶惟西北通六道
　　土俗物产
　　土地暑湿旧宜稻出犁牛孔雀有大鸟卵如瓮【注】瓮汲水瓶○其草木畜产五谷果菜食饮宫室市列钱货兵器金珠之属皆与罽賔同而兽有桃拔狮子犀羊【注】桃拔一名符拔似鹿长尾一角者或为天鹿两角者或为辟邪狮子如大防正黄有冉耏尾端葺毛大如斗尔雅所谓狻猊也狻音峻猊音倪拔音步葛切耏亦频傍毛也○其人钱文为人头幕为骑马安息国
　　安息国汉时通焉王理蕃兠城【注】蕃音盘○其属大小数百城池方数十里最大国也地临媿水【注】今为乌浒河是○商贾车舡行旁国书革傍行为书契【注】今西方胡书皆横行不直下也革为皮之不柔者也○武帝始遣使去安息其王令骑迎于东界木鹿城号为小安息去其王都又数千里行北至过数十城人户相属因发使随汉使以鸟卵及犁靬人献至后汉章帝时理合犊城遣使献师子符拔【注】符拔形似麟而无角按西域记自安息西行三千四百里去阿蛮国从阿蛮西行三千六百里去斯賔国从斯賔南行渡河又西至干罗国九十里安息西界极矣自此南乘海乃通大秦其土多海西珍竒异物焉至后周天和二年安息王理蔚搜城遣使贡献至随大业五年安息又朝贡隋书云王姓昭武与康国同族都在那宻水南城有五重环流水宫殿皆为平头王坐金驼座髙七八尺
　　四至
　　去长安一万一千六百里在葱岭之西大宛西可数千里不属都防北与康居东与乌弋山离西与条支接焉
　　土俗物产
　　土地风气物人俗与康居乌弋罽賔同亦以银为钱又独为王幕为夫人王死则更铸大鸟爵颈及膺身蹄似槖驰色苍举头髙八九尺张翅丈余食大麦
　　小安息国
　　小安息国一名渇汗国治喝汗城后汉小安息国也西域传云安息东界木鹿城为小安息西域道里记云本康国王之先兄弟十人分居王国其一即喝汗国也城可十余里有户二万　志诚山　滴水
　　大夏国
　　大夏国汉时通焉在大宛西南二千余里妫水南其俗土著有城室与大宛同俗去汉万二千里居汉西南本无大君长城邑往往置小长甚弱畏战善贾市及大月氏西徒攻败之皆臣畜共禀汉使同受节度按大夏人多可万余有市贩贾诸物东南接身毒国皆属大月氏
　　大月氏国
　　大月氏国【注】月氏音肉支○汉时通焉理蓝氏城一名薄罗城在大宛西可二三千里居妫水之侧不属都防户十万其国本行国也随畜迁徙与匈奴同控十余万故恃强轻匈奴本居炖煌祁连间【注】祁连山在今张掖郡之西北也○至冐顿单于攻破月氐而老上单于杀月氐以其头为饮器乃逺去过大宛西击大夏而臣之都妫水北为王庭其余小众不能去者保南山羌号小月氐于大夏分其国五部翎侯后百余嵗贵霜翎攻灭西翎侯【注】翎音翕○自立为王因号贵霜王又灭濮达罽賔悉有其国复灭天竺月氏自此之后最为富盛至后魏北伐与蠕蠕接数为所侵遂西徙都薄罗城去佛敌沙二千一百里【注】佛敌沙在蓝氏城东○后其王寄多罗勇武遂兴师越大山南侵北天竺自干陁罗以北五国尽役属之国人乘四轮车或四牛八牛九牛挽之在大小而已后魏书云太武时其国人商贩至京师自云能铸石为五色琉璃于是采矿山中于京师铸之既成光泽美于西方来者乃诏为行殿可容百人克映色彻观者惊骇以为神明自此所作琉璃遂贱人不复珍之
　　四至
　　其南则大夏西接安息四十九日行北则康居去长安一万一千六百里
　　土俗物产
　　其土俗气物风俗钱货与安息同出一封槖驼元中记云玛瑙出大月氐又有牛名为日及今日割其肉明日疮愈又朱膺异物志云月氏国有羊尾重十斤割之供食寻生如故
　　小月氏国
　　小月氏国理富楼沙城其王本大月氏寄多罗子也寄多罗为蠕蠕所逐徙后令其子守此城因号小月氏焉在波罗西角后魏书云去代一万六千六百里其先或居西平张掖之间被服颇与羌同其俗以金银为货随畜牧迁徙亦北狄
　　党项
