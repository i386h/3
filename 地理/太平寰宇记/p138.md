<!-- { "loadSidebar": true } -->
　　彭泽县东一百八十里九乡本汉县属豫章郡取泽以为名禹贡彭蠡既潴阳鸟攸居地则荆州之分理东南广长南北枕帯江濡境为吴地之首自汉以来旧号积石唐武徳五年李大亮安抚江南张善安来降江表既静于此古城置浩州以浩山取名又分杨梅岭已南更置都昌县东南置乐城县分饶州鄱阳县北境置广晋县合四县并浩州至八年废浩州及县其年彭泽县仍移入废浩州内伪唐升元初又自浩州故城移河西四十里江次即今县理　马当山在古城北一百二十里其山横枕大江山象马形回风急击波浪涌沸为舟舡难阻山腹在江中山际立马当山庙　浩山在古城东北七十九里北临大湖飏波浩荡相传为浩山浩水焉　石门山在县东北一百七十里夹涧石形如门小孤山髙三十丈周回一里在古城西北九十里孤峯耸峻半入大江　杨叶洲西头一半在县东北三百一十一里以东属池州秋浦县界洲上多杨叶又云洲腹稍濶两头尖状如杨叶　古赵屯城在县东北二百五十七里典籍不载故老相传赵屯城　古太原郡在县东北五十里按顾野王舆地志云太原郡梁武帝立属浔阳领晋阳天水和成三县陈亡废　废天水县在县东五十里按顾野王舆地志云天水县梁武帝置以拟西水县隋平陈后废并入彭泽县　废龙城县在县西二里隋平陈后置开皇十八年又改为彭泽县　废和城县在县东北二百二十里按顾野王舆地志云仁和县江左立属汝南郡齐之庐江南顿亦有和城属太原郡至隋平陈并入彭泽县　废晋阳县在县东北一百九十四里顾野王舆地志云晋阳县梁武帝立属太原郡隋平陈并入彭泽县　废乐城县在县南三十九里县城傍山为之南北髙崄东北平下隋大业十三年贼帅张善安据险唐武徳五年贼平城属浩州至八年省州及县并入彭泽县
　　徳安县西一百里三乡本蒲塘春秋时为楚之东鄙地至晋建兴初始以为郡仍领浔阳彭泽柴桑上甲九江五县义熈中以浔阳入柴桑上甲入彭泽隋平陈改柴桑为浔阳十八年复为彭蠡县大业初又为湓城县隋末陷入贼林士宏唐武徳五年安抚使李大亮析湓城更置浔阳楚城两县为三县至八年废湓城入浔阳贞观八年又废楚城归浔阳详其地即旧属柴桑后遂分三江水于敷浅水之南为场以地有蒲塘为名至咸通三年还浔阳至四年复为场伪吴顺义七年升为徳安县　石鼓山在县西北四十五里按徳化县记毎天阴闻鼓山经云长石之山有鼓鸣焉即此　博阳山在县南一十三里按尚书云过九江至于敷浅原注云敷浅原一名博阳山在扬州豫章界其上有祠庙　葛洪山在县北四十里其山与蒲泉观不逺盖葛仙曾游此乃名焉　敷浅水即尚书敷浅原也常流不絶色颇清冷其原乃接瑞昌县及鄂州永兴界屈曲二百余里方至县
　　瑞昌县西一百里二乡本赤乌场地按吴志孙权时有赤乌见于此始有地名盖柴桑之旧域也按州图经晋建兴元年始立郡领浔阳柴桑彭泽上甲九江等五县则浔阳柴桑各有其地自后并浔阳入柴桑复废柴桑为浔阳于是浔阳柴桑合一县而名异唐武徳初江州领浔阳彭泽都昌三县赤乌之地则浔阳西偏建中四年以浔阳西偏僻逺因立为场伪唐升元三年改为瑞昌
　　湖口县西北一百里二乡本湖口戍是南朝旧镇上据大钟石傍临大江唐武徳五年安抚使李大亭以为要冲遂置镇在彭蠡湖口伪唐保大年中升为县
　　南康军
　　南康军理星子县本江州星子镇以落星为名皇朝太平兴国三年以地当要津改镇为星子县至七年以县置南康军领星子县仍割江州之都昌洪州之建昌等县以属焉
　　领县三
　　星子　都昌　建昌
　　军境
　　东西二百二十里　南北二百四十里
　　四至八到
　　北至东京一千八百七十里　北至西京【阙】
　　东至饶州三百七十里　西至江州一百五十里南至洪州二百七十七里水路四百五十里　北至江州湖口县一百二十里　东北至江州湖口县水路一百二十里　西南至江州徳安县界六十里东南至渡江至松口三十里入都昌县界　西北至庐山康王观太原界七十里
　　户
　　旧户载江洪二州籍皇朝户主一万四千六百四十二客一万二千三百六
　　风俗
　　具载江州
　　人物
　　具载江州
　　土产
　　布水纸　云母　石斛出庐山悬崖
　　星子县二乡本星子镇皇朝太平兴国二年升为县并载江州徳化县内
　　都昌县西北一百二十里元一十六乡本汉彭蠡县地唐武徳五年安抚使李大亮谓土地之饶井戸之阜道途之遥逺水路之阻碍遂割鄱阳西雁子桥之南地置此县以隶浩州州废属江州按雁子桥即本县之地鄱阳即饶之北壌也始置之地有古城莫知年代遂因此城创县地名都村逺与建昌相望近与南昌接遂号都昌　石钟山在县北二百一十里西枕彭蠡连峰叠嶂壁立峭峻西南北靣皆水四时如一白波撼山其声若钟因名之按辩石钟山记云水经云彭蠡之口有石钟山郦元以为下临深潭防风鼓浪水石相抟响若洪钟因受其称予幽栖者因寻绎东湖沿澜穷此遂跻崖穿洞访其遗踪次于南隅忽遇双石欹枕潭际影波沦中询诸水濵乃曰石鼓也有铜鐡之异焉扣而聆之南音函胡北音清越枹止响腾韵余徐歇若非泽滋其山山含其奥联气凝质发为至灵亦安能产兹竒石乎乃知山仍石名旧矣如善长之论则濒流庻峰皆可以斯名贯之聊防前谬留遗将来贞元戊寅岁七月八日白鹿先生记白鹿先生姓李名渤字濬之时隐庐山因所居洞为号后仕江州刺史諌议大夫给事权管观察使大和元年八月七日故吏湖口镇将吴文干刻石今脩寰宇记因全録此记以辨之又按浔阳记术士吴猛过此遇天神曰此江神不守其官覆溺生人吾奉帝命按之言终而失　交石山在县北二百三十里其山西临大江石势交横乃名交石山　钓矶石在县西三十里傍临浦屿异苑记云陶侃尝钓于此得织梭一枚还以揷壁化成赤龙从空而去　石壁山在县西南一十一里傍临清江有石如壁山西有僧台本谢康乐旧宅所言精舎者谢诗云昏旦变气候山水含清辉清辉能娱人逰子澹忘归　七里山在县东北一百一十五里其山盘薄七里　檀头山在县西北九十里宋将军檀道济领兵登此石室因名檀道山西南枕彭蠡　土目山在县西北七里无名　五桞舘在栖隠寺侧五桞先生之田宅也今废　彭泽城在县西北一百二十五里其城汉髙祖置属豫章晋陶潜之所理也隋平陈废旧迹犹存　左理城在县西北四十里晋庐脩所筑在湖左因为名城基犹存　彭蠡戍在县西北七十里西临彭蠡湖北连钓矶山旧是镇唐武徳五年以江湖濶逺遂重置镇景龙元年复为戍以为冲要　檀山废戍在县北九十里与马颊相对武徳五年以来水陆要冲置戍贞观元年废
　　建昌县南二百里旧十六乡今二十乡旧海昏县也汉髙祖六年置前汉地理志云髙帝六年豫章郡置十八县艾海昏属焉艾春秋时旧名左传吴公子庆忌出居于艾又按雷次宗豫章记云后汉永和中分海昏立建昌县以其户口昌盛因以为名又中分海昏立建昌县为新吴永脩二县建安中又分立西安县晋太康元年改西安为豫寕县宋永嘉二年废海昏移建昌居焉顾野王舆地志曰陈武割建昌豫寜永脩艾四县为豫寕郡又梁仆射沈约陈仆射徐陵并封建昌侯皆此邑羡门乡因仙人羡门子居此山得道为名去县一百八十里　蛇骨洲在县东南十七里永嘉末有蛇长三十余丈防道以气吸人被吞噬者盖已数数然矣行路防絶时吴猛有神术与弟子往杀之蛇死之处聚骨成洲有小蛇走猛乃云大是蜀精故死而蜀贼杜□灭矣　吴猛泉在县北五百歩有疮疾者或洗悉愈时人尝以寒食及三月三日九月九日就此祈福多有徴騐此是吴猛游息之处因以为台其泉清冷异于他处亦谓冷水泉　孙虑城在县南一百里城南门有清石井可深十丈常冬夏水有吴书孙虑字子智权之子黄武七年封建昌侯　庾齐台在县东三十里当白湖中洲梁尚书庾肩吾齐永明三年之所置也














　　太平寰宇记卷一百十一
　　钦定四库全书
　　太平寰宇记卷一百十二
　　宋　乐史　撰
　　江南西道十
　　鄂州
　　鄂州江夏郡今理江夏县禹贡江汉朝宗于海按今江汉二水会于州之西界春秋时为夏汭及楚地传谓吴伐楚沈尹射奔命于夏汭又世本云楚子熊渠封中子红于鄂今武昌县地也至战国犹属楚秦并天下为南地按晋地理志云汉髙祖初分南郡置江夏郡汉志应劭注云沔水自江别至南郡华容为夏水过郡入江故江夏为名今州即江夏郡之沙羡县地后汉因之后刘表以黄祖为江夏郡之太守又江夏记云一名夏口一名鲁口按三国志吴主破黄祖于沙羡収其地为都名遂改武昌又武昌记云大帝筑城于江夏山为江夏城即今郡以程普为江夏太守督夏口遂欲都鄂改为武昌其民謡曰寕饮建业水不食武昌鱼寕归建业死不向武昌居由是徙都建业此为郡如故后亦为重镇及西晋伐吴使王戎袭武昌胡奋袭夏口是厯古为兵冲之地至义熙元年冠军将军刘毅以为夏口二州之地居形要控接湘川边带汉沔请荆州刺史刘道规镇之至六年自临鄣徙江夏郡于夏口仍割荆湘江三州之地于此立为郢州故宋书云孝武帝嫌上防强盛遂以竟陵安陆江夏武陵巴陵武昌西阳齐安等八郡置郢州则江夏为郢州之地至顺帝时荆州刺史沈攸之起兵素蓄士马资用丰厚积战士十万铁马二千军至郢州府功曹臧寅以为攻守势异非旬日所抜若不能时举挫锐损威今顺流长驱计日可防既倾根则郢城岂能自固攸之不从郢州刺史柳世隆拒守攸之尽锐攻之不尅众离沮遂溃散故齐书列传云刘懐珍言于髙帝曰夏口兵冲要地宜得其人遂令柳世隆镇焉其后梁武起兵襄阳东下攻围二百余日方降因分置北新州寻分北新州为士富泗泉豪五州梁末北齐得之遣慕容俨守之为陈将侯瑱攻围凡二百日不下后因二国通和乃复归陈隋平陈改为鄂州取鄂渚以为州名炀帝初州废复为江夏郡唐武徳五年平萧铣复置鄂州天寳元年改为江夏郡乾元元年复为鄂州永泰之后置鄂岳观察使以鄂州为治所皇朝为武靖军节度
　　元领县九　今六
　　江夏　武昌　蒲圻　嘉鱼　崇阳　永安
　　三县割出
　　永兴置兴国军　通山入兴国军　大冶入兴国军州境
　　东西九百二十九里　南北三百八十八里
　　四至八到
　　北至东京一千四百一十里　北至西京一千五百三十里　西北至长安三千三百三十里东至江州六百里　南至岳州七百里　西
　　至浔阳渡二里　北至黄州二百八十五里
　　东南至洪州水陆相乗一千九百三十八里　西北至沔州北界汉江四里　西南至沔州界七里东北至蕲州五百里
　　户
　　唐开元户二万九千七百皇朝户主一万四千七十客一万五千一十四
　　风俗
　　火耕水耨人食鱼稻以渔猎山水为业蠃蛤食物常足人偷生朝夕取给而无积聚重巫之祀事
　　姓氏
　　江夏郡三姓　黄　　喻　　潘
　　人物
　　孟陋武昌人少孤曽祖宗为吴司空陋幼而贞洁丧母过礼　孟嘉江夏人侍桓温宴龙山风吹帽坠唐李鄘江夏人自淮南节度诏入拜相
　　土产
