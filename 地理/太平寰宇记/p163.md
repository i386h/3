<!-- { "loadSidebar": true } -->
　　桐栢县东一百六十里元三乡汉志平氏县有桐栢大复山梁大同元年于此置华州及上州郡西魏之元年改华州为淮州三年又改为纯州后周武帝建德三年又分置义乡县以属焉隋开皇十八年改义乡为桐栢汉志桐栢县取桐栢山为名　桐栢山禹贡导淮自桐栢大复淮水所出经南阳东防于泗沂入于海　大木山俗名天目山十六国春秋祖逖为豫州刺史将家属避难于天目山即此山也　菩萨山在县东北三十里　淮水出废平氏县桐栢山东流　淮渎庙水经云桐栢山南有淮渎庙前碑是南阳郭苞立又二碑并是汉延禧中守令所造旧有淮渎令掌此祠唐天寳中封淮渎为长源公庙中有石龟十一枚极大　九渡水水经注云九渡水出鸡翅山溪涧萦委沿洄九度其犹零陵之九度水也
　　湖阳县西南六十里元三乡古蓼国之地左传郧人将与随绞州蓼伐楚师杜预注云蓼国今义阳棘阳县东南湖阳城是也文公五年楚公子燮灭蓼臧文仲闻六与蓼灭曰臯陶庭坚不祀忽诸德之不建民之无援哀哉秦灭楚属南阳汉为湖阳县　蓼山在县东北二里　紫玉水在县东南十五里　谢城本旧棘阳城水经注云谢水出谢城其源微小至城甚大城周回水侧申伯之都也诗云申伯番番既入于谢今申国在宛北自申迁于谢　上马城后魏州地图记本石马县县南有一石马为名后误为上马　棘延故城古谢国之地在棘水之阳后为县有废城在今县北　湖阳城后汉光武封姊为湖阳公主即此城又按周地图记云湖阳县光武外祖樊重邑也
　　方城县北一百六十里元三乡本汉堵阳县属南阳郡应劭云明帝改为顺阳西魏置襄邑郡于此后废唐武德初置北澧州贞观初改为鲁州九年复废为县唐州　黄城山即方城山也地志南阳叶县方城邑有黄城山　唐武山水经注云高鳯所隠处号西山　衡山汉志衡山澧水所出即桐栢之连冈也　饼餤山在县东三十里　堵水一名柘水水经堵水出堵阳县北山敷源并发南堵经小堵谓之堵水
　　比阳县东北七十五里元二乡汉县属南阳郡后魏置东荆州于汉北阳故城又为淮州隋改为显州因显望冈为名唐贞观元年改为唐州今县理即州故城　北水南流入县西水经云北水出北阳县东北大胡山一名马仁陂溉田万顷葢此水之聚泽也　苦莱山在县西北三十五里即黄山城也自叶至此北阳南北相毗连亘百里亦曰长城山即长沮桀溺耦耕处下有东流水即子路问津之所尸子云楚狂接舆耕于方城即此山　溱水亦谓青衣水　溲水　油水　陇水皆北阳水名　楚平王祠即昭王父也　伍相祠　汉高祖祠光武祠三祠洁敬甚严　宋玉冡楚大夫　楚女冡
　　即楚姬女　湖阳公主冡后汉光武姊　废慈邱县左州东七十里汉北阳县地属南阳郡后魏于此立江夏郡寻废为戍隋开皇十八年改为慈邱县取界内山为名周显德三年为北阳　大湖山水经比水出大湖山即天封山张衡南都赋天封大湖列仙之陬是也　中阳山一名慈邱山亦名上介山水经观水出上介上即此山也















　　太平寰宇记卷一百四十二
　　钦定四库全书
　　太平寰宇记卷一百四十三
　　宋　乐史　撰
　　山南东道二
　　均州
　　均州武当郡今理武当县治禹贡豫州之域春秋及战国其地并属楚史记秦昭王三十五年置南阳郡其地属焉在汉为武当县属南阳郡后汉因之在荆州部魏属南乡郡晋属顺阳郡齐永明七年于今郧乡县置兴郡舆地志云梁武帝以此郡为南始平郡复有武功武阳二县仍属南雍州太清元年于梁州之齐兴郡置与州后魏废帝元年改兴州为丰州所因以丰城为名后周武成元年自今郧乡城移于延岑城即今理是也隋开皇三年罢郡丰州不改五年改丰州为均州因界内均水为名大业初废州改为浙阳郡今郡城即后汉将延岑所筑义宁二年割浙阳郡之武当均阳二县置武当县又置平陵县唐武德元年改为均州七年省平陵县八年省均阳入武当其年以丰州之郧乡堵阳安福三县来属贞观元年废均州又省堵阳安福二县以武当郧乡二县属浙州八年废浙州又以武当郧乡二县置均州又废上州割丰利县来属天寳元年改为武当郡乾元元年复为均州贞观五年勅均房二州隶山东南道
　　元领县三　今二
　　武当　郧乡
　　一县废
　　丰利【入郧乡】
　　州境
　　东西三百六十六里　南北一百四十里
　　四至八到
　　东北至东京九百八十里　东北至西京八百八十五里　东北至长安九百五十四里　东至邓州二百四十四里　南至房州二百六十八里　西至金州七百三十二里　北至邓州内乡县二百六十八里　东南至襄州三百七十六里水路三百六十二里　西南至房州三百七十二里　西北至商州上津县石丹山界三百四十四里　东北至邓州三百四十四里
　　户
　　唐开元户一万三千七百皇朝户主三千七百九十二客三千八百二十七
　　风俗
　　汉书地理志汉中风俗与汝南郡同有汉江川泽山林少原隰多以刀耕火种人性刚烈躁急信巫儿重淫祀尤所好楚歌
　　人物
　　无
　　土产
　　鹿脯【今贡】　羚【旧贡】　麝香　山鸡皮　葳　椒蜡
　　武当县旧八乡今三乡本汉旧县属南阳郡取武当山以名县旧治延岑城唐显庆四年移于今所　武当山一名太和山武当山记云区域周回四五百里中央有一峯名曰参岭高二十余里望之秀絶出于云表清朗之日然后见峯一月之中不过四五清霄葢其上白云带其前日必西行夕而东返则惟其常谓之朝山葢以重朝揖之主也郭仲产南雍州记云武当山广圆三四百里山高垅峻若博山香炉苕亭峻极干霄出雾学道者常数百相继不絶若有于此山学者心有隆替辄为百兽所逐陶景玉匮云太和山形南北长高大有神灵栖凭之者甚多太和山虽在南阳界而去洛阳甚近度轘辕南阳界而北趋鲁阳便得至焉又南雍州记云武当山有石门石室相傅云尹喜所栖之地隂君内传云尹字长生入武当升仙　石阶山隋图经云一名华岳地肺一名肺山福地记云西北角有大树树下生草名救穷冬夏不枯日食三寸絶谷不饥登之度世陶先生谓之西岳佐命是也　女思山汉武当长来郡女嫁为河内张德子妇随夫还至此山南望其父思慕而死即葬此山女即来歙曽孙也　三夫人亭亭若博山香炉　古塞山在今县北战国时楚筑以备秦今城所据之山峻险按今名大寨山是　三王城前汉末王匡王鳯王常所筑各一城今号三王城　社树隋图经云南阳武当门有社栢树大四十围梁萧欣为郡伐之言有大从树腹中坠下粗数围长三丈羣蛇数十随之入南山声如风雨未伐树前曽见梦于欣不之信后欣果死于治所
　　郧乡县西一百十三里旧八乡今五乡古糜国之地左氏传曰楚潘荣伐糜至于锡穴汉初置锡县按地记云汉中郡之东界有锡县即古之锡穴也汉置锡县属汉中郡今县城即汉理晋太康五年改锡县为郧乡县梁代志云其地出猫牛沙牛　兠牟山在县东十里即汉中郡与南阳郡分界处　西山今名寳葢山水经注云郧乡有西山山有虾蟆石仓卒看之与真不别山北有崖傍观之有一穴甚明传道为星牖　狼子山隋图经云山临汉水山边凿石作六字皆方一尺四字犹可识云元田中邱两字不可识山下有狼子冡为水所壊今成小洲亦为狼子葬父之所　渚水在县西六十里有渚水汗池注渚水入于汉俗名【阙】　是　寒泉水注水经云汉水又东谓之涝滩冬则水浅而下多大石又东为静滩夏水急盛川多湍洑行旅苦之故谚曰冬涝夏静断官使命言二滩阻碍也　沧浪洲隋图经云汉水出琵琶谷至沧浪洲即渔父棹歌处庾仲雍汉记云谓之千龄亦通名沧浪水又东经龙巢山下　丹水隋图经云丰州丹水出丹鱼先夏至前十日夜伺之浮水有赤光上照如火以网取之割其血以涂足可步行水上废丰县西二百四十里元【阙】　乡本汉长利县地后
　　汉省晋复立太康五年改长利为锡县所属不改宋于此侨置南上洛郡属梁州后魏分锡县置丰利县按荆州图副云丰利熊川阳川三县即武当之地唐武德元年置上津郡于此贞观八年废郡以县属均州皇朝乾德六年并分郧乡县　锡义山一名天心山在县东北六十五里道书福地志云天心之山方圆百里形如城四面有门上有石坛长十余丈山高谷深多生薇蕨其草有风不偃无风独揺也
　　房州
　　房州房陵郡今理房陵县土地所属与金州同此即古麋庸二国之地春秋为房子国左氏传曰楚子伐麋成大心败麋师于防渚即此是也又阚骃云防陵即春秋时防渚也史记秦惠文王三十年攻楚取汉中地置汉中郡始皇灭赵徙赵王迁于房陵是其地四塞险固即为汉中郡地其后始皇诛吕不韦其后亦徙于此歴两汉郡如之后汉末以为房陵郡华阳国志孟达既降魏魏文帝合三郡为新城郡以达为太守理上庸达后归蜀司马宣王讨之仍从新城移理房陵歴晋宋齐为新城上庸二郡梁天监末立岐州与郡同理房陵侯景之乱地入后魏废帝二年改新城郡为光迁国昔传此地古有三百人于州西南房山中学道得仙因名其地为广仙后人语讹为光迁后周武帝三年废国为迁州改房陵为光迁县隋因之炀帝废州为房陵郡唐武德元年改为迁州领光迁永清又置受阳浙川房陵凡领五县其年又于竹山县置房州领竹山上庸又置武陵凡领三县五年废迁州之浙川七年又废房陵受阳二县贞观十年废迁州自竹山移房州治于废迁州城其年省武陵县改光迁为房陵县天寳元年改为房郡乾元元年复为房州贞元五年以房州均州山南东道皇朝为保康军节度
　　元领县四　今二
　　房陵　竹山
　　二县废
　　上庸【入竹山】　永清
　　州境
　　东西二百五十里　南北二百五十四里
　　四至八到
　　东北至东京一千五百四十三里　东北至西京一千五百五十五里　西北至长安一千四百六十八里　东至襄州四百二十三里水路五百八十四里南至归州山路五百一十二里　西至金州五百五十三里　北至均州二百六十二里　东南至襄州界四百九十五里　西南至金州界五百七十八里东北至襄州界一百七十八里　东北至金州五百四十二里　西北至归州五百三十八里　东南至均州二百五十里
　　户
　　唐开元户一万四千四百四十二皇朝户主四千八百八十二客六百九十
　　风俗
　　与金州同
　　人物无
　　土产
　　赋紫布　钟乳　麝香　石楠叶　黄芩　羊雷丸子　黄蘖皮
