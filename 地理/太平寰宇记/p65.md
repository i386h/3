<!-- { "loadSidebar": true } -->
　　太平县北四十五里旧十五乡今五乡本汉临汾县地属河东郡自汉迄魏皆同后魏太武帝于今县东北二十七里太平故闗城置泰平县属平阳郡周改为太平县因闗为名隋开皇三年罢郡改属晋州十年来属隋理在今县东北三十里太平故城是也唐武徳元年移于今理东北二十七里太平闗城贞观七年又移于今理　汾水北自临汾县界来在县东二十九里　太平故闗城后魏太平县地在县北二十七里隋开皇七年自此移太平县于今理北三十里太平故城大业三年于此置太平闗隋末废武徳元年又自太平故城移县理此贞观七年移于敬堡今理是也　白波垒在县东南一十二里后汉末灵帝中平六年黄巾余贼郭大等于西河白波谷防太原于此筑垒　子竒垒在县东三十里十六国春秋曰后秦王姚兴遣弟安北将军义阳公平字子竒与征虏将军狄伯支等步骑四万伐魏攻平阳陷之遂据柴壁魏军大至截汾水以守之平大败将麾下三十骑赴汾而死狄伯支等十将四万人皆为魏擒今按此垒西临汾水垒侧尚有柴村子竒投汾即此处也　赵盾祠在县西南一十八里　李牧祠在县东北一十三里　晋公孙杵臼墓并程婴墓在县南二十一里赵盾茔中　唐城尧年十六封唐侯于此翼城县东北一百里旧十八乡今六乡本汉绛县地属河东郡自汉魏不改后魏明帝置北绛县于曲沃县东属北绛郡周齐不改隋开皇三年罢郡改属晋州十六年改为翼城县属绛州因县东古翼城为名也义宁元年于此置郡城县属焉武徳元年废郡置浍州四年废浍州县属绛州　浍髙山一名详髙在县东南二十五里其山出铁又郡国志云晋平公与齐景公至浍上有犬狸身狐尾堕平公之车即此城也骊姬冢在其下浍水在县南二十里　羊角山在县东三十里　马岭山在县东七十五里南北有长岭岭上东西有通道焉穆天子传云钘蹬即此也　故翼城在县东南十五里晋故绛都也左传曰曲沃庄伯以郑人邢人伐翼诗谱曰穆侯迁都于绛曽孙孝侯改绛为翼翼为晋之旧都后献公又北广其城方二里命之为绛　故唐城在县西二十里都城记唐国帝尧之裔子所封也引春秋夏后孔甲时有刘累者以豢龙之术事孔甲夏后嘉之赐氏御龙以更豕韦之后及龙一雌死醢之以食夏后既而更使求之不得惧而迁于鲁县夏后葢别封刘累之孙至成王时唐人作乱成王防之而封其弟大叔虞更迁唐人子孙于杜谓之杜伯即范防所言在周为唐杜氏然则是唐叔虞初封之处至唐叔子爕北徙晋水之阳因改曰晋　古荧城在县东南八十五里春秋襄公二十三年秋伐晋取朝歌为二队入孟门登太行张武军于荧庭杜预注曰张武军谓筑垒壁荧庭晋地然庭在此城葢齐侯所筑也郦善长水经注云紫谷水东出白马川西迳荧庭城南而西出紫谷与干河合即教水之支川也按此城与紫谷相当是古荧庭也　晋厉公墓在县东南一十六里髙一丈六尺塟在翼城东门之外杜预注云不以君礼塟按绛县晋文墓髙一十文厉公不以礼塟故小墓耳　障壁城后魏北绛及此绛县也
　　稷山县西四十九里旧十六乡今六乡本汉闻喜县地属河东郡自汉迄晋不改后魏孝文帝于今县东南三十里置髙凉县属髙凉郡周文帝移髙凉县于玉壁在县西南十二里隋开皇三年罢郡以县属绛州十八年改稷山县以稷山为名唐末属河中府后唐同光二年割绛州　稷山在县南五十里左传曰晋侯理兵于稷以畧狄土杜预注今河东闻喜西有稷山即此地也汾水东自正平县界流入在县南五十里　玉壁故
　　城在县西南十二里后魏大统四年东道行台王思政表筑玉壁城因而自镇之八年髙欢防玉壁思政有谋畧攻竟不尅即谓此　稷祠在县南五十里稷山上清原城冀州圗记在县西北二十里晋文公搜作五军之所　羲和墓在县东北十七里尧时羲氏和氏掌天地之官
　　绛县东南八十里旧十三乡今四乡本汉闻喜县地自汉迄晋同后魏孝文帝置绛南县其地属焉因县北绛山为名属正平郡孝庄帝改属南绛郡县理车箱城今县南十里车箱城是也恭帝去南字直为绛郡开皇三年罢郡改属绛州武德元年自车箱城移于浍州四年废浍州属绛州　教山今名效山亦名罩山在县南八十五里山海经云教山之上多玉而无石教水出焉备穷山在县东北二十五里出铁穴五所　绛水一名沸泉水出绛山东谷悬流奔壑一十许丈青崖如黛素湍如练委极为竒观水西北注于浍史记称智伯率韩魏引水灌晋阳不没者三版智氏曰吾始不知水可以亡人之国今乃知之汾水可以浸平阳绛水可以浸安邑于是韩魏之君共杀智伯水在县北一十四里晋文公墓在县东北二十四里左传曰文公卒将殡于曲沃出绛柩中有声如牛吼唐贞观十一年诏致祭禁樵苏　太隂山在县东南十里崖壁峭絶阳景不到因曰太隂　绛山在县西一十八里西入闻喜县界东距白马山　圣水在县西十里疾者饮辄愈耆老相传太和六年土人杨斛因耕忽有三泉黯然不流汲一泉二泉辄动亦如莒县九井汲一井而八井泉动即此也古里车箱城去县东南十里在太隂山北四面悬絶
　　魏大统五年修其城东西长形似车箱因名　禹庙夏禹之庙始皇庙亦在此　禹台夏禹之所立　璇台琼室在城南门夏桀造
　　垣县东南一百十里旧六乡今四乡本河东郡之县名其地即周召分陜之所今县东北六十里有邵原祠庙下古棠树春秋襄二十三年齐侯伐晋取朝歌为二队入孟门登太行张武军于荧庭戍郫邵杜注云晋书地理志云汉属河东郡后魏献文帝皇兴四年置邵郡于阳壶旧城西魏大统三年置邵州移于今所隋大业三年废邵州置垣县以地近故垣城因以名县义宁元年置邵原郡唐武徳元年改为邵州贞观元年州废县入绛州龙朔二年洛干封二年还绛天顺三年改属洛长安二年还绛贞元三年入陜元和三年又归绛　王屋山在县东北沇水所出　鼓钟山在县东北六十里山海经云鼓钟之山帝台之所以觞百神　黄河孟津水在县南门五步从平陆县东雍州谷口经王屋山至县界　古阳壶城南临大河左传襄公元年春晋围宋彭城以宋五大夫在彭城者归寘诸瓠丘杜注云晋地河东东垣县东南有壶丘水经注云清水又东南迳阳壶城即垣县之壶丘亭也　古清亷县在县西北二十二里后魏割闻喜安邑东界之人于清亷山北置县隶壶丘郡大业二年废唐武徳元年复置九年废　古亳城在县西北十五里尚书汤诰王归自克夏至于亳诞告万方即此也　古臯落城在县西北六十里一名倚箔城按左传闵公二年晋侯使太子申生伐东山臯落氏杜注云赤狄别种也注水经云清水东流注臯落城北故垣县在今县西北汉为县城东有泉西南流合清
　　水　五户祠在县西十七里










　　太平寰宇记卷四十七
　　钦定四库全书
　　太平寰宇记卷四十八
　　宋　乐史　撰
　　河东道九
　　慈州
　　慈州文城郡今理吉乡县禹贡冀州之域赤狄廧咎如之国在春秋时晋之屈邑献公子夷吾所居事同重耳晋里克败狄于采桑是也六国魏之封域汉为北屈县属河东郡汲郡古文有曰翟章救郑次于南屈应劭曰有南故称北也魏晋属平阳郡东魏初置定阳郡并置定阳县值河西定阳胡人渡河居于此立为郡因以名之至天平元年以州南界汾水所经故置南汾州后周建徳六年又改南汾州为西汾州隋开皇元年改定阳郡为吉阳郡三年罢郡为县十年改为耿州以州南旧祖乙城为名十八年改为汾州仍改定阳县为吉昌县大业三年废置文城郡唐武徳元年改为汾州五年又改为南汾州贞观八年改为慈州以州城内旧有慈乌城为名天宝元年改为文城郡乾元元年复为州
　　元领县五　今三
　　吉乡　文城　乡宁
　　二废县
　　仵城并入吉乡　吕乡并入乡宁
　　州境
　　东西二百五十一里　南北二百一十二里
　　四至八到
　　东至东京一千二百里　东南至西京七百二十五里　西南至长安六百八十五里　东至晋州二百四十里　南至绛州二百七十三里　西至黄河六十五里　正西防北至丹州一百七十里　北至隰州二百里　东南至绛郡太平县一百九十里　西南至同州韩城县界一百七十五里　西北至延州二百九十里　东北至汾州五百里
　　户
　　唐开元户一万二千二百七十五皇朝管户主五千三百一十一客六百三十
　　人物无
　　风俗
　　同晋州
　　土产
　　蜡蠋贡　赋麻布　緑矾　铁
　　吉乡县旧四乡今五乡汉北屈县地属河东郡左氏谓屈产之乗即夷吾所居称此邑有骏马今县北二十一里古城即汉邑理于此后魏孝文帝移于今州置定阳郡并置定阳县防有河西定阳胡人渡河居于此因此为名隋开皇三年废定阳郡置石州其县属州十八年改定阳县为吉昌县大业三年改石州为离石郡县属不改唐贞观十八年改置慈州县依旧属焉后唐改吉乡避国讳　壶口山在县西南五十里禹贡曰旣载壶口治梁及岐地理志云禹贡壶口山在北屈县东南风山在县北三十里山上有穴如轮风气萧瑟未尝暂止当风冲略不生草故以风为名　黄河北自文成县流入去县六十里　羊求水出羊求川去县五十三里姚苌城在县西五十二里本姚苌所筑其城西接黄
　　河控带龙门孟门之险周齐交争之地齐后主武平二年遣右丞相斛律明月左丞相平原王段孝先破周兵于此城下遂立碑以表其功碑见存齐氏又于此置城镇开皇废唐武德二年又置镇九年废城髙二丈周廻五里
　　文城县西北六十五里旧二乡今一乡本汉北屈县地属河东郡后魏孝文帝于此置斤城县属定阳郡隋开皇三年罢郡置汾州十六年复于今吉乡县置耿州改斤城为文城县属耿州十八年又改耿州为汾州县仍属之大业三年改汾州为文城郡县属不改　石门山在县北六十里　孟门山俗名石槽在县西南三十里淮南子曰龙门未辟吕梁未凿河出孟门之上大溢逆流无有丘陵髙阜名曰洪水大禹防通谓之孟门水经注风山西四十里河南孟门与龙门相对即龙门之上也实为黄河之巨扼今按河南有山凿中如石槽东流悬注七十余尺兼孟津之名矣　文公故城在县北三里故老曰此城晋文公为公子时避骊姬之难从蒲奔狄因筑此城人遂呼为文公城　石槽祠在县西临河东岸即龙门也　蒲水冀州图云蒲水北从龙泉郡南入昕川注于河　废仵城县本汉北屈县属河东郡后魏于此置仵城郡领京军县孝文帝改京军为仵城县开皇三年废仵城郡县改属文城郡唐改属慈州显德三年并入吉乡县　石门山在县北六十里其山石壁夹道如门因以为名　横岭山在县东六十五里　拓定故城在县西一里周保定四年置以拓齐境因以为名周显徳三年废
