<!-- { "loadSidebar": true } -->
　　集州符阳郡今理难江县土地所属与通州同今州即汉巴郡宕渠县地晋巴西郡永宁中李特王蜀其地属焉后魏景明中于巴岭南置洋州其章平素三郡大统中山南覆没属梁武帝大同中又于巴岭侧立安寜敬水平南三郡仍立东巴州以领三县郡州理在木马按木马地名在今洋州界无复遗址后魏恭帝二年改东巴州为集州以东北集川水为名人户寡少寄理梁州后周天和五年移集州于巴岭南即今州理领平桑其章安寜敬水平南五郡隋开皇三年罢所领郡立集州领难江曲细符阳白石四县大业二年废集州以难江属汉川郡以长池【旧名曲细】符阳白石三县属巴州仍于废集州城置公山镇唐武德元年废镇复于难江县置集州仍割巴州之符阳长池白石三县来属又置平桑县凡领五县八年以符阳白石属壁州贞观元年废平桑县二年又置六年又省平桑长池二县八年复割壁州之符阳来属十七年又割废静州之地平县来属天宝元年改为符阳郡乾元元年复为集州
　　元领县四　今二
　　难江　嘉川
　　二县废
　　大牟【并入难江】地平【并入嘉川】
　　州境
　　东西一百九十一里　南北一百九十六里
　　四至八到
　　东北至东京约二千八百里　东北至西京一千九百一十三里取地平县至利州驿路二千六百一十五里　东北取巴岭路至长安一千四百一十里　东至壁州取符阳县路二百七十五里　正南微西至巴州一百八十三里　西至利州三百一十五里　北至兴元府二百七十三里　东南至壁州五百一十四里　西南至巴州一百八十三里西北至利州界二百五十四里　东北至洋州四百一十六里
　　户
　　唐开元户四千三百五十三皇朝户主二千七百一十三客三千二百三十五
　　风俗
　　与梁州同
　　人物无
　　土产
　　小绢　药子　蜜　蜡
　　难江县旧七乡今十乡本汉宕渠县地周天和五年于此置难江县因江水难渉故以难江名隋大业中属汉川郡唐武德元年于理置集州　小巴岭在县东北一百三十里周地图云此山之南即古之巴国其岭上多云雾盛夏尢盛有积雪又有北水源出此山　难江水源出县东小巴岭南流经县东二十里入盘道县界故注水经云难水出小巴山　平桑水源出县西三十五里方石城本因流离人聚居谓之流离城也　废大牟
　　县在州西南一百一十里本汉葭萌县地隋有清化县地武德元年分清化县西界置大牟县取县东三里大牟山以为名属静州贞观十七年割属巴州永泰元年割属集州县在巴州地六十里皇朝乾德五年并入难江县　思逺山在县西北三十里有曾溪水源出此山东北流注与峻水合
　　嘉川县西二百三里元三乡本汉葭萌县地宋武帝于此置宋熈郡及兴乐县后入于魏至恭帝元年改兴乐为嘉川县取嘉陵江所经为名隋开皇二年罢郡以县属利州贞观二年改属静州十七年复属利州永泰元年割属集州　毎母山一名大胡山在县西四里　东游水一名宋熈水自三泉县界西南流入又合西游水又屈曲东南流经县东一百一十步又西南流入义清县界　胡度水一名清水西自利州绵谷县界流入东流与宋熙水合　废地平县在州西一百一十里梁大通六年于此置池川县属木门郡开皇年省池川理入伏强七年改伏强为清化县武徳元年分清化西北界置狄平县属静州二年改为地平县取天成地平之义七年以静州自木门故城移理于此贞观十七年废静州以县属兴州永泰元年为通平县皇朝乾德五年并入嘉川县　龙福山在县东一里　高城戍在县东二十六里又有清水北自难江县界流经高城戍又南入清化县界
　　壁州
　　壁州始寜郡今理诺水县禹贡梁州之域土地所属与巴州同本汉宕渠县地后魏大统中于今州理置诺水县属遂寜郡隋开皇三年省诺水县入始寜县大业三年以始寜县属巴州武德八年分始寜县之东境于后魏诺水城再置诺水县仍于县理立壁州以县西一里壁山为名又割集州之符阳白石二县来属贞观元年废万州割广纳县来属八年复以符阳属集州天寳元年改为始寜郡乾元元年复为壁州
　　元领县五　今三
　　通江　白石　符阳
　　二县废
　　广纳　东巴【已上并入通江】
　　州境
　　东西二百六十里　南北三百八十里
　　四至八到
　　东北至东京三千四百里　东北至西京三千里北取洋州路至长安二千一百十五里　北取洋州兴道县五百四十五里　西至巴州一百五十里南取广纳路至巴州归仁县一百七十八里　东至所管东巴县二百三十里县东与通州东乡县接界东南至通州三百七十五里　东北至巴州一百四十五里
　　户
　　唐开元户一万二千三百六十八皇朝户主七百一十九客二千一百三十七
　　风俗
　　与蓬州同
　　人物无
　　土产
　　麻布　丝布　绵　防　蜡　马鞭贡
　　叚氏蜀记云壁州进贡鞭诸道不及
　　通江县旧十六乡今六乡本汉宕渠县地后汉分置宣汉县梁武帝分置宣汉县始宁县后魏分始宁置诺水县因县南诺水为名唐武徳七年省八年再置县并州于此至天寳元年以邑枕巴江故为通江县　歌籁山在县东七十里上有城甚险峻　巴字水巴江有二水并流自汉中至城下入武陵曲折如巴字亦曰巴江今峡中谓之巴峡即此水也　牛头山四絶为诸山之望废广纳县在州南五十里旧二乡亦汉宕渠县地复
　　为始寜归仁二县地唐武德二年析二县之地置广纳县以县界广纳溪为名寳厯元年九月山南西道节度使裴度奏废县为乡并入白石诺水二县大中初复置皇朝乾德四年并入通江　平州水北自通江县界来南流经县理西与广纳溪水合　废巴东县在州东一百四十里二乡本汉宕渠地唐开元十三年壁州三县耆老状论太平曲水王福村界东南连通州向为浮游所集州县不便理请置邑就以抚之由是敕许置太平县因取彼太平川以为名天寳十年改为巴东县以处巴江之东为名皇朝乾德四年并入通江
　　白石县东北一百里元四乡亦宕渠县地后魏废帝于今县西南十五里立白石县因界内白石川为名属其章郡隋开皇三年罢郡以县属集州大业三年废集州以县属巴州唐武德七年自魏所置县移于今县东南一里属渠州八年改为壁州证圣元年又移于今理县城南枕大溪北临小涧　青水一名白石水东北自洋源县界流入西南流与诺水合
　　符阳县北七十里旧八乡今六乡本汉县属巴郡晋宋废为宣汉县地后魏正始中置其章郡领符阳县亦无人户寄理渠川后周天和五年开拓此地移其章郡及县理于此隋开皇三年罢郡以县属集州大业二年废集州以县属巴州唐武德元年又置集州县依旧属焉思公山在县北二百里其山最峻思公水源出此山
　　南流经县理西又南入通江县界又有思公城　符水源出县东南二百步西流经县九十步又西流入思公水
　　太平寰宇记卷一百四十
　　钦定四库全书
　　太平寰宇记卷一百四十一
　　宋　乐史　撰
　　山南西道九
　　金州
　　金州安康郡今理西城县禹贡梁州之域昔虞舜尝居之谓之妫墟帝王世纪谓之姚墟即此也歴夏殷州不改周礼职方氏省梁并雍州之域于周为庸国之地战国时为楚附庸地后为楚所灭复为楚地秦惠王攻楚取汉中地置汉中郡今州即汉中郡之西城县以地临汉水境枕秦州故为秦楚之地焉三国志云建安二十年分汉中之安阳西城为西城郡后地入蜀蜀以申仪为西城太守后申仪降魏魏文帝使复守之因改为魏兴郡移理洵口晋太康二年移理锡县今丰利界东魏兴故城是也三年又改理平阳县今废黄土县东平阳故城是也至元康中又移理锡县今均州陨乡县也其封何曽为西城侯亦此地也永嘉后复移理西城故城宋末分魏兴之永康县置安康郡齐不改梁于魏兴郡置北梁州寻改为南梁州按后魏正始元年北梁州长夏侯道迁举汉中归魏魏以汉中遗民在东乗者居此由是改为魏兴郡又按梁州记后魏合华阳金城二郡为忠诚郡领亭乡锡城金川三县即此地孝昌三年于安康郡置东梁州西魏大统元年梁将蔺钦东伐取南郑其魏兴等诸郡还梁梁罢梁州废帝元年大将军达奚武并吞山南东梁州刺史李迁哲降魏魏又于魏兴置东梁州三年因其地出金改为金州仍领魏兴郡后周天和四年省西城县仍移吉安县理西城废县廨隋开皇三年罢郡所领县并属金州大业二年改吉安为金州县三年罢州为西城郡唐武德元年复为金州领西城金州洵阳石泉安康五县其年割洵阳置洵州又分置洵阳驴川二县洵州凡领三县又置平利县属金州分西安州为直州三年金州置总管府管金井直洵洋南丰均渐迁房重顺十二州七年废洵州以洵城洵阳驴川三县来属仍省驴川县八年省为西城县又以废洵州之废黄土县来属贞观元年废直州又省宁都广德以安康来属天寳元年改为安康郡至德二年改为汉南郡乾元元年复为金州晋天福四年升为懐德军节度九年降为防御州皇朝乾德四年改为昭化军节度
　　元领县六　今五
　　西城　平利　洵阳　石泉　汉隂【即安康】
　　一县废
　　淯阳【入洵阳】
　　州境
　　东西四百里　南北二千里
　　四至八到
　　东北至东京一千九百里　北至西京取库谷路一千五百四十五里取蓝田路一千八百六十里北至长安取库谷路六百八十里取蓝田路一千里东至均州七百二十里　南至防州五百一十四里西至洋州五百一十五里　北至京兆府界五百六十六里　东至房州五百四十八里　西南至通州一千一百里　西北至京兆府长安县界五百九十五里　东北至商州六百六十里
　　户
　　唐开元戸九千六百七十皇朝戸主三千六百一十七客八千四百一十五
　　风俗
　　汉髙祖发巴蜀伐三秦迁巴中渠帅七姓居商洛其俗至今犹多猎山伐木深有楚风
　　姓氏
　　阙
　　人物无
　　土产
　　麝香　黄药　纸　漆　蜡　钟乳　麸金　厚朴
　　西城县四十七乡今七乡本汉旧县属汉中郡应劭注汉书云妫墟为西城舜居于此颖容释例云舜居西城本曰妫汭即此西魏立郡于此　伏羲山按十道要録云抛铰之山焚香气必合于此山　虞舜祠按水经云西城县故城内有虞舜祠　吉挹城晋吉挹为梁州将为苻坚所攻遂于县南九里峻山上筑此城攻围三年挹坚守不下是名吉挹城　西城故城按郦元注水经云汉水经月川口又东经西城故城南其故城即汉之西城今州西北四里汉江之北西城山之东魏兴郡故城是也当谷口路南与州城相对其西城山在州西北五里葢后魏时移今理
　　平利县东南七十里旧三乡今五乡本汉西城地后汉及魏葢为西城县地晋于今县平利川置上亷县取上亷水为名寻又改为吉阳县按周地图记云上亷县后移还上庸于平利以置吉阳后魏改为吉安县后周天和四年移吉安于今州理唐武德元年再于上亷城置平利县八年又移于方声口戍南声水之东黄洋水北即今县也大厯六年以戸口散落并入西城县长庆初复置　药妇山在县东南八十五里周地图记云有夫妇携子入山猎其父落崖妻子将药救之并变为三石人名以此得今顶上有臼父老云古仙学道于此而药臼尚存
