<!-- { "loadSidebar": true } -->
　　临汾县旧一十三乡今十乡本汉平阳县属河东郡在平水之阳故曰平阳即今州城是也魏置平阳平阳县属焉自魏至宇文周属郡不改开皇元年改平阳为平河县三年罢郡县属晋州其年又改平河县为临汾县大业三年罢州置临汾郡县仍属焉唐义旗初属平阳郡武徳元年罢郡置晋州县仍属焉　刘元海城晋永嘉之乱元海僣称汉于此置都筑平阳城昼夜兴作不然则崩募能城者赏之先有韩媪者于野田见巨卵傍有婴儿收养之字曰橛儿时已四嵗闻元海筑城不就乃白媪曰我能成之母其应募媪从之橛儿乃变为蛇令媪持灰随后遗志焉谓媪曰冯灰筑城可立矣竟如所言元海问其故橛儿遽化为蛇投入山穴露尾数寸使者斩之仍掘其穴忽有泉出激流奔注与晋水合流东入于汾至今近泉出蛇悉皆以为灵异因立神祠焉　天井在县北五十里汾水东前赵録曰刘元海元熈三年晋将军曹抽袭赵平虏卜休于天井逆战防之即此也　襄陵故城汉襄陵县城在县东南三十五里本晋大夫却城是也　平山一名壶口也尚书谓壶口治梁及岐即此地今名姑射山在县西八里平水出焉足美石山海经宪山之南三百里有姑射山兾州图云西入文城郡以山为界庄子藐姑射之山有神人居焉肌肤若氷雪绰约若处子不食五谷吸风饮露乘云气御飞龙而游乎四海之外尧见之窅然防其天下即此地也　石孔山有九孔相通深不能穷　潏水今名三交水东自襄陵县界流入　汾河水经云汾水出平阳壶口山东经狐谷亭兾州圗云汾东水北从西河界入厯西南入绛前赵録云晋永嘉三年刘元海徙平阳于汾水得白玉印方四寸高一寸二分龙钮其文曰新宝之印即王莾所造又南与平河水合流　沁水兾州图云沁水东北从上党至东南入长平界　平水图云平阳故县西南十五里有平水即晋水也其傍有故城宫阙基地皆刘聪遗迹　涝水源出鸟岭山俗名长寿水　臭水池郡国志云县西南三十里有大池其水六畜不敢饮一名翻镬即煑眉间赤防处镬翻因成池池水上犹有脂润　礼城尧妻舜二女之地　高梁城河北圗云在县东北三十七里左传僖公二十四年杀懐公于此又郡国志云即高梁之墟　犨氏亭晋大夫郤犨食采之地今有亭　狐谷亭郡国志云即狄侵取狐厨今为亭　霍将祠在州西南天宝七年勅置尧庙在县南十里尧碑云旧在汾水西晋元康中移于汾水东显庆三年移就今庙　姑射神祠在县北三十里姑射山东唐武德元年勅置　龙子祠在姑射山东平水之源其地茂林翁郁俯枕清流实晋州之胜境也刘和墓在县南三十五里元海太子也欲诛刘聦为
　　聦所杀　刘聪墓在县西南十一里元海第四子洪洞县东北六十里旧十六乡今四乡本汉杨县即春秋阳侯国也左传曰虞虢焦滑霍杨韩魏皆姬姓也杜注云八国晋所防杨县属平阳晋地道记曰杨故阳侯国晋防之以赐大夫羊舌肹汉以为县属河东郡后汉同魏置平阳郡杨县属焉后魏改属永安开皇三年罢郡改属晋州炀帝罢州置临次县仍属焉唐义旗初改为洪洞县取县北故洪洞镇为名　霍山在县东北三十里霍水出焉注水经云发源成潭阔七十步不测其深尔雅云霍山之多珠玉焉　又圣人崖崖有七穴相通水经云霍山北有雀防谷谷中道险左右悉结成桥阁道累石就路俗谓鲁班桥　汾水在县西六里霍水在县北三里水经云霍水源出赵城县东三十八里广胜寺大郎神西流至洪洞县　故杨城春秋时阳国汉杨县城也在县东南十八里　洪洞故城在县北六里后魏镇城也姚最序行记曰周建德五年从行讨齐师次洪洞百雉相临四周重复控据要险城主张元静率所部肉袒军门即此地也　擒昌故城后魏擒昌县在县东南二十四里后魏太武帝擒赫连昌置因名焉　师旷祠在县东南二十五里　郅都墓在县东南二十里河东大杨人为鴈门太守匈奴患之以汉法中都景帝杀之　刘元海墓在县东八里称赵僣都平阳襄陵县东南二十六里五乡今六乡本汉旧县也属东郡魏正始八年分河东汾北置平阳郡以襄阳属焉后以此地擒赫连昌遂于白马城置擒昌县高齐天保七年省周平齐自临汾县东北二十里白马故城移擒昌于今县焉亦平阳隋初罢郡置晋州大业二年改为襄阳县以赵襄子晋襄公俱陵于是邑因以名县三年罢州为郡县仍之　三交水在县北十五里　襄陵故城兾州图云襄陵郡东南三十二里即故襄陵城也大业初曰擒昌后移就古城即在赵城东南六十里晋贾充墓在县西南十里充子公闾为车骑将军赠大宰　浮山在县东南七里　潏水一名巢山水源出县东南　巢山在县北十五里
　　神山县西七十八里旧十三乡今三乡本汉陵县也高齐省襄陵县入擒昌隋后置襄陵县唐武徳二年仆射裴寂奏分襄陵县以东之地置浮山县晋州至三年吉善行于羊角山见神人四年改为神山县　黑山在县东四十四里一名牛首今名乌岭山黒水出焉亦名涝水发源西流入临汾县界　羊角山在县西南三十里老君祠在县东南二十里唐武德三年见神于羊角
　　山下语曲沃县人吉善行曰报大唐天子得圣理千年其年勅遣通事舍人栁宪立祠因改县为神山开元十四年于旧庙置庆唐观县城故郭城也后魏书擒昌县有郭城即此其城东西高四丈南北三面絶崖险固周回五里　鸣山在县南十里每天欲雨此土飒然有声草木不动俗传为鸣山　肤投汾水在县南二十里出龙角山西桥山东北流入县水经注云潏水出巢山东谷北经浮山西入襄陵县界入汾肤投汾水即潏水也霍邑县北一百五十里元一十四乡本汉彘县也属河东郡因彘水为名周厉王无道周人流王于彘即今县理是也后汉顺帝改彘县为永安县属郡不改魏分河东置平阳县又属焉后魏真君七年省及宣武正始三年又置于赵城县东南三里魏末复还今理隋开皇十八年改为霍邑县属吕州因霍山为名大业二年废吕州改属晋州隋末丧乱武牙郎将宋老生屯兵于此义师之至也老生陈兵据险师不得进忽有白衣老父诣军门曰霍山神遣语大唐皇帝若向霍邑当东南傍山取路我当助帝破之帝遣人防视果有防道高祖笑曰此神不欺赵襄子岂当负我耶于是进师去城十余里老生战败弃马步走堕身隍中刘基斩之遂平霍邑置霍山郡武德元年废郡复置吕州因吕乡为名贞观十七年州废县入晋州　霍山一名岳山在县东三十里禹贡曰既修太原至于岳阳正义云今河东彘县有霍太山周礼职方氏冀州镇曰霍山是也　吕坡在县西南十里古今地名记曰永安县有吕乡晋大夫吕甥之邑也吕州取名于此　汾水自灵石县界流入经县西二里南入赵城县界　彘水源出霍山经县南一里西入汾水　普济寺贞观八年诏以破宋老生于此置寺寺碑许敬宗之文　观堆祠在县东南三十里堆高二里周回十里史记曰智伯率韩魏攻赵襄子惧保晋阳原过从后至于王泽有三神与过竹二节令遗毋防襄子齐三日剖竹有朱书曰余霍太山山阳侯天使也余将使汝反防智氏卒如其言遂祠三神使过主之俗谓其处为观阜　周厉王陵在县东二十九里厉王无道国人叛之王出奔彘死因塟此　轰匕庙在县西百里按碑文永徽五年百姓石罗县开国燕伯陇等立又神道碑云唐故云摩将军燕鷰字伯陇即霍邑人也
　　赵城县东北九十里旧十五乡今三乡本汉彘县地即造父之邑也史记曰造父以善御幸于周缪王得骅骝緑耳献之缪王西巡狩乐而忘归徐偃王作乱造父为缪王御长驱归周一日千里以救乱缪王以赵城封造父注曰赵城在河东永安县本汉河东之彘县自汉迄晋不改后魏太武帝废宣武帝又置至隋不改其赵城县唐义旗之初霍邑县置属霍山郡因故赵城为名武德三年废郡置吕州县仍属焉贞观十七年州废县入晋州县初置在故城县麟德元年为城内少水移向西立即今县理也　汾水在县西一里　赵城在县南三十五里即造父受封于此　霍山庙在县南三十里注水经云霍山有庙甚灵鸟雀不栖其林猛兽常守其庙有灵泉以供祭祀鼔动则泉流声絶则泉涸唐贞观五年重修更名霍山神　赵简子庙在县城内　姑射山在县三十二里　伏牛防在县南十五里按帝王世纪曰伏羲风姓蛇身人首常居此防伏牛乘马故曰伏牛防　女娲墓在县东南五里其一在赵简子城东五里沁水水经云出谒泪山在潞州界从和川县南流入　八十川水在县东三十里出潞州长子县界发鸠山西南入县界合沁水北川长八十里因名八十川
　　岳阳县东北一百五十里依八乡本汉谷远县后魏孝庄帝建义元年于今县西北七十八里安泽故城置安泽县属义宁郡开皇十六年改属汾大业二年改安泽为岳阳县以太岳之南故名之十二年罢州置临汾郡县仍属焉唐义旗初属平阳武德元年罢郡改属晋州二年移于今理南三十三里东池堡贞观六年又移于今理　乌岭山在县东十四里　赤壁水在县南西北流合涧水其涧水一名通军水　千畆原在县北九十里左氏穆侯夫人生太子命之曰仇其弟以千畆之战生命之曰成师即此地今原下有沁水所经　赤壁城在县西一里隋岳阳县理此　东地堡在县东三十三里今堡中贮义仓北面絶崖三面各二丈五尺周回一里和川县东北一百里旧管四乡今二乡亦谷远县之地后魏孝庄帝于今县南九十里置义宁属义宁隋开皇三年罢郡改属晋州六年置沁州县属焉十八年改为和川县大业二年省唐武德元年重置皇朝太平兴国五年割晋州　乌岭在县西十六里　沁水在县东十里　叶波水在县八十步　兾缺墓在县南十六里



　　太平寰宇记卷四十三
　　钦定四库全书
　　太平寰宇记卷四十四
　　宋　乐史　撰
　　河东道五
　　泽州　辽州
　　泽州髙平郡今理晋阳县禹贡冀州之域虞舜冀州亦为冀州之地春秋时属晋战国时属韩后赵属上党本韩之别郡逺韩近赵后卒降赵秦使白起破赵于常平即今州北髙平县北二十一里长平故城是也秦兼天下今州即上党郡髙都县之地也二汉至晋因之后魏道武帝置建兴郡理髙都城孝庄改为建州北齐亦为建州及置平阳髙都二郡后周并二郡为髙平郡隋初郡废置泽州葢取濩泽为名【注】濩乌虢反隋为长平郡武徳元年改为葢州领髙平丹川陵川又置葢城四县又濩泽县置泽州领濩泽沁水端氏三县三年于今理置晋城县六年废建州自髙平移葢州治之八年移泽州治端氏九年省丹川葢城贞观元年废葢州自端氏县移理泽于今治天宝元年改泽州为髙平郡乾元元年复为泽州防昌四年九月中书门下奏河阳虽近制置土宇犹偏泽州全有太行之险固实为东路之藩垣将务远图所宜从便望以泽州河阳府诏从之
　　元领县六
　　晋城　高平　阳城　端氏　陵川　沁水
　　州境
　　东西三百三十里　南北一百五十里
　　四至八到
　　东南至东京四百六十二里　西南至西京二百二十五里　西南至长安一千里　东逾山至衞州四百一十里　南至懐州一百四十里　西至绛州四百五十里北至潞州一百九十里　东南至懐州武德县二百六十五里　西南至孟州济源县一百五十里　西北至晋州四百十六里　东北至相州六百里
　　户
　　唐开元户二万二千二百三十皇朝户主一万三千一百八客一万一百三十一
　　风俗
　　与上党同
　　姓氏
