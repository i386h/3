<!-- { "loadSidebar": true } -->
　　宣城县旧二十四乡今一十五乡本汉旧县也属丹阳郡汉顺帝时立宣城郡于宣城县按郡国志云故县地名青弋　敬亭山郡国志及宋永记初山川云宛陵北有敬亭山山有神祠即谢朓赛神赋诗之所其神云梓华府君颇有灵验　三天洞东北去郡城五十里　句溪一名东溪水源从寜国县东乡溪岭承天目山脚水源合流连接至此爲句溪流向北至郡门外过也　北浦里桥宣城记云元和中丹阳太守马棱坐事被徴句容李南善风角贺棱云明日日中有吉问明日棱望延景按以为无徴至晡俄有使至原停棱事问何故迟留之状使者曰向渡宛陵浦里桥马蹶足是以不得进花姑庙在郡北朝京门外东溪东岸去城一十里泾县西南一百五十里元十七乡本汉旧县地理志属丹阳郡韦昭注云泾水出芜湖盖因水立名唐至德二年置南徐州于此其年又改为猷州八年州废县仍置属宣州焉　陵阳山在县西南一百三十里列仙传云陵阳子明钓白龙放之后五年龙来迎子明上丹阳陵阳山一百余年乃得仙去山高一千余丈又有子安者仙人也来就子明二十年一旦忽死山下常有黄鹤栖其冡树上鸣声呼子安子安　盖山在县西南二百八十里纪义宣城纪云盖山一百许步有舒姑泉俗传云昔有舒氏女未适人其父析薪于此女忽坐泉处牵挽不动父遽归告家比来唯见清泉湛然母云女性好音乐乃作歌泉即涌浪复有赤鲤一双跃出嬉戏至今作乐泉水犹故沸涌
　　南陵县西一百里旧二十八乡今八乡本汉谷县属丹阳郡晋属宣城郡后省并芜湖县寻又属繁昌梁武帝置南陵县属南陵郡唐武德以来置县在临江有城基见存去今县一百三十里复于仁义乡析置法门石埭两场以别徴摄自后法门于义安县又废义安入铜官治为铜官场今铜官为铜陵县石埭为繁昌县皆此邑之地也　射的山据古老相传上有玉石在壁内遥见有白处曾有人取上山后遇风雨不果今逺望颇似射侯故名射的　战鸟山在县南十五里大江中舆地记云赭圻下流十许里有战鸟圻孤在江中本名孤圻山昔桓温驻赭圻桓惧掩袭此圻宿鸟所栖中宵鸣惊温谓官军之至一时惊溃既定乃羣鸟惊噪故相传谓战鸟山又按县图云孤圻山又曰唇居山在江心上有寺号灵山赭圻屯在县西北呉所置处圻屯是也晋哀帝以桓温入参朝政自荆州还赭圻诏止之遂城赭圻镇是也
　　寜国县东南一百二十里旧二十二乡今十五乡本汉宛陵县地志云汉末分宛陵南乡置焉初属丹阳郡呉景帝时改属故鄣郡晋太康元年属宣城郡按纪义宣城纪云周黄为寜国长后迁丞相即其地建隋废入宣城大业十四年复置唐武徳六年复废入宣城天寳三年复置　文脊山一名曷山在县西三十里按河法盛晋中兴书云有具硎先生不知姓名住宣城文脊山即其地也下有庙邑人祀之所祷有灵鵶山出茶尤为时贡茶经云味与蕲州同　击鼓山在县东南一百二十五里以其飞泉迅湍如击鼓　懐安故城在县东南一百里地理志云吴大帝分宛陵之地置属丹阳县至景帝时属故鄣郡晋太康二年属宣城郡梁承圣年中属丹阳郡至陈天嘉五年废入宣城县南一百一十里按舆地志旧吴兴郡安吉县南界道旁有小井乃是孔夫子入吴时凿此井今属寜国县
　　旌德县南二百三十里元九乡本汉泾县唐初为太平县地永泰初以兵冦初平尚储戎器此土征赋或有不供者因聚而为盗以其山谷深邃舟车莫通非城邑无以镇抚遂割太平县九乡以置焉冀其邑人从此被化故以旌德为县名又按续会要云旌德县即寳应二年析太平县置　栖真山在县西五里昔窦子明宰邑于池州石埭上升曾居此山其坛迹存焉
　　太平县西南二百八十五里元八乡本泾县之地唐天寳十一载以地居东南僻道游民多结聚为盗邑人患之安抚使奏非别立郡邑无以遏此浇竞时以天下晏然立为太平县大厯中又废至永泰中分泾县龙门三乡复置县　上泾下泾邑图云产茶味与黄州同
　　广德军
　　广德军今理广德县本宣州广德县伪唐保大八年改为广德制置皇朝太平兴国四年建为军管广德一县
　　军境
　　东西一百五十里　南北一百六十里
　　四至八到
　　新置军未有至二京里数　东至湖州长兴县一百四十里　西至宣州宣城县一百二十里　北至溧阳县一百五十里　东南至湖州安吉县一百三十里　西南至宣州寜国县一百二十里　西北至溧阳县一百三十里　南至宣州寜国县一百二十里东北至常州义兴县一百八十里
　　户
　　皇朝户主九千九百六客一千二十七
　　风俗
　　同升州
　　人物无
　　土产
　　茶　防　绢　绵　布
　　广德县旧二十二乡今十八乡本秦鄣郡之地汉为故鄣县属丹阳宋永初三年分宣城之广德吴兴之故鄣长城义兴之阳义乡五县立绥安县梁末置太梁郡寻又改为陈留郡隋废唐初复为广徳县属宣城郡皇朝建广德军此县属焉　丹井山在县南十里昔有徐真人于此烧丹有井存焉　荆山洞在县东北五十里桐源山在县南八十里按左传鲁哀公十五年夏楚
　　子西子期伐吴及桐汭杜预注云广德县西南有桐水出白石山西北入丹阳湖也　桐山在县五里旧为横山有广德王张公祠天寳中封为桐山　桐水在县西北二十五里源出白石山北流入宣城县白沙川入丹阳湖　广德故城汉为县之所也



　　太平寰宇记卷一百三
　　钦定四库全书
　　太平寰宇记卷一百四
　　宋　乐史　撰
　　江南西道二
　　歙州
　　歙州新安郡今治歙县禹贡扬州之域春秋时其地属吴后属越后越为楚灭即楚地秦并天下以此属鄣郡之地汉立丹阳郡后稍复封圻分王子弟成帝封其孙云容为广德王与之黟歙即其地也汉献帝建安中歙帅毛甘屯乌聊山黟帅陈仆屯林厯山孙权遣贺齐平之遂分歙置始新新定休阳犂阳黟凡六县立新都郡以领之理始新晋平吴改新都郡为新安郡厯宋齐梁陈并因之隋平陈置歙州以汉旧县为郡之名至炀帝州废复为新安郡大业末土人汪华以天下扰攘遂据自保唐武德四年讨平汪华置歙州总管管歙睦衢三州贞观元年罢都督府天寳元年改为新安郡乾元元年复为歙州
　　领县六
　　歙县　休寜　绩溪　黟县　祁门　婺源
　　州境
　　东西四百一十九里　南北二百八十二里
　　四至八到
　　西北至东京二千一百七十里　西北至西京二千二百二十五里取宣州路二千五百九十里　西北至长安睦州大路四千八百五里取润州路三千四百五十里　东至杭州四百七十九里　南至睦州遂安县二百四十六里　东至池州四百九十里北至宣州泾县路二百九十三里　东南至睦州三百七十里　西北至饶州三百七十五里　西北至宣州泾县二百八十五里　正北防东至宣州三百八十三里
　　户
　　唐开元户二万八千三百二十皇朝户主八千五百六十客三千二百三
　　风俗
　　与宣州同
　　人物无
　　土产
　　硾纸　茶　漆　蜜　墨　蜡　银　□鸟徒河切郡国志云翎下有青红相暎若垂绶状如蜀鸡背如朱
　　歙县元十六乡本秦旧县有水口名歙因浦以名按汉属丹阳郡吴分立郡焉　灵山新安记云灵村有山生香草名曰灵香又有黄精木上有灵坛道士祈请不烧香自然芬馥村人射猎践径此土犯山神终无所获或失火烧冈其人必有疾病故曰灵山又舆地志云灵山髙峻有圎石髙数丈上有石盖也　九顿山恒风树木摧拔虽长成合抱而无大枝存则多于南面　北黟山在宣黟二州界西北一百六十里髙一千一百七十丈南属歙州丰乐水出焉旧名黄山天寳六年勅改为北黟山
　　休宁县西六十六里元一十一乡本吴孙权所置也按邑图云吴割歙县西北分置休阳县在此县之西二里杨村东三里灵鸟山上吴避孙休名改为海阳县仍移于万岁山上晋平吴之后改为海寜县新安郡晋宋齐梁陈不改隋平陈并省黟歙二县百姓总属海阳改东阳郡开皇十年东阳郡去邑遥逺即于黟县割置新安郡以黟歙海寜三县属焉仍复改海寜县为休寜县以邑城因立郡仍焉唐武德初复移于万岁山旧城理天寳九载移于旧邑西三十里即今理也　鹿髀山在县城西北一百五十里昔有采药人入山遇一老父须眉皓然指灵药示之乃遗鹿髀既辞去回顾遂失老父所在因名之　白岳山在县西四十里山峰独耸有峻崖小道凭梯而上其山并絶壁二百余丈不通攀缘峰顶濶四十畆有古堦迹瓦器池水石室亦尝有道者居之其东石壁立状楼台在空中势欲飞动又恍有仙侣六人凭栏观望久视之乃知非耳　五城水源从县城南北流水傍有五城村古之大镇有五城斜偶相对城傍有大坟有人发之其坟铁厚二尺铁才破即雷雨晦防人惧而止　客岭在县东有木石糖出树空石罅中百姓每采得梁书曰任昉为新安郡界宻容岭探糖昉以所处险逺长史每扰百姓就探之昉至罢焉　率山在县东南四十里率水出焉山海经三天子山在率东盖此山也　浙溪水出浙溪岭下至县西一百一十里汉书地理志云浙江北经黟县下东入海即此溪也废北野县周礼郊外曰野其地处州北故曰北野县
