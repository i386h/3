<!-- { "loadSidebar": true } -->
　　当涂县旧二十四乡今十六乡本汉丹阳县地汉己末为侯国即汉书刘圣公为当涂侯是也按汉书地理志当涂属九江郡应劭注云禹所娶涂山侯国也有禹垆春秋左氏传云禹会诸侯于涂山在夀春楚之分扬州晋太康二年分丹阳置于湖县成帝时以江北之当涂县流民过江在于湖者侨立当涂县属淮南郡故晋书郡国志云西晋愍懐之后胡人仍侵中原不守琅琊王睿出镇扬州因渡江南卜金陵建大业衣冠礼乐州郡名号并随渡江改制则从北地当涂来江南自东晋之始也金陵记云姑熟之南淮曲之阳置豫州六代英雄遂居于此以斯地为上游广屯兵甲建筑墙垒基址犹存至隋平陈改南豫州为宣州因废于湖县徙当涂于姑熟大业二年以姑熟立蒋州至五年废蒋州属丹阳武德七年赵郡王孝恭平辅公祏之后百姓凋零万中无一至八年四月以当涂县仍旧属宣州　牛渚山在北三十五里突出江中谓为牛渚古所津渡处也江表传云司马徽论运命厯数云黄旗紫盖见于东南终有天下者荆扬之君乎又夀春謡言天子当西上孙皓大喜即载妻子及后宫数十从牛渚陆道而上云青盖入洛阳适遇大雪寒冻殆死舆地志云牛渚山首有人潜行去处连洞庭傍通无底见有金牛状异乃惊而出牛渚山此谓之采石按今对采石渡口上谢将军祠又按江源记云商旅于此取石至都输造石渚因名采石淮南记吴初以周瑜屯牛渚晋镇西将军谢尚亦镇此城袁宏时寄运船泊牛渚赏月夜泛江闻运船中讽咏遣问之即宏诵其自作咏史诗于是大相叹赏　慈母山在县北七十里临江亦谓之慈姥山丹阳记山生箫管竹王褒洞箫赋云原夫箫榦之所生于江南之邱墟即此处也其竹圎致异于众处自伶伦采竹嶰谷后惟此簳见珍厯代尝给乐府而俗呼为鼓吹山上有慈母祠　采石戍名也在城西北牛渚山之上最狭亦侯景东渡路由于此隋平陈置赭沂镇贞观初于此置戍连山山邉大江矶石相连谢朓常于此赋诗　琵琶山以山形似琵琶故以为名　铜山山在县南出好铜古谓丹阳穴也　翰辟山梁大同起居注云九年鸿胪卿上表传诏徃姑熟翰辟山采石墨于大石之内获钱四枚　蘓屯山昔蘓峻屯兵于此山因以名之　蒲山在县六里按宋书孝武帝大眀七年巡于湖县至蒲山独赦南豫州郡此也　九井山在县南十里按伏滔北征记云九井山在丹阳山有九井五井干四井通大江昔有人堕马鞍乃从牛渚得之即知通江姑熟记云殷仲文从桓公九日逰九井赋诗即此山　黄山在县西北五里上有宋凌歊台周回五里一百步高四十丈石碑见存　望夫山在县北四十七里昔人徃楚累岁不还其妻登此山望夫乃化为石周回五十里高一百丈临江　龙山在县南一十二里桓温常以九月九日与僚佐登此周廻十五里　天门山在县西南三十里有二山夹大江东曰博望西曰天门按郡国志云天门山亦曰峨眉山楚获吴艅艎即此处按其山相对时人呼为东梁西梁山据县圗为天门山舆地志云博望梁山东西相对隔江如门相去数里谓之天门山亦曰峨眉山宋孝武诏曰梁山层岫云峙流间海岳天表象魏以旌国形仍以二山为立阙故曰天门焉　谢公山在县东三十五里齐宣城太守谢朓筑室及池于山南其宅堦址见存路南砖井二口天寳十二年改名谢公山周回八十里　金牛渚在县西北十里东方朔神异记云有铜与金相似又云昔有金牛起于此山入牛渚坎穴犹存　白纻山在县东五里本名楚山桓温领妓游山奏乐好为白纻歌因改为白纻山　鼍浦在县南一里三百五十步李聿任歙刺史经此浦有鼍魅领聿妻子徃新安就任幽聿本身于潭中三年聿从潭出徃防妻子不复识乃徃山东学法后斩其鼍魅妻子乃识之姑熟溪在县南二里姑熟即县名此水经县市中过按溪即因地以名之也又按江源记姑浦口南岸立津闗讥行旅　谢朓宅在县二十五里　司马井在城南一十里九井皆晋司马桓公所凿　彭城昔楚吴交军于此彭王所筑因名焉　白纻亭圗注云昔宋帝与羣臣会于此山游唱白纻歌因以为名在县东七十五里司马陵晋司马桓元簒立伪尊为陵今里人犹呼之碑阙俱在去县一十一里青阳东北隅又南史齐宜都王铿为南豫州刺史镇姑熟于时人桓温女冡得金巾箱织金篾为严器又有金蚕银玺等物甚多条以启闻郁林王勅以赐之铿曰今取往物后取今物如此循环岂可熟念使长史蔡约自徃修复纎毫不犯陵墓在邑界
　　芜湖县东北六十五里元七乡本汉县地理志属丹阳在芜湖侧以其地卑畜水泞深而生芜藻故曰芜湖因此名县晋为重镇谢尚王敦皆镇于此陈平县废地入当涂其实为江津之要自唐武德已来为镇姑熟伪唐割宣城当涂二邑之地复置升州国破宣州皇朝太平州　芜湖长七里在县界春秋楚子伐吴尅鸠兹杜注云在芜湖今谓之高臯夹也　鳖州按江表记云江中鳖州长三里与芜湖相接　楚干将坟在县东北九里楚干将镆鎁之子复父讐三人以三人头共葬在宣城县即芜湖也
　　繁昌县东北六百六十五里元七乡本宣州南陵县地在南陵之西南大江西对卢州江口以地出石绿兼铁由是置治自唐开元以来立为石绿场其地理枕江舟航往来实津要之地以南陵地逺民乞输税于场唐析南陵之五乡立为繁昌县　灵山在县十里山半有龙堂每亢旱祷祈有应　磕山在县南大江中有石石上有寺旧名孤圻山亦曰蜃居山在顾冶山上去县十五里
　　池州
　　池州池阳郡今理贵池县禹贡扬州之域春秋及秦汉为今宣州之西偏古鄣郡之地三国志云吴黄武三年封韩当为石城侯乃置石城县于此舆地志云梁昭眀太子以其水出鱼美故名为贵池隋开皇九年废石城县入南陵县至十九年于废石城置秋浦县属宣城郡大业末为贼汪华所居唐武德四年猷州总管左难当奏于秋浦别置池州以秋浦属宣州永泰元年侍御史李芄巡抚至此时宣饶二郡人方清陈庄聚兵据鸟石山并太平等古城爲乱遂絶江路刼掠行旅日久芄乃请于秋浦仍旧置州守其要地以破其谋观察使洪州都督李勉以闻代宗嘉之乃以宣州之秋浦青阳饶州之至德三县以之兼徙宣饶歙三郡户以实之又析三邑之地复于东南置石埭县俾四邑以成都皇朝割铜陵东流二县来属
　　元领县四　今六
　　贵池　青阳　石埭　建德　铜陵宣州割到　东流宣州割到
　　州境
　　东西三百三十里　南北二百四十二里
　　四至八到
　　西北至东京二千一百一十里　西北至西京二千五百一十里　西北至长安二千四百一十里　东至宣州三百四十里　西至江州五百里　东至宣州南陵县界一百五十里　东南至歙州四百六十里　西南至饶州五百八十里　西至古潭中流与江州彭泽县为界一百八十里　正西微北渡江至舒州四百二十里　南至歙州黟县界二百十五里北至大江中流二十里与舒州桐城县分界户
　　唐开元户二万四千六百皇朝户主一万八千三百八十一客一万五千四十三
　　风俗
　　与宣州同
　　人物
　　唐费冠卿池州人及第归恨禄不及养三徴拾遗不起
　　土产
　　铜　银　铅　鑛　茶　苎
　　贵池县元十一乡本汉石城县地属丹阳郡后汉至陈不改隋开皇十九年分南陵县置秋浦县盖以秋浦之水为名至伪呉顺义六年改为贵池因旧地名　【阙】山在县南五十里山下有穴穴有鱼似鲵二月出游八月复入　城山在县西七十五里其山周回如城有水名待月溪故此山独秀异又有桂柏森耸　齐山在县东南六里有齐山祠复有九顶山洞　西自江州彭泽县界与石水合有连石入江名石碑又有大孤石生于江中俗谓罗刹洲舟船上下为之险艰　贵池在县北七里按舆地志云梁昭眀太子食此水鱼美遂立名焉其水源出秀山　南陵故城在县西南一十二里按舆地志南陵县有旧地置戍郡即普通六年置南陵郡城也隋平陈废　武林城在县东北二十五里按舆地志呉大帝所筑三国志孙权封子休为琅琊王镇武林城诸葛恪执政不欲诸王在江濵戎马之地徙于丹阳其后陆允孙休何逊并为武林城都督即此地　高获墓在县七十里按范晔后汉书获字敬公汝南新息人也游学京师与光武有旧三公争辟不应遂循江南卒于石城石城人思之共为立祠　孝娥庙在县北四十里呉大帝时孝娥父为铁官冶遇秽铁不流女忧父刑遂投炉中铁乃涌溢流注入江娥所蹑履浮出于铁时人号圣姑遂立庙焉　【阙】　在县西南八十里隋开皇十九年刺史杨荣奏南流五县偏逺乃于古石城置　杨叶州在县西北二十里大江中长五里濶三里状如杨叶青阳县东九十五里元十二乡本呉临城县赤舄中置又按与地志云呉帝南渡之初于古丹阳城置定陵县属淮南郡即此地隋平陈废临城县唐地里志云天寳元年割秋浦南陵陉三县置在青山之阳故号青阳属宣州永泰元年池州　九华山在县二十里旧名九子山李白以有九峯如莲花削成改为九华山因有诗云天河溢绿水秀出九芙蓉今山有李白书堂基址存焉又费冠卿及第归后以不及荣养遂絶迹不仕隠此中长庆中三徴拾遗不起又按顾野王舆地志云其山面有峯千仞壁立周回二百里高一丈出碧鸡之冠帻山在县三十里五山北连接九华其山层峰若冠帻之状因名　【阙】在县西二十五里源出九华山合大江
　　建徳县西南二百九十里元六乡本鄱阳秋浦二邑地唐至徳二年采访使宣城郡太守宋若思奏以此地山川遥逺因置县邑以遏冦攘仍以年号为名属浔阳郡至乾元元年属饶州永泰二年来池州伪呉顺义初改为建德今复旧名　【阙】　在县北五十五里山上有石泉深十余丈中有云母可饵　石门山在县东南八十里双壁耸峙望之如门　舜井城在县南四里旧传帝舜南巡至此城梁武于此城立太原府隋废今府中有舜井焉　印石在县西北五里厯水防石壁峻拔旧传许旌阳逐蛟至此岸崩其石崩处屹然成壁印石而去其石印篆文圎若马蹄迹
　　石埭县东南一百里元五乡本呉石城县地呉志云韩当为石城侯遂置石埭场晋太康三年废入宣城县梁又置故舆地志云梁大同二年置石埭县因贵池源有两小石埭堰溪水遂以为名陈为隋灭废遂以石埭并入南陵至唐永泰元年复置池州又析泾县贵池界五乡以置之　陵阳山在县北三里按舆地志陵阳令窦子眀于溪侧钓鱼偶一日约得白龙子眀怜而放之后数年又钓得白鱼割其腹中乃有教书子眀烧炼食饵之三年后白龙来迎子眀遂得上升其溪环绕山足今有仙坛醮祭不絶　澄池在县西一百六十里其山四面险峻上有澄水澈如镜髙五百尺　埭其水在县西一百七十里源从栎山东流北三里至管口合流入石埭乡与大其岭水合流埭其水从石下流过徃来舟船至此并载拽船于埭上过　故鄣郡在县东北二里舆地记云呉帝时属丹阳景帝时改为古鄣郡晋太康三年置州城时帝杜皇后讳杨遂改为南陵县绿山为名故城在县西一百四十里隋开皇九年废
