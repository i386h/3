<!-- { "loadSidebar": true } -->
　　长林县【阙】　　晋安帝隆安五年刺史桓立武宁郡于故编县城其属有长林县与郡俱立分编县所置也盛之荆州记云当阳县东有栎林长坂昔时武宁至乐乡八十里中拱树修竹隠天蔽日长林葢取名于此武德年于县东界一百二里置基州及章山县七年废基州以章山县属郢州州废属荆州八年省入长林皇朝开宝五年割襄州故乐乡县合为一县来属书本军乐乡者即春秋鄀国之地晋置乐乡县也　章山汉书地理志云江夏郡竟陵县竟山在东北古文以为内方山尚书禹贡道嶓冡至于荆山内方至于大别孔安国注云内方在荆州汉水之所经也　湕水在郡北角田村去城一百里伍端林江陵记云带湕水谓此水也荆南志云荆潭以上为湕水荆潭以下为漕水　层台荆南志云楚地以北山东有层台昔楚庄王筑之延袤百里砥石千里时有诸卿士諌王王从而毁也　石桥荆州记云南石桥津泉水从紫葢山下东流为溪故累石为桥以渡行者因以为称　云梦泽周礼荆州之薮是为云梦郑注在华阳县尔雅十薮楚有云泽郭璞注巴邱湖是也春秋文耀钧大别云巴东雷泽九江衡山皆云梦也宋永初山川古今记云梦泽一名巴邱湖荆州之薮故魏武帝与吴主书赤壁之困过云梦泽中有大雾遂使失道是此氛章华台左氏传云楚子城章华之台有愿与诸侯落之春秋外传楚灵王登章华之台顾谓武举曰美夫举对曰先君庄公为台高不过望国氛大不过宴爼豆人不废时官不废朝是以能除乱克敌今君此台也国人疲焉财用尽焉百官烦焉以为美楚其殆矣
　　当阳县西一百五十里旧十乡今六乡汉旧县属南阳郡即广阳王子益之封地又为临沮侯国今在县北有故城焉又按庾仲雍荆州记云本楚之邑也春秋左传楚潘宗伐麋至于锡穴颍客释例云麋当阳也　緑林山王莽末王康王常王鳯起兵于緑林山中　南北紫葢山在县南八十里南者与覆船相接二山顶上方而四垂若繖葢之状常有林石皆绀色故以紫为称上有丹田井　当阳坂即曹操追蜀先主之所　防水出紫葢山下防碧甘馨异于上派　金牛荆州记云紫葢山有金牛毎云晦日辄见金牛出食光照一山即金之精尔　漳口荆州图副谓之漳口左传宣四年楚若敖尔攻于漳澨谓此水也　沮水当阳北十余里东南流一百里入迤江即左传楚昭王取其妹季芈畀我以出涉睢是也又按漳沮二水并出建安界而合流于此故左传所谓江汉漳沮楚之望也　交州荆州图副云故老相传是楚昭王所筑王仲宣常登其东隅故其赋云挟清漳之通津倚曲沮之长州闗公为吕防所败还至当阳保此城诈降而遁朱焉潘璋斩于临沮之章乡也磨城盛之荆州记云麦城东有驴城沮水之西有磨城犄角麦城昔伍子胥造此二城以麦城假驴磨立名俗谚云东驴西磨麦自破











　　太平寰宇记卷一百四十六
　　钦定四库全书
　　太平寰宇记卷一百四十七
　　宋　乐史　
　　山南东道六
　　峡州
　　峡州东陵郡今理夷陵县春秋及战国时并为楚地故曰荆门虎牙即楚之西寨秦将白起攻楚烧夷陵即其地秦以此地属南郡二汉因之魏武帝平荆州于此置临江郡呉录云蜀昭烈皇帝立宜都郡于西陵即夷陵也在蜀呉之界呉得之颇为重镇故大将军陆逊上疏云夷陵要害国之闗限若失之非徒损一郡之地荆州亦可忧也歴晋宋齐并为宜都郡治又宜都记云郡城陆抗攻步阐拒晋于此垒梁武天监中于此置宜州以旧宜都为州之名后魏改宜州为拓州盖取开拓之意周武帝以扼三峡之口复改为峡州陈尝得之以为重镇隋伐陈陈人守荆州狼尾滩并在宜都界也又荆渚记云夷陵郡居大江之上西通全蜀故夷陵有安蜀古城存焉隋有夷陵郡唐武徳二年平萧铣置峡州领夷陵夷道逺安三县贞观八年废东松州以宜都长阳巴山三县来属其年省夷道入宜都九年自下牢镇移治陆抗故垒天宝元年改为夷陵郡乾元元年复为峡州
　　元领县五　今四
　　夷陵　宜都　长阳　逺安
　　一县旧废
　　巴山
　　州境
　　东西二百二十里　南北二百九十五里
　　四至八到
　　东北至东京一千六百里西北至西京一千八百二十里　东至江陵府大路至长安一千八百八十五里　东至江陵府三百四十里南取水路三百三十里西至归州二百里　北至襄州五百七十里　东
　　南至江陵府界一百四十里　西南至施州七百六十里　西北至归州界二百三十里　东北至江陵府界九十里
　　户
　　唐开元户八千九十八皇朝户主二千九百八十三客一千四百一十八
　　风俗
　　楚之俗剽悍巧猾管子曰水弱而清其民轻果而好诈士女治麻楮不事蚕桑男子力耕火种不知文学其信巫重淫祀与蜀仝风
　　姓氏
　　【阙】
　　人物无
　　土产
　　贡葛　蜡　茶　硝
　　夷陵县元七乡本汉田县属南郡尉呉谓之西陵即此按郡国志云郡志在石鼻山上县即白起所焚之地夷山故城即汉旧县在今县西北　温泉在县西　西陵峡在县西北二十五里吴志云陆逊破刘备还屯夷陵守峡口以备蜀即此是也　白马穴宜都记云西陵北崖有石穴逺望常有白马出入其间寻之莫覩　虎牙山在县东南三十里袁山松宜都山川记虎牙山有石壁其色黄间有白文亦有牙齿形　尔雅台郭璞注尔雅于此台故郡有称郭雅台焉　方山有神祠坛或人误有汚秽四面风动竹以拂之如扫高笄山在县西七十七里袁山松句将山记云登句将北见高笄山嶷然半天荆州图副云昔尧时大水此山不没如笄也黄牛山盛之荆州记云南岸重岭叠起最大高岸间有石色如人负刀牵牛人黒牛黄成就分明此岩既高加以汗湍纡回虽涂经宿信犹望见之行者歌曰朝发黄牛暮宿黄牛三日三暮黄牛如故　望相山俗呼为钟武山也　七谷村郡国志云西陵县有七谷村有石马穴一曰马穿昔日常有白马出穴人逐之入穴中濳行出汉中汉中人失马亦出此穴相去数千里相通石钴鉧有一石水沸其中号曰千石钴鉧
　　宜都县东六十里元九乡本汉夷道县属南郡故城在今县西后周天和三年江南为陈所并陈文帝天嘉元年于汉夷道县城置宜都县唐武徳四年置江州贞观州废来属　荆门山在县西北五十里袁山松宜都山川记云南崖有山名荆门北崖有山名虎牙　羊肠山在县南七十里高一千三百丈其山盘屈如羊肠之状盛之荆州记云登羊肠望见南平沮漳自巴陵左右数百里皆见此山　故夷道县城在县东五十里唐贞观八年废入宜都县
　　长阳县西十九里元七乡本汉佷山县佷音恒属武陵郡孟康曰出药草恒山是也隋开皇八年李伯禽据县背陈入隋即改佷山县为长阳县南崖有长阳溪因以为名　长阳溪荆州图副云长阳溪侧有异花韶艳奇絶欲摘先乞不得輙取否即随手零落　鱼城在今县西北五十里四面险絶有林木池水为守御之要　故睦州城在县东三百步隋开皇九年置至十七年废唐武徳四年复置八年又废　故佷山县城隋开皇九年废今县基在县西六十五里　武落中山一名难留山在县西北七十八里本廪君所出处也世本云廪君之先故出巫蜑之先落中山石穴中有二所其一色赤其一色黒如丹漆状廪君出于赤色余姓亦出黒穴廪君曰务相姓巴氏与樊氏瞫氏相氏郑氏五姓俱出未有君长皆争神廪君五姓皆登呼躧穴屋以劒刺之劒不能着独廪君劒着而悬于穴屋因立为君盛之荆州记云难留北有石室可容数百人人常于此室避难崄不可攻因名为难留城西北有石穴祀火行百余步有二大石相去可丈余名为阴阳石阴石常湿阳石常炀旱则鞭阴石应时雨雨则鞭阳石俄而晴但鞭者不寿复不得称名人惮之　清江一名夷水东自施州开夷县界流入昔巴蛮有五姓未有君长俱事神又各令乘土船约浮当以为君唯务相独浮之共立为君神女谓廪君曰此地广大鱼盐所出愿留共居廪君不许神女暮輙来宿旦化为虫羣飞蔽日天地晦积十余日廪君因伺便射杀之天乃开明廪君乘土船下及夷城夷城山石崄曲其水亦曲廪君望之而嗟山崖为崩廪君登之上有平石方二丈五尺因立城其傍而居之四姓臣之精魄化为白虎也　废巴山县在县南七十里本佷山县地即右捍闗楚萧王拒蜀之处隋开皇五年分佷山置巴山县今县北有山曲折似巴字因以为名今废
　　逺安县州北一百六十里元管四乡本汉临津县地晋安帝立高安县属汶阳郡后周明帝武成元年改高安为逺安县　孤山郡国志云逺安县陆抗故城之南有孤山袁山松为郡常登此山四望俯见大江如萦带舟船如鳬鴈焉　佷山山谷之中有石穴穴出清泉水中有神鱼大者二尺小者一尺钓者先陈所须多少拜而请之数满便止水侧有异花欲摘如鱼请之又有异木名千歳叶似冬夏青青复有苍茫溪相近　宜阳山有风井穴大如瓮夏出冬入有樵人置笠穴口风噏之后于长阳溪口得笠则知濳通也　丹山郡国志云有石鵞在仙室山西复连丹山袁山松宜都记云丹山时有赤气笼井如丹故加此名　五龙山郡国志云山有五峰若龙状因以名之　滥水即清溪源也在邑界百井山在县西南四十五里高三千五百丈有清泉数十汲之可饮因名百井或天气暗即山顶望江陵府二百余里歴歴如在目前亦髣髴见长沙之地　清溪在县南六十五里源出清溪山下冬无夏増谷先生传云楚有清溪下深千仞其水灵异
　　云安军
　　云安军皇朝乾徳二年以夔州云安县上水去州二百里人户输纳不便于本县建一军从本州之所奏请也仍领云安一县
　　军境
　　东西八十五里　南北二百四十九里
　　四至八到
　　初置军未有至东西京里数
　　东至州奉节县一百三十里　西至万州南浦县一百四十三里　南至施州清江县三百七十里北至州大昌县四百二十六里　西北至万州南浦县二百一十四里　东北至万州二百一十六里户
　　旧户载州籍皇朝户主四千三百一十客三千四百九十
　　风俗
　　【阙】
　　人物无
　　土产
　　并同夔州
　　云安县旧十四乡今十三乡本汉朐防县地属巴郡有橘官盐官十三州志朐防地下湿多朐防虫故以为名【注】朐音蠢防音闰○朐防城汉县在万户城西三十一里蜀江在县南三百步









　　太平寰宇记卷一百四十七
　　钦定四库全书
　　太平寰宇记卷一百四十八
　　宋　乐史　
　　山南东道七
　　夔州
