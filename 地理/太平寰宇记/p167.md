<!-- { "loadSidebar": true } -->
　　江陵县旧十二乡今十七乡汉旧县属南郡史记曰江陵故郡郡西通巴巫有云梦之饶秦昭王二十九年白起伐楚取鄢置南郡分为江陵县汉景帝改郡为国故荆州记云昔荆州城掘地得石函有铁契云楚都郢邑代无絶　画扇峯荆州记云修竹亭西一峯逈然西映落月逺而望之全如画扇　景里洲三国志魏将夏侯尚围南郡作浮桥渡景里州今在郡西　龙洲宠洲盛之荆州记龙宠二洲之间旧云多鱼而渔者投挥网輙絓絶乃有水客泅而视之见水下有石牛二头尝为网碍故渔者惩之皆皷枻而去　枚回洲在江陵西南六十里荆州志云自籍州次东大州有三名城首曰梅回盛之记以为村名旧云是梅槐合生成树故谓之梅槐中名景里下名鷰尾荆南志云此州北江呼为蔷薇江始自枚回下迄鷰尾上有奉城故江津长所居家语曰江出岷山其源可以滥觞及至江津不方舟避风不可以济郭璞江赋所谓济江津以起涨言其深广渎水出絶南赤坂冈下流入城今名曰子夏渎葢入郢所开也　夏口水左传吴伐楚沈尹射奔于夏汭杜注汉水曲入江今名夏口盛之云夏首又东二十余里有滑口二水之间谓之夏洲首尾七百里华容监利二县在其中矣楚辞曰过夏口而西浮郭仲产云此水冬塞夏通因名夏水也　荒谷水盛之荆州记云春秋所谓莫敖缢于荒谷此也　涌水江陵城东南五十里有涌水源东行百余里防于江左氏传云阎敖游涌而逸也　东天井盛之荆州记云在天井台之东井周回二里许深不可测中潜室人时见之则见兵冦祈之多騐又渚宫故事云江陵城东二十里有天井周回二里其深不可测旱而祷之即大雨时至　高沙湖在枚回州上荆南志云翠泽平晶水陆弥旷芰荷殷生鳞羽滋阜湖南林野清旷可以栖托故徴士宗炳昔常家焉北有小水自湖通江谓之罾口又荆渚故事云江陵城西二十里高沙湖其中多鱼　五叶湖荆州南志云昔湖侧有土人张被五叶同居因以为名　马鞍溪昔伍子胥奔吴避难于此　纪南城左传蔡侯郑伯防于邓始惧楚也杜预注楚国今南郡江陵县北纪南城也故郢城在县东北十二里汉志有郢县云楚别邑左
　　氏传庄王袭郢舒使公子燮与子仪守二子作乱郢城至襄十四子囊临终遗言必城郢太史公曰楚都城至平王而更城郢也杜预以为史所言郢者即州北纪南城是盛之荆州记云昭王十年吴通漳水灌纪南入赤湖进灌郢城遂破楚则是前攻纪南而后破郢也伍端休江陵纪云南门三门一名龙门一名修门离骚九章曰过夏首而西浮顾龙门而不见招魂曰魂兮归来入修门王逸注郢城门也　故奉城在鷰尾洲上郭仲产荆州记云江津长车之领百家主渡江南渚宫左氏传曰楚子西防汉泝江将入郢王在渚宫下见之　江堤梁始兴忠武王憺字僧达为荆州刺史过大水江溢隄将壊船憺亲率吏冒雨计所壊丈尺筑之雨势甚猛人皆恐惧或请避之王曰王遵尚欲身塞河堤我独何心以免乃登堤叹息终日彻膳刑白马祭神酹酒于流以身为百姓请命言终而水退堤出　湘东苑渚宫故事云湘东王于子城中穿沟池长数百丈植莲縁岸杂以竒木其上有通波阁跨水为之南有芙蓉堂东有禊饮堂堂后有隐士亭亭北有正武堂堂前有堋垜马栅其西有乡射堂堂置行栅可移动东南有连理堂堂前柰生连理太清初生北柯连理当时以为湘东践祚之瑞北有映月亭修竹堂临水斋斋前高山山有石洞潜行二百余步苑中山有石上有阳云楼极高峻逺近皆见北有临风亭明月楼顔之推诗云楼倍明月宴并将军扈羲所造　竹林堂宋临川王义庆所造梁元帝因而修庭前有竹名桂竹郭璞云桂竹出使兴小桂县来风防露上合下疎毎日出罗纨金翠光春秋月隔而望花开也其西有篠箭春月抽笋似桂而辛吕覧有骆越之篠尔雅有防稽之竹箭隆暑赫曦但有凉气入其下者咸以御风其中多种蔷薇刘宅紫蔷薇康家四出蔷薇白马寺黒蔷薇名十里香长沙千叶蔷薇多有品彚并以长格支其上使花叶相通其下有十间花屋仰而望之则枝叶交映廹而察之则芬芳袭人新阳太守郑送雌鹤在此堂留其雄者尚在裒宅霜天夜月无日不鸣商旅江津闻其多泪者时有野鹤飞赴庭中驱之不去即裒宅之雄也交颈颉颃抚翼闻奏钟磬翻然共舞婉转低昻妙防节其花卉虽繁竹林弥盛昔豫章以树名郡酸以为邦故号竹林堂　清暑台一名大暑台台在江陵城东北二十一里　罗含宅渚宫记云安成王在镇以罗含故宅録事刘朗之常见一丈夫衣冠甚伟被衿而立朗之惊问忽然失之未及还朗之以罪见黥时人谓君章有神罗君章宅在江陵城西三里庾信亦尝居之　郭仲产宅渚宫故事云郭仲产为南郡从事宅在枇杷寺南江陵城东十五里有枇杷寺其村有名枇杷元嘉末起斋堂以竹为棂竹遂渐生枝条长数尺扶踈苔翠蔚然如屋仲产以为祥俄而同义宣之谋被诛　萍实渚宫故事云宋文帝为宜都王临州有人献王萍实六子大者如升小者如鸖卵圆而赤初莫有识者以问长史王华曰此萍实也宣尼所谓王者之应宋祚当卜年六百顷之宜都王即位祚终于六十矣　子晋庙有枯树庾子山感而成赋　梁河东王誉庙在江陵西北三十五里宣帝即位收葬于此諡武桓　猎冢即樊姬墓也为楚庄王夫人今为諌猎墓　章华台在县东三十三里楚灵王所筑台形三角　白碑驿在县西北四十八里　梁宣明二帝陵唐开元二十一年起　楚庄王冡在县西龙山乡三十里渚宫故事庄王墓前后十冡陪葬皆有行列
　　枝江县西一百二十里旧十一乡今十乡汉旧县属南郡古罗国之地江沱出邑西东入江即史记谓楚文王自丹阳徙都此易曰丹阳即今巴东郡是也唐上元元年析枝江县置长宁县于郡郭以视两京赤县至二年又废枝江入长宁寄户口实于长宁久之不便至大厯六年复废长宁却立枝江于旧地即今邑也　百里洲荆州图记云其上寛广土沃人丰波潭所产足穰俭嵗特宜五谷洲首派别南为外江北为内江荆南志云县界内洲大小凡三十七有人居十八无人居盛之荆州记县南自上明东及江津其中有九十九洲楚谚曰洲不满百故不出王者桓有问鼎之志乃増一为百以百数僣号旬时身屠宗灭及其倾覆洲亦消毁至宋文帝在藩忽生一洲果龙飞江表斯有验矣三洲洲中最大号曰阳洲陇洲回洲是百洲之数　获湖宋沈攸之为荆州刺史堰湖开渎通引江水田多收获故以获为名　新洲渚宫故事云梁王僧辨灭侯景百僚劝进湘东即皇帝位栅江陵城周回七十里时议都御史中丞刘谷等进曰臣等闻荆南之地有天子气又渚洲已满百梁典云太清末枝江县阳閤浦忽生一洲羣公上防称庆明年元帝即位承圣末其洲与大岸相连惟九十九而已　蜀江在县南九里
　　公安县东水路八十里旧八乡今九乡即后汉作唐县地在西偏又为孱陵县地俱属吴之南郡荆州记云刘备败于襄阳本荆州吴大帝推先主为左将军荆州牧镇油口即居此城时人号备为公故名其城为公安也黄山字或作皇昔人或呼为睢山今乡人或为王山
　　云宋大将军谢晦被诛死于此山立庙因呼此神为王山祠坛基址犹在　油水自松滋县界入一谓之白石水也　景口　沦口郦元注水经云油水下有景口景口东复有沦口沦水南与羣水合　孱陵城十三州志曰吴大帝封吕防为孱陵侯即此地也　马头戍在县西北盛之荆州记云灌羊湖西三十里有马头戍吴大司马陆抗所屯以对江津口与晋太傅羊祜相拒大信义抗有疾祜馈之药抗即推心服之于时谈者以为华元子反复见于今　香积山在县西二百五十七里　麝香山在县西二百七十里　涔港在县西六十里
　　松滋县西南一百二十里旧五乡今六乡本汉旧县古今地志云松滋古鸠滋地汉属江陵郡后汉省魏复立之以属安丰及庐江郡庐江今庐州是也晋太康地志咸康三年以松滋流户在荆土者立松滋县以隶河东郡邑也至东晋孝武帝时荆州刺史桓冲以苻坚强盛自襄阳退屯之因上疏曰孱陵县界地名上明田土高良可以资业军人在吴时乐乡城以上四十余里北枕大江西接三峡今县西废上明县即冲所筑其乐乡即吴陆抗所筑皆在邑界　洈山汉书地理志南郡高城县洈山洈水所出东入县即此也　巴山左氏传巴人伐楚荆荆南记云巴人后遁而归因有巴复村在山北因曰巴山也　明月山在县西七十里山岭弯弯如月九苞山在县西九十五里　石瓦山在县西六十里蜀江在县北一里源自宜都县来　刘虬墓渚宫故
　　事云松滋县西有刘虬墓今陟屺寺即虬宅
　　石首县东南水路二百里旧四乡今三乡唐武德四年置县北有石首山取为名焉本汉华容县之地也　石首山水经云大江右迳石首山北也　岐阳山在县西一百步宋鲍明逺岐阳守风诗云洲回风正悲江寒雾未歇即此也荆州记云无所出不足书本属南平界范元平记云故老相承云胡伯始以本县境无山置此山上计偕簿　石门山梁邵陵王纶崇奉道士张京于此置观以处之凿石开径其状若门因名石门山与岳华容县分半境为之也　龙穴水经云大江右得龙穴水口注云江浦右逸也北对虎州又州之北有龙巢地名昔夏禹济江黄龙夹舟舟人失色无主禹曰吾受命于天竭力养民生性也死命也何忧龙哉于是二龙弭鳞掉尾而去故地俱取名焉
　　建宁县东一百三里七乡新置唐元和十一年以人户输纳不便于是置徴科巡院皇朝乾德三年因之升为建寜县　石龙山在县东南六十里下有石龙淙石壁上有龙隠形踪焉
　　潜江县东一百一十里十二乡新置唐太宗十一年以人户输纳不便置徴科巡院于白洑皇朝乾徳三年因之升为潜江县　汉山在县北二十里自长沙县来至狮子口经县界
　　玉沙县南一百二十里五乡新置本梁开平四年分汉江南为白沙徴科巡院皇朝乾德三年因之升为玉沙县　白螺山在县西南一百四十五里
　　监利县【阙】　　　本汉华容县地荆州图副云晋太康五年立监利属南郡梁开平三年以荆州割据遂属荆州　章华台在县郭内　陶朱公冡在华容县西碑见存　干溪涌水皆在邑界　五花山在县【阙】三里
　　荆门军
　　荆门军本汉旧县隋时废即荆襄州之要津唐贞观二十一年复置唐末荆州高氏割据建为军领荆州当阳县皇朝开寳五年割荆州之长林县襄州之故乐乡合为一县置于郭下
　　今领县二
　　长林　　当阳
　　军境
　　东西三百八十里　南北三百二十五里
　　四至八到
　　东北至东京一千三百一十三里　西北至西京一千七百一十四里　东至郢州汉江一百一十三里　西至峡界州二百八十五里　南至荆南界一百五十五里　北至襄州界一百七十四里西南至荆南枝江县界二百八十二里　东南至荆南沅江县界二百八十三里　西北至襄州南漳县界二百一十五里　东北至郢州襄州界汉江一百八十三里　东南至襄州界一百六十八里　东北至峡州界二百八十八里　东南至荆南一百四十九里
　　户
　　旧戸在襄州二州籍皇朝户主一千七百三十四客二千三百三十六
　　风俗
　　并与襄荆二州同
　　土产
　　并与襄荆二州同
