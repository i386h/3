<!-- { "loadSidebar": true } -->
　　临淮县旧八乡今六乡本徐城县地地当水口为南北御要之所长安四年分徐城地置开元中移郡于此甓山有祠在县西五十里居山顶古老传云石大如斗树无三尺植木约高三丈隋大业十二年赵征君于此读书时人慕其徳行遂立祠遇旱州人祈祷　磬石山郡国志云即尚书所谓泗濵浮磬　红蓝河在县东十里上有土桥南入淮其河上有源有村取红河为名故隋炀帝宫人种红蓝于此以名焉　徐偃王庙在旧徐城县北三十里故徐城内立庙　挂剑台在县旧徐城北三十里古大徐城东北临洙沛水今无余址　故徐城一名大徐城即古徐国也在徐城县北三十里汉书地理志云故徐国也其城周一十二里又郡国志云薄薄城即徐偃王权造故曰薄薄城今呼为故城　呉城亦名高平郡城在旧徐城北三十里东临废通济渠旧经云太建六年陈将呉明彻于此置高平郡隋开皇四年废　桥城梁戍城在徐城县西南二十五里南临水旧经云梁天监二年筑置戍南临水桥以为名南重冈城亦隋重冈县城也在旧徐城县西北九十
　　里通济渠南一里平地隋大业八年移县于此置十年筑城隋末废縁重冈山为名　李千城即后魏戍也在徐城县西北三十里后魏熈平元年李千于此置城因为名　高冡城魏义与郡城也在徐城县西北七十里平地旧经云梁为兴安郡领高冡城属东徐州高齐初废　淮阳城在徐城县东北一百五十里西临泗水晋义熈年中于此置淮阳郡宋元嘉二十五年封皇子彧为淮阳王贞观二年废又按郡国志云淮阳县有抱月城城抱淮泗之水形势似月也　古屯城在徐城县西南八十五里陈太建五年大将呉明彻于此置堰断淮水以灌濠州縁此筑城置兵防守其城内南北作隔分为两城淮南招义县界又有一城临水南北相对亦是同时筑名为屯城　马给事祠在县东一里台子山按魏国志云名钧字徳衡魏明帝时官至给事中有技巧之妙造指南车转注百戯后人慕其徳遂立祠焉　都梁宫周二里在县西南一十六里隋大业元年炀帝立名宫在都梁东据林西枕长淮南望岩峰北瞰城郭其中宫殿三重长廊周院之西又有七眼泉涌合为一流于东泉上作流杯殿又于宫西南淮侧造钓鱼台临淮高峰别造四望殿其侧有曲河以安龙舟大舸枕向淮渭萦带宫殿至十年为孟让贼于此置营遂废义帝祠在旴东一里台子山上按汉书云秦二世
　　二年初立楚懐王都此汉立庙　淮渎祠在淮南岸斗山下　淮涡神在龟山之下淮阳记按古岳渎经云禹治水三至桐栢山乃获淮涡水神名曰无支祁喜应对言语辨江淮之浅深原隰之远近形若狝猴缩鼻高额青躯白首金目雪牙头伸百尺力逾九象击腾踔疾奔轻利倐忽间人视之不可久禹授之童律童律不能制授之乌木田乌木田不能制授之庚辰庚辰能制鵄脾栢木魅水灵火妖石怪奔号丛绕以千数庚辰以防逐去遂颈锁大索鼻穿金铃徙淮泗阴锁龟山之足淮水乃安流注于海后唐永泰初年汤任楚州刺史时有渔人夜钓于龟山之下其钩为物所制不复出渔者徤水没沈于底可五十丈见大铁锁盘龟山足寻不知极渔人遂告汤汤命渔人及能水者数十人获其锁力不能制加以大牛五十头锁乃振动稍就岸时天无风惊波浪飜观者大骇縁之锁未见一兽状如青猿白首长鬛雪牙金爪闯然出岸高五丈许蹲踞起伏若狝猴但两目不能视兀若昏醉耳目口鼻皆悉水流如泉涎沫腥不可近久乃引颈伸欠双眸忽开光彩若电顾视人焉欲狂怒观者奔走兽亦徐徐引锁拽牛没水去时楚多名士与汤相顾愕然不知其由兽竟不复见迩来渔者时知锁所在　韩信坛在县东南七里今有坛基见在并地境南至频水北至榆城东至海渠西至淮泗漂母冢在县北十里河北岸　邓艾庙在白水陂上
　　去县南一百二十里艾于此置屯田四十九所其陂东西长三十五里去县一百里　朱买臣墓华陀墓韩朋墓三墓皆在邑界　淮水泗水沭水经邑界　永泰湖在县北五十里隋大业三年开通济渠塞断水自尔成湖因乡名出背鲫鱼时人呼为朱衣鲋　九山在徐城县西北七十里临淮　废徐城县在州西五十里六乡汉志徐县故嬴姓国都城记云伯益之后伯益有二子大曰大亷封鸟俗氏秦其后也小曰若水别为费氏居南裔为诸侯至夏氏末其君费昌去夏归商佐汤伐桀有功入为卿士以其本国为畿内之采地而汤更封费子之庶子于淮泗之间徐地以奉伯益之祠复命为伯使主淮夷至成王即位封伯禽于鲁徐子率淮泗之夷并叛即书序云鲁公宅曲阜徐夷并兴东郊不开当是之时成王以徐戎之属钖之山川土田附庸又曰保有鳬峄遂荒徐宅至周穆王末徐君偃有徳好仁义东夷之国归之者四十余国穆王西巡闻徐君威徳日远乗八骏之马使造父御之更遣楚师袭其不备大破之杀偃王其子遂北徙彭城武原东山之下百姓赴之者万数因名其所依山曰徐山即此地也后为呉所灭亦号大徐城汉为县皇朝建隆三年并入临淮县　睢陵在县界　徐君墓季札挂剑之所按舆地志云季札初使鲁北过徐徐君好其剑不敢言季子心知之为使上国未还及还徐君已死解剑悬于墓从者曰尚谁与乎季子曰吾心许之岂以死背吾心哉
　　旴县淮河南去州五里依旧管十乡本秦旧县地也阮胜之南兖州记云春秋时本善道地鲁襄公五年防呉之处秦胡亥二年项羽立楚懐王孙心为王都于此三年徙都彭城汉为县又封江都易王子防之为旴侯又按舆地志云汉旴属下邳晋初又属临淮郡晋义熈中又置旴郡宋文帝时后魏南侵臧质守旴魏师以数十万众攻围三旬不防而退又宋书云宋元嘉二十八年广陵徙理旴三十年还旧扬州梁属兖州后魏旴戍干明元年又为县仍属淮州后周又立旴郡属扬州隋开皇三年郡废为县唐武徳四年以其地当水陆冲要遂立为西楚州领旴一县八年废州县属楚州建中二年来属　都梁山在县南一十六里按广志云都梁山生淮兰草一名都梁香草故以为名在楚州西南二百九里又阮升之记云都梁山通钟离郡广袤甚逺出桔梗芫花等药伏滔北征记云有都梁香草因以为名　斗山在县西南与都梁山相连枕当淮水险峻名曰斗山　东阳山在县东七十五里按阮升之记云东阳山上有池水名曰天井冬夏水深五丈今见在又有城城不详所置年代　台子山在县东一里按宋书云元嘉二十七年宋将臧质屯兵旴城内以拒魏师魏引兵士造努台以射城中因以为名按台子山在楚州西南一百九十四里　长围山在县七里宋书云元嘉二十七年宋文帝遣臧质拒魏武帝遂于梁山筑长围城造浮桥絶水路即此山又改为长围山当在楚州西南一百八十里　旴山在县东西四十里按阮升之记云其山形若马鞍遂名马鞍山天宝中改为旴山在楚州西南二百三十里　赤栏浦在县城南二里上作赤栏桥遂因名其水浅曲不通舟檝鸣鹤塘在县东十五里其塘众鹤所集犹多鸣唳以
　　为名　新开直河在县北六十歩县郭内其淮河决开至黄土冈太极元年勅赐魏景倩奏开淮水向扬州义帝祠置在台子山上去县东一里按汉书秦二世初天下大乱项羽为盟长立楚懐王孙心为义帝都旴县后羽迁义帝于彭城至晋义熈中于此置旴郡至东魏郡废其城古老相传谓之皇城葢义帝旧居也今祠见存　王彭父墓在县东北一十七里按宋书云王彭者旴人也少防母元嘉初又防父家贫无以营塟乡里各出夫力助作塼塼须水而天旱逺汲不周彭号天自诉一旦大雾雾歇塼灶府忽生泉水塟事既竟水便自竭今墓存　废臧质城西近淮水按宋书云元嘉二十七年遣将臧质屯兵旴县筑此城以拒魏师隋大业十年子让贼据都梁宫其年江都通守王世充修理此城屯军贼破至唐武徳六年辅公祐江南作逆徐州道副元帅任懐与李勣等在此屯军聚造器杖至七年破辅公祐以定江南军去之后空废　东阳故城北至东阳山周十里在县东七十五里按史记项羽纪注云东阳县本属临淮郡汉明帝分属下邳后复分属广陵又陈婴为东阳令史又云楚汉之际曽以为荆国封刘贾为荆王而东阳即此地也　废鲁城在县南三十里按后魏地形志云鲁县属淮阴隋初废　古营屯在今县西北八十里乃三国以来营屯之所　都梁驿宫在县东南十五里隋开皇六年炀帝在都梁山避暑囘向扬州因此路至向阳东一百一里入扬州高邮界招信县西五十一里旧十三乡今六乡本汉淮陵县属临淮郡宋侨立济阴郡按宋书云泰始三年以济阴流人寓于此土遂分钟离东界置济阴郡又立池县南属徐州北齐河清三年于城西二里又筑城移州理即今县城是也隋开皇二年以光徳太子名昭改为化明县武徳七年复名招义县国朝建徳四年割泗州太平兴国元年改为招信　古奔精城在县南六十里平地古老相传云是蛮奔精王所筑未详年代唐武徳二年刺史杨益置为睢陵县至武徳四年刺史夏侯雄才废古淮陵城在县西北二十五里汉书地理志云淮为
　　淮陵县王莽改曰淮陆县未详废置　古济阴城在县东二里宋泰始二年筑置济阴郡北带长淮河清三年水溢淹倒縁淮州郡多徙此城遂废至唐武徳二年土人杨益自据为化州刺史未知所属于此城内至济阴县四年归国七年废化州并县　古公路城在北六十里平地城北带淮水后汉书袁术传云字公路献帝建安二年僭号九江术率兵撃杀陈王宠曹操征之术闻大骇乃渡江筑此城以自据　啄戈河在县东二百歩其河濶四十丈　玉环山在县西二十五里又名女山状如玉环形势旋　浮山在县西七十里下有石穴每淮波泛溢不能没其穴






　　太平寰宇记卷十六
　　钦定四库全书
　　太平寰宇记卷十七
　　宋　乐史　撰
　　河南道十七
　　宿州
　　淮阳军
　　涟水军
　　宿州
　　宿州符离郡今理符离乡徐州之域为沛地按唐史元和四年正月以徐州符离之地南临汴河有埇桥为舳舻之防襟带梁宋运漕所厯防虞是急乃以符离蕲县并泗州虹县三邑立宿州取古宿国为名九年又割亳州之临涣属焉遂为上州仍属徐泗等州观察使太和三年三月徐泗观察使崔郡奏顷以蔡孽未平遂割三县拜徐州兵一千四百人权置宿州阨其奔轶事闗备御非务便人今寰宇无虞封析罢警权创支郡理合并徐州其宿州请却废三县各还本州勅依至太和七年勅复置仍移于埇桥置即虹县之地后复移理符离即今郡理也皇朝开宝元年升为保静军节度
　　元领县四
　　符离　虹县　蕲县　临涣
　　州境
　　东西三百五里　南北三百一十一里
　　四至八到
　　西北至东京六百三十里　西北至西京一千二十里　西北至长安一千九百四十里　东至泗州三百三十里　西至亳州永城县一百五里　西至夀州夀春县二百五十里　北至徐州一百四十里东南至濠州一百九十八里　东北至下邳县二百三十里　西南至濠州城父县二百九十九里　西北至徐州萧县一百一十里
　　户
　　唐开元户具徐州元和户八千六百七十六皇朝管户主一十一万二千五百四十二客一万四千六百九十三
　　风俗
　　同徐州
　　人物
