<!-- { "loadSidebar": true } -->
　　设云事慎首祸礼不纳叛是俨然以外夷弑君者为敌国岂不□我君哉硕儒曰岂谓是哉阳舒隂惨生民大情离忧合懽品物同性絶者不可复属死者不可复生损兵折将无补功成大夫曰吁子所谓执迷而不悟者矣成大事者不顾小谋圗大全者宁辞小害示应于近者逺有可察托念于显者防或可概且子亦知损兵折将之由乎彼或内怯于心外受人绐决机不审迟疑擿埴而自贻伊悔岂主人之辠哉若夫虎臣罴士折冲宣力马超囊足姚期摄帻渇赏损驱实不乏人而一闻如是者午夜为之酸心举案为之忘食虽刻木结蒲无以加兹而且赏延后昆太常纪绩如子所云则汉祖唐宗拨乱草创之初宁无一人结缨死绥者哉礼记聴磬声则思又何以云乎故非沉几不足以圗功非果断不足以定业彼其狼狈相顾潜包祸谋者以螳蜋之斧御隆车之辙不自笇量何异苇苕之鸋鴂是以王师屡入霆奋席卷如举炎火而飞蓬覆汤泉而沃白雪子何不度以全局待以嵗月而为是无稽之説哉硕儒曰若仆者乃隙中观鬬井里窥天以今日应机底绩论之何妨再迟数年愧矣服矣豁然悚然大夫曰未也子姑听之夫食椹怀音非纳叛臣奬防优遇欲集其勲【阿逆初降时备陈贼中情形请兵甚力即推诚奬任令副北路将军以行时或有以厚遇新附窃议者】宻敇周防先示戚亲【时命固伦额驸色布腾巴尔珠尔与阿睦尔撒纳偕行宻谕察其动定虽非预存逆亿而逆贼狡狯故智未尝不在意计中也】操刀必割所戒逡巡【阿逆既以未厌所望在伊犂时居常不衣赐服及用私印行军檄踪迹颇露不逞屡敇将军班第防赞鄂容安相机擒勦而因循寡断阿逆得以入觐为词乘隙生变】子云应机亦非至论三隙可乘未兴大军【或又以为乘人之衅不知策妄多尔济乃那木扎尔年幼昏暴此一隙也喇嘛达尔札簒夺又一隙也达瓦齐复篡夺之又一隙也彼时皆未兴兵详见西师诗】加征増算何曽于民凡有水旱无不恤赈运输给价防其蚀侵甘肃嵗赋预免庚辰两部永靖并及其邻哈萨布露枭瞷文身无不内属慕义归仁鸿庸爰建千古未闻若子者所谓菽麦未辨安足以知我信
　　天主人哉信
　　天主人乃召大夫硕儒而告之曰若二子者所谓楚既失之齐亦未为得也夫顺
　　天者昌逆
　　天者亡故粤宛犹不逆时气而奉若者岂可恃力而夸张且屡危而屡夷愈变而愈康钲鼓一动遂定二方凿空二万余里蒇事五载已央使畏难而中辍未必不致祸而受殃浮议者方且谓老成之言臧也在易师之上六曰大君有命复之上六曰迷复有眚今得以利用御冦由頥有庆是不亦大幸乎夫获此幸者宜思何以获此幸于
　　昊苍方将矜矜惴惴懔懔皇皇陨越是惧奚暇计之二子之短长也哉
　　实胜寺后记
　　嵗己巳建实胜寺于西山之下其縁起已见前记不复缀今頼
　　昊天垂佑
　　宗社笃祐平准噶尔回部拓地伊犂喀什噶尔叶尔羌一带二万余里其外覊縻附属如哈萨克布鲁特安集延拔达克山等部不与焉凡乘机决计信赏必罚奉
　　天讨罪借众集事诸大端具见太学之碑开惑之论西师之诗亦不复缀兹记者寺左近健鋭云梯营实居之营之兵是役効力为尤多故不可不旌其前劳以劝夫后进先是呼尔璊霍斯库鲁克之战我师以少敌众而贼据险伺隙故凡行阵防伍弥缝之际略觉旗靡鼓馁处得健鋭兵数十立其间则屹如坚城整而复进遂乃斩将搴旗用成殊绩盖索伦兵马射虽精以之驰突乘胜破阵无不如志而知方守节终不如我满洲世仆其心定其气盛夫人出万死一生为国宣力而为之君者事成而忽若忘独何心哉朕岂为之哉自己巳设此营而辛巳即收其效不啻树树十年之得报是潜移黙运有若
　　天授予亦有所不知其然而然者而敬绳
　　祖武丕扬国烈瞿瞿惴惴惟盛满之是惧犹初志也是用重勒碑记之且肖喀喇乌苏袭迫之状筑堡其侧嵗时幸香山阅健鋭兵用寓尹铎晋阳之意不亦可乎西域地名考证叙概
　　禹贡称析支之叙周书纪西旅之贡自是而外西域之志经书莫详详西域实权舆司马氏然司马氏实未身涉其地而询诸其人也徒以汉武勤逺使张骞辈持赂凿空继以贰师兴师一狼千羊所得不偿所失迁之所记出于传闻夫鲁鱼亥豕以华言传华言尚不能无讹而况语音殊衣服异嗜好不同之絶域哉其不能无讹不待烛照而卜矣今我师平西域伊犂之地屯牧者我人回部之城蕃宣者我臣且国语切音实能尽各部转韵曲折之妙是则传万里幅之悉正千古记载之舛实惟此时汉唐往事无论即如朔漠方略所载初征噶尔丹时有回回国王阿卜都里什特者来降称其地为叶尔钦哈斯噶尔后尽归准噶尔我之使臣不过至
　　伊犂而止不能至回部诸城也乙亥兴师以来执讯获丑屡询其人称为叶尔竒木哈什哈尔今则二城之人住京师者有之细询其音乃定为叶尔羌喀什噶尔盖回语谓地为叶尔寛为羌谓各色为喀什谓砖房为噶尔合而言之则叶尔羌者地寛也喀什噶尔者各色砖房也其他类此皆有名义然彼地自隆古以来其名义终未之或易徒以阻隔幅不通音问遂致屡易文而始得其正夫以国语近各部之转韵而一译汉音必待再三详考始能无讹则史迁之不免阙漏益不待烛照而卜矣兹为方畧之书恐分纂之人无所取裁滥觞者毫厘之差承流者且致千里之谬因取各部山川疆域部落姓氏命军机诸臣详考确证归于一是如提要凡例之作而叙其概如右自是之后统以新证之名为指南云尔
　　准噶尔全部纪畧
　　自古无不志外夷而实者少舛者多非以其方域所限言语不通耶得什一于千百加以鱼鲁亥豕其堪信者鲜矣兹者平定准部止封达瓦齐子一人居之京都且城伊犂驻将军镇守事耕牧焉念彼原一大部落不可无纪故就亲询实事书之亦以便方畧纂叙也凖噶尔四卫拉特者绰罗斯部都尔伯特部和硕特部土尔扈特部是其辉特一部本附庸于都尔伯特后土尔扈特窜归俄罗斯故别辉特为一部仍称四卫拉特云卫拉特明史称为瓦刺其音颇近史所载脱欢太师葢其始祖元亡而其强臣分为三其渠曰马哈木者即脱欢之父也脱欢者防古准语同为釡今凖人语釡为海苏而防古语则仍旧盖准人自避其祖讳此亦一证也自脱欢逮孛汗其世次不可考孛汗背正妻与他妇野合而生子曰乌林台巴靼太师其母弃之泽中孛汗收养之遂统部落又十一世而传至赛音诺顔哈喇忽刺是为策妄阿拉布坦之曽祖子曰巴图鲁浑台吉有子十二人五曰僧格策妄之父六曰噶尔丹博硕克图其余无事无足称长曰策臣次曰巴图鲁策臣与巴图鲁杀其弟僧格噶尔丹博硕克图始自藏中回旧部反俗为汗于康熙年间犯塞战败走死先是噶尔丹博硕克图既杀兄僧格之次子索诺木阿拉布坦僧格旧臣七人与策妄阿拉布坦同逺逃准语所谓多伦努库尔者是多伦者汉语为七努库尔者汉语谓友盖其患难相共所谓世臣并赦其子孙七死云及噶尔丹为我兵败策妄始还和博克萨里收其父旧属及噶尔丹余众复成部落并缚噶尔丹子献阙下遂自据汗位子噶尔丹策凌噶尔丹策凌子策妄多尔济那木札尔其庶兄喇嘛达尔札执而簒之达瓦齐复因阿睦尔撒纳之计簒夺其位达瓦齐者巴图鲁浑台吉之第七子布木之子大策凌敦多卜之孙于策妄为再从侄孙其小策凌敦多卜则策妄之祖巴图鲁浑台吉之弟黙尔根代青之曽孙其去防妄世派盖已逺矣先是康熈年间噶尔丹博硕克图拘系和硕特车臣汗收所属人众并入准噶尔鄂拓克其时有和硕特之拉藏汗者居唐古忒地即顾实汗之裔也子二人一名丹衷一名索尔札丹衷由唐古忒仍回至厄鲁特娶策妄阿拉布坦之女博托洛克为妻后策妄阿拉布坦知其学习哈拉尔查达术【即巫蛊事也】以两釡夹丹衷身烙死遂令大策凌敦多卜领兵六千袭西藏擒杀拉藏并虏伊子索尔札我
　　圣祖仁皇帝
　　勅谕策妄阿拉布坦不得绎骚唐古忒地并发大兵进于是大策凌敦多卜携索尔札逃回厄鲁特藏地复平迨雍正年间策妄阿拉布坦死子噶尔丹策凌欲与唐古忒和好给索尔札户十资养并以博托洛克与韦征和硕齐为妻其在丹衷处所生子班珠尔给户五资养彼时博托洛克复有孕未产适韦征和硕齐后乃生一子是曰阿睦尔撒纳故阿睦尔撒纳虽为辉特台吉实与班珠尔皆丹衷之子噶尔丹策凌死策妄多尔济那木札尔恐索尔札之子纳哈查逃往唐古忒将伊禁锢至达瓦齐簒立始将纳哈查释放又和硕特罗布藏车凌者娶策妄阿拉布坦之女达什色布腾为妻噶尔丹策凌时因罗布藏车凌率领伊属万户欲往土尔扈特遂遣兵擒获罗布藏车凌囚之以其妻给韦征和硕齐二子交乌鲁特鄂拓克宰桑伍巴什安置至青海居住之罗布藏丹津于策妄阿拉布坦时逃至凖噶尔策妄阿拉布坦死后罗布藏车凌罗布藏丹津二人谋杀噶尔丹策凌嗣因罗布藏丹津被拘罗布藏车凌恐亦被囚遂欲逃往土尔扈特故雍正年间我
　　世宗宪皇帝索罗布藏丹津噶尔丹策凌称已缚送至中途闻进兵而止者非诈也盖彼业经拘系之囚故不靳固而且欲以为竒货也噶尔丹策凌于丑年死策妄多尔济那木札尔年幼其姊鄂兰巴雅尔同母出也每以善言相劝禁其滛乱策妄多尔济那木札尔年既长遂不受其禁制并聴谗言谓其姊欲效俄罗斯自立为扣肯汗【扣肯汗者女人掌国事也】遂将鄂兰巴雅尔拘系并杀戮多宰
