<!-- { "loadSidebar": true } -->
　　恩邀驰驿乍文明之大启真荒徼所未逢由是博采前闻旁搜古迹溯乌林之世裔绪不坠于脱欢稽青吉之流风派总沿夫噶木时移炎汉永和之石初完代隔李唐金满之碑半泐梵竺之铁章依旧得自沈沙折防之余龙泉之瓷盌长留来从小雨扶犁之爱翾飞于鷟鸑瑞应髙冈美移植于葡萄荣滋
　　上苑独树传由哈萨犹留广荫于槎耏精镂致自痕都竞识良工于喀吗都因久道而物华倍显并际
　　昌期而
　　圣藻频邀加以阐谬订讹发凡起例既译音之务确亦考义之维精阳关非巴噶逊之遗共识嘉名难附于阗为鄂等答之舛羣知佛教多诬辨星躔于九服之余悟分野难该井鬼探宿海于重源之防信导河必始昆仑敬秉
　　训于
　　丹毫一字都悬绳臬勉殚能于汗简千秋长备规程蔚然东观鸿编伟矣西蒙盛典【臣】等心钦
　　九伐材愧三长当奏勲虎帐之初业琅函之有秩际锡福鸿图之久宜柱笔之加详新猷则遍効编摹并包络夫葱山洱海古籍则勤思钩贯畧权舆于班史郦经前分卷以染芸毫时荷
　　枫宸之鉴今彚函而呈
　　玉案允増策府之华五朞偕
　　方畧之编同登铅椠六体嫓同文之志并焕缥缃颂居驭于执枢早逺轶二千余年之声教绘
　　髙深于聚米不徒传三十六国之规模从知启防八纮遍日出入之区为疆索定卜巩基亿载贻海内外之泽以鸿滂矣【臣】等无任踊跃懽慕之至谨奉表恭
　　进以
　　闻本日奉
　　防知道了着交武英殿刋刻并写入四库全书钦此








　　凡例十六则
　　一
　　王师先定凖夷继平回部五年之间西域全地悉归版
　　图我
　　皇上睿畧髙深
　　神谟邃宻几余挥翰开示端倪地利兵机包罗融贯今
　　编辑图志恭稽
　　御制诗文之统论西事全局者敬谨彚録卷首其因地
　　纪事即物抒懐之篇分载各卷
　　圣藻鸿章经纬天地遐陬僻壤并沐光华自古纪地之
　　书所未有也
　　一是编恭録
　　天章为卷首四帙余自图考以下分门依类次第编纂得图考三卷列表二卷晷度二卷疆域十二卷山四卷水五卷官制二卷兵防一卷屯政二卷贡赋一卷钱法一卷学校一卷封爵二卷风俗一卷音乐一卷服物二卷土产一卷藩属三卷杂録二卷门凡二十卷凢四十有八至户口为休养之騐取附屯政台站亦军邮之借并载兵防各以类从务归体要
　　一山川方位逺近形势匪图弗显图举其形志详其事旧例类然兹自疆域山水以暨藩属凡绘总图分图得二十一附以厯代西域十二图共得三十三图各缀论説特为全书提纲
　　一列表始自两汉讫于元明遵
　　一统志例也周秦以前有可考证者分见志中表不赘列汉唐诸国通名内地搜订易于赅备五代以降声教日浅史传纪载源流不详兹为彚采古书取足征信者参互贯串毕登于帙间有无凭考索之处则慎以传疑未敢强生附防
　　一自嘉峪关以西安西州哈宻镇西府乆隶版籍惟是西域荡平之后改设州县移驻提镇经制攸殊且为新疆门户是编托始于此所以备西域之大全也
　　一西域天文晷度古者言天家所弗详史传载有诸国相距里数亦未云的实即今星使往来由人迹起数非必直径也惟测晷影定北极髙度距京师定偏西度斯为凖确兹编所载髙偏度皆
　　命使遄往随处测量髙下逺近畧无爽漏爰以都防为纲附推四境道路原野概从莭畧至分野之説空虚揣测依据为难故不赘及
　　一疆域畧分四路凡十二卷出嘉峪关自东而西厯叙新设之安西州玉门敦煌二县为一卷属安西南路北自哈宻抵镇西府为一卷叙凖噶尔部乌鲁木齐东境新设之廸化州为一卷属安西北路叙库尔喀喇乌蘓塔尔巴噶台诸路为一卷伊犁东路为一卷伊犁西路为一卷属天山北路叙回部之辟展属为一巻哈喇沙尔库车沙雅尔属为一卷赛喇木拜阿克苏属为一卷乌什喀什噶尔属为一卷叶尔羌属为一卷和阗属为一卷属天山南路系巻以路巻有繁简区地以卷地有分合要取疆域分明篇帙相称用便览观
　　一版泉涿鹿师以地称亦地因功显土尔畨以东久经服属平定伊犁时壶浆载道未动戈鋋迨后逆酋负固敢抗顔行落距摧牙应时扑灭允当随地纪载为简册光若夫考战功之大备
　　庙谟神武彻始彻终备载平定凖噶尔方畧兹不多及一西域髙山长流大者延折数千里各有脉络未宜分裂以隶诸路别志山水二门俾得审求根脉考证源委流峙大观于斯倍显
　　一志以述事务求前后备登首尾毕贯而取义攸属不妨互有折衷西域于两汉之代通絶不常李唐遥设州府不过空号羁縻自入
　　皇朝版籍创建州县肇兴学校制度规为比隆中土而开屯田以足边储详军政以固牧圉诸部归诚后始膺圭组之荣是以学校屯田兵防封爵诸门独详
　　王制风俗音乐服物土产苐传旧俗取备职方其官制贡赋钱法旧有设施而至治维新复经厘定者则首垂
　　宪典而附存旧制于后斟酌义例杂而不越总以纪实为归
　　一凖部回部山川地名自昔流传各有音义不为审定指归辗转相沿本真尽失兹悉详加体认务从本义以取正音与西域同文志相为表里至以汉字对音本无意义同音之字酌归画一或间用两合三合法取两三字合读急读成音总求切合本防庻免承讹之患
　　一考验古迹备一方掌故志沿革者所有事也虽塞外无史书碑碣山川异称城郭非故而于形势音义间求之往往有合编中徧稽正史旁罗羣籍择其尤雅凡可考据者引述辩证不厌其详征信存疑兼为区析并加按字别之所引原文有与本地本事未为毗切者量加节录有其地两涉者彼此互引若于史传脱逸钩索无从则姑置阙如以昭慎重
　　一凡慕义来归献琛班朔之国境有毗连例得备载诸部山川晷度风俗物产之概胥归卷内无庸分见各门其图表体例与各卷文字判不相入仍归本门以清章蔀
　　一城池为官守之责庙宇亦风教之征地理之书类多排纂准部向无城郭迩年次第建置至庙宇则天山南北遗迹仅存并登疆域一门不立专巻崇简要也轶事零文统归杂录广见闻以资考证也自设学造士后春秋选隽
　　至教渐摩礼乐弦歌风同道一艺文人物伫俟续登一在昔志西域者文人务诡华词释氏尤渉荒渺揆诸事实多不足征厯代正史所记已经史官裁择稍可据依然尔时境犹割据地未身亲袭故沿讹自所不免今中外一家星轺使节如履康庄如行内地【臣】等得之目击访之土人以及军营之奏章地方大吏之入告靡不搜采故是编所录的确周详语归质实
　　一是书于乾隆二十一年丙子春原任大学士刘统勲初奉
　　谕防纂辑后归方畧馆办理于壬午冬初稿告成迩日
　　新疆规度日详随事増辑
　　进御仰荷
　　睿裁钦定蔚为完书夫倚弓刀于褒鄂既集千古未集之勲授笔札于邹枚宜传千古不传之烈即【臣】等承
　　命编摩不胜抚卷而欣忭者也
　　总目　　　　　史部十一　地理类三【都防郡县之属】
　　卷首一
　　天章一
　　卷首二
　　天章二
　　巻首三
　　天章三
　　卷首四
　　天章四
　　巻一
　　图考一
　　巻二
　　图考二
　　卷三
　　图考三
　　卷四
　　列表一
　　卷五
　　列表二
　　卷六
　　晷度一
　　巻七
　　晷度二
　　卷八
　　疆域一
　　巻九
　　疆域二
　　巻十
　　疆域三
　　巻十一
　　疆域四
　　巻十二
　　疆域五
　　巻十三
　　疆域六
　　巻十四
　　疆域七
　　巻十五
　　疆域八
　　卷十六
　　疆域九
　　卷十七
　　疆域十
　　巻十八
　　疆域十一
　　巻十九
　　疆域十二
　　巻二十
　　山一
　　巻二十一
　　山二
　　巻二十二
　　山三
　　卷二十三
　　山四
　　巻二十四
　　水一
　　卷二十五
　　水二
　　巻二十六
　　水三
　　巻二十七
　　水四
　　巻二十八
　　水五
　　巻二十九
　　官制一
　　巻三十
　　官制二
　　卷三十一
　　兵防
　　巻三十二
　　屯政一
　　巻三十三
　　屯政二
　　卷三十四
　　贡赋
　　卷三十五
　　钱法
　　巻三十六
　　学校
　　卷三十七
　　封爵一
　　巻三十八
　　封爵二
　　卷三十九
　　风俗
　　巻四十
　　音乐
　　巻四十一
　　服物一
　　巻四十二
　　服物二
　　巻四十三
　　土产
　　卷四十四
　　藩属一
　　卷四十五
　　藩属二
　　卷四十六
　　藩属三
　　卷四十七
　　杂録一
　　卷四十八
　　杂録二
　　【臣】等谨案
　　钦定皇舆西域图志五十二卷乾隆二十一年奉勅撰乾隆二十九年创成初稿嗣以版图日辟规
　　制益详进呈
　　御览之时随事
　　训示复増定为今本首四卷为
　　天章我
　　皇上平定西域
　　题咏至多地势兵机皆包罗融贯惟恭録统论西师全局者弁冕简端其因地纪事即物抒怀者则仍分载于各门次图考三卷自幅员所界以及符节所通共新图二十有一又附歴代旧图十有二古今互校益昭
　　圣朝拓宇之功次列表二卷上起秦汉下讫元明以明国土之分合建置之沿革次晷度二卷次疆域十二卷次山四卷次水五卷次官制二卷次兵防一卷台站附焉次屯政二卷户口附焉次贡赋钱法学校各一卷次封爵二卷皆长驾逺驭之
　　睿畧揆文奋武之
　　鸿模也次风俗音乐各一卷服物二卷土产一卷皆如地志之例惟音乐一门为创体以其隶在协律备禁佅兜离之数故也次藩属三卷次杂録二卷以琐闻轶事终焉记流沙以外者自史记大宛列传汉书西域列传始详而异域传闻讹谬亦复不少至法显元奘之所记附防佛典更多属子虚葢龙沙葱雪道里迢遥非前代兵力所能至即或偶涉其地而终弗能有故记载者依稀影响无由核其实也我
　　皇上逺奋天弧全收月既使二万里外咸隶版
　　图又列戍开屯画疆置郡
　　经纶宏逺足以巩固于万年每嵗虎节往来雁臣
　　出入耳闻目睹皆得其真故
　　诏辑是编足以补前朝舆记之遗而正歴代史书
　　之误
　　圣人威徳之昭宣经纶之久逺事事为二帝三王所不及兹其左验矣岂徒与甘英诸人侈夸珍怪欤乾隆四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀














　　钦定四库全书
　　钦定皇舆西域图志巻首
　　天章
　　【臣】等谨按大荒之西伊古声教阻絶即有勤思逺驾哆语顿纮恢纲而事渉凿空荒唐难以信今传后洪惟我
　　皇上文武圣神功迈三五准疆回部并入版图毎乙夜运筹制胜万里而用兵不得已之深衷时往复于奎文
　　睿什间足为耆定西域之纲领条目本本元元皆于是乎在固非直为新疆斧山川发挥气象而已夫地理广袤险易按实者无难履境周知至于
　　庙算之周详
　　神机之妙应有非【臣下】管蠡所能推测者功成之日特命画功臣像于紫光阁
　　亲制像赞旁列诸战图复裒集
