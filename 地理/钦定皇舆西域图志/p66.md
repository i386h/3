<!-- { "loadSidebar": true } -->
　　阿尔沙郭勒
　　阿尔沙郭勒在塔拉斯郭勒西二百余里源出南山中始东流百余里折而北流百余里经巴噶布鲁勒鄂拉之西又西北流百余里入于沙碛
　　明布拉克
　　明布拉克在阿尔沙郭勒南哈喇布拉达巴北西流四十里滙为小泽周十余里由是南逾山岭入布鲁特境
　　阿克库勒淖尔
　　阿克库勒淖尔在阿尔沙郭勒西百余里沙碛中小泽也周围五十里
　　必库勒淖尔
　　必库勒淖尔在阿克库勒淖尔西北二百里圆广亦如之又西行入西哈萨克境













　　钦定皇舆西域图志卷二十六
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志巻二十七目録
　　水四
　　天山南路一
　　塔呼库勒
　　纳呼库勒
　　齐克塔木郭勒
　　辟展郭勒
　　鲁克察克郭勒
　　洋赫郭勒
　　土尔番郭勒
　　招哈郭勒
　　哈喇和卓郭勒
　　济木萨郭勒
　　托克三郭勒
　　伊拉里克布拉克
　　博罗图郭勒
　　塔什海郭勒
　　楚辉郭勒
　　竒尔归图郭勒
　　特伯勒克布拉克
　　哈喇乌苏
　　博斯腾淖尔
　　海都郭勒
　　罗布淖尔
　　车尔楚郭勒
　　额什墨郭勒
　　防特尔郭勒
　　恩楚鲁克郭勒
　　伊兰布拉克
　　第纳尔郭勒
　　塔什阿里克郭勒
　　巴巴淖尔
　　竒里什郭勒
　　哈喇库勒
　　额什克巴什郭勒
　　赫色勒郭勒
　　乌恰特达里雅
　　额尔勾郭勒
　　哈喇乌苏
　　哈布萨朗郭勒
　　木素尔郭勒
　　绰尔噶布拉克
　　阿察哈喇郭勒
　　库克墨尔根郭勒
　　特木尔乌苏郭勒
　　呼木阿里克郭勒
　　托什干达里雅
　　阿克苏郭勒
　　敖尔他克齐谔斯腾













　　钦定皇舆西域图志巻二十七目録
　　钦定四库全书
　　钦定皇舆西域图志卷二十七
　　水四
　　天山南路一
　　塔呼库勒
　　塔呼库勒在塔呼南库克托罗海北五里周廻十余里
　　纳呼库勒
　　纳呼库勒在纳呼北当四山中周廻十余里
　　齐克塔木郭勒
　　齐克塔木郭勒在齐克塔木城东源出南山中东北流三十里入于沙碛
　　辟展郭勒
　　辟展郭勒在辟展城西源发楚辉城南山麓东北流二十里经辟展城西出孔道北十里入于沙碛
　　鲁克察克郭勒
　　鲁克察克郭勒源发金岭南麓西南行过色尔启布城又西行至鲁克察克城南其北流傍岭分两流经流连木齐木左右色尔啓布连木齐木鲁克察克诸城咸资灌漑
　　洋赫郭勒
　　洋赫郭勒在洋赫城北鲁克察克城西源出金岭南麓北流十余里入于地
　　土尔畨郭勒
　　土尔畨郭勒源发吐尔畨西金岭南流经土尔畨城西南行数里入于地北流逾布拉里克西折而东行至森尼木西又折而南行入玉门口分两流其东流经哈喇和卓城东为哈喇和卓郭勒西流经阿思塔克城西各十数里入于地
　　招哈郭勒
　　招哈郭勒亦名交河在土鲁畨西十里出招哈和屯北金岭中南流分两支环城左右而南注至城南折而西南流二十里入于沙碛
　　︹汉书西域传︺河水分流绕城下故号交河按西域山川名号古今互易征引典籍率以道里方位为定而于音韵转移间得之者如伊列之转为伊犂于阗之转为和阗亦都足审证至若招哈郭勒之亦名交河则今昔相沿尚存汉唐称谓之旧尤所仅见也
　　哈喇和卓郭勒
　　哈喇和卓郭勒在哈喇和卓城东二十里源出金岭西流入扵地
　　济木萨郭勒
　　济木萨郭勒源二道出天山南麓合而南流五里入于沙碛
　　托克三郭勒
　　托克三郭勒源出博克达鄂拉南麓有三源合而南流名鄂兰布拉克过都鲁达巴又一水出伊拉里克东西南来经流托克三城南入托克三郭勒托克三布干伊拉里克诸城咸资灌溉
　　伊拉里克布拉克
　　伊拉里克布拉克在伊拉里克城东二十里源出金岭西南流入托克三郭勒
　　博罗图郭勒
　　博罗图郭勒源出博罗图塔克北谷口折而西流经阿拉癸鄂拉南西行一百三十里出阿拉癸鄂拉西谷口苍翠迎眸清流绕足致为佳胜
　　塔什海郭勒
　　塔什海郭勒在博罗图塔克西南一百八十里源出察罕通格西北二十里其一流迤东行一百里当额尔坤达巴之南一流南行绕出山峡经乌沙克塔勒东
　　楚辉郭勒
　　楚辉郭勒源出楚辉塔克南麓南行经楚辉城西十里入于地
　　竒尔归圗郭勒
　　竒尔归圗郭勒在塔喀尔齐西十里源出楚辉塔克南麓偏西南流一百里入博斯腾淖尔
　　唐书地理志自西州西南行渡淡河至焉耆镇城按焉耆镇城当属今之哈喇沙尔城淡河居其东北则正今之竒尔归圗郭勒也
　　特伯勒古布拉克
　　特伯勒古布拉克在特伯勒古西十里当孔道北周五里许无支流
　　哈喇乌苏
　　哈喇乌苏在特伯勒古西四十五里当孔道北周三里许无支流
　　按回地山水名彼此相同者山如乌可克逹巴水如哈喇乌蘓之类皆名同地异因为随地分见余仿此
　　博斯腾淖尔
　　博斯腾淖尔在哈喇沙尔城南四里东西袤三百余里广半之周七百余里亦名待雅海子北岸受竒尔归圗郭勒海都郭勒两水而海都郭勒为大︹汉书西域传︺焉耆国近海水多鱼
　　︹后汉书班超传︺超讨焉耆去城二十里止营大泽中︹魏书西域传︺焉耆国南去海十余里有鱼盐蒲苇之饶【周书同】
　　︹唐书西域传︺焉耆所都海水缭其外孝格倍道絶水夜传堞迟曙噪而登鼓角轰哄唐兵纵国人优败斩千余级
　　按一统志称焉耆国在今土尔畨西无疑然土尔畨西至葱岭并无大泽可当海之名者又谓四面大山海水曲入四山之内其地更无可考以今求之则博斯腾淖尔当土尔畨西南罗布淖尔又当博斯腾淖尔之南班超传所谓大泽魏书所谓南去海十余里者即班史所谓近海应指博斯腾淖尔而言若后汉书所谓海水曲入四山之内者应属今之罗布淖尔在四面大山之外与博斯腾淖尔相距约二百里形势适合方位道里亦灼然不诬盖自宋以后中国无人使至其地殊方隔境考索为难宜一统志误以为并无大泽而以无可考概之也
　　海都郭勒
　　海都郭勒在哈喇沙尔城西十里源出天山中合三哈布齐垓郭勒东西裕勒都斯郭勒旁挟众水东南流出海都塔克口名海都郭勒迂曲而南二百五十里许始抵哈喇沙尔城北环其西南稍折而东滙入博斯腾淖尔河面东春广不过一里夏秋涨发辄至三四里奔腾淜湃中流更汛急河底淤沙聚散深浅靡常哈喇沙尔屯田悉借此水其下流入博斯腾淖尔复酾而西南流者仍名海都郭勒经哈勒噶阿满南西过库陇勒转而东南流入于罗布淖尔
　　︹后汉书班超传︺超讨焉耆有苇桥之险国王广絶桥不欲令汉军入国超从他道厉渡
　　︹水经注︺敦薨之水出焉耆之北二源俱道西源东流分为二水左水西南流出焉耆之西经流焉耆之野屈而东南流注于敦薨之渚右水东南流又分为二左右焉耆之国城居四水之中在河水之洲南防两水同注敦薨之浦东源东南流分为二水涧澜双引洪湍濬发俱东南流迳出焉耆之东道于危须城西又东南流注于敦薨之薮川流所积潭水斯涨溢流为海
　　按汉书班超讨焉耆时居兹发八国兵到尉犂界是从焉耆国西南境入所谓苇桥之险当属今海都郭勒也至海都郭勒上流其自西北来者曰裕勒都斯郭勒自东北来者曰哈布齐垓郭勒合而东南流出海都塔克口正当焉耆北境即水经注所谓敦薨之水出焉耆北二源俱道者也海都郭勒经哈喇沙尔城西与竒尔归图郭勒双流交防所谓出焉耆之西经流焉耆之野左右焉耆之国迳出焉耆之东者形势犹存至海都郭勒下流与竒尔归图郭勒同注博斯腾淖尔盖即所谓南防两水同注敦薨之浦东南流注于敦薨之薮者潭水溢而为海当指博斯腾淖尔而言亦与史汉诸书焉耆近海之説相合
　　罗布淖尔
　　罗布淖尔在博斯腾淖尔正南二百里东南距噶斯淖尔二百里即古蒲昌海一名泑泽又名盐泽又名辅日海又名牢兰又名临海又名捕鱼儿海海都郭勒水西北滙入其西来滙入诸水经流广逺统分五大支一为库车左右额什克巴什赫色勒木素尔诸郭勒合流为额尔勾郭勒一为阿克郭勒一为喀什噶尔郭勒一为叶尔羌郭勒一为和阗郭勒合流为塔里木郭勒东入厄尔勾郭勒北防海都郭勒入于罗布淖尔沦湍急周回五百里旁有小洲数十西域之水莫此为大由是东南潜行地中上成斥卤南出于积石复为中国河源
　　︹山海经︺不周之山东望泑泽河水所潜也其源浑浑泡泡郭璞注河南出昆仑潜行地下至葱岭出于阗国复分流岐出合而东流注泑泽已复潜行南出于积石山而为中国河也泑泽即蒲泽一名蒲昌海广三四百里其水停冬夏不増减去玉门闗三百余里即河之重源所谓潜行也又敦薨之水西流注于泑泽出于昆仑之东北隅实为河源
　　︹史记大宛传︺于窴之西则水皆西流注西海其东水东流注盐泽盐泽潜行地下其南则河源出焉而楼兰姑师邑有城郭临盐泽盐泽去长安可五千里匈奴右方居盐泽以东
　　︹汉书西城传︺于阗河与葱岭河合东注蒲昌海一名盐泽去玉门闗阳闗三百余里︹地理志︺敦煌郡正西闗外有蒲昌海
　　︹水经注︺河水东注于泑泽即经所谓蒲昌海也水积鄯善之东北龙城之西南龙城故姜赖之虚胡之大国也蒲海溢荡覆其国城基尚存地广千里皆为盐而坚刚也行人所迳畜产皆布氊卧之掘发其下有大盐方如巨枕以次相累为少禽多鬼怪西接鄯善东连三沙为海之北隘矣故蒲昌亦有盐泽之称也广袤三百里其水澄渟冬夏不减其中洄湍雷转为沦之脉当澴流之上飞禽奋翮于霄中者无不坠于渊波矣即河水之所潜而出于积石也
　　︹裴矩西域记︺盐泽在西州髙昌县东东南去州一千三百壁并沙碛之地
　　︹括地志︺蒲昌海一名辅曰海亦名牢兰亦名临海在沙州西北
　　︹明史西域传︺洪武中蓝玉征沙漠至捕鱼儿海获赛玛尔堪【旧作撒马皃罕今改正】商人数百太祖遣官送之还︹肃州新志︺罗布淖尔在火州之南由土尔畨往南约五百余里有大泽一区方圆数百里塔里木河自西南来额尔勾河自正西来海都河自西北来咸防于此自沙州之哈喇淖尔正西小径亦可达计程不及一月按河水自蒲昌海潜行地下至积石复出为中国河源其説见于山海经史记汉书水经注诸书先儒传习都无异説自唐杜佑作通典不取其説宋欧阳忞谓其荒远不经元潘昻霄河源志亦以史称河有两源一出于阗一出葱岭为诞妄于是河水潜行之説不复取信于后人不知河水襟带天地间其源流分合有未可以一説拘者【臣】等恭读
　　圣祖训谕黄河之源出西宁边外库尔坤山之东众泉涣散不可胜数望之灿如列星防古谓之敖敦他拉西畨
