<!-- { "loadSidebar": true } -->
　　御制文以标定论而诸书所述于阗奉佛故事间録一二以见事不审真每多傅防存其説正以斥其妄耳
　　︹隋书西域传︺于阗国王姓王字卑示闭练山多美玉
　　︹唐书西域传︺于阗或曰瞿萨旦那示曰涣那曰屈丹北狄曰于遁诸胡曰豁旦距京师九千七百里州赢四千里并有汉戎卢杆弥渠勒皮山故地西有沙碛王姓尉迟氏名屋宻本臣突厥贞观六年遣使者入献后三年遣子入侍阿史那社尒之平龟兹也其王伏阇信大惧长史薛万备谓社尓曰今破龟兹西域皆震恐愿假轻骑羁于阗王献京师社尒许之至于阗陈唐威灵劝入见天子伏阇信乃随使者来防髙宗立授右卫大将军子叶防玷为右骁卫将军留数月遣之请以子弟宿卫上元初身率子弟酋领七十人来朝击吐蕃有功帝以其地为毗沙都督府析十州︹地理志︺毗沙都督府本于阗国贞观二十二年内附初置州五髙宗上元二年置府析州为十
　　︹唐西域记︺瞿萨旦那国周四千余里沙碛大半壤土隘狭王甚骁武
　　︹五代史四裔附録︺于阗国地君世物俗见于唐五代乱世中国多故不能抚来四裔其常自通于中国者仅以名见其君世终始皆不可知而于阗尤逺去京师万里外其国西南近葱岭与婆罗门为隣国而相去犹三千余里南接吐蕃西北至疏勒二千余里晋天福三年于阗国王李圣天遣使者马继荣来贡晋遣供奉官张匡邺假鸿胪卿彰武军节度判官髙居诲为判官册圣天为大寳【宋史作大食】于阗国王是嵗冬十二月匡邺等自灵州行二嵗至于阗至七年冬乃还圣天又遣都督刘再升来献汉干祐元年使者王知铎来
　　︹宋史外国传︺于阗国去京师九千九百里西南抵葱岭东接吐蕃西北入疏勒二千余里嘉祐八年以其国王为特进归忠保顺鳞黑韩王其王乞赐此号也于阗谓金翅乌为鳞黑韩葢可汗之讹也
　　︹明史西域传︺于阗古国名自汉迄宋皆通中国永乐四年遣使来朝仁宗后贡使渐稀于阗自古为大国隋唐间侵并戎卢诸国其地益大南距葱岭二百余里东北去嘉峪闗六千三百里大畧葱岭以南赛玛尔堪【旧作撒马儿罕今改正】最大以北于阗最大元末时其主暗弱邻国交侵人民仅万计悉避居山谷生理萧条永乐中渐行贾诸蕃复致富庶按西域国名古今互易其不易者唯和阗之为古于阗犹存旧号史记后汉书作于寘顔师古注阗字与窴同音形别音同实为一字考许慎説文寘从宀窴从穴徐锴注寘支义切窴待年切史记后汉书载于窴俱应从穴从真刻本作寘者非也唐书北狄曰于遁即阗字之转音汉书于阗北接古墨西通皮山后汉书南道自葱岭以东鄯善于窴二国为大是于阗固在南山之北葱岭之东南道所经之国证以今时形势确无可疑魏书称于阗在且末西北东去鄯善是已乃云在葱岭北者误指南山为葱岭故也明史犹沿其説而实非是自今叶尔羌东境至克勒底雅城东西千有余里当为古于阗全境魏书所谓其地方亘千里也南山峙其南玛杂尔塔克绕其北连山相次形势犹存其云都城方八九里部内有大城五是于阗所属旧有五城及镇城为六与今额里齐等六城之数适相符矣唐置毗沙都督府于此与焉耆龟兹疏勒号称四镇其地当吐蕃之冲是以假道勃律以取四镇于阗实首受其敝云
　　托苏拉固叶
　　托苏拉固叶在额里齐城南
　　哈朗归塔克
　　哈朗归塔克在额里齐城南
　　皮什雅
　　皮什雅在额里齐城西南一百六十里有城垣不当孔道其南即玉陇哈什哈喇哈什两郭勒发源处分流于城之东西三面距河各二十里许河以外连山环抱即汉书所谓南山玉石之所出也
　　玉陇哈什
　　玉陇哈什在额里齐城东南三十里玉陇哈什郭勒环抱之内民物繁庶无城垣而居六城之一所属有萨木普拉庄寳义庄
　　哈喇哈什
　　哈喇哈什旧对音为哈拉哈什在额里齐城西北六十里居六城之一东傍哈喇哈什郭勒二里西距皁洼勒鄂斯腾二十里
　　︹唐书地理志︺于阗西五十里有苇闗
　　按唐于阗镇城应属今之额里齐西五十里之苇闗当在今哈喇哈什城东境
　　博罗齐
　　博罗齐在哈喇哈什西十里东南距额里齐城七十里乾隆二十四年三月和阗防于贼将军兆惠等遣将往援贼众闻风西遁留其余党于博罗齐以窥我师副都统瑚尔起巴图济尔哈尔等击败之详见额里齐条
　　御制博罗齐行【己夘】
　　博罗齐者隣和阗贼回据险侦我军先是围解黑水困元戎遣救抡二臣【去冬将军兆惠兵偪叶尔羌恃勇迳渡叶尔羌河以众寡不敌为贼所困乃筑栅黒水之地相持累月小河卓木乗间遣贼党徃围和阗六城已失其三逮副将军富徳统兵应援与兆惠夹击破贼围解之后兆惠与诸将集议遣副都统瑚尔起及巴图济尔噶尔率偏师驰救和阗】一为瑚尔起吉林旧族世受恩一巴图济尔噶尔乃厄鲁特宰桑其勇诚超羣同心协力速赴援率军数不能盈千途厯戈壁不毛之地负甲步进无俄延哈拉哈什已垂防齐凌扎布驰来言夜急行至伊立齐时贼望风先逃奔集兵拯哈拉哈什赖
　　天大雾弥漫漫乗雾直捣贼营后伺怠奋勇攻中坚斩将搴旗获辎重孤城恢复余俱安昔薛延陀禬神能致雪兾困李勣终乃自敝焉此雾或亦敌鲊荅【西域习咒术者能禁制作使风云雨雪霜雾名为鲊荅】翻为我用成功全易云
　　天所助者顺向犹未信今信然特盈知足感
　　帝祐敢肆志诩能开边
　　皁洼勒
　　皁洼勒在哈喇哈什郭勒迤西二十里东南距额里齐城一百二十里村落毗连居民稠宻东滨皁洼勒鄂斯腾由是西行逾黄水沟交叶尔羌界
　　博尔乌匝克
　　博尔乌匝克在额里齐城西
　　吉尔布斯喀藏
　　吉尔布斯喀藏在额里齐城西
　　玛枯雅尔
　　玛枯雅尔在额里齐城北
　　乌哈什
　　乌哈什在额里齐城北
　　巴尔漠期伊克
　　巴尔漠期伊克在额里齐城北
　　勒沁托海
　　勒沁托海在玉陇哈什城北一百里东傍玉陇哈什郭勒西南距额里齐城一百六十里
　　素勒坦雅伊拉克
　　素勒坦雅伊拉克在勒沁托海北三十里东傍玉陇哈什郭勒西南距额里齐城一百九十里
　　额克里雅尔
　　额克里雅尔在素勒坦雅伊拉克北七十里东傍玉陇哈什郭勒西南距额里齐城二百六十里
　　喀提里什
　　喀提里什在额克里雅尔北七十里玉陇哈什郭勒经其东哈喇哈什郭勒经其西防于其北入和阗达里雅西南距额里齐城三百三十里
　　塔喀克
　　塔喀克在喀提里什北二十五里东傍和阗达里雅西南距额里齐城三百五十五里
　　玛尔占鄂勒氐
　　玛尔占鄂勒氐在塔喀克北六十五里东傍和阗达里雅西南距额里齐城四百二十里
　　吉拉木雅伊氐
　　吉拉木雅伊氐在玛尔占鄂勒氐北二十里东傍和阗达里雅西南距额里齐城四百四十里
　　巴什布克色木
　　巴什布克色木在吉拉木雅伊氐北五十里东傍和阗达里雅西南距额里齐城四百九十里
　　鄂托喇布克色木
　　鄂托喇布克色木在巴什布克色木北四十里东傍和阗达里雅西南距额里齐城五百三十里
　　爱雅克布克色木
　　爱雅克布克色木在鄂托喇布克色木北六十里东傍和阗达里雅西南距额里齐城五百九十里
　　伯徳里克鄂托克
　　伯徳里克鄂托克在爱雅克布克色木北八十里东傍和阗达里雅西南距额里齐城六百七十里
　　伯什阿喇勒
　　伯什阿喇勒在伯徳里克鄂托克北九十里东傍和阗达里雅西南距额里齐城七百六十里
　　齐克齐鄂托克
　　齐克齐鄂托克在伯什阿喇勒北六十里东傍和阗达里雅西南距额里齐城八百二十里
　　波斯汤托郭喇克
　　波斯汤托郭喇克在齐克齐鄂托克北一百二十里东傍和阗达里雅西南距额里齐城九百四十里又北行七十里至哈喇乌苏交阿克苏界自和阗城东北之勒沁托海至阿克苏界将及千里由阿克苏南行至和阗亦如之
　　︹汉书西域传︺姑墨国南至于阗马行十五日︹唐书地理志︺自拨换南而东经昆岗渡赤河又西南经神山睢阳咸泊又南经疏树九百三十里至于阗镇城
　　按汉姑墨在今阿克苏东所谓十五日至于阗者即今自波斯汤托郭喇克以南千余里至和阗之路唐拨换城在今阿克苏西循阿克苏郭勒东南行渡喀什噶尔达里雅叶尔羌谔斯腾即自拨换南而东经昆岗渡赤河者也神山睢阳咸泊及疏树当在今波斯汤托郭喇克至勒沁托海南北千余里之间
　　齐尔拉
　　齐尔拉旧对音为齐喇在玉陇哈什东二百里西距额里齐城二百三十里民物繁庶无城垣而居六城之一城西有河自塔克来西北流入于沙碛
　　︹唐书地理志︺于阗东三百里有坎城镇︹西域传︺于阗东有嫓摩川
　　按唐地理志所载坎城为于阗最近之城今齐尔拉在额里齐东二百三十里疑即此地西境之水应即西域传之嫓摩川也
　　塔克
　　塔克在齐尔拉东南一百八十里西北距额里齐城四百十里民物繁庶无城垣而居六城之一城西有河发源南山中西北流入齐尔拉境
　　︹唐书地理志︺于阗东兰城守捉又西经移杜堡彭懐堡次城守捉三百里至于阗
　　按唐地理志载于阗东境凡三城曰兰城曰坎城曰次城坎城属今齐尔拉兰城属今克勒底雅则次城应属塔克也
　　克勒底雅
　　克勒底雅旧对音为克里雅在齐尔拉东二百里西距额里齐城四百三十里有城垣居六城之一东傍克勒底雅郭勒所属有峩和尔伊里庄哈尔鲁克庄
　　︹唐书地理志︺于阗东六百里有兰城镇又故且末城西经悉利支井袄井勿遮水五百里至于阗东兰城守捉
　　按克勒底雅今为和阗最东境唐时兰城亦属于阗东界疑是其故址也和阗国东为古扜弥国地
　　︹汉书西域传︺扜弥国王治扜弥城去长安九千二百八十里东北至都防治所三千五百五十三里南与渠勒东北与龟兹西北与姑墨接西通于阗三百九十里今名寜弥
　　︹后汉书西域传︺拘弥国居寜弥城去长史所居栁中四千九百里去洛阳万二千八百里顺帝永建四年于窴王放前杀拘弥王兴自立其子为拘弥王而遣使者贡献于汉敦煌太守徐由上表讨之帝赦于窴罪令归拘弥国放前不肯阳嘉元年徐由遣疏勒王臣槃发二万人击于窴破之斩首数百级放兵大掠更立兴宗人成国为拘弥王而还灵帝熹平四年于窴王安国攻拘弥大破之杀其王戊巳校尉西域长史各发兵辅立拘弥侍子定兴为王时人众裁有千口其国西接于窴三百九十里
　　︹魏畧︺扜弥国并属于阗
