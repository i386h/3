<!-- { "loadSidebar": true } -->
　　︹唐书西域传︺于阗东三百里有建徳力河河之东有汗弥居建徳力城亦曰拘弥城即寜弥故城按古扜弥国西与于阗境接后汉书于窴并有扜弥之地则今自克勒底雅以东为古扜弥国地无疑又按前书扜弥东北接龟兹西北接姑墨龟兹为今库车姑墨在今库车阿克苏之间而扜弥北与之接是其当时北界直抵今塔里木谔斯腾即水经注所云南河又东北迳扜弥国北者方位约畧可见考扜弥始见于汉书又有寜弥之名后汉书则称为拘弥魏畧称为扜弥唐书称为汗弥谓即寜弥故城而自扜至汗音译变然唐平髙昌都部曽至葱岭以南较之汉时之仅仅通使者称名较为亲切自当以汗弥为正虽顔师古曾有扜音乌之注彼苐就扜字音注不足据也
　　以上属和阗又东为和阗境外地
　　阿勒屯郭勒
　　阿勒屯郭勒地以水名在塔克东南二百七十里逾河流三至其境
　　苏格特
　　苏格特在阿勒屯郭勒东南一百里逾河流一至其境
　　︹汉书西域传︺渠勒国王治鞬都城去长安九千九百五十里东北至都防治所三千八百五十二里东与戎卢西与婼羌北与扜弥接
　　按古扜弥在今克勒底雅西汉渠勒北与扜弥接是阿勒屯郭勒苏格特皆在克勒底雅东南境疑皆属汉之渠勒国地也
　　巴尔呼都克
　　巴尔呼都克在苏格特东南二百里逾河流一至其境
　　︹汉书西域传︺戎卢国王治卑品城去长安八千三百里东北至都防治所二千八百五十八里东与小宛南与婼羌西与渠勒接辟南不当道
　　按巴尔呼都克左右境山水兼抱应属汉戎卢国地至所谓卑品城者则不可考矣
　　阿氐尔干
　　阿氐尔干在巴尔呼都克东北四百里逾沙碛至此一水双流环带其地西距和阗之克勒底雅郭勒约七百余里地皆沙碛
　　︹汉书西域传︺精絶国王治精絶城去长安八千八百二十里北至都防治所二千七百二十三里南至戎卢国四日行地阨陿西通扜弥四百六十里︹唐西域记︺瞿萨旦那东境从此东行入大流沙聚散随风人行无迹遂多迷路行四百里至都货逻故国国乆空旷城皆荒芜
　　按阿氐尔干在和阗东沙碛之外以道里方向考之应属汉精絶国唐都货逻国地由是而东南三百里为什达尔乌兰达布逊塔克应属古小宛地
　　︹汉书西域传︺小宛国王治扜零城去长安七千二百一十里西北至都防治所二千五百五十八里东与婼羌接辟南不当道
　　按汉精絶国北至都防治所而小宛国西北至都防治所是小宛宜在精絶之东也又戎卢东与小宛接而辟南不当道则与小宛正同是小宛又宜在戎卢之东精絶之东南也今什达尔乌兰达布逊塔克在阿氐尔千之东南巴尔呼都克之东以小宛故国当之为近似矣又自什达尔乌兰达布逊诸塔克东北五百余里抵安西州属之敦煌县界则正汉书所谓出阳闗最近自婼羌始而小宛东与婼羌接者也自出和阗东界其偏东南之国为古渠勒戎卢小宛正东之国为古扜弥精絶且末楼兰且末楼兰诸考证畧见前安西南路兹不复举











　　钦定皇舆西域图志卷十九
　　钦定四库全书
　　钦定皇舆西域图志卷二十
　　山
　　【臣】等谨按西北地当艮位扶舆磅礴其势实居天下之脊语云西北多山有由来矣禹益随刋世传山经于西北尤备特其脉络贯串支干分合处多略而弗书后世搜竒凿险之流目击为难不免支离传防无以征信来者乃者
　　王师奏凯开辟西陲二万余里亘祁连之长梁阨极疑之雄塞其间崇冈叠嶂侧岭横峯参错逶迤竒伟崿列不可名状总其要领界以天山北连沙漠有龙行回顾之竒南挹浑河具鸟翼翕张之势其余条旁干并起伏蜿蜓互标形胜以至鸟飞猿挂栈度绳悬之境靡不谺然砉然轩豁呈露自昔三十六国之雄谭讵夸聚米亦越七十二君之逺略难诩标铜已且夫雪山葱岭作镇金方史传所垂固已标名絶域即今昔称名荒墟参错而译音符契什一犹存如阿尔台之为金山腾格里之为天山木素尔之为雪山悉昭然可指他若突厥建北庭于镞曷山在伊列河西当属今伊犁河西之布哈山山经载敦薨山敦薨水出焉西注泑泽泑泽即蒲昌海为今罗布淖尔敦薨水为海都河则山当为今之海都山均堪借证而得况摹永和之碑寻贞观之石高岩剔藓境不尽于尧封邃谷磨崖疆未周于戎索以今荒碛不毛伊古弃为瓯脱皆得目营手度搜罗遗迹使荆榛晦昧咸耀于光明重以
　　圣天子奎文睿什昭回西极宁第狼居燕然之片石所
　　得拟夫炜炜煌煌者欤志山第六



　　钦定四库全书
　　钦定皇舆西域图志卷二十目録
　　山一
　　安西南路
　　南山
　　金山
　　独登山
　　寛台山
　　尖山
　　青山
　　悬泉山
　　三危山
　　鸣沙山
　　羊膊山
　　青墩峡
　　三陇山
　　龙勒山
　　红山
　　安西北路
　　星星峡
　　防勒纳沁鄂拉
　　雅尔玛罕鄂拉
　　必栁鄂拉
　　防什达巴
　　库舍图达巴
　　阿勒扎噶勒鄂拉
　　鄂什竒鄂拉
　　和洛图达巴
　　乌可克达巴
　　托来达巴
　　察罕托罗海
　　哈套鄂拉
　　察罕哈玛尔鄂拉
　　阿达尔干鄂拉
　　库克托木达巴
　　必济鄂拉
　　阿济鄂拉
　　哈布防克









　　钦定皇舆西域图志巻二十目録
　　钦定四库全书
　　钦定皇舆西域图志卷二十
　　山一
　　安西南路
　　南山
　　南山在安西州南跨越州境及敦煌玉门二县地一名雪山亦名祁连山高峰叠巘积雪春夏消释其发源有大河三曰苏赖曰昌马曰党河支流竞发境内资以溉田山自葱岭分支由叶尔羌和阗南迳安西州绵亘而东统曰南山由是东接陜西肃甘凉三州境其东南一支包青海统黄河东入陜西岷州界经渭水之南而东为武功太白太乙诸山又东北达于太华即一行所谓北戎皆西域南山一脉所分
　　︹汉书西域传︺三十六国南北有大山其南山东出金城与汉南山属焉自玉门阳闗出西域从鄯善傍南山北波河西行至莎车为南道
　　︹隋书地理志︺福禄县有祁连山
　　︹元和志︺雪山在晋昌县南百六十里积雪至夏不消东南连吐谷浑界
　　︹通志︺雪山在栁沟卫南三百里东西绵亘不絶今亦名南山
　　按汉时所谓南北山皆自葱岭分支其北山由疏勒尉头温宿龟兹焉耆车师六国东行即今喀什噶尔乌什阿克苏库车哈喇沙尔辟展一带北境之山其南山由西夜莎车于阗扜弥戎卢精絶鄯善诸国东行即今由叶尔羌和阗之南入沙碛歴安西州敦煌玉门县南境之山汉书武帝纪贰师将军出酒泉与右贤王战于天山师古曰即祁连山匈奴谓天为祁连山是汉所谓天山者即指北山而言若西域传所云东出金城与汉南山属又从鄯善傍山西行为南道者止称南山至隋书载福禄县有祁连山而晋书地理志载张祚以敦煌郡为商州张元靓以商州为祁连郡唐书福禄县东南一百二十里有祁连戍又以近南山而被名于是南山亦号天山与汉时之以北山为天山者同曰祁连而实分两干也今西域回部诸国皆在南山之北即汉书所谓南有大山也东至凉甘肃州皆与此山为一脉即汉书所谓与汉南山属也自安西州境外西南行绵亘沙碛直抵葱岭即汉书所谓从鄯善傍南山北波河西行至莎车为南道者也兹本汉时之旧以北山为天山而于三十六国南境之山止称南山庶几称名近古而彼此不淆若一统志既称南山在安西卫南五十里又称雪山在安西栁沟二卫南者以一山分支各就所之境而言实未尝有两山尔又按今安西州境本渊泉县地初建沙州卫后改府渊泉为附府首邑今改直州以敦煌玉门二县属故于疆域则首叙州次叙县例也惟是山川脉络源流大者跨越数境必统其全局寻端竞委而后形势昭然古今符合有未宜凌躐首尾强与疆域相从者兹于安西山水仍按大势近由嘉峪闗西出次第编叙审宾主拱揖之形辨分合注入之道庶几开帙了如此志中类次诸部山川与疆域分门之通例为特着于此
　　金山
　　金山在玉门县北靖逆城东九十里环县东西北三面绵亘二百余里其西北境山峡曰赤金峡赤金湖自县南北流迳峡中其下流入阿拉克池当山之南麓
　　︹元和志︺金山在玉门县东六十里出金
　　︹寰宇记︺玉门县长三百里石门周帀山间按一统志载金山在赤金所东又称赤斤山在赤金所西三十里似属两山今以形势求之山在玉门县北而亘乎东西盖一山而异名者自赤金峡折而北东迳县城与寰宇记所云玉门县长三百里石门周帀山间者相合是则县名玉门卫名赤金皆取义于此
　　独登山
　　独登山在玉门县北距城十里逾赤金湖而至又玉门县南有红山
　　︹元和志︺独登山在王门县北十里其山出盐甘美有异常盐取充贡献
　　按今玉门县北之山即赤金峡之折而东北者旧名独登当县城直北应属金山之支峰
　　寛台山
　　寛台山在玉门县城东九十里惠回堡北山寛如台故名
　　︹一统志︺寛台山在赤金所东南嘉峪闗西按今嘉峪闗迤西之山统名南山寛台亦应其支峰也又唐书玉门县南有神雨山疑与寛台山相近
　　尖山
　　尖山在安西州之东黄芦冈西北九十里西南距州城四百五十里逾河而至其东为往哈宻孔道
　　青山
　　青山在尖山西北一百六十里中经东长流水至此西南距县城六百十里地当孔道
　　悬泉山
　　悬泉山在敦煌县东一百三十里即南山之支峰山脉自县境南来复绕为东屏山中水峡即县泉也
　　︹元和志︺悬泉山在沙州东北百三十里按沙州东北百三十里当属汉广至县地据后汉书注广至故城在常乐东境又当为唐之常乐据此则汉书地理志称广至县有昆仑障唐书地理志称常乐县有防河帝山当与悬泉山方位相近也
　　三危山
　　三危山在敦煌县城东南四十里亦南山之支峰三峰耸峙势极危峻故名
　　︹山海经︺三危之山三青鸟居之是山也广员百里︹水经注︺三危山在敦煌县南
　　︹隋书地理志︺敦煌郡敦煌县有三危山
　　︹唐书地理志︺沙州敦煌郡敦煌县东四十七里有三危山
　　︹括地志︺山在敦煌县东南三十里山有三峯故曰三危
　　按尚书舜典窜三苗于三危禹贡雍州三危既宅又导弱水至于三危孔安国传三危西裔之山此西域山名见于经者厥名为最古矣更以山经以下诸书证之即今敦煌县东南四十里之山无疑也唐一行叙北戒诸山独以三危为首是不知皆葱岭南山所分三危亦其支峯耳魏书太平真君六年讨吐谷浑杜丰追被囊度三危山至雪山生擒之即谓此山又括地志三危山俗名卑羽山寰宇记俗名升雨山皆一山而随时异名者
　　鸣沙山
　　鸣沙山在敦煌县东南十里党河经其西南积沙所成峯峦危峭逾于石山四面皆沙陇背如刀刄人登之即鸣随足坠落经宿雨吹辄复如旧天气晴朗沙鸣闻于城内其西即禹贡谓余波入于流沙者也山有泉曰沙井挹注不竭水极甘美山麓有泉名月牙其东为千佛洞有雷音寺建寺之始不详年代岩石间佛像万计寺有唐朝散大夫郑王府谘议陇西李太宾碑唐凉州司马检校国子祭酒兼御史中丞【姓氏缺】碑各一
