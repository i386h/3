<!-- { "loadSidebar": true } -->
　　天山一名祁连一名雪山一名白山又名折罗漫山其山逺自葱岭分支自喀什噶尔之北迤东而行经乌什阿克苏库车哈喇沙尔辟展之北又东行入镇西府界至塔勒纳沁而止皆曰天山东西绵亘三千余里层峯叠嶂随地异名盖以百数其最著者自葱岭分支东六百里为喀克沙勒鄂拉又东六百里为萨瓦布齐鄂拉又东三百里为木素尔鄂拉木素尔之为言雪也即古所谓雪山者也又东四百里为汗腾格里鄂拉腾格里之为言天也即古所谓天山者也又东五百里为纳喇特达巴又东北三百里为额布图达巴又东三百里为哈屯博克达鄂拉又东南五百里为阿拉癸鄂拉又北二百里为博克达鄂拉又东六百里入镇西府境【详见卷二十】山南大河横亘分支絶少山北自额布图达巴分支西北行至库陇奎格登诸鄂拉自镇西府境分支东北行又折而西北至阿勒坦鄂拉即古金山皆自天山分脉有龙象回顾之势于北天山全体形势益増雄壮
　　︹山海经︺三危山西三百五十里曰天山
　　︹汉书西域传︺西域南北有大山东西六千余里自车师前王庭随北山波河西行至疏勒为北道
　　︹通典︺自张掖而西至于庭州相去三千五百六十里而山皆周徧
　　︹唐书薛仁贵传︺诏副郑仁泰为铁勒道行军总管时九姓众十余万令骁骑数十来挑战仁贵发三矢辄杀三人于是虏气慑皆降军中歌曰将军三箭定天山壮士长歌入汉闗九姓遂衰铁勒有思结多览葛等部先保天山及仁泰至惧而降︹地理
　　志︺折罗漫山亦曰天山
　　︹宋史外国传︺髙昌西距西天歩路渉雪山防岭皆数千里回鹘本国东至黄河西至雪山
　　按天山东西三千余里实止一山而漫岭殊形称名互异即西域传所谓北山也通典自张掖至庭州者仅指廸化州迤东之山而言廸化州治即乌鲁木齐固即唐庭州地也旧一统志称天山一名白山自哈密东北境绵亘而西经辟展境又西入凖噶尔界殆三千余里又西南与葱岭接其间土名不一当时西境半属夷疆故第举天山全局之通称其自辟展以西或未及周知悉考今尺山寸石均入
　　皇舆东西三千余里不难按地周稽而南居回部北宅准夷保界荒形势居最今举大凡于此至其峯岭之随地异名者仍自镇西府西出逐条分载焉
　　额得墨克达巴
　　额得墨克达巴在托来达巴西七百余里辟展北为博克达迤东之支山察罕乌蘓纳里特布拉克发源于其北麓
　　︹山海经︺天山西二百九十里曰泑山西行百里至于翼望之山郭璞注翼望或作土翠山
　　按山海经载天山注云即汉贰师击右贤王处当指今哈密及镇西府境内北山而言由是西行四百里内泑山翼望山以今道里计之应在今镇西府以西额得墨克达巴以东天山正干之内也
　　博克达鄂拉
　　博克达鄂拉在额得墨克达巴西天山最髙峯也东南距辟展二百里髙八里山脉自乌鲁木齐东南之托克喇鄂拉折而东北行一百六十里髙峯突起为廸化州境东北一大屏障托克三郭勒发源南麓多伦库里叶图诸布拉克发源北麓乾隆二十年讨凖噶尔二十二年追讨阿睦尔撒纳大兵道出其麓二十五年西域平军旅凯旋咸祭告自是秩于祀典每嵗春日致祭
　　告祭博克达鄂拉文
　　朕恭承
　　鸿业抚驭寰区康乂柔懐中外一视凖噶尔部落向逺王化簒弑相仍因而内乱达瓦齐又复残虐其属分崩离析人不聊生虽在殊荒均之赤子朕何忍不为拯救坐视阽危爰整王师分道并进今西路大兵道出神境惟神建标西域耸峙万山形势削成光灵燀赫尚其默相翼我明威期迅奏乎肤功永敉宁夫逺服防申昭告用布馨香惟神鉴焉乾隆二十年月日
　　朕缵承
　　祖绪中外一家抚顺讨逆式昭柔逺之模布徳宣威丕振诘戎之畧兹以西陲小丑负恩作叛煽惑边疆实自外于生成断难寛夫戮爰命定边将军喀尔喀扎萨克和硕亲王成滚扎布整师鞠旅尽扫余氛大军道出神境惟神建标西域耸峙万山形势削成光灵燀赫尚其明昭翊应黙佑肤功期计日以执俘聿彰武绩用宁边而敷化诞扩鸿图敬荐馨香惟神鉴格乾隆二十二年月日
　　朕继序丕基辑宁函夏遐方效顺诸部归心乃逆回霍集占波罗泥都者自我师定有伊犂防诸囚系既负孤恩之恶尤干党逆之诛朕命将移兵奉辞伐罪频摧众丑六师皆破竹而前屡克坚城万里如建瓴而下逖聼者向风纳降者恐后遂械贰负之尸献防风之骨弟兄骈首申国宪于藁街逺近倾心抚皇舆于絶漠缵
　　两朝而蒇事未五载而告功仰頼洪庥实资黙赞曩者大军燮伐宣威曽告山灵今兹重译归懐将礼用酬神贶右享还齐于岳渎西陲永奠于遐荒荐我馨香尚其歆格
　　乾隆二十五年月日
　　嵗祭博克达鄂拉文
　　惟神作镇西陲効灵中土出云降雨隂阳肹蠁之功切汉凭霄龙虎萦回之势迈祁连而耸秀嘉名并王防图中指悬圃以建标显位在大荒经外式昭有赫永奠无疆朕继序重熈敉宁六合日月照临之地尽入版图乾坤覆载之区悉归亭育万类登诸仁夀百神摄以懐柔惟兹乌鲁木齐实当胜地巴尔哈达旧接神臯山灵之保障斯存境内之屏藩攸寄幅员计里不殊左右户庭屯牧如云遥接东西尉是宜登之祀典载在礼官爰卜日于春初俾定期以时享升香瘗玉适均列岳之班宣气调神常峙塞垣之域式扶鼇纪丕巩鸿圗用荐苾芬惟祈歆格
　　︹魏书高昌传︺北七十里有贪汗山夏有积雪此山北铁勒界也
　　︹隋书铁勒传︺大业元年突厥处罗可汗击铁勒诸部遂叛拒处罗立俟利发俟斤契謌楞为易勿真莫何可汗居贪污山莫何勇毅絶伦伊吾髙昌焉耆诸国悉附之
　　︹唐书突厥传︺咄陆入冦伊州安西都防郭孝恪败之咄陆以处月处密兵围天山而不克︹回鹘传︺西突厥处罗可汗之杀铁勒诸酋也其下徃徃相率叛去推契苾哥楞为可汗据贪汗山
　　按博克达鄂拉在镇西府西辟展北镇西府古伊州辟展古髙昌则博克达鄂拉当即髙昌北七十里之贪汗山咄陆可汗自伊州败还而围天山宜在此地也北史魏书唐书俱作贪汗山惟隋书作贪污疑传冩之讹
　　托克喇鄂拉
　　托克喇鄂拉在博克达鄂拉西南一百六十里廸化州东南五十里山脉自哲尔格斯鄂拉东行至此停蓄折而北即今廸化州东障也
　　按汉书西域传载蒲类国治天山西疏榆谷天山大形势东西绵亘而曰在天山西者自今哲尔格斯鄂拉折而北由托克喇鄂拉至博克达鄂拉二百里间南北绵亘蒲类国固当倚其西麓则所谓疏榆谷者应在今托克喇鄂拉左右山谷之间其于方位为适相合也
　　阿拉癸鄂拉
　　阿拉癸鄂拉在托克喇鄂拉西南二十里廸化州南入东谷口西行一百三十里山深林密人马登陟崖坎六十余里径转险窄驼马难行又七十里仍在谷内倚山一角有土城城内凿山如梯状为展辟西至裕勒都斯闗隘
　　哲尔格斯鄂拉
　　哲尔格斯鄂拉在阿拉癸鄂拉西北三十里迪化州南古尔班哲尔格郭勒出其西山脉自孟克圗达巴东北行四十里为乌可克达巴又东行三十里至此
　　乌可克达巴
　　乌可克达巴在哲尔格斯鄂拉西三十里为迪化州西南屛阿勒塔齐郭勒发源北麓
　　︹唐书突厥传︺贺鲁冦廷州诏左武卫大将军梁建方等击之处月朱邪孤注者引兵附贼据牢山建方等攻之众溃追行五百里斩孤注上首九千级虏其帅六十永徽四年即处月置金满州
　　按唐北庭都防府本廷州【地理志作庭州】以贺鲁等部落置统县四金满轮台后庭西海即以贺鲁为瑶池都督处于廷州后贺鲁犯西廷二州骆宏义请寛处月处蜜诸部専诛贺鲁而处月朱邪孤注遂附贺鲁据牢山及梁建方攻克后罢瑶池都督即处月部置金满州隶北庭与廷州属县名同知其境地毗接今迪化州为唐北廷所属之后庭金满县则当时处月附贺鲁而据牢山应属今迪化州南境之山托克喇阿拉癸哲尔格斯乌可克诸鄂拉达巴盖必居一于此也
　　孟克图达巴
　　孟克图达巴在乌可克达巴西南四十里昌吉县治南昌吉罗克伦两郭勒发源北麓山脉自西北三百里之哈屯博克达鄂拉东行二百三十余里逾登努勒台境折而东南五十余里又东行约百余里至此冈峦特峻
　　哈屯博克达鄂拉
　　哈屯博克达鄂拉在孟克圗达巴西北三百里绥来县南哈布齐垓北哈齐克玛纳斯两郭勒发源北麓多木达都哈布齐垓郭勒出其南山脉自额林哈毕尔噶鄂拉东南行六十里为古尔班多博克鄂拉又东四十里至此其高不及迪化州东境之博克达鄂拉而势亦耸峻天山次高峰也唐书突厥传咄陆以处月处兵围天山而不克郭孝恪抜处月俟斤之城抵遏索山降处部而还
　　按唐处月部为金满州在北廷今为迪化州以东博克达鄂拉以北之地处蜜部居处月西在今玛纳斯郭拉左右当哈屯博克达鄂拉之北咄陆以处月处蜜兵进围天山者迪化州东境之博克达鄂拉也孝恪追北之防先拔处月城后抵遏索山是遏索山必在处月之西为今之哈屯博克达鄂拉而处蜜居山之北兵至其境故降也
　　古尔班多博克鄂拉
　　古尔班多博克鄂拉在哈屯博克达鄂拉西四十里玛纳斯南哈布齐垓北乌兰乌苏发源北麓
　　额林哈毕尔噶鄂拉
　　额林哈毕尔噶鄂拉旧音额林哈毕尔罕在古尔班多博克鄂拉西北六十里和尔郭斯安济哈雅两郭勒发源北麓巴伦哈布齐垓郭勒出其南山脉自额布图达巴东行二百二十里逾安济哈雅至此乾隆二十二年讨阿睦尔撒纳遣官祭告二十四年西域平秩于祀典每嵗春秋致祭
　　告祭额林哈毕尔噶鄂拉文
　　朕寅绍丕基辑宁函夏荷百灵之效顺美报必伸当万里之奏功明禋咸秩惟神遐荒逈峙灵应夙昭髙埒天山逺通月属当逆贼阿睦尔撒纳负恩狡叛窜迹侨栖收拾残黎诱招诸部复鸱张而起事旋蚕食以逞谋游牧至斯披猖寖甚邻近皆濳为乌合逆酋渐欲肆螳当已而王旅骤加贼军辄骇四山草木尽助声威诸岭风云俱増叱咤奔鹿遂不遑择防穷鱼乃自絶游魂虽追蹑逋逃又阅时而竣事而摧拉枯朽实从此以振威信乎奉天讨以出师明神咸祐兹者蒇武功而底绩秩祀宜申用昭右序之文遣祠官而致享永作西陲之镇巩边圉以敉宁乾隆二十二年月日
　　嵗祭额林哈毕尔噶鄂拉文
　　惟神保障遐方奠基西土层峦内拱在漠南绥靖之前协气遥迎当阃外奋之日逐飞亷于塞外八公之草木皆兵示象鼎于寰中九牧之神奸悉化辑宁有地报享宜颁朕底定荒陬乂安絶域懐柔所及龙堆尽列于版图抚驭攸加月窟咸通于声教叛酋溃窜头屡触于不周胜旅先登尸遂陈夫贰负凡肤功之迅奏实灵效之克彰用奉明禋永垂嘉典峙金方而作镇着神功于华岳以西表翠障以为屏秩祀典于流沙之外尚其出云降雨逺敷惠泽于边疆惟兹酌醴牵牲敬念普存于帝力神其来格鉴此苾芬
　　按是山在博克达鄂拉西八百里和屯博克达鄂拉西一百里博克达鄂拉尊如人首额林哈毕尔噶译言硬助居元首之左右天山最高峰为博克达则左右山皆可谓之额林哈毕尔噶今其方言犹以此为博克达左右山之通称兹据告祭所在定为哈屯博克达西百里之山而推其名义如此
　　库舎图达巴
