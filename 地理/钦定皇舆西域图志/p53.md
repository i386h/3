<!-- { "loadSidebar": true } -->
　　龙勒山在敦煌县西南三百里其下即为龙勒水汉龙勒县因山以名
　　︹旧唐书地理志︺夀昌汉龙勒县地县南有龙勒山︹括地志︺龙勒山在夀昌县南一百六十五里按龙勒山应与龙勒故城相近者今党河西境高原之上城基三四号古营盘或即当时城郭遗墟其左右山形环带所谓龙勒山也
　　红山
　　红山在敦煌县西东距县城一百二十里党河之西地名红山口东十里有石鄂博其西为古阳关【说见卷八疆域】以上属安西州
　　安西北路
　　星星峡【互见疆域】
　　星星峡在哈密东南四百九十五里南距安西州属之马莲井七十里迤逦东北行四百十五里为西黄芦冈峡在沙碛中接安西州界
　　塔勒纳沁鄂拉
　　塔勒纳沁鄂拉【鄂拉防古语谓山也后仿此】在塔勒纳沁南星星峡北二百五十里西南距哈密城四百五十里勒纳沁郭勒分出于其南北麓为二源其北四十里有雪莲坪相传雪莲产此者佳山脉自葱岭分支迤东而来三千余里至此为天山东尽处按塔勒纳沁鄂拉天山东境于兹而尽由是歴嶂西行入镇西府【即巴尔库勒】界峻岭层沓亦属天山之尾闾兹以哈密及镇西府界内峰峦皆旧疆域所故先举之
　　又按宋王延徳高昌行记载自夏州歴楼于山都督山唐回鹘之地又经马騣山望乡岭岭上石龛有李陵题字处然后歴伊州伊州为今哈宻则楼于都督诸山当在今哈密东南境上惟是史传所纪其未载明方位及无道里可稽者必一一指其山以实之则失之凿矣为附见于此以上属哈密
　　雅尔玛罕鄂拉
　　雅尔玛罕鄂拉在塔勒纳沁鄂拉西一百五十里图古里克之南西北距镇西府城三百里山脉自库舍图达巴东行二百里至此峰峦峻拔
　　必栁鄂拉
　　必栁鄂拉在雅尔玛罕鄂拉西南一百里必栁布拉克出其南麓
　　塔什达巴
　　塔什达巴【达巴防古语谓岭也后仿此】在必栁鄂拉西北三十里呼济尔台之东南鞭杆河出其南麓
　　按防古谓山为鄂拉回语谓山为塔克岭则同谓之达巴志中凡以汉语名者皆仍其旧如南山沙山金岭葱岭之属其以防古语及回语名者各以类从如塔勒纳沁鄂拉塔什达巴哈布塔克之属庶称名较顺不相淆杂云
　　库舍图达巴
　　库舍图达巴在塔什达巴西奎苏东南六十里西北距镇西府城一百五十里山脉自乌可克达巴东行三百里至此即巴尔库勒南山山径稍夷为南北通行之道俗名东打坂打坂即达巴之转音盖言岭也与西打坂东西相望度岭北行十里为招摩多【汉语名松树塘】自哈密东北行五十里为南山口即山南入岭处上有唐左屯卫将军姜行本碑雍正十一年间将军查郎阿开南山运道经数十折达于山顶
　　︹唐左屯卫将军姜行本勒石【缺二字】文︺昔匈奴未灭窦将军勒燕然之功闽越未清马伏波树铜柱之迹然振英风于絶域申壮绩于殊方【缺】腾【缺】于千秋播芳猷于万古者矣大唐徳合二仪道高五帝握金镜以朝万国调玉烛以驭兆民济济衣冠煌煌礼乐车书盛轨扶桑之表皆同治化所沾蒙汜之乡咸暨苑天山而池瀚海开北户以静幽都莫不解辫发于街改左袵于夷邸高昌国者汉屯田之旧壁遗兵之所居麴文泰即其酋豪也往因晋室多难羣雄竞驰中原乏主边障遂隔间届【缺】玉歴【缺】自王威逺被稽颡来庭虽沐仁风情怀首鼠杜逺方之职贡阻重译之【缺】肆豺狼之心起蜂虿之毒发徒聚众兵【缺】政无已圣人愍彼苍生申兹吊伐乃诏使持节光禄大夫吏部尚书陈国公侯君集交河道行军大总管左屯卫大将军上柱国永安郡开国公薛万钧副总管左屯卫将军上柱国通川县开国男姜行本等爰整三军张行天讨但妖氛未殄将军逞七纵之威百难作围英竒申九攻之畧以通川公深谋间出妙思纵横命前军营造攻具乃统沙州刺史上柱国望都县开国侯刘徳敏右监门中郎将上柱国淮安县开国公衡智锡左屯卫中郎将上柱国富阳县开国伯屈昉左武侯郎将李海岸前开州刺史时徳衡右监门府长王进威等并率骁雄鼓行而进以贞观十四年五月十日师次伊吾折罗漫山登里【缺】所未盈旬月克成竒功伐木则山林殚尽叱咤则山谷荡薄冲梯蹔【缺】百橹冰【缺】机橹一发千石云飞墨翟之术无施公输之妙讵比大总管运筹帷幄继以中军铁骑亘原野金鼓动天地高旌蔽日月长防彗【缺】云自秦汉出师以来未有如斯之盛也班定逺之通西域故迹罕存郑都防之灭车师空闻前史雄图世着彼独何人乃勒石纪功传诸不朽其词曰于赫大唐受天明命化齐得所功无与竞荒服犹阻夷君不定乃拜将军殄兹枭獍【其一】六竒动思羣雄逞力阵门龙【缺】营【缺】丽星日光旗明白色旌塞表振威西极【其二】峩峩峻岭渺渺平原塞云防结胡风昼昬长征【缺】高树【缺】铭功赞徳【以下缺】大唐贞观十四年嵗次庚子六月丁夘朔二十五日辛夘州司法参军河内司马【下缺】
　　︹唐书姜行本传︺高昌之役为行军副总管出伊州距栁谷百里依山造攻械増损旧法械益精其处有汉班超纪功碑行本磨去古刻更刋颂陈国威灵遂与侯君集进平高昌
　　按库舍图达巴译言碑岭姜碑现存是岭以碑名无疑也旧一统志谓即侯君集平高昌后纪功碑仿窦宪勒铭燕然意不在高昌国都然考唐书太宗纪贞观十三年十二月壬申侯君集为交河道行军大总管伐高昌十四年八月癸酉克高昌侯君集传高昌平君集刻石纪功还据此则君集刻石纪功当在八月癸酉克高昌后今碑岭之碑石刻六月辛夘可知其非一碑且文中但着出师之盛未陈凯捷之功更以姜行本传磨班碑更刋颂之文证之所谓依山造械者正与碑文伐木殚林公输比妙诸语相合则此碑之建应在伊州造械时进平高昌以前是侯君集平高昌纪功当别有刻石未可云即属此碑而当时纪功之碑亦未必不立于高昌国都也
　　阿勒扎噶勒鄂拉
　　阿勒扎噶勒鄂拉在库舍图达巴西北东南距镇西府城八十里山脉自西五十里之和洛图达巴东北行绵亘百余里与镇西府北境哈套察罕哈玛尔阿达尔干诸山相接为天山之分支
　　鄂什竒鄂拉
　　鄂什竒鄂拉一名独子山即阿勒扎噶勒鄂拉支峰在巴尔库勒淖尔南十五里
　　和洛图达巴
　　和洛图达巴在阿勒扎噶勒鄂拉西五十里搜济西南当孔道东北距镇西府城一百里山脉自西五十里之乌可克达巴东行至此稍折而北
　　乌可克达巴
　　乌可克达巴在和洛图达巴西五十里当孔道东北距镇西府城一百五十里山脉自西三十五里之托来达巴东行至此山径稍夷可通南北俗名西打坂
　　托来达巴
　　托来达巴在乌可克达巴西三十五里托来布拉克出其西麓东北距镇西府城一百九十五里山脉自西七百余里之愽克达鄂拉分支东北行至北当镇西府东南境
　　察罕托罗海
　　察罕托罗海犹云白峰也在托来达巴西
　　哈套鄂拉
　　哈套鄂拉在阿勒扎噶勒鄂拉西西里克拜甡城东北东南距镇西府城一百八十里山脉自西来南接托来达巴东行为镇西府境北屏
　　察罕哈玛尔鄂拉
　　察罕哈玛尔鄂拉在哈套鄂拉东巴尔库勒淖尔尔之北南距镇西府城四十里
　　阿达尔干鄂拉
　　阿达尔干鄂拉在察罕哈玛尔鄂拉东一百六十里旧木城之北阿拉克椿济郭勒流其东西南距镇西府城二百里
　　库克托木达巴
　　库克托木达巴在阿达尔干鄂拉东哈喇和屯之西北山脉自哈套鄂拉东行为察罕哈玛尔鄂拉又东为阿达尔干鄂拉至此又东北行五百余里逾镇西府界入于沙碛
　　︹汉书武帝纪︺天汉二年贰师将军出酒泉与右贤王战于天山注晋灼曰在西域近蒲类国去长安八千余里师古曰即祁连山也匈奴谓天为祁连今鲜卑语尚然
　　︹后汉书明帝纪︺永平十六年遣奉车都尉窦固出酒泉伐北匈奴破呼衍王于天山十七年遣奉车都尉窦固驸马都尉耿秉骑都尉刘张出敦煌昆仑塞击破白山虏于蒲类海山遂入车师注河西旧事曰白山冬夏有雪故曰白山匈奴谓之天山过之皆下马拜去蒲类海百里之内
　　︹魏书高车传︺弥俄突与蠕蠕主伏图战为伏图所败西走三百余里伏图次于伊吾北山
　　︹唐书地理志︺伊州伊吾县有折罗漫山亦曰天山按汉贰师将军与贤贤王战于天山出酒泉而近蒲类国今之镇西府即旧巴尔库勒为匈奴东蒲类王兹力支地则此天山应在镇西府境也汉敦煌太守裴岑诛呼衍王其碑刻现存窦固破呼衍王于天山在唐伊川北击破白山虏遂入车师在蒲类海百里之内唐伊州为今哈密及镇西府汉车师为今辟展是窦固破虏之处当在伊州之南车师之西所谓天山白山者自今托来达巴至塔勒纳沁鄂拉东西绵亘之山皆是哈密及镇西府汉为伊吾卢地于魏入蠕蠕则魏书所谓伊吾北山即指伊吾卢北境之山可知唐书称折罗漫山亦曰白山盖一天山而古今异名者云在伊吾柔逺北则亦不外哈密及镇西府境内矣
　　又按旧一统志于哈密境内载有但密山据元和志山北二十里正抵蒲类海之文谓但密山在哈密东北而以元和志所谓绕海多良田汉将赵充国屯者为无据今考充国传前征匈奴后征先零羌屯田系征羌时事先零羌居西域之南充国屯田以隔絶羌胡在北祁连山之南决无北逾天山而屯于蒲类之理又元和志称但密山在纳职县北一百四十里唐书纳职县以鄯善故城置在玉门闗西则元和志所云蒲类海者当即蒲昌海境与南羌相近充国所屯宜在于此而但密山之不在哈密境内可知也
　　必济鄂拉
　　必济鄂拉在库克托木达巴北一百二十里地当孔道南东北逾山至华乌里雅苏台折而西北行二百余里为古尔毕达巴入天山北路界
　　阿济鄂拉
　　阿济鄂拉在必济鄂拉东北一百里当孔道南通哈喇和屯一百里
　　哈布塔克【互见疆域】
　　哈布塔克【塔克回语谓山也后仿此】在必济鄂拉西北四围皆沙碛东南距镇西府城四百里自此西北行与天山北路之拜塔克相接为准噶尔旧疆交界处山北六十里即布拉干郭勒
　　以上属镇西府





　　钦定皇舆西域图志卷二十
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷二十一目録
　　山二
　　天山正干
　　天山
　　额得墨克达巴
　　博克达鄂拉
　　托克喇鄂拉
　　阿拉癸鄂拉
　　哲尔格斯鄂拉
　　乌可克达巴
　　孟克图达巴
　　哈屯博克达鄂拉
　　古尔班多博克鄂拉
　　额林哈毕尔噶鄂拉
　　库舎图达巴
　　们都招达巴
　　鄂兰达巴
　　额勒伯克鄂拉
　　额布图达巴
　　乌得音郭勒达巴
　　纳喇特达巴
　　汗腾格里鄂拉
　　额什克巴什鄂拉
　　阿勒坦呼蘓鄂拉
　　木素尔鄂拉
　　萨瓦布齐鄂拉
　　卓哈达巴
　　伯得里克鄂拉
　　乌成库什达巴
　　喀克沙勒鄂拉
　　额图克达巴
　　哈喇鄂拉














　　钦定皇舆西域图志卷二十一目録
　　钦定四库全书
　　钦定皇舆西域图志卷二十一
　　山二
　　天山正干
　　天山
