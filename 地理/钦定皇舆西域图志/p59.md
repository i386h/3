<!-- { "loadSidebar": true } -->
　　哈喇库尔达巴在乌什噶克塔克西南一百里鄂颇尔西玉古尔北岩崖高峻为天山支峰之杰出者苐纳尔郭勒伊兰布拉克发源南麓
　　爱呼木什塔克
　　爱呼木什塔克在哈喇库尔达巴西一百五十里山形卑小亦天山支峯
　　库克讷克达巴
　　库克讷克达巴在爱呼木什塔克西五十里额什克巴什郭勒发源南麓山脉自天山正干之额什克巴什鄂拉分支东行六十里至此
　　布里博克济塔克
　　布里博克济塔克在赛喇木城南木素尔郭勒南岸自图格哈纳达巴至此山脉亦自西而东
　　鄂克阿特库塔克
　　鄂克阿特库塔克在布里博克济塔克西拜城西南木素尔郭勒南岸
　　却尔噶塔克
　　却尔噶塔克在鄂克阿特库塔克西木素尔郭勒西南又西与图格哈纳达巴接
　　图格哈纳达巴
　　图格哈纳达巴在木素尔郭勒西四十里山脉自天山正干之萨瓦布齐鄂拉东南行二百里至此出白盐色最莹洁逺近资之
　　哈喇裕勒衮塔克
　　哈喇裕勒衮塔克在图格哈纳达巴西南四十五里亦小山也
　　唐书西域传兹国西三百里度石碛
　　按此与图格哈纳南北相属在库车西三百里外库车为古兹则唐书所载兹国北三百里之石碛当与今哈喇裕勒衮塔克相近又按东自达兰达巴至此峰峦层叠山北即裕勒都斯全境泉源迭发裕勒都斯郭勒在古为鹰娑川则此一带山岭应属唐时鹰娑都督府之南屏也
　　额尔齐斯哈喇塔克
　　额尔齐斯哈喇塔克在乌什西色帕尔拜西南行十里山形卑小当孔道由此喻天山而北为伯得里克鄂拉又折而西通布鲁特境
　　松塔什塔克
　　松塔什塔克在额尔齐斯哈喇塔克西南四十里北当孔道因山名地亦称松塔什
　　固勒扎巴什达巴
　　固勒扎巴什达巴在松塔什西南一百里为乌什西南屏山脉自喀克沙勒鄂拉分支东南行经托什干里达里雅南连山不断至此岭尤陡絶高数百丈层峰插天东行为松塔什塔克额尔齐斯哈喇塔克逾乌什而东四百余里抵托什干达里雅西境其脉始尽
　　按汉书尉头国南与疏勒接山道不通尉头为今乌什疏勒为今喀什噶尔説见疆域今自乌什西南之古勒扎巴什达巴东南行逾乌什而东山脉始尽此山之南沙碛千里为古疏勒东境即唐书所谓疏勒国环千里多沙碛少土壤者以此揆之则自乌什南山迤西至固勒扎巴什达巴更西南一带之山正当汉时尉头疏勒两国间即汉书谓山道不通者今固勒扎巴什达巴以西山径﨑岖艰于步陟形势犹可想见
　　赫色勒额什墨塔克
　　赫色勒额什墨塔克在固勒扎巴什达巴西南三十五里
　　英额齐盘塔克
　　英额齐盘塔克在叶尔羌西南英额齐盘西十里与裕勒阿里克塔克东西相望俱在叶尔羌谔斯腾西境其南境为裕勒阿里克塔克
　　密尔岱塔克
　　密尔岱塔克旧音辟尔塔克在叶尔羌东南产玉石由是东行接和阗南境诸山俱产玉
　　库克雅尔塔克
　　库克雅尔塔克在裕勒阿里克塔克东南库克雅尔南听杂阿布谔斯腾发源山中
　　贝拉塔克
　　贝拉塔克在库克杂尔塔克东北贝拉南鲁楚克西南境
　　竒勒塔克
　　竒勒塔克在贝拉塔克南库克雅尔塔克东库克雅尔竒勒两塔克以南为痕都斯坦界
　　和什塔克
　　和什塔克在竒勒塔克东北叶什勒库勒发源东麓
　　萨纳珠塔克
　　萨纳珠塔克在萨纳珠东南自英额齐盘塔克至此东西绵亘为叶尔羌南境诸山皆由葱岭分支东南行六百余里接和阗南境诸山
　　坚珠塔克
　　坚珠塔克在和阗西南境皁洼勒西南萨纳珠塔克东二百里
　　哈朗归塔克
　　哈朗归塔克旧音哈朗圭在和阗西南境皁洼勒南又东南为额什墨提斯塔克皆属和阗南境之山亦自葱岭分支过叶尔羌南境诸山又东行至此和阗郭勒出其北麓
　　︹后汉书西域传︺河有两源一出于窴南山下︹魏书西域传︺蒲山国西南三里有冻凌山︹唐西域记︺王城西南二十余里有瞿室□伽山【此言牛角】山峯两起岩隒四絶牛角山岩有大石宝近者崖坠掩塞门径国王兴兵欲除坠石即墨蜂羣飞毒螫人众以故至今石门不开
　　按今和阗南境之山为坚珠哈朗归额什墨提斯诸塔克即后汉书所谓于窴南山者也魏时蒲山国为今皮什南皮雅勒阿勒玛等处所谓冻凌山者当在其西南境至唐西域记载有瞿室□伽山在王城西南二十余里今和阗额里齐城西南一百六十里地名皮什南城居山谷皮什南与瞿室□伽字音相近方位亦符两峰四絶之形势犹有存者是唐西域记之瞿室□伽山当在今皮什南之南为坚珠哈朗归额什墨提斯诸塔克也汉书所谓河源出南山下者于此可考【详卷二十八水门】自和阗南山东南行峰岭连绵相属于沙碛之区经五千余里与安西南路之南山接
　　玛杂尔塔克
　　玛杂尔塔克在和阗郭勒西三百里为和阗北屏山不甚高产火硝不当孔道
　　︹魏书西域传︺于阗地方千里连山相次按自玛尔占鄂勒氐西行至玛杂尔塔克迤逦而西连山不断直抵叶羌谔斯腾当属于阗北界魏书所谓连山相次者以此
　　葱岭
　　葱岭一名极疑山在天山西南与南山防合处连冈叠嶂数百余里起伏迤逦高者上薄霄汉为西域西境之屏障今喀什噶尔叶尔羌正西一带诸山皆是也喀什噶尔叶尔羌两河皆发源于此其间土名随地而殊于古总谓之葱岭
　　︹汉书西域传︺西域三十六国西则限以葱岭其河有两源一出葱岭山又南道西逾葱岭则出大月氏安息北道西逾葱岭则出大宛康居奄蔡︹水经注︺葱岭高千里西河旧事曰葱岭在敦煌西八千里其山高大上生葱故曰葱岭也河源潜发其岭分为二水
　　︹唐书西域传︺葱岭俗名极疑山环喝盘陀国开元中置葱岭守捉安西极边戍也
　　︹唐西域记︺葱岭者据南赡部洲中南接大雪山北至热海千泉西至活国东至乌铩国东西南北各数千里崖岭数百里幽谷险峻恒积氷雪寒风劲烈多出葱故谓葱岭又以山崖葱翠遂以名焉按葱岭为西域名山之尤著者自魏书称于阗在葱岭北后世遂指南山为葱岭今考汉书云西域南北有大山东则接汉阨以玉门阳闗西则限以葱岭夫玉门阳闗在西域正东而与葱岭对举则葱岭在正西可知也又云河源一出葱岭山一出于阗于阗在南山下其河北流与葱岭河合东注蒲昌海夫曰南山明葱岭之为西山曰于阗河北流明葱岭河之东流而葱岭之在西益可知也即以水道证之水经注河源潜发其岭分为二水今喀什噶尔叶尔羌两河正发源西山果分二水又隋西域图记序云其中道从高昌焉耆兹疏勒度葱岭又经防汗诸国达西海南道从鄯善于阗朱俱波喝盘陀度葱岭又经防密诸国达西海与汉书南北道俱逾葱岭之説合是亦西山为葱岭之明证一统志谓汉时指今土尔畨西海杜河所出之山为葱岭然考海杜河即海都郭勒在哈喇沙尔南与叶尔羌西之葱岭无涉汉书亦本无此説又谓汉时于阗南山指今塔里母河所出之地亦有未尽深考者辨详卷二十八叶尔羌谔斯腾条下
　　和什库珠克达巴
　　和什库珠克达巴旧音霍斯库鲁克在防岭中阿喇楚勒东一百里山场寛广峰岭殊峻乾隆二十四年参赞大臣毅勇公明瑞败贼于此详见卷十七疆域
　　︹唐书西域传︺由疏勒西南入剑末谷不忍岭按今喀什噶尔为古疏勒西境由是西南行山径相属而和什库珠克达巴尤称超峻所谓剑末谷不忍岭者当于此为近
　　乌鲁阿喇特达巴
　　乌鲁阿喇特达巴在喀什噶尔西北境为葱岭东北分支处由是东北行为天山正干
　　汗特勒克塔克
　　汗特勒克塔克在英噶萨尔城西百余里葱岭东境分支也又有特勒克竒塔克齐特克塔克俱与汗特勒克塔克相属其英噶隡尔城南之山曰乌拉齐塔克曰裕鲁塔克曰洮野栁塔克曰阿齐克塔克西南二面山口皆通拔达克山路
　　克伯讷克达巴
　　克伯讷克达巴在喀什噶尔西境外一百里其东五十里为哈喇塔克
　　齐齐克里克达巴
　　齐齐克里克达巴在哈喇塔克东一百里当孔道北
　　特勒克达巴
　　特勒克达巴在齐齐克里克达巴东一百里当孔道北
　　杭阿喇特达巴
　　杭阿喇特达巴在特勒克达巴东一百里当孔道北又东南行接叶尔羌南境诸山
　　按葱岭周遭广逺峰峦回抱名难悉举如和什库珠克达巴以下其最著者山脉自拉藏以西之冈底斯山东北行绵亘至此其向东南分支者即叶尔羌和阗南境诸山又东南行为沙图图达巴地入沙碛
　　沙图图达巴
　　沙图图达巴在和阗东南自和阗东境之塔克村东逾叶什勒淖尔又东行沙碛六百里至沙图图达巴迤北冈峦相属不絶
　　硕勒图郭勒塔克
　　硕勒图郭勒塔克在沙图图达巴东北三百余里沙碛中
　　什达尔乌兰达布逊塔克
　　什达尔乌兰达布逊塔克在硕勒图郭勒塔克东南二百五十里沙碛中
　　按自和阗东南行至此直北七百余里至罗布淖尔南境沙碛中山岭绵亘其自东折而北者亘千有余里与安西府西南境之南山相属
　　钦定皇舆西域图志卷二十三
　　钦定四库全书
　　钦定皇舆西域图志卷二十四
　　水
　　【臣】等谨按大地之势西北髙而东南下东南号称泽国若防汜荒墟斥漠千里宜不足于水者以今审论殊不谓然盖内地之水东流就下而西域之水则东西并流者也内地之水隄防宣泄兼赖人功而西域之水则髙下浮沈専凭地势者也内地之水深浅有定而西域之水则时因氷雪消融成渠冬夏盈亏者也内地之水土地坚靭伏流鲜少而西域之水则渗入沙碛或伏或现发之无常时出之无常者也是故语其大则洪涛骇浪周围数百里经流数千里而漭瀁滺湙之势成语其细则纤波断流缕分数十道泛溢数十区而潆洄泮涣之形着是不惟资以利用抑且划为地险襟带絶徼古而然矣我
　　圣朝徳威逺被蒲海风清爰据星轺所经寻波别知昔人所谓葱岭以东水皆东流葱岭以西水皆西流者大率縁山而发就下而趋泻为长河潴为巨浸而审其经络要皆各有所归耳窃惟汉桑钦作水经承二百四十四家之纪载其书汗漫未易殚详然其首着黄河出防岭于阗分南北河经疏勒莎车诸国而东者证以今时形势则较然符合为之疏通贯注备悉指归复叅以他书之説庶几经纬非诬而源流可证由是判张骞不根之论扩都实拘之词纪之以薮浸而国辨居行疏之以渠塘而人兼耕牧即我
　　国家清晏之隆所以暨讫于无外者不由兹可见哉志水第七



　　钦定四库全书
　　钦定皇舆西域图志卷二十四目録
　　水一
　　安西南路
　　白杨河
　　回堡河
　　火烧沟
　　赤金湖
　　石油河
　　苏赖河
　　昌马河
　　布鲁湖
　　十道沟
　　窟窿河
　　南籍端水
　　黒水河
　　宫皁河
　　药水泉
　　茨窝泉
　　东长流水
　　乌拉大泉
　　芦冈泉
　　月牙泉
　　盐池
　　悬泉
　　党河
　　渥洼水
　　哈喇淖尔
　　巴顔布拉克
　　龙勒水
　　色尔腾海
　　噶斯淖尔
　　安西北路
　　半池泉
　　西长流水
　　赛巴什□
　　南湖
　　栁树泉
