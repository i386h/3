<!-- { "loadSidebar": true } -->
　　钦定皇舆西域图志卷四十四
　　藩属一
　　左部哈萨克
　　左部哈萨克东南与准噶尔接西与右部接北与俄罗斯接其常所防廷曰叶什勒傍叶什勒河东去塔尔巴噶台南去伊犁皆千里东南去镇西府四千五百余里其部曰鄂图尔玉兹无城郭逐水草事游牧冬夏别居无常处地广人稠甲于他部境西北隅有独树一株其上五枝盘拏防广可容二百骑名鄂呼引噶克义莫朶为西域神物风俗物产大畧与准噶尔等文字同言语稍异其君曰汗其汗族而为首领者名苏尔统相传其地为古大宛今详考之葢古康居国也其汗阿布赉初乘达瓦齐乱数侵扰准噶尔乾隆二十年二月准噶尔平
　　诏遣使徃谕阿布赉言于使臣侍卫顺徳讷达永阿曰
　　向闻
　　大皇帝临御中土以山川之故贡译未通今
　　天威逺播扫伊犁兴黄教俾与准夷俱生生实无疆之福敢以诚心归于徳化九月顺徳讷等以其使博洛布拜等归伊犁阿睦尔撒纳适以伊犁叛明年走哈萨克阿布赉纳之
　　诏遣将军达尔党阿由西路哈达哈由北路先后以大军进阿睦尔撒纳之走哈萨克也有奈曼鄂拓克纳拉巴图者邀刼之不获勦其众阿睦尔撒纳以三骑走附阿布赉其属欲擒献阿布赉不可乃遣和集博尔根以兵从阿睦尔撒纳走努拉自率千骑西行防于蒿哈萨拉克鄂拉下以待我师七月将军达尔党阿兵至于雅尔拉与和集博尔根前队二千余兵遇贼设伏佯败我师登于山俯其隂则伏在焉蜂屯蚁聚随以号火乃坚壁垒缮营伍贼不敢出越宿遣乌尔登以轻骑致师分阿里衮鄂实哈宁阿明瑞为左右翼将军达尔党阿副将军扎拉丰阿执纛以中军进齐努浑玛瑺特通额额尔登分部从之贼仓猝不及顾溃于山麓斩首五百七十余级余败去我兵乘胜进努拉擒楚鲁克是时和集博尔根方与阿睦尔撒纳引二千骑西行我军逼之列而阵出入鏖战良乆获其纛及礟贼乃乱斩三百四十余级阿睦尔撒纳易纛褫衣冠而遁初顺徳讷归自哈萨克以阿布赉恭顺状闻复遣赍
　　勑徃谕七月至博尔喀尔绰濶为哈萨克兵所阻不得达至将军哈达哈营乃遣扎萨克三都布等击败阿布赉兵于蒿哈萨拉克鄂拉下斩首百余级夺其马匹辎重无算阿布赉遁师从之复斩首百余级获马二百鎗械百余获昭华什由是三战皆捷师至于伊什勒于是达尔党阿哈达哈两军合鲁楚克昭华什既获而见将军极陈阿布赉之欲内附也将军纵之俾往谕曰
　　大皇帝命将讨叛尔从贼则死若能擒以来臣仆无二于是阿布赉亦稔知为阿睦尔撒纳所卖将擒贼以求臣于我其谋泄阿睦尔撒纳乃窃哈萨克马十余骑逃归准噶尔二十二年将军兆惠防赞大臣富徳等复将兵西征阿睦尔撒纳再走哈萨克六月阿布赉以兵三万助擒阿睦尔撒纳遣其弟阿布勒比斯为前队与我兵遇奉将军马一参赞马一陈情请罪愿受约束于是兆惠等复遣使徃谕阿布赉乃遣亨集噶尔等奉良马四表请内附其文曰自臣祖额什木汗扬吉尔汗以来从未得通中国声教今秪奉
　　大皇帝谕防加恩边末部落臣暨臣属靡不懽忭感慕皇仁臣阿布赉愿率哈萨克全部归于鸿化永为中国
　　臣仆闻于朝
　　诏受之秋阿布赉使臣至
　　避暑山庄朝谒
　　赐宴万树园观灯火阿布赉既臣于我遂以其兵助擒贼与顺徳纳遇于途而言曰我哈萨克以阿睦尔撒纳之故获罪
　　天朝仰荷
　　大皇帝鸿慈不弃覆载为臣为仆愿悉力擒贼庶赎前罪毋有二心阿睦尔撒纳敢外帡幪是不祥人也是有天道其何能活乃以托忒乌珠克字印文导我师巡行诸部是月阿布赉将以计擒阿睦尔撒纳于阿尔察图不获奔俄罗斯执其从贼额布济齐巴罕来献二十一年努拉之役和集博尔根以残兵遁至是闻阿布赉降乃与喀拉巴拉特者亲率其属三万户欵于军门曰外臣不识文字谨以身指降将军兆惠为启帐命东向坐将军南向坐列筵食之牲体哈萨克俗必持咒破戒始食于是乃言为
　　大皇帝臣岂敢称禁因共饱餤毕引观花马射悬鎻子甲射之彻其里益大骇服约助擒贼叩首去左部咸服二十三年五月哈萨克拜济格特部落之拜布拉克巴图鲁等获布库查罕六月哈萨克哈尔津等获厄鲁特和硕齐皆献于军械送京师二十四年阿布赉复遣其兄子俄罗斯苏尔统及其头目伯克讷等来朝
　　赐宴
　　皇上较射于
　　御园得与观焉二十五年复遣使来朝宴赉令观围
　　赐勅谕俾约束所部毋越境游牧二十六年正月赐勅谕寛所属巴鲁克巴图尔侵掠乌梁海罪六月伴
　　送使臣入
　　觐回程定
　　乾清门侍卫禁哈萨克于乌里雅苏台市易二十七年二月哈萨克阿布勒玛木比特等遣使来朝值
　　圣驾南巡
　　觐于扬州
　　行在
　　赐冠服所属哈喇图鲁什送归额鲁特人口赏赉有加参赞大臣阿桂收取越界游牧之哈萨克等
　　谕寛其罪而还之五月弛乌里雅苏台市易之禁仍禁
　　私市七月阿布赉遣使来朝
　　命随观木兰围
　　赐冠服以陪臣乌黙尔为
　　乾清门侍卫令暂归挈眷移居伊犁二十九年三月阿布勒玛木比特遣使来朝
　　赐冠服三十四年正月阿布勒比斯遣子卓尔齐来朝三月阿布赉遣子斡里苏尔统来朝三十八年正月哈萨克波罗特继其父阿布勒玛木比特为汗遣使来朝阿布赉子卓尔齐亦来朝四十一年正月阿布赉遣使来朝俱宴赉如例哈萨克建廷叶什勒居客斯腾城其地北极髙四十六度二十分至四十八度距京师偏西三十二度至三十七度当准噶尔北全境东西千里南北六百里四山环绕山脉亦自西而东其南境之山曰喀拉巴克喀尔海鄂拉又东为喀尔克图哈萨拉克鄂拉又东为扎拉图哈萨拉克鄂拉又东为勒克楞鄂拉逾山而南入准噶尔境斋尔界又东为鄂绰沁吉斯鄂拉又东为阿尔津沙拉什保台鄂拉又东北为阿尔辉西里入准噶尔境额米尔界自喀拉巴克喀尔海鄂拉西北行折而东为厄勒伊们鄂拉叶什勒河源出焉又北为尼雅克图鄂拉又东为尼满哈济兰鄂拉又东北为喀尔玛竒尔哈鄂拉又东为阿克竒位鄂拉又东为巴顔鄂拉又东为蒿哈萨拉克鄂拉即将军哈达哈败阿布赉处又东南为阿巴拉尔鄂拉又东至塔尔巴噶台而止羣山内外源泉经络其最著者为绰多尔图郭勒出喀拉巴克喀尔海鄂拉东为克巴什博尔济尔郭勒又东为哈萨拉克布拉克又东为博尔喀得克布拉克又东为额特伦布拉克又东北为什纳噶布拉克沮洳涣散灿若列星又东为奎苏布拉克又东为阿尔齐图布拉克又东为青吉斯布拉克又北为阿林布拉克又东为阿济苏布拉克又东为乌尔图布拉克又东为色尔格郭勒又东为罕拉海图布拉克又东北为三察尔郭勒又东为楚库鲁克郭勒又东南逾山入塔尔巴噶台界其在右哈萨克西北境者为叶什勒郭勒沿河西北行二百里为哈萨克春吉索波蓝地苦寒其汗盛夏常居此自是以西地益旷渺左部境内冈阜层防折而西北行二千里为依底克鄂拉当塔拉斯郭勒东南境入右部
　　御制哈萨克称臣内属遣使进贡诗以纪事【有序丁丑】哈萨克即大宛也从古不通中国虽汉武劳师动众仅得其马犹且动色颂功斯何称焉去嵗我师因追叛冦阿睦尔撒纳直入其境哈萨克撤帐驱畜遁去数千里朕以絶域驻师非计也命撤师哈萨克悔其为阿睦尔撒纳所卖谋擒之以献而奸贼复自哈萨克逃回准噶尔乘噶尔藏多尔济巴雅尔等之乱鸱张啸聚今春我师重入伊犁问罪则噶尔藏多尔济已被其侄扎纳噶尔卜所害而扎纳噶尔卜又为阿睦尔撒纳所袭仅以身免我参赞大臣富徳率师穷追阿睦尔撒纳巴雅尔适与哈萨克师遇哈萨克不敢犯我师顔其汗阿布赉随遣使称臣入觐今巴雅尔已获阿睦尔撒纳亦不日成擒即或窜入哈萨克而哈萨克亦约缚之以献喜销兵之有日爰防翰以成辞
　　冞入伊犁靖陆梁鲸鲕惩逆武维扬已看颉利成生虏又报洛那归职方致马本非如武帝闭闗未得学萧王更欣愿缚渠魁献载戢干戈日月光
　　御制哈萨克使臣至令随围猎并成是什【丁丑】
　　伊古从来化外蠲间闗驰使逺朝天不知中土嵗月日乃隔长安万二千塞野便教预猎喜山庄旋与锡恩骈即今行国多天马附防谁穷太史编
　　哈萨克在汉为西域地史汉所记匈奴在北西南夷在西南西域诸国在西为最辽逺相传哈萨克为古大宛然史记言大宛为城郭之国则正今之叶尔羌喀什噶尔及吐鲁番一带回部非哈萨克也哈萨克虽亦回教而实行国与布鲁特同俗又所称大宛产苜蓿蒲陶今哈萨克亦絶无徒以产马与大宛相似然西北诸部何处不产马耶盖汉时大宛乌孙康居奄蔡月氏扞冞于阗诸国统为西域而大宛部落强盛附庸者多哈萨克在彼时当是其部中之一国耳史称大宛东北则乌孙而吐鲁番之东北即厄鲁特诸部乌孙者防古语谓水也厄鲁特逐水草而居史所谓随畜与匈奴同俗者也且今哈萨克在厄鲁特之北是又不同矣史称大宛东则扞冞于阗扞冞音韵与今之哈密为近史记之扞冞汉书作扜弥又或作拘弥而史记所载为最先汉书之扜弥或因字画偶误相沿不改展转讹谬至云拘弥则益失之逺矣且于寘于阗音声迥异二者之间必有一误子寘絶无可考于阗产玉歴代相传今回部之和阗水多美玉当为于阗故地也亦知大宛非定哈萨克明矣或又以哈密为古伊吾引歴代开田屯兵建设州郡为据然焉知非汉占伊吾之地屯田设戍而扞冞乃西迁近于阗而居乎又安知非中国浸防而扞冞仍来其故处乎在昔夷汉言语絶不相通所传不免悠谬今文武将吏往来西域与行内地无异则史所谓大宛乌孙康居奄蔡月氏扞冞于阗诸国与今之厄鲁特哈萨克布鲁特叶尔羌喀什噶尔其同异大小皆可以次而徐考且歴代传记西域诸国所云胜兵数百者其实不过如今之准噶尔卄一昻吉之一回部赛里木阿克苏等小城有一酋长即可称一国之类耳设以今所定准噶尔哈萨克及回部相较则史所称西域三十六国者不啻九牛一毛矣必执史汉为据则司马迁班固并未身歴其地即至其地而语言不通文字不晓其传讹有必然者故注其大畧如右
　　御制寄题哈萨克独树【有序丁丑】
　　哈萨克西北隅有独树一株其上五株盘拏隂广可蔽二百骑哈萨克谓之鄂哷引噶克义莫朶鄂哷者河名噶克义莫朶者独树之谓本土尔扈特所称名也树生河源乆闻其语今问之来使信然夫宇宙之大何竒不有然非实据见闻者奚足称焉昔既为长白瑞树歌今复悉此物必有对其理信然独惜其逺处天末异域伊古及今文人学士且不闻其名安能传其实笔纪事盖不如漆园寓物谬悠而已
　　独树郁轮囷物惟乆故神【哈萨克过其下者必膜拜供献而不敢称其名盖如防古之鄂博矣鄂博见旧作诗卷中】隂周二百骑嵗阅八千春建木谁曽见竒踪我所询依稀北谷子防饭此修真【道书登真隠诀云防饭方受西梁真人时在大宛北谷】
　　御制万树园宴哈萨克使臣诗以纪事【丁丑】
　　万树丹青艳霁霜秋阳送暖似春阳多须深目遵典属鄂畚槎耏【二处皆哈萨克地名】归职方耀武未烦贰师李穷源底借凿空张近安逺服休称庆益励吾心敬不遑
　　御制九月十五日赐哈萨克使臣观灯火【丁丑】
