<!-- { "loadSidebar": true } -->
　　天使惠来祗领
　　宸训得均臣仆诚懽诚忭谨遣臣子弟入
　　觐瞻仰
　　天顔如天覆育之
　　圣人在上臣愿竭衰驽奋勉自効永无二心倍于左部表闻乃受正朔列外藩焉二十三年吐里拜遣其子卓兰及辉格尔徳之弟博索尔满朝
　　京师
　　赐宴盘山静寄山庄并随至
　　南苑与观
　　大阅及灯火
　　恩赉甚渥今测其地北极髙四十三度至四十五度距京师偏西四十五度四十八分东与左部接东南与伊犁西北境接南与布鲁特及安集延那木干诸部接西逾塔什罕西六百余里北至依底克鄂拉名北哈萨克西南为格根郭勒又西南为纳穆尔郭勒又南为雅哈尔斯郭勒又西南为锡尔郭勒又西为萨哈斯郭勒又北为塔拉斯郭勒格根郭勒东近塔拉斯郭勒者为哈拉库尔为达布孙淖尔萨哈斯锡尔两河之间冈峦绵亘为穆呼札尔鄂拉为哈拉绰克多达巴为莽阿锡鲁达巴为柯格纳斯达巴岭北大泽名腾吉斯地周回数百里盖小海也海之东南崖有部名沙尔又东北萨哈斯郭勒南有达拉什城噶拉楚克城锡尔郭勒西北有波拉克城其东有那斡喀特城又南有蒿达克城由蒿达克西逾锡尔郭勒为塔什罕其城寄居右哈萨克部内而别自为部不相统也
　　御制右部哈萨克归化遣使朝贡诗以纪事【有序戊寅】右部哈萨克其汗曰阿比里斯与塔什罕城回人等接壤杂居地广人稠不下左部阿布赉所属向为厄鲁特间阻未通声教今年秋参赞大臣都统富徳追捕准夷余孽哈萨克锡拉兵至其地防塔什罕与右部哈萨克搆衅互击因遣侍卫防固尔岱等宣谕威徳哈萨克叩首输诚即日遣使朝贡而回目莫尔多萨木什和卓亦悔悟息争并令头目同时入觐念兵非得已而所至如归披阅邮函輙胪其缘起如此
　　偏师西海剿逋逃取便恩宣杂种曹岂谓解纷更释难【时右部与回人方背水决胜防固尔岱等单骑入两阵间指挥宣檄即解甲聴命】匪徴目宿与萄萄情欣左部荣同被【其疏畧云右部素与左部阿布赉同为雄长今得均臣仆自効请倍左部语尤恺挚】徳惭【去声】两阶防偶遭厚徃薄来九经式持盈保防一心操
　　御制将之盘山驻跸汤泉行宫作【有序戊寅】
　　右部哈萨克归化侍卫挈其首领将至故徃田盘令彼觐谒欲因携以行围并至南苑大阅示我国家耿光大烈非为一已之豫游实系万年之式度问
　　安启跸卓午驻旌聊咏七言用志初顿
　　耆定伊犁车甲弢峤山左右惠同叨扈行俾识朝家制大阅兼陈士气豪垂拱待叅讵非逸觐扬永朂敢辞劳问
　　安启跸初程近兴引烟宫一染毫
　　御制右部哈萨克及塔什罕城回人布鲁特部首领胥来觐谒恰至山庄曲宴示恩防笔成什【戊寅】
　　罢争归化信堪嘉【见前诗】举踵延颈【平声】岂计遐【左部哈萨克距京师万里而赢至右部所居迤西去左部尤逺据云乆懐归化之心以被准噶尔所隔今始遂本愿塔什罕布鲁时皆其毗连逺部也】向日心殷身忘倦【侍卫携之乗传而来日行三百里厯两月之乆方到皆不言劳且欢忻踊跃称真从日入处得到日出处也】敷天无外总为家讵期葱岭殊言侣也厠田盘曲宴加南苑纡临俾扈驾视前来者肯教差【先是哈萨克布鲁特来朝俱令扈从木兰行围今时当仲冬大阅因于盘山觐谒之次道便携赴南苑俾得预观讲武以均恩礼】
　　输诚乗传走陪臣万里余程日六旬赐食山庄礼粗习随围海子惠重申献芹乃解归俘党赉币何妨不受人【阿睦尔撒纳之侄伊什扎布先为我兵所俘旋脱奔哈萨克又转售于塔什罕城皆未知其为逆酋族属也侍】
　　【卫防固尔岱到彼识之告以其故遂来以献与入觐人同至念其年幼无知且非逆酋嫡子孙比因嘉回人执送畏懐恳诚特赐以币并勅释还之】自是开门胥识义应教漏网共懐仁
　　御制南苑行围杂咏【戊寅】
　　盘谷回銮携贵山栢冬苑景益萧闲先来大狝均曽预【上年左部哈萨克及今秋布鲁特赴觐木兰皆得随猎今右部哈萨克等继至携赴南苑阅武锡宴乗便行围亦令其随列预观】小狩应教视此间
　　草枯广甸马蹄轻叠中非夸技擅精惊喜从他逺方讶欢呼騐我众人情
　　疎芜澹霭接寒林勒马凝思亦偶吟二十年前习猎我原无尔许创垂心
　　御制赐哈萨克布鲁特等宴即席得句【戊寅】
　　乌孙扫净玉门开受号争先肯后哉献马不须金马去右宛今效左宛来踵前露布相伯仲【布鲁特东西二部均于今秋觐谒而回兹西部最逺者与哈萨克同至】罢战康居总厠陪【塔什罕城回人先与哈萨克相争今修好同来入觐】谁道蒲萄经嵗乆三巡早各醉芳醅
　　御制南苑赐哈萨克布鲁特塔什罕回人等观烟火灯词【戊寅】
　　欵闗定笮复存卭庆典频烦举仲冬为耀光明逮疏狄先陈曼衍引鱼龙
　　灯火城南六十春【康熙二三十年间元宵盖曽在南苑陈烟火后以建畅春园率于彼度节不复在此观灯者六十余年矣】重观因赉逺来人村民遥近扶携至不禁金吾例可循
　　百道流虹贝阙朝光明彷佛上元宵田蚕事例虽云早已盼霏空六出飘
　　后先接踵共来尊难学萧王闭玉门爆响连珠成捷报便期早晚定坚昆【时我师方围叶尔羌城日夜望捷音之至】
　　风定时暄夜正长上魄影已腾光【时十一月初五日】周家建子原正月想是嫦娥也为【去声】忙
　　鳞集应教一视同避寒灯火夜深烘髙张黄幕三巡罢讶似清凉万树中【山庄三十六景内无暑清凉后即万树园迩来观灯火宴逺蕃之处】翠火明灯玉树攒化城蜃阁绛云端元宵预借休相拟惠逺宁为好乐观
　　万幕髙竿揭野灯半轮真是一条氷肩舆宴罢还行馆惕夕因心畏益増
　　御制大宛马歌【己夘】
　　今之哈萨昔大宛【哈萨克虽三字急呼萨克则为一音盖本两字汉字析而为三】峤山神种古所传乌孙中阂阻声教【向为准噶尔所隔不通中国】攘为已有曽贡闲【准噶尔台吉噶尔丹防凌时屡贡哈萨克马曽有诗】不仁之守再世斩伊犁万里拓幅员哈萨布鲁【布鲁特字从上亦急呼成二字】胥向化无他为賮致敬防騕褭汗血实方物左右部长及可汗遣其首领逺来献却之失望厚赉还駩騢骝骓类实伙匍匐牵跪陈墀前为龙为徕各夭矫雄姿逸态英且间流珠歕玉谁则见奔霄追电有必然徃者贰师求善种徒劳数万恶少年致一二耳犹艳诩奚称归徳开逺门辟疆勤逺非本意人归天与宁可捐人归天与宁可捐作歌自警示后昆
　　︹汉书西域传︺康居有小五王一曰苏防王治苏防城二曰附墨王治附墨城三曰窳匿王治窳匿城四曰罽王治罽城五曰奥鞬王治奥鞬城凡五王属康居
　　︹晋书西域传︺康居国在大宛西北可二千里与粟弋伊列邻接其王居苏薤城风俗及人貌衣服畧同大宛地和暖饶桐栁蒲陶多牛羊出好马防始中其王那鼻遣使上封事并献善马
　　︹魏书西域传︺者舌国在破洛那西北去代一万五千四百五十里太延三年遣使朝贡自是不絶︹唐书西域传︺石或曰柘支曰柘折曰赭时汉大宛北鄙也东北距西突厥西北波腊南二百里所抵俱战提西南五百里康也圆千余里右涯素叶河王姓石治柘折城故康居小王窳匿城地西南有药杀水入中国谓之真珠河亦曰质河东南有大山隋大业初西突厥杀其王以特勒匐职统其国显庆三年以瞰羯城为大宛都督府开元初封其君莫贺咄吐屯有功为石国王二十八年又册顺义王天寳中初封王子那俱车鼻施为懐化王赐鐡劵乆之安西节度使髙仙芝讨之俘以献斩阙下王子走大食乞兵攻怛逻斯城败仙芝军自是臣大食寳应时遣使朝贡
　　按自左部哈萨克西南行旷野二千余里逐水草无城郭在准噶尔西北以汉书乌孙西北与康居接之文证之哈萨克为康居故地其説畧备于前矣第按汉书大宛北与康居接乌孙西与大宛接休循捐毒西北至大宛国史记大宛土著耕田有城郭屋室是大宛当在乌孙之西康居之南休循捐毒之西北有城郭之国即是也今右部哈萨克西境直抵塔什罕其汗阿比里斯即居塔什罕城内而塔什罕城之东北西北一带尚有城郭部落则今之右部哈萨克当属汉康居之五小王地其西南鄙则接大宛之西北者也伏读
　　御制诗跋云大宛部落强盛附庸者多哈萨克在彼当是其部中之一国耳臣等窃惟大宛康居境界毗连故边鄙部落附庸服属以右部论之理有必然者矣唐书石国即汉康居苖裔在九姓昭武中其国稍北以今形势考之其东境抵今塔拉斯郭勒而西境尤广极于塔什罕之东南与安集延诸城相近所谓大宛北鄙者也石国之外别有曹米康史何安火寻戍地诸国皆康居分支始居祁连山北昭武城后稍南依葱岭者其未迁之前当属今右部哈萨克境既迁之后当与今安集延诸城相属也【详见次卷那木干条】



　　钦定皇舆西域图志卷四十四
　　钦定四库全书
　　钦定皇舆西域图志卷四十五目録
　　藩属二
　　东布鲁特
　　西布鲁特
　　霍罕
　　安集延
　　玛尔噶朗
　　那木干
　　塔什罕





　　钦定皇舆西域图志卷四十五目録
　　钦定四库全书
　　钦定皇舆西域图志卷四十五
　　藩属二
　　东布鲁特
　　东布鲁特在准噶尔部西南回部西北天山北麓近葱岭东北距伊犁一千四百里东南距阿克苏七百九十里其部有五最著者三曰萨雅克鄂拓克头目不一而图鲁起拜为首戸一千有竒曰萨拉巴哈什鄂拓克头目不一而车里克齐为首戸亦千有竒又一部旧居塔拉斯头目不一而迈塔克为首戸四千有竒诸头目不相统属推一年长者有事则告俾与闻而已头目之长玛木克呼里则兼辖诸部其俗好利喜争尚畜牧事耕种颇畏法度旧防牧地在格根喀尔竒拉特木尔图为凖噶尔所侵西迁寓居安集延及凖噶尔平乃得复其故地乾隆二十三年将军兆惠等追捕逆贼哈萨克拉兵临布鲁特界图鲁起拜等愿内附乃遣侍卫乌尔登托伦泰徃抚行数日抵其防牧珠穆翰恭捧
　　谕防宣读毕萨雅克萨拉巴哈什两鄂拓克人众俱以
　　手加额望
　　阙叩首而言曰我部乆思投诚
　　大皇帝为准噶尔间阻不能自通今得为
　　天朝臣仆实望外之幸言讫复环向叩首欢声殷地时塔拉斯头目迈塔克子额什博洛适在其地亦愿率所部来降托伦泰与俱徃行六日至其地抚定其众于是东布鲁特全部皆内附玛木特呼里年九十余形体肥平时趺坐腹垂至地不能逺行乃遣头目车里克齐图鲁起拜尼沙三人献牛羊百头谒军门因令入
　　觐
　　诏扈木兰行围
　　赐宴万树园观灯火三人者之至我军也将军兆惠等
　　与之筵宴令观军营武艺咸惊诧曰
　　天朝弓矢之利向固闻之至于有发必中层甲洞穿马上三鎗连发五箭左右连射离马及地腾跃而起此种竒特实罕闻见彼准噶尔残虐不道固宜破防哈萨克素称富强望风欵附何有于我等区区小部落乎相与骇叹不置云其地北极髙四十一度三十分至四十二度距京师偏西四十一度三十分至四十三度三十分其在于古为乌孙西鄙地其别部酋长额木尔贝于二十六年率所部内迁遣弟穆鲁特归诚愿受安揷贡匕首
　　帝嘉之赐额木尔贝三品顶帯
