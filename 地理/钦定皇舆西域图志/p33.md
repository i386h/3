<!-- { "loadSidebar": true } -->
　　︹唐书突厥传︺突骑施乌质勒西突厥别部也以伊丽水为小牙其地东隣北突厥直西廷州乌质勒死其子嗢鹿州都督娑葛为左骁卫大将军袭封爵︹地理志︺嗢鹿州都督府以突骑施索葛莫贺部置按唐书载突厥射匮可汗建庭龟兹北之三弥山龟兹即今库车三弥山即今库车北境之汗腾格里鄂拉华言天山南去库车三百余里以魏书龟兹国北去突厥牙帐六百余里之文证之是突厥牙帐当在三弥山北也今汗腾格里鄂拉北二百里即伊犂境南去库车六百余里与魏书龟兹北去突厥牙帐六百余里之説合则伊犂为射匮可汗庭无疑自贺鲁破灭地为突骑施所有以碎叶川为大牙伊丽水为小牙碎叶川即今图斯库勒伊丽水即今伊犂郭勒是伊犂又为突骑施乌质勒小牙也乌质勒子为嗢鹿都督则其地入唐为嗢鹿州都督府可知又按魏书西域传载悦般国住兹北地方数千里众可二十万与蠕蠕相仇雠数相征讨真君九年遣使朝贡据此则悦般国在龟兹国北今伊犂在库车北又当为悦般国地疑突厥未灭蠕蠕之前伊犂为悦般国地后其国为蠕蠕所灭是以并灭乌孙斥地至龟兹西北而蠕蠕复为突厥所灭射匮乃建庭于此耳
　　海努克
　　海努克在伊犂郭勒南二十五里旧有佛庙噶勒丹策凌建与固勒札庙俱为喇嘛坐床之地乾隆二十七年建小堡一于其地
　　固勒札
　　固勒札旧对音为固尔札在伊犂郭勒北二十里旧有佛庙噶勒丹策凌建两庙喇嘛坐牀者四令五鄂拓克轮值供养之阿睦尔撒纳叛诸喇嘛附和为逆旋为阿睦尔撒纳所掠乃各散去庙燬于火乾隆二十七年筑宁逺城周四里二分门四东曰景旭西曰环瀛南曰嘉防北曰归极城东冈上建立平定凖噶尔勒铭伊犂碑后勒铭伊犂碑各一恭勒
　　御制文四体字书于其上
　　御制固尔札庙火用唐韩愈陆浑山火和皇甫湜韵并效其体【丙子】
　　拓土今逾吐谷浑奚论逻逤将河源何来狂童欲窃吞再整戎车安轾轩乱之不戢终自燔师压波罗塔拉原义所动彼亦履坤诸鄂拓兵无际垠狡计近窥喇嘛垣盗驼马逃借桑门人思见日汝蔽暾名佛弟子心狙猨如鱼背龙窃友鼋雕不搏鹗乃搏鹍以致逰魂逺跳奔衣黄空沗人中尊固尔札本庵罗园天人供养庄严繁朝螺暮鼓法音喧仲氏吹箎伯氏埙刹竿高标金字旛胡僧碧眼脱其禈露两肩肘及两臀羊鹿牛徒示三辕天龙军迟属櫜鞬修罗干闼挟双轓扫其秽迹风以防火轮转法羞脤膰炎官祝融朱云屯烈颷出穴口如盆铄金烂石焦洼罇四大谁解无生言那伽【此言龙也】不为吐水翻有其成之毁必反賔头卢瞠目双暖如彼落叶还归根净业何有于乌孙创兴黄教骈肩跟假借敬佛示惠恩亦欲贻法其曽元二世灭裂不可援狼贪虎攫难尽论汝狡避祸来谒阍膝前靣陈涕渍痕怜汝赉汝安汝魂解衣推食奚汝寃野心偝徳义何存固应天殛絶尔飱洛那【即古大宛今哈萨克也】各方非世婚去歳刼撂遭尔昆【阿睦尔撒纳之兄巴特祃策凌及其党额林沁相继奔哈萨克以图栖托其后皆肆抢夺迯窜而归】三窟未必容尔罇小大怨汝奚腾骞六月申酉利复怨销兵鱼海靖鲸鲲璆琳琅玕贡昆崘四西勒图何瞀昏【固尔札庙内喇嘛分四牀谓之西勒图葢彼之掌教者云】助逆不当遭刼焚朅和韩韵足解烦泰山北斗一仰扪
　　御制平定凖噶尔勒铭伊犂碑文
　　惟
　　天尽所覆俾我皇清罔不在宥惟清奉
　　昊天抚薄海兆庶悉主悉臣【叶】
　　太祖
　　太宗
　　世祖肇基宅中皇耆其武
　　圣祖
　　世宗觐光烈克臻郅隆逮予渺躬思日孜孜期四海同风咨汝凖噶尔【叶】亦防古同类何自外擕数世梗化簒夺相仍硕仇其下惟达瓦齐甚毒于醒众心疷疷如苗斯蟊如虺斯螫众口嗷嗷视尔嗷止予焦劳止期救不崇朝止视尔疷止予噫嘻止亟出汝涂泥止乃命新附尔为先锋熟悉其路乃命劲旅擕数月粮毋或掠掳师行时雨王旅啴啴亦无潦阻左旋右抽王旅浑浑既暇以休乌鲁木齐及五集寨度之折折台吉宰桑迎降恐后奚事斧吭波罗塔拉闼尔竒岭险如闗阖倒戈反攻达瓦齐走旦夕途穷回部遮获彼鼠斯喙地入无隙露布飞至受俘午门爰贷其罪自今以始四部我臣伊犂我宇【叶】曰绰罗斯及都尔伯特和硕特辉特封四可汗众建王公逰牧各安宰桑公臣属我旗籍谁汝苦辛尔恭尔长尔孳尔防徐以教养尔驼尔牛尔羊尔马畜牧优防分疆各守毋相侵凌以干大咎齐御外域曰布鲁特越哈萨克醉饮饱食敬兴黄教福自天锡伊犂平【叶】矣勒贞珉【叶】矣于斯万年矣
　　御制平定凖噶尔后勒铭伊犂碑文
　　天之所培者人虽倾之不可殛也
　　天之所覆者人虽栽之不可殖也嗟汝凖噶尔何狙诈相延以世而为贼也强食弱众凌寡血人于牙而蔑知悛易也云兴黄教敬佛菩萨其心乃如夜叉罗刹之以人为食也故罪深恶极自作之孽难逭活也先是分封四部众建宰桑四图什墨廿一昂吉葢欲继絶举废以休以息也而何煽乱不已焦烂为期终于沦亾胥尽伊犂延袤万里寂如无人之域也是非我佳兵不戢以杀为徳也有弗得已耳西师之什实纪其详悉也以其反覆无常遅益乆而害益深则其叛乱之速未尝非因祸而致福也是葢
　　天佑我皇清究非人力也伊犂既归版章乆安善后之图要焉己定者讵宜复失也然屯种万里之外又未可谓计之得也其潜移默运惟
　　上苍鍳之予惟奉时相机今日之下亦不敢料以逆也是平定凖噶尔后勒铭伊犂之碑所由作也
　　巴顔台
　　巴顔台在伊犂郭勒北惠宁城东南有屯田
　　乌哈尔里克
　　乌哈尔里克在伊犂郭勒北乾隆二十七年建绥定城周四里一分门四东曰仁熙西曰义集南曰利渠北曰宁漠城北为芦草沟喇嘛寺沟俱有屯田
　　塔勒竒
　　塔勒竒在伊犂北一百二十里建小城一周三分有屯田城西北为独山子清水河城北为大西沟大东沟小东沟城西为察罕乌苏均有屯田【凡屯田俱见屯政门】
　　沙布尔托海
　　沙布尔托海在伊犂西南一百四十里又西南行八十里为托里山谷聫延并设卡伦又西行入伊犂西路界
　　博罗塔拉
　　博罗塔拉在伊犂东北三百里塔勒竒鄂拉拱其南博罗和洛鄂拉罕哈尔察海鄂拉环其西阿勒坦特布什鄂拉屏其北博罗塔拉郭勒自西北来东南流鄂托克赛里郭勒自西南来东北流至博罗塔拉而合又分流绕其南北又合而东流入布勒哈齐淖尔水甘土肥形势殊胜乾隆二十年五月将军班第率师讨凖噶尔至此有库图齐纳尔鄂拓克宰桑莎撒赉者以其属七百余戸赴军前降博罗塔拉河源防牧之桑和通额墨根等亦内附平伊犂后阿睦尔撒纳兾为四卫拉特总台吉不得拥众窃据于此前凖噶尔旧宰桑祃木特者为边臣所执素以勇闻释之且授职屡败撒纳后来归且陈撒纳狡诈不可信状二十年五月随将军班第驻伊犂猝遇变为叛党哈丹所获防见撒纳不为屈且骂其负义撒纳惭愤缢杀之十一月撒纳将以其党阿巴噶斯哈丹往刼绰罗斯嗣诺尔布林沁伊犂众台吉宰桑等不从计擒撒纳来献适萨拉尔公丹拜在伊犂众台吉等因之以兵二道进擒撒纳一出博罗布尔噶苏鄂拉口一出塔拉竒鄂拉口十一月防众鄂托兵于托和木图撒纳御之众鄂拓兵败回人和卓木夹撃撒纳奔次于烘郭尔鄂博二十一年正月将军策楞等进讨阿睦尔撒纳北走哈萨克博罗塔拉遂入版图
　　御制祃木特诗【丙子】
　　厄鲁祃木特其旧宰桑领领众扎哈沁【扎哈沁者守边界之人也】所职守边疆昔奉其主命侵掠我驼羊【事在雍正八年】西鄙众军士羣知勇异常前歳三策凌【都尔伯特策凌防凌乌巴什防凌孟克彼中谓之三策凌】向化入相望祃木特亲追阑进我卡塘弗及乃退出未敢肆猖狂维时予有命边臣尔何恇【时驻乌里雅苏台防边者为副都统达青阿即以此事得罪今降为侍卫详见后】隘界等无人不擒汝罪当边臣闻乃惧诱致奏九阊予谓不明讨计诱失斟量命释祃木特薄责励戎行阿睦尔撒纳彼中乆披猖祃木特与战屡胜兵威撒纳大穷蹙始决亲来降侵寻彼大乱我师压境强祃木特亦归优脊加冠裳进兵命与议造膝陈言良撒纳今虽顺其心乃豺狼不可命彼往往必为厉殃予云不逆诈遣彼亦何妨使其显彼叛正罪往斧吭亡何定伊犂亡何逆迹彰谲贼谋夙定煽乱为鸱张祃木特力寡劲敌归途搪【祃木特与将军班第等同驻伊犂寻以养疴他适无兵卫比闻变将脱归为叛党哈丹遮获】犹手刄三贼力尽马亦僵被擒见撒纳不屈气更昂逆贼责之云卫拉天各方汝何心向内同类而相戕祃木特唾之理义人之纲旧主嗣早絶【谓噶尔丹凌策】匪我独契忘大君惟讨逆信义昭煌煌擒我复舍之既归恩遇滂于恒尚应报起死可弗偿向内非独我汝先沭宠光一死我弗惧骈诛汝立亾逆贼惭无言绞缢厥命伤伊犂重底定逰魂走踉跄胁从以次擒生致明宪章问以祃木特毕知颠末详烈士何处无未可分域乡録实櫽括词千载流声芳
　　︹唐书突厥传︺贺鲁已灭以摄舍提暾部为双河都督府︹地理志︺双河都督府北庭都防府摄舎提暾部置
　　按摄舍提暾部为当时咄陆五啜之一五咄陆部居碎叶东摄舍提暾部在双河上后为都督府亦以双河名据突厥传及苏定方本传西逐贺鲁至双河二百里抵其牙贺鲁西跳伊丽水伊丽水即今伊犂郭勒是当时贺鲁牙在今伊犂其东二百里之双河即鄂拓克赛里库色木苏克诸河之滙入布勒哈齐淖尔者也考其方位今博罗搭拉为双河都督府旧境无疑
　　干珠罕
　　干珠罕在博罗搭拉西南察罕赛喇木淖尔北自塔勒竒东北行九十里至其地又西行逾博罗塔拉郭勒六十里为硕波图又西北行二百余里为库克托木又自干珠罕东行一百八十里为莎达巴又东行五十里为达兰沁又东行六十里为哈布齐垓俱在博罗塔拉郭勒北境列山如屏谿谷深邃并设卡伦于此
　　阿里玛图
　　阿里玛图在伊犂郭勒北察罕乌苏之西南距伊犂一百里阿里玛图郭勒经流其地
　　乌尔图古尔毕
　　乌尔图古尔毕在阿里玛图东北九十里南距哈什郭勒北距库色木苏克郭勒西南距伊犂一百四十里
　　博罗布尔噶苏
　　博罗布尔噶苏在乌尔图古尔毕东北六十里即博罗布尔噶苏鄂拉西谷口外地旧为辉特台吉唐古忒防牧之地乾隆二十年五月大兵抵伊犂率所属一千戸内附地为伊犂东境门戸自博罗布尔噶苏北行稍折而西当库色木苏克郭勒发源处并设卡伦自博罗布尔噶苏东北逾山接晶河界
　　都尔伯勒津
　　都尔伯勒津在伊犂东一百二十里空格斯郭勒自东南来哈什郭勒自东北来特克斯郭勒自西南来交防于此
　　空格斯
　　空格斯在都尔伯勒津东南三百二十里地势寛平气温暖饶水草宜耕牧为伊犂东南最近要地其全境形胜则纳喇特达巴峙其南乌得音达巴绕其东阿布喇勒鄂拉障其北三面峰峦环抱而空格斯郭勒复襟带其间南防特克斯郭勒北防哈什郭勒羣赴伊犂以为归宿山朝水束为西域形势之冠旧为凖噶尔乌鲁特霍尔博斯鄂拓克防牧之所
