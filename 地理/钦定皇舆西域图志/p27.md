<!-- { "loadSidebar": true } -->
　　德都摩垓在多都摩垓东北七十里西南距哈宻城二百八十里东西皆有泉即塔勒纳沁河之北流也为哈宻东北境自德都摩垓西北行一百二十里至图古里克接镇西府界又自哈宻城北八十里至黒帐房又北二十里为长山子又北二十里为南山口是为哈宻北境接镇西府松树塘界
　　塔勒纳沁
　　塔勒纳沁在哈宻城东北二百二十里土城一有屯田【见屯政门】
　　半池泉
　　半池泉地以泉名在塔勒纳沁东南二百五十里自塔勒纳沁东南行五十里为沙泉子又东南五十里为琐阿卜又东南一百五十里至此为哈宻东南境接安西州界
　　按自半池泉至塔勒纳沁属哈宻东南境以元和志柔逺县西北至伊州二百四十里之文考之盖亦柔逺县地
　　栁树泉
　　栁树泉地以水名在哈宻城南六十里逾河而至其东南六十里为哈什泉又一百三十里为酤水又八十里为大泉一带山泉饶裕
　　博罗图阿璊
　　博罗图阿璊在哈宻东南四百里经栁树泉哈什泉酤水大泉至此为哈宻东南境接安西州属敦煌县北界
　　按古伊州所属伊吾柔逺二县伊吾居柔逺之西今自安西州北至哈宻之道偏东属柔逺县故地则自敦煌县北之青墩峡出博罗图阿璊由栁树泉至哈宻之道偏西应属伊吾县故地也
　　又按旧一统志载自安西镇抵哈宻分二道一由安西镇为东道一由沙州为西道后因安西镇为往来总滙始专行东道即今由得胜墩经格子烟墩至哈宻之路乾隆二十七年移设安西府于敦煌专行沙州之西道三十二年仍改由东道云
　　以上属哈宻
　　察罕和罗海
　　察罕和罗海在哈喇都伯城西七十里哈宻西境外南临大碛
　　内勒滚
　　内勒滚在察罕和罗海西七十里地多碎石有水草南临大碛
　　阿萨尔图
　　阿萨尔图在内勒滚西六十里南有泽名沙拉淖尔又南临大碛
　　伊里克库木
　　伊里克库木在阿萨尔图西六十里地无水草南临大碛
　　察克玛克塔什
　　察克玛克塔什在伊里克库木西六十里地无水草南临大碛
　　额什墨
　　额什墨在察克玛克塔什西五十里南临大碛又西一百五十里至洪入辟展界自伊里克库木以西皆沙碛至此则沙碛之内防有水草云
　　按自察罕和罗海至此南境皆临大碛今考唐书吐蕃传吐蕃长鼓右驱逾髙昌歴车师钞常乐絶莫贺延碛以临敦煌又河源东北直莫贺延碛尾殆五百里碛广五十里北自沙州西南入吐谷浑寖狭故号碛尾西域传自隋乱碛路闭故西域朝贡者皆道髙昌突骑支请开大碛道以便行人又宋王延德髙昌行纪歴伊州次歴益都次歴纳职城在大患鬼魅碛之东南无水草载粮以行凡三日息鬼谷口避风驿凡八日至驿田寺次厯地名寳庄又厯六钟乃至髙昌据此则察罕和罗海至额什墨以南之大碛当属唐之莫贺延碛髙昌王突骑支请开以便行人者在宋则为大患鬼魅碛也
　　以上属哈宻境外地
　　镇西府【即巴尔库勒】属　统县二宜禾竒台东至图古里克接喀尔喀界西至干沟接迪化州阜康县界南至天山逾山接哈宻界北至哈布塔克接天山北路界
　　镇西府治
　　镇西府治在巴尔库勒东南距哈宻三百三十里距京师七千五百十里南界天山西隠平冈西北有巴尔库勒淖尔周一百二十余里縁山北麓原泉竞发分为三河滙入大泽水气浸润庶草繁庑地宜畜牧居天山之隂气多寒
　　本朝康熈五十四年内属雍正九年筑巴尔库勒城周八里髙二丈东西南北四门初以安西同知驻防其地乾隆三十八年置镇西府以巴尔库勒城为府治城内有
　　万夀宫
　　文庙城隍庙城西南有龙王庙城东有城周六里为满洲兵弁驻防之所亦建
　　万夀宫
　　关帝庙城西北三里别建
　　关帝庙庙前有汉敦煌太守裴岑碑
　　︹汉敦煌太守裴岑祠碑文︺维汉永和二年八月敦煌太守云中裴岑将郡卒五千人诛呼衍王夀斩馘部众克敌全师除西域之灰蠲四郡之害边境乂安振威到此立德祠以表万世
　　︹汉书武帝纪︺贰师将军与右贤王战于天山注云近蒲类国︹西域传︺匈奴东蒲类王兹力支将人众千七百余人降都防都防分车师后王之西为乌贪訾离地以居之
　　按镇西府于前汉为匈奴东蒲类王兹力支地后汉属伊吾卢地后魏属蠕蠕隋属伊吾郡后入突厥唐属伊州伊吾县明属卫拉特【旧作瓦剌今改正】此前代沿革大略也至汉时蒲类部落不一其王名兹力支者为东蒲类国故曰匈奴东蒲类王也其治天山西疏榆谷者在卑陆且弥诸国之西为西蒲类国故西域传蒲类国治天山西也又据后汉书西域传蒲类本大国其王得罪单于徙蒲类人六千余口内之匈奴右部阿恶地右部当居西鄙则其国本在东陲可知惟其得罪单于是以西降都防既降之后居乌贪訾离地在今辟展西北未降之前所谓东蒲类者当在今辟展之东应属今镇西府境更以后汉书班超传注蒲类海在敦煌北之文证之又当在敦煌之北则今之巴尔库勒淖尔即汉蒲类海今之镇西府即汉东蒲类兹力支故地也至汉永和碑为后汉明帝之十有二年史传不着其事疑当时敦煌郡人为裴岑建祠而立后乃改祠为庙耳
　　宜禾县治
　　宜禾县乾隆三十八年设与镇西府同治东南至南山口二百五十里东北至盐池百六十里西至噶顺三百四十里南至大山十里北至三塘一百六十里自县治东北行五十里歴五墩至屯田处地名朴城子有四庄【见屯政门】
　　镜儿泉
　　镜儿泉在宜禾县治西北六十里自县治西北行五十里歴五墩又十里至其地自镜儿泉折而西南行二十里至三个墩又西南行绕巴勒库尔之西五十里为肋巴泉
　　木城
　　木城在宜禾县治北九十里西南境有石城子自镜儿泉东北二十里至石城子又东十里至其地
　　三塘
　　三塘在木城北七十里南距宜禾县治一百六十里自木城东北行二十里至栅门口逾山五十里至其地
　　石人子
　　石人子在宜禾县治东五十里自县治东歴固原堡大泉至其地其西南境有东黒沟
　　奎苏
　　奎苏在石人子东四十里西距宜禾县治九十里当巴尔库勒淖尔发源处左右两流之间
　　松树塘
　　松树塘防古语名招摩多在奎苏东南九十里西距宜禾县治一百六十里是为县东南境南逾库舍图达巴至南山口接哈宻界
　　沙山子
　　沙山子在石人子东北八十里逾巴尔库勒淖尔三河源至其地
　　呼济尔台
　　呼济尔台在沙山子东二十里西南距宜禾县治一百五十里其东南逾山十里有盐池
　　︹唐书地理志︺伊州伊吾县南二里有盐池︹元和志︺陆盐池在伊州南六十里周回十余里无鱼水自生如海盐月满则盐多而甘月亏则盐少而苦
　　按唐书及元和志俱载盐池在伊吾县南若以宜禾县东北境之盐池当之方位不合而舍此无所谓盐池者疑唐时县治尚在今盐池北境説详后哈喇和屯条
　　图古里克
　　图古里克在呼济尔台东一百四十里西距宜禾县治二百九十里又东南行一百二十里至多都摩垓接哈宻界
　　哈喇和屯
　　哈喇和屯在图古里克北三十里
　　按唐伊州伊吾县故城基址史无明文以元和志新唐书伊吾县南有陆盐池及盐池海之说推之是当时县治在盐池北也若以今哈宻城镇西府城当之则盐池在城东北不在城南而今哈喇和屯则适居盐池之北疑属唐时伊吾县故城也盖歴代置立州县治所不必一处疑汉伊吾旧城隋伊吾新城皆在今哈宻至唐景龙四年于伊州西北三百里置伊吾军乃移建县治于此今之哈喇和屯殆即其遗址故南有盐池形势相合耳
　　廋济
　　廋济在宜禾县治西九十里北有小山东曰尖山子西曰独山子又自独山子西南六十里至托来达巴
　　库尔墨图
　　库尔墨图在廋济西三十里东距宜禾县治一百二十里又西六十里为巴肋泉塘哈毕尔噶布拉克出其地
　　西里克拜甡
　　西里克拜甡在库尔墨图西北一百十里东南距宜禾县治二百三十里西有乌尔图水塘乌尔图布拉克出其地
　　︹元和志︺伊吾军在伊州西北三百里折罗漫山北甘露川置刺史为使景龙四年置
　　按库尔墨图西里克拜甡皆在镇西府西北境与元和志载伊吾军去伊州道里相近哈毕尔噶布拉克乌尔图布拉克在其左右或即甘露川之遗迹欤
　　噶顺
　　噶顺在西里克拜甡西南一百里东北距宜禾县治二百七十里有泉出山下南流其北四十里为鄂笼吉有旧城噶顺西接竒台县界
　　以上属宜禾县
　　竒台县治
　　竒台县治东距府治六百九十里县治东至噶顺沟三百七十里接宜禾县界西至干沟一百十里南至南山北至苇湖西域平后于竒台设堡乾隆四十一年改设竒台县城内有
　　文庙
　　闗帝庙城西南有竒台堡二又南有龙口堡渠河出南山下环抱县治及诸堡左右稍东有英格布拉克出天山下北流竒台堡北有竒台塘
　　济尔玛台
　　济尔玛台在县治东九十里济尔玛台布拉克出天山下北流东西各建堡一名西济尔玛台堡一名东济尔玛台堡有屯田【见屯政门】
　　木垒
　　木垒在济尔玛台东十里负天山之隂地广饶水草宜耕牧东扼巴尔库勒西通乌鲁木齐旧为声援要地乾隆十九年大兵进讨准噶尔驻营于此有木垒城东距竒台县治百里城东南别有旧城一雍正年间筑东北境有木垒堡一木垒布拉克出南山下北流过旧城西又经新城东环堡左右其东北境有木垒塘有屯田【见屯政门】
　　按后汉书伊吾五百里北通车师前部又五百里北通后部金满城今哈宻为汉伊吾辟展为汉车师前部则后部金满城当在天山北境唐为金满州又为金满县今竒台县属木垒以西迄于阜康县境特纳格尔以东正当辟展北境应皆金满地也【详见后阜康县济木萨条】
　　伊勒巴尔和硕
　　伊勒巴尔和硕在木垒东北四十里南有泉出北山麓有一湾泉塘
　　阿克塔斯
　　阿克塔斯在伊勒巴尔和硕东五十里天山北麓泉源迭发凡三道相距各十余里其西南四十里有地名乌里雅苏台
　　乌兰乌苏
　　乌兰乌苏地以水名在阿克塔斯东南九十里旧为准噶尔东境乾隆二十年三月大兵进讨准噶尔甫入境有扎哈沁宰桑敦多克及其德木齐巴罕曼济等来迎将军萨拉尔等宣示
　　恩防敦多克等咸感动泣下奏言
　　大皇帝均帱并覆抚育准噶尔部众拯诸水火登乎袵席再生之德愿无二心乃率所属一千五百余户内附此诸部落归诚之始乌兰乌苏扎哈沁防牧东界也东为库舍图又东六十里为库克车勒有泉名诺尔色必特有色必特塘又东六十里至噶顺沟口接宜禾县界
　　格根
　　格根在竒台县治西四十里分中东西三堡相距各五里堡各有渠源出天山下北流中格根渠酾为三道夹堡而趋东西渠俱流经堡之东境西格根之西有泉名碧流沟中格根之北有地窝铺塘
　　吉布库
　　吉布库在格根西二十里有吉布库堡东西有渠发源天山北麓北流夹堡之左右东名永丰沟西名永泰沟有屯田【见屯政门】北十里地有独树名一颗树有一颗树泉
　　铿格尔
　　铿格尔在吉布库西二十里有铿格尔堡泉出天山北麓北流经堡之东堡西别有泉土名达巴罕沟
　　古城
