<!-- { "loadSidebar": true } -->
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷九目録
　　疆域二【安西北路　一】
　　哈宻属
　　哈宻
　　苏木哈喇垓
　　阿斯塔纳
　　托郭栖
　　拉布楚喀
　　哈喇都伯
　　赛巴什达里雅
　　格子烟墩
　　星星峡
　　多都摩垓
　　德都摩垓
　　塔勒纳沁
　　半池泉
　　栁树泉
　　博罗图阿满
　　察罕和罗海
　　内勒滚
　　阿萨尔图
　　伊里克库木
　　察克玛克塔什
　　额什墨
　　镇西府属
　　镇西府治
　　宜禾县治
　　镜儿泉
　　木城
　　三塘
　　石人子
　　奎苏
　　松树塘
　　沙山子
　　呼济尔台
　　图古里克
　　哈喇和屯
　　廋济
　　库尔墨图
　　西里克拜甡
　　噶顺
　　竒台县治
　　济尔玛台
　　木垒
　　伊勒巴尔和硕
　　阿克塔斯
　　乌兰乌苏
　　格根
　　吉布库
　　铿格尔
　　古城
　　都尔伯勒津
　　干沟
　　苏博阿拉
　　阿济
　　必济
　　华乌里雅苏台
　　察罕察竒尔图
　　阿拉克椿集
　　奎屯郭勒图
　　苏鲁图
　　色尔克
　　哈布塔克
　　拜塔克














　　钦定皇舆西域图志卷九目録
　　钦定四库全书
　　钦定皇舆西域图志卷九
　　疆域二
　　安西北路一
　　哈宻属　东至塔勒纳沁接喀尔喀界西至哈喇都伯通天山南路辟展属界西南至半池泉星星峡博罗图阿璊接安西南路安西州界南至沙碛北至天山接镇西府界
　　哈宻
　　哈宻在安西州城西北八百七十里距京师七千一百八十里城二其旧城周四里东北二门康熈五十六年建城东有水西南流新城雍正五年建周里许东西北三门为官兵驻防之所东阑干水西赛巴什湖夹流十余里滙于新城之南曰南湖二城皆北倚大山三面平旷所居回民以耕牧射猎为生田畴沃衍园林蕃庑气温暖泉甘土肥山泉竞发巨细不一伏流或数十里或百里许出地引渠溉田城外东西两关地当孔道商民辐辏号称殷庶其地于汉属匈奴号伊吾卢后汉时始内附为伊吾魏入蠕蠕隋置伊吾郡旋属突厥唐置西伊州改伊州五代时号胡卢碛宋入回鹘元为威武王分镇之所明设哈宻卫后入土尔番
　　本朝康熈三十五年囘酋额贝都勒拉遣贡驼马及刀三十六年额贝都勒拉遣子郭帕伯克擒噶勒丹子色布腾巴勒珠尔来献其地始内属
　　︹后汉书西域传︺永平十六年明帝命将帅北征匈奴取伊吾卢地遂通西域章帝二年匈奴遣兵守伊吾地和帝永元元年大将军窦宪破匈奴二年宪遣副校尉阎槃掩击伊吾破之安帝元初六年遣行长史索班将千余人屯伊吾以招抚之于是车师前王及鄯善王来降自敦煌西出玉门阳关涉鄯善北通伊吾千余里伊吾地宜五糓桑麻蒲萄汉常与匈奴争车师伊吾以制西域
　　︹魏书髙昌传︺太和五年髙昌立马儒为王二十一年表求内徙髙祖纳之遣韩安保赴之割伊吾五百里以儒居之︹蠕蠕传︺其西则焉耆之地东则朝鲜之地北则渡沙漠南则临大碛其常所防庭则敦煌张掖之北小国皆苦其冦抄羁摩附之︹隋书薛世雄传︺世雄为玉门道行军大将与突厥启民可汗连兵击伊吾师次玉门启民可汗不至世雄孤军渡碛伊吾初谓隋军不能至皆不设备及闻世雄兵已渡碛大惧请降世雄遂于汉旧伊吾城东筑城号新伊吾留银青光禄大夫王威以甲卒千余人戍之而还︹西突厥传︺东拒都斤西越金山兹铁勒伊吾悉附之
　　︹元和志︺古伊州贞观四年内附于其地置伊州州境东西一千一十五里南北四百九十里西南至西州七百三十里东南取莫贺碛路至州九百里正南微东至沙州七百里领县三伊吾纳职柔逺
　　︹唐书地理志︺伊州伊吾郡本西伊州贞观六年更名伊吾贞观四年置并置柔逺县神功元年省入焉在大碛外南去玉门关八百里
　　︹五代史髙居诲记︺沙州西曰仲云其牙帐居胡卢碛云仲云者小月支之遗种也吾卢碛汉明帝时征匈奴屯田于吾卢盖其地也地无水而常寒多雪每天暖雪消乃得水匡邺等西行入仲云界至大屯城
　　︹宋史髙昌传︺王延德使髙昌歴伊州州将陈氏其先自唐开元二年领州凡数十世唐时诏勅尚在次歴益都次歴纳职城在大患鬼魅碛之东南望玉门关甚近
　　︹明史哈宻传︺洪武中太祖定辉和尔【旧作畏兀儿今改正】地渐逼哈宻昂克特穆尔【旧作安克帖木儿今改正】遣使朝贡永乐二年封忠顺王四年立哈宻卫八年封托里特穆尔【旧作兔力帖木儿今改正】为忠义王宣德元年命布达锡里【旧作卜答失里今改正】嗣忠顺王自是二王并贡其地北卫拉特【旧作瓦剌今改正】西土尔畨【旧作吐鲁畨今改正】东沙州罕东赤金诸卫卫拉特酋额森【旧作也先今改正】兵围哈宻取王母北还天顺四年王卒母弩温答失里主国事七年北酋寄寄肃兰【旧作加思兰今改正】破其城王母走苦峪朝廷不能援成化二年擢巴图穆尔【旧作把塔木儿今改正】为右都督摄国事八年子哈森【旧作罕慎今改正】嗣职土尔畨袭破其城十年命罕慎权主国事筑苦峪城移哈宻卫于其地十八年罕慎袭破哈宻还居故土治元年封忠顺王土尔畨阿哈麻【旧作阿黑麻今改正】诱杀之据其地二年都指挥阿穆呼朗【旧作阿木郎今改正】袭破之五年立善巴【旧作陜巴今改正】为忠顺王六年阿哈麻袭哈宻执善巴禽阿穆呼朗支解之七年廷臣请令都督昂克波赖【旧作奄克孛剌今改正】总理哈宻且修苦峪城凡畨人散处甘凉者令悉还其地后诸畨以朝廷闭关絶贡不得入咸怨阿哈麻乃归善巴仍其旧封自是哈宻复安十八年封善巴子巴雅济【旧作拜牙即今改正】为忠顺王正德八年叛入土尔畨莽肃尔【旧作满肃儿今改正】遣和卓塔济丁【旧作火者他只丁今改正】据哈宻十二年莽肃尔移居之分兵据沙州入防后复入贡而王迄不还自是置哈宻不问后为沙巴达【旧作失拜烟答今改正】子弥尔玛哈穆【旧作迷儿马黑麻今改正】所有服属土尔畨犹比嵗一贡迄隆庆万厯间不絶然非忠顺王苗裔矣
　　按徼外山川部落名号代殊依类推求务详厥始伏读
　　御制哈萨克使臣至令随围猎诗防云史称大宛东则扞冞于阗扞冞音韵与今之哈宻为近或又以为哈宻为古伊吾引歴代开田屯兵建设州县为据然焉知非汉占伊吾之地屯田设戍而扞冞乃西迁近于阗而居乎又安知非中国浸防而扞冞仍来其故处乎
　　【臣】等防绎
　　圣训考证史书前汉书载阳闗西一千六百里至鄯善又西七百二十里至且末又西二千里至精絶又西四百六十里至扞冞又西三百九十里至于阗是前汉时之扞冞固在阳闗以西四千七百里外其时尚未取伊吾卢地也惟是伊吾与哈宻音不相类意扞冞国人尝居此因转扞冞为哈宻如和阗之为古于阗理或然也其扞冞国迁徙之迹虽不可考要之哈宻为扞冞转音则较然不诬尝推而论之汉车师前部髙昌壁今辟展地在哈宻西八百里后汉书称伊吾北通车师前部二千二百里方隅道里似不相合然考明帝取伊吾卢地遂通西域于阗诸国知汉时伊吾东西境甚广今自辟展南逾大碛更南行当玉门阳闗之西与汉鄯善国地南北相直班志谓涉鄯善北通伊吾自伊吾北通车师者其南北亦相直知当日鄯善北车师南尚属伊吾西境隋薛世雄渡大碛而筑城留戍其境亦在髙昌南也若魏髙祖欲以伊吾五百里地封髙昌王去髙昌四百里迎韩安保而安保不至还伊吾所谓五百里伊吾地在髙昌东南四百里外可知今自哈宻西行至辟展适在四百里外而自哈宻西南行至博罗图阿璊敦煌县交界四百余里至星星峡芦冈泉与安西州本境交界五百余里应即当时欲封髙昌王地盖今哈宻止兼有唐时伊州属之伊吾柔逺两县地而所谓纳职县者应在今安西州西境外地与汉时伊吾卢故地无涉
　　苏木哈喇垓
　　苏木哈喇垓亦名头堡东距哈宻城六十里其东南境村庄凡五泉二十五处
　　︹魏书帝纪︺太和十二年蠕蠕伊吾戍主髙羔子以城内附
　　︹唐书西域传︺伊吾城者汉宜禾都尉所治商胡杂居隋末内属置伊吾郡天下乱复臣突厥贞观四年城酋来朝颉利灭举七城降列其地为西伊州︹明史哈宻传︺成化十八年哈宻右都督哈森夜袭哈宻城破之雅兰【旧作牙兰今改正】遁走乗势连复八城遂还居故土
　　按唐书载伊吾七城明史载哈宻八城今哈宻西境凡五堡得五城其东境亦多回民聚处七城八城之旧大槩可见至建置之始在汉筑有伊吾城魏髙羔子以城内附隋薛世雄于汉伊吾城东筑城号新伊吾与今新旧诸城方位异同则未宜强附耳
　　阿斯塔纳
　　阿斯塔纳亦名二堡在苏木哈喇垓西二十里东距哈宻城八十里境有村庄凡三泉二十三处
　　托郭栖
　　托郭栖亦名三堡在阿斯塔纳西北四十里东距哈宻城一百二十里境有村庄凡五泉十三处最著者白杨沟栁树泉二水南流数里乃合
　　拉布楚喀
　　拉布楚喀亦名五堡在托郭栖西南二十里东距哈宻城一百四十里境有村庄凡十三泉九处小河一道
　　哈喇都伯
　　哈喇都伯亦名四堡在拉布楚喀西二十里东距哈宻城一百六十里境有村庄凡二十三泉八处迤北二十里有大泉流水成渠
　　赛巴什达里雅【互见水】
　　赛巴什达里雅在哈宻城东北二十里地以湖名其东北境为牛毛湖两湖左右皆有屯田【见屯政门】
　　格子烟墩
　　格子烟墩在哈宻城东南二百十五里自城东南行七十里为西黄芦冈又东行七十五里为西长流水又东南行七十里至此
　　按元和志柔逺县西北至伊州二百四十里古人计地自某县至某县皆据地中以起数不指边境而言则所谓二百四十里者由柔逺县城至伊州州城之数也今格子烟墩北至哈宻城二百十五里以古今丈尺计之则柔逺故城当在于是
　　星星峡【互见山】
　　星星峡地以峡名在格子烟墩东南二百八十里西北距哈宻城四百九十里自格子烟墩东南行一百五十里为苦水又东南行八十里为沙泉子又东南行五十里至此为哈宻东南境接安西州界雍正十三年征准噶尔出师于此修涂转饷有民人杨可禄修路碣记
　　︹北魏蠕蠕传︺其常所防庭则敦煌张掖之北︹元和志︺柔逺县西北至伊州二百四十里县东有柔逺故镇因以为名
　　︹杨可禄修路碣记︺
　　皇威震叠底定西酋整厥虎旅驻于伊州启拓疆宇腾声遐陬辘轳飞挽驾马服牛地灵取顺荒碛泉流惟山磊砢轮蹄是忧聿来善民攘剔平修王道坦荡振古长留
　　按北魏蠕蠕边界西抵焉耆南临大碛而常所防庭在敦煌之北当焉耆大碛东南境今自星星峡半池泉博罗图阿璊迤西北分道以达于哈宻皆其地也今之哈宻唐为伊吾县在伊州郭下柔逺县在伊州东南今自星星峡至哈宻属东南境当在唐柔逺县地
　　多都摩垓
　　多都摩垓在哈宻城东二百十里东西皆有泉源出天山北麓夹流过多都摩垓北合流百余里潴为大泽
　　德都摩垓
