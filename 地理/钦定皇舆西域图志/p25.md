<!-- { "loadSidebar": true } -->
　　青墩峡【互见山】
　　青墩峡地以峡名在黄墩堡西北一百五十里西北山中为敦煌县北境入峡口西北行经博罗特口大泉酤水红柳峡哈什布拉克柳树泉五百三十五里至哈宻
　　沙枣墩
　　沙枣墩在敦煌县治东北三十里
　　党城
　　党城在敦煌县治南一百六十里党河口建置不知所始城基尚存又西十里有古城又西一百二十五里有古营盘亦称古城居髙原之上南临髙山西有古边墙又南逾山岭有三旧城基亦称古营盘
　　按汉书地理志载敦煌郡效谷县本渔泽障孝武元封六年济南崔不意为渔泽尉教民力田以勤效得谷因以为县名是效谷故县当与党河相近者又称龙勒县为都尉治至唐为夀昌县元和志称夀昌县东至州一百十里本汉龙勒县是也一统志称效谷龙勒故县俱在沙州卫西与汉唐诸史所载相合今自敦煌县西逾党河旧城基址不一而足则效谷龙勒城郭遗址疑于是乎在也其谓为古营盘者明初设安定阿端曲先罕东赤斤沙州诸卫皆以番族受边臣羁络北拒防古南捍诸番后乃转相侵掠甚者邀刦朝使屡勤征讨厥后土尔番防哈宻防古入青海南北受制沙州卫最西则最先废诸部亦次第残毁而沙州遂为土尔番所有肃州兵事日亟想见当时都督李文西征廵抚许进防罕东兵促哈宻或即旧城基址所在以为行师顿旅之处覧其遗墟可以见前代兴衰之迹矣
　　呼罗苏台
　　呼罗苏台地有呼罗河故名东南距敦煌县治一百里地濵哈喇淖尔
　　︹通志︺呼鲁苏台其地濵哈喇池苏赖河所滙也按苏赖河防流哈喇淖尔党河南来入之两水殊源而合流西注通志旧称葫芦斯太即呼鲁苏台字音之讹为苏赖河所滙知在党河下流滙入苏赖河处也又云濵临哈喇池者此指呼鲁苏台之地而言若呼鲁河固入于哈喇淖尔者岂止濵之而已
　　古玊门闗
　　古玊门闗在呼罗苏台西南党河之西东距敦煌县治一百五十里汉武帝时置闗外有五峰为赴车师前庭及疏勒之道所谓北道也闗今无存︹汉书西域传︺东则接汉阨以玉门阳闗︹地理志︺龙勒县有玊门闗
　　︹元和志︺玊门故闗在龙勒县西北一百十八里︹唐书地理志︺夀昌西北有玊门闗
　　按汉龙勒县有玉门闗氐置水氐置水即今党河则党河之在龙勒县地玉门闗之近党河可知也肃州新志玉门闗外有三断山石极大世谓之三陇山今党河西有三断山应即三陇山则党河西之为玊门闗外又可知也又汉班超疏言不敢望到酒泉郡但愿生入玊门闗酒泉郡即今玊门县地在党河东七百六十里超当时自疏勒东归先由玊门而后至酒泉语意亦合五代髙居诲使于阗记肃州渡金河西百里出天门闗又西百里出玉门闗是即玉门县西闗距酒泉郡仅二百余里又土尔番有玉门口或谓即古玉门闗旧舆图谓玉门闗近伊犂两説逺近大殊皆与古传志方隅形势不合未足为据也
　　古阳闗
　　古阳闗在玉门闗南红山口西东距敦煌县治一百三十里汉武帝时置为赴鄯善莎车之道所谓南道也后魏于此置阳闗县周废
　　︹汉书地理志︺龙勒县有阳闗
　　︹晋书地理志︺敦煌郡统阳闗县
　　︹元和志︺阳闗在夀昌县西六里
　　︹晋髙居诲使于阗记︺西渡都乡河至阳闗
　　御制阳闗考
　　阳闗之名自汉唐以来咸所称引而遗踪湮废道里莫征比因西域并昄章爰有纂辑图志之役猷询所及或据肃州新志载乌鲁木齐西境有地名阳巴尔噶逊以为阳闗之旧者殊不知阳乃回语葢谓新而巴尔噶逊则厄鲁特语葢谓城亦非为闗也况乌鲁木齐地在天山之北揆其方位悬隔奚啻谬以千里计耶按汉书地理志敦煌郡龙勒县有阳闗玉门闗后晋髙居诲使于阗记西渡都乡河至阳闗考都乡河即今党河龙勒县即沙州卫今为敦煌县地党河在县西境而阳闗玉门闗均在党河之西阳闗西而偏南故以阳名详覈形势正应在今党河西南与红山口相近又汉书西域传西域三十六国东则接汉扼以玉门阳闗考汉时三十六国即今回部回部东境直安西府敦煌县亦与汉书三十六国东扼阳闗之文脗合至王维诗西出阳闗云云送元二使安西作也考唐之安西号安西大都防府初治西州在伊州之西即今辟展也再徙髙昌故地即今土鲁番之交河也三徙龟兹即今库车也前后三迁总在哈宻之西是安西实在阳闗以外而阳闗之属在敦煌县境尤为昭晳无疑矣夫古今边陲故迹其考信之艰非贯串诸书即源流未备然徒惑于志乗家之聚讼胶轕而不能确征之我疆我理如目营手画者然又何以斥传譌凿空之诬而炳焉掲以正鹄哉书此宣付馆【臣】俾缀于编且以示一隅之举云
　　按汉晋诸书阳闗在今敦煌县境而肃州新志谬引乌鲁木齐西境之阳巴尔噶逊闻见淆讹末由审定伏读
　　御制援据史书印合今古疏通贯串旷若发蒙由是阳闗之名指归不惑而玉门闗之近在阳闗迤北者亦从此可推不得以土尔番之玊门口当之益可见矣
　　以上属敦煌县
　　白龙堆
　　白龙堆在敦煌县西境玉门闗之西沙形如卧龙髙者二三丈卑者丈余绵延起伏西尽流沙之地︹汉书地理志︺敦煌郡正西闗外有白龙堆沙西域传︺楼兰最近汉东垂当白龙堆乏水草
　　︹魏略西戎传︺从玉门闗西出发都防井回三陇沙北头经居卢仓从沙西井转西北过龙堆
　　按白龙堆为流沙之东境象形以名其沙者也今自敦煌县西南境之巴顔布拉克以西流沙极目蜒蜿出没之状犹有存者龙堆之旧于此可见至魏畧三陇沙应与今三陇山相近所云都防井居卢仓沙西井者今虽难以确指要在敦煌县西境沙碛中槩可知也
　　流沙
　　流沙在白龙堆西沙多土少东西数百里无垠涘
　　︹尚书禹贡︺导弱水至于三危余波入于流沙︹山海经︺流沙出钟山西行又南行至昆仑墟西南入海
　　︹汉书顔师古注︺流沙在敦煌西八十里︹郭义恭广志︺流沙在玉门闗外南北二十里东西数百里︹周书西域传︺善鄯西北有流沙数百里夏日有热风为行旅之患风之欲至惟老駞知之即鸣而聚立埋其口鼻于沙中人每以为即将氊拥鼻口其风迅驶斯须过尽
　　按禹贡三危山即今敦煌县南境之山迤西为鸣沙山又西为流沙所谓余波入于流沙也山海经所谓昆仑山指在青海境内之库勒坤山而言库勒坤译言昆仑在西宁边外一千四百五十五里正当敦煌县西南境也汉书鄯善国去阳闗千六百里周书鄯善国即白龙堆路流沙在白龙堆西鄯善在白龙堆南则流沙宜在鄯善西北矣
　　色尔腾海【互见水】
　　色尔腾海在安西州西南境外四百里地有广泽在古为鄯善国地
　　︹汉书西域传︺鄯善国本名楼兰王治杅柅城去阳闗千六百里西北去都防治所千七百八十五里西北至车师千八百九十里武帝通大宛诸国楼兰当道苦之攻刼汉使王恢等以轻骑虏楼兰王于是列亭障至玊门矣楼兰最在汉东垂为匃奴反间数遮杀汉使元凤四年平乐监傅介子刺其王县首北阙下乃更立尉屠耆为王更名其国为鄯善有伊循城置都尉伊循官鄯善当汉道冲西通且末七百二十里
　　︹后汉书西域传︺建武中小宛精絶戎庐且末为鄯善所并元初六年行长史索班屯伊吾于是鄯善王来降数月北匈奴攻没班等鄯善求救不许又自敦煌西出玉门闗涉鄯善北通伊吾千余里自鄯善逾葱岭出西诸国有两道
　　︹魏书西域传︺世祖平凉州沮渠牧犍弟无讳谋渡流沙遣弟安周击鄯善王比龙连战不能克比龙惧西奔且末其世子乃应安周诏散骑常侍成周公万度归讨之度归以轻骑五千渡流沙至其境其王真达面缚出降赋役其人比之郡县
　　︹周书异域传︺鄯善古楼兰也所治城方一里地多沙卤少水草北即白龙堆西北有流沙数百里大统八年率众内附
　　︹隋书地理志︺鄯善郡大业五年平吐谷浑置在鄯善城即古楼兰也有蒲昌海鄯善水统县二显武济逺︹吐谷浑︺炀帝即位鐡勒犯塞令击吐谷浑大败之复令观王雄出浇河许公宇文述出西平以掩之伏允【吐谷浑王名】惧南遁山谷间其故地皆空自西平临羗城以西且末以东祁连以南雪山以北东西四千里南北二千里皆为隋有
　　︹唐书地理志︺伊州伊吾郡纳职县贞观四年以鄯善故城置开元六年省十五年复置自县西经独泉东华西华驼泉渡茨萁水过神泉三百九十里有罗防守捉又西南经达匪草堆百九十里至赤亭守捉与伊西路合别自罗防守捉西北上乏驴岭百二十里至赤谷又出谷口经长泉龙泉百八十里有独山守捉又经蒲类百六十里至北庭都防府︹西域传︺故纳缚波古楼兰也
　　按汉书西域传既云楼兰国最在汉东垂近汉当白龙堆又云鄯善国去阳闗一千六百里夫果有一千六百里之隔安得谓之近接龙堆乎且车师为今辟展噶斯淖尔【见下条】处其西南史称鄯善西北至车师其国必在车师东南而居噶斯淖尔之东矣隋书鄯善郡有蒲昌海者隋并吐谷浑地以置郡临羗城以西且末以东皆为隋有是蒲昌当鄯善之西境实为且末国地而鄯善故国尚居其东也今合羣书所载证以王延徳髙昌行纪歴纳职县望王门闗甚近之文则今色尔腾海以东地接流沙当属鄯善纳职之故地延徳由伊州而益都而纳职则益都当在哈宻之南纳职当在沙州之西故望玉门闗甚近也
　　噶斯
　　噶斯在安西州西境外色尔腾海西七百里地有广泽名噶斯淖尔【详见水】在古当为且末国地︹汉书西域传︺且末国王治且末城西北至都防治所二千二百五十八里北接尉犂南至小宛可三日行西通精絶二千里
　　︹后汉书西域传︺光武以天下初定末遑外事小宛精絶戎庐且末为鄯善所并后其国并复立︹魏畧︺南道西行且志国小宛国精絶国楼兰国皆并属鄯善也【按且志国疑是且末之讹】
　　︹魏书西域传︺且末国都且末城在鄯善西后役属鄯善西北方流沙数百里
　　︹唐书西域传︺于阗东行入大流沙人行无迹故返輙迷聚遗骸以识道无水草多热风触人及六畜皆迷仆行四百里至故都逻又六百里至故折摩防那古且末也
　　按汉自敦煌郡出玉门闗西行为鄯善又西为且末色尔腾海为鄯善境则噶斯淖尔为且末境矣又汉书且末北接尉犁又云尉犁东南与且末接又云焉耆南百里至尉犁焉耆为今之哈喇沙尔尉犁当在哈喇沙尔南境噶斯淖尔又在其东南则正所谓尉犁东南与且末接者也惟今自阳闗西至噶斯淖尔仅行一千二百余里以鄯善去阳闗一千六百里西通且末七百里之文证之得二千一百七十里似不相合然汉书既云楼兰近白龙堆即不应有一千六百里之隔且使且末西去阳闗二千一百七十里其境当在焉耆尉犁西南又不应云尉犁东南与且末接也今以汉西域形势考之出阳闗西南为婼羌正西为鄯善婼羌之西为且末且末之南为小宛皆在乌垒城偏东南境故皆西北至都防治所也且末之西为精絶精絶之南为戎庐皆北与乌垒城相直故皆北至都防治所也精絶之西为扜弥扜弥之南为渠勒皆在乌垒城偏西南境故皆东北至都防治所也汉乌垒城在今天山南路之海都郭勒侧则噶斯淖尔正其东南境其为且末之地无疑又西则为精絶当都防治所之正南西与于阗接壤矣以上属敦煌县西境外地





　　钦定皇舆西域图志卷八
