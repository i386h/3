<!-- { "loadSidebar": true } -->
　　按乌孙赤谷城即赤山城班史不详其方位而温宿国为今阿克苏则较然无疑据温宿北至赤谷六百十里魏书在兹西北之文证以唐书度防达岭五十里至赤山城之说则今阿克苏北六百里外之呼巴海鄂拉当即所谓赤谷一名赤山亦曰羯丹山是也呼巴海鄂拉东薄图斯库勒则自此以西为五弩失毕部所谓置五大俟斤居碎叶西者也
　　巴噶布鲁勒鄂拉
　　巴噶布鲁勒鄂拉在塔拉斯郭勒下流之西阿尔沙郭勒东
　　伊克布鲁勒鄂拉
　　伊克布鲁勒鄂拉在阿尔沙郭勒西与巴噶布鲁勒鄂拉东西相距二百余里由是西北行沙碛弥望中时露峰岭瞻望绵邈不知纪絶




　　钦定皇舆西域图志卷二十二
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷二十三目録
　　山四
　　天山南路
　　金岭
　　都鲁达巴
　　苏巴什塔克
　　纳林竒喇塔克
　　博罗图塔克
　　楚辉塔克
　　海都塔克
　　库木什阿克玛塔克
　　额格尔齐塔克
　　沙山
　　库陇勒塔克
　　达兰达巴
　　拜拉克塔克
　　乌什噶克塔克
　　哈喇库尔达巴
　　爱呼木什塔克
　　库克纳克达巴
　　布里博克济塔克
　　鄂克阿特库塔克
　　却尔噶塔克
　　图格哈纳达巴
　　哈喇裕勒衮塔克
　　额尔齐斯哈喇塔克
　　松塔什塔克
　　固勒扎巴什达巴
　　赫色勒额什墨塔克
　　英额齐盘塔克
　　密尔岱塔克
　　库克雅尔塔克
　　贝拉搭克
　　竒勒塔克
　　和什塔克
　　萨纳珠塔克
　　坚珠塔克
　　哈朗归塔克
　　玛杂尔塔克
　　葱岭
　　和什库珠克达巴
　　乌鲁阿喇特达巴
　　汗特勒克塔克
　　克伯讷克达巴
　　齐齐克里克达巴
　　特勒克达巴
　　杭阿喇特达巴
　　沙图图达巴
　　硕勒图郭勒塔克
　　什达尔乌兰达布逊塔克












　　钦定皇舆西域图志卷二十三目録
　　钦定四库全书
　　钦定皇舆西域图志卷二十三
　　山四
　　天山南路
　　金岭
　　金岭在辟展北境岭脉系天山分支自迪化州东境之托克喇鄂拉东出为都鲁达巴经土尔畨城北东至辟展四百余里凡辟展所属诸城皆以此山为屏障亦皆借此山之水导之绕城以溉田园
　　︹隋书高昌传︺北有赤石山山北七十里有贪污山夏有积雪
　　︹唐书地理志︺西州交河郡开元中曰金山都督府︹宋史外国传︺有水源出金岭导之周围国城以溉田园作水硙
　　︹宋王延徳高昌行纪︺歴交河州凡六日至金岭口宝货所出又两日至汉家砦又五日上金岭岭上有龙堂刻石记云小雪山也岭上有积雪行人皆服毛罽度岭一日至北廷
　　按汉书西域传卑陆国治天山东干当国【刘奉世曰下国字当作谷】卑陆后国治畨渠类谷郁立师国治内咄谷西且弥国治天山东于大谷东且弥国治天山东兊虚谷刼国治天山东丹渠谷狐胡国治车师栁谷考诸国旧疆即今辟展所属之苏巴什森尼木汗和罗诸境居金岭之北者则所谓干当畨渠类内咄于大兊虚丹渠栁谷应即今金岭以北博克达鄂拉东南一带山谷而干当于大兊虚丹渠云在天山东当与博克达鄂拉为尤近唐书薛延陀传载契苾哥楞为易勿真莫贺可汗据贪汗山以隋书赤石山北七十里有贪污【污为汗字之讹】山之文证之则贪汗山当即今之博克达鄂拉【详见卷二十一】而其南七十里之赤石山当即唐地理志所谓金山宋史所谓金岭其名至今不易者但考唐书称自交河县北八十里有龙泉馆又北入谷百三十里经栁谷度金沙岭则自县北二百一十里至金沙岭也延徳行纪称自交河州六日至金岭口又两日至汉家砦又五日上金岭则自交河城十三日行至金岭也疑当时自都鲁达巴至托克喇鄂拉一带总名金岭今则専属辟展诸城之北山矣
　　都鲁达巴
　　都鲁达巴在交河城西北一百二十里其脉从迪化州东之托克喇鄂拉分支迤逦而东属于金岭东西百里西有圆泽周数里名鄂兰淖尔其支流出于岭谷间乃雅木什以西诸城屏障也
　　按宋王延徳高昌行纪歴交河州凡六日至今岭口又两日至汉家砦以今形势证之都鲁达巴与汉家砦为近
　　苏巴什塔克
　　苏巴什塔克在辟展南自博罗图纳林竒喇诸塔克迤逦东属经辟展南境逾东界而止为辟展南屏过此而东南皆沙碛矣其北谷口在托克三西南五十里谷内有两大石入谷行十里微有水草盖古车师通焉耆道也
　　︹唐书地理志︺自西州西南有南平安昌两城百二十里至天山西南入谷经礌石碛
　　按唐西州今为辟展苏巴什防克在辟展西南一百七十里唐地理志称西州西南入谷者当指苏巴什山谷而言谷内两大石意即所谓礌石也又按自托克三西出有三道其一出伊拉里克由阿拉癸鄂拉入谷口经裕勒都斯以抵伊犂其一经纳林竒喇山口逾博罗图谷口迤南以抵楚辉其一西南入苏巴什谷口逾库木什阿克玛塔克亦抵楚辉
　　纳林竒喇塔克
　　纳林竒喇塔克在苏巴什塔克西五十里其东谷口在托克三西南九十里山峯最高处为额尔坤达巴自谷口迤西南崷崪如屏
　　博罗图塔克
　　博罗图塔克在纳林竒喇塔克西五十里当哈喇沙尔东北境山多积雪博罗图郭勒发源北麓乾隆二十六年遣官告祭每嵗春秋致祀入北谷口西行通裕勒都斯出西南谷口西南行即哈喇沙尔境
　　告祭博罗塔克文
　　维神体结坤舆灵昭兊位连峰峻峙拔万仞以倚天积雪高攒歴四时而浮玉作花门之巨镇永奠西遐界葱岭以中维遥通南道朕统临县防式廓舆图异域归仁列嶂暨于阗之外殊方在宥兴屯逾乌垒而遥乃诸部之往来仰崇山之绵亘虽幽遐不闭久已荷乎
　　天休而梯栈无虞实更资乎神应用申秩祀练时日以荐馨敬遣専官肇庪县而展告自此途开九折共遵王路之荡平亦惟寒敛六花长被春风之和煦丕彰肸蠁来鉴苾芬乾隆二十六年月日
　　嵗祭博罗图塔克
　　维神钟灵遐域正宅西陲险辟蚕丛导我武维之路高逾龙阜界殊方内属之区作巨镇于回中峰层嶂叠通奥区于域外栈接梯连实惟名山允宜嘉秩朕八荒在闼六合为家既耆定乎准夷遂全收乎回部兴屯更戍宜安枕席以过师驻牧游羣当顺凉暄而应惟神庥之是赖仰灵贶之攸昭爰伸圭币之仪登诸祀典更肃春秋之祭载在秩宗并协柔怀宜彰肸蠁长此氷消寒玉调烛被于光天行当雷浃春膏湛恩渐于絶徼苾芬式荐歆格斯诚
　　按博罗图塔克与阿勒癸鄂拉南北相接形如锁钥西通准部南界回疆辟展西南境一大闗隘也
　　楚辉塔克
　　楚辉塔克在哈喇沙尔城北十里阿拉癸鄂拉分支也竒尔归图郭勒发源南麓南流至楚辉城东资以灌田
　　︹后汉书西域传︺焉耆国四面有大山
　　按今哈喇沙尔古焉耆国楚辉塔克当其北是为古焉耆国之北山至周隋二书所谓焉耆国在白山南七十里者指天山正干而言又当在楚辉塔克北以今之孟克图达巴当之方位适合
　　海都防克
　　海都防克在楚辉防克西二百五十里哈布齐垓南哈喇沙尔北哈布齐垓郭勒裕勒都斯郭勒咸防而南行出此山之口为海都郭勒山脉自西九百里之汗腾格里鄂拉分支东南行至此为哈喇沙尔北屏
　　︹水经注︺焉耆之北敦薨之山在匈奴之西乌孙之东
　　按哈喇沙尔为古焉耆海都塔克正当其北应为古敦薨山也
　　库木什阿克玛防克
　　库木什阿克玛防克在苏巴什塔克北谷口西南一百四十里自苏巴什北谷迤逦西南行十里渐闻水声遍谷皆浅水山势渐狭两厓壁立人行其间如一线天又里许即沙滩又二十里有大石﨑岖者二处车不能行为古车师国西境闗隘又二十里至艾噶尔布拉克又五十里出南谷口山脉自苏巴什塔克分支西南行至此
　　︹唐书西域传︺焉耆国王龙突骑支不朝贡命安西都防郭孝恪为西州道总管率兵出银山道讨之
　　︹地理志︺西州西南经礌石碛二百二十里至银山碛
　　按回语库木什银也阿克玛积而不散之谓库木什阿克玛塔克即唐书所谓银山碛也郭孝恪进讨焉耆兵出银山道亦即此地
　　额格尔齐防克
　　额格尔齐塔克在库木什阿克玛塔克西南一百三十里自库木什阿克玛塔克东口西行四十里入南山之北口折而东南又迤逦西南行三十里出南口又转而西行六十里至西山下玲珑怪石徧地苇草掘之得水自此西南行入于沙碛晋书西戎传焉耆国四面有大山道险隘百人守之千人不过
　　唐书地理志银山碛四十里至焉耆界吕光馆又经盘石
　　按今库木什阿克玛译言银山额格尔齐塔克有竒石当库木什阿克玛西南境即唐书所云盘石也吕光馆虽不可考然总在额格尔齐塔克东据唐书称焉耆国横六百里以今形势考之东自库木什阿克玛塔克西至库陇勒系焉耆全境则自当以银山碛为东界而吕光旧馆即在其西可知
　　沙山
　　沙山在博斯腾淖尔南一百二十里为哈喇沙尔之南屏山脉自额格尔齐塔克逾沙碛至此冈峦亘互西接库陇勒塔克
　　︹汉书西域传︺山国西至尉犂二百四十里西北至焉耆百六十里西至危须二百六十里东南与鄯善且末接山出铁民山居寄田籴谷于焉耆危须︹晋书西戎传︺沙州刺史杨宣疆理西域以部将张植为前锋所向风靡军次焉耆熙【焉耆国王名】拒战于贲仑城为植所败植进铁屯门未至十余里熙又率众先要之于遮留谷植将至或曰谷名遮留殆将有伏单骑尝之果有伏发植驰击败之进据尉犂
　　按汉书山国民山居师古注云常在山下居不不为城治也更以焉耆危须尉犂三国相距数里考之焉耆为今哈喇沙尔危须为今察罕通格尉犂为今哈勒噶阿璊则此山国当在今沙山之东麓山谷间所谓东南与鄯善且末接者由沙山东南行入沙碛正当古且末鄯善国地也至晋张植之伐焉耆由沙州西北行次其国当在焉耆东南境今沙山居哈喇沙尔之南其山东西相属则所谓遮留谷者亦当在今沙山东南麓由是西行而据尉犂总在焉耆南境若贲仑城故址则不可考矣沙山以汉名相传非准回语云
　　库陇勒塔克
　　库陇勒塔克在哈喇沙尔西南一百八十里脉自沙山西走百余里至此势极险峻古焉耆以西诸国闗隘也
　　︹唐书西域传︺自焉耆西南歩二百里度小山经大河二又歩七百里至兹
　　按库陇勒在汉为尉犂国地与额格尔齐塔克东西环抱所谓四面有山者也东距哈喇沙尔一百八十里唐书所谓二百里小山者指此又按自纳林竒喇塔克至海都塔克为哈喇沙尔北境之山自库木什阿克玛塔克至库陇勒塔克为哈喇沙尔南境之山西境皆抵海都郭勒
　　达兰达巴
　　达兰达巴在海都郭勒西八十里哈勒噶阿璊城西北一百八十里山脉自汗腾格里鄂拉东南行七百余里至此东与海都塔克接
　　拜拉克塔克
　　拜拉克塔克在达兰达巴西北三百里西裕勒都斯支河发源北麓
　　乌什噶克塔克
　　乌什噶克塔克在拜拉克塔克西一百里西裕勒都斯支河发源北麓
　　哈喇库尔达巴
