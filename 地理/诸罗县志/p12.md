<!-- { "loadSidebar": true } -->
　　夫诗书之气渐染甚于丹青。不患才之不及，而患志之不立。年盛质美，始涉学庭讲修典训，志道据德之基也。积分优补，久列胶庠，力学不倦，依仁游艺之渐也。古者之学，自一年以至七年谓之小成、九年谓之大成，故能经术湛深、时务明达，本末贯通，绍休圣绪。敷奏以言，则文章可观；明试以功，则盘错皆利：出为家国天下之祯祥，处亦学术人心之倚赖也。若但取断烂时文以求应举、粗知对偶便望巍科；闾里童昏俨然师塾，又安望其知类通达、强立不反乎？无论雕虫小道，立名非真；即造极登峰，亦何关圣学绝续、风俗盛衰、政治得失？以此求才，徒虚语矣！汉阳朔二年，诏曰：『儒林之官，四海渊源，宜皆明于古今，温故知新，通达国体，故谓之博士。否则，学者无述焉』。胡安定先生教授苏湖，严师弟子之礼，视诸生如子弟，诸生亦信爱如其父兄。其教人之法，有经义斋，有治事斋。经义斋择疏通有器局者为之；治事斋者人各治一事又兼一事，如边防水利之类。故天下谓湖学多秀彦。许鲁斋设教燕京，弟子出入进退，严如君臣；相其动息，以为张弛。课诵少暇即习礼，或习书算。少者，则令习拜跪、揖让、进退应对。久之人人自得，尊师敬业；下至童子，亦知三纲、五常为生人之道。今或博士弟子，漠如路人，甚者避不相见。二者必居一，失于此矣。乡塾之师，或崇饮戏谑，倚席不讲。弟子亦蔑视其师，师之去留不关，父兄悉由弟子之好尚。如此而尚可冀其相与有成乎？ 

　　虽然，县令者，父母而师率之，责无所诿也。异时诸邑学宫茂草，借口颓弛，然且不可；今之巍然而显敞者新筑也，讲学行礼有其地矣。往者邑有湾里溪之园四十甲，学博掌之，岁征其入以给义学之师。今之告冲决者，其中宁无移甲为乙之弊？为之经理，修脯犹可藉也。士不可尽赡，拔其尤者如孙明复，则希文之橐可解也；非公事不可至，择其难致者如徐孺子，则仲举之榻可下也。寄籍不必杜，藉其博雅宏通，为土著之切磋可也；土著不能多，有表其聪明特达，为邑人之观望可也。昔文翁治蜀，每出行县，择诸生明经饬行者与俱；蜀人争为学官弟子，比于齐、鲁。明道先生令晋城，乡皆置校，正儿童所读句读。教者不善，辄易置之。乡为社会立科条，旌善别恶。今县令簿书期会，日不暇给；况兹地千里，势不能乡为日涉而人为面命也。广励教化，使邑之人明知学之为贵而群趋焉。义学、社学聘有学行生儒主之。民间塾师，必籍其名，核其文艺品行。内地寄籍者隆其礼，土著未入庠序者复其身。有教约以严其师，师有殿最；有教法课以其徒，徒有赏罚。月朔，与学博诸生讲求御制训饬士子之文。文字一本之经术，申之以孝弟忠信、礼义廉耻，无为沾沾科举是崇。都人士之文章德业，焉可量也！  
　 
卷六

　　赋役志 

　　户口土田饷税存留经费（附） 

　　取民之法，代有常制。然法无皆利、亦无皆弊，得其人则利、失其人则害。不尽人之财、不尽人之力，权衡于用一、缓二之君子而已。诸邑海外斥卤，财赋有经；卉服雕题贡獒献雉，非圣德光大含弘，孰能致此者乎！考历代立法之大略，泝其源流；就斯土因革损益之所宜，审其利弊。使阅者按籍鉴古知今，洞若观火，亦佐国裕民之一助哉。 

　　户口土田 

　　饷税 

　　存留经费（附） 

　　户口土田 

　　户口土田考 

　　则壤定赋，昉自「禹贡」；所谓布缕、粟米之征也。「周礼」：『小司寇掌民数，登其生齿，周知人数，以其事役』；则所谓力役之征，非有取其财也。汉初为算赋民，自十五以上、五十六以下，出赋钱。户口之赋，实始于此。唐初，定租、庸、调之法（租者，每丁男田百亩，岁纳粟二石。调者，每丁随乡土所出，岁输绢及绫缎各二丈、绵三两；不蚕之土，输布二丈五尺、麻一觔。庸者，每丁定役二十日，不役则日为绢三尺）：有田则有租、有户则有调、有身则有庸。其法以丁身为主。至德宗时，杨炎变为两税，并租、庸、调而一之；夏输无过六月，秋输无过十一月。户无主，客以见居为簿；人无中丁（唐以民始生为黄、四岁为小、十六为中），以贫富为差。其法以资产为主。以丁身为主者，流极于田亡而赋存、户亡而籍存，责其租、庸，人苦无告。以资产为主者，流极于庸钱既纳、差役如故，无事之时别作名色巧取；兵兴费广，又于税外征求：其弊一也。然租、庸、调之法，实仿周人遗意；故杨炎变之，前贤等其罪于商鞅。而考之唐初，岭南诸州税米、番人内附者税钱，不特流亡浮寄而已有不可通者。故两税之行，相沿五代、宋、元、明以至于今不可易。盖定税以丁，转从难稽；定税以亩，地章易核。两税之不可废，犹井田之不可复兴，在奉法者之善与不善而已。明初，以黄册定天下户口、土田之赋。迨其中叶，流为四差之弊（里甲、均徭、驿传、机兵，谓之四差）。至万历中而变为一条鞭，括一县丁粮徭役备载每名一岁应纳之数；下帖于民使纳饼银，而官办其差徭。然法行既久，渐忘其旧，遂以差徭合征之银为正赋。沿至国初，而又有输值之大当（大当者，九甲一切夫役杂费俱就现年征比，其家立破）。是明初之黄册，已不免于两税之外另有差徭；自一条鞭之法行，则又折差徭为额征，而力役之征终于不免。大当继之，变一法而多一倍之征，纾目前而贻无穷之害。有民生之寄者，不可不慎也！世祖章皇帝初定天下，诏曰：『天下丁银，原有定制。年来生齿凋耗，有司其细加察核，老幼悉与宽免』。四年二月，诏曰：『福建人丁、地亩本折并卫所钱粮，通照前明万历四十八年则例征收。其唐、鲁二藩僭号，迭派横征，地方尤称苦累；一切停止』。十四年又诏：『绅衿止免本身徭役，以宽恤民力，使得匀减』。由此观之，国初赋役，悉因明制，去其弊之泰甚者而已。大圣人至公无我之心、轸念元元之意，于今犹可想见也。然当其时庶事草创，日不暇给；又四方多故，至甲寅三藩之变，海氛复炽，兵饷米运色目愈繁。于是总督姚启圣慨然请除大当，用苏民困；则今上康熙之十九年也。凡此，皆在诸罗未附以前之往事矣。 

　　诸罗自二十三年归入版图，民安居粒食，止有人丁、地亩惟正之供，不知有额外之征、无名之赋。盖自郑氏衔璧，四海晏然，天下之平久矣。前此郑氏不分主客，计口算丁，每一丁年征银六钱。本朝征额，每一丁年四钱七分六厘。三县之例，以有室家者均编，客户单丁不与焉。康熙五十二年诏曰：『海宇承平日久，户口日繁，地亩并未加广；宜施宽大之恩，共享恬熙之乐。嗣后直隶各省地方，遇编审之期，察出增益人丁，止将实数另造清册奏闻。其征收钱粮，但据康熙五十年丁册，定为常额。续生人丁，永不加赋。仍不许有司于造册之时藉端需索，用副朕休养生息之意』。于是部议：嗣后编审另造新增人丁为盛世滋生户口册。大哉皇仁，永无多算为赋之患矣。前此郑氏上下率自占其田园，以十分为甲。有佃自输粟于官者，谓之官佃；有佃输租于文武各官，而文武又各输粟于官者，谓之文武官佃。官佃则：上则田每甲征粟一十八石，中则十六石五斗，下则十石二斗；上则园征粟如田之下则，中则八石一斗，下则五石四斗。文武官佃则：上则田每甲征粟三石六斗，中则三石一斗二升，下则二石四斗；上则园征如田之下则，中则一石一斗二升，下则一石八升。内附之后，官佃、文武田园通匀一例，上中下各为豁减，听民自征；无参差畸零之费，有世其子孙之安矣。然户口之常额恩诏已定，而土田之利病往复难穷，不可不为条柝也。 

