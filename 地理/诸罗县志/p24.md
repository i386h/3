<!-- { "loadSidebar": true } -->
　　土官之设，始自荷兰，郑氏因之。国朝建设郡县，有司酌社之大小，就人数多寡，给牌各为约束。有大土官、副土官名目，使不相统摄以分其权，且易为制。 

　　贌社亦起自荷兰，就官承饷曰社商，亦曰头家。八、九月起，集伙督番捕鹿曰「出草」；计腿易之以布，前后尺数有差。劈为脯，筋、皮统归焉；惟头及血脏归之捕者，至来年四月尽而止，俾鹿得孳息，曰散社。 

　　五谷、鸡豚饮食之外，凡所生息，唯社商估计，皆习为固然；甚有妻其室而遂夫于外者（年来革去社商，各社止留通事一人。丁酉间，观察梁公行县至淡水，并详革通事名色；其司社饷、差徭之数者，曰书记。严立条约，而诸番剥肤之痛益以苏矣。此事行文到日，赋役一卷已先刻就，附记于此）。 

　　无寒暑，夜必炉榾柮于地，围而坐、环而寝；入山樵采、在田收获，皆然。无榾柮，则折薪扫落叶，或爇草以达旦。 

　　溪深水汨，编藤系东西两岸之树，以为桥。藤可十余枝；左右另系一藤，高出桥三尺许，两手扶之以行如软兜，摆折惊悸。汉人敢渡者少。 

　　妇生产，偕婴儿以冷水浴之。病不知药饵、针灸，辄浴于河；言大士置药水中以济。诸番冬日渡河，亦群浴为戏。或云明太监王三保航海到台，见番俗顽冥，弃药于水，浴可以已疾。 

　　重生女，赘婿于家，不附其父；故生女谓之「有赚」，则喜。生男出赘，谓之「无赚」。 

　　无伯叔、甥舅，以姨为同胞之亲，叔侄、兄弟各出赘离居，姊娣多同居共爨故也。近县各社，有夜宿妇家、日归其父合作者；父母既卒，乃就妇家。 

　　女将及笄，父母任其婆娑无拘束；番雏杂沓相要，弹嘴琴挑之，唯意所适。男亲送槟榔，女受之，即私焉，谓之「牵手」。自相配，乃闻于父母，置酒饮同社之人。自称其妻曰「牵手」，汉人对其夫而称其妻亦曰「牵手」。已娶者曰「纤」，班白者曰「老纤」。 

　　女有所私，父母以为人怜之也，兄弟则羞之。兄但呵斥而已，弟乃加之棰楚。故女畏弟如虎。 

　　水沙连男女悦合，必引众簇拥其女以去，如强夺然；女亦故作悲啼。至家，乃申聘，以铁器为仪（如刀斧、釜铛之属）；女家以鸡、豕、达戈纹之类报之。亦有中悔者；女逃归，则反其所聘。 

　　诸罗山有幼而订盟者。以车螯（蛤类）一盘为文定，婿母送至女家，留之饮；召同社之人，尽欢而罢。将婚，乃更以铜铁镯、牲醪之属归之妇。 

　　夫妇异席而食。既老，乃合食。婿不与翁同食。 

　　萧垄、新港、麻豆，目加溜湾四社，夫妇既久，搭架高坐其妇于上，舁而迎诸社中。番众各投色布，沿途赠之，归宴同社之众；则永无离异。南嵌、柴里诸社，男长娶妇归家；女不折齿，亦无离异：可谓铁中铮铮、佣中佼佼者矣。 

　　夫妇情好甚笃；稍一反唇，则折箸分产，男女皆归。其婿赘于妇家，产亦归之，各求其匹。亦有互相易者。 

　　男女裸体相对不为怪。已相配而淫者，被获，絷而榜之；聚众罚以牛、羊。大武郡各社重贯耳；误缺其耳，则纵之去，以毁伤其支体也。 

　　无卜筮，凡出草、入山樵采，必听鸟声以卜吉凶；吉乃往。鸟若鹪鹩（番名曰鹪■〈麦鸟〉）。「稗史」：『契丹出军，炙羊琵琶骨破，然后往』。倭人亦灼骨以卜。滇、黔间，苗■〈犭仲〉罗鬼以鸡卜：同此义也。 

　　出门猝闻喷嚏声或逢人如厕，以为弗吉，退而返；番女采薪及汲水，则覆水而弃其薪。 

　　出草先开火路，以防燎原。诸番围立如堵，火起焰烈，鹿獐惊逸；张弓纵狗，小大俱殪，见之恻然。先王戒焚林竭泽，有以也。 

　　荒野开窟，蒙头以草，夜潜窟中作鹿鸣。鹿以为群也，呦呦而至，前而射之。君子不幸为小人所卖，类如斯矣。 

　　陈小崖「外纪」：『昔年地旷人稀，麋鹿蚁聚。开大阱，覆以草，外椓杙，竹篾疏维如栅。鹿性多猜，角触篾动，不敢出围，循杙收栅而内入；番自外促之，至阱皆坠矣，有剥之不尽至腐者。今鹿场多垦为田园；猎者众，乃禁设阱以孳种类』。 

　　犬大如黄犊，吠声殊异。剪其双耳，以草木丛密且多莿，欲纵横驰骤无所挂碍也。能生擒者曰「生咬」，独擒者曰「单倒」。捕鹿獐，发示追踪，百不失一。价至三、四十千。以田犬为性命，时抚摩之，出入与俱。数年前，有长官欲购番一犬弗与，强而后可。犬出，举家阖户痛哭，如丧所亲。 

　　鹿捷于犬，每奔尽一湾，必反而顾；故犬及之。然亦狡，视火势最烈处，冲跃以过；诸番先伺其所而殪焉，番又狡于鹿也。 

　　善射鱼；伺巨者仰沫，弋而取之无虚发。近亦效汉人撒手网，作竹罩；大小毕取矣。 

　　自吞霄至淡水，砌溪石沿海，名曰鱼扈；高三尺许，绵亘数十里。潮涨鱼入，汐则男妇群取之；功倍网罟。阮参将诗曰：『得鱼胜得獐与鹿，遭遭送到头家屋』。有激乎其言之也！ 

　　淡水至鸡笼诸番无田器，耕以锄；阮参将诗『百锄不及一犁深』是也。无稻梁之属，间植禾秫，多黍、多薯芋。佐以捕鹿、射鱼，采紫菜、通草水藤贸易为日用且输饷。 

　　朴仔篱、乌牛难等社有异种之狗，狗类西洋，不大而色白；毛细软如绵，长二、三寸。番拔其毛染以茜章，合而成线，杂织领袖衣带间；相间成文，朱殷夺目。数社之犬，唯存其鞹。 

　　与人有隙，醉而睨视，即萌杀机。知者急避之；或潜他所窥伺，有顷提刀至矣。四顾无人，则亟奔而逃，惧人之觉而追击之也。 

　　以杀人为雄长，自相攻。或伺客于径，阴射之，取其首烹剥去皮肉，饰髑髅以金；持以夸众，众则推以为长。邻社载酒称觞，列诸庭；传之子孙为故物，差其多寡为勇健之高下。次则山猪熊头，俱悬列之；麋鹿之头，斯为下矣。今附近熟番渐知礼法，匿不敢出；惟兽头悬列如故。不悛者内山生番，而南路傀儡番尤甚。 

　　蛤仔难、哆啰满等社，远在山后。崇爻社饷附阿里山，然地最远。越蛤仔难以南，有猴猴社；云一、二日便至其地，多生番，汉人不敢入。各社于夏、秋时，划蟒甲（船名，见「山川」注），载土产（如鹿脯、通草、水藤之类），顺流出近社之旁，与汉人互市。汉人亦用蟒甲载货以入，滩流迅急，蟒甲多覆溺破碎；虽利可倍蓰，必通事熟于地理、稍通其语者，乃敢孤注一掷。 

　　阿里山离县治十里许，山广而深峻。番剽悍，诸罗山、哆啰啯诸番皆畏之；遇诸涂、趋引避匿。 

　　由虎尾溪溯流而入，水源有二：出刺嘴等社者名南港，出猫丹、峦蛮等社者名北港。二水合于水沙连，流为虎尾。水沙连虽内附，而各社多在内山。南、北二港番互相攻杀，北港最强。每岁至秋，彼此戒严，无敢单丁徒手以出者。 

　　吞霄离半线可百里，夹倒旗、太平二山之间；路通内山，有险可恃。昔年汛防止于牛骂，隔吞霄六十余里；故卓个、卓雾等敢于为乱。 

　　八里岔社旧在淡水港西南之长豆溪；荷兰时后垄番歼之，几无遗种，乃移社港之东北。吞霄以上诸番，后垄最悍。 

　　麻少翁、内北投，隔干豆门巨港，依山阻海，划蟒甲以入。地险固，数以睚眦杀汉人，因而蠢动；官军至则窜。淡水以北诸番，此最难治。 

　　岸里、内幽、噍吧哖、茅匏、阿里史诸社，磴道峻折、溪涧深阻，番矬健嗜杀。虽内附，罕与诸番接。种山、射生以食。缝韦作帻，冒其头面，止露两目；鹿皮作次，脐下结一方布，聊蔽前阴，露臀跣足。茹毛饮血。登山如飞，深林邃谷能蛇钻以入；举物皆以负戴。居家则裸，惟不去方布。 

　　战斗以弓矢、镖鎗为长技，初甚锐，不能持久。严阵以待之，锋少挫，即鸟兽散矣。亦诡谲，或诱敌入坑堑崖谷中；故入险宜慎。 

　　番社岁久或以为不利，则更择地而立新社以居。将立社，先除草栽竹，开附近草地为田园。竹既茂，乃伐木诛茅。室成而徙，醉舞酣歌，互相劳苦。先时，旧社多弃置为秽墟，近则以鬻之汉人。 

　　无祭祀、不识祖先，结草一束于中柱为向。向者，犹云鬼神也，莫敢指按摩触。过年赛戏，或露立竹柱，设向以酹。 

　　作法诅呪亦名向。先试树木立死，解而复苏，然后用之。不则，恐能向、不能解也。不用锁钥，无敢行窃，以善向故也。擅其技者，多老番妇。田园阡陌，数尺一杙，环以绳；虽山猪、麋鹿弗敢入。汉人初至，误摘啖果蓏，唇立肿；求其主解之，辄推托而佯为按视，转瞬平复如初。近年附郭诸社，畏法不敢；稍远，则各社皆有。或于笭箵中取鹅卵石置于地，能令飞走，喝之则止：妖术之幻如此。陈小崖「外纪」：『暹罗番妇多妖术，中国人娶之者，妇限以年，必如期而往；否则，鲜不死焉。途中冶女稍目之，立生怪毒；哀忏即除。失其主，它人不能治』。是外国番妇妖幻更甚。 

　　方言（各社音多不同略举其概） 

　　天为务临。日为咿喇哈。月为咿达。夕为务阑。星为萨哈阑、为暧萨拏夕。风为麻哩。雨为唎麻拏、为乌达。云为喇漠。雷为临萨哈。电为力吧力吧。虹为打利包该。霜为乌弗打。露为喇漠哈。雾为萨喇吗、为吗喧。天明为吗喇吗哈。日午为喇丹入。夜为煞火。寒为吗哈喇夕。暑为吗喇辣。旱为猫勺唎摩拏。久雨为乌屯者唎麻拏。 

　　地为乌吻。山为嵂、为木艮。水为喇淋。海为地淋，为麻艮。溪为包，为阿汪。潭为阿煞。陂为达漠。圳为噶哈噶。井为潦哈。泉为思吗潦喇。淋为务扪。火为喇步。 

　　耶妈，父也；一曰阿兼。摆奄，母也、姑也。母一曰儿喇。麻箕，祖父也。雾雾，祖母也。茅撒哩，伯也、叔也。喇由喇补伯叔母也。若佳，兄也；一曰撒哩麻撒（句）。迷老，弟也。一曰撒哩麻奴喇（句）。阿己，夫也；一曰媚家。歹喇，妇也；一曰鸡家奴（句）。喇补麻撒，姊也。喇补吧一，妹也。茅摆，堂上翁也、岳父也。阿夕瓜，堂上姑也、岳母也。猫喇补，母舅也。阿实瓜，母姨也。妇吧哩，嫂也。妇吧哩吧一，弟妇也。阿六江，子也、女也；子一曰阿喇、女一曰阿喇歹拏（句）。打喇连，女婿也、儿媳也；婿一曰佳喇六（句）。阿喇撒哩，侄也。阿喇雾雾，孙也。阿呶喇补，外甥也。阿已阿已、男子也女曰摆摆。土官曰甲必丹。 

