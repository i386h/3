<!-- { "loadSidebar": true } -->
　　「班史」志艺文，后世郡邑志祖述焉，非徒标纪山川、张皇云物云尔；将采民风、觇吏治，亦考镜得失之林也。诸邑人文草昧，著述无闻，诗歌、古文词落落罕见，不过仕宦游人，触景标题、因事载笔而已。夫文章之盛衰，因乎地运；贤者以文章转移气化而不囿乎方隅，故曰人杰地灵也。检「郡志」，旁搜见闻，择其有关斯邑而文尤雅者，编之左。诸人士其有见之而幡然以起者乎？ 

　　题报生番归化疏（康熙五十五年）觉罗满保（闽浙总督） 

　　题为圣德覃敷，十二番归化；仰请详题，以昭盛治事。 

　　据福建布政司布政使沙木哈、按察司按察使董永艾会详，该臣看得台湾远属海外，民番杂处，习俗异宜。自入版图以来，所有凤山县之熟番力力等十二社、诸罗县之熟番萧垄等三十四社数十余年仰邀圣泽，俱各民安物阜，俗易风移。其余南、北二路生番，自古僻处山谷，声教未通；近见内附熟番，赋薄徭轻、饱食暖衣，优游圣、世，耕凿自安，各社生番亦莫不欢欣鼓舞，愿附编氓。今据台湾镇道详报：『南路生番山猪毛等十社土官匝目等共四百四十六户、男妇老幼计共一千三百八十五名口，北路生番岸里等五社土官阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附』等由，册报前来。臣因海外生番输诚归化，若非抚绥安置备极周详，无以仰副皇上德洋恩溥，远至迩安之意。随会同抚臣批行镇、道确勘议详，复行福建布、按二司详悉酌议去后。兹据布政使沙木哈会同按察使董永艾详报称：『南北二路生番，向与凤、诸二邑熟番接界。今据慕义输诚，实由圣德感孚所致。查其地土毗连，各有土官统摄，醇朴驯良；应循习俗，令其照旧居处，仍用本社土官管束，无庸另设滋扰。其汛守防范，原有凤属南路一营之淡水汛、诸属北路营之半线汛，相去匪遥；饬令照旧防范，用资弹压，并令文员加意抚恤。除熟番听其照常贸易外，内地兵民毋许擅入番界生事及藉巡查扰累。所报丁口，附入版图，勿事编查，顺其不识不知之性，使之共乐尧天。其南北二路每年各愿纳鹿皮五十张，各折银一十二两代输贡赋，听其按年输纳，载入额编就台充饷。此外，并不得丝毫派扰，以彰柔远深仁』等由；造具各社番户丁口数册前来。 

　　钦惟我皇上圣德神功，光被四表；文谟武烈，协和万邦。声教覃敷，已渐被于东西南北；恩膏迭沛，更周流于侯甸要荒。兹海外之番黎，等寰中之蠕动；乃犹仰沾圣化，愿附生民。具见草木、昆虫，尽属太和之保合；虽在黄、农、虞、夏，莫因广运之规模。臣幸际昌期，欣逢盛事。即会同抚臣陈璸捐备花红、银牌、帽、猪、酒，饬令该地方官将士官从优给赏外，所当恭疏报闻，请旨纂入舆图，昭垂典册，以志无疆之盛业者也。 

　　除将各社番户丁口数册分送户、兵二部，所有生番归化情由，臣谨会同抚臣陈璸、水师提督臣施世骠合词具题。 

　　初议捐修诸罗县学宫序高拱干（观察使） 

　　继往开来，道莫高于夫子；梯山航海，治莫盛于国朝。至治之征，无思不服；大道之象，有目具瞻。是以万乘最尊，犹敦师礼；百蛮殊俗，咸被文风。自天下建学以来，数仞宫墙，比崇日月；人材于是乎出，教化于是乎兴。故瞻其居、重其道，则为名将相，为贤卿大夫、为贞妇义士顺孙孝子。不则，蠢然块然，草木、昆虫等耳。至圣垂教，大而伦常功业、小而饮食日用，无所不寓；不必尽出胶庠之中，莫非沐浴诗书之泽！虽极顽冥无知，往往俯首谒圣，睹车服、礼器而化其难驯之气；譬如东风解冻，和气饮人，其神妙有莫可名言者。 

　　台以海外地，明季通商，始有汉人。迨郑氏遁踞，旧家世族或从而东；生聚有年，弦诵犹未广也。越至于今，输诚纳土，岛民得睹天日，分设郡县，招徕愈众。十余年间，声教大通，人文骎骎蔚起；即深山邃谷文身黑齿之番，皆知向风慕学。有识之士，咸谓治以道隆、道随治广，从此海不扬波，内外如邹鲁矣。然百务草创，规制苟简，诸罗学宫，茅屋三楹，更大不称。余备兵于此，兼分视学之任；每问其令，以城垣未建，学基恐有更易为对。荏苒三载，时惄余怀！今余瓜期已屈，诸生以旧基甚吉，欲谋拓新，而诸罗及台、凤三城营建尚未有日，则先大吾夫子之宫，又务之当急者也。余虽不敏，何敢以五日京兆，诿之后之君子。既捐俸为倡，复商诸君子者，力难独任也；尊师好义之名，又不敢自有也（此学宫，乃旧在善化里西保者）。 

　　诸罗县学记蔡世远（庶常） 

　　诸罗县学，原在善化里之西，茅茨数椽。康熙四十三年（甲申），凤山令宋君永清署篆诸罗；因县署移归诸罗山，就罗山议建。丙戌，郡丞孙君元衡摄县事，建大成殿、棂星门。戊子，宋君再署篆，建启圣祠。乙未九月，风大作，屋瓦、门墙皆倾；今令君贵阳周侯怃然曰：『是吾责也』！是岁十月兴工，修其破坏；大成殿、启圣祠，皆易故而新之。建东、西两庑，以祀先贤、先儒。东有名宦祠，西有乡贤祠。又于启圣祠之东，建明伦堂，西建文昌祠；附西为学舍，便肄业者。棂星门外周以墙，榜曰「礼门」、「义路」。墙之外为泮地：皆前所未有也。糜白金一千五百有奇，周侯独肩之，不扰民间一丝。丙申六月告成。 

　　世远时应中丞雷阳陈公之招，主鳌峰书院。吾友陈君梦林客游于台，周侯介陈君以书来求记；且曰：『诸罗僻居海外，诸生观化聿新；愿有以教之也』！世远寡陋何知，爰即鳌峰诸友，相与砥砺者而告之曰：君子之学，主于诚而已矣。诚者，五常之本、百行之原也；纯粹至善者也，天之所以与我者也。人之不诚者，无志者也。人之无志者，由不能尽其诚者也。诚以立其志，则舜可法而文王可师也。其原，必自不欺始。程子曰：「无妄之谓诚，不欺其次也」。其功由主敬以驯致之。程子曰：「未至于诚则敬，然后诚也」。敬也者，主一无适，以涵养其本原之谓也。由是而谨几以审于将发、慎动以持于已发，则合动静无一之不诚也。虽然，由明以求诚之方，惟读书为最要。朱子曰：「读书之法，当序而有常、致一而不懈，从容乎句读文义之间，而体验乎操存践履之实。不然、虽广求博取，奚益哉」！学者率此以读天下之书，则义理浸灌、致用宏裕。虽然，非必有出位之谋也，尽伦而已矣。孔子曰：「爱亲者不敢恶于人，敬亲者不敢慢于人」。吾父子兄弟，肫然蔼然，尽吾爱敬之忱也；克伐怨欲之心，何自而生哉！始于家邦、终于四海，皆是物也。庸近之士，不能返其本、思其终；但以为吾读书得科名而吾名成矣。营闾里、利身家而吾事毕矣。其幸者一第，其不幸者老死于布褐而已矣。其天资厚而习染轻者，居是官也，犹可以寡过。其天资薄而习染重者，则贪没焉而已矣。 

　　夫此身，父母之身也、天地之身也、民物所胞与之身也；以父母之身、天地之身、民物所胞与之身，顾可不返其本、思其终，以贻父母羞、以自外于天地，以为民物所诟病哉？诸罗虽僻处海外，圣天子治化之所覃敷，三十余年于此矣。巨公名人，相继为监司、守令，其间风俗日上。萃一邑之秀于明伦堂，相与讲经书之要旨、体宋儒之微言，告之以立诚之方，读书之要，伦理之修，经正理明，则辞达气充。科名之盛举积诸此，非徒善人之多也。陈君为我言：『周侯清修干固，百废俱兴；引人于善，惟恐不及』。吾知所以长育人材、化民成俗者，必有道矣，又何俟余之赘言哉！ 

　　周侯名锺瑄，字宣子，贵阳人；登丙子乙科，以清德文学世其家。 

　　诸罗义学田记陈声（诸罗教谕） 

　　古者选士之法，不一其途；养士之术，亦不一其地。故自王朝、侯国之外，至于州闾乡党，莫不有学。学也者，所以教人广见博闻、谨言慎行，标里门之秀，备邦国之桢；而非徒区区邀名之具也。今天子文教覃敷，殷殷以训饬士子为念。世之为士者，不能仰体德意日进于高明，而徒奔走趋承，惟饱暖衣食之为急；是果学业之不端欤？抑亦课督之不勤欤？此必有任其咎者矣！ 

　　诸罗僻在台北，番众杂处，弦诵之堂，久而不修。岁丙戌，郡司马孙公摄县篆，慨焉有文物之思；营建圣庙，设义塾于其侧，延廪生郑子凤庭为之师。又虑修脯之无资、灯膏之不继也，置园四十四甲于开化里之湾里溪，学博掌之；岁征其入以给费。今阅数春秋矣，溪流冲决，沙堤崩陷，难问者十之四、五。余惧作人美意无以垂久远也，爰取而志之，以戒夫食是饩者当尽是职，毋徒博虚名而不既厥实，上负养育之意、下负生平之学也。抑又望后有振兴而光大之者，使家弦户诵、经正民兴，士习醇而世运隆，以臻于一道同风之盛焉，则几矣！ 

　　诸罗县城隍庙碑记周锺瑄（本县令） 

　　维诸罗僻在海外台湾之北，故岛夷鸠居。今皇帝二十二年削平郑氏，置县张官吏。五十四年、锺瑄承乏县事。粤稽祀典，城隍宜有庙，未之或举，大惧无以妥神迓庥以谷我士女。爰于署之左偏，相基饬材，为堂、为寝、为门，廊庑俱备，糜白金五百六十有奇。五十五年冬告成，邑人士剑谓宜书厥事于石。 

　　锺瑄闻之，圣人设教，明为人而幽为鬼神，理一而已矣。邑有令以治明也，赏善罚恶、均其赋役、平其争讼，教之孝弟忠信，使邑无饥寒怨咨而相率于善者，令之职也；有城隍以治幽也，福善祸淫、顺其四时、阜其百物、驱其魑魅蛊毒，使邑无灾眚夭枉而不即于淫者，城隍之责也。自庙貌不崇，于是民不知设教之本，而求诸依草附木之精于妖魔怪诞之术，窃附神道以惑世诬民，遂为人心风俗之大蠹矣。古「周礼」八蜡之祭有水庸。庸、城也；隍、水也。后世或指有功德者一人以神之，典秩渐隆；赐庙额、班封爵，埒诸社稷、山川、风云雷雨以祭，相沿以至于今。故事：守土官入境，必先斋宿于庙而后视事；水旱、必牒于神而后祷于坛；厉祭，必迎于坛而使主其事。邑有大举，神莫不与焉。故淫屠老子之宫，学士有议而非之者，至于城隍而独无间然，岂非保障一方，聪明正直之灵爽昭著人心目间欤？ 

　　今新庙奕奕，愿自兹以往，令斯土者入斯庙而对越神灵，悚惕乎为民父母之职；而为吾士民者，尚亦晓然斯庙建立之由，鬼神陟降之旨，无溺邪说以自求多福哉。 

　　新建诸罗县署记孙元衡（本郡司马） 

