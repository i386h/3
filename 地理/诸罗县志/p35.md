<!-- { "loadSidebar": true } -->
　　今天子圣神文武，声灵远播；二十二年开拓台疆，设郡分邑，置诸罗为一县。然县治虽有其名而衙署未建，宰斯土者就佳里兴为县署。后先相仍，于兹二十有余载。 

　　四十三年，凤山令宋君署诸邑，奉文移归罗山，业择地兴工，以新令莅任不果。四十五年，余摄诸篆，亲履其地，问听断何所、承宣何所、自公退食何所？则荒田野草，数椽未就。因亟为之谋，命工庀材，依其爽垲；虽丹漆未施，而公堂内署已井然有序矣。从此莅政之暇，与邑绅士坐论桑麻，渐及礼乐；即不敢侈规模之大备，亦不至以莅政临民之地委诸荒田野草：是则余之所差慰也！ 

　　至若大其栋梁、饰以华藻，以壮厥观，请俟后之君子。 

　　望玉山记陈梦林 

　　玉山之名，莫知于何始？不接人境，远障诸罗邑治；去治莫知几何里？或曰：山之麓，有温泉。或曰：山北与水沙连内山错，山南之水达于八掌溪。然自有诸罗以来，未闻有蹑屩而登之者。山之见恒于冬日，数刻而止。予自秋七月至邑，越半岁矣；问玉山？辄指大武峦山后烟云以对。且曰：是不可以有意遇之。 

　　腊月既望，馆人奔告玉山见矣！时旁午，风静无尘，四宇清澈。日与山射，晶莹耀目：如雪、如冰、如飞瀑、如铺练、如截肪。顾昔之命名者，弗取玉韫于石，生而素质，美在其中而光辉发越于外？台北少石，独萃兹山；山海之精酝酿而象玉，不欲使人狎而玩之，宜于韬光而自匿也。山庄严瑰伟，三峰并列；大可尽护邑后诸山，而高出乎其半。中峰尤耸，旁二峰若翼乎其左右。二峰之凹，微间以青；注目瞪视，依然纯白。俄而片云飞坠中峰之顶，下垂及腰，横斜入右，峰之三，顿失其二，游丝徐引诸左，自下而上，直与天接；云薄于纸，三峰勾股摩荡、隐隐如纱笼香篆中。微风忽起，影散云流，荡归乌有；皎洁光鲜，轩豁呈露。盖瞬息间而变幻不一，开闭者再焉。过午，乃尽封之以去。 

　　以予所见闻，天下名山多矣。嵩、少、衡、华、天台、雁荡、武夷之胜，征奇涉怪，极巍峨、穷幽渺，然人迹可到；泰山触石、匡庐山带皆缘雨生云，黎母五峰昼见朝隐，不过迭翠排空，幻形朝暮，如此地之内山敛锷乎云端、壮观乎海外而已。岂若兹之醇精凝结，磨涅不加；耻太璞之雕琢，谢草木之荣华。江上之青，无能方其色相；西山之白，莫得比其坚贞。阻绝乎人力舟车，缥缈乎重溟千岭。同豹隐之远害，择雾以居：类龙德之正中，非时不见。大贤君子，欲从之而末由；羽客缁流，徒瞻言而生羡。是寰海内外，独兹山之玉立乎天表，类有道知几之士超异乎等伦，不予人以易窥，可望而不可即也。 

　　九日游北香湖观荷记陈梦林 

　　丙申秋，予初至诸罗。九月九日，与李君世勋、林君秀民载酒郊垧，思得危峰绝顶以纵目寄怀。山率数十百里之外，远不可蔇。先是，土人云：县北里许有湖修且广，荷方盛开；未之信也。及是日，偕往观焉。 

　　出郭数百武，便见此湖；蜿蜓屈曲，殊有胜概。少选，风从北来，香气蓊渤如相迎，而觌面相过。渐逼湖，憩舍旁道口，从者曰：『此淡水鸡笼大道也』。绿云委波，红衣麟次如画。湖面东自台斗坑凡数折而汇县治之众流，黛蓄膏渟，广可三、四亩，修如其广数十倍，汉人与土番合筑为陂。其下，西出北社尾，灌田凡数百顷。远山苍翠，列峙于对岸。循阡陌以东有地数亩，扼全湖之胜；野竹上逼青霄，参差茅屋。盖园丁云（？）。移坐竹间，湖清荷簇，回环如带；又有牙蕉、檨树、蓼花，风动波摇，东西上下互相掩映，泠泠幽丽。人在香国中，飘乎若出有而入无，荡遗尘而特立也。傍岸有筏，小奚从一番子跳越穿荷以去；篙数寻，或不得其底。园丁为予言：此湖深冬不涸。花之放，度腊乃尽，荷钱新旧相接；亦奇观矣。 

　　顾念自有此湖，未有表而出之者；抑不知开凿何时？自有乾坤以来，便有此湖。湖之有荷，又不知始自何时？盖埋没蛮烟瘴雨者几千百年；而吾三人今日来游于斯，假碧水之英华、代登高之舒啸，岂可令戏马之台、落帽之山独美千古！然则斯湖也，其可以无名乎？因酹酒而名之，曰「北香湖」。以其地居县之北；又中土此时菡萏香消，而此地之荷独与梅菊争奇吐艳于北风凛烈之际，是足以愧夫趋热而恶凉、遇霜而先萎者矣：故曰「北香」也。李、林二君齐拊手曰『善』。因为记，而二君各系以诗。 

　　祭淡水将士文（有序）阮蔡文（北路参戎） 

　　淡水离鸡笼二百一十里，夙号烟瘴，近台北之极边。康熙五十年辛卯，洋盗郑尽心自辽海窜逃；上命江浙、闽、广四省舟师搜捕，因设营汛于此。其明年，文奉命自锦州泛海，招抚洋盗陈尚义于尽山、花鸟。癸巳，除云南州牧。上以文熟谙海务，甲午改厦门参戎，乙未再调台北。淡水在所辖之内，实为要区。是岁仲冬，由罗山北哨沿海，因至其地；寒风阴雾间，荒冢累累，问之皆西来将士。悼其孤魂海角，死而无名；虽烈士骨香，终有余恫。椎牛酿酒，荐之以辞。其辞曰： 

　　大遁之山兮，干豆之水；神龙所居兮，百怪所倚。黄云昼塞兮，阴风夜被；饥磷闪闪兮，山精累累。当在昔之窃据兮，常悬师而筑垒；兵与将其偕亡兮，每黄昏而尔汝。迨天朝之戡定兮，弃遐陬而弗齿；听岛夷之杂居兮，义羁縻而勿侈。胡比年之狡兔兮，称有窟之在此！爰留军以驻防兮，谁创谋之伊始！维诸子之东来兮，皆干城之比拟；狭东海于沟渠兮，近天涯于尺咫。汛守既分兮慨然戾止，毒气朝熏兮烟岚暮抵。如精金之受炼，体虽坚而融液兮；如素丝之受染，质虽白而成纚。医莫购于轩、岐兮，药倍难于兰茞；裹鹿革以为棺兮，倩蝶衣以为纸。气郁勃而不伸兮，魂飘零而奚底？苟征伐于不庭兮，若牂牁之与交趾。蹈白刃其何伤兮，垂令名乎青史。徒水土之不宜兮，致捐躯而比比；岂圣世之共驩兮，罪难辞乎窜徙！反泰山于鸿毛兮，弃身命如敝屣！阻隔兮云山，梦寐兮乡里；伤心兮友朋，断肠兮妻子！封侯兮不遂，暴骨兮沙渚；月白兮霜飞，鸦啼兮狐起。不佞忝帅偏师，来巡北鄙，心闻此而惨悲兮，意感此而难已！具牛羊而祭告兮，声欷歔而变征。苟来格而来享兮，知英灵之尚迩。尔没在前，无能恤尔于生兮；我来在后，聊云慰尔于死！毋为民灾兮，毋为物否，壁垒康宁兮周道如砥。凡余所言兮，毋逆于耳！ 

　　题沈斯庵杂记诗季麒光（本县令） 

　　从来台湾无人也，斯庵来而始有人矣。台湾无文也，斯庵来而始有文矣。斯庵学富情深，雄于词赋，浮沉寂寞于蛮烟瘴雨中者二十余年；凡登涉所至、耳目所及，无巨细皆有记载。其间如山水、如津梁、如佛宇、僧寮、禽鱼、果木，大者纪胜寻源，小者辨名别类；斯庵真有心人哉！ 

　　思古人飘泊栖迟，若小陵之在巴蜀「白盐」、「赤甲」诸诗，柳河东迁谪岭南，「钴鉧」、「石潭」诸记，皆从无聊郁塞之时寄发兴会；其志愈苦、其文愈工，而人与地相为不朽。斯庵在台，以一赋寓讥刺，几蹈不测（事见本传），故著述多晦而不彰。及余来尹是邦，每出其所藏以相示，谓余能读斯庵之文，亦惟余能知斯庵之人也。幼尝览「西京杂记」载上林令虞渊花木簿排列名目，使人兴卢橘蒲桃之感。今斯庵此诗虽曰纪事、纪物，而以海外之奇，备从前职方所未有；则是诗也，即古「国风」矣，乌可以不传！ 

　　鸡笼积雪（以下俱诗）高拱干 

　　北去二千里，寒峰天外横；长年绀雪在，半夜碧鸡鸣。翠共峨眉积，炎消瘴海清。丹炉和石炼，漫拟玉梯行！ 

　　前题齐体物（本郡司马） 

　　蛮岛亦飞雪，玲玲彻玉壶；经年寒不已，见月影俱无。积素疑瑶圃，高空似画图。惟于炎海外，方觉此山孤。 

　　杂咏十首（选八） 

　　疑是羲皇上古民，野花长见四时春；儿孙满眼无年岁，头白方知属老人。 

　　纪叟中山浪得名，何如蛮酒拨醅清；宁知一醉牢骚解，几费香腮酿得成！ 

　　药溪流水碧差差，不拟天寒出浴迟；卒岁无衣双赤膊，负暄岩下曝孙儿。 

　　酿蜜波罗摘露香，倾来椰酒白于浆；相逢歧路无他赠，手奉槟榔劝客尝。 

　　生年十五鬓鬖鬖，招得儿夫意所甘；岂但俗情偏爱女，草中都不长宜男。 

　　燕婉相期奏口琴，宫商谐处结同心；虽然不辨求凰曲，也有泠泠太古音。 

　　露浓滋得麦苗肥，草长还忧豆叶稀；心忆儿夫桑柘下，日斜相望荷锄归。 

　　巢栖穴处傍岩阿，薜荔为衣带女萝；要向众中夸侠长，只论谁最杀人多！ 

　　番妇沈光文（寓贤） 

　　社里朝朝出，同群担负行。野花头插满，黑齿草涂成；赛胜缠红锦，新妆挂白珩（项常挂玛瑙珠）。鹿脂搽抹惯，欲与麝兰争（番抹鹿油以为香）。 

　　九日罗山遇雨（山属郑氏旧营址）宋永清（凤山令） 

　　萧萧风雨度重阳，匹马罗山奋战场。白发渐随秋色老，黄花空忆故园香。云迷古树千峰远，雾锁清溪一水长。萸酒年年常醉客，争雄壁垒几沧桑！ 

　　虎尾溪阮蔡文 

　　东螺、虎尾之分派，北流西折而联界。去年虎尾宽，今年虎尾隘；去年东螺干，今年东螺浍。大宗盛时支子依，支子若强大宗坏。余流附入阿拔泉，虎尾之名犹相沿。阿拔之源阿里山，虎尾之源水沙连；譬如兄弟阋墙变，却于异性共周旋。水有源头木有本，不信但看「棠棣篇」。 

　　大甲溪 

　　崩山万壑争流潝，溪石团团马蹄絷；大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作鬐鬣。水方没胫已难行，水至拦腰命呼吸。夏秋之间势益狂，弥漫五里无舟楫。往来溺此不知谁，征魂夜夜溪旁泣。山崩岩壑深复深，此中定有蛟龙蛰！ 

　　大甲妇 

　　大甲妇，一何苦！为夫馌饷为夫锄，为夫日日绩麻缕。绩缕须净亦须长，捻匀合线紧双股。斵木虚中三尺围，凿开一道两头堵；轻圆漫卷不支机，一任元黄杂成组。间彩颇似虹蜺生，绽花疑落仙姬舞。吾闻利用前民有圣人，一器一名皆上古；况兹杼轴事机丝，制度周详供黻黼！土番蠢尔本无知，制器伊谁远近取！日计苦无多，日计有余褛，但得稍闲余，轧轧事伛偻。番丁横肩胜绮罗，番妇周身短布短；大甲妇，一何苦！ 

　　吞霄道中 

