<!-- { "loadSidebar": true } -->
　　诸罗始皆土番，卉服鲜食而已。番故种苎，间以麻；番女杂树皮，以为达戈纹（见「番俗」「服饰」部）者也。布帛之入，自荷兰通市始也。丰草弥望多鹿场，故无冶。田器不足用，耕者盖鲜。耕作之兴，自郑成功窃踞始也。本朝辟土，汉人艺麻，备车牛之用为索绹；无桑。多男少女；女好逸乐，即女红不事纺绩，以五丝刺云日、花草、麟凤、鱼龙、美男子、妇人之状相矜耀为观美。故曰男耕而食，女不织而衣；台郡皆然矣。为农颇易，无火耕水耨之劳。自中土通货贿金铁，田器益备。岁不再熟；夏五、六月方有事西畴，不粪自殖；秋仲以次种之，冬十月而尽。非甚凶歉，鲜不饱。竹木率三、四岁比栉繁阴，墙下广植龙眼、菠萝、番檨、荆蕉。园多蔗，蔗可糖；勤者岁得数千觔，贩于各省。斗六门以上胡麻尤多，岁数十万石；台、凤、漳、泉各路资焉。异时郑氏父子抗拒王师，舟楫不得越澎湖尺寸；今则北通吴越、南浮交广，有冰纨、白榖、绉絺之蒙于暑，有吴绫丝絮、汉府毡裘之燠于寒，有洋布、哔支、羽毛、哆啰呢之泛于外洋；有饮食燕衍、杯盘肴核、丝竹之盛，金锡、丹青之美，百工之备。地大物广，极丰而泰，理势之必然也。自衣食侈靡，滥觞郡治；宴会之设，上下通焉。乃或厮童牧卒衣迭绮罗、贩妇村姑妆盈珠翠，一会中人之产、一饭终岁之蓄，渐染成风，流及下邑。古人有言：『作法于俭，犹虑其奢；障川回澜，曷云能榖』。夫衣食者，生人之大命也。先王之世，力不必为己，恶其不出于身；货不必藏于己，恶其弃于地。故雍睦辑宁之风，蔼然可挹也。迩者满大中丞尝着「蚕桑要法」，以教闽人矣。其援据经传所载，天下之士无不宜于蚕桑者。而特虑夫育蚕树桑之法，或未讲明而习熟，于是绘为十二图而详诏之；今颁在郡县者可考也。诸罗下士坟垆；「小雅」之诗曰：『隰桑有阿，其叶有傩』。开亩树桑，蕃衍沃若无难，因以购种育蚕，即蚕事以兴矣。往者，漳、泉资木棉楚、豫；近乃平原沙碛，吉贝相望，各供本郡十之五、六焉。或者兹土麻纻之产不及内地，夏秋多雨，吉贝虑不相宜。比年风气颇殊，乘时辨土，善其莳之之法，地岂爱宝哉！蚕绩并兴，布帛充牣，不资外省，同巷相从，篝灯继日，女无枌栩婆娑之逝、江汉游冶之容，成之不易、服之无斁，勤俭之风比隆豳雅，视锦绣纂组伤女红者霄壤也。古者，九年耕，则余三年之食；故岁不为灾。今佃田之客躶体而来，譬之饥鹰饱则扬去，积粜数岁，复其邦族。而土著之民室无居积，秋冬之储，春夏罄之；习尚既侈，出粜金钱，入手辄尽。所恃官廪积贮，岁一凶歉，平粜发赈；脱不幸有尧、汤之水旱，蔬果、鱼鳖不可以饱，益以商贾游食之众，何以相恤？万室之邑，取汲乎一勺之泉，其涸也，可立而待也。今不讲求衣食之源流、民间之积贮，使之知节而藏富；欲求风俗之醇，不可得也。 

　　婚姻丧祭（冠礼附） 

　　凡议婚，媒氏送甲庚月日，女先男卜吉，然后订盟；非古者「男先于女」之义，亦「问名」之遗也。 

　　订盟用庚帖及金银钏，名曰文定、曰小聘；亦有加彩币者。女家用庚帖，随轻重而报之。互用庚帖者，以始虑终，示无悔也。诸罗议婚后，女家遣人视男家且觇婿，名曰探家风。男则母或诸姆造女家觇媳，携金银簪亲插其髻，名曰插簪仔，犹北人之云插戴也。礼仪轻重可勿计。乃既无庚帖、或未约聘，而贫富贵贱，先后不同，寒盟负约者有之矣；由不用庚帖，不郑重于始也。 

　　纳聘曰献采、曰纳采。用婚启往复纳币，但柬致仪物而已。此地并纳聘于纳币而一之，具婚书、聘金、币帛、杂物签署纳币之敬；女家亦随轻重而报之。虽曰太简，亦不大背于礼。但必多议聘金，以番钱六十员为最下。女家贫者或先取尽至，纳币时竟达空函。有金不足而勒女不嫁者，有金已尽、贫不能嫁而愆期者；于是有贫而终身无妇者。 

　　请期止用柬，或并日课送女家；必另具仪，所谓更仪也。少者番钱二十员，俗名乞日；或受、或否。将婚之年，例于五日、除夕具仪物申敬岳家；至是，皆代以银。按「明会典」：诸王纳妃，六礼之外，更添一仪，遣使入门备妆；始有更仪之制。今士庶而效之，疑于僭；且必取盈其数，亦嗜利而已，乌知礼意乎？ 

　　婿于亲迎前数日，卜吉而冠，择戚属父母具庆者为宾；仿古筮日、筮宾也。至期，置冠履、鲜衣于竹筛，微烘以火，俗云除邪秽也。宾三梳婿发，而加之冠；「三加」之义也。既冠，拜先祖；仿告庙也。次父母，父醮以酒，申戒辞；仿醮席也。次诸父兄宾长，诸父兄宾长皆答焉，重成人之道也。笄，不用妇人为宾。女盛饰拜谒，略与婿同；醮酒，母命之。是日教以跪拜进退，献于舅姑尊长之礼，谓之教茶。 

　　亲迎，先期舂糯挲丸，色红白相间；分送亲友。至期，张灯结彩。婿沐浴盛服，父率以告先祖，醮而命之；取竹筛，盖其首。筛饰以朱画太极八卦，示「相生」之义也。出乘舆，鼓乐鸣锣，亲友送彩灯前导，沿途放花炮，好事者乘马骑牛以从；虽遇官长不避。女家亦先期送丸亲友，亲友为之粲妆（即添妆）。至期、女亦沐浴盛饰以俟。增入女门，驻轿庭除，从者捧鴈入置几案。小舅三致食物轿内，婿各具仪答之。次致荷包，婿复以练裙（新妇即于是日加着坐轿），送小舅花炮。女出厅事，父醮以酒，母命之。侍婢捧鴈，女外向举鴈而拱者三。侍婢传鴈从者，新婿随鴈出。父以紫帕蒙女首，紫姑（送嫁妇也）引女登舆。奠鴈、款婿御轮之礼，未有闻焉；送裙、送炮，不知于义何取（小舅致物，皆以斗覆其底。冠、笄日，或以大簸箕铺毡于上而拜，俗取团圆；然不雅甚矣）？ 

　　妇入婿门，父以八卦红筛盖婿首。少者一人向新妇轿前揖而请，新妇以荷包赠之。婿执红筛盖新妇首，入房；揭盖头袱，交拜传杯就席：是为「合卺」之礼。 

　　厥明见于舅姑，三日而庙见，从伊川先生所定也。拜舅姑，赐以金钱；夫妇相向再拜。庙见日，妇献茶于先祖毕，献茶舅姑；被袜、靴履、膝衣之属以为贽，皆拜。次拜诸父、诸母，长亲卑幼以次答之；分致履袜膝衣，卑幼以荷包，名曰拜茶。既毕、舅姑宴新妇，诸母姑妗与焉。酒数巡起、撤新妇席送妇家，仪节杀于内地。是日，妇家以食物餪女，俗曰探房、亦名散茶。次日，妇乃入厨，问理井臼苹蘩之事。 

　　旋车，或五日、或七日，必待妇翁之请。鼓乐前导。婿及女至，谒于先祖。奉贽于岳父母，受而别具仪物答之。献于伯叔尊长，皆反璧；赠于小舅、内侄，受而不报。宴婿于外，女于内，酒数巡起，妇翁送席婿家答前贶。婿女俱辞归（亦有次日再请，因设帷帐馆婿与女；或一月、二月者，谓之竖月）。 

　　父母疾笃既绝，乃哭；披发袒臂，跣足擗踊。另置床，迁尸于上，谓之搬铺；「易箦」之义也。 

　　梳发、沐浴、含饭，袭以衣。设坐中庭而掖之，哭以祭，谓之辞生；乃就敛床以敛。既殡，凭棺而哭。亲朋邻近者吉服到门请拜柩，辞；谓之问丧。 

　　遍讣音于亲友，结魂帛，竖铭旌，置灵座繐帏；功缌之亲俱至，乃成服。食时上食，哭无时。开吊吊于朔望、女婿祭于三旬七七之后，亲友毕至，止吊。百日乃卒哭，除灵谢吊；分胙于吊者，谓之答纸。 

　　除灵日，收魂帛于匣，祭奠则启之；罢上食。期而小祥，再期而大祥。遇朔望，哭奠于朝暮。中月而■〈衤覃〉犹素服，余哀未忘也。 

　　凡葬于卒哭之后者，前三日举哀，设朝暮奠，名曰开堂。亲友毕吊，曰辞堂。厥明，柩就车为盖，结以五彩；魂轿、香亭之属毕具。亲朋白衣冠送之；或祭于道左，谢以帛。既葬，题主设祭而反，亲朋拜迎于道，谓之接主。偶而前导曰行街，至家设坐以祭；古之「初虞」也。亲朋吉服请入拜，辞。三日至墓谢土神，谓之收灰。 

　　凡祭于大宗，于春分、于冬至；祭毕，饮福。台无聚族者，同姓皆与焉。家祭，于忌辰、于元旦、清明、五日中元、除夕；主未祔者，更于冬至。泉人日中而祭，漳人质明而祭。泉人禁以品羞；漳、潮之人用三牲（鸡、肉、鱼）者，未免太简。盖沿海村落间有此，故至台亦相沿耳。 

　　设灵后，延僧道诵「药师经」；云为死者开冥路。五旬，再延僧礼忏打地狱、弄铙普度；云为死者资冥福。夫人死则气散，设而有知，其精魂可无所不之也；何待僧道为之开路乎？且人非穷凶极恶，岂必人人而入地狱？又岂浮屠所能出之？沙弥弄铙，妇女乐此为戏；俗云以免虫蛀，尤为荒诞。善夫！唐刺史李丹之言曰：『天堂无则已，有则君子登；地狱无则已，有则小人入』。世之人不以君子待其亲，而以其亲为有罪之小人，岂非大逆不孝之甚乎？ 

　　将敛，扶至中庭以禁；古礼所无，泉人多有之。漳，朱紫阳故治，亦未见此。夫礼以义起，人子遇此时，则面目形容永不可得见矣；当此死肉未冷，亲奠一卮，不犹愈于盖棺之后、想象于虚无彷佛间乎？虽奉为不易之典可也。 

　　礼：三日而殡，三月而葬。闽俗多惑青乌、日者家言，既择山水形势、又择年月日时为子孙求福利，于是有停柩在家、暴露郊野数十年不葬者。台大约一、二年之内鲜有不葬。化者之体安，则人子之心恔矣。 

　　灵座宜除于大祥之后；今五旬或七旬而除之，非也。又或于旬尽更缩四、五日，云为儿孙作采，则更非矣。且未及百日而卒哭，人子之心其能安乎？更有除灵之日，灵座椅棹俱弃原野，云为不祥之物；则何不并其室庐而烬之、田畴而潴之、金帛而沉之乎？ 

　　卒哭谢吊，因吊者拜于吾亲而答之也。迩来俱乘天色未明，置帖门缝以去，拜礼阚焉；是人敬吾亲而吾不敬于人也，非情礼之所宜有矣。 

　　大祥，计首尾二十四个月；今人有数月前而举大祥之祭者，有计闰而扣除者。夫人子哀慕无穷，特以先王制礼不敢过焉，奈何于礼之所有而少之也？皆薄待其亲而自便于己，断乎其不可者。 

　　各庄婚姻、丧葬，大约相仿。唯潮之大埔、程乡、镇平诸山客，其俗颇异；礼节皆以简为贵，略去者十之六、七。 

　　以下四条，杂记客庄之俗： 

　　婚礼、用庚帖、食物，或银钱少许为定。纳聘无币帛，不用婚启，以全柬开聘金、杂物，曰送酒。请期，则只鸡樽酒而已。男不冠而女笄，曰上头；不亲迎、不用盖头袱、不鸣锣放花炮，富者用鼓乐。新妇至，合卺，亲朋毕贺。厥明而庙见，弥月而旋车。 

