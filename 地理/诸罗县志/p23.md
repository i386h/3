<!-- { "loadSidebar": true } -->
　　粟不粒积，剪穗而藏、带穗而舂，无隔宿之米。以巨木为臼，径四尺、高二尺许，面凹如锅，凿空其底，覆之如桶。旁窍三、四孔，以便转移。杵辄易手，左右上下，按节旋行，或歌以相之。将旦，村舍络绎丁东远扬，若疏钟清磬；客骤听者，不辨为何声。陈小崖「外记」：『粤东南海神祠有大小铜鼓二，制如淮鼓，中有脐突起，击之阗然；云传自汉代古物』。木虚应地，铿若金奏；金虚应地，幻为革音：清浊各异。番夷制器，埒诸古人矣。 

　　杙，三足于地，阁木扣于上以炊；或支以三石块，若鼎峙然。木扣陶土为之，圆底宿口，微有唇起以承甑。甑以大木刳虚其中若桶，编篾为脐。近亦有用小铁锅兼筑灶者。 

　　规木虚其中，围三尺许，函口如槽；横竹木杆于内，卷舒其经，缀线为综，掷纬而织达戈纹、粗布系腰小带，花纹历录可爱。 

　　坚木削刀扣之，左右各置小坛，扣声相应，清亮如磬。 

　　室中壶庐，累累以百十许，多为富。大者容二斗。嫩时，味苦不可食。俟坚老，截顶出瓤，选其小而底相配者制为盖，泽以鹿脂，摩娑既久，莹赤如漆。番人于于役，用装行李，雨行不濡。传递公文，遇大水，取置其中，戴于首而渡。汉人重价沽之，弗售也。 

　　削竹为嘴琴。其一制如小弓，长可尺余或八、九寸，以丝及木皮之有音者纶为弦；扣于齿，爪其弦以成声。其一制略似琴形，大如指姆，长可四寸，窍其中二寸许，钉以铜片，另系一小柄；以手为往复，唇鼓动之，声出铜片间如切切私语，皆不能远闻，而纤滑沉蔓，自具一种幽响。夜月更阑，猫踏（见下「杂俗」）与番女潜相和，以通情好。 

　　截竹窍孔如箫，长者可二尺；通小孔于竹节之首，按于鼻横吹之，曰鼻萧。可配弦索，音节颇似而不扬，当为箫之别调。 

　　用芦管长寸许，丝缠其半；又其半扁如鸭嘴。截竹长六、七寸，窍三孔；函芦于竹，骈而吹之，曰芦笛。音如滇、黔间苗■〈犭仲〉之芦笙，而悲壮过之。清秋夜月，令人起塞上之思。 

　　铸铁长三寸许，如竹管；斜削其半，空中而尖其尾，曰萨豉宜、又曰卓机轮。系其尖于掌之背，番约铁镯两手，足举手动，与镯相撞击，声铮铮然。或另衔铁舌，凹中；系之脐下，摇步徐行，锵若和鸾。骋足疾走，则周身上下，金铁齐鸣，听之神竦。 

　　弓取材于竹，密缠以藤，藤染茜草，其色朱。内山番或以韧木为之，不知柘与桑也。无弰，不需筋角胶漆；绳纻为弦，渍以鹿血，坚韧过丝韦。露宿不橐，亦无反弛之虞。底局不至于彀，而发射搭箭于左。 

　　小竹坚直，美亚会溪用为箭，傅以翎；翎如汉人之制而剪其梢。或增为五面，密缠以丝，鹿血鋈之如漆。镞，铦利贯骨，有长至四寸许，如鎗舌者。 

　　镖枪杆长五尺许，疏可及三、四十步，锋铦利。或鎗舌为钩距，形如个字；括入杆中，用长绳并杆系之。中物，则枪舌倒挂而不能出。麖鹿负痛奔逸，杆摆落，与绳俱挂草木间；番从后尾之，无得脱者。 

　　男女出门，身不离铁。刀之制，或方头、或尖叶，长不满尺，铦于斧斤。木鞘韬之，横系腰背。 

　　刳木为牌，高齐膺，阔二尺许；取木之最坚者为之。内凹外凸，中画日月，或黑白相亚；制如舞干。 

　　以藤为笼，下底上盖，方圆、高低、大小不一。汉人购之，内外加以漆，饰铜以便锁钥，殊为坚致。 

　　编竹篾为篮，其制圆，曰霞篮。番无升斗，以此为量；大者装至三、四石。内山有藤簸箩，径围可三丈。 

　　杂俗 

　　诸流寓于台者称唐人，犹称汉人也。郑氏窃据，唐人既多，往来相接，长幼尊卑皆呼兄弟。半线以上，称「付遁」（番语亲戚也）。称内地，统名之曰唐山。 

　　无历日，不识岁，时以稻熟为一岁。不知庚甲，问其年几何，茫然也。黠者如古结绳之初，稻熟时，辄加一结。或折枝藏于室，核其数，终不知溯自初生凡几春秋也。以月圆为一月，不知有闰。 

　　老番能占岁；草初发，视今岁何者居先，则定一岁旱潦丰歉。师旷云：『岁欲甘，则甘草先生；岁欲苦，则苦草先生』。番犹古先民之遗也。 

　　春以草验风信；初生无节，则周岁无台。每多一节，主台一次；验之不爽。近汉人亦有识此草，不知著名，但曰风草。 

　　习红毛字，横书为行，自左而右；字与古蜗篆相彷佛。能书者，令掌官司符檄课役数目，谓之「教册仔」。今官设塾师于社，熟番子弟俱令从学，渐通汉文矣。 

　　红毛字不用笔，削鹅毛管为鸭嘴，锐其末，捣之如毳，注墨渖于筒，湛而书之红毛纸。不易得笺，代之以纸，背堪覆书也。 

　　途次相遇，少者侧立，先问讯长者，俯以俟；长者既过，乃移足。朋侪则互相问。饮食无论多寡，分甘必遍。或汉人入社，以烟、糖相饷（二物番所酷嗜）。已遍而忽有后至者，虽素不谋面，必更均而与之。 

　　客至，出酒以敬，先尝而后进；香炉、瓷缾悉为樽斝。槟榔熟，则送槟榔；必采诸园，不以越宿者饷客。 

　　大武郡以北，官长至各社，舂香禾为餈；盛以盘，择女之尤者擎而戴于首，跪马前进之以为敬。 

　　夫妇自相亲■〈目匿〉，虽富无婢妾、僮仆。终身不出里闬；行携手、坐同车，不知有生人离别之苦。不为窃盗穿窬，不识博奕；种织、渔猎、樵采之外，浑乎混沌之未凿也。近乃有呼卢角胜者。 

　　番妇耕获、樵汲，功多于男；唯捕鹿不与焉。能织者少，且不暇及；故贸易重布。钱榖出入，悉以妇为主。 

　　麻豆、目加溜湾以上，老番穷无依，则亲属共收恤之，无流落为丐者。新港距郡不远，或丐于市。 

　　番无愁暑雨祁寒，负重挽车，度险出淖，状若甚蹙者；曾未驻足息肩，已歌呼呜呜，喜跳自若矣。佣直作苦，劳之酒，则终日不倦。 

　　春初为秋千，略如汉人之制；高可丈许，中以木为舁，止容一人；绕梁旋转如纺，上下可数十回。汉人效之，辄晕而呕。 

　　舍前后左右多植槟榔，新港、萧垄、麻豆、目加溜湾四社为最。森秀无旁枝，修耸浓阴，亭亭直上。夏月酷暑，扫除其下，清风徐徐，令人神爽。汉人近亦广植之，射利而已。有至崇爻者，言各社之植尤盛。 

　　槟榔子生木杪，高数丈，汉人以长柄钩镰取之。番猱而升，攀枝而过，顷刻之间跳越数十树。 

　　种禾于园。种之法，先于秋八、九月诛茅，平覆基埔；使草不沾露，自枯而朽，土松且肥，俟明岁三、四月而播。场功毕，仍荒其地；来年再种，法如之。禾秸高而柔，虑为风雨摧折，杂植薏苡。薏秸粗梗又差高于禾，如藩篱然。一畦之中，两种并获。 

　　东西螺以北，番好饲马，不鞍而驰骤；要狡兽、截轻禽，丰草长林，屈曲如意。择牝之良者倍价而易之，以图孳息。 

　　县治以南，「听差者曰」咬订；诸罗山、打猫各社，谓之「猫踏」。约十二、三岁外，凡未室者充之；立稍长为首，听通事差拨。夜则环宿公廨，架木左右为床，无帷帐被褥，笑歌跳掷达旦，斗六门以北曰「猫邻」。 

　　年可十三、四，编藤或篾，围腹及腰，束之使小，谓之篐肚；便驰骋也。既有室，乃去之。夜冷月明，展足斗捷，脚掌倒弯去地尺许，扑及其臀，如凌空遐举；习之既娴，故逐走射飞，疾于奔马。 

　　递公文悉用咬订、猫踏、猫邻。插雉尾于首，肘悬萨豉宜，结草双垂如带，飘扬自喜；沙起风飞，萨豉宜叮当远闻，瞬息间，已十数里。 

　　外沿大海、内阻深溪，故男女皆善水。山溪骤涨，欲济无舟；肩舆车载，蚁擎以过，如履平地。 

　　坐以脚跟垫尻，若听鞫然。古人以跪为坐，后乃有趺坐或就榻而坐者，诸番不知于何始也！无伦次，随地错杂。南社之番，独不敢与土官列坐。陈小崖「外纪」：『红毛诸国之番，官长过，不知起立，摘帽为敬；既过，则戴之。云南土司诸蛮，手举次工端拱（次工者，交言帽也；如渔笠，黑毡为之）』。今诸番被化日久，迎送长官亦知拜跪矣。 

　　九、十月收获毕，赛戏过年。社中老幼男妇，尽其服饰所有（服饰见上），披里以出。壮番结五色乌羽为冠于首，其制不一；或错落如梅梢，高数尺、阔可十围。酒浆菜饵鱼鲊兽肉鲜砾，席地陈设，互相酬酢。酒酣、当场度曲。男女无定数，耦而跳跃。曲喃喃不可晓，无恢谐关目；每一度，齐咻一声。以鸣金为起止，萨鼓宜琤琤若车铃声；腰悬大龟壳，背内向；缀木舌于龟版，跳踯令其自击，韵如木鱼。 

　　过年无定日，或邻社共相订期，赛戏酣歌，三、四日乃止。亦有一岁而二、三次者，或八月初、三月初，总以稻熟为最重。止之日，盛其衣饰，相率而走于圹，视疾徐为胜负；曰斗走。或社众相诟谇，则以此定其曲直，负者为曲。 

　　家有丧、过年之前一日，束草遍插羽毛，以像死者；诘旦番女十数辈挽手拥一猫踏跳踯旋转而歌，歌毕而哭，撤草人而弃。社众团次其门，各劳以酒。 

　　父母丧，无衰绖。衣皂略如海青，腰有幦帻甚繁；云自荷兰相传而然。或斜束幅白于肩臂；妇人以纻麻染红黄色，交刺为纹，缝贴衣背。平时青布束腓，至是亦如刺纹其上；属疏者色稍淡。夫服最重，披发，皂布裹其头，面止露两目，「怜」尽乃除；如汉人之卒哭也。番语以哀为「怜」，无定日，极意而止。色用皂者，以人死则不可复生、布染皂则不可更染他色也。 

　　人死结彩于户，鸣钟。舁尸诣属亲之门，各酹酒其口，抚摩再三；志永诀也。既遍，然后归家瘗之。死者遗衣物，分其半以殉。 

　　无棺椁茔域，裹以鹿皮。有生时置皮一器如厢，入己物其中，死即以为棺者。瘗所居床下；移其居，而旧宅听其自圯。比年，附县诸社亦间用棺木而葬诸野。 

　　瘗，或于门内之右掘深窖，编竹置尸其上，空其下，离土可三、四尺。间数旬，辄发视。窖有菌生或草木之异，则喜为吉，置酒会邻里聚观；或土色不佳，则涕泣号跳，移置他所。 

　　内山有亲死而衣生时之衣，扶置于几，酹酒侑食，哀哭而瘗之者。诸罗山一老番死，敛以长甲万，诸番各赠布三、四尺纳其中。瘗而为之架屋其上，制如番舍而狭，插白布旗于檐之四隅，悬幅巾于门，圯而止。临窆、一社皆哭声震地，哀惨不忍闻。汉人送葬，鲜克有此。所谓「礼失而求诸野」也。 

