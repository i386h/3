<!-- { "loadSidebar": true } -->
　　丧必延僧作道场，虽极贫必开冥路，七七尽而除灵。吊者祭则答之胙，香楮则答拜而不胙，不欲以一楮亏丧主之财，亦善俗也。葬不过七七间，三岁则挖视之，土燥、棺完好、色鲜则掩之。或俟九年，拾其骸于瓦棺而复葬之。否则，迁于他处。 

　　禁祭惟元旦、除夕、五日，余皆无之。明清祭于墓，尽日潦倒而还。无忌辰。凡祭，极丰不过三牲，口诵祝辞，遍请城隍、土地诸神，云祖先不敢独食也。夫侪祖先于神而并之，祖先能安坐而食乎？亦惑矣。 

　　杂俗 

　　田盛夏始播，不耨荼蓼而黍稷自茂，藉草以待有秋。暇日，牵车服贾。潦水尽，入山斧大木为薪，储来春一岁之用。十月场功毕，剉蔗为糖，牛醡之；至三、四月乃止。岁时伏腊，击鼓吹豳，斗酒相劳，熙熙乎击壤康歌之世矣。 

　　凡流寓，客庄最多，漳、泉次之，兴化福州又次之。初辟时，风最近古；先至者为主，其本郡后至之人不必赍粮也。厥后乃有缘事波累，或久而反噬，以德为怨；于是有闭门相拒者。然推解之谊，至今尚存里闬也。 

　　土著既鲜，流寓者无■〈基，目代土〉功强近之亲，同乡井如骨肉矣。疾病相扶、死丧相助，棺敛埋葬，邻里皆躬亲之。贫无归，则集众捐囊襄事，虽悭者亦畏讥议。诗云：『凡民有丧，匍匐救之』。此风较内地犹厚。 

　　土产槟榔，无益饥饱，云可解瘴气；荐客，先于茶酒。闾里雀角或相诟谇，其大者亲邻置酒解之，小者辄用槟榔。百文之费，而息两氏一朝之忿；物有以无用为有用者，此类是也。然男女咀嚼，竞红于一抹，或岁糜数十千，亦无谓矣。 

　　地平旷，便于车行。轮高五尺许，轨辙画一，一牛约运六、七百觔。编竹为车笼，以盛五谷之属；诛茅采薪，去其笼，捆束以载。行远可乘三、四人。重则另横一木于右，挚靷加轭，多一牛以曳之，若马之两骖而缺其左。妇女置竹亭于上，或用布帷。牛价腾涌，水牯健者至三十千钱。 

　　引重致远，皆以车。汉庄、番社无不家制车而户畜牛者。冬、春多夜行，田收潦尽，四野康庄；夜静风生，蹄轻走疾，辘轳之声远近相闻，有临淄、即墨之风焉。夏、秋多淫雨，水深泥淤，且非昼不可行。遇酷暑，牛往往困毙于道；异时皆瘗之，近乃有剥而食其肉者。 

　　人无贵贱，必华美其衣冠，色取极艳者。靴韈耻以布；履用锦，稍敝即弃之。下而肩舆隶卒，袴皆纱帛。大中丞雷阳陈公观察台湾时，躬以节俭训俗：衣帷布素、食无兼味，禁诸服饰奢侈者；积习已锢，亦未尽改。宴客必丰，酒以镇江、惠泉、绍兴，肴罄山海；青蚨四千，粗置一席。台属物价之腾，甲于天下；于是有彼此相胜，一宴而数十金者。观察梁公近为条约：非婚祭大庆，不得过五簋。两观察为民节财之意，凡为士庶者皆当深体也。 

　　延师课子，以荐主为重轻；一子从学，面有德色。或督过弟子，则师徒不相得，即父兄礼意寖衰，不终年辄去。本籍乏才，弊实由此，父兄之过也。 

　　牛择黄牯臕壮者，饰以鞍辔如马，驯而习之，日可百里。少年子弟，磬控如意，以之学骑射；易牛而马，亦易易矣。初见以为偶，久之乃无处不然。 

　　村庄神庙集多人为首，曰头家。庙虽小，必极华采；稍圯；则鸠众重修。岁时伏腊，张灯结彩鼓乐，祭毕欢饮，动辄数十缗；虽曰敬神，未免滥费。 

　　神诞，必演戏庆祝。二月二日、八月中秋，庆土地尤盛。秋成，设醮赛神，醮毕演戏，谓之压醮尾。比日中元盂兰会，亦盛饭僧；陈设竞为华美，每会费至百余缗。事毕，亦以戏继之。 

　　家有喜，乡有期会。有公禁，无不先以戏者；盖习尚既然。又妇女所好，有平时悭吝不舍一文，而演戏则倾囊以助者。 

　　喜博，士农工商卒伍相竞一掷；负者束手、胜者亦无赢囊，率入放赌之家。乃有俊少子弟、白面书生，典衣卖履，辱身贱行，流落而不敢归者。此风漳、泉多有，台郡时盛。拔木塞源，惟在严治诱赌之无赖、放赌之窝家；而为父兄者，教尤不可不先也。 

　　尚结盟，不拘年齿，推能有力者为大哥；一年少者殿后，曰尾弟。歃血而盟，相称以行次。家之妇女亦伯叔称之，出入不相避；多凶终隙未及闺阁蒙垢者。近设禁甚严，其风稍戢。 

　　尚巫，疾病辄令禳之。又有非僧、非道，名客仔师；携一撮米，往占病者，谓之米卦，称说鬼神。乡人为其所愚，倩贴符行法而祷于神；鼓角喧天，竟夜而罢。病未愈，费已三、五金矣。不特邪说惑人，亦糜财之一窦也。 

　　自襁褓而育之者，曰螟蛉。台俗八、九岁至十五、六，皆购为己子。更有年未衰而不娶，忽援壮夫为子，授之室而承其祀。有父无母，悖义伤伦，抑又甚矣。古人无子，必择同姓之亲者而继之；今以非我族类之人承祀，他日能歆之乎？其始，皆由妬归不容置胜或妾，有子而不以为子；故有生女而潜易、诈孕而假产，其夫或明知而隐忍迁就。又有妇言是听，舍兄弟同姓之子，而必取诸异姓者；然未若此地之并螟蛉而亦非也。礼无异姓为后之文，本朝有笞杖归宗之律。俗子、愚夫既不知吕嬴、牛马之辨，诗礼之家亦昧然为之。杞人灭鄫，春秋之义何居乎？听妾妇之愚、徇末俗之陋，所当亟变者也。 

　　失路之夫，不知何许人；纔一借寓，同姓则为弟侄，异姓则为中表、为妻族，如至亲者。然此种草地最多。亦有利其强力，辄招来家，作息与共；男女相杂，久而狎之，桑间濮上之风，非无自矣。 

　　各庄佣丁，山客十居七、八，靡有室家；漳、泉人称之曰客仔。客称庄主，曰头家。头家始藉其力以垦草地，招而来之；渐乃引类呼朋、连千累百，饥来饱去，行凶窃盗，头家不得过而问矣。田之转移交兑，头家拱手以听，权尽出于佃丁。 

　　初，台人以客庄盛，盗渐多，各铸铁烙牛，以其字为号，便于识别。盗得牛，更铸钱，取字之相似者覆以乱之。牛入客庄，即不得问。或易其牛，反缚牛主为盗；故台属窃盗之讼，偷牛者十居七、八。 

　　瓜果豆菜之属，着地即生；又多隙地，而宁取诸市。近溪之田，桔槔必以牛，无自任其力者。佣工计值，三倍内地，宁游手乏食，必不肯少减。民风之情，至台极矣。 

　　庄社地既宽旷，鸡豚之畜数倍内地，非止五母、二母而已。乃物价亦数倍内地，由习俗奢侈。中人之家食必举肉，且游手者众。水次鱼虾，亦食者多而采捕者少，固宜其腾涌耳。 

　　女不蚕织，以刺绣为能，自十岁以上则教之。工巧者自赡其口，尚有赢余。然虽工无益于世，曷若纺织之为有用乎！汉诏云：『锦绣纂组，害女红者也。女红害，则寒之原也』。善矣！ 

　　荷包，方广可八、九寸，以红哆啰呢、汉府缎为之；不惜高价，必求女工之最者而刺绣焉。轻薄少年，乃有借此往来中冓者。履霜坚冰，刺绣之害不止女红矣。 

　　妇女过从，无肩舆，则以伞蒙其首；衣服必丽，簪珥必饰。贫家亦然。村落稍远，则驾牛车以行。岁时、佛诞，相邀入寺烧香，云以祈福。 

　　演戏，不问昼夜，附近村庄妇女辄驾车往观，三、五群坐车中，环台之左右。有至自数十里者，不艳饰不登车，其夫亲为之驾。 

　　内地稍通笔墨而无籍者，皆以台为渊薮；训蒙草地或充吏胥。辍八比未久者，科、岁犹与童子试。其奸猾而穷无依者，并为讼师。愚民一纸公门，惟讼师是主。讼师一经包揽，讼者虽欲自止而不能矣，更有唆使番夷，造端饰诈。或官长明察，罪无所逃，则激之使变；遂为地方大害。是此地之驱除讼师，宜尤严于内地也。 

　　胥役各处所有，台属为盛。有室家者十之二、三，谨愿者十不得一、二焉；皆游棍望风夤缘而入也。一衙门而数百众、一皂快而十数帮，非舞文撞岁、见事风生欺官以朘民之膏血，何以饱其蹊壑乎！吏书之势，艳于绅士；皂快之焰，烈于吏书。上官胥役视寮属如乌有，又安怪其以愚民为鱼肉也。此辈善伺本官，而巧中其欲；稍假以词色，即门以外无所不至矣。北路地方辽阔，催科讼狱，勾摄动以月计，役寡则事不办；唯在谨嗜欲、寡言笑，示以不测之威，使无所投其隙而不得肆其贪横，则俗不以胥役为贵矣。 

　　俗传荒郊多鬼，白日幻形，杂过客为侣，至僻地即罹其害。晨昏或现相狞狰，遇者惊悸辄病。故清明、中元延僧道诵经，设醮之事日多。 

　　敛金造船，器用币帛服食悉备；召巫设坛，名曰王醮。三岁一举，以送瘟王。醮毕，盛席演戏，执事俨恪跽进酒食；既毕，乃送船入水，顺流扬帆以去。或泊其岸，则其乡多厉，必更禳之。相传昔有荷兰人夜遇船于海洋，疑为贼艘，举炮攻击，往来闪烁；至天明，望见满船皆纸糊神像，众大骇；不数日，疫死过半。近年有舆船而焚诸水次者，代木以竹，五采纸褙而饰之。每一醮动数百金，少亦中人数倍之产；虽穷乡僻壤，莫敢恡者。 

　　岁时（诸罗俗与郡治略同，就「郡志」稍加删补） 

　　元旦早起，少长咸集，礼神、祀先毕，诣亲友贺岁。主人出辛盘相款、酴酥为政，往来交错，五日乃止；谓之假开。 

　　元旦至元宵，好事少年装束仙鹤、狮马之类，踵门呼舞，以博赏赉，金鼓喧天；谓之闹厅。 

　　立春前一日，有司迎春东郊，仪仗彩棚前导；市中市春花、春饼之属。先时，迎春皆在郡城；康熙五十四年，始就县将事，遂以为例。 

　　初十夜放灯，逾十五乃止；门内外各悬花灯。亦有闲身行乐数辈为伍。制灯如飞盖状，一人持之前导，丝竹曲以次杂奏，遨游街市；谓之闹伞。更有装束昭君婆姐、龙马灯之属，有喜者歌以庆之；主人厚为赏赉。神祠延僧道，设醮祈安，醮毕迎神，社众集饮庙中；谓之食供。内地元宵前，多无赖子弟挟鼠炮以角胜负，延烧衣履为乐闲；幸无是恶俗也。 

　　二月二日，街衢社里敛钱演戏，赛当境土神；盖仿古「春祈」之意。 

　　三月二日，采鼠曲草合粉为粿，互相赠遗；士女出游踏青。古者，上已所以祓除不祥也；秉兰赠芍，未有闻焉。 

　　清明，插柳于户。前后三日多墓祭，男妇老幼驾车以往，邀亲友与俱；设帐席地而饮，衔杯酬酢，薄暮乃归。妇女则就车设帷盖其上。 

　　四月八日，僧童舁佛作歌，沿门索施；谓之洗佛。 

　　端午日，家制角黍，悬艾及菖蒲于户。以五色长命缕系儿童臂；复以茧作虎子，帖头上，至午脱之。笨港、咸水港等处，划舟竞渡，游人杂沓；亦有置竿挂锦，捷者夺标以去。 

