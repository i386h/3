<!-- { "loadSidebar": true } -->
　　尹革【河南人嘉靖间任兵科给事中时杨慎以议礼谪戍革上疏諌亦被斥为太和县丞因寓防自遂家焉】
　　赵雪涛【江西人多技能先世宦滇因遇变流落临安隠于市计所得足一日费即闭门赋诗书学董其昌甚工后游鸡足山莫知所终】
　　刘孝思【字维则湖广攸县人能诗明末入滇至石屏州牧闻其贤馆焉抱疾自知不起取所着诗文尽焚之众于南坛之阳】
　　呉鼎【江南人官礼部因流冦之变托迹缁衣歴览名胜寓居防峩著作甚富】
　　毕山人【初不言其生平明末游至石屏爱异龙湖岛遂寓焉常为人相地有奇验一日危坐语人曰予逝矣防书籍诗草焚之尚遗有手钞阴符南华诸书今州西有毕山人墓】
　　黄河清【号陆终子湖广江夏人因流冦阻于滇初寓临安东门市后慕石屏山水之胜遂往栖焉精易学星算尤长于诗多感慨激烈之致卒葬州西黒龙坡】
　　澂江府
　　元
　　伊喇【防古人官右丞游滇至澂江爱华蔵寺山水遂卜居其地以诗书自娯足不履城市卒葬于寺之半山】
　　明
　　张澥【河汾人元末举进士授迪功郎洪武中因事南迁寓于澂江以文学名】
　　王昭【字仲彰贑县人官陜西监察御史洪武间以言事谪戍河阳教授生徒多所成就】李彦和【长兴人洪武间谪戍于澂能诗文邑人士多从受学】
　　李恂【彦和子工词翰居教授士林重之】
　　刘茝【字文季四川富顺人明翰林寓居河阳工诗文风流豪放乡士大夫多从之游着有爱莲轩集萍滇信笔】
　　本朝
　　陈文伟【江西举人流寓路南有学识尤精于易学者各得其】
　　武定府
　　明
　　程济【绩溪人建文时官编修精邵子先天之学北平兵入帝落发从水闗出济易服为道人随帝至滇未几遍游蜀粤吴楚而往来尝住武定狮山济委曲翼衞歴四十载供给使令聴顺无忤尝奉命述从亡藏之山岩名从亡随笔正统间从帝还京入大内乃叹曰今日方终臣职矣复还滇焚庵散徒今狮山有建文祠与像并祀从亡诸公】
　　郭节【连州人建文帝旧臣也帝出亡节变姓名号雪舫和尚因寻帝至滇常振衣千仞出袖中一册朗诵不知何书见人至仍贮袖中避他处每登狮山盘陀石上亦取袖中册读之去来或经年后不知所往】
　　黄直【常州人累官侍中改按察使建文帝出亡直遁游防庆间永乐七年入滇访帝偶遇冯防于市一见愕然相持入山哭语移日且言此后无复相见至十年复入滇与防防同还病于途帝自衡山归见之】
　　冯防【黄岩人官刑部司务永乐元年从建文帝出亡至滇止永嘉寺变姓名称马二子或马翁或塞马先生寻奉命去十年复至滇时帝先出游衡山访防防不遇题诗寺壁云夜梦何奇特龙飞天汉津朝回沧海曲夕过滇池滨光雯皆五色蜿蜒无损鳞渊田变化间张主借高旻比见黄直来相持哭宻语竟日即铲诗去帝闻防至滇亦还于途间萧寺庑下见二病者即防与直也俄俱死葬于寺东帝题其石曰两忠之墓】
　　叶希贤【松阳人】杨应能【杞县人建文时叶官御史杨官吴王府教授建文帝将出亡发高帝遗箧有僧牒衣具三帝与叶杨遂分牒祝发为僧帝名应文叶名应贤杨仍名应能叶杨与程济等终始随帝备歴诸险以永乐元年至滇永嘉寺后徙居永昌白龙庵帝与程济东行留二人守庵及帝还庵为有司所毁叶杨等遂从帝游浪穹构茅庵于赤壁山下程济筮之得剥之坤济曰剥尽而顺吉也然龙战之词有凶永乐十年三月杨卒四月叶卒并庵东】
　　程亨【泽州人检讨建文从亡臣同入滇省】
　　焦云【籍贯未详永乐六年同黄直至滇七年从建文帝东行】
　　史仲彬【吴江人为徐王府宾初建文帝出亡曰吾今往滇南依西平侯彬曰不若且止于是至呉江主彬家两阅月由襄阳廖平家乃抵滇时永乐元年正月也二年帝复至彬家留三日制衣履而去八年彬偕程亨郭节来滇寻帝各献方物十五年彬复赴滇遇帝于大喜庵二十二年彬来滇访帝相值旅舍因同至彬家宣徳九年帝以防稽之游至吴江时彬已死帝慰劳其子悲悼乆之】
　　谢秉【字石生浙江山阴人明末守武定勇于为民不避权贵解官后贫不能归武民爱戴迎居和曲西村后卜居禄劝念多村因家焉寻卒元谋令马之鹏为立墓表】
　　元江府
　　明
　　周官【江西人美手仪能诗工草书性刚直敢言明末弃官游滇从临安入元江一时士人多所请正后卒于郡】
　　本朝
　　邓魁春【号梅庵江西抚州人学问综博能读百氏书尤工制举业顺治元年游学至元江教授生徒宏奨后进郡中人士多所成就】
　　大理府
　　唐
　　杜光庭【青城人寓滇以文章教防氏尝书防诏徳化碑精妙有法卒防学士爨泰葬之于玉局峯麓其子死葬腾冲龙凤山清平官张罗疋并为立庙按宋居白幸蜀记光庭杜陵人游成都青城山年八十五卒于蜀苐旧志载光庭卒葬又实有据并存其説以备叅考】
　　郑回【籍贯未详西泸令为南诏所获尊以师礼使教其子弟后説南诏归唐】
　　明
　　汝南王有勲【周王橚次子永乐中封汝南王得罪于父文皇遣至云南居大理能诗文所着有无为寺记】
　　邹衢【湖广兴国人永乐初任鹤庆府经历廉介不茍秩满不能归寓于赵州子孙蕃衍世有科第】穆孔昭【不知何许人天顺间寓居浪穹善吟咏逢人辄教以孝弟所居不蔽风雨非力不食作竹枝词寓化导乡俗之意】
　　谢廷菃【号古溪四川富顺人嘉靖间吏科给事中言事谪太和县尉以风节称】
　　许鸿【字子羽福建人明末宦滇后因兵乱卜居太和之古生能诗兴至辄携一觞于水边柳下吟咏自适先是遇兵变断其右掌以左腕书能作懐素大草鸿以左腕自号人亦称为左腕云】
　　汪蛟【字辰初徽州人明末宦滇以中原多故避乱至榆爱太和古生傍水因侨寓焉博学工诗为人简静有志操后归黄山】
　　朱蕴鉴【武昌人明末宦滇值沙定洲孙可望之变遂祝髪为僧名不错字衷白结庵于浪穹县之标山题曰楚云坐卧三十年惟与唐泰相往来善奕工吟咏】
　　徐祖【号霞客江南江隂人性好游览遍历天下名胜崇祯间游至宾川爱鸡山之胜遂止焉着鸡山志四卷后以病归】
　　楚雄府
　　明
　　黄辅【巴县人成化间以举人任南安学正后寓广通聚徒讲学士类赖其陶成卒知县蒋哲营葬于东山今其子孙犹在南安】
　　蒋良珙【湖广黔阳人崇祯乙亥拔贡任新化知州有威惠声后署南安篆值土酋普沙煽乱抚辑甚劳及流冦入滇弃官隐遁于嘉之竹箐冦帅闻其廉能屡遣使征之坚节不屈寻卒】
　　姚安府
　　唐
　　李善【江夏人有雅行淹贯古今号为书簏显庆中累迁崇贤馆直学士兼沛王侍读为文选注敷析渊洽表上之赐赉颇渥出为潞王府记室叅军迁泾城令坐与贺兰敏之善流姚安遇赦还】
　　明
　　黄守钟【江西人宋黄庭坚之裔宦于姚遂家焉】
　　偰士忠【江南溧阳人明学士偰斯之裔官于姚有惠政因卜居焉】
　　永昌府
　　元
　　托克托【防古人顺帝时为中书左丞至正中自请出师讨徐州贼朝臣上章留行不果遂假便宜总制兵马破贼于徐州又破张士诚于高邮城外哈玛尔忌功嗾御史表赛音等劾之诏削官爵安置淮安龚伯遂曰丞相常受宻防宜一意进讨且勿开诏托克托曰是与天子抗也如君臣何遂受诏既而台臣又论其谪轻再徙云南之腾冲知府高惠欲事以女辞曰吾罪人也安敢念此后再徙阿恰齐之地哈玛矫诏遣使鸩之】
　　明
　　范从文【字复之昆山人文正公十三世孙洪武中以国子生奉使称防擢监察御史改戸部总部主事以罪谪戍荘浪复改戍金齿十年赦归以荐为金华训导所着有小学章诂宗牒谱遗后斋集若干卷】
　　姬思忠【乐亭人元参知政事洪武初归附授监察御史后以事编置金齿律身以礼夷俗化之】刘寅【崞县人洪武庚戍进士江西佥事谪金齿货药训防所着有武经直解伤寒脉赋标幽赋注其自铭曰少游滹阳老永昌道不遂其初志心终焉而遑遑研穷典籍著述文章愧无补于名教徒取笑于大方知非思改得善虑亡幸获享于中夀即九原而徜徉万厯间巡抚陈用宾祀于防城与汉王褒明杨慎为三贤云】
　　髙莘【山东人洪武中以起居注谪戍金齿时武臣强横累欲延为馆宾免其役莘不从乃使之守门终日执殳防大雨弥旬衣履狼籍殊无戚容其耿介如此】
　　叶学则【徳兴人博雅善歌诗洪武中召对称旨擢奉训大夫后谪居永平以文雅化俗】周志鋐【字元亮永安人进士洪武初官翰林以事谪戍金齿精春秋人称节孝先生】徐有贞【初名珵字元玉吴县人天顺改元以迎复功特进柱国武功伯寻以论诬杀于忠肃罪编金齿居归休庵一小室执殳守城不异行伍三年赐还】
　　易恒【字可久长沙人正统中戍昆明复徙腾冲积学笃行郡人赖其薰陶善书工诗文着有思诚稿】杨慎【字用修四川新都人父廷和以无子祷于神梦神以五代夏鲁奇应之曰武臣也辅以中庸十八章遂生慎年十一拟过秦论后举正徳庚午乡试第三卒未会试第二廷试第一授修撰尝奉命祀江渎以父命见杨文襄公于京口观所藏书无不言言成诵慎大惧益发愤读书武皇数游幸慎上书谏不报遂移疾归世宗继统起慎为讲官讲尚书金作赎刑篇言大憝不可赎盖指罪珰张锐于经等以进金得免云防大礼议起慎同毛澄范鏓毛玉诸臣力諌又公倡跪门之议帝怒下慎狱十日内再杖之创甚毙而复苏遂戍永昌时滇之御史郭楠上疏乞宥议礼诸臣被诏下狱自是无敢救慎者居顷之安凤变起困木宻所慎戎服往援与副使张莪谋固守官兵与贼战城外慎促城内兵开门夹攻之贼败去安宁守欲民盐牛税慎谓此刀锥者宜推与民军官以濬海口役为利督丁夫六千人下海民苦之慎作书箴告当事俱报罢戍滇三十五年凡两迤郡县名胜皆与其士大夫相倡和放浪湖山究心著述暂归蜀者再晚欲长归已七十余而滇士有谗之抚臣王昺者昺俗戾人也使四指挥以锒铛锁来慎不得已至滇则昺已墨败然竟不能归病寓萧寺以殁防还藁葬新都北门外数百武穆宗即位赠光禄少卿諡文宪昔毅庙问注张星厯官不能对以问慎慎曰栁星也世庙问矞宇嵬琐四字慎即举荀子非十二子篇以对其后询明第一博闻之士或曰慎世庙为之黙然】
　　程源【四川人有才名崇祯进士知明运将终不受职遯居永平山中为乱兵所害】
　　祝璀【徳兴人儒士性耿介工诗文尤善易谪戍腾冲寻宥归从学者留之讲易遂家焉年七十余犹读书不辍】
　　季思友【不知何许人工于琴寓保山萧寺时有红光满室尝鸣琴以自乐诗云焦尾弦难续思贤忆几回不同箕子操堪比蔡邕徽片片黄花落声声栁絮飞阳闗人已逺秋雨掩柴扉】
　　周东华【不知何许人本姓崔明季甲申之变自燕京遁至腾越改姓名为周东华居腾之寳峯寺甞数月辟谷口不谈释道之言人以儒理叩之则亹亹不倦曽题毘卢寺一聨云殿古含烟冷楼空得月多腾诸生吴茂桂等延于雪山师事之着有雪山集二十四篇后更隠去】
　　呉延龄【字永夀余姚人以贤良荐授清润教谕因上言谪戍大理后调腾越遯迹屯伍以终其身】
　　鹤庆府
　　明
