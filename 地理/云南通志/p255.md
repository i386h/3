<!-- { "loadSidebar": true } -->
　　今上万厯中大臣之以清徳着望受天子特逹知所拔擢待遇皆异等而未竟其用以死者海内葢有三公诸城邱简肃公橓琼州海忠介公瑞与今昆明严恭肃公清先是严公谢太宰事归上数问阁臣严尚书病愈否会本兵缺则特旨诏补公如杨襄毅故事又特使使者驰传趣公行又数问阁臣严尚书何时来已公疏至具言臣实病且废不胜首邱私念以负上惟上哀察上不得已停笔欲署其奏久之方许比越嵗上优礼归老重臣又首晋公太子少保给廪米舆夫无何讣闻上若曰是惟予万里亲臣赠防故事外宜有特加于是阁臣议端僖恭肃二諡以请上又特旨防用今諡其终始注眷殷繁款笃尤两公所未及云公字直甫号寅所其先五代祖名子敬者自浙之嘉兴徙居滇祖暠父春坞公锳以公贵得累赠至资政大夫刑部尚书祖母董氏母佘氏俱夫人佘夫人生四子公最少而咄咄竒悟乡先逹光禄施公昱择壻得公以女归之嘉靖癸夘举于乡明年成进士除富顺尹富顺故剧邑或以调公此未淬之剑而轻斩蛟断犀耶公谨谢曰小子何敢抑余剑也乃方在冶中惟工之所铸而择利可乎至则能声大腾以救荒课为天下最丁母忧后除邯郸其治如故操寻召入为工部屯田司主事歴贠外郎郎中督修外城及九陵皆斤斤谨出纳侵牟吏胶手所省费以巨万已工成当叙陞公辞不受受加俸丁父忧复除兵部车驾车驾主行邮政以清强敢任怨闻坐忤出知保定府会歳旱多盗公政先保民歳既渐熟乃具为条敎劘俗饬蠧犁然有理故事三辅郡嵗籍民充京师库役公议罢之至今称便居保定三年课复最歴陞易州兵备副使陜西叅政四川按察使即其地转右布政使所至自抚按特举及两京台谏会举不下数十疏隆庆戊辰擢都察院右佥都御史巡抚贵州寻改四川公故川吏知其民所疾苦乃具籍川课之当输京者议割二十万金就近改给陜西军饷罢郡县卒之团操成都扰民者贡番入边则为定限额数额外不得浮一人他约束一切以惠利为本而痛持豪家悍吏以法以是士大夫誉诽常叅半而内江赵文肃公独深知之会有以流盗诖公当落职赵公力争得予吿调及后五年起督鴈门关不果改贵州入为南大理寺卿寻改北歴刑部吏部右侍郎复自吏部陞刑部尚书上之知公自其在刑部能执法不骪权势始既柄用典铨则日夜讨故事论官材丞掾以下皆亲为标署杨遵彦之黙识黄次公之至精不能过也中外吏师其廉俭苴牍之问几无一迹上孶孶以太平属公且未艾而公病归矣归之日遣使慰劳仍赐驰传以万厯庚寅年六月二十八日薨于家距其生嘉靖甲申年四月十八日得夀六十有七公性检厉勤于事其操行严于趋舍辞受尤凛凛所居官身自与僮仆食麤衣敝萧然也槖中装虽图书琴鹤不取诸人蜀王慕公使使致扇饵防饷而不受初拜尚书贫不能具服色束素犀带以朝其辈类或指戏之公释褐时玳瑁七品带故在耶公笑曰不然夫犀带不装金安知非玉吾顾恐难为上耳葢公之内行修洁与海邱二公略同而二公喜谿刻标异稍闇于大体乃公独薰然长者色温气和人无贤不肖贵贱皆礼接之其行法处议本人情计久逺无崖岸峻物之行讙咋抵掌之谈以故明主眷遇尤渥而海内至今称大人之能安国家镇雅俗者必首公云铭曰公起滇南万里遇主不介而亲其惟徳举试吏一同为郎再考环辙方维颂者交道中丞之节于蜀于黔斤斤其明濯濯其亷入典法台不骫三尺以晋冢卿式是百辟胡威之清惟畏人知苏章强切以忠见思古社稷臣待公屈指千载遭遇未究遐祉郁乎髙山司空取营埋石其墟载以嘉名曰惟帝赉曰允师锡尚俾来许仰止无斁
　　赋
　　明
　　金马山赋　　　　　　　　【佥事谪戍】刘　寅【崞县】
　　蓐收柄灵房星聚精超鸿蒙而含秀倐凝结而成形此金马之山所以置陬訾而奠昆明也在昔神禹受命爰分九区表岳镇之崇崇隔方维之顿殊有岱有华抗东西以屹若曰衡曰恒界南北而截如旷哉梁益并包坤隅功不假于疏凿地独钟乎膏腴起层峦之嵯峨控滇南之故墟斯谽谺之岩谷驾绵邈之方舆造父固莫施其衔勒王良亦难范以驰驱观夫蔓草埀尖风批耳白月悬瞳青松掉尾渍赤沈以湛露流汗沟之逦迤铸莫待乎棠溪产非资于丽水形类腾骧之骐驑势似振鬛之騄駬过日影之须臾摩苍旻于尺咫迨夫嘘气成云喷沫起风障泥荧荧之彩霞鞶缨绕煌煌之流虹迅雷张其猛烈疾电助其威雄泻甘澍以注下卷拳毛之蒙茸叠巘益翠巅崖增红洞扇唘廐闲之敞莺声响和鸾之玲珑万骑仰观而辟易羣夷睨视而惊冲至于岌嶪岿巍岧嶤崒或奔如惊或骤如突峻拔天脊峭削风骨蓊蘙森爽隐辚□郁杳横亘于百里拟长城之矹矹是宜拱帝京之尊严障大藩以寜谧也或有野老诘予而言曰子徒见其小而不穷其大知其名而不究其实吾将为子陈之元黄肇分氓生蚩若鱼若虫无识无知聪明闲出命为君师立一代之典章成四海之雍熙嗟惟此邦视为外夷境荒荒而泯泯水漫漫而弥弥姚姒置之不即顾问商周鄙之不遑保厘俾昏迷而弗悟竟风靡于侏楚命庄蹻辟地逺来自王于滇顾瞻徘徊君臣之分少定天叙之典未谐汉武奋志劳民费财命张骞而逺出弭使节而虚回亦有孝宣不务大体慕神怪之恍惚行禋祀之渎礼王襃驰驿而西上仅致一奠而乃已遗祠庙于岩阿谩冥摉而逺纪唐畏巅之跳梁宋限大渡之涯涘元虽小安亦何足齿猗欤皇明抚有万方圣武神文巍巍堂堂既底寜于华夏遂有事于戎荒命矫矫之虎臣挥天戈而奋扬直指云南埽除欃枪截长鲸之鬐鬛刳妖狐之肺肠显允黔寜智勇忠良威已施于戡定恩复尽于胥匡化强梗为礼义变椎卉为冠裳揖让之风济济诵之声琅琅绍述前烈适有惠襄招防贰以诚信镕顽嚚以慈祥国公继之纲纪益张载平安南功业弥昌总制仁贤淑旂绥章来镇来临克柔克刚致逺人之尽服迈前哲而有光俾金马迥然而特立与碧鸡相对而相望小姑息之宋元陋怯弱之汉唐夫然后知皇明之盛徳冠古今而莫竝纪昭靖之殊勲埀悠久而不忘余闻其言拜跪叹嗟遂为之歌曰金马之旁兮有稻有秔金马之阳兮有郭有城臣宣旬其善政兮民勤事乎农耕咸矢心而弗渝兮愿永享夫千万之太平
　　戎旅赋　　　　　　　　　　　杨　愼【见前】
　　恭承恩谴兮于役滇越捐佩江臯兮解绅云阙三陟崔崔兮九折不日不月兮遂届穷髪抚孤旅而悁脰兮揜众困而心怅圭籥之骎遄兮逾四稔而迄今父母孔逺兮懿亲离而北南类连逵而分衢兮似同波而殊浔慈乌忻于共巢兮恒鸟悲乎异林彼纎羽之防族兮亦命侣而跢跦何生人之含灵兮乃离羣而弗如咏清人之介驷兮感放士之鸣鴸姬公畏于熠燿兮尼父唶夫蟪蛄屈托乘于螭豹兮庄寄径于鼪鼯在圣哲而固然兮揽古人而乘欨哀吾生之罹邮兮背中土而播荒粤戴盆而伏嵁兮望崦嵫之末光神怳悢而蜚飏兮形脔卷而伧囊睇孙水之浩渺兮瞻灵阙之峻极聆猩猩之夜啼兮履狒狒之朝迹寻终古之攸居兮问祝融之昔宅胥靡登而不惧兮魑魅过而奚栗崛骇扬兮含沙影流喟兹徂春兮忽焉杪秋月令殊于九州兮瘴卉华而歳周若有人兮好我擕旨酒兮思柔采槟榔兮缀扶畱赠相离兮结忘忧搴鸡兮为脯露江鱼兮为修滇歌兮防舞白日逝兮元景浮独持觞而怀逺兮杂叹歗其向陬遂还轸而休室兮隐零雨乎寂夜引簟枕而假寐兮遥归梦乎亲舍家人嘻以疑语兮闾里纷其来讶众鸡鸣而惊余兮晨光昒乎东射怅梦欢而觉悲兮泪承睫而交下假灵氛以歴占兮援颂兮余谢曰明廷其布徳乎子行归乎肆赦系曰莫靡荒服自中古兮日月之表烛不普兮章亥歩穷禹罔睹兮兰津开道行商苦兮碧鸡望祭使者阻兮子亦何为恒此土兮命兮不祥顺勿忤兮乐天知命云何怃兮
　　滇南赋　　　　　　　　　【知县】俞　纬【楚雄】
