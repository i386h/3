<!-- { "loadSidebar": true } -->
　　【有白云桥叶家桥蒙赵河水横截海尾总滙于打鱼村百余丈内沙石冲激尤易壅塞每遇雨水泛溢宣泄不及濵海之太和宾赵田亩多被淹没而邓川距其上流水壅逆灌其患尤倍雍正四年同知佟世防详请修濬自海尾波罗甸至天生桥一千五百八十八丈龙闗子河二百八十六丈小子河一百四十七丈悉已深通筑坝修桥改白云叶家二桥水尾驶入大河沙无停积】麻黄涧【在城西旧由敎场北入大马渠今古道闉塞雨涨辄防横流】三板闸【在城东北中和峯马蝗涧之水南注西城濠过狮子桥至干家村后分五分之一灌溉干家车邑诸村余至城东北角建闸蓄水又分为二一北灌柴村正甸一南灌夜梦得及柴村之南瓦村之北诸甸余则接济大马渠之不足旱涝均获其利　本朝康熙三十年知县张泰交重修】十里沟　鹤桥沟【俱在城南二水最大嵗宜加濬】四里沟　塔桥沟　上阳沟　湾桥沟　喜洲沟　峩崀沟　周城沟【自北门至周城凡六十余里之田尽赖七沟灌溉然暴涨横流所经易淤而峩崀周城为甚当时加浚治】穿城三渠【北曰大马中曰卫前南曰白塔三渠皆引苍山溪水穿城东出灌溉郭田兼御火灾】御患隄【即城西濠明治时大水入城壊庐舍因筑此堤御之嵗加修治】水缺【在城西天台寺前明治间玊溪水涨直射大纸房排西门而入正徳间大纸房复被淹没后于缺处塞以大石患始止嵗宜隄防】赵州　大河【在城南一名波罗江源出定西岭三子龙水至赤佛山后黒龙潭环州治流入洱河灌溉通州军民田地其利甚溥嵗久堤圯　本朝雍正六年知州徐树闳修濬】西河【在城南弥渡之西即毘雌江源有五合而成河分灌平定里蒙洱景三卫及本州军民田】下比齐河【在城南一百五十里源出天目山南北两涧北有龙泉行十里许交流三岔河东入赤水江南流十五里灌溉三里田地北流八里灌溉两里田地其利甚溥但暴涨难防堤埂易决　本朝雍正六年知州徐树闳分界修筑】定西岭箐水【在城南四十里由箐底南流桥头哨分灌白崖川前所营柳邑村红土仓观音村曽家营罗家营军民田】城西冲水【在城西即髙五水塘也灌溉本冲田地一从西城角流入南濠一流入西城循至州左灌溉铺田又自天阶桥下流入双水洞灌溉大定里一带田园】三天桥水【在城北上天桥水自东门坝流入鎻水阁外中天桥水亦自东门坝流入老邵园一带下天桥水自梁王坝流入新村一带灌溉甚溥】甘泉【有二俱在城南六十里距白崖五里二泉相去一里一在仙女庄之东　本朝雍正七年闰七月忽从平地迸出一泉围圆尺许甘冽异常西流而下至仙女庄上村分为三一北入仙女庄上村约二里一南入仙女庄下村约十余里一西流分绕森家庄宋家营亦十余里同归大河村民拓为巨塘开沟分灌赵州田五六百亩云南县田四百余亩一在虾蟆山脚下旧有泉穴涸已百年雍正七年闰七月离古穴五六丈许从地迸出一泉涌沸如珠村民开掘围圆丈许九月泉左十数步又迸出泉眼二滙入珠泉其味清冽分为二夹大路西行约半里路左一道又分而为二一南流入小东村计二里至髙地一西南流入沙沟村约三里余由白马庙河入大河路右一道西流入大东村计一里许至深箐共灌赵州属沙沟村大东村田三百余亩云南县属小东村田六百余亩赵州知州徐树闳云南县知县王璐修筑塘坝总督鄂尔泰巡抚沈廷正防　题建祠立碑】东晋湖闸【在城东北十里环龙山下水出九股明洪武初知州潘大武建闸蓄聚成湖灌溉上下草甸红山千户营犁头湾石鼻头华营斑庄七村田地定议立石于湖中谷尽闭闸湖外麦尽启闸】牧棕村沟【在城南灌溉本村及敬天甘陀富乐东山等村田地明万歴年间民以争水互讼水利道防定放水次序俾民世守均享其利】天池【在城东龙伯山上四时不涸下有石穴出水灌田】双塘【在城东十八里明洪武初民以砖甃堤利甚溥嵗久崩溃嘉靖间分巡副使安如山嵗令濒海人家量亩出力修筑其利遂永】甘陶水塘【在城东南旧有隄防其利为豪右所専明知州潘大武议夹石为渠穿孔分水其利始均】城西隄【在城西三耳山】巧邑水仓【在城南百二十里灌溉本里田四山环抱水聚塘心】云南县　香果城海【在城东下坝原系雷鸣旱田　本朝雍正八年知县王璐率民买田三十一亩五分开为巨塘由东中沟引龙泉水蓄灌二村田亩归于青海】青龙海【在城南十五里纳寳泉坝水三分之一灌东南十五村田嵗久淤塞　本朝雍正八年知县王璐浚治流通】寳泉山泉【在城西北二十里水从石穴中喷出有二口防各涧溪及马蝗箐三眼井五福山诸水南流至九峯山下茨平村前筑坝建闸旱则蓄灌田亩涝则泄入溪沟】水磨坪龙潭　芭蕉冲龙潭【俱在城西南流经赵州蒙化境旧设三坝分灌上中坝属云南县赵州下坝属蒙化　本朝康熙三十五年赵州民与蒙化民争控水利同知蒋旭详议按日分定有碑记】龙洞【在城东五十里叠嶂层峦中涵巨津饶灌溉之利】段家坝【在城东南二十五里白塔村东接镜湖石晋时段思平所筑青龙品甸之水合流而南出板桥至此筑坝渟蓄以出炼厰自西而南而北以灌云南驿前平陆田明成化间黔国公沐琮檄都指挥马鍄重修】新兴坝【在城南山下明嘉靖间知县宋希文筑周八里】寳泉坝【在城北五里即山坝石闸三道三分寳泉之水一入溪沟同九子龙水下溉弥渡一绕城南分数渠灌近城西南诸田入青龙海一绕城北潴贮于品甸湾明景泰间分巡副使周鉴叅政赵雍崇祯间兵备道何闳中相继重修久复淤圯　本朝雍正八年知县王璐加修】莲花曲堰【在城东四十里即莲花渠灌溉亦多】周官些陂【在城东北十五里周十五里亦名海受山箐之水蓄灌雷鸣田亩嵗久堙塞　本朝雍正八年知县王璐修濬】溪沟【在城西三里通接寳泉坝之水】荒田陂渠【在云南驿前平衍千顷久缺水利明嘉靖间右叅政石简刘伯耀相继修举今废】邓川州罗陋河【在城东羊塘里界发于温水达金沙江】西湖【在城北潋滟潆洄田畴环绕流入罗时江】龙马泉【在城南龙首闗北麓水涌灌多】丰泉【在城西一名熊涧相传水多则年丰故名】大涧塲泉【在城北灌一方田】南诏潭【在城西二十里濶十余亩三山环峙万木隂森旱祷辄应】芭蕉龙潭【在城西大楼桥界旱祷最灵州人颂为济旱龙潭】罗甸渠【在城东源出东山引溉近渠田亩】绿玉池【在城北钟山之下水色莹碧引入罗时江】弥苴佉江隄【在州前平川受鹤庆剑川浪穹鳯羽诸水自下山口以迄江尾绵亘四十五里流入洱河两岸筑隄髙二丈寛四丈堤东开涵洞十二西开涵洞十六闸水入沟各灌二十余村诚为两川大利但河髙田低夏秋暴涨横流溃决为患旧例于春初按粮募夫挑淤培埂　本朝雍正八年知州施震博谘详审于下山口东子河内开一闸口由大凹出东川歴青索防于洱河以分水势于大楼桥西子河内开一闸口由杨柳村绿玉池出鸡鸣村城西至西湖歴三道桥龙桥兆邑以入洱河又于青索子河内开下闸一口以杀大河之流每年仍于春初濬筑设役巡查启闭】大水长隄【在城南旧以水磨在堤南致秋潦为害明嘉靖间兵备副使姜龙令移水磨隄北又修筑旧隄二百余丈水因南趋不复为害】罗时江隄【在城西三道桥界唐时罗时兄弟导绿玉池西湖之水以归洱河明天启间知州周之相另开河尾一道导水南行过玉案山注弥苴以入洱河东南田亩赖之】横江隄【在州后大邑新生上登三里州西之田赖之明永乐间同知李福筑正徳间署州祁伦修】庙后隄【在城北二十里旧州城隍庙后二涧合流时有水患明嘉靖间副使姜龙筑堤百丈嵗宜加修】上下登隄【在旧州西北一里灌溉上下登村每秋涨多没田庐明正徳间郡人杨南金倡筑石堤其患始息】圆井隄【在旧州北麓副使姜龙筑堤百丈引泉水以溉】浪穹县　寜河【在城东源出罢谷山为洱河之源并山溪水潴而为河周数十里中隔九气台一堤由三江口出蒲陀崆】弥茨河【在城东北源出观音山流三十里至县引灌三营新村髙田尾出三江口】罗鳯溪【在城北八里源出凝云山下流广灌多入寜河】九龙泉【在城东二十里佛光山下泉有九俱自石窍中涌出引以资溉】三水陂【在城东八里曰通济桥在城东南三里曰通寜桥在城南四里曰南江桥水漫溢淤没军民田地三百余亩明嘉靖壬寅年濬导】东原沟【在城东十里自大营河分而西流南经大营江干二村灌平原一带田地】安民沟【在城南山水皮向无沟洫明正徳间知县杜翺自南桥开沟引水四达灌溉】山闗沟【在城南明嘉靖间知县陈儒开引鳯羽河水自山闗核桃涧灌溉城南万歴间邑人杨峩修同知李先芬重修】大波渠【在城东大波坚村向无水明万歴间知县王锳作渠引大营河水灌之自此霑足】三江口渠【在城东南九里寜河鳯羽三营之水由此泄入邓川先是鳯羽水势驶疾沙石横冲以致寜水逆灌又黒白二涧水沙石随流堵塞蒲陀崆口率多水患但崆口下至邓川低十余丈上流疏通自可畅行明嘉靖初西涧泛溢淹没民田竟成大湖其粮摊入里甲议者谓宜导三营鳯羽二水尽入寜河合出一口髙筑堤岸俾无左右冲激之患万歴间署篆永昌同知李先芬广谘审度先于桥下村开子河一道出炼城以杀鳯羽之势于周里营开子河一道入郭家湖又开大堂神前子河一道接湖水绕山麓而下以分三营水势复于黒汉涧砌堤障水循山而流挑濬蒲陀拖木江心沙石田始无患久复淤塞　本朝雍正四年知县张坦于炼城村南另开子河一道建闸御涨以杀鳯羽之水凿去抱木厰阻水巨石河水得以顺流雍正八年总督鄂尔泰复檄知县吴士信加工修濬自郑家庄至邓川界十里増筑长堤四十余丈加髙三江小堤数尺置木柜五十盛石截沙水流无壅湖田多利】白汉新渠【在城东南十五里水旧沿山直下蒲陀崆沙石随流淤塞江口　本朝康熙三十一年通判黄元治另开一渠导白汉厰之水逆折而北至平川中开一口并引炼城村之积水入新渠归蒲陀然后炼城之田得耕继而白汉涧后山崩塌砂塞水尾知县张坦建立水闸年加増使沙土过闸即止河无堙淤之患】山根渠【在城南七里久淤】溪登渠【在城西十里源出溪登村下水源颇盛向系头村开引灌济明嘉靖间知县李南桥另作新沟引溪登下长涧之水灌溉城北一带田园又引猢狲涧之水亦注城北明万歴间邑民争水知县王锳定议将猢狲涧水分而为三城北一分城南二分】红山渠【在城东北十二里名三营川】宾川州　纳六河【在城北五里北行九十里合竹泉横溪诸水入金沙江以其纳六溪之水故名又界为三区上区水微下区地卑流不及逺惟中区水大东南灌水沽堤等七村东北灌周官营等十三村水口建闸有水利碑按粮定时以次轮溉冬春水涸至三月播种之初官为致祭水从麓出顷刻盈科最为灵异】六溪【在城东五里曰钟良源出钟英谷之青龙湫在城西二十五里曰通洱即洱海伏流出宾居大王庙下曰赤龙即賔居三家村黒树龙潭在城西三十里曰银溪源出官坡自山磵中奔放而行其地多石水势冲激甚驶在城西四十余里曰石寳源出炎凉岭在城西北五十里曰寒玊源出崆峒山下】丰乐溪【在城西北一百里源出鸡足山麓南流经炼洞甸头甸尾明嘉靖间知州朱官作诸渠荒土皆为耕地东流经牛井川亦入纳六河东北注金沙江故合六溪而名七溪】三潭【一曰干龙在干海子一曰红雀在山一曰火龙在鸡足山石钟寺侧均资灌溉】乌龙坝【在城西五十里源出乌龙山顶其流不大居民作坝潴灌近田】萂村坝【在城西七十里源出冷水箐及山磵中居民潴之以资灌溉】梁王坝【在城北团山下明天启间知州杨云起重修】上沧渠【在城西六十里周十里濒河之田为清明洞白荡坪用水车挽水逆灌下注为下沧三家村干古之田皆资以为利】新渠【在城北十里山之东】石爸山龙泉【在城北四十里周能村之义交川水从深箐中出源逺流长资灌甚广】大塲曲隄【在城西百一十里旧有陂池潴之备旱往者豪右利陂底土肥可田防水别流陂外之田半为废壤明嘉靖间知州朱官改水筑堤而复之嵗乃收故又名济民堤】金龙湫【在城西百余里洱海东岸潭水深靓祷雨辄应】云龙州　沘江【在城东源出老君山经顺荡井名顺江纳诸溪涧环绕雒马歴州境三百余里入澜沧江两岸之田资以灌溉】雒马河【在城东二里从十八寨下注沘江灌箐门口田】带河【在城东七十里自兰州来经十二闗里罗甲村过箭杆塲入永平县界灌箭杆里田】清朗河【在城北源出清朗山灌师井里田】崇山溪【在城西十三里旧州南灌梭罗甸田】膏鱼溪【在旧州南灌汤沟田】骨峦溪【在旧州南灌古吉田】蛾眉溪【在旧州南灌汤邓田】丹戞溪【在旧州北灌下坞田地千亩】北冈溪【在旧州北灌上下北冈田】松牧溪【在旧州北灌松牧村田】崇麓溪【仕旧州北灌北寨田】青龙潭【在城东八十五里箭杆塲】龙潭【在城西一里徳龙山巅潭濶二十余丈歴冬夏不溢不涸祷而有应】天池【在城西北山顶一名髙海子渟十里灌白汉登暑塲田茭蒲茂密居人资以为利】
