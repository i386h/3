<!-- { "loadSidebar": true } -->
　　征南宁夷过石门山　　　　【行军总管】史万嵗【杜陵】
　　石城门峻谁开辟更鼓误闻风落石界天白岭胜金汤镇压西南天半壁
　　唐
　　军中行路难　　　　　　　【临海丞】骆宾王【义乌】
　　君不见封狐雄虺自成羣凭深负固结妖氛玉玺分兵征恶少金坛授律动将军将军拥旄宣庙略战士横戈静夷落长驱一息背铜梁直指三危登劒阁阁道迢遥起戍楼劒门摇曵俯灵邱邛关九折无平路江水双源有急流征役无期返他乡嵗月晚杳杳邱陵出苍苍林薄远途危紫盖峰路澁青泥坂去去指哀牢行行入不毛絶壁千重险连山四望髙中外分区宇夷夏殊风土交阯枕南荒昆弥临北戸川原饶毒雾溪谷多淫雨行潦四时流崩崖千嵗古漂梗飞蓬不暂安扪萝引葛陟危峦昔时闻道从军乐今日方知行路难沧江緑水东流驶炎州丹徼南中地南中南斗映星河秦关秦塞阻烟波三春边地风光少五月泸川瘴疠多朝驱疲斥堠夕息倦樵歌向月弯繁弱连星转太阿义重轻生怀一顾东征西伐凡几度夜夜朝朝斑鬓新年年嵗嵗戎衣故灞城隅滇池水天涯万转积地际行无已徒觉炎凉节物非不知关山千万里弃置无重陈征行多苦辛且悦清笳梅桞曲讵忆芳围桃李人绛节红旗分日羽丹心白刃酬明主但令一被君王知谁惮三边征战苦行路难几千端无复归云凭短翰空余望日想长安
　　天威行　　　　　　　　　【员外】顾　云【池州】
　　蛮岭髙蛮海阔去舸廻艘投此歇一夜舟人得梦闲草草相呼一时发飓风怒起云颠狂波涛摆掣鱼龙僵海神怕急上岸走山灵股栗入石藏金蛇飞伏霍闪过白日倒挂金绳长轰轰砢砢雷车转霹一声天地战风走云开始望看万里有天才四片车遥遥马阗阗平如底直如云南八国万部落皆知此路来朝天耿恭拜出井底水广利刺开山上泉若论终古济物意二将之功皆小焉
　　蛮子朝　　　　　　　　　【尚书】白居易【太原】
　　蛮子朝泛皮船兮渡绳桥来自巂州道路遥入界先经蜀川过蜀将收功先表贺臣国云南六诏蛮东连牂牁西连番六诏星居初琐碎合为一诏渐强大开元皇帝虽圣神惟蛮倔强不来宾鲜于仲通六万卒征蛮一阵全军没至今西洱河岸边箭孔刀痕满枯骨谁知今日慕华风不劳一人蛮自通诚由陛下休明徳亦赖微臣诱谕功徳宗看表知如此笑令中使迎蛮子蛮子导从者谁何摩挲俗羽双偎伽清平官持赤藤杖大军将撃金呿嵯异牟寻男寻阁劝特勅召对延英殿上心贵在怀远蛮引临御坐近天顔冕旒下垂亲劳徕赐衣赐食移时对移时对不可得大臣相看有羡色可怜宰相拖紫佩金章朝日唯闻对一刻
　　折臂翁
　　新丰老人八十八头鬓须眉皆似雪元孙扶向店前行左臂凭肩右臂折问翁折臂来几年兼问致折何因縁翁云贯属新丰县生逢圣代无征战惯聴梨园歌管声不识旗枪与弓箭无何天寳大征兵戸有三丁点一丁点得驱将何处去五月万里云南行闻道云南有泸水椒花落时瘴烟起大军徒涉水如汤未过十人二三死村南村北哭啼哀儿别爷娘夫别妻皆云前后征蛮者千万人行无一回是时翁年二十四兵部牒中有名字夜深不敢使人知偷将大石锤折臂张弓簸旗俱不堪从兹始免征云南骨碎筋伤非不苦且图拣退归乡土臂折来经六十年一肢虽废一身全至今风雨隂寒夜直到天明痛不眠痛不眠终不悔且喜老身今独在不然当时泸水头身死魂飞骨不收应作云南望乡万人塜上哭呦呦老人言君聴取君不见开元宰相宋开府不赏边功防黩武又不闻天寳宰相杨国忠欲求恩幸立边功边功未立生人怨请问新丰折臂翁
　　蛮子朝　　　　　　　　　【同平章事】元　稹【河南】
　　西南六诏有遗种僻在荒陬路寻壅部落支离君长贱比诸蛮夷为幽冗吐蕃强盛频侵削降有惧心战无勇夜防抄盗保深山朝望烟尘上髙塜鸟道绳桥来款附非因慕化因危悚清平官繋金呿嵯求天叩地持双珙益州大将韦令公顷实遭时定汧陇自居剧镇无他绩幸得蛮来固恩宠为蛮开道引蛮朝迎蛮送蛮常继踵天子临轩四方贺朝廷无事惟端拱漏天走马春雨寒泸水飞地瘴烟重椎头丑类除忧患瘇足役夫劳汹涌吐蕃互市嵗不供云蛮通好辔长駷戎王养马渐多年南人耗顇西人恐
　　元
　　雪山　　　　　　　　　　【宣慰副使】李　京【河闲】
　　丽江雪山天下絶积玉堆琼几干叠足盘厚地背摩天衡华真成两邱垤平生爱作子长游览胜探奇不少休安得乗风凌絶顶倒骑箕尾看神州
　　过金沙江
　　雨中夜过金沙江五月渡泸即此地两岩峻极若登天下视此江如井里三月头九月尾烟瘴拍天如雾起我行时当六月末王事役人安敢避来此滇池至越巂畏途一千三百里干戈浩荡虎豹穴昼不遑宁夜无寐忆昔先帝南征月箪食壶浆竟臣妾抚之以寛来以徳五十余年为乐国一朝贼臣肆胸臆生事邀功作边隙可怜三十七部民鱼肉岂能分玉石君不见南诏安危在一人莫道今无赛典赤
　　明
　　临安秋江静钓　　　　　　【叅政谪戍】王　奎【松阳】
　　长江西来几千里白浪飞流拍天起中有修鳞长比人不入先生钓竿里先生襟度足与娱直钓在意不在鱼要将清风荡星斗不与怒涛同卷舒昨夜一丝醮寒月今夜一丝拂飞雪举头傲睨天地裂目光夜射蛟鼍窟先生钓竿几许长先生经纶千丈强子陵桐江遇文叔尚父渭水逢周王江山回首应非故世事茫茫难缕数赤壁天空雁不来采石月明鲸已去乾坤上下清絶尘天横水白结冰银先生有意投竿起嵗月无情那待人
　　判山玩月
　　判山山上秋月明判山山下秋水清道人持桮待明月气压太华吞沧溟嫦娥靓糚倚碧井照见琉璃几千顷兴来吸尽金叵罗舞袖徘徊弄清影
　　道中望荡山　　　　　　　　　逯　防【怀庆】
　　入关地平少邱坂旌旗微茫城尚远碧水渔舟白日寒黄尘旅店秋风晚半山佛寺郁嵯峨树色溪声云气多不得皈依此中住几回马首暂经过
　　登聚远楼　　　　　　　　【主簿谪戍】平　显【杭州】
　　白日送客还南滇夜梦还踏滇池船连峰倒垂三百里白云水底行青天五华山上香风起万点菱花堕秋水僧逰海藏受斋归小笠轻袍船一苇霜眉碧眼髙结喉揖余同登絶顶楼楼中古篆屈鼎足黄金揭榜蟠银钩倾壶共洒醍酥汁东壁淋漓电光入扶桑亚风掀海立金马腾骧脱其絷摅虹耸见西浪风遥闻鸡犬白云中羽人不谨碧鸡笼跃出一朵青芙蓉芙蓉花开成碧藕玉案流香防于酒东北飞来鹤上仙云是商山采芝叟苾刍厌喧寂坐久空牀却作狮子吼狮子吼声吼如雷螺岩石扇訇而开招我题诗苍翠壁呼童为扫夜明苔膜拜其中金粟影珊瑚舌相青莲台因谈空空论白业分霑法喜清凉桮我时六人断尘缚若将终身有斯乐天鸡振羽啼一声下界奔涛满松壑松涛扑面冷然惊官街钟鼓交锽锽烟霞已失啸傲伴梦寐徒忆滇阳城滇阳城渺在何许客归应念平生语相思石上旧精魂万里萝龛一灯雨
　　赋得滇池夜月　　　　　　【布衣】郭　文【昆明】
　　长天无云山四清白月在水摇虚明冷极万象镜光里乾坤一色秋冥冥玉壶载酒游空碧人在清凉水晶域座中何郎湖海客醉眼却嫌滇水窄飘飘书劒不可留坐令乐事成离忧安得身如水与月千里万里随君舟
　　武定狮子岩
　　何年竺国青狻猊奋然掣断黄金羁天龙聴法不暇捕跃来万里西南陲化为千寻之异石至今鬉鬛青离披千林松响讶哮吼半岩云动疑奔驰势凌羣山总兽伏独有碧鸡金马争雄奇神僧佛客作狡狯特以招提镇其背霜钟月磬防不醒吐雾吞霞骋光怪山林疑是给孤园楼阁幻成金色界寒飇吹处愈生威旭日临时倍增态我来未敢轻笑谈只恐惊腾向云外
　　登旷逸楼　　　　　　　　【巡抚】郑　颙【钱塘】
　　上人栖迹云霞中楼居背倚青芙蓉映帘花木四攅绕深幽雅称金仙宫古闻滇阳擅佳丽五华特秀西南丛沧波远引势吞吐城闉俯瞰烟溟蒙楼台万井互参列浮屠百尺髙凌空面前冈峦总奔赴嵯峨宛若君山峰
　　点苍山　　　　　　　　　【佥事】童　轩【鄱阳】
　　点苍山色何奇哉芙蓉朵朵天边开嶙峋直上九千仞俯视羣岫皆蓓蕾夸娥不能移巨灵不能劈南风十日吹不平但见云开横铁壁琪花瑶草四时闲此景彷佛非人间千年老雪消不尽龙湫六月生隂寒我欲乗风升絶顶倒控苍虬凌倒景黄鹤仙人手可招咫尺蓬莱五云境
　　泛舟歌　　　　　　　　　【叅政】朱应登【寳应】
　　澂江江波翠萧爽扁舟远泛临江上烟消日出意兴殊牙樯捩柁平如掌南方严冬气仍暖冯夷撃鼓同欢赏山黛石壁逶迤开苹花荇叶参差长水鵶衔鱼时出浦宿鹭将雏不惊榜白云不动青山移四面合防排银牓须臾长风起天末寒气飕飕振林莽惊涛骇浪倏怒号神龙锦鲤纷来徃人生忧乐顷刻异世事浮沉足深想忧乐浮沉那可哀且将新酒溢金桮长江西南入交阯马援征行安在哉几多掀揭回头少古今伟絶俱尘埃江流不管古今事明日江头人复来
　　临安春社行　　　　　　　　　杨　慎【见前】
　　临安二月天气暄满城靓糚春服姸花簇旗亭锦围巷佛游人嬉车马阗少年社火燃灯寺埒材角妙纷纷至公孙舞劒骇张筵宜僚弄丸惊楚市杨桞藏鸦白门晚梅梁栖燕红楼逺青山白日感羁游翠斝清樽讵消遣宛洛风光似梦中故园兄弟复西东醉歌茗艼月中去请君莫唱思悲翁
　　观大理武安王庙画壁歌
　　武安王庙苍山旁金生画壁真擅长只今一百五十载火旗云马神古来好手吾能説开元之中三昧絶左卫将军李思训右丞才子王摩诘金生动笔思王李古法不废今罕比何时放遣来滇水寻奇亦遇苍山址乗兴歘然扫素壁蛟龙抃舞长风起千年战功犹昨日飒爽英姿烱不死想见解衣磅礴时寂寞后代觅心知蛛丝虫网日凋坏赏者何人护者谁翻嗟古来才子芜没亦何限感慨为尔击节生遥悲
　　海风行
　　苍山峡束苍江口天梁中贯晴雷吼中有不断之长风冲波动林沙石走咫尺巅崖迥不分征马长嘶客低首我行其野嵗仲春春寒野隂云物屯病骨凌兢坐自踬欲去未到先愁人山灵相假若有神纤萝不动停飇尘鸣鸟声乐旅顔破仆夫笑语庞眉伸翻思往昔兰台直被襟曾奋雌雄笔金门玉堂远别来景差唐勒长相忆飘蓬落叶向南荒憔悴荣华宁有常不学回风悲屈子江边愁结芰荷裳
　　寳井篇
　　彩石光珠从古重窈窕繁华急玩弄岂知两片弱云鬟戴却九夷重译贡寳井曾闻道路赊蛇风蜃雨急天涯驰传千羣随嫖姚披图万里逐轻车君不见永昌城南寳井路七里亭前碗水铺情知死别少生还妻子爷娘泣相诉川长不闻遥哭声但是黄沙起金雾潞江八湾瘴气多黄草坝连猛虎坡徧茅相对甘芝寨崩碛浮沙曩转河説有南牙山更恶帕头漆齿号蛮莫光摇戛灯与孟连哑瘴须臾无救药莫勒江边多地羊队队行行入帐房红藤纒足诏法女金叶填牙缅甸王回首滇云已万里寳井前瞻犹望洋紫剌硬红千镒价真赝入眼无髙下得寳归来似更生吊影惊魂梦犹怕吾闻昆仑之山玉拂鹊庆云之地金掷安得仙人缩地法寳井移在长安街
　　恶氛行
