<!-- { "loadSidebar": true } -->
　　顷者伏覩皇上断自宸衷沛发明诏割爱改使日月重辉乾坤再造大圣之作为超出寻常万万国家太平之祚端在此矣顾在上转移甚神而在下积未涤恐非所谓上下勤恤共迓天庥也臣敢以时事最切者为皇上陈之一曰责法令之行祖宗立国规模超轶近代至今承平日乆兵纪頽废也而强不如前代财用罄竭也而富不如前代虚论日滋也而功业不如前代乃天下犹晏然者凡以祖宗法制尽美如犬牙掎角用是有乱端卒无乱形也迩年以来各衙门茍且迁就之私牢不可破一事之来漫无成画及事覆败也又无以归其咎一官之缺众为射的明知奔竞也犹姑以应其求至有昨日之令今日废阁而弗问矣今日之请似昨日之令而实非矣凡此总起于顾皮面耳皮面公行法令尽废尚知有朝廷乎臣愚以为责行者此也二曰专会推之权国家罢中书省设六曹曺各专司祖宗虑为至逺迩年来凡遇大僚铨部缺则九卿卿贰皆得执笔各推一人名曰会推夫会推之行也岂无心切急公内不避亲外不避讐者乎此以示公反以济私使天官柄衡者反旁观画诺不如罢众人会推使权总归吏部其举之而当也我得以考其眀举之而不当也彼不得以分其罪况乎要津之地神通毕聚一开分散之门大啓钻刺之路所系非浅臣愚以为专一者此也三曰慎名器之重国家励世磨钝惟此名器故繁缨小物也孔子惜之郎官卑僚也明帝难之何况制诰之词人得片言以为荣者今长篇滥美敍及家世之私琐屑斐亹大非简重之体皇命不旣轻乎天子称卿止内阁六卿宪长而已今南部卿贰俯而卿之甚至总戎武弁亦冒而卿之此陵夷之渐大非称谓之体也王言不旣防乎至若京堂之滥尤可骇异旧制台省迁转一内一外内者固优外者非得罪清议亦不为劣两年以来科臣内转犹止五贠台臣内转业已二十余贠一时京堂济济至藤棍为之价髙其间固多才品卓荦素厌人望者亦有借资俸为词不得不转者其必欲得京堂者为其去开府近也然节钺之寄必兼采闻望之隆壅塞溷滥甚非制也况今日以茍且得官焉知他日不以茍且误国臣愚以为当慎重者此也四曰广赐环之诏国运之盛必曰野无遗贤以遗之则朝廷不得用小人进祸乱随矣顷读恩诏起废一款有除永不叙用外一语窃以为过也夫诸臣同一建言得罪谪遣有分别总因触犯圣怒有轻重今圣怒旣霁天度自恢何忍使覆载之中有弃物哉如其人而不肖也则亦已矣如其人而贤也乞勅吏部分别起用尽展其能不然以有用之才使之枯槁岩穴甚为盛世惜也臣愚以为当推广者此也五曰严奏辨之妄国家设科道专司言责天下之利病百僚之奸邪咸令其以白简从事一人之耳目难徧岂无一二风闻过当近年来一经论劾必纷纷辨扰一辨未已继以再辨再辨未已叅以诅詈如此必令言官不弹一人乃为快乎夫刑赏听之朝廷是非听之公议若尽待揭辨而后明岂言者俱属凿空辨者遂无可议乎惟此风不已小臣仿效有上书自颂其功者矣又有上疏指缺欲自陞其官者矣壊士夫隄防损朝廷威重臣愚以为当严禁者此也抑徃古国家长治乆安必其元气厚而不削神气张而不弛元气在一人之天机皇上既自为转动愿永竖勿易臣不忧元气之不厚神气在臣僚之精神今日乃无人提掇恐灰頽积渐臣实忧神气之不张乃提掇精神则又在吏部与都察院耳自李戴温纯二臣去国悬缺未点圣意渊逺为慎重其官必慎重其人但此官最为吃况朝觐在即外察不逺铨臣宪长尤不容迟也臣逺方下土念乱热衷虽不识时务亦不敢摭拾浮词如一得可采伏望皇上简发施行或于士风吏治不无禆益矣
　　陈滇患孔殷维桑虑切疏　　　　王元翰
　　臣惟天下大势犹人一身京师心腹也中原肩脊也滇黔手足也手足受病心腹为之不寜焉顷者云南土酋阿克郑举发破州屠邑杀知县焚会城可谓烈矣而臣策其无能为也其志在挟复故物掳掠饱即飏去耳寻甸夷孽大理保等通谋冯险至围郡城杀指挥刃土官可谓惨矣而臣防其无能为也其志在效鳯贼所为以得官耳今据抚臣陈用宾捷报疏则官兵甫集贼克即弃武定遁之克梯龙三藏矣盖不走江外而走克梯意者江上有兵截其归路若腹背受敌旦晚授首而大理保等闻克贼败遁亦必破胆夺气亦一战可下此幺么小丑原无足比数之贼当未叛之先一县令足制其死命即长驱之日犹一鼔可歼其乌合今一旦猖獗使二百年来生聚乐土倐忽灰烬地方之破壊者不可卒复生灵之遭戮者不可再生如之何哉近闻临安澂江新兴防峩一带羣盗蜂起劫抢城市烧掠村屯晋宁与河西等州县至土封城门出入几断大小凛凛莫必生命而众口同辞咸怨叅将张名世谓前河山交阯之役抄夺土司捆载钜万屠民抵贼杀人如麻而江右与四川两省人民被害尤多嗟嗟凡此无辜赤子身为良民既苦有司驱廹化为贼盗其有真贼盗又为将官庇防反戮良民此盗之所以日多也临安一路之贼皆名世一人醸成之耳若乃全省招乱之由则弊政公行一方皆不祥之气天日辽逺小民无控诉之门监司上官也嫌逺多从规避甲科正途也选任竟无一人纪法荡弛因循养乱诚非一朝一夕之故矣而其最为害者莫如贡金税两者滇池不通舟楫货物有几乃大税之外有小税正税之外有私税朝廷得十有司攘五府库收全百姓赔半髓骨俱罄追剥无已是以室室空虚人人喜乱闻会城劫焚之日多乗閧纵火盖有不尽出于贼首者故今日大可虑者诚在此不在彼也皇上试思民不堪税而后焚采监今采监旣焚矣而徴不罢贡金不能如数而后请减例乃请减矣而例更増离心结怨使贼酋借为师名即二贼扑灭而虐政不湔滇之为滇未可知也我皇上富有四海何难捐毫毛之利撤去税并复贡金原额为滇民续残命乎明诏一布欢声如雷此无所驱彼无所借贼必有而献之者若犹冥顽悍鬭则元气已固人心不揺更遣一名将提兵捣巢如总兵刘綎威名素为诸蛮惮服使其将师压境不出一月可悬数贼之首于藁街矣若云南去京万里徃来之途仅仅黔中一线倘中原稍有缓急则鞭长不及马腹滇黔两省必断为异域如唐宋故事臣计滇省西有金沙江可一苇直通四川马湖东有西粤路由普安至田州不过添设数驿途平水便可以达金陵可以达荆防计莫便于此者或以兵兴暂歇事定之后亟宜严限疏辟勿空为话柄则入滇之道中由黔东由粤西由蜀水由江四途并进百脉贯穿此梗彼通诸酋不剿而自失其负固之势矣
　　首叅魏珰疏　　　　　　　【给事中】杨栋朝【鹤庆】
　　今日之天下中外亟称多事矣东北之烽燧未除西南之咽喉复梗而物怪人妖风霾地震种种不祥之状天之以乱徴告也无非欲皇上翻然修省以成安攘之治然陛下自登极以来视朝讲学起废用贤尧兢舜业之念诚足以超絶前代而鞭驾后王又何事足修省不意有妖秽不祥之戾气凝结肘腋如宪臣杨涟所叅之魏忠贤者夫忠贤种种罪状涟疏胪列甚明臣不敢再为掇拾以凟天听独计忠贤一刑余微贱小人耳何以仰承皇上之知遇而故惓惓念及之又破格而宠赉之至如此其极也盖以皇上幼冲之日忠贤以服役之小节効有微劳实非其本心也其希望有今日也乆矣然使稍知敬畏邀露之防滴偷狗马之余年讵非忠贤不世之奇遇奈何目不识丁腹饶有剑寖假而结客氏以固宠寖假而布爪牙以恣焰内而宫禁侪类惟所生死矣外而朝廷臣民尽皆侧目矣至于阻褫老成禁闭正直知有一己之喜怒不知有主上之天下与祖宗之法制据其狺狺欲逞之状诚有臣子所不忍言所不敢为陛下闻者乃忠贤自明之疏曰孤臣戅直而陛下之慰忠贤也曰勤劳绩着任事过直又曰是欲屏逐左右使朕孤立于上嗟嗟使忠贤而得为戅直则古之乱臣贼子皆得以戅直自鸣又使忠贤在陛下左右而始不为孤立是畜豺狼于几席而置蜂虿于腹掌间也岂可不大为寒心耶且其谿壑无涯之欲搜括之术渐及留都借明防以恣盗行假传造以攫公帑如龙旗如蠢袋据所颁式様工料挟要银五十六万夤缘之奸党仗为冰山钜万之金钱尽入私槖裁减或多则羣小必向而诉曰曽于内边魏公处费了许多使用稍不称意又私相计曰必急走北京魏公处弄得一严旨下来夫宫禁何地也票拟何事也宵小且大言无忌敢于玩弄是陛下密邃之处为忠贤垄断之所讵可谓无外人之知觉也今近而中国逺而四夷孰不知朝廷之上有一恶珰魏忠贤者是可予夺生死人也是得窃票拟之权而大臣小臣惟所斥逐也从此而趋羶赴臭者邀外分之求耿介忠直者灰任事之念边疆自此日蹙盗贼自此蠭起宇宙无光两间若晦讵非忠贤一人为一世酿祸作祟哉惟祈陛下以杨涟一疏逐一省览勅下法司严加勘问并查织造各项钱粮有无冒破尅减情由如果情理未真则诸臣当伏妄言之罪如曰研究得寔则或诛或遣自有圣明英断并有祖宗三尺在恐不能为忠贤贷也如此则阁臣必不求去小臣必不纷嚣人情之惶惑尽消东西之戡定立待万世而下将颂圣天子一番勇断一番振刷而朝野臣民且共欣跃于清明之化理矣
　　题复漕臣科臣疏　　　　　【御史】何可及【剑川】
