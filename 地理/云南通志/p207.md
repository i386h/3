<!-- { "loadSidebar": true } -->
　　为漕吏寃抑未白微臣隠黙难安谨具实上闻仰祈圣鉴俯赐昭苏事慨自逆珰窃用国柄生杀予夺惟意欲为兵马钱粮一手握定又遍布其羽翼散处中外而在京在边几成凶竖之世界矣臣适以儹运之役遭其逆党崔文升李明道盘据漕河恣行威福鱼肉文武将吏无所不至臣性戅拙耻与共事彼方叱驭至通臣先疾驱而南彼方期会于津门臣先星驰于淮上从兹恨臣日深伺臣日密臣几自危人人为臣共危之然臣惟知殚犬马之劳办米粒之事躬催八千余艘儹至关通抵通之日値我皇上撤回二防之日十数万官旗闻命自天欢声若雷人人俱有性命之庆如潞河一区黄童嬉而白叟游无不途歌巷舞再生尧舜之世也臣今谢事有日伏防皇上不以臣转输罔効加之罪谴又命巡盐两浙臣可无言漕然一时共事道臣及各县官有无辜而遭二竖之冤抑者臣旣深知而不一揭其覆盆以剖白于今日非所以仰体怜才之圣心好生之大徳而忠于皇上之职分也其一为原任天津兵备副使杨廷槐臣于去嵗正月至天津料理冻船催空复载深得道臣恊心之助祗以强项不屈见忤于李明道遂抹杀其生平诬以门户而削夺横加矣其一为原任江西崇仁县知县崔世召拮据服官颇着能声该县漕米亦乆徴贮水次祗以免运辽粮不餍官旗之欲揑称未完然六月初旬已报开行崔文升漫无稽查輙并纠叅削夺既非其辜提问祸且未已矣其一为原任直淮安府沭阳县知县今故何大进该县漕粮业经推官秦毓秀盘騐足数米之有无插和臣竟未闻亦未确有证据祗凭贪弁展印横索之口罗织成疏削夺不已又行提问致何大进惧祸叵测随毕命于投缳此又二百数十余年漕中未有之变局未有之奇冤也当今圣明在御日月之照无冤不洗露之濡无枯不泽有如三臣其死者已赍志沉幽不能起九原而肉白骨被夺者虽垂首甘废犹幸拨云雾而覩青天臣既为皇上耳目又明知局中始末臣若不言无有知而代之言者臣此时不言后若有知而代之言者臣愈不能解于隠忍而不忠之罪更大故不避谢事已乆终冒昧言之况道臣杨廷槐访册已经列名啓事料亦不逺苐据其守正不阿挺然于恶竖烈焰之日无俟咨访当速优起至崔世召何大进虽仅幺麽邑令而受折有据处非其辜夺者予之死者恤之匪独昭旷荡之皇仁亦所以信漕之功命也抑臣因有感于起废之宜先无如诸臣交章所荐者何也皇上自有起废之防阅兹四月时非不乆荐牍几满公车屈指正人君子尽自不乏今各疏具在御前某系某所同荐某系某所独荐用所荐之人明示汲引之公因所荐以核其所荐之人又杜滥举之端其于起废思半过矣臣非专言荐举而废咨访也盖访册之注虽公而登之荐剡尤昭然与天下共见铨部持此用人啓事益为有据耳臣今陛辞在即不能与酌议之末而臣有所知焉能知而不举如科臣章允儒陈熙昌陈良训杨栋朝吴国华正气独持铮铮有声梧掖台臣姚应嘉蔡国用喻思恂刘廷佐吴之仁田景新陈以瑞风采素着凛凛不愧柏台或以耻附奸枢或以力诛逆珰或以地方波及或以无端旁午皆受门户之横诬遭逆珰之搉残者也其科臣杨栋朝人知以叅忠贤缇差被处不知更有畱都不拜逆祠乃其被处之故若一味恬介从来不解趋炎臣与科臣同里知其生平最真故特出以附于不避内举之义伏乞皇上省览将杨廷槐即与优起崔世召酌量议复何大进仍恤以原官并免提问科臣陈希昌等乗时擢用杨栋朝应同不拜祠诸臣扬其风节或起以南垣或优以北省统祈勅下该部施行




　　云南通志卷二十九之三
<史部,地理类,都会郡县之属,云南通志>
　　钦定四库全书
　　云南通志卷二十九之四
　　奏疏
　　本朝【一】
　　恭报克复云南省城疏　　　【巡抚】王继文【奉天】窃照贼首呉世璠逆渠郭壮圗方光琛等自知罪大恶极死据孤城仰仗
　　皇上圣徳仁天威庙算逆魄既褫悉伏诛殛自此枭
　　獍余氛扫除尽净遐陬边徼悉仰
　　照临无不望
　　阙呼嵩欢声雷动矣所有大将军固山贝子征南大将军臣赖塔发到伪金印金册金匣金池并伪银印等件【臣】谨一面遴员押解送部查验销燬并克复省城日期情形均听大将军固山贝子等恭疏报闻外【臣】率同云南布政司以下及【臣】标员文武各官入城阅视城池宣布
　　皇仁浩荡抚恤被胁难民但向因贼粮久匮饥民相食今见饥殍载道枯骨盈衢羣逆防残一至于此其有气息奄奄犹可全活者臣谨率各官共圗捐赈以副
　　皇上轸念滇民至意至于一切贼遗银米并军器炮药
　　等项容臣详慎次第严查另疏
　　题报
　　请修河坝疏　　　　　　　　　王继文谨照云南省城外东南旧有金汁等河从松华坝借水于盘龙江自嵩明州流入昆境绕城之北过云津土桥趋入昆池两岸筑堤髙二三丈不等而水流其中蜿蜒六十余里有坝有闸又有过水涵洞盖以积水灌田而城外数十万顷皆借此河之利民生
　　国赋均有攸赖焉自变乱之后沿河之堤埂坝闸未经修葺日久倾頽上年大兵困逆周围壕堑不得不拆毁挑挖以致水利阻塞灌溉不通田亩荒芜居民失业而昆明额赋莫可徴收自克城至今【臣】多方招徕而流离之众见此附郭膏腴咸成弃土未免从倚他方趦趄不返哀此残黎欲归则无资生之防不归则有沟壑之虞【臣】不得不早为之计也夫以滇省军饷取给外省频经请拨仰厪
　　宸衷而昆邑应徴之赋可耕之田岂可坐视抛荒听其亏额【臣】愚以为河坝不修则残黎势难归业荒田不垦则额赋无从徴收臣檄令地方官踏勘估计需用桩木闸枋灰石各项材料并匠作人夫等项约需银万余两查全书内开载嵗修松华坝额银八百两每年十一月中起工至次年三月初止往例可稽似当亟议兴修以复民业然动支原额银两万不敷用值今财用艰难工程浩费何敢于额外轻议请动正项钱粮【臣】议于通省官员及各属土司酌行捐助甫定之区人方拮据非有以鼔劝之恐难必其乐输伏查捐纳各例业奉停止【臣】不敢复为陈请惟是纪録一欵既无碍于名器又可鼔其急公合无仰吁
　　皇恩勅部酌议捐银若干准与纪録仍比照各省往例量减额数庶众擎易举便于兴修至工竣之日【臣】造册送部照例叙録则河坝固而水利可通俾四散之民咸圗归计渐次开垦将见生聚寖昌而昆邑粮赋可以望其复旧矣
　　请补行乡试疏　　　　　　【总督】蔡毓荣【奉天】窃照滇省地方初复亟宜修举废坠收拾人心今两迤之庶民未尽复业而士为民望惟劝士乃可以得民即一切修举之中有政体所当先舆望所甚切者莫如兴贤大典我
　　皇上诞敷文治前此用兵之日犹复雅意抡才海内儒林争相鼔舞独滇南久阻声教士气郁而未抒今既出之沈沦重瞻
　　天日深山穷谷之士莫不引领观光昨嵗辛酉宾兴既格于防城未复若复需之下屇甲子同各省一例举行恐与目前收拾人心修举废坠之意殊有未恊当此普天同庆而于遐荒新复之地尤宜
　　特沛殊恩伏祈
　　皇上俯念滇人士八载无闻三科未举准以明年癸亥八月特行乡试仍照顺治十八年辛丑补庚子科之例暂行广额俾才智之伦竞赴功名之防榛芜之境早开棫朴之光于以黼黻太平风示邉徼诚滇省今日之急务也
　　酌定全滇营制疏　　　　　　　蔡毓荣滇省东接东川西连猛缅北距防番南逹安南四围邉险而中间百蛮错处如猓猡僰民野苗等种类繁多最为叵测故无在非险要之地无地不需控驭之兵【臣】等量地设防从长布置务使无事分扼要害有事掎角相援然后可经久而无患如迤西旧设三镇内鹤丽一镇逼临西域控制金江独当一面自应复设仍驻鹤庆永顺一镇守在天末地交缅甸并属要区自应复设仍驻永昌查永顺镇兼辖之腾越一恊顺云城守一营今遵部议复设无庸更议鹤丽镇江汛绵邈隘甚多设兵二千四百仅足滨江守御二郡弹压其他要汛势难兼顾查劒川州逼近石鼓一带地方界接防番为迤西籓篱要地应设恊守副将一贠守备一贠千把总六贠兵一千名驻劄剑川听鹤丽镇兼辖扼迤西之门户壮鹤丽之声援所最急也永北一镇原由楚姚景改为鹤丽永北既又由鹤丽分为永北彼时楚雄设有援剿前镇洱海设有援剿后镇故永北镇与北胜恊同驻州城今援剿镇营既裁则楚雄乃迤西九府咽喉且左有防化景东右有姚安接通建防而楚属南安等处又系野贼剽刼之乡诚为吃应以永北镇改为楚姚防景镇移驻楚雄控制姚安景东化以北胜恊改为永北恊仍驻北胜州控制永宁土府并归鹤丽镇兼辖以一邉汛之事权而资环江之调度其洱海当迤西孔道楚姚防景镇统辖四府鞭长不及若非另设官兵则一路塘汛虚悬而地方广野无备应设防将一贠守备一贠千把总六贠兵一千名驻劄洱海听楚姚景镇兼辖为表里之捍御通内外之呼吸又最急也迤东旧设四镇内开化一镇向以羁縻之域改为节制之区丛山深箐接通交阯最称邉隘亟赖重兵自应复设仍驻开化临元澂江一镇当四逹之要防控三府之遐陬苗蛮错杂难防野贼出没为患自应复设仍驻临安查开化镇向无兼辖恊营临元江镇兼辖之元江一恊新防守备一营今遵部议复设无庸更议曲寻武霑一镇向驻寻甸控制曲武二府霑益一州复因汛广隘多土司黠悍故武定仍设援剿左镇曲靖仍设援勦右镇今既奉裁则曲靖乃黔楚通衢滇中东北门户应将曲寻武霑镇移驻曲靖但自曲至寻一路险僻自易隆抵普安卫数站要冲而寻城密通东川有树撒秧田功山矣呉打乌等十数隘口俱闗利害虽有兼辖之寻霑游击一营而霑汛荒广犹苦兵单计合镇营之兵不能兼顾武定查武定接通建防有他颇普度撒马等隘而禄劝则连撒甸猓猡元谋则通金江有矣资等隘亟须守险且武汛上至禄丰接楚雄之塘下至安宁接云南城守之塘若不另设官兵何以分汛应亟设防将一员守备一员千把总六员兵一千名驻劄武定并听曲寻武霑镇兼辖谨东北之藩篱为曲寻之指臂又最急也广罗一镇原驻罗平控制广西广南均属要地但前六镇既已难裁故臣等于无可裁之中仰遵　廷议酌量裁此一镇惟是各镇势难兼并而一州二府未便听其瓯脱且罗平路通黔粤汛接安笼四境辽濶弥勒十八寨为土夷之薮时有跳梁应改设恊守副将一贠守备一员千把总六员兵一千二百名仍驻罗平兼控广西其广南瘴疠之区直接泗城思恩等处而皈朝皈顺富州一带侬人野类叛服不常且由皈朝以逹架村直通交阯恊兵未能兼制应设游击一员守备一员千把总六员兵八百名驻劄广南听罗平恊兼辖此又视镇兵较减而于各地必需者也以上除六镇暨原设恊营之外凡应改设増设官兵皆【臣】等身在地方审量形势万难缺少使其间稍有可轻可缓之处又何敢縻有用之饷妄置无益之兵且虽有増设之名而较之滇省旧日官兵已多减省亟请
　　皇上俯鉴邉圉初复非比腹地承平既久可以轻议裁
　　兵之时务期布置万全
　　特允【臣】等所请早定经制于以建威消萌久安长治无
　　难矣
　　筹滇第一疏【请蠲荒】　　　　　　蔡毓荣窃照滇为逆踞歴有八年土地人民岂能依然如故一自
　　天戈南指凡我遗黎踊跃趋事各各飞刍挽粟以供数十万之师岂果力无不逮与彼其黾勉急公亦冀幸
