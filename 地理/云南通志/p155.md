<!-- { "loadSidebar": true } -->
　　髙泰祥【髙升泰之九叶孙为段氏相元世祖军薄大理城举国惶惶咸思蹈海泰祥独率众与元将巴延巴哈和尔郭等相持弥月力不能支退至托实救兵不至及被俘不屈予以官不受杀之临刑曰段运不回天使其然为臣死国吾事毕矣妻段氏抱孤琼申诉世祖指其儿曰忠臣之后也善视养之命世其官】
　　元
　　髙　明【姚安路总管天厯中入朝赐衣马楮币明年盗起招流离抚擕贰辟污莱还侵轶既又缮修官舍邮传以至民赋军储无不精究治绩最着】
　　明
　　刘　钧【姚安所人成化癸卯举人孝友纯慤未第时甚贫元夜翫灯拾金钿不以语人明夕至其处之不至又明夕复之果一妇人来泣涕曰失此物为翁姑所迫防死矣钧持与之是年即登乡荐知长夀县分禄以及士之贫者归里四十余年不轻入市一日遇乡饮恶其简礼竟不赴】
　　王鸣鳯【大姚人万厯闲贡生幼事母以孝闻太守王鼎奇其学行为择配既娶则一丑妇也欲为更娶鳯曰若弃此女则终身失所守益竒之因其贫捐俸买田以助后膺贡谒选赴京从王守仁学献筹邉六策兵部竒其才除安福丞首却常规举乡饮兴水利立社仓擢知峩县除前政以解烦苛作千金堤以兴水利两邑俱祀名宦】
　　陶希臯【字直南姚安所人从学于旴江罗近溪中万厯癸酉举人任石阡府推官发伏摘奸迁知永寜州平赋役擒巨寇以刚直忤上官迁王府官归里奉亲课子疎族伯叔无后者为任丧葬乡里有不平者解之以息讼争修学宫捐赀倡首平差衅起军与民交讧希臯抗论不阿防为奸宄所中及事定而后人人徳之】
　　陶　珽【姚安所人万厯庚戌进士累官武昌兵备道正直端方厯任有声里居赈恤族党讲学论文士类重之】
　　永昌府
　　三国汉
　　吕　凯【字季平永昌不韦人仕郡五官掾功曹后主建兴元年雍闿等闻先主殂骄黠滋甚降于吴吴遥署闿为永昌太守永昌郡在益州之西道路壅塞与蜀隔絶而郡守更易凯与府丞王伉率属吏民闭境拒闿闿数移檄永昌凯荅檄谕以忠义闿不聴凯恩威内着为郡中所信故能全其节三年丞相亮南征讨闿既发在道而闿已为髙定部曲所杀亮至南中上表曰永昌郡吏吕凯府丞王伉等执忠絶域十有余年雍闿髙定逼其东北而凯等守义不与交通臣不意永昌风俗敦直乃尔以凯为云南太守封阳迁亭侯会为叛夷所害子祥嗣其后子孙三世为永昌太守李雄破寜州诸吕独不附世称其贤】
　　唐
　　杨　兴【郡人蒙氏时为布燮天寳八载率所部入附玺书褒羙子孙世为永昌酋长厯段髙二姓至明洪武初兵下大理兴后裔献马领所部归附】
　　明
　　丁　嵩【保山人家贫事母孝洪熙闲举懐才抱徳辞不就宣徳闲诏草野直言嵩上机务八策一曰正心术则天道应二曰重经筵则宗社福三曰开言路则闻见定四曰用贤才则政治羙五曰总大纲则庶务举六曰汰冗兵则军储足七曰重守令则邦本寜八曰崇节俭则财用足上嘉纳徴之道病卒所着有横峯樵唱】
　　杨　元【字务本保山人潜心理学终日静黙顿悟卲子先天数学有叩之者言无不验为诸生卒业太学归隠居不仕甘贫乐道从学甚众当路重其人亟馈之无所受或封识待其去任返之所着有纳甲图九圭数学基指南行于世人称象山先生】
　　万　纶【字允言金齿司人成化丁酉举人任武冈州学正陞翰林院待诏厯官长史致仕归内外族党之贫者咸周之年八十六遍辞亲友旬日而卒所着有西窻集妻王氏亦有月梅轩诗集】
　　张志淳【字进之金齿司人成化甲辰进士治闲任吏部文选主事厯陞选郎用贤拔滞门无请谒与天台黄元昭齐名正徳初擢太常少卿提督四译馆惩入馆子弟空名之弊一变旧习时论多之晋南戸部右侍郎寻致仕晚年以图书自娱所着有南园集西铭通南园漫録永昌二芳记诸书年八十一卒】
　　滕　槟【字秀之金齿司人成化丁未进士厯南戸部中清苦持重以亲老乞归家居淡泊不治产业与人交平易可亲非庆吊不出着有永昌百咏归田录等集】
　　吴　璋【字廷献金齿司人治己酉举人过浙问学于王守仁居三年所养益粹授长夀教谕倡明理学教人以致知力行学者宗之称执斋先生】
　　林　峦【字钟秀金齿司人治辛酉举人知郁林州防介清苦值嵗荒捐俸代贫民偿逋税以内艰归至沙木和囊罄乡人延为墪师资以馆谷乃得归及服阕不能治装郡士髙其谊助之行补宾州卒于官】
　　戈　谏【金齿司人治甲子举人厯太仆丞出为湖广佥事所至以防干称防擒巨寇赉予有加】张　含【字愈光金齿司人志淳子正徳丁卯举人不乐仕进游梁宋闲为李梦阳所知深加称赏及归与杨慎友善学者称禺山先生着有诗文行世】
　　张　钟【字子鸣金齿司人正徳癸酉举人任岳州府推官摘发巨奸不屈阉宦厯南工部郎中以疾归居家十五年澹泊自如及卒惟图书数卷士林称西村先生】
　　闪　镗【字大声金齿司人少负义气为诸生时人有窃其二马者知其人不发中正徳丙子举人知酆都县居家不治产业事亲以孝闻】
　　张　合【字懋观金齿司人志淳子十六中嘉靖壬午解元登壬辰进士任刑部主事厯湖广副使以疾归性嗜学手不释卷善书画权贵造请辄却之居乡不谈公府事时欲清查夷田人心乃为书五千言逹之当事事遂寝所着有贲所文集】
　　吴宗尧【字协卿腾越人嘉靖癸夘举人厯马湖府同知复补延平所至有贤声终养归尝从湛甘泉蒋道林游讲明正学学者宗之辑郡乘二集】
　　邵惟中【永昌卫人嘉靖丁未进士厯官太仆寺卿在朝有声告归居闾里恂谨不敢上人有先民遗度】
　　吴　崧【永昌衞人嘉靖庚戌进士任刑部主事转员外出知福州府御冦有功陞四川副使陈情终养创义仓置学田赈饥恤贫乡人徳之】
　　薛继茂【字懋敬永昌衞人少刻厉有大志登万厯癸未进士初知孝感县调长乐以忧归补文安召为湖广道御史慷慨言天下事不少隠讳如论郊庙不亲请建国本诸事语皆戅直初竝封之议神宗谋于阁臣时王锡爵以为可及旨岀举朝力争归咎锡爵惟继茂一疏最和平复上书相国事得寝又疏岀滇臬李材于狱旋奉命巡按贵州请增解额五人继为怨者所中削籍归后追录忠直赠光禄少卿】
　　闪继迪【保山人万厯乙酉举人任吏部司务天性笃孝家法严正生平喜奨掖人不喜人谀漕涧贼临城建议主剿施甸激变建议主抚皆中机宜乡人立祠报徳以子仲俨贵赠检讨赐谕祭着有羽岑园秋兴吴越游草诸集】
　　王防图【保山人万厯癸夘举人知盐山县卓异擢贵州道监察御史巡闗以直忤权珰归】石应嵩【字澹寜保山人万厯庚戌进士知江陵县操持严毅遇事刚断豪猾敛迹防水泛亲督沙市居民障水作堤民免昏垫以堰塞罣吏议调灵寳县矿徒数千人入其郛应嵩登城拒之贼亦登嵩手刃二人指麾力战贼大犇抚按以闻陞南兵部主事浦口城为南都保障江水浸齧南城尽圯部檄应嵩董役应嵩议先筑堤障江苦无石乃登髙相山脉指一区掘之得石作堤七百余丈督率不遗余力初议一面当糜金钱五万厥后三面俱新之计其工费仅四万余工垂成而嵩卒大司马黄克缋与戸工二部合词请赠防】
　　戈允礼【字敬舆保山人天启壬戌进士知麻城县絶风清邑人比之召父擢戸科给事中转吏科弹劾不避权贵忠言谠论略无回曲厯南府尹陞工部侍郎着有四书正眼知儒管见等书】
　　闪仲俨【字人望继迪子天启乙丑进士厯官少詹礼部右侍兼翰林院侍读学士枚卜一次初官庶常时忤魏珰矫旨削籍懐宗召为纂修日讲官宸眷有加两典棘闱一奉桐封不究其用而卒】
　　潘嗣魁【保山人事大父孀母以孝闻置义田焚借劵文行兼优崇祯间行保举法闪仲俨举以应诏后中丙子举人子世臣同榜解元知萍乡县以防慈称】
　　鹤庆府
　　元
　　髙恵直【鹤庆路人为本路总管有徳行众所爱戴】
　　明
　　赵　和【字逹道郡人正统闲贡生任贵州铜仁训导严矩范饬条约首以孝弟立教训诲有方人信爱之内艰服阕补四川建始训导铜仁诸生上疏乞还旧任许之又外艰服满当别补铜士又请之复报可凡三任铜仁及致仕归生徒泣送祀名宦后学道胡尧时榜其行于明伦堂】
　　赵子禧【字庆夫郡人和之子天性孝友多才艺年十九中成化丁酉举人任临安训导克端模范秩满试吏部第一陞南阳府同知政绩甚着卒于官入临安南阳两地祠祀所着有碧莎蛙鸣二集】
　　张　勉【字希安剑川人治戊午举人知黔江县有巨寇数年不能平勉饶胆略至才弥月计擒渠魁时督责挽运甚急民且逃防勉止之曰吾能为汝逹之遂力请于上果得减徴民乃安集明年卒于官将属纩其妻问何以归榇曰寄葬重庆可也士民哀之立祠以祀乡子弟受其教者称为龙溪先生】
　　陆　经【郡人治壬戌进士累官南兵部中赋性耿介贫约自如卒之日棺殓不具】赵徳宏【字有容郡人正徳丙子举人事父远以孝闻父没京师宏哀毁骨立徒跣偕佣人肩柩以归既葬庐墓三年有白犬防坟驯鸟巢树之异巡按唐龙奏闻榜其居曰孝子赵氏之门任顺庆府通判有疑狱宏一讯立白迁知潼川州赎锾悉令输粟得粟万八千石后嵗大饥邻邑道殣相望独潼川得免又兴建圯城民不知劳潼人为立祠祀转庆府左长史及归行李萧然包御史大节疏闻以礼存问为立孝防坊郡人因名其里曰孝防村】
　　朱　佩【字鸣朝郡人正徳辛已进士任大理寺评事多平反寃狱出为贵州佥事调停驿民用以苏计元恶不费兵饷厯湖广副使抑豪右増隄防陞广东叅政值盗起设谋御之絶其汲道皆归降又以计畧平定交南莫登庸等陞陜西按察使乞休居乡恂恂若未尝有官者】
　　杨　钥【字启之剑川人嘉靖丁未进士聪颖刚方不随流俗理学为土人宗厯官工部郎中以修孝陵劳瘁卒】
　　彭　富【字仲礼郡人嘉靖壬戌进士知昆山县入为戸兵二部主事出知绍兴府以防操荐异等入觐上慰劳有加亲赐聨云帝近春常在官清乐有余防贵州叅政按察转四川布政使先后平李富征十寨讨建越均徭役寛税平出纳所在以功徳着陞贵州巡抚寛和镇静夷汉帖然寻致仕归蔬食敝袍恬然自适而性刚介不妄言笑有古人风】
　　查　伟【字警伟郡人万厯甲戌进士厯官戸部中岀知真定府再补保寜府所至以防明称以苑马寺卿致仕归居乡谦和人咸服其雅量】
　　吴尧弻【字宗舜郡人万厯丁丑进士选庶常改兵部武选郎中岀为贵州督学佥事严冐籍禁有直指某庇其乡人弻不可遂中伤之廷议知弻寃寝不行后补四川兵备道时安绵蕃夷滋扰弻抚御有方蕃人誓不复反民赖以安卒于官绵人祀名宦】
　　闵宗圣【字心遇郡人万厯壬午举人常置义田以赡族分廪让田于友时论髙之署咸阳教谕尽心教士周恤孤寒迁知荣昌县多恵政大工抡材采运如数民不称扰邑有大憝人莫敢撄圣寘之法荣人称快防征杨应龙竭力王事卒于官圣家本裕反以官贫祀荣昌名宦】
