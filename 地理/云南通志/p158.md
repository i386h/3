<!-- { "loadSidebar": true } -->
　　张兆曽【字开若昆明人生时父梦宗圣入室因名性至孝倜傥有才中万厯癸卯举人任建昌通判陞知通州理烦治剧不阿阉贵迁南刑部员外擢陜西参议奉命监军屡着竒绩陞佥都御史巡抚甘肃殁于王事赐祭葬恩祀陜名宧】
　　段师文【字忠轩嵩明人防敏慎好学有孝行中万厯丙午举人授成都府通判居官廉明陞同知奢贼犯成都师文统兵三千直入双林渠魁授首以军功晋四川监军道提督五卫学政陞贵州按察使执法不私晋广西左布政告归家居恬淡好施与置义学义田义冢乡人至今徳之】
　　段宜标【晋宁人万厯乙酉举人知龙泉县甫下车请减浮赋民困立苏移建县治规画井然】杨以诚【昆明人任贵州通判多惠泽培植学校士民祠祀之】
　　呉事心【字大寰昆明人万厯乙卯举人知临邑县厘弊兴利请蠲溢额银万余两性刚正以裁抑御史滥索夫马被劾邑民至京保留者七百余人谪四川按察司照磨署璧山县辨冤薄敛深得民心迁知丹棱县嵗饥贼起事心设法招徕亲至其巢谕之贼悉降后以母老告归囊无余金所至三邑悉祠祀之】
　　罗九有【号云石安宁人天啓间恩贡任山海关通判以捐饷忤抚军改两浙盐运司判复疏报羡金充饷再忤执政左迁蜀王府司理遂归赋诗见志着有鼻雷斋集】
　　文祖尧【字心传呈贡人天啓间选贡操履严正敦崇实学任太仓州学正颁诸生以日程考其勤惰而进退之人士兴起甲申弃官隠萧寺讲学为呉中士大夫所推重争相延致后还乡卒于道娄东人构思贤庐祀之】
　　王凝命【昆明人崇祯辛未进士任福建福州府推官有清操闽俗喜讼多服毒草图頼凝命严法痛惩风遂衰止以与当事不合解绶去后起四川兵备道捍御流寇以劳瘁卒于官】
　　陈国训【字御屛晋宁人崇祯癸酉举人知奉化县值贼胡乘龙作乱国训集乡兵严守募壮士斩获贼首五日平之御史陈良谟为作颂纪功】
　　李东晖【字明寰嵩明人贡生崇祯时任武定州同居官清廉考第一丁艰归里时以便民事宜陈州守置海田一区于学宫州守谓其节比澹台品方叔度云】
　　本朝
　　段　缙【晋宁人康熙甲子举人知叶县公正无私不以丝粟扰民四境清肃盗贼皆为感化丁内艰归叶人追送数百里后补虹县甫三月告归居林下数年卒至今两地人思之】
　　曲靖府
　　明
　　施继先【字汝孝南宁人性沉黙不言人过中天顺壬午举人知大足县洁已爱民备荒御灾民怀其徳致仕家居敎授生徒手不释卷着有朴庵集】
　　张　濂【平彞卫人成化辛丑进士知泉州府有风裁改辰州郡多虎患濂焚香祝天引咎自责虎即逺遁】
　　陈　汉【字天章马龙人正徳庚午举人知黔江县迁知广安州养士牧民所至有循良声归田后杜门敎子不入城市】
　　本朝
　　李　瀚【字海门南宁人康熙庚午举人任嶍峨敎谕猓贼犯境瀚挺身理谕之贼遂退歴阿迷弥勒学正修葺学宫勤课士子擢知南昌县公正廉明时有黑鱼为祟公焚檄驱之患遂息后致仕归里置义田蠲粟赈饥造船济众乡人徳之】
　　临安府
　　明
　　杨　升【阿述人天顺间以贡入太学部拨巡歴四川直言发御史受贿遂命代巡按御史事不附权要能举其职凡七阅月乞归】
　　王廷表【字民望阿迷人正徳甲戌进士累官刑部郎中命勘宁夏台浤之狱不避权贵改四川佥事罢归里居三十余年性行惇笃凡有益于乡者必昌言之与杨慎倡和最多有钝庵读史及删后诗集行世】
　　杨廷相【临安衞人嘉靖甲辰进士任大理寺评事历官湖广叅议所至辩冤剔弊皆有声寻乞休居林下三十余年恂恂若素士】
　　李　绎【字作之石屛人贡生嘉靖间任临武训导以行谊率诸生餽遗无所问比迁王府官置学田赡子弟殁祀临武名宧】
　　王防龙【字鳯池石屛人万厯壬辰进士知巴陵县多惠政擢御史慨然抱澄清之志风裁为一时冠】
　　王元翰【字伯举宁州人万厯辛丑进士授庻常改工科给事中弹劾不避权贵中要为之侧目疏谏静摄不报挂冠正阳门策蹇归为王绍徽所诬士论冤之天啓崇祯间两次起用不就游金陵卒着有谏草及凝翠诗行世】
　　马一荀【字景淑建水人万厯戊午举人任庆阳府推官崇祯三年流贼神一魁等掠郡城攻围甚急荀策励兵民百计捍御焚贼垒诛城中内应数十人与贼相距旬日防救至围解总督杨鹤特疏陈其功荀时被察当降调复其职士民立祠祀之】
　　本朝
　　杨　正【石屛人康熙甲子举人知清镇县轻徭役省催科以廉静为治丁外艰归邑人肖像祀之服阕知临安县多美政署余姚卒于官贫无以殓两地人涕泣醵金资榇归】
　　卢　炳【石屛人康熙戊辰进士知南昌县清勤明练剔弊除奸行取吏部寻陞文选郎澄叙官方人称藻鉴擢兵科给事中条奏皆中机宜分校礼閳典试山左所得尽知名士卒于官】
　　瞿　昂【通海人弱冠博通经史中康熙丙子举人任昆明敎谕敎诸生为有用之学以卓异入觐授昭平知县甫半载利兴除未几丁母忧归即不出里居言动不苟乡人化之】
　　澂江府
　　明
　　苏　兴【字起文阳宗人有异才为文未尝起草中永乐辛卯举人知温江县政事明决有能吏声】董云汉【字倬庵河阳人正徳甲戌进士狷介尚气节为推官时守与倅多滞狱淹禁郡人咸赴质剖决如流有神明之颂累官佥事居乡恬静过里门必徒步】
　　陈　表【号草池新兴人嘉靖癸未进士博学能文任浙江道御史刚介不挠巡按庐鳯清漕运濬河渠致仕归凿灵照山麓十余丈引撒喇沟水由涵洞灌漑田千余亩初州未设学宫寄籍晋宁登第后倡州人呈请建学勒有碑记】
　　席大宾【河阳人嘉靖壬辰进士授行人选戸垣历都给事中遇事敢言后以终养归遂不出】侯文【字尔士江川人好读书尚气节中万厯乙卯举人知髙平县陞南阳府推官皆报最时流寇四起海内骚动文有智勇当轴荐之授七省监军道文慷慨讨贼贼闻其名多詟服解散卒赠太仆寺】
　　王説命【号相岩贡生知莱芜县兴利革弊建定军山漕运仓便民输将清操实政莱民徳之万厯末去任祀名宧】
　　雷跃龙【字伯麟新兴人万厯己未进士选庻常器识才望一时推重魏珰炽盛龙屛不与交崇祯间官至礼部尚书】
　　本朝
　　赵士麟【字麟伯河阳人康熙甲辰进士任贵州推官裁缺补容城知县缉盗衞民有声行取吏部歴右通政副都御史巡抚浙江开淤河偿旗债设法便民浙人徳之旋调江苏巡抚晋吏兵二部左侍郎着有防衣集敬一録幷读书堂法帖卒祀浙江名宧】
　　谢白生【字麟一河阳人康熙补行辛酉举人榜姓张为人倜傥有气节知肃宁县多惠政得士民心抚臣特荐之迁知华州后归里数年卒】
　　侯以璋【字搢廷河阳人天资厚重寡言笑笃学力行生平自奉甚约以其余周给贫乏中康熙补行辛酉副榜任蒙自敎谕修学宫捐垦荒地为学田迁云南府敎授创建奎文阁规制焕然】
　　李发甲【字瀛仙河阳人康熙甲子举人榜姓施任大理敎授卓异陞灵寿知县多异政擢御史疏増云南会试额及澄清吏治直陈东省饥民诸事出为口北道歴福建布政使所至有声再为湖南巡抚以劳瘁卒于官】
　　张　义【字我由新兴人康熙丁卯举人州旧例有举于乡者官征里下银五十两以资公车费义曰吾方进步即累乡党于心安乎峻郤之例遂革后知岑溪县修学敎士息讼拯灾多善政士民戴如父母卒于官祀岑溪名宧】
　　段如蕙【字薰斯河阳人贡生任安宁训导屡以卓异歴陞长芦盐法道清厘亏帑数十万金调河东运使旋擢安徽按察使特加布政司衔办理营田寻陞右通政后出管天津河道事卒于官着有鸳湖等集】
　　元江府
　　明
　　马云衢【字赓宇郡人贡生天啓间任敎谕敎人以孝弟行已为先陞知天河县有廉能声邑中番峒称盗薮肆出劫掠衢设法捕勦盗遂息有餽送暮夜金者力却之戒其改过后归行李萧然】
　　大理府
　　明
　　杨　纬【太和人景泰甲戌进士任户部郎中知黎平府诸务更新力兴学校増广生儒擢山东布政使有贤声】
　　张　陞【字平镇太和人贡生嘉靖间任巴县敎谕时苦流冦巡抚林见素知其能委督饷运寇平赈流离掩遗骼蜀人徳之署昭化县多善政迁邛州学正修学造士人文以兴归以孝友礼义敎化乡人人称五峯先生祀邛州名宧】
　　黄　极【太和人万厯己酉举人任广西庆逺府推官时值荒残极赞守令询疾苦抚流移掩骸骼给牛种人有起色狱无冤民督兵援黔有功擢大理寺评事转寺正执法不阿阉党衔之陞工部郎中督理三山厘侵冐权珰益恨以事中之遂乞归居乡布素自适姜桂之性老而不改乡邦重之】
　　赵民献【字大荩赵州人天啓辛酉举人任磁州学正敎士先徳行歴知阌乡县爱民如子陞陜西临洮府同知耿介明断有逆聚众谋乱献单骑理谕遂解去归里后镇静端严着有萃古名言四卷行世卒年九十五乡人尸祝之】
　　杨定国【太和人天啓丁卯举人任邵武府同知清介有才民甚徳之陞湖广荆西道归里孙可望强之官不受闭户清修时为后学讲圣贤宗防及古文法士林宗之】
　　楚雄府
　　明
　　孙学诗【楚雄县人万厯甲午举人善古文词工书法任唐邑敎谕陞国子监博士转吏部司务歴员外着四民图説进呈上嘉其献纳之忠擢四川永宁监军道仿金城屯田法得省军饷以疾乞归终于家】
　　马兆羲【楚雄县人崇祯戊辰进士歴官工科给事中巡视厰库清出冐滥钱粮四十余万土司禄永命争袭请留抚臣王育徳弹压以制其变复陈御史王肇坤死节事俱奉兪旨后罢官归里居三十年以寿终】
　　姚安府
　　明
　　陈九韶【姚安所人万厯间知天柱县清静宁谧民苖爱戴立祠祀之】
　　陶　珙【姚安所人天啓辛酉举人任太平县敎谕陞国子监助敎转工部主事歴郎中知寳庆府所至有声致仕归孝友文学为一时冠修郡志着有寄园集行世】
　　永昌府
　　明
　　刘　汉【字天章金齿人正徳癸酉举人任水训导再补成都敎诸生有法捐赀俸以养士俾贫寒者皆能自立寻署郫县敎谕声望尤着郫人尸祝之】
　　胡　防【保山人嘉靖丁酉举人歴官戸部郎中屡任民牧一介不取致政归屛居山林有直指造庐访之见四壁萧然几列麦粥一盂因赠以术防郤之且答以诗有试向城头高处望数家犹有未炊烟之句】
　　张必焕【字征文保山人嘉靖戊午举人知江安县正直无私不畏强御尝有老妇诉养豕欲偿粮被虎攫去焕遂斋沐告山神曰神享地方祀有虎防人物而莫之知乎是夜虎衔余豕入其栅及归囊无长物寿九十三卒着有存拙稿延明精舍集隶书法帖自任归録等书人称五桥先生】
　　陈一龙【字内潭保山人生有异貎任指挥清慎谦和折冲湾甸屡树功绩】
　　王国治【保山人万厯癸卯举人知新防县值奢酋叛以全城功晋刑部郎中有内侍获谴以千金求宥力郤之以子祚贵赠戸部尚书】
　　本朝
