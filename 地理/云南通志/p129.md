<!-- { "loadSidebar": true } -->
　　周　应【贵州兴隆人崇祯间任通判有胆略知府李以衮致政归应摄府篆适宁州土酋禄昌文部目李蒿鹊王尊等率众焚掠至郡东市应委僚属守城单骑诣之谕以大义词气严正贼众畏服解去】
　　武定府
　　元
　　安　慈【武德将军与子弄积俱有功于武定】
　　明
　　董　旻【字子仁江西乐平人成化中官都给事以直言忤防谪石旧知县奉职公勤明于折狱片言而决人无寃抑时土酋猖獗贼盗蜂起旻练民兵防御使逺近相为保联遂至萑苻絶警土人不敢跳梁后以循良茂着超擢布政司叅议】
　　张　敬【江西清江人治中任和曲知州存心慈爱政善民安州人感戴】
　　邓世彦【湖广人隆庆间任府同知值土酋鳯继祖倡乱世彦赞画尽心挽运无悮用能以次平民鲜失所又创建府治城垣楼橹地方赖以保障兵燹之后疮痍未复彦招集流亡寛释胁从省刑薄敛善政甚多一时汉夷帖服条议改设流官至今颂其功徳】
　　刘懋武【扶沟人官生万厯间任知府多善政郡人为建生祠】
　　王应期【湖广人万厯末任知府值土酋沙大金作乱应期出竒制胜讨平之】
　　胡其慥【湖广人天启二年任知府阿反张世臣作乱慥竭力捍御抗词请救城赖以全郡人与前守王应期共立祠祀之名二惠祠】
　　赵　纾【山西人天启间任知府防正刚方不避权幸修学崇文旌扬孝弟礼待髙年民知齿让劝农息讼善政多端涖政三载逺近皆呼为赵青天陞苍梧道民懐其徳立石建祠纾立命毁之去之日攀辕卧辙有送至数百里外者】
　　广西府
　　明
　　贺　勳【字世安湖广湘乡人成化间任知府时初设流官勲至建城垣修学校立廨舍惠农通商正风俗弭盗贼后陞叅政仍兼府事】
　　张　黻【江西吉水人成化间官后府经厯以疏救林俊谪为师宗知州有惠政后以王恕之请复为南京左府经歴】
　　孙　久【江西吉水人治间任弥勒知州设流之初多所创建制土司安反侧民赖以宁】华　刚【贵州都匀人正徳间任弥勒知州明察刚毅有为有守十八寨贼首阿勿等闻其名畏之输纳逋税朞月之间政令大行】
　　张　佐【湖广武昌人正徳间任弥勒知州持躬亷介政平讼息平十八寨运筹有方民不知扰】解一经【山西交城人嘉靖间任知府恬静亷洁在任七载清白无瑕比归土舍昻齐追送白金力却之】
　　许　佲【号虢田河南灵宝人嘉靖间任知府实心惠爱剔蠧厘奸民皆称为许父临去以一篱桩植于衙中枯木自活埀隂繁茂】
　　辜用琥【江西南昌人嘉靖间任知府携一仆自随清慎恬淡革土司常例省里甲夫马靖盗息民豪猾敛迹涖任四载民无欺罔庭无讼狱以养母致仕民咸思之】
　　李　崧【号肖梧四川内江人嘉靖间任师宗知州甫下车叹曰以数十家穷夷当一荒州其何以堪虽然官守有常吾知奉职已尔去兴利爱民如子自奉淡泊粗粝妻子衣布陞任士民保留在任九载贤声茂着比陞大理同知民追送百里外泣涕之声彻于道路】
　　戴时雍【字逢尧江西浮梁人隆庆间任知府改筑砖城约已省刑劝农课士民懐其徳】蔡应科【龙溪人进士万厯间任知府崇儒爱士狱无寃民丰裁不露奸宄潜消吏民爱戴厯久不忘】
　　陈　忠【字良甫直献县人万厯间任知府亷洁干练建永惠坝开东西两河附近田地尽为膏腴修筑三乡城于沿江渡口设哨兵又令戍卒垦荒且耕且守道路以宁】
　　钱秉元【江南呉县人万厯间任知府省事爱民捐俸买弥勒州古城田资诸生膏火多惠政民怀思之】
　　张光宇【字懐谷山西太平人万厯间任知府秉公直敦风化兴学劝农増修堤坝陞山东转运使百姓如失父母】
　　萧以裕【江西清江人万厯间任知府课士传经讲论无倦迁学宫于三台山麓创鹤麓书院事闗学校靡不殚心省刑薄敛善政甚多又修志类若干卷土酋普者辂骚扰江外亲率师擒之诸夷畏服】
　　蒋时极【广西全州人万厯间任通判广西为曲临澂三郡交界夙多贼薮时极威名素着诸土司闻来防守皆倾心往迎于百里外申号令明赏罚不烦兵甲夷民詟服】
　　李　启【湖广人万厯间任弥勒知州约已惠下勤恤民隐筑堰坝兴水利民食其福】张继孟【字太岩陜西扶风人崇祯初为御史以刚直出为知府正直严明兴文讲武防普名声死其妻万氏复猖獗议招抚往者辄被害继孟单骑入贼营谕以利害万氏遂降陞浙江盐运使郡人肖像祀之】
　　髙梁楷【思恩府举人崇祯间任知府刬去烦苛悉归寛恕修复永惠坝水利惠政甚多民间肖像祀之】
　　王励精【陜西扶风人崇祯间任通判庄俭仁恕折狱明敏岁大旱自责祷雨米价腾贵毁所系银带易粟减价卖市中富民感激争出粟价遂平】
　　广南府
　　明
　　王道广【广东番禺人隆庆间任知府亷静不扰民蛮相安】
　　元江府
　　明
　　程本立【字原道临海人洪武初官周府长史以累谪他郎甸长官司吏目防诸夷煽诱为乱西平侯沐英布政使张紞檄本立往抚谕之诸夷帖服三年入为翰林与修髙庙实录晋佥都御史金川门失守遂自尽嘉靖初立祠新化州祀之后崇祀于云南学宫】
　　汪　辅【云南后卫指挥同知嘉靖间署府事政务便民有控诉至者训以礼让至军事以严御之毫不敢犯累官贵州总兵都督佥事】
　　李先芬【籍贯未详万厯间任新平知县始建县治筑城凿池庶务齐举士民感之建庙以祀】秦元穗【广东人崇祯间任新平知县才学兼优寛猛相济详请迁移县治筑建砖城外艰归民祠祀之】
　　大理府
　　汉
　　杜　轸【蜀郡成都人举孝亷为建宁令风化大行汉夷悦服累迁尚书郎】
　　明
　　赵彦良【字明善浙江乌程人洪武间任通判刚介有文学修大理志要先任劒川州判兴革得宜州人思服】
　　张　铎【籍贯未详洪武间任推官以亷称】
　　郑　祥【江南合肥人洪武初调大理卫指挥使増拓旧城经画之功居多】
　　赖　镇【籍贯未详洪武十五年征云南以功陞大理卫指挥同知二十年调洱海卫训练士卒守御有方略与楚雄袁义齐名】
　　苏守正【籍贯未详洪武间任赵州知州学校祀典坛壝一切皆其开创后卒于官】
　　诸葛伯恒【籍贯未详洪武间任赵州吏目亷谨有文学秋毫不扰于民月俸不舂而食布政张紞荐之官至叅政】
　　贾　铨【直隷邯郸人正统初任知府甫下车以郡中利弊询父老凡徭赋水利盗贼之类一一得之以次综理民皆乐从陞本省叅政】
　　何宗鲁【四川酆都人景泰间任浪穹知县刚直不苛岁饥出粟全活甚众】
　　蒋云汉【字天章四川重庆人成化间任知府亷以约已仁以恤民制文庙乐舞器日进诸生诲之去任行李萧然官至福建布政使】
　　呉　晟【江西弋阳人治末任知府恢洪直谅人不忍欺一日雨行舆夫忽蹶倾其舆晟不动色唤食奁取糕食之曰汝饥耶听讼独断吏不得为奸时召诸生稽其本业戒嬉游后迁叅政士民遮送泣下】
　　李秀实【湖广永兴人治间任太和知县丰采凛然豪强敛手谳决疑狱罪者咸服】杨　樊【贵州人治间任太和知县以能称时廨宇倾圮拟修之费约千金工以万计樊曰姑已之待明年人莫喻其意春正月即谕民应造版籍各令投状樊察旧事吏算里书应索民数千金疲于候命者万人樊乃亲督造写毫末不遗仍借此佐廨宇之役人役力一工亩科石一片民视往昔减半费皆乐于赴功帑不支而事竣吏胥不得索一钱后陞知府】
　　周　宪【湖广安陆人正徳间任知府剖决如流陞九江兵备副使】
　　方　宸【四川新繁人正徳间任同知清白自持时太守重罚锾宸毎陞堂蹙眉而出人服其亷陞知府】
　　喻　河【广西人正徳间任通判通敏有才略时洱河泛溢没民田地乃令民间各具草束遂自乗舟探河尾浅处卓木为城以草障澜疏泄之因着为法三年一濬】
　　杜　翔【四川崇庆人正徳间任浪穹知县凿渠灌田以兴水利】
　　任　辙【四川巴县人嘉靖间任知府诚心抚字严于驭吏时方有檄货大青督责日至属吏欲择其尤者为献辙曰此非可继之物汝不虞为民祸耶掷而絶之寻以忧去在郡仅旬月后民有隐忧则相谓曰安得任公】
　　蔡绍科【浙江黄岩人嘉靖间任知府有便民四事省里甲治道涂立市肆作宫室人感其徳至今犹称之】
　　髙　镛【公韶子嘉靖间以御史左迁寻任大理同知倜傥有风节重修文庙濬泮池制备祭器乐器有功学校】
　　周　昆【四川永宁人嘉靖间任通判谳狱明决时监司以法绳下羣吏恐怖防有寃狱众莫敢辩昆独再三争之监司疑其纳贿昆抗执不回其寃乃白】
　　侯　问【贵州清平人嘉靖间任太和知县通敏多才旧例府县供亿之费皆里甲治办多为在官者侵夺费常十倍问欲为永逸之计自祭器燕几及屏幛薪水之细皆缮治而区分之择吏主出入民不知费累迁苑马寺卿】
　　龙翔霄【湖广武陵人嘉靖间任太和知县熟谙吏治决讼如流他郡邑有疑狱或难事悉委之太和仓有积粟吏虞红朽获罪霄令舂粟得米出陈易新民免困累而积贮之数无亏上官下其议行于阖省后迁南京兵部主事】
　　刘　璧【四川雅州人嘉靖闲任太和知县亷介慈惠捐修祠典爱惜民力民颂不衰】朱　官【贵州安庄人嘉靖间任宾川知州实心爱民建书院修津梁陞楚雄府同知】莫天赋【浙江海康人万厯初任知府慷慨有为岳凤之变城守戒严人情汹汹适天赋觐还调度有方百姓安堵陞按察副使】
　　庄　诚【四川成都人万厯间任赵州知州以兴废为己任凡典礼器物整饬不遗丽江澜沧二土司构讼各懐金行贿诚执使封金闻于当路俱寘之法永平汰兵作乱所过残掠诚百计周防赖以无事清浮粮厘差发疏水利修举乡射禁食毒草凡利民生全民命者无不力行州志之修自诚始】
　　张名式【湖广人万厯间任赵州州同亷静寡欲才识髙明运饷却金清田筑堡卓有政声】刘延龄【四川绵竹人万厯间任云南知县发奸摘伏人无遯情四境恬然民不见吏】陈　辅【江西广昌人万厯间任邓川知州履亩均田能清影射金钱毫无染指】
　　常真杰【广西恭城人万厯间任邓川知州至诚仁恕筑堤开闸减金价惠政甚多】
　　周宪章【贵州思南人万厯间任云龙知州平段进忠之乱消林养中之变建州城立州治创庙设学招抚流离清田亩定里甲裁冗减课经画尽善】
　　楚雄府
　　明
　　朱守仁【江南徐州人洪武间任知府抚民勤政招集流移授以田土均赋役建学校锄强梗境内大治】
　　袁　义【庐江人羽林右卫指挥同知从征云南洪武间沐英遣守楚雄时蛮夷叛逼义积粮髙垒调兵力战蛮遂遁去授楚雄卫指挥使垦田筑堰修城郭建桥梁区画久逺之计入觐上惜其老令医为染其须发俾仍抚治以威逺人后征还厯官都督佥事卒赐祭葬】
　　马　良【山西黎城人正统间任楚雄知县鲠直不阿政尚简易凡有益于民者行之必力】巩　珪【江南贵池人正统间任黒盐井副提举侃直任事秩满父老遮留不忍别】
　　计　澄【江西浮梁人景泰间以御史来守郡兴学育才厘奸剔盗贼逺遁民赖以安陞广西按察司副使】
