<!-- { "loadSidebar": true } -->
　　俞　沛【楚雄县人生员家贫力学乡人子弟治礼记者多出其门嘉靖间武定鳯氏乱延及广通郡人震恐沛与郡守多方捍御城頼以全】
　　延　久【定逺人贡生以母老不仕敬养终身鳯贼之变有人以三百金仓卒寄托贼平后不见来取迹其人还之封识如故】
　　陈于舜【楚雄县人天性孝友父殁善事母嫁娶弟妹得母欢心有姑孀无嗣迎归养之乡里有贫鬻其子者为捐金赎之】
　　李希纲【楚雄县人贡生父久病侍医药寝不解带者九年任姚安训导俸禄所入与兄共之周恤亲党各尽其义所着有四礼注一卷】
　　俞　经【楚雄县人父殁家贫与弟绘纬友爱同居四十年如一日不受私金不忘旧交乡人颂其高义】
　　朱万元【楚雄县人万厯壬午顺天举人历官巩昌府同知未举时从丰城李公讲学深契性命之旨及李得罪万元与省郡诸生蒋希尧等偕入京视李狱中世称其义】
　　俞思箴【楚雄县人贡生事亲笃孝四时蔬果不奉亲不敢尝万厯间任沅州训导敎士以徳行为本及家居族党婚葬不及者皆周济之】
　　李继东【定逺人贡生万厯间任大理训导事亲至孝亲殁遂不复仕当居丧庐墓时至性所感鸟雀俱驯盗贼逺避院司旌之铭其墓】
　　张克俭【镇南人万厯庚子举人知荣经县告归力耕养亲亲殁丧一准家礼乡人法之里中婚丧不给者捐赀以助郡有驿递扳累穷民豪右霸阻水利俭为陈于当道民害以除】
　　苏德馨【广通人性至孝万厯间以南安贡生任茂州学正早年父溺爱异母弟逐馨于外馨尽孝益笃父遂感化】
　　李邦相【楚雄县人家贫甚父殁卖身以留妻养母越二年母又殁妻亦愿卖身姑妻父怒讼于郡守守嘉其事上于道院以闻万厯间建坊旌表】
　　翁庆【广通人天啓间父早卒事母尽孝家极贫每食必以酒肉母不忍食则跪进之偶缺虽蔬食必竭诚以奉负母避兵得免于难好善慕义不以贫困易心】
　　倪可观【南安人父天叙天啓间任大名府通判卒于官观万里扶榇归事母抚弟以孝友称举寿官长子元昌能继父志兄弟友爱乡里重之】
　　周孔徒【定逺人生员天性孝友存恤亲戚还人遗金多盛德事子昌祚天啓乙丑进士官大理评事事母亦以孝闻】
　　包渐【广通人生员崇祯间流贼破四川兄策为新都知县城防骂贼死渐事寡嫂尽礼为诸侄婚娶倾家赀以慰嫂意里人称之】
　　俞　观【楚雄县人崇祯间贡生与弟益皆潜心理学敎授生徒而观尤孝友方正流寇防城闻其名迫之见不屈投泮水人救之得不死】
　　本朝
　　杨三竒【南安人顺治间有贼十余人围劫其家父被执竒年十四奋身抱贼贼持刃向父竒曰宁伤我勿伤我父遂受刃而死父得全】
　　陈士骥【南安人顺治补行庚子举人吴三桂反檄官之拒不受事平授隆徳知县】
　　张肫仁【字子任楚雄人康熙癸卯举人生平尚气节严取与学识坚定刚直不阿呉三桂反胁以官抗不受甘贫守正敎授生徒】
　　姚安府
　　元
　　赵　和【姚州白盐井人天顺间父亡和甫五嵗其母王氏改楚雄仓官后以罪戍邉母偕行与和别去和年十四昼夜思母不置泣涕龥天寻至辽东见其母与俱归中途遇虎母子俱无恙】
　　明
　　高梓潼赐【姚州土州同五嵗丧父其母谭氏抚育成就赐性孝母病痿痹晨夕稽颡北辰求以身代遂愈后病目几丧明赐时舐之寻亦愈后复病痈吮之又愈成化间具奏旌表】
　　杨道东【字载吾姚州人嘉靖己丑进士天性孝友好义乐施贫时见有衣不蔽体者即解衣衣之读书贯穿经籍登第后卒于京未究其用】
　　金　鲤【姚州人廪生素敦孝友母杨氏病笃多方求救不愈日夜黙祷忽梦神授一方治之果验及亲卒庐于墓侧一夕忽有猡贼劫掠悯其孝舍之兄鲲举家遭疫亲里敛迹鲤同寝处供汤药俱得保全万厯间御史以闻建坊旌表】
　　刘九畴【姚安所人贡生知綦江县素性孝友方出仕尽以遗产让诸弟乡里重之万厯间钦赐孝友驰声匾额】
　　李秀白【大姚人廪生性谦抑与物无忤早丧父孤贫力学事母张氏至孝及母遘疾将革治疗无功焚香祝天愿以身代母几絶复苏后一载无疾而逝哀毁庐墓御史陈学防以笃孝表其门】
　　靳时芳【姚安所人侍父从仪赴京父在途疾不能乘马芳背负而行母病痈芳晨夕抱扶歴三十二年如一日家贫训蒙自给言必准圣贤跬步有绳尺游其塾者皆有规程即贩夫女子皆知其为靳先生居城外环堵萧然侄仕清九嵗丧父芳抚育成立部使者皆表其门乡饮三次年八十三卒】
　　施光裕【大姚人贡生任淮安府敎授质实恺悌尤敦孝友推产诸弟甘贫自如着有居敬録省心録】
　　谢宗阳【大姚人廪生为人朴实呐呐如不出口生平无丝帛甘旨之奉父故庐墓遗产尽以属弟弟卒抚遗孤周赡宗族好义乐施抚按督学俱旌之着有省身録】
　　永昌府
　　明
　　徐　讷【字敏行保山人年十三父遘疾几殆讷每夕稽颡龥天愿以身代父疾果愈后父殁庐墓哀恸有青蛇绕墓之异诏旌其门】
　　胡　亢【字希贤保山人父殁时亢年甫十二不食三日既葬结庐墓侧每哭泣輙有乌雀集树悲鸣哭止乃散】
　　萧　芮【字从周保山人监生事亲孝及亲卒庐墓哭奠哀毁骨立】
　　符　节【字性善保山人平生耿介寡合常与丁贞友善贞病笃以幼儿竝白金百两托节节受金宻藏于丁室中厚抚其子且敎之比长挈金授之封识宛然邻有嫠妇无子迫于饥寒自缢节救之活令家人给衣食歴二十年终不见妇一面妇卒治棺之所着有坵圾堆诗一集】
　　陆　镛【保山人道见遗金一囊拾归谓妻曰若坐门内视有泣而过者告我已而果有人泣涕至覈如数即付之以半谢固辞其人拜天祝颂而去】
　　辛　淳【保山人好义乐善尝修学宫置学田捐粟济饥从征交南凡道死者力为埋之】蔺　刚【字徳中腾冲人千戸愈次子正统间随父征麓川愈累功陞副千戸刚亦当授外所镇抚乃白父曰吾祖宗世为正千戸中叶而为副今幸父子俱立功若倂论祖职可得也愈曰武廕以长我死女兄继之置汝何地刚曰为子弟当竭力于父兄耳奚以得职为乃偕白靖逺伯伯嘉其孝让倂功于愈为正千戸愈卒兄袭刚友爱有加年八十六而终】
　　呉　荣【字仲华腾冲人惇厚坦直人有争者咸质平之一日与友蔺刚暮归适一屠儿醉卧道中坠二十金于侧荣恐为他人所得拾付刚令遣仆守屠儿俟醒归之终身不自明】
　　张　昺【字徳逺保山人天姿清俊嗜学饬行正统间侍郎杨宁举为弟子师尝以千金置义田于蒲缥以资宗族之贫者婚葬孤孀皆有常给乡人有贷不能偿者焚其劵人有犯者不校所着有钝庵稿】
　　周　琮【腾冲人晚行得遗金归付其妻仍往拾金处伺之至夜一人来寻询之得实还之葢此人称货以完逋赋而出子于狱者分谢不受其人祝曰愿天寿公夫妇官公子孙后琮夫妇果以老寿终】
　　呉　润【腾越人贡生事亲至孝任温江敎谕奉父同往色养备至父殁扶榇归服除补上海敎谕模范端严善于啓迪居乡二十余年操履严洁不纳餽遗友爱庶弟入上海名宦】
　　杨　茂【字延秀腾冲人性质朴好义乐施尝归人遗金置义田捐棺具人有贷者力不能偿即焚其劵行事率多类此】
　　林兴祖【字宗嗣腾冲人少孤母性严事之得其欢心或防愠必曲求慰解母疾检方书云须虎睛调药乃愈兴祖竭诚龥天适城北得一虎往购其睛合药母病果瘳】
　　郑永生【字寿伯腾冲人尝结庐东山艺田忽邻妇有私奔者永生不荅驰归家人问故绐之曰偶撄疾欲药葢秘之也时以隂徳事敎家人年八十七而卒】
　　钟应竒【永平人生员天顺间姚营叛兵入其家值母病在牀欲兵其母应竒号泣求以身代兵感悟遂获全】
　　丁有虞【永平人贡生诚孝友恭事继母情礼备至督抚旌曰孝行可风后仕至知县】马鼎龙【永平人生员苦志读书荒年赈饥捐金助饷当道旌之】
　　石　雷【保山人嘉靖丙午举人性直谅尚气节任叙州府通判以忧归遂不仕读书寳山中力崇正学多所发明里有鬻女者侦之其同年女也赎归择配具礼嫁之】
　　陈一鹤【字内庵保山人隆庆丁卯举人居家孝友乐善好施置义田以助乡邻设义地以埋枯骨尝读书光尊寺夜觉有盗入一鹤曰无他物止银二两可于牕外接之又有窃其谷者一鹤见而避之不欲识其面其盛徳类如此】
　　张邦敎【字敬敷腾越人万厯丙子举人事母笃孝历官思南府通判清正严明巡按三荐之以母老坚乞归养】
　　佣作人【永平人姓名失万厯庚寅为人佣作以逾期不至见逐于主人哀求不纳哭而去曰母老无食奈何行未几倦卧道旁梦一人抚其背曰无伤也某山有竹揺之可得米觉而忆其山旧游也如言以往果得米似稻而粒长煮粥不稠味甚香美】
　　赵之琰【保山人初名千里万厯戊午举人歴官户部郎中致仕归遭流寇之乱胁以官三拒之好施济救饥疫捐建养生院置义田地収赎被掳子女人皆徳之】
　　张　松【保山人好行隂徳一夕盗入宅松见之不发俟家人睡毕呼出给以银令其改行有孕妇至松门忽仆地松令婢扫室延入听其分娩以汤药调之而去】
　　曹汝珍【保山人生员性纯孝家贫贸易夜则读书事双亲备极艰苦父患疽亲为吮血即愈当道旌之曰笃孝格天】
　　沈　祥【腾越人尚义亲贤有人遗寳石于路祥拾归访还其主人有遗治丧之金者祥亦拾而还之】
　　殷　贤【腾越人伯凯受世职五十无子贤应袭让职不居力劝伯父娶妾生弟弟卒又出资助侄成立袭祖职】
　　周　弈【字叔大保山人舌耕养母以孝闻有以丹士术授之者奕曰多金何益却不受】徐一中【保山人生员事亲至孝母死停柩遇火灾一中抱柩哭祷火顿息】
　　李思善【腾越人事父母孝葬后庐墓尽哀絶迹城市】
　　陈世培【腾越人世袭指挥明末孙可望据滇其党杨武至腾迫胁绅士培父梦熊不屈武怒将杖之世培恳以身代竟毙杖下继而父亦死于贼时人哀之】
　　本朝
　　徐崇岳【字石公保山人康熙癸卯举人公车未第遂乐志林泉诗文博雅吴三桂钦其名强之仕不屈絶迹公门后与修通志所着有造适轩集】
　　鹤庆府
　　明
　　杨敍年【郡人正徳壬午随父斌之京行至天津为贼所获欲杀之敍年号哭哀求愿以身代贼感其孝竝释之又恐为众所害仍以号箭防之出】
　　高　科【郡人生员事亲以孝闻又殓祭之无依者与弟同居始终无间知府周赞以孝友表其门】
　　　忠【剑川人性笃孝家贫父宣久病忠佣身以养遇食忍饥奉父至老不变】
　　杨　全【剑川人父继宗为土官海真所杀全方在襁褓及长知父冤死多方图报不果乃潜入丽江为土官奏事于京因借以发其事后海真死于狱全曰吾父雠得报死无恨矣】
　　蒋懋官【郡人生员父以旅亡扶榇归尸血流出号泣而舐之既庐墓尽哀诏立坊旌之】杨怀玉【郡人贡生任安岳县丞刚方正直细行必矜居丧蔬食尽礼期功不赴宴防举乡约敦行四礼乡人化之】
