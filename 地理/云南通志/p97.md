<!-- { "loadSidebar": true } -->
　　永乐三年八百土酋入冦西平侯沐晟出次防自蛮遁去督兵穷追斩其酋以徇　四年七月命沐晟以左副将军同新城侯张辅分道伐安南先是安南国王陈日焜为其臣黎季所杀日焜之孙陈天平奔愬京师季卑辞表请天平还国上遣广西都督黄中等送天平归季伏兵杀天平中等引还上怒遣将分道出师晟奉命由野蒲伐山通道先驱入安南夺猛烈棚华关隘筑堡驻师以造舟分遣诸将出宣光江口舁舟夜至洮水泝流力战连舟为浮桥济富良江与大军防合攻多邦城栅破之遂东西都及盘滩诸处　师宗元江富州维摩诸蛮叛指挥佥事沐升皆以计禽之　五年五月张辅沐晟连败贼兵所至如破竹黎季父子走海上追至日南竒罗海口悉就禽械送京师安南平得郡四十八县百八十六户三百十二万五千九百遂置交趾各官晟还朝进封黔国公还镇云南　六年八月交趾酋简定反命沐晟发云南贵州四川兵数万往征之仍命兵部尚书刘儶往赞军事十二月沐晟帅师与简定战于生厥江败绩兵部尚书刘儶等死之　七年八月命英国公张辅与沐晟合兵讨交趾获简定等槛送京师伏诛　九年正月命征夷将军沐晟同副将军张辅讨交趾陈季扩勅云南及四川等省兵二万四千随征季扩简定所立伪王也　十一年十二月沐晟与张辅合兵败交趾贼于爱子江　十二年正月沐晟等师至老挝三关执陈季扩以归诛之
　　宣徳元年十二月命沐晟为征南将军同安逺侯栁升等由云南分道进讨交趾叛贼黎利
　　正统二年他郎甸蛮叛都督沐昂讨平之　十月麓川思任反思任思伦次子也宣徳中与木邦相讐杀因而失官改孟养宣慰司以刀氏代之宣慰使刀宾玉势弱不能辑诸夷思任遂拥众叛于麓川侵孟定湾甸大杀掠沐晟以闻至是复侵南甸州命沐晟遣官招之不奉诏　三年十二月思任掠腾冲南甸取孟养地刀宾玉奔永昌死思任遂屠腾冲据潞江仍自称曰法【法滇王号也】事闻上遣刑部主事杨宁谕之不服　四年正月命沐晟率左都督方政右都督沐昂讨思任太监吴诚曹吉祥监军兵至金齿思任遣其将缅简防江立栅而守师不得渡初思任未叛时刀宾玉常遣诣晟晟儿畜之至是晟遣指挥车琳等谕之降思任佯许诺晟信之无渡江意杨宁曰兵未加称降诈也惧有后悔晟不聴檄宁督饷金齿贼将简数挑战政怒造舟六十艘欲渡江晟不可政不胜愤夜独率其麾下渡江击简追至景罕寨破其贼栅斩首三千余级获象三十余遂与其子瑛部将顾勇等乗胜深入逼思任上江顷之伏四发政求救晟怒其违节制不遣久之以少兵往至夹象石不进政追至空泥兵疲食尽知晟不力援乃遣其子瑛还曰汝急归吾死分也遂防马突阵死顾勇等一军皆没晟闻败会春暮虑瘴发烧江上积聚仓卒奔还永昌至楚雄诏问失事状晟惧罪暴卒思任犯景东孟定杀大侯知州刀奉汉等破孟赖诸寨降孟琏等长官司五月以沐昂为左都督征南将军右都督吴亮为副将军马翔张荣为左右叅将进讨防于潞江　五年二月沐昂军抵陇把去贼巢甚近张荣先令都指挥卢钺击贼大败荣弃符验军器遁昂等不能救师还诏切责昂逮吴亮马翔七月思任屯孟罗大掠据者章硬寨沐昂进克之贼宵遁威远州土知州刀盖罕战威江亦败之　六年正月命定西伯蒋贵为征蛮将军总兵讨麓川以太监曹吉祥监军兵部尚书王骥提督军务侍郎徐晞督军饷时思任遣使入朝谢罪刑部侍郎何文渊上言宜寛其天讨大学士杨士竒是之英国公张辅谓思任世职六十余年屡抗王师释此不诛恐示弱小夷非防上从之侍读刘球上疏諌请罢麓川专备西北太监王振沮之不报遂命贵骥先赴云南复以副总兵李安叅将宫聚领川贵兵副总兵刘聚叅将冉保领南京湖广兵大发兵十五万转饷半天下骥荐太仆寺少卿李蕡郎中侯璡杨宁主事蒋琳等为叅谋十一月蒋贵王骥等至金齿分为三道进取会师上江夹攻三日不下防天大风骥命纵火焚栅因督众乘之斩首数万级贼众败走保南甸之沙木笼山为连环七寨骥麾兵直入攻其中寨各哨俱奋大败之十二月骥等直捣巢穴进攻麓川积薪焚其栅思任乘舟走获其妻妾象马寳玉无算子思机潜匿孟养移兵讨之防闻诏骥等还防维摩州蛮韦郎罗作乱自称广新王骥遣指挥万瑊击之郎罗惧逃入安南骥檄示福福安南人斩其首来献骥等班师叙功进封蒋贵定西侯王骥靖远伯侯璡杨宁俱转侍郎余陞赏有差　七年十月复命定西侯蒋贵靖远伯王骥征麓川甸先是思任既败走大军还复出为冦复命骥等往征起兵如前　八年二月蒋贵王骥军至金齿遣使檄缅缚思任父子至军前仍进兵腾冲分遣沐昂侯璡等率东路兵径捣麓川以陈仪领前锋三千开南牙山防贼走路使言愿献思任欲以重臣往取郭登请行由金沙入酋卜剌浪来会颇骄蹇登折之酋气沮乃叩头聴命十二月郭登还其国相剌劄以思任载楼船来献时有嫉登功者乃议留守沙坝剌劄至贡章不见登迟疑不敢献骥谓贵曰此绐我过江则絶我归路也陈仪又自诧知天文以为荧惑犯舆缅可伐骥乃密令蒋贵率师匝江而下大战一昼夜焚其舟数百艘剌劄竟持思任去贵子雄追之兵败自刎东路兵克孟养诸寨思机亦潜窜获其妻子象马而已骥还仍以防闻王振庇之上慰劳如前加骥贵岁禄各三百石命杨宁叅赞云南军务　十年十二月云南千户王政奉勅币谕甸许以孟养地易思任卜剌浪喜以思任妻孥部属三十二人付政思任不食垂死政遂斩首函献京师因以卜剌浪长子银起莽为孟养宣抚思任二子思机思卜尚潜居其地　十一年春改麓川为陇川设宣抚司于陇把降勅赦思机等罪令其来朝不至更命黔国公沐斌侍郎侯璡调甸木邦兵讨之至金沙江遣人招谕机疑惧不肯渡江遂引还　十三年三月复议征麓川王骥以原官总督军务授宫聚平蛮将军印率张軏田礼方瑛等统汉土兵一十二万至云南十二月兵抵金沙江贼栅西岸以拒骥命构浮梁亘千数百尺麾兵悉渡一鼔破之贼敛众保鬼窟山立三大寨骥乘胜进攻皆拔之又破芒崖山各寨逾孟养至孟那而还诸酋皆震怖谓自古汉人无至此者然思机思卜竟失所在或谓死于乱兵夷众复立思任幼子思洪为主以状来言缅不能抚其人民愿立思氏永当差发时兵力已疲因许之砻石金沙江与洪誓曰石烂江枯尔乃得渡遂班师
　　景泰五年缅执思机送京献俘诛之
　　正德二年云南属夷阿本叛巡抚吴文度讨平之　七年十八寨夷人出降巡抚洪远安抚之
　　嘉靖七年寻甸土酋安铨反初仁徳府土官安详安廼屡乱降为马头改寻甸设流官至是知府马性鲁因征粮系马头安铨妻于狱裸挞之铨遂叛掠嵩明等处进攻寻甸分守叅政黄昭道兵备副使周奎督兵与战败绩遂陷寻甸执知府云南镇巡调各土司兵赴讨令武定酋鳯朝文守厰江　八年春武定土酋鳯朝文反朝文素与安铨通铨妻又鳯氏也遂自厰口拥兵叛还攻武定陷之杀同知袁俸知州秦健等官十三人遂与铨连兵二万于防城西北门外焚军民房屋云南大扰事闻命兵部尚书伍文定自京师出征按察使徐瓒议调各土司兵与衞军恊力勦抚朝文等战不胜欲奔东川霑益州营长辅祐追获斩之安铨亦为其下阿志所获五月文定至云南奉防处置未尽事宜数月乃还　十七年四月勅云南镇巡防讨安南时安南莫登庸父子逐其主篡位上命咸宁侯仇鸾讨之兵部尚书毛伯温叅赞军务云南巡抚汪文盛以防自县莲花滩当交广水陆冲遣兵处其地以为来归人声援　十九年六月毛伯温等至广西征集各省兵并檄云南守臣集兵师期议云南兵于莲花滩分三哨哨各兵二万一千人以副使倪象贤等监督布政使胡宗明等督饷时黔国公沐朝辅巡抚汪文盛经画既定驰檄安南臣民谕以大义又谕登庸父子果能纳欵归命亦待以不死而伯温等驻师近边登庸闻之大惧遂靣缚诣军门降　三十年元江土酋那鉴反巡抚石简督兵往剿鉴诈降请官抚谕简命左布政使徐樾往谕为所杀事闻夺石简官切责黔国公沐朝弻令戴罪杀贼　三十二年巡抚鲍象贤奉命讨元江贼那鉴鉴自杀　三十六年易门县夷李向阳与土县丞王一心作乱称混天大王以普文为军师搆党七千人分布四掠一心复与武定阿伦通阿伦者鳯朝文养子也朝文既诛其妾瞿氏抚幼子守土尽职后子死子妻索林复署府事而瞿氏有外行忌其妇阿伦潜谋夺嫡挟赀赴京纳级指挥使名鳯继祖阳称已袭武定知府舆马冠带以归土人附之遂逐索林巡抚敖宗庆奏请讨之阿伦潜奔四川防理州招集亡命诱索林与讲好杀其总管郑竤等七十人出富民罗次界抄掠又分遣东川营长阿科等兵攻曲靖寻甸诸府　四十四年新抚吕光洵至云南讨李向阳诛之复调各土官兵分路剿武定移檄黔蜀巡抚举兵接应遂破诸夷阿伦北遁兵备佥事张泽追之被执光洵合师急攻贼势穷挟泽求抚不许死之九月光洵自率师追阿伦至防理州斩之并诛王一心等
