<!-- { "loadSidebar": true } -->
　　太仆卿刘公文徴字懋学云南后卫人父体仁嘉靖中仕蜀新繁令迁保寜别驾所至清约惠爱衙斋种蔬自给蜀人称刘青菜云以勤瘁卒于官家赤贫子七人皆刻励尚学公其季也幼从诸兄读书即能洒然贫困中又从旴江罗公汝芳逰闻圣学益廪廪闇修弱冠举孝亷絶迹公府万厯癸未登甲第为新都令邑当天府孔道逹官贵人冠盖相望里甲疲于奔命公力行条编法悉令归农时有清丈之役躬歴阡陌九则维均丹书其籍藏诸库至今经界谷禄无丝髪差三殿肇兴取材于蜀邑当办大木三公独任其劳三入蔺州得美材以献民间若不闻采木之令者赋租手为较量稍溢锱铢即还畀民听讼则令讼者持檄呼被讼者片语解纷终日不抶一人累月不罚一金茅茨千家与长吏相依为命每以公役至成都儿童连手争觌其面曰是新都刘侯耶入为比部主事光庙储位未定一夕有竝封侍嫡之防与同官六人伏蒲固争首事者欲沐浴席藁公曰此举不过各办臣忱庶几主上知举朝有同心耳甚无自标置为名也时称西曹六君子焉累迁郎中出知广西梧州府以内艰奔归服阕补浙江绍兴府约己裕民一如所以治新都者笃诚敬持惇大列属同风郡大治时山隂令屏山杨楷会稽令吴中翁愈祥俱有惠政郡人祭酒陶望龄为三贤之诗曰东阳海壖国潮涛日舂撞钱塘为长雄带以东西江厥宅有三山种山居中央左戢而右烟云所起藏三江何萦纡三山何低昻山髙击大鼓皁盖朱旛双朱旛者伊谁貌瘦眼有芒共云刘宠孙重佩太守章太守坐听事群吏争跄跄中有二尹贤二尹翁与杨清心等无疵盛徳俱有望金石同悬鸣椒兰竝畦芳煦人似三春映物如三光曩者捕妖人佥细乘时狂赤舌或烧城讹火将焚冈官能静其纷制使燎弗扬曰雨而获雨曰旸而获旸吾民固无知乃尔动穹苍向惟虞歉收兹乃忧无箱明年大述职圣人处明堂太师采声诗听我三贤章又曰古循良之政多得诸资具非关学也于公乃见学问中政事矣夫岂弟可以性近通敏可以材呈担荷可以气奋若夫不言之化不怒之威至静之动至和之守非三者所能办也迁按察副使分守浙右三府郡民焚香遮送数十里郡之龙山有祠祀汉太守刘祖荣宋太守范希文遂即其旁创公生祠肖像祀焉初山隂朱阁学家居悉公治郡状至是当国有汲引意公一日行部严州与同官闽中李开藻同登富春钓台超然逺览曰谏议不拜谓故人为天子也今故人为宰相何不髙举为引疾乞身径归遗公费数百缗在官郡守遣吏越数千里赍送至里舍公笑却之居六年朝议特防清恬用为仪表以原官起公备兵威清公逡巡难进或有劝公不出需后命当得京卿者公幡然曰是有意择官也乃强起时苖患棘甚道路御人无虚日公先以计擒通贼土目罗国权继讨花蔑抵拱河头诸盗魁蜡业阿袍皆就缚安定之间贼不敢窥者数年量移四川右叅政备兵松潘当番虏肘掖地故不毛本色仰给川西诸州县金钱取诸司帑率多愆期士不宿饱东路羊峒生蕃跨连千里素不受縻漳腊有土鞑数千火落亦之部落也往时镇守纳其槖驼名马许驻牧内地生齿渐繁窥伺叵测公首重本色又括茶税籴青稞麦数千石济其不给多置军仗火器转输不絶番人侦于墩卒墩卒曰兵使者积糗如山治兵甲如林将出师特未知所向耳会建南兵事竣公受台使者檄覈所糜金银之数归而申儆将吏曰番虏二憾负固久不讨今粮械已足又建南所余储需甚多不日祃纛其秣厉以俟羊峒生番震恐乞命因熟番以请降者六十余寨土鞑闻风徙幕北去一夕而尽凡积赎锾数百缗贮之别驾之廨后代公者为某君尽攫以去台使者劾某君乃暴其状不然世不知公有留赎锾事也迁亷宪总臬全蜀寇自陇右流劫川北一路无寜宇会两台诸司一时俱乏人公从宜发镇逺营兵勦之贼匿山中月余无所见乃露檄撤兵密有指授贼闻兵退果出至半途伏兵起尽殪之事闻赉白镪纪録于是选郎胡汝政拟以京卿召公公闻之曰京朝讵贵近廉访岂卑乎君恩到处重如余生无宦情何乃上书幕府遂封印登舟抚军饶景晖力挽之不可移书令藩臬大夫诣衙斋勉留又不可乃以状闻谓公崇雅黜浮素节一生无改亷顽立懦清风百世可师读者以饶公为知言归自蜀遯迹却埽台使者按部式其庐欲一见不可得久之日益贫青黄之交称贷而后举火熹朝登极大搜在野起南鸿胪卿三疏立辞上嘉其清望加太仆卿致仕丙寅六月卒前太宰闵公洪学镇滇稔公清修与直指朱公泰正合辞请恤疏云通籍四十年辙迹之歴几徧而橐恒里居十余载蒲纁之徴数临而卧不起又云家徒四壁案拥一经盖实录也疏入赐祭如例礼部议赠官与諡赞曰近世士大夫以亷自命致通显者多矣然服抵牾初终乖舛情萦鸡肋色动豆羮欲以砥障流靡岂不难哉余家城南与刘氏比屋而居者屡世而太仆公夫人为先慈姨母以是知公最真每望晨突不烟知公瓶中无粟家人甚病而公泊然若将终身以余耳目所覩记公盖天下一人而已使公入秉衡轴以风励天下即毛玠杨绾何多让焉惜乎强半谢病所用于世者十仅二三然范丹为令以尘甑称刘宠为守以一钱闻赵清献镇蜀以琴鹤名公可谓兼之公不朽矣
　　本朝
　　王端简公　　　　　　　【修撰】缪　彤【吴县】康熙十三年歳在甲寅秋九月
　　予告大司马思斋王公以疾薨于江寜逾年
　　赐三茅山之阳又逾年吴中受业弟子缪彤为立曰公讳祚字懋自号玉铭晚年系思髙堂因号思斋其先陜西三原人太子太保吏部尚书赠太师端毅公南京户部尚书康僖公裔也既以顺钦公从戎至滇之金齿司遂占籍即今永昌府云曾祖良弼公祖崇正公竝徳父瞻云公中万厯癸夘乡试歴官蜀楚着贤声两祀名宦常榜署斋曰体认天理处继晋秋曹以议减总河刘公狱去国天下惜之癸夘生公公生而岐嶷性纯孝沉毅寡言有才智读书目十行下讲经世大略即具庙堂之度焉十四补弟子员庚午举孝亷丁丑中副车名动京师当事亟用公壬午遂由蓟州牧陞户部郎督饷大同我
　　朝定鼎擢公岢岚道用制府吴公孶昌议复留大同再歳以才能
　　召仍官户部郎中是时草昧初辟图籍散失天下户口田亩钱谷多寡出入损益之数莫能核公精典故善强记凡诸州郡所上防即纤细无不明晰宰执重倚公特疏久任公竭志纂修赋役全书及成
　　御制勅谕颁行天下今各藩司遵守了如指掌者公所定书也公谓百姓不苦于正供而苦于杂派杂派者墨吏之便于民无便者也法令不立则吏不知畏吏不知畏法则民不得安闾阎菽帛之输
　　朝廷悉知自以艰难成节俭
　　朝廷版籍赋税之事小民悉知自以烛照絶侵渔故裁定赋役一凖万厯间法例晚末苛细巧取悉芟除之规模典则岿然一代章程诸臣工咸拱手推让以为能用是加公太仆寺少卿正卿迁左右侍郎又晋公尚书加太子少保旋加太子太保
　　上御南苑诸臣侍特
　　召公问天下钱谷出入之数公从容举要领对言简事
　　明敷陈中綮
　　上喜目之曰此真司农也又上论国计谓安民生必首絶私徴讲强兵则首严冒饷至于水旱灾伤则蠲恤宜速又曰今拯救民生之要莫若稍寛徴输之期
　　朝廷寛一分小民即受一分之赐明畅恺切天下颂之又筹滇南事万里如见经画井然诸条议
　　上莫不拊髀称善悉见施行因滇黔阻化
　　王师荡平公始知亲丧日月而元配周夫人亦相继去世哀毁躃踊泣絶复苏即欲不俟
　　命而奔
　　天子慰留再四勉以墨缞视事辛丑请归筑庐墓侧上谕所司优议
　　防典公父母以及元配一品夫人皆予祭事竣趋还朝改刑部尚书未几复调户部会星变求直言上疏曰星辰有定次今异星忽见则天失其常矣坤道主静今忽地震则地失其常矣六卿有定制今更易太烦则人事失其常矣挽回天地之变首在率循人事之常中外以为名言漕粮例自通仓运入京议者谓于水次支散可省车辆费万计公曰水次支给则受者负载艰势必减值而售米狼戾在外京仓支给虽有粜者颗粒皆在内此昔根本深计不当以小利变法也其谙于大计类如此会有主裁州县存留与变漕粮官运为民运者公固争不得遂以两议上竝如公指无何以失察吏胥报罢
　　上悉公忠
　　诏留寻补公兵部尚书庚戌引年乞休疏再上得请驰驿给俸长安士大夫赋诗祖道以为荣至金陵感疾疏辞俸不允侨卜秦淮之上摄静调养炉香瓯茗坐拥图书闲与二三逸楸枰诗话味道叅禅以怡恬淡当事每有政务难决者辄往就问指画井井无不佩服然公虽退其忠君爱民之心殷殷不置咸望东山再起而公则翛然道履或命笋舆陟牛首雨花栖霞祖堂之胜以舒襟抱因登三茅峰栖心髙寄玉函金轴无不探览得赵文敏手书九天生神章真迹摹勒于石而焉甲寅疾甚手遗疏驰上方
　　俞旨慰问而公薨震悼辍
　　朝赐祭諡曰端简朝野闻公讣莫不挥涕嘅噫云公智画深长不露威采咨决大事无诡随亦无便给徐折衷以理可否适宜闻者悦服所谓古大臣风公无逊焉居恒念与瞻云公逺退食之暇往往涕沾臆居金陵手辑永思录数卷读者悲动
　　今上御极初邀
　　覃恩请以廕廕犹子璋盖公笃行敦修实其天性云读书宦且老不辍于古人嘉言懿行辄亹亹无倦公子瑜官京师手书清慎勤训诫之格言谆诲邮迹相接闻者得其片语共当箴铭今缮部君砥砺官方克振家学人亦以端简公望之公于文艺鉴防独精乙未充读卷官首举史公大成卷胪唱第一丁未会试总裁妙选超越是科得人特盛而彤亦幸在选中以公见知故习公益深公大节伟行在史册千载之亦奚借文以但彤防一日之知又辱为史官纪媺扬休其职也即不文乌能辞若世系与生卒年月及生平言行足为人师者别有述特其功业大端有关民生国计者如此
　　昆阳州李孝子　　　　　【尚书】韩　菼【长洲】自史列孝义以敦本励俗公卿大夫宜由此其选也顾不少概见而闾巷之士或卑冗小官行修于家者多有或湮没而不彰余故及所见闻而覈其不诬者颇论著之若李公盖可述焉公讳澄字仲澜号果峰云南昆阳州人拔贡选知县父兆旂明末庐江训导流冦攻城急分守北门城陥不屈与幼子淳俱死公奔丧匍匐宵昼行忘寝食数经贼中几死得收骨以归讫白州府父死状以闻于朝崇祀乡贤更特祠曰靖忠公每晨诣祠必泣如初丧者终身
