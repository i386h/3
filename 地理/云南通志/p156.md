<!-- { "loadSidebar": true } -->
　　赵　捷【字习南郡人万厯壬午举人任宜良教谕陞国子助教出为瑞州府同知摄髙安县篆时有文牒株连数十人罗织成狱捷止坐杀人者余杖释之上官不可捷力争曰杀人以人虽死不为上官衔之捷既耿介不屑趋承复淡于仕进防迁长史遂致仕归】
　　杨　提【字渐髙郡人万厯戊子举人知桂东县地苦瘴人不知医提置药局所活甚众邑赋嵗饱奸胥提覈其久占者三人置之法始絶邑故无科目子衿横豪提教之向学士风始一变俊迁西安府同知摄渭南县及邠州多恵政秦人徳之卒于官提生平读书以体认为功其学有体用相国李标为之】
　　梁州彦【郡人万厯癸丑进士知新繁县当路谓才浮于地寻调华阳华夙称岩剧彦到任百务俱兴每大牒片言而折以治行卓异入觐留部考选念亲老乞归养未竟厥施而卒】
　　杨栋朝【字梦苍剑川人万厯癸丑进士厯官南礼科给事中值魏珰祸起屡疏抗劾不避斧削夺归里后起补吏科迁光禄寺卿其劾珰疏载在明史与杨左争光焉】
　　杨芳盛【字大豫郡人万厯丙辰进士知大冶县有声考选山西道御史巡按河南剔蠧锄奸厯见丰采视长芦盐政猾商敛手补京畿道适遇黔中奢安之叛条陈安邉诸疏廷议伟之迁太仆寺少卿提督西路马政多蕃息转右通政厯应天府尹以敦大持体政绩益着崇祯壬午擢南京戸部右侍兼都御史总督粮储时流冦滋炽南粮飞挽不继盛措置有方癸未告归济贫乏敦族闾优游泉石闲年七十一卒】
　　段髙选【字让宇剑川人万厯己未进士知巴县有循声天启辛酉奢酋集兵渝州一切治办俱选经理比从上官阅见酋有叛心隂令吏归印于署与父汝元诀及奢酋猖獗众官骇散选独躃踊大呼不去酋知选防明戒勿杀选骂贼不絶口遂死于乱斧中变闻父母子女俱相继死于署仆段黑子挺身赴演武塲索选尸亦死之崇祯初赐祭葬諡恭节勅建昭忠祠祀之】
　　杨应宿【字斗瞻郡人天启壬戌进士厯官员外中挖运通州转输如法陋规宿剔厘殆尽出知成都府百务自裁苞苴顿絶深获士民心以内艰哀毁骨立匍匐闲闗归寻卒】
　　陈奇猷【字襄宸剑川人天启壬戌进士性长厚为诸生时拾遗金归其主授中书擢御史疏陈滇事极中肻窽视节慎库以清慎闻因弹主政贪秽为所挤落职归道卒】
　　顺寜府
　　明
　　猛　盖【郡人世袭土知府恩威竝济土人懐之】
　　猛　卿【字尧佐郡人通书史世袭土官嘉靖丁亥以武功赐镪币】
　　永北府
　　明
　　库齐巴哈【父布圗格济仕元为永寜知州洪武间八合领兵归顺永乐丙戌谕西番入朝上嘉之陞永寜为府赐镀花金带鑴四字曰克笃忠诚世其官】
　　丽江府
　　元
　　麦　良【父宗见方技良世祖时为察罕章管民官从克大理擒段兴智功居乌兰哈达之右以副元帅佩虎符镇么些又破鐡桥城华马国加授银印为提调诸路长官司】
　　明
　　阿　得【郡人元时丽江宣抚司副洪武十五年兵下云南率众归附赐姓木十六年开设府治授丽江知府会西番劫澜沧江得引兵却之又从指挥董某破石门闗寨命世袭土知府征巨津擒阿奴聪斩伪元帅朱保屡着劳绩后卒子初袭従征麓川有功】
　　罗　克【兰州人仕元为万户洪武中率众来归以军功授土知州其孙罗牙从木初征伯刀于孟屡着战功】
　　木　增【阿得八世孙万厯闲袭知府值北胜州搆乱增以兵擒首逆髙兰三殿鼎建输金助工兼陈十事下部议可朝廷喜其忠诚特加叅政秩増又好读书博极羣籍家有万巻楼与杨慎张含唱和甚多】
　　蒙化府
　　明
　　左　伽【蒙舍人永乐中袭知州后従征麓川战于大侯功第一陞临安知府仍掌州事正统闲陞州为府遂以伽为知府】
　　丁　防【字徳辉蒙化衞人成化戊戌进士厯官武选司中出知石阡府先是苖叛学宫府治坛庙邮仓厫尽成灰烬防以次修复设钟鼓警昏夜赈民恤士収辑流亡卒于官有烈风星殒之异榇归囊橐萧然惟遗稿数卷而已】
　　刘　挥【字本忠蒙化衞人贡生任雅州训导恂恂雅饬学问渊宏弥渡市旧不知学挥开馆教读竝讲明冠婚丧祭之礼风俗一变】
　　雷应龙【字孟升郡人正徳甲戌进士知莆田县条行八禁皆切时宜时巨珰督贡方物甚横力折之均徭平赋筑堤堰毁淫祠大惬民心擢御史奉勅巡盐两淮政暇引诸生讲正学江都祠堂久圯檄有司新之因灾异疏八事曰务实学亲大臣放宫人去无益正礼教改编发宥罪谪均赋役上嘉纳之寻有中贵乞织造得请公手疏极论不报愤鬰成病卒于州官署】
　　本朝
　　张芳誉【郡人顺治闲贡生居心仁慈乐善好施力行不倦年逾七十犹手录格言播远迩虽严冬酷暑诵读不辍康庚戌士民公举徳行督学寿以仁旌曰德隆望重寿八十卒】
　　李士竒【郡人贡生制行端方宅衷谨慤康癸丑吴逆叛胁之以官力辞不受操守坚确至老弗移】
　　忠烈
　　云南府
　　明
　　李　葆【昆明人洪武闲以军功授前衞守御千户永乐间从黔国公进征安南有战功后复征交阯与贼鏖战于大安海口矢石俱尽挺戈刺贼大呼报国遂陷阵死】
　　程世勲【昆明人后衞百戸嘉靖闲官兵讨鳯继祖世勲防饷至金沙江因令督偏师出哨至波罗结堡猝值贼众力战死子道南以孝闻】
　　朱朝冠【字子仪嵩明人嘉靖壬子举人厯汉中通判督兵征何勉屡战皆捷贼火焚营朝冠往救焚死】
　　徐朝纲【晋寜人万厯庚子举人厯安顺府推官防水西贼攻城誓众坚守城陷被执不屈阖门被害】
　　唐俊徳【举人】周之麟【生员】陈　宰【百戸】李　印【土官俱禄丰人万厯闲贼攻掠县城徳等血战被杀】
　　汪文度【宜良所世袭指挥天启闲猓贼犯城文度往御被刺肠出仍奋武擒贼斩之城赖以完】程　坤【昆明人武进士天启闲官四川总兵中军防西路为贼梗率兵赴援至毕节城陷被执不屈死】
　　佘士泰【昆明人天启甲子举人任石阡府推官上计次襄阳值张献忠冦乱城陷死之】刘惟馨【昆明人天启丁夘举人任陜西鄜州知州值流寇围城率众拒守城陷骂贼乱刺而死】司　慎【昆明人沐天波叅随定洲反先假禀辞袭天波直入府第慎叱之定洲解衣露甲抽佩刀率众排闼入慎力拒被刃断胸而死】
　　向　六　马　三【俱昆明人沙贼反隂约敢死士十人书报国字为号共图贼不克俱被杀】
　　刘　防【昆明人任戸部主事为闯贼所执三木横加折一足未死归至滇流寇使人招之授以督学防曰京师不死已无面目见先皇岂复为贼官耶大骂而死】
　　李兆旂【昆阳人崇祯闲贡生任庐江训导流寇围城兆旂守北门城陷被执不屈骂贼死】罗铭鼎【三泊人崇祯庚午举人厯官四川威茂兵备道摄按察使篆值流冦张献忠犯川拒贼守城及城陷被执不屈骂贼而死妻段氏携三子兆鹤兆桂兆昌俱投水死】
　　杨永言【昆明人崇祯癸未进士知昆山县严明有治声流冦破城巷战而死】
　　沐天泽【黔国公天波弟任都司明末沙贼叛率兵巷战被执不屈死之】
　　陈大经【字尔至昆明人少慷慨有才略善骑射两中武举沐天波延与赞画吾必奎叛大经典大西门防守及沙贼之变沐天波仓皇走城上欲出亡大经叩马谏曰尚有日月营兵在杀贼不胜行未晚也时奸人干锡朋随天波每隂为沙贼地忌之以目视天波天波反疑其见诱抽刃杀大经而去】
　　徐髙迁【沐天波裨将沙贼陷城迁将纠众援剿而人无鬬志知事不可为阖家闭门自焚死】黄　恩【右衞人百戸沙贼陷城率家丁数人巷战连杀数贼以众寡不敌为贼所杀】陈爰谋【昆明人万厯壬子举人原任知府致仕家居沙贼破城逼欲用之不屈而死】李开芳【富民人贡生沙贼破城潜出乞援知事不济同生员王朝贺缢死于松华坝】刘昌应【右衞人武进士明末为叅将流冦入滇倡义起兵屡与贼战被执不屈死之】向　琪　向　宸【俱左衞人百戸闻流寇至琪一家十六口皆缢死宸亦阖门自焚】王来仪【字仲威昆明人万厯庚子举人任吴县教谕厯官应州知州性耿介与上官不合归甲申闻变门人王锡衮督师赴难仪涕泣相对勉以忠孝丁亥流寇入滇骂贼而死】
　　蒋　荐【前衞人百戸闻流冦至一家七口俱自缢死仅存一子】
　　施于京【昆明人生员流贼破城阖门自焚】
　　谭三谟【昆阳人贡生任临安府教授归流寇破城阖家自缢】
　　张如良【昆阳人贡生持已清慎流冦之乱良与子景辉景辉及妻媳一门俱殉节死】莫贵徳【宜良人子可及靖州知州流冦屠城谓妻麻氏曰子受国恩身蒙宠锡当以身殉同赴井死】
　　朱　荃【安寜人孝行纯笃随父化孚官江南不忍归后娶归值丁酉王自竒之乱荃寓赵州不屈而死】
　　薛大观【字尔望昆明人与子之翰俱有才名戊戌云南溃兵肆掠举家至城北龙泉观慷慨赋诗妻女皆誓同死以金授仆令他往仆哭曰主死奴辈寜忍独生相率赴龙潭死数日尸浮水面七人牵聚一处】
　　单武襄【昆明人贡生戊戌遇溃兵阖家举火自焚书于门曰一门完节】
　　本朝
　　杨思义【昆明人流寇入滇闻田主严宾阖家殉节与妻陈氏投井死】
　　杨树烈【昆明人任四川南川令致任归流寇溃兵屠掠举家仓皇奔避烈独置香案着衣冠北面再拜自缢死逾月家人还视面色如生】
　　曲靖府
　　明
　　赵　俸【马龙所千戸嘉靖间安铨之乱力战死】
　　赵　恺【寻甸人性行诚朴为乡里所重安铨叛攻城恺率众拒之城陷举家登楼自焚死知府刘槐即其居址为祠祀之】
　　诸藩裕【寻甸守御所指挥万厯间大理保作难藩裕与千戸戚贵卿陈万国土舎资有能皆赴敌死之】
　　李仲武【鳯梧所军万厯闲从指挥诸藩裕征东川已擒土酋贼复劫营仲武遂力战死有司勒碑表之】
　　李加培【平彝衞指挥天启间从叅将尹启易讨霑益诸夷死于阵】
　　曹三捷【平彛衞指挥佥事天启间平彞诸蛮乱陷城官吏士民皆逃窜独三防与贼战死】邵元龄【陆凉人世袭指挥有能名明末沙定洲作乱其党赵应元攻陆凉城陷骂贼不屈而死】尹大任【陆凉人崇祯末任定番州学正孙可望入冦城陷谓家人曰明伦堂我之西山也冠带谢祖考徐步出拜北阙遂自缢】
　　临安府
　　明
　　王　纶【临安衞人永乐闲击黎贼有功陞正千戸镇守蒙自后复従征黎贼陷伏中死之】叶　晟【临安衞后所百戸正统闲従征上江奋勇杀贼殁于阵】
　　邵　谦【临安卫左所百戸正统闲征上江有功后攻马鞍山战殁】
　　孙　华【临安衞前所百戸成化闲撒甸夷乱従征勇敢赴鬭殁于军】
　　王　保【建水人多勇力杀土贼剿叛兵屡立战功后御贼战死土人祀之】
　　刘大经【石屏人充寳秀义勇兵嘉靖闲调征武定鳯贼遇伏力战被执贼支解之】
　　周尚懐【石屏人野贼肆行劫杀尚懐奋勇捍贼战于老卫寨被刺而死】
　　范印华【建水人天启间以征安効良授游击崇祯闲五酋普名声叛守城力战屡破贼兵加叅将后复领兵诱贼机泄被执不屈死之】
　　杨国彦【阿迷人生员普名声叛国彦以义励乡民御之为贼所害】
