<!-- { "loadSidebar": true } -->
　　国朝大学士鄂尔泰等监修云南在汉本属益州后为南诏所据至元代始入版籍其有地志则始见于唐然传于今者仅有樊绰之蛮书所纪皆六诏山川歴年既久旧迹多湮证之于今相合者十无一二明史艺文志载太祖初平云南诏儒臣考定为志书六十一卷今已散佚他如杨慎之滇程记滇载记诸书掇拾成篇不免挂一漏万谢肇淛所注滇畧号为善本然所述止于明代
　　本朝康熙三十年始草创通志稍具规模犹多舛畧雍正七年鄂尔泰总督云贵奉
　　诏纂辑乃属姚州知州靖道谟因旧志増修凡为门三十门为一卷乾隆元年书成后任总督尹继善等具表上之其间视旧志増并不一如图之有説及府州县题名皆补旧志之所无大事考使命师命诸目旧志所有而冗复失当者则删去之又课程原附盐法闸坝堰塘原附城池今皆别自为门纲领粲然视原本颇有较理焉乾隆四十五年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　云南通志卷一
　　圗说
　　首圗于志所以见山川形势之全衍说于圗所以着支派源流之辨圗之与说相因而竝重也云南幅贠甚广蛮夷杂居声教所讫罔不率俾
　　圣天子坐堂陛之上逺烛九有不待考圗按籍而万里疆域粲如指掌然王会有圗用彰明盛况今畨蒙交缅悉贡悉朝地益以辟民益以多将筹边经逺之谟于是焉在爰绘圗列说居部之首既以昭我
　　国家一统无外之规且为裒时申画者所必详焉志圗说
　　云南全省圗说　云南府圗说　曲靖府圗说临安府圗说　　澂江府圗说　武定府圗说广西府圗说　　广南府圗说　元江府圗说开化府圗说　　镇沅府圗说　东川府圗说昭通府圗说　　普洱府圗说　　大理府圗说楚雄府圗说　　姚安府圗说　　永昌府圗说鹤庆府圗说　　顺宁府圗说　　永北府圗说丽江府圗说　　蒙化府圗说　　景东府圗说威逺圗说　　　云南诸江发源圗














　　云　　　南　　　全　　　省　　　舆　　　图




















　　云南禹贡梁州之域有池周三百里源出邵甸南汇盘龙江西出螳螂川又经富民北去廻环倒流故名曰滇其地东至贵州西至金齿北抵蒙畨南界交阯纵横数千里为府二十有三山原起于西藏枯尔坤两江夹持至老君山穹嶐郁嵂为通省众山之祖惟永北一府在金沙江外为其左臂永昌顺宁二府在兰沧江外为其右臂老君东入鹤丽西分大理地据上游有建瓴之势焉正脊中出为定西岭为碧藏山折而北至罗次之玉龙山复折而南至昆阳之铁炉闗又东北为屼□山又北为邵甸折而西南为山纡曲三叠旋转如环乃建省治焉曰楚雄曰姚安曰武定西北之辅车也曰蒙景曰元江曰镇沅西南之藩篱也曰澂江曰临安正南之屏蔽也曰广南曰开化东南之保障也曰曲靖曰广西全省之咽喉也曰昭通曰东川北门之锁钥也金沙江北折而归四川兰沧江南汇而入车里正东之水皆汇八达河入广西正西之水皆归潞江入阿瓦而礼社一江发赵州至蒙化厯楚雄而斜界其闲故分为东西两迤此则云南之大较矣若夫霑曲一脉由黔入粤入楚入闽以及江浙诸省虽按籍可稽而在滇言滇未暇侈陈也





　　云　　　　南　　　　府　　　　舆　　　　图




















　　益州郡建于汉代蒙氏増筑柘东遂为西南要地善阐中庆名号虽更金碧山川古今不易天堑雄封固非他郡可比所辖州县自楚雄府之金桥山而东髙处白华山脊则罗次是白华南指九峰层累如拍府治之肩则富民是禄丰发自羊溪易门为其下委安宁凤岭之分支也昆阳铁炉之别脉也晋宁来自闗岭宜良出于罗藏呈贡自七甸回闗嵩明由梁山北折星罗碁布环拱昆明屹然一巨镇也至于经涂九轨城隅九雉通邑大都四方所视其取威也重矣哉

















　　曲　　　　靖　　　　府　　　　舆　　　　圗




















　　曲靖旧属兴古入滇道所必经自木容山至分秦岭起胜峯山府治在焉所辖六州二县马龙自负金西分陆凉从木容南下霑益来自花山寻甸另为一派松韶闗分支竝出一由炎方抵宣威一由凉水至平彞一由分水入罗平四达交通全滇门户白石潇湘功山果马之闲沐西平傅颍川南征遗迹犹可考而知也




　　临　　　　安　　　　府　　　　舆　　　　圗




















　　临安幅员最广所领四州四县五长官司其原皆发自新兴之蒙习山一出老鲁闗初分嶍峨县再经铁冶所北枕晴山南临泸水建府治焉阿迷其尽脉也一出夹雄山甸苴闗折为宁州一出曲陀闗连开二县曰河西曰通海皆逺隔曲江环绕府治之北一过亚泥河渡枢经行最逺由玉屏山北开石屏府治之西南也一自焕文山东出右拱纳楼左开蒙自府治之东南也左能诸司又在礼社江外另与元江共脉总其大概山多地广接壤南交为边徼之雄封焉

















　　澂　　　　江　　　　府　　　　舆　　　　　圗




















　　澂江在省防东南幅员初不甚广自铁炉闗东至闗岭起舞鳯山其麓即府治也仙湖在其左星云环其右江川县发于叠翠山逆折而至西之新兴又东而铁池河外隔有路南地虽简僻亦号名疆扼临安之咽喉作省城之唇齿






　　武　　　　定　　　　府　　　　舆　　　　圗




















　　武定在省治西北右龙川江左普渡河延袤五百余里所属二州一县同出九盘山自虚仁驿至望城闗为元谋县又自白华山经勒品甸起狮子山则附府之和曲也狮山东北为三台山为杉松营折入禄劝州治撒甸一支又分自三台过幸邱山而与东川接界荒崖斗絶密箐深林前明二凤叠讧夷俗素称难驯我
　　朝添设同知弹压抚绥绸缪无遗防矣



　　广　　　　西　　　　府　　　　舆　　　　圗




















　　广西府原出曲靖松韶闗自白水驿至废越州南入府境为竒鹤为九华建府治焉东由英武山厯恩荣岭为师宗州西由山经撒普哨为弥勒州至邱北诸山隔在八逹河外号为险逺竹园村小江口交广通衢实滇省东南之门户也






　　广　　　　南　　　　府　　　　舆　　　　圗




















　　广南发于蒙自目则山连冈叠嶂不可胜纪南出过旧维摩州之五嶆东入府境起花架袪丕诸山土富州治在焉北出阿纪汛红石岩府脉之所经木王莲花诸山之闲则府治是板郎速部连峰际天科岩马迹层崖叠峙西洋作池寳月为闗一人守险万夫坐废侬智髙所由窜伏也前明富州交阯构衅连兵而密迩山城无由洊及岂非有险足恃乎第山多遐阻交广皆通皈朝道路尤为要害云


















　　元　　　　江　　　　府　　　　舆　　　　圗




















　　元江府自
　　本朝顺治十六年改土设流遂为边隅要地其山起于楚雄府嘉废县礼社江界其左阿墨江界其右哀牢山其正脊之南来者由因逺至自乐山建为府治连峰倚天一江中泻地多炎瘴所领新平一县又居礼社江之左控扼鲁奎至他郎甸索闲自为风气数十年来习俗渐革户有诗书行与大郡争长矣



　　开　　　　化　　　　府　　　　舆　　　　圗




















　　开化本临安三长官司地
　　本朝康熙六年新设流官置大镇所以控安南制土夷也其地发脉蒙自县之东山迤东出至府境之秀石山折而北西华三十六峯叠翠层岚拱翼府治兼以九牛六诏环峙于后二台八戛左右纷列而盘龙河水回绕曲抱洵属边徼奥区往者沙普搆衅恃为三窟自开设以来萑苻无警则控制之道得也



　　镇　　　　沅　　　　府　　　　舆　　　　圗




















　　镇沅府自元时内附久列版圗其山脉来自景东至府境之马容山即其麓建府治焉把边江绕其左兰沧江环其右乐板山为普洱之分支波弄山乃威逺之的脉恩乐县又在把边江左另与元江同派倚山作郡傍水为居习俗素号醇朴近者改土设流酌其因革规制一新矣





　　东　　　　川　　　　府　　　　舆　　　　圗




















　　东川发脉于寻甸月狐山经凉水井至府境之波罗箐左蔓海而右以濯建为府治金沙牛栏两江环绕近接霑寻屹为防城要地前此逺属四川且委之禄氏承袭寻雠搆衅百年未有宁宇
　　本朝设流以来复改隶滇南非若成都之鞭长不及其顽梗不悛者既苗薅而发栉之休养生息巍然为滇北藩蔽矣




　　昭　　　　通　　　　府　　　　舆　　　　圗




















　　昭通古窦地甸发脉于曲靖之宣威州北入贵州威宁州过牛街子经得胜坡入府境至二木那建府治焉右循牛栏江畔经鲁甸至九莲峰为永善县治左自角魁河以东重山复岭为镇雄州治向者属于四川东接水西西通防理川黔交界闲久为诸夷盘踞自改隶滇省平定土夷以后疆以周索锡之嘉名遂成乐土矣




　　普　　　　洱　　　　府　　　　舆　　　　圗




















　　普洱自
　　本朝康熙三年改隶元江始移通判分守雍正七年建府置兵遂为极边重镇其地出于镇沅乌连山把边江界其左九龙江界其右玉屏与太乙诸山环拱耸峙府治在焉思茅处其髙偏十二板纳咸资控制攸乐又逺在极南密迩车里且东西与老挝阿瓦接壤虽多瘴疠实称阨塞向时弃之徼外使千里幅员坐成榛莽今则置郡而分守之戒休董威
　　国家声教讫于无方揆之禹迹宏逺矣

















　　大　　　　理　　　　府　　　　舆　　　　圗




















　　大理西迤名区所辖四州三县自鹤庆观音山西过黑水河至罢谷为浪穹县至云龙山为邓川州南入上闗苍山十九峯横列如屏蒙氏据作西都即今之府治是已其东为賔川州稍南为云南县俱自梁王山发脉赵州在下闗外别从定西岭分支云龙州西隔漾濞江又来自丽江之旧兰州而另为一脉者也鹤丽在其上游永昌为其后户东控楚姚南连蒙景怒江洱海之险水目昆弥之峻表里山河西南之重镇也


















　　楚　　　　雄　　　　府　　　　舆　　　　圗




















