<!-- { "loadSidebar": true } -->
　　萧崇业【字允脩建水人隆庆辛未进士识度宏远生平无疾言遽色选庶常改兵科给事中厯戸工二垣先后封事数十上禁侈靡开泇河劾欺弊其调驿疏中有云一命半通谁非王臣而膳宰不致饩司里不授馆非所以体羣臣也且立法峻则持乆难请自今定职名填实数勿使下掠美而上不见徳一时咸是其言以为得大体奉使册封琉球归报命陞兵科都给事中厯官南京都察院右佥都御史以养母告归寻卒赐祭葬】
　　谭继统【字宗道建水人万厯己夘举人与包见捷友善共为诗文倡和任元氏教谕陞国子监助教为祭酒李廷机所重陞刑部主事寻改工部迁贵州副使郤独山蒙氏水西安氏餽金剿平野冦阿包等】
　　涂时相【字揆宇石屏人万厯庚辰进士任戸部主事有防声陞大名知府置常平仓遍给牛种在任五年所辖州县积粟至数十万朝议推为廉能第一神宗赐镪厯官南京太仆少卿阁臣张位荐其方正敏逹寻以病告归家居时巡抚陈用宾以征伐议加税充兵饷相上书力争语甚激切天启辛酉山东道御史陈九畴刑部尚书陆光祖奏相常平仓政绩请为直省郡县式诏令颂行天下所着有仕学肤言养蒙图记】
　　包见捷【字汝钝建水人幼頴异八嵗时太守试以对句及七言诗应口而成登万厯己丑进士选庶常为焦竑董其昌所推重改礼戸两科给事中时遣中贵分岀采金税每中旨出辄力谏章凡十余上中有云开矿之害陛下谓徒取诸山泽在矿使实夺取之民闲捶击入山者十二载虎犀出柙者半天下词意激切上震怒谪贵州布政司都事癸丑召入为戸部主事迁尚寳卿寻晋太仆寺卿在朝公卿以捷熟于典宪辄就谘询多所匡济出为江西巡抚戢宗人练军实甄流品政绩愈着特简吏部左侍郎明年入京护丧之庆陵病卒赠工部尚书赐祭葬】
　　陈　鉴【字虚白石屏人万厯丁未进士任刑部郎中出知广西梧州府迁左江道副使厯官防正有声见珰祸起致仕归念环屏多贼土城非乆远计慨捐多金改建砖石后贼起攻城不克人赖以全】
　　张法孔【字南鲁寜州人性孝母卒血出柩隙跪而防之登万厯庚戌进士授戸部中提督建昌学道厯四川左布政清操絶伦报撙剩银三十万以助兵饷后致仕归脩学缮城蜀藩特疏荐之以太常寺少卿取用为天下清官最】
　　赵　琦【字景韩寜州人万厯庚戌进士任工部磗厂员外积弊俱清陶戸戴徳奉勅巡厯山东累官大名知府东省邪教猖獗琦预选丁壮缮器械城池未防盗起赖以得全改知保定府刑清政简卒于官殡殓不办巡抚遣吏资赙大学士孙承宗以状闻钦命驰驿归葬入大名保定名宦】
　　王士昌【字心泰寜州人崇祯癸酉举人知泌阳县时流冦张献忠等猖獗练兵秣马为守御计贼临城率民兵并所募壮士夜捣贼营献忠引遁逾数月贼复攻救兵不至城陷士昌冠服懐印正坐堂上骂贼而死特赠光禄寺少卿】
　　本朝
　　刘　彪【字玉庵建水人天性孝友丁亥流冦破临安其弟被掠彪以身易弟归养母流离黔蜀者数年】
　　张　觉【寜州人幼失父事母至孝偶得异疾梦神救之曰有赵某者孝子第一汝居第二疾遂瘳后礼部旌表孝子】
　　杨　庆【临安衞人兄春永乐闲从征交阯阵亡庆代兄子行讹言庆亦亡母痛丧明逾年庆归遍求名医防效乃斋沐祷于北辰为母舐目久之复明】
　　董绍舒【防峩人嘉靖闲应嵗贡入京至道中目心惊乃曰吾母思我遂归絶意仕进比母终哀号防絶操行髙洁足不入公门】
　　张廷作【蒙自人嘉靖闲土贼逼城劫杀其兄廷佩廷作见兄危急向前救之俱被杀奉防建死义坊】
　　纪　元【字调甫建水人万厯间贡生父良卒于军母李氏孀居有废疾三年艰于动履元与妻郝氏昼夜敬事不怠母病痈危甚元为跪吮而愈人称诚孝所感】
　　杨世春【阿迷人事母孝母死庐墓三年乡人称为杨孝子】
　　戴天资【河西人母林氏目瞽跪而舐之双目复明】
　　张任晟【建水人生员少孤贫母孀弟幼晟笃于孝友养母教弟两弟皆成名尤邃于易郡人以易起家者多出其门】
　　包万化【临安衞人生员事亲色养备至及殁哀毁防絶祭必涕泣尤好周人之急以子见捷贵赠如其官】
　　龚朝杰【建水人生员事亲孝亲殁哀毁尽礼乡里称之】
　　许　纲【通海人家贫负薪养母仅有一子一日夫妇往田母瞽目携其子忽坠井中及归竟不哭子惟寛慰其母孝养有加】
　　赵文宿【阿迷人性纯孝菽水承欢终身不怠勅赐天下孝子第一】
　　姚思敬【建水人父母病衣不解带躬视汤药田宅财货推让其弟卒之日其妻洪氏不食逾旬而死】
　　万　容【石屏人都指挥中长子性孝友事父及继母能先意承志笃爱二弟推赀不取尤好文学儒者重之】
　　冯　敬【字允恭建水人幼失怙恃事兄政克尽恭谨食必同席兄有疾汤药必亲致之】赵临大【嶍峨人生员明末野贼劫掠负母逃贼欲杀其母临大哀求愿以身代贼怜之获免其子善庆亦以孝闻】
　　本朝
　　王敬徳【蒙自人生员聘段氏值流寇刲氏耳鼻氏父以废疾辞婚敬徳不従卒娶之后生子六人】谢　正【石屏人前明贡生好义推诚素为乡里所重康乙巳土酋龙韬叛攻城正倡义防财率乡人竭力固守城赖以安】
　　许邦相【石屏人生员事父母色养竝至亲殁丧葬一遵家礼庐墓三年墓下忽涌清泉范学使题其泉曰孝感系以诗云青山数行涙古木一谿烟万嵗千秋后人思孝感泉】
　　张良伍【字葆孺石屛人贡生吴逆叛强授以官毁形自匿诫诸子混迹渔樵不入城市　大师复滇授霑益学正以母老乞养课训子孙皆有家法年八十而卒】
　　杨　培【阿迷人贡生坚守臣节不事吴逆　大师复滇授河西教谕陞开化教授振兴文教告归置义田以赡亲族乡人徳之】
　　董　玘【通海人康庚辰进士官检讨假归养母孝谨备至后母殁以哀毁卒】
　　房　书【石屏人康戊子举人幼失父事孀母先意承志及母殁以哀毁庐墓致疾卒】陈国琬【建水人幼瞽习星命术养亲生事死葬皆如礼弟国琰早卒子幼抚如己子其妹亦寡琬赡之终身】
　　苏名【石屏人好施与尤笃于宗族捐赀建先祠置祭田数百亩春秋禴祀所余为族人代纳丁差至】
　　李占春【字载阳郡人幼孤事兄伯春如父抚侄无异己出居乡以仁厚称由嵗贡任香山训导纳一妾年幼春曰此吾女辈不可犯也赠金遣之迁仁化教谕建尊经阁疏泮池以徳化诸生又时济其贫乏者崇祯间奉防入仁化名宦】
　　李士龙【字化之郡人坦直端方事后母孝让祖业与弟好学能文一时诸生半岀其门以嵗贡官上海主簿委治河渠有成绩民立慕禹堂肖像以祀海盗掠大姓捕获讯治剖决明敏署县事尤称清介士民徳之比归行李萧然】
　　杨绳武【字念尔弥勒人伟貌洪声兼资文武登崇祯辛未进士选庶常授监察御史巡盐河东浚盐池完逋课嵗饥设粥济民全活甚众妖贼以白莲教聚众捕获首恶其党立解巡按河南土贼郭三海众至数万率兵擒之截杀流冦不敢犯境遂自河南回京条陈数事召对平台称防擢佥都御史巡抚顺天驻遵化时流冦猖獗懐宗以剿贼任之晋兵部侍郎总督蓟辽军务赐尚方剑绳武治兵有法汛地无虞复命旋京防松山告警廷推赴援再令督师绳武时病剧舆疾行至丰润卒上闻震悼赠光禄大夫太子少傅兵部尚书予祭葬廕一子世袭锦衣千戸】
　　元江府
　　元
　　哈　繖【彻里路总管初行省都元帅舒噜杰谕以大义赛感慕遂备珍贡増差赋置驿传比于诸路】
　　托　迪【元江路安抚使大徳五年従征八百有功陞元江路总管勇鸷过人部夷畏服时洞蛟为孽代挟利剑入洞顷之水尽赤代与蛟俱死蛟患息沿河始得耕种民感其徳每嵗祀以中牢】
　　明
　　施大节【郡人永乐丁酉举人知交阯演州慈爱防明宣徳丁未黎利陷谅江府大节叹曰豺狼不可厌也缮甲兵积粮饷为守御计贼逼城下力屈死之】
　　本朝
　　曹一彬【新平人康乙巳土酋禄益反围新平执彬令诱开城彬入率民兵固守贼攻之不克城得全后叙功旌曰赤心全城力巩金汤】
　　东川府
　　明
　　普　合【土人以廕补知府抚字有方夷人信服】
　　昭通府
　　明
　　阿　普【土人元末任总管洪武中率众归附招隣酋効顺授知府】
　　大理府
　　汉
　　盛　览【字长通楪榆人元狩闲从学于司马相如所着有赋心四卷相如答书云词赋者合纂组以成文列锦绣而为质一经一纬一宫一商此赋之迹也赋家之心包括宇宙总览人物斯乃得之于内不可得而览与张叔开迤西文章之始】
　　张　叔【楪榆人天姿颖异过目成诵元狩闲闻司马相如至若水负笈従之受经归教其乡人】
　　晋
　　厐　遗【楪榆人咸和二年李特据蜀李雄冦建寜遗起义兵攻雄走之】
　　唐
　　段宗牓【南诏清平官狮子国伐缅缅求援于南诏宗牓救之牓知南诏主老子世隆幼权臣杨苴颠恣擅恐其篡夺因请重其事权得专生杀许之乃限七日齐军于河尾惟统矢失期立斩其将即苴颠子也既入缅败狮子兵缅王酧以金寳不受惟取佛舍利归至腾越闻南诏主死苴颠篡立宗牓与苴颠书曰王崩子幼闻公摄位国家之福曩援缅狮子国不战而溃缅王酧我佛舍利宜率国人迎之境上苴颠得书服龙衣执金炉陈仪衞出迎舍利甫下拜宗牓即斩之归国求世隆立焉】
　　宋
　　髙升泰【大理国人段氏臣保徳侯髙智升子也段氏子孙不振国人推戴立之在位二年疾笃谓其子泰明曰段氏中废国人推我不得已而从之今其子已长可还彼故物后人母效尤也泰明遵遗言求段正淳立之改号曰后理国而段氏复兴】
　　李紫琮【大理国人其主段和誉命为进奉使入贡于宋过湖南见学校文物之盛请于押伴求诣学瞻拜圣像邵州守张察许之遂遍谒诸生又乞观御书举笏叩首】
　　元
