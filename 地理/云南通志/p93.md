<!-- { "loadSidebar": true } -->
　　景王二十二年楚子为舟师以伐濮　楚顷襄王时使荘蹻将兵循江上畧巴黔中以西蹻至滇池以兵威定属楚欲归报防秦击楚巴黔道塞因以其众王滇
　　汉武帝元鼎六年发南夷兵防击南越且兰君恐远行旁国虏其老弱乃与其众反杀使者及犍为太守上遣中郎将郭昌衞广击诛之斩首数万夜郎侯惧入朝冉駹之属皆震恐请臣置吏复使王然于以兵威风谕滇王入朝滇王有众数万人其旁东北有劳深靡莫皆同姓相仗未肯聴　元封二年遣将军郭昌中郎将衞广发巴蜀兵击灭劳深靡莫以兵临滇滇王举国降　六年春遣使通大夏闭昆明为所杀夺币物乃赦京师亡命遣拔胡将军郭昌将以击之无功罢后复遣使竟不得通
　　昭帝始元元年夏益州亷头姑缯民反遣水衡都尉吕破胡发蜀郡犍为犇命万余人击破之　四年姑缯楪榆又反复遣吕破胡将郡兵击之破胡不进蛮夷遂杀益州太守乘势与破胡战士战及溺死者四千余人　五年遣军正王平大鸿胪田广明等竝进广明风钩町侯共引大兵入滇斩捕五万余级
　　成帝河平二年夜郎王兴钩町王禹漏卧侯俞举兵相攻遣大中大夫张匡持节和解兴等不从命大将军王鳯从杜钦言荐蜀郡陈立为牂牁太守从吏数十人行县至且同亭召兴至斩之众遂释兵俞禹皆震恐降兴妻父翁指与兴子邪务収余众廹胁旁二十二邑复反立募诸夷与都尉长史分将攻之时天大旱絶其水道蛮夷共斩翁指持首出降至王莽时钩町侯弟承杀牂牁大尹周钦州郡击之不能服三边蛮夷尽反莽遣平蛮将军冯茂发巴蜀犍为吏士击益州出入三年疾疫死者什七莽征茂还诛之更遣宁始将军廉丹庸部牧史熊大发天水陇西骑士广汉巴蜀犍为吏民十万人击之始至颇斩首数千其后军粮前后不相及士卒饥疫三岁余死者数万人不能尅而还
　　后汉光武建武十八年夷帅栋蚕与姑复楪榆梇栋连然滇池建伶昆明诸种反杀长史益州太守繁胜与战不胜退保朱提　十九年遣武威将军刘尚讨之路由越巂太守长贵酿毒酒劳军尚觉袭贵诛之　二十年尚进兵与栋蚕等连战数月皆破之　二十一年正月尚追至不韦斩栋蚕帅凡首虏七千余人得生口五千七百人诸夷悉平
　　明帝永平元年姑复夷复叛益州刺史发兵讨平之章帝建初元年九月哀牢王类牢与守令忿争遂杀守令而叛攻巂唐募越巂益州永昌夷汉九千人讨之　二年春邪龙县昆明夷卤承等应募率种人与诸郡兵击类牢于博南大破斩之
　　安帝元初四年十二月卷夷大牛种封离等反冦遂久杀县令　五年益州永昌及蜀郡诸夷皆叛应封离至十余万遣中郎将尹就发蜀汉兵讨之与蛮战败封离等乗胜破二十余县焚掠百姓千里无人帝征就还令以兵付益州刺史张乔　六年十二月张乔遣从事杨竦击封离等大破之离乞降三十六种皆降附
　　灵帝熹平五年诸夷叛执益州太守雍陟遣御史中丞朱讨之不能尅朝议以为郡在边外劳师远役不如弃之太尉掾巴郡李颙建防讨伐乃拜颙益州太守与刺史厐芝击破平之还得雍陟颙卒后夷人复叛以广汉景毅为太守讨定之
　　三国汉后主建兴元年六月益州郡耆帅雍闿杀太守求附于吴又使部下蛮孟获诱煽诸夷牂牁越巂皆叛应闿　三年春三月丞相诸葛亮南征叅军马谡进曰用兵之道攻心为上攻城为下心战为上兵战为下愿公服其心而已亮纳之五月渡泸七月至南中所至皆捷由越巂入闿已为髙定部曲所杀获収余众拒亮亮募生致之既擒使观营阵复纵之更战七纵七擒犹遣获获止不去曰公天威也南人不复反矣遂至滇池益州永昌牂牁越巂四郡皆平亮収其俊杰为官属出其货物给军国后军还南夷复叛安汉将军李恢身往扑讨鉏尽恶类徙其豪帅于成都　十一年夷帅刘胄反都督马忠督牙门将张嶷等击斩之　延熙三年叟夷数反杀太守龚禄焦璜以张嶷为越巂郡太守讨之嶷以恩信诱诸蛮诛其首恶诸种落皆降
　　晋惠帝太安元年八月建宁大姓李叡毛诜逐太守杜俊朱提大姓李猛逐太守雍约以应蜀冦李特南夷校尉李毅讨斩诜叡走依五苓夷猛以笺降毅恶其言不逊诱杀之　二年五苓夷帅于陵承诣毅请恕叡罪毅许诺及至杀之诸夷遂反奉建宁太守马恢为刺史毅出军救恢及闻其情乃杀恢光熙元年三月五苓夷围宁州毅病请救未达
　　卒毅女秀明达有父风众推领州事奨励战士婴城固守城中粮尽炙防拔草而食伺夷稍怠出兵掩击破之
　　愍帝建兴四年五月平夷太守雷炤杀南广太守孟桓帅二郡叛降李雄
　　明帝太宁元年春正月李雄使其将李骧任回冦台登将军司马玫死之越巂太守李钊汉嘉太守王载以郡叛降于骧五月李雄遣李骧冦宁州刺史王逊遣将姚岳拒战于堂狼大破之　二年十二月梁水太守爨亮益州太守李逷以兴古叛降李雄　三年五月征西大将军陶侃以宁州刺史王坚懦弱不能御冦表零陵太守尹奉代之征坚还奉杀爨亮降李逷夷境乃安
　　成帝咸和二年正月宁州秀才厐遗起义兵攻李雄将任回李谦等雄遣将罗恒费黒来救刺史尹奉遣裨将姚岳及朱提太守杨术援遗战于台登岳等败绩术死之　八年正月李雄将李寿陷宁州尹奉及建宁太守霍彪降之　咸康二年十月广州刺史邓岳遣督防王随撃夜郎新昌太守陶协击兴古并克之　五年三月邓岳伐蜀建宁人孟彦执霍彪以降
　　宋文帝元嘉十八年十二月晋宁太守爨松子反宁州
　　刺史徐循讨平之
　　隋文帝开皇十七年南宁夷爨翫反以史万岁为行军总管讨平之初爨翫遣使朝贡命韦世冲以兵戍之置昆州以翫为刺史至是复叛万岁自蜻蛉川经弄栋水过诸葛武侯纪功碑渡西洱河入渠滥川破其三十余部诸夷大惧请降万岁欲以翫入朝翫赂万岁因舍之明年复反蜀王奏其受贿纵贼除名爨翫惧入朝上戮之没其子洪达等为奴
　　唐太宗贞观二十二年遣右武衞将军梁建方讨松外蛮酋帅双舍拒战败走杀获十余万余悉谕降因遣竒兵掩西洱河蛮其帅杨盛大骇欲遁去使者好语约降乃纳欵军门建方振旅而还
　　髙宗永徽二年白水蛮与大小勃弄蛮酋相诱为乱大勃弄杨承颠冦麻州都督任懐玉招之不从以左领军将军赵孝祖为郎州道行军总管与懐玉往讨大破之斩白水酋俭弥干等　三年孝祖兵西入太勃弄酋长殁盛率众迎战大败斩之执杨承颠余屯皆降　咸亨三年正月姚州蛮冦边杀长史李孝让等以太子右衞副率梁积夀为姚州道行军总管讨平之　调露元年永昌蛮复叛上命李义总师讨之败绩郎将刘惠等战死
　　中宗景龙元年六月吐蕃及姚州蛮冦边姚巂道讨击使唐九征败之吐蕃以铁絙梁漾濞二水通西洱蛮筑城戍之九征毁絙平城建铁柱于滇池勒功　四年十二月姚州蛮反监察御史李知古击降之因聚敛诛掠羣蛮怨怒引吐蕃攻杀知古姚巂路絶
　　宗开元元年十月姚巂蛮冦姚州都督李防死之三年十月巂州蛮冦边骁衞将军李元道伐之十七年二月巂州都督张审素讨西南夷破之
　　克云南昆明城　二十六年南诏尽并五诏地天寳八载十月诏特进何履光率十道兵以伐云南初安宁城有五盐井人得煮鬻自给至是遣履光以兵定南诏境取安宁城及井复立马援铜柱乃还　九载十月南诏反陷云南郡时鲜于仲通领剑南节度使卞忿少方畧故事南诏尝与妻子谒都督过云南太守张防陀私之多所求丐閤罗鳯不应防陀数诟靳之隂表其罪由是忿怒反发兵攻防陀杀之取姚州及小夷州凡三十二　十载四月剑南节度使鲜于仲通自将出戎巂州分二道进次曲州靖州閤罗鳯遣使者谢罪愿还所虏得自新且城姚州如不聴则归命吐蕃恐云南非唐有仲通怒囚使者进薄白厓城大败引还大将王天运为南诏所杀死者六万人閤罗鳯敛战胔筑京观遂北臣吐蕃会杨国忠以剑南节度使当国掩其败状复募兵击之【以上三事本纪与南诏传年数不符兹从本纪】　十三载六月剑南节度留后李宓将兵十万撃南诏为閤罗鳯所诱深入粮尽士卒饥疫引还适吐蕃论绮里徐兵至内外夹击宓沉江死军悉溃前后死者二十余万人国忠更以捷闻閤罗鳯因取巂州防同军破越析
　　代宗大厯十四年十月南诏异牟寻与吐蕃并力率众二十万入冦一趋茂州逾文川扰灌口一趋扶文掠方维白坝一侵黎雅叩邛崃关发禁衞及幽州军往御大败之斩首六千级禽生捕伤甚众颠踣厓峭且十万异牟寻惧更徙羊苴咩城
　　徳宗贞元四年吐蕃冦宁州邠宁节度使张献甫败之　五年剑南西川节度使韦臯败吐蕃于台登北谷克巂州时勿邓大主苴梦冲数为吐蕃侵猎两林都大主苴那时遗韦臯书乞兵攻吐蕃臯遣将刘朝彩出铜山道吴鸣鹤出清溪关道郭英俊出定蕃栅道进逼台登城吐蕃退壁西贡州据髙为营苴那时分兵大破青海腊城二节度军于北谷青海大兵马使乞藏遮遮腊城兵马使悉多杨朱节度论东柴大将论结突梨等皆战死执笼官四十五人铠仗一万牛马称是进拔于葱栅诏封苴那时等皆为王　十年正月南诏败吐蕃于神川来献防先是南诏苦吐蕃惏刻无厌清平官郑回因説异牟寻复归唐异牟寻善之诸蛮颇得其语白于韦臯臯遣谍者遗之书吐蕃疑之责大臣子为质异牟寻愈怨乃遗臯书决防内附臯防使至京帝嘉之赐以诏臯令其属崔佐时持至羊苴咩城时吐蕃使者多在佐时大宣诏书劝异牟寻斩吐蕃使复南诏旧名异牟寻皆从之吐蕃因与回鹘战杀伤甚乃调南诏万人异牟寻欲袭吐蕃阳示寡弱以三千人行许之即自将数万踵后昼夜行大破吐蕃于神川遂防铁桥溺死以万计俘其五王献防京师七月异牟寻攻吐蕃复取昆明城以食盐池又破施蛮顺蛮并虏其王置白厓城因定么些蛮隶昆山西爨故地破茫蛮掠弄栋蛮汉裳蛮以实云南东北　十二年二月吐蕃寇巂州刺史曹髙仕破之　十三年五月吐蕃复冦巂州髙仕又击败之　十六年七月韦臯克吐蕃末恭城吐蕃大臣以岁在辰兵宜出谋袭南诏阅众治道将以十月围巂州军屯昆明及西贡川异牟寻与臯相闻臯命部将武免率弩士三千人赴之亢荣朝以万人屯黎州韦良金以二万五千人屯巂州吐蕃引众五万自曩贡川分二军攻云南一军自诺济城攻巂州臯以巂州实往来道扞蔽数州严兵以守别遣将袭击降其帅又取末恭城于是虏气衰军不振退至铁桥南诏毒其水人多死吐蕃苦唐诏掎角亦不敢图南诏乃屯三泸水复城悉摄悉摄吐蕃险要也南诏与臯部将杜毘罗狙击之　十七年二月南诏等夜絶泸水斩吐蕃屯卒吐蕃保鹿危山毘罗设伏以待又战吐蕃大奔于时康黒衣大食等兵及吐蕃大酋皆降获甲二万首又合鬼主破之于泸西吐蕃乃戍纳川故洪诺济腊聿赍五城欲悉师出西山剑山収巂州以絶南诏臯遣将郉毘以兵万人屯南北路赵昱以万人戍黎雅州异牟寻谓臯曰虏声取巂州实窥云南请进军羊苴及吐蕃破麟州臯督诸将分道出或自西山或由平夷或下陇陀和石门或径神川纳川与南诏防九月臯败之于雅州克木波城前后凡克城七焚堡百五十所斩首万级生禽论莽热献于朝获铠甲十五万围昆明维州不能克乃班师
　　宪宗元和十一年五月云南蛮冦安南时黄洞蛮屡叛邕管闲连岁被兵南诏清平官王嵯巅遂乗衅东冦
