<!-- { "loadSidebar": true } -->
　　万寿令节此诚嘉征上瑞罕见稀闻理合详请祈转奏等情到【臣】钦惟我
　　皇上
　　功防化育
　　德备中和
　　至诚昭格于幽明敬
　　天法
　　祖深仁广沛于遐迩怀德畏威四表被
　　光华时征上吉八方荷
　　丕冒叠见竒祥前此璧合珠聫羣识
　　天心之昭监嗣闻河清海晏尽知
　　地祗之効灵若夫庆云之瑞正值
　　圣寿之辰则实从古迄今未经再见者也【臣】谨按黄帝有景云之应虞舜有卿云之歌瑞应图曰庆云者太平之应孝经援神契曰天子孝则庆云见春秋感精符曰南至有云迎日年丰之象再考云南通志汉武元狩元年有五色云见于白崖遣使迹之置大理属之云南县云南由是得名其后厯晋唐宋元史不再书至明洪武嘉靖间五色云见于永昌其余或一二见半属彩霞亦不移时而散惟我
　　圣祖仁皇帝二十一年五月彩云见于云南县十月五色云复见于楚雄府是年云南悉平厯数从前要皆太平宁谧时和年丰之兆至于恭逢
　　圣诞呈现三时厯现二日稽诸简册从来未有如今日者也此葢伏遇我
　　皇上大孝格
　　天与穹苍而协撰至明如日竝云汉以昭回先天后天合德而自呈符验阳月良月应时而迭着庥征非雾非烟霱霱皇皇文垂有烂如纨如绮缤缤郁郁瑞霭无边覩盛事于五华鹓鹭貔貅宛在蓬莱之岛纪嘉辰于六诏山川城郭毕收图画之中儿童引领以称竒父老骈肩而志喜屡丰豫卜愿大有遍一十五州众口同声祝吾
　　皇臻万八千嵗【臣】无任踊跃懽忭之至相应恭疏题报伏祈
　　皇上睿鉴施行
　　请添设普洱流官营制疏　　　　鄂尔泰为逆夷已靖谨筹建置事宜仰祈
　　睿鉴事窃照云南元江府所辖车里茶山地方幅辽阔至二千余里摆夷窝泥等狡诈犷悍反复靡常
　　今橄榄坝逆夷凶顽横肆虽复仰仗
　　天威抚兼施悉已平定但极边瘴疠之区逼近交缅莽挝诸外域若不设重兵弹压设专司调剂恐革心不易善后终难【臣】等详求一劳永逸之计细筹分防阨要之宜看得车茶十二版纳原俱隶宣慰司管辖该土司刀金宝自以不能兼顾以致属夷肆横据请分设流官实于地方有裨应将思茅普藤整董猛乌六大茶山及橄榄坝六版纳归流管辖其余江外六版纳仍隶宣慰司经管划清界址造册达部查普洱距元江府八跕原止设通判一贠竝非正印请于普洱设知府一贠钤束化导并管征解钱粮地方诸务设经厯一贠看守仓库禁狱兼司缉捕思茅接壤茶山系车茶咽喉之地请将普洱原设通判移驻思茅职任捕盗经管思茅六茶山地方事务从前贩茶奸商重债剥民各山垄断以致夷民情急操戈查六茶山产茶每年约六七千驮即于适中之地设立总店买卖交易不许客人上山永可杜絶衅端客商买茶每驮酌纳茶税银三钱令通判管理试行一年之后征税若干定额报部再【臣】等原议橄榄坝拟设知州一贠今查橄榄坝本地烟瘴实甚未便驻兵接橄榄坝之攸乐地方以髙瞰下最为阨要亦且凉爽现议于攸乐设游击一贠驻劄防范文职设同知一贠与之同城分理地方事务竝管各版纳盐井督煎办课亦俟试行一年之后征课若干定额报部设盐课司大使二贠一驻猛乌兼管乌得盐井一驻整董兼管磨者盐井同知通判经厯司盐大使等贠俱隶普洱府属辖如此则府治既定官守厘然矣普洱改设府治除原有通判一贠外应添知府一贠同知一贠经厯一贠盐大使二贠再普洱所属原有生童从前皆赴元江府考试今既改府当另设学校敎职应于元江府学调拨训导一贠董率啓迪前在元江府入学者拨归普洱府学其童生入学名数照滇省小学事例俟人文渐盛之后另请广额又边方营制所以建威消萌最闗重大车茶一带旧隶元江协管辖属临元镇节制汛地辽阔额设兵丁一千名实不能兼顾虽后添设普威一营兵丁一千四百名然自普洱以外镇沅威逺恩乐等处俱经改流创设府州县制若再以六大茶山竝各版纳地方悉令管辖固属地广兵单难以分布即便添兵仍归临元镇节制亦属鞭长不及万难控驭【臣】等原议拟将元江协副将改设普洱恐犹不足以壮声势而济缓急也今悉心酌议请将元江协竝普威营俱行裁汰即添设一镇分为中左右三营元江协亦改为一营游守千把俱照营制共设兵三千二百名元江镇沅普威车茶等处俱令统辖分汛防守总兵带中军游击一贠守备二贠千总二贠把总四贠马步兵丁八百名驻劄普洱与知府同城元江营游击一贠带千总一贠把总二贠马步兵丁五百名驻劄元江左营游击一贠带千总一贠把总二贠马步兵丁三百五十名驻劄威逺左营守备一贠带把总一贠马步兵丁二百名驻劄镇沅与知府同城千总一贠带马步兵丁一百名驻劄恩乐与知县同城右营游击一贠带千总一贠把总二贠马步兵丁五百名驻劄攸乐与同知同城右营守备一贠带把总一贠马步兵丁二百名驻劄思茅与通判同城千总一贠带兵一百五十名驻劄慢颡兼防橄榄坝把总一贠带兵五十名驻劄猛养千总一贠带兵一百名驻劄倚邦内拨兵二十名防守磨者盐井把总一贠带兵五十名驻劄慢林兼防小猛仑把总一贠带兵五十名驻劄猛乌把总一贠带兵五十名驻劄整董其猛旺等小汛渡口十处共安兵一百名所议新设之镇应裁元江协副将一贠普威营防将一贠除元江普威原有守备三贠千总六贠把总十二贠今安设一镇四营应添总兵一贠游击四贠守备一贠千总二贠把总四贠议设兵三千二百名除元普二处原有兵共二千四百名外需添兵八百名查大理城守营原设守兵一千名竝无马兵一切巡查差遣俱有未便且守兵例不拔补把总该营兵丁亦无进身之路应减去二百名改设马战兵八十名步战兵一百二十名守兵六百名共八百名照云南城守营之例提标五营额兵四千名内马兵一千名步战兵三千名原与马二步八之营制不合今应于马兵一千名内减退二百名充入步伍于步兵内减退四百名改为守兵嵗计节省银共六千一百两有零又临元镇营制额兵二千二百名止该马兵二百二十名今有马兵二百四十名亦应减去二十名充入步伍以昭画一歳可节省银三百七十两有零是提镇两标兵数无减差遣如常而所节省银两每年可敷四百兵之饷即可招兵四百名此外尚应添兵四百名查西藏用兵滇省共派出三千名钦奉
　　圣防着额外添补三千名【臣】因不需多兵止合招补一千五百名业经咨部在案今洛龙宗之兵三千名先已撤回前留察木多之兵一千名亦现在檄撤所有额外招补之兵自应陆续裁汰以符旧额请即将此新招额外兵丁就近酌拨四百名归入新镇标下以足其数至归流版纳应征钱粮秋米等项统容确查分晰造册报部新附地方得人最要必须精明强干熟悉情形而又廉谨老成之贠始可以任抚绥而资控制所有新设文武各贠另疏
　　题补再修建城垣衙署兵丁房屋等项饬行确估一面兴工动用银两另行报部核销合倂声明【臣】谨会同云南抚臣沈廷正驻劄大理府云南提督臣郝玉麟合词具
　　题伏乞
　　皇上睿鉴勅部议覆施行
　　报南掌国进贡疏　　　　　　　鄂尔泰为
　　圣德逺届外国输诚谨恭疏
　　题报仰祈
　　睿鉴事雍正七年六月二十九日据云南临元镇总兵官邱名呈称雍正七年六月十一日据汛防猛洒目兵康天锡苏凤彩等禀报五月初六日老挝南掌国王子岛孙差叭目五名先目十二名后生八十名备象二只进贡
　　天朝恳求总督转达理合禀明本职即差千总亶国鉴竝思茅土目刀兴国前往江坝一路接应照管来差头目人等拨备兵夫防送前来等情又据前委协办军务之元江府知府迟维玺报同前事竝准抚臣沈廷正扎【臣】随会檄云南布政使张允随备办犒赏供应等项令知府迟维玺照管来省竝檄总兵官邱名扬如土目土兵内有愿留在思茅等者水土不服亦不必相强仍照常供应去后续于闰七月初一日据总兵官邱名扬知府迟维玺呈称探得老挝进贡人等于六月初三日到内地整歇地方于七月初六日到闗坪地方至闰七月十五日据南掌国苏吗喇萨提拉岛孙差头目叭猛花叭猛腊叭细礼松发带先目人等捧销金缅字蒲编表文一道赴车里思茅地方军营投见备极诚恳随即劳慰赏赉伊等合掌叩头于二十日职带头目叭猛花等自思茅出普洱会同元江府知府迟维玺就公所整肃威仪示以体统复又从优赏赉随令通事询问据称小的们南掌地方接连车里边界去年有橄榄坝摆夷多事逃至南掌猛洒地界官兵追到竝不扰害村寨竝不妄杀一人又听得汉人们説
　　天朝
　　皇帝仁明海外逺人无有不服黄河水清了数月我南掌主子説黄河再不闻清今黄河水清一定是
　　大圣人掌天下因此差来进贡备象二只蒲编金字表
　　文一道恳求总督
　　奏达见我主子逺来的心等语又问来差金字表文为何写在蒲叶上据称小国没有纸敬天敬佛才用蒲叶写金字若文书用芭蕉叶写字其余俱竹片子写字这蒲叶金字进贡
　　皇帝与敬天敬佛一様等语差目内有不服水土者留在思茅等大头目等令元江协把总陈纶等率兵伴送随知府迟维玺赴省听等情【臣】于闰七月二十六日行至江西坡地方据报该叭目等已于闰七月二十日抵省即兼程回省于八月初二日到署来使郊外逺迎俯伏道左于初三日【臣】随肃整威仪排列军容令伊等进见内叭目三名先目六名后生十五名列次叩头【臣】传通事奬劳来使跪禀云南掌小国离
　　天朝最逺闻得黄河水清知
　　大圣人治世小国数年以来安享太平年年丰熟通欢
　　庆沐
　　皇上洪福国主感戴不尽特备土产象只进贡以展下
　　情祈赐转
　　奏亲叩
　　阙廷等语【臣】即恺切开示宣布
　　皇仁嘉奬恭顺随加犒赏令其回寓静讫【臣】伏查老挝系俗名南掌系国号方言以水为南以象为掌因水上出象故名南掌即古之越裳氏僻处云南之极西与交阯缅甸交界其人民繁庶疆域辽阔亦与两国相等头目名叭者职分极大该国止设五六人今来使首名叭猛花即系掌兵者先目亦系有职人贠后生其土兵也自周成王时献雉之后数千百年未闻入贡虽元明之初名属内附然皆迫于压制竝非出自谆诚未有不加兵威不事招致而自効恭顺万里逺来如
　　今日者也兹葢恭遇我
　　皇上
　　光被四表
　　宁及万邦
　　声敎无所不通囊括无雷之国
　　怀柔鲜有不至包涵出日之乡重译来朝
　　圣人兴而万方作覩梯航致贡
　　文德盛而四夷咸宾敬备
　　凤阙之威仪不数贡獒于西旅上供
　　鸾舆之卤簿宁等献翟于南淮不同赤雀苍乌徒劳跋涉大异橦花蒟酱空耀珍竒较玉帛于涂山何须诛防风之后至比共球于商代岂必责荆楚之来王斯诚我
　　圣主德无不届逺无不来风动时雍固无间于外域者【臣】查云南向无外国进贡成例而该国敬备
　　表文方物遣使来朝出于至诚据大头目一名叭猛花次头目一名叭细里松发并先目二名先腊鲜先笼后生五名波罕醒愠醒惰波亥莫博歪等恳祈亲叩
　　阙廷情词谆切【臣】谨会同云南抚臣沈廷正合词题报恭
　　谕防【臣】即委贠将该贡使伴送至京以昭
　　盛事伏祈
　　皇上睿鉴施行
