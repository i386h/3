<!-- { "loadSidebar": true } -->
　　郭　伟【字靖圉上诒子登康熙丙戌进士知镇平县歴吏部稽勲司员外生平仁孝和厚父患噎思石榴值冬月伟躬亲遍访竟得之树上疾寻愈母病目几盲伟祷于天时以舌舐其目遂复明友爱二弟傪儹疾病躬自扶持尝代人偿债以全骨肉解衣以救冻死者人有醉詈于门不较丁艰归庐墓终丧以哀毁卒】
　　武定府
　　明
　　蓝　碧【元谋人父病刲服救疗嵗饥捐谷赈济仍储义仓以助贫乏上官旌之】
　　尹　淮【元谋人母病危笃号泣告天求以身代刲股进母寻愈年荒捐米赈济全活甚众】杨元祐【和曲人春震子以副榜任赵州学正端方醇谨博通典故工诗古文词孙可望据滇迫之官力拒不受士论贤之】
　　本朝
　　陈此丹【和曲人生员家贫好施事亲以孝闻己亥遇溃兵奉母避山中偶相失丹号泣追寻薄暮有妇丐随行丹曰吾寻母方亟岂能汝顾况男女有别虽患难宁遂茍乎却之去竟夜不获母渇甚将所负米囊置路旁觅水涧中比返母坐囊上问母何以至此曰黑夜行荆棘力疲息此实不知为已囊人以为诚孝所感】
　　广西府
　　明
　　赵　通【本府土照磨成化间昂贵争袭府职大肆凶虐通不从逆遣其子赵琼赴京奏闻下其议因改土设流民頼以安】
　　李　璜【师宗人治间代本州土官至京袭职璜以土官专擅终为民殃遂奏请设流官令土官不得恊管州事及抵家知其身必不免遂潜逃师宗设流璜之功也】
　　张　恩【郡人隠居沉黙与物无忤嘉靖间贼阿旦为乱监司檄本郡抚之众举恩恩慨然往谕贼皆服从以瘴卒当路旌其义为文祭之】
　　郭尚贤【郡人事亲孝父母卒哀毁庐墓足不入室口不茹荤遇虎不伤郷人有急輙周之有鬻身于人者尚贤知其有母在为赎归焉】
　　赵　宸【郡人父卒庐墓虎声咆哮宸不顾虎曵尾去一夕贼入顾视惟氊簔盂箸而已】张秉衡【师宗人生员性素孝母病目盲秉衡乞以身代一日忽明】
　　简如英【弥勒人亲丧庐墓三年虎不敢犯屡奉旌表】
　　何腾龙【弥勒人普名声之乱负母逺奔不顾家室府州旌之】
　　李在恭【师宗人本府通判游大勲孙因父流寓师宗在恭自歙县来寻父遂入籍改姓李中云南副榜丁亥土贼叛执其父在恭罄家得百金赎父因堕奸人手匿不予贼贼怒欲杀之在恭求以身代弗许遂以头撞贼父子俱遇害】
　　吕应干【弥勒人生员年十四其母为流寇所掠应干泣涕寻至贼巢贼感其孝与金帛遣之】
　　本朝
　　郉太古【郡人幼失母父之楚太古为人牧豕备诸艰苦时思慕哭泣及父归喜甚承顔顺志三十年如一日父年八十五嵗自言不觉鳏居之苦以有太古为之慰也阖郡公举旌表】
　　李根心【字所性郡人好善乐施英徳令张于宸孤孙为沙夷所掳叠卖为奴根心访得之变产赎还遣其归宗　大师复滇疫疠盛行捐三百金市药救治】
　　元江府
　　本朝
　　李其纪【郡人家贫竭力养亲母殁事继母如生母康熙乙巳值土酋之变纪负继母逃行一日夜不休得免父殁庐墓三年有虎防兔驯之应】
　　蒋应堂【本姓雷元江协兵充副将毛来鳯廐卒鳯一日见其剉草甚艰血流手腕讯其故左右具道其孝养刲股事鳯异之免其役后亲殁哀慕之甚刻木为像祀之如生署知府李成才旌其门曰继美丁兰】
　　郭羽宸【河西人生员家贫寄居新平窝泥寨舌耕养母素以孝闻雍正十年八月遭猓逆之变事起仓猝时母病垂危不及走避母惊死宸痛不欲生日夜哀号相继而殒】
　　开化府
　　本朝
　　杨守士【郡人性纯孝年八嵗父遘笃疾刲股疗之及母疾亦然人咸称异焉】
　　昭通府
　　明
　　可　童【镇雄人胡氏仆其主为贼所杀可童藏幼主登魁于竹笥负以逃贼追及童张弩向之曰我胡家穷仆也追我何为贼舍之其妻曰我两人逃死不暇何能顾小主盍弃之童大怒以杖击妻几毙遂负登魁匿四川叙州府抚至成立卒报父雠】
　　大理府
　　汉
　　隗叔通【叶榆人性至孝母好饮江膂水通日入江取水维艰江中忽出平石渉取甚便人谓之孝子石】
　　唐
　　段赤城【叶榆人有胆略蒙氏时龙尾关外有大蠎吞防人畜赤城披甲持双刃赴蠎蠎吞之劎锋出蠎腹蠎死人剖蠎取赤城骨之建塔冢上燬蠎骨以垩塔】
　　元
　　杨渊海【太和人段氏臣至元间总管段功有宠于梁王渊海逆知其不终屡谏功劝之归不听渊海语人曰吾主无生还日矣吾食人食而不同其难乎明年功为梁王所害渊海死之】
　　杨　保　杨　名【太和人皆段氏臣保授元帅万戸洪武间兵入大理遣弟知府名探报缓急约翌日日出为期名过时不至保知事不济即自缢名亦以弓弦缢死国人异之合于圭山下】
　　明
　　赵　寿【赵州人永乐丁酉举人正统间有蒙化土舍从征麓川有功谋为州上官寿惧为民患要乡人李松张福海潜赴京师奏革之一州以安松等造广厦作堵墙百丈居寿以报徳】
　　杨　宁【太和人父母继殁庐墓哀毁采风使题闻旌表】
　　杨谪仙【宁之孙事母尽孝时称杨氏二孝子题闻旌表】
　　张孝子【太和人失名姓至孝佣工养母母殁哀慕如狂既殡犹昼夜号于路数年不辍而死】段子澄【太和人不纳奔女道还遗金中天顺壬午解元是科秋试主司得其巻屡感异梦知为端人急拔之任德安府通判以内艰归不复出居乡多盛徳事人谓太邱彦方之亚】
　　洪　钧【太和人生员性孝友母殁庐墓三年庐侧有涧水盈涸不常钧居三年水竟不涸人以为诚孝所致】
　　黄　聚【云南衞人事亲至孝亲丧庐墓尽哀道府给银米旌之】
　　杨　沂【太和人事亲孝亲殁哀毁庐墓以分授田业之半让诸兄遂老于山中】
　　赵友益【太和人自少至老无喜愠色与物无忤兄弟子侄有失依者皆为之所乡人称其孝友】吴　让【賔川人州旧无城民苦剽掠治间让奋然诣台司请置州衞建城池往复再三卒如其请】
　　史大经【云南县人为诸生时曾让贡于友嘉靖间任邛州学正能培植人材归置义田勇于行义士论重之】
　　王守阳【太和人家贫事亲勉具甘旨四十不娶恐分亲之养也终父丧后以母命始娶妇妇不得于姑守阳谓曰为吾妇不善事吾母任汝所适妇亦苦其贫遂去守阳以相地自给得钱即养母每夜尝四五起视寒温母身辗转必捧之以助其力凡母所嗜多方致之】
　　吕　健【大理衞人家贫养亲每食必躬进之亲偶不怿则深自咎责悦而后已病则尝药死则庐墓以诚孝称】
　　杨起雷【太和人父久疾凡起卧雷必亲扶持四十年不倦事兄起云亦以友爱称】
　　朱维显【賔川人生员以孝闻父先殁母张氏丧明左右扶持未尝刻离】
　　杨　雨【太和人充府刑吏或知人之冤輙力争于庭郡守疑其贿笞之笞已复争久而察其无他遂见纳狱頼以不冤役满不赴考选太守亷其贤欲荐之潜入鸡足山索之不得】
　　赵重华【太和人年七嵗父廷瑞弃诸生业游方外后十五年母殁妹嫁遂请途引于郡守觅其父行至武当太子崖上隠隠有字迹后识其父名氏而所书月日与重华寻父出滇月日同览之恸哭亦附书姓名其后历走江南无所遇祷于三茅峯梦神语曰汝父犹未死觉而爽然过毘陵被盗仅存途引道遇老僧言其父寓无锡南襌寺使一道人导之至寺则其父果在相抱而恸见者惨然遂奉父以归鹿门茅坤为作赵氏客游述】
　　杨　准【太和人父士云祀乡贤凖性纯孝不忍一日离父雅好学不就功名父卒庐墓尽哀人称为杨孝子】
　　张聚奎【字瑞星赵州人生员好读书负气节州治有石青硐堪舆家谓有关州治地脉久封闭万厯间遣中使杨荣开采荣遣其党张文华至赵声势横暴士民竞前拳殴之文华遯诉荣荣上闻遣缇绮械州守廿学书等聚奎直前曰殴文华者独聚奎也遂幷逮至京台垣论救羣阉必欲寘之死狱系三年防赦得出已复逮入再赦仍归硐得永闭州人至今义之】
　　邹良彦【赵州人天啓丁卯举人知荣经县有惠政丁艰归里遂不出孙可望破大理屡檄起之良彦投其檄遯去寿八十五将殁书曰忠于君孝于亲为天地间肖子仰不愧俯不怍作宇宙内完人投笔而卒】
　　杨　舟【云南县人乐善好施赈贫济困捐千金修文庙按院司道核确以闻加带寿官旌曰尚义敦善】
　　杨俊声【浪穹人幼聘杜氏女未嫁而瞽两姓父母咸议离婚俊声执义不从竟娶归情好甚笃时为诸生里人闻神语杨生娶瞽女徳行注上考崇祯间以贡生荐廷试知歙县调临潼报最擢平庆副使请终养归迄今子姓蕃衍皆杜出也】
　　本朝
　　杜桂印【字仙阿赵州人生员父欲为诸生己亥为云南溃卒所执欲杀之桂印年方少号泣马下愿以身代兵怒杀之父获全康熙壬寅抚院袁懋功具　题旌表其门】
　　邹应运【字名世赵州人少孤性孝友己亥与母兄避兵相失叩天嘿祷即获母处又千里寻兄归事之尽礼母殁蔬食三年祭必哀恸贫而好施见无衣食者解衣辍食周之】
　　李　伟【云南县人少失怙恃奉继母杨氏值寇警躬负入山母疾亲侍汤药未尝暂离力耕色养五十年如一日抚臣具　题旌表】
　　龚　敏【赵州人少孤性笃孝母柏氏命就学必拜母而后去归复四拜以为常地震覆垣伤母敏号哭以手掘土十指淋血曰母血也啖之将葬防贼兵至敏夫妇抱棺大恸贼感动遂去逆藩重其名檄之任坚辞闭门著书博综古学郡志多出其手守道毕忠吉赠以节孝録】
　　苏士俊【赵州人祖时誉前明世职叅将沙酋叛力战死士俊挈家自昆明避兵赵之弥渡遂家焉性好义乐施鸠众为崇义防以周穷乏疾病死亡一日值孕妇入市将娩无所归士俊导至家令妇服侍产逾月乃遣归曾拾遗金访主还之年九十二两举乡饮大賔一堂五世乡人号为苏老佛子万民兆民俱以孝友称】
　　杨　燝【云南县人康熙庚戌进士呉逆叛强之官不受事平授广西贵县知县】
　　王佐才【赵州人康熙壬子举人呉三桂反胁以官不受籍其家拘省城者年余终不屈释归奉母读书山中　王师复滇授宜良敎谕旋请终养】
　　朱　籥【字奏雅宾川人康熙壬子举人善体亲心以孝闻任石屛州学正和易可亲士多化之陞武定敎授力辞归建家庙置祭田周恤族中贫困家居二十载里党奉为典型】
　　楚雄府
　　元
　　杨　惠【威楚路人少孤事母尽孝母疾笃祷神求以身代母夜梦神告曰尔寿当终以尔子诚孝故得延明日果愈寿八十余及卒惠负土成坟庐于墓哀痛失明有司上闻诏旌表其闾】
　　明
　　印　岳【楚雄卫千戸性至孝奉母先意承志母病衣不解带见有尸骸暴露者解衣覆之死不能者助以棺正统间征麓川力战而死】
　　王大勲【广通人早失母佣工事父每晨必视父食毕然后出遇主人授食必先投竹器中持归奉父监司命有司存恤之旌表其门】
　　潘　浩【楚雄县人家贫母老而善养志中成化癸卯举人任大理训导母疾迫祷神得愈遂弃官归养母殁哀慕庐于墓侧】
　　朱　高【楚雄县人贡生五嵗丧母事继母徐尽孝父殁家贫竭力营三年蔬食水饮不近房帷后丧继母亦如之治间任合江训导分俸于兄及族党贫乏者乡人称之】
