<!-- { "loadSidebar": true } -->
　　公讳一清字应寜号防庵其先世为滇之安寜人父景以化州同知致仕居巴陵少颖敏能属文有司以竒童荐为翰林秀才宪庙俾内阁择师敎之与李文正东阳前后登庶子黎淳门年十五登北闱乡试即以经术为人师十九成进士明年父丧解官卜京口遂即丹徒家焉服除授中书舍人职务清简弟子日益进凡经公指授者皆取髙第显名朝廷久之迁督学政力祛宿凡请托一以严絶之士大夫始有哗者久而服其公且明也丁母忧归服除改督陜西学政寻迁宪副公乃益自振励创正学书院选英俊其中躬自敎督所识李梦阳以文学名天下状元康海吕柟名士马理张璿辈皆与焉公资警敏能为文诗与书多慕效李西崖其功力差相伯仲也好谈王霸经世大畧材猷足法以是声誉籍甚用超晋太常少卿寻晋南太常卿迁都察院右副都御史督理秦中马政西蕃故饶马必仰给中国茶饮以去其羶酪疾先是髙帝着为令以蜀茶易蕃马资军中用久而寖弛茶多阑出为奸人利而蕃马不时至公乃请重行太仆苑马官而严私通禁尽笼茶利于官以服致诸蕃马马大集牧政用修给军者日益称足时李文正当国刘公大夏为大司马皆善公而材之会边陲告警陜议遣将刘公言兵难遥度即遣将以不时往杨中丞在彼可用也勅公巡抚陜西兼理经略边务公益选练士卒创筑二城以为固援又劾贪庸总兵武安侯郑宏及不职诸校尉数人去之适吐蕃数万骑入寜夏乘胜直趋固原烽火通于内地时总兵曹雄军隔絶不相闻公虑其失策乃从帐下轻骑仅五十趋之众为公危请勿往公不听星驰抵雄军为之调度复张疑兵以胁吐蕃吐蕃移犯隆徳会伏炮夜发响应山谷吐蕃以为大兵至宵遁塞外边人士以郭汾阳比之大司马复议延绥甘肃寜夏等镇兵散无统请设都御史总制之上报可遂命公总制诸边开府固原寻晋右都御史公乃具疏极陈战守之策请修濬墙堑以固边防増设卫所以壮边戍经理寜夏以安内附整缉韦州以遏外侵悉许之公督诸镇士马饱腾每按部旌旗戈甲耀原野间吐蕃不敢驻牧近地公又谓河套即古朔方地唐张仁愿筑三受降城自是无冦警请因险而墙之聨络相应可制敌而障全陜于数百里外廷议韪之于是大发帑金数十万使公治筑工未竟为权阉刘瑾所阻以是移疾乞归里工亦罢其成者在要害间仅四十里耳边人至今赖之公既归瑾复入谗语坐公冒饷逮下诏狱李文正及王文恪力争之始得致仕归公归京口治私第得唐许刺史丁夘桥旧址圃之以诗奕饮酒自娱顾名声日益盛适庆藩寘鐇叛诏起公提督军务合总兵官泾阳伯神英西讨以中贵人张永监其军公驰至关宻谕公故部将仇钺时亦被劫事叛王者俾乘闲捕执之遂悉诛缚其首逆何锦周昻等永亦旋抵壁上见公竒之公见永军政之严相得欢甚初永与逆瑾侍潜邸争宠不相下时颁赏诸部曲百余人瑾之姻族毫不见与公固劝之始勉给一二乃顾谓公曰公无虑吾岂畏瑾者哉公曰固也苐今权臣内而大将外公诚贵上诚重公保无中变乎永曰然则奈何公曰公宜亟归乗上之见向声瑾罪而诛之此千载一时也永悟归宻疏发瑾诸谋反状盖公草也瑾因伏诛上因进永柄司礼焉方永之入也留公节制诸军陜之军吏氓士额首颂公勿归顾朝议之趋召且廹也遂驰赴召拜公户部尚书论平叛功晋太子少保赐白金彩币寻晋吏部尚书公于时政最称通练而性廓大不饰边幅爱乐贤士大夫与共功名朝有所知夕即登荐以是桃李徧域中尝再帅闗中麾下自偏裨起为大将封侯佩印者累累也时大盗起躏中原公调悉机宜疏前后凡数上复荐用副使吴廷举等力讨平之再晋少保兼太子太保防一子锦衣千户中贵谷大用陆訚援张永例请封其弟侄伯爵诏报可公力疏止之不报给事中王昻论选法于公有所指摘上为谪謪公力请寛之给事中窦明及御史孟津等或以言事或与鎭守中贵忤诸系诏狱者公上书求释上亦间有所寛也乾清宫灾公应诏陈言至指及乘舆出无定期止无常所且置番僧戎种于宫廷诸干成法事因自劾乞罢归上为温旨慰留以原官兼武英殿大学士直内阁会灾异公复自劾因极陈时政得失中有狂言可以惑圣听匹夫得以揺国是禁廷杂介冑之夫京师鲜藩篱之托语甚激切上弗省是时张永坐闲废江彬钱寜方幸用闻公疏弗善也于是使所私优人臧贤辈蜚语上前讥刺公又嗾故诸生朱大周者诬讦公公乃上书乞骸骨疏至再四上始赐勅襃谕累数百言给夫廪逾常格以归公归其客日益进凡所摹画朝事亿度无爽时目之为智囊云宸濠之变公度镇江扼江南诸镇之吭能备可御三吴失兹要害吴越溃莫支矣于是捐资募诸壮士复遄促台使者调金山镇海诸卫军环备内外无虑数十万武宗南征闻其备御有策特幸公第为宴乐者逾两日旦暮赓咏篇什古今无俪焉时左右有导上幸浙江者公从容讽谏乃不果行世宗嗣大位廷臣争言公可大用诏遣官赐金帛存问久之三边总制缺诏公以少傅兼太子太傅改兵部尚书兼左都御史涖之温诏褒谕以古吉甫方召唐之裴郭宋之韩范称美之故相行边盖自公始也公之镇凡诸军吏幸公再涖有恩徳又起自台辅将士愈自饬励旌旗壁垒色彩为新上以旧勲凡有所条请靡不报居未一载复召入为吏部尚书兼武英殿大学士既陛见即晋少师兼官如故又以献皇帝实录成晋太子太师谨身殿大学士时首辅费文宪宏也会张文忠孚敬桂文襄蕚以议大礼得上意骤贵为宫詹兼学士而诸词臣皆心鄙之以故词林诸荣秩如讲幄典试敎习庶常皆不得与张桂于是深恨费文宪屡疏攻之去公复荐起治中故辅谢文正迁居首辅文正至则公已用陜捷加特进左柱国华盖殿大学士秩居文正上矣公犹疏让文正愿居其次上弗许以是公居首辅文正亦旋谢病归公既以敏练见知一时士大夫皆崇仰之上益礼重公赐御书和章及金币牢醴无虚日复赐银印记二一曰耆徳忠正一曰绳愆纠谬所言边务国计事无大小上悉倾听之显陵之不果迁则公力诤功居多也是时张桂益贵幸入内阁上之倾向且过于公桂文襄以构王文成守仁亦与张文忠相衅隙上以王文成谕公欲知其人公谓其有精忠大节可大用桂文襄宻闻而衔之于是张文忠遂疏谓三杨以后奸人占据揆地往复去来其人日轻势日重乞下严谕俾勿诡随便己意如往昔盖指公也公亦奏辨乞归上两为温旨以解之于公尤厚张桂于是益思构公矣先是公议散馆留陆粲等数人为翰林上难之张文忠密疏言此曹皆费宏所植而一清成之勿留便于是陆粲等为给事中公弗闻也故粲给事省中时有建白公輙击节称叹谓而家敬舆不过粲内感公国士知礼部侍郎徐缙以次当柄用素谨事公又为粲座主时时以上意语粲谓厌张桂粲思有所论列未发也防武定侯郭勋帅营务颇贪横公奏对常盈库出入计语颇侵之因荐用故中贵人张永同为提督永遂发勋贪汚迹俄而永暴卒中外颇疑中勋毒言路遂击勋勋故以大狱事感张文忠每严事之于桂不尔桂亦密疏攻勋且谓张实庇之上于是下诸给事御史击勋章于公且谕以孚敬私勋必曲救令勿听公偶泄之缙缙亦语粲也给事孙应奎疏论张桂亦及公上是其论公上疏辞优诏勉慰至张桂疏各有策励语公复上辞章谓今之持论多尚纷更臣独劝以安静多尚刻削臣矫以寛平欲变法臣谓宜守法欲生事臣谓不如省事用人则谓才难当惜断狱则谓罪疑惟轻以故龃龉参差愿赐骸骨避贤者路盖指张桂也粲于是果疏劾张桂罔上行私诸罪状上乃责张孚敬桂蕚负君忘义令孚敬以原职回家创悔资后用蕚革保傅大学士衔以尚书致仕而罪粲不早言逮下诏狱杖谪荒裔居二日复榜示朝堂明张桂功罪且令中外勿得更加齮龁张文忠陛辞上乃密谕公谓孚敬可还之阁否公言上欲还孚敬固当第涣汗大号甫扬廷而遽改之非所以示天下信少迟孚敬至家而后召之便张文忠闻益憾公且疑粲疏公所授也于是张桂同事詹事霍文敏韬有齿寒之惧上疏力攻公因自劾乞归上谕留公疏辩乞归上亦温谕留之而意已移矣张文忠至天津上使人以玺书召还复职公遂乞休益切上未许也张文忠回见公愈偃然自负且谓公若吾在韬必不敢有是言公笑颔之霍文敏以省母给假因复为桂辩寃攻公益力上报文敏遂切责公非大臣体公谢以不职自陈上乃俞致仕予金帛令驰驿归既而霍文敏亦私心悔之矣公归会进大学衍义不与公名上览之不悦谓修是书实肇于杨一清又尝序诸后可独遗乎命补列名仍遣官赍赐金帛于其家群议祀礼不一上复念公顾谓左右朕悮放杨一清归若在彼能无决乎诸仇公者闻益惧公复用乃嗾永门下之怨永及公者诬奏公尝受永金玉乃荐用永又谓永既死复以金百两乞公为志铭乃诏夺公官命巡按御史追公所受永金如所诬数寻亦罢追或请公奏辩公则谓久当自白奚辩为顾亦大恨为孺子所卖郁郁以终又四年上念之复其官又十五年乃赠太保諡文襄则公所谓久而自白也公所着诗文有献纳稿及纶扉奏议玉堂前后集行于世凡所撰述则以石淙系之盖不忍忘先世故居也李文正费文宪霍文敏诸公皆为石淙赋以颂美之故世称公石淙先生云
　　刘太仆传　　　　　　　　【尚书】宗龙【昆明】
