<!-- { "loadSidebar": true } -->
　　重华复旦烂云津【滇南五色云三见　云津桥名】薙髪骈肩祝　圣人知有越裳能贡献【老挝国即古越裳氏时备象入贡乞内附】忍敎莽缅不尊亲【莽缅皆外域国名茶山之役一遵檄令効恭顺】江连阿墨烽长熄【阿墨江属元江府由车里通诸外域】水带披沙土是尘怅望西川凉冕路痴顽黑骨几时驯【凉冕川属二山名界连乌蒙绵亘数千里黑骨头诸蛮犷悍不受制蜀将议于披沙建小营意欲擒控殊非扼要所也】
　　返滇抵嵩明海潮寺有述
　　东土由来只弹丸西归刹那住蹒跚多情水惹云千疉有节秋闲竹万竿图画天然临碧海【寺额天然图画】丛林自在倚青峦尘劳暂憩翻知悔不作貍奴白首看
　　羣官和过海潮寺诗用原韵申意
　　关塞原如视掌丸【韩维诗却视关塞广有如掌中丸】跛行终许笑盘跚【盘散亦作盘跚见索隠】常因暂寄三生石归计难投六尺竿【归投六尺竿考亭句】秋水双旌惊翠羽斜阳疉树带缨峦【缨峦带阜见水经注】身名到底都尘土留与闲人袖手看
　　和少保鄂公过海潮寺元韵　　　常　安【见前】
　　六幕云开日一丸盘行石磴足蹒跚緑尘不动山千疉碧色无痕水几竿满地斜阳归逺树多年古刹倚层峦天然图画幽闲境劳客今从马上看
　　大水城　　　　　　　　　【知县】王孙熊【石屏】
　　乘槎几度泛沧溟烟水茫茫岛屿青万顷湖光飞野鹜一浅水落蜻蜓银盘箸下莼丝美小艇风过渔网腥好景流连归去晚闲亭月上酒初醒
　　异湖三岛　　　　　　　　【检讨】何　朗【石屏】
　　蓬莱楼阁五云间中有仙人物外闲一何年开玉镜扁舟此日共烟鬟川分九曲鱼龙国岛列双城大小山我欲持书招旧侣防须买酒醉苍顔
　　渡澜沧江　　　　　　　　　　田　榕【见前】
　　长虹百尺并槎浮博望真夸万里游要隘地矜三齿险承平人散入关愁江于上下疑无底天到西南欲尽头黑水眼前惊此是山川应是古梁州
　　重建泸江桥成　　　　　　【教授】夏　冕【昆明】
　　几载心惊利渉穷而今徐歩俯蛟宫何须驾羽乘乌鹊疑见吞江下渴虹原隰膏流苍霭外往来人渡緑隂中崔公去后桥犹在今古同夸不朽功
　　仙人石室　　　　　　　　【举人】王　珹【宁州】
　　凿开混沌几经秋石上云生翠欲流仙客不来丹灶冷海天长入镜光浮窻低万顷看舟渡槛小青山爱月畱此去蓬瀛真有路几人曾到洞中游
　　五言截句
　　明
　　漾备道中　　　　　　　　　　童　轩【见前】
　　流水黠曲响乱山重疉横行行天欲曙立马看云生
　　宿邓川驿　　　　　　　　【翰林谪戍】彭　纲
　　风走落叶声山犬吠不已披衣夜出戸明月照溪水
　　平彝道中　　　　　　　　　　何景明【见前】
　　崖悬云自薄山小路仍斜古栢苍松里参差几树花
　　江村　　　　　　　　　　　　木　公【见前】
　　江上层云合村村结暮隂渔灯半明灭风雨苇花深
　　病起
　　临镜新梳髪呼儿卷幔纱平生行乐惯病起即看花
　　湖中遇雨　　　　　　　　　　严　清【见前】
　　太华云凝盖中流雨打船渔翁伏簔卧安穏下长湍本朝
　　海山亭　　　　　　　　　【知县】程　封【江南】
　　前山云起处烟雨正来时亭下歌声响渔翁理钓丝
　　署中晓起　　　　　　　　　　常　安【见前】
　　残月犹依树清华露欲濡一声钟出寺宿鸟起相呼
　　桃花箐　　　　　　　　　【知县】何其伟【石屏】
　　桃花掩深径幽期在何许行行忽自闻隔溪有人语
　　七言截句
　　唐
　　南诏赤藤杖　　　　　　　【散骑常侍】裴夷直【河东】
　　六诏南藤色似朱拄行堦砌胜人扶防须将入深山去倚看云泉作老夫
　　哀蜀人三首　　　　　　　　　雍　陶【见前】
　　大渡河边蛮亦愁汉人将渡尽囘头此中剩寄思乡涙南去应无水北流
　　越巂城南无汉地伤心从此便为蛮冤声一恸悲风起云暗青天日下山
　　云南路出洱河西毒草长青瘴色低但渐攀跻渐披豁一时収泪听猿啼【一本作渐近蛮城谁敢哭一时収泪羡猿啼】
　　元
　　过果苴浪　　　　　　　　　　清远居士
　　山路隂隂木叶凉山村八月稻初黄野花零落斜阳淡隔防人家煮酒香
　　明
　　凤羽词【凤羽　　　　　　　御史山名　　　　　　　谪戍】施　武【无锡】
　　凤羽低连邓睒川山头流水屋边田额尖新样姑姑帽五月羊皮带汗穿【邓睒诏名姑姑帽滇人皆以羊皮系额寒暑皆披】
　　街子词【滇中作市曰街子以辰亥戌未日为期】
　　猪街才罢又龙街蛮女牵羊入市来背上担儿尝惯负胭脂落尽小桃开
　　土官出山词【土官惟叅谒官长始冠带居常但用皁绫青布裹头】
　　呜呜牛角满山陂腰下横刀弩箭随杂部椎头皆束帛皁绫缠额长官司
　　煑盐词【滇中盐井四惟黑白二井税课甚多余不及焉】
　　使君不及郁林廉旧例逡巡新例添白井争如黑井好一觔水煮半觔盐
　　归化词
　　【滇中山茶天下第一惟归化寺者其本合抱花大如盂国初以前物也往来宦游羇客畱别交好至此莫不堕泪】
　　鸳鸯梦断防楼空马首萧萧故向东归化寺前多少泪年年三月蜀茶红
　　丽江词
　　【丽江府即古笮国地也地寒五谷希少惟产良金毛布之类方伯用贡金必索其直从来直指公皆不按其地听之而已人皆耳上贯环好衣红与西域相类】
　　丽江水绕雪山寒郡县羁縻异国看千里罗些【地名】无贡赋黄金有价不输官
　　永昌词
　　【永昌故哀牢国也国初流配独多吴人故语言风俗宛似南都为滇之首郡】
　　汉武竆边开永昌哀牢部落散丁当流人不学花蛮语城郭风烟半建康
　　宝井词
　　【宝井在姚关万里外非容易至贩宝者止于缅中交易缅中多瘴疠除三冬与初春通夷者不敢出】
　　缅中花落满蛮山千两鸦青马上还寒食雨飞防瘴疠汉人不敢出姚关【鸦青宝名时适有是宝重一两三钱价三十贯】
　　卖雪词【大理苍山雪六月不化市上女郎卖之犹吴下之卖冰也】
　　双龙关里百花香银海逶迤抱点苍六月街头教卖雪行人错认是琼浆
　　饮春防　　　　　　　　　　　木　公【见前】
　　官家春防与民同土酿鹅竿节节通一匝芦笙吹未断蹋歌起舞月明中
　　春游即事
　　线狨缓拽红氍腻叱拨频嘶緑巷深踏栁穿花还未遍夕阳又抹树头禽
　　种栁
　　双杨初种几经春始见长条已拂尘万里緑隂堪作幛一枝不许赠行人
　　自通海江川之澂江赠王钝庵竝董西泉缪碌溪
　　二首　　　　　　　　　　　杨　慎【见前】
　　通海江川湖水清与君连日镜中行孤山一点冲烟小何羡霞标挂赤城
　　海螯江蟹四时供水蓼山花月月红自是人生不行乐莼鲈何必羡江东
　　西郊即事四首　　　　　　　　张佳印【见前】
　　争覩元戎事北征滇中男女亦倾城逆酋久渡金沙水万马翺翔海上行
　　龙旂闪闪落霞红鹊印累累大斗同漫向军容夸壮士从来轩鹤可临戎
　　将军世业旧登坛秋色蝉文拥大冠幕下纷纷齐擐甲不知谁似汉材官
　　中央元纛指清秋夹道黄花照紫驑豹略虎头俱莫问生来万里坐封侯
　　金齿道中三首
　　叱驭何知鸟道难无名花向野林看雪山飞瀑云齐落多少征人五月寒
　　横岭云盘石涧多芙蓉随杖转嵯峨泉声百道凌天出散作西南九渡河
　　漾备江深江草齐江花开处鹧鸪啼博南矫首青堪摘霞气犹悬万岭西
　　感通寺　　　　　　　　　　　李元阳【见前】
　　寒山独自游松青月白郤相畱一声长篴知何处吟落江门一派秋
　　秀山　　　　　　　　　　　　林维尚
　　曲折岧嶤百丈悬振衣人在碧霄边江山一望青难画城郭依依入晚烟
　　涌泉寺二首　　　　　　　　　邓原岳【见前】
　　一径青山十里遥白云谷口坐相邀不须诃殿惊村女拄杖前头只酒瓢
　　新酿真成竹叶青一罇相对共沉冥芒鞋踏遍云山路笑倚山头木末亭
　　榆城听角　　　　　　　　　【释】天　祥
　　十年游子在天涯一夜秋风又忆家恨杀叶榆城上角晓来吹入小梅花
　　滇曲　　　　　　　　　　　【释】普　荷【晋宁】
　　界入南滇迥不同一年天气半西风杜鹃声里春犹浅吹遍人家落叶红
　　天生桥倚怪石激水成珠须瓣宛然昔有人题为不谢梅因赋
　　寻春莫问路髙低根蒂从来不染泥寄语浩然休浪踏荡舟轻穏过驴蹄
　　本朝
　　哭黔国公沐天波【时为缅酋所杀】　　　　陈佐才【蒙化】
　　战马嘶归还汉地将军枯骨在蛮城招魂惟有沙洲水日夜乌乌作哭声
　　龙淙杂咏十首　　　　　　　　范承勳【见前笻竹寺后荒岭起伏无次出樵径数里四山巃嵸中得平地如掌龙泉一泻入岩洞蜿蜒乃出放为碧流数十折奔别洞注地为洑声善恐人相传神物蛰焉理或然也跬歩闲洞凡四五石楼窈窕若蜃气吹空而幽折靓峭疑此中别有天地又荒芜蔚荟鸟韵都絶唯洞房环佩玉声璆然俄而琴筑互咽笙镛迭奏纡徐却导暨乎巨响忽发歌钟噌吰鼍鼔匉訇而众音乱矣与诸君子顾而乐之为商创数椽置守焉但茅茨石梁不损天趣杂树松卉繁衍以间其间林石布列尤诡矞莫状爰择其伟朴者二命为长俾以部署羣石曰屋曰楼曰溪此构之天者也以庵以亭以桥此续之人者也若石今始有名此天人参者也夫自洪荒来不知几年岁矣无传闻亦莫适主者固弃于人而得全于天者乎抑造物自秘惜以有待乎乃以不意遇何竒也物各予名名各予诗以志之】
　　偶歩何心访玉真欲扪牛斗上星津胡麻却怪老何处各有临流笑语人【龙淙石屋】
　　瘦骨玲珑玉佩寒幽琴鼔咽冷晴空暗逐长虹窜天巧偏将俗眼瞒【听瀑楼】
　　夜掩柴扉偶诵经无端唤出古龙听墨花飞处文章大写向虚空字字灵【墨雨庵　昔一师诵经龙夜往听讲时旱命雨以乏水辞师指砚池水借
　　之俄大雨霑足雨皆带墨】
　　谁家亭子把茅茨折竹还他曲木支席地幕天真快意旁风上雨亦何疑【一草亭】
　　拨云携杖费追寻惊触乖龙入洞深人自直肠溪自曲愚公活水两无心【宛转溪】
　　红是花光碧水光落花衬石石生香隔溪若有吹箫伴何必天台访石梁【石香桥】
　　无言屹立不成眠来自娲皇纪号年深夜月明呼影语料应袖舞作狂癫【癫丈】
　　平泉醒酒郁林亷毕竟胸中有滞沾争似此翁长坦腹更无些事上眉尖【卧石】
　　鴈宕分来一片山搜竒谢客未经攀偶从西域逢东谷别有灵湫秘此闲【小龙湫】
　　惊涛澎湃泻空来立石分明灔滪堆闻道三巴通禹凿曽从蛮落把天开【小巫峡】
　　送客还金陵　　　　　　　　　张以恒
　　一听骊歌倍黯然临岐无物赠君还饱餐十九峯头雪好过江南六月天
　　交水　　　　　　　　　　　　史申义【见前】
　　屋连菰荇水拖岚树杪渔舟出两三一片清波皴玉冷絶怜烟景似江南
　　板桥驿
