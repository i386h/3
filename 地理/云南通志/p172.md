<!-- { "loadSidebar": true } -->
　　张时诏妻仇氏【楚雄县人年十八夫卒子甫弥月抚之成立万厯四十三年巡按旌奬】裴泰妻陈氏【楚雄县人夫任百戸氏年十九夫卒族人逼嫁之以死自誓苦节训子应章袭职孝事翁姑终始如一寿八十终】
　　李铨妻杨氏【楚雄县人年二十六夫卒守节时翁姑老子幼拮据孝养殡葬两丧皆能如礼乡里贤之】
　　罗纲妻李氏【楚雄县人年二十九夫卒子幼苦节自誓寿八十一终天启三年院道旌奬】张延妻潘氏【楚雄县人年二十四夫卒子洪烈甫四嵗守节六十二年天启间以子贵封二品夫人建坊旌表寿八十五终】
　　姚汝谐妻谢氏【楚雄县人夫中崇祯庚午举人卒无子氏志操贞劲苦节三十余年巡按旌奬】
　　徐承惠妻王氏【楚雄县人年二十六夫卒姑老子女俱幼氏誓死靡他竭力孝养姑病年余衣不解带亲尝汤药殡葬皆拮据如礼守节四十四年子国琦以孝称崇祯十一年当事旌表】
　　王象干妻卜氏【楚雄县人夫卒守节四十余年恪遵夫命抚育三子崇祯十五年巡按旌表】
　　谢天彝妻王氏【楚雄县人年二十九夫卒守节教子成名厯宦有声寿八十二终】王俊妻严氏【楚雄县人年二十八夫卒无子甘贫守节厯四十二年】
　　麦稠妻杜氏【楚雄县人年二十九夫卒誓死守贞父母不能夺养翁姑抚幼子苦节持着寿九十终】
　　郜敏妻戴氏【镇南人年十八夫卒守节寿七十终万厯二十八年院司旌奬】
　　衞宜妻揣氏【镇南人年二十三夫卒于戍氏矢志守节寿八十终】
　　周瑀妻徐氏【镇南人年二十五夫卒氏甘贫守节寿七十五终万厯四十七年道府旌奬】段熙妻陈氏【镇南人年二十夫卒氏守节不二寿七十八终天啓二年院道旌奬】杨大名妻李氏【镇南人孝子翘栋母也年二十夫卒矢志守节教二子成名寿七十终母节子孝乡里称之】
　　杨时泰妻何氏【镇南人年二十七夫卒守节养姑教子成立寿至百嵗】
　　陶濂妻梁氏【南安人夫举治乙夘乡荐第一卒时家如悬罄子幼无依氏荼苦自甘守节教子抚按旌其门】
　　杨淮妻陈氏【南安人年二十二夫卒守节力贫教子不出闺门四十余年万厯间巡按旌奬】鞠以和妻杨氏【南安人年二十三夫卒无子矢志守节抚侄为嗣生孙七人寿九十一嵗终天啓元年院道旌表】
　　杨璪妻羊氏【南安人年十八夫卒氏防发矢志抚孤成立守节四十余年天啓间有司旌其门】
　　杨焕袍妻阳氏【南安人年二十值沙贼之乱劫掠的禄村夫与翁皆被杀氏为贼执骂声不絶冒刃而死】
　　滕秀宗妻金氏【定逺人年二十夫卒誓不二志抚二孤年逾八十而终嘉靖四十五年旌表】
　　包遇景女【定逺人未许聘值铁索箐冦劫掠执之女誓不受辱为贼所杀隆庆六年院道表其墓】
　　王海妻钱氏【定逺人年二十八夫卒守节抚子友义为廪生厯四十余年万厯间巡抚旌奬】周国正妻张氏【定逺人年二十夫逾垣失足死氏防其血情极哀恸逾三旬自缢以从】周孔徒妻孟氏【定逺人年少夫卒守节四十年教子昌祚成进士天启间建坊旌表】周如盘妻陆氏【定逺人年十五夫卒悲涕不已愿以身殉至夜死于尸侧天启间建坊旌表】
　　孟宗圣妻温氏【定逺人年二十余夫卒守志不二事姑最孝教子有方其子知性充选贡以母老不仕色养终身氏寿至百嵗天启间院道旌奬】
　　陈士心妻东氏【定逺人性诚孝翁吉甫遘病祷神愿以身代疾笃割左臂进之翁疾愈后夫有疾复割右臂以救亦愈天启间院道旌奬】
　　李大中妻张氏【定逺人吾贼之乱兵至劫掠氏恐为所汚投河死】
　　苏兰妻董氏【广通人夫为诸生氏年二十六夫卒抚二幼子孝事其姑嘉靖七年鳯贼之变负姑逺避免难寿七十五终】
　　杨循正妻赵氏【广通人年十八夫卒誓志不二课耕力织自养三十余年嘉靖二十五年知县吴习表其墓】
　　何景妻马氏【广通人年二十夫卒守节寿九十终天启六年院道旌奬】
　　冯天祥妻毛氏【广通人孝事翁姑翁失明氏朝夕龥天诚动鬼神双眸复炯后夫染疫疠割股疗之而愈】
　　杨世恩妻韦氏　徐光鼎妻万氏【俱广通人崇祯五年野贼破城焚屋氏等不受辱韦赴烈焰死万投深池死俱奉文旌表】
　　段元臣妻王氏【广通人崇祯五年野贼破城为乱兵所获氏不受辱投水死】杨忠蕃妻阳氏【广通人年十八夫卒守节事姑抚遗腹子成立乡党重之】
　　何本洪妻李氏【黒盐井人年二十二夫卒抚遗腹子光祖长娶媳李氏生子宪五嵗光祖亦卒李年二十三姑媳双节着闻天启元年院道旌奬】
　　杨伯坚妻李氏【黒盐井人年二十五夫卒子甫三嵗苦节三十年崇祯六年道府旌奬】景同春妾赵氏【琅井人春无子纳为妾亦不孕春殁妻继殁氏为立嗣殓如礼葬前一日自缢死家人哀之同穴葬焉】
　　本朝
　　陈所养妻罗氏【赵州人夫楚雄县人氏年二十九夫卒子甫一嵗氏守节抚孤巨细一规于礼厯数十年足迹不履外庭雍正三年具　题旌表】
　　谢泰来妻金氏【镇南人年二十四夫卒甘贫守节纺绩以养翁姑事继姑尤加爱敬抚孤伟为诸生设家塾以教宗党子弟之贫者康熙五十七年具　题旌表】
　　张天琯妻孟氏【定逺人夫为诸生氏年少夫卒养姑抚子守节三十六年雍正三年具题旌表】
　　袁尚义妻李氏【楚雄县人年二十四夫卒奉事翁姑生养死葬备极辛勤待诸子侄咸有恩礼三代同居守节三十九年为宗族母仪雍正十三年具　题旌表】
　　白璋妻王氏【楚雄县人夫为镇标兵氏年二十九夫卒子甫一嵗孝养孀姑纺绩教子守节四十四年雍正十三年具　题旌表】
　　姚安府
　　明
　　高惠妻谭氏【姚州人夫早卒守节终身成化元年有司旌奬】
　　陈友忠妻鲁氏【江南人随父戍姚安所年二十八其夫战死交阯子甫二嵗人劝之嫁以死自誓守节六十余年成化三年旌表】
　　刘济妻胡氏【姚安所人成化间夫卒无子誓死守节有司旌之】
　　靳志妻赵氏【姚安所人生子七嵗夫卒守节及子又卒抚其幼孙治元年郡守旌其门】徐淮妻龚氏【姚州人夫为诸生早卒氏守节四十余年课二子皆成名万厯四年有司旌奬】蔡铨妻张氏【姚安所人年少夫卒子甫七嵗守节终身万厯八年院司旌奬】
　　徐化妻陈氏【姚州人夫嵗贡卒氏甘贫守节教子体震成名万厯三十二年旌表寿八十终】高守臣妻陈氏【姚州人年二十六夫卒守节训子奉文旌表】
　　郭之瑜妻何氏【姚州人年二十五夫卒守节训子崇祯十三年台使旌之】
　　刘襄妻高氏【姚州人明末流冦遣张虎陷城氏惧被辱抱幼子投井死】
　　王经妻张氏【大姚人夫为诸生早卒氏年少子鸣鳯甫三嵗舅姑在堂生事寥落氏苦节自矢后鸣鳯官县令清节自持人以为母教治元年巡按御史杨铨作柏舟堂记以纪之】
　　施经纶妻张氏【中屯所人夫卒于官临诀托以养父母氏扶榇归有欲夺其志者泣谢曰翁姑老矣违夫重托何以相见地下誓死靡他逾二十年而终】
　　张震妻王氏【白盐井人年二十夫卒抚子世荣成立娶妇李氏后世荣亦卒姑妇相倚守节不变嘉靖五年提举以双节表其门】
　　席上珍妻封氏【白盐井人明末张虎刼掠入境其夫被执不屈死氏出走亦被执于治东土主庙方入庙见深井欲投不得绐守者曰汝闭庙门我安逃乎贼信之氏遂投井死今名其井曰节井】
　　本朝
　　鲁达道妻李氏【姚州人孝事翁姑年二十八夫亡女红自给教子如曽成人守节三十六年】
　　王希孔妻张氏【白井人年十九夫亡事舅姑以孝抚侄为子教之成立守节七十年】倪光捷妻王氏【大姚人年二十九夫卒族人劝之改适誓死不移抚孤子成立夫之叔婶殁无子氏出赀为之殡葬且抚嗣侄成人人以为难守节三十六年　以上三人雍正十三年具】
　　【题旌表】
　　永昌府
　　元
　　黄善妻张氏【名药师郡人夫早卒家贫守志抚育遗孤定大徳间氏年七十一尚无恙定赴京诉其母之贞操诏旌其门】
　　明
　　夏宁妻叶氏【郡人年二十六夫卒纺绩以养孀姑教子读书成人洪武间旌表】李勤妻张氏【郡人年二十六夫卒生计萧然竭力养孀姑抚幼子寿八十七终洪武间旌表】宋氏【金华人夫姓名失任阆中守洪武间被诬死狱中氏与其姑及子皆编戍金齿子死途中氏奉姑以行有题邮亭壁歌云妾心汪汪淡如水宁受饥寒不受耻几回欲葬江鱼腹姑存未敢求先死前途姑身少康健辛勤奉姑终不怨姑亡妾亦随姑亡地下何惭见夫面嘉靖十六年御史隂汝登立祠以祀三十二年御史黄中刻其诗于祠】
　　张思仁妻王氏【山阳人随夫戍金齿氏年二十六夫卒父母欲嫁之氏曰夫死逺方其父母老其子幼女即不肖宁忍负乎卒不能夺宣徳五年旌表】
　　梁贵妻邵氏【山阳人随夫戍金齿年二十五夫卒携孤收夫骨归葬养其翁姑宣徳间旌表】李某妻季氏【郡人夫名失传早卒氏有色居板桥村景泰末都督毛胜镇永昌遣人娶之时胜势炎灼闻者震惧父母皆劝氏不应坐卧以刀自随曰再来即自刎胜不能屈竟以节终】
　　白浩妻闪氏【郡人夫卒家贫子幼且罹多艰苦节坚持父母不能夺天顺六年有司旌其门】谢定妻住氏【郡人天顺间夫罢任四川开县令侨寓不归翁姑皆八十余氏纺绩以养之病笃躬涤汚秽及卒惟一小室鬻五金以葬人劝往求其夫曰彼不吾顾矣遂不食死巡抚陈用賔为之】
　　朱鉴继妻徐氏【郡人年二十夫卒遗腹生子初其夫娶王氏生子五嵗而王卒至是氏誓死守志纺绩以养舅姑抚育二子寿七十三终】
　　俞富妻阮氏　俞祥妻黄氏【俞本合肥人明初籍金齿从征安南兄弟俱战死阮年二十黄年十九俱誓死守节学士汪谐表其堂曰贞节传芳】
　　胡来觐妻陆氏【郡人年二十一夫卒守志七十年成化六年旌表】
　　吴贵二女【巩昌人长曰贞烈次曰贞洁其父任永昌指挥卒于官子继卒无嗣二女间关走阙下哀求得移檄巩昌取吴雄者嗣之二女竟誓守女节以终后合葬于郭外旌其墓曰吴氏二贞】
　　闪训妻马氏【郡人年二十夫卒父母欲夺其志誓死不从事舅姑抚二子寿七十四终】早正妻【郡人阿昌罗板寨百夫长早正娶罗古寨土舍女为继室三年正病妻事之谨一日语妻曰我欲杀汝妻惊泣问故曰我死必矣兄死弟妻其嫂我阿昌俗礼也汝将与小叔为妻因此欲杀汝妻以有一女誓守节正不许妻不敢近未几正卒妻大恸不食而死】
　　朱正学妻张氏【郡人姑病笃医药无效自分必死氏拭秽而尝之以慰姑曰医言无害也姑闻之喜遂愈】
　　梁毅女【名留姐永昌衞人年十六一日父母俱出外女独居有侠少往挑之女大怒逐之泣诉于母遂自缢】
　　戈谏妾韩氏【无锡人夫为永昌府举人任东昌府通判时纳氏为妾后官佥事卒氏守节自誓或怜其少欲夺之氏自缢于私室监司旌其门】
　　赵璿妻郑氏【郡人年二十五夫卒嫠姑在堂幼子在襁日事女红以给人劝改节郑剪发自矢厯五十年】
　　蒋希贤妻袁氏【郡人年二十二夫卒无子止二女痛夫几絶或欲夺其志氏誓曰生饮蒋家水死葬蒋家坟遂蔬食布衣辟纑供食厯四十二年】
