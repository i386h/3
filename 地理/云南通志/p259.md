<!-- { "loadSidebar": true } -->
　　金碧山前恶氛起贼马来饮滇池水城西放火银汉红炎焰城头髙十里两重日晕围白虹万家仰首呼苍穹相顾惨然无顔色呜呼寄命须臾中贼徒浑几个枕戈临水卧我军屯北门分明不敢过土酋胁盟来索官城上无言骑堞看父老仓忙双泣泗细説去冬寻甸事弦急柱促柄倒持首祸今朝竟何自堂堂之阵谁主兵喁喁公等皆儒生贼来不肯令出哨贼去但解擡空营岂无雄武士奋身思一决咫尺辕门不敢前怒发冲冠气填咽况闻千金逐日费连月公储已倾竭土官抄掠尽村园升天无梯地无穴熙皥闾阎逾百年太平官府真神仙紫微迢迢华盖远虚将敲朴威穷边边隅一旦纷解瓦喑呜变作擎拳者喑呜擎拳两奈何君不见建武年中任校尉又不见开元年中张防陀
　　苴力桥垂桞篇
　　灵和殿前艳阳时忘忧馆里光风吹千门万户旌旗色九陌三条雨露姿苍凉苑日笼燕甸缥缈宫云覆京县芳树重重归院迷飘花点点临池见临池归院总仙曹应制分题竞彩毫诏乗西第将军马诗夺东方学士袍金明緑暗留烟雾旧燕新莺唤朝暮只知眉黛为君颦肯信腰肢有人妬从此沉沦万里身可堪憔悴四经春支离散木甘时弃攀折荒亭委路尘摇落秋风上林逺婆娑生意华年晚肠断关山明月楼一声横笛清霜坂
　　霁虹桥
　　织铁悬梯飞步惊独立缥缈青霄平螣蛇游雾瘴氛恶孔雀饮江烟濑清兰津南度哀牢国蒲塞西连诸葛营中原回首逾万里怀古思归何限情
　　宿金沙江
　　往年曾向嘉陵宿驿楼东畔阑干曲江声彻夜动离愁月色中天照幽独岂意飘零瘴海头嘉陵回首转悠悠江声月色何堪説肠断金沙万里楼
　　赋得干山红树图送杨茂之
　　萧郎雅工金碧画爱画碧鸡与金马画作千山红树图行色秋光两潇洒摇落深知宋玉悲登山临水送将归丹林初晓清霜重紫谷斜阳赤烧微故人辞我故乡去滇树遥遥接巴树桑落他山共醉时枫香客路销魂处白首遐荒老未还流波落木惨离顔锦城红树那能见千里随君梦里攀
　　三石篇　　　　　　　　　【提学】张佳印【铜梁】
　　大滇以西三巨石错列荆榛对孤驿文彩天开海岳图面面晶光盈十尺吁嗟此石生点苍云谁置之古路旁停车顾盼日将晏仆夫语罢泣数行往年天子新明堂厥材万国争梯航燕山之石白胜玉何来此物劳要荒守臣当日功名急檄书夜飞人屏息程途初不计山谿男妇征佣无汉僰鞭石难寻渤海神凿山谁是金牛力那许终朝尺寸移积尸道上纷如织中兴令主尧舜资一苇圣徳超茅茨天门万里竟不知几使黔南无孑遗君不见旅獒古训老臣策蒟酱虽甘亦何益三石砑风雨深千载行人增叹惜
　　寳石谣　　　　　　　　　【举人】张　含【永昌】
　　成化年中寳石重私家暗买官家用只在京师给帑银不索南夷作琛贡林寳石家海内闻雄商大贾集如云勅谕林家避科道恐有弹章皁囊到自从嘉靖丁亥嵗采买官临永昌卫朝廷公道给官银地方多事民憔悴民憔悴将奈何驿路官亭虎豹多钦取旗开山岳摇鬻男贩妇民悲号到今一十四回内涕泪无声肝胆碎成化年嘉靖年天王明圣三皇肩独怜絶域边民苦满眼逃亡屋倒悬屋倒悬不得已为迫饥寒贼盗起山川城郭尽荒凉纷纷象马窥封疆窥封疆撼边域经年月日无顔色杞人忧天天不聴浊醪大醉明诗亭
　　石门山行　　　　　　　　【知府】李元阳【太和】
　　石门倚天千仞青花源岩夹春冥冥芝墙瑶洞杳莫测羽衣金节藏仙灵仙人乗鸾从此去石扇千年永不扄上有五城之绛阙雨旸祈报称明馨我来窥门入不得遥寻石磴迂游輧须臾得到洞天上拜谒虚皇礼列星万丈铁崖无尺土溜泉直落声丁丁清明下视不见底白昼倐忽生雷霆緑潭翠壑有龙卧岩房石室穿鼯鼪白鹇紫燕自娇好奇花秀木何娉婷天生石槽酿碧水盥沐净者谈黄庭援藟扪萝兴未极五梯回首十梯停登髙纵观日已夕玉笋三峯破天碧白云千顷尽遮山不见人闲尘土迹便当从此访蓬瀛手接浮邱醉金液
　　罗汉岩
　　湖上飞岩暎波緑石壁揷水山无足舣艇跻攀到上头下见湖光洗寒玉寒玉汹涌动席前二十万顷涵云烟冥冥一鹤飞不去天际廻翔似有縁我闻羡门与偓佺常骑皓鹤凌茫然得无知我有奇骨将期汗漫游先天须臾鹤去天鸡唱长风吹予度层嶂路絶频经海鹘巢袂轻不用仙翁杖岩际髙低刻应真游客何人是后身怅望云軿久延伫六合有尽秋无垠古来贤达更何在唯有此山常不改把酒临风酹白云浩歌一曲声翻海声翻海非世情蛟鳄鲲鹏总失惊走却海若与山精融融灏气虚空窄何必天台访赤城
　　青华洞
　　青华洞深且密神工融斧劈芒芒空壤闲此理不可诘无乃混沌初辟时浩气嘘泡成幻质生平好奇胆方壮一览径造无怵惕沿苔扪石岂容己宛若风雨投暗室虚幽极处明自生时复有窍见天日祛昏破晦露真机万态千形难尽述蛟龙腾鳯凰翐麒麟游虎豹逸有如神僧跏趺面雪峰牛蛇神献奇术又如指石石成羊绕劒风雷怒仍叱探幽厯险妙能穷一一览归吾笔山灵合敛藏隂怪已消黜乾坤正气常在兹镇静天西自无极行行洞口更升颠笑看扶桑红日出
　　题苍洱　　　　　　　　　【尚寳卿】许　谷【上元】
　　点苍山髙髙插空灵光直射井宫地轴遥开三百里天险横分十九峰兹山嶐峻不可蹑羣峰互吐琼瑶色朱夏长吟六月风苍岩独照千秋雪岩上髙河镜四围川川喷雪溅珠玑元波万顷蛟龙卧白日一呼风雨飞
　　兰沧江　　　　　　　　　【巡抚】黄　中【遂昌】
　　蓬婆之水下星峡怒涛直撼冯夷宫铁柱齧蚀销飞蜃石壁突兀撑晴空博南初度歌犹怨诸葛重来路始通江雾霏霏江树暝飘飘疑是蹑天风
　　星云湖对月　　　　　　　【叅政】侯必登【江川】
　　玉露凄清秋气凉星云湖水澄明光近屿含烟凝紫翠远山削壁摩清苍水光山色浑相映万里无云碧天净俄惊龙女涌银波忽讶嫦娥悬寳镜嫦娥龙女竟何之一片飞来印酒巵寒生几席氷壶彻影转栏干玉漏迟栏干几席此清辉曾向关前耀铁衣寂寞长门砧杵急欢娱金谷管低长门金谷总人寰寂寞欢娱自往还惟有星云湖上月年年如旧照青山
　　昆明池歌　　　　　　　　【巡抚】顾应祥【长兴】
　　昆明池延袤数百里千山万山直自昆仑来诸山之水汇于此相传其水颠倒流滇池之名由此始左有金马山右有碧鸡峰弥漫浩瀚渺无际但见洪涛巨浪日夕排苍空青天忽惊白日起霹雳振撼蛟龙宫天吴水怪九头八足不可以名状时复出没于其中有时风恬波浪息一碧万顷开青铜其广也如此胡为乎不在九域之内不得与五湖七泽相争雄神禹治水迹不到穆王八骏难为穷汉主凿池徒彷佛王襃将命何怱怱唐宋以来各僭据声教不与中国通天开景运圣人出一扫海内羣邪空五服之外更五服俛首授命归提封侏椎结之类吾不知其几千万种礼乐不异车书同渺予生当全胜日观风两度乗清骢古来多少豪杰士局于偏安之世不得一洗磈磊胸百年过眼一弹指得此胜览真奇逢振衣独立太华顶狂歌目断孤飞鸿
　　琼英仙洞　　　　　　　　【布衣】董　难【太和】
　　兹山奇絶未可纪嶙峋有状莫能比晦明幻化神物潜章亥无心不到此山啾啾风木号古藤絙索垂猿猱幽禽百韵隔云水熊罴落日呼其曹路断吊桥立怪石宛若晴虹长万尺悬橦度索求他山飒飒天风吹羽翮烟霞满地仙源深仙迹渺茫何处寻人似避秦鸡犬外松根履足来清音洞门深锁桃千树仙灵笑指桃源路翠观丹楼紫府图兴公欲作天台赋石花簇簇石乳香龙飞鳯翥石笋长撃石拊石百兽舞钧天乐奏声铿锵行厨有酒不轻与石髓初流复难取相看一笑酌一桮自信仙縁吾与汝
　　紫溪山　　　　　　　　　【举人】俞汝钦【楚雄】
　　陟重冈入盘谷幽奇别有神仙窟转危磴登层台爽气直从风雨来十里苍松万竿修竹怪石嵯峨虎豹蹲古湫滃瀁龙蛇伏野花烂熳好鸟闲关逺峰拱揖碧水潺湲境胜地偏人不到乃有咨伯子弄丸于其闲旭日当楼方牀睡起无累故欣有得辄喜闲对辋川之图静观涑水之史或采药于岭外时垂钓于溪边闲借草而命酌遂枕石而独眠牧笛朝来樵歌暮徃既泯世纷复絶尘想忘形宇宙之中寄傲羲皇之上居奚宜莫如春千峯改色百卉新挥麈老僧肃作礼载醪村叟醉相亲又奚宜莫如夏无蚋无蝇事亦诧梅雨中宵洒树闲松风一枕来窻下霜林五色忽逢秋岑寂空堦万感休试向青天搔首问朣胧皓月每当楼冬可赏更有雪一夕林峦皓且洁不观造化工岂识人为拙开门却忆袁安贫卧泽仍怀苏武节山中风景四时佳有诗堪咏酒堪赊过隙几曾惊嵗序凭轩时复饱烟霞吁嗟紫峰之可居有若此更莫沉浮于闾里驱逐于天涯君不见陆浑元徳秀匡庐刘凝之雅怀原与溪山宜坦夷髙洁真吾师长啸起携如意舞莫嗟生晚不同时
　　游云津洞　　　　　　　　【巡按】李本固【固始】
　　丈夫意气凌髙秋飞行八极隘齐州匹马西南天际头贪奇到处为冥昆明之左岩山陬中有仙窟结蜃楼神藏呵谁敢求我来始得探其幽洞口倒涵丹水流长桥夭矫偃苍虬振衣前度恣夷犹森森石笋排戈矛侧身一罅伛而偻手辟洪蒙触不周别有天地非人谋列炬大诧争先投奇奇怪怪烂不收万顷芙蓉翔鹭鸥百寳流苏控玉钩千丝璎珞悬灯毬琪花瑶草纷相樛石髓天浆防且柔瓌玮陆离防人眸烟花缭绕紫云浮髣髴洪崖拍浮邱骖驾白鹿与青牛鸾回鳯舞弹箜篌步虚歌来音韵遒恍疑临风到十洲俯首尘世如蜉蝣洞天深处水悠悠欲往从之道阻修恨无太乙莲叶舟四顾萧然不可留却寻归路吟且讴此日真成汗漫游散发箕踞倒玉瓯划然长啸山愁神仙本是英雄俦蓬莱清浅不盈抔龌龊富贵安足筹弃之于我如浮沤向平婚嫁几时休松风万壑来飕飕
　　天生桥观瀑　　　　　　　【巡按】毛　堪【吴县】
　　天生片石不盈尺横放山腰接山脉侧身仰望点苍髙俯瞰悬崖如斧劈一隙中飞万斛珠千层雪浪纷如席梅花点点袭人裾错落瑶华良可惜马过峻坂鸣萧萧旁睨行人多辟易变幻神奇那可常兹山终古无今昔我来对此融心神飒飒清风生两腋划然一啸四山开浪涌波湍天地坼徘徊此际信雄哉万里驱车何太迫静观造化岂人工吁嗟久矣为形役黄石空传佐汉书商山讵解安储策诸葛层城自古奇不及天生一片石吾侪扰扰亦奚为水阔山空鱼鸟适闲来携酒坐桥边逢着樵夫且对弈
　　点苍山歌　　　　　　　　【副使】王士性【临海】
　　点苍山髙蹑空连峯十九如挂弓峰峰流泉落涧底下浸榆叶函山东髙山横雪照人眼六月吹堕随罡风寒风飞翠迸马首太隂颢气摩苍穹我闻点苍有奇石胡事山苍石还白岂是隂崖太古雪化作瑶华点空碧玉宇璚楼互终古影落榆河惊水府骊龙弄珠蛟起舞吐炬燃天作风雨洪涛不没大鹳洲瞥然大地如欲浮四时变态更谲幻深山巨泽良悠悠我欲乗风御列缺排云直踏中峰裂瑚出水月未髙倦来且嚼山头雪
　　鸡足山歌　　　　　　　　【佥事】邓原岳【闽县】
