<!-- { "loadSidebar": true } -->
　　王祚【字懋自保山人崇祯庚午举人歴官戸部郎中督饷大同　本朝定鼎擢岢岚道复留大同理饷务再嵗以才能召仍官戸部郎中是时天下初定图籍散失祚精于典故善强记户部特疏委修赋役全书加太仆寺卿迁侍郎晋尚书加太子太保时滇南初入版图上筹滇条议十余事会星变求直言上疏剀切后改兵部尚书乞休疏再上得请居金陵数年卒諡端简】
　　鹤庆府
　　明
　　张宗载【字一宁郡人万厯癸未进士知江津县值采山运饷诸大役事集而民不扰土司杨应龙以兵万人应调多虚额冐饷宗载俟其成列以实数诘之应龙惊服后诏入为御史封数十上豪贵敛手】
　　张向宸【字斗南剑川人万厯甲午举人孝友端庄任睢州学正士佩其经敎署州事有政声巡按首荐擢蜀叙州府推官在任四载十署府州县事所至称防明土酋奢崇明积年逋赋累官向宸亲往理谕之未返署奢已尽输纳台宪交荐将擢御史以母老固辞归】
　　何可及【字允升剑川人天资敏慧苦志笃学登万己未进士知涉县调临漳俱有惠政天啓甲子河南同考拔周士美于别房黜卷中荐第一归获玉玺于漳河进御前膺重赏两举卓异为御史巡漕有能声陞太仆寺仍巡浙鹾值海啸盐场漂荡以状闻蠲免二十余万兼题修海防商民頼之歴任九载题请八十余疏年四十六退居林下事父及继母至孝友爱昆弟周恤乡党以诗文自娯当路钦为典型崇祯癸酉大饥倾储作糜赈济州民多頼以活寿七十四卒】
　　尹　端【剑川人赋性刚介动必循理由藩吏任清浪卫知事发指挥蒋维贤以下不法十余人当道以再来杨震目之端自谓不爱官不爱钱不爱命军士皆呼为尹青天弟竭亦司吏耿介如其兄任叙南卫经历累官通判所至有异政】
　　本朝
　　张九贤【字心畴郡人博学敦行不茍言笑以副榜歴官六安知州六安有逃故丁千余民或苦独累或困摊赔九贤力请上官悉除之解组归筑濂溪书屋以终老】
　　李衍芳【字征逺郡人凝重颖达中康熙癸卯举人呉三桂反遁入山结庐读书三桂物色之不可得云南平授庐江知县政平事理当事重之使摄无为州平水利均徭役寻丁外艰归服阕更以母老乞终养遂不复任】
　　李含和【字顺中郡人康熙丁卯举人砥行好学工诗善书任通海敎谕十七年因材化导多所成就迁澂江府敎授寻陞嘉善知县有能声以老辞归着有金沙诗文等集】
　　永北府
　　明
　　谭　升【澜沧卫人成化丙戌进士知泰和县陞知合州政治廉明称为循吏】
　　罗俊民【澜沧卫人博通经史工诗文以贡生歴知武隆县再补麻阳为政有声再崇祀名宧】
　　蒙化府
　　明
　　朱　玑【字文瑞蒙化衞人成化丁未进士任大理评事谳狱无冤歴贵州按察使恩威兼济纲举目张寻乞归乡人咸矜式焉】
　　朱光霁【字克明玑之子为人慷慨有大节从父宧游师王守仁中正徳癸酉举人歴官西安府同知所至以廉明称乞归后家徒壁立】
　　范元恺【字虞贤郡人嘉靖癸卯举人任京山敎谕陞知雄县调名山清慎寡欲一介不取考天下清官最归家恬淡宁静时论高之卒年八十二】
　　张烈文【字元焕蒙化衞人嘉靖癸丑进士知嘉兴县多惠政累官按察使廉介有为生平博通古今兼长于著述有百氏綂要文海流奇传于世】
　　宣大勲【字荩孚郡人万厯癸丑进士居家孝友沉毅多才知黄安县调蒲圻以廉明称邑西北盘石湖水涨浸没民田勲修筑堤防绵亘十余里民不复忧水患名宣公堤没于官】
　　孙　钏【郡人贡生知珙县县系新辟钏建学立师敎民纺织百度维新归里后置义田立祠堂以敦宗族建南薰桥以便行旅人咸徳之】
　　景东府
　　明
　　杨仕汉【郡人万厯辛卯举人知铜仁县抚字有声歴官庆逺府同知】
　　孝义
　　云南府
　　元
　　杨立义【中庆人任腾冲府同知事亲尽孝亲殁负土成坟奉诏旌表】
　　明
　　段　澍【昆明人洪武丁丑进士事亲至孝任监察御史以就养改姚安府敎授】
　　熊　信【字以成昆明人永乐辛卯举人宣徳间任兵部主事乞归终养母殁絶意仕进不谒公门】窦　【阙昆明人五嵗而孤家贫好学事孀母以孝闻抚幼侄成立督学表之】
　　王　防【晋宁人正统间输粟赈济诏表其门】
　　方　玘【字公佩景泰间后卫指挥使少时得遗金访其人还之值嵗饥倾廪赈济活人甚众】陈大韶【字舜举嵩明人父死京邸韶扶柩归中途负担自给既葬哀慕勿哀事母亦以笃孝闻治间题表后任嘉善训导】
　　王　玺【字国用呈贡人早失父事母孝中治壬子举人任合山敎谕母卒庐墓后歴官涪州知州孺慕终身】
　　唐　佐【字朝相晋宁人治壬子举人入太学闻父讣哀号走万里泪尽出血水浆不入口数日卒】
　　唐文炳　唐文蔚【禄丰人正徳间父母相继殁时文炳年十四文蔚十一兄弟庐墓三年刺血和泥塑亲像祀之文蔚事兄如事父焉】
　　傅良弼【字西崖昆明人澄子正徳甲戌进士歴吏科给事中性笃孝以生母年老力辞归养郷里贤之】
　　林春茂【昆明人少失父事母以孝闻母殁庐墓三年哀毁泣血屡奉旌表】
　　段有学【字可仕昆明人嘉靖癸卯举人以母老终养二十年不仕母卒庐墓尽哀后知中江县陞寳庆府同知皆有贤声】
　　施汝翼【昆明人昱子中嘉靖乙卯举人天性笃孝亲殁庐墓有芝草之瑞赈贫乏返遗金乡人称之】
　　宋应时【昆明人父死刺血杂土塑父像以祀庐于墓应时妻死其子文学负土成坟亦庐于墓遇野烧将及拜风而火息又值羣贼剽掠感其孝餽以豚米不纳子孙化之世以孝称】
　　甘　防【字汝孝昆明人乐善好施郡中贫乏多所倚頼输粟助边授以官弗受嘉靖间滇中嵗饥出粟饘民全活甚众有司上其事欲旌之力辞优游山水以终其身】
　　傅以恭【字黙庵安宁人嘉靖间贡生任兴文训导生平取与不茍里居后常捐赀周防贫乏乡邻徳之】
　　赵　禧【字念庭安宁人嘉靖间贡生任敎谕造士以徳行为先常积谷以赈贫乏有贷者焚其劵及殁人争来偿不忍负】
　　孟　富【号渔溪昆明人以孝闻嘉靖间母亡父老遂不应制举承顔之暇专力于学父殁庐墓着有渔溪集杨慎为之定】
　　毕　畊【昆明人事亲至孝尝入蜀得遗金不取乡人贫而贷者輙焚其劵不责偿】
　　李尧相【昆明人善事亲抚孤弟尧于襁负中弟长亦敬事兄嫂和气蔼然乡里重之】张鳯翽【禄丰人事嫡母割股吮疽经兵乱冐刃以救父难事闻给冠带旌表】
　　周良乡【右衞人性孝友兄为千戸早殁二弟欲均养父母泣曰兄亡侄孤二弟凉薄孝养之责我当任之遂竭力奉养甘防不衰感动乡人】
　　杨世麒【字明征右衞人廪生事母孝母殁哭泣至丧明后当贡期竟不能赴】
　　杜惟乔【字汝迁昆阳人贡生居父母丧哀毁尽礼庐墓三年墓前麦生九穗结如斗人谓诚孝所致】
　　杨　坤【嵩明人有孝行父卒于官归榇庐墓遇贼刼负母而逃】
　　安如盘【字克坚昆阳人事亲以孝闻贡入太学闻父病徒步抵家比卒哀毁尽礼服阕不仕嵗时奉祀如生】
　　刘连璧【富民人生员家贫尽孝遇死而无主者瘗之孤独有疾者以药济之平生隠徳甚多】罗廷宝【号方塘安宁人万厯间以异才授山东邹平县丞告养归田施棺椁亲戚有丧不能举者助之防羁旅力行善事年九十一而终】
　　杨士芳【昆阳人万厯间贡生歴官平越府通判告归养亲偕二弟同居共产终身不析族党有孤贫者为之嫁娶与乡饮者七次】
　　张　翥【安宁人生员性至孝父殁庐墓有紫芝驯免之异】
　　杨恩选【安宁人万厯间任成都衞经歴幼有至性每得蔗菜必先以养亲父病医药罔效每夜拜北辰求以身代疾甚刲股以进梦神告曰汝父疾已不可起以汝诚孝为延一纪父疾果瘳卒如其梦】
　　陈履厚【昆明人天啓间从父官京师父卒哀毁骨立扶榇归至龙里遇安酋之变贼拥至焚其柩厚两手抱棺哀号贼以戈击之死于柩前】
　　苏民生【晋宁人天啓间贡生任新野敎谕清介自持而以薄俸润及贫士敎人以明经修行为本寻迁蒙自敎谕新野人士佩其徳敎为立石道旁家居建馆置田以敎孤寒子弟乡人徳之】
　　李　淳【昆阳人兆旂子天性纯孝年十五侍父任庐江训导流宼围城父携之守北门城防父骂贼死淳伏尸哭亦骂贼而死】
　　李玉衡【昆阳人廪生流冦至举家避滇池寇掠母苏氏先投水衡即随之抱母尸死妻子婢仆共九人俱投水死】
　　胡郁然【昆阳人廪生品行方正孝事孀母流冦屠城之前一日母死人告贼至且宜去郁然曰母生我而我弃之何以生为不如与母俱死守母尸不避贼至见杀】
　　李方泌【昆阳人廪生性孝友流冦临境同妇携四嵗子掉舟避难贼掠夫妇骂贼抱子投水死】张　洁【晋宁人天性孝友母殁哀毁骨立杖而后起后丧父益哀毁里人呼为张孝子】周宗徳【昆明人生员黔国公以国士待之授副将职以医术济人事父绍轩母王氏以孝着敎育诸弟侄成人凡衣食生产咸周给焉】
　　周宗仁【昆明人廪生事母王氏能养志兄罹难变产赎之生平多隂徳巡按旌之】
　　本朝
　　周养元【昆明人生员天性纯孝流寇入滇父宾士将被害养元哀求愿以身代贼感动父子俱获生母李氏早卒事继母赵氏备极孝养赵年九十五卒元已七十有六哀慕如生母一堂五世人谓孝子之报】
　　谢天正【昆明人流宼入滇民间有夜张灯火及偶语者用石灰圏记于门次早按圏屠戮天正时为里正俟贼去后潜拭去全活甚众】
　　张　润【昆明人事亲养志亲疾叩天祈以身代及殁庐墓尽哀尝避流寇乱周给同难乡邻多所全活】
　　陈洪范【富民人生员素敦孝友遭流寇之变负父避难山中父疾多方救疗得痊里中大疫有防女包氏于氏父母俱疫死无依范収养及笄择婿嫁之】
　　李　澄【昆阳人贡生父兆□殉庐江之变澄闻难奔赴负骨归葬流寇逼滇奉母避山谷母卒暮夜舁葬负土成坟庐于侧康熙初奉委分勘田亩公正寛平又置义冢当道立坊表之】
　　杨衍庆【昆明人性至孝流冦溃兵肆掠庆负母随父避之父被掠庆迫救幷遭拷缚杖索俱断贼惊而释之】
　　杨汝翼【安宁人顺治补行庚子科举人赋性肫摰善事父母友爱诸弟终身无间餽遗贫乏嵗以为常】
　　胡士悦【字季凯昆明人廪生四嵗失恃哀痛不食九嵗父病亲尝汤药祈天愿以身代获愈及父殁哀毁骨立葬祭如礼事兄抚侄兼尽其道宗族交称】
　　施逢泰【昆明人事亲至孝佣工以养康熙辛酉　大师入滇吴逆溃兵肆掠泰随父避之方山父被埶泰跃出骂贼贼击杀之贼随悔而释其父】
　　谢　琏【昆明人贡生性诚孝呉逆之变奉亲避兵香水庄亲适遘疾琏冐刃赴府觅药昼夜往还三百里足踵流血亲疾得愈后以子履忠履厚贵赠如其官】
　　万必贵【昆明人天性笃孝奉父母避兵山中遇大蛇祝曰吾固当死柰二亲何蛇竟去乱定归贫无立锥佣工以养不缺甘防父殁事母愈谨遇疾衣不解带跪进汤药母年八十卒负土成坟知县朱若功欲旌以匾固辞不受】
