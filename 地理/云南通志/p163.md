<!-- { "loadSidebar": true } -->
　　杨邦器【字徳周郡人贡生任眉州学正识学渊博倜傥好义赈乏周急乡人有争片言以解在眉以文行饬诸生摄彭山县以亷着人或嘲之器曰吾岂以小官隳节耶当路闻而重之】
　　周　演【郡人父于仁以贡至京演步从道遇贼抱父号泣贼刃其臂不去贼感而释之比父以景东训导归年八十余演承欢备至及殁哀毁逾礼部使监司各旌表优恤】
　　赵　恩【郡人廪生父徳宏以孝行祀乡贤恩克继父孝丧如礼家贫事继母竭力致养婉容愉色巡按吴翰表其宅里曰世敦孝行】
　　本朝
　　梁健植【郡人生员己亥溃兵入境健植侍其父避贼山中父被执健植向贼叩头出血愿代父死贼遂杀健植而释其父】
　　唐士【郡人早孤事母至孝母病士龥天愿以身代及母殁哀慕动人有侄三月而孤士抚之成立分产与之郡守旌其门】
　　孙如龙【郡人性孝友业儒家贫竭力事亲父士基有疾如龙每夜告天乞以身代父疾寻愈人谓诚孝所感】
　　段尚龙【剑川人佣工养亲亲殁卖身以遇兵投河救嫂抚养孤侄本州旌之】
　　顺宁府
　　明
　　彭懋贤【原籍江西寓腾越万厯间知府余懋学重其经明行修延为宾师遂家顺宁余屡为置田宅不受子高运生员好经术笃于孝友父子皆年九十余世称长者】
　　周重谟【云州人性至孝童年刲股以疗母疾有司奬之】
　　永北府
　　明
　　谭　钺【北胜州人成化癸卯经魁知华阳县父疾求以身代及卒庐墓三年】
　　刘思善【北胜州人生员天啓初客舍失火拾遗金三百两次日呼客还之客分谢坚不受州牧旌之】
　　蒙化府
　　明
　　薛志广【蒙化卫人有孝行居丧尽礼庐墓芝草生于墓侧】
　　官　仲【郡人好义乐善周贫乏助婚丧尝赎流亡还遗金年近百嵗卒】
　　范运吉【字用修郡人嘉靖己酉举人父好为方外游吉病且少不克从及长好学力行补弟子员以咏白菊诗受知于巡抚应大猷许妻以兄女及登贤书应促其完娶吉誓不见父不肯娶遂书寻父状负于背遍歴天下跋涉五载辛苦万状至楚襄阳行哭于市有知其父者云在武当榔梅园至则已殁吉刺血认尸扶榇归庐墓三年方赴京完娶事闻诏旌其门吉恸父殁于外遂终身不仕】
　　周中规【字元体郡人嘉靖乙卯举人幼失父励志读书母氏纺绩以给之足迹不入城市者七年后知彭水县洁己爱民事母以孝闻】
　　马　逸【字廷泉万厯辛卯举人公正不茍值顺宁酋猛廷瑞搆乱大师进勦逸募义勇数百人亲率随征招抚甚众当事上其功欲授世职辞不受】
　　张　羲【字恒斋性孝友乐善好施精医学有竒效而不责报遇贫者置银药中令病者自检以畅其郁人称长者】
　　彭万昌【郡人生员事母孝沙贼之叛奉母避于南山贼追及欲射其母昌以身翼之贼感释遂负而逃得免于难】
　　本朝
　　陈佐才【字翼叔郡人以才技隶黔国公标下受弁职自孙可望入滇后遂隠居不仕喜吟咏语多血性豫凿石为棺镌诗其上所着有叫天集是何庵石棺等集】
　　熊兆镒【字爱鼎郡人康熙己酉举人有学行吴逆闻其才名强之仕不屈事平授鹤庆府敎授勤于考课与修通志后陞知灵邱县所着有自箴集环篆轩稿】
　　马　叅【郡人康熙己酉举人吴三桂反胁以官不受事平授湖广巴陵知县】
　　李北有【郡人康熙壬子举人吴三桂反欲官之力辞事平任赵州学正端厚周慎不愧师范士论重之】
　　范　悦【郡人事亲纯孝备歴艰苦亲没庐墓白鸟羣集隠居敎授吴三桂反胁以官不就乡人祀之】
　　景东府
　　明
　　陶　棨【郡人土知府洪子成化间遣入国学万暦间嗣职以孝义承家】
　　文学
　　云南府
　　唐
　　张志诚【善阐人大和间入都学王右军书法甚精南中人士竞师之】
　　明
　　张　通【字仲宣昆明人明经术洪武中任云南敎授讲学以开文敎】
　　张　维【昆明人操行髙洁言动不茍每于日用处体认天理隠居读书该通六艺着有诗文诵人口】
　　兰　茂【字廷秀嵩明人读书过目成诵耻为章句学返求六经究心濓洛关闽之防欣然有得乃匾其居曰止轩冲淡简逺以著述自娯所为诗文皆高古可法】
　　李尚文【昆阳人博学能文徜徉山水尝恨滇中乏书乃与子沧至江南购书千余卷归敎乡人自号醉樵居士】
　　贾维孝【嵩明人不求仕进博学强记工诗文尤邃于医孝亲友弟绰有古风着有剰语闲咏藁】施　铨【字文衡昆明人景防庚午举人知永从县有惠政及归敎授门多知名士着有东轩稿】朱克瀛【字孔渊晋宁人幼颖悟博学能文工诗中景泰癸酉举人任定州训导辞归养母着有清庵集行世子鳯成化甲午举人知安县亦以告养归着有东湖诗集】
　　萧景时【字应元晋宁人治己酉举人知安陆县以不能曲事上官告归作秋雨赋以见志所着有可亭集】
　　唐尧官【晋宁人嘉靖辛酉解元屡上春官不第遂絶意仕进杜门著书有五龙山人集行世】李鼐元【字茹初罗次人家贫力学授徒克敦本行邑民重之每有著作多出其手所辑有文章正式静斋诗行世】
　　张　鼐【字大鼎安宁人天姿高迈才思豪爽中万历甲午举人知芜湖县以强项谪复补麻阳工诗词步趋先民着有诗文若干卷】
　　曾　祺【字无咎安宁人博学多才善诱后学为文起衰振弊不落时趋屡困场屋益肆力理学为诗敏捷雄健常托志于山水竹石问所着有四书管见竝诗文若干卷】
　　李舜耕【昆阳人贡生敦天性嗜读书居常以班马二史自随着有可吾吟集】
　　李畅藻【字涵白昆阳人贡生少好学有才望任曲江训导致仕归诵读不辍着有竹龙记録雪山堂集】
　　本朝
　　杨　泰【安宁人幼聪颖力学不出戸庭中前明壬午举人益加奋励安贫讲学才俊皆出其门着有虎邱温泉志】
　　熊　才【字叅伯昆明人少有隽才为文援笔立就及长硏精诸子百家书晚年诗文益邃尤工书画片言尺牍人皆藏之】
　　虞世璎【字虞山昆明人由荐辟授光禄寺署丞历官通政司右叅议工书法供奉　内廷蒙眷顾康熙二十一年致仕归年八十六卒】
　　段拱新【字捷元安宁人思贡淹贯经史雄于文章总督范承勲延为昆明书院山长一时登甲乙榜者多出其门子昕曦皆成进士其庭训也】
　　王思训【昆明人性颖慧好读书能文章补县弟子员屡为学使器重总督范承勲征修通志康熙丙戌成进士授翰林院检讨督学江西典试广东着有近体诸诗及四书文稿行世】
　　张　旭【呈贡人康熙壬辰进士家素贫苦志读书尤工举业及释褐官检讨益加刻励坐卧小室中肆力于古一切声华蔑如也未几卒于官未竟其志】
　　赵继普【昆明人贡生博学力行任蒙自训导公慎廉介课士有方文风一振着有云庄诗文集】程振鹍【字云九昆明人嵗贡孝友端方笃于行谊尤嗜学博闻强记著作甚富有岭云编啓蒙韵学见闻録数十卷云间周彝为之序任蒙化府训导卒于官】
　　曲靖府
　　明
　　傅遇高【字克升南宁人万厯戊子举人任宜阳敎谕歴官南昌府通判终养不仕着乐真蜕鸣藏海探珠等集又刋文庙通考有功学校】
　　本朝
　　段标麟【南宁人幼为人所掠卖能自识其乡里及归苦志读书过目輙记不忘研精诸籍尤工二王书法中康熙补行辛酉科举人知太湖县有贤声擢知滦州以老归着有蠡屋集】
　　朱服远【南宁人贡生性好学积书万卷日以考定经史为事称理学名儒所着有圣门言行録石江迩言北学稿南旋草等集】
　　临安府
　　明
　　沈　政【字行之通海人景泰癸酉举人历官太常寺少卿淹贯经史尤长于诗时人比之辋川】许登瀛【通海人万厯乙酉举人官中书性颖敏工古文词著述甚富有观海亭等集行世】杨忠亮【字荩卿石屛人万厯丁酉举人历官固原镇同知挂冠归优游泉石以读书吟咏自适着有素吟草山窻漫言等集】
　　葛仲选【字澹渊河西人万厯庚子举人历官苑马寺卿博极羣书精于易象尤留意律吕心解神悟着太律十卷焦学士竑称其得千古不传之秘初知嘉鱼县识金学士声于童子试中引入署敎之声遂以文雄天下】
　　苏经世【石屛人贡生性端方动履不茍嗜学强记至老不辍着有中庸集解妻冯氏少有废疾妻家请罢婚经世卒娶之尤为人所推服云】
　　本朝
　　涂大辂【石屛人性疎旷嗜学能文府州志皆出其手生平纂辑甚富着有曼衍集鐡船稿林壑杂艺】
　　张士【通海人沉静好学博洽多能对客必具衣冠虽童子不敢忽有叩经史疑义者輙剖晰详明工书善诗年九十七卒着有鹤峤文集】
　　王　芷【河西人性颖悟读书两行竝下为文立就尤工诗古文词纂修县志人亟称之】许贺来【字燕公石屏人康熙乙丑进士官庻常读书中秘学益进累陞侍讲以终养告归着有赐砚堂诗集行世】
　　江　广【蒙自人家贫嗜学史汉皆经手録敎授生徒一方学者多师宗之着有四书语録】王孙澹【石屛人康熙己卯举人任镇南州学正平生勤学淹贯诸书手録至数百帙皆能成诵奬进后学无疾言厉色着有钝斋文集】
　　澂江府
　　本朝
　　管　灏【字若梁新兴人康熙甲戌进士选庶常授检讨好学博文充养缜宻后改吏科给事中归捐修学宫纂成州志】
　　谢　俨【河阳人康熙丁丑进士知仁和县博通经史涉笔如飞分修通志一时服其淹贯】
　　广西府
　　本朝
　　李佐明【郡人勤学好古间集方书买药济人所着有五峯诗集萃古名言及古今人物考】
　　大理府
　　唐
　　杨竒鲲【楪榆人读书贯穿百家唐与南诏和亲南诏遣竒鲲入朝髙骈谓鲲等皆南诏腹心遂酖之有诗名唐诗载一首云风外波文吹又白雨中岚影洗还青江鸥聚处牕前见林狖啼时枕上闻】
　　元
　　苏　隆【字子昌赵州人中统间进士以射策为主司称赏蜀人杨廷为御史过龙冈访之赠以诗子仁寿有敏才通诸方语仕龙关驿丞】
　　明
　　杨　鼐【太和人治己酉举人任黄州府通判告归里居四十余年闭戸读书手不释卷所着有南诏通纪】
　　何邦宪【字宗月宾川人正徳辛未进士官给事中历任知府有龙津集奏疏三卷诗草一卷】吴尧献【太和人正徳丙子举人历知垫江通山二县清介慈惠致仕归里吟咏自适所着有乐天集行世子懋举人历官知州亦以诗名所着有乘槎南霞集行世】
　　尹心尧【太和人贡生年十五承父训得闻阳明良知之学讨订五经硏究子史所着井天録传世】高可观【太和人廪生少随父宦游燕楚闽越间所至輙亲有道讲求理学及归弃举子业筑浩歌园吟啸自娯着有苍洱集咏幷天下名胜诗编为李中谿所重】
　　何鸣鳯【浪穹人万暦乙卯举人长于诗历官六安知州入名宦所着有半留亭稿陈眉公评其诗才在王山隂上为之作序】
　　本朝
　　万崇义【字宜也太和人贡生任防峩敎谕又补禄丰学问渊博工诗善书所至振兴庠序着有拙庵随笔】
　　郭复虢【字子赵州人贡生博学好古着有石头吟梅牕讲易】
　　张　雯【字云如赵州人生员性倜傥机敏秋闱被放遂弃举子业博览羣书诗文自适所着有镜道堂云起台石碫草等集】
