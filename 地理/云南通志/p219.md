<!-- { "loadSidebar": true } -->
　　修濬海口六河疏　　　　　　　鄂尔泰为报明修濬海口大修六河竝请定章程酌留需费以兴水利以济民生事窃以云南省会向称山富水饶而耕于山者不富滨于水者不饶则以水利之未讲或讲之而未尽其致斯不能受山水之利而徒以增其害也故筹水利莫急于滇而筹滇之水利莫急于滇池之海口其上流为昆明呈贡晋宁昆阳四州县下流为安宁富民二州县一水所经为六州县所系疏通则均受其利壅遏则均受其害故于滇最急滇池之源来于北城之盘龙江经城之东而流于南会呈贡晋宁之水潴而为池折而西流至昆阳州界复北折而倒流由石龙坝至于安宁富民之北而入于金沙江此滇池之形势也滇池即昆明池土人名之为海海之大周围三百余里环海之田资以灌溉号为膏腴者无虑数百万顷每五六月雨水暴涨海不能容所恃以宣泄者唯海口一河而两岸羣山诸箐沙石齐下冲入海中填塞壅淤宣泻不及则沿海田禾半遭淹没明治时巡抚陈金开渠濬沙筑坝凿石民困以苏自此遂有嵗修大修之例而不知海口之内有牛舌滩洲二处梗塞其中致海口内外不能通畅万厯初复兴修作亦只于牛舌洲之左豹子山之下竭力疏濬其根未清故其患未息至今嵗修嵗壅殊非长策【臣】委令粮储水利道黄士杰亲往查勘令将海口河道溯源穷流逐一修濬务期利兴害除毋为茍且补苴之计嗣据黄士杰回报勘得海口一河南北两面皆山俱有箐水入河每雨水暴涨沙石冲积而受水处河身平衍易于壅淤如北有白塔腊龙二箐水合泻入河名洱宗闸壅淤之患犹小南有瓦泥箐邢家园二水属呈贡县辖名普安闸有罗武箐一水属晋宁州辖名清水闸有天自芭蕉二箐水属昆明县辖名新村大闸皆直泻河中每疏濬于农隙之时旋壅塞于雨水之后不穵则淹没堪虞开穵则人工徒费沿海人民时遭水患皆甚苦之行至平定哨一闸系云龙箐水归河之道正值水陡流急之处相度形势谘询舆情咸称闸南宜开子河一道引普安清水新村等闸诸水同至平定哨闸入河则泥沙石子不能停住一劳可以永逸复行至海口驾船循视见有旧埂一条沉埋横塞其中埂外龙王庙前有牛舌滩又侧而下有牛舌洲俱阻拦出水不能直泄询诸土人此从前筑埂以濬海口之遗基也其一滩一洲自古所有原未议修随于大海近崖处用竹竿试探水深八九尺出海口外于龙王庙左海门村试探水仅深二尺五寸于龙王庙右近豹子山之牛舌洲试探水则止深九寸皆因三重壅塞不能畅达以阻海口出水之咽喉因令各为丈量牛舌滩长五十七丈上广十丈中广十六丈下广九丈顶高一丈牛舌洲长五十八丈上广九丈中广十三丈下广九丈顶髙一丈二尺应将此一滩一洲并前一埂尽行穵去则海口疏通沿海田地自无淹没之虞等情【臣】复博访确查即分委昆明呈贡晋宁昆阳等四州县照议督修其所用人夫即令四州县按名发给口粮并盐菜等项虽佚道使民欢欣不怨而急公往役体恤宜优于是各州县人民皆踊跃从事于雍正七八两年农隙之时兴工所有海口河道洱宗普安清水新村等闸壅淤处所悉已疏濬所有老埂牛舌滩牛舌洲等处尽行穵出悉已寛深所有平定哨闸南新开子河一道悉已修通复因晋宁旧河水陡流急阻回新河之水竝新建偪水坝一座新河悉已畅流归入大河又于海口外之石龙坝两岸山脚俱新筑堤埂保障河基悉已坚固所需物料并人夫口粮盐菜等项合计银五千六百三十余两【臣】已设法办理现今四州县沿海沿河及近海口内外居民既免淹没并涸出膏腴田亩甚广现在饬查另册具报此在省河道之大宗也至于四境之内河道甚多条分派别各有源流而其最大者莫如盘龙江由嵩明州邵甸里之黄龙冷水二洞及黑龙潭曲折三十余里至省城东北盘绕于城之东南西三面至西北而入于海故曰盘龙江据委姚安府知府臧原任广西临桂县革职知县刘永濬查勘估报盘龙江修濬河身河尾礟砌石岸坝闸竝应增开各子河新筑各堤岸应需物料人夫口粮盐菜等项共估计银三千二百三十余两其次如金棱河自元时咸阳王萨达克齐以郊田多水少乃引盘龙江水于松华坝凿河一道溉田甚广名为金棱河俗称为金汁河据委永昌府同知甘士琇昆阳州知州刘际平查勘估报金棱河自松华坝至海尾约六十余里应添修石岸及新开泄水石闸二处需物料人夫口粮盐菜等项共估银四千三百九十余两又次及银棱河其源出于城北二十余里龙泉观之黑龙潭会白龙潭水经商山麓亦绕城东南曲折入海今开通子河竝岔河分入盘江据委安宁州知州杨若椿查勘估报银棱河即银汁河自黑龙潭至马村通计上下流约二十余里蒜村一瓦水白龙寺文殊寺等闸竝两岸堤埂俱应加修需物料人夫口粮盐菜等项共银四百一十六两其次如宝象河在城南二十里其源有二一自屼□山小龙潭至板桥之东一自黄龙潭至板桥之西于明隂寺前二水会流由官渡以至海约八十余里据委通海县知县臧在莘元谋县知县樊好仁查勘宝象河至小板桥分为三支一曰猓罗一曰官渡一曰旧门溪堤埂坝闸俱请酌量砌礟石岸加筑髙三四尺不等需物料人夫口粮盐菜等项共估银一千一百四十余两其次如海源河据委丽江府知府靳治岐查勘海源河自海源寺至海约二十余里两岸土埂俱宜寛修班庄上下暗洞竝沙河堤埂应修筑髙厚需物料人夫口粮盐菜等项共估银二百五十余两其次如马料河据委署嵩明州知州张浩查勘马料河自黄龙潭至海约七十余里有白营村猪圏坝上坝沟清明沟以及桥梁二道除人夫照例外所需物料共估银四百九十余两又次如明通河其河由三元石闸引注为金棱河之分派据委澂江府知府王铎署晋宁州知州章伦查勘明通河自白沙桥至海尾三十余里两岸堤埂甚属低矮河身窄狭应修寛券石桥二座砌过硐二处需物料人夫口粮盐菜等项共估银四百一十余两又据委试用知县以下罗仰锜查勘马溺白沙二河其源来自放马桥至海约二十余里应请两岸加髙二三尺河身深寛三四尺需物料人夫口粮盐菜等项共估银五百二十余两以上各河共估银一万八百七十余两复经委布政司粮储水利道亲勘确核据报无异所有应需银两【臣】已于查出各项田地变价银内动用令及时办料兴工另疏
　　题明外【臣】查海口六河竝各支河皆足以资灌溉而备蓄泄独因淤塞日久开濬少难以致水不注海田仅通沟髙地惟望雷鸣下区则忧雨积此稻粮丰歉之故实人民苦乐所闗如果山润以水水艮以山俾彼此相资互得其用则旱潦可为转移荒瘠早施补救人力既尽天必垂怜此【臣】之所以由近及逺厯日积年务期通行成效勿敢怠忽勿敢遗忘者也惟是既兴工作宜定章程庶可以经久而不致废坠查云南府原有水利同知昆明海竝六河以及各支河巡查濬修是其职分应请铸给闗防重其考成勤则奬叙惰则防罚其昆阳州为昆明下游海口在焉距省百里同知难以兼顾请于昆阳州添设水利州同一贠驻劄海口常行巡察遇有壅塞不时疏通设或冲塌立即堵筑亦请铸给闗防照设书役以专责成至于通省各府州县皆有水利原无专贠诿卸因循托辞借口若将同知通判州同州判经厯吏目县丞典史等官加以水利职衔凡境内河道沟渠责令专理除云南一府仍归粮道管辖其余各属在迤东者统归迤东道管辖在迤西者统归迤西道管辖仍令各该府查勘验报各该道考察详明听督抚二臣核酌劝惩则不二三年将通省水利有兴无废而克济民生殊匪浅鲜矣抑【臣】更有请者昆明之六河昆阳之海口及临安之三河所闗尤钜嵗修银两不可不酌定查各项正歀固不应擅那即各项盈余亦未便滥费惟盐道衙门嵗有合秤银一千五六百两不等竝不在正额盈余额外盈余及各项积余之内而盐道张无咎丝毫无隐请即以此项拨作嵗修之用昆明六河酌定八百两昆阳海口酌定二百两临安三河酌定三百两用则报销仍造册送部不用则存贮竝拨余银两统数积存以备大修之需似于水利民生更有裨益除将通省水利竝达川粤河道已竣未竣现勘加修各大略彚叙
　　题明外所有修濬海口大修六河竝请定章程酌留需费情由【臣】谨会同云南抚臣张允随合词具
　　题伏祈
　　皇上睿鉴勅部查议施行
　　兴修水利疏　　　　　　　　　鄂尔泰为全滇水利己未兴修彚叙陈明仰祈
　　睿鉴事窃惟地方水利为第一要务兴废攸系民生修
　　濬竝闗
　　国计故无论湖海江河以及沟渠川浍或因势疏导或尽力开通大有大利小有小利皆未可畏难惜费忽焉不讲者况云南跬步皆山田少地多忧旱喜潦且竝无积蓄不通舟车设一遇愆阳即顿成荒嵗从前市米一石有价值十两十五两之年前事后鉴敢不预筹是以【臣】自涖任以后仰体我
　　皇上爱民务本之至意即详饬通查令凡有水利母得膜视并博采舆论合看绘图务期矢此恒心用资绵力但于治有小补庶几虑可少寛志未尝不如此乃迄今六载虽亦次第举行然兴修已竣而获水之利者仅半已修未竣已竣未妥竝应修未修委勘未确者居半现无成功何论久逺用深歉仄切望羣材此应了未了事所当分晰开明陈请
　　圣鉴者也除昆阳海口及盘龙江诸河兴修情由已另疏具报外查云南府属嵩明州之杨林海又名嘉丽泽纳龙巨南冲二河之水竝受四面山河各水会聚成淀出河口入车翁江达金沙江因河弯迂曲去水甚缓停留沙石壅塞咽喉每将海边四十八村已成田亩半行淹没厯为民患【臣】详加察访海水深止二三尺若改疏河道由丁家屯龙喜村开穵二里许直通河口使新旧两河竝泻水势畅流不独四十八村可永免水涝而周围五十余里草塘均可开垦成田随于雍正五年秋委贠会勘竝先将厯年阻挠之衿棍二人枷示河干限以工完释放于是各士民懽呼踊跃情愿出夫仅资给口粮竝未多费于雍正六年春报竣从此田亩嵗收竝涸出田地一万余亩再府属宜良县洼地多淹髙地无水旱涝不均有需调剂【臣】先于雍正七年据前任知县邢恭先详禀饬谕兴修随于八年春报竣续复委贠覆勘所开河共五道一在城东北五里五百户营之南开长约五里已通池江一在城东三里龙王庙北旧多积水开长约四里亦泻于池江一在龙王庙南为北来诸水所会开泻水河约十里水不为害一在城南二十里地名干墩子缘地无水池一望平衍废为弃土于池江边决一水门开河一道引肥水灌田现已获济惟自江头村起所开引河一道地形渐髙水势难上殊无益灌溉徒费人工复议自胡家营北接旧河另开一道约长五六里甚有裨益现饬于农隙兴工约明年春可竣又临安府有泸江一水来自石屏州之异龙湖合塌冲象冲二水及六河九洫皆会于泸江以赴岩硐伏流十余里出阿迷州入盘江而硐口硐底石埂十三重阻水不能直泻每遇夏秋暴雨奔湍四溃田庐淹没土人称有神物凭岩欲伐岩石辄有风霾砂石必中伤人经委前任知府张无咎凿石疏河椎凿不能入强入不寸许旋果风起砂飞礟砾从空击下断工人一指【臣】据报谓神以庇民岂以虐民总制奉
