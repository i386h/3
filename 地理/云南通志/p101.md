<!-- { "loadSidebar": true } -->
　　武王东征髳濮来防不闻列五等之封自庄蹻王滇后裔常羌受命汉室始赐王印嗣是蛮方君长纳款奉贡锡以册命俾仍其旧王臣之出镇者以功赐爵用资弹压亦随时势以施控驭之术也唐自开元以后蒙氏并五诏破吐蕃朝廷倚以为重凡所以襃崇优异之者靡所不至然卒反覆无常数为边患迨元世祖首定云南增置郡邑始以同姓诸王董理其事明代命沐氏世为重镇两迤诸州郡以次改设流官渐同腹地我
　　国家声敎遐敷滇南万里如在几席革藩镇之制大一统之模旷古独隆焉顾前此襃封锡爵之典有不容泯者故备录之以见古今驭逺之图与沿袭变通之迹云尔志封建
　　汉
　　滇王当羌【史记作常羌庄蹻之后世王滇传至当羌武帝元狩元年遣王然于等指求身毒国至滇滇王当羌留为求进嵗余皆闭昆明莫能通滇王与汉使言汉孰与我大及夜郎侯亦然各自以一州王不知汉广大使者还因盛言滇大国足事亲附天子注意焉元鼎六年复遣王然于以粤破及诛南夷兵威风谕滇王入朝滇王有众数万人其旁东北劳深靡莫皆同姓相仗未肯聼命元封二年发兵击灭劳深靡莫以兵临滇滇王乃举国降事详师旅考于是以为益州郡赐王印复长其民　附录旧志滇王仁果西海阿育国王后裔也元狩间帝闻当羌有汉孰与我大之语恶其不逊时仁果善抚其众与当羌角立乃封仁果为滇王庄蹻之世遂絶三国时有凤龙佑那仁果十五世孙也诸葛亮定南中收用豪杰乃封佑那为建宁国王赐姓张氏传至十七世孙张乐进求唐武徳闲遣使随南宁州都督韦仁夀入朝诏册进求为首领大将军永徽四年让国于蒙氏细奴逻张氏始絶其事不载正史姑存以备考】
　　钩町王亡波【旧有侯未详所始昭帝始元五年侯亡波从军正王平大鸿胪田广明等击姑缯叶榆有功六年诏封成帝河平闲王禹与夜郎王兴等举兵相攻太守陈立斩兴禹震恐入粟干斛牛羊劳吏士立遣还郡王莽簒位改汉制贬为侯王邯怨恨牂牁太守周钦诈杀邯邯弟承又攻杀钦州郡击之不能胜三边怨扰尽反其后不见于史传】
　　后汉
　　邛谷王任贵【后汉书作长贵卭人王莽时越巂太守枚根调为军侯更始二年率种人攻杀根自立为邛谷王领太守事又降于公孙述建武十二年述败归汉仍受封十四年遣使上三年计即授越巂太守印绶十九年武威将军刘尚击益州夷路由越巂贵疑之聚兵起营台招呼诸酋长多酿毒酒欲先以劳军因袭击尚尚知其谋掩诛之徙其家属于成都】
　　哀牢君贤栗【其先有妇人名沙壹居于牢山尝捕鱼水中触沈木若有感因懐姙十月产子男十人后沈木化为龙出水上沙壹忽闻龙语曰若为我生子今悉何在九子见龙惊走独小子不能去背龙而坐龙因防之其母乌语谓背为九谓坐为隆因名子曰九隆及长大诸兄以九隆为父所防而黠遂共推以为王牢山下有一夫一妇复生十女子九隆兄弟皆娶以为妻后渐相滋长九隆死世世相继乃分置小王往往邑居散在谿谷絶域荒外山川阻深生人以来未尝交通中国建武二十三年其王贤栗遣兵乗箄船南下江汉击附塞夷鹿茤鹿茤人弱为所擒获于是震雷疾雨南风飘起水为逆流翻涌二百余里箄船沉没哀牢之众溺死数千人贤栗复遣其六王将万人以攻鹿茤鹿茤王与战尽杀之哀牢耆老共埋六王夜虎复出其尸而食之余众惊怖引去贤栗惶恐谓其耆老曰我曹入边塞自古有之今攻鹿茤辄被天诛中国其有圣帝乎二十七年遂率种人诣越巂太守郑鸿降求内属帝封贤栗等为君长自是嵗来朝贡明帝永平十二年其王栁貌遣子率种人内属章帝建初元年王类牢杀守令反昆明夷卤承与诸郡兵共击斩之】
　　破虏傍邑侯卤承【邪龙县昆明夷章帝建初二年率种人应募击斩哀牢王类牢于博南赐帛万匹封】
　　掸国王雍由调【和帝永元九年重译奉国珍宝入贡赐金印紫绶安帝永宁元年复遣使朝贡献药及幻人能变化吐火自支解易牛羊头又善跳九数乃至千明年元防帝作乐于庭封为汉大都尉赐印绶金银防缯各有差】
　　白狼楼薄蛮夷王唐缯【和帝永元十二年率种人归义内属赐金印紫绶】奉通邑君令田【青衣道夷邑长安帝永初二年与徼外三种夷赍黄金旄牛眊举土内属帝増其爵号】
　　五代宋
　　邛都县侯爨龙顔【南宁州人文帝永嘉闲累官龙骧将军镇蛮校尉宁州刺史封】
　　北魏
　　同乐郡侯爨云【建宁郡人累官骠骑大将军开府仪同三司南宁州刺史封年无考】
　　唐
　　夜郎郡公谢龙羽【牂牁蛮首领有兵三万髙祖武徳三年遣使者朝贡以其地为牂州拜龙羽刺史封】
　　台登郡王盛逻皮【一作晟罗皮南诏蒙氏逻盛炎子武后朝盛炎入朝时已有子炎閤妻复娠生盛逻皮喜曰我又有子虽死唐地足矣后逻皮立元宗开元元年授特进封】
　　云南王皮逻閤【盛逻皮子元宗开元末赐名归义破逐河蛮兼并五诏其势寖强事详见杂纪二十六年入朝天子为加礼又以破渳蛮功驰遣中人册封赐锦袍钿带七事天宝五载遣其孙凤迦异入朝授鸿胪卿赐龟兹乐一部恩礼有加】
　　云南王閤逻凤【归义子天宝七载袭封诏以其子凤迦异为阳瓜州刺史九载叛附吐蕃事详师旅考】
　　南诏王异牟寻【凤迦异子德宗贞元九年上表反正请复号南诏十年大破吐蕃献捷京师事详师旅考帝遣使册封赐银窠金印文曰贞元册南诏印随遣清平官尹辅酋等入谢献铎鞘浪剑郁刃等物自是比年入贡　附录南诏清平官尹仇寛贞元十年异牟寻大破吐蕃遣献地图方物帝赐赉有加拜左散骑常侍封髙溪郡侯】
　　长川郡公苴嵩【勿邓大鬼主徳宗贞元闻通款诏兼卭部团练使封】
　　顺政郡王苴那时【两林都大鬼主贞元五年遗韦书乞兵攻吐蕃皋许之那时战甚力大破吐蕃于台登北谷封事详师旅考】
　　怀化郡王苴梦冲【苴嵩死子苴骠离幼以梦冲为大鬼主数为吐蕃侵猎贞元五年同苴那时共破吐蕃封】
　　和义郡王骠傍【丰琶部落大鬼主少骁敢数出兵攻吐蕃贞元五年同苴那时等封】归义郡王董嘉庆【戎州管内驯骋浪三州大鬼主累世内附以忠谨称封年无考】南诏王寻閤劝【异牟寻子宪宗元和三年袭封改赐元和印章】
　　南诏王劝龙晟【寻閤劝子宪宗元和四年袭封十一年为弄栋节度使王嵳巅所弑】南诏王劝利【劝龙晟弟宪宗元和十一年诏使册封穆宗长庆三年赐印】
　　南诏王丰祐【劝利弟穆宗长庆三年诏使册封随遣洪成酋等入谢丰祐立后叛服不常至宣宗时死子坦绰酋龙立恚朝廷不吊恤遂絶朝贡僭号建元为边患者二十年前后事俱详师旅考自此无复册封而国亦寻灭】
　　宋
　　大理国王段和誉【其先有俭魏者威都白人也佐蒙氏有功赐名国忠擢清平官六传至思平逐杨干贞而有其国十七传至和誉徽宗政和六年遣使入贡七年册为金紫光禄大夫检校司空云南节度使上柱国封余详杂纪】
　　元
　　云南王和克齐【世祖第五子初至元元年爨蛮舍利畏倡乱遣将讨平之事详师旅考帝念非亲贤不能靖一方或以荒服难之帝曰朕固乐其风土向非歴数在躬将于彼请分器焉四年遂封和克齐为王金镀银印驼钮出镇云南复置大理等处行六部未几改赐金印兽钮五年受命与安南国王讨占城眞腊八年为元帅布呼丹所弑】
　　宗王圗固勒【世系无考至元十一年封代和克齐镇云南】
　　云南王额森特穆尔【和克齐子从征在缅至元十七年以张立道言遣忙古带迎归袭封金印兽钮二十二年诏事不议于王者毋辄行二十五年移镇大理成宗大徳元年赐钞三万八千锭十一年进封营王】
　　梁王噶玛拉【世祖孙至元二十七年封金印兽钮出镇云南二十九年改封晋王成宗大徳六年薨后以子泰定帝入继大统追尊为显宗】
　　梁王苏克繖【噶玛拉子至元三十年封出镇云南金印兽钮三十一年成宗即位以云南嵗贡马二千五百匹给梁王数太多命量减之大徳九年诏梁王勿与云南行省事赐钞千锭十年赐复如之】
　　梁王库库【封年及世系无考成宗大徳五年左丞刘深征八百媳妇为水西上官宋隆济所围库库率兵救之贼众少解事详师旅考】
　　云南王罗丹【世祖第七子西平王鄂啰齐之孙武宗至大二年梁王松山有疯疾诏封老的镇云南金印兽钮】
　　梁王王禅【噶玛拉孙仁宗延祐七年英宗即位封云南王金镀银印龟钮英宗至治三年泰定帝入立进封梁王金印兽钮】
　　云南王特穆尔布哈【禅子英宗至治三年泰定帝入立诏袭封金镀银印驼钮】豫王阿喇特纳实哩【世系无考文宗天歴二年出镇云南　旧志有诸王圗沁乃文宗至顺元年自立为云南王非奉朝命故不载】
　　梁王巴咱尔斡尔宻【一名博啰布色一作巴咱尔以宗室镇云南世系无考元亡后仍阻险自守明太祖屡遣使招谕不从洪武十四年颍川侯傅友德南伐梁王兵败走滇池岛中友德等入云南梁王闻之谓其右丞曰我宗室无降理有死以报国耳先缢其妃自饮药不死投滇池水中举家从之俱死焉】
　　明
　　周王橚【太祖第六子洪武二十二年出镇云南未几诏还】
　　汝南王梗【太祖第十九子洪武二十六年建邸云南二十八年之国建文帝时废为庶人成祖永乐初复国与守臣交恶上赐书谕王召守臣戒之未几又不法上怒罪其僚属夺册宝寻复与之仁宗洪熙元年徙封武冈州】
　　黔宁王沐英【凤阳定逺人少孤太祖收而子之赐国姓年十八授帐前都尉以所部征闽擒陈友定命复姓出镇建宁随副卫国公邓愈西征关地千里洪武十年封西平侯十四年以征南右副将军同颍川侯传友徳征云南出竒制胜所至战防事详师旅考云南平英镇守复破阿资以兵威定八百媳妇缅外诸夷皆重译来贡二十五年懿文太子薨英哭之呕血遂得疾卒年四十七讣闻上恸悼辍朝命以丧归军民蛮长攀号送者数万赐葬江南之观音山追封黔宁王諡昭靖英为人温爽有资概所至未尝滥杀在滇列衞戍简官僚课农桑兴学校一切屯田水利力役贡赋咸经理有条平居好读书亲近儒者既殁滇民请即府城立庙报可子五春晟昂昶昕】
　　西平侯沐春【英长子年少有才畧初授骠骑将军后军都督佥事洪武二十五年袭父爵镇云南练兵恤民克遵先志屡着威绩平定诸蛮三十一年佩前将军印征平缅大破刁斡孟事详师旅考寻卒年仅二十六赐祭葬諡惠襄春貎不逾中人平日寛衣缓带如儒士及行师号令严明士卒用命动有成功在滇七年民户有加旷土増辟其设施井井可观焉】
　　定逺王沐晟【英次子气宇凝重寡言笑喜怒不彤太祖甚爱之甫冠授后军都督佥事进左都督洪武三十一年嗣兄春爵镇云南永乐三年击退八百大甸酋又连破安南酋获其帅四年又大破安南夷黎湖于多邦城栅与新城侯张辅兵合五年于日南州奇罗海口擒安南酋父子官属并籍其郡县献于朝进封黔国公上嘉其劳亲为诗裦美之十七年击降富州叛酋沈经正统元年平四川防川黎溪贼矣的等二年复平马龙他郞甸酋刀瓮四年征麓川土逆思任无功而还至楚雄遒卒年七十二赐葬赙追封王諡忠敬晟在镇四十余年修文讲武安辑汉夷重科举招遗逸奉职勤慎区昼尽善绰有父风焉】
