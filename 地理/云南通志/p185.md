<!-- { "loadSidebar": true } -->
　　慧　心【号玅空通海马氏子祝髪秀山不识文字惟反观防坐常礼观音大士十年如一日忽感甘露灌顶之异遂通诸经过目能诵遇祷雨黙然危坐灵雨应之后至省城建笻竹寺居焉】
　　无竆和尚【嶍峨蔡氏子母戴氏梦日轮当空有娠及生不茹荤甫离襁褓便知趺坐长而出家落髪遍名山说法开堂声重京国化于武定之狮山】
　　杨善哉【眀末寓三泊云龙山一佛殿旁居常裸体或数日不食或一日数食喜看书每冬浴涧中夏日围炉人问道辄云善哉善哉故人以名之居三载游府城普庵寺先日云将归去次日告寂】
　　桂　轮【河西人初不知书后游京师受三昧法戒忽顿悟精解内典崇祯间为皇堂都讲衍大乗经赐紫衣鉢杖号毘尼和尚年八十余无疾而逝】
　　本朝
　　李金阶【字建白郡庠生生有异质目光射人性笃孝嗜学精于易亲殁萧然有出尘志避迹山中一日有道士求济建白以盐与之既去盐复在故处追之不及归而渐狂或长卧经月不食或一餐斗粟不饱或雪中赤身卧石上久之遂能前知言多竒中城南有石洞伏蟒伤人建白居之患遂絶除夕题诗有眀年辞别旧家乡之句隔嵗果卒】
　　刘可成【宁州人年三十华盖山结庐古冢旁仅容膝能前知祸福多隠语使人自悟有以非义之物进者辄呵拒之晚年辟谷日饮酒虽履霜卧雪无寒色年七十须髯复长齿落更生一日书偈云亥时闭子日开七十余年去复来遂坐化越七日香软如生】
　　澂江府
　　眀
　　黙　然【新兴人幼入空门苦心叅悟年八十端坐说偈曰寂寂寂空空空还元妙认祖宗回光照本来同呀眀月与清风乃示寂】
　　李熹吾【新兴人游江湖学道七十余年至广通罗川寺见羣蜂旋绕中殿欲止熹吾开呼曰来来来尽纳之须臾不见谓人曰吾其逝矣沐浴具衣冠辞众坐化是日两迤知识莫不见之】
　　本朝
　　铁道人【赵姓河阳人少孤未婚娶慕太乙皇极之理学之数年一日忽癫狂行歌市中数日不食亦不饥性喜铁取铁钏约两臂铁篐为腰带铁箸钻匙及刀劒之类咸系之身约百余觔行路锵锵然人饮之酒醉则枕铁而卧无所苦皆呼为铁道人后游弥勒苏氏家言祸福多竒中一日苏他往语其弟曰汝兄出我欲归不及别矣沐浴瞑目而逝其弟哭曰吾兄供师三载竟不待其回而一言诀别乎有顷复开目曰趣兄回我待之次日苏回合掌致谢而逝】
　　黄天顺【新兴人不婚娶徉狂行乞有遗以衣履者尽着之旋脱于道上每出羣儿环绕捶击无怒色能吞银铜瓦砾或戏与巴豆丸者服数十粒无恙康熙二十七年按察许宏勲赠以金不受拾零星小块咽之后不知所在】
　　武定府
　　眀
　　补锅匠【无姓名不言以哑子称永乐间常憇狮山往来村落间业补锅有从学者不索谢但令负担前行数载人不识也一日于南门外狮山道上防柴枝作三字云要南下安然而逝土人异之收棺木未瘗越三日尸不见传哑子又在省城补锅】
　　邉　遁【正徳间住狮子山土妇凤氏往谒不为礼且曰汝不修行当为厠虫矣凤怒夜遣人刺之至则为巨人所鸡鸣更使徃视亦被缚恳请于遁乃以法释之因拂衣去凤又使人邀之业渡金沙江矣遥顾使者曰若主真当变虫竟去】
　　牧　童【郡人幼时牧牛山中与同侪对奕忽遇异人教之棋遂无敌以此名于一时后遍游江湖回至黔西逆旅间忽遇前人呼之偕去】
　　王来豫【号景云精通元理炼丹禄劝仙台山后尸解去】
　　本朝
　　真　一【吴人幼业儒不偶流俗欲遍歴海内名山遂薙髪云游至滇住元谋法林寺手不释卷工书法于释典多所阐发】
　　广西府
　　眀
　　唐风子【泸人知书事父孝朝为人佣暮则歌咏父亡走山中妻餽食不顾好与儿童戏人以风子呼之严冬大雪卧石上蒸汗如雨衣敝以防缀牛马骨披焉或食铁及瓷瓦齿声楚楚好事者趋谒叩祸福皆不答有时谩语又切中其隠防一日取刀刈草顷之客有乗骑来者唐取草饲马且曰不听吾言故至此马为泪下崇祯末尝语人云满眼皆沙又云水来矣沙难留矣乙酉以后始悟所谓沙者指定洲水指流寇耳丁亥为寇卒所执逼令速杀刄至其颈白气涌出】
　　元江府
　　眀
　　月光道人【正徳间云游至郡结茅金鳌山麓兀坐不言日啖菜根少许如是数年忽不知所在人往觅之见壁间书一絶云壶中夜夜种金莲剑光飞过赤霞天蓬莱此去无多路只在山人拄杖前始知其仙矣】
　　陈羽士【嘉靖间栖东山玉皇阁神气俊爽目光如电呼啸风雷无延晷刻郡甞旱舆至城中甘露随注居二十年蜕化去】
　　大理府
　　后汉
　　杨波逺【时地莫考相传为东汉人唐永徽中常骑三角青牛游苍洱间后遇迦叶波于三阳峯下以石案设供具石长广丈许逺止以一手持之后不知所终石今存】
　　唐
　　冲举仙【栖苍山鹤云峯四十余年常坐一石或时与人奕一日辞众曰当以明日行矣次午果登石乗云而去】
　　夀　海【姓周氏南诏时三年不雨请天竺僧白胡师祷之云布无雨师以竿拨云雨随竿注不能遍及师曰汝国必有圣僧盍往求之或告南天祠有其人王召不赴与师往谒乃夀海也师见海即拜王惊问对曰吾师也王视其额上有五字印遂礼敬之因请雨救民海曰昔汤旱七年以身代牺六亊自责天乃雨此人君有道格天之騐今王杀及无辜天地闭郁不知悔罪何从得雨王乃悔惧誓不虐民已而果雨】
　　道　安【河东睑人住大常寺尝欲建浮图有洪水自苍山漂木石至工遂成罗筌岛有蛟为害及安建寺于上害遂息化之夕室有毫光五彩及茶毘顶骨现奄室利伽诃阿六梵字人以寳瓶盛其骨化为水或谓为文殊化身云】
　　惟　中【姓张氏传荷泽正建法滇中自是衲子知有曹溪矣】
　　李成眉【人称李贤者初建寺荡山祝曰寺若久佛当从室中至次辰五华楼佛像已在殿中南诏重建崇圣寺时成眉为司厨侍者殿成南诏谓众曰殿中三像以何为中尊众未及对贤者厉声曰中尊是我王怒其不逊流之南甸无何坐化甸人茶毘瘗之冢时有光商人以为寳也啓其骨货之富人购造佛像光如故王闻而异之遂迎奉于崇圣寺作中尊】
　　青　牓【叶榆人姓杨氏每讲经时有雨花之异】
　　施头陀【叶榆人通禅悟勤礼诵宗家以为得观音圆通心印其法嗣皆以道行闻于时】小　澄【南诏时鸡足山僧也与二僧同住一庵澄入城乞食南诏王问其识何法门澄云能令死者生极乐国或愿生入棺中试之王如言属澄起棺开视则诚死矣王代恳丐活澄许之其人复苏言所生境界与澄言同后还旧庵问食于二僧二僧曰汝在城乞食许久不裹粮来反欲食耶逐之澄遂走叩迦叶石门门訇然中开澄入二僧追至门已闭如故乃大悔恨焚身门外焚处生柏二株或谓澄迦叶化身也】
　　张建成【喜州人唐时入觐过成都大慈寺适寺钟新成僧戒曰击钟一声施金一两建成连扣八十僧惊问故曰南使张建成也僧叹曰佛法南矣遂为更名成化受心宗而归】
　　白伽师【南诏时尊为国师时天旱饥馑师衣食万众皆取给室中盖神化也】
　　五代
　　午正和尚【往下闗东津梁寺段思平兴复曽豫知之】
　　宋
　　无言和尚【李氏子甞持一鉢入定鉢内火光出则晴白气升则雨一日讲法华经有老人来听听毕乗风雷去众惊问之曰洱海龙也】
　　慈　济【洱海东北有危石悬立峻壁下临深渊济日拜佛其上至今呼为礼拜石】
　　元
　　照　本【夙有慧根遍名宿尝诣天目谒中峯将至峰语其徒曰当有客自云南来汝持镜迓之本至见镜曰师敎我矣徒问故曰吾名照本师令我照见本来耳徒白峯峯竒之留数年尽得法要日赠以歌序尝语赵孟頫谓云南三僧皆堪负荷照本其一也】
　　妙观和尚【至元间讲华严经感金甲神现像之异集楞严纂要注十卷又诵金刚经有白光如轮久而不散作金刚方语集觧一卷又有华严心镜元谈辅翼及外集诸书皆发明宗旨茶毘日舍利莹然】
　　圆　护【大理人号念庵初号无念游大方见中峯和尚中峯以罗什捧鉢永嘉无念无生之防叩之答曰我之无念异乎所闻什师过在絶念不起永嘉过在任念自起二皆有偏念也我之无念则心体灵湛寂然不动如镜鉴象如灯显物未甞毫髪隐也中峯深肯之为作无念字说甞梦神授书法凡书字右腕洞如水晶因号为玉腕禅师崇圣寺佛都二大字竝石刻证道歌皆其手书】
　　眀
　　无　极【名法天太和感通寺僧洪武癸亥走闲道入觐献白驹一山茶一上临轩纳之茶忽开一花上喜亲为诗纪之勑翰林院学士赋诗以赐厚慰遣还诗载大理志】
　　杨　黼【太和人自号存诚道人孝友慈和甘贫力学园中桂树盘结如楼黼巢居其上日注孝经砚水自溢母卒葬毕即隐鸡足山凡二十年卒之日凡亲友之家皆见其登门作别或又见于安宁道中焉崇祯壬午河西李元祺赴选得大理训以便道诣武当有僧来谒自称大理府学杨黼浼祺寄语于家祺许之及至下闗见黼南去数呼不应抵任问诸生方知为永乐闻人因为立碑表其里曰桂楼先生故里】
　　芮道材【少业儒从刘真人习栖神炼气之术曽殄峩崀蛟除防化祟宣徳初召见赐都纪驰驿归创栖霞观居之寻尸解】
　　髙　娘【一名谷女赵州白崖人年十三尚不能言其兄从征东川相距二千里一日谷女忽开口欲饷其兄家人喜其能语试裹饭与之蹑其后至盘陀石入水洞而去未防归道军中亊甚悉更命送新衣易旧衣皆不爽遂日送饷以为常一日忽谓家人曰兄回矣遂骑常所牧白猪猪化为象乗云而去今盘陀石水洞犹存】
　　陶　浚【澜沧人性防勤精道术祈祷神验不受人财忽语人云上帝召我为三天门置簿都史遂端坐而逝】
　　大　空【名兴彻洱海人初师鸡足定堂誓立禅永不坐卧后往孤鸟寺叅天竺掩闗荡山学楞严于邱光禅师每定三日光讯曰得法喜乎曰如是如是翘一足立无欹斜晚住狮子山一日报众为别香烟既尽闻空中佛声渐向西去】
　　寳　月【燕人栖赵州白崖之小王寺每人市辄暂憇于张姓者之家因求寄居张不解月归语其徒大光遂逝是日张妇产一男额有顶珠左臂肉隆起如念珠痕光往视儿一见如旧识三嵗殇又生于千户侯家状如前甫六嵗千户令就馆以待袭职儿曰我前世为僧但愿出世一日忽失所在】
　　寳　庵【大理人长身修髯始居净土山继入鸡足歴九载每入尘市常依祠庙置瓢神案人以食食之后至白崖忽谓众明日虫蝗寺示寂行至塔所趺坐说偈曰吾三十年寂而常照照而常寂奄然顺化】
　　大　智【燕人行脚至白崖每至人家见鸡即索食谓其多食虫蚁当为度脱一日遍街衢谢众众随之至义塜地闭目端坐向西口吐白气如虹而逝】
　　拜经和尚【名兴宗郡人成化间住黔省永祥寺楼诵法华经每字一拜如此者四十年当膝处版为之穿年七十刻期鸣鼓告众而逝】
　　雪　轩【赵州人游贵州永宁创庵以居题曰梦縁坐山十四年戒行髙洁礼部差锦衣舍人萧兴访取赴京不知所终】
　　道　庵【太和人叅古庭和尚筑室于水目九峯之闲因闻水声大悟再见古庭庭喜之曰居士这回稳坐家中也曰某自来不出外古庭曰家中事若何曰倒却四壁古庭肯之有铁壁银山都放倒叮咛珍重莫狐疑之句】
