<!-- { "loadSidebar": true } -->
　　吴国庆妻闵氏【昆阳人年二十三夫卒苦节自守流冦陷城骂贼而死】
　　张文彩妻王氏【易门人夫早卒氏年少坚志守节奉姑教子厯四十余年足不履阃外诏建坊旌表】
　　宋廷相妻梁氏【易门人年十八夫卒苦志守节万厯三十年旌表】
　　刘琛妻邱氏【杨林所人年二十二夫卒守志不渝遗腹三月生子绪抚之成立成化间旌表】郑儒妻洪氏【嵩明人夫中治戊午举人计偕卒于京讣至氏屡自缢以殉姑救免守节甘贫与姑同寝食阈不逾衣不彩督课幼子成立】
　　罗江妻李氏【嵩明人夫任南昌府推官遘疾氏每尝药而进继以割股夫卒扶柩归哀痛丧明适有冦至抱遗像投水母姊救免焚刼一空益励苦节嘉靖间旌表】
　　杨钧妻李氏【嵩明人夫任永安州知州苦节自甘卒于官氏痛哭几絶携幼子扶榇还里至广阳堡遇冦恐为所辱遂赴水死永安人思钧之清高氏之节为建双节祠于江干】
　　本朝
　　傅景明妻唐氏【昆明人年十八夫卒坚守苦节厯五十六年事姑抚子孝慈兼尽康熙三十年具题旌表】
　　熊卜尚妻梁氏【昆明人年二十余夫卒有数月遗孤氏剪发毁容坚操抚子遭吴逆之变流离万状厥志不渝厯四十六年如一日康熙三十二年具　题旌表】
　　辛有耕妻汤氏【昆明人年二十二夫卒孝养孀姑丧葬尽礼抚育子女皆成室家贞心苦节乡里称之】
　　戴高妻戌氏【昆明人年二十一夫卒刺喉喷血几絶遇救而苏敬事翁姑尝割股以疗姑疾课诸子皆成立】
　　郝翔妻蔡氏【昆明人年二十二夫卒自缢以殉姑救免后遭冦乱复投水死姑倩人捞救复苏贫无立锥女红养姑姑病焦渴食不下咽氏覔乳哺之三年及殁勉力营葬抚二子皆成立　以上三人康熙四十四年具　题旌表】
　　刘国正妻沈氏【昆明人年二十一夫卒子賔甫二嵗有劝以他适者辄誓死家贫甚作饭以奉翁姑而糟糠自啜翁姑相继殁殡葬如礼教子成立】
　　张良翰妻陈氏【昆明人夫为易门廪生氏年二十八夫卒三子俱幼家贫日夜纺绩以养孀姑姑病侍汤药坐卧不少离及殁哀毁愈至教三子皆成立　以上二人雍正元年具　题旌表】
　　杨玉龙妻丁氏【昆明人年二十五夫卒子旵曔皆幼翁姑欲遣嫁之氏截发见志翁姑殁竭力殡葬后子曔亦卒氏与媳抚孤孙苦节三十五年雍正五年具　题旌表】
　　成于朝妻王氏【昆明人年二十八夫卒三子皆幼氏誓死守节家甚贫纺绩以事翁姑及殁拮据殡葬如礼】
　　王珍妻初氏【昆明人夫为邑廪生氏年二十六夫卒子尊贤尚幼矢志坚贞织絍以养翁姑教子为诸生】
　　张应坤妻完氏【昆明人年二十七夫卒子钧甫三月氏哀毁不食翁姑泣曰如张氏一线何乃复食后翁姑殁殡葬如礼抚子成立】
　　谢履恭聘妻李氏【昆明人年十六许聘未嫁闻夫讣请于父母欲归谢氏奔丧弗许絶粒不食父母乃听归谢氏抚侄崶为嗣孝事翁姑教育嗣子后崶举于乡】
　　杨桂柏妻王氏【昆明人年二十七夫卒二子朝元朝栋俱幼氏欲以身殉姻戚劝以姑老子穉乃止孝事孀姑抚育二子后朝元亦卒媳王氏矢志守节如姑】
　　王应举妻陈氏【昆明人年二十八夫卒二子皆幼氏痛絶复苏家贫拮据营葬有劝以改适者以死自誓工纺绩养孀姑以上六人雍正九年具　题旌表】
　　林之秀妻李氏【昆明人年二十七夫卒甘贫守节孝事孀姑抚二子成立孙五人有抱孙者五世一堂寿至百嵗人以为苦节之报雍正十一年具　题建坊旌表】
　　严昆妻尤氏【宜良人年二十三夫卒子应昌甫三嵗氏矢志育孤纺绩自给康熙五十年具题旌表】
　　陈黼扆妻倪氏　妾李氏　女陈氏【宜良人顺治十五年流冦据滇闻　大兵至贼奔宜良氏同妾女避乱东山瀑布崖闻夫死路南与妾女俱奋身跳崖死】
　　徐大聘妻陈氏　妾杨氏【宜良人顺治十六年　大师入滇溃兵四至氏与妾避兵红石崖其夫为冦所掳氏与妾亦被执恐见汚同投大赤江死仅存幼子璘　以上五人雍正五年具题旌表】
　　保亮妻杨氏【宜良人姑殁翁老两目昏盲佐夫尽孝氏年二十夫卒仅遗一女氏矢志不二抚侄为嗣翁以寿终丧葬皆如礼雍正九年具　题旌表】
　　刘遇平妻郎氏【罗次人年二十余夫卒子甫三嵗氏号痛欲絶姑继殁翁娶继姑赵氏氏敬事之未几翁及继姑又殁皆勉力营葬守节三十五年雍正九年具　题旌表】
　　黄玥妻唐氏【晋宁人夫为诸生年二十一夫卒子梦祥甫两月矢志坚贞事姑克修妇道守节五十二年康熙四十四年具　题旌表】
　　姚俊妻赵氏【晋宁人年二十六夫卒日夜悲痛粒勺不入口或以翁姑老子幼责之乃节哀复食勤纺绩供甘防教子读书翁姑继殁守节五十四年寿八十雍正九年具　题旌表】
　　陈其敬妻楚氏【呈贡人年二十六夫卒时舅姑年皆六十余纺绩以养遗孤甫三嵗宅后有桑一株故夫手植每抚桑以哭桑为之枯雍正三年具　题旌表】
　　杨摅妻苏氏【安宁人贡生苏恩女年二十三夫卒誓死不二事翁姑克尽妇道子居业甫五龄抚育成名康熙四十五年具　题旌表】
　　王养正妻洪氏【昆阳人年二十一夫卒有遗腹五月氏誓死以守后生子名顺天抚育成立苦节四十七年顺天长娶杨氏与夫同事孀姑甚谨顺天寻卒杨年二十五效姑守志训子来賔为诸生厯三十二年俱于康熙二十四年具　题旌表】
　　吴澄淮妻杨氏【易门人年二十六夫卒养姑课子取给机杼间苦节特着雍正三年具题旌表】
　　但齐贤妻王氏【易门人年二十五夫卒抚子襄成立襄又卒坚志守节三十一年雍正四年具题旌表】
　　蒲叶盛妻李氏【嵩明人年二十四夫卒姑老子幼茹苦守节躬事纺绩奉姑教子后子易藩举于乡】
　　张任妻苏氏【嵩明人遇姑与夫疾俱割股疗冶弗愈夫卒时氏年二十六坚贞自誓事翁孝谨抚子成立　以上二人康熙三十三年具　题旌表】
　　李朝宰妻段氏【嵩明人年二十八夫卒子甫六嵗氏躃踊几絶以子幼勉为抚育辛苦以养舅姑守节三十九年雍正九年具　题旌表】
　　王之贤妻陈氏【昆明人年二十八夫卒哀恸絶而复苏敬事七旬孀姑跪奉汤药亲涤溺器抚成二子苦节四十六年】
　　傅曰仁妻刘氏【昆明人年二十九夫卒勉力营葬终丧后仍缟衣素食惟以纺绩为事奉祖姑抚孤子克尽慈孝守节厯四十四年】
　　罗鸿渐妻王氏【元谋诸生王鼒女年二十五夫亡能知大义养老抚孤姑殁丧葬俱尽礼遇忌辰虽薄物必哭奠守节厯四十五年次子一萃举于乡】
　　于崇惠妻李氏【昆明人于归后值兵燹奉姑匿山谷间食尽随夫数十里负米供饔飱踵至流血年二十八夫亡事姑益谨抚二子俱成人守节厯四十五年】
　　钱元妻雷氏【昆明人年十九夫亡亲族劝之再醮氏不从孝养舅姑久而不懈舅姑殁丧葬如礼守节厯四十八年】
　　张其能妻杨氏【昆明人武縁令杨叶女幼适张见夫清贫即遣回仆婢躬操井臼年二十九夫亡欲以身殉翁劝谕乃止翁殁拮据殡葬尽哀尽礼次子诚举于乡旋卒氏与孀媳赵氏抚孙苦节四十年】
　　戴国诏妻张氏【昆明人于归未久夫染病卧床二载氏竭赀医治夫亡年二十八家计日窘而奉养老姑甘防无缺姑殁事继姑亦甚谨教子桂读书为诸生守节厯四十五年】
　　阎俊妻刘氏【昆明人夫家贫甚氏纺绩以供菽水克尽妇道年二十九夫亡奉姑抚子备着辛勤守节厯三十二年】
　　张玉龙妻李氏【昆明人年二十九夫亡养舅姑以孝闻教子力田不失本业守节厯四十年】
　　叶政妻郭氏【昆明人明指挥郭啓元女夫贫罄奁赠以佐膏火体无完衣终无怨言年二十九夫殁抚育三孤俱成立　本朝顺治三年值沙贼之乱恐为贼所汚诱三子出闭门自焚死后向高妻任氏凌云妻陈氏即其孙媳曽孙媳也三代相继守节皆氏之风烈有以启后云】
　　叶向高妻任氏【昆明人以贤孝闻年二十六夫亡值流冦入滇连嵗荒歉竭力女红奉舅姑以肥甘己则糟糠充腹舅姑殁丧葬俱如礼守节四十六年】
　　叶凌云妻陈氏【昆明人年二十五夫卒姑老子幼家无寸产氏纺绩养姑拮据丧葬终身不茹荤血守节五十九年】
　　宋裔良妻纪氏【明晋宁百戸纪桧女年二十七夫亡人有以无子讽其改适者氏毁容拒之依堂侄士璋家谗言搆衅氏辄斥不听与士璋母唐氏和睦终身守节四十五年】
　　宋裔超妻唐氏【昆明人年二十九夫亡矢志靡他夫之叔宦游遇兵燹归贫甚舅姑邀至家中共爨数十年氏能体舅姑之心敬以事之与娣纪氏同甘苦纪氏死为之殡葬成礼氏守节六十年现年八十九嵗】
　　万鹏程妻杨氏【富民人年二十六夫执父丧以毁卒氏欲自尽亲邻以姑老子幼力止之家既贫寠送往事居勤劳艰苦厯三十七年教子轴成诸生】
　　毛翰妻刘氏【安宁人年二十八夫卒子甫八月苦志守节敬事翁姑凡祭祀賔客必诚必洁守节四十三年教子成诸生】
　　曹琛妻施氏【安宁人年二十八夫卒家贫纺绩以养翁姑姑殁事继姑尤加敬爱饮食必亲尝衣服皆手自缝纫及翁姑相继殁哀毁号恸闻者泪下苦节四十二年】
　　李懐城妻吕氏【嵩明人年十六于归适姑病笃奉汤药者三月昼夜不懈年二十一夫亡纺绩课子足不出戸守节厯五十七年】
　　李国荣妻苏氏【嵩明人事翁姑以孝闻翁病剧尝粪卜之年二十六夫亡荼蘖自甘抚子成立守节厯四十六年　以上十九人雍正十三年具　题旌表】
　　续编【已具　题旌表者列于正编其经府州县及布政使申详巡抚衙门查核的确将来陆续具　题者列于续编】
　　陈湛源妻黄氏【昆明人夫为诸生氏年二十二夫卒涕泣谓姑曰子妇不孝适陈门五载一无所出有死而已姑曰汝死则吾身更何所托乃继侄为嗣躬织以养姑姑殁丧葬如礼守节十五年而终】
　　邹近泗妻邢氏【昆明人年二十八夫卒亲族劝之改适曰家贫如洗何所恃而守氏曰吾能忍饥寒不能忍耻纺绩度日抚孤成立守节三十五年】
　　郑士长妻吴氏【昆明人年二十九夫卒自缢以殉母救得免士长本楚人客死无田宅赁房以居子甫五嵗氏昼夜纺绩以供衣食遂至两目皆眊守节三十七年】
　　刘嘉彦妻陈氏【昆明人年二十九夫卒力贫守志孝事翁姑翁姑殁哀泣痛絶感伤行路抚子成立苦节二十七年】
　　许天麟妻温氏【昆明人年二十六夫卒家贫不能具含殓鬻嫁时妆奁以营丧事葬毕入房自缢姑救之得不死值凶嵗姑病翁失明氏拮据以供药饵姑殁丧葬如礼有所遗敝卢一区以夫弟年幼推以与之守节三十年教子文级成诸生】
　　康茂才妻宋氏【昆明人夫为抚标兵氏年二十九夫卒家贫甚纺绩抚孤苦节厯四十八年】
　　许珍妻尹氏【昆明人随夫徙居河阳年二十九夫卒子幼家贫茹荼自守三旬九食冰操特厉抚子成立寿七十二终】
　　王雄妻黄氏【昆明人夫为抚标兵氏年二十九夫卒子甫嵗余日夜纺绩以养七旬衰姑姑疾焚香告天愿以身代及殁拮据以襄殡葬守节二十五年】
　　王永徳妻曹氏【昆明人年二十九夫卒家贫纺绩养姑姑殁营葬抚二子成立守节三十一年】
