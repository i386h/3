<!-- { "loadSidebar": true } -->
　　孙继鲁【字道甫昆明人少负竒质书史过目不忘登嘉靖癸未进士知澧州以他事避怒已者乞为学官改国子监助教厯戸部中出知衞辉府未防调淮安府中贵衘命督江南织造擅作威福继鲁与之抗中贵怒谮诉于上逮至京执政为之解罪止调官既免弗谢调黎平府能以徳化感格叛苗陞湖广提学副使每従帖括相士数语尽其生平合若左劵晋山西左叅政分守冀南绳宗人以法及陞本省按察使宗人数百要于路发其装惟布袍敝履他无所蓄惊曰髙皇帝以来罕见此官相与载酒偕士民追送之至任益饬法约束舍人子自宗潢以及百姓咸愿久于其任寻晋右副都御史巡抚山西以邉事与总督翁万逹意不合为文誓于神慷慨忠义溢于言表因各陈所见交上封事时宰先万逹而后继鲁遂被诬下狱读易赋诗矢死不折圜中无楮笔日用饭盌画壁与同时得罪御史杨爵倡和百余首名饭盌集知公者以百口直之而时宰怒不解竟以疽发卒狱中山西士民哭于长安者数百人穆宗即位従言官请赠兵部左侍諡清愍赐祭葬】
　　张　素【字季文安寜人嘉靖癸未进士厯官湖广兵备道出方略平贼陞四川巡抚复着军功勅赐金帛致仕归里囊无余蓄恬静自如】
　　陈常道【字子中呈贡人嘉靖丙戌进士知富顺县蠲盐课赈荒民陞主事疏请终养服阕陞常徳知府屡辩疑狱运麻阳兵饷有功陞建昌兵备道乞归杜门静习手录薛西园集叅解多所独得】
　　施　昱【字子贞广南衞人嘉靖丙戌进士任刑部主事陞贠外典试山东取士多名隽陞本部中以议国戚张延龄狱不称旨落职时已陞陜西佥事矣家居八载起补贵州佥事威恵竝行士民绘像祝之瓦店驿峻岭夹江甚难渡昱设法为巨桥覆以屋又因劾处得当钦赐银币值黔中大比録文犯忌罪监临御史波及之谪茶陵州州同厯永州府通判迁徽州府同知丁艰归服除补大名知府陞湖广佥事驻承天府百务纷防昱一意恤民不狥时好虽见忌疾弗顾也以擒巨寇李邦珍功赐绮币晋光禄寺少卿卒于京昱孝友醇饬所着有礼经疑问蔵于家】
　　黄鳯翔【字冲霄号竹泉昆明人与其兄鳯翺少相师友登嘉靖丙戌进士任刑部郎尚风节岀知重庆府鲠直为当事所忌拂衣归杜门不出著述甚富人问杨慎曰黄竹泉平平耳曰公勿言如竹泉者宇内未易得也】
　　段　纁【字朝聘昆明人嘉靖戊子举人十上春官不第益发愤向学在京与周洞岩论愼独之防谓本无寂静惟动不失常者近是不得分静存动察为二一时如谢髙泉万履庵皆与缔交纁髙自标植归田后与胡廷禄游胡雅意诗文纁曰志于道者耻为诗文胡即其居植众卉曰借此以发生意纁曰生意岂在彼也胡遂悟及胡卒纁诔之曰始待益于外来终取足于天则自是坚卧不出宦滇者造庐欲一见终不可得所居湫隘旴江罗汝芳题其里曰顔巷】
　　李茂阳【字三山昆明人蚤丧父事母至孝与兄向阳读书寒暑不少怠家窘甚司徒刘辅造访赠之金不受嘉靖甲午癸夘弟兄相继举于乡茂阳授四川南充教谕士类多所成就迁知大足县县苦盗抚谕有方朞年盗遂息以直忤上官乞归终养还里后杜门不出惟养亲教子所着有归来园集】
　　佘应桂【字梦征昆明人幼孤事母孝中嘉靖丁酉举人知灌县保民如子采山大役报成而民不扰蜀民颂之陞重庆府同知清戎理鹾有能声厯知南康府兴学正俗均粮息盗入觐卒】
　　周　棐【字公辅嵩明人嘉靖丁酉举人任新蔡教谕摄汝阳县篆救荒全活者众厯知庐山彭县有恵政】
　　杨秉和【字节甫昆明人嘉靖庚子举人知临漳县却金辩狱迁汝寜防宗府夺地自益疏闻下台臣久未决和慷慨启王陈利害还所夺地以归民时称防能厯刑部员外郎乞归】
　　石　银【呈贡人嘉靖庚子举人知合江县迁陇州知州所至以岂弟称不善事上官左迁韩府长史乞归隠于大渔村穷约终身晏如也】
　　顾天祐【字吉甫昆明人嘉靖癸夘举人知建始县城介蛮峒嵗比不登艰虞百端祐竭力保障招集蛮党综覈隠占邉鄙寜谧迁保寜府通判捕大盗得其窟盗悉除致政归杜门著书以经学授徒卒年八十余】
　　严　清【字直甫后衞人弱冠登嘉靖甲辰进士知富顺县丁母忧服阕补邯郸县皆以防能着徴为工部屯田主事陞中督建外城及九陵综覈出入省费巨万出知保定府时廷议选邉才清与焉厯陞四川右布政综理撙节蜀库独赢隆庆初巡抚贵州复移四川一切公私费悉従减省奏改金钱当输京师者二十余万就近抵陜西佐邉费定番僧贡额罢有司团操蜀民称便万歴乙亥再命巡抚贵州条理得宜苗蛮慑服累迁刑部尚书秉公持平屡白寃抑神宗素知清特授吏部尚书时癸未冬计事滇委所摈斥虽闾里不少庇而引用岩穴知名之士实多无何以劳瘁致疾四上疏乞归又二年本兵乏人上特旨起清清力辞疏入上迟回久之乃许戊子特晋太子少傅嵗给廪粟舆夫卒赠太子太保赐祭葬諡恭肃清性检饬有威仪生平操行尤严于取与辞受居官食麤衣敝与童仆同甘苦及为尚书亦然舆疾出都门遵潞河泝大江而行置石轻舟无慙古人归滇后隠于松华别业后进造请惟以脩身务学为谆谆其诗随意兴成有冰玉堂集东阿于愼行刻笔麈载酒遗事方冯保以罪籍没得一册于其家定陵披阅皆籍记朝贵往来事及书清无一字以此受知】
　　郭　斗【字应秀昆明人嘉靖癸丑进士知孝感县伸疑狱行取南戸科给事中以母忧去服阕补山西按察副使覈邮符寛民力迁贵州按察使时安国亨搆杀罚粟而止平滇黔道涂以利行旅厯浙江左布政使致政归万厯初再起贵州寻归田里构小楼于进耳山赋诗作书自适一夕方据案吟咏忽掷笔而卒】
　　龙　施【字德敷昆明人嘉靖乙夘解元厯官戸部郎中陞河东运同所在有政声以母老请养家居二十余年澹然自乐著书之外治药济病视亲戚有缓急辄损赀佐之所着有露林蝉啸心济医宗等书】
　　张　桥【字衡如昆明人嘉靖己未进士任工部主事管南旺闸河刻意河防运道不滞竣事还京擢寜夏兵备佥事急葺邉墙重罚剥军者西贼为之卷幕寻以浮议罢归精心坟典自六经子史旁及眞诠释典靡不研究才髙学冨尤精书法】
　　朱运久【号莲峯安寜人隆庆初恩贡任东昌府通判陞海北正提举请告归居乡不入公府不置田宅乡闾重之】
　　王　制【昆明人隆庆丁卯解元任思南府推官行取御史转韶州佥事晋叅议操守清洁比归好义乐施嵗歉赈饥乡里徳之】
　　孙继先【字志显昆明人隆庆庚午举人任兴化教谕迁陀陵知县奉檄纪验腻巂招降贼属三百人朝廷赐金褒之再迁下石西州知州州故为思明黄獠窃据治闻始讨平设流官率寄妻孥于太平府嵗一履其地继先始擕家居之辟草昧拓城甃井生聚教训比于列郡迁承天府同知有筑堤救荒之绩后因事左迁荆王府长史归以古礼倡邑人冠婚葬祭一轨于制人皆惮其严正】
　　李闻馨【字徳华昆阳人万厯癸酉举人知新繁县奉檄覈仓储持法不阿陞知茂州多恵政】张　薰【字伯舜归化人万厯丙子举人任河南教谕为督学杨俊民所器重厯大理司务陞刑部狱无大小各当其情奉命谳囚三州多所平反每与直指使相左遂罢归】
　　王希尧【字惟中昆明人万厯己夘举人任竹山教谕陞知钟祥县捐烦苛与民休息寻调藤县在官以实心行实政后亲老请归孝养者十年每嵗终以钱米济郷里贫乏】
　　朱运昌【字际之昆明人万厯庚辰进士任大理评事陞刑部郎谳狱四川上录囚应纵者百余人下司寇覆议悉当迁叅政分守川西条上钱谷画一之制累迁福建左布政使中贵人衔命督税多所沮抑中贵人欲陷之乃上书乞归即日登舟当事挽留不得方抵里神宗特简为右佥都御史巡抚福建凡闗疆及民生吏治者所司未及状逹已被符令处分监司而下咸惊以为神奉约束惟谨抚闽前后几三年朝廷嘉其功待以异数寻卒于官赐谕祭】
　　罗大器【号沧岳安寜人万厯壬午举人任山海闗通判清屯选鋭邉闗倚重前后荐剡十上为权贵所忌罢归士民攀辕载道居乡二十余年复起用厯知岳州府丁继母艰归絶迹公门官司乡里皆推重之】
　　刘文徴【字右吾昆明人万厯癸未进士厯任绍兴知府考清防第一因汉刘宠为会稽太守以防洁著称故民闲有汉明二刘之謡累官太仆卿致仕归里礼教甚严著作多于世前纂脩通志皆其手笔也】
　　朱思明【字用晦昆明人万厯己丑进士授刑部主事署本部郎中适寜夏之变上怒逮及军府重臣思明掌其狱为具爰书国体获全继命钦恤广东狱无寃滞累迁河南按察副使防大饥设法赈济全活甚众开漳河十余里开归民感其徳为建生祠陞本省右叅政管理河道时河决没民居万计嵗漕不通思明又倡开漳河二十余里劳瘁无虚日阅四年始告竣陞广西布政使宗人骄纵绳以礼法洎黎贼出没官军多滥杀冐功尝诣狱清谳之厘剔盐政积一清乞终养归恬淡自怡足迹不入公府】
　　孙光前【昆明人万厯戊子举人任宜良教谕陞国子监博士迁沅州知州沅当孔道官民苦于供亿光前力裁节之使客往来自为馆餐州民以苏调嘉兴府通判未防归仅以二鹤随途中资罄竝鹤鬻焉】
　　朱化孚【号岱晟安寜人万厯壬辰进士授行人主试贵州号得士迁兵部主事凡非尺籍什伍而以虚名冐蠧者悉除之转本部武选中条选法六事为后人遵守擢银夏兵备道清钱粮谨斥堠转贵州叅议止营兵之乱陞湖广按察使刑罚清明告归日与亲友故人为文字防所着有贲幽吟阳城纪胜行于世】
　　杨　鳯【字明正安寜人万厯甲午举人任顺庆府通判摄府事赈饥全活甚众迁知海州筑堤遏潮以通盐舶安揷青兖饥民招集流亡给牛种垦田报陞南康府同知士民遮留得请在海十一年多异政继为太原府同知擒妖定倾政绩益着陞知顺庆府值奢酋变助饷练兵贼不敢窥入觐引疾归为人喜愠弗形乡里皆重其徳量后两奉征诏结庐葱山坚卧不出】
　　范立朝【字二懐昆明人万厯丁酉举人任荣阳教谕厯陞刑部中谳狱无疑滞出知平凉府府多宗人恣横立朝每以法绳之共相服罪时韩王薨世子幼有嬖人子谋立暮夜赂以金立朝正色曰嫡庶之礼何可废也拂衣而入王妃闻之亦以多金求为善计复奋然曰此公议何以私为使惭谢旋以忤给事某罢归家居淡泊自甘遇后学必教以礼年八十卒】
　　杨师程【字道南安寜人万厯戊戌进士知湘隂县多善政报最擢御史献纳纠弹指陈邉事巡盐河东清余课豁啇逋条议十数上咸报可母既耄三请终养未允而讣至号泣归庐未防卒师程慷慨有大志直节敢言一时重之所着疏草行于世】
　　赵日亨【字贞所安寜人万厯辛丑进士任太常博士选御史福藩之国中使躧丈膳田骚动连省亨抗疏调画得允山东嵗饥民乱亨奉命巡按疏请蠲免抚绥底定时有监司恃妇翁为首辅行殊不法亨劾之并及首辅由此外转川南兵备道值奢酋叛募死士斩叛目黄光辉率兵解省城围晋秩赐金卭雅皆有祠祀之防以病请门人张星曰师勲已勒岷峨枢抚在旦夕闲何遽言归也亨曰年来中外任事率植党营私大乱将作每思匡救愧遐踪力微忍逐流乎遂以贵州左布政使致仕着寤歌楼集】
