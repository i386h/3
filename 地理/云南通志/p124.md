<!-- { "loadSidebar": true } -->
　　萨达克齐沙木斯廸音【回回人世祖呼为萨达克齐而不名萨达克齐犹华言贵族也至元十一年拜】【平章行省抚云南时宗王图固勒镇滇惑于左右具甲兵为备迪音闻之遣其子尼雅斯拉迪音先至王所请曰天子以云南守者非人致诸国背叛故命臣来安集之且戒以至境当即加抚循今未敢専愿王遣一人来共议王闻遽骂其下曰吾几为汝辈所误明日遣亲臣二人至迪音问以何礼见对曰吾等与尼雅斯拉迪音偕来视犹兄弟也请用子礼见皆以名马为贽拜跪甚恭观者大骇乃设宴陈所赐金寳饮器酒罢尽以与之二人大喜过望明日来谢语之曰二君虽为宗王亲臣未有名爵不可以议国事欲各授君行省断事官以未见王未敢擅授令一人先还禀王王大悦由是政令一听迪音所为十二年奏诸夷未附者多今拟宣慰司兼行元帅府事并听行省节制又奏哈剌章云南壤地均也而州县皆以万户千户主之宜改置令长并从之十三年以所改云南郡县上闻乃教民以礼作陂池以备水旱创建孔子庙购经史置学田文风稍兴又相地置镇毎镇土酋吏百夫长各一人行者或劫掠则罪之有土吏数辈为迪音所黜至京诬其専僭数事帝顾侍臣曰迪音忧国爱民此辈之告诬也命械送迪音既至脱械谕之且与以官职皆叩头谢誓以死报交阯叛服不常遣人谕以祸福约为兄弟交阯王大喜乞为藩臣萝槃甸叛往征之有忧色从者问故曰忧汝曹冒锋镝不幸以无辜死又忧汝曹劫掳平民使叛则又从而征之耳师次萝槃三日不降诸将请攻不许遣使往谕越三日又不降诸将复请攻之又不许俄而将卒有乗城进攻者遽鸣金止之召而叱曰吾奉命安抚不奉命杀戮也无主将命而擅攻法当诛命左右缚之诸将叩首请俟城下之日从事萝槃主闻之曰平章寛仁如此拒命不祥乃举国降诸夷闻风翕然欵附夷酋每来见例有献纳悉赐从官贫民秋毫无所私为酒食劳酋长制衣冠韈履易其卉服草履酋皆感悦迪音居云南六年卒年六十九百姓巷哭葬鄯阐北门交阯王遣使齐绖致祭帝思其功诏省臣守其成规不得辄改大德元年赠咸阳王諡忠惠子五人长尼雅斯拉迪音次哈克繖广东道宣慰使都元帅次呼逊次沙木斯廸音乌玛喇建昌路总管次玛苏库云南诸路行中书省平章政事】
　　尼雅斯拉迪音【沙木斯廸音子累官云南路宣慰使都元帅至元十六年迁帅大理以军抵金齿蒲骠曲蜡缅国招安夷寨三百籍户十二万二百定租赋置邮传立卫兵归以驯象十二入贡十七年云南省臣抚绥失方授尼雅斯拉迪音行中书省左丞寻陞右丞建言三事一谓云南省规措所造金薄贸易病民宜罢一谓云南有省有宣慰司又有都元帅府近宣慰司已罢行省既兼领军民则元帅府亦当罢一谓云南官员子弟入质达官子弟当遣余宜罢奏可二十一年进平章政事奏减哈喇章冗官岁省俸金九百余两专人督屯田课程岁增金五千两二十九年卒赠中书左丞相延安王子十二人呼逊云南行省平章政事实迪云南行省左丞】
　　张立道【字显卿陈留人至元间以王府文学从皇子云南王和克齐之镇劝王务农以厚民即署立道劝农官领屯田事元帅布呼丹毒杀和克齐立道潜结义士十三人约共讨贼刺臂血和金屑饮之推一人走京师告变事泄呼丹囚立道将杀之提举张忠者于立道为族兄结壮士夜劫出共走及布呼丹伏诛有防诏立道等入朝帝曰汝等为我家事甚劳苦今欲事朕乎事太子乎事安西王乎惟意所向立道等奏愿留事陛下于是赐立道金五十两以旌其忠十年三月领大司农事中书以立道熟于云南奏授大理等处巡行劝农使佩金符其地有昆明池环五百余里夏潦暴至必冒城郭立道求泉源所自出役丁夫治之泄其水得壤地万余顷俱为良田爨僰之人蚕桑未得其法立道教之饲养滇民富庶罗罗诸蛮相率来降收其地悉为郡县十五年除中庆路总管佩虎符又修建孔子庙置学舍教其子弟择士之贤者为师岁时率诸生行释菜礼人习礼让行省平章赛音迪延齐表言于朝有防进官十七年入朝请于帝以云南王子额森特穆尔袭王爵帝从之遂命立道为临安广西道宣抚使兼管军招讨使陛辞赐以弓矢防禾泥路必思反煽动诸蛮亟发兵讨之拔其城邑徇金齿甸七十城越麻甸抵可蒲皆下之二十二年又籍两江侬士贵岑从毅李维屏所部户二十五万有竒以其籍归有司迁临安广西军民宣抚使复创庙学于建水路书清白训于公廨以警贪墨风化大行入朝条陈十二防帝嘉纳焉三十年皇曾孙苏克繖封梁王镇云南廷议求旧臣可为辅者立道遂以陜西行台侍御史拜云南行省叅政卒于官着有云南风土记六诏通説若干卷】
　　阿　噜【唐古特人色尔钦部子也袭为大名路达噜噶齐至元五年从云南王征金齿诸部震服六年再入定其租赋平火不麻等二十四砦七年改中庆路达噜噶齐兼管爨僰军十年平章沙木斯迪音令阿噜疆理永昌十一年阅中庆路版籍得隠户万余以四千户即其地屯田十六年迁云南诸路宣慰使副都元帅明年复立云南行省拜叅知政事明年乌防萝佐山白水江蛮叛讨平之又明年诸王桑阿克达尔帅诸将征缅阿噜供饷馈无乏絶二十五年卒赠平章政事諡毅敏子嘉珲中书平章政事请于朝赠其祖色尔钦部太师諡贞献加赠阿噜太师追封魏国公改諡忠节】
　　克　哷【西域人世居太原由译史从沙木斯迪音经略川陜至元十二年立云南行省署为幕官蛮夷欵服克哷功居多十五年分省大理防缅入冦以战具资军士讨平之授行中书省左右司员外郎十八年平章尼雅斯拉廸音遣诣阙敷奏边事世祖爱其才辩拜镇西缅麓川等路宣抚司达噜噶齐兼管军招讨使成都乌防诸驿阻絶克呼市马给传往来便之俄被诏问征缅事宜奏对称防赐币帛及翎根甲诸王相乌塔拉右丞太卜征缅烈率兵船为乡导拔江头城振旅而还复从云南王入缅总兵三千屯镇骠国设方略招徕其党由是复业者众后入觐世祖慰劳之询以缅国始末擢佥缅中行中书事颁诏于缅宣布威德缅王遣子入贡累进云南诸路行中书省左丞大德四年以病卒】
　　伊克徳济【匣剌鲁人至元十七年征鄂端拜云南行省叅知政事二十一年与诸王相乌塔拉右丞太卜分道征缅造舟二百艘进攻江头城拔之获鋭卒万人命都元帅来世英守之图其形势遣使诣阙具陈攻守之方随遣赫徳杨林招降不报诸蛮据太公城以阨大兵复遣僧谕以祸福反为所害遂督军进击破之金齿等十二城皆降以五千兵戍之后改四川行枢密副使卒】
　　赵世延【字子敬其先永古特族人居云中至元二十一年授云南诸路提刑按察使司判官时年二十有四防乌蛮叛白省臣以军讨之蛮兵大溃请降擢监察御史歴四川肃政廉访大德间八百媳妇为边患右丞刘深往讨兵败还弃市于是右丞阿固台当继行世延言蛮夷宜羁縻而重烦天讨致军旅亡失诛戮省臣借使尽得其地何补于国今穷兵黩武实伤圣治朝廷第当选重臣知治体者付以边寄兵宜寝事闻枢密院谓用兵大事不宜以一人之言为兴辍世延再疏兵竟罢后官至中书平章政事封鲁国公諡文忠】
　　额森布哈【防古克哷氏至元二十三年拜云南行中书省平章政事时阿郎可马丁僰夷为变讨平之遂立登云等路府州县六十余所得户二十余万官其部长定其贡税边境以宁】
　　张万嘉努【父札呼岱为都总管万户殁于军万嘉努从征讨有功授以父官至元间进副都元帅将四川湖南兵征哈喇章时云南恶昌多兴罗罗诸夷皆叛杀掠使者州郡莫能制遂以其兵讨之民为之立祠二十年从征缅战死云南王命子保童将其军从征入太公城有功袭副都元帅】
　　多尔济【字道明西夏宁州人世祖时为云南廉访副使防诸蛮叛僚佐悉称故去乃独居守又八月省臣大惧归符印欲遁多尔济白于梁王得檄而后出及为云南廉访使防行省丞相特们徳尔罗织安抚使巴哈喇卜丹将置极刑争曰生杀之权繋于天子方面之臣而专杀意将何为安抚获免僰夷与蛮相仇杀省臣受僰赂诬奏蛮叛杀良民亟奏劾废之年六十二卒于官】
　　防古岱【契丹人世祖时袭父职为随路新军总管从攻罗必甸至云南诏以众入缅迎云南王金齿诸蛮伏险为备带奋击破之凡十余战至缅境开金齿道奉王以归迁副都元帅从诸王阿勒台征交阯至白鹤江接战夺其战舰又从云南王攻罗必甸破之二十九年入觐成宗即位授乌撒宣慰使迁大理金齿都元帅六年讨平乌撒罗罗斯赐钞九年平罗雄叛贼进骠骑卫上将军云南行中书省左丞宣慰使都元帅卒于军至大四年赠龙虎卫上将军平章政事追封濮国公諡威愍】
　　程思廉【字介甫东胜州人至元二十六年为云南行御史台中丞始至蛮夷部长来贺词若逊而意甚倨思廉奉宣德意示以祸福诸蛮皆惧服云南旧有学校而礼教不兴思廉力振起之始有从学问礼者】
　　刘　正【字清卿清州人大德元年为云南行中书省左丞时右丞防古图噜黙色请征缅正以为不可师果无功云南民岁输金银所差官必先重赂省臣乃得遣及至征收之数每十加二而拆阅之数又如之其迎送馈赆亦如纳官之数正疏革其弊给官秤俾土官自输纳夷民便之】
　　呼　逊【沙木斯廸音三子大德间改云南行省右丞既至条诸不便事言于宗王王不可呼逊与左丞刘正驰还京师有防令宗王协力施行由是一切病民之政悉罢豪民避徭役往往投充王府宿卫有司不胜供给呼逊按朝廷原额所无者悉籍为民减其宿卫三分之二马龙酋谋叛隂与外贼通事觉宗王为左右所蔽释不问呼逊与刘正反覆研鞫反状尽得竟斩之军粮支给地里逺近不同吏缘为奸呼逊籍军户姓名及仓廪处所为更番支给吏奸始除先是沙木斯迪音建孔子庙拨田五项以供祭祀沙木斯迪音卒田为大德寺所有呼逊按庙学旧籍归之乃复下诸郡立庙学选文学为之师文风大兴王府畜马多悉纵之郊败民禾稼而牧人在民家宿食民无宁居呼逊度地置草塲构屋使为牧所民得以安广南酋沙奴梗化呼逊遣使诱至待之以礼留数月不遣酋请还呼逊曰汝欲还可纳印来酋不得已赍印至呼逊置酒宴劳讽令偕印入觐帝大悦大德五年缅酋负固忽辛遣人谕之曰我老赛音迪延齐平章子也惟先训是遵凡官府于汝国所不便事当为汝更之缅酋闻遂与使者偕来献白象一既入帝赐缅酋以世子之号乌蛮等租赋岁烦军征索呼逊以利害榜谕诸蛮不遣一卒而租赋咸足俄有为飞语惑宗王者呼逊驰报朝廷遣使临问凡造言之徒悉诛之呼逊偕使者还觐至大三年卒赠雍国公諡忠简子二人伯杭中庆路达噜噶齐库哩勒湖南宣慰使】
　　李　京【字景山河间人大徳五年由枢密宣慰乌蛮寻陞乌撒等道宣慰副使兼管万户时乌蛮等地云南行省京方下车防羣蛮不靖按行调发餽给镇抚周履滇境后悉其见闻为志略四卷以进翰林学士虞集元明善序之】
　　支渭兴【字文举郃阳人文宗至顺庚午进士为云南行省考试官道便留云南屡进宣慰副都元帅有惠政能文章所着诗集行于世】
　　杨　祚【字庆之文宗时廉访佥事有才略所至以兴学化人为先务】
