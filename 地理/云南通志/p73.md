<!-- { "loadSidebar": true } -->
　　【内启闸放水一昼夜滋润豆麦余四日则闭之使水尽入下河夏秋水涨则尽启闸板交官不许私闭使各子河分泻洪流以免旁溢】杨庆坝【在白臼坝下二里】新江坝【在扬庆坝东北二里一名王家坝水过州城北至迎恩铺入草海】杀蛊坝【在城西三里河西村大营】紫溪坝【在城西五里团山下】三尖坝【在城西十里三尖塘】堰塘【在城东三里印山之左一名海溪本朝康熙十一年知州张慎行修筑山田资以灌溉】呈贡县　南冲河【在城东南四十二里之旧归化县北十里自姚平坝经白云村与清水河合雨涨多浸没村田明知县游一清兴工浚治田始可耕】洛龙河【在城东十里源出黒白黄三龙潭合流成河分为二一引入城南曲折环抱至斗南村入海一绕城南而西至江尾村入海附郭田全资灌溉之利】马料河【在城北五里源从板桥流入昆池县北田亩资其灌溉】月角泉【在城南十五里即莲花洞泉为雨花月角阙渔太平四村灌溉所资】黄龙潭【在城东八里与白龙潭合】白龙潭【在城东十二里石崖下】金鲤潭【在旧归化县南六里旧为平原恒苦亢旱明隆庆六年田中忽水涌成深潭有金鲤游泳其中遂为一方灌溉之利】黒龙潭【在城东北八里新册村石崖下源深流广阖邑田亩大半资其灌溉与白龙潭合】大坝【在城东五里引黒白龙潭之水溉田千顷　本朝康熙十一年署县何清重修五十五年署县吴寳林续修】达摩坝【在城南四十里富有村旁】交七浦【在旧归化县东北二十里广二百余亩入滇池】安寜州　沙河【在城东南二里源出清水闗经龙马山亘百余里入螳螂川州东田亩资其灌溉】洛阳山龙泉【在城东十里峯峦峭立下有龙泉上有禹碑泉流经东桥灌田三千余亩】兴尼龙潭【在城西四十里】水跌龙潭　青龙潭【俱在城西北十里葱山之南】斑鸠村龙潭【在城东北十五里】大淜【在城东南九里俗名马鬃海土人呼陂堰为淜】小淜【在城南六里俗名洛阳池】石珠淜【在城南十里】石坝【在城东南七里】中前二所坝【在城南十五里之旧三泊县东三十里】筒车坝【在旧三泊县南六里】好义村坝【在旧三泊县西一里】月子庄坝【在旧三泊县西二里】郭家坝【在城西二里】潢水塘【在城东五里俗名天眼淜】禄丰县星宿江【在城西门外受罗次和曲之水及东南溪涧滙为巨河流入易门明正徳间知县艾龙筑堤障水分建黒龙潭等六坝引流灌溉水利始兴】北河【在城北源出和曲州河底厰南流十五里至阿勒又十五里至法尼又三十里滙东河为星宿江沿流引灌甚溥】右所龙泉【在城东水出石崖中昔有刘令凿山穿孔引流县之东南功尚未就启明桥民自备工力开渠沿山而下灌田八九百亩】下坝　赵里长坝【俱在城东二十里】南坝【在城南七里】土桥【在城南七十里老鸦闗】前所坝【在城北十里】中坝【在城北十五里】上坝【在城北二十里】麽些坝【在城北三十五里　本朝康熙三十七年知县王毓竒重筑六十年邑人唐瑜等改砌石基障水髙丈许灌溉有加】大村坝【在城北六十里沐乡水冲久废陇亩全荒　本朝康熙三十五年知县王毓竒重筑招垦其利渐复】赛寳坝【在城东北县城西临大河三面无池　本朝康熙四十九年知县刘自唐筑坝引水环城作濠亦饶灌溉之利】黒龙潭坝【在城东北五里初筑于潭之下流后改筑上流其利始溥】东渠【源出罗次山涧中曲折七十余里至县东南水流山腰下灌甚易且有天然石坝不须修砌惟开通无力灌溉未广本朝雍正二年总督髙其倬巡抚杨名时借给帑金檄知县安鼎和开渠造桥引灌东南一带髙田悉成沃壤民受其利】防城堤【在西门外星宿江之水夏秋泛涨逼近城根冲刷为害　本朝雍正十一年布政使陈宏谋详请总督尹继善巡抚张允随委员勘估发给帑金檄知县姚恪建筑石隄长五十丈以御水患保防城垣】昆阳州　渠滥江【在城东南五里受清水河小河口罗武河老王坝河乌龙河诸水东北流入滇池灌溉甚广】三洞泉【在城北平定乡小山下石洞凡三水可资灌溉】白塔龙潭【在城北四十里泉水渟分注三沟引灌九村田亩】翻水洞【在城西三十里石头山下泉水沸涌而出深不可测灌溉甚广】老王坝【在城西天马山下】石龙坝【在城北五十里海口下流自子母山南至甸基五里中有石埂一道南北横截可百余步水至此奔湍三叠而后安流下入螳螂川】清水坝【在城北十里】郎中沟【在城南一里】清水沟【在城西南一里源出灵光寺山箐流经演武场入小河】官塘【在城东门内濶三十余亩与东湖通】摩些塘【在城南五里】白莲塘【在城北十里仙鹤村】阿金塘【在城北核桃村】卧龙隄【在城北三里周三十余亩蓄泄以资灌溉】易门县　九渡河【在城西北一百二十里即禄丰县之大溪也流入县境分溉田畴下注元江府界】大龙泉【在城西五里水出石洞中分南北中三沟资灌】黒龙潭【有二一在城东水入易江一在城西六十里潭水深黝可以引溉】普济龙潭【在城南十里龙洞幽窈水自洞劈为三股流灌均溥不假人力】沙坝【在城东二里】刘官坝【在城西四里南沟】杨惠坝【在城西五里分水闸下】西门坝【在中沟】曽所坝【在北沟】叶家坝【在北沟】大坝【在城北二里】石坝【在城北三里】旧县官坝【在城北三十里】分水闸【在大龙泉建闸分水为三以均灌溉为万家乐利之源】江渠【在城东五里有上下江口流绕飞虹桥南归绿汁江全境皆资灌溉】芦塘【在城东五里】嵩明州　杨梅河【在城东十里源出州属马厰灌日足里田由汪官村入嘉利泽】邑市屯河【在城东南四十里河有五俱出宜良其经嵩明者六七村资其灌溉】寛郎河【在城南三十里自寻甸之三岔发源流至吉矣龙分为二东灌效古里田西灌日足里田俱流入嘉利泽但日足地低水直易行潦则受淹效古地髙得水甚微暵则受涸　本朝雍正八年总督鄂尔泰檄知州苏暻同寻甸知州崔乃镛相度地势于吉矣龙分水上流里许水势均平处另开子河引流入效古分水旧道与日足均其水利】遥岔河【在城南三十里一名老贾河流入嘉利泽灌金马里田】杨林河【在城南杨林驿一名玉龙河源出屼□山一朵云下经櫺口村渣子沟过天尘桥直至南冲村分流为三南冲旧有总闸嵗久倾圮兼一带河身浅窄隄埂低薄每夏秋水涨道路田畴多被冲没　本朝雍正十二年布政使陈宏谋檄议兴修知州张浩捐赀重建总闸分水均流三河不致偏注又自南冲至河尾二十五里将东西两河开濬寛深増筑河隄栽植树木并于河尾窑岔河老贾河疏濬砂砾俾畅流归入嘉利泽水无溃溢之虞】弥良河【在城西五里源出梁王山流至金鸡山白马庙经万歴桥入嘉利泽灌崇正弥良资善三里田各有坝蓄泄】天生桥河【在城西二十里源出梁王山由黒倚牌伏入山洞至覆苓洞复出过天生桥入嘉利泽灌中和依顺资善三里田各有坝蓄泄】福佑河【在城北三里源出梁王山白草龙至常汪冲两水交合由丹鳯桥入龙济河灌崇正月丰两里田有坝蓄泄内有大理村河势湾曲冲刷民居　本朝雍正八年知州苏暻改直河身引循故道】嘉利泽【在城东南二十五里一名杨林海周百余里纳龙巨南冲二河并四面山溪潭泉潴而成淀自杨髙桥流出歴车翁牛栏以达金沙江而出口迂曲水流微缓沙石易停咽喉壅塞濵海四十八村田亩每患淹没　本朝雍正六年总督鄂尔泰檄令知州安鼎和弃迂从直由丁家屯龙喜村另开子河二里许直通河口使新旧两河并泻水势畅流田亩涸出】龙济溪【在城东十里一名龙巨河源出寻甸州西南果马山由罗锦村经龙济桥至王四坝入嘉利泽长流不竭可以行舟灌月丰资善两里田有堤蓄泄】牧羊水【在城西五十里源出阿打龙南至髙仓灌邵甸内六甲田由夹岸过洞流入盘龙江】对龙泉【在城西南四十里源出梁王山由五山分水岭两泉对出百余步始合流入嘉利泽灌中和依顺金马三里田俱有石坝】冷水洞【在城西旧邵甸县龙泉百引灌外四甲田由甸尾而出合牧羊水皆盘龙江之源也】炼登村坝【在城南八里鳯谿山下】清水塘【在城东十五里】
　　曲靖府
