<!-- { "loadSidebar": true } -->
　　平乌防谢恩疏　　　　　　　　鄂尔泰伏念苗猓之性比于犬羊即不激成亦时反覆总兵官刘起元之罪犹不在偾事而在辱国以全镇之兵加以所辖三营军有鎗炮贼只标弩以一当十非闗弱强无论未事之先首告造谋者有人密报聚众者有人刘起元责惩怒骂既不究察亦不防备罪不容于诛即果变起仓猝原无知觉亦当整兵力战或据险待援胜则贼降败则自尽犹不失为死事乃竝不一战妄欲招安直至逆猓重围凶横益甚犹妄意鲁甸不反仍同游击江仁贿买贼目欲保全家口奔赴东川致尽被杀于离城二十里荔枝河地面于是贼势愈炽谓官兵伎俩不过如此以致东城猓属羣起附和肆布流害人心惶惑据奔逃兵丁客民备述形状莫不痛心切齿在镇将之罪即总督之罪此【臣】之所以惭惶忿恨而刻难自寛也云贵边隅尽属苗猓犷悍愚顽不服约束每有藐官虐民杀兵夺炮而互相隐讳以为老成者凡兹前事人所习闻【臣】自叨荷
　　殊知寄以重任殚心筹画矢志清除不量已力不恤人言竝非好大喜功实亦隐忧逺虑计五载以来仰赖
　　天威凛遵
　　训示虽难言条理已少具规模今乌防一变俨若不支
　　惟
　　圣明可寛【臣】之罪天下谁谅【臣】之心将懦者得以借口强者亦乐于安身谓苗猓原不应惩创谓边疆原不必开辟皆鄂尔泰好事皆鄂尔泰启衅窃恐因循瞻顾复蹈前辙日复一日官复一官数十年后或有事征则力倍功半犹未可以图宁事有原因谁实贻戚【臣】即骨化形销无辞负恩误国言念及此寤寐难安故乌蒙逆猓务期立速屠灭俾
　　声威逺震免生夷心以坚众志庶此一反覆转可以谋宁谧虑不止为乌猓事实攸系诸蛮此【臣】之所以恳请解任督师不欲旁贷者也兹蒙
　　圣恩原宥慈谕屡颁【臣】自知浅陋不能仰体
　　天心冒昧无辞悚惶倍切至于游击汪仁知县赛枝大等仓猝遇害累及妻孥着【臣】查明具奏加恩赏恤捧读
　　恩纶感深存殁【臣】现查乌蒙文武各贠内有効死尽命者有奔逃被杀者有牵累遇害者有冲突茍活者有在外无恙者有因逺幸免者其効死尽命时则游击刘昆马秉伦把总周世美等忿激杀贼各带重伤阵亡又司狱陈天锡见镇将不战于先二日即手刃其妻妾自刎于官署此四贠者忠义凛凛堪膺赏恤如游击汪仁守备杨天堦千总李发早邰士竒把总张必王永福外委千总王起鳌王国卿等系奔逃被杀俱无可矜怜如通判刘镇宝署知县赛枝大敎授李焜知事刘懋美巡检叶祚徽系牵累遇害俱堪赏恤如守备金必信巫茂崇千总王家彦蔡之斌把总卜贵汪玉丁蕃刘士俊赖君翼等俱初系奔逃继冲突茍活者俱应革职究拟因现在军前効力赎罪俟事竣再议如乌蒙知府陈克复永善知县杜思贤因公在省署经厯胡珚敎谕赵霐先委办差千总蒋功成养病住威把总李龙施义差接家口俱在外无恙如典史厉锦巡检鲁进修把总陈聫科邓又禹俱因逺得免其该镇兵丁现出随营者已一千二百余名仍有陆续投到者尚无确数至于遇害诸文贠多未携带妻孥有游击刘昆之妻张氏见刘昆伤亡逆众凶横遂顾谓二女曰我为命妇汝为官女岂可辱贼乎惟一死以报君恩遂杀其二女时有子仅三嵗张氏嘱其生子之妾呉氏汝尚可勿死抚此子以存刘氏后语毕即自杀妾不受亦自杀及恢复乌蒙后获刘昆之子竝乳母婢仆共五口【臣】闻信随令防送至省亲视抚养刘昆尚有胞弟武生刘峨义子武举刘类先俟事少定当资送回籍仍咨明四川抚臣嘱加意照看以为忠义者劝其游击汪仁之妻竝子女仆婢等游击马秉伦之妻竝仆婢等又守备巫茂崇之妻把总汪玉之妻及兵丁家口各男妇等共获五百余人现已分养周恤均勿令失所虽大节有亏生死俱无闗轻重而至仁普冐鄙贱皆不外生成【臣】实切感伤亦愈深惭愧谨
　　奏【按疏内杨天堦李发早邰士竒张必王国卿五人后复查明俱系死事另疏具　题一体　赐恤】
　　赐书谢恩疏　　　　　　　　　鄂尔泰为恭谢
　　天恩事雍正八年十一月初三日邮差赍捧
　　颁赐【臣】
　　钦定诗经传説彚纂二部春秋传説彚纂二部
　　御纂性理精义二部抵滇【臣】随郊迎至署恭设香案望阙叩头谢
　　恩只领讫窃惟厚风俗以正人心敎莫先于风雅尊天德而崇王道义最着于春秋总皆淑性之书无非会理之要故启心传者只十六字而衍妙绪者遂千万言均为百世之津梁岂独羣臣之模范钦惟我
　　皇上
　　大孝通神
　　至诚赞化
　　宪章
　　圣祖表彰圣籍知
　　圣圣之相承
　　阐扬心法追溯心源仰心心之是绍遡自开基仁厚化始二南欲知祚永商周功推三颂豳堂觥酒十五国之遗事犹存镐邑鼓钟八百年之余音如在至于体元居正为临御之大经法祖尊王尤国家之要典三纲已定专借防言九法既明用伸大义虽四传党同伐异均堪以熄邪思就诸家略短取长皆足以维王迹不辞彚粹之力开天以啓蒙用成纂辑之功牖民而觉世迨至周程张邵逺接洙
　　泗之心传下及游谢吕杨近窥濂洛之宝笈既幸宋贤崛起得朱子以集其成复覩元儒嗣兴至明初而会其説名为性理裒然成编统曰大全亦称美备然醇驳相间不免于小疵攟摭太繁或邻于寡当欲求精义端赖
　　睿裁兹者仰防
　　圣赐自九重而下锡岿然三书爰是俯竭【臣】愚从五夜以研求豁如一贯三百讽咏美刺具而知赏罚所由生一字襃诛荣辱分而觉兴观之咸备绎风人之防无非本天理以导人情秉素王之权亦惟借书法以开至性按其篇简虽多寡之攸殊原其指归只万一之各正倘冀合同而化先须分类以求【臣】笺愧康成解惭杜预趋庭未学岂曾问业于西河执简末由宁望赞辞于东鲁问天人秘奥罔敢曰知探性命正宗志焉未逮念忠臣孝子思妇劳人凡正变贞淫藐焉乾坤中处要期体胞与于西铭观五礼六乐八伐九征即中外安攘任其动静互根总愿浑隂阳于太极叨承
　　圣主时闻歌鹿鸣之三受赐
　　天王岂止锡彤弓者一惟
　　一人达天穷理书正月而同歌
　　万寿无疆将四海率性怡情纪有年而恒闻农夫绥庆【臣】无任激切屏营踊跃懽忭之至谨具疏恭谢
　　天恩伏乞
　　皇上睿鉴施行
　　请添设乌镇弁兵疏　　　　　　鄂尔泰为东蒙荡定威镇安平请增营添兵以垂久逺事窃照乌蒙一镇旧制中左右三营领兵二千八百名而威宁镇雄东川三营又各兵一千名分布声援原不甚单弱只缘镇将庸劣疎于操防兼因奸贼蓄谋出乎意外遂致变起仓卒揺动三边今虽仰赖
