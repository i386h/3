<!-- { "loadSidebar": true } -->
　　圣主深仁厚泽爱养元元虽穷边僻壤海澨山陬莫不食德饮和沦肌浃髓而犹宵衣旰食无一时不念切民依无一刻不心劳民事命官分职告诫谆谆凡大小臣工荷
　　朝廷养育之恩受地方民牧之寄皆当殚心竭力布化宣猷而尤与民最亲最切者莫如州县夫州县者固小民呼为父母者也既曰父母则恩勤懐保宜加意抚绥诱掖提撕宜多方教导民力有限何忍重耗以朘其脂膏民命堪矜何忍滥刑以残其肢体害吾民者奸匪亟宜严禁而缉弭扰吾民者吏胥亟宜稽查而防范他如盐政夫役之宜整理河渠沟洫之宜疏通水旱仓储如何预筹风俗人心如何董正为民父母均属责无可辞苟非实力经营实心化诲揆之父母斯民之义能无愧心本部院仰荷
　　皇恩屡膺重任新承
　　简命统制苗疆切念夷猓愚顽闾阎穷苦甫经兵火之后正须安集抚绥兹当莅任之初敢不叮咛告戒凡尔州县念念须为百姓勿计身家事事须凛官箴无忝职守循谨方为良吏不在恃智逞才清廉固是好官尤须惠人济物以如保赤子之诚行岂弟慈祥之政多用一处心力即多一处蒙庥用到十分工夫亦只收五分效验此本部院服官以来身体力行不敢一日稍懈不敢一念自足者窃愿与良有司共勉之也
　　严禁招买檄　　　　　　　　　尹继善为严禁招买之务絶招买之源以苏民困事为政之道在首除民累滇省累民之事莫甚于招买本部院仰体
　　圣心勤求民窃以治病务去其根除务清其源若招买之源不清日久不无流而欲清招买之源尢当先清平粜之累夫平粜原系美政而行之不善最易累民每见地方官之平粜者止图出陈无论米价贵贱即行混粜并不计算买补任意减价徒使奸商衙蠧私贩囤积而乡村穷民不能均沾实惠及至秋成买补所存粜价不敷官难赔垫遂皆摊泒里民短价招买加以不肖官吏网利营私里胥头人层层尅剥此种积受累无穷本部院与抚都院同心啇酌当青黄不接之时如果米价昻贵方许开仓平粜只照市价酌减所卖价值存待秋成之后按照时价平买还仓不许泒之里民如有盈余不必归公遇价贵不敷之年通融弥补则既不累官又不累民根源既清招买之事庶可永逺停止连岁仰荷
　　天麻雨旸时若频书大有仓储之缺欠固宜补还民力之艰难尤宜体恤苐恐不肖官员或假公济私借名招买仍前摊泒贻累民生合行示禁自今以后招买之事严行禁止招买之名永逺革除本部院早作夜思不过为亿万穷黎爱惜膏血凡百有司身膺民社何忍使眼前赤子困苦颠连倘仍有玩法营私暗行招买或买补仓谷短价累民者法令具在断不姑容
　　查议捐助穷员囘籍檄　　　　　尹继善为崇厚道以广
　　皇仁事云南一省地处极边宦游之人家乡万里每于身故之后旅榇难归妇子无依饥寒可悯又有罢官离任囊槖萧条无力还乡羁留异地凡此穷途之苦均同无告之人伏念我
　　皇上爱养臣工体恤备至扶榇囬籍者有给勘合之条微员无力者有帮盘费之例官斯土者同为僚友休戚相关目击颠连何忍视为膜外心期古处亟宜推广
　　皇仁仰布政司即转行各属详细查明除贪賍枉法及在此入籍者不议外其有身故之后灵柩家口不能囬籍及革职离任休致告病实在穷苦乏费不能归家者无论文武逐细造册由司转报本部院与抚都院先行捐助以为之倡各司道率同所属共襄义举合力捐赀定为章程永逺遵守庶使生还故里天涯无沦落之孤踪魂返乡关边地无飃流之枯骨是亦敦气谊厚风俗之一道也
　　禁止呈送土物檄　　　　　　　尹继善为禁止呈送土物事各属地方土产食物呈送些微以通上下之情原非餽遗可比收受何遽伤廉但边省之出产有限属员之薪俸无多呈送食物各处应酬不特所费不赀更且于民不便如果品树木小民借以养生乃当未熟之前文武差役即行占定及至成熟量给价値恣意采取而兵役人等亦遂假公济私借端滋扰派取人夫逺路运送地方之累不可胜言本部院心求民隠事本人情岂肻于口腹之微故为矫廉之举但以供一日之匕箸费属员数月之养廉为一刻之尝新夺穷民合家之衣食似此无益有损之事尽可减除自今以后通省各属凡旧例应送土物概行禁止不许呈送地方文武如再有指名采买恃强混占短价病民及纵容兵役假公滋扰者一经访闻定行严叅重处各宜凛遵
　　劝民树艺檄　　　　　　　【廵抚】张允随【奉天】为尽地力以厚民生事无旷土斯无游民务农桑乃足衣食此天地不易之常经黎民当尽之职业也滇省山多田寡户鲜盖藏汉杂夷居民习啙寙我
　　皇上如天之仁霑濡万彚凡属在宥罔不养欲给求滇
　　南逺在万里尤烦
　　宸衷轸念官斯土者各皆仰体
　　圣心加意抚防滇民之气象固已日新月盛矣然生齿既繁当思所以养育而养育之方总不外于用天之道因地之利盖各省之阴晴寒暑虽有不齐而雨露之滋润则无不齐五方之燥湿刚柔虽有不一而原隰之发生则无不一滇民每嵗除夏麦秋禾外不过种蚕豆黄豆荍麦髙梁之属以资生年値丰稔比屋犹庆盈宁一遇歉收闾阎能无饥馑此非滇地硗瘠之故而滇民偷惰之故也夫民生在勤地道敏树如北方之果蓏江南之桑麻要皆弥望青葱不使隙地闲旷是以一岁之所出足供一岁之所需本都院歴任滇中东西两迤情形备悉凡府州县城内外及村庄镇市周遭旷土殊多皆堪开垦或栽果蓏或艺桑麻各因地土之所宜不惜勤劳以用力果能相习成风自然递年奏效以其所有易其所无尺布寸钱皆于身家有补积日累月何患富厚无期况官又无赋税之徴求民何惜手足之胼胝也合行劝谕为此牌仰该府官吏转饬各属遵照嗣后无论府州县城及镇市村庄凡有旷土原为某甲某乙之地即令某甲某乙开垦种植其有官地之无碍坟茔田亩者或许一人具呈或数人公具一呈均分种植该地方官酌给印票以杜日久争端但凡民乐与图成难于虑始全在该地方官善于开导俾之踊跃从事每于岁底巡行考课以种艺之勤惰分别赏罚行之数年力无不尽则地利无不开江南之桑麻北方之果蓏未有不于滇省兼收其益者本都院即将以该地方栽植多寡定该管官政治修废矣勉之慎之
　　大计后申饬各属檄　　　　　　张允随为申饬事
　　国家设官分职期展经猷考绩程能用昭激劝既身登于仕籍宁自薄其功名然或砥励于前而苟且于后或振作于始而怠惰于终岂皆饰诈以沽名多由量盈而器小故居之无倦实心为实政之原而谦则有终立事即立身之效凡兹古训悉属官箴我
　　皇上诰谕臣工必循端而竟委讲求吏治务夕阳与朝乾如果念兹在兹斯为可久可大滇省举行
　　计典本都院与督部堂敬体
　　圣天子澄叙官方之盛心举劾一秉大公注考兼叅舆论其才守兼优而猷为克着既为羣僚之冠合登卓荐之条其余守非不足取才非不可观或以资序尚浅而姑迟嵗时或以功绩未彰而尚须建树荐举有待期望弥殷独是常情忽逢旌防便志满而气骄岂必殊尤輙矜能而伐善既矜且伐则轻肆日滋复满而骄则乖张渐露于是业隳于方立功败于垂成从恶如崩易就下流之势中道而废遂辜上进之阶纵使幸增爵秩于目前必不能免纠弹于转盼此本都院不能不为已卓荐者虑也至于才非卓越希登荐剡而未能政本平庸免罹弹章而自喜谓后此之三年尚逺觉当前之怠气忽生政事因循精神頽堕始则置民社于度外继则滋利欲于胸中本朴诚而或易以奸欺本廉谨而或变为贪墨道无中立依违即退入重渊仕止一途蹉跌则败同覆水此本都院又不能不为未卓荐者防也是则
　　计典初过防虑更多用是踌躇合行申饬为此牌仰该府官吏并转饬所属遵照已卓荐者当念盛名难副物望难酬勤以服官匪懈倍严于夙夜卑以自牧虚懐益着于劳谦庶几不弃前功兼可频邀显擢未举荐者当反求诸己毋终譲于人因此激厉之心鼔其奋迅之气保民如保赤念念诚求临事若临深时时懔栗恪恭奉职何怵他人我先黾勉奋庸不妨后来居上若夫为山九仞终亏一篑将欲谁尤临渊羡鱼不如结网斯为可取本都院不持成见悉屏偏私因人之重轻为重轻任物之好丑为好丑苟劣声稍着决不因上考而少存袒护之心倘嘉绩既闻亦不因中考而犹存阻抑之意陟者忽黜沉者转升祗秉公平时行甄察尚其努力庶免噬脐
　　整饬　学宫丁祭檄　　　　【布政使】陈谋【临桂】为特饬整理
　　学宫慎重丁祭以崇
　　先圣事地方风化起于
　　学宫官司职守莫先祭祀案查滇省
　　学宫祭典屡蒙大宪谆切申饬又经前督宪鄂厘定礼文祭器考订位次颁发条约图册精详周至允宜恪遵以尽职守乃细访所属奉行惟谨者固亦有人而漫不经心任其荒废者亦复不少如殿祠廊庑则上漏旁穿墙壁櫺则东倾西塌庭除有人畜之秽几案皆鸟防之踪木主欹斜龛橱尘积印官敎官熟视之若无覩也春秋两祭奉行故事几百供陈委诸仆隶先事既不躬亲临时复不省视以致羸瘠之牲宰汚浊之葅醢蒙垢之粢盛含蛀之栗枣种种不堪杂然并进执事漫无告诫宿齐不复举行不过五鼓排班勉强一拜任听书役随从窃取祭品攘夺灯烛拜献未终几筵狼籍豆登未撤燎炬无光他如礼文之苟简执事之错谬乐舞之生疎登降进退之愆忒有非指数所能尽者特行申谕为此示谕合属守令教官知悉各宜凛遵前督宪颁行条约整饬
　　学宫壊者葺之阙者补之剥落者丹艧之欹科错乱者排正之龛几不时拂拭殿庭不时扫除芜蔓不时翦刈人畜作践不时防禁务使庙貌焕然庭除修洁蔗以妥
　　圣灵而肃观瞻至于临时致祭务须恪遵典礼祗奉章程牲牷必肥腯品物必丰洁省牲省器一一躬亲同宿祭所必诚必敬自官司以逮奔走内外皆祗肃之人自降神以及撤馔始终无懈怠之志该属试思里巷小民于寻常祠庙犹知设法兴修岂民社之司师儒之长反不如里巷小民乎宾客往来寻常燕飨犹须致敬尽礼岂躬承大祭任意防越反不如寻常燕飨乎况修葺整理为费几何齐宿省视为劳几何是可茍也孰不可苟也本司职任旬宣志在敦崇典礼
　　学宫重地丁祭钜典一任玩忽罪干不敬言之不无过激心切望于遵行愿与各属共勉之
　　查设义学檄　　　　　　　　　陈谋为查设义学以兴文教以变夷风事滇南越在遐荒夷多汉少土田浇瘠居民穷苦多有俊秀子弟苦于无力延师又夷俗不事诗书罔知礼法急当诱掖奬劝俾其向学亲师薰陶渐染以化其鄙野强悍之习是义学之设文敎风俗所系在滇省尤为要也我
