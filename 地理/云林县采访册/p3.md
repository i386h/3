<!-- { "loadSidebar": true } -->
　　「勤公懋着」匾在堡内林内庄。嘉庆二年六月，钦命福建台湾总镇府哈、台澎兵备道季、台湾府正堂过，为丁酉科拔贡军功五品顶戴州同郑天球立。
　　「家传尚义」匾在林内庄。督办云林城工总局陈、为光绪十三年二月初一日建竹城首先兴工林内庄总董郑绵昌立。
　　「尚义急公」匾在林内庄。光绪十四年署理云林县正堂陈，为林内庄总董郑必昌立。
　　风俗（内分为姻婚、丧祭、岁时、居处、衣服、饮食、士习、农事、商贾、女红，更加以杂俗而附以物产。至于土着、客庄、番社杂处既久，大概相同，则略陈其说于后，无须逐条别为分晰）
　　婚姻
　　问名：媒氏送女庚帖于男家，尊长即晚焚香告神，置清水一碗于神座侧，以无虫蛾飞投水中为吉；又须三日内家中无事，并无伤煞鸡犬、毁坏器物；或问神算命皆吉，然后议婚订盟。
　　订盟：用番银、红彩、大饼、槟榔；殷实家则加礼盘等件。女家随其轻重而报以紬缎、刺绣之物，随将大饼分送亲友。纳聘亦然，亲友至期为之灿粧。
　　完聘：合纳采纳币为一礼，用婚启拜帖往复。聘金银连订盟以四十元为率，仍备礼盘、大饼、槟榔，又豚肩、老酒、烛、炮之类，丰俭称家之有无。女家亦随其轻重报之。
　　请期：男家将日课送女家覆看，不别具仪，俗多于完聘时并送。
　　迎归：多在岁杪。少用花轿，因轿价甚贵，动辄数十金故。俗率用小轿。或借四轿，而工价仍须十金左右，经绅士禀官平定价钱。迎归日以二童子放炮前导，礼物在后。媒氏须多备小炮以分舅仔，曰舅仔炮。轿夫、脚夫约用十余人，富贵家则亲迎无定。又有完聘时而顺迎归者，则两家从俭也。
　　新妇将上轿时，登厅堂拜祖先父母毕，备席堂上，父母兄弟姊妹同席劝饮，谓之分姊妹饭。
　　妇至婿门，即备红米丸汤款内外诸人，取团圆之意。吉时，令一童子向轿前揖而请出，别择夫妇齐眉、儿孙遶膝之老妇人扶新妇出轿入房，然后行合卺之礼。
　　翌早，婿同妇拜神只、祖先、翁姑及诸尊长，各赐以银；妇献茶，亦各赐以银，多少贫富不等。
　　三日，请新妇出厅，备席堂上，择诸母姑妗及未嫁女陪坐。初，新妇居客位；三巡酒后，乃易主位酬宾。即于是日或次日入厨房理中馈之事。
　　三日，富贵家行亲迎之礼，小舅子即于是日往拜婿家，名曰探房，亦名换花。
　　四日或五、七日，婿同妇回门拜妇家，尊长各赐以银曰结衫带；备席宴后，婿、女乃辞归。
　　俗喜赘婿，只须订盟，不索聘礼，或议一外孙传嗣。赘入几年后，方喜别出居住。女家如此；男家稍贫无力者，亦往往从俗。然究鲜始终若一。
　　完婚：亲戚庆贺，不论轻重，各宜备酒酬谢；新婚亲到客家催请。为女家灿妆，则无酬客之礼。
　　丧祭
　　父母病危，移出堂上，取古易箦之义，曰搬铺。既绝，披发哭泣。即刻焚香烧纸银，烛火长明，寓可照冥路意。
　　尸忌猫，俗传猫跳过，尸即起行如生，逢人紧抱不脱，过门限或被物冲碍则倒。故子孙夜睡于尸侧，曰守铺；一以尽孝心、二以防不测。
　　将殓，先沐浴。水斯洁净，故子孙持新钵往溪边取水；投钱数文，曰买水。
　　浴罢更衣，含饭尸口，备物以祭；每品子孙箸箍少许，唱明「进奉」，曰辞生。
　　辞生毕，仍扶尸就床。以帛纵一条盖首至足，横或七条或五条周身包裹。将帛余长裂开，条条左右交互密结，不露尸迹；当胸处加以红缎莲花一朵，曰殓组。此礼视祖传或有或无，不为通例。
　　尸在铺，亲戚往吊，谓之探铺。出嫁女及其儿孙女归，至中途即泣，曰哭路头。
　　尸扶置棺内曰入木，即殡也。若母死外家相离不远，必待外家前来审视，方敢盖棺。外家至，儿媳卑幼必匍匐出门接，称家之有无礼仪。请外家亲封加钉。如此，则外家无异言。
　　俗少停棺；既殡即葬，曰出山。亲戚备牲醴祭奠，曰上路，谢以红白布或五色布及发粿、韭菜之类。虚糕俗名发粿，韭土话与久同音，取发达久长之意。备猪羊全付者，则谢以银至少六元、多十余元。出山时，富贵家则具礼仪，请官绅点主并题铭旌。亲朋戚友题赠联轴，白衣冠送其出山；行至半途，主人跪辞再三，客乃归。葬毕，举家再行巡视，曰巡灰。
　　临丧，不论贫富，俗好延僧道诵经礼忏，鼓乐弄铙；一人登坛者曰开冥路，三人登坛者曰大冥路，五人登坛者则曰午夜；盖自午至夜相继不绝也。又有做一朝者，俗名功德或名功果，则先一夜排场；次日经忏既毕，普渡孤魂，如七月盂兰会，须附近亲友备牲醴等物助之；祭毕，仍将原物送还亲友，丧家须费数百金。
　　置灵座，朝夕祭奠哭泣。七七之后，即做百日，卒哭；谢吊者以糕粿，谓之答纸。士家则须百日丰足。百日后朔望祭奠，曰做孝。期乃止哭，仍朔望祭奠而已。期而小祥，再期而大祥禫始除服。士家皆然；若民庶则视死者年纪老幼，自百日至除服，序次减少，各无满足。
　　俗少大宗，各祭于家，一年凡数次，自忌辰以外，元旦、清明三日节，端午、中元、重阳、冬至、除夕皆祭，或用三牲或用品馐，无定所。
　　岁时
　　正月元旦至初五，举家灯火长明，谓之擎灯。男女盛饰，各庙行香。亲友造门道喜，曰拜正。客来请以糖果，曰请干茶；彼此吉语赠答。备酒相款曰请春酒。有吹手沿门吹鼓曰吹春。初四日备牲醴、烧纸舆马，谓之接神。十五日作上元节，是夜为元宵。庙宇灯烛辉煌，往来焚香不绝，街衢放炮竞胜，多至数十金；童子举纸灯结伴游行，照耀如昼。妇人窃听人语，以占吉凶，名听暗卦；即镜听遗意。
　　二月二日，商贾各备牲醴祀福神，曰做牙；农家尤重，取古春祈之义。每岁于是月，斗六街众迎南北港天上圣母，供奉受天宫，焚香者不绝于道；十余日，乃迎神赴别堡。
　　三月三日及清明节，家食薄饼，备牲醴品馐祀先，并祭墓。祭时，附近有人，各以所祭糕粿赠之；或仅以纸钱挂墓，曰挂纸。
　　四月初八日，僧侣奉佛沿门作歌，曰洗沸。又于立夏日，家食匏子和大面作羹，俗以食之令人肥白。
　　五月初五日，俗名五日节。家以竹叶包糯米为粽，所谓角黍；用以投赠。制绣囊，实以香屑，曰香袋，令小儿佩之。门悬蒲艾、饮雄黄酒以祓不祥，并辟邪气。又斗六街外，尝以竹圈周围团结大炮，挂于竿之末，高四、五丈；众以炮引火击之，圈内炮向，则将所赏银物夺归；如夺得锦标之状曰打炮城。
　　六月初一日，以米粉为丸祀神，取团圆之意；曰半年丸。此俗今少。
　　七月初七日，士子为魁星诞。是日世传为牛女渡河，巫家以为七娘诞，登坛说法，鼓角諠譁；儿女多惑其术，冀为解厄消灾。临期赴会，曰过关限度。俗尤尚中元普度，即佛家所谓盂兰会也；村庄朔望晦皆祭。斗六街及各境，是月下浣共打醮六、七天。祭时灯火烂熳，陈设极丰；祭毕；将棚厂八柱米饭分发孤老。
　　八月中秋节，家以月饼祀福神；村庄演剧酬谢，仿古秋报也。斗六街于中秋节前后，夜间迎本土福神绕境，火把动至数千枝，往来绎络，颇为热闹。
　　九月九日重阳节，家祀祖先，俗少登高之会。童子于是节前后，制各样风筝送入云霄；夜系小灯笼于筝线，朗若巨星。
　　冬至节，家作米丸祀神与祖先，门窗各粘一丸，未详所解。冬至前后自十月至十一、二月，村庄皆演剧酬神曰谢平安。
　　十二月二十四日，家备牲醴祀神、烧纸舆马，谓之送神。数日前，各家净尘；谓岁将更新也。亲友以物相馈，曰送年。
　　除夕，家换新门联、放火炮，所谓爆竹一声除旧、桃符万户更新也。神案排红柑，两旁发粿一碗、米饭一碗，上插以红春花，饭曰过年饭；候干，合柑皮炒以代茶甚美。煮芥菜，待酸食之，曰长年菜。是夕祀神祭先，围炉饮酒，赐银钱于卑幼，曰压年。举家傅奕为戏，尊长不禁。
　　居处
　　地少杉木，房屋楹柱多以■〈艹〈束刂〉〉竹为之，上覆以瓦；村庄则茅舍为多。虽存古朴之风，然易于失火。近有以桂竹剖破盖屋者，耐久则不及瓦，而一易可七、八年。
　　衣服
　　冬夏着布与葛、少紬缎。士、农、工、贾等级分明，不敢混乱；古诗所谓「美服患人指」也。士家戴小帽；农、贾多以青布包头曰头布。呢羽等物皆购自内地，惟士织葛布则从附近彰属而来。俗以红线结发辫，无论老幼；曰红髻尾。今为童儿有之，壮者此风渐革。
　　饮食
　　鱼肉、蔬菜，视家有无。村庄饭粥多调合地瓜，且多食盐、酱、瓜、笋等物，最为俭约。若遇村中演剧酬神，则不论生熟宾客争留到家，备酒相敬，陈设丰隆，意极款洽。
　　士习
　　衣食朴素、举止驯良，尤尚气节；多以不学为耻，厌薄浮夸。士习颇端。
　　农事
　　田园并耕，一年两获。作苦余闲，或入山砍析柴薪出街贸易、或投糖廍佣工以资家费，颇耐勤劳。
　　商贾
　　挑货贩卖，多自鹿、笨二港来。斗六街货物甲于他堡者，前惟纸钱、纸银一项；现县城移驻是间，四处风从，万商云集，顿改旧观。
　　女红
　　妇女精勤针黹，不出户庭。惟蚕桑未兴，莫解纺织。斗六纸钱铺甚盛，贫家女刺绣之余，多以裱纸为业，一日可得数十文。
　　杂俗
　　俗尚迎神演戏，街衢庄社一年数次；余积赀财，多备此项开销。男女好嚼槟榔，多者日费百钱，俗云可解瘴气。款客以此为先；闾里雀角及相诟谇，大则置酒解之或罚羽彩示辱，小则只用槟榔数十钱之费，便息两家一朝之忿。
　　俗尚巫，凡疾病辄令僧道禳之。又有非僧非道以红布包头名红头司，乡人为所愚：倩其贴符作法、鼓角諠天、跳舞达旦，曰进钱补运；动费十余金。邪说惑人，妇女尤信。
　　土着
　　多漳籍，漳俗风气大约相似。不再胪列。
　　客庄
　　籍本粤东，俗尚互异；因与土着杂处既久，言语起居多效漳人。
　　番社
　　柴里社番潘姓，在县城东门内，风俗与土着、客庄大略相似。惟前番俗，临丧则将尸扶出中庭，郡番歌舞为戏，以赠死者；既毕，哭泣悲号。葬之日，视家贫富，分一股业以殉葬。婚姻，则将社中未嫁番女若干人同至坛所，择番男，如数起步齐奔周围一遍，约五、六里，先至坛所，则择番女之尤者以配，争便捷也；后至者论次择配。无订盟、纳聘之礼。现则杂处居民，旧俗革除殆尽。第女无裹足，以乌布蒙头为少异耳。至于分住城外及尖山坑内者，男女多贩柴为活。言语一如漳人，询其番语奚若，率无以应；即间有头目老番，亦仅知一二如下所采番话云。
