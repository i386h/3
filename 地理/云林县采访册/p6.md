<!-- { "loadSidebar": true } -->
　　蔡刘氏，嘉义县打猫堡人。父刘忠；年十八，归北港街蔡然淮为妻；伉俪十年，连生数子。淮病，氏手调汤药、料量衣食，尽夜未尝安枕；未几，淮殁，氏年二十八岁，抚尸恸哭，痛不欲生，庶姑叶氏宽慰再三，力劝抚孤存祀，氏从其言。葬夫后，与庶姑朝夕相依，互相慰勉。延师课子，夜必考其功业，始令安寝；虽为慈母，有类严师。现其长子位中、次子位崧已相继入泮。氏侍庶姑加谨，御奴婢有恩，宽严得中，人皆称之。现年五十五岁。
　　李黄氏，牛头埔黄狃女也，名锦娘。幼有至性，端重寡言。年十八岁，嫁北港街李深，生一子。深殁，氏年二十九岁；家贫、子幼。堂上翁姑年已垂暮，以丧子故，日夕凄楚；氏强抑哀情，勉承懽意，柏舟矢节，子职兼营，翁姑顾之稍慰；久之，并忘无子，人咸美其节孝。子长，从商人，作小经纪，颇能养志；后家业渐裕，娶妻生子。翁姑相继殁，氏丧葬尽礼，事死如生。卒年六十九岁。
　　蔡杨氏，北港街人，名存娘，父杨永承。二十二岁，归蔡汝姐。姐卒，氏年二十六。无子，以侄为嗣，抚如己出；事翁姑能承懽志，存殁之礼无少违缺。嗣子有女幼，抱与吾姓为媳；及长，越礼，氏绝之，不使登门；『曰非吾族也』。其严谨若此，戚里敬之。卒年七十七。
　　蔡王氏，名笑娘，新街王宝林女。十五岁，嫁蔡第。第殁，氏年十九，矢志守节，翁姑怜之，为择侄继嗣，令氏抚养。氏善承翁姑意，爱若所生，每引以博堂上懽。及长，早为完婚；戚友问故，氏泣然曰：『翁姑已老，欲其得见孙耳』！子与妇亦能顺志，服劳无怠。及翁姑卒，子亦随逝，氏与媳焭独相对，晚节弥坚，人尽称之。现年六十八岁。
　　郑林氏，打猫街人，父林韭。少有至性，事父母孝。郑崑来丧偶，闻氏贤，聘为继室；年二十，归郑。郑居北港，业儒，父母俱存；娶氏后，相得甚懽。逾年，生子；翁姑益喜，以惟孝过前妇。未几，崑来卒，氏哭之哀，晕绝者再；姑勉以抚孤之义，氏收泪谢。既葬夫，遂代子职，朝夕侍膳，能承意志。未几，翁死、姑多病，氏患仆妇与婢女之偷安也，移床就姑，终日相对，侍奉益谨。后姑卒，子已长，取名步南，使读书，聪慧过人；二十四岁入泮，二十六岁食饩，娶妻生子，年四十七卒。氏遂与媳抚孙。未几，孙夭折，氏痛哭曰：吾自负夫与翁姑矣！地下何面相见？媳劝慰之，悲少减。现年八十一岁。
　　蔡张氏，南坛庄张秀润女。十七岁，嫁北港蔡株。四年株卒，氏二十一，有遗孕；跪灵前，设誓守节抚孤，辞甚悲惨，人咸哀之。未几，举一子。娩身后，即事女红；弥月出房。颇能将顺翁姑之意，若忘其丧子焉。遗腹子长，翁姑卒，氏经纪其丧多从丰厚，事亡如存，戚族羡之。现年七十，子亦能守其业。
　　节烈妇
　　马吴氏，安徽桐城县人，小字仁麟；前笨港县丞吴湛恩女。幼字同里马万全，翰林院庶吉士马伯乐次子也。湛恩宦于闽，氏从焉。岁辛酉，万全来闽就亲；适吴官笨港，赘于官署，相得甚懽。次年，吴解任，就北港小住，氏与夫从焉。会万全病，氏日侍汤药，饮食亲尝，扶持宽譬，衣不解带；未几，万全卒，氏悲痛欲绝，勉理殡葬。既终七，氏语婢曰：『吾事毕矣！既无子息，偷生何为』？遣使开，闭户自缢，年二十七。
　　王张氏，名好娘，布屿西堡人。二十三岁，王光攀买以为妾。甫三年，光攀病，遣使行，氏不应；再问之，惟俯首泣。及光攀殁，方殓，氏忽入内，呼之不出，家人疑其有故，听之。既卒事；女眷入房寻之，见其僵卧不起。迫视，气已绝；枕旁余洋烟少许，盖服以殉云。
　　杨张氏，名笑娘，幼鬻于杨天江家为婢；及长，姿色韶秀，天江纳以为妾。善事大妇，视嫡子如己出。咸丰十年天江殁，氏年二十八，无出；议遣别嫁，氏不肯。询之，惟云：『行当从主，母烦多语』。人以为戏言，不之理。殓葬既毕，入室僵卧，呼之不应；抚之，体已冰，不知何时饮酖，面上犹带笑色云。
　　兵事
　　土寇
　　乾隆五十二年，林爽文扑嘉义，另股窜北港，乡民结垒自固，屡次拒战，胜负互当。五月三十日，贼诱我出，使其党作难民入垒内应；伏发，民大乱，堡遂破，遇难者百有八人。盗平，地方官上其事，蒙御赐「旌义」二字，准建祠祀。绅民感恩，钩摹泐石建亭以志；并建义民祠，以祀死难诸人。
　　同治元年，戴万生陷彰化，遂围嘉义，遣股扑北港。港民议战议避，莫衷一是；相率祷于天后，卜战吉，议遂定。乃培士为垒，引溪为濠。事方集，贼大至，居民迎旗旗出御；贼不战，退。时四月也。自是屡来窥伺，既不得逞，遂破新街，焚掠居民；港人集义勇出救，拔出被难男妇甚多，兼捦贼二人。询以前此不战之故，贼称是日见黑旗下兵马云集，雄壮如神，故不敢战；民始悟天后显灵保护，共诣庙叩谢，守御益力。屡与贼战，均胜；前后斩获数百级，港民受伤阵亡者仅十余人。然贼势众，新街未能即复。七月，官军至，获贼间谍，与义勇分道出击，大败贼党，狂追十余里，遂复新街；并随官军解嘉义围，集捐米一千石、洋银二千五百元以济城众。大槺榔堡盗平。
　　附天后显灵事
　　昔先王之以神道设教也，盖以功德及民与夫扞灾御难者，尊崇而奉祀之，所以崇德报功，彰善瘅恶也。我朝历圣相承，攸崇祀典。神亦显灵效顺，辅翼皇图：每见奏报之中，笔难尽纪。然其威灵显着、功德昭然者，惟关帝、天后为最着。相传后司东南七省水旱，故舟车所至，莫不庙貌巍峨；而商舶之来往海中者，尤加崇奉。北港实为海汊，通金、厦、南澳、日本、吕宋等处，商船萃荟，庙貌尤宏。神之威灵卓着，凡水旱、疾疫，祷无不应。所尤显者，惟同治元年显圣退贼事。先是，正月十五日居民迎神舆至庙廷，簥担忽飞起，直立神桌上，大书『今夜子时速以黑布制旗二面，各长七尺二寸、阔三尺六寸，上书「金精、水精大将军」字样，立吾庙廷』。左右居民见神示异，敬谨制备，然莫知何用也。及戴万生反，围嘉义，居民惶惶，聚议不决，乃相率祷于神；卜避不吉，卜战吉。于是增垒浚濠，聚民习战事。方集，而贼至，无所得旗，遂迎神命所立旗为前队崇御；贼不战退，我民亦不敢偪，恐有诈也。后贼焚新街，民激于义，争相赴援，救出被难男妇并捦贼二人；询以当日不战故，贼云：『是日见黑旗下人马甚众，长大异常，疑是神兵，故不敢战』。居民知神佑，相率诣庙叩谢，勇气百倍。自是每战以黑旗先，屡败贼，擒斩数百人；相持二、三月，港民伤毙不及二十。七月，官军至，义民导之复新街，解嘉义围。黑旗所至，贼尽披靡，盖神佑也。余独异夫港民五方杂处，不习战，一旦临以巨寇，能不骇散奔溃，乃蒙神示先机，圣显当场，使软弱之民拒方锐之寇，已极难矣；况贼踞我新街，寇仇密迩，相持数月，屡挫凶锋，卒能助官军复土地、解严围，视险如夷、处变不乱，若非仰仗神威，数万生灵非有官司为之董率，三月相拒能不有意志所见不同，乃众志成城，万夫一心，摧强寇如拉朽，则神之功其庸可思议乎？所惜当时未有据以实告者，故神之绩弗彰。然至今港民感神灵，奉祭祀，粢牲告洁，酒醴申虔，则崇德报功，上合神道设教之旨；而扞灾御难，下拯斯民水火之中。神之所以护国佑民者，功岂浅哉！因为纪其本末如此。
　　边防
　　北港居临外洋，港道实为海■〈氵义〉，潮汛相通。商船由厦门起椗顺东南斜线行，风顺一日可达港内，北深南浅，深处水约丈余，可容千余石商船。南则沙线延袤，船不敢泊，惟吃水三、四尺者，可暂寄椗。或云沙线与安平县之海翁线接，未知确否？因水浅，故洋船不敢入港。历届海防均安堵如常，贸易不废。
　　凶番（无）
　　灾祥（同斗六堡）
　　艺文
　　重修天后宫碑记笨港县丞薜肇广
　　天后宫建自雍正庚戌岁，修于乾隆辛未年，迄今二十六载。故制捔朴卑窄，不足以昭虔妥灵；而又梁栋赤白，多剥不治。余莅港之明年，捐俸倡修；于是董事陈瑞玉等集众捐需，求材鸠工，修而葺之。不数月而蒇事，故者聿新、卑者益高、窄者开广，丹垣刻桷，焕然改观。而岁大有年，风灾息灭、海波不扬、民无覆溺，皆称神贶。余曰：神人也，若天后圣母。海内外舟车所至，凡有血气者，莫不尊亲。夫人穷返本，劳苦倦极而呼天，疾痛惨怛而呼父母。浸假而无恒于所应尊亲者，而反狎亵之；伦常乖舛，泊没天良。一旦履风涛、触蛟蜃、千里而遥、百里而溺，存亡呼吸之际，而始乞灵于神，而尊之亲之，呼天而呼母，神将瘅其恶而不为之呵护者矣。今圣天子以孝治天下，车书大同。台海之民百余年来，休养生息，咸能崇本抑末，各亲其亲、各长其长。有子曰：『其为人也孝弟，而好犯上者鲜矣；不好犯上而好作乱，未之有也』！。天道赏善而罚恶，神亦体天而行道，笨以事人者事神，而神不降之福乎？故余曰：神也亦人也。诸绅士民请书庙成而获神庥于石，为道其所以然之故，得观感而兴起焉！至于神之所从来与夫事蹟、灵应、祀典，记载所及已照然在人耳目间，故不必复赘。
　　题烈妇马吴氏殉夫事候选训导蔡如璋
　　万载流芳尺组间，毕生贞节重河山。风能挽俗非坚确，死自成名若等闲。八十老亲扶白骨，千秋大义属红颜。他年凤诰颁来早，卓卓清操若个扳？
　　前题拔贡许鸿书
　　烈是古今香，自来称不偶。贞哉马细君，流芳应不朽。夫死四旬余，茕茕何以守！寡节效共姜，儿曹一无有。闺阁事凄凉，问天徒搔首。黄鹄且孤飞，自知非长久。尺组归黄泉，寸心期无丑。名完节更全，贪生知宁否？心不负良人，行何惭父母。一死重泰山，高风崇星斗；日月可齐光，乾坤应比寿。生为连理枝，死宜琴瑟友。妇德美可风，啧啧在人口。里党被荣光，含哀同荐酒。
　　前题岁贡洪时配
　　含哀四十九日子，真心尽节报马氏；真成妇人从一矣，笨溪流芳名不死。
　　其二
　　死非激烈妇称烈，增光江南家阀阅；出嫁从夫斯局结，何必艾年请旌节！
　　●茑菘北堡
　　茑菘北堡，在县治西南；东以海埔藔庄与大槺榔堡交界，西以牛尿港与尖山堡交界，南以大溪与茑菘南堡交界，北以水升庄与尖山堡交界。堡内东西相距五里，南北相距三里。
　　积方
　　其中田园甲则，均载斗六首堡册内。
　　堡内十庄：
　　湖雅内庄五十六户、二百七十五丁口
　　溪墘厝庄七十五户、三百一十八丁口
　　后藔庄六十七户、三百零八丁口
