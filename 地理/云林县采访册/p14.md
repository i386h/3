<!-- { "loadSidebar": true } -->
　　彬彬社在大坪顶新藔街（县治东三十八里）。学舍三间，祀大魁夫子；为大坪顶士子讲学之所。置有田租，供香灯祭品之费。
　　济济社在社藔街（县治东南三十七里）。
　　祠庙（圣蹟亭附）
　　文昌祠在林〔圯〕埔街，距县二十五里。崇祀文昌帝君、大魁夫子。学社一十余间，为沙连合属士子讲学课文之所。同治年间，绅士倡建；光绪十二年，郁郁社诸同人建置祠租一百余石，勒碑立石，为祠内春秋祭祀之费。二十年，兴建重修。
　　连兴宫在林屺埔街（县东二十五里）。宫殿三座，祀天上圣母。乾隆中，里人公建。前彰化县邑令公胡邦翰捐置山租若干，为寺僧香火之资。庙貌巍峨；岁时，村社迎迓、演剧酬神。咸丰丙辰年，孝廉林凤池等劝捐重修。附祀福建巡抚定公之长生禄位、彰化县令胡公邦翰禄位、李公振青禄位。
　　沙东宫在东埔蚋街（县东二十八里）。拜亭、正殿规模轩厂，旁置两伏廊一十间，权作乡塾。庙祀前明延平郡王郑成功。里众祈榖祷雨，甚有灵应；神驾所经，螟螣蟊贼不能为害。每收获冬成，乡村迎迓演剧习为常典。咸丰六年十一月，生员刘汉中倡建；光绪丁亥年，生员刘士芳、庄董刘清池倡捐重修。又一在林屺埔横街尾庙内，并祀开漳圣王。
　　城隍庙在林峬下菜园，坐北朝南；祀城隍尊神。岁时，士女焚香不绝。前为武生陈朝魁捐建；后里从互有重修。距治二十五里。又一在旧治南门内，前邑令陈世烈建；
　　今移斗六。
　　圣蹟亭
　　圣蹟亭在林屺埔福德庙前。高丈余，宽五尺，四围环立栏杆。咸丰辛酉年，郁郁社教职陈希亮、廪生陈贞元诸生等捐建。又一在天后宫庙壁。一在东埔蚋延平郡王庙右畔。咸丰八年三月，生员刘汉中倡建；光绪庚寅年正月，郁郁社诸生捐赀重修。一在大坪顶新藔街，规模一如林屺埔圣蹟亭式。同治十年，彬彬社诸生捐建，童生黄时中董其事。又一在社藔街前，为绅士倡建；光绪己卯年，童生陈大成捐赀重修。
　　寺观（岩附）
　　观音亭在县东二十五里林屺〔埔〕街。前为里众公建；光绪乙酉年，街民捐赀重修。
　　圣王庙在社藔街（距邑三十七里）。祀开漳圣王陈元光；有唐时人，开漳有功，敕封威惠圣王。乾隆年间，乡众公建；光绪三年，庄董庄钟英、陈玉峰劝捐重修。
　　福德庙在林屺埔顶福户。前为街众公建；光绪乙酉年，重修。庙前并祀右参军林屺公神位。又一在下福户。
　　祖师庙在林屺埔下福户。祀三坪祖师。街众于每年十一月初六日演剧祀寿。前为里人公建。一在大坪顶漳雅庄；祀阴林山祖师。七处居民入山工作，必带香火。凡有凶番「出草」杀人，神示先兆；或一、二日或三、四日，谓之禁山；即不敢出入。动作有违者，恒为凶番所杀。故居民崇重之，为建祀庙。光绪十九年，庄董黄谋倡捐修建。
　　岩
　　德山岩在县东南二十八里。依山环抱，绿树幽篁，映带左右，泉声鸟语，曲径花香，四顾苍茫，群峰耸翠，尤极眼界之奇观。前为里众捐建；光绪十九年，乡民劝捐重修。
　　碑碣
　　「万年亨衢」碑在大坪顶凤凰山石壁上。高约六、七尺，宽三尺；正书「万年亨衢」四字。光绪年间，镇军吴光亮勒石。
　　「山通大海」碑在十八重溪金银山前。高六、七尺，宽三尺；正书「山通大海」四字。光绪年间，镇军吴光亮勒石。
　　「过化存神」碑在八通关山顶俗水窟。碑高七尺，宽三尺余。前镇军吴光亮立。
　　「两甲作一」碑在社藔石碑仔庄。高五、六尺，宽三尺；其字迹已就漫没。乾隆二十九年，奉上宪奏题减则；彰化县令张谕立石碑。
　　「前山第一城」碑在九十九坎上旌义亭内。高六尺，宽三尺；正书「前山第一城」五字。光绪十三年，前邑令陈世烈勒石。
　　「德遍山陬」碑在大坪顶新藔街。高六尺，宽三尺。正书「德遍山陬」四字横列；于上、下〔题〕「前任台湾挂印总兵官记名提督吴光亮德政」「光绪二年绅士里众立」。
　　坊（无）
　　匾
　　「孝德维风」匾在藔（？）藔张家。道光十三年十二月，台湾府知府周，为恩贡生张焕文孝有实行，奖送「孝德维风」四字匾额。
　　贞节匾在林屺埔街吴家。为吴茂水未婚之妻石氏，十六岁夫卒守贞励节，于光绪十九年七十三岁；前任邑主谢寿昌采访贞节实行，亲送匾额；正书「矢志坚金」四字。光绪壬辰年正月立。
　　风俗
　　与斗六首堡同。
　　科贡
　　文举人
　　林凤池：彰化县学附生。咸丰乙卯科，联捷中式第九十名；戊午年，例授内阁中书，加侍读军功，即补广东分府，赏戴蓝翎。原籍龙溪。
　　武举人
　　陈安邦：彰化县学武生。丙寅科，补甲子科乡试中式第五十九名。原籍漳州龙溪县。
　　恩贡生
　　张焕文：彰学廪膳生。咸丰四年甲寅科，选恩贡生。祖籍漳州龙溪县。
　　岁贡生
　　陈宗器：彰学廪膳生。同治戊辰科，选岁贡生。祖籍漳浦。
　　陈次仁：彰学廪膳生。光绪六年庚辰科，选岁贡生，保举尽先训导。祖籍漳州南靖县。
　　职官（无）
　　宦绩（无）
　　流寓（无）
　　乡贤（无）
　　孝子
　　张焕文，字日华，号郁亭；社藔人，祖籍龙溪。自少明敏，善读书。父天球，不惜重赀延内地宿儒黄高辉主西席，敬礼殷勤。师以东君好贤，悉心传授；而焕文笃志力学，试竟以冠军游泮。尝寻师千里，游学于鳌峰书院。家居课授生徒，能以砥砺廉隅，兴起斯文为己任。后学多为其所成就，登乡书者二、列胶庠者六、七子，时人士咸矜式焉。先生天性孝友，每父怒，必跪谢罪；父喜，方敢起立。事继母，善承欢。道光十二年二月，台湾府知府周，奖送「孝德维风」匾额。丁父母忧，丧葬尽礼。生平无一字入公门，洵不愧品端学正之称。咸丰甲寅年，选恩贡生。丙辰年卒，年五十有余；衣冠安坐，集家人于堂上永诀而逝。
　　土寇
　　与斗六同。
　　兵事
　　林凤池，字文翰；沙连大坪顶人，祖籍龙溪。师事日华张先生，笃志嗜学。事父母，以孝闻；教人严整有威，尝以力学为训。登咸丰乙卯贤书；会试，授内阁中书。同治元年壬戌之变，戴逆猖獗，陷彰；以沙连扼嘉、彰陂圳之要，令股逆戴彩龙、伪都督刘守以贼兵据之。孝廉以会试归，率诸生立保全局；招集乡壮义民，约以联庄拒贼。沙连得不为贼所凌夷者，孝廉之力也。事闻，前臬道宪丁奏奖，以通判补用，赏戴蓝翎。后卒于天津会馆，年四十九岁。
　　廖秉钧，永春州庠生。游学来台，入沙连主于例贡生陈慕周家。为人倜傥不群，气概自高；尤工书法。壬戌戴逆煽乱，孝廉林凤池率诸生陈贞元、陈上治、林克安等倡举义旗，邀秉钧同事。癸亥四月二十八日，与贼战于林屺埔；不克，秉钧被执。戴逆呵令跪，秉钧挺立叱曰：『我乃天朝秀士，岂屈膝尔无赖贼哉』？指贼怒骂，声情激烈；贼令杀之，临刃面不改容。时五月初旬，贼杀秉钧于斗六门营。
　　义士
　　林西辉，沙连林屺埔人；教读营生。戴逆之乱，为林屺埔义首。同治乙丑年九月初九日，东势坑漏逆张阿乖、陈火生党匪焚毁埔街；西辉闻报，手执义旗，与弟提桑招乡勇御敌。身先率众勇往大呼；贼蜂拥而至，西辉至观音亭前隘门外被杀。弟提桑继至与敌，不克，又被杀。兄弟同时遇害。
　　刘建成，沙连大坪顶人；教读为业。戴逆之变，党匪刘守招集匪类肆扰良民，孝廉林凤池令建成以大义说之。贼怒拘而缚之，以绳穿其鼻，颔以铜铃作马而骑。建成被虐不堪，于甲子年五月初旬被害。
　　列女
　　贞孝女（无）
　　贞节妇
　　贞节妇吴石氏，字锦娘，集集庄人；石天云之女，母江氏。妇年四岁，字于林屺埔吴刘泰之子吴茂水；吴父母即迎而养焉。道光丙申年，茂水年十九，未婚而卒；妇年十六，悲恸毁饰断粒者数日。江氏怜女青年，劝女归甯将为改嫁计；妇觉，饮泣大恸归，泣告翁曰：『妇命合如此，虽有富贵不易妇志也』。舅姑窥其励志甚坚，愈爱怜之。妇善操井臼，质性贞静，翁姑称其孝，妯娌咸敬重之。年近古稀，足迹不出户庭。螟一子，名启贤，成立。光绪癸巳年二月，妇年七十三，知县事谢寿昌奖送「矢志坚金」匾额。现年七十四岁。
　　贞烈妇（无）  
　　贞烈女（无）
　　节孝妇
　　节孝妇萧氏，沙连廪生刘玉章妻，武东堡人；廪生萧大烈次女，母刘氏。妇年十二岁，归刘；长，婚玉章，能以孝顺尽妇道。己酉夏六月，夫卒，年二十九岁，遗二幼孤一女；夫临终嘱以事姑抚孩，宜忍激烈性子，毋伤姑心。妇哀毁大恸，哭奠终丧，朝夕惟只饮泣，矢柏舟志；课子士芳，令就傅。家居作苦，课女红、供甘旨，承姑欢颜，极其诚敬。淡薄自安，性尤喜寂，守节三十余年，只一省母家；门庭整肃，严绝女巫辈往来。终姑余年，丧葬如礼，悲哀尽志。子士芳，业游郡庠。丙戌冬十月妇故，年六十七岁；计守节三十七年。
　　节孝妇卢氏，沙连陈荣春之妻；父卢乌狮、母魏氏，林屺埔人。妇年十四，归夫家；十六岁成婚，为荣春正室，生一女。壬戌年，荣春病殇，妇年二十六岁；时侧室洪氏年二十四，抱遗孩方周月。妇号恸悲哀，朝夕哭奠，与妾氏矢志孀居，抚育遗孤，如同己出，零丁孤苦，凄惨备尝，人咸悲之。舅姑早故，事八旬祖姑以孝闻。居常自檩防闲，虽亲戚吉庆，未尝与焉。妾洪氏躬操井臼，代嫡奉劳，尤能与嫡氏砥砺苦节，共誓柏舟。子名兴松，课命从师，克有成立；邻里称一门双节云。戊子年五月妇卒，年五十二岁，计守节二十六年。辛卯年六月，洪氏继卒，年五十三岁；计守节二十九年。
　　边防（堡居腹地，未有边防）
　　凶番（堡内无）
　　灾祥
　　略同斗六首堡。
　　艺文
　　云属八景诗
　　龙门涌月岭南陈世烈
　　台洋南望百川通，西向溪流入海同。鳌顶山上皆起北，龙门一水独朝东。银河波漾银蟾窟，玉宇光腾玉兔宫。万里澄清开两闼，影摇金粟月明中。
　　凤麓飞烟
　　翱翔千仞集高冈，声应和鸣兆瑞祥。彩绚霞明沧海碧，光含雪霁暮山苍。云中日出烟腾树；雨后风清月照篁。缥缈晴岚生色相，东来紫气凤朝阳。
　　狮岩春曙
　　一望春光草色茸，岩前屐齿碧苔封。石鸣雨降晴飞电，狮吼凤驰爪跃龙。雪立吹毛摇细柳，露垂掉尾拂长松。五云乍现腾红日，搏兔抛球逐晓钟。
　　鹿社秋光
