<!-- { "loadSidebar": true } -->
　　岭云出岫界鸿沟，万社碉成庆有秋。野老扶犁来北路，番黎负耒事西畴。稻花临水环茅屋；玉黍吹烟绕戍楼。耕凿饮和歌化日，游山罢猎鹿呦呦。
　　虎溪跃渡
　　溪名虎尾惕临深，履险争先有戒心。舟子知津肩荖叶，行人问渡指枫林。冬流水涸频鞭马，春草沙平偶集禽。一苇济川齐跃足，渔歌高唱答南音。
　　象渚垂虹
　　浊水溪边九折湾，葭灰流曲翠屏环。武陵洞隔猴声急，博望槎流象鼻弯。桥驾长天垂百尺，剑腾匝地划重关。桃花洞口烟霞色，海上人来错认山。
　　珠潭映日
　　海东水社大奇观，山绕清潭眼界宽。峰映月明珠照乘，石辉日暖玉光丹。荷花带露谁知暑，修竹藏云那觉寒。混沌初分成太极，咸池出浴镜中看。
　　玉嶂流霞
　　八通关上雪初晴，霞起层霄捧日明。玉立三峰光下界，花飞万壑汇长成。晶帘卷礕涵秋水，阳谷流红啭晓莺。图画天开千古秀，蓬莱山色映冰清。
　　凤凰山吴光亮幕友张鹭洲
　　凤凰突兀与天齐，纵目中原万象低。无数星辰归掌握，几多猿鹤隔烟啼。腰间涌出云千叠，枕上流来月一溪。天地有心留胜蹟，故教骚客作诗题。
　　沙连即景四首晋江蔡德辉
　　嘉彰形胜此中分，奇蹟搜寻广见闻。浊浪排空多滚木，危蛮绕社半笼云。天斜北斗光长映，地接东埔气不绝（？）。尘世依然仙境在，笑看泉石酒微醺。
　　其二
　　林君开垦姓名留，绿亩青畦入望幽。狮象分形蹲峡口，马牛相背乱风头。三春晓起人披絮；九夏霄深客拥裘。不遇张蓦浮棹去，茫茫何处觅源流。
　　其三
　　华夷隔界世纷争，杀戮相寻莫变更。事异中原偏逐鹿，景耽幽谷好闻莺。松亭掩映烟光敛，梓里低徊月旦评。二百年来恩泽遍，何时番俗洽民情。
　　其四
　　沙色分披水色连，水沙连处地名传。四围耕种无荒土，千仞登临有洞天。虯影削成樟作栋，龙孙养就竹如椽。遨游海外知多少，胜概应推此最先。
　　德山岩眺望（五言古）
　　仁者本乐山，此山亦称德。德盛山自尊，德明山不忒。微风散浮云，沿径寻三益。何以惬予怀，淡远非声色。
　　廖秉钧殉难举人陈肇兴
　　仓皇书记孰堪亲？草泽今来刘道民。白首参军刚草檄，青衿报国竟捐身。十年落拓无知己，一死从容绝可人。引颈衔须尤骂贼，胶庠正气未沉沦。
　　牛相触
　　篮舆过斗六，四面野风颾。山势如牛触，溪流亦虎号。岸花随路转，岭树拂云高。隐隐群峰外，蛟龙起怒涛。
　　浊水溪
　　滚滚沙兼石，奔流疾似梭。九州添黑水，一笑比黄河。雷雨驰声壮，沧桑阅世多。不堪频唤渡，平地有风波。
　　大坪顶
　　朝经水沙连，暮宿大坪顶。石级高百盘，槎枒争一挺；直上如云梯，连步防躐等。中绝忽旁通，俨若汲引绠。前登膝齐腰，后顾形随影。绝顶忽开张，桑麻近半顷。耕凿数百家，茅舍亦修整。有如桃花源，鸡犬得仙境；又若榴花洞，烟霞饶佳景。大石立其前，势如猛虎猛；修篁四森布，巨可任舴艋。峨峨高半天，岭上叠诸岭。居人扳木末，云际摘仙茗。复闻大顶峰，中有蛟龙井；其上多白云；其下产蓴莛。路绝不可攀，怅望徒引领。何当结茅屋，长此事幽屏；闭户有名山，愿言养心静。
　　岽顶山林大业
　　群山罗列独森然，高踞茅芦在涧巅。树色高低青覆水，岚光隐约碧连天。几些花果几多竹，半倚人家半着仙。酒力醒时茶气歇，清风明月共安眠。
　　大顺岭谢大瀛
　　平原突兀起高巅，石级层层屈曲连；踞虎攀龙穷绝顶，白云深处有人烟。
　　●打猫东堡
　　打猫东堡，在县南十五里；东以大尖山、番仔溪与鲤头堡分界，西以疗古坑、嵌头厝下庄与他里雾堡分界，南以卓孔山溪与嘉义县属分界，北以棋盘厝与斗六堡分界。堡内东西山径相距二十里，南北相距十五里。
　　积方
　　其中田园甲则，统载斗六首堡册内。
　　堡内村三十（社无）：
　　大湖头庄五户、二十三丁口。
　　大湖底庄三十二户、一百四十一丁口。
　　龟仔头庄十四户、五十二丁口。
　　科角庄十六户、六十二丁口。
　　半天藔庄四十户、一百四十三丁口。
　　麻园藔庄四十六户、一百五十四丁口。
　　松脚庄六户、二十二丁口。
　　番尾坑庄十六户、五十四丁口。
　　蟾蜍岭十八户、五十六丁口。
　　苦岭脚五十一户、一百九十三丁口。
　　石槌尾十户、二十八丁口。
　　卓孔山三十六户、一百四十六丁口。
　　山猪堀二十八户、一百二十八丁口。
　　嵌脚庄三十户、一百二十六丁口。
　　溪尾藔二十八户、一百二十四丁口。
　　芊蓁笼五十六户、一百七十三丁口。
　　樟湖庄四十一户、一百二十五丁口。
　　廍亭尾二十户、一百九十六丁口。
　　大坪顶十八户、六十四丁口。
　　松柏坑八户、二十八丁口。
　　二坪仔六户、二十八丁口。
　　吊景庄十四户、五十六丁口。
　　横路庄十六户、六十五丁口。
　　大湖口四户、十二丁口。
　　大埔庄十四户、五十三丁口。
　　尖山坑十户、二十八丁口。
　　嵌顶庄三十户、一百十丁口。
　　嵌头厝庄头四十户、一百七十丁口。
　　大堀藔十八户、七十六丁口。
　　过溪庄十户、三十四丁口。
　　以上共六百八十一户、二千六百七十丁口。
　　沿革
　　打猫东顶堡，原属嘉义县辖；至光绪十四年，割属云林县。
　　山
　　大尖山在县南三十里。北行至芊蓁笼岑起尖峰，复过峡至樟湖转东内藔，直至鲤鱼头山，入鲤鱼头堡。其西南系嘉义界。
　　溪
　　卓孔山溪在县南二十里。源出大尖山云、嘉交界之地，合各小山坑泉水同流成溪。其溪之南，属嘉义辖；其溪之北，原属嘉义，今改隶云林县辖。此溪直流入他里雾堡为茄苳脚溪。
　　大湖口溪又名旱溪；在县南十八里。源出大尖山；行至蟾蜍岭下，合各小山坑泉水同流六里入他里雾堡为二重沟溪。
　　松柏坑溪在县南十五里。源出大尖山；行十五里入他里雾堡为庵古坑溪。
　　廨署（无）
　　仓廒（无）
　　街市（无）
　　铺递（无）
　　营汛（无）
　　桥梁（无）
　　津渡（无）
　　义塚（无）
　　水利
　　嵌头厝圳在县南十五里。从大湖口引大湖口溪之水，流出嵌头厝洋，灌田八十余甲。
　　书院（无）
　　义塾（无）
　　社学（无）
　　祠庙
　　天上圣母庙在嵌顶庄，坐东朝西。庄民共建。
　　元天上帝庙在县南卓孔山庄，坐巽向干。同治四年，头人余永顺捐缘重修。
　　碑碣（无）
　　坊匾（无）
　　风俗
　　与斗六堡相同。
　　番话
　　斗六堡内有载。
　　科贡（无）
　　职官（无）
　　宦绩（无）
　　流寓（无）
　　乡贤（无）
　　孝子（无）
　　烈女（无）
　　贞节妇（无）
　　节烈妇（无）
　　贞烈妇（无）
　　节妇（汇入节孝妇内）
　　节孝妇
　　张叶氏，小半天藔人；父叶明、母江氏。妇十四岁，适廍亭尾庄张妈效为正室。至二十八岁，夫卒，谨守孀居，柏舟矢志；服事翁姑，始终永顺。光绪二十年，妇年六十三岁卒；计守节三十六年。
　　范韩氏，永定厝庄人；父职员韩逊让、母叶氏。妇年二十岁，适嵌头厝庄文童范有用为正室。至二十七岁，夫卒，屏绝铅华，矢志堪比夫柏舟。善事翁姑，佳誉已遍于内外；而且治家有法，教子有方。不以贫窭而累其心者，并不以辛苦而屈其志；则为表其性，直可争光日月；则为原其品，实应比洁冰霜。现年五十六岁，计守节三十年。
　　邱谢氏，苦岭脚庄人；父谢阿三、母许氏。妇年十八，适同里邱来。二十三岁夫卒，抚孤守节，孝事翁姑，克尽妇道，五十六岁殁。
　　凶番
　　附通事吴凤事蹟
　　吴凤，打猫东堡番仔潭庄人。少读书，知大义，能通番语。康熙初，台湾内附，从靖海侯施琅议，设官置戍，招抚生番，募通番语者为通事，掌各社贸易事。然番性嗜杀，通事畏其凶，每买游民以应。及凤充通事，番众向之索人；凤思革敝无术，又不忍买命媚番，藉词缓之，屡爽其约。岁戊戌，番索人急，凤度事决裂，乃豫戒家人作纸人持刀跃马，手提番首如己状，定期与番议。先一日，谓其眷属曰：『凶番之性难驯久矣，我思制之无术，又不忍置人于死。今当责以大义，幸而听，番必我从；否则，必为所杀。我死勿哭，速焚所制纸人；更喝「吴凤入山」。我死有灵，当除此患』。家人泣谏，不听。次日番至，凤服朱衣红巾以出，谕番众『以杀人抵命，王法具在；尔等既受抚，当从约束，何得妄杀人』！番不听，杀凤以去；家属如其戒。社番每见凤乘马持刀入其山，见则病，多有死者；相与畏惧，无以为计。会社番有女嫁山下，居民能通汉语，习闻凤言归告。其党益惧，乃于石前立誓永不于嘉义界杀人；其厉乃止。居民感其惠，立祠祀之。至今上四社番犹守其誓，不敢杀扰打猫等堡。
　　灾祥
　　与斗六首堡同。
　　兵事（无） 
　　●打猫北堡
　　打猫北堡，在县西南；东以廍前藔圳与他里雾堡分界，西以仑仔藔庄西南与大槺榔西北与白沙墩两堡分界，南以早知溪与嘉义县分界，北以茄冬脚圳与他里雾堡分界。堡内东西相距十二里，南北相距三里。
　　积方
　　其中田园甲则，总载在斗六首堡册内。
　　堡内村十九（社无）：
　　柳树脚（又名中立庄）二十八户、九十二丁口。
　　新竹围（又名中立庄）二十五户、八十丁口。
　　芦竹冇五十五户、一百六十七丁口。
　　薄难岸庄五十七户、一百二十三丁口。
　　下仑仔庄三十八户、一百零三丁口。
　　大埤头一百八十二户、五百二十七丁口。
　　芦竹角六十八户、一百九十四丁口。
　　芦竹后一百七十户、四百五十六丁口。
　　新街（又名大和街）五十四户、一百七十八丁口。
　　尼姑庵庄四十四户、一百五十二丁口。
　　旧庄（后壁店附）七十户、二百零五丁口。
　　大竹围庄三十一户、九十六丁口。
　　镇平庄三十二户、九十六丁口。
　　后庄六十一户、一百七十五丁口。
　　三块厝庄七十一户、二百零三丁口。
　　西势潭庄六十六户、二百零六丁口。
　　潭斗藔庄（溪墘藔附）六十户、一百六十一丁口。
　　游厝庄七十户、二百零六丁口。
　　仑仔藔庄（打猫西堡只此一庄而已，姑附入北堡；理合登明）六十户、一百九十丁口。
　　以上共一千二百四十二户、三千六百一十丁口。
　　沿革
