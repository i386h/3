<!-- { "loadSidebar": true } -->
　　林内清、浊二圳在县东北十五里，于触口溪引清、浊二水，南行分灌林内田七十余甲、九芎林田三十余甲、石榴班洋田一百十余甲。
　　社口陂圳在县东南四里，流灌大潭洋田八十余甲。
　　观音陂圳在县南五里，分南北二圳；一流灌田心仔洋田，一流灌大仑庄洋田。
　　六十甲陂圳在县南五里，流灌田心仔庄前并江厝仔庄头洋田六十甲。
　　柴里庄陂圳在县西南七里，流灌廍仔、江厝仔、九老爷庄一带洋田。
　　老江陂圳在县西南七里，流灌深圳仑洋田。
　　后庄仔陂圳在县西三里，分灌后庄仔、北势庄一带洋田。
　　顶横港陂圳在县南五里，流灌茄苳脚庄、大仑庄后洋一带。
　　下横港陂圳在县南五里，流灌大仑庄前洋田。
　　竹仔脚陂圳在县东南七里，灌菜公庄洋田。
　　海丰仑陂圳在县东三里，分灌海丰仑庄前洋田。
　　老发陂圳在县东南二里，灌莲花陂洋田。
　　保长廍陂圳上圳在县西一里，流灌保长廍上洋田；下圳在县西三里，流灌保长廍下洋田。
　　黄林仔头陂圳在县南三里，流灌番仔郊庄前洋田。
　　番仔埤圳在县东，分埤仔头溪水，灌番仔洋田。
　　虎尾溪圳在县东北三里，分埤仔头溪水，流灌虎尾溪洋田。
　　书院
　　龙门书院（附文昌宫内）。
　　义塾（现无）
　　社塾（现无）
　　祠庙寺观
　　文祠号龙门书院，在县城北，前后两进，南向。东与受天宫比附；西一护廊。前进祀朱子文公、梓潼帝君、关圣帝君；后进祀制字仓先圣人；西廊祀福德正神，附祀陈邑主文起，张邑绅凤祥禄位。祠中出息年收租谷二百余石，园税银一百余元，以为春秋每岁祭祀早晚香灯、并帮贴生童考费、秋冬会课等用。值首，逐年秋祭日于神前筶取承办。
　　天上圣母庙一号受天宫，在县城北，前后两楹。前祀圣母；后祀佛祖，附祀姚公鸿禄位。道光二十八年，沈长盛倡捐监修一号新兴宫在县城东门，咸丰年间士民捐资重修。
　　观音庙一号永福寺，在县城南。道光二十八年业户陈玉芝倡捐监修。一号湖山岩，在县治东十二里，香火甚盛。
　　池王爷庙号代天宫，在县城南，前后两楹。乾隆年间公建，咸丰十一年重修。
　　陈圣王庙号广福宫，在县城西南。前漳邑士民公建，同治年间戴逆倡乱折毁，至光绪十九年，绅士陈一昌等倡捐重建。
　　三山国王庙在县城南，前粤籍九庄公建；后屡重修，今损坏。
　　城隍庙在县城东。光绪十九年县治移驻斗六，暂盖竹屋供奉神像。
　　福德庙在县城中大街，两进，西向。合堡公建，光绪年间重修。
　　将军庙在都司署内，前后两楹。前祀二十四将军，后祀林总镇。光绪年间，都司凌定国修。
　　温王爷庙在南门外，一楹。士民公建。
　　大众庙即厉坛，在县城南门外。
　　昭忠祠在县城西南，前后两楹，南向。东西两廊奉旨特建，祀张丙案内殉难官员人等（事略附后）。光绪十四年，斗六盐馆委员冯大镛监修，充荖叶税春秋祭祀、供奉香灯及损坏修理之用；近年斗六盐馆兼办开费外，由委员解存道库。前楹祀赠知府衔方公振声、赠游击衔马公步衢、赠都司衔陈公玉威，配祀幕友六品职衔沈志勇、七品职衔沈联辉、员弁原任外委许国宝、林登超、蔡大贵、署外委额外朱万年、陈腾辉。后楹祀赠淑人方夫人张氏、赠恭人陈夫人唐氏，配祀方姑。东廊末座以家人赖寿、姜升、曾福、邱升从祀。西廊末座以殉难兵丁等从祀。
　　方、马、陈三公殉难事略
　　方公振声，浙江山阴九墩庄人也。先世由皖迁浙，公父嫁云公客京师，赘于范氏，遂寄籍顺天。公供事武选司，期满选福建闽安巡检，历署沿海要缺；陛补斗六门县丞甫一年，而张丙之难作。署守备马公步衢、署千总陈公玉威，皆台人；久经战阵，有名将风。方公闻贼警，即移眷属入营，与马、陈二公培垒浚沟，誓以死守。又虞兵力卑薄，檄请嘉义都司许荆山移军为外援。陈公复善施火器，每出不意，屡挫凶锋；相持弥月，声势颇振。俄许，荆山夜遁，股匪黄城侦知我军无援，夤夜纵火，攻益力。诸公冒火逆击，卒以众寡势殊，被贼拦入；犹持刀巷战，各毙数贼，力竭被执。与方夫人张氏、幼女方姑、陈夫人唐氏，均厉声骂贼不绝口，致剜割鼻舌，被害尤惨。幕友沈志勇、沈联辉、把总朱万年等五员，随从江承惠等五人，兵丁刘长泰等二百余人，皆奋不顾身，同殉于难：时道光十二年十一月初四日也。马、陈二公惜家世不可考，然与方公共守危疆，效死勿去，其忠肝义胆与张、许之守睢阳，固不少让。事闻，九重震悼，特沛恩施，奉旨赠方公知府衔，谥义烈，给骑都尉世职；赠马公游击衔，谥公烈，给骑都尉世职；赠陈公都司衔，谥勇烈，给云骑尉世职；均世袭罔替。方夫人张氏赠淑人、陈夫人唐氏赠恭人，均谥节烈。沈志勇给六品职衔、沈联辉给七品职衔，均照衔议恤。方、马、陈三公均入祀京师照忠祠，张氏、唐氏均建坊旌表。并准于斗六门建立专祠，祀方、马、陈三公于前楹，以从难员弁、幕友配祀，兵丁家人俱从祀两廊；祀张氏、唐氏于后楹，以方姑配祀。地方官春秋致祭，诚异数也。余后公四十余年来守斯土，瞻拜庙廷，采访烈蹟，鲜有知其详者。余惧久而益没也，乃搜访成案，得诸公死事大略如右。录而颜之，俾后之采风者，不致茫无所据云。
　　时光绪二年八月，调补嘉彰斗六门县丞孙澍谨书。
　　碑碣
　　斗六门桥碑在县南门池王爷庙边，高六尺四寸，宽二尺四寸；乾隆五十年斗六门分司胡立。碑上仅泐捐缘姓名，且字蹟漶灭，故文从阙。
　　清庄联会衔在城中福德庙口，高五尺八寸，宽二尺八寸。文录于左：
　　钦命镇守福建台澎水陆等处地方挂印总镇叶、按察司衔分巡台澎兵备道兼提督学政徐，为会同给示以垂久远事：据斗六县丞姚鸿禀称：窃照斗六界达嘉、彰，为南北咽喉；盗匪出没靡定，劫抢频闻。卑职两署斯缺，商会营员力行清庄联会，守望相助之，颇收实效。并伊虎尾溪、崁头厝、触口溪、松仔脚四处，每处派乡勇十二名，九月起四月止，昼夜常川巡守。其工食每名每月三元，头人倍之；斗六衙署则统年设壮勇三十名，工食稍增，悉皆卑职捐给。去年，复商于嘉义营参府吕，委外委官一员督带斗六本汛兵二十名，亦自九月起四月止驻于斗六南街外之大众庙，防守该处，可堵社口、圣王巷、过溪仔三处，并可接应本街官每月贴薪水钱六千文，兵每名每月贴点心钱一千文，亦由卑职捐给。卑职衙署在街之中武营，在街外之北。设遇有警，三路齐出，首尾得以相顾，可绝贼路。自设防至今，无闻劫抢，则是联壮巡防已有明验。但恐一官一性，事属劳力赔钱，日久懈生，难期远长，而仍无补于地方，不免有前功尽弃之叹。况又地当冲要聚匪之区，一无缉捕经费。卑职去年仿江苏省所办一文缘，于本街劝题每日收钱二千千零文，存殷实业户处，专备本街捕盗之需；自十月至今有收无用，存积已有百余千。此地民有漳、泉、粤三籍，心性本浮动不齐，此项题缘亦难期必久。昨与众绅董接谈，卑职瓜代伊迩，虑及所事有始无终。绅众佥称，此一举必须禀请宪台暨镇宪并台湾府立案，会衔出示勒石于公所；并请于春秋孟首，札饬司事文武查照，督率办理，禀复备查：俾不得废弃，庶便永远遵行等情。卑职复于众议五条开后，伏祈察核，俯准立案，会衔给示施行，以顺舆情，俾得勒石祗遵，永垂不朽，实为公便等由。计列呈议定章程五条。据此查该县丞仿照江省所办一文缘之法并所议各条，既无勒派之名，又收缉捕之效，办理甚善；除禀批示暨行府立案通饬外，合行出示为此示仰斗六官绅、总董、铺户、居民人等知悉：尔等务须遵照，后开酌核条议章程，日捐出制钱一文，以为缉捕经费。集腋成裘，力半功倍；可以日久而罔懈，勿以半途而辄废。将见众志成城、地方绥靖，本镇、本司道实有厚望焉！其各勉旃，毋违特示。
　　计开条议章程
　　一、一文缘之题捐，原为本街盗警之用。如当场擒获一盗，赏钱拾六千文；格毙一名，赏钱二十千文；被拒致毙者，给赏埋葬钱一百二十千文；受伤者随时酌给医资，由本街总董查实向经理一文缘之司事支取。如有冒滥，分文着赔。
　　一、每日仅捐制钱一文，力非难办；务宜永久奉行，以收成效。各捐户不得以无事开销，遽行停止；以致有事时，转形支绌力穷。
　　一、每年自九月起至次年四月止，斗六县丞先期请由嘉义营参府专派外委一员，带斗六本汛兵二十名驻于大众庙防守。每月应贴弁兵薪水钱二拾六千文，即于收存一文缘款支。
　　一、每年防守期内，该弁兵果能实力巡逻地方，不致多事，即由斗六县丞禀请分别奖赏。如查有怠惰偷安，亦即随时禀请差拘究办，以示惩儆。
　　一、每年春秋二仲月，本街总董联庄需费，每次在于一文缘内支用，但不得过四十千之限。如有滥给，经理之人按数赔还。
　　一、经理一文缘之董事，应令众绅耆选举公正、诚实者四人，造具名册禀请斗六县丞查照立案，递年交接轮值，免滋流弊。
　　一、此项题缘钱文，如每年开销外盈余若干，存放殷实铺户生息，以期扩充；利息不得过二分。仍由斗六县丞将收支盈绌数目开摺禀报，以备查考。
　　一、一文缘之设，除本街捕盗需用外，惟防守弁兵薪水并春秋联会经费以及本街、隘门、溪底、陂岸四项准予开销，其余概不得藉端支领，致干冒滥。
　　道光二十八年六月日立碑。姚公禄位碑在北门受天宫内，高二尺许，宽一尺余。文录于左：
　　姚公讳鸿，任斗六分县，有循声。士民爱之，建立长生禄位，供奉于受天宫后殿座侧，捐典香田一所。迨己卯岁，原典之人备价赎回。时署斗六分县姚公（印）棣，乃公堂侄也。因原赎田价不多，加增银十元，贡生陈清池亦捐银十元，凑买尽契陈龙记旱田一段，坐落斗六东门洋乌瓦窑，沟田贰埒，大小共十二坵；东西以沟为界，南以坔底田为界；北以圣母会田为界，价银一百二十元，递年实租榖一十八石，载纳番租榖六斗，佥议租榖交天后宫住持收管，为姚公朝夕香灯、年节牲醴之费。其卖断根尽契并上手印契难收藏，当众在神前焚化；将所卖田蹟，租额泐石记明，藏于庙内以垂永远云。
　　光绪六年经置斗六分县姚棣买中见曾福来经议总理庄省三董事林玉春同立
　　坊匾（坊现无）
