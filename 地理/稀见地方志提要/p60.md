<!-- { "loadSidebar": true } -->
　　清胡必蕃修，袁元纂。必蕃字又宣，湖北孝感县人，康熙十八年以举人擢任靖江知县。元靖江县教谕。靖江明成化七年析江阴马驮沙地设县，有李维祯《马驮沙小志》，为靖江有志之始。建县后，正德七年知县殷云霄纂有县志，嘉靖四十三年，知县王叔杲重修，万历四十七年，知县赵应■〈方与〉又重修之，崇祯十四年知县陈函煇又为修纂。此志清康熙十一年知县郑重，嘱教谕袁元与邑人朱凤召重纂，体例明备。及必蕃任内，又嘱元与邑生金敞，据《郑志稿》，搜摘闻见，以补其缺略。故是编二次纂辑，均出元手笔，体裁文笔较纯。志类分建置、星野、疆域、山川、祲祥、风俗、赋役、职官、选举、公署、学校、武备、循良、人物、坛庙、艺文十六门。按此志斤斤于名物训故之考据，摭述事物，间有重见者，岂其疏于编缀之法耶。

　　南徐州记一卷辑稿本，■〈擊，去手〉淡庐丛稿之一(上海图书馆藏)

　　宋山谦之纂，近人叶昌炽辑佚。《旧唐书·经籍志》著录宋山谦之《南徐州记》二卷，今仅见辑本，昌炽又补辑一条。仍不可窥见其全书体例，“侨置”志书，见于《隋书·经籍志》《旧唐书·经籍志》《新唐书·艺文志》著录者，而今无一流传，惟见《汉唐地理书抄》收有辑本而已。东晋侨置徐州于京口，称曰南徐州，南朝因之，至隋而废；京口，今镇江之古名也。侨置之制，始于东晋，亦称侨立。《晋书·地理志》曰：“自中原离乱，遗黎南渡；并侨置牧司，非旧土也。”《隋书·食货志》曰：“晋自中原丧乱，元帝寓居江左，百姓之自拔南奔者，并谓之侨人。皆取旧壤之名，侨立郡县。往往散居无有土著。”故侨置之州郡县志书，辑本往往上加侨置或侨立二字。昌炽补辑此书虽仅一条，录自《草堂诗笺》卷八，文曰：“京口《禹贡》北江也。春秋兮朔辄，有大涛至激，赤岸尤更迅猛。“案此段六朝人文气，意似以侨人按置于江岸也。

　　丹徒县志四卷明万历间刊本(天一阁藏)

　　明李东纂修，何世学增纂。东字震卿，陕西人，正德十三年任丹徒知县。世学浙江萧山县人，隆庆二年进士，授任丹徒知县。丹徒为秦会稽郡属邑，后汉属吴郡，孙吴时名京口，南朝置南徐州于此。隋唐置润州，唐设江浙西道于此，军号镇海。宋改置镇江府，以丹徒为郭县，元、明以来丹徒为镇江一邑。如《南徐州记》《京口记》《丹徒大观》《祥符图经》诸书，均记丹徒之事，而实涉及今镇江地。邑志为李东首创；邑举人杨宛，诸生潘浩、毛文汇纂成。隆庆时世学又据其原书，复为增辑正德十四年后之事。按是编刻成于万历间，崇祯七年知县张文光，据其原版又增刻选举题名。观其体裁义例，虽谨严有度，而不免太简。博综前事，引证虽多，而未注出处书名，无从核考，未尽典雅焉。

　　丹阳县志二十二卷清乾隆十五年刊本(上海图书馆藏)

　　清邹廷模修，荆泽永纂。廷模丹阳知县，事迹未详。泽永字芷兮，丹阳县人，康熙顺天庚子科举人。丹阳邑志，肇于明正德间，隆庆间重修。清康熙二十二年，知县吴之彦又修志二十卷，刻至第十二卷乡贤而止，未成全书。丹阳汉称曲阿，自宋以来为镇江府辖县。邑有运河之利及练湖之胜，前志于练湖漕渠，无不深致意于水利之所赖也。廷模之修此志，尝参及正德、隆庆诸志，成书二十二卷，列为三十四门。其以练湖河渠二项，关系国计民生，特将浚湖畜水济漕诸策编为一卷，附列于山川志后。以水利概括一门，亦从简易见。以职官自汉至今，若遗逸之士履历莫考者，宁缺不书，为求核实。故其书记载往事，皆翔实可据，体例亦慎严有度，以求邑乘重核实之义，为其修志之私衷也。

　　溧阳县志十四卷清康熙六年刊本(南京图书馆藏)

　　清徐一经纂修。一经字履常，江陵人，举人，康熙三年任溧阳知县，五年擢中书舍人，以修志事请留，八年去任，官至御史。溧阳为县始于汉，累经分合升降；自清雍正八年始自江宁府割隶镇江。宋乾道间赵廓夫始为之记，明弘治邑令符观，万历邑令帅兰先后为之志，皆有刻本；天启之志，则纂成而未梓。按是编成于康熙丁未，有吴颖序渭：“予举所藏前侯符、帅二公之志，并乡先生狄公《野志》共三帙，及予自辑《闾史》。合而是正于公(徐一经)，公则于制治之暇，采撷成编。”按《野志》即狄斯彬所撰《六居野志》，吴颖《闾史》成于顺治时。一经此志增益《闾史》纂成，而未自订体例。以溧阳事迹征之，其建置沿革不考正史，而每括述偏记。又如古之令长，自吴浚操至齐乐预凡十余人，皆见于史传而不为题名，此疏漏之大者也。梁溧阳公主嫁侯景之事，不载人物而散述杂录。按一经之为此志，不过稍易《闾史》体貌，袭以为自得之书耳。

　　金坛县志十六卷清康熙二十二年刊本(北京大学图书馆藏)

　　清郭毓秀纂修。毓秀耀州人，举人，康熙二十年任金坛知县。按本志沿革，金坛秦时属曲阿县，隋开皇十五年析曲阿地，置金山府，旋降为县；唐武后时更名金坛，属闰州。宋改闰州为镇江府，县仍隶焉，元、明、清仍之。邑志源流，据本志所载旧序，邑志始于明正德丙子知县刘天和，万历庚辰知县刘美重修。是编继万历《刘志》而作，书凡十六卷，分舆地、赋役、职官、典礼、学校、选举、人物、艺文、杂志九门。按其序例所言，体裁仍沿旧志。如典礼、人物、杂志引用旧志原文，金坛明志今多不传，以此犹可得见其仿佛也。《金坛县志》今保存者，以此志为最旧，亦是幸存之书耳。

　　山阳县志二十二卷首一卷清道光二十四年玉石山房赵锦抄本(上海图书馆藏)

　　清金秉祚纂修。秉祚当阳人，山阳县知县。山阳为淮安府郭县，张鸿烈纂有县志，此志经丁一寿、周龙官等据《张志》重辑，刊成于乾隆十四年，刊本中多讹脱。此本为汪纯清对刊本校正并为之跋，卷首多上谕一篇。其编次首列上谕、御诗文，次沿革表、秩官表、建置志、疆域志、学校志、民赋志、军政志、河防志、漕运志、盐法志、榷税志、艺林志、丛志、列传。按其志例，以纪、表、志、传为四纲，为纪二、表二、志一十一、传十六，而附艺林、丛志于志，志类完备，而书内则散脱复沓，不能纯于史法也。

　　曹甸小志初稿不分卷民国油印本(上海图书馆藏)

　　近人郝树、郝庶纂。树字孝洲，庶字少洲，皆曹甸人，事迹均未详。按此志纂成于民国甲申，曹甸在淮安府山阳县之东南乡塔儿头、黄家口、甸几头之下。镇原无志，是编首创，一名《曹甸镇志》。其书编次，首列正名、区域二篇，次为舆地志、建设志、民俗志、人物志、艺文志、产殖志、杂志七篇，子目凡三十有六。志引曹镳《信今录》云：“曹操征袁术时，屯兵于此，故名镇。”又称楚甸，谓古有楚姓居之，又谓淮安古名楚州而因名。按此志事实有据足征，体例亦繁简得宜，近世村镇小志之佳构也，稿成即以油印流传，查今存者，仅见此册。

　　车桥闻见记一卷稿本(上海图书馆藏)

　　潘亮彝纂。亮彝车桥人。此书据事直书，为闻见之笔录也。车桥地处射水之滨，为山阳、盐城、阜宁水陆孔道。射水自西北而来，纡絗曲折，至车桥汇成巨流。两岸居户约千百家，传谓河上横直之桥，形似车字，因以名镇也。此书记镇之形势、古迹、物产，及商贾、人物、氏族之盛衰，后附诗文，所述自清初至光绪中止。殊为未成之稿，而为镇志矫矢也。车桥未见古书纪载，而为近代闻名之地。抗日战争时，江苏省政府曾驻于此，其后又为日军所踞，为新四军攻取之，捷报传闻江浙。但此稿犹未记载，亮彝如在，当必补载之也。

　　淮安府安东县志十七卷清雍正五年刊本(北京图书馆藏)

　　清余光祖纂修。光祖字念峰，四川犍为县人；康熙五十二年进士，雍正二年任安东知县。安东汉之东海郡襄贲县，隋开皇初改名涟水；宋景定中升安东州，明洪武以来降为淮安府属县。其地近海多硗卤，物产不丰，且其地历代兵革频繁，旧志大致散佚；今可考者，清顺治戊子邑进士卜永升，与孝廉嵇宗孟所纂县志最早，康熙丙子邑令乔弘德又为重修。是志纂于雍正初年，为邑人孙超宗、张鸿儒、张兰秘等所采辑，光祖总集其成。书分方舆、建置、秩官、选举、赋役、食货、河防、学校、官迹、人物、艺文、祥异、恩卹、丛事十四门，凡七十目，各门有光祖所题赞论，标之于首。按其人物志，采张雄、冯宏铎。盖乡人讳恶之见，后修邑志多削而不载，其实论雄与宏铎，固非必恶人，即令其恶，其削而不载者，岂方志有褒无贬之义欤。

　　淮南中十场志十卷清康熙十二年刊本(上海图书馆藏)　

　　清汪兆璋修，杨大经纂。兆璋字芾斯，任盐运道泰州分司。大经字石袍，别号庐阜逸史。此志首列图经，有中场总图一幅，十场之场境、场治图各一幅，分司公署图一幅。盐场之场图，而称图经者，此志首创。十场者，为富安、东台、安丰、何垛、梁垛、丁溪、拼茶、草堰、角斜、小海。次分建置、星野、风俗、食货、灾眚、疆域、古迹、秩官、选举、公署、赋役、学校、武备、坛庙、循良、人物、艺文诸门，全仿地志体例。此志以记盐务归于赋役，卷前序云：“寓内产盐之省会凡八，而两淮为最，两淮产盐之区凡三十，而中十场为最。是中十场者，东南之臬府，而朝廷委轮积贮之薮也。其职盐之官，最上有御史，其次有运道；运道之属有同(同知)、有副(府贰)、有判(州判)，皆主于综理盐政，而城守民社封疆之责不及焉。”此序述两淮产盐甲天下，及盐官官制之繁，而无守城理民领土之职，则不同于盐井制度。

　　南兖州记一卷辑稿本，■〈擊，去手〉淡庐丛稿之一(上海图书馆藏)

　　宋阮叙之纂，近人叶昌炽辑佚。《旧唐书·艺文志》著录宋阮叙之《南兖州记》一卷，久佚。昌炽录自《草堂诗笺》卷八辑佚一条：“瓜步山东五里，江有赤岸，山南临中江，涛水自海入江，冲激六七百里，至此岸则势始衰。”仅此一条与《汉唐地理书钞》辑本合观，仍不能窥此志全书体例。自晋南渡后，侨置兖州洽于广陵，为今江苏镇江东北地。南朝宋改曰南兖，而移治于盱眙，后又并入南徐州，旋复置还治广陵，又移治于淮阴。

　　扬州赋一卷附续扬州赋一卷清扬州阮氏传抄天一阁藏本(上海图书馆藏)

