<!-- { "loadSidebar": true } -->
　　明鄢桂枝修，杨汝江纂。桂枝字如一，四川大足县人；由举人选任陕西高陵县教谕，嘉靖二十二年升翼城知县，任满又升云南剑州知州。汝江翼城人，事迹未详。按沿革，翼城为古夏墟，春秋属晋，汉为降县地；后魏太和中置北降县，隋开皇中改名翼，金升为翼州，元改为翼城县，隶绛州，洪武己酉改隶平阳府。按疆域，东至沁水县东坞岭界，西至曲沃县秦岗界，南至绛县大交镇界，北至浮山县坂桥界。广八十五里，袤五十里，自县治西北至平阳府城一百三十里，至山西省城七百二十里。按翼城县志今存者，以此志最古，其体裁悉仿康海《武功县志》例，分为七类。乾隆《翼城县志》凡例，评“其式仿《武功》，殊少眉目。”按此志仅效《武功》形貌而已。

　　太平县志八卷清雍正三年刊本(北京图书馆藏)

　　清张学都纂修。学都字慢亭，顺天府宛平县籍，福建福清县人，贡生，康熙五十五年任太平县知县。太平建县，始于后魏太平、真君间，分临汾县地而设；明以后隶平阳府，清雍正二年改属降州。县志创修于明初，嘉靖丙寅知县罗潮，取旧志增订为十卷，万历乙未邑人王休复再为纂订。清康熙十二年知县何炜然重修，二十一年知县吴轸又重修。此志为学都修成于康熙六十年，书未刻而去，雍正二年知县刘崇元，乃取其成稿，径题己名付梓，如同攘夺，以自矜炫。按其书全为学都纂成，惟卷二崇元增自制《御箴楼诗》一首而已。其书体例，分经建志、营建志、赋则志、官师志、选举志、人物志、世代志、艺文志八类，以科第封廕均入选举，都邑、古迹二目分隶世代，其体例诡异不经。

　　襄陵县志八卷清康熙十二年刊本(上海图书馆藏)

　　清谢国杰纂修。国杰字祐槐，福建建宁人，康熙五年任襄陵知县。据此志沿革云：“襄陵为古帝尧畿内之地，春秋时属晋，战国属韩，后属魏，以晋襄公陵于此，故名曰襄陵。”又据国杰序谓：“襄陵邑乘，旧传有手稿，只载城郭、官寺、田赋之事，不知昉于何时。明成化丙午，知县李咨始成县志十九卷，嘉靖乙丑知县宋之韩，命教谕吕调元又为续志，纂成于隆庆二年。”此志国杰继隆庆《宋志》重修，命崔瀛为之编纂，序例均出国杰手撰。其书体例，分舆图志、建置志、学校志，贡赋志、官师志、人物志、杂志、艺文志八类，目七十有五。查此志，《中国地方志综录》未有著录，是为今存仅有之书也。

　　蒲州府志二十四卷清乾隆十九年刊本(北京图书馆藏)

　　清周景柱纂修。景柱浙江遂安县人，以举人致仕，乾隆十八年升任蒲州知府。按蒲州之名，自唐武德二年置蒲州总管府始，清雍正六年，升蒲州为府，领县六，曰永济、临晋、万泉、猗氏、荥河、虞乡。其地形势，黄河北来，太华南倚，总水陆之汇要。未升府以前州志，创修于明成化丁未知州许鹏，嘉靖己未知州边像再修，万历癸丑知州毕自严三修，清康熙甲辰知州康民四修。府志是编首创，观其发凡义例，颇具史识；考沿革古迹，致力最深。按沿革首列古今郡地表，凡沿革所不可书者，于表著之。表所列者，于秦以上加详；而沿革记载则自汉始。小序谓：“盖自先秦战国，上至夏商，其地虽在，其名或存而无以考。既志沿革，而复著其凡于表，俾览者得以相资。夫志之为体，虽同于史，亦微有分焉。以其不可括之于志，故古者左图右史，史以考其文，图以明其验；表犹图也。”按方志图表并列之体，非自此编始，而加以说明者，始见于此志。古迹考证，征引甚繁，如考杨妃村，引史传纪载为证，谓在雷首山下独头坡，唐贵妃杨氏本弘农人；其父元琰，家于蒲州之独头村，贵妃生其间，及入宫后，因号其村为贵妃村；今独头坡，为唐时村地。又如考鹤省楼在城西河州渚上，周宇文护所造，至金明昌时尚存。引征当时名人题詠诗文为证，此二者均为蒲州闻名之胜迹焉。此志于光绪癸卯知府杨树补刊，传本虽多，而志考证翔实，有备参考之价值，故著录之。

　　王官谷集三卷明嘉靖二十年刊本(上海图书馆藏)

　　明张舜辑。舜山东章丘人，事迹未详。是编为舜辑录詠王官谷之歌诗。王官谷在中条山北麓，为临晋县地；春秋时，秦败晋师于此，遂为古书有名之地也。唐司空图字表圣，河中虞乡人；避朱梁之难，尝构亭居此。宋元以来名卿硕士，往寻其胜，而为歌诗，地益重。明丁仲本始裒集其诗，舜重为增辑梓行，编为三卷。首列王官谷图三页，次传记、歌诗、司空图《休休亭记》、宋王禹偁《辨五代史阙文传》；以下宋元明名人詠王谷之歌诗，至吕柟止十数家。按歌诗，始见《汉书·艺文志》有各地歌诗之著录；故地方歌诗，久有以为方志之一部，因是著录之。

　　荥河县志二卷清藏园傅氏传抄明嘉靖十七年刊本(北京图书馆藏)

　　明宋纲纂。纲应天府江宁县人，嘉靖间任猗氏县教谕。此志纲纂成于嘉靖初，复谋诸荥河知县唐子■〈糹容〉、教谕周子晟、生员武思忠等；更搜访湮没未尽之迹，汇入编次，嘉靖十七年子■〈糹容〉为之付梓，是为《荥河县志》首创。其书体例，分八类，所统目四十有三；八类，曰疆域志、曰山川志、曰田赋志、曰祠祀志、曰建设志、曰古迹志、曰官守志、曰人品志。卷后另列集文、题訪二门，不在八类之内。似章学诚所谓，附文徵之例。荥河战国时魏之汾阴县，汉改名宝鼎，刘宋省入蒲坂，北魏复置。宋大中祥符间，以有荣光之端，改为荥河，置庆成军；金置荥州，元为荥河县，明因之，属山西省平阳府蒲州。《汉书》所谓汾睢，后土祠所在也。宋真宗复祠后土于此，其庙貌历久犹庄严，亦岱庙之亚也。

　　荥河县志十四卷清乾隆三十四年刊本(中华书局图书馆藏，现藏上海辞书出版社)

　　清杨令琢纂修。令琢江西宁都州人，拔贡，乾隆间任荥河知县。荥河自明嘉靖间，宋纲创修县志之后，周有光复修于万历戊戌，清康熙十二年，知县李长庚又修县志八卷，皆草草急就，纪载不详。此志令琢官荥河时，继康熙《李志》重修，纪载较前志翔实；其书体例、分地舆、政事、人物、艺文为四纲，凡二十一门。荥河为古汾阴地，自汉武帝祀后土于兹，灵坛宝鼎，发祥集庆；唐宋以来，祀典炜煌；迄明清每逢庆典，遣官告祭。按此志前有汤陵图、后土祠图，书中纪载，于汤商、汉武故事居多。《坛庙篇》载：“汤庙在县北十里，隋始祀汤于汾阴；然未有庙，庙则宋初所建；庙肖商汤像，以伊尹、仲虺配。后土祠在县北十里，其地即昔所谓睢上；汉文帝时，方士新垣平言：周鼎在泗水中，而汾阴有金鼎气，意鼎出乎，欲治庙而未定。武帝元狩二年，遂立后土庙于汾阴睢上；元鼎元年汾民巫锦，得鼎于祠旁，遂改汾阴为宝鼎县。”《识余篇》载：“鼎高一丈二尺，受十二石，杂金银铜锡为之；四面蛟龙，两耳能鸣，三足马蹄，刻山云奇怪之象，纪云图未然之状。其文曰：寿考天地，百行臻侍，山伏其灵，海伏其异。此铭在底。”又《古迹篇》载：“秋风楼在后土祠傍，有汉武《秋风辞》刻于石，以贮其中。”汉武得鼎之事，见载史籍，而此志所纪得鼎之人，及鼎之形状，未引注见诸于何书，抑或采访相传。然其所记鼎形状铭文颇陋，而使后人不可无疑其伪造也。

　　万泉县志八卷清康熙四十七年刊本(上海图书馆藏)

　　清瞿亮邦纂修。亮邦常熟县人，贡生，康熙四十四年任万泉知县，四十七年升任中书科中书去。万泉志，始修于明万历十三年知县符嘉训，续修于顺治十七年知县郑章。此志亮邦仕万泉时奉檄重修，延邑人范韩度、贾尔著、张星煜等分纂，亮邦总集成编。其志例，自星野迄艺文，凡三十五门；绪次尚合体例。万泉本汾阴县地，后魏时赫连勃侵入；郡人薛通率宗族千余家，于西距汾阴城八十里筑城自固，因名薛通城。唐武德二年，割稷山、安邑、猗氏、汾阴、龙门五县村庄，于薛通故城置万泉县，自唐以来，属隶于蒲州。

　　长治县志八卷清康熙十二年刊本(上海图书馆藏)

　　清于公允纂修。公允字公胤，湖广省善化县人，副贡生，顺治十八年任长治知县。长治县志，据本志公允自序言：“新野马君与儒绅李裕州，缀辑未竣厥事，巨野张君(名主敬)于万历戊子续纂成帙。马君名化龙；李裕州者，邑举人李尚实也。”此志公允继万历县志重修，纂成于康熙六年；未之梓而去，越六年，知县姜愃始为刊行。其书凡八类，卷前公允自序外，又有卫周祚、吕和钟、万代尚所撰三序。其书拾摭颇繁，尤详于藩邸幕佐之事，体裁尚为雅正。长治本潞州上党县地，明嘉靖七年改潞州为潞安府，十年增置长治县。

　　长子县志六卷清康熙四十四年刊本(北京图书馆藏)

　　清徐飏廷修，徐介纂。飏廷字起庵，江南武进县人，贡生，康熙四十二年任长子县知县。介字翔念，武进人，飏廷之族弟。长子之名见称于《尚书》。相传为尧长子伯明封国，伯明即丹朱，帝尧九男，朱其长也，今于经籍无可考，而本志古迹，有丹朱城。周初长子地为辛甲封国，战代其地隶赵，赵据邯郸以长子为障，雄于天下，经传百家，多道其地。长子县志，于明正德间王希贤修《长子志》二卷为最早；其后知县崔尔进，又为《续志》。清顺治间知县王毓恂又修之，清康熙二十七年，知县郭守邦重修；越十八载飏廷宰是邑，嘱其族弟介，依《郭志》按类增之，又删前志之蔓词复语，郭清体要。其书体例，悉依前志，凡六类，目五十有七。其编缀排比之法，为清康熙时方志体例之佳者也。

　　襄垣县志八卷清乾隆四十七年刊本(北京图书馆藏)

　　清李廷芳纂修。廷芳字彤华，号鹤亭，四川长寿县人；乾隆三十一年进士，原署江苏松江府川沙同知，实授赣榆县知县；乾隆四十四年，调任襄垣知县。按本志沿革：“襄垣秦汉时为上党县，相传邑城为赵襄子所筑；后魏时于此置郡，故名襄垣，唐贞观后降为县。”襄垣志书，据本志所载旧序，有嘉靖壬戌县人郝良臣序，为有志乘之始；其后有清康熙四十年，知县袁良再修序。此志继《袁志》重修，定体例，分舆地、星野、疆域、沿革、建置、职官、学校、礼乐、风俗、古迹、赋税、恩赐、选举、人物、列女、艺文十六门。据其凡例所议，驳旧志之短，辞正义严，颇明志例。但其书所定体裁，而仍俗习。查此志有光绪六年重刻本，乾隆原本今存不多。

　　平顺县志十卷清康熙三十二年刊本(徐家汇藏书楼藏，存卷一至四、卷六至七、卷九至十)

