<!-- { "loadSidebar": true } -->
　　清李圣年纂。圣年崇善县人，事迹未详。按此志稿成于乾隆十六年，圣年见雍正四年甘汝来所修府志之不足，以平时所见所闻，有关太平府事迹者记之，久之成帙，以补《甘志》之所未备。其稿凡六卷，分为九类，曰天文志、曰地舆志、曰营建志、曰食货志、曰武备志、曰土司志、曰选举志、曰■〈礻幾〉祥志、曰杂记，每类各有小序。此书每页折口注宝墨轩抄本，宝墨轩未详何人之书斋也，视其纸色笔墨为清抄无疑。书后附有咸丰壬子简玉民手跋称：“此志素无刻本，故流传稀少。原稿向藏李氏后裔，视若珍璧。此本为玉民大父出宦崇善时，央为传抄者也。其书内容丰富，搜罗颇勤。”此书外，镇江尹石公先生有据陈济川藏抄本过录一部，书后亦有简玉民跋，尹石公过录，亦藏于上海图书馆，书首有民国三十年石公题记云：“广西太平府，明正德十四年有知府邓炳志四卷，见嘉庆《广西通志》；又万历己亥二十四年训导甘东阳志三册，见《内阁藏书目录》七、《千顷堂书目》七，又嘉庆《广西通志》二百十四，今俱佚。清雍正四年知府甘汝来志，今存故宫图书馆。此志稿六卷，乾隆十六年里人李圣年续《甘志》而作，未见刻本。兹从陈济川处得此稿，系传抄而来者。其编辑义例，不甚完善，字句讹误，行欵错乱，尤不一而足，未知原书果如此，抑抄写者之脱误也。西南志书不多有，索价至百金，无力购存，因撮其要收《方志考》，仍归济川。此书既见不愿舍去，拟留一副本，因属瑞儿之妇文蕴，三女罗义、罗士、罗罗，分抄接写，余亦接写二页。”此题记考《太平府志》原委甚详，故录之以备考鉴。

　　左州志二卷清康熙四十八年刊本(上海图书馆藏)

　　清李诠纂修。诠奉天铁岭人，康熙四十七年自崇州调任左州知州。按此志编例，分上下二卷，上卷分舆图、疆域、建置、星野、山川、公署、祠祀、田赋、户口、学田、村坊、官师、举贡十三门；下卷艺文，分序、歌、行、碑记、记、辨、解、说、诗十门。卷前录崇祯庚辰知州李之清旧志序，序谓：“郡孝廉邓元亮始创志草。”按此《左州志》创于明崇祯时也。左州一名左阳，民国元年更名左县，今与崇善县并，名曰崇左县。据本志建置志云：“按左阳旧为西原、黄峝地，唐始置土州于演，隶邕州郡都督府，宋为古万寨，元属太平路。明洪武间仍以土州隶太平府，天顺间土官黄倚、黄昂兄弟争袭构兵，迄成化十三年始改土，建州于思崖村，正德间知州李钦承迁州治古揽村，即今之州治也。”

　　龙州纪略二卷清嘉庆八年刊本(上海图书馆藏)

　　清张大海修，黄誉纂。大海汉阳人，嘉庆四年任龙州知州。誉字耐庵，顺天府大兴县人，廪贡，嘉庆二年任龙州吏目。按此志编例，分舆地、建置、贡赋、官职、选举、人物、艺文、灾祥、杂记九类，凡五十有九目。志纂成于嘉庆丁巳，壬戌付刻，成于癸亥，纪载颇简约。建置谓：“龙州汉属交趾，征则、征贰反，伏波将军马援南征，始入版图。嗣后叛附不常，宋皇祐间狄青征平之，以奖有功随征官赵鼎世袭兹土。元至正间封赵氏为万户府，明洪武初改为龙州土州，隶太平府。清雍正三年土知州赵殿灴褫职，裂其地为上下正二龙州，雍正五年下二龙州土巡检赵墉暴敛横征，激民变，遂削其官，以府判分驻带管其地，乾隆五十七年特用同知总理州事。”贡赋纪龙州特产有硝场，在上龙司之山巴场，又名陇永场，向由太平府开采，每年产硝五六万觔。杂记纪边垂有蛊害，引《永福县志》云：“入僮村占其屋下无灰煤，妇人面黄眼弦赤烂者，即有蛊之家，食时用铜筋搞其碗，蛊即避去，不能为害，或用铜筋插入饮食中，而辄黑者勿食。”按此说蛊乃病菌。杂记附纪安南之变，事起于壬戌八月安王阮文缵承袭后，横征暴敛，民心背离，生变之事乃生。以上诸节为本志较可供参考之资料。

　　明江县志不分卷传抄民国修，稿本(上海图书馆藏)

　　按此志不著纂修人姓氏，无序例。编次分疆域纪、建设纪、政务纪、交通纪、人物纪五类，子目凡三十三。疆域纪首叙县名谓明江境内有江横贯，此江古名明江，县因以江名。次叙位置境界，县城在广西左江之东南，距南宁陆路四百五十里，水路一千二百里。东南北与思乐县接壤，西与宁明、交趾河接壤。统计自南至北，长约七十里，自东至西，广约五十五里。次叙地势，西北石山错杂，东北东南土山横列，中间平坦，为田畴河流。次叙区划，明江分中东西三区，中区为城厢内外及板王村，东区分五乡，西区分五乡。次叙沿革，明江唐时为羁縻思明府地，宋为永平寨，元为思明路，明为思明府，清为明江厅；宣统三年改为抚明府，民国元年改为明江县。次叙古迹，有怀玉泉，在县西，为邑之名胜。有太子井，元世祖时安南叛，命太子讨之，军行至此掘井得甘泉；自元明以来，名人题泳此井者甚多。建设、政务、交通三纪，皆用图表新体，而无核要可提。人物纪仍沿旧例，分名宦、耆旧、节孝三目，又以风俗土产附之。全书纪载止于民国十四年，按其书是为乡土志体例，纪事简短，仅陈一邑之梗概，以备观风问俗者所易览焉。

　　镇边县志四卷传抄清光绪三十四年修，稿本(上海图书馆藏)

　　清许克襄修，杨象震、赵学海纂。克襄字蓂阶，云南宜良县人，附生，光绪三十四年任镇边县知县。象震湖北广济县人，生员。学海桂林人，为镇边县幕僚。按本志所述镇边建置，始于宋皇祐间，置镇安洞，为岑氏土司地。岑氏原为浙江余姚县人，传为岑彭(仲叔)后裔，彭于宋皇祐间，从狄青征邕到粤西，以功遂世袭镇安土知府之职。迄明洪武间岑氏传至七世，岑天保袭职，天保后以长子志刚袭己职，次子志英分管镇安地，请授为土知州。清乾隆八年改为土巡检，光绪十六年改置镇边县，属归顺直隶州，是为建县之始。是时知县程少秋以县无专志，命邑人士分部采访，延象震主笔成志稿五卷，颇病繁芜，因未镌版。及克襄仕知县时，又延学海察山川，临边境之扼要，观民情访风俗之侈朴，因象震志稿重为增益而成，约之为四卷。卷一纪地，列沿革志、沿革考、县图一、厢坊图一、乡里图四，次列疆域、墟洞、山川、物产、建置、关隘、津梁七门。卷二纪官，首列职官表、武职表，次列官政、祭祀、士勇、学制、经费、武备、宦绩七门。卷三纪人，首列科举表，次列人事、列传二门。卷四纪政，以记山川名胜、今古轶事、地方灾祥，而不分门类。所记自明天启迄清同治三年止，以编年排次。镇边地近热带，森林茂密，按本志物产载，木棉树、榕树、桄榔，木棉大可合抱，高数丈，花大而瓣厚，色鲜艳，老裂有丝如芦花，可制被褥，又性能解毒为药材。按此志只见抄本流传，刻本未见，此本职官增至民国二十年，是为誊抄者随增。

　　镇安府志八卷清乾隆二十一年刊本(上海市历史文献图书馆藏，现藏上海图书馆)

　　清傅■〈聚上土下〉纂修。■〈聚上土下〉字李厚，号成山，灵寿县人，雍正二年进士，乾隆十七年任镇安知府，镇安建置，宋于镇安洞置右江镇安军民宣抚司，元改镇安路；明洪武间改为镇安府，清置流官以通判管府事；寻又省通判，设知府总掌府事，治所今天保县。乾隆戊辰知府沈嘉征始修府志稿，丙子圣继而重为续纂成书。其编例分八门，曰天文、曰舆地，曰营建、曰赋役、曰秩官、曰人物、曰兵防、曰艺文，体裁简核，有似康海《武功志》例。赋役有矿厂一条，记镇安盛产硫磺，厂在天保县番里甲，雍正十年广西巡抚金鉷奏请，饬知镇安府监督，会同武员开挖煎炼，以备军需。

　　钦州志九卷明嘉靖间刊本(天一阁藏)

　　明林希元纂修。希元纂《永春县志》，已著录。此志为其谪官钦州知州时所纂也。钦州为汉合浦县地，萧梁置安州，隋开皇十八年改为钦州，大业五年改曰宁越郡，唐复为钦州，历五代、宋、元其名未更。明初为钦州府，洪武八年改为州，九年又降为县，十四年复为州，领灵山一县。州志此志是为始创，全编凡九卷，卷之一沿革、星野、疆域、坊都、山川、形胜、气候、风俗，卷之二之三食货，卷之四职官、官署，卷之五学校、科贡，卷之六祠庙、兵防，卷之七墟埠、铺舍、津梁、亭榭、坊表、卹政、寺观、陵墓、古迹，卷之八名宦，人物，卷之九历年、拾遗。食货志田赋门载新设屯田六十四顷八十亩，科米一千二百五石一斗。按明时因以军饷不足，故拨卫军出野垦种，明修志书记屯田事甚多，惟载屯田亩数，及科米多少而已，叙屯田原委及制度者不多。此志田赋门之后，附知州林希元奏，奏言屯田之制甚详，谓：“屯田之法，古今不同，大要有三，因兵族久驻，欲省转输之劳而屯种者，汉武帝立屯田于敦煌，赵克国屯田于湟中是也。有因乱后田荒而屯种者，东晋之间流民屯田于江西，后魏籍州郡人户十之一以为屯田是也。有因军饷不足而屯种者，本朝拨各卫所之军出野屯种是也。本朝屯田之法，今已废坏，依钦州下则官田则例，亩科米一斗七升六合，该米五石一斗仍拨田十亩，与为宅舍，不科其税。十人为甲，甲有甲头，五甲为一屯，屯有总，一屯稻田一十五顷，共田二十顷，该米二百五十五石。屯设老人一名，专理其事，给田四十亩用酬其劳，督责耕种。征收税粮，屯老责之屯总，屯总责之甲头，甲头责之屯丁，以本州判官掌之，而总督于知州。”林此奏文又谓：“屯田之法，虽且耕且战之遗意，则利军而不利民，今军余客户欲种而不得田。钦州屯田实为军民合耕之制。”食货志物产载稻有毛禾、有光毛二种，能耐寒，正月种，五月熟。果有人面果，肉仁食味美，均为钦州所特产。

　　廉州府志十四卷清康熙间刊本(徐家汇藏书楼藏)

　　清徐化民纂修。化民字皥如，奉天人，贡生，康熙六年补任廉州府知府，后因吴三桂抗清，兵至廉州被执去。廉州汉合浦郡地，南朝宋置越州，隋改曰禄州，唐始为廉州，治合浦县。元置廉州路，明改为府，清因之，即今合浦县也。郡志创修于明嘉靖乙卯岁，崇祯九年知府郑抱素重校始为刻行。此志成于康熙癸丑，查今仅存此原本。全编凡十二门，曰舆图、曰地理、曰营缮、曰食货、曰礼教、曰经武、曰秩官、曰选举、曰名宦、曰乡贤、曰奏议、曰艺文；其体例，据凡例谓大抵依据前志。

　　●稀见地方志提要卷十四

　　长兴　陈光贻学

　　○四川

　　四川总志三十四卷明万历九年刊本(北京图书馆藏)

