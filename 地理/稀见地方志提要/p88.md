<!-- { "loadSidebar": true } -->
　　清朱湄修，贺熙龄纂。湄字鞠坪，安徽泾县人；嘉庆十九年进士，二十五年任进贤知县。熙龄字蔗农，湖南善化县人，嘉庆十五年进士，历官翰林院编修、国史馆纂修、记名御史。进贤有县志，始于明成化《孙志》，继则有正德《谈志》《杨志》，嘉靖《万志》，崇桢《陈志》。清康熙初知县聂当世重修，乾隆间又修而未成，迄朱湄官进贤时，延熙龄继纂而成之。熙龄以史馆才，覃精著述，修成此志，颇具体例。全编分舆地、建置、赋役、学校、典祀、职官、选举、循吏、人物、列女、杂识、艺文十二门，目六十有三。舆地所叙沿革，颇具考证，谓春秋之豫章，唐之钟陵，非今之进贤县，以证前志沿革之误。又仿范成大《吴郡志》例，次星野于舆地志沿革之后，寺观、仙释列入杂识，体例雅正，较前修诸志，颇有展进。

　　奉新县志十四卷清康熙元年刊本(徐家汇藏书楼藏)

　　清黄虞再修，闵钺纂。虞再字字九，号泰升，陕西伏羌县人，顺治十二年进士，十七年任奉新知县，官至江西督学佥事。钺字晋公，号治庵，奉新县人；顺治十一年举人，家居未仕。奉新为唐新吴县地，南唐改曰奉新，明清皆属南昌府。县志创于宋嘉定间张国均撰《新吴志》，见陈振孙《直斋书录解题》。修于元者无考。明永乐间一修，成化、嘉靖各一修，其书皆佚。此志自顺治十七年十一月开纂，迄康熙元年六月书成；其凡例曰：“统以十类，分以十四卷，卷有总目，有附目；总目各为小叙，以括大意。事则大书，注则小书，使观者便览。”其例则附注详明，可谓得体例矣。此书为建昌县胡时雨所刻，刊刻颇精。

　　靖安县志六卷明嘉靖四十四年刊本(北京图书馆藏)

　　明赵公辅修，吴琯纂。公辅字黄村，嘉靖间仕海防粮捕通判，兼署靖安知县。琯三韩人，举人，嘉靖间任靖安县训导。按本志沿革云：“靖安于春秋处吴、楚之间，汉、唐置镇，为兵防要地，五代、南唐始改镇为县。”此志修时，靖安为南昌府属县，邑志据本志序谓有旧志三卷，而未言纂成于何年何人。按此书体裁，分地理、建置，食货、学校、武备、职官、选举、人物、艺文、杂纪十门，而无分目，叙述颇简约。每篇首有小序，后有赞论，皆出于琯手，文笔简絜。

　　武宁县志十卷首一卷清康熙五年刊本，雍正三年补刊(徐家汇藏书楼藏)

　　清冯其世纂修。其世号际生，德安云梦县人，顺治十八年由贡生任武宁知县。此志为其世仕武宁时，延邑人汤民贞、张元会、陈思珊、胡文衡、汪克淑等征采，亲为总集成书；编纂草草，中多疏漏。书前有雍正三年知县廖科龄补刻序，谓“取旧板而校正之，为之补其散佚”。按此志已非其世之原书矣。武宁为三国吴西安县，晋改曰豫宁，隋废。唐武德间复置，曰武宁县，后曰豫宁，寻又复曰武宁，明清均为武宁县，属江西南昌府。县志可考者，修于明成化丙午，嘉靖癸卯知县徐麟重修。此志继徐麟县志重修，为清修县志之始。

　　宁州志十卷清乾隆二年百尺楼精刊本(上海市历史文献图书馆藏，现藏上海图书馆)

　　清张耀曾修，陈昌言纂。耀曾字荣闾，直隶景州人，由贡生授抚州府通判，雍正十年调升宁州知州。昌言字玉亭，宁州人；贡生，授教谕。《宁州志》创修于嘉靖二十二年知州龚暹纂州志十八卷，再修于万历。清康熙十九年知州班衣锦又重修州志八卷，体裁颇佳。此志依《班志》重修，列为八纲，分隶六十四目。惟卷一之图考编缀极精，有总图四，乡图八，皆附图说，注明水陆路里程等，版刻亦颇精美。宁州古艾州地，宋置义宁军，元改军为州，明改曰宁州，清初仍之，后改名义宁，今曰修水县。

　　饶州府志四卷明正德六年刊本(天一阁藏)

　　明陈策修，刘录纂。策字嘉言，无锡县人；弘治六年进士，正德初任饶州府知府。录字世臣，鄱阳县人，嘉靖二年进士。郡志始于宋史定之撰《饶州志》二卷，其后纂修无考，明正德庚午策为郡守时，延录编集此志，又有张禧、秦碧、陈达、刘懋、顾应祥、汪文盛，及六属邑绅，鄱阳陈良翰、周震，余干胡恩、徐冠，乐平龚渊，安仁薛球，浮梁陆隆恩，德兴胡辅，共让纂成草，而总归录裁定。按其志例，依一统志，各篇均有评语，为出录手。志中记浮梁县西兴乡景德镇造陶，正德初元设御器厂于此。按此志称瓷皆云陶，瓷之名为始于宋，明时通行犹不广焉，嘉靖《江西省大志》亦称瓷为陶也。饶州旧为鄱阳郡地，隋开皇中改为饶州。五代南唐为永平军，宋复为饶州，隶江南东路，元为饶州路，属江浙行中书省，明为饶州府，隶江西布政司，领县六，鄱阳、余干、乐平、浮梁、德兴、安仁。

　　鄱阳县志二十四卷首一卷末一卷清乾隆十四年刊本(徐家汇藏书楼藏)

　　清黄登谷纂修。登谷字春畲，号荻邨，顺天府大兴县人，乾隆二年进士，十一年任鄱阳知县。秦置番阳县，汉改曰鄱阳，位于鄱阳湖东故名，地肥沃，物产富庶，大江以西最推名邑。宋史定之《番阳志》、王仲通《鄱阳志》，实通记今饶州一郡，王德琏《鄱阳县志》，乃为邑志之始。明时有邑令刘应麟县志，清康熙间邑令王克生又重修县志十六卷。此志创修于乾隆丙寅，初延新建凌之调(广心)主笔，甫二月之调以疾辞归，登谷亲为编纂，己巳书成。其书体例，参配明刘应麟县志，分列十一类，曰舆地，曰建置，曰职官，曰赋役，曰学校，曰选举，曰人物，曰艺文，曰杂志，曰别志，曰备志，每类各系子目。

　　余干县志十卷首一卷清康熙八年刊本(北京图书馆藏)

　　清江南龄纂修。南龄字衢三，开化县人；顺治十五年进士，康熙三年任余干知县，在职凡十一年，升山西太原府同知去。余干汉为余汗县，隋始改今名。其地山川、疆域、人物、俗尚始见载于史定之《番阳志》中，其后杨元鉴又为《干越颛记》。县志则始于明洪武甲寅邑人章纶创修，嘉靖癸巳知县石简，万历辛巳知县李中，又先后继修。此志创修于康熙元年知县史大成纂成志稿，南龄继为之考核，征近闻，重辑成书。其体裁定为图四、志八、表二、列传十一，后附纪载一篇，文笔则慎严简核。

　　婺源县志十二卷清康熙八年刊本(上海图书馆藏)

　　清刘光宿修，詹养沉、游有伦纂。光宿奉天人，任婺源知县。养沉、有伦邑人，事迹均未详。婺源县志可考者，有正德、嘉靖、天启三志，此志继天启志重纂。分疆域、选举、建置、官师、食货、兵防、人物、艺文、通考、外志十类，各系子目。列选举于建置之前，殊失编次，又通考附寺观、仙释、古迹、丘墓、方伎、■〈礻幾〉祥、佚事六条，尤非体例。考乃书志之遗，为考详缺误耳，其六条所叙，非考之体也。观其书，体裁之错乱若是者甚多。婺源建置，唐开元二十八年始置婺源县，属歙州。宋仍之，元设徽州路，升婺源县为州，属兴安府，明属徽州府，清仍之。婺源地处皖、赣之交，为岩邑也。

　　婺源县志三十九卷首一卷清乾隆五十二年刊本(徐家汇藏书楼藏)

　　清彭家桂修，张图南纂。家桂字兰庭，号馨山，江西庐陵人；贡生，乾隆四十五年授婺源知县，任满去；五十四年回任，翌年去，五十六年复回任，卒于官。图南事迹未详。婺源古称星源，唐始建县。清代属安徽省徽州府，民国二十三年划归江西。县志始于宋咸淳五年，胡升撰《星源图志》，元至元间汪幼凤又撰《星源续志》。明正德八年教谕傅鼎纂《婺源县志》六卷，嘉靖、天启又先后重修。清康熙八年知县刘光宿重修，三十三年知县蒋灿重修。此志继《蒋志》纂成，全书分疆域、选举、建置、官师、食货、兵防、人物、艺文、通考九门，各系子目。宋儒朱熹生于邑南松岩里。此志记朱氏乃仿《史记》例，故人物志别立《朱子世家》一篇。

　　德兴县志十卷清康熙十二年刊本(北京图书馆藏，存卷一至六)

　　清毛九瑞纂修。九瑞河南郑州人，顺治十六年进士，康熙九年任德兴县知县。德兴宋、元诸志，均久佚，明有永乐、景泰、嘉靖、万历四志，亦散佚难征。此志乃承万历时知县何镤所修县志重纂，九瑞自执笔，助之采摭者，有邑人严济明等。其书体例，定为十类，曰舆地，曰建置，曰礼制，曰食货，曰秩官，曰选举，曰风俗，曰灾祥，曰人物，曰艺文，为目凡六十有七。每类首有小序，出九瑞手笔，其辞义气，多讽谕微旨。此志体裁，据后修县志凡例，议其编次，多无伦次，叙事发论，迭见错出。但审此志，记载事物，则以轻重以定详简，如选举、人物诸门，则细密详慎，颇具稽考。纪历代大事，省郡志书已记之者从简。舆地志沿革篇，颇多考订，谓德兴为汉余汗县地，唐总章二年郡守窦俨，奏立银冶于邓公场，五代南唐升元二年改场置德兴县，宋以后则建置无甚变革也。山川篇载，邓公山一名银山，在县东南三里。隋朝驸马张蒙于此获银笋，银宝始发，唐郡守窦俨奏立银场，至宋山穴倾擢银竭，时范仲淹为饶州守，奏罢之也。古迹篇载有银井。按此志食货所述物产，皆为今所有焉，古有今无之物，又不可不载；故入之于山川古迹，则符编著之法，后修县志者，讥其编次无伦，殊若不当。

　　广信郡志二十卷清康熙二十二年刊本(徐家汇藏书楼藏)

　　清孙世昌纂修。世昌号慎庵，辽东广宁人，由荫生任泰州同知，以功擢守广阳，调恩威，以艰归；服阕，补广信知府。广信唐曰广信州，宋曰信州上饶郡，元曰信州路，明改曰广信府属江西，治所上饶县，清因之。郡志成于明成化间，据本志旧序，有嘉靖五年郡守费子和序，谓其书搜罗颇富，体制略具。此志纂成于康熙癸亥，其体例仿嘉靖旧志，分舆地、食货、职官、学校、选举、人物、方外、杂志八门，子目五十有三。卷前有世昌及范文在修志序二，旧序凡四，书后有鲁高梦跋。题书名有二，目录及序第一行均题曰《广信府志》，每卷之第一行，则题曰《广信郡志》，兹从卷端第一行题名著录。

　　玉山县志十卷清康熙十年刊本，二十年增刊(北京图书馆藏)

