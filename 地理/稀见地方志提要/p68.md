<!-- { "loadSidebar": true } -->
　　明倪玑纂修。玑纂修《定州志》，已著录。按此志正德丁丑知县倪玑创修，其时去设县之岁八十七年，经营草创，搜辑非易；嘱致仕训导孙璧，及邑生沈概、蒋岳、高■、夏光宇、郁衮分类纂集而成。此志虽因亟成而简，然一邑掌故，赖以存焉。书刊成于正德十二年，志例分为二十五目，而无大纲。然其类聚群分，叙次质直，不溢不漏，颇具体裁。其书原刻本见著录于《北京大学图书馆藏书目》，又有王绶珊九峰旧庐藏精钞本二册。此本首页有嘉庆己卯云圃毕星灿跋，当为嘉庆已卯以前抄本。观此书楷法劲秀，似出书家之手，惜不传其姓氏，为出何人之手笔，以待将来稽考。

　　重修嘉善县志十二卷首一卷明万历二十四年刊本(上海图书馆藏)

　　明章士雅修，盛唐纂。士雅字循之，吴县人，万历十七年进士，十九年任嘉善县知县，官至工部郎中。唐字元陶，邑人，嘉靖十七年进士，历官吉安府推官，湖广道御史。嘉善自《倪志》后，嘉靖二十九年知县于业又修县志八卷。是编继《于志》重修，主笔者盛唐，分纂袁唐，同校者邑生顾自新、李自芳、冯盛时、陈五礼、袁士鲲、沈万钶、冯盛典、庄则孝。其书体例，分地理志、建置志、食货志、经政志、官师志、选举志、人物志、艺文志、杂志九类，析为五十目。按此志刊本极不易得，明代藏书家祁承■〈火業〉曾藏此书，《千顷堂书目》亦载。

　　海盐县图经十六卷明天启四年刊本(上海图书馆藏)

　　明樊维城修，胡震亨、姚士粦纂。维城字亢宗，黄冈人，万历三十九年进士，四十七年任海盐知县。震亨海宁人，万历二十五年举人，官至知州。士粦字叔祥，海盐人，庠生，与震亨同学，震亨纂县志延为助辑。此志搜罗秦、汉以来遗文甚多，皆士粦为之考证，而不署士粦名于纂修人表，仅见维城序中述及。海盐志称为图经者，始于宋景德《海盐图经》，绍兴间有李直养《海盐图经》，二书久佚。此志称图经者，沿用宋州县图经之例。其书凡七篇，首方域、次食货、次戍海、次堤海、次官师、次人物、次杂识；卷一十有六，凡三十六万余言。方域志沿革考证，为出震亨之手，谓初治城在华亭乡者，山名橐山，林名橐林，陷为橐湖。按《水经注》云：“谷水之右有马皋城，东出五十里有武原乡，故越地也，秦于其地置海盐县。”《吴地记》有云：“海盐县秦始皇二十六年置，陷为柘湖，又改武原县。”按柘湖即橐湖，秦时县治陷为橐湖之说，始见于唐人《吴地记》纪载。五代、后唐县属杭州，天福时改属秀州，元属嘉兴路，明属嘉兴府，宣德时析东北境为平湖县。自唐以后之沿革，此志考述较详。

　　澉水志八卷明嘉靖三十六年重刊本(北京大学图书馆藏)

　　宋罗叔韶修，常棠纂。叔韶字仪甫，绍定初以修职郎监嘉兴府海盐县澉浦镇税并烟火公事。棠字召仲，号竹窗，海盐县澉浦镇人。其先为临邛人，曾祖同以御史中丞南渡扈跸来，侨寓海盐天宁寺，子孙遂为海盐人，世居澉浦，棠好文不仕。《澉水志》即《澉浦镇志》，按叔韶自序云：“澉者盖《水经》所载谷水，流出为澉浦者是也。”澉之立镇，按本志云：“晋光熙初有毛人三集洲上，盖泛于风也，居民贸易遂成聚落。其地唐属苏州府海盐县，而始置镇；宋立镇官监之，人烟极盛，专通番舶。”镇志之起，据常棠序谓：“绍定三年，镇尹罗仪甫属余撰《澉水志》，虽一时编集大略，而仪甫去，竟勿遐问。后二十七祀，府镇孙君即镂于时，则是书之遇知音。”棠叙镇志之由起如是。其书志例，分地理门、山门、水门、廨舍门、坊巷门、坊场门、军寨门、亭堂门、桥梁门、学校门、寺庙门、古迹门、物产门、碑记门、诗詠门，凡十五篇，又析子目。叙述简核，纲目赅备，八卷之书，为页止四十有四，可渭体例精严，藻不妄抒者也。按乡镇志书，宋时已流衍较盛，于浙西一隅，见载于《宋史·艺文志》者，有张即之《桃源志》、章鉴《余不志》，惟常棠此书独传，可推乡镇志书之祖。且其后承修不乏，大抵宗其体裁，而成乡镇志之一种体类。

　　续澉水志九卷明嘉靖三十六年修。抄本，近人张元济跋(上海图书馆藏)

　　明董谷纂。谷字硕甫，里人。尝至会稽谒王守仁，得闻良知之学，著有《性论》《碧里杂存》等书。后以举人任府县属官，累升至汉阳知府。此志谷里居时所纂，志例首舆图、列澉浦所城图、永安湖图、秦驻山总图。次地理纪、职官纪、公署纪、贡赋纪、兵卫纪、祀宇纪、人品纪、杂纪、艺文纪。谷自序略云：“《澉水志》一编，宋宝祐间里人常棠所集，迄今三百年矣，旧本无存，止传写于民间。谷求得数本，参宜考订，始获其全箧，藏凡四十年。”按《续志》仍依旧志体类增续，图补旧志所缺，沿革引旧志载：“晋光熙初，有毛人三集洲上，盖泛于风也。居民贸易，遂成聚落。唐属苏州海盐县，始置镇，明洪武设备倭卫所。”按沿革所述，毛人三集洲上，当指外国人，则澉浦晋时已与外国贸易矣。

　　平湖县志十九卷明天启间刊本(上海图书馆藏)

　　明程楷修，陆澄原纂。楷字公式，号畸人，合肥县人，天启二年进士，授平湖知县。澄原字嗣端，号芝房，平湖县人，天启五年进士，授工部主事。平湖为海盐县地，自明宣德间始析壤置县，嘉靖四十二年法皑纂县志九卷，刊本已佚，万历间知县黄焰又修而未成。此志成于天启丁卯，其例分舆地、礼乐、食货、风俗、职官、选举、名宦、人物、外志九类，目六十有一，依据黄焰属吴迪纂稿，增补纂成。

　　平湖县志十卷清康熙二十八年刊本(上海图书馆藏)

　　清朱维熊修，陆葇纂。维熊漯阳人，以文林郎知平湖县事，莅任三年创修县志，葇字雅坪，平湖县人，康熙六年进士，官翰林院编修。此志为葇定例，分门纂辑者有邑人沈季友、陆士琰、金璞等。其书体例，分舆地、建置、食货、风俗、职官、选举、人物、艺文、武备、外志十门。以人物志尤见斤斤严慎，增补笺正旧志之缺误者甚多。平湖旧志有法、程二志，《法志》镂本久佚，今仅存其序，《程志》及是编，虽传皆极稀见。

　　乍浦备志三十六卷清道光八年邹氏镜古堂刊本(上海图书馆藏)

　　清邹璟纂。璟字芷珊，号南园老人，乍浦人，著有《南园杂识》。乍浦于南宋时置水军，设统制领之；元置市舶司，明时设千百户等职，各有官署。清初只存守备巡检两职，及海禁开，居民渐密，以海防同知驻治其地，所筑城池公署之制，与州县同，当时与明州、沪渎共号鼎峙。初无镇志，往事仅见载海盐及平湖二县志书。至清康熙四年李潜山作《九山志》二卷，山外之事弗录，厥后宋双颖为《九山志续补》，始述及镇市。乾隆二十二年双颖弟话桑又重编之，改名《乍浦志》。其例分城市、山川、武备、职官、人物、外纪六门，嘉庆间许河又为《续志》，乍浦志渊源如此。按此志创修于道光三年，璟与徐雪庐、陈国器编纂，是时乍浦为平湖县属镇。此志编例，用州县志体裁，有城池书院公署。其定例为二十四门，曰地图、曰山水、曰城池、曰书院、曰公署、曰关梁、曰古迹、曰积贮、曰物产、曰祥异、曰海塘、曰兵制、曰泛守、曰军饷、曰职官、曰宦绩、曰选举、曰祠祀、曰邱墓、曰人物、曰寺观、曰释道、曰艺文、曰杂记，采摭繁重，叙述一镇之书，多至三十余卷，所订凡例二十则，颇中体要。

　　桐乡县志十卷清初据明嘉靖本影抄(上海历史文献图书馆藏，现藏上海图书馆)

　　明任洛修，谭铠纂。洛纂修《辽东志》已著录。铠字体仁，桐乡县人，弘治甲子科举人；官兴化府同知，泉州府推官。按是编创修于正德九年，告成于嘉靖初年，此志见《内阁书目》《千顷堂书目》《万卷堂书目》著录，刻本久佚。其书纪载山川、道里、民风、土俗、人物、物产较详，而所取材于崇德、嘉禾旧志，皆注明出处，明正德甲戌以前之事，可谓博采无遗。按桐乡旧为乡，属崇德县，明宣德庚戌，分崇德东境地立县，治于桐乡，遂以乡名县。县志创修于天顺五年，教谕危山纂县志七卷，弘治十五年，邑进士钱荣纂《续志》十四卷，皆见载《千顷堂书目》，其传本则以此本最古。

　　重修乌青镇志五卷明万历二十九年刊本(上海图书馆藏)

　　明李乐纂。乐著《吴兴杂记》已著录。此志为乐解职里居时，与里人唐振山取沈平、颜如愚二氏之《记镇事略稿》，芟繁增缺，润故创新，仅六月书成，乐为之校刊。志例自建置沿革，迄艺文，凡二十有五门，附见者三。乌青二镇，明时为湖州乌程县地，清顺治二年清兵平定浙西，以乌镇属乌程县，划青镇属桐乡县。其后商业繁盛，而两镇接合。俗称乌镇，为浙江烟叶之区，以桐乡产烟最多，今镇全属桐乡县。

　　乌青文献十卷首一卷清康熙二十七年春草堂刊本(上海图书馆藏)

　　清张圆真纂。圆真字炎贞，乌程县人。按此书所引纪载，乌青文献之书，有宋沈平(东皋)之《乌青记》及《乌青拾遗》。明赵恒(云川)《感古集增辑》，王济(雨舟)《乌青志》，陈观(桂月)《校正乌青志》，茅坤(鹿门)《浙闻杂记》，唐守礼(振山)《重修乌青志》，颜如愚(莲池)《重修乌青志》，胡顺伯《乌青续录》，清沈嗣骏(芷庵)《重修乌青志》。乌青为浙西大镇，文献浩繁，且所隶村落四面分隶者数县，诸县志乘亦无有不纪载者。此书国真采摭繁重，体裁不免庞杂，自沿革分野迄诗文，凡四十门，尽均采摭诸书辑成，而不自述一辞。

　　嘉泰吴兴志二十卷铁琴铜剑楼重辑归安姚氏咫进斋抄本稿(常熟瞿凤起藏)

