<!-- { "loadSidebar": true } -->
　　清陈德华等纂。德华字云倬，直隶安州人，雍正二年一甲一名进士，授修撰。迁侍读学士，提督广东肇高学政，旋调广韶学，遭母丧归，未终制，召充一统志馆副总裁官，纂成此志。后累迁官兵部尚书，因弟德正为陕西按察使，谳狱施用酷刑论罪。以德华既知弟事非，是当奏闻，乃为隐匿，非大臣体，降为侍郎。又以议处江西总兵高琦违例夺职。后复起为左副都御史、上书房行走，以督诸皇子课。乾隆二十三年擢礼部尚书，二十九年致仕，卒年八十三岁。此志于乾隆八年进呈，其例每省先立统部，冠以图表，次列疆域、分野、建置、沿革、形势、风俗、城池、学校、户口、田赋、职官、山川、古迹、关隘、津梁、堤堰、陵墓、祠庙、寺观、名宦、人物、流寓、列女、仙释、土产，皆统括于一省。其诸府及直隶州，又各立一表，所属诸县系焉。目次首京师、直隶，统部十一府、六州；盛京、兴京统部奉、锦二府及宁古塔、黑龙江。次江南统部八府、三州，又八府、四州。山西统部十府、十州。山东统部十府。河南统部十府、三州。陕西统部五府、十州。甘肃统部八府、三州、二厅。浙江统部十一府。江西统部十三府。湖北统部十府。湖南统部八府。四川统部十一府、八州、二厅、一卫。福建统部十一府、二州。广东统部十府、二州。广西统部十一府、一州。云南统部二十二府、一厅、一军民府。贵州统部十三府。又次牧厂一、察哈尔。又次外藩，蒙古统部五十二旗。属国六。朝贡诸国二十。目次按志成时之疆理制也。嗣后乾隆二十八年西域诸回部，滇南诸土司，相继内附。四十年又讨定两金川，开屯列戍，益广幅员。仅数十年，而职方所隶已非此志所能囿。乾隆时又重纂一统志，至嘉庆始成。按清修一统志凡三。一修于康熙，三百五十六卷；二修即此志焉；三修始于乾隆末重纂，至嘉庆二十五年止，道光二十二年进呈，迄未刊布。存写本全部五百六十二卷。至民国时，商务印书馆始为影印，收入《四部丛刊续篇》，题为《嘉庆清一统志》。其书统部，分江南为江苏、安徽，湖广为湖南、湖北。增新疆统部三十四部，蒙古统部二十七部。及阿拉善厄鲁特，青海厄鲁特，西藏归化。清代疆域制度，光绪末始统一行省制。据《清史稿·地理志》载：“穆宗中兴以后，台湾、新疆改列行省。德宗嗣位复将奉天、吉林、黑龙江，改为东三省，与腹地同风。”凡省二十八，直隶、奉天、吉林、黑龙江、江苏、安徽、山西、山东、河南、陕西、甘肃、浙江、江西、湖北、湖南、四川、福建、台湾、广东、广西、云南、贵州、新疆、内蒙古、外蒙古、青海、西藏、察哈尔，凡府厅州县，一千七百有奇。清代疆域变革概述如上。

　　广舆古今钞二卷清乾隆中有诚堂刊本(上海图书馆藏)

　　清程晴川纂。晴川字焉，名未详，歙县人。是书以清制列两京，十四省，凡一百九十二府，二百三十二州，一千二百八十六县为顺序。各级地区，皆著录建置沿革及编户、地丁、赋额之数，山川、古迹之名，道里里程远近。当时称仕宦商贾必备之书。

　　地舆沿革表一卷稿本(上海图书馆藏)

　　清钱仪吉纂。仪吉嘉兴人。此本为仪吉未竟手稿，书名从其自署书签，首页仪吉题：“《一统志》序云：省十有八，府州县千六百有奇，外藩属国五十有七，朝贡之国三十有一。”仪吉拟成此书之鸿图也。此本仅成山西、浙江、河南、广西四省，书后附录《东都事略》等书之有关资料。

　　历代地理沿革图一卷清同治十一年刊本。叶景葵跋(上海图书馆藏)

　　清冯征麟纂。征麟字表臣，怀宁人。精研小学考据，于地理之学尤有深长。是书绘舆地图凡二十二幅，每幅皆具图考。首《禹贡九州图》次历代舆国，至《明地志图》止。书成于杨守敬《历代沿革图》之前，考据绘法，不如杨图精细。此本首题名者，署方朔。书盖有“方朔藏印”朱文印及叶景葵跋，视为珍本。

　　历代舆地略不分卷稿本(上海图书馆藏)

　　清鲍子丰纂。子丰字焉，名未详。淮阴人，别号半农山人。按此书成于清光绪中，子丰序谓：“读顾祖禹《读史方舆记要》，因之启发而成。”此书叙自三皇五帝，迄历代建都之地，及雄郡名邑之名称沿革。如南北朝、五代割据之国，亦皆载之。

　　●卷一

　　○北　京

　　长兴　陈光贻学

　　顺天府志六卷明万历二十一年刊本(天津人民图书馆藏。卷一、卷六抄配。)

　　明沈应文修，张元芳纂。应文字征甫，浙江余姚县人。隆庆二年进士，万历二十一年任顺天府府尹，升南京大理寺卿，官至吏部尚书。元芳福建闽县人，监生，万历十九年任顺天府大兴县县丞。按本志沿革谓：“顺天古称幽州地，后晋天福元年割幽、蓟十六郡，以报契丹援立之功，契丹升幽州为南京幽都府，后改幽都为析津府，号燕京。宋宣和中改析津府为燕山府，寻复入金，称燕京，又易燕京之名曰永安，以析津府为大兴府。元至元初建中都，属大都路，又立顺天路。洪武初设北平布政使司，置北平府。永乐初以北平为行在所，升为顺天府领五州二十二县；先置尹丞等官如应天，以后遂为都替重职，其制视古京兆。”案昔时燕京志书，如《燕京志》《析津志》久佚矣，惟《析津志》仅见《永乐大典》中犹有引载。明洪武《北平图经》，其书亦佚，嘉靖中创修府志，以考宫府故实不能得，旋复中辍。是编自万历初府尹谢杰创修于前，谭希恩继修之，至万历癸巳应文任始克告成。其书体例，卷一地理志，首列金门图、畿辅图，分分野、沿革、疆域、形胜、风俗、山川、古迹七目。卷二营建志，分城池、公署、学校、坛社、邮舍、寺观、创造七目。卷三食货志，分户口、田赋、徭役、马政、经费、物产六目。卷四政事志，分历官、职掌、名宦、祠典、武备五目。卷五人物志，分选举、功烈、节孝、乡贤、隐逸、流寓、仙释七目。卷六艺文志，分碑刊、题咏二目。京师修志书，因人才荟聚，议论殊多；主纂者之所不易著笔也。按此志之纪载，叙京城宫府故实不多，而记州县事较详；然其记载，非略即舛，疏于考证。《四库提要·存目》评此志谓：“颇为简略，所立金门图、京兆图诸名粉饰求新，尤明季纤佻之习。”终不免后世诽议。

　　大兴县志六卷清康熙二十四年修，抄本(北京图书馆藏)

　　清张茂节修，李开泰纂。茂节江南沭阳县人，拔贡，康熙十二年任大兴知县，十四年去，十九年再任。开泰字子如，大兴县人，康熙丙午科解元。大兴置县，始于金贞元二年，自明以来，为顺天府郭县，畿辅首邑，而从未有县志。由于京师首善之区，凡有事实，胥不得为一县所专；皆攸关国体，宜其难以著笔者也。是编为邑乘首创，茂节延开泰等开纂，起于康熙二十三年，翌年脱稿，大抵循府志之例，而草创成书，终难免缺漏。顾其采访取材，限于京城东北，示与宛平有所划别，刻舟划地，尤为执笔者难之。其书体裁，分舆地、营建、食货、政事、人物、艺文六门，凡三十一目。按其凡例谓：“悉遵庚戌重修府志所定体例也。”观其所记京城景物，不免滥载，且与宛平县事，亦有溷杂。然于都城佚事，赖此保存，使后来考故实者，有所稽鉴也。

　　宛署杂记二十卷末一卷明万历间刻本、传抄本、北京出版社铅印本(原刻本藏日本尊经阁文库)

　　明沈榜纂修。榜湖广临湘县人，以举人历任内乡、东明、上元知县，万历十八年任顺天府宛平县知县。此编榜任宛平知县时主修，县丞董维中、刘凤翔，主簿刘谐，典史方乐舜为之校正，皆出于官手，而不称县志者，未审其何故也。其书体例，有沿革、山川、地理、风俗、节令、方言、土物、人物、遗文等门，同于县志体裁；见万历二十一年《顺天府志·艺文志》著录，崇祯间刘侗纂《帝京景物略》，引录此书；厥后孙承泽之《春明梦余录》，宋昆田之《补日下旧闻》，亦皆引录。其书凡二十卷，卷末为《燕说》一卷；其编例无纲目，纪载凡有关宛平之掌故、风俗、经济、府衙署之事，以及太庙祭祀，内府陵墓费用之奢侈，据事直书，历来都城府县志书之不敢载者，此编记之。

　　宛平县志六卷清康熙二十三年修刻本(北京图书馆藏)

　　清王养濂修，李开泰纂。养濂陕西人，康熙二十二年任宛平知县。开泰纂有《大兴县志》，已著录。此志与《大兴县志》纂辑同出于开泰一人，二志体例尽同，而此志之记琐细尤甚。又风俗、物产、人物与《大兴县志》有雷同之处，分划未见确当。叙沿革亦不免于略，如宛平之置县始自辽开泰二年，即唐建中所析蓟县而置之幽都县也；史文明白，而此志未详述及，是可谓拾其细而忘其大者哉。

　　通州志十二卷清康熙三十六年刊本(北京图书馆藏)

　　清吴存礼修，陆茂腾纂。存礼字谦之，号立庵，奉天锦州人，贡生，历官直隶广宗、清苑知县，康熙三十五年升任通州知州；官至江苏巡抚。茂腾字震则，长洲县人，贡生。通之立州始于金；京师仓庾所在，仰给南漕，通为绾毂之区，所以为畿内名州者因此。清顺治十六年以漷阴县裁并，领地益大。州志始于明嘉靖丙午知州汪有执，延杨行中因弘治间州人周通所创旧稿而成。嗣后未有重修。至清康熙甲寅，知州阎兴邦延衡阳周士仪增修志稿十三本未刻。茂腾又因周稿修订，增入漷阴事物，而成一州之全志。按是志大致辑录旧州县志原文，而新增者甚少。编纂者茂腾外，有尹澍、戴璿、韩瑛、曹代、雷人、龙壬溥诸人；文笔出诸众手，势难划一，舛误亦多，例如元之宋褧，书作宋聚；明之石珤，书作石珤。刊书疏于校雠，鲁鱼豕亥触目皆是。

　　漷阴志略一卷清道光十一年修。稿本(北京图书馆藏。上海图书馆藏小清仪阁抄本)

　　清管庭芬纂。庭芬字芷湘，海宁县人。按漷阴置县，始于辽太平中分武清县地，设县治于漷阴村，故名漷阴。明万历间修有县志。清顺治十六年并入通州，此后当不复有县志矣。此志庭芬因应京兆之试，寓于从兄嗣许通州官署，取通志、州志诸书，有关漷阴之事者录之；又得漷阴秀才徐文奎、赵德寅讲述时事，笔而存之，依类编为一卷。分沿革、川源、隄防、村集、城池、衙署、铺递、寺观、桥梁、坊表、古迹、学校、塚墓、人物、风俗、物产，文咏、灾祥、逸事十九类。是时漷阴县已并入通州，故名曰《漷阴志略》。按庭芬序谓：“以官司选举之未备，碑版田赋之未详，不足以为完书，未宜付梓。”故传者皆抄本。

