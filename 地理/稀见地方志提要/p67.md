<!-- { "loadSidebar": true } -->
　　明柳琰纂修。琰字邦用，扬州府仪真人；成化二年进士，弘治初任嘉兴府知府，卒于官。是编成于弘治壬子，以府及所属七县，各为一志；所纪嘉禾古迹，事实具备。其例分二十一门，官师一门尤详，以补至元志所未备，据道光《嘉兴府志》于尚龄序谓：”此门为琰属教谕林光所辑。其余各门，据邹衡《嘉兴志补》。”此志自序谓：“为出于郡诸生曾春修订，而于人物碑碣遗文古迹，颇有遗漏；厥后聘南川林先生光校正付梓。”故此志大半出于林光之手。按此书为弘治志仅存之残本，首页有何元锡手跋谓：“是书乃钱塘吴氏绣谷家藏，系据两淮马氏藏本传抄，已遗佚数卷，仅存卷十一至卷三十二。后售与元锡，元锡访藏书家思补完，终未见其书。”按元锡字梦华，号蜨隐，钱塘县人。其跋谓两淮马氏藏本，四库全书馆据两淮马裕家藏明刊本著录存目。元锡之跋，未注年月，而以柳琰书为柳琬，以避清仁宗颐琰讳，故以琬字代之，而原书内则仍书柳琰，以证此书当是嘉庆以前抄本。此书存卷二十一至卷二十四，为平湖一县，书首页盖有求是斋收藏章。上海图书馆近入藏此志，乃为刊本全帙。

　　嘉兴府志补三卷传抄明正德七年刊本(上海图书馆藏)

　　明邹衡纂。衡别号东丘子，嘉兴人，庠生。嘉兴郡志，自宋嘉定间岳珂为郡守时，命关表卿等编纂志稿，珂去任未成，其后秀州司录洪皓重修。迨元至元戊子，徐硕为之增修考订，成《嘉禾志》三十二卷，最号名书。其后几三百年未有修之者，明弘治间知府柳琰始为重修，成府志三十二卷；事有遗漏，衡为此编，以增补《柳志》所未备。纂成于正德元年，越六年郡守陈琳为之刻行；其书共分上中下三卷，凡十二册。《四库全书提要·存目》著录此志，谓衡取宋、元诸志，增所未备。其已见于《柳志》者不录，故谓之《志补》。据衡自序谓：“暇时览宋元志及《大明一统志》，于吾郡中七邑有遗失者，修而补之，若名宦，若贞节、若孝行，论定而后，有可为人师法者；有陵墓、学校、寺观、桥梁、碑碣、文章所未载者；仍分上中下三帙，成十二册。”按此志今仅存抄本，此书为朱士楷擁百庐据戴松门手抄本过录，书后有士楷手跋谓：“录此副册，庶斯志不致终成孤本也。”以此语则知刻本之不传已久矣。

　　嘉兴府图记二十卷明嘉靖间刊本(上海图书馆藏)

　　明赵瀛修，赵文华纂。瀛字文海，号左山，关中三原人，嘉靖八年进士，历官户部员外郎，出知嘉兴知府。文华慈谿县人，嘉靖八年进士，官至工部尚书。是编纂成于嘉靖己酉，其例分方画、邦制、物土、人文、丛记五类，目二十有一。首有赵瀛、赵文华二序，文华序谓：“取旧志删正之，补其缺漏；为方画、邦制、物土、人文，凡四篇。所宜广备，附以丛记，总凡若干卷，名曰图记。”按其序言，颇详志体；创志例丛谈之例，实始于此志。四库全书馆据浙江巡抚采进本著提要存目，称此志：“叙述颇有体例，其方画每朝为一地图，殊为可法。”按此志明刻本今存除此书外，南京图书馆藏有两部，其中一部，有石门蔡小砚家藏诸印，另一部旧为八千卷楼所藏。

　　嘉兴府志三十二卷明万历三十八年刊本(上海图书馆藏存卷四至卷六)

　　明刘应钶修，沈尧中纂。应钶安成人，万历二十七年任嘉兴知府。尧中嘉兴县人，万历元年举人，官至郎中。是编纂成于万历三十八年，见《澹生堂书目》《千顷堂书目》《文瑞楼书目》著录。此书存寺观、郡城、户口、赋役四门，每卷第二行至第四行，列纂修及参校人姓氏。

　　嘉兴典故纂要八卷续编八卷清乾隆五十四年刊本，续编旧抄本(上海师范学院图书馆藏)

　　清王惟梅纂。惟梅字逊斋，海盐人，庠生。是编惟梅采袁、吴二郡志及沈尧中府志，以叙嘉郡典故。于古迹人物农事，纪载尤备；并采《竹宅小志》与《嘉禾佳话》，摘其要以付之。《续编》惟梅又续辑至嘉庆四年。光绪元年始刻；此本为光绪以前所抄，极为罕见矣。

　　秀水县志十卷明万历刊本(上海图书馆藏，缺序目)

　　明李培修，黄洪宪纂。培利津人，万历十七年进士，十九年任秀水知县。洪宪字之庐，号葵阳，秀水县人，隆庆五年进士，官至侍读学士。尝奉使朝鲜，著有《朝鲜国纪》。秀水旧为嘉兴县地，宣德四年大理寺卿胡概巡抚浙江，以嘉兴县地广赋繁，奏请分嘉兴自郡城之西，伍福等乡，置秀水县，所辖乡九，都一十七。秀水地平衍，四望无山，水皆秀，因以秀水名。县志是编创始，纂成于万历丙申，志例为纲者八，为目者五十有一，卷前有图三。其书体裁，凡有数善；一纪田赋，备载明制办款目细数，较他志为详。二纪乡圩，必详述田亩分数，水道源委，为经野之要。三述风俗，甄善而不讳恶。四叙人物，必按今地所在。五纪其先人，仿元好问《中州集》例，引墓志，不自为传，尤见矜慎，信为实录也。

　　重修秀水县志稿不分卷民国初修未竟稿本(嘉兴市图书馆藏)

　　近人金甸丞纂。甸承字蓉镜，嘉兴人。是编纂成者，有巡典、王言、农桑、蠲恤、仓储、漕运、海塘、武备、列传、艺文诸门，皆属稿未定。其例系继康熙间任之鼎所修县志，门类大抵相同。新增事物，为数亦不多耳。惟列传增补人物，视旧志有增。此稿未经付印，共二十一束，未装订。

　　新塍琐志十四卷首一卷清同治九年修稿本(嘉兴市图书馆藏)

　　清郑凤锵纂。凤锵字玉鸣，一名拙言，又字广文，桐乡县人，道光十四年举人，侨居新塍镇。新塍秀水县属镇，今属嘉兴县。镇一名新城，唐会昌中筑土为城因名。镇志之修，按本书凡例载：“有沈莘士《新溪古迹考》，张翊清、张辉祖《新溪杂詠》，邵棠《新塍志略》，屠秋园《新溪人物备考》。”均佚，此稿为凤锵纂成于同治九年，未刊；子孙保其稿数十年，今捐归嘉馆。其书体例，卷首有严辰序、凡例、舆图、疆里、水利、沿革；卷一风俗，卷二物产、方言、祥异，附治乱于祥异；卷三公署、坊巷、津梁；卷四寺观、祠祀、坊表；卷五园宅、古迹、冢墓；卷六科举、人物；卷七列女、方外、寓贤；卷八、卷九集文；卷十、卷十一集诗；卷十二著述；卷十三金石；卷十四丛译。凡二十八门，无纲领目，据事直书，不拘编例。

　　古禾杂识四卷据清道光二十年刊本抄(上海图书馆藏)

　　清项映嶶纂，王寿增补。映嶶字朱树，嘉兴县人。寿字补楼，嘉兴县人。此书前有道光庚子周栻序，略云：“乾隆间有项朱树先生著《古禾杂识》一篇。凡宾祭、婚丧、馈赠、戏游、衣饰、饮食，时尚好恶之习，一一登载，书久未彰。王明经补楼得之，感往而慨来，条申其说，而复增辑其所未备，馒版而播之。”按此书所述，不越嘉兴习俗，乡邦礼节，当时为日用之常书也。

　　天香录十二卷稿本，有冯雄手跋(上海图书馆藏存卷一至六)

　　清李遇孙纂。遇孙字庆伯，嘉兴县王店人。王店一名梅里，嘉兴之一巨镇焉。《天香录》遇孙记乡里遗事。天香者，遇孙乡里有别墅，名曰天香精舍。《清史稿》引载李遇孙《天香录》八卷，而此本目次则为十二卷。遇孙记其里中自明初至清乾隆时，前辈事迹，坠闻轶事；卷前有海宁陈鱣序。

　　梅里志不分卷研经庐抄本(浙江图书馆藏)

　　此志不著纂人姓氏，盖有柳东石经阁收藏印，按柳东为冯登府别号也。梅里即梅会里，一名王店，在嘉兴县南三十余里，大彭、嘉会、三都之间；长水所经，东为大彭，西为嘉会，地多梅因以梅名镇。自元王镛以来，种梅溪畔，始著称于世；故其镇又曰梅汇，又曰小长芦。此志纂人及纂修时期均无考，其书分形胜补遗、补建置、补坊巷、桥梁、园亭、寺院、寺观、补坟墓、忠孝、补仕宦二条、补隐逸一条、先哲补遗、闺阁补遗、文苑、释道、医学、书家、奕艺、画师、琴师、拳勇、花木、物产、逸事、诗话诸门。按其编例，为承前志增补。花木门，载梅独详，谓宋例梅在里北天香庵，庵废为民舍，梅尚存凡十三树，树各异状，形色俱古，着花无多，香气特甚，相传为南宋时物。

　　竹里述略十二卷清同治三年修稿本(浙江图书馆藏)

　　清徐士燕纂。士燕字谷孙；嘉兴县人，事迹未详。竹里即新篁里，属嘉兴县履仁乡。明弘治柳琰府志，纪有新行市属嘉兴县，在县治东南五十四里；万历间建常平仓，与五店、新丰、锺带并称四镇。而居人相沿称新行里，或称行里，行(音杭)，旧多竹；嘉庆中仪征阮元，书署里门曰新篁里。按士燕序谓：“里旧无志，纪载阙如，自叔末先生始知讲求故迹，尝有志辑里志不果；里之遗闻轶事，时散见其所著诗文笔记中。”是编士燕于咸丰、同治间，采摭郡邑志书，及里人文诗笔记，诸族家谱纂成。其书编例，卷一总述，卷二述东圩谿北之一，卷三述东圩谿北之二，卷四述东圩豁东，卷五述西圩谿泉桥北路，卷六述西圩谿泉桥南路，卷七述东圩谿南，卷八述轶迹，卷九述里北迤东，卷十述里东迤南，卷十一述里南迤西，卷十二述里西迤北，附录新篁里竹枝词三十首。所纪形胜、古迹、风土、人文，以村里分次，不拘编例。

　　竹林八圩志十二卷稿本(嘉兴市图书馆藏，存卷一至六，卷十至十二)

　　近人祝廷锡纂。廷锡字心梅，浙江海宁县人。侨居竹林八圩三十余年，访求人物、掌故、地理、古迹，农商利病；所遇耆宿、田畯、方外、刍荛，随时咨询；笔记考核之，辑为此志。竹林在嘉兴县东南古履浮乡之东周里，光绪中里人联合八圩守望相助，东西六里，南北五里，隐然自成区域。此志即记此域，详其圩名，并都庄辖地四至，为其志范。其志例分界域、里名、沿革、山川、桥梁、坛庙、祠宇、塚墓、第宅、物产、设置、金石、选举、人物、艺文、文征内篇、文征外篇、诗征内编、诗征外编、丛谈诸门。稿成于民国九年，二十一年石印。嘉兴陶葆廉为之作序，原稿已缺，存卷保存于嘉兴图书馆。葆廉子诚益供职该馆，余道过嘉兴，诚益持此稿示余，且言曰：“吾尝闻父言，此志虽已付印，而原稿犹有备考之价值也。”因录其一二于右，以备与印本佐考焉。

　　嘉善县志六卷清文水长发堂传抄明正德间修本，清毕星灿跋(嘉兴市图书馆藏)

