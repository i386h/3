<!-- { "loadSidebar": true } -->
　　观今存方志，由于编纂者之学识参差不齐，往往高下悬殊；故其书有纯有拙。然大率芜滥者多，纯于史法者少；要不失为可备考之资料，即使有芜滥之偏，亦皆足以参考也。举凡方志中省府州县之建置沿革，职官典制，风俗物产，农业水利，人物艺文之类，由于各级方志纂辑之时，因地近知征而易核，故能迹真翔实。虽其有详有略，或核或谬；则撷信实，弃虚构，皆可以为当世建设所致用也。清初顾祖禹纂《读史方舆纪要》，顾炎武纂《天下郡国利病书》，大抵取材于府县方志，凡一国之疆域山川郡邑形势、典章制度、风俗物产、屯田赋役、战守成败、兵马刍粮之事，及河漕堤塘水利之兴废，皆究厥本源，汇于一书，可以详其利病之所在者也。由是后来学者，乃知方志中蕴有可备考之资料。其初则用之于考证经史，及国家经济利病之所在，如朱彝尊《日下旧闻》，钱大昕《辽史拾遗》，陆心源《宋史翼》，间亦取材于方志。陈垣专取材于《至顺镇江志》，作《元也里可温考》，张星烺援引闽、粤方志，成《斐律宾李马奔之真人考》，沙彦楷以宋、元、明方志所列秦、汉古舆图，考定《禹贡》三江源委，作《江湖五考》一书。由是世之学者，乃知方志中蕴有经史所未载之史料焉。方志中非惟蕴有丰富之史料，其于天文地理经济等资料，亦蕴藏丰富，尤为经史之书所无焉，则正待后来者之所启发耳。近来学者，为国家建设所需之资料，对方志颇注意，方志目录之编辑，不下数百种，方志资料之纂录，亦在兴起。至于考方志资料之真伪，述山川郡邑形势之扼要，物产矿藏之所在，以及历代方志体裁之因革，则未有作者。惟瞿氏《方志考》，仅成六篇，述及八省，只考修志源委，论纂辑工拙，且其所录多为习见之书。又观今公私藏家所编方志目录，仅著书名卷数撰人版本而已，且以书名不似方志之地志书，往往摈弃不录。以故余久有志于方志提要之作。提要则可以概述一书之内容，至于山川郡邑古今之沿革，一郡一邑物产之所著名者，以及历来方志体裁之因革，与夫修志者，手裁之优劣，皆可简括而说明之。然方志卷帙繁浩，势难尽录，固非一人一手之所能为。然观古人著书，贯彻终始而成一家之言，亦非众手之所能作也。且余才疏学浅，虽蓄有此志，自忖不免狂妄。惟以有志竟成之教为愿，不惜劬劳，不稽及时刻，公退之暇，每阅稀见之方志及著名志书，摘其书内核要，先于上海地区公私藏家，录得几百十种，著成提要。复又征求于外地，北至北京，南至天一，近在苏、宁、杭、嘉诸地，亲往访书，如此历二十余年。余于方志之学亦略有所知。著成提要约计一千一二百种，编为十五卷，首一卷，名曰《稀见地方志提要》。
　　《稀见地方志提要》虽未尽收今存之志书，而每省之通都名郡邑，则绝少遗弃，尤于书名不似方志，诸家目录遗漏者、稀见者，《提要》著录之。历代方志体裁及各级地区之方志，《提要》皆无遗漏，例如侨立志书、编年体地志、纪事本末体地志、赋体地志、骈俪文地志等，今行诸家方志目录，不辨方志体裁，大抵摈弃不录，《提要》则每一志类、每一体裁，皆有著录，可以考见历代方志之变革焉，于《提要》之《例言》一一详述说明。至于宋、元、明有名之方志虽存者不多，前人已作提要考证者，而今毋须作补正者，《提要》不再尽数著录矣。《提要》于方志书中内容资料，只能撷其核要，以资阅者。至于资料之真伪，核实虚妄之辨别，则赖各业专家自行考证。然于方志中虽一图一表，《提要》作者视为可撷取者录之。例如，顺治《河内县志》卷前列《大禹覃怀底绩图》，乾隆《宜川县志》之《壶口古图》，嘉靖《徽州府志》列秦、汉鄣郡古图，表如《建康表》之例。又如历代疆理之制，清有分县，而不列职方之制，惟行于甘肃一省，穷僻之邑。而宝山分县《江东志稿》，初稿始于乾隆时，乃知毗连松、沪繁富之区，亦有分县，非惟限于甘肃一省焉。《宣统泰州志稿》详载商会农会之创设开始，清代有此制矣。至于物产之变迁，方志每载唐、宋、元、明、清时矿冶之业，而稀有金属之蕴藏，前人未知此学，方志记蕴地生物之状况，可以推测焉。如《长兴县志》记乌瞻山，乌过其地，必高飞俯首，昔有道士炼丹于此。又如光绪《苗栗县志》物产类附《潢案》一篇，记光绪丙子，募西士为工师，设机械开井炼油，而与西士争讼之事。成化《湖州府志》载，绢紬绫纱，惟郡城中织之，其外具无。考清代湖紬，机杼之家，偏于村野，而反郡城中则无织紬之家。此乃工业集中于城，或分散于乡之变迁也。成化《府志》又载“笔出归安县之善琏村，昔有冯应科、陆颖，皆善制笔，近时王古用所制亦妙”。而近二三百年来，则推郡城之王一品所著最佳，以此可考古今商品之变迁也。兹序言略举此数端，以见稀见方志，有不易征之资料存也。陈光贻记。 

　　●凡例

　　例言

　　一、吾国自汉魏以来，说地理者多矣。以审乎天下形势，而视乎山川之脉络，关乎都邑。由是撰述方志，竞为新异矣。自宋以来，犹存方志之书，不下万种。然不出于官修、私纂二类，体裁亦各殊。皆可以考镜列代州域之形势、山川之脉络、货物之所产，以及采获旧闻古迹，莫详于此。然其书体裁因革，纪载疆理，历代不同，非以目录可以注明之，惟作提要可以述其因革之变，综其源委之所由。而方志卷帙浩繁，不胜尽录，只可择其版本稀见，与定例笔墨之优异，或取材之独到，为方志之重要者录之，本书取名曰《稀见地方志提要》。
　　一、清雍正时苏州府学教授储元升有言曰：“地志有四，曰一统志，曰通志，曰府志，曰县志。就其中惟县志为地未甚广，纪载较详。”储氏所举，不过方志体类中十之二三耳。如关、镇、军、道、卫、所诸武官亦皆修志，盐井盐场，有提举所修之志，土司司所，有土司所修之志，乡镇有村镇之志。或其书以山川岛屿地域等名者，而记一方一域之疆域、山川、天文、历史、经济、人物、艺文者，亦为方志耳。计其种类，有一统志、通志、府志、州志、厅志、县志、关镇军志、道志、卫所志、土司司所志、盐井盐场志、乡镇志、乡土志、侨置志等，兹分述如下：
　　一统志即总志，是为一国之志，综录一国郡县志书而成也。唐《元和郡县图志》，体裁宏备，《四库全书》列于地志之首，郡县修志，必用其体例，方志体裁，亦臻完备，总志方志遂密切相关矣。总志规范，为一国疆理之制，方志规范，为一省一郡一县之疆域；欲明一省一郡一县之疆域，焉可不明一国之疆理乎，本书故列总志于卷首。总志为记一国地理之书，其编纂因各取所需，或专载舆图，或专记舆地、山川，或专述天时、物产、胜迹，或记寰宇通衢，或为商贾游览之所用。其书为载一国疆域者，本书皆择要著录。
　　通志亦称省志、大志、全志、省图经，其大抵始于明时。宋有路图经、路会要，清人之《满洲源流考》《柳边记略》《吉林外记》《黑龙江外记》《蒙古地志》等，亦皆为记一省事物之书也。省之设，盖自元置行中书省始，明、清之布政司，亦管理一省之行政。通志则为明、清时巡抚或布政使所修，而执笔者，大抵为学政；亦有出于总管二省之总督所主修者也。如《盛京通志》，为盛京府尹所修之志，而统记关外今三省地域。因清于光绪前关外未设行省，仍其旧制，以盛京昂邦章京所管辖焉，故盛京修志，亦称通志。
　　府志，或称郡志，是为知府主修之书。府之由来，唐制大州曰府，隶于道。宋制隶于路，元制隶于行中书省，府下隶于道或路，明、清隶于布政司。而明制以应天、凤阳、顺天三府直隶南北两京，清初亦以盛京、顺天直隶京师，设官称曰府尹。府尹所修府志，其大抵用都会志例，与知府所修府志有异。又私纂之郡府志书，与官修府志体例不一，如徐献忠《吴兴掌故集》、吴履震《五茸志逸随笔》、徐崧、张大纯《百城烟水》，名异体殊，不过记一郡之人物掌故耳。
　　州志，是为知州所修之志，元、明、清制，以邑之大者为州，小者为县。州隶于府，亦有隶于道于省，或领县，或不领县。盖州之名，由来远矣；古之冀、兖、青、徐、荆、扬、豫、梁、雍，此尧时之九州也，舜增为十二州，犹今之一省。秦并诸侯置郡邑，魏晋六朝均设州，统辖郡邑。隋初罢郡置州，后又罢州置郡。唐初改郡为州，后又改州为郡，唐、宋之制，置州犹如明、清之一府也。
　　厅志，始于清代。清制，府以下设厅。厅分直厅、散厅之别，皆设同知或通判之官，以理厅事；直厅如同州县属于府，散厅则为府之分出；其大抵置于地方特殊之区域，专管一种政务，如盐茶厅等是焉。而厅不领县。按《大清会典》：“凡抚民同知通判，理民同知通判，有专管地方者为厅。其无专管地方之同知通判，是为府佐贰。”
　　县志，为记一邑事物之书。所谓省府州县志书，县至下焉，为地未甚广，纪载较详；为省府修志所取材焉，故县志为地方志之基础。设县之制，周时已有之矣，自秦以郡统县，历代相因。明、清制，县属于府，或属于州；民国初，县属于道，道废，直属于省。方志以县志为最多，体裁亦于县志为最繁，总其类，有官修与私纂二种。如《凤阳新书》，因凤阳为明太祖“沐邑”，出于京兆知县所修，其体裁仿都会志例。如《曲阜县志》，曲阜为孔子之乡，为孔氏世袭知县所修，重于孔氏世系，体裁与他邑县志不同。又如《陇西分县武阳志》《打拉池县丞志》，是为分县志书；分县始于清代，以大县僻壤之区分设，置官不设知县，以县丞专理县政，故分县志亦称县丞志。清代分县之制，未见明规典则，而甘肃一省，有分县凡九，江苏亦有宝山之江东分县。
　　关镇军志，关镇唐宋称军。《通考》曰：“宋朝之制，地要不成州，而当津会者则为军。”宋有《广德军图经》。关镇有志，大概始于明。是时布政使诸官，修有一省之通志，由是关镇守将亦著书记其戍地。其书所述，则重于疆场城塞、兵马刍粮，用以察边情、定战守之策。兼述及其戍地之风俗物产、古迹祠庙、人物艺文。而宋称图经，关镇军志必载详细之舆图也。
　　道志，出于分守道，或兵备道所修。分守道所修者，有同于省郡之志，兵备道所修者，则犹如关镇军志。明、清制，以分一省为数道，则因事而设，置废无常。
