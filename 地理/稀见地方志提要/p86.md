<!-- { "loadSidebar": true } -->
　　清任寿世修，刘开纂。寿世字霁峰，浙江钱塘县人；道光元年任亳州知州。开字孟涂，一字明东，安徽桐城县人；庠生，自少工古文，为同邑姚鼐弟子，开初为文雄肆，绝类同邑刘大櫆；及师事姚鼐，而能兼之淳朴，且通考据之学。后聘修《亳州志》，稿未竟而卒，所著文有《孟涂集》。按此志，开纂辑至道光甲申七月，已成稿过半，而开遽病逝。寿世再延州士陈恩德继事，至乙酉八月纂成。其书体例，据凡例言，悉遵省颁修志章程，分十一类，凡八十二目。于建置沿革，多引证论辨，叙山川人物，则稽考精详；田赋物产学校选举，则采辑博洽。舆地志，为出开手，文词雅朴，而考据极博洽精核。亳旧志，以高辛之墟，成汤之都，皆谓其与亳州无涉。开于舆地志，首列《都邑篇》，引经据典，谓帝喾初封诸侯，其国邑实在谷熟县之南亳，乃为此州境内。今其故址为谷熟集，去商邱县城四十里，由谷熟集而南三十里已入亳境；则汤所居之南亳，在今亳境无疑也。《都邑篇》后附《亳都考》，为开所撰，引证断论，尤为博洽。又此志《列女志》载《木兰传》，谓隋朝木兰，一名花弧，姓魏氏，亳州东魏村人。考亳之旧志皆未载木兰事，为此志始，而未举旁证引据。《古乐府》有《木兰篇》，未注木兰为何代人。程大昌《演繁露》，以《木兰篇》中有可汗点兵语，谓其生世非隋即唐。姚莹《康輶纪行》，以为北魏孝文帝、宣武帝时人。《完县志》引载元人刘廷直撰《木兰墓碑》为完县人。《商邱县志》载木兰魏姓商邱人，乃据唐人《独异志》语。此志之载木兰为亳州人，而无所据，使更难征信也。

　　太和县志十六卷清顺治十六年木活字本(中华书局图书馆藏，现藏上海辞书出版社)

　　清陈大纶修，吴溢纂。大纶字理仲，定兴县人；贡生，顺治十四年任太和知县。溢字千顷，顺治举人，官教谕。太和县志，昉自明万历甲戌，知县刘■〈山介〉创修。此志为大纶官太和时继《刘志》重纂，其书编例，分舆胜纪，食货纪、建置纪、历官纪、人物纪、礼仪纪、艺文七类，目六十有七。其凡例云：“彷纲目之体纪事，载一名以提纲大书；其下用双行者，详其事之始末、人之履历也。”按其书编例，则条注分明，全篇大抵采用表谱之体。每一提纲之下，引用史书注证，其引证之书如《明一统志》《文献通考》、天文律历、河渠、广舆等书，但不免有附会假借。卷前列总图一，绘极细致，图说详明。太和四境无山，周围惟湖，南有沙河，北有茨河以泄水，不足以排灌；故广开沟渠，享其利。凡昔无今有者，图上加一新字以备记。县城居图中，为长圆形，五门，图上有题纪曰：古迹汉细阳县，隋颍阳县，唐百尺镇，宋大寿县，元泰和县，明太和县。以一图表达一邑之形势、沿革、建设、水利，他志舆图未见此例。

　　滁阳志十四卷明万历四十二年刊本(北京图书馆藏)

　　明戴瑞卿纂修。瑞卿临海县人；举人，万历三十八年任滁州知州。滁阳之名肇自晋，即滁州也，一名永阳。按本志沿革谓：“汉初属淮南国，为全椒县地，东兼建阳地，元狩元年属九江郡，隋始置滁州。”据姚鼐《汉九江庐江二郡考》谓：“全椒盖得今滁州地，阜陵盖得今全椒西南，含山北地，建阳今来安也。”按滁州明初属凤阳府，永乐后直隶南京；景泰后隶庐凤淮扬巡抚，领全椒、来安二县。鼐之考证以其今所领邑而言之也。滁志始载《宋史·艺文志》有《永阳志》三十四卷，郡守林■〈山票〉命法曹龚惟蕃为之。厥后又有曾皎为《永阳图志》四卷。修于元者无可考，明永乐中知州陈琏重修；其后弘治、嘉靖又二次重纂。此志继嘉靖志重修，其体例分为二十四门。据瑞卿序云：“于星野、疆域、营建、食货、祠祀、灾俗、吏治、材薮、古迹、仙灵，无不芟繁撮要，条分缕析。而以椒安两邑附载，大都令人展卷，而典章轨物，可瞭然瞩目。”

　　来安县志十四卷首一卷末一卷传抄清道光十年刊本(徐家汇藏书楼藏)

　　清符鸿纂修。鸿湖南益阳县人；嘉庆十年进士，道光二年任来安知县，五年调婺源县。嘉庆己卯、庚辰间在籍，与弟瀚续修《益阳县志》。及仕来安，又延其弟瀚纂《来安县志》，稿未竟而鸿调婺源；瀚仍留修县志，于乙酉春脱稿，此志实出于瀚手。其书体例，凡十三类，曰舆地志、曰营建志、曰职官志、日食货志、日水利志、曰学校志、曰武备志、曰选举志、曰人物志、曰列女传、曰名宦传、曰艺文志、曰杂志，每类首列小序。

　　广德州志十卷明嘉靖十五年刊本(北京图书馆藏)

　　明朱麟纂修。麟字子仁，江西万安县人；嘉靖八年进士，十四年任广德州知州，任满升任贵州督学副使。考广德旧志，始见于王象之《舆地碑记》引载《桐汭志》，有宋郡守赵亮夫为之序。又陈振孙《直斋书录解题》载《桐汭新志》二十卷，宋绍定五年教授赵子直所撰也。修于元者无可考，明弘治间知州范昌龄为之志。此志创修于嘉靖五年，为知州龙大有主修，州判邹守益总纂，成稿未梓，十四年麟取旧稿继成之。闻人诠修《南畿志》，尝引此志，而称曰《邹志》，是时朱麟此志尚未编成，采用《邹志》稿也。《南畿志》修时，广德州同知方一兰、判官涂相，俱在分纂之列，故得以知引《邹志》稿本。此志编例，定为图、表、志、传四纲，采摭浩繁，州事几臻完备。按其沿革谓：“周时为桐汭，秦汉为鄣郡鄣县地，后汉献帝改名广德。六朝、隋名绥安县、唐时曾名桐陈、怀德，五代、宋、元又名广德。明初为广兴府，领广阳县，寻改为州，领广阳、建平二县，直隶南京。”按志谓广德为故鄣县之说，引证未详。据朱镇《长兴县志拾遗》有《故鄣考》，引证浩繁，而断论故鄣城在长兴西境之城头上村，与广德接壤，汉之故鄣在今长、广二县地。按《禹贡》载：三江既入，震泽底定。《汉书·地理志》所载，未详三江之所在；三江为北江、中江、南江。《水经注·江水篇》谓：南江经故鄣、长渎入其区。自清人胡渭有南江上游在长兴、广德间之说，后遂为考据地理家为争论。近人沙彦楷先生，著《南江上游考》，并亲临其地考察，断定确在长、广境；南江定，则故鄣城所在亦定矣。南江久塞，自元以来就有开凿之论，以引长江水经长、广平原，而入太湖，再经常熟入长江下游，既可溉皖南、浙西旱地，及运输之便，江海防之用，又可解石臼湖、太湖水旱之患，而今将成此鸿业矣。又长、广二县分界，亦为浙、皖二省分界，历代界域分划无常。且其间矿产富繁，正在开采，矿区披联二省，以管辖之便，重划二省分界亦为必要也。

　　洞川志钞不分卷清乾隆间稿本(上海图书馆藏)

　　清周广业辑。广业字耕厓，广德州人，纂广德直隶州志五十卷。洞川为广德之别名也。此本广业纂州志时所辑录广德州，及领县建平县旧志序例、篇目、小序。所录有宋《广德军桐汭志》《桐汭新志》，明《弘治志》《嘉靖志》、万历先后二志、《崇祯志》。清顺治一修，康熙三修，乾隆二修，另有《桐川乐府》与《复初书院志》。建平县明有嘉靖、万历二志，清康熙二修，雍正一修，乾隆二十七年纂有存稿。州志凡十三，县志凡七。此本辑录诸志序例、篇目、小序，附以《横山考》《桐汭考》《水利考》《雪山记》汇为一书。

　　建平县志九卷明嘉靖十年刊本(北京图书馆藏，存卷一至五。天一阁藏，存卷六至九)

　　明连鑛修，姚文华纂。爌字伯金，号邯山，直隶永年县人；嘉靖五年进士，选入翰林院庶吉士，出知日照知县；嘉靖七年任建平知县，官至漕运都御史。文华字在韬，福建蒲田县人；正德举人，嘉靖八年任建平县教谕。此志为爌官建平时属文华纂辑，邑训导蒋鳌、董辅相助，邑庠韦杰、吕正汾、钱渊、潘烛、杨济，采辑成书。其编例，曰舆地志，分建置沿革、邑名、分野，疆域、至到、形胜、风俗、山川、坊乡、桥渡、古迹、冢墓十二目；曰田赋志，分户口、土田、物产、赋税、马政、兵防六目；日建设志，分公署、儒学、邮亭、牌坊四曰；曰祠祀志，分坛壝、祠庙、里社三目；曰职官志，分职制、宦迹、见任、名宦四目；曰人品志，分选举、人物、封赠、贞节、孝义五目；曰艺林志，分诗歌、传记、序三目；曰祯异志，分甘露、瑞麦、白鸜、鹆、蝗、人妖六目；曰附录，分寺、观、庵、院、庙五目；凡九类，目分若干。建置沿革载，宋端拱元年始置建平县，属广德军；其地本广德之郎步镇，又名郎川，县境有郎溪，经县治前，源出桐汭诸山之水，合流而汇于南碕湖，以达大江。按建平自宋建县以后，遂属广德州，迄清未更，今名为郎溪县。

　　建平县志二十二卷首一卷清雍正九年刊本(徐家汇藏书楼藏)

　　清卫廷璞纂修。廷璞号筠园，广东番禺县人，雍正元年进士，五年任建平知县。建平县志创于明嘉靖间知县连鑛；清顺治四年知县张正中重修之，康熙十二年知县高自远三修，康熙三十八年知县茅成凤四修。此志为五修，其书凡三十门，分门凌乱。据廷璞序谓：“体裁悉准通志成例。”按此志体例，用《江南通志》之例，采用类目，以县有事者取用之，无其事者则删之，其体例之散乱可知矣。

　　六安州志三十二卷清嘉庆九年刊本，遭光四年增刊(上海历史文献图书馆藏，现藏上海图书馆)

　　清宋思楷原修，牛映奎增修。思楷字东田，江苏长洲县人，监生，嘉庆五年任六安知州。映奎号西园，山西徐沟人，举人，道光元年任六安知州，五年升任颖州府知府。六安居于淮水之南，明洪武初升州，属庐州府，领英山、霍山二县。州志创自明嘉靖乙卯，万历甲申重修，清康熙辛酉、己卯二修，雍正己酉又修之，乾隆己巳又修之。是编思楷纂成于嘉庆甲子，至道光戊子映奎莅六安欲修志，其时旧志版片完好，以是依类增续，标示新增二字，以为新旧之别。其书体例凡二十二类，卷首有图二十四幅。

　　霍山县志四卷清顺治十八年刊本(北京图书馆藏)

