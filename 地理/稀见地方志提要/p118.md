<!-- { "loadSidebar": true } -->
　　清申良翰纂修。良翰陕西人，举人，康熙十年任香山知县。按本志沿革，香山未建县前，为东莞县之香山镇；宋绍兴二十二年，邑进士陈天觉建言改镇为县，以便输纳。邑令姚孝资上其言于朝，遂改香山镇为香山县，割南海、番禺、东莞、新会四县地隶之，属广州府。明永乐中邑人容悌与始创纂县志，其后重修于成化、嘉靖。此志继《嘉靖志》重修，编纂为出众手。县教谕欧阳羽文纂舆地志，邑人何淮道纂建置志，邑人刘相纂食货志，邑人杨晋纂秩官志，邑人毛定周纂宦绩志，邑人欧应辰纂选举志，邑人何鉴纂人物志，邑人李腾元纂艺文志，邑人李龙翔纂兵防志，邑人何源泽纂外志，良翰总集成书。按其书体裁编次，未详考订，如人物、艺文二类，时代先后，排列错乱，以见其厘订之不精焉。舆地志首列舆图凡五，中有濠镜澳图一，濠镜澳者，即今之澳门也。是图为一依山之半岛，昔为海帆避风之所，图之东北隅，绘有营寨，乃为驻兵防御之处。图之中央，绘有关闸，即后来所称之大十字门。图临海之处，绘有洋楼，为外人之居所。一览是图，即知濠镜已为外人所踞矣。据本志《外志》载：“嘉靖三十二年番舶趋濠镜者，托言舟触风涛，水渍湿贡物，愿暂借濠镜地晒之，海道副使汪柏许之，奥人遂据以为例。万历四十二年海防同知立禁约五条，勒永遵守；一禁畜养倭奴，二禁买人口，三禁兵船编饷，四禁接买私货，五禁擅自兴作。清初沿海各地改岁课，濠镜由奥人输地税五百金，奥人遂据为已所有矣。”又兵防志前山寨条，有何准道赞，其辞云：“设险守国，昔人绸缪桑土之计也。西洋种类附处濠镜，官兵驻前山以扼其吭，使不得为内地患，此寨所由设也"观其赞辞，以知濠镜清初时已为海防之大患矣。

　　新宁县志十卷明嘉靖二十四年刊本(北京图书馆藏)

　　明王臣修，陈元珂纂。臣福建同安县人，举人，嘉靖二十一年任新宁县知县。元珂福建闽县人，德庆州同知。新宁为今台山县。按本志沿革，县置于明弘治十一年，以新会县德行都之上坑蓢置新宁县，又析新会之文章等五都地益之。此志成于建县后五十年，为侍御陈瑞山特命邑令纂成。其书纪载，上溯建县以前之事，则参新会县旧志；建县后五十年之事，均为采访笔录；文实义核，去取定例，执笔修辞，皆为元珂总裁。其书舆地志载：“县北有凤山，一名仙女峰，为邑之胜迹。上有石室，名凤山石，二石如麻篮水盆，相传有刘三妹者，居以修道。邑谚有云：“好唱莫如刘三妹，好打莫如朱光卿。”据《元史·顺宗本纪》：“至元三年广东增城民朱光卿反。”即其人也。刘三妹春州人，素善讴修道。舆地志载县西南有汤湖，在怀玉峰下，有温泉湖，水四时火烫，冬月气腾数丈，蔚然奇观焉。

　　新安县志十三卷清康熙二十七年刊本(北京图书馆藏)

　　清靳文谟纂修。文谟字澶渊，大名府开州人；康熙十二年进士，二十七年任新安县知县。按新安县，即今广东宝安县。据本志沿革谓：“建置始于明洪武二十七年，指挥花茂奏设东莞守御所；其后广州左卫指挥崔皓筑城于此。正德、隆庆时累请建县，迄万历元年始剖东莞县等地置县，名曰新安。”邑志崇祯癸未始创修县志，康熙壬子知县李可承又为续篇。此志文谟延邑进士邓文蔚，及属官教谕黄衮常、训导许光采等参修，文谟总汇成书。分舆图志、天文志、地理志、职官志、宫室志、田赋志、典礼志、兵刑志、选举志、人物志、防省志、艺文志、杂志十三类，子目凡六十有八，卷首有县境图、县城图。按此志载明及清初粤东沿海防卫之兵制甚详。查此志此本外，仅见徐家汇藏书楼有藏，而缺其卷一，非完帙耳。

　　花县志四卷清康熙二十五年刊本(北京图书馆藏)

　　清王永名修，黄士龙纂。永名字应五，正红旗人，监生，康熙二十五年由三水县调任花县知县，卒于官。士龙事迹未详。按此志为士龙与县教谕谢金度共辑而成；金度海阳人，举人。花县于康熙二十四年析南海，番禺二县地置县，设治于花山，故称花县。置县后一年遂成此志，故无沿革、职官、选举诸门。列星野、山川、民风、赋役、盐鹾、水利、典礼、物产诸门，体裁简约。查此志原刻本，今存不多，流传者有旧抄本，及同治、光绪二次重刻本。

　　新修曲江县志四卷清康熙十二年刊本(北京图书馆藏)

　　清凌作圣纂修，周韩瑞增纂。作圣江南省五河县人，拔贡，顺治十五年任曲江知县。韩瑞福建莆田县人，举人，康熙七年任曲江知县。按沿革，曲江置县始于汉武帝元鼎六年，属桂阳郡；五代时改属韶州，迄今未更。《曲江志》始于宋苏思恭撰《曲江志》十二卷，其后无考；明崇祯间知县潘复敏修《曲江县志》。此志为作圣始创志稿，韩瑞相继增纂，成于康熙十一年；按其体裁尚为臻备。

　　乐昌县志十卷清康熙二十六年刊本(徐家汇藏书楼藏)

　　清程黻修，张曰星纂。黻江西新建县人，举人，康熙二十三年任乐昌知县。曰星乐昌人，顺治十八年进士，授贵州平越府湄潭县知县。乐昌置县始于隋，邑志肇于明万历十四年知县张祖炳所修；清康熙五年，知县李成栋重修。此志之修距《李志》仅二十年，因乐昌于康熙十五年遭兵乱，志版尽毁，黻莅任之明年，遂敦请缙绅重修县志。其书体例，凡十类，曰封域、曰民物、曰建设、曰文教、曰武备、曰官师、曰人才、曰艺文、曰人物、曰变异，子目八十有一。按其体裁，人才与人物，似若难分，但审其义，人才一类，则分选举、乡贤、忠烈、烈妇、义勇五门，所纪自宋至清，为其事迹之可详考者。人物一类，则分祠庙、宅墓、古迹、寺观、仙释五门，所纪汉、唐以上古人及事物之堙没而无可考者也。察其编纂之意，所谓人才者，则为列传之属；所谓人物者，则指人事与物迹也，有似杂记之属，用意颇深，而立名则乖。按此志系继李成栋志重修，据《中国地方志综录》著录，有北京图书馆藏康熙五年刻本《乐昌县志》十卷，为李成栋修，张日星纂。二志虽同出日星手笔，实非一书也。

　　仁化县志五卷明嘉靖三十六年修，明蓝丝栏抄本(天一阁藏)

　　明胡居安纂。居安金华府汤溪县人，嘉靖三十五年任仁化县儒学教谕。此志为居安官教谕时，与县训导张守一、陈汝昌，邑廪生叶鸾等纂成。其书凡五卷，卷一建置、星野、山川、形胜、城池、井泉陂塘、沟圳、坊都、铺舍、津梁、关隘，卷二田粮、课程、户口徭役、军屯、土产、风俗、气候、灾祥，卷三历官、公署、学校、名宦、仰贤、坛壝、教场、贡赋、兵制、坊表、坟墓，卷四进士、特奏、乡举、岁贡、例贡、吏选、恩锡、荐辟、孝友、文学、善人、义勇、古迹、寺观、祠庙、仙释、祥异，卷五艺文。建置谓：“仁化乡也，旧属曲江，唐垂拱四年，始以仁化、光宅、清化、潼阳四乡，置仁化县，隶韶州。宋开宝五年省入乐昌县，咸平三年复置仁化县，治于光宅乡，元末寇毁县署。明改韶州路为府，仁化仍隶焉。”

　　乳源县志十二卷清康熙二年刊本(北京图书馆藏)

　　清裘秉钫纂修。秉钫字振之，号端岩，浙江富阳县人，贡生，顺治十八年由慈谿县训导升乳源知县。按沿革，乳源原为乡名，介于曲江、乐昌二县之间，宋乾道三年分二县地置县。县志昉于明万历十六年黄经创修，二十九年又为续修。此志为清修县志之始，全编为十一门，曰舆地志、曰官师志、曰选举志、曰建置志、曰食货志、曰祠祀志、曰兵防志、曰事纪、曰治行、曰人物、曰艺文，子目七十，体裁尚为得体。阅其书，如山川、古迹、祠祀、人物、艺文诸篇，几无不道韩愈之事者。韩愈尝三入粤，惟度蓝关，最为晚年。愈于宪宗元和十四年，以上疏谏佛骨得罪，贬为潮州刺史；路经乐昌泷，作《泷史诗》云：“南行逾六旬，始下乐昌泷，险恶不可状，船石相舂撞。”乃舍舟由陆度乐昌蓝关(今属乳原)，再经阳山、连州，所过之地多有题咏。此志艺文志，收诗文甚多。祠祀志，记蓝关有韩昌黎庙，昔无，为秉钫新建。按秉钫善古文，私淑韩愈，故为愈立庙。所修县志亦以纪韩愈事迹为主，乳源惟为韩愈所经过之一地耳，非官于此地、生于此地者也。此志所记愈之事，不免于滥也。

　　广东韶州府翁源县志不分卷明嘉靖三十六年修，乌丝栏抄(天—阁藏)

　　明全曰銿纂修。曰銿南直隶休宁县人，举人，嘉靖三十二年任翁源知县。按本志沿革，翁源未置县前，为浈阳县地，梁天监元年于沧光县置衡州，始析湞阳置翁源，均属衡州。陈改属清远郡，隋废清远，置广州总管府，翁源隶焉。唐武德四年，析广州置韶州，翁源遂属韶州管辖。五代废，宋景祐五年又建翁源县，元并入曲江，明洪武初复置翁源县，属韶州。翁源因县境有翁山、翁水得名；翁山在县城东百六十里，高耸秀拔；顶有灵池，有泉八，曰涌泉、曰混泉、曰香泉、曰甘泉、曰震泉、曰龙泉、曰玉泉、曰乳泉，皆四时不涸。按翁源故无邑乘，自嘉靖三十年知县吴一唐始议创修县志，而成初稿；三十六年因修《广东通志》，征所属州县志书，曰銿遂命县学生李孔明、吴美、郭师文、林一桂等，依《吴志稿》，增补嘉靖初元后之事，录写二部，仍未经刻，故此志仅以抄本流传。其书体例，为分野、气候、山川、疆域、城池、形胜、沿革、坊表、里图、风俗、水利、物产、户口、驿传、学校、祠庙、坛壝、寺观、台榭、仓库、古迹、兵制、关隘、职名、乡贤、恩赠、节义、忠义、节妇、词翰诸门，篇目定名次序，皆欠确当，修辞亦非雅确。

　　惠州府志十六卷明嘉靖三十五年刊本，蓝印本(天一阁藏)

