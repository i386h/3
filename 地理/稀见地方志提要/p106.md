<!-- { "loadSidebar": true } -->
　　明张良知纂修。良知字条岩，山西安邑人，嘉靖十七年任许州知州。许州自弘治壬子知州邵宝修志，纂述详备；良知此志，大抵仍其旧文，惟加参订续入而已。始纂事于嘉靖庚子，初嘱教谕杨銮、魏廷，贡士王钵，参互纂补，以事未克成稿。后又延司训钦用遴，生员陈枫辈，再为校录，乃得成稿。其书体例，分地理、建置、田赋、学校、官纪、人物、典礼、杂述八类，共四十三目。卷前列州境图，绘许州领县临颖、郾城、长葛、襄城于一图，次列州城图、州治图、州学图、乡约所图各一。许州即许昌，古称望国，据本志《地理志》沿革表，周武王封文叔于许。秦属颖川郡，晋为许昌县，后周改名许州。据古迹载：“古城在今城东三十里，围九里，为曹操所筑。”又载：“襄城宫为唐太宗所建。阙公宅在州内。”陵墓载：“晁错墓在州城东一里。”庙宇载：“七先生祠在州学中，为祀濂溪、明道、伊川、横渠、涑水、康节、考亭七人，元至元三年知州刘天学所建。”以上诸条为许州名迹，但此志纪载，甚为简略。

　　临颍县志八卷明嘉靖间刊本(北京图书馆藏)

　　明卢镗修，杜柟纂。镗山东武定县人，嘉靖初以临颍县丞升任本县知县。柟字子才，号银台，临颍县人，正德十六年进士，官都察院左都察御史。按沿革，临颍置县始自汉，隋、唐以来属许州。曹魏时枣祗募民屯田许下，引颍水以溉，后人以名县曰临颍。此志纂成于嘉靖八年，卷前有邑人贾泳序云：“临颍故有志，正统间教谕颍川黎君公弁尝一修之；然草草未精，事多冗泛，识者病之。银台杜子才以博学能文，守制家居，慨然以为己任，乃取旧志裁抑删定，重加编辑，起戊子腊十月，迄已丑五月五日而成，釐为八卷。县尹卢侯镗以完诸，州守任侯辄付梓刊之。”按泳此序抵纪志成大略，而此志成稿后，又经知县潘洛增补，官师选举至嘉靖二十年止。此志体例，参诸舆地志、一统志体裁，分地理、建置、田赋、官师、人物、艺文为纲，子目亦纂次有法。文辞皆出杜柟手笔，相助考据者，有邑人贾构，采访则有邑人张奇、谷钟凤、贾藻、耿梦珠诸人。

　　襄城县志八卷明嘉靖三十年刊本(天一阁藏)

　　明林鸾纂。鸾南直隶当涂县人，贡生，嘉靖二十七年任襄城县儒学教谕。按本志沿革，襄城为春秋时郑之汜邑；郑灭襄城在韩境。秦属三川郡，汉属颖川郡，三国为魏地，后周属汝州，金属许州，元、明属开封府。《襄城县志》据林鸾自序谓：“昔有邑尚书李敏、许廓，副使辛访、王锦创有遗稿，岁久漫失。”按此则此志之前，襄城已有邑志稿矣。此志为邑士贾天性、姚烜、张景韶、杜玠诸人所采辑遗事，鸾总集成书，其体例分地理志、宫室志、人物志上、人物志下、田赋志、役供志、翰辞志、录杂志八类。卷前列志目便览图一，傚汉初书帙图案也。图圆形，中分八角，每角标卷数、志类目；此古书帙藏卷之状焉，而后世书籍多改册装，用此图以资查索，实无所便。又有新修志义方形书记一，及县境图公署图，图均有朴茂气，当出善手所绘也。

　　古汜城志十卷清乾隆五年刊本(上海图书馆藏)

　　清刘青芝纂。青芝襄城县人，别号江村山人。古汜城为周襄王行宫所在，今襄城县地也。此志青芝因其祖父所撰《襄城文献录》而补纂，分为志类十，曰地理、曰建置、曰祠祀、曰田赋、曰官师、曰人物、曰选举、曰侨贤、曰艺文、曰杂掇。体裁虽非上品，而书之刻工颇佳。书内刻有各种符号标点，如人名、地名，字傍刊黑线条，名山、名水、官署、仓、堂，刊方记，方志之有标点符号者，仅此独见之本。此志成稿后，青芝之门人章文然，重为编校而后刻行也。

　　续修光州志十二卷清乾隆二十七年刊本(徐家汇藏书楼藏)

　　清李讱修，黄■〈釒冉〉纂。讱字果行，号慎旃，直隶大兴籍，浙江山阴县人，乾隆二十六年任光州知州。■〈釒冉〉字再学，光州人，雍正七年拔贡，任通许县教渝。光州为春秋时光、黄、弦、蒋诸国，汉为汝南、江夏二郡地，魏分置弋阳郡；梁始置光州，元以州属汝宁府，明改属凤阳府，旋复故。清雍正二年以巡抚石文焯请与禹、陕、许、郑俱升直隶州，辖光山、固始、息县、商城四县。州志肇自宋时，《宋史·艺文志》载有徐自明《浮光图志》三卷，李棣《浮光图志》二十卷，其书久佚。于明有万历丙子张辉之《光州志》，清有顺治十七年知州庄泰宏修州志，康熙三十一年知州缪发重修。此志为光州升直隶州后，因一讱署置多属往昔所未有，旧志有宜增改者。乾隆十一年光州诸绅创议修志，后经知州高鉴、李讱相继修成，所纪以本州为主，而略及属邑之事。其书体例凡十类，曰舆地考、曰建置考、曰图籍考、曰典礼考、曰职官考、曰选举考、曰人物考、曰丛纪考、曰艺文、曰备遗，各系子目。查此志今存者甚少，据《光绪州志》序谓：“书成后未几板毁于火。”故其书传本今稀矣。

　　光山县志九卷明嘉靖间刊本(上海图书馆藏)

　　明沈绍庆修，王家士纂。绍庆昆山县人，嘉靖三十三年进士，翌年任光山知县。家士光山县人，修有《临朐县志》已著录。按此志为光山县志首创，其书体裁，据凡例谓：“取法山东《临朐志》。”按其书分风土、学校、建置、田赋、官治、科贡、人物、人品、杂志九门，子目六十，书成于嘉靖三十五年。其书意在简要，事罕确稽，建置则略其岁年，纪职官有遗其籍贯，以见其疏略如是。光山为汉江夏、西阳县地，宋元嘉十五年以豫州土民立光城等县；隋开皇中改今名，大业初弋阳郡治于此，唐改郡为光州，迁治定城县。县境有浮光山即弋阳山，郡及州县，皆以山名也。

　　光山县志十二卷清顺治间刊本(徐家汇藏书楼藏存卷六至卷十二)

　　清管声骏修，孟俊纂。声骏直隶清苑县人，拔贡，顺治十一年任光山知县。俊事迹未详。《光山县志》自明嘉靖沈绍庆修志后，万历己丑知县牛应元，壬子知县施尧化，先后续修，己丑志撰于县人蔡光，故习称《蔡志》，二志久佚，有未付刻，无可稽考也。此志为俊纂成于顺治己亥，今仅见此残帙，存六至十二卷，为典礼、官师、选举、人物、艺文、外纪六门，选举志则止于顺治十六年，纂修人系考乾隆《光山县志》著录。

　　固始县志十卷明嘉靖三十一年南埛草堂刊本(天一阁藏)

　　明张梯修，葛臣纂。梯字南坰，阳曲县人，嘉靖十一年进士，授任固始知县，任满升任户部主事。臣字子良，号寝野，固始县人，嘉靖戊子举人，仕通判。《固始志》创修于明成化己丑知县薛良，据本志所载薛良旧志序有云：“《固始志》虽屡经修纂，所存者只不过二十余幅，遽为虚文而已。”则成化前已有志矣。此志创修于嘉靖十年，时知县吴周延葛臣编纂；稿未就而吴去，其事亦寝。及张梯来仕，复延臣总纂志事，继而成之。其书例订为十志，曰图象、曰舆地、曰建置、曰民物、曰官师、曰选举、曰人物、曰典礼、曰杂述、曰艺文，系以子目，事无巨细，悉录无遗，后之修志者，每称其书编次得宜。卷首列张梯、刘士逵、葛臣、朱冠、李磐诸序，而李序列于最后，阮元编《天一阁书目》注为李磐修，磐实仅作序而已；据本志建置云：“固为夏、殷时之蓼国，春秋时为期思与寝丘地，东汉光武始名固始。”但据乾隆《固始县志》谓：“夏、殷时蓼国，在今南阳属邑，不在固始，县地可知，今止以周初为断。”则其沿革有误矣。按固始于明洪武间改隶河南汝宁府。固始沿革历修县，皆仍旧志沿误，迄乾隆间洪亮吉纂县志始为考实。洪氏专于志乘之学，其所纂诸志，撰沿革，必先纲后目，独《固始志》不以沿革为篇，而以山川位置以定疆域，再证沿革，别制新裁，果不愧为名手。

　　商城县志八卷清康熙二十九年刊本(北京图书馆藏)

　　清许全学纂修。全学石门县人，贡生，康熙二十八年任商城知县。《商志》创修于明嘉靖三十年知县万炯，再修于清顺治十六年知县高材。此志继《高志》重修，书凡八卷，分舆地志、建置志、典礼志、食货志、职官志、人物志、艺文志七类。《嘉庆县志》谓其书迫于宪檄，止取备文，未加考订。兹观其书以灾祥怪异入艺文志，殊非体例。

　　汝州志八卷明正德五年刊本(天一阁藏)

