<!-- { "loadSidebar": true } -->
　　清岳之岭修，徐继曾纂。之岭顺天府保定县人，贡生，康熙初任长清知县。继曾字兆孟，号麟岩，长清县人，顺治甲午拔贡。按长清邑乘，创修于明万历乙未，为知县李宗延聘邑人董惟源所纂；迄康熙壬子，之岭又重修，执笔者为继曾，续前志八十余年之人物事迹，遇事有异闻者，虽有数说并存，不厌琐屑。其标帜行款，分门别目，有条不紊，其体例颇为谨严。书后附雍正五年李佺纂《续志》一卷，仅六页。书口卷头，皆书作第十五卷，与前志卷次连接。按长清为卢县地，隋析长清镇置县，宋以来皆为济南府属邑。按其古迹寺观所载碥磝城、灵岩寺，是为邑之名胜。碥磝城即南北朝时相持守之要地。灵岩寺在县东南之方山，《水经注》所谓玉符山也。李吉甫《十道图》以润之栖霞、台之国清、荆之玉泉，与此为四绝。灵岩寺按李兴祖撰《灵岩志》，此志采辑其说，在金时寺有屋三百余间，且连接泰安之天圣寨，介于东平益都之间，驻兵于此足相应援。按此志搜罗于佚闻野记者甚多，但于正史征引未能尽备。

　　德平县志四卷清康熙十二年刊本(徐家汇藏书楼藏)

　　清戴王缙修，刘胤德纂。王缙字绅黄，沧州人，康熙八年进士，翌年授德平知县。胤德字孟寀，一字克滋，号默斋，德平人，顺治二年举人，明年成进士，知直隶盐山县知县，著有《默斋杂俎》二卷。按沿革德平为汉平原郡鬲县地，唐置县。县境古有鬲般，久已湮于为田，故县亦称鬲盘。按本志序，县志创于嘉靖甲寅知县赵镈，万历丙午知县王霖重修。此志胤德依前志校雠参订，考证史籍，补入一二条而已。选举人物于唐以前诸人，未有著明籍里，艺文所录冗滥无绪，至文献事实，所增无几。

　　平原县志二卷明万历十八年刊本(北京图书馆藏)

　　明刘思诚修，高知止纂。思诚字克实，号定宇，直隶山海卫人；万历癸酉乡荐，十五年任平原知县，任满升济南府同知。知止字明甫，平原人，万历十一年进士，授阳曲知县，补大名，调长垣，以疾归。按平原在汉为平原郡平原县，唐以后属德州。此志据邑人张蕙所撰志稿重辑，分建置、疆域、山泽、物产、风俗、民赋、祠祀、学校、人物、官师、名宦、杂志、艺文诸门，书首有分野、区界、城池三图。此志类次，先建置后疆域，又以城池、市镇、郵舍隶于疆域而分条，以古迹、坊表、冢墓入于杂志而分条，乖其体例。后世继修邑志者，每讥其类次失伦。按本志卷前载知止所撰《述志》一篇，谓所定门类，依据张蕙前志，而润色损益，苦心而功倍焉。兹观此志体例不纯，记载亦无编法。若以调停塞责，岂能归过于旧志体裁所失耶？明人修志，大致沿袭前志定例，独少变更体裁，重创新例，为当时修志者之通病也。

　　曲阜县志六卷明万历间刊本，清康熙增刊(上海市文物保管委员会藏，现藏上海图书馆)

　　明孔弘毅纂修。弘毅曲阜人，孔子之后裔，由廪生选考，除授世职曲阜知县。自《阙里志》纂成后，曲阜向无县志，孔运同始以编年体例纂辑掌故，有似邑乘之作。嘉靖中藩僚孔弘干，厥后知县孔弘复相继纂辑邑志。此志弘毅纂成于万历癸亥，不用编年体例，志分土地志、人民志、政事志、文献志四门，细目九十有二。只记官治、建置、政事、田赋、户口，而不载孔、颜事迹，以示与《阙里志》分涂。康熙间又为增补万历癸亥后至康熙初事，分隶于各门之后。按其田赋所纪孔氏轻粮，而祀田占四千二百余顷，全县纳粮之地亦仅五千一百余顷。曲阜一县之故实，除圣迹以外，一无纪载。

　　宁阳县志八卷首一卷清康熙十一年刊本(北京图书馆藏刊本存卷四至八。上海图书馆藏抄本全)

　　清刘兴汉纂修。兴汉字干帷，汾阳县人，顺治十六年进士，康熙初任宁阳知县。宁阳为汉侯国，属泰山郡；隋、唐为龚丘县，属鲁郡；金大定中复为宁阳，属兖州府。元属济宁路，明、清属兖州府。邑有宁山，在县北十八里，为邑之主山，邑城在山南，故名曰宁阳。自元邑令韩珪撰《历代沿革记》，是为记载邑事之始。明万历初，知县李贞延邑进士王正容始纂县志授梓，是邑志之始。此志为兴汉据《李志》重辑，增补七十年之事。志分方域、建置、职官、赋役、选举、秩祀、人物、艺文八门，各门均析子目。职官、选举皆立表，但编年未标帜年分，眉目不分。艺文志不载墓碑，而谓墓碑为子孙之称扬祖父，未必尽实也。而独收王筠之碑，以为重孝；如碑不足据，则筠之墓碑何独足征，此自乱体例也。又其书于考订颇阙略，其后三十年知县李温皋，依其原书体例再加厘订，引征考订，匡补缺误甚多，宁志体裁始臻完备。

　　邹志四卷明万历三十九年刊本(天津人民图书馆藏)

　　明胡继先纂修。继先四川汉州人，万历三十五年进士，授任邹县知县，升兵部车驾司主事，官至开封府知府。邹为孟子之里，秦始置邹县，明时属兖州府。《邹志》源委未可详考，按本志继先序谓：“旧志修于许君守恩，增于王君一桢；亦既已分别疆宇而搜罗典故，迄于今一十有七载矣。”以知万历前已有邑志。又据《北京图书馆方志目录》载：嘉靖四年修，《邹县地理志》四卷，戴光修，谢秉秀纂。其志乘源委可考大致如此焉。此志为增续王一桢志后十七年之故实，所定体类凡十四门。书中纪载以述孟子事迹居多，记孟庙在城南一里许，宋景祐四年所建。孟墓在城东三十里四基山西麓，墓荒芜已久；宋景祐间孔道辅官兖州时所访得而重建也。按此志仿《阙里志》体裁，主以纪载孟氏事迹，为方志中别出之体裁。

　　泗水县志十二卷明万历二十四年刊本(南京中国科学院地理研究所藏)

　　明尤应鲁修，乔允纂。应鲁晋江县人，万历十一年进士，二十一年任泗水知县。允泗水县人，庠生，事迹未详。泗水志创修于明嘉靖三十年邑令张祚，此志仍《张志》体例，续四十年之事，并增订《张志》缺误，汇为方舆志、建置志、选举志、人物志、艺文志、灾祥志、牧政志七门。泗水古卞国，又名锦川，秦为泗水郡；汉置卞县，隋开皇间改名泗水县，属兖州；元省入曲阜，旋复置。泗水发源处有泉林，为邑之名胜。春秋时有卞庄子仲田为卞人，人物志为列世系一门。方舆志图考有仲子祠图，及历山舜庙图，艺文志收元孟从仕重修《舜宫记》，记有云：“县南八十里有历山，世传以为帝舜所耕之地，其傍九男之渚，二女之台，指为遗迹。山之东里许有祠，有金大安元年重修碑，其宫始之日则莫可考。”按明陆■〈釒弋〉《山东通志》所载舜耕历山纪载，一以为在濮州，一以为在冀州河东，一以为在历城，而卒以濮州为是，并无一语及以泗水。其后贺逢吉以孟子语：“舜生于诸冯，迁于负夏，东夷之人也。”乃作《帝舜历山辨》，谓诸冯即泗水近处之诸冯村，以驳陆■〈釒弋〉《通志》所引证应劭、郑玄、皇甫谧以濮州为帝舜之历山说，力辨以泗水历山为正。应鲁亦以此说作《历山考》，附载于本志艺文。故此志图考、山川、古迹、祠祀诸门，以帝舜历山之考证博引旁征甚繁。

　　东昌府志五十卷首一卷清乾隆四十二年刊本(北京图书馆藏)

　　清胡德琳修，周永年纂。德琳临桂县人，乾隆十七年进士，三十五年任东昌府知府，四十年去，四十二年复任。永年字书昌，历城县人，乾隆三十七年进士，官至翰林院检讨。生而好学，尝弃产营书，凡积五万余卷，乃约曲阜桂馥，筑借书园于历城，以开图书外借之始；其终生虽好学而不著书。按本志沿革，东昌在汉时为东郡、鲁郡、清河、平原四郡地，唐为博、魏、贝等州地。元始置东昌路，明洪武时改为府，清仍之。此志修时，领州县凡十四。府志创于明永乐时，万历二十八年王命爵又修府志二十二卷。此志继万历《王志》重纂，按德琳序谓：“于康熙五十年孙公元衡，欲延卫园先生刘淇修之，以忧去不果，后金公启洛又修之，稿垂成而去任，稿亦旋散。”据此则此志为《万历志》后首成之书也。按其体例，卷首列总纪一篇，杂撮历代故实，摭拾皆琐事，卷末又有杂缀一篇，实与总纪无异，而缀致琐细尤繁，如此编法，殊无伦次。地理志所记山川，未详源委，古迹、陵墓亦未引征考证，颇多讹误。惟经籍、金石二门，著录郡人著述碑志文字颇多，可资参考。

　　博平县志五卷清康熙三年刊本(北京图书馆藏)

　　清堵嶷纂修。嶷汉阳人，顺治十二年进士，康熙元年任博平知县。按本志纂修表，列为堵嶷重纂，进士张翕补修，教谕孔员昆校，邑人张至善、傅学元采集。阅其书以知《堵志》实出于张翕手笔，嶷仅加重订而已。翕荏平人，又纂有《荏平县志》。按博平秦为博陵县，汉改名博平；唐、宋时属博州管辖，元、明以后为东昌属邑。博平当南北朝及金、宋之时皆为分疆要邑，地当兵冲，其阨运固不能免，以故文献无存焉。及明正德间知县胡瑾始修县志八卷，万历辛卯知县华汝梅延邑人冯训又为重纂。此志则仍因《冯志》旧本，而补七十余年之事。其书体例诡异，多采旧志原文，而不注明系引旧志。其所记市井贩厕鬻隶走卒，多缨帽缃鞋，纱裙细袴。全为万、隆间服饰风尚也。道光间杨祖宪修县志，亦仍其陋习，不脱明人风气。至光绪间李维城修县志，始脱旧志陋习。

　　冠县志六卷明万历三十七年刊本(北京图书馆藏)

　　明谈自省修，杜华先纂。自省南直隶(今江苏安徽地)丹徒县人，万历三十二年进士，三十三年任冠县知县。华先字孝卿，冠县人，万历十一年进士，授行人，官至湖南按察副使。冠县为春秋时晋冠氏邑，自晋三分属魏，汉为清渊县，西晋改名清泉；隋开皇六年析清泉置冠氏县，属魏州；元升为冠州，明洪武二年改为冠县，属东昌府。嘉靖二十四年始成县志五卷，纪载简约，华先踵之纂成此志。其书考信自三代迄明，分为星野建置志、山川城池志、公署祠祀志、秩官师儒风俗物产志、户口田赋马政志、人物选举貤封志、古迹志、艺文志八类。顾其编例，殊无纲领，皆以志标篇名，亦属未妥；但纪载绝少遗漏，为邑人赵光远所为捃摭搜集焉。

　　高唐州志七卷明嘉靖三十二年刊本(北京图书馆藏)

