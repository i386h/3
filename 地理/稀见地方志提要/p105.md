<!-- { "loadSidebar": true } -->
　　南阳府志十二卷传抄明嘉靖间刊本(上海图书馆藏)

　　明杨应奎纂修，张霈补遗。应奎字文焕，号黾谷，山东益都人；正德六年进士，由礼部祠祭司郎中调任南阳府知府，嘉靖乙未以丁母忧去。应奎为诗文清雅，当时文人为文，多染三杨台阁之体；应奎仕南阳时结社论文，以驳台阁之弊，时谓其文派曰南阳派。霈南阳人，贡生，事迹未详。南阳自汉以来为郡，明正统间知府康孔高修有府志十二卷，此志继《康志》重修。其书体裁，自建置迄文类，共四十门，而纪载简率。卷前有嘉靖辛亥郡进士叶珠序谓：“应奎修府志在嘉靖十四年，盖志成未久即致仕归。继而成之者，谢侯宠也，输其赀以梓之者，县簿阑瑞典黄训也，笔而录之者，县庠生张霈也。”据《明史·艺文志》载：“《南阳府志》十卷，叶珠撰。”珠实仅为作序，而未经纂辑也。按此志是为应奎纂修，张霈补遗，黄训为之刻行，其间相隔已十余年矣。民国时有张中孚者，又为之补注，征引事物较原本多十之七，中孚未详为何许人，其书于民国七年铅印，序言此志原刻本尚存。今则仅存此本耳。

　　桐柏县志四卷清康熙三十四年刊本(北京图书馆藏)

　　清高士铎纂修。士铎字木庵，襄平县人，康熙三十三年任桐柏县知县。按志序谓：“桐柏志创修于明成化十二年，清顺治十五年重修，康熙初年邑令贡彧又略加修饰之，俱未经刻。”康熙三十三年士铎官桐柏，复延樊翰等，考核旧志，删繁去诞，补旧续新，始梓而成是书。其编次为图二，为卷四，为目四十有九，视其篇目次第位置，均无伦次，非志书体例之嘉者。县建置，自唐始设桐柏县，其后历唐、五季、宋、元、明皆为县，迄清其名未更。县因桐柏山得名，山在县西四十里，一名胎簪，又名大复；其岭别名太白，又名天台山。其山南接隋州，西抵枣阳，巍然雄峙，为两淮群山之祖。有玉女、卧龙、紫霄、翠微、莲花诸秀峰，中有桃花、锣鼓诸奇洞。邑为临山要塞也，北控全豫，南扼汉东，为历代兵家必争之地也。

　　镇平县志三卷清康熙二十四年刊本(浙江图书馆藏)

　　清张琮纂修。琮字象坤，山西阳曲县人，廪贡，康熙二十年任镇平知县。此志为琮官镇平时所修，其书凡三卷，卷上，总图、沿革、天文、建置；卷中，山川、古迹、赋税、职官、人物；卷下，艺文，共十门。每门有小序，皆为琮所撰。沿革谓：“县汉名安众县，又为淯阳县，晋改为安昌县，属义阳郡。南北朝废，划于穰县北乡地，金以其地置阳馆镇，正大五年改为镇平县，隶申州。元至元八年改申州为南阳府，县仍之。明初省入南阳县，后复置。”山川载：“县北九十里有骑立山，其状若骑立，又名五朵山，曰圣朵，日禅巷朵，曰摩云朵，曰娇女朵，曰亚女朵。考古史此山名猗帝，古猗帝氏都其下。”古迹云：“邑在上古时，猗帝氏曾都骑立山下。”古迹又附载八景，五朵晓烟其一也。艺文志载宋乾德四年石雄撰《骑立山龙堂记》云：“其山望之宛如骑立，因而为之名；山有三池，一在山顶，一在山腰，一在山足，岁旱民往挹其水。”按立骑山为镇平县之主山，亦为县之胜迹，山有三池，又为灌溉之所赖也。

　　邓州志十六卷明嘉靖四十三年刊本(天一阁藏)

　　明潘庭楠纂修。庭楠号石洞，高要县人；嘉靖经魁，嘉靖四十一年任邓州知州。据此志大梁李濂序云：“今邓之为郡也，南控荆、襄，北连河、洛，西通巴蜀，东际淮、海；实当天地之中，号称陆海，盖豫州之雄镇也。嘉靖甲寅浮梁璧峰张君部符至，乃始创为志，顾所载者止一州耳，所属三邑则未及。壬戌秋九月古端石洞潘君来守是邦，丞欲并收三邑以为全志。乃慎简郡学生之有文学者，采摭三邑事迹以成之，又就礼乡进士蓝君伟总阅。”按此志统记邓州及内乡、新野、淅川三邑，其书体例，卷一、郡县图；卷二、郡纪；卷三、帝纪；卷四、沿革表；卷五、封爵表；卷六、秩官表；卷七、选举表；卷八、舆地志，分疆域、星野、山川、风俗、古迹、镇店六目；卷九、创设志，分城池、公署、坊牌、铺舍四目；卷十、赋役志，分里甲、户口、田赋、派额、课税、差役、物产七目；卷十一、陂堰志；卷十二、学校志；卷十三、祀典志；卷十四、兵防志，分所治、军兵、屯田、武场、关堡、军器六目；卷十五、宦迹列传，分良牧、殉事、侨寓三目；卷十六、人物列传，分名臣、忠烈、儒林、文苑、逸士、卓行、方技、贞节八目。其书总为图、纪、表、志、传五纲，凡一十六卷，以艺文附入各门。凡例云：“祠庙非祭法，宅墓非古迹，均不以取。人物自隋迄宋，昔县南阳、向城、棘阳、安县诸产悉收入。”其体裁定例严整。按邓州即今邓县，本志沿革，称邓州春秋邓国，战国韩、秦地；秦始皇置穰县，迄后魏置荆州治于穰。隋开皇间改置邓州，领县内乡、新野，大业改南阳郡；唐复为邓州，五代为军，宋为邓州武胜军，金为武胜军，元复为邓州，明领内乡、新野、淅川。

　　淅川县志八卷清康熙二十九年刊本(北京图书馆藏)

　　清郭治纂修。治山东东昌府人，康熙十八年进士，二十八年任淅川知县。淅川春秋时鄀地，鄀小国焉；晋伐都国亡，后楚平王得其地改为析。汉为析县，刘宋废之，后魏复置析川县，属丹川郡，唐、五代、宋、金、元诸朝，废置无常。明成化八年自内乡县分置淅川县，属邓州，清因之。县境有淅川，源自商南县，会汤滔、回车诸水入丹水，汇入汉水；经淅川县一段一名马蹬河，元元好问作《观淅江涨歌》，本志艺文志收之。《淅川县志》，自明置县后尚未纂修，此志是为首创，其书体裁分总图、沿革、天文、四至、建置、山川、古迹、风俗、土产、陵墓、寺观、赋税、职官、人物、流寓、艺文、灾祥、杂志诸类，按所纪皆采访实录，及撷摭古籍，翔实足征。

　　叶县志三卷清康熙五十八年增刊本(南京图书馆藏)

　　清吕柳文修，牛天枢纂。柳文四川奉节县人；籍遂宁县，康熙二十八年举人，任叶县知县。天枢邑人，拔贡，善为文章。按本志柳文序云：“叶固周初应侯地也，春秋时入于楚，以沈诸梁为令。传所称叶公子高盖章。章于当时楚特其形势，盛称方城与汉水并著。今考方城旧地，在苦菜于东二山间，飘荡销沈，未覩所为险要者。且自汉以后，隶属无常，兵燹之余，疮痍未复。”又云：“叶公靖难于方域之外，光武发轫于毘水之阳；远而仙令遗踪，近亦忠魂未泯，地灵人杰，尤表可覩记云。”又据沿革谓：“春秋时成公十五年，楚公子申迁许于叶；其后沈诸梁为邑令，《论语》有《叶公问政》。至汉置南阳郡叶县，唐曾置叶州及仙州，属汝州府，金以来改属南阳府。”按汉光武大破王寻、王邑兵于昆阳，是在叶县境。沈诸梁字子高，楚人；惠王时为叶县尹，楚县尹称公，故号叶公。孔子适楚，叶公问政，孔子以近者说，远者来告之。柳文序所言叶公靖难于方城，是否即为苦菜于之方城，须待考焉。据屈原《离骚》云：“方城以为山。”杜预注在叶县西南十八里。本志山川谓：“黄城山在县西南四十八里，与裕州方城山昆连，即楚屈完所谓之方城也。《水经注》谓：“郭中、产口、苦菜于东之间，有小城名方城，东临汉水。”寻此城致号之由，当因山以表名也；方城建于何时，此志未有详考。《叶县志》，有明嘉靖二十一年邑人牛凤纂县志四卷最早，万历二十年邑人高文登重纂，清顺治十六年邑令贾壮又重修。此志继顺治《贾志》重修，其书大备。其体例简括，总分三纲，分析子目，棋布星罗，秩然有绪。

　　真阳县志八卷清康熙三十五年刊本(北京图书馆藏)

　　清安圻修，晏允恭纂。圻山西汾阳人，监生，康熙二十九年任真阳知县，任满升九江府同知。允恭事迹未详。按真阳即今正阳县，为古慎国，汉始置慎阳县，刘宋改为真阳。清世宗名胤稹，雍正二年以避讳改真为正也。考其县志，自明以来凡六修，创修正德知县张恕，嘉靖壬寅焦济重修，乙卯何麟又为重修。清时顺治刘必寿，康熙安圻，嘉庆彭良弼各为一修。今惟嘉靖《何志》，康熙《安志》，嘉庆《彭志》存。《安志》即为是编，其书创始于康熙三十年知县刘梦兰，为应省征志檄修而未竟，安圻继事修纂，依顺治《刘志》体例，增益以成编。其书体裁，据《嘉庆志》凡例云：“《刘志》评《何志》多庆幸颂美之词，即此已非志体。《刘志》则反而为感慨，间及时事，《安志》概删之，而失于编次无伦，参杂论断。”论真阳旧志之得失如是，然观《彭志》惟胪列项目，一无志法也。真阳数千年古县，自黄叔度而后，人物棐然，无佳志以传其地其人，亦可慨矣。

　　许州志二十卷明弘治六年刊本(天一阁藏，存卷一至五)

　　明邵宝纂修。宝字国贤，常州无锡县人，成化二十年进士，越年任许州知州，凡八载，召为户部员外郎。后又出任为江西提学，以忤当时权臣刘瑾，勒令致仕，遂讲学四方，以文章理学知名。瑾诛，复起为礼部侍郎，嘉靖初进尚书，卒谥文庄。按沿革，许州为汉颖川郡属邑，建安中置许昌郡，为当时五都之一。自陕、洛残破，许遂为新兴之区，曹操于此积谷治兵，以为基业，而尝议迁许都，以避关羽之锐。迄至北朝始名许州，隋唐至明，其名未更。此志为宝纂成于弘治六年，论者盛称其书如同拱璧，与《武功志》齐名。惜此志仅存此残帙，书首序目亦缺，无可知其全书类目若干。考后志载李东阳题此志序云：“许为州属河南开封府，统县四；旧有志合若干卷，永乐间知州五羊(广州)陈君琏尝修之。弘治初无锡邵国贤以进士来领州事，欲重修之，未敢苟作。据郡乘参史籍，越六年始克成编，虽仍故迹，而亦如文著例，则断以己意。如论魏之都，始于创迁，论汉末帝之统，当从蜀汉，不当从魏。论人物，则最道德殿功名，而斥富贵；如雅士皆前辈所未及也。他如风俗之升降，户口之增减，庄囿之处置，亦仅书而备录之；皆有纲目，有经纬，可揽而悉也。其视因陋以为质，骋华以为文者亦远矣。然犹有足取者，录名宦而不及乎今，录文章而不及其所自著，尤世俗之所难。惟类有例，编有序，皆为志作，故不容孙也。”按东阳此序论述是编体裁辞章甚详，藉此可以稽知邵宝此志全书之仿佛焉。

　　许州志八卷明嘉靖间刊本(天一阁藏)

