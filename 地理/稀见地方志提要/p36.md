<!-- { "loadSidebar": true } -->
　　明任洛纂修。洛字仲伊，号西溪，河南钧州人；正德六年进士，初任桐乡知县，修有《桐乡县志》，后历官左佥都御史，巡抚辽东又成此书。明洪武四年置定辽都卫，八年改为辽东都指挥使司；都司治于辽阳，是为辽东建置之始。据本志凡例云：“辽阳虽都司会治，而广宁、抚镇、弭节，士马独盛。实与辽阳分东西河而治，次则开原控扼北虏，独当一面。故今志俱表以自书，异于诸卫。”故此志实兼载全辽之地也。《辽东志》创修于明正统八年，为都指挥司佥事毕恭纂。此志于嘉靖十六年洛官辽东佥都御史时重修；仍依《毕志》卷帙，卷一地理志，卷二建置志，卷三兵食志，卷四典礼志，卷五官师志，卷六人物志，卷七艺文志，卷八杂志，卷九外志。考《辽东志》凡四修三刻，毕恭之志未刻，弘治陈宽刻本不传；存者惟此志，及李辅《全辽志》。此志惟闻日本前田利为藏有原本，湖北省图书馆近亦收得原本。前田氏于日本正大元年，曾为之排校铅印，附有解题一卷，为日本桥叶岩吉撰。其后罗振玉辑入《辽海丛书》，并附校勘记一卷，为高凤楼、许麟英合撰。书前有金毓黻校印序云:“清修《四库全书》不收《辽东志》，存目内亦未著录。然清初实有传本，康熙二十三年奉天府尹董秉忠，初纂《盛京通志》；其凡例有《辽东旧志》，草本舛谬尤多之语。当修《四库全书》时，范氏天一阁尚藏此书，独遗而不采。稻田君山先生谓：“其所纪间涉建州旧事，馆臣惧触忌讳。”《古今图书集成》所采录方志，未见此书；亦为恐触忌讳耶。稻田氏之语，虽未能举例证，但颇合理想。而今此志原本之发见，谅清初时必传本尚多；由于《图书集成》《四库全书》不敢收录，藏书家书目亦不敢著录耶。此书虽掩而不见者二百余年，至今而始发现也。

　　全辽志六卷明嘉靖四十五年刊本(湖北省图书馆藏)

　　明李辅纂修。辅江西进贤县人；嘉靖二十八年进士，历官至巡按御史，嘉靖四十三年奉命按察辽东。是编为明时记载辽东最备之书，《明史·艺文志·地理类》载：“毕恭《辽东志》九卷，李辅重修《辽东志》十二卷。”李辅《辽东志》即《全辽志》，嘉靖四十四年，辅取《辽东志》重修之，厘成六卷，改题曰《全辽志》，《明史·艺文志》犹用旧名；六卷各分上下，故称十二卷。按《辽东志》，创修于明正统八年，为辽东都指挥司佥事毕恭撰，并为之序，未之付梓。弘治元年巡按御史陈宽，与辽阳副总兵韩武，又为增纂，而始刊行。嘉靖六年潘珍巡抚辽东又为重修，以忧去，未果。嘉靖十六年巡按御使任洛，继为之重纂刻行，仍本《毕志》卷帙。是编为辅巡按辽东时，以病前志舛讹脱缺，乃属宪副陈绛，太仆刘奈，少参张邦士，佥宪黄九成，参互考校，由辅总集裁定。辽志至辅已经四修三刻，欲以征明代辽东之史实，则以此书为最备。辽东沿革，据本志所录毕恭旧序云：“辽东之地，故汉襄平郡也；当元季时，有元平章刘益高家奴分据是方。洪武初上遣使谕以天明人事，益等于是奉表来归；上复遣使诏谕益等授职有差，设卫治于盖州。洪武四年以都指挥使马云、叶旺率兵渡海，自金州而抵辽阳；于辽北分设沈阳、铁岭、三万、辽海四卫。自永乐中，上遣使谕本司纂修图志。”按此序载明初定辽东之事甚详，又知永乐时辽东已成图记矣。兹据本志沿革云：“洪武四年置定辽都卫，八年改为辽东都指挥使司，十年革所属州县置卫。永乐七年，复置安乐、自在二州；是时领卫二十五，州二。分镇领管曰辽阳，统卫六，州一、曰广宁，统卫五；曰义州，统卫二；曰锦州，统卫二；曰宁远，统卫二；曰开原，统卫八，州一。”沿革载嘉靖前建置制度甚备。《全辽志》原本近始发见，前沈阳王氏藏明刻蓝印本，今不知下落。日本旧红叶山文库亦藏原本。《辽东志》与辅修此志，则为二书。此志则大更前志体例，易名《全辽志》。《任志》只分九门，此志分图考、沿革、山川、赋役、边防、兵政、马政、职官、选举、宦业、人物、典礼、风俗、方物、祥异、故迹、杂志、艺文上、艺文下、外志二十门，增补《任志》遗缺甚多，考订亦详。

　　全辽备考不分卷稿本(苏州潘景郑原藏，现藏上海图书馆)

　　明李辅、陈绛纂。辅修《全辽志》已著录，绛事迹未详。按此稿，编纂草率，为未成之书，前有嘉靖乙丑巡抚辽东都御中南郡王之诰序。其书编例分图考志、星野附，沿革志、山川志、关梁志、海道附、赋役志、岁运附，边防志、墩台、路河、路台、永利闸附，兵政志、军器、粮赏附，马政志、太仆、苑马、二寺事附，风俗志、方物志、外夷志、边防附。按此书编例琐碎繁复，未见刊本。《辽海丛书》收《全辽备考》二卷，为清林佶纂，与此书对校，非为一书也。

　　柳边纪略三卷附塞外草一卷清筠石山房抄本，李文田批校(上海图书馆藏)

　　清杨宾纂。宾字耕夫，一字可师，号大瓢，山阴人。父安城，以罪戍宁古塔，请代不许。其后二十七年，宾年已四十，始得一省两亲于塞外，数月辄返。于是自出关以达戍所，凡道里城郭、屯堡、民情、土俗、方言，河山之险要阨塞，悉记之。归而谋所以救其亲于难者，虽万策不可得；爰考古证今，笔之于书。当时名流为之题辞者，有费密、潘耒、林侗、黄中坚、王源、魏世倣六人，及自为之序。杨霈为合编一册，霈序言：“此志士之为也，当与《西域志》垂不朽。”柳边者，自古辽东皆插柳为边，呼为柳边。犹于边塞种榆，名曰榆关。柳边又名条子边，西自长城，东至船厂止；北自威远堡门起，南至凤凰山止，设边门二十一座，曰凤凰城门。船厂者，设于顺治十八年，昂邦章京萨儿吴代造船于此也。此篇为清初记辽东最备之书，潘耒题序略云：“白山黑水之间，在古为荒服，不隶版图；自辽、金迭典，本朝肇基，其地疆理规划之制寝寝详。然纪载疏略，志乘缺如；辽东流人迁客，颇多文士，往往能言其山川风俗，然未有考古证今，著成一书者；以地荒民朴、文献无征故也。”宾自序有云：“文献备，而郡县之志成。”其意以备修志之用也。洪亮吉《卷施阁文集乙集》卷八《杨耕夫先生柳边纪略序》有云：“亦何尝不可补域中志乘之遗备。”故此编当与《辽东志》《全辽志》同例。附《塞外草》，为宾出塞詠所见闻之歌诗也。

　　八旗通志二百五十三卷清乾隆四年刊本(上海图书馆藏)

　　清鄂尔泰修，涂天相、王安国纂。鄂尔泰姓西林觉罗，字毅庵，镶蓝旗人；康熙举人，授侍卫，雍正时官三省总督，进保和殿大学士，军机大臣，封襄勤伯，卒谥文端，著有《西林遗稿》。天相字燮庵，号存斋，一号迂叟，孝感县人；康熙四十二年进士，官至工部尚书，著有《谨庸斋札记》《守待录》《存斋闲话》等书。安国字书城，号春圃，高邮人；雍正二年进士，授编修，官至吏部尚书，卒谥文肃。八旗者，清太祖时，分黄、白、红、蓝四旗；嗣后部属日众，加置镶黄、镶白、镶红、镶蓝四旗，此为满洲人之八旗也。太宗时又以蒙古人之附归者，为蒙古八旗，崇德间又以汉人之归附者，为汉军八旗。雍正五年为倣行省通志之制，始为纂修《八旗通志》，越乾隆四年书成。其书体例，首列八志，曰旗分、曰土田、曰营建、曰兵制、曰职官、曰学校、曰典礼、曰艺文，次列七表，曰封爵、曰世职、曰八旗大臣、曰宗人府、曰内阁大臣、曰部院大臣、曰选举，再次为列传，曰宗室王公、曰名臣、曰勋臣、曰忠烈、曰循吏、曰儒林、曰孝义、曰列女。其纪载统以满洲、蒙古、汉军各旗事迹，体例则似行省通志。然其以旗分、兵制、法令、宗室、典章、爵秩为旨，又八旗之标志，颇似游牧社会之腾图，则以行省之通志亦有异也。

　　八旗掌故四卷旧抄本，盖华亭封氏蒉进斋藏书印(上海图书馆藏)

　　按是编不著撰人名氏，所纪自满洲建国迄乾隆时止。全书凡一百七十篇，述满洲之建国，与山川形势，以及八旗之编制，军械之资用；至于宗人职官示典封爵，凡有关掌故者巨细无不收入。满洲国号之始，其先世发祥于长白山；山有池曰布尔湖里，相传有天女降池畔，吞朱果生圣子，生而能言，体貌奇异；及长乘舠至河步，姓爱新觉罗氏，名布库里雍顺。众遂推此人为国主，定居长白山东俄漠惠之野之俄朵里城，国号曰满洲。兹阅是编首记满洲之建国，及山川形势外，其中所记掌故佚闻，有于史传所未见者甚多，例如《天裙阵■〈耳力〉大将军》篇载，祝世荫汉军正红旗人，天聪四年进造红衣炮法，即奉命监造，是为满洲制炮之始。《西洋炮》篇载，康熙十八年令湖广巡抚张朝珍办西洋炮二十具，递送福建总督姚启圣军前资用；是为满洲采用洋炮之始。《种痘篇》载，雍正三年四月初八日谕，因满洲蒙古等艰于子嗣者，大都为出痘所伤；着满蒙侍卫官员等，有未经出痘之子弟，欲行种痘者，告知太医院，交刘声芳看好时候，派种痘之医生，令其诊视。若痘科医生不致敷用，着请添取，此为满蒙人种痘之始。《创立清史》篇载，清初欲以蒙古字制为国语，颁行国中，令额尔德尼巴克什，与噶盖札尔固齐酌定，二人以蒙古文字，未能更制告辞；以知清初有改革文字之举。是编兹如此类之纪载甚多，今研究清史者大有考鉴之用。

　　盛京通志三十三卷清雍正十二年刊本(北京图书馆藏)

　　清吕耀曾修，魏枢纂。耀曾河南新安县人，康熙四十五年进士，雍正十一年任奉天府府尹。枢奉天府承德县人，雍正八年进士，官永平府教授。盛京为今之沈阳，原清太祖自辽阳迁都于此，定为盛京。至世祖迁都燕京，遂以盛京为留都，设昂邦章京副都统总治之，其管辖，西接畿辅，北临沙漠，东南濒海，实为今东北三省及内蒙诸地。盛京置奉天府，设府尹掌之，与京尹同。此志为府尹所修，然其记载则统记昂邦章京副都统总所领管之地，其书体例与诸省所修通志同，故称通志。盛京通志创修于康熙二十二年府尹董秉忠，始创草率。此志则仍旧志原文，兼采一统志，又参《南畿志》《中都志》《兴都志》诸书编例，定例为三十四类，前有图凡九，较《董志》为详备多矣。

　　开原图说二卷抄本(上海图书馆藏)

