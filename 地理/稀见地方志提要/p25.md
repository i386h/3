<!-- { "loadSidebar": true } -->
　　明李廷宝纂修，廷宝曲沃人，嘉靖十四年任清苑知县。按沿革清苑县始置于隋，宋升保州，明立保定府，遂以县为附郭。清苑形势，城临四野，地址坦平，河流萦迥绕其左，狼山秀拔拱其右，为宋以来要塞。按此志体例，则凌杂无序，纪载亦疏略，其中若风俗物产，仅数页而已。首创之志，搜摭固难，而《保定府志》早成于成化间，其所叙述附郭之事，梗概具成；且清苑自金元以后，遂为畿辅要地，岂绝无可纪之史实者哉。

　　安肃县志十六卷清乾隆四十三年刊本(徐家汇藏书楼藏)

　　清张纯纂修。纯字鲁堂，贵州安顺县人，举人，乾隆四十年任安肃知县，任满升涿州知州。安肃自宋始立军，金为遂州，明改为安肃县。考其县志创修于明嘉靖壬子，崇祯癸未重修，志未刊行，顺治丙戌刊行之，辛丑又重订，康熙甲寅重修，丁丑又增续。此志重修于乾隆四十二年，志类分星野、封域、山川、古迹、风俗、封迹、建置、赋役、方产，学校、选举、职官、宦绩、人物、艺文凡十五。按此志为出于邑人史元善等所编，喜侈谈沿革，然无考证；如山川类于象山条牵为陆九渊之象山，黑山乃以黎阳之黑山混淆，动成笑柄。然古迹风俗于县之习俗，颇能致详。赋役则滥叙古制，方产则博征物类，不免侈陈失实。查此志原本今极稀少，另有嘉庆十三年知县石梁补修本。

　　庆都县志六卷清康熙十七年刊本(徐家汇藏书楼藏)

　　清李天■〈土幾〉纂修。天■〈土幾〉营州人，康熙十五年任庆都知县。按沿革，庆都金改望都置县，属河北西路中山府，元属中书省保定路，明、清属保定府。按庆都邑乘此志以前无可考。是编天■〈土幾〉与李毓琦诸人采辑而成，据天■〈土幾〉序谓：“时仅阅三月。”而何其速也。其书体例，分分野、方舆、赋役、职官、政事、艺文、选举、人物八类，子目六十有七。此志原本久稀见之，光绪三十年曾为重刻，而今传本亦不多见。

　　容城县志入卷清乾隆二十六年刊本(上海图书馆藏)

　　清王克淳纂修。克淳字笔峰，山东黄县人，举人，乾隆二十六年任容城知县。容城置县自汉始。县志肇于明隆庆丁未邑令李蓁春，再修于邑令蒋如苹，三修于崇祯癸未邑令胡廷佐；稿成未梓而廷佐罢去，付其稿于邑人孙奇逢所。至清康熙癸未，邑令赵士麟索旧稿于奇逢，以备采取，厥成县志。此志克淳续《赵志》后百余年之事，成于乾隆辛巳；凡八类，曰舆地，曰宫室、曰学校、曰食货、曰秩官、曰人物、曰艺文、目杂志，各有子目，各有小序于篇首，而小序皆为空虚之言。

　　蠡县志十卷明崇祯十四年刊本，清顺治八年、康熙十九年增刊(徐家汇藏书楼藏)

　　明钱天锡纂修，清祖建明增纂。天锡字公永，沔阳人。天启二年进士，崇祯十二年特命整饬保定兵备，在蠡县驻扎。建明字馨宇，辽东人，顺治八年任蠡县知县。汉蠡县为蠡吾，金元为蠡州，明为县，畿南一大邑也。崇祯时李自成攻近畿辅，亟于防务，于是特出宪臣以督城守，为京畿要地也。天锡为此志盖有旌伐之意。凡十卷，分方舆、建置、亩籍、祀戎、爵秩、选举、人物、祥异、荒政、艺文、寺观、仙释、陵墓十三类，惟荒政一类叙述较详，余则简约。建明病甚疏漏，为之增补，又为续志四卷，分列各类之后。康熙十九年知县耿文岱又续补顺治八年后事，为续志一卷，附订于书后。

　　雄乘二卷明嘉靖十一年刊本。版心上有“栎亭别业”四字(天一阁藏)

　　明王齐纂。齐字镜堂，嘉靖八年任雄县教谕。按齐自序云：“雄旧无乘，予谕雄之三年，以太守北泉阎公属修志。”此志是为雄志首创。凡二卷，上卷疆域第一，凡十目，山河第二，凡四目；风土第三，凡三目；田赋第四，凡八目；建置第五，凡九目。下卷礼制第六，凡五目；官师第七，凡十三目；人士第八，凡五目；选举第九，凡七目，祥异第十，不分目。卷前有县境、县城、县治三图，沿革谓：“五代初建瓦桥关，即今南关。周世宗显德六年置雄州，金改为永定军，元废军复建雄州，洪武初改州为县。西南二里曰大雄，突出群表，县因名。”故雄州之名，取义于大雄一隅之地也。

　　雄乘三卷清康熙九年刊本(北京图书馆藏)

　　清姚文■〈亠上燮下〉纂修。文■〈亠上燮下〉相山人，顺治十六年进士，康熙三年由福建建宁府推官调任雄县知县。雄县自王齐修县志始，称曰《雄乘》，万历间知县康功继作《雄乘》二卷，故文■〈亠上燮下〉此志亦名《雄乘》。其书体例，分舆图，疆域、风土、赋役、建置、礼制、戎务，官师、选举、士籍、人物、祥异、艺文十三门。其中赋役一门纪圈占带投两事，为清入关初之苛政，于康熙初元始谕令停止。文■〈亠上燮下〉此志，仍溯前隐痛，不避迴讳，可谓敢言者欤。

　　祁州志八卷清乾隆二十年刊本(北京图书馆藏)

　　清罗以桂纂修。以桂江西宁都人，举人，乾隆十八年任祁州知州。按沿革谓：“州为汉之安国县，隋改为义丰县，唐景福二年始改置祁州。”又据《通考》云：“本唐定州地，分建祁州，宋景德初移治于定州蒲阴。”本此语定沿革，失引旁证。《祁志》原委，据所录旧序，有嘉靖四年潘恩序云：“旧志之修三十有九年。”则祁州于成化二十二年已有志矣。继嘉靖志后，有崇祯元年知县郭应响之志，康熙十九年知县梅朗中之志。是编继康熙《梅志》后重修。据其凡例云：“兹本多资刁孝廉显祖志草为之。”书中每门之后有刁显祖题跋。其书体例，分舆地、建置、赋役、官师、选举、艺文、人物、纪事八门，分子目凡六十四，附目八。其纪事门，有关汉卿故里条，称：“汉卿元时祁之伍仁村人也，高才博学，而艰于遇，因取《会真记》作《西厢》以寄愤，脱稿未完而死。棺中每作哭涕之声，状元董君章往吊，异之，乃检遗稿得《西厢》十六齣，曰：所以哭者为此耳，吾为子续之。携去，而哭声遂息，续后四齣以行于世。”又云：“伍仁寺旁有高基一所，相传为汉卿故宅。”按陶宗仪《辍耕录》谓：“关汉卿大都人。”《永乐大典》引《析津志》谓：“汉卿名一齐，字汉卿，燕人。”《元史类编》谓为解州人。祁州于元时属中书省大都所在也，汉卿为祁州人则说颇有据，而《北西厢》中方言近祁州语。《元史类编》称汉卿为解州人，解州则为关姓所系出，汉卿未必生于解州。

　　永平府志十卷明万历间刊本(北京图书馆藏)

　　明徐准修，涂国柱纂。准山东新城县人，万历十一年进士，二十四年任永平府知府，以功擢升河南按察司副使。国柱字印元，号隐君，江西南昌人。按沿革，永平为汉辽西右北平郡地，北朝以后为平州，明洪武间始升为永平府。永平旧志，以本志徐准序云：“弘治十四年郡张行人纂者简而该，万历十九年闽郭文学纂者博而核，删繁补缺，可为全书。”按张行人即张廷纲，于弘治辛酉知府吴杰嘱纂府志十卷。郭文学即郭造卿，于万历辛卯知府叶梦熊延纂府志一百三十卷，郭志未刻而佚。此志之成仅后《郭志》四五年，体裁大致参照弘治《张志》，为卷十，有图七，列纲八，分目五十有七。徐序又谓：“其书体裁全备。”但与郭造卿志卷帙相差悬殊，纪载郡事，恐未必能尽全备焉。

　　卢龙县志六卷清顺治十七年刊本(北京图书馆藏)

　　清李士模纂修。士模卢龙知县，事迹未详。卢龙自唐以来为平州治所，明设永平府，遂为附郭县。据本志序云：“前此无志也。”以知此志为卢龙县志首创。其书凡六卷，卷一星野等，卷二城池等，卷三后妃等，卷四先圣、人物，卷五烈士等，卷六艺文。以伯夷、叔齐为先圣，别出于人物之外，其体例实无可取之处，书中记载简略，更无考证可言，惟其书版刻精雅，又为罕睹之本也。

　　抚宁县志十二卷清康熙二十一年刊本(徐家汇藏书楼藏)

　　清赵端纂修。端字又吕，号立山，钱塘县人，贡生，康熙十九年任抚宁知县。抚宁在汉为骊城，至唐武德二年始置抚宁县，寻省。金复置属中都路，元初省入昌黎，后复置，属中书省永平路，明属永平府。自清入关以来，为两京关钥，冠盖络绎，县由是著名。县志自万历十九年修，久散佚，顺治间知县谭琳始议修志，康熙十八年知县刘馨成县志十二卷。此志去《刘志》甫数载，卷帙体例悉仍旧志，分十二类，子目凡六十有五，每类之后系以考证，为出于赵端手笔，皆有裨史实之文字也。而相与纂辑者，有邑贡生徐廷璻、鲁大治、王运恒、杨时盛、郭永昌诸人，又教谕辛进修、胡文蔚及邑人冯隆运、邹勷等为之参订，助辑诸人，皆当时才望。故此志体裁纪载，皆详雅有度，可推佳本。

　　昌黎县志八卷清康熙十三年刊本(徐家汇藏书楼藏)

　　清王田翼纂修。田翼字健齐，山西阳城县人，举人，康熙九年任昌黎知县。考昌黎邑乘，创于明万历四十六年知县杨于陛修县志八卷，天启间又为增补。是编乃继《杨志》重纂，为邑人高培、张尊德、阎允吉等，采辑而成。其书体例，分舆地、营建、食货、官师、选举、人物、艺文、杂述八门，杂述记述，颇有与史传不合故实。艺文收苏轼《潮州韩文公庙碑》、宋琬《韩文公祠记》，且以邑令杨于陛及田翼自制诗文亦滥溢收入。昌黎为汉县，历代史志述昌黎地之所在其误甚多。顾炎武《日知录》有《昌黎柳城考》，征引甚多。同治《昌黎县志·地理志》云：“辽以定州俘户置营州、邻海军，其县一曰广宁。金大定因与关外广宁县同名，改为昌黎，即今之昌黎县。”其艺文所收有关韩退之艺文，此昌黎县，非退之乡，殊与退之无涉也。

　　滦志八卷明嘉靖间刊本(天一阁藏残本，北京大学图书馆藏抄本全)

