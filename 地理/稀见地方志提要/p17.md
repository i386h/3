<!-- { "loadSidebar": true } -->
　　明沈玄华纂。玄华事迹未详。按是书为宋苏轼撰，原书久佚，后之重纂者托轼名。此书玄华退食后游历二十年所见之作，其编例为图六十有四，各附图说，图绘及古今，穷极宇宙。古今华夷、郡国、州县之区分，与藩镇疆界考据准确。兼绘天文分野、二十八星宿图、《附谈》，为图说也。

　　舆地图考六卷明天启刊本(上海图书馆藏)

　　明程道生纂。道生字可生，海昌人。是书道生据《明一统志》，合嘉、隆以来郡县改置，绘图而成。首列两京十三省图一，省、府、州、县，各有一图，皆附图说，考明沿革。是时明之疆理，京畿、直隶各六郡，外十三布政司。总为府一百四十九，为州一百二十八，为县一千一百五。书成道生卒，其子之宝为之校刊。

　　目营小辑四卷旧抄本，盖有铁琴铜剑楼朱文印(上海图书馆藏)

　　明陆化熙纂。化熙字羽明，常熟人。万历癸丑进士，官至广西提学佥事。是书为化熙于万历己亥，读书婺州公署时所纂，按其序称：“取一统志参对当代郡县，多不蒙一。乃创立义例，取府州县名提头序列，而摘所载沿革山川填补其下，志所未及者参考补之。并考文录奏议，关切边防河防大计者，随地见之。”按其序言，是书非惟摘录于《明一统志》，并参录他书而成之。考《明一统志》成于天顺五年，嘉靖、隆庆间府县多所更置，至万历、天启时，一统志不适于用，故明人私纂总志甚多，是书其中之一也。按是书编例，首列方舆原始，两京都督府，分隶各都指挥司，凡十六。次列十三布政司为纲，系以府、州、县、卫、所。凡土贡之宜，盐课之增损，屯田之税钞等，则随地诠叙。是书列有太仆寺，又有行太仆寺，及各苑马之增耗，与边关堡塞之废置，武弁员额，驻屯兵马之处。间有《明一统志》《明会典》所未载者，故是书有助以对明史之研究。书成于天启时。按化熙序署天启辛酉，天启元年焉，而书中永平府下叙至天启五年。是书未见刊本，《四库提要》载于《存目》，著录《目营小辑》四卷。其名据化熙序谓：“取目若营四海之意也。”

　　刻一握坤舆十三卷明天启七年刊本(上海图书馆藏)

　　明邓景南纂。景南字焉，名未详，别号竹溪主人，饶安人。此书依明职方制，分两京十三布政司为序，编成十三卷。叙录各京省府州县之名山、大川、胜迹，与物产、漕粮之数。虽一水、一石、一祠、一墓、一洞之细，靡不尽载。书成经富沙余昌祥鉴定，然后刊行，昌祥时称善地理之学者也。

　　舆图摘要十五卷明崇祯刊本(上海图书馆藏)

　　明李日华纂，鲁重民补订。日华字君实，嘉禾人。重民字孔式，钱塘人。是书重民据日华原本补订，钱蔚起校定而后刊行。其编例，以两京十三省府县分次，列图摘要。分城池、形胜、山川、古迹、名宦诸门，辑录核要，如图说然，文简事详。

　　大明一统志名胜志二百八卷明崇祯三年三山曹氏刊本(上海图书馆藏)

　　明曹学佺纂。学佺字能始，福建侯官人。少尝入蜀，作《蜀中广记》一百八卷，晚年又成此书。其自序略云：“因阅宗侯郁仪《水经注笺》及《缙绅便览笺释》。某州县以今据古，合者什七，所不合颇为感触。乃与其友人陈汝翔等约，自北直隶、陕西、山西、河南、山东，南人足迹所罕到，学佺曾仕游之地，涉历而流览焉。自南直隶、江西、浙江、福建、广东，则请分任，广西、云南、贵州载籍颇稀，余旁而参采之。蜀中惟是《广记》所辑者，稍删润之而已。于是复征诸郡县志。”按序所言，此书大半为学佺所纂焉。取材于《明一统志》诸郡县志外，又采录《水经注》《九州要记》《郡国记》《城塜记》《寰汇记》等书。考录沿革、山川、关隘、胜迹等，间有《明一统志》所未载者。其例以省分卷，各省汇为二百八卷。学佺总为编摩雠校，稿成而学佺遭纠削籍，台檄欲追其书版甚亟，家人欲焚其书。学佺于仓卒之中抱书遁去，以书稿置于淼轩，一夕为偷儿所窃，偷儿悔而还之，此书乃得传世。

　　皇明职方两京十三省地图表三卷明崇祯九年刻本(上海图书馆藏)

　　明陈组绶纂。组绶字伯玉，武进人，崇祯甲戌进士。是书上卷两京十三省图表。中卷边镇、九边、三关图表。下卷川海、江山、漕黄、海运、江防、外夷图表。按是书舆图与表并列而不具图说，览图索表，一视瞭然。

　　地图综要三卷明崇祯十六年刊本(上海图书馆藏)

　　明朱国达纂。国达字咸受，钱塘人。是书国达与吴学俨、朱绍本、朱国干同纂成。其编例，首曰总卷：列京省道里，边腹道里，华夷道里，诸省华夷形胜，京省边境要害，星宿分界诸图，均有图说。次曰内卷：列北南两京及十三省图，均有图说。又次曰外卷：列长江会源，江防漕河，黄河海防诸图及海运、沿边四夷图，均有图说。按是书所绘黄河海防与海运、沿边两图，今犹有参考价值。

　　今古舆地图说三卷明崇祯十六年年刊本(上海图书馆藏)

　　明吴国辅纂。国辅字期生，山阴人。是书国辅侍父寓居四明时，与沈定之同纂。列今古华夷图一，明肇造图一，明统一图一，历代职方图各朝一，以山河、星野图附后，皆有图说。

　　形胜要略十二卷明抄本叶景葵手跋(上海图书馆藏。存卷一至卷八)

　　明盛敬纂。敬字圣传，太仓人。是书卷前有莆田林佳玑序，及敬自序，近人叶景葵跋谓：“是书绘天下山川郡邑之图，以考古今战争之事，而论其成败焉。”按其编例，以两京十三省顺序排列，书前列《采古论议》，选录韩信《论定三秦》等文数篇，以开卷端焉。惜此书自卷九以下久佚，已非全帙矣。按书每省当有一图，而此本则仅存湖广图一幅，此书未见诸家藏书目著录，为仅存孤本。

　　读史方舆纪要一百三十卷清宛溪顾氏家藏职思堂原稿本。(上海图书馆藏)清陶濬宣题识。近人叶景葵跋。

　　清顾祖禹纂。祖禹字景范，无锡人，随父柔谦迁居于常熟宛溪。自少嗜舆地之学，康熙时修一统志，祖禹与太原阎若璩、常熟万子鸿、德清胡朏明，同供纂职，四人号称地理绝学。祖禹纂辑是书，言山川险易，古今用兵；战守攻取之宜，兴亡成败，得失之迹所可见，而景物游览之胜不录焉。今是书流传甚广，刊印不下十余种。此本为顾氏家藏原稿，原缺浙江十一册，山东四十一册，陶濬宣以旧抄本补配之。此本叶景葵跋略云：“流传抄本甚多，皆从底本出。记得某书曾载，康熙初年完竟。无锡传抄数全，可得一部，大抵钞而未校，舛讹甚多。曾见孔氏嶽雪楼旧抄本颇精工，惜未收得，卷中夹签，除参与重修诸君外，有同时校订者，如浙江三四下买臣妻自溺一签，当为顾君诤友。又有刊书时所加校签，系就此钞本比较异同者则无阙，宏旨读者，宜细心别白之。”参景葵此跋外，余又考见有关祖禹是书数端。见单学傅《钩渚小志》载：“顾景范《方舆纪要》不止一百三十卷，底稿两橱，现犹存鲇鱼塘桥某氏，当时传抄，多以繁重，不能卒业。嘉庆中有广东镌板，亦摘其大略耳。”又见张惟骧《清代毗陵名人小传》述李兆洛“尤嗜地理学，购各省通志，较互千余年来水地之书，证以正史，刊定顾祖禹《读史方舆纪要》原文之不符者。”惟骧又编《清代毗陵书目》卷二，著录李兆洛刊定顾祖禹《读史方舆纪要》，钱枝衍《读史方舆纪要参解》二种，均未注明板刊或抄稿，惟骧未见其书焉。余考李兆洛校定之《读书方舆纪要》，至道光二十八年泾县包慎言始为刊成。据包慎言《校刊汉书地理志补注》序言及是书有云：“武进李申耆先生，得其手稿，录副而题之曰：搜辑赅博，因以订讹补缺，为检稽者所藉手，其为利益甚大。李君学无所不通，尤深于舆地，推重如此。是书之足贵，尚可知顾君书，体大思精，然间有摭自类书与正史不符者，传抄尤多舛误，李君悉核史文补正成善本。今关、陇两刊，皆据李校，而李君得此书时，年已垂七十，又病甚，不能亲勘手书，荒卒讹误十二三。李君谢世后，所录副，为吾乡潘芸阁侍郎购得，余因假至白门，付梓氏以广其传。属族妹倩，阳湖杨汀芦(一作汀鹭)传第，族弟兴、言诚，相与订正其误脱错乱。至书内引用载籍，有文义疑滞，而无本可核者，悉仍其旧，不敢以臆改竄，俟藏书家续自刊定。积三百日梓成，因笔记其始末，道光二十有八年冬十月朔日。”按以上诸家言祖禹是书原稿首有讹误，卷帙繁浩之书，势所难免也。余又见祖禹是书，因明清疆理之制不同，编例自相牴牾。案原本祖禹自订凡例有云：“次之以北直，尊王畿也。次以山东、山西，为京室之夹辅也。次以河南、陕西，重形胜也。次以四川、湖广，急上游也。次以江西、浙江，东南财赋所聚也。次以福建、广东、广西、云南、贵州，自北而南声教所为远暨也。又次以川渎异同，昭九州之脉络也。终之以分野，庶几俯察仰观之义欤。”据其凡例所述，独缺江南，而书内叙次卷一至九历代州域形势，卷十至一百二十三为直隶江南迄云南、贵州十四省，卷一百二十四至一百三十列川渎、《禹贡》、山川、大河、淮水、汉水、大江、盘江、漕河、海道。则与凡例有谬焉。又《禹贡》山川与历代州域形势有混淆，时明之南北二畿，势难分列，凡例以昭清疆理制，书内仍暗用明制，此所以自相矛盾也。昔日之校刊家，只核字体异同，不究全书体裁之谬误，袭讹踵谬。光绪间图书集成局重印是书，仍明制编为历代州域形势凡九卷，南北直隶十三省凡一百十四卷，山川源委凡六卷，天文分野一卷，体裁始为更正。

　　方舆记要州域形势说五卷抄本，叶景葵跋(上海图书馆藏)

　　清顾祖禹纂，华长发参订。祖禹《读史方舆记要》已著录。长发，无锡人，事迹未详。是书长发取祖禹之《方舆记要》卷一至九《历代州域形势》重辑而成。自虞舜置十二州，至元末群雄割据，州域形势之变革，凡七十有二，及历代所置州县郡国制度，与夫形势可以战守之地。此本有近人叶景葵跋略云：“此从康熙丙午职思堂刊本抄出，省去熊、秦、吴三序及凡例。是时定名曰《二十一史方舆纪要总说》，只五卷，至元而止，即甘泉乡人所见之本。锡山钱宾四(穆)购得刊本，丙子年春予在京曾见之，予寄是本至京，请宾四校对后书定，并无异同云。”据景葵跋，此本系依刊本所抄也。

　　读史方舆记要舆地总图不分卷清抄本(上海图书馆藏)

