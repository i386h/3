<!-- { "loadSidebar": true } -->
　　明陈士元纂修。士元字心叔，号养吾，应城县人。嘉靖二十三年进士，二十四年任滦州知州，能文章通经学，所著有《易象钩解》《易象汇解》《五经异文》《论语类考》《孟子杂说》等书。滦州建置于辽，沿革较短。明正德间州人许庄始私辑一州事实，嘉靖戊申士元乃就其书而增订之，区门别类，排纂成书，名曰《滦志》。其书体例总分四类，曰世编、曰疆理、曰壤则、曰建署。世编以记郡邑沿革，分象纬、祥异、华夏、变更、秩官、科贡、封貤等目，系编年排比，颇具条贯。疆理是述州之地理，分民情、古迹、域界、里制、山水、胜概、风俗、往迹等目。壤则以记州之政事，分户口、田赋、盐法、物产、马政、兵政、驿传等目。建署以载州之建设，分城池、署解、儒学、仓库、铺舍、街市坊牌、楼阁、桥梁、秩祀、寺观等目。惜此本残缺，仅存世编、疆理、建署三类，兹参考北京大学图书馆所藏抄本全帙著录。

　　山海关志八卷明嘉靖十四年刊本(北京图书馆藏)

　　明詹荣纂。荣字仁甫，山海卫人，嘉靖五年进士，官至户部左侍郎，事迹具《明史》本传。是编为监察御史张勑延荣及生员肖瑞凤、田鹰、郭大纶、刘汝桢编辑。其书编次，卷一地理类，分沿革、疆域、山川、土产、形胜、风俗六门。卷二关隘、关营二类，而不分门。卷三建署类，分城池、公解、卫学、仓库、驿递、杂建、古迹七门。卷四官制类，分部使，守臣、卫官、学官四门。卷五田赋类，分户口、屯田、杂役三门。卷六人物类，分名宦、乡贤、孝节三门。卷七祠祀类，分神祠、贤祠二门。卷八选举类，分进士、乡举、岁贡、将选、武举、封爵六门。卷一前有山海关抵黄花镇图，凡二十八页，又山海关特图一页，绘制精细，图说详明。山海关束括于山海之要重，明时为畿辅险隘，常镇重兵。按本志沿革谓即隋之临关，唐末属于契丹，辽金为午州，元时之迁安镇焉。明洪武十四年创建城池关隘，命名山海关，关内设卫，领十千户所。永乐中为畿内地，直隶后军都督府领之，宣德初划二所于辽东卫，此志修时领所凡八。按志纪述于地理、关隘、关营三类为详，选举类于将选武举二门为详，以见关志之尚武焉。

　　河间府志二十八卷明嘉靖十九年刊本(天一阁藏)

　　明郜相修，樊深纂。相泽州人，举人，嘉靖初任河间府知府，官至贵州布政使。深号西田，河间府大同中屯卫人，嘉靖十一年进士，历任户科给事中，丁艰在籍，知府郜相延修郡志，服阕，授原职，官至刑部左侍郎。河间府志，据本志樊深序云：“虽有程氏旧刊，亦仅成而未备；邝氏家集，欲备而未成，废缺相循，卒为坠典。”故此志实为首创焉。按其编例，为纲十六，为目六十一，卷前有郡人张璧及郜、樊三序。此志所录河间故实甚多，采缀虽广，而欠据考，不免贪多假借也。河间明时为府，领十八州县，跨古时数州之地；故其界域，殊若难稽，而欲考地理之沿革，详古今之故实，则难矣。

　　河间府志二十二卷清康熙十七年刊本(北京图书馆藏)

　　清徐可先纂修。可先武进县人，顺治四年进士，康熙十六年由刑部江西清吏司郎中调任河间知府。河间府志，自嘉靖《郜志》后，又修于万历四十三年知府杜应芳，成府志十五卷。此志为知府王奂初成志稿于康熙十一年，可先因其稿重为删补付梓。其书分为星野、沿革、疆域、河道、城池、景胜、贡赋、物产、风俗、典礼、封建、仕籍、人物、选举、流寓、仙释、列女、武备、恤政、艺文二十门。其星野篇，有星野分类占法，出于王奂所为。奂自序言：“尝习天文禁本，及太乙诸占。”而奂书其说于郡志星野之说，古代所用天文地理者甚广，其旨以推测地理位置，则沿革可考，疆域可详。故志乘体例，大抵首列星野、沿革、疆域诸门，以详古今方域，方域明，则山川可稽，故实可考矣。

　　阜城县志二十二卷清雍正十二年刊本(北京图书馆藏)

　　清陆福宜纂修。福宜南通州泰兴县人，由监生议叙州同，补直隶布政司恒裕库大使，雍正十一年升任阜城知县。阜城县为汉置，后汉废，晋复置，自明以来属河间府。清顺治时知县曹邦修《阜志》二卷，至康熙十一年始为刻行。是编乃继《曹志》重修，其书分为星野、沿革、疆域、城池、公署、学校、典礼、古迹、坛祠、物产、贡赋、风俗、邮传、武备、封建、仕籍、选举、貤封、人物、列女、祥异、艺文二十二门，凡八十六目，卷前列图考，有图五幅。其书中如以农官入之风俗，封典标为貤封，恤典附于祥异，此方志体例之乖异也。《阜志》今存者，《曹志》残缺，此志原本亦久罕见，光绪间曾重刻之。

　　肃宁县志二卷明万历二十七年刊本(北京图书馆藏)

　　明成性纂修。性沂水人，万历二十六年任肃宁知县。按肃宁为宋之平虏寨，金升为肃宁县。元初废县为镇，明时属河间府。成性首创此志，书其编例，分为天文、地理、建置、宫室、风土、财赋、典礼、武备、宦迹、人物、选举十一类，以田赋、户口二类，记载独详。按成性自序谓：“以田赋弗清，弊且旁出。”按此志为清丈田亩釐额事竟，乃撮其梗概，再增之以他事，而授之锓梓，故于财赋志外，余类则仅寥寥数行而已。

　　交河县志七卷清康熙十二年刊本(徐家汇藏书楼藏)

　　清墙鼎修，黄伉纂。鼎字魏安，重庆府长寿县籍，垫江县人，康熙十年任交河知县。伉元城县人，交河县教谕。交河自明万历十三年知县马中良创修县志，迄墙鼎始为重修，匡正《马志》缺误，又增数十年之事物。其书体例简约，分为地理、建置、赋役、官师、人物、艺文、杂志七门。地理志记交河为汉中水地，金大定间始立县，沿革短浅，故实无多。按此志记载，不过存一邑梗概而已，文辞俗陋，率无可观。考其书原本久稀，道光间有补刻本，今传本亦不多见矣。

　　宁津县志稿八卷清康熙十三年刊本(中华书局图书馆藏，现藏上海辞书出版社)

　　清程裕昌纂修。裕昌福清县人，康熙初宁津知县。是编裕昌为奉文修志，遂取万历间邑人王良贵所纂县志，稍加润色，草率成书。其自序谓：“不敢遽称为志，而姑以为稿也。”但观本书除书衣页外，书口及卷之第一行题名，则多无“稿”字也。其书记载，悉从王良贵原本略之。惟增职官、选举二门，增辑颇少缺漏。按其沿革有云：“及靖难兵起，县境更为墟矣。”似仍沿明志笔法也。其沿革又云：“唐天宝中置县，金天会中改今名。”既言改今名，而不知唐天宝中置何县焉；书中多如此空虚敷衍之语。

　　景州志六卷明隆庆六年刊本(北京图书馆藏，刻本存卷四至六，胶卷全)

　　明罗许修，徐大佑纂。许河南永宁县籍，江西庐陵县人，由举人荐为涞水县儒学训导；升丰润知县，调泗水，有政声，升大名府通判，隆庆五年擢景州知州。大佑浙江黄岩县人，贡生，任景州训导。按景州即今景县，故名广川，因县境有长川所经，即漳水焉。汉文帝时封周亚夫侯国于此，亚夫墓在州西三里。汉董仲舒墓亦在州境之董家里。又州城内西北隅有开福寺，有古塔雄伟庄严，建于北魏永平间。州境多古迹也。按景州为汉蓨县；元初移东光之景州治来此，以蓨县为附郭；明时属河间府，领吴桥、东光、故城、安县。州志此书最为古本，惜已不全。考其体例，凡六卷，六纲，十二门。今刊本仅见此残本，而流传之胶卷则为全帙刊本，全书不知下落焉。

　　吴桥县志十卷清康熙十二年刊本(北京图书馆藏)

　　清任先觉纂修。先觉山西宁武县人，康熙九年任吴桥知县。按本志沿革谓：“吴桥为汉将陵县地，属平原郡。金又分将陵置吴桥县，隶景州；元属河间路，明清从州属河间府。”明万历三年邑人李懿始纂辑县志，其书久佚。是编先觉延邑人杨萃等分门编纂，自为总集成书。其定志类凡十，曰舆地、曰宫室、曰食货、曰官师、曰选举、曰人物、曰艺文、曰武备、曰王言、曰终志，子目共五十有一，邑之史实，梗概已具。观其志例，仍沿明修志旧习，为老生常谈，别无创议。然综核全书，犹为志书中之整赡有法者也，此志后印本，书后附知县鹿廷瑄《吴桥县志续补》六页，所补自康熙十二年至十九年之事，初印原本则无之。

　　盐山县志十二卷清康熙十年刊本(徐家汇藏书楼藏)

　　清朱鸾鷟修，钱国寿纂。鸾鷟字翔千，泰兴人，贡生，康熙五年知盐山县知县。国寿字子彭，大兴人，举人，康熙七年任盐山县教谕。盐山置县始于隋，历隶沧州。据旧序，县志创于嘉靖癸巳知县时尚儒，隆庆壬申知县李萼续修。是编创修于康熙庚戌，翌年成书。其书编例，有目无纲，目次先后，错乱失当；于人物分目，尤为琐碎。观其全书纪载，则事多而文省，无附会之词，尚为核实，体例则非上乘也。

　　真定府志三十三卷明嘉靖二十七年刊本(北京图书馆藏)

　　明唐臣修，雷礼纂。臣南直隶天长县人，嘉靖二十六年任真定知府。礼丰城县人，以吏部考功司郎中谪大名府通判。真定战国为赵地，《史记》载：赵分晋国，北有信都、真定、常山。汉武帝时置真定国，北朝以后为恒州，五代时即为府，宋改为真定府，明时为府，领州五、县二十七，附郭曰真定县。是编为今存府志最古之本，其书体例，首列图经一，次表四，志九，传十五。详其编撰之法，于体裁则无所发明，而摭采悉有所据。书中援古叙今，谛究兴坏之端，殊犹有未尽。搜故实，掇逸遗，尽择精萃，而于琐事，则宁漏缺，故不免有遗而不详之感也。

　　平山县续录志存五卷明嘉靖间刊本(上海图书馆藏，存卷二至三。天一阁藏，存卷四至六)

　　明李从今修，仇天民纂。从今内乡县人，举人，嘉靖二十九年任平山知县。天民事迹未详。平山置县，始于唐中叶，明时为真定府属邑。邑志创于何时未可考，此书既称续录，则前当有志矣。是编今仅见存残本。余惟观其二三两卷，为地理官师二门，地理述及水利物产，颇重于经济，官师记及杂识，体例殊不免于滥。未窥全豹，全书体例无从获知。按康熙《平山县志·凡例》对于前志云：“有地理而无建置，有人物而无选举，未免缺略。而混学校于地理尤为失体。”是议此志体裁当非上乘之作。

　　阜平县志四卷清同治十三年刊本(北京图书馆藏)

