<!-- { "loadSidebar": true } -->
　　清蒋焜修，唐梦赉纂。焜字意山，于康熙二十四年自天津调任济南知府。梦赉字济武，号豹喦，淄川县人；顺治五年举人，六年成进士，改庶常，八年授检讨；翌年乞归养，时年未三十，专志学问，遂绝意仕途。梦赉尝纂《淄川县志》，所著诗文有《志壑堂集》三十二卷。济南之名始于西汉，而置府于宋时，其后数百年来，为鲁省首郡，而未有郡志。此志为首创，成于康熙壬申。按其体裁，依康熙《通志》体例。据梦赉自序谓：“书仅历七月而成。”初创之志，理无如此其速。阅其书则义例谨严，文辞简洁，征引之繁，采访之备，殊非草率速成之书焉，盖必有所依据也。据康熙《山东通志》，引载清初张泰运、王苹《济南府志》久佚。余疑梦赉是书，依张、王《府志》增补润饰而纂成之。

　　历城县志十六卷明崇祯十三年刊本(上海图书馆藏，卷一卷二抄配)

　　明宋祖法修，叶承宗纂。祖法字允纯，新蔡县人；崇桢七年进士，历任耿济、祁门、历城知县，官至刑部主事。承宗字弈纯，历城县人；明天启七年举人，清顺治三年进士，授临川县知县；顺治五年以事为赣镇金声桓所执而自尽。此志承宗纂成于崇祯十三年，考据博洽，词理清详。百余年来山左邑志如《安邱》《东阿》二志而外，即共推此志最善。然其记山川、古迹、职官、人物，脱漏时见，因以时当兵燹之际，虽苦志搜罗，终于文献无征故焉。此志见《学部方志目》载，而今之传本，大抵为康熙间增补刻本，原本则存不多。按历城为山东济南府首邑，为周之兖州、谭国地也。自齐晋战于历下，而历城之名始著。自汉置青州郡，而后历城始置县。晋永嘉后移济南郡治于此，自是以来历城之名遂少改易。

　　章丘县志四卷明嘉靖九年补刊正德八年刊本(天一阁藏)

　　明陆里修，杨循吉纂。里字希远，宜兴县人；成化二十年进士，弘治元年任章丘知县，公廉勤慎，有循良之称。循吉纂《苏州府纂修识略》，事见该书。陆里任章丘知县，延纂《章丘县志》。章丘故为高唐县地，隋始改今名，明时隶济南府。县志自此志始，徐溥、李东阳为之作序；其书志类凡十二门，曰建置总论、曰乡镇、曰山川、曰物产、曰贡赋户口、曰公宇、曰祠宇、曰邑令题名、曰人物、曰登用、曰古迹、曰杂志。其中以乡镇、山川、物产三门纪述尤详。如乡镇编例，自县分乡，乡境所在有镇有市及民俗生产，皆秩秩然书之。山川以记高山大川之外，又以岭洞之类系之山，井泉之类系之水，并纪其源委与古迹。物产则纪田野、山泽、园圃，民间之产，各以类分列，又系以规定条款，纪载详细。其他各门，则叙述概简。按此志始纂成稿于弘治五年，正德间吕秉彝为之增补刻行。此本为嘉靖九年宋秉中增辑补刻本。

　　淄川县志六卷明嘉靖二十五年刊本(天一阁藏)

　　明王琮纂修。琮字廷器，号肖寅，长乐县人；嘉靖二十一年贡生，二十三年任淄川知县。按本志沿革，淄川为汉淄川国般阳县地，晋省入莱芜县，刘宋置贝丘县，北齐后复名般阳，隋开皇十一年改为淄川，有淄水经其东南故名。唐置淄州，元为般阳路，明洪武十二年降为淄川县，属济南府。淄川邑志，按本志序例所述：“旧有志，未锓于梓，久废，是编实同首创。”琮纂辑此志稿，复延教谕吴俸、庠生朱冕为之校正刻行。书分图考、沿革表、封域志、建设志、赋役志、秩官表、选举表、名宦传、人物传、杂志十门，体裁简核。淄川产盐、絺、丝、枲、铅、铁，素称殷富之区。于名胜古迹可提录者，有乐毅城在县东二十里，为毅屯兵处焉，乐毅墓亦在县东北三十五里。又有苏秦墓在县西十里，苏秦为燕说齐，齐王用之，因与齐大夫争宠，被刺杀之，乃葬于此。庞涓墓在县西二里，孙膑破魏兵，庞涓自刎，齐得其首葬之，亦名将军头墓。以上诸端，均见载于封域志之古迹、塜墓诸条，未经考证，而以为一邑之胜迹。

　　长山县志八卷清康熙四十三年修。抄本(北京图书馆藏)

　　清陈宪祖纂修。宪祖字念齐，顺德县人，举人，康熙四十一年由平原县调长山知县。长山为汉之于陵，刘宋之武强县地，隋开皇十八年始改名长山。唐、宋以来均属淄州，明初废淄州，改隶济南府。长山邑志，按嘉庆重修《长山县志·艺文志》，著录旧志序文，而大率为稿本未刻；刻本志书，惟明隆庆三年知县韩希宠修县志二册。据希宠自序谓：“成化中危公澄、嘉靖中陈公慈，皆有成志。”长山志修于明时者有三矣。按此志踵《隆庆志》而作，据宪祖自序谓：“隆庆《旧志》，锓版剥落，原本已不易得，后得邑人吴长荣所藏抄本，再参稽公牍，博访土风纂成此本。”则此志非增续《隆庆志》，而是重纂。《嘉庆志·艺文志》著录此志序，题为《钞订续志序》，注明稿本未刻。又名宦传载陈宪祖传，称宪祖修志未成，以罣误罢官而去，志未刻成。则此志无刻本也。

　　新城县志十四卷传抄明天启四年修本(北京图书馆藏，存卷一至九、卷十二至十四)

　　明张必大修，王象晋纂。必大字可庵，陕西华州人；天启二年进士，三年任新城知县。象晋字子进，号康宇，新城县人；万历二十三年进士，授中书舍人，官至浙江右布政使，年七十致仕。甲申国变，益绝人事，自号明农隐，卒年九十三岁。子三人，士祐、士裙、士禛皆进士，而士禛最知名，以诗文名海内。按本志沿革，新城置县，始于元至元十九年，割于陵、高苑之莱路、田索、驿台三镇地，立新城县，隶般阳路，明洪武十二年改属济南府。县志自成化间知县成儒，延邑人于利创修《志略》，嘉靖十一年知县官政，属经历王耿光续编志稿，嘉靖三十九年知县胡应鸣重修之，始有刻本。此志继《胡志》而作，成于天启甲子。志类首图式，终艺文，凡十二门，其体裁则仍沿袭《胡志》旧例。书中纪载，以叙邑人张贵事为特出。按象晋自序谓：“张元帅贵，字国宝。当金季豪杰并起，贵保聚驿台，以至建县，迄今郁为名邑。则元帅因邑之开山主，而纪所为能捍大患，有功于民。余乃知元帅兄荣，字国昌，荣保新城者，此创邑有功之先贤。”又按本志人物志《张贵传》载：“贵善骑射，于金大安中，山东豪杰角立，贵实为甲乙，一时诸将无不景仰。”窃以为当宋南渡之后，金兵横行山左，善射拳击之士，群起抗御；山东故多豪侠，当非张贵一人，而今皆湮灭不传，惟独贵赖志乘以传之。

　　济阳县志十卷续志一卷明万历三十七年刊本。清顺治七年补刊(北京图书馆藏，上海图书馆藏传抄本附续志)　

　　明侯加乘修，邢其谏纂。加乘解州人，万历三十六年以举人任济阳知县。其谏济阳人，泰昌间恩选，官至知州。考济阳邑志，始于明成化乙巳知县张端修，其后继纂之者，即其谏此志，成于万历已酉。书分天文、地理、建置、贡赋、礼乐、职官、选举、人物八门。书后附《续志》一卷，顺治己丑，知县解元才嘱其谏复为补之。凡十五篇，曰天文补、曰地理补、曰建置补、曰公署补、曰文庙补、曰坊牌补、曰桥梁补、曰贡赋补、曰兵饷补、曰荒田补、曰盐斤补、曰礼乐补、曰祠祀补、曰县官补、曰选举补，以补前志所脱误，补志出于其谏晚年手笔，文辞朴茂。其书版本，前志则为万历原本，中有补刻，并续志合订。按济阳自金天会七年割章丘县之标竿镇，及临邑地设县，以济水遶其南，故名济阳。济水者，即春秋时之泺水，是为古史有名。按此志人物志、乡贤传中，以《颜氏家训》所纪张禄为第一人。不知今之济阳县，非北朝时之济阳郡，古籍中所著籍隶济阳郡之人，岂可胜计耶？何为独取张禄以冠于篇耶？

　　齐东县志二十九卷明万历四十五年刊本(北京图书馆藏，存卷一至十七)

　　明刘希夔纂修。希夔字一甫，浙江平湖县人；选贡，万历四十五年任齐东知县。按齐东设县，始于齐阜昌间，改淄川之赵岩口为齐东镇，置夹河巡检司，元升为县；明时又割青城、邹平、章丘等县地隶之，属济南府。正德十一年知县肃敬谏，延邑人王文深始纂县志，至万历四十五年希夔又重辑此志。按其书为考十，曰图考、曰沿革考、曰建置考、曰星野考、曰河渠考、曰疆理考、曰祠祀考、曰古迹考、曰灾祥考、曰物产考。为表三，曰职官表、曰选举表、曰明经表。为志六，曰风俗志、曰赋役志、曰艺文志上、曰艺文志下、曰兵防志、曰荒政志。为传九，曰名宦传、曰人物传、曰忠臣传、曰孝子传、曰烈女传、曰隐士传、曰义民传、曰流寓传、曰仙释传。为杂录一；附于书后，凡二十九卷，全书约十万余言。按其编例，分考、表、志、传为大纲，而附杂录于后，体例皆备，颇合志例。其杂录皆案牍文字，有关邑之掌故。此志文辞尚为简赅，略具考证，欠博引傍征。论人物折衷定论，沿方志有褒无贬之习。而较其他明修方志，此志虽不能尽脱当时之风气，而其文辞能弃明人靡弱之气矣。

　　临邑县志十六卷清顺治九年增刊明万历十九年修、天启三年补刊本(北京图书馆藏)　

　　明刘承忠原修，清陈起凤增修。承忠字惟孝，怀安卫人，万历十一年任临邑知县。起凤广宁人，贡生，顺治七年临邑知县。事迹均未详。按此志创修于万历十九年，承忠延邑人邢侗辑成，越三十余年，崇祯间知县吴事心复延侗子王称增补；又三十年，顺治九年，起凤又延邢琮、刘龙先续订增刻；书经二次增补，皆未变前志体例也。但据《学部方志目》著录有天启《临邑县志》，知县赵有午修，今已佚，疑即崇祯初吴事心增补之志焉。按此志体例，分地理、沿革、政教、建置、祠祀、赋役、官师、选举、人物、列女、事记、祥异、艺文十三门，数经增补于官师、选举，殊无遗漏。按其志沿革谓：“临邑为汉县，永平中封北海兴王子于此，复为侯邑。其后又为县，唐以后属齐州，元曾割属河间，旋为济南属邑。”按《山东通志》改定汉之临邑，非今之临邑地。考县西之漯阴城，即齐之犁邱邑，汉置漯阴县属平原郡；后汉曰隰阴，刘宋得广固遂于此侨置临邑，今之临邑，自刘宋始。至汉之临邑，则在今茌平之地。

　　长清县志十四卷清康熙十一年刊率。雍正五年增刊(北京图书馆藏)

