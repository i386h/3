<!-- { "loadSidebar": true } -->
　　清关廷牧修，徐以观纂。廷牧号西园，南海县人；进士，乾隆三十九年任宁河知县。以观仁和县人，举人，官仪征知县。宁河县于清雍正九年自宝坻分置，阅五十年未有县志；廷牧官宁河五年，始延以观编纂，协纂者，有余炳、关上谋、冯城、张世泰，非出一人手。其书首列尾宿图、河图、县图、治图、学宫图、八景图，卷一采访告示、凡例，卷二职方志，卷三建置志，卷四祀典志，卷五赋役志，卷六职官志，卷七选举志，卷八至十人物志，卷十一至十四艺文志，卷十五风物志，卷十六杂识志，为目凡六十五。其书大抵摭采《宝坻县志》《香河县志》，而增订建县后五十年之事。

　　●卷二

　　○河　北

　　长兴　陈光贻学

　　畿辅通志四十六卷清康熙二十一年刊本(徐家汇藏书楼藏)

　　清于成龙修，郭棻纂。成龙字北溟，山西永宁人。明崇祯间拔贡，入清授广西罗成县知县，历任知县知府、直隶巡抚、两江总督、湖广总督。棻字快圃，清苑人，顺治九年进士，官至翰林院侍读学士。棻为文颇华赡，著有《学源堂文集》。畿辅为今河北省等地，古冀、兖二州之地也。春秋时为燕、齐诸国地，战国为燕、赵、魏、齐四国地，秦置上谷、渔阳诸郡于此，三国属魏。晋永嘉时为石勒、苻坚所踞，后魏置幽、冀两州，北齐置东北道行台，后周改为幽州总管府，隋初因之，寻废。唐置幽州节度使，宋为河北东西两路。金仍之，贞元元年迁都燕京，改为中都路。元初为大都路，后分为八路，直隶中书省，称为腹里之地。明初改大都为北平府，后改置北平等处布政使司，永乐时改为顺天府，废北平布政使司。清为北畿，直隶六部，由是与诸省之州县各统于布政司者不同。故诸省皆有通志，惟直隶独无。自元以来，如元《析津志》、明《顺天府志》，所记只存京城梗概而已。清康熙十一年大学士卫周祚，奏令天下郡县，分辑志书，于是直隶巡抚于成龙，嘱翰林院侍读郭棻纂《畿辅通志》，书将成而成龙去，巡抚格尔各德继成之。其书纂成仅数月，讨论未免不详。其体例分图、星野、建置沿革、疆域形势、山川、城池、学校、兵制、公署、祠祀、古迹、户口、田赋、风俗、帝后、封建、职官、选举、名宦、流寓、人物、艺文、杂志二十三门，体例殊未完备。雍正《畿辅通志》凡例，议此志云：“多杂记异闻，谓破拘墟之见，而驰域外之观也。或征诸梦卜，或见诸歌谣，及猎取野史家传，猥琐谲怪，事属不经。”又云：“各郡州县志多踵此，而为之阙讹尤甚。”观清初志乘，多琐细芜滥之病者，盖其时已启端矣。故自雍正《畿辅通志》出，体裁核备，此志遂不为人所器，以致其传本稀少，今存者无几矣。

　　保定府志四十卷明万历三十五年刊本(北京图书馆藏，存卷一至二、卷六至四十)

　　明王国桢纂修。国桢字翼廷，安邑人。万历十七年进士，三十四年任保定府知府，官至济宁兵备道副使。按保定建置，始于宋置保塞军，后升为保州，政和间又更名清苑郡。元为保定路，明改为保定府。成化八年，郡守章律始成府志二十五卷。隆庆戊辰，镇兵易宪征修府志，时郡守贾近臯嘱通判冯惟敏为之，冯去，知府章孟泉继事，志成于隆庆辛未，凡二十卷，为图二、表四、志十一。是编为国桢与王政熙诸人纂修，悉依《冯志》体例，列天文志、地理志、山川志、古迹志、郡国表、封建表、职官表、选举表、政事志、祥异志、风俗志、学政志、田赋志、户役志、兵政志、边政志、盐政志、屯政志，马政志、仓厂志、驿传志、封爵志、宦迹志、艺文志。

　　固安县志九卷明嘉靖四十四年刊本(北京图书馆藏)

　　明何永庆修，苏志皋纂。永庆字善夫，河南人。嘉靖三十八年进士，四十三年任固安知县。志皋字德明，固安人。嘉靖十一年进士，授江西进贤知县，历任刑部主事、员外郎、郎中、直隶卢凤兵备佥事、陕西潼关兵备副使，官至右副都御使。按此志体例，分象纬、方舆、职官、循吏、先贤、高士、列女、选举、宫室、食货、杂志诸门，绪次殊若凌乱，于体裁犹未尽也。方舆载：“固安为汉方城县，晋名故安，隋改曰固安。元以后属畿甸，嘉靖间因浑河迁徙改道，为患甚巨，文物荡尽。”按志皋自序，谓前无邑乘。此志为志皋与其子大生、性生、有生，采摭考索而辑成。全书大旨，义在重以讽劝也。

　　永清县志三十五卷清乾隆四十四年修，嘉庆十八年增补刊本(北京图书馆藏)

　　清周震荣修，章学诚纂。震荣浙江嘉兴县人，举人，乾隆四十二年任永清知县。学诚字实斋，浙江会稽人，乾隆四十三年进士，官国子监典籍；邃于史志之学，著有《章氏遗书》。学诚创修志议例之学，于所著《文史通义》之《方志立三书议》《修志十例》《州县请立志科议》诸文，皆述修志义例甚详。按《立志科议》云：“案周官宗伯之属，外史掌四方之志。若《晋乘》《楚杌梼》之类，是则诸侯之成书也。”创论方志为古国史起源也。《立三书议》云：“凡欲经记一方之文献，必立三家之学，而始可以通古人之遗意也。仿记传之体而作志，仿律令之体而作掌故，仿《文选》《文苑》之体而作文征；三书相辅而行，缺一不可。”此其定修志之义例也。以志、掌故、文征为三书，又与三书之外附丛谈，此则征材之所余焉；故可有可无。以志为全书体裁之主，而分目必慎。《修志十议》尝谓修志有四体：皇言庆典宜作纪，官师科甲宜作谱，典籍法制宜作考，名宦人物宜作传。此四者为学诚所创之修志义例，以匡当时修志体例之弊。又其所议论志乘之文颇多，按张树棻所辑《章实斋方志论文集》所收凡一百十三篇，又十九则，可谓富矣。学诚所参修志书甚多，有《和州志》《永清县志》《亳州志》《湖北通志》《麻城县志》《常德府志》《荆州府志》等，而今大抵散佚；惟《永清县志》犹存完本，为学诚一手所纂，议例最详。按永清有志，自康熙十二年知县万一鼒与县训导乔寯修志十一篇始。学诚此志则继《万志》重纂，其体例，纪二：皇言第一，恩泽第二。表三：职官表第一，选举表第二，族表第三。图三：舆地图第一，建置图第二，水道图第三。书六：吏书第一，户书第二，礼书第三，兵书第四，刑书第五，工书第六。政略一。列传十：龙敏列传第一，史天倪列传第二，史天安史天祥列传第三，史天泽列传第四，杜时昇张恩忠郝彬列传第五，诸贾二张刘梁列传第六，义门列传第七，列女列传第八，缺访列传第九，前志列传第十。书后附文征五卷，分奏议、征实、论说、诗赋、金石五门。按此志学诚以创定《立三书》之例，分为纪、表、图、书、政略、列传六纲。纪之属，皇言纪言，恩泽纪事。然核其所集，皇言止于诰勅，恩泽止于蠲缓钱粮。推学诚之意，以皇言当《尚书》，以恩泽当《春秋》，欲强合史例，而方志上及帝纪，实非志例所宜焉。表之属，以职官选举二表，皆本年经事纬之法，秩序井然。士族表托于周官小史，奠系世，辨昭穆之义，意亦深远矣。其小序云：“州县之志尽勒谱牒矣，宦人取士之祖贯可稽检也；争为人后之狱讼，可平反也；私门不经之纪载，可勘正也；官府谱牒之讹误，可借雠也；清浊流品可分也，婣穆孝友可劝也；凡所以助化理而惠士民者，于此可得其要略焉。”按学诚所列士族表仅叙世家望族，于庶民实无载。而其所列北街贾氏详其婚配族姓，以著女真部族汉化之由，于庞庄郑诸姓，详其受田之数，以著汉军入关之渐矣。图之属，舆地既有总图，合境须载全图之内，而城内古迹杂于建署图，而反列后于四乡，排次殊若凌乱。水道图源委，亦不足明晰。书之属，以科房类次，意诚至善，然于吏、刑、工三书，则不过虚张篇目而已，实质甚疏。惟户书中载乾隆四十三年前之银钱粮价之定数，以至棉布鱼肉蔬菜之通值，以及职业等，其微致如此。政略一纲，即名宦也。学诚尝言，名宦不当收于人物，职官不当备书政绩，故特立此门，以示分例。列传之属，以人为类者六，其七曰义门，八曰列女，九曰缺访，十曰前志，分目则新旧显划，体例至善。六纲之外，另以文征别为一书，体例当否，则尚可议论也。综观学诚此志，体例严密，而全书旨义重于史治，而疏于经济；严于志例，而忽于考据。按此志版本，原本极稀，而有嘉庆十八年补刻本，《章氏遗书》本，民国十九年景印原本。

　　霸州志九卷明嘉靖二十七年刊本(天一阁藏)

　　明唐交修，高濬纂。交字云川，山东东平州人，举人，嘉靖二十六年，由武安知县任霸州知州。濬南直隶江都县人，监生，官莱州府训导，霸州学正。霸州为周世宗就益津关置治，为建置之始。明初为益津县，永乐时升为霸州，属顺天府，领保定、文安、大城三县，是为京畿要塞。此志为整饬霸州兵备事副使周复俊命知州唐交所修，交延学正高濬，及州监生王嘉等编纂成书。分舆地、宫室、学校、武备、食货、秩官、人物、艺文、杂志九门，凡五十八目。武备一门，因是时霸州为驻扎兵备事副使所在，纪其驻军体统甚详。

　　文安县志八卷清康熙四十二年刊本(南京大学图书馆藏)

　　清杨朝麟修，胡淓纂。朝麟字蔚斋，正白旗人，监生，康熙三十九年由藁城知县调知文安，四十一年升顺德府漳河同知。淓字箕澜，文安人，贡生，侯补内阁中书。按本志沿革谓：“文安汉县，周置霸州，以文安为隶焉。清为顺天府属县，康熙四十年且以邑之苏桥镇建驻跸所。”县志可考者，崇祯四年唐绍尧修志八卷，康熙十二年崔启元修志四卷，及《文献备考》十卷。此志乃继《崔志》重修，凡八卷共五十八目，无大纲。文安地低多水患，故此志卷三，所纪堤防疏浚尤详；如河渠一目，纪河渠源流分派入海，莫不毕举；并考证历代河道之迁移改道。河堤一目，纪堤工自宋以来河堤修建之长短，及施工之策，一一尽述。又附《河录》一篇，乃选录有关文安河防水利之条议片奏。又艺文志中所选水利之文亦多焉。古迹一目，纪广陵城云：“《五代史》刘海蟾燕地广陵人。”今新旧《五代史》皆无此语，则此志修时，《旧五代史》犹有全书耶。

　　清苑县志六卷明嘉靖十七年刊本(天一阁藏)

