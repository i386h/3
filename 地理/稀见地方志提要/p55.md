<!-- { "loadSidebar": true } -->
　　清项维正纂修。维正字端伯，号干亭，嘉兴县人，举人，康熙五十六年任江浦知县。江浦为金陵隔江要隘，自明洪武时，割江宁、滁州、六合之壤置邑，隶应天府为畿县。至景泰中邑人王郁珍始创志稿，成化中张凤又纂而未定，弘治中黄岩章辑成而未刊，万历七年知县沈孟化始为成志。四十六年知县余枢又为续修，崇祯十三年知县李维樾欲重加纂辑，时值四方民变，文献无征，志虽成而终未臻完备。清康熙二十年知县郎廷泰续编之，于启、崇两代人物事迹，始为完备。此志为维正与教谕朱廷策、训导王■〈香奇〉、邑人杨居丙诸人，搜让汇辑而成。其发凡起例，为维正手定。全书分纲领为八，曰封域、曰建署、曰武备、曰秩祀、曰田赋、曰官职、曰人物、曰艺文，子目七十有一。卷前有江浦名胜图十六，为邑人王之翰所绘，画刊颇佳。建署志纪江浦县城旧在浦子口，洪武四年指挥丁德筑城，周十六里，辟五门，弘治间因江波啮城垣，迁县于旷江山，初无城，万历八年知县余乾贞始建。江浦古为驻卫所，故多城池，按本志建署、古迹诸篇所载，有东葛城、西葛城、乌江城、秦州城、白城、曹城、黄龙城等。古迹又载在升中寺傍一亩三分地，有七十二圆井，古驻军所用以汲水也。又纪韩信点将台在县西西华山之莲华峰，周砌砖石，方围半亩。虞姬塚在邑境高望镇西，皆是江浦名胜。田赋志纪明马政孳牧之事，责之畿邑，江浦尤重。洪武初种马定额一千三百九匹，景泰时又增四百四十五匹。马草场十一处，征地共三十四顷。后因江干所产不便驰驱始罢。

　　六合县志八卷明嘉靖三十二年刊本(天一阁藏)

　　明董邦政修，黄绍文纂。邦政字克平，山东阳信县人，由选贡于嘉靖二十九年任六合知县。以筹御倭变尽力，升浙江按察兵备道佥事。绍文字道甫，孝陵卫人，嘉靖十五年选贡，授江西南安府儒学训导，升福建晋江县教谕，著有《广德州志征忠录》。六合为春秋时棠邑，汉属临淮郡。《吴志》载：“赤鸟十三年遣军十五万筑棠邑涂塘，以淹北道。”涂即今县境之滁水。六合自古为南北交争中重镇，隋开皇中改棠邑为六合，属扬州，明初改隶应天府。邑志自宋嘉定戊寅邑令刘昌诗始创，修于元时者，无可考矣。明永乐十七年一修，成化十二年知县唐诏聘邑人季璘、周■〈氵鳳〉二修，正德十六年知县林干命训导师卓，邑生徐禄三修。此志邦政延绍文及邑生孙忱、孙可久、谢锐、徐楠等所纂，其体裁悉仿正德《林志》，记言叙事，尚为雅简。按其书所载赋贡徭役等篇，纪明初之屯田马政，实为六合重累。六合明洪武时屯田凡二十七卫屯，七营屯，屯田凡五千九百七十五顷八十四亩，每年共屯粮三万八千六百零五石，折征银二千八百八十二两，设屯田察院以理其事。马政纪洪武初以马牛孳牧民间，养马户岁纳一驹，牛户岁纳一犊。马草场四处，共七十七顷七十六亩，屯田草场，实占全邑耕田逾半，孳牧之重，过于赋贡。

　　高淳县志四卷明嘉靖五年刊本(天一阁藏)

　　明刘启东修，贾宗鲁纂。启东字伯阳，河南罗山县人，嘉靖二年以给事中谪任高淳知县。宗鲁峄县人，监生，嘉靖二年任高淳县教谕。高淳县于明弘治四年始自溧水县析置。建县后二十三年正德申戌，知县顿锐始纂辑县志。此志为应巡抚陈静斋征集下属郡县志书，仓卒纂成，体例条格，皆遵规划。自建置以迄兵防、孳牧为一卷，自公署以迄官秩、人物为一卷，以坛祠、古迹为一卷，艺文、外志为一卷，凡四卷，分门二十有七。自高淳建县，至此志纂成仅三十六年，而其中贡赋、官职、选举等项，大有脱漏，即此一端，其编纂之草率可见耳。

　　高淳县志二十五卷清乾隆十六年刊本(南京图书馆藏)　

　　清朱绍文纂修。绍文字在中。汉军镶白旗人，监生，乾隆十二年任高淳知县。《高淳县志》修于清代者，一为顺治丙申知县纪圣训之志，二为康熙癸亥知县李斯佺之志，三为是编。按其体例，分为沿革志、建置志、山川志、学校志、祀典志、赋役志、官师表、选举表、卹典志、寺观志、列传、艺文志、摭轶、遗编十四类。山川志统括湖渠水利，而纪载尤详，高淳县境，有丹阳、石臼、固城三湖，以丹阳湖为最大，周二百里，石臼湖纵五十里，横四十余里，西连丹湖中流，与溧水、当涂三分为界。明初建都金陵，欲通苏杭运道，命崇山侯李新开凿胭脂冈，引湖水汇秦淮入江，万历十五年大水，山崩填塞遂废。固城湖纵二十五里，横三十里，西北通丹阳、石臼二湖，南岸界宣城、慈溪，西纳徽、宣、广、建诸水，而东泄于胥河，河下有五堰，设闸启闭，水由宜兴入太湖。明永乐、宣德间，因苏、常多水害，筑坝增高，闸遂废，名曰东坝。于是水不东逝，水折流于石臼、丹阳，西由姑熟入长江，以除苏、常水患。兹观此志山川志水利条，论及设坝，则有利于苏、常，而水患及高淳诸邑，故仍主复设闸启闭，以保两全之策。

　　吴郡图经续记三卷明嘉靖二十七年重刊本(上海图书馆藏)

　　宋朱长文纂。长文字伯原，苏州吴县人，未冠登进士，以疾致仕，后苏轼荐为本州教授，召为太常博士，迁秘书省正字枢密院编修，元符初卒。著有《墨池编》《琴台志》《乐圃余稿》等书。苏州舆地记，自古以来颇多，据王鏊《姑苏志》序谓：“子贡之《越绝书》，赵煜之《春秋》，张勃之《录》，陆广征之《记》，罗处约朱长文之《图经》。”按罗处约《吴郡图经》已佚，长文所为续记，成于元丰七年。全书三卷，上卷分封域、城邑、户口、坊市、物产、风俗、门名、学校、州宅、南园、仓务、海道、亭馆、牧守、人物十五门。中卷分桥梁、祠庙、宫观、寺院、山水五门。下卷分治水、往迹、园第、冢墓、碑碣、事志、杂录七门。观其分门次第凌琐，然其所述城邑、坊市、物产、风俗、园第、事志、杂录，虽与今有殊异，皆非架空之谈，颇足见宋时吴人习况，此为宋志之可珍者也。此志原本，刊成于宋绍兴四年，为我国今存方志最早之刊本，曾为吴兴蒋氏所藏，刊入《密云楼丛书》；原本今在台湾省。此志于明嘉靖二十七年有重刊本，又有万历二年钱氏悬磬室刻本，明凡二刻。清代有乾隆二十四年重刊本，同治十二年江苏书局刊本。又有嘉庆十年《学津讨原》本，道光十年《得月籍丛书》本，咸丰三年《琳琅秘室丛书》本，民国二年《榕园丛书》本，民国二十四年《密韵楼景宋本七种》等，与历代传抄本，为方志重刊传抄最多之书。

　　吴郡志五十卷宋绍熙三年修。绍定二年刊本(上海图书馆藏)

　　宋范成大纂。成大字致能，号石湖居士，吴郡人。绍兴二十四年进士，孝宗时权吏部尚书参知政事、进资政殿学士提举洞霄宫，卒谥文穆。事迹具详《宋史》本传。此志为成大晚年所作，汇纂前志，剪裁新事而成。凡分三十九门，征引浩博，纪述简核，推为宋以前吴郡地记中最臻完备之书。成于绍熙三年，未及梓，而成大卒。时有求附于修纂而不得者，会成大殁，乃腾谤，谓不出于成大手，遂寖而不得刻行。至绍定初，郡守李寿朋始为锓版。赵汝谈为之序谓：“以周平园所撰《石湖墓志》，定是书实所自为。并申明龚颐正、滕茂、周南相三人者，尝为搜访。”故谤有自来，其论乃定。此志原本按《中国地方志综录》引载《吴中文献展览会特刊》载：“偶读书斋主人藏宋刻本”，即罗氏藏本，今在北京图书馆。余闻宜兴沙武曾先生言：“王绶珊曾藏有宋刻明印本。”今在上海图书馆，核绶珊藏本为明汲古阁重刻本，应亦善本。上海图书馆又藏宋绍定二年刊本，仅补抄数页，与他本对核每页均系宋刊，末有一页窜入汲古阁重刊者。此本原为吴兴张均衡所藏，吴兴张氏景刊宋本此志，即以此本为底本，收入《择是居丛书》，故此本为海内收藏宋本此志之冠。此志重刊本有明汲古阁本外，又有《四库全书》本《墨海金壼》本《守山阁丛书》本等。重刊本之多，仅次于《吴郡图经续志》。

　　平江纪事一卷清嘉兴沈氏十经斋抄本，钤有十经斋藏书印(上海图书馆藏)

　　元高德基纂。德基平江人，事迹未详。苏州元朝名平江路，属江浙等处行中书省，江东建康道肃政廉访司。此书首无篇目，书内列四十余则，全书仅千余字。所纪虎丘及真娘事迹，真娘为唐时名妓焉，又记泰伯庙、胥山、虎丘井、许市、嘉定州、吴江鲈乡亭、昆山州、嘉定治、玄妙观、吴城、东禅院，而非摭录史传，皆宋、元之遗闻佚事焉。兼录神仙诙谐谣谚，为说不纯，又散漫无类可隶。按此书不全为地志，亦不全为小说也。

　　苏州府志五十卷明洪武十二年刊本(北京图书馆藏卷四十一至四十三抄配，上海图书馆藏旧抄本全)

　　明卢熊纂。熊字公武，苏州昆山县人，官兖州知府。苏州郡志，以宋范成大《吴郡志》，明卢熊、王鏊二志，最号名书。熊此志任吴县教谕时所纂也，书前有洪武十二年宋濂序谓：“熊闵前志乖纷，乃揽众说，摭遗事，芟繁取要，成书五十卷。洪武十一年知府李亨嘉其书，将命工刻版，以丁内艰去不果。知府汤德耒继其职，遂督成之。”按此志原本残缺，据清黄廷鉴《第六絃溪文钞》卷三《书洪武苏州府志后》谓：“道光间钱塘何元锡得之浙中，以其为佚而幸存之书，充为镇库重宝。”此本今北京图书馆所藏。又蒲圻张国淦先生所藏钞本，是为全帙，不知依据何本誊录，今藏于上海图书馆。

　　姑苏志六十卷明正德九年刊本(上海图书馆藏)

