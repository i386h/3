<!-- { "loadSidebar": true } -->
　　明陆勉修，黄仲昭纂。勉字懋昭。江阴县人，成化举人，弘治中任邵武府同知权郡事，后擢南京刑部员外郎。仲昭纂《八闽通志》已著录。此志创修于知府夏英，延仲昭编纂，英去，由同知陆勉摄府事，继主修志事，书成于弘治乙丑。按沿革载：“邵武初名昭武，三国吴永安三年，置建安郡，立昭武镇，寻升为县，晋惠帝元康元年，以避讳改名邵武，明帝太宁元年曾改名武阳。宋太平兴国四年建邵武军，元改为路；洪武初改为府，隶福建布政使司，领邵武、光泽、泰宁、建宁四县。”郡志原委，据本志仲昭序云：“成化初郡守冯公孜尝修之，成化末郡守刘公元复修之，皆祖元陈士元《武阳志略》，及宋上官氏《和平志》，而纂集者也。论者谓《冯志》太繁，《刘志》太简，繁则简帙浩重，恐郡人不能尽得也；简则纪载阔略，恐文献或不足征也。”按此志则合成化冯、刘二志，概括增损而成。其所发凡立例，体义甚佳，又繁简得宜；事无巨细，莫不尽载。至于选择去取，皆足以资实用者述焉。兹观此志体例之所善者有数端：于山川则别其夷险，以示防守之策。于户口则较其洧长，以验教养之实。于土田则稽其菜辟，以行劝惩。于陂塘有蓄水灌溉之利，而亦有溃溢之害，使民知其利害因革。于学校则示以古今为学之法，于祠庙则示以邪正去取之辨。总其书之所长，乃仲昭自序所谓其志之所资用于实用者也。

　　重纂光泽县志三十卷清道光二十年刊本(徐家汇藏书楼藏)

　　清盛朝辅修，高澍然纂。朝辅思南府安化县人，道光十二年进士，十八年任光泽知县。澍然字雨农，光泽县人，嘉庆六年举人，官内阁中书。《光泽县志》始于明宣德初训导朱徽，其后有正德戊寅志；万历癸丑志，康熙癸亥志、康熙戊子志、乾隆己卯志。此志继乾隆己卯志重修，据朝辅序谓：“出雨农专笔，不设分编，委成一人。”其书体例，分表、略、传、录四纲，曰时事表、曰官师表、曰选举表、曰恩例表；曰舆地略、曰山川略、曰陂塘略、曰风俗略、曰学校略、曰武备略、曰赋役略、曰建置略、曰经籍略、曰金石略；曰列传、曰儒林传、曰文苑传、曰孝友传、曰忠节传、曰良吏传曰武功传、曰义行传、曰高士传、曰方技传、曰方外传、曰列女传，曰宦绩录、曰寓贤录、曰杂录、曰叙录，其体裁近于传纪史法。以志例而论，殊若失宜。门类甚繁，而内容疏略，如物产一门，为志书之首要，而竟缺如。于水利专载陂塘略一门，其余岂无。其陂塘略小引有云：“光泽山县，陇田三之一，皆可坝可堰，以畜以泄，而水利兴。”按其所谓陂塘者，即今之水库，光泽陂塘最著者，有江家陂、赤岭上陂、上洋陂、杨梅陂，具在山谷，用以蓄水溉田。

　　建宁县志十四卷清康熙十一年刊本(徐家汇藏书楼藏)

　　清周燝修，陈恂纂。燝陕西临潼人，举人，康熙十一年任建宁知县。恂事迹未详。此志创修于知县袁植，延李嗣元编纂未竟，其后知县陈子逵，聘徐中恒续编，亦未成书。康熙十一年燝调知建宁，见县志未成，延恂赓继参订，始克告成。其书体例，凡十二类，目六十有一，类目颇杂，载笔者三易手，文辞各异，义法不一，颇见其散乱也。

　　汀州府志十七卷明弘治十年刊本(北京图书馆藏，存卷九至十，卷十三至十四)

　　明吴文度修，杜观光纂。文度字宪之，南直隶江宁县人；成化八年进士，弘洽初尝以南都御史出守汀州，官至户部尚书，著有《交石类稿》三卷。观光饶平县人，弘治间任长汀县教谕。汀州沿革，于晋太康时为新罗县地；迄唐始置汀州，天宝初曾改为临汀郡，寻复旧名。五代及宋皆为州，元改为路，明升为府。此志修时，汀之领县有八，长汀、宁化、清流、归化、连城、上杭、武平、永定。郡志见载《宋史·艺文志》李辠《汀州志》八卷，久佚。元则无考，明志今存者，惟此志耳；惜此本残缺，志类撰人，皆依据乾隆《汀州府志》载《弘治志》刘震序谓：“此志为杜观光及分教梁鏄，合八县志订删而成。”又考其原书体例，有建置、沿革、山川、风俗、制度、文物、宫室、学校、土产、贡赋、古祠、异迹、诗文诸门，体裁尚属完整。

　　临汀汇考四卷清刊本(上海图书馆藏)

　　清杨澜纂。澜字蓉江，长汀县人。此书经刘明凝、廖桂辛、刘有容校订而后刊行。澜自序略云：“汀州府志顺治中元仲、媿曾两公，逊谢不为；以致《明史·艺文志》中，府皆有志，汀州独无。媿曾言修述大事，必以待之后贤。今二百年矣，家弟心泉旧有《郡志补正》，乃就其中厘次而增辑之，名曰《临汀汇考》。”按澜序言《明志》汀州无志，而《永乐大典》收录《临汀志》，洪武时之书也。弘治十年吴文度修府志十七卷，嘉靖六年邵有道修府志十九卷，祟祯十年唐世涵修府志二十四卷，今三志犹存，何《明志》不著录。此书只四卷，而记述繁重。卷一建置、方域、山川，卷二人物、乡行、女贞，卷三政绩、流寓、风俗、畲民、典制、兵寇，卷四物产、轶事、山鬼、淫祠，凡十六门。汀州建置，原为侯官县地，唐开元二十一年以福州西建州，因长汀溪以为名也。其时领县三，新罗、长汀、黄连，天宝元年改汀州为临汀郡，明清时名汀州府，治于长汀，领县八。此书记汀州府事，而名《临汀汇考》，从唐时临汀郡名也。

　　上杭县志十二卷首一卷清乾隆二十五年刊本(北京图书馆藏)

　　清顾人骥修，沈成国纂。人骥字茨山，江苏如臯人；乾隆十三年进士，二十二年任上杭知县。成国浙江会稽县人，事迹未详。上杭沿革，初为新罗县西境之上杭场，宋淳化间始升为县。宋嘉泰二年邑令黄葵始修邑志，再修于开庆六年邑令钟绍安，于元无可考。于明有成化十二年，知县萧宏所修之志；弘治六年，知县徐绶所修之志，万历七年，知县杨万春所修之志。于清有康熙二十年知县蒋廷诠所修之志十二卷，乾隆十八年知县赵成又修续志六卷；《续志》讹误颇多，书甫行未久，知县卫克堉即为订正未成，迄人骥官上杭时，又为纂订重修，书甫纂成而去，知县潘廷仪为之付梓刻行。距赵成《续志》，仅五年之间，迭经三县令之手，始克成书。其志体例分为十二纲，曰区域、曰建置、曰版籍、曰典秩、曰武备、曰职官、曰名宦、曰选举、曰人物、曰艺文、曰风土、曰杂志，目五十有九。其书记载，主于订正赵成《续志》之误，而《续志》以前之事物，大抵仍依蒋廷诠旧志原文，惟删去《蒋志》原文，又擅为之窜改，则尤非史法也。按此志原刻本久稀，同治三年曾为重刻。

　　永定县志十卷清康熙二十六年增刻十一年本(北京图书馆藏)

　　清潘翊清修，熊兴麟、陈钧泰纂。翊清辽东义州人，贡生，康熙七年任永定知县。兴麟字石儿，永定县人，明崇祯六年进士，授宜兴知县，官至湖广道监察御史。顺治四年清师南下，兴麟于辰州被捕；其家居永定猪妈楼，义不归顺，阖门百余人尽自焚杀。顺治十年兴麟放归，蛰居乡里，著述自娱，著有《素园诗文集》。钧泰字仙珴，永定县人，贡生。永定县志，创于明成化二十年，知县王璟修，教谕谢弼纂。嘉靖三十八年知县许文献重修，为邑人陈昊、张一渶所纂，万历三年何守成又为增续。此志为翊清官永定时重纂，修志表署兴麟与举人吴祖馨为总裁，邑进士萧熙祯、黄日焕，举人阙振、吴宾王、孔煌献、卢化，贡士林文聚、郑士鸿、江奋龙等同修。秉笔者则为钧泰也。其书体例，以封域、营建、学校、赋役、秩官、选举、人物、兵制、丘垄、艺文为十纲，凡八十四目。每目之后，如赞如论，各为十数语以缀之，又或合数目，而共论之，似有张饰之意耳。视其书中，叙道里，务欲广阔，而不免牴牾；纪山川，务夸灵奇，而不免附会；述人物，务尽流品，而不免泛滥；选艺文，务备体例，而不免假冒。至于赋役，则仅举大数，选举则多误年份；惟叙事属辞，去支就简，此其所长焉。又按其书中，仍前志旧文者甚多，户口田产，犹是万历时之数岁征起存，犹是明末之额，康熙初之加征截解，伫止酌复之欵，并无一语及之者也。

　　宁德县志八卷明万历十九年刊本(北京图书馆藏)

　　明舒应元修，陈琯纂。应元字及吾，南昌人；万历举人，初任建德县教谕，万历十七年升任宁德知县，为学精详于经济，著有《宁阳政纪》等书。琯号东川，宁德县人。按此志首列舒、陈二序，咸谓县志首创于嘉靖初年闵兰庄所修，厘为八卷，凡八纪五十八目，时号信史。此志门类，悉依《闵志》，而纪风土、田赋、秩官、人物，其间盛衰耗废之故，判若眉列，增益前志之缺略甚多。按其序例所言，纂撰出于陈琯一人，应元又加以润色也。

　　永春州志三十五卷清乾隆二十二年刊本(徐家汇藏书楼藏)

　　清杜昌丁修，黄任、黄惠纂。昌丁字松风，江苏青浦县人，贡生，初任浦城知县。雍正十二年升永春县为州，擢昌丁为首届知州，任满去，乾隆七年回任，十五年再回任，三仕永春凡二十余年。任字十砚，永福人。惠字成迪，任之弟；其家富藏书，兄弟长于文学。据本志沿革，永春于隋时，为南安县之桃林场，后唐长兴三年升为桃源县；晋天福三年闽王昶改名永春，嗣后数百年未更。清雍正十二年升县为州，又割泉州之德化、大田二县以隶，直属福建布政使司。桃林场即今之上场，按《闽书》载：“桃林场在永春县二十三都，魁星山下，今其村也上场。”唐盛均撰《桃林场记》，其文见载于本志艺文志。盛均此文，是纪永春事物之始。宋元志乘无可考；明嘉靖间林希元始修县志九卷，万历四年朱安期又为重修县志十二卷，清康熙二十三年宋祖墀纂县志十卷。州志则自此志首创，按杜昌丁自序言：“丙子夏敦聘永福黄十砚，偕其小阮同属笔焉；其宦绩乡懿之弃取，则不佞专司之。”此昌丁叙其书纂辑概况如是。其书编例共分二十四类，各类附及属邑未能清详界限。乾隆五十二年郑一崧重修州志，以杜志门类外，又增十二门，补正前志之缺误颇多，以知此志采摭考订之疏略也。又于各类之后，附载昌丁自著诗文，而多为赏咏之作，非跋非赞，体裁之不伦甚矣哉。

　　永春县志九卷明嘉靖间刊本(上海图书馆藏，存卷三卷四)

