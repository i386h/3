<!-- { "loadSidebar": true } -->
　　清李熙龄纂修。熙龄字芸渠，江西南城县人，道光九年进士，历官吏科给事中，翰林院编修，道光二十五年任澂江知府。《澂江府志》自康熙五十八年柳正芳纂修后，百余年旷修。道光初知府萧炳椿尝集诸庠生采访事实，成《河阳志》二册，事多疏略，且仅纪郡治河阳境事。道光丙午熙龄依《柳志》体例十六门，逐条增纂，且增立前志子目，如沿革志增子目多至十数条；赋役志、兵防志，则删繁就约；职官志分土司目，另立人种一目。所列属邑序次，前志以河阳县、新兴州、路南州、江川县为次，此志则依一统志次，以河阳、江川、新兴、路南为次，体裁较柳正芳府志稍略，而大纲则同。

　　路南州志四卷传抄清乾隆二十二年刊本(徐家汇藏书楼藏存卷一至二)

　　清史进爵修，郭廷选纂。进爵修《什邡县志》已著录，乾隆十九年任路南州知州。廷选路南州儒学学正，事迹未详。路南沿革，唐为昆州，土名路甸；天宝末为黑爨族落蒙所据，号落蒙部。元初置落蒙万户府，后改为路南州，明属澂江府，清因之。州志创修于清康熙五十一年，知州金廷献成州志四卷，此志继《金志》重修，今传本甚少。此书据刻本传抄，仅存一二两卷，且讹字甚多，体裁文辞均简陋。但余仅见此残帙，故宫、天津二图书馆藏有刊本，未能一睹。

　　广南府志稿二卷清道光间修，抄本(上海图书馆藏)

　　清李熙龄纂修。熙龄修有《澂江府志》，已著录。此志为熙龄移官广南时所修，其书凡二卷，上卷分山川、建置、疆域、官署、仓库、气候、风俗七门，又附关梁、堰于山川，沿革于建置，形势、城池于疆域，部族于风俗，官署、仓库，则从略不录。下卷分书院、祀典、邮旅、铺递、人物、古迹、物产、艺文八门，又附考舍于书院，寺观于祀典，塘汛于邮旅，道里于铺递，胜景亭榭于古迹，人物则分流寓、乡贤、文学三目。按其书编次分门，殊若混淆，而实由于附目之按插不当，因而乱体例也。查此志未见有刻本，亦未见藏家著录，纂成年月无考，书中纪载，则止于道光十二年。广南府在云南之迤东，内接粤西，外控交阯。据本志沿革言，宋以前沿革漫无可考，宋初隶邕州，后为特磨道侬智高之裔居之。元置广南西路宣抚司，领富州、安宁州；后改来安路，领路城州、上林州、罗佐州。明改为广南府土同知，领土富州，安宁州、罗佐州，后废安、罗二州。清为广南府土同知，领宝宁县、土富州。广南山川，山以九龙山为主山，一名者鹞山，在郡城西一百六十里，山高时有冰雹飞击，人罕有蹑其巅者，每值久晴乍雨，有山市出现。九门山在底黑寨，产茶茗味绝美，有温泉在阿科。川以普梅河源流最长，西洋江为最大，赖以溉田。物产仅载物名，如都桶子、都威子、韶子、盐龙、竹砚等，他处所罕闻，但亦不知其为何物也。

　　顺宁府志十卷清乾隆二十六年刊本(徐家汇藏书楼藏)

　　清刘埥纂修。埥字畅亭，号原圃，河南新郑人，康熙五十九年举人，由福建县令升同知，调直隶遵化知州，乾隆二十四年升任顺宁知府。顺宁郡志原无刻本，康熙壬戌知府刘芳声因奉文修志，遂延陈鸣凤、杨健甲辑为《志略》，其后知府徐欐、董永芠皆修纂未就。雍正三年知府范溥纂府志十卷，体裁较备。埥因其志稿而成此志，全编分图考、天文、沿革、地理、建设、秩官、学校、赋役、人物、风俗、艺文十一门，子目五十七，又附目三十七。子目虽繁，附系甚当，体裁详密。按沿革，顺宁为汉益州檄外地，隋、唐以后为南诏地，元始置顺宁府，治庆甸县，明清因之，领顺宁、云州、缅宁厅。地濒澜沧江支流孟佑河，郡城介东西两凤山之侧，素称岩邑。

　　古越州志十卷传抄清同治六年李家珍重订本(南京图书馆藏)

　　清何暄纂，何杓朗增订，李家珍重订。暄字煦仓，南宁县人，乾隆四十四年举人，官江苏江宁县知县。杓朗字近仁，南宁县人。家珍事迹未详。此志暄纂成于乾隆时，道光间其侄杓朗为之增订，同治六年李家珍又为重订。全编分星野、地理、建置、祠祀、赋役、人物、选举、艺文八门，凡五十有七目。卷前越州城图，城长方四门，南曰阜■〈貝寸〉，北曰永安，东曰镇夷，西曰积金，又列山川全图、星野图各一。按越州即今云南曲靖地区曲靖县，朱士嘉《中国地方志综录》著录此志，备注栏曰：“越州明洪武末并入南宁县。”但按本志沿革曰：“元置普靡千户，明置越州卫，康熙五年裁卫置越州。”则州为康熙时也，朱氏《综录》称洪武时并入南宁，或未在置卫前。《越志》实为暄始创，又经杓朗、家珍先后增订，然其书终不免简略，纪载叙元以后故实较详。

　　沾益州志四卷清乾隆三十五年刊本(故宫博物院图书馆藏)

　　清王秉韬纂修。秉韬汉军镶红旗人，康熙三十四年任沾益州知州。沾益为汉宛温县地，晋、唐以来，沿革无考。元始置沾益州，领交水、石梁、罗山三县，明仍之。清雍正五年裁土知州，又于其地分置宣威州。州志据秉韬志序谓：“始有州士孔裔之《志略》，传有抄本，纪载甚略。”此志为秉韬官知州时与州士嵩明、唐翰臣就《志略》参订，编成是书，凡四卷，分二十四门。稿甫成而秉韬调任去，继任知州曾湛为之刻行。其书所叙井疆、里俗、食货之事甚详，艺文所选，亦皆有关州之文献焉。

　　寻甸府志二卷明嘉靖二十九年刊本(天一阁藏)

　　明王尚用纂修。尚用字湛江，江西安福县人，举人，嘉靖二十七年任寻甸府知府。此志为尚用官寻甸之二年所纂，委郡幕陈梓、郡贡士张腾博采编次；昆明庠生祝诚为之校订。其书编次，卷上，郡谱、星野、提封、古迹，风俗、创设、食货、官守，学校、武备、祀典，惠政、卷下、贡举、人物、烈妇、外志、艺文、附录，凡十八门。书前首列图绘，有府境图、府治图，按其义例云：“首图绘，《周礼》九州图义也；次郡谱，《春秋》世序表义也。图绘明，则众物之形备；谱系著，则沿革之道彰。由是星野以别仪象，提封以明疆域；古迹以审往事，风俗以示劝惩；创设以表位署，食货以厚民生；官守以重责任，学校以重文教；武备以谨防守，祀典以崇功德，惠政以昭仁爱，贡举以通贤路；人物以彰俊良，烈妇以尚贞节，外志以备他道，艺文以征述行。”按其编例，首图绘，次郡谱，次星野、提封，四者备而大纲举，一郡之地理沿革已备矣。再次以古迹、政事、人物、艺文，郡之往事典章亦有考也；犹恐有缺，故以附录补之，体核事备。而尤以郡谱一篇，著述极详，俨然如大事录也。郡谱谓：“寻甸古滇国地，暜■〈僰，火代人〉刺蛮居之，无郡邑；其部曰仲札、溢源，后乌蛮之裔新丁夺而有之，至四世孙因其祖名新丁以为部号，语讹为仁地。或云蒙氏为寻甸，段氏改仁德部。元宪宗五年内附，明年立本部为仁地万户府；至元十三年改仁德府，领高明、马龙二州，为美、归厚二县。自土酋安洋叛后，改高明为嵩明，属元南府，马龙属曲靖府。明洪武中改为寻甸军民府，寻省二县入焉，执领编户七里。前此俱土官掌府事，成化十二年弟兄争袭相仇杀，于是改流官。”郡谱叙寻甸沿革如是。而风俗一门较详核，首述族别，次习尚，次时节，均纪载详尽可据。余篇则大概简略，有一篇不过数十字者，以草率成之，终于文献无征故也。

　　寻甸州志三十卷首一卷清道光八年刊本(徐家汇藏书楼藏)

　　清孙世榕修，翟国泰纂。世榕顺天府宛平县人，贡生，道光六年任寻甸知州。国泰安徽泾县人，廪生。寻甸明时置府，清降为州；嘉靖二十九年知府王尚用创修府志二卷，康熙五十八年知州李月枝又重修州志八卷。此志继《李志》重纂，增入近百余年之事物，据其凡例云；“参合任邱舒瑞龙未刻钞志，细意增删校正。”《舒志》失传，未详纂成于何年也。此志体裁，自星野迄杂志，共三十门，绪次颇具条贯，修辞雅洁，而大抵沿用《舒志》原文，以为基础。查此志原本，此书外，仅云南省图书馆有藏。

　　丽江府志略二卷清乾隆八年刊本(徐家汇藏书楼藏)

　　清管学宣修，万咸燕纂。学宣修有《石屏州志》，已著录。咸燕字舒仲，石屏州人，康熙六十年进士，雍正二年任丽江府教授，历十七年，乾隆四年升四川井研知县。《丽江府志》见《古今图书集成·职方典》引有《丽江府志》，当成于雍正以前，但据本志序谓前无郡志。疑此志初稿成于康熙时，《图书集成》所引或即此志稿也。此志为咸燕官丽江学官时，以其平曰所见所闻者笔录之，久而集散成帙，及学宣为郡守时延为修志，遂成《志略》二卷。其体例凡十门，子目七十，体裁精密，文简事详。叙丽江沿革：“为汉越巂郡地，南诏蒙氏始置丽水节度，宋时磨些据此。元初为丽水宣慰司，后置丽江路军民总管府；明改路为府，清因之。”治丽江县，领鹤庆、剑川二州，中甸、维西二县，凡二州三县。郡以丽江得名，即今云南境之金沙江，古称丽水，有丽江井盐场，在丽江县境。

　　丽江府志稿十卷清光绪二十一年修，稿本(华东师范大学图书馆藏)

　　清冒沅纂修。沅江苏如臯人，光绪二十一年任丽江知府。丽江郡志，自管学宣修《志略》二卷，其后百四十四年光绪甲午，会稽陈宗海来权府事，延李福宝编纂府志，未讫成，而宗海调普洱，乙未沅任知府，续辑成书。其书全编分天文、地理、建置、食货、学校、祠祀、武备、秩官、选举、人物、艺文、杂志十二门，子目五十有四。卷帙超管学宣《志略》数倍，丽江文献从此详备足征矣。未见刻本，此稿旧为武进盛宣怀收藏。

　　中甸县志稿三卷首一卷末一卷民国十八年修，稿本(云南省图书馆藏)

