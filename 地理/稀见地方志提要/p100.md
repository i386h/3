<!-- { "loadSidebar": true } -->
　　清沈茂荫纂修。茂荫字槐堂，萧山县人，监生，光绪十七年以同知衔授苗栗知县。按此志序跋皆无，纂成于何年，未能考定，据职官表则止于光绪十七年。苗栗即猫里，清雍正元年设淡水厅，猫里隶之；光绪十五年，台湾巡抚刘铭传，奏准台湾改设行省，添建府厅州县；于是割猫里之地，设苗栗县，是为建县之始。此志亦为苗栗县志之首创也。其书编例，分志、考、表三纲，曰封域志、曰建置志、曰赋役志、曰学校志，曰典礼志、曰武备志、曰职官志、曰文艺志，曰图考、曰物产考、曰古迹考、曰风俗考、曰祥异考，曰职官表、曰选举表。三纲之外，又立列传、志余二门，体例殊有混淆。物产考附《磺案》一节，谓磺油出猫里溪头内山，油浮水面，其味臭；每日申酉二时方可捞取，煎炼之为用甚广，土人与外商争夺兴讼。又志余云：“猫里内山有石穴，产煤油可佐灯烛，募夷人为工师，凿井开采之，事实始于光绪丙子也。”按此说，苗栗之石油，清光绪间已开采矣。

　　噶玛兰厅志八卷首一卷清咸丰二年重修刊本(上海图书馆藏)

　　清董正官修，陈淑均纂，李琪生续纂。正官太和人，特授厅通判。淑均字友松，晋江人。琪生厅人。噶玛兰昔为后山族社中一荒落地，荷兰弗及窥，郑氏未暇开辟。于嘉庆十五年始开辟其地，利于耕。十七年设官置厅，其后光绪元年改为宜兰县。道光十七年柯培元始撰《噶玛兰纪略》十四卷，未见有刊本，陈淑均纂补之；及正官任通判，嘱琪生据淑均之稿续纂，始刊成厅志八卷，即此志焉。其编例，首议开噶玛兰节略，次堤堰图、关图、八景图。以下分封疆、规制、职官、赋役、礼制、祀典、风教、学校、武备、风俗、物产、杂识十二门，各分子目，是为体裁较备之志书。

　　澎湖纪略十二卷清乾隆三十六年刊本(上海市历史文献图书馆藏，现藏上海图书馆)

　　清胡建伟纂修。建伟字勉亭，广东三水人，乾隆三年举人，四年进士，选授直隶无极知县，历任正定、福鼎、闽县知县，乾隆三十一年升任澎湖通判。澎湖在闽省东南大海之中，自隋开皇中遣使陈稜略地至澎湖，迨元末始置巡检司以官斯地，属泉州郡同安县，是为建置之始。明末郑氏据其地，清康熙二十二年靖海将军施琅攻澎湖得之。是时澎湖尚未有专辖，由台湾县领管，雍正时始设厅。此志为建伟官澎湖通判时创修，其体例分为十二门，曰天文、曰地理、曰官师、曰文事、曰人物、曰武备、曰风俗、曰土产、曰赋税、曰户役、曰仓储、曰艺文。天时地理民情，一一尽述。按此志为澎湖志乘之始，其采摭于《台湾府县志》，及林谦光《台湾纪略》，黄叔璥《台湾使槎录》等书，且增数十年之事，其书搜罗颇繁，虽为首修之志，而纪载较备。

　　澎湖县志稿二十卷首一卷稿本(人民大学图书馆藏稿本，上海图书馆藏油印本)

　　近人龙骧纂。骧字振麟，湖北孝感县人。按此志一名《澎湖群岛志稿》，是骧参阅旧籍，及中外书报为材，编纂而成。纪载始自澎湖建置，迄日本投降交还台湾为止，接管后骧所见闻者亦有附及。其中于日本占领时五十余年事迹，则分期叙述，颇清界限。按此志收集庞繁，采辑当非一人，但据骧序称，相协编录者有弟敦贞，子璿为之翻译。此志旨于纪载近时事实，澎湖所辖六十四岛，各岛之经纬度，满潮时面积，退潮时面积，及气温、雨量、气压、湿度、云量、日照雷电、地震等气象变化，暨农工商渔各业发展状况，历年各项统计数字，不厌求繁，均有记录。就其书编例，卷首有澎湖群岛地图一，英人之勘测澎湖群岛地图四，古澎湖厅图一。卷一总纲，卷二面积，卷三气象，卷四沿革，卷五市镇港湾，卷六人口，卷七风俗习惯，卷八宗教信仰，卷九教育，卷十交通，卷十一军备，卷十二农业，卷十三工业，卷十四渔业，卷十五商业，卷十六社会事业，卷十七公用事业，卷十八叙荷兰与郑氏及清与法、日之澎湖战争，卷十九旧迹，卷二十艺文。按其书新旧尽述无遗，可谓方志新创之体裁也。夫澎湖诸岛，既无高山大川，又无矿产沃田，不过渔业水产之盛而已。然其在我国海防则为重地，久为国人之所注意者也。故自清初以来，纪载澎湖之书颇多，如林谦先之《澎湖纪略》，胡格之《澎湖志略》，胡建伟之《澎湖纪略》，蒋镛之《澎湖续编》，及林豪之《澎湖厅志》二种，皆记载简约，且其成书已久，与今澎湖形势远殊，取材资用不大，此志乃集古今中外诸籍而成，材资丰实，为今日有用之书。

　　●稀见地方志提要卷十一

　　长兴陈光贻学

　　○河　　南

　　河南总志十九卷明成化刊本(北京图书馆藏)

　　明胡谧纂修。谧纂修《山西通志》已著录。河南之名，宋代惟属洛阳一郡，故宋敏求作《河南志》仅记西都典故，而不及他州。自明初设河南布政司，所属八府，实跨河以北，封疆于古异殊，故郡邑虽各有偏记，而未有统为一书者。明天顺间提学副使刘昌创修通志，其后十余年成化乙巳，谧又为芟润而成此书，是为河南有通志之始。按此志传本久已稀见，修《四库全书》时，馆臣以为通志于嘉靖中始创为之，犹未知成化时已有通志矣。故此书稀世之珍本也。北京图书馆藏有全帙，而各卷内皆有嘉靖初补版，非成化时原本也。

　　河南通志四十五卷明嘉靖三十七年刊本(北京图书馆藏)

　　明邹守愚修，李濂纂。守愚莆田县人，嘉靖五年进士，授户部主事，历员外郎中，出守广州，升江西学政，调山东。嘉靖三十四年以副都御史巡抚河南，乙卯山、陕、河南地震，命往陕西帙祀河嶽，积劳病卒，赠右都御史，谥襄惠，著有《俟知堂集》。濂字川父，祥符县人，正德九年进士，授沔阳知州，历官山西佥事。濂少尝受知于李梦阳，嘉靖间里居四十余年，以诗文名，所著有《祥符乡贤传》《汴京遗迹志》《观政集》《嵩清集》诸书。《河南通志》自胡谧创修，后八十年守愚重修此志，又三年都御史潘恩始为付梓。统纪河南八府之志，条理粗备。其书体例，分图考、建置、沿革、星野、疆域、山川、风俗、封建、户口、田赋、物产、职官、城池、河防、公署、学校、科目、祠祀、陵墓、寺观、古迹、帝王、圣贤、名宦、人物、游寓、孝义、列女、隐逸、仙释、艺文、辨疑、备遗三十三门。沿革载：“河南古豫州之域，春秋时为东周畿内，环郑、宋、陈、蔡、许、虢、祭、刘、杞等四十余国，战国为韩、魏、楚三国之疆。秦置天下三十六郡，其在河南者有八；唐分天下为十道，有河南道。元置河南江北等处行中书省，明洪武初改为河南等处承宣布政使司，领开封、彰德、卫辉、怀庆、河南、南阳、汝宁七府，凡州十二，县八十二。嘉靖二十四年，升归德州为府。”此志修时领凡八府，而统记无遗，较胡谧通志，则事增义详。但《四库全书提要》谓此志“亦仅具崖略而已，征引未能赅洽，考证亦未精确”，谓此志犹未洽备也。清顺治间巡抚贾汉复修通志，乃始臻全备，然其志例亦大抵仍沿《嘉靖通志》体裁耳。康熙九年徐化成又为增补，三十四年顾洴再事重修，体例皆同以旧志。雍正八年田文镜修通志，始变前志体例，而涉及繁琐。厥后乾隆三十二年阿思哈续修之，道光、同治、光绪，皆历有增补。民国时曾重修，成舆地志、大事志、径政志、艺文志诸稿。自明以来，凡十有一修，其书至今皆存，亦为难得耳。此外又如朱云锦之《豫乘识小录》，近人王幼侨之《河南方舆人文志略》，亦为统记河南之书也。

　　开封府志三十五卷清顺治十六年刊本(北京图书馆藏)

　　清钱纶修，冯樾纂。纶元城县人，拔贡，顺治十六年任开封府知府。樾字今臣，松江府娄县人，生员。开封为豫省首郡，按开封沿革战国时称大梁，魏所都焉。据《史记·魏世家》云：“惠王三十一年迁都大梁。”汉为陈留郡，隋唐称汴州，五代梁都于此，号东都，置开封府；宋、金因之。元改曰汴梁，明复为开封府，领三十六州县。此志修时，许、郑未升为直隶州，陈州未升为府，开封辖境犹仍明制。考开封地志，始有东汉圈称《陈留风俗传》，五代王权《大梁夷门记》，又有环中《汴都名实记》《京东路图经》《开封府图经》，而以宋敏求《东京记》叙故实最精博。修于元者无可考也，明有朱橚《开封郡志》(见《图书集成》引《明外史·周定王橚传》)，及万历时周藩《开封府志》，而其未可考见者，当不止此数耳。此志为清修府志首创，据本书首列分巡大梁道按察司副使沈荃序云：“此志于顺治庚子奉巡抚贾汉复命所修，时钱纶守开封，请冯今臣就订而成。”按其书凡三十余篇，不脱宋人图经体例，又因以匆促复命，遂草率成编，故如沿革山川诸篇，间多疑谬，人物亦多遗误。其后华亭盛朝组复为增纂笺正，然终不免犹有遗憾焉。

　　祥符县志六卷清顺治十八年刊本(北京图书馆藏存卷三至卷五)

　　清李同亨纂修。同亨宜兴县人，顺治十五年进士，十八年任祥符知县。考《祥符县志》，创修于万历八年知县李伯仁，三十六年知县王鹤龄继修。此志乃继王鹤龄《志》重修，创修于知县张浚哲，嘱邑孝廉张壮行，茂才马士隲等所纂未成。同亨仕祥符时，重为编校而成书。其书考时制建置沿革、山川、风物、官制、人物、户籍、田赋甚详，惜此书仅存三卷，全编体例未考，查此书外，惟曰本内阁文库藏有全帙，乃为六卷。祥符开封府附郭县，豫省首邑；汉为陈留、浚仪县地，东魏于此置梁州，后周改为汴州，宋祥符中改今名，为开封府治。梁宋建都所在，其宫阙遗址，盖以明时曾遭河水之灌，不易复寻矣。

　　通许县志二卷明嘉靖三十二年刊本(天一阁藏)

　　明陈正修，张瑶、刘崇儒纂。正字宗儒，陕西富平县人，嘉靖二十四年以举人任通许知县。瑶字公荐，通许县人，嘉靖举人，官山东临清知州。崇儒字五嵓，通许县人，贡生，官山西平阳府同知。《通许县志》，据本志陈正序云：“访得遗稿，乃正德间邑人韩玉所纂，而李崆峒先生所笔削者也；书未脱稿而韩君殁，事遂寝。”此志乃为瑶与崇儒依韩玉《志稿》，重加汇辑考证而成。其书总分天文志、山川志、封域志、城池志、沿革志、户口志、礼乐志、食货志、官迹志、人物志、忠节志、选举志、恩典志、古迹志、祥异志、词翰志十六门。沿革志云：“通许置县，始于宋咸平中，初名咸平县，金大定中改名通许。”按此志沿革浅短，引证古事，殊多附会。

