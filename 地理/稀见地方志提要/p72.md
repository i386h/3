<!-- { "loadSidebar": true } -->
　　明陈霆纂。霆字声伯，号水南，里人，进士，官山西提学佥事、刑科给事中。按此志霆序谓：“幼喜从先生长老访求其故，老归志之。”此志为霆忆故旧之作，分三十六门，附五，为见闻纪述之书。仙潭为德清县新市镇之别名也。镇又名陆市，仙潭者，镇有潭，仙人之所游泳也。自宋南迁临安，镇为水路通江、淮门户，镇内多水街，可舣船数万。此志载镇内有桥四十四，今镇内之桥不止此数焉。按序此志为镇志首创，后修之志皆名新市，《仙潭志》为镇志源始也。按新市自陈霆此志以后，明有胡道传、潘谷，皆纂镇志未成。至明末沈戬谷纂成《仙潭后志》，按其自序云：“前读水南先生《仙潭志》，心向往之，已而得怀川翁《续志》，遂考其与前志异同。”按此则自陈霆此志以后，又有怀川之《续志》，戬谷之《后志》。其后程之彭又辑《仙潭文献》十卷；清嘉庆间沈赤然纂《新市镇志》八卷。新市属德清县，德清原为乌程县之余不乡；自宋《余不志》以来，则历承修纂，而不袭取府县志书，自成乡镇志书之一体。

　　武康县志八卷明嘉靖间刊本(天一阁藏)

　　明程嗣功修，骆文盛纂。嗣功字午槐，歙县人，嘉靖二十六年进士，授任武康知县，后官应天府知府，修有《应天府志》。文盛号两溪，武康县人，嘉靖十四年进士，授编修。文盛为人孝弟力学，以经济名，时严嵩秉政，能引身独善。丁内艰，服阕不再仕，结屋石城山麓读书其中，所著文见万历间邑人杨鹤所刻《武康四先生文集》，文盛其一也。武康之有专志，始于宋刘瞳撰《余英志》，明弘治间知县易纲修《武康县志》，倣年表体，分部体例，檃括称当。是编仍其体例，分邑纪、星野表、疆域表、秩官表、人物表、山川志、风俗志、食货志、学校志、祀典志、艺文志、名宦传、儒林传、卓行传、宦业传、文苑传、隐逸传、列女传、寓贤传、杂传凡二十门，是为文盛及邑生魏实、李森诸人纂辑。山川志纪莫干山在县城西北二十五里，地近三桥埠镇，明时已颇称盛，山有莫干剑池及磨剑石，传为干将、莫邪从此铸剑，磨以其山之石，淬以其池之水，则銛利倍常。莫干山于明时虽无今日之盛，而为当时富商宦达避暑之地矣。食货志载武康产丝紬著闻，县城设织造府，岁产局丝三百三十三觔。而今湖属诸县产丝皆以两计，不言斤数，明时则以觔计数，以此可以考古今市场货物计数之变迁也。

　　武康县志八卷清康熙十一年刊本(上海图书馆藏)

　　清冯圣泽修，骆惟恭纂。圣泽字沛衢，顺天蒲阴人，由内番译官授知县，康熙七年任武康知县。惟恭武康人，事迹未详。是编乃康熙壬子圣译官武康时聘惟恭据明嘉靖间骆文盛所纂县志体例重修。先是顺治间邑人骆仁埏考旧志，有前溪钓叟抄本，康熙乙巳、丙午间知县吴定远，复为搜录遗事，成《武康县志藏本》，此志乃集其成。其书体例，为纪、表、志、传四纲，凡八卷。卷一邑纪，卷二星秩、疆域、秩官、人物四表，卷三山川、风俗、创设三志，卷四食货、学校、典祀三志，卷五艺文志，卷六至八，人物传。每篇之后有附跋，大抵仍沿用骆文盛旧志，有维恭及邑庠生张复旦题识，皆言简意详。

　　武康县志录要不分卷旧抄本(上海师范学院图书馆藏)

　　是编为选录清道光九年疏筤修《武康县志》。筤号龙眠，道光二年进士，官武康知县时，延陈殿阶、吴敬义纂县志二十四卷，自咸丰间兵燹之后，版帙焚尽，流传绝少。是编节录疏筤之志，称曰《录要》。按其编次，分为地域、建置、秩官、选举、艺文、列传、杂志七类，已非《疏志》原例。艺文内金石一目，有周罐、汉铜洗、铜官钱范、宝相寺神钟等十数器，只抄附考，图像未有描绘。节本方志，始见此书，而未详出于何人之手，观其所录事物，皆典核有用，可资参考之价值。

　　安吉州志十六卷明嘉靖间刊本(上海图书馆藏存卷五至八，天一阁藏存卷一至四，卷九至十一)

　　明伍余福纂修。余福字君来，一字畴中，苏州吴县人，正德十二年进士，任安吉知州，历官刑兵二部郎中，镇远知府。按此志，嘉靖三十四年余福官安吉时所修，见《澹生堂书目》《千顷堂书目》《脉望馆书目》《万卷堂书目》著录，皆作十六卷。同治《安吉县志》载此志序及凡例十四则，凡例一云：“安吉自改州以来，无有志者，虽有《古桃志》抄本，残篇断简无可考。”考安吉立县始于后汉光和之未，析丹阳郡故鄣之地建县，曰安吉；明正德元年升州，州志肇自此志。兹书为残本，存课贡、户口、军役、公署、学校、祀典、关津、古迹、丘墓九篇，刻本久佚，此本外，天一阁所藏亦为残本，存卷一至四，卷九至十一。

　　安吉州志十卷清康熙十年刊本(浙江图书馆藏)

　　清曹封祖修，朱进纂。封祖辽东人，荫生，康熙八年任安吉知州。进字广文，一字方城，海宁县人，顺治举人，康熙六年任安吉州学正。安吉州志肇修于知州伍余福，后或议其浮华无实。其后二十年知州江一麟重修州志八卷，又或评其简略不详，以知修志不易。此志为封祖官安吉时与属官朱进议例重修，以正旧志之失。其例参《江志》体例，定为三十一目，书中文辞仍袭用《江志》旧文者甚多。是时安吉虽仍为州而不领孝丰，此志所不同以《江志》者，书中尽削孝丰事不载。按此例亦非修志者之善法，未分前之事，不可不载；既分后之事，固当不载，如此方能分合分明。

　　●卷七下

　　○浙江下

　　长兴　陈光贻学

　　宁波府志四十二卷明嘉靖三十九年刊本(上海图书馆藏)

　　明周希哲修，张时彻纂。希哲威远人，嘉靖二十九年进士，三十六年任宁波知府。时彻号东沙，鄞县人，嘉靖二年进士，官至尚书。按此志纂成于嘉靖三十八年，当时诸生同参订者，府学有倪询、薛晨、卢叔麟、李贤，鄞县有洪谟、沈明臣、何炯、张邦辅，慈溪有方诏、向斅，奉化有孙继宗，象山有周易、俞澜；纂辑既非一手，又亟于成书，故不免有舛讹之处。其书体例，分舆地图、秩官表、选举表、疆域志、经制志、物土志、杂志、艺文、列传九类。按此志搜罗博洽，涉猎古今，斐然可观。乾隆《鄞县志》序称其论赋税、海防，尤见经济。宁波秦、汉至隋，为会稽郡地，唐始置鄞州，宋曰明州奉化郡，后升为庆元府。元为庆元路，明初曰明州府，后改为宁波府。

　　昌国典咏十卷稿本，有王謇跋(上海图书馆藏)

　　清朱绪曾纂。绪曾字述之，上元人，道光举人，官至知府。此书绪曾办理定海善后时，因为其自用所需而辑也。成于咸丰元年，博采宋、元、明志乘。《昌国州图志》，辑录共二百四篇，记山海、洞岩、塘地、石浦、潭、礁、盐场、门闸、田井、坊仓、书院、堂院、桥、亭、寺庙、墓等记文，汇成舟山掌故之集，而不自述一词，别创地志一体也。

　　鄞县志二十四卷首一卷清康熙二十五年刊本(上海图书馆藏)

　　清汪源泽修，闻性道纂。源泽字天门，扬州江都县籍，徽州歙县人，廪生，康熙二十二年任鄞县知县。性道鄞县人，贡生，留心于乡邦文献，历四十载而纂成此志。博稽确订志类为一十二考；曰总识考、曰经制考、曰形胜考、曰利济考、曰治化考、曰敬仰考、曰选举考、曰品行考、曰修辞考、曰特艺考、曰方外考、曰杂纪考。卷前有王掞序略云：“发凡起例，别具卓识。部分为考者十有二，条系为目者八十有六，诠次为卷者二十有四。其载事也核，其临文也慎；于星野、兵农、选举、德义、士女、节烈、采订尤加详确。”乾隆《鄞县志》卬宪曾序论此志云：“虽属详备，而拙于文词，未为通人所详。”余观此书，均为考订之词章，虽无词采风韵，而文字简核也。按鄞县为宁波府附郭县，汉时为鄮、句、章三县地。唐置明州，以鄮为附郭，五代梁以避祖讳，改鄮为鄞，自宋以来郡虽屡更，而县则无改。郡志古本，今存者较多，而郭县专志，传者以此志最古。

　　鄞志稿列传八卷稿本(上海图书馆藏)

　　清蒋学镛纂。学镛字樗庵，鄞县人。按此本为紫格抄稿本，版口刊“鄞县志”。四明张寿镛辑刊《四明丛书》第三集，收《鄞志稿》二十卷，蒋学镛纂，成《甬上先贤传》十九卷，《水利考》一卷。按鄞县修志，未见有《蒋志》，后修诸志亦未有引称《蒋志》者。考学镛清乾隆时人，故疑此本，为钱维乔所修《鄞县志》之底本。维乔武进人，精志乘之学，及官鄞县，聘嘉定钱大昕纂县志，亲与大昕商订志例，监该慎严，考据详备，世号名书，刻成于乾隆五十三年。书中列传采用学镛此志稿也。

　　慈谿县志八卷明天启刊本(上海图书馆藏)

　　明李逢申修，姚宗文纂。逢申字延之，号若鹤，青浦县人；万历四十七年进士，授慈谿知县，以失阉党意，降迁县佐，丁母忧归，服阕起为工部主事。宗文慈谿人，万历三十五年进士，官至都御史。按慈谿故句章地，自汉董孝子奉母大隐，而谿以慈名，唐开元中县亦名慈谿。邑志起于何时，未可详考，而宝庆《四明志·张齐方传》，引注慈谿旧志，则宋宝庆以前已有志矣。明志始见《文渊阁目》，新志类载，则正统以前已有之。正德间邑人周旋、陆绅纂县志二十卷，已佚；而见历代史志；及公私藏书目著录。是编乃继正德志重修，纂成于天启四年。其编例，分二十四类，附类五，惟人物类，析子目十八，旧景图及宸翰，列于卷之十二、十三，而不列以前，又不列纂修表，而以纂修人列于各卷之第二行，是为其独创之款式也。

　　观海卫志四卷四明张氏约园抄本(上海图书馆藏，存卷一至卷三上。北京图书馆、浙江图书馆各藏清抄本全)

　　明周栗纂修。栗广西桂林人，进士，任临观戎政把总。按此志修成于嘉靖四十一年，今惟见存抄本，四明张氏以此本刊入《四明丛书》；此本为张氏原抄本，已见缺一册。此志编次，卷前有浙直等处地方总兵官右军都督府、都督同知卢镗序，其志例，首疆域、星土、形势，次建置迄艺文，凡四十一门。记载重于关隘险要，不属卫境者兼收，若文武官员不论古今具书姓名，方技灾祥记述尤详，滥及一方之杂事矣。观海卫初为吴、越地，隶勾章卫，宋始濒海置向头、鸣鹤两水军寨城。明洪武时汤和镇此，于慈谿县三十都之定水寺，涂田置观海卫，设卫自此始，卫志则此志首创也。

　　奉化县图志十二卷明嘉靖间刊本(上海图书馆藏)

