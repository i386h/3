<!-- { "loadSidebar": true } -->
　　清王言纪修，朱锦纂。言纪字笏仙，原籍上元县人；世袭白山司巡检，以军功加州同衔。锦字心池，芷江人，官太平府凭祥州州判。广西为南荒辽远之域，民族错处，自古以来设有土官以管其事。唐宋有羁縻之州，尚未通于典属，元设有宣抚、按抚、招讨等司，明因之是为土司。《明史》立《土司传》，土司之名，实自此始。白山司在广西思恩县，明嘉靖中有王受者，以功授白山巡检世袭。受之先祖王青，建康上元县人；宋皇祐间随狄青征邕，有功授以丹良堡荫世袭土舍，二十四传至受。白山司境，周二百三四十里，领管十六城头。(据本志疆域篇谓，城头乃土人村落所聚之名，即州县之乡都也。)至言纪领管其地，已三十六世矣，而世无协代争夺之事。其司志，据本志凡例谓：“旧有司官王之纯所辑志未付梓，存残稿一帙。”又据言纪自序谓：“三十三世祖莲峰纂有志稿。”按本志世系，莲峰即之纯之别号。按是编文词，实出于言纪手笔，锦仅协商酌而已，而著锦为纂辑者。凡例有云：“土司子孙相传，虽秉笔者纵无私曲，亦难取信于人。又矧为亲者讳，情理所必然者，今列司官为监修。”兹著录纂修人，仍因纂修姓氏表不更。此志分十八门，首纪、世系二篇，次为志十七，曰建置、曰疆域、曰山川、曰关梁、曰水利、曰田赋、曰祠庙、曰风俗、曰物产、曰人物、曰列女、曰塚墓、曰土兵、曰■〈礻幾〉祥、曰前事、曰诏令、曰杂记，卷前有图六。其书体例，不同于州县志者，有世系二篇，余则大致与州县志相同。所分门类，则据事而志，不蔓不支，有条有贯，事无巨细，皆能毕陈，自成方志中之一派。土司修司所之志不多，而传者尤少；考土司志书，大概始于明时，据《古今图书集成》，引明代所修之《大渡河土千户所志》《天全六番招讨使司志》，今皆不传。

　　上林志稿十二卷清道光二年刊本(上海市历史文献图书馆藏，现藏上海图书馆)

　　清黄金声纂。金声字和东，上林县人，嘉庆十五年举人，主讲澄江书院，二十五年成进士，授浙江金华县知县，道光壬午充浙江乡试同考官。上林为汉领方县地，唐析置上林县，清时属广西思恩府。县志创修于明万历间知县王一岳，再修于清康熙间知县张邵振。此志为金声主讲澄江书院时所纂，全书凡十篇，曰方舆、曰建置、曰政纪、曰物产、曰职官、曰选举、曰宦绩、曰列传、曰艺文、曰杂缀，邑事巨细俱备，体裁简略。

　　西隆州志一卷传抄清康熙十二年修，嘉庆三年增补本(徐家汇藏书楼藏)

　　清王誉命纂。誉命事迹未详。此志为誉命纂成于康熙十二年，书凡一卷十六篇，为《西隆州志》草创，向以抄本流传，随抄随增，此书乃增至嘉庆三年止。其书记西隆沿革，宋始置安隆峝，元隶云南宣尉司。明永乐间普安酋长，祸乱邻疆；岑子得声援立功，封安隆长官司世袭，改隶广西布政使司。清初仍之，后因绝嗣争秩，操戈不休。康熙五年抚定之，改设流官，置西隆州，属广西思恩府，雍正八年改隶泗城府。

　　富川县志十二卷清乾隆二十二年刊本(上海市历史文献图书馆藏，现藏上海图书馆)

　　清叶承立纂修。承立广东嘉应州人，乾隆十一年进士，十九年任富川知县。《富川县志》，明嘉靖三十八年知县符大宾创修，万历十一年知县周笃棐重修，三十九年知县张文燿三修。此志继《张志》重修，全编分为十二门，曰舆地、曰风土、曰营建、曰职官、曰赋役、曰学校、曰兵防、曰选举、曰名宦、曰人物、曰艺文、曰杂记。据舆地所述沿革，富川县汉置，唐改曰富水，寻复故名，明清属平乐府。按富川县今与钟山县合，改曰富钟县。富川之名甚古，宋时已有志书矣，见《古今图书集成·经籍典》著录，宋绍熙间潘廷立撰《富川志》，其书久佚。

　　荔浦县志四卷清康熙四十八年修，抄本(徐家汇藏书楼藏)

　　清许之豫纂修。之豫字嵩瞻，汉阳人，康熙二十年举人，四十六年任荔浦知县。荔浦置县，肇于汉元鼎六年，因荔水得名；唐于县又置荔州，寻废。明清为荔浦县，属平乐府。明万历甲申知县吕文峰始修县志，久佚。此志为之豫仕荔浦时所修，征诸耆宿见闻，参诸省郡志书，摭采颇难。其书体裁凡三十二门，而无大纲，纪述则极简略，为未竟之稿也。

　　昭平县志八卷清同治八年重刊本(徐家汇藏书楼藏)

　　清陆焞纂修。焞字芸谷，仁和县人，举人，乾隆二十四年任昭平知县。按《昭平县志》创修于明万历四十四年知县柯寿恺，清康熙三十年知县杨燮重修。此志焞官昭平时承《柯志》重修，成于乾隆二十四年。书分为二十四门，体例精严，取材宏富。查此志乾隆原本未见，同治重刻本外，又有光绪十七年重刻本。昭平为汉临贺县地，南朝梁分置龙平县，宋改曰昭平，明省入平乐县，寻复置，属平乐府，清因之。

　　苍梧总督军门志三十四卷明万历九年刊本(上海图书馆藏)

　　明应槚原纂，刘尧诲重纂。槚括苍人，任苍梧总督军门府少司马。尧诲临武人，以大司马总督两广军务。此志为尧诲取檟《苍梧志稿》重纂刻成。其体例，卷一开府，附军器历官，卷二制勑，附礼仪；卷三至卷五舆图；卷六至卷十三兵防，分十目，一武官兵，二文官兵，三司卫所官军，四州县民兵，五巡检司官兵，六营堡，七营堡土兵，八军门防守兵，附厅用人役，九军饷支用额数，十两省岁入军饷，卷十四经费；卷十五操法，卷十六赏格、罚格；卷十七至二十一讨罚，分五篇；卷二十二至二十七奏议，分五篇；卷二十八碑文，卷二十九集议；卷三十至三十四纪略安南，分五篇。按此志为关镇军志体裁最备者，书首开府一门谓：“明兴既平两广，各设都指挥使司，布政使司，按察使司领之。永乐始于广西置镇守，迨成化元年，诸夷煽乱，命征夷将军都督赵辅，游击将军都督和勇，充总兵讨之；而以浙江左参政韩雍有文武才，升都察院右佥都督赞理军务，太监陈瑄监督之。贼平，留宣镇守，以雍提督军务，兼理巡抚西省。而梧州界两广之中，宜开府焉，以雍为右都御总督两广军。”此段记苍梧设军府之始焉。《纪略安南》一篇，著文五卷，记越事颇详也。

　　浔州府志七十六卷首一卷清道光六年刊本(上海市历史文献图书馆藏，现藏上海图书馆)

　　清孙世昌修，光昭纂。世昌字少兰，桐城县人，嘉庆七年进士，道光元年任浔州府知府。光昭爵里未详，与世昌为中表，世昌仕浔州时，光昭为浔阳书院主讲，世昌遂延修郡志，纂成此书。浔州府志，据本志所录胡南藩旧志序谓：“郡志始创于明太守戴金镂。”又见《古今图书集成·职方典》引有张尔翮《浔州府志》，纂成于康熙时。又查浔志此志以前，有乾隆乙亥知府胡南藩修府志五十卷，其后府守陆燝、陈玉麟先后修成志稿，未付剞劂，遂遭销毁。此志始于道光五年开纂，翌年书成，全编凡十五门，体裁繁简得中。自咸丰中兵燹之后，志版尽毁，今传本几无，存者为稀世之物焉。浔州为汉郁林郡地，南朝梁分置桂平郡，隋郡废，并入郁林。唐又置浔州，治大宾县，寻废，后于桂平县置浔州，取浔江为名。宋初废，寻复置，曰浔州浔江郡；元改为浔州路。明置浔州府，领县三、州一，日平南、贵州、武宣、武靖州。清为浔州府，领桂平、平南、贵县、武修四县。

　　浔州府志五十七卷清光绪间修，抄本(上海图书馆藏)

　　清夏敬颐纂修。敬颐江西新建县人，监生，光绪十七年任浔州知府。按此志分四纲，曰纪地、曰纪官、曰纪人、曰纪事，以艺文散入各门。纪地分沿革表一、山川、气候、物产、城池、坛庙、学校、廨署、遗迹八目。纪官分秩官表一、禄饷、贡赋、食储、祀典、学制、兵防、邮传、刑狱八目。纪人分选举表一，列传、民俗二目。纪事分前篇、后篇二目，前篇所纪自汉至清，以见诸史传者已有载也；后篇则记民乱之变、人事之变、瑶事之变，及天地草木禽鱼之变化灾祥。按此志采摭甚繁，征引他书均注出处，颇慎编法。惟职官、选举表，自嘉庆后道光、咸丰、同治三朝，缺挂过半，殊若未竟稿。查此志于光绪二十二年付刻，但刻本今流传极少。

　　上思州志四卷清康熙二十三年修，抄本(上海图书馆藏)

　　清戴梦熊修，唐炅绪纂。梦熊字汝兆，浙江浦江县人，康熙间上思知州。炅绪字汴云，全州人，康熙十一年举人。《上思州志》，创修于明嘉靖间知州陈世瞻，迄梦熊仕上思时，始议重修，乃属炅绪及州人江汉秋、林中铉，韦编易等编成。其书凡四卷，自图考分野，至选举、义烈，四十四门，体例颇备。记上思州沿革谓：“上思古粤地，秦部落南交，汉元鼎时羁縻于合浦郡。唐天宝初始置上思州，以土酋延袭；元大德间土酋黄圣许叛，命大将程飞鹏往剿，土酋竄入交趾。明洪武初土酋黄忽都纳款来归，其后叛附不常；至弘治间始列职方，隶南宁府。物产载，上思产果为盛，有龙眼、橄榄、杨桃、波罗蜜、徧桃、甘蔗、芭蕉、柚子、桃李、石榴等。风俗谓，民情强悍，男耕、女纺织，不务他职。婚礼以槟榔、蒌糖、豕羊牛、镪为纳采征聘，绅庶皆然。

　　太平府志五十卷首一卷末一卷传抄清雍正四年刊本(上海图书馆藏)

　　清甘汝来纂修。汝来字耕道，号逊斋，江西奉新县人，康熙五十二年进士，授直隶来水知县，调任新安，雍正元年升广西太平府知府，任满擢左江分巡道，广西按察使，调苏松太粮道，升广东布政使、实录馆纂修、《三礼》馆总裁等职。据志序谓：“太平府志创修于明弘治间，其后虽有纂辑，皆散佚无考。”按此志之纂，距弘治郡志逾二百余年，其间采摭不易。其书体例，分天文，地舆、营建、食货、选举、武备、■〈礻幾〉祥、艺文八类，卷首为序目舆图，卷末安南附记。原本今仅见故宫博物院有藏，民国时有据抄本油印者。太平府沿革，汉临麈、雍鸡等县地，唐置羁縻州，宋析置太平砦，元置太平路。明洪武元年置太平府，清仍为府，领厅二：龙州、明江，州四、养利、左州、永康、宁明；县一、崇善。

　　太平府志稿六卷清宝墨轩抄本，清简玉民手跋(复旦大学图书馆藏)

