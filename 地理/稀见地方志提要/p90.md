<!-- { "loadSidebar": true } -->
　　清周岩纂修。岩字雅山，苏州元和县人，监生，嘉庆二十二年任彭泽知县。《彭泽县志》，自明万历十年邑令叶朝荣修县志九卷，清康熙二十二年邑令王廷藩重修县志十四卷，体例较备；乾隆二十一年邑令吴会川又重修，号为名书。此志为岩官彭泽时续补《吴志》后六十余年事，襄助采辑者，有邑人刘黻(东桥)、柯翘(楚埜)，自戊寅九月开修，迄已卯腊月蒇事。其书体例，分星野、方舆，建置、食货、学校、典礼、爵秩、选举、列传、列女、艺文、杂记十二门，系仿王、吴二志，叙次相循，似比《王志》能肆，而较《吴志》为严，且其补缺考订，厥功甚多矣。按彭泽沿革，为汉时始置治，故城在今湖口县东三十里，三国吴尝置彭泽郡，晋陶潜尝为令于此，隋改置龙城县于东界，后改为彭泽，五代南唐时迁今治，明清属九江府。县因山为城，俯瞰小孤山，为采石以上入江路之阨塞处。

　　建昌府志十九卷明正德十二年刊本(天一阁藏)

　　明夏良胜纂。良胜字于中，号东洲，南城县人，正德二年解元，三年成进士，授刑部主事，进考功员外郎。尝与同省舒芳、潮九川、徐鏊四人，以上疏直谏，罹罪戍边，时号江西四谏。世宗立召复故官，起为文选郎中，迁南京太常少卿，请归。著有《东洲稿》十二卷、《谏东戍录》一卷。考建昌之名始于宋，置府始于明，领南城、南丰、新城、广昌、泸溪五县。志乘宋有绍兴间胡舜举之《旴江志》，及姜得平、陈岐二《续志》，记今建昌府事也。据本志良胜自序谓：“《旴江志》经兵燹不可考见，正统、景泰间郡守韩彻，同知何恩辈，首复锐意修志不果；及良胜始克纂成于正德丙子，建昌乃复有郡志矣。”按此志实为建昌郡志首创，全编凡十九类，定纲系目，颇有体裁。今惟天一阁藏此原本，为稀世珍本。

　　广昌县志六卷清康熙二十二年刊本(北京图书馆藏)

　　清王景升修，魏宗衡纂。景升镶蓝旗人，监生，康熙二十一年任广昌知县。宗衡广昌县人，事迹未详。广昌建置，始于宋淳化间析南丰县之三乡设广昌县。邑志自元迄此志凡十修，一修于元连仲默，二修于明正德何宗嗣，三修于嘉靖丙申李乔，四修于嘉靖乙卯强仕增，五修于万历癸巳颜魁槐，六修于万历丙申陈时，七修于崇祯壬申徐时进，八修于清顺治丙申沈寅新，九修于康熙癸丑王维翰，此志为第十修。查十志今九不传，此志亦为仅存之本。按此志纂成于兵火之后，前志已大抵无存，景升为之搜求残篇，订旧增新，如同初创。其编例总为六门，审其绪次，体例亦未臻备，草率成书。如艺文志，选录蔓滥，诗有残缺之章，且于邑事无关者亦入之。

　　抚州府志十六卷明嘉靖间刊本(上海图书馆藏)

　　明黄显修，许大经纂。显琼山县人，嘉靖二十年进士，三十年任抚州知府。大经临川县人，举人。《抚志》于宋景定中郡守家坤翁始成志三十五卷，明弘治中邵宝重修。此志为显守抚之三年，属郡人陈九川，徐良傅、许大经、王铣、白湄、杨诚等修之，文笔出于大经之手。于嘉靖癸丑九月始事，是岁显以奔丧南归，郡贰林垠克终其事。其书为纲者三，曰天文、曰地理、曰人道，为目二十。按抚州沿革，春秋战国时分归吴、楚，由秦汉至宋元，或隶九江郡，或称豫章郡，或名临川郡，后遂为抚州。明始置抚州府，领县七，宜黄、辛梁、东乡析于明，临川、崇仁置于隋，金豁、乐安置于宋。抚州山川，其镇山曰巴山，为临水所出焉，一名临川山。南有军峰，东有螺首，西有华盖，北有蜉蜒，东南有云林，西南有芙蓉。其川大曰临水，其浸曰千金坡，筑于唐时，累石为堤，傍开六石门，可溉田二万顷。

　　金谿县志九卷明嘉靖六年修，二十四年重刊本(天一阁藏，存卷一至三，卷五至六)

　　明林初修，王蓂纂。初四会县人，举人，嘉靖四年任金谿知县。蓂字时正，一字东石，号序子，金谿县人，弘治十七年举人，正德六年进士，授礼部主事，嘉靖时历官南京礼部祠祭司郎中，浙江提学副使。蓂夙慕青田之学，尝与同邑洪范、黄直、吴悌，在翠云山讲学，创致知格物之说；取宋儒二十四人语录，辑为《心学录》一书。金谿自宋淳化五年割临川、安仁、贵溪三县地置县，景定间创修县志，明永乐间重修。此志是取材于《永乐志》，及《弘治抚州志》辑成。其体例分为五十四门，而无大纲，序次尚符编例。自永乐后百三十年之事，记载甚详而赅，建县以来五百六十二年之事，亦皆披载，然于永乐以后记载为略。

　　宜黄县志八卷清康熙五年刊本(北京图书馆藏)

　　清尤樨章修，欧阳斗照纂。樨章字雯庵，福建晋江县人，举人，康熙元年任宜黄知县。斗照字子进，宜黄县人，举人。宜黄建县始自宋开宝间，迄清数百年间，县名未更。县志于明有嘉靖鲍凤之志，万历王尚廉之志，又有正德间邑人黄漳(濯缨)私纂之《宜黄县志考订》，天启以后未有刻本矣。樨章谓《鲍志》失之冗杂，《王志》分天、地、人三门，体似类书，皆欠志体。乃与斗照斟酌前志，订成体例凡三十余门，均随事标题，而无条贯。惟纪乡都里程民俗，尝亲临访察，较为翔实也。

　　乐安县志八卷清康熙十一年刊本(北京图书馆藏，存卷二至四)

　　清杨之琳修，原良纂。之琳号剑华，陕西人；顺治十四年进士，十五年任乐安知县。良字鸣喜，乐安县人。考《乐安县志》，创始于宋淳熙癸卯，元至元戊寅重修，明洪武丁巳黄德民修之，正德壬申穆世杰修之，四志久佚，今之传本则以此志最旧矣。惜此本已残缺，取《同治县志》所录前志序跋，与此书所存卷互参，知全编定为地舆，建设、田赋、秩官，选举、人物、艺文、杂志八类，目一百有余，每类前有小引，后有志论。增正德以后之典章人物甚备，体裁庞浩。乐安置县始于宋绍兴十九年，割崇仁之天授、乐安、忠义三乡，及庐陵之云盖乡置乐安县，治于詹墟镇。县南门外有金鳌桥，构结甚巨，为县闻名胜迹；桥一名安浦，跨鳌溪，溪流涌急，建筑不易。桥创建于何时，据本志艺文志，有宋端平间萧崱《安浦桥记》，咸淳间何时《鳌溪桥记》，明成化间吴宣金《鳌桥记》。桥最后重修于万历四年邑人游升汉，升汉先世已经四次重修此桥矣。

　　东乡县志二卷明嘉靖三年刊本(天一阁藏)

　　明秦镒修，饶文璧纂。镒字国重，锡山(无锡县)人，嘉靖初任东乡知县。文璧字德温，临川县人。东乡于明正德七年分临川县地置县，又割金溪，安仁、余干、进贤地益之。此志为首修，镒官东乡时亲致礼于文璧，属以撰之；又命庠生吴峦来赞厥成。此志脱稿，镒以事将去任，遂亟属峦缮写，鸠工而刻之。通许崔应极以代摄至县，亦为之厘正。其书编次，卷上原县，星分、地分、城池(街巷附)、形胜、山、水利，墟市、桥津、户口、土产，贡赋、力役、职制、公署、祀典、恤典，礼仪、武备，卷下风俗、名宦、仕宦(分进士，乡贡，岁贡、徵辟、援例、椽辟、武功、封赠)、人物(分卓异、忠义、隐逸、名士、死难、勇毅、列女、义民)、古迹、祥异、方外、著述、文类二十八门。东乡物产，据此志土产篇草之属共列数十种，其小序云：“大约东乡所产之草，可供药物者甚多，民不知采用，药则买于市耳，惟外科疡医多用之，往往得师口传，而改易其名，难证以本草也。”又贡赋篇，贡物有野味、茶芽、黄蜡、药材、杂皮、翎毛、弓、箭、弦等。

　　临江府志十四卷明隆庆六年刊本(天一阁藏)

　　明管大勋修，刘松纂。大勋字世臣，浙江鄞县人；嘉靖四十四年进士，选翰林院庶吉士，改礼科给事中，历刑、工左右给事中，隆庆初出知临江府知府。松字汝贞，号罗川，新喻人，嘉靖二十三年进士，官刑部郎中。时徐学诗劾宰相严嵩专擅，疏稿出松手，嵩颇恨之，以忌引归，年甫三十。遂绝意仕进，以文章诗歌适志，著有《罗川遗稿》。临江郡志据本志大勋序谓：“临江郡自宋淳化肇建，志风几作矣。前此版籍存亡，《洪武志》偶得于民间，缺逸过半。《弘治志》学士世家多藏之，独《嘉靖志》俱完。”按其语临江志书，明洪武时始焉，而未言宋时郡志成于何年，仅曰志风几作矣。《嘉靖志》书只九卷，纪载疏略，不纪天文、艺文、释老、物产。此志虽后作数十年，而纪载详明，考订精密，故选录之。按此志为大勋官临江时所修，松为总纂，同知邓原玉，通判段豸、唐诒，推官陈承勋协辑。咨旧采新，体裁賅实。其书体例，编为十四卷，卷一舆图、卷二沿革、卷三疆域、卷四建置、卷五官师、卷六农政、卷七赋役、卷八秩祀、卷九防圉、卷十选举、卷十一名宦、卷十二人物、卷十三杂志、卷十四艺文。舆图有新刻临江疆域图一、新刻临江郡城图一、新刻临江郡治图一、重刻宋临江军旧城图一、重刻宋临江军旧治图一、重刻洪武己巳志疆域图一、重刻洪武己巳志郡城图一、重刻洪武己巳志郡治图一、重刻弘治壬戌志郡城图一、重刻弘治壬戌志郡治图一、新迁临江郡学图一、清江县图一、新淦县图一、新喻县图一、峡江县图一，图凡十五，其小序云：“临江新辑郡乘，舆图要矣。追刻而编次之者，怀古重始之微也吁。”查志乘之翻刻旧志舆图者，莫若此志之备。沿革谓：宋淳化三年以清江地建临江军，清江为附郭县，并吉之新淦，袁之新喻俱隶之。元至元十三年改军为路，元贞二年升新淦、新喻县为州。洪武初改路为府，属江西省，清江仍之，新淦、新喻复为县。嘉靖五年析新淦之南置峡江县。”所叙概略。

　　清江县志八卷明崇桢十五年刊本(北京图书馆藏)

　　明秦镛纂修。镛字大音，号若水，无锡县人；崇祯十五年进士，授清江知县，官至监察御史。镛明《易》学，著有《易序图说》《周子通书半解》《皇极内篇小衍》。清江建县始于南唐，属筠州，宋于清江地置临江军，清江遂历来为临江附郭邑。邑乘始于何时未可详考，但据本志镛序谓：“志为清江三百年缺典。”按其语意，则此志以前清江无县志焉。此志为邑士杨廷麟、熊化等二十八人采集，镛自总纂成书。其书以记山川、封域、谣俗、土风颇详，所记自万历至崇祯间事物，大抵无缺，万历以前则较疏略。

　　瑞州府志十四卷明正德十年刊本(天一阁藏)

