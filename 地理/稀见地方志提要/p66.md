<!-- { "loadSidebar": true } -->
　　明谈迁纂。迁始名以训，字孺木，号观若，海宁县枣林人，诸生。迁不屑场屋之文，好观古今治乱之事，尤注心明朝典故，著有《国榷》一书，颇行于世。海昌为海宁县之古称，其名始见于《三国志·陆逊传》云：“逊始在府，出为海昌屯田都尉，并领县事。”《四库全书提要·存目》著录此志云：“是志题曰海昌，以海宁为吴海昌郡，从古地名也。”盖海昌吴时为县，非为郡也。考海昌志于明嘉靖间，邑令蔡完延董谷纂《海宁县志》九卷；其前犹有永乐间训导曾昶撰《县志稿》，朱迪又为《续志》四卷；成化中洪遵纂《海宁县志》，久佚。惟宋潘景夔之《海昌图经》，据此志缘起所言：“藏于邑之硖山闻氏。”但按清康熙十四年，知县许三礼修县志时，已不可得也。此志继崇祯三年赵维寰《宁志备考》而作；其书体例，分舆地志、食货志、职官志、建置志、选举志、人物志、丛谈、艺文志八门，子目四十有三，较前志多所考证。书首有自序，署丁亥秋九月，并附录宋《海昌图经序》一编。原刻本除此书外，别无发见。藏于上海图书馆者，为静得楼抄本，浙江图书馆藏有旧抄本，钤有海昌马氏味吾斋藏、陈恭溥、游艺仙馆诸印，及道光丁未陈恭溥手跋。

　　海宁志略不分卷旧抄本(上海图书馆藏)

　　清范骧纂。骧字白文，号默庵，海宁人；明举人，顺治十一年举贤良方正，不就试。是编修于顺治丙申丁酉间，时邑令秦嘉系延骧所纂也。其书体裁，以仿胡孝辕《海盐图经》之例，每门统作一篇，分分野、山川、坊衢、乡市、沟洫、田赋、户口、兵防、公署、学宫、潮汐、海塘、寺观、补遗、附录十五门。其书文辞为论说体裁，引证考订，网罗断制，尚能合乎史体。例如潮汐篇；附《浙江潮说略》，引载《史记》《山海经》，枚乘《七发》诸说，以证海宁自古为观潮地。又引录褧伯宣《潮候图说》云：“浙江之口有两山焉，其南曰龛，其北曰赭，并峙江海之会，谓之海门，潮之入于浙江也。发乎浩渺之区，顿就敛来，拗怒不泄，而汹涌之势陈也。”此叙海宁潮汐之形势，足资征引。余篇颇简略，殊为未定之稿。按此志纂成后未即附刊，此书系管庭芬手钞，据骧手稿校录。至光绪八年海宁钱氏始为之校梓，而有刻本流传。

　　宁志余闻八卷清光绪三十二年海宁张光第传抄本(浙江图书馆藏)

　　清周广业纂。广业字勤补，号耕崖，海宁县人，乾隆举人，著作甚富，撰有《广德州志》《孟子考》《冬集纪程》等书。此编广业经二十余年之久，纂成于乾隆五十一年，搜罗极富。观其卷前所列旧志书目，有《盐官县图经》，宋绍兴胡兟《续图经》一卷、开熙潘景夔《海昌图经》十卷，咸淳吴由重修《海昌图经》十卷，杨均《海昌先贤录》《图经考异》，明永乐曾昶《海宁县志》六卷，朱迪《海宁志补四卷》，正德董谷《海宁县志》九卷，嘉靖严宽《海宁水利图志》，嘉靖蔡完《海宁县志》九卷，隆庆《海宁丈量则例》一卷，万历郑日休《海宁水利议》《万历派贴均差书册》，天启赵维寰《宁志备考》十二卷、天启谈迁《海昌外志》八卷，天启吴维熊《海宁志余》；清顺治秦嘉系《海宁县志》，康熙许三礼《海宁县志》十三卷，乾隆金鳌《海宁县志》十二卷，乾隆战效曾《海宁州志》十六卷，共载海宁舆地掌故之书计有二十一种。是时，诸书虽或存或佚，广业皆一一参考索稽，以证旧志之所有缺误，力为采摭补正，故题其书曰《余闻》。其体例，分十二门，方域、建置、海塘、典礼、食货、盐法、官师、选举、人物、列女、艺文、杂志。方域志沿革篇，博采考证颇详。道光间钱泰吉纂《海昌备志》时，尝参其书，称其书搜采甚富，视昔加倍。按此志抄本以此书最旧，北京图书馆藏有静德楼抄本，海宁王国维手校；民国辛丑壬子间，国维拟刻此书不果。

　　长安镇志一卷清光绪三十二年海宁张氏小清仪阁传抄本(浙江图书馆藏)

　　清邹存淦纂。存淦字俪笙，海宁县长安镇人。按此志书口题曰：《修川小志》，兹从卷第一行题名著录。长安一名修川，又名长河，为海宁属镇，在县治西北，为运河所经，北宋时即设镇于此。此志存淦纂成于同治五年至十三年间，稿本未刻。其书分河道、桥梁、堰闸、官署、乡校、坊表、园亭、庙祀、冢墓、风俗、物产、人物、寓贤、杂记十四门，书首有同治五年山阴陈敦彬及萧山姚夔序，书尾有光绪五年存淦自跋，及光绪二十二年应绍先跋。按存淦自跋云：“《修川小志》一卷，辑于山阴陡亹镇，当避乱之时，怀古思乡，情有不能自已者。惜艺文一册，已付劫灰，不能复称全璧。修川向无志书，李、梁二先生所辑，又复不存。虽后之学者，自能超越前辈，知所未知，亦宜略存梗概，以备考究；故于暇日重录一过，付儿辈藏之。”兹著录之书，是据存淦录存稿传抄，经王承宰批注，颇多增订。

　　重修富春志六卷明正德十六年刊本(北京图书馆藏)

　　明吴堂纂修。堂字思化，一字允升，乐平人；永乐十六年进士，官四川富顺知县，宣德九年调任富阳知县，在任九年去，官至和州知州。按此志正统五年知县临川聂大年原修，宣德间堂官富阳，旧志颇残缺失次，始为重纂，正德十六年知县刘初重刻。此志搜摭旧闻，广询故事，详审粘密。书首有像图，一为富春侯颜祖之像，一为子陵严先生之像，堂为之像赞。目次分邑治、封域、衙门、建置、山川、桥道、户赋、物产、坛祠、院观、祀典、寺观、古塚、官师、题名、历代人物十六门。建置考沿革曰：“秦会稽郡领二十六县，富春其一也，至汉哀帝封河间孝王子玄为富春侯、晋孝武大元中避简文郑太后讳改春为阳。”此志从其古名也。

　　余杭县志十卷明万历四十四年刊本(北京图书馆藏)

　　明戴日强纂修。日强字兆台，蒙城人，万历举人，万历三十八年任余杭知县。考余杭志乘，始见咸淳《临安志》引载《余杭图经》，宋大中祥符间李宗谔所修，书已佚。《文渊阁书目》卷二十，新志类著录《余杭县志》，当修于明正统以前，书亦不传。嘉靖间知县王确据成化间修县志稿，再加重修，成《余杭县志》十卷，《王志》亦佚，毛氏汲古阁曾有藏本，为四卷。按《四库全书提要·存目》收两淮盐政采进本，万历《戴志》。当时《王志》已佚。故今存余杭志书，此志最为古本。按此志成于万历丙辰，分舆地志、籍产志、建置志、官师志、选举志、人物志、艺文志、丛谈、径山志、洞霄志十门，目六十有二。《四库提要》谓其书中间纪载多舛误。如沿革门云：“汉高帝时属荆吴国，不知汉时余杭为西部都尉治，仍属会稽郡。”城墉条云：“古城在今县溪南，莫详所始。”不知淳《临安志》载汉熹平二年所改；经两次迁徙，至后唐时号为清平军，殊为疏于考订。至第一卷即立山川一条，而九卷又别立径山志。既有古迹一条，又别立洞霄志，尤为冗复。

　　临安县志十卷传抄清康熙十四年刊本(上海图书馆藏)

　　清陆文焕纂修。文焕字廷元，常熟县人；贡生，康熙十三年任临安知县。临安为杭州府属邑，县志见《文渊阁书目》新志类著录，修于明正统以前。嘉靖间知县廖谕，修县志八卷；万历间知县黄鼎象又修县志四卷，均已散佚。此志文焕亲为载笔，其书体裁，多循廖、黄二志，补编救弊，以正前志缺误，严净简洁，文章志例较前志为佳，使临志臻于纯雅也。其体例，为志十，为目六十有三。山川古迹，统列于舆地志；诗文赋辞，统入艺文志，以正前志之散乱。以名宦孝子节妇诸传，统纳于人物志，以避分门冗杂之弊。卷前列县境图、县治图、天目山图、玲珑山图等，绘刻精美。

　　于潜县志八卷清康熙十二年刊本(浙江图书馆藏)

　　清赵之珩修，何尔彬、章国佐纂。之珩字楚璧，遂平县人，顺治十八年进士，康熙九年任于潜知县。尔彬字春曹，于潜人。国佐于潜人，事迹未详。于潜自汉置县，县志可考者，见《文渊阁书目》新志类著录，明正统以前已有志矣。嘉靖间知县汪奕又修县志五卷，已佚，其后百三十余年始成此志。其书体例，分舆地志、建置志、财赋志、秩官志、选举志、人物志、艺文志、杂志八门，目五十一，各门列总纪一篇。财赋志，搜罗较繁，记及琐细；选举人物艺文，所纪无几；山川、水利，记载不多，而支节源委，错叠丛出。于潜文萃，本非极盛，人物艺文之寥落，则犹有可说。若于山川、水利，于潜当浙江之上游，山有天目；水利为一邑之要务，而所纪仅寥寥数页，殊为疏缺。按此志传本，今仅见藏于浙江、南京二图书馆，为原刻本，乾隆三十一年知县陈泰年据原本重梓，今传本亦不多见。

　　新城县志四卷明万历四年刊本(浙江图书馆藏)

　　明温朝祚修，方廉纂。朝祚益阳人，嘉靖举人，万历二年任新城知县。廉新城人，嘉靖进士，官至工部侍郎。按此志温朝祚序谓：“此书出方廉手，而受商于周天球。”其书体例，分疆域志四条，山川志五条，田赋志五条，建置志六条，秩官志六条，人物志六条，祠宇志四条，分门析目，简括有度。按沿革：“吴黄武五年，割丹阳、会稽、吴郡地，置东安郡，立新城，其名始此。五代梁初，以避讳改名新登；宋初钱鏐国除，仍复旧名。”新志源委，据此志书后载洪贯旧志序谓：“新城在宋乾道、淳祐、咸淳时皆有志，至元而亡。入国朝永乐时邑人袁璞为《新城志稿》，事多简略。至景泰初，邑人凌公志一再修之，然所载文辞，失之太冗。”洪贯述新志修于嘉靖以前者有五；洪贯之志，成于嘉靖八年；其前无考，其后嘉靖二十三年，邑人方椿纂县志六卷，此志前凡七修，皆佚。此志继《方志》重修，今存者以此书最古。

　　嘉兴府志三十二卷旧抄本，明弘治五年修，刊本(嘉兴市图书馆藏存卷二十一至卷二十四。上海图书馆藏抄本全)

