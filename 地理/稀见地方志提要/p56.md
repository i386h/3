<!-- { "loadSidebar": true } -->
　　明林世远修，王鏊纂。世远广东四会县人，弘治十五年，以监察御史，升任苏州知府。鏊字济之，吴县人，成化时乡会殿试皆第一，连中三元，历官至国史副总裁，吏部右侍郎。鏊为学鸿博，告归后知府林世远礼聘为府志总纂，又聘杨循吉襄助修志事，循吉不甘于名在鏊下坚辞。稿成鏊遣使持稿以问循吉，循吉曰：“不通，不通。”鏊亲往询其故，循吉曰：“当以苏州名志，姑苏吴王台名。”(见陈继儒《见闻录》)循吉不知州县志不用州县真名者，始于宋，为避与朝廷所修图经之名重复也。南宋所修州县志，皆不用州县真名。姑苏为苏州之别称，以其境有姑苏台，因是得名。郡志以姑苏名者，始于明成化时，浦应祥纂《姑苏志》。苏州自卢熊《志》后，成化间郡守丘霁始创修述，聘郡士刘昌、李应祯、陈颀董编纂，未几霁罢去，事遂寝。弘治中郡守史简、曹凤皆继为之，聘吴宽为总纂，久而未成，史、曹先后去，宽亦卒。而卒成于世远任内，已历三十余年矣。其书发凡定例，大抵依据吴宽旧稿，而芟繁摭要，为鏊总集其成。书前列府城府境图各一，郡邑沿革表、古今守令表、科第表各一。及沿革、分野、疆域、山水、水利、风俗、户口、土产、田赋、城池、坊巷、乡都、桥梁、官署、学校、兵防、仓场、驿遍、坛庙、寺观、第、园、池、古迹、冢墓、吴世家、平乱、宦迹、人物、纪事、杂事诸门，文辞简洁精严，可与范、卢二志并美。此书为《四库全书》所收，正德原本，北京、上海二图书馆亦皆有藏，此本曾经八千卷楼收藏，更推珍本。

　　苏州府纂修识略五卷明万历刊本(上海图书馆藏)

　　明杨循吉纂。循吉字君谦，吴县人，成化二十年进士，官礼部主事，正德六年参修孝宗实录，事迹见《明史·文苑传·徐祯卿传》中附。此篇为嘉靖时纂修实录，因苏州为东南大都，文物特盛，事迹颇繁，敦请循吉主其事。取自成化二十三年九月初六日起，至弘治十八年五月初七日止，逐一编纂，定限八月内差人奏徼。此篇循吉匆促纂成，分政事、治水、赈济、诸邑蠲免、收抚海贼、差役、钞关、课程、水政、谳狱、人物、文词诸项，按年月编叙，以府之公牍汇冠诸卷首。中惟政事一项，纪太仓之设州文献最备，又抚海贼施天泰事，叙述较详。此篇见载《四库全书提要·存目》著录。按循吉又别著《苏谈》一卷(《皇明小说今献汇言》收)，专载苏州往事旧闻，可与此篇合观也。

　　苏门遗事不分卷稿本(上海图书馆藏)

　　清孙奇逢纂。奇逢豫籍燕人，寓居苏州。此本为未成稿。其凡例云：“万历戊寅至癸卯，犹有郡志可凭，自癸卯后之文献，而无可征矣。其事自多遗失，及今搜而辑之，犹可存什一于千百。”书首列名贤志，自周至明。次宦绩志，自唐至清。又次游寓志，自晋至清。后列艺文志，自晋至明，分说、记、考、议、诗五门，皆有裨益掌故。其名贤、宦绩专为考遗佚焉。如叙尹芝仙以中书弹琴事，崇祯皇帝每听弹琴到得意处，不觉击节曰：“仙乎，仙乎。同号登仙兮，卜居苏门。”此段，奇逢放毫劲书，笔法挺劲，为得意之书也。抑其别有所托耶。芝仙为程门高弟，亦尹彦明之后裔也。

　　三吴杂志不分卷明万历刊本(上海图书馆藏)

　　明潘子恒纂。子恒字景升，天都人，一作歙县人；寓金陵，嘉靖中官中书舍人。三吴之名，其说有三；《通典》谓为会稽、吴兴、丹阳为三吴。《水经》以吴兴、吴郡、会稽为三吴。《指掌图》以苏州、常州、湖州为三吴。此编辑录太湖故实为主，录王鏊等所撰《震泽篇》七篇，次录震泽诸记文；又辑半塘、灵岩山、马鞍山、丹阳、娄东、淮云、泖塔、云栖、巢湖等湖山记文，因以震泽为主，故曰《三吴杂志》。

　　百城烟水九卷清康熙二十九年长洲张氏景翠轩刊本(上海师范学院图书馆藏)

　　清徐崧、张大纯同纂。崧字曜庵，吴江县人。大纯字文一，号松斋，长洲县人。是编原为崧所编纂，名曰《百城烟水》，卷前有尤侗序谓：“崧意欲自吴而往，遍及江南诸邑，匆匆未就而溘焉。大纯惜其齋志长往，重加纂辑补缀，而成苏州一郡。”此书以纪述吴郡山川、寺观、园亭、名迹、人物，并汇辑古今名贤辞藻。其书大旨以纪事实。汇集诗文皆吴郡文献，有似方志文献。

　　姑苏采风类记四卷红格旧抄本(苏州市图书馆藏)

　　清张大纯纂。大纯事迹，已著录于《百城烟水》。是编记苏州及属邑之掌故杂事，自春秋吴泰伯始，迄清康熙间事，尤于张士诚事迹，及倭寇犯东南事最详。书后有上元管同撰《宝山记游》一篇，实与此志无关。管同嘉、道时人，当为后人窜入。大纯又辑有《三吴采风类记》，有刻本，所收多为诗文，与此书可以同览。

　　吴县志五十四卷明崇祯刊本(上海图书馆藏)

　　明牛若麟纂修。若麟字玉书，一字鹤沙，黄冈县人，崇祯十年进士，十一年任吴县知县，十五年以忧去。吴县志始创于嘉靖间苏祐，凡十六卷，文极简略，历百十四年，若麟始为重修。载笔者为邑人王焕如、杨廷枢、郑敷教诸人，若麟总集其成。全书凡四十一门，而无大纲。卷前有图十五，为邑人徐霂摹绘，颇精致，称五易纸而始定。各图后有曹自守所撰图说及若麟题跋。按此志纪述吴县事物甚繁，然时值丧乱，未经润色，即以付梓。又采辑者搜罗虽富，而编次冗杂。

　　吴县志六十卷清康熙三十年刊本(汤国黎藏，现藏上海图书馆)

　　清张萨修，孙珮纂。萨字湛谋，滨州人，康熙十五年进士，十七年任吴县知县。珮吴县人，诸生。自秦置会稽郡，以吴县为首县，其境甚广。晋分之，以置海虞，唐分之以置长洲，五代钱氏分之以置吴江，清分之以置元和，其先皆吴县地也。此志孙珮始事编纂于康熙初，历十六年始克成书。全编皆出珮一人之手，事专而有度，文简事详。志类分图说、建置、职员、师儒、文武科目、分野、疆域，城池、山水、乡都、坊巷、市镇、桥梁、风俗、户口、田赋、徭役、物产、祥异、官署、学校、书院、坛壝、祠庙、第宅、园林、古迹、僧坊、道观、塚墓、世家、封爵、氏族、平乱、宦迹、人物、杂记、艺文诸篇。按此志所叙吴县事物繁浩，乾隆《吴县志》知府雅尔哈善序谓：“此志视《牛志》较简，又失之诬。”而其言无据，按孙珮此志，所记吴中故事甚多，虽纪载不免缕繁，然皆考证史籍，参详旧志。如田赋所记明代重赋之原，明初乃以籍没张士诚部下之产，及富民沈万三之产，概名之曰官田，悉照租额定税。于是苏州赋额向增至八十八万者，忽加至二百八十余万。吴民之困于重赋至此愈甚矣。如此之类，皆使读者能自寻其脉络，非诬谬焉。

　　长洲县志二十二卷清康熙二十三年刊本(北京国书馆藏)

　　清祝圣培修，蔡方炳纂。圣培字思益，湖广应城人，贡生，康熙二十年任长洲知县。方炳长洲人，县学生。长洲与吴县为苏州府附郭县。吴县之名甚古，长洲分建则自唐始。邑之往事，具载郡志，至明隆庆间，知县张德夫首创《长洲县志》十卷。万历间，知县江盈科复为增订。按是编承张德夫志而重加编纂，全编共列三十八门，而无大纲。乾隆修《长洲县志》序，议其修订赋役，论则颇悉，而艺文概置勿登，宦迹、科第之类，又多与明志大异。论及是编得失可谓至明。按长洲志书自来无完美，是编修时元和未分，一邑之中赋税至四十余万，苏州赋税之重，则始自明洪武中，定天下赋额总二千九百四十二万石，而苏州一府二百八十万九千余石，是居天下十分之一。历朝累建减免，皆未议成；至康熙甲子始准修订赋役诸则。故此志叙述修订赋役特详，以备后来稽考，修志之主要目的在此焉。其余则不免率略，于艺文则未经收集，宦迹科第均未经详考，诸端是为此志之短。又其书校核极疏忽，如所列图考一类，实有图而无考。目录所著篇名排次，与书中编次有错乱，如目录中著名星野，而书中则著分野，义虽同，但编例与标目亦须划一，如此之例，亦为此志之所短焉。

　　元和县志三十六卷清乾隆二十七年刊本(徐家汇藏书楼藏)

　　清许治修，顾诒禄纂。治字有野，湖北德安府云梦县人。乾隆三年举人，四年登进士，历任陕西宜君、江苏昆山、华亭等县知县，二十五年调任元和县。诒禄字禄百，长洲县人，监生。清雍正二年，以长洲财赋甲天下，于是析置元和县。苏州一城而置三县自此始，当时虽都城京尹领辖之区，亦未有之。元和自建县后，知县张之炜谓分邑之初，必需修志，乃延施觉庵、杨皋里编纂，三年而成，未付刻。张若燧继任知县，见之谓为荒谬，而禁其书，嘱属官方晓岩改易未成。及许治调任元和，礼聘沈德潜为修志总裁，而秉笔者实为诒禄，阅十月书成，凡二十九篇，附目三，按此志体裁谨严，落笔矜慎，书中无琐细冒滥之辞，一变吴志向所喜谈佚闻杂事之习，而开志乘实核之一体，当时号称佳著也。

　　许关志十八卷明嘉靖十六年修，传抄本(上海市历史文献图书馆藏，现藏上海图书馆)

　　明张裕纂。裕事迹未详。许关即浒墅关，一名许市。在吴县西北三十里，按本志沿革，镇旧名虎疁，秦始皇求吴王剑发阖闾墓，白虎蹲于丘上，逐之西走二十五里而失，剑不能得，地裂为池，因名其地曰虎疁。至唐讳虎，吴越讳鏐，改名许。关自明初设立钞关，置主事，监理税务。志自是编始，其书体例，首自建置迄杂记，上从课税则例，旁及人物、学校；下逮物产、风俗，纤微璅屑，靡不收录。俾此可以考明时之关税则例焉。查此志嘉靖原本，今藏北京图书馆。

　　吴郡甫里志二十四卷清乾隆三十年刊本(上海图书馆藏)

　　清彭方周修，顾时鸿、王立礼纂。方周蜀南人，任元和县分防县丞，驻甫里镇。时鸿元和县增生，里人。立礼副贡生，里人。此志编例冗繁，而所纪则无几。卷一图考、凡例，卷二设官、职掌附，卷三都图、形胜附，卷四官署，卷五风俗、物产附，卷六人物，卷七耆硕，卷八进士，卷九孝廉，卷十贡生，卷十一庠生，卷十二国学，卷十三孝义，卷十四节烈，卷十五祠宇，卷十六古迹、亭园附，卷十七桥梁，卷十八封赠、塚墓附，卷十九游寓，卷二十方外，卷二十一至二十二艺文，卷二十三历朝诗选，卷二十四八景图诗。甫里于乾隆时为苏州巨镇之一，属元和县，以县丞驻此。按此志卷一之图考，卷三之都图，为苏州府县志所无，图地小尤详，可资参考。

