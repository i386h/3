<!-- { "loadSidebar": true } -->
　　清椿园纂。椿园著《新疆纪略》六篇，而无是书。是书书尾椿园自记题于库车军署。书首有序略云：“余往来于龟兹、大夏诸邦，而五易裘葛，目见既多，性复喜闻琐事。则伊、吾以西为地志山经所未载者，殆不可一一数，即列史所称，证以目之，所见又多龃龉。而未安意者，沧海桑田之变，人事之各不相翼。”按其语，是书记及伊、吾以西见闻，而非《纪略》分出之一篇。其编例，卷一殊方风土、新疆道里表。卷二新疆军事记，定准噶尔、阿睦尔、萨纳布拉呢、敦霍集占、乌什叛乱，土尔扈特投诚。卷三纪雪山、哈密、乌鲁木齐、伊犁、塔尔巴哈台、辟广、哈拉沙尔、库车乌什、叶尔羌，附和阗、喀什噶尔等。卷四西陲各国，附绝域诸国。西陲有哈萨克、布鲁特、鄂罗斯等十八国，绝域有玛辖提、科罕等二十余国。考是书载述，于时于地与《纪略》殊异，虽皆出椿园之手，是为二书也。

　　新疆赋一卷清道光刊本(上海图书馆藏)

　　清徐松纂。松字星伯，大兴人，原籍武进，嘉庆进士，官编修，坐事谪伊犁，归授礼部主事。松精地理学，著《校注地理志集释》《汉书西域传补注》《唐两京城坊考》《元河南志》《西域水道志》等书。此赋松谪伊犁时所作，松于嘉庆壬申西出嘉峪关，由巴里坤达伊犁，历程四千八百九十里。乙亥松又丁役回疆，渡本素尔岭，由阿克苏、叶尔羌，达喀什噶尔，历三千二百里。其明年达伊犁，所经者英吉沙尔、叶尔羌、阿克苏、库车、哈喇沙尔、吐鲁番、乌鲁木齐，历七千一百六十八里。松既览其山川城邑，考其建官设屯；旁及和阗、乌什塔尔、哈台诸城之舆图，回部哈萨克、布鲁特人种之流脉；又征之有司观典籍，而为此赋也。赋分二篇，曰《新疆南路赋》，曰《新疆北路赋》。二赋句栉字梳，俾地理家便于省览，时称可与《盛京》《西藏》二赋，后先辉映。此本书前有孙馨祖序略云：“星伯自伊犁奉使喀什噶尔诸郡，万三千六十八里，八阅月皆亲历，言之甚详。”书后有彭邦畴跋云：“班孟坚、左太冲之流，未足多矣，余于星伯，更有以观其征文者。”按松之为此赋，意于赎罪，故所述无不切实时宜。又用谢灵运《山居赋》例，自为之注。所铺述新疆事物皆信实，可与新疆之志书同观也。

　　三州辑略九卷清嘉庆十年刊本(上海图书馆藏)

　　清和瑛纂修。和瑛蒙古镶黄旗人，嘉庆初任乌鲁木齐都统。三州者，按本志和瑛序云：“成辑略，裒纪三州，哈密曰伊州，吐鲁番曰西州，乌鲁木齐曰庭州。盖不志西州，不知庭州之所自始，不志伊州，不知庭州之所由迩。”又沿革云：“哈密，汉伊吾庐地，唐称伊州，宋如之，元始始名哈密，明如之；为新省南北两路，中分最要之区。吐鲁番，汉车帅前王地，唐宋称吐番，元明曰吐鲁番。乌鲁木齐，汉车帅后王地，即古轮台，亦作仑头，乌鲁木齐者，回语谓禾稼焉，以其地可种禾稼故名。”按此志主要以记乌鲁木齐事物，又兼及哈密、吐鲁番，分记新疆郡邑之书也。此书成于嘉庆十年，而官制一门记载止于嘉庆十一年。全书分沿革、疆域、山川、官制、建置、库藏、仓储、户口、赋税、屯田、俸廉、粮饷、营伍、马政、台站、礼仪、旌典、学校、流寓、艺文、物产二十一门。其重于纪载边疆形势，营伍马政，粮饷台站，兼及沿革建置，户口赋税，学校艺文。于人物仅记流寓，除流寓之外，当地岂无人材可记者哉。按其义例，是为关镇志书之体也。

　　哈密志一卷明万历四十三年刊本，《王元美先生文选》收(上海图书馆藏)

　　明王世贞纂。世贞字元美，号凤洲，自号弇洲山人，太仓人，嘉靖丁未进士，官至南京刑部尚书，事迹具详《明史·文苑传》。此志世贞记哈密时事，不分类目，据事直书。首叙哈密疆域沿革：“哈密为唐伊州地，东接甘肃，西距土鲁番，为西域诸国咽喉。元属威武王安克帖木儿居之，永乐四年遣使入贡，封为忠顺王，赐金印；以其地置哈密、曲先、罕东、罕东左四卫。其西域天方等三十八国贡使，至者成道哈密，译文具闻乃发。忠顺王三传，时土鲁番者强番也，可五万骑；兵部尚书王琼与彭泽、有郄发其辱国欺罔，及陈九畴轻率专擅，激变又丧。上闻，大学士杨廷和等，雅与彭泽善，不获己夺官，又捕陈九畴下之狱。”记哈密诸事，约二三千言。按此志未见诸书著录，惟《四库全书·提要·存目》，著录《哈密事迹》一卷，附《赵全谳牍》一卷，为浙江范懋柱家天一阁底本，《提要·存目》云：“不题书名、撰人名氏，前载正德中土鲁番侵扰哈密，及经略彭泽与王琼构衅事。又附载经略张海奏议一篇，后载嘉靖间刑部议谳，煽诱谙达俺答，叛人赵全等九人奏牍。盖明人杂抄之残帙也。”等语，与世贞此志，事实颇相合。当时编辑《四库全书》诸公，只言其叙赵全之事，亦与《明史》无大异同；而未言世贞此志之叙哈密此事也。疑《哈密事迹》或即世贞之《哈密志》。《台湾善本书目》著录《哈密事迹》一卷，清抄本，可与世贞《哈密志》对核，是否同为一书也。余又阅明马文升撰《兴复哈密记》(《皇明小说今献汇言》收)，与世贞此志不同；而清抄本《哈密事迹》，未得一睹也。

　　叶尔羌纪程稿不分卷倭仁手稿，章炳麟、汪东手跋，盖福裕藏印(上海图书馆藏)

　　清倭仁纂。倭仁字艮斋，蒙古正红旗人，姓乌齐格里氏。道光进士，官至文华阁大学士，卒谥文端。倭仁精研宋儒义理，此稿为其赴叶尔羌帮办任时所纪程之作，名《倭文端叶尔羌纪程手稿》。自咸丰九年正月二十一日启程，四月二十六日入新疆之哈密，七月初三日进叶尔羌城，沿途见闻之记录。书尾叙述叶尔羌沿革，汉为莎车国，北魏为渠莎国，亦谓古罽宾地，又谓大食月支之地。唐以后并入于阗，明称叶尔奇，或称叶羌。叶尔羌之意，羌谓土宇奇木大也，土宇广大故名。清定西域，以参赞协辨驻守之，道光十二年参赞协辨移驻叶尔羌，领驻满兵三百名，汉兵二千五百名，时城名嘉义。此稿倭仁兼记新疆境内名地，及阿克苏、伊犁、瀚海等情况。章炳麟跋云：“满洲某帮办事记自燕都至叶尔羌程途颇详，亦能考证地望，佣中佼佼者也。今为蒲圻但植之所得。”又曰：“考得记中有少子福裕，知记者为倭仁。”按此稿盖福裕珍藏印。汪东跋略云：“赴叶尔羌帮办任纪程之作，付其少子福裕者，殉庚子难。此册流厂肆，为植之所得，足资留心边疆地理者之参证。”此稿为植之子■〈艹錢〉荪售于上海图书馆。植之名焘，曾任南京国史馆副馆长，译有《大清全史》。

　　喀什噶尔志不分卷旧抄本(上海图书馆藏)

　　是志不著撰人姓氏，无序例，纂修人及纂成时代均无考。书前列中俄交界全图一，有图说注明自康熙二十八年至同治九年，中俄历年疆界之变迁。又列俄罗斯国全图一，有光绪七年莲池居士题记。其书共分沿革、山川、建置、古迹、官制、兵防、军械、粮饷、税则、钱法、杂支、牧厂、卡伦、军台、事宜、存房、书册、年例、摺奏、咨行案件、辨事章程、回务、回人兵制、回人差役、回务则例、外番部落等门，就事标目，绝无编例。书后附《英吉沙尔》一篇，是为喀什噶尔附属之回城也。按其沿革谓：“喀什噶尔为西域极边之地，自汉迄宋皆为疏勒国地。喀什噶尔之名，为满语创始之意，自乾隆二十三年将军兆惠统兵追回酋霍集占得此城而定名也。”又按钱法篇谓：“喀什噶尔为西域商贾极盛之区，旧用自铸钱文，名曰普儿。以红铜铸之，每五十文为一腾格，其式小于制钱，厚而无孔。一面用帕尔西字铸叶尔奇木字。一面用托特字铸策旺喇布坦，及噶尔丹策凌字样，皆昔时厄鲁特汗之名也。重一钱四五分至二钱不等。”此为研究边疆货币史者，所宜注意者也。

　　●卷五

　　○山　东

　　长兴　陈光贻学

　　山东通志四十卷明嘉靖十二年刊本(天一阁藏)

　　明方远宜修，陆■〈釒弋〉纂。远宜歙县人，嘉靖二年进士，嘉靖十一年任山东巡抚。■〈釒弋〉字举之，别号少石子，鄞县人，正德六年进士，官至山东提学副使，事迹见载《明史·王慎中传》。此志为远宜巡抚山东时，属提学副使陆■〈釒弋〉，继前陈沂等所修《通志草》续成之；为卷四十，为目五十有二，附目十。其书自创修迄书成始末，按本志列陈沂序云：“正德间中丞白沙、黄公，举六郡志事未就；嘉靖初余宪副子华，尝手撰《志草》，亦未成而去。九年庚寅沂转官兹省，越二年壬辰巡按方公至，首询志事，适陆宪副举之，有督学之任，得《余志草》十有二卷，迄明年三月稿成。”按山东地志，始有唐晏模《齐地志》，见载《说郛》，宋张朏撰《齐记》早佚，而元人于钦之《齐乘》犹存，可谓鲁志之嚆矢也。此志则为陈沂、陆■〈釒弋〉两人先后纂成，考订颇称精审，在地志中号称佳本；体例不务新奇，而详略有法。卷前为图考，列府图六页，玄枵齐分图、降娄鲁分图、诹訾卫分图、大火宋分图各一页，渤海图一页，沂山图一页，济河图一页，漕河图一页，海运图一页。此图绘及海市幻化无定之形像，但不免枝蔓焉。按山东《禹贡》青、兖二州之地，连徐北豫东之境；春秋战国时为齐、鲁、赵、魏、宋、卫、曹、滕、薛、莒、邾，郯诸国。秦于其在太行山之东，故称山东，置郡者七；汉复割其地建诸侯，为国者七；东汉承之，更立者凡十一国。三国地属曹魏，晋分为六州；元魏置州十四，隋初凡十七州，大业间废州，为郡十九。唐置二十郡，分属河南、河北二道；五代迭更，疆理靡常。宋置府、军、州、县，分属京东东路、京东西路、河北东路，皆置安抚使领之；金乃分为五路，元为直隶中书省，置宣慰司，治益都领七路七州。明洪武元年，置山东省，治于益都，九年移治济南，改为山东等处承宣布政使司，领济南、兖州、东昌、青州、登州、莱州六府，凡十五州，八十九县。观山东方域沿革，春秋两汉诸侯分治，而后世州郡，离合分并，亦既不一，考方辨域者难之。于钦《齐乘》，仅述梗概，此志所考方域之分合沿革，州郡之置废领属，言简意赅，稽考清详，沿用北宋图经体例，通记六郡于一书，自此志始也。

　　济南府志五十四卷首一卷清康熙三十一年刊本(徐家汇藏书楼藏)

