<!-- { "loadSidebar": true } -->
　　清王霭纂修。霭浙江钱塘县人，举人，康熙十八年以推官摄祁阳县事。考《祁阳县志》，为邑人邓球创纂于明嘉靖时，迄隆庆间始刻成书。清康熙八年王颐为祁阳令时，延邑绅申翀编纂，翀访得梅溪民唐鼎盛抄录旧志，与其家藏残本参校，嘉、隆以前之事已备；又益以万、泰、启、祯七十余载故事，合为新志，成于康熙己酉。书成未几，因滇变事起，遭兵燹之祸，版籍毁过半，己未秋，霭为补纂增刻，而成此志。霭为此志，增入遗事甚多，而非王颐之原书矣。迄雍正十三年知县王式淳，又纂《续编》附于书后。按本志沿革谓：“县为汉之祁阳县。”而后修《祁志》重为详考沿革，谓今县实三国时分零陵地置祁阳县，以其地处祁山之阳因名。祁山秀丽，上有龙泉，为县八景之一，县境祁水所经，即《水经》所称之■〈氵毛〉口水也。县南五里有浯溪，与湘水汇于祁阳，是为名川。唐元结作《浯溪录》，结尝隐居于此。宋杨万里为《浯溪赋》，元杨维祯为《磨厓赋》，郭毓又为《磨厓后赋》；浯溪亦名磨厓，为历代文人之所题詠，溪由是知名。

　　浯溪新志十四卷首一卷清乾隆三十五年刊本(上海图书馆藏)

　　清宋溶纂。溶字怀君，成都人，祁阳县知事。浯溪在祁阳县五里，流入湘江，有清江、白河汇水注之，是为名胜地。清初王士祯著《浯溪考》，考述古迹石刻甚详。此志为祁阳知县手纂，虽书以溪名，而统载一邑之人物、艺文。其书首列浯溪图凡十九幅，卷一原始，卷二磨厓，卷三搜石，卷四记胜，卷五、六录传，卷七至十三艺文，卷十四志余。一曰原始，溯浯溪原于永州双井，次曰磨厓附搜石，考述浯溪石刊焉，三曰纪胜，记古迹、寺观、亭台、楼阁、桥梁，以下录传、艺文，兼及全邑也。志余、搜集诸书之纪载浯溪事物也。

　　江华县志十卷清雍正七年刊本(徐家汇藏书楼藏)

　　清郑鼎勋纂修。鼎勋字元伯，汉军正白旗人，由贡生于雍正元年在户部遵例纳监，五年拣选候补湖广知县，得署安仁县事，六年调江华县。《江华县志》于明万历间凡二修，一为知县杜渐，一为知县刘时征；清初知县王克逊、林调鹤均为增补，未有重纂。鼎勋莅江华乃延蒋琛等重纂，书成于雍正己酉。全编分舆地、营建、职官、风土、田赋、学校、选举、人物、艺文、杂志十门。又书末附续篇一卷，卷次与前书联接，为雍正十一年刻。按此志编次，散乱无绪，殊失振裘挈领之意；又间多误缺，如以宋费楷为明费柏，且佚其事实。山水亦多缺失。然其纪兵变，书灾异，不事粉饰，具见直笔，则不可没其所长也。据舆地志沿革谓：“江华汉冯乘县地，唐武德四年以零陵郡冯乘析置贺州，又析贺州、冯乘置江华县，隶营州。”按清时江华属永州府也。江华之山以沲山为主，豸山最为可观，其东一里一名虾蟇山，矗然而高，通体玲珑，前临沲水。又有秦山在县南五十里，高耸深邃，盛夏常有积雪，土人称为千年雪，中多古梅古桂。水以沲水、冯水、半逢水为著，秦水出秦山南，合冬冷水入西河之萌渚，源流最长。杂志纪吴三桂踞衡州事，三桂死，其孙世蕃袭位号称洪化。直笔不讳，修志者可谓敢言者欤。

　　澧记十九卷明万历三十八年刊本(上海市历史文献图书馆藏，现藏上海图书馆)

　　明高尚志纂。尚志事迹未详。《澧记》统记澧州之事，澧建置始于西魏，罢天门郡置澧州。隋初改名松川，炀帝时又改名澧阳，唐为澧州，宋为澧阳军，元为澧州路，明初为澧阳府，后降为州，清为澧州，今名澧县。州志创于明嘉靖间李献阳修《澧州志》六卷，此志继《李志》，稿成于万历初年，又续于高坚，重订于龚之伊，至万历三十八年始刻成书。其书体例为纪十一，述录纶纪第一、述大事内纪第二、述大事外纪第三、述登绩纪第四、述征献纪第五、述勒石纪第六、述典制纪第七、述览胜纪第八、述存外纪第九、述录异纪第十、述杂纪第十一，记载该实。按此志传本久稀，据同治《澧州志》序谓：“修志时万历《澧记》惟存残帙。则久为稀见难得之书矣。

　　湖南直隶桂阳州志四十三卷首一卷清嘉庆二十三年刊本(徐家汇藏书楼藏)

　　清袁成烈纂修。成烈顺天府宛平县人，监生，嘉庆二十二年任桂阳知州。按此志为成烈宰桂之明年，延州人曹昌、刘德浚等采辑，越十月纂成志稿；成烈自为笔削订正，刊刻成书。其体例为类者凡四十有三，为目者凡一百四十有六，分类冗杂。桂阳之名甚古，汉时与长沙、武陵、零陵相颉颃，称为四名郡。州志肇于何时，据王闿运《湘绮楼文集》有《桂阳州志序》云：“自郑樵作《通志》，采天下地理之书，其所见者有周端朝《桂阳志》五卷；郑绅《桂阳图志》六卷，今轶不传。赵宋以后，地方志繁兴矣，岂即樵所见二志者耶。今州书传自前明穆宗时知州罗大奎，称前有戴氏旧志，已六十年，则当武宗正德时。又有州人何锐手录之书，凡十二篇。神宗万历时，知州郭盘又继修大奎之书。”按此文叙宋及明之州志已详，而清代州志，则一修于康熙二十二年，再修于雍正七年，三修于乾隆三十年。此志修成于嘉庆二十三年，是时桂阳升直隶州。

　　嘉禾县志二十六卷首不分卷清同治二年刊本(上海市历史文献图书馆藏，现藏上海图书馆)

　　清高大成纂修，陈国仲增纂。大成镶黄旗人，监生，考选县丞，俸满升任嘉禾知县。国仲字少卿，湖北人，监生，授黔阳知县，署篆嘉禾县。嘉禾为汉临武县地，明崇祯十二年置县，属衡州府桂杨州。清康熙二十二年知县张声远创修县志，传有抄本；五十五年知县陈祥祚又为增纂。此志大成纂就于乾隆丙戌，嘉庆丁丑知县张英举以旧版剥落，补刻之，咸丰间兵燹，志版尽毁。国仲照前本旧例重刻，逐类增补。悉依原书体例，为纲二十有一，凡一百有十目，体裁繁沓，纲目不清。

　　郴州志二十卷明万历四年刊本(天一阁藏)

　　明胡汉纂修。汉字文叔，歙县人，举人，万历二年任郴州知州。郴州之名始于唐肃宗改桂阳为郴州，治于平阳县。五代初为马殷所据，后属南汉，宋改郴州，仍为桂阳郡。元为郴州路，明为郴州，领永兴、兴宁二县，隶衡州府；然其领域，已非唐、宋时之郴州矣。郴有志肇于元皇庆间，总管王都中修《郴州路志》，嗣后修于明者，据本志胡汉序云：“昔袁君均哲，王君心尝辑《郴志》，《袁志》详而杂，《王志》略而芜，郴人病之。”按袁均哲为宣德时郴州知州，王心嘉靖时郴州知州；明时有宣德、嘉靖二志。此志继嘉靖《王志》重修，汉亲为定例，助之采辑者，则有州人金凌汉、梁密安、黄尚明、刘本学等。其书体例，分为表四、志六、传五、纪一，体严辞核，方志之佳作也。

　　永兴县志十二卷清乾隆十四年刊本(徐家汇藏书楼藏)

　　清吕宣曾纂修。宣曾号伊蔚，河南新安人，举人，乾隆八年任永兴知县，十三年调江华县。永兴为汉便县地，南朝宋省，陈复置，隋又省。唐置安陵县，后改曰高亭，宋始改今名。明正德十五年邑人李永敷始纂县志，天启六年邑人曾绍芳再纂。清康熙二年知县李允禧重修，二十二年知县王典又修之，诸志皆久佚。此志承王典修县志重纂，自乾隆十二年夏创编，迄冬稿成。翌年宣曾调知江华，携稿而去，十四年始刻成于江华县署。其书编例，凡十二类一百有七目；卷前有城郭图等十幅，刊刻颇精。

　　兴宁县志十三卷清康熙九年刊本，四十五年增刊(北京图书馆藏)

　　清耿念劬修，林春芳纂。念劬河南杞县人，顺治十六年进士，康熙七年任兴宁知县。春芳事迹未详。兴宁即今湖南资兴县，清时为兴宁县，属郴州管辖。明嘉靖二十二年知县汪瑾修有县志，为邑举人李廷柬所纂也。万历四十三年知县傅其德、邑人陈元旦又为修纂；天启五年知县汪梦尹、邑人王廷玑三为修纂。此志修于康熙九年，其体例，为纲者十有三，为目一百有二，编次颇为得体。康熙四十五年知县杨蒧又为续补，各从前志纲目，增于每卷之末。据沿革，兴宁为汉郴县地，顺帝永和元年，析郴县地置汉宁县，三国为阳安，晋为晋宁，隋为晋兴，唐为资兴，五代为秦县；宋始称为兴宁，元为兴宁县属郴州路，明清属直隶郴州。县旧产铁，在西南两乡，今矿尽山空。铁炭出西北两乡，贩通湖北、芜湖、南京。煤炭出南乡。

　　凤凰厅志二十三卷清乾隆二十一年刊本(北京图书馆藏)

　　清杨盛芳修，潘曙纂。盛芳汉军正白旗人，监生，乾隆二十年任凤凰营通判。曙字晓园，浙江乌程县人，雍正十一年进士，授石门知县，调桑植，多善政。乾隆十年升凤凰营通判，十八年降乾州同知，官至户部员外郎。凤凰故无志，此志为盛芳任凤凰通判时，因应修省志征各属志乘之檄，以乾州同知潘曙学识夙优，且久任是邦，风土民情，素所熟悉，聘加编纂。是时凤凰尚称为营，而以通判掌管政事，已为设厅之制矣，故此书称曰厅志。清制府以下或设厅，厅有直隶厅、散厅之别，其大抵设于军务未靖之区，行政重在屯防。按本志内容，如公署一篇，有文员卫署，武员公署，营巡检署等官署。又有屯防、兵防、苗防诸篇，其政务之特殊，则显有不同于州县政制。按凤凰厅沿革，为古渭阳地，处于万山之中，西接滇、黔，东连辰、沅；危滩峻岭，复迭迴环，历来为要害之地。自宋太平兴国七年置招谕县于此，熙宁八年旋废，并入麻阳。元置五寨长官司，属思州安抚司。明初因元制，隶保靖宣慰司，永乐三年置篁子坪长官司，属保靖宣慰司。清初因之，康熙三十七年以沅州镇移驻厅城，四十三年又将辰、沅、靖道移驻之，添设凤凰营通判，四十六年截去土司田宏添，而始得专其政，五十六年欲改营为厅未准。按此志亦称《凤凰营志》，因修志时尚称为凤凰营，属于沅州镇及营巡检司管辖，所领境域，则与土司共管，是散厅之制焉。

　　●稀见地方志提要卷十三

　　长兴　陈光贻学

　　○广　　东

　　广东通志稿四十卷首一卷明嘉靖十四年刊本(北京图书馆藏)

