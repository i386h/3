<!-- { "loadSidebar": true } -->
　　明邝璠修，熊相纂。璠任丘县人，弘治六年进士，正德六年任瑞州知府。相字尚弼，高安县人，正德六年进士，官至御史巡按。按瑞州府居江西省城之西，明时领州县三，高安为附郭县，上高在府城西南，新昌在府城西。瑞之名自宋改筠州为瑞州始，元为瑞州路，明为瑞州府，历来为江右名郡。按晁公武《郡斋读书志》，及《宋史·艺文志》有《瑞阳志》十卷，为雷孝友撰，时郡守周纶。元至治二年学正杨升云又纂《瑞州志》。而据相序谓：“自至治以迄正德，而《瑞志》之修，仅此一见，何其希阔寥绝甚也。”相未考瑞州宋元已有志书矣。此志为相及高安司谏胡镇，节推傅朝，生员刘弘道、朱梦昌共事纂成。其书体裁，首舆地、次建置、沿革表、山川、形势、风俗、学校、书院、宫室、祠庙、丘墓、古迹、名宦、人物、寺观、仙释诸门，为相新裁编例重纂；如天文、财赋、储恤、秩官、选举、恩例、灾祥、遗事、词翰诸门，则仍因旧志，仅增补而巳。而财赋一篇，则件系斑駮，疏注详明，取《尔雅》之例。世谓明修志书颇疏经济物产，但此志所叙物产，可谓深切详尽矣。

　　上高县志二卷明嘉靖三十三年刊本(北京图书馆藏)

　　明陈廷举修，郑廷俊纂。廷举字一贤，湖广省黄冈县人；举人，嘉靖二十九年任上高知县。廷俊福建莆田县人，举人，嘉靖间任上高县教谕。上高为建城县地，唐武德五年更名高安，中和间镇南节度使钟传，奏请以高安置上高镇。五代南唐升元中改为上高场，保大十年升为上高县，属筠州。宋宝庆间改筠州为瑞州，此志修时上高属瑞州府。按此志先为知县朱孔年，教谕杜宗创修，经廷俊数年收集成稿，及廷举仕上高时，廷俊出其稿以示。廷举命训导仁和叶祯，相协校正付梓。其书于秩官一门，宋元二朝，则备载无遗；又于人物诸传，亦详述无漏。后之重修县志者，咸谓此编纪载，具存其实也。

　　袁州府志十四卷明正德九年刊本(天一阁藏)

　　明徐琏修，严嵩纂。琏字宗献，武邑人；弘治十二年进士，正德八年由户部郎中，出知袁州知府。嵩字惟中，分宜县人；弘治十八年顾鼎臣榜进士，是科多出权贵。嵩自翰林院编修历官至柱国少师大学士，世宗朝官太子太师，恃宠揽权，贪贿赂；凡直陈时政忠义之士，皆为斥戮之。其子世藩为太常寺卿，父子济恶，杨继盛尝劾嵩十大罪，五大奸，嵩恕杀继盛。其后御史邹应龙极论嵩父子不法，始罢嵩官勒令归籍，居铃山，著有《铃山堂集》。袁州之名始于隋，因郡境有袁山故名；而山又以袁京处士所居得名也。明时袁州为府，领县四，宜春、分宜、萍乡、新喻。袁志创修于宋嘉定十三年，其后代有修纂，书皆不传。据本志凡例：“国初有旧志，又有续编，然求之民间亡矣。惟成化间训导陈定所修志仅存。”此志继《成化志》重纂，为嵩罢归铃山时所纂成。时太守姚惟宁，志始修于太守徐琏初成志稿。助襄采辑者，有通判毛鹏、钱士宜，郡士欧阳诚等。其书编次，卷一建置沿革、郡邑名、分野、形势、疆域、风俗、山川，卷二户口、土产、贡赋、徭役，卷三城池、坊巷、厢隅、桥梁，卷四公署、学校、兵卫、邮传、储恤，卷五坛壝、祠庙、寺观、丘墓、宫室、古迹，卷六职官、名宦、武勋、流寓，卷七科第、岁贡、辟举、吏员，卷八人物、贞节、封赠、仙释，卷九祥异、遗事，卷十至十四艺文，凡十四卷，四十一目。其书体例，于图、表、志、传、艺文，尽括无遗，捃摭于子史传纪之说，网罗金石文字，采考颇为精博。

　　吉安府志三十六卷清顺治十七年刊本(徐家汇藏书楼藏)

　　清李兴元纂修。兴元遵化人，贡生，顺治八年任吉安府知府。此志为兴元官吉安时所纂，当时相协编纂者，有郡人欧阳圭生、王辰、罗光复、康若生，其书体例，为记一、表三、志六、传十三、附录四，体约词详。吉安本吉州，元置吉州路，后改名吉安路，明清为吉安府，治庐陵县。

　　安福县志六卷清康熙十八年刊本(上海图书馆藏)

　　清张召南纂修。召南字仲文，朝邑人；顺治十八年进士，康熙十二年任安福知县。安福建置，自秦始皇二十四年王翦灭楚，置安成县始；晋改曰安复，隋开皇九年乃改今名。邑志始自明嘉靖戊午张子崧作《安福丛录》，万历辛丑刘元卿作《福乘藏稿》。清康熙丁未焦荣始修县志，施闰章为之作序，书甫成旋遭滇南之役，志版煨烬。癸丑召南奉省檄征县志，得邑人邹虞春所藏私纂志稿，再征得《丛录》、《福乘》二私志，增采历年事实，编纂而成县志，首以县纪疆域，终以杂记遗事，凡二十有八门。

　　龙泉县志十卷清康熙二十二年刊本(北京图书馆藏)

　　清张扬彩纂修。扬彩字明瞻，永年县人，康熙十八年由举人任龙泉知县。龙泉为吉安府西南边属邑，即今之遂川县，界楚通粤，山高水深，形势险隘。据本志沿革，置县始于南唐时，升龙泉场为龙泉县。宋宣和间改曰钱江县，绍兴间复为龙泉，迄清未更。县志始于明景泰甲戌，久旷不修，此志继《景泰志》重纂，为县训导卢夔龙，及邑绅李士璜、郭远明、胡遵文、彭惟焯等分门纂辑，扬彩总集笔削成帙。据扬彩自序谓：“多凭绅士记忆其绪，综其大要汇而成帙。”按其书编次，总分十门，体裁未臻齐备；纪载为录耆老之回忆，与观察笔录，均未考证。与后修县志考核，此志谬误甚多。

　　赣州府志十二卷明嘉靖十五年刊本(天一阁藏)

　　明王世芳修，董天锡纂。世芳字齐美，太仓州人；正德十六年进士，授刑部主事，嘉靖七年任赣州知府，官至广东提学副使。天锡宁都人，弘治九年进士，官至廷尉。赣州建置，自晋太康三年置南康郡，隋改为虔州，宋淳化间始名赣州。元为赣州路，明洪武三年改为赣州府，领县十，隶江西承宣布政司。赣之名，盖取章、贡二水；《宋史·艺文志》载，李盛章《章贡志》十二卷，及周梦祥《赣州图经》。郡志修于元时者无可考。明有弘治、嘉靖、天启三志，《弘治志》久佚，嘉靖、天启二志，犹有传本。《嘉靖志》即此编，据世芳序谓：“创自正德丙子郡守当涂邢珣，延长汀李坚为之，属草已完，而殉擢官去。嘉靖元年金陵罗辂继任，属其门人欧阳诚者润色之，将付梓，罗以更任去弗果。嘉靖戊子世芳继修之，延天锡重覆考订；并增入近事，始刊成书。”按此志纂成于嘉靖丙申，乃天锡与教授陈英，举人李国纪参互考订而成。阅其书文笔颇就简约，据事直书，无夸饰之辞，能尽志乘核实之道，宋梁克家《三山志》之流亚也。

　　赣县志十六卷清康熙二十三年刊本(北京图书馆藏)

　　清刘瀚芳修，孙麟贵纂。瀚芳纂修《扶风县志》，已著录。麟贵字广成，邑人，康熙十七年举人，官清江县教谕，升陕西崇信知县。麟贵尝参纂《江西通志》，署名杨麟贵。因其父孙经世，遭丙戌之难，阖家死之，麟贵甫数令，为总兵杨继养子，故蒙二姓也。赣县为赣州府附郭县，郡以赣名始于宋，而县以赣名，早见于《山海经》。郭璞注汉高祖封淮南王，置豫章郡，而赣县隶焉。按赣县自汉以来其名未更，往事先载于郡志，县志肇于何年，未可详稽。据本志瀚芳序云：“县志则概乎未之闻，或云旧有弘治刻本，亦不可考。”查今存县志此书最早，执笔者为麟贵一人，取府志所载赣县事纂成县志。其书所纪山川、人物、城阙、台榭、田赋、仙释、方伎，则捃摭尤繁，琐细毕述。名宦纪宋周敦颐于嘉祐间为赣通判，而后邑士知文章道义。明王守仁于正德间尝巡抚赣省，至赣推行十家保甲法，以为邑之光宠耶。

　　兴国县志二十六卷首一卷清乾隆十五年刊本(徐家汇藏书楼藏，存卷五至卷二十六)

　　清孔兴浙修，孔衍倬纂。兴浙字晴江，浙江钱塘县人，贡生，乾隆庚午任兴国知县，调靖安。衍倬事迹未详。此书非完帙，北京图书馆藏有全书。据同治《兴国县志》序谓：“此志袭用张尚瑗《潋水志林》体例，以志地、志人、志政、志事、志言为总纲，细目庞杂。”按本志官师篇，有《张尚瑗传》，记尚瑗辑前乘，仿宁化李世熊体勒成一篇，命曰《志林》。多借邑之山水以写其沉抱也。

　　定南县志略六卷清顺治九年修，抄本(上海图书馆藏)

　　清祝添寿纂修。添寿三韩人，顺治间定南知县。定南建县始于明隆庆三年，都御使张翀准赣州知府黄扆议割龙南县之高砂、下历、横江三乡，安远县之大石、小石、伯洪三乡，信丰县之潭庆乡，置定南县，隶赣州府。万历十三年知县章莹始修县志十卷，此志继《章志》重修，其书分星野、气候、建置、沿革、城池、街巷、井坊、表、墟、市、疆域、山川、古迹、险塞、桥梁、陂塘诸门，叙述简约，故名曰志略。

　　南安府志三十五卷明嘉靖十五年刊本(天一阁藏)

　　明何文邦修，刘节纂。文邦字献卿，广东南海人，正德间南安知府。节字介夫，大庾县人，弘治十四年解元，十八年成进士，授兵部武选司主事。正德间以忤刘瑾谪知宿松县，转广德州判；瑾诛擢四川提学佥事，转云南兵备道，升广西按察使，历福建参政，浙江布政使，官至山东巡抚，年八十卒。辑有《广文选》《周诗遗轨》《两汉六朝文薮》诸书。此志为节纂成于嘉靖元年，文邦取而自为笔削；又经郡人秦锐校正刻成。其书体裁，尚属纯赡。按南安为今大庾县，唐虔州地，宋于大庾县置南安军，元为南安路，明改为府，领大庾、南康、上犹、崇义四县。郡志始于宋知军方崧卿，及军学教授许开，创修《南安志》二十卷，附《拾遗》一卷。明景泰间郡人蔡云翰重修，正德间郡守季斅，聘吉水曾焕，及郡进士刘潜又修。此志踵正德《季志》重纂，为南安郡志今存最古之书也。

　　上犹县志二十卷清乾隆五十五年刊本，卷十四至卷二十艺文志未刻(浙江省图书馆藏)

