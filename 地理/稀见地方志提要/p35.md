<!-- { "loadSidebar": true } -->
　　清黄玉衡修，贾訒纂。玉衡号南亭，湖南善化县人；乾隆四年进士，授宜兴县知县，三十一年调任和顺。訒字吉人，平州人；贡生，侯选儒学训导。此志沿革谓：“和顺古梁余子国，《左传》载：晋献公使太子申生伐东山阜落氏、梁余子养御是也。汉为上党郡沾县地，晋属乐平郡，北齐为梁余县；隋始改曰和顺，因晋石勒于县境筑和顺城故名。”县志创修于明万历十一年知县李继元，重修于清顺治十三年知县李顺昌，三修于康熙十四年邑令邓宪璋。玉衡修此志时，前志均存，而视为纰谬不经，乃延讱重纂。志本康海《武功志》体例，汇为八类：一地理志、二建置志、三祠祀志、四田赋志、五官师志、六选举志、七风俗志、八艺文志。按其书颇能摭拾前志遗缺，如马克礼为金大定时人，前志误为元进士。邑人严坦名见艺文，而人物内失纪，补为之传。但其于每类下，又细分条目甚繁，务欲包罗无遗，浑括毕举，实则徒劳冗杂耳。

　　榆社县志十卷清康熙十三年刊本(上海图书馆藏)

　　清佟国宏修，王凤翔纂。国宏正蓝旗人，康熙二年举人，十年升任辽州知州。凤翔辽州人，拔贡，官黄陂知县。榆社为春秋时晋箕邑，汉为涅氏县，隋开皇中改榆社，五代以后属辽州。旧无县志，此志为国宏任知县时，因奉檄修志，遂延凤翔采辑，仅阅月而志成。其书体例，为舆地、建置、食货、兵政、职官、人物、艺文、杂志八类，简率殊甚。艺文志摘录《史记·宋世家》关于箕子之事，殊为附会。食货志中有述及匠价，始自明时；各匠轮班赴京上工，其有愿出价银者，免其赴京应役。此等事例，他志甚少纪载也。

　　三关志七卷明嘉靖二十四年刊本(北京图书馆藏)

　　明廖希颜纂修。希颜茶陵县人，嘉靖间山西按察司提学副使。此志为前提学副使胡柏泉纂辑不果，希颜继其事；乃按地形，考沿革，稽武备，覆军储，明署置；书成于嘉靖二年，后又二十余年始刊刻行世。其体例，分地理考三卷，武备考一卷，兵食考一卷，马政考一卷，官师考一卷，卷凡七；卷前列舆地图四。其书旨以重疆圉，存故实，与州县志书有所不同。三关者，乃雁门关、宁武关、偏头关，皆为晋阳岩隘之地。雁门自三代以还，用以防匈奴者也；其次则宁武、偏头，亦皆为古雁门关地。其与雁关则辅车相依，并为险要。故希颜之纂此志，以察山川疆理，以诘其兵时，以坚其城垒，以振其旗鼓，以一其策令，盖有旌伐之意存焉。

　　三关图说不分卷传抄明万历三十五年刊本(上海图书馆藏)

　　明康丕扬纂修。丕扬字直指，济南府陵县人；万历二十年进士，历任整饬三关监军兵备道，驻节雁门。是编之修，用以筹边防，备战守之策；而以图说，相互汇辑成书。三关者，东曰雁门，中曰宁武，西曰偏老，鼎立相辅，总称三关云。按其沿革，自周武灵王驱三胡之后；三关之地，所恃以为防范，秦即因险筑长城。汉有陈豨之叛，而周勃、樊哙来讨；嗣后卢芳窃僭，而杜茂、王霸来屯。及刘武周之入寇，李国昌之肆掠，皆御于此也。唐置三监，以养马而充军实，遂为边戍重地矣。明设监军，则尤重于前代，全晋之安危系如锁钥。丕扬监军于此，以其地山川之险夷，与夫士马刍粮之额数；绸缪防御之机宜，各自为图，而继以说。列三关总图西路，凡十四页；老营守备所管城堡四座图，凡四页；水泉守备所管城堡二座图，凡二页；草垛山守备所管城堡三座图，凡三页；偏关守备所管城堡六座图，凡六页；岢岚守备所管城堡三座图，凡五页；楼子营守备所管城堡二座图，凡二页；河会守备所管城堡三座图，凡四页。共为图八幅，皆附说明里程形势；关志之有图说，自是编始也。

　　○内蒙古

　　蒙古地志不分卷清光绪二十九年启新书局铅印本(上海图书馆藏)

　　清王宗炎译纂。宗炎大兴县人，事迹未详。是编为宗炎供职驻日本公使馆时所译纂也。其书分位置、山脉、河江，湖泽、沙漠、气候、物产、风俗、政体，宗教、岁出、岁入、教育、兵制、制造、贸易、区分、道路、电信、通货、都府、史略二十二门。原书为日本参谋本部出版之日文书籍，乃日人下村修介，游历蒙古所记。盖据我国史籍，参以彼所躬而得闻见者；及俄人布拉第挖斯奇氏所纪。其书指陈蒙古部落广狭，山川险要，而政体、兵制、风俗、物产、商业、制造，罔不备述，简效有法。译本文笔，古雅鬯达，而能提要钩玄，体裁具备。其考究编次之精严，记载蒙古诸书，无出其右者。当时留心中俄交涉形势者，无不能以先睹为快哉。此编译成以后，即以铅字印刷，颇为精美，其后则未经重印，故今存者极稀。

　　内蒙古东部调查日记十卷民国二年吉长日报社铅印本(上海图书馆藏)

　　清冯诚求纂。诚求字保如，嘉定人。是篇纂于清光绪三十二年，是时日俄战终结，日势骤张；蒙各盟旗，日人辙迹殆遍。于是清政府命善耆筹蒙，善耆亲历东蒙，诚求随同游历调查，每至一地调查所获，以按月日纪录；悉心钩稽，分类纂集。凡所至之地，有喀喇沁、巴林、乌珠穆沁、士什业图、达个罕等。所经各旗，一切形势、制度、户口、气候、物产、钱法、榷酤、礼俗、道路，详载无遗；而皆得之目验，或询诸土著，无一字为凿空之谈，简明翔实。是篇成于清宣统时，鼎革后方始印行；前有南汇顾次英序，略云：“自库逆勾结强俄，轩然大波迴环，及乎瀚海南北；东蒙壤地，处处与直东犬牙相错，战守均为要点。”据次英序言，是篇于当时极为有用之书也。全书分为十篇，又名《东蒙游记》。其编例，按月日系事，第一篇，于三月十八日午一时起程，自北京至古北口。第二篇，于三月二十一日晨，自古北口起程达热河。第三篇，于三月二十九日午十二时，自热河至喀喇沁王府。第四篇，于四月十八日十时，自喀喇沁王府至赤峰。第五篇，于四月二十三日十时，自赤峰至乌丹城。第六篇，于四月二十七日十二时，自乌丹城至巴林。第七篇，闰四月初六日十二时，自巴林至阪西乌珠穆沁。第八篇，于闰四月十七日十时，自阪西乌珠穆沁至上什业图。第九篇，于五月初三日十时起程，自土什业图至新民屯。第十篇，于五月十八日八时起程，自新民屯至山海关，十九日八时自山海关至北京。其书体裁，既为日记，又是记程；而书内所记，皆是东蒙之地理、经济、风俗概况。

　　河套志六卷清乾隆刊本(上海图书馆藏)

　　清陈履中纂。履中字执夫，商丘人；官至分巡宁夏兵备道。按此志卷前有柘城高玢序、临川李绂序、宜兴储大文序、山阳邱焘序。其编次，卷一河套建置沿革考；卷二河套内建置郡县沿革考；卷三陕西宁夏镇所属沿河南边城堡、山西、洛河、河套、边营堡、城口、关寨、河套内外山川；卷四河套内古迹，河套内物产，河套地势与兴废略，延绥镇，河套边防，明陕西边城增筑，边市、边饷、盐法。卷五至六艺文。按此志分门琐细，而以艺文列后。志沿革略云：“河套内地东至山西偏头关，西至宁夏，东西二千余里。南自榆林边墙，北接黄河，远八九百里，近二三十里；惟黄甫川稍近，两山夹黄河中流，过保德州西折，又南向潼关也。套内周迥五千余里，其土肥饶，甚可耕种；三面阻河，秦之九厦郡治于此。”沿革又叙历代之所经略，及所置州县之名之不同也。明时套在宁夏卫，卫有右卫、后卫、中卫，与平虏、灵州二所。清初因明制，雍正三年升宁夏为府，领州一，县六。按宁夏之境，贺兰山环于西北，黄河遶于东南，山川险固，土田肥美。此志《四库提要·存目》著录，谓志成于乾隆丙戌。又谓此志引《魏书》，以证涿祁山之为榆林府地，引《册府元龟》，证药彦稠为邠州节度使地，补五代沿革之缺。又证后魏代郡即汉朔方郡，又据《通鉴注》，成城属朔方，以证《汉书》列传之大城塞于此。以知此志之征引，颇为繁富也。

　　呼伦贝尔志略不分卷誉清稿(上海图书馆藏)

　　近人程廷恒纂。廷恒字守初，江苏昆山县人。此志廷恒纂成于民国十一年，此书为誊清稿，书法秀丽。首列黑龙江省略图，呼伦贝尔全图、海拉尔图、满洲里图、边卡图，皆以五彩精绘，次列经纬度表一，颇清晰。其书体例，为方舆沿革、沿边形势、全境疆域方里、各县区域道里、建置、官制、边务、外交、兵事、军备、司法、警察、清乡、市政、防疫、交通、财政、官绩、民族、户口、宗教、礼俗、人物、列女、选举、教育、商业、垦殖、牧畜、森林、渔猎、物产、古迹、艺文、蒙旗、复治始末、善后、军事记略诸篇。按呼伦贝尔位于黑龙江省之西北，旧为黑龙江省属地，今隶内蒙古。其地山河交错，地势高，气候极寒，有经年不释之冰雪。按此志所叙沿革，始自黄帝迄今，其所引证，多为附会；惟所纪自雍正十年，设呼伦贝尔副都总管于其地；光绪三十四年改为道，民国十年改设县事，是为可靠事实也。此志于民国十二年曾经上海太平洋印刷公司铅印，传本亦不甚多。此书为誊清稿本、全书无一字更改，可为善本也。

　　○辽　宁

　　辽东志九卷明嘉靖十六年辽东都司刊本(湖北省图书馆藏)

