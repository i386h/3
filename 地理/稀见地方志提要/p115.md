<!-- { "loadSidebar": true } -->
　　清王家贤修，萧士熙纂。家贤奉天海城县人，官生，康熙三年任衡山县知县。士熙衡山县人，明崇祯贡生，入清未仕。《衡山县志》可考见者，始修于明弘治元年，再修于嘉靖四年知县彭簪，又修于万历十五年知县王三畏，又修于万历四十八年知县张国伟，今惟弘治志存。此志继万历《张志》增纂，以补启、祯二朝之事甚详，甲申变后之事，则惟附及，以不敢直言南明事焉。但于赋役、户口，则以顺治年号按排，中无遗漏。衡山建置，设县始自三国吴，分长沙郡为衡阳、湘东二郡，衡山为衡阳附郭邑；迄明清郡名虽累易，而县则未变。此志修时，衡山县领域编户为三十二坊都，每都为十里，城内及城郊则称为坊。衡山为南岳所在，为天下五岳之南岳也。本志山川，首列南岳衡山，谓衡山之名始自《山海经》，俗称岣蝼山，一名芝岗。衡山凡七十二峰，惟吐雾、巾紫、白马三峰在衡山县境，称为主山。然据杜甫诗诵以祝融五峰为主，杨升庵诗亦称祝融五峰为高。五峰者，以祝融有名之外，余四峰则不知其为何名焉。据本志山川篇所述，祝融前有峰，屹立者十有六，曰轸宿，曰碧罗，曰芙蓉，曰烟霞，曰狮子，曰掷体，曰集贤，曰天柱，曰华盖，曰安上，曰云居，曰紫云，日赤帝，曰朱明，曰喜阳，曰驾鹤，祝融之后环峙者十有三，曰青岑，曰翠鹫，曰金简，曰云密，曰栖真，曰仙岩，曰石困，曰崱屴，曰祥光，曰雷祖，曰碧云，曰白石，曰永参，祝融前后环列者，凡二十九峰。衡邑境三峰实高不及祝融，而邑以衡山得名，亦不必袭以主峰所在焉。衡山县事早见于《南岳志》中，又关于南岳文献之可征甚多。此志采摭未能精详，考订亦不足明确，邑有名山所在，当修有名乘，以相表里者是也，岂独以争其主峰之所在者乎。

　　安仁县志十四卷首一卷末一卷清嘉庆二十四年刊本(南京大学图书馆藏)

　　清侯钤修，欧阳厚均纂。钤号补斋，江苏金匮县人，嘉靖十三年进士，二十二年任安仁县知县。厚均安仁县人，嘉庆四年进士，官至浙江道监察御史。按此志开修于嘉庆丁丑，己卯告成。是时厚均请养居里，延为总纂，文笔多出其手。其书所叙山川、风土、艺文、金石、人物灿然有例，尤于艺文志，搜集邑中往哲诗文及官师著撰，均著有撰人简历，并论其所为诗文之工拙，为学之源流。其于金石文辞、邑中之碑碣，则几无漏一，并取宋赵明诚《金石录》体例，以年代先后为次，注详每文撰著年月，皆颇具考据焉。安仁沿革，唐时为安仁镇，五代改镇为场；宋乾德二年始升场为县，经元、明未更。县志首有洪武、永乐二志，久佚。嘉靖间教谕闵文振复辑成县志若干卷，隆庆间知县邹京又修，万历间知县蔡凤梧三修。清康熙癸酉知县陈黄永四修，乙未知县周元良又为《续志》，乾隆壬子知县崇易重修，可考者此志以前修者凡八。

　　酃县志四卷清康熙九年刊本(北京图书馆藏存卷一至二)

　　清李朝事修，谭楚颋纂。朝事义州后屯卫人，贡生，顺治十五年任酃县知县，仕酃凡十有六年，告休归。楚颋字季豹，酃县人。此志为楚颋及其从子士英、甥罗士彝分任纂成。其书体例，总分为百二十有一门，凡六万余言，体备辞严。按其所叙沿革谓：“酃为汉茶陵县地，属长沙郡，后废。至宋嘉定间于云阳县之茶乡，复置酃县，今县自此始。”史称炎帝葬于长沙之茶乡，即今酃县境地。以故此志尚谆谆乐道神农氏遗事。陵墓篇首列炎帝陵寝，引载前邑令沈乐仲之《炎陵志》，记炎陵胜迹甚多。述及寝门朝对拱卫，陵界内灵之区与呵护之地甚详。酃县旧志，据本志序例所称：“酃县自宋迄明屡经兵火，顺治四年始得其地；其县志明时旧本，已付灰烬矣。”按此志修时已无前志可征，今《酃志》传本亦以此书始，惜已残缺矣。

　　鼎修常德府志十卷清康熙九年刊本(中华书局图书馆藏，现藏上海辞书出版社)

　　清胡向华修，贺奇纂。向华字光岳，两当县人，以永州府同知升任常德知府。奇字天放，常德人，事迹未详。此志为清代修常德府志之始，故冠曰鼎修。全编志类凡八，曰地理、曰建设、曰食货、曰学校、曰祠祀、曰官守、曰人物、曰艺文，子目三十有六。据地理载：“常德古荆州域，战国属楚，秦黔中郡地；两汉为荆州武陵郡，三国、晋、宋、齐仍曰武陵郡。梁、陈为沅州，隋、唐、五代为朗州，宋为鼎州，后日常德府。元为常德路，明为常德府，属湖广省。”按清初仍明制，康熙三年分隶湖南布政使司，领武陵、桃源、龙阳、沅江。郡境以沅水最著，南朝梁、陈称曰沅州。《宋史·艺文志》载吴芸《沅州图经》四卷，是为志乘之始。据本志凡例谓：“郡志于元无考，明永乐中通判陈志明尝纂郡志，成化中知府杨宣重修，嘉靖中郡人陈洪谟、贺廷夔又为补辑，万历间郡人龙膺复辑。”志乘原委如此，而以常德府名者此志始也。

　　桃源县志四卷清康熙四年刊本(徐家汇藏书楼藏存卷三)

　　清陈洪范修，罗人琮纂。洪范字涵虚，嘉兴县人，康熙二年任桃源知县。人琮字宗玉，号紫萝，桃源县人，顺治十八年进士，授浙江宁波府推官，康熙六年调任陕西朝邑知县，十七年补四川道监察使，致仕家居，年八十八卒，著有《最古园集》二十四卷。此志成于康熙四年，未几，桃源有潜乱，版帙焚尽，查今存此志原本，仅此一卷，是为艺文志。卷第一二两行，题檇李陈洪范(涵虚)校定，邑人罗人琮(紫萝)纂修。全书卷数及纂修年代，系考光绪修《桃源县志》著录。康熙二十四年知县汪虬又延罗天经、罗天纬增补重刻，与此志实非一书也。

　　桃源县志二十卷清道光三年重刊本(上海图书馆藏)

　　清谭震纂修。震字筤园，云南永北人，举人，嘉庆二十二年任桃源知县。按此志为震仕桃源时，延方堃等采摭，而自总集成书，刻成于道光元年，其书甫成而版遭火毁，三年又重刻之。桃源古武陵地，晋陶潜撰《桃花源记》，或谓即其地，故县名桃源。按邑乘创修于明万历间，天启三年增补。清康熙四年邑令陈洪范重修，二十四年邑令汪虬增补，雍正七年邑令王良弼又修之。此志增修王良弼县志后事，纂成于道光元年。其定例为疆域、政治、人物、艺文四纲，疆域分分野、建置、界域、形胜、山川、村里、户口、风俗、气候、物产、田赋十一门，政治分官制、积贮、蠲卹、学校、乡饮、祀典、兵制、刑法、工役、职官、名宦、灾寇、武功十三门，人物分选举、列传、忠孝、节义、流寓、伎艺、方外七门，艺文分著述、金石、文、赋、诗、词六门。门以下又析细目，条分缕析，按籍可稽。卷前列分野星翼图，凡六幅，绘制兼采西法。

　　黔阳乡土志不分卷清光绪三十二年修，抄本(上海图书馆藏)

　　清黄东旭纂。东旭事迹不详。是篇用教科书篇章编例，第一篇本境之历史，第一章始置本境年代，以下又分七节；第二章本境之政绩，分八节，第三章本境兵事录，分七节；第四章人类、户口、民族、宗教、实业五节；第五章耆旧录上下，上集以时代分四节，下集以专传分五节。第二篇本境之地理附舆图，第一章列乡镇城厢，分八节；第二章本境之山，分五节，第三章本境之水，分八节；第四章本境之道路，分四节，第五章本境之物产，分二节；第六章本境之商务附电线，分三节。其书叙述黔阳梗概，宜于教课之用也。黔阳宋元丰三年始设县，属沅州，州隶湖北路安抚司。清初属辰州府，乾隆六年升沅州为府，黔阳隶之。

　　沅江县志十卷清康熙三十五年修，抄本(北京图书馆藏)

　　清顾智纂修。智号俊庵，丹徒县人，举人，康熙二十四年由宜兴教谕升沅江知县。按《沅江县志》顺治初知县张时创修未成，嗣后知县成明瑞继纂，因故未果；及智任知县纂辑成稿，亦以事去未付梓，时康熙二十五年也。后十年海陵朱永辉宦沅，而书始告成。阅此志规模粗创，漏缺甚多，又因刻本未见，以传写留存，无以校核原本，传抄讹误又杂出矣。然今存沅江旧志，以此志最古，往事赖以流传。按沿革，沅江置县始于萧梁，县以沅水得名。陈尝改为药山县，隋复名沅江，唐曾改称乔江县，宋仍复旧名，历元、明未更。古迹载有招屈亭，在县东麦舍窖。因昔楚国屈原放逐湘、沅，后人筑亭以招其魂，此为沅江最有名之胜迹焉。

　　酉阳正俎十卷明万历十七年刊本(上海图书馆藏)

　　明郭棐纂修。棐字笃周，广东番禺县人，嘉靖四十一年进士，万历六年任四川督学副使，十七年分司湖北常德、辰州、沅江诸郡，而纂成此书。酉阳者，为酉山之阳也。酉山在辰溪县南，道家所谓二十六大酉峰妙洞天焉，穆天子藏书于大酉山，即其地也。唐段成式(柯古)者，寓辰、沅著书三十篇，其言多四方剿说，而系以酉阳。其事皆奇怪嵬琐，而名曰《杂俎》。夫杂者，非其正者也。棐分司湖北，读《酉阳杂俎》，以其言杂而不正，而作此书，则多正言，故名曰《酉阳正俎》。其书凡十卷，卷一曰封疆沿革，卷二曰山川标胜，卷三曰戡勋烈，卷四曰绥略规模，卷五曰宦业订讹，卷六曰献征纪最，卷七曰仕林绮组，卷八曰艺苑箐华，卷九曰秩官补阙，卷十曰古迹传奇。统记常德府之沅江县，辰州府之辰溪县，二县之地理及人事，以大酉山在此二县之南，故名曰《酉阳正俎》。

　　永州府志十七卷明隆庆五年刊本(北京图书馆藏)

　　明史朝富纂修。朝富福建晋江县人，嘉靖三十二年进士，四十五年任永州知府。此志为朝富仕永州时创修，任编纂者，零陵蒋如桂等。其书图经一、纪一、表三、志七、传五。书未成，而朝富以疾请归；继任知府陈良珍为续成于隆庆庚午。《四库全书提要》著录此志谓：“府志编于成化，续于嘉靖。朝富谓前志核而减，后志详而杂，因斟酌其间，以为此志。”但考《永州府志》肇修于洪武十六年，虞自铭修府志十二卷，而成化府志为姚禺所修，刻成于弘治七年，《四库全书提要》所述《永志》原委，稽考未详。按永州为汉零陵郡地，永州之名，盖始于唐，五代以后其名未更。零陵古为名区，唐韦宙撰《零陵录》一卷，宋陶岳撰《零陵纪》十五卷；晁公武《郡斋读书志》著录二书，称其皆记零陵旧事甚详。此外又有徐自明之《零陵记》，张珽之《零陵志》，具载《宋史·艺文志》。置府实始于明，府志为虞自铭首创也。

　　祁阳县志九卷首一卷清康熙十九年增刊八年刊本(北京图书馆藏)

