<!-- { "loadSidebar": true } -->
　　清唐世征修，郭金台纂，彭天福增补。世征号魏子，湘潭县人，顺治十八年进士，康熙八年任玉山知县。金台玉山县人，事迹未详。天福康熙十九年任玉山知县。玉山建县，始于唐证圣中隶浙江衢州；乾元初改属信州，宋元仍之。明升信州为广信府，隶江西布政使司，领县七，玉山仍属之。县志修于明成化间知县方中，万历己丑又修于知县钱应斗。此志继万历《钱志》重修，据世征序云：“自万历己丑以后，至康熙九年之事，皆新纂补之，已丑以前，仍旧志，稍厘正之。”其书定为舆地、建置、赋役、正祀、官师、选举、人物、艺文八类，各系子目，序次不混。志刻成于康熙十年，因旋遭闽变之乱，志版毁于兵火者半。越十年辛酉知县彭天福为之增纂补刻，增复其书。

　　贵溪县志八卷清康熙十一年刊本(上海图书馆藏)

　　清毕士俊修，杨燝、江熙龙纂。士俊字用章，直隶东光县人，顺治甲戌科举人，康熙初任贵溪知县。燝与熙龙皆邑人，事迹未详。贵溪为晋时晋兴县地，隋省入余干。唐永泰初割弋阳之西乡，及余干之东北乡，置贵溪县，隶信州。唐末以其地为江、闽要冲，又置雄石镇，遏使宿兵焉，迄明清未废。《贵溪县志》宋元无可考，明志据士俊序谓：“景泰时张广文铎创之，天顺改元陈公敏求来县事成之。万历初伍公袁萃修未及半，旋以内召不果，前壬子岁，钱公邦伟重辑之，而志始略备。”按《贵志》皆毁明末兵火，此志之修如同始创，其书体例未参前志，定例为八类，首舆地、次食货、次职官、次学校、次选举、次人物、次方外、杂志，中分子目井然，有条贯焉。地舆类山川目，载龙虎山在县城南八十里，为象山一支，历召山南行十数里，析而南分两支，环抱状若龙虎。《道书》称为第二十九福地，汉张道陵尝炼丹于此，山下有演法观、丹井、丹灶、飞升台诸胜迹。方外志后，附《天师世家》一篇，载第一代张道陵，字辅汉，沛丰人，尝作《道书》二十四篇，有术为人治病，后居龙虎山，子孙世家焉，而传道术。唐天宝七年始册赠张氏天师，宋、元、明、清皆快赐有封号。道陵子第二代，名衡字灵真，第三代名鲁字公祺；第四代名盛字元宗。迄此志修时止，张氏子孙相传已五十余代矣。

　　铅山县志十三卷清乾隆四十九年刊本(中国科学院图书馆上海分馆藏)

　　清杨浩然纂修。浩然广西灵川县人，举人，乾隆四十九年任铅山知县。铅山旧名永平县，宋为州，明为铅山县，清因之。县城东北有鹅湖山，为朱、陆讲学之所，自宋以来言宋学者，莫不景仰其地，遂成名区矣。明嘉靖四年费宷纂《铅山县志》十二卷，万历四十六年柯仲炯纂《铅书》八卷，多道鹅湖之事。此志浩然官铅山时踵《郑志》重修，卷前列广信知府连柱序，全书分天文、地理、建置、赋役、学校、武备、秩官、名宦、选举、人物、列女、方外、杂记十三门，子目六十有一。其体例以纲统目，以目附纲，有条不紊；位置次第，皆合于编法。

　　南康府志十二卷清康熙十二年刊本(北京图书馆藏)

　　清廖文英纂修。文英号昆湖，连州人，崇祯十二年选贡，授南康司理，主讲白鹿洞书院。清康熙七年擢任南康知府。南康有郡志，自宋淳熙间朱端章撰《南康志》始，元志则无考；于明有正德《陈志》，万历《田志》。此志继《田志》重修，体裁一依《田志》，分类十有二，曰封域，曰建置，曰赋役，曰学校，曰秩官，曰名宦，曰选举，曰人物，曰女德，曰艺文，曰杂志，曰外志，体裁具备。其后康熙六十年，熊维典又重为增补，纪载南康明及清初之事最为详备。其书记南康建置，始于南唐杨吴以庐山南设星子镇，属德化，宋太平兴国三年升星子镇为县，属江州。七年置南康军，以星子为附郭县，又割江州之都昌，洪州之建昌隶之。元至元十四年改为南康路，隶江浙行中书省。明初为西宁府，寻复名南康，隶江西布政司，正德二年分建昌五乡增设安义县，清仍明制，领星子、都昌、建昌、安义四县。南康在匡、庐之阳，古为重镇；所称江右之地轴，视之为锁钥北门。庐山在郡城北，当大江彭蠡之交，其山脉为岷山南支；度桂岭达彭蠡之口，其峰特高且大，巍为奇观，山水甲天下。自晋以来为释道隐逸之所，又为游客避暑所居。晋释慧远撰《庐山记》，宋道士支昙撰《庐山赋》。历代诗人骚客，称咏庐山者，亦不少，南康遂以此山名世。

　　都昌县志十三卷清康熙三十三年增刊本(徐家汇藏书楼藏)

　　清曾王孙修，徐孟深纂。王孙字道扶，浙江秀水县人，顺治十五年进士，初授汉中府司理。康熙十六年改调都昌知县，升户部主事，即致仕归。孟深字邃友，都昌人，康熙辛酉科举人。按本志序谓：“都昌有万历、崇祯二志，久佚不传。”按此志创于康熙二十五年，是时前志尽佚，文献无征；草创志稿，事多舛错。康熙三十三年知县吴邦宪又为增补七八年之事。按其书体裁，纲目颇为混淆，但查其传本极稀少也。都昌汉彭城县，唐析置都昌县；以县北有都村，配以昌字取名也。故治在今县北九十里王市镇，大历间徙治彭蠡湖东即今治也，明清皆属江西南康府。地产白瓷泥，景德镇瓷泥大半取给于此。

　　三郡图说一卷明刊《王奉常杂著》本(上海图书馆藏)

　　明王世懋纂修。世懋字敬美，太仓州人。嘉靖三十八年进士，官至太常寺少卿；好学善诗文与兄世贞齐名，而先世贞三年卒，所著诗文刊有《王奉常集》。此编世懋官九江道时，因江西布政使徐中行命纂道志而作。时九江道领辖饶州、南康、九江三府，故名《三郡图说》，一名《饶南九三府图说》。此编记饶、南、九三府之冲要僻俗之境，为明代记一道之志仅存之书。此编未成，而江西右布政使徐中行转任左使，与世懋同城而治。嘉靖时严嵩专权，杀杨继盛等，中行与吴国伦葬继盛，严嵩败，以为二人与嵩有连，而徐、吴二人为当世才子，朝议谪其官，故中行以江西右使转左使，而宗室有斗者，各发其阴事，至是中行亲草爰书，即据案而瞑，时万历戊寅十月十三目，卒年六十二岁。世懋久与中行友善，为经济其丧，收集其遗稿，归葬中行于长兴，仍以布政使礼葬也，长兴县署刊其遗稿，为《天日先生集》。此编故当时未有刊行，而刊之于世懋自著之《王奉常杂著》中，故未见于著录。此编实为官修之道志，世懋仿古图经之例。书后有世懋跋云：“令郡县长吏图其地境，而略说于图后。”于跋可知为奉藩命而修之志也。

　　九江府志十六卷明嘉靖六年刊本(天一阁藏)

　　明冯曾修，李汛纂。曾河间县人，正德九年进士，嘉靖初任九江知府。汛别号镜山居士，事迹未详。按本志序云：“九江郡故志岁久残缺。”按今存府志，此书最旧，是为汛及郡同知姜辂，郡人王汝宾、柳邦杰、陈守仁、何贯、陈必升、陈守信等纂辑，仅逾两月而成。其书体例，分方舆志、食货志、职官志、学校志、选举志、人物志、外志、诗文志八类，凡四十八目，卷首有府城图一，各县图，德化、德安、瑞昌、湖口、彭泽各一，九江府五县总图一。按志叙九江沿革，春秋时分属吴、楚二国，战国属楚，秦为九江郡，汉为豫章郡，三国分属吴、魏，南境入吴，属武昌郡，北境入魏，属庐江郡；后尽为吴所有，属武昌。晋置寻阳郡属江州，宋、齐、梁、陈因之，隋废寻阳置九江郡，唐为江州，五代南唐为奉化军，宋为江州军，元为江州路，明为九江府，领县五，德化、德安、瑞昌、湖口、彭泽。九江郡治在德化，城前临湖水，城借为壕，有甘棠、李公、谢公、海天、郭洲诸隄。庐山在府城南二十五里，郡境多高山大川，平原无多。

　　德化县志十六卷清乾隆四十五年补刊本(徐家汇藏书楼藏)

　　清高植纂修。植字槐堂，浙江武康县人；乾隆十四年进士，十六年任德化知县，升任松江府同知去。德化唐浔阳县地，五代时南唐改曰德化，明清时为九江府治所。县有庐山所在，自古为名区；旧事早载于府志，邑之有志，清康熙间知县宁维邦首创。此志为植纂成于乾隆二十年，四十五年知县沈锡三又为增补。其书体例，表三，曰沿革，曰秩官，曰选举，志六，曰方舆，曰建置，曰食货，曰学校，曰典礼，曰艺文；传十二，曰名循，曰邦贤，曰忠义，曰孝友，曰道学，曰儒林，曰文苑，曰武功，曰笃行，曰隐逸，曰侨寓，曰列女；录二，曰文录，曰诗录；记四，曰古迹，曰古事，曰杂记，日别记。纲目混淆，复出重沓，非体裁之佳者也。

　　瑞昌县志八卷明隆庆四年刊本(天一阁藏)

　　明刘储纂修。储湖广兴国州人，嘉靖四十四年由举人任瑞昌知县。按瑞昌旧志修于正德丙子岁，嘉靖乙丑知县骆秉韶延乡官陈良显、监生曹一中雠校，已而移官未就。丁卯储知瑞昌，与教谕谢顾编辑成之，迄隆庆戊辰江一鹏来摄县事，为之刻行。其书体例，分舆地、建置、赋役、职官、学校、秩祀、人物、艺文八类，凡五十七目。瑞昌置县，据本志舆地志沿革篇所叙，秦以前无考，汉为浔阳县地。三国时周瑜令程普驻兵于斯地，忽群鸟飞集军中，谶曰此祥也；既而赤壁捷音至，遂名为赤鸟镇。晋永和初省浔阳，入柴桑地，隋改为■〈言盆〉城县，唐初复为寻阳县。建中初立为场，南唐升为瑞昌县，宋因之。元属江州路。明仍为瑞昌县，属九江府，领乡八，编户一十四里，弘治五年并为十三里。按此志所述之柴桑地、■〈言盆〉城地，地犹乡焉，地之称独见之于赣省志书。

　　彭泽县志十五卷首不分卷清嘉庆二十四年刊本(上海市历史文献图书馆藏，现藏上海图书馆)

