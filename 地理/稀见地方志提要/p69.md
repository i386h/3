<!-- { "loadSidebar": true } -->
　　宋谈钥纂，近人徐兆玮辑。钥字元时，湖州归安县人。淳熙八年进士，枢密院编修。兆玮字少逵，号虹隐居士，常熟县人，清光绪十六年进士，授翰林。此本铁琴铜剑楼主人聘兆玮，据咫进斋抄本与《吴兴丛书》本《嘉泰吴兴志》校核，重辑而成。按《吴兴丛书》本刘承干跋谓：“《嘉泰吴兴志》二十卷，宋谈钥(元时)撰。明嘉靖时徐长谷撰《吴兴掌故集》犹及见之，后不传。开四库馆时，馆臣从《大典》辑出，未及编纂进呈。外间传抄，有分二十卷者，有分十五卷者，亦有不分卷者，今所存原目，仍分为二十卷。”《嘉泰吴兴志》传抄本颇多，刘承干未见咫进斋抄本，刘氏刊《嘉泰吴兴志》，未有与此本参校。此外有江阴缪氏烟画东堂抄本藏于上海图书馆。吴兴刘氏刊此书未详校勘，讹误颇多。兆玮因铁琴铜剑楼主人之请，据咫进斋抄本重为校辑，时年逾七十矣，蝇头细字，无一笔讹误，书成于乙亥十月，而未刊行。卷前有兆玮题识略云：“刘氏所刊仍分二十二卷，著姓、贤贵事实二门，则为卷十六及卷十七之首，以乌程县以下为卷十七，题贤贵事实下。咫进斋本惜少第三十二页，从刘刊录补，尚缺十九行，不能合拢。今以二本互校，刘本《沈恪传》少三十余字，不成文理，其他互异之字亦多，从姚本为长。惟《沈约传》姚本脱十字，则当从刘本耳。大抵传抄互异，刘氏刊书疏于校雠，鲁鱼亥豕触目皆是。此《吴兴志》一卷，姚氏所得虽为残本，而仍付剞厥，可见当时传本之罕纵，缺页未能刊补而存此二十一页，其足订正，刘刊者不下三十余条。鄙意不为将残刻附之《咫进四集》，而系跋于后，详述此本之胜于刘本，援宋、元残本之例，保存今刊，倘足备嗜古者校勘之一助乎，质之铁琴铜剑楼主人以为何如。”据此识以述此本较刘本为佳，惜未刊行。按此志著姓，吴兴著姓姚氏、沈氏、丘氏、钮氏，上皆乌程。钱氏、胥氏皆长兴。贤贵事实，记陈高祖霸先，世祖蒨，废帝伯宗，高宗顼，后主叔宝。衡阳献王昌，武帝第六子也。记陈朝帝胄封王者三十人，太子诸王十一人。记后七人，妃四人，嫔一人，夫人二人，婕妤一人，淑媛一人，太妃一人。又记自汉至宋、齐人物五十余人。犹足为吴兴之宝贵文献。

　　湖州府志二十二卷清归安姚氏咫进斋传抄明成化本(上海图书馆藏存卷一至十三、卷十八至二十二)

　　明劳钺修，张渊纂。钺字廷器，江西德化人，景泰五年进士，成化八年任湖州知府，十二年卒于官。渊归安县人，事迹未详。是编创修于景泰间司训长洲陈颀，书成未刻。成化八年钺莅湖州，阅其书，考事实尚有缺略，乃延渊重为增补，十一年始刻成书。其书编例，首揭之以地图，继次第其事实，而以诗文为终，纪载自唐、宋迨明成化时事咸备。按湖州旧志，大抵都沿用古名，称曰《吴兴志》，此书始为《湖州府志》，以遵明时职方之制焉。据其凡例云：“以礼部所颁式为准。”但其志体，仍本谈钥《吴兴志》，以各县类于府下，总分四十门，附目六。其书以纪载土产较详，纪蚕丝，土产志云：“丝则各县俱有之，惟出于菱湖、洛舍为第一。绵则以武康为尚，号曰鹅脂，属县俱有头蚕绵，韧而可用，二蚕绵白而不韧，绢绸绫纱，惟郡城中织之，其外俱无。”纪产笔，土产志云：“笔出归安县善琏村，昔有冯应科、陆颖，皆善制笔，近时王古用所制亦妙。”

　　湖州府志二十四卷明弘治四年刊本(浙江图书馆藏)

　　明王珣纂修。珣字德润，山东曹县人，成化五年进士；二十年任湖州知府，弘治六年升河南参政去，官至监察御史。此志为弘治辛亥珣官湖州知府时所重修，珣以郡志极有分析，属郡人汪翁仪、唐应征、陈远，袭《劳志》而论次增辑；其体裁与《劳志》无甚异，列为三十三目；分礼、乐、射、御、书、数六集。时《劳志》刻本不多，此志版匡字体极大。刻本除此本外，上海图书馆藏残部，存卷五、卷十、卷十一，三卷。

　　湖州府志十四卷明万历四年刊本(上海图书馆藏)

　　明栗祁纂修。祁字子登，号东岩，山东夏津人，嘉靖四十一年进士，隆庆五年以户部郎中出任湖州知府，三年升山西副使，历官参政，开府北边，未上任而卒。按此志初为归安唐枢编纂，枢殁后，张应雷续成，经祁鉴定付刻。卷前有董份序，言纂修始末甚详。其例分土地、人民、政事三纲，原本唐枢之定例。列郡建、疆域、山川、乡镇、区亩、形胜、津梁、物产、古迹、陵庙、户口、功贵、风俗、■〈召辛〉召、甲科、贡阴、逸遗、列女、流寓、方艺、郡守、县令、赋役、学校、修筑、恤录、形禁、兵屯、廨署、邮递、坛祠三十一门。每门各缀子目，与他志小异。同治《湖州府志》引郑元庆《湖录》云：“予阅天下新旧志书多矣。从未有此体例。董宗(伯份)以为创格，吾则谓之变调；其舛错遗失处，不可枚举。”按此志体例未能精确，终不免后人之讥也。查明修《湖州府志》，今存者有劳、王、张、栗四志，成化《劳志》，刻本久佚，弘治《王志》，刻本惟浙江图书馆藏有全书。此志除此本外，南京图书馆亦藏有原刻本。而嘉靖《张志》，原为吴兴陆氏所藏，已归日本静嘉堂文库所有，而海内无之，是为深憾焉。

　　西吴里语四卷明嘉靖二十六年刊本(上海图书馆藏)

　　明宋雷纂。雷自号市隐居士，湖州人。此书成于明嘉靖初，书后有雷子鉴跋，谓其父既殁后，鉴为之裒集，而付诸梓者也。此书记湖州西乡轶事，随笔摭录。《四库提要·存目》入于小说家类，不审其书，为记乡邦杂事旧闻风俗焉；《四库提要》且讥其所载皆不著所出，亦多涉荒诞，不尽可信。夫地记之书，为记当地旧闻，大抵为采访记录，则如何而著出处。例如《里语》记宋德祐初元兵破四安镇，正将胡明等死之。长兴历修县志皆作陈明，而长兴《谭志》直斥《西吴里语》为误。至嘉庆时聘钱大昕修长兴县志，《辨证》篇《胡明非陈明》一文谓：“见于《宋史》瀛国公纪，作胡明，《西吴里语》本《宋史》也。”则《里语》虽不著出处，而所述不是不据正史也。又《里语》记永乐十二年广苕乡吴贵归事甚详。《里语》又述水利载：“淳熙十年大理寺丞张某言：陂泽湖塘水，则资之潴泄，旱则资之灌溉。近者浙西豪家每遇旱岁，筑为长隄，中植榆柳，外捍茭芦，于是旧为田者始隔水之出入。湖州等处，昔有水患，今多旱灾，盖由于此。”此书记水利灌溉，乡里事物者多，极为翔实，当不可以小说视之焉。

　　吴兴掌故集十七卷明万历四十三年芋献征校刻嘉靖本。钤有开万卷楼藏书一印(南京图书馆藏)

　　明徐献忠纂。献忠字伯臣，号长谷，华亭县人；嘉靖四年举人，曾知奉化县，罢官后寓居湖州。是编其寓居湖州时所作，成书于嘉靖六年以后。其例分十三类，曰宦业、曰乡贤、曰游寓、曰著述、曰金石刻、曰艺文、曰名园、曰古迹、曰山墟、曰水利、曰风土、曰物产、曰杂考，考订尚未详审。按此志有嘉靖刻本，已佚，见载历代史志及藏书目著录，四库全书馆据两淮盐政采进原刻本著于《存目》。

　　吴兴掌故纪要不分卷旧抄本(浙江图书馆藏)

　　是书已残缺，辑人无考。兹存山水、园亭、庄宅、古迹记略、寺观、祠祀、建郡、郡守、同知、通判、推官、邑令、授辟召、进士、遗逸、七十二峰记、吴兴人物考诸篇，每篇编例，府以下以县别为次。建郡篇载：“楚灭越，始立菰城县，为春申君黄歇之封邑，秦始皇三十五年改菰城为乌程县，隶会稽，以乌巾(或作金)、程林二家善酿得名。三国孙权封兄子皓为乌程侯，宝鼎元年孙皓以永安、余杭、临水、阳羡、故障、安吉、原乡、于潜，悉注乌程，乃合九县为郡，以乌程为治，改郡名曰吴兴，谓兆皓之能兴吴统也，吴兴之名始此。”按是编未见史志及藏书家著录，纂修时期，据本书郡守篇截至明万云鹏止。考云鹏嘉靖五年任湖州知府，十年去任。是编当纂成于嘉靖初。

　　吴兴杂纪不分卷抄本，有辛伯跋，钤西湖外史、吴宽之印(上海图书馆藏)

　　明李乐纂。乐字彦和，号险川，乌程县乌青镇人，官至广西左参议，纂有《乌青镇志》，万历二十九年刊行。此书署朱国祯(文宁)校正，国祯不知何许人也。书后有辛伯跋云：“丁未冬至前，伯偶至松陵，于郭友三先生处，出示此册，所载大明吴兴事略，颇有可观。惜未见刊本流行，想当时未镌板耳。”按此书绝无编例，为闻见之笔记耳。开卷记太湖，谓“陆鲁望望云太湖，上禀咸池五车之气，故一水五名。然今湖中亦自有五湖，曰菱湖、莫湖、游湖、贡湖、胥湖。”则五湖之名，明时湖州另有一说也。又记万历二十九年六月寒气逼人，里人单衣不能御，倍而■〈礻夾〉，又倍而绵。富阳山中飞雪成堆，至七月始热。又记郡贤守令，自颜真卿以下十多人。乐所睹者，熊公汲，江西南昌人，栗公祁，山东夏津人；李公颐，江西余干人；沈公孟化，福建永定人，陈公经济，河南禹州人，诸人皆万历时湖州知府也。又记安吉江天祥事，势不及麻九，然白日杀人。江天祥，明隆庆时湖州之大盗也。余皆记乌青镇事甚详。

　　吴兴合璧四卷首一卷清乾隆五十二年刊本(提要编者自藏。上海图书馆藏光绪四年活字本、民国铅印本)

　　清陈文煜纂。文煜字蓉裳，归安县人。案此篇以骈俪之文而为纪载之书，统记湖州府属乌程、归安、长兴、德清、武康、安吉、孝丰七县，分山部、水部、古迹部三门。全书以骈俪文写成，自为之注，注文亦用俪句。俪辞绮句，炫博争奇，为地志中独创之作也。

　　湖阴汗简二卷首一卷末一卷旧抄本(上海图书馆藏)

　　清徐有珂纂。珂字晓笏，乌程县人。按此书编次，简上，世纪、世表、述古九篇；简下，地纪、地图、征今七篇；简末，补遗。《湖阴汗简》记太湖南岸事。古称：“水北为阳，水南为阴。”故曰湖阴。其书编例，颇有规画，专记太湖小梅港以南之地，今吴兴县临太湖之区。以小梅港纳苕水入湖，苕水东迄至练聚(今名练市、产笔)，流百余里，其间水口百数十处，皆太湖之来源，《汗简》记此区域事物也。分世纪、世表记村镇乡里沿革也。世家与述古九篇，记明时湖州人同盟抗宦官事。简下地纪，述沿湖自西而东之村镇、古迹、桥梁，地图为《汗简》所纪载之地域断限，征今七篇，记乡团及太平军事。补遗记兵防水利也。

　　乌程县志十二卷清康熙二十年刊本(北京图书馆藏)

