<!-- { "loadSidebar": true } -->
　　明景芳纂修。芳山东定陶县人，举人，弘治末任临漳知县，时漳水泛滥坏民田，芳于县西南筑堤防患，后人称景公堤。临漳为古邺都，汉置邺县，三国魏建为都，晋讳邺故名临漳，明时属河南省彰德府。邑境漳河过焉，河尝数徙，故历来多水患。此志纪河防及引漳溉田之事甚详，疆域载漳水凡四迁，沿革纪之以事实，灾祥述之以灾害。古迹载亶甲故都，故魏都，故赵都，前燕都，北齐都，皆在临漳。古时建筑之伟，若铜雀、金凤、冰井诸台，皆在其地，多胜迹也。艺文志载宋杨蒙撰《魏邺令西门豹庙碑记》，纪豹引漳溉邺，及沉巫以除河伯娶妇之害，亦在此地。艺文志又载南朝鲍照题《西门豹庙诗》，则庙之立由来已久矣。考西门豹引漳溉邺以富魏之事，据《史记·河渠书》言：“西门豹引漳溉邺，以富魏之河内。”而《汉书·沟洫志》纪史起之言曰：“漳水在旁，西门豹不知用。”二说则相矛盾，疑以当时西门之渠已湮废，史起修之，故民不歌豹而歌史起。班固不曲思史起之言，直笔书之，故与《史记》有违。

　　口北三厅志十六卷清乾隆二十三年刊本(北京图书馆藏)

　　清金志章纂修，黄可润增校。志章浙江钱塘县人，雍正癸卯科举人，乾隆四年任分守口北道三厅理事同知。可润修有《无极县志》，已著录。口北三厅者，为张家口、独石口、多伦诺尔，于元时为上都兴和路及兴、松、云三州地。明为开平卫及兴和守御千户所地，清初为察哈尔东翼四旗，西翼正黄旗游牧地，雍正二年设三厅理事同知，隶口北道。此志为志章始创，乾隆二十三年可润为之增校，而梓行。其书分地舆、山川、古迹、职官、官署、坛庙、经费、地粮、村窑、户口、风俗、物产、台站、考牧、藩卫、人物、列女、世纪、艺文、杂志二十门。其中地舆、山川、古迹三门，引据诸史以疏证古今地名之同异颇多，尤注意于元开平之故迹。世纪一门，历举历代兵事，深为周备。艺文所载诗文，亦皆切于掌故，其校订之详，皆为可润所增补焉。查此志原本极稀，流行者有抄本、《满蒙丛书》本。

　　承德府志六十卷首二十六卷清道光十一年修稿。林从炯批校本(温州市图书馆藏)

　　清海忠修，林从炯纂。海忠字靖堂，长白人，道光六年任承德知府，历官热河兵备道等职。从炯浙江温州人，举人，侯选知县，事迹未详。按此志，实为林从炯据牛昌籙原本重加纂订而成，但以本志成格序谓：“纂修为出海忠一人。”从炯尝以此语不平，于此本成格序后批曰：“此文乃余同陆君代作采辑，俱不提及余一句，但谀海郡伯一人，殊不覆实。”又此本首页有道光辛卯十月从炯题记云：“此志创于道光七年冬十月，洎八年十一月副本告成。热河地处塞上，无人分纂，延牛君荻垞为草率八门(学校、庙坛、寺观、田赋、名宦、选举、人物、列女)，无一字可用。于是旁搜远籍，近取见闻，一手纂订，穷日累月，甚矣其惫。而中间诋排如崔君廷诏，改易如陈君淦，至以凡例改为纲目，谬戾若此。幸正于朱虹舫(兰)阁学，原本始定，甚矣官书之难也。”此从炯所述此志之纂辑经过也。兹按本书体例，自图说迄杂志，凡三十四类，而无大纲，为卷六十。卷首二十六卷，分诏谕、天章、巡典、山庄、行宫、园场六目。又按修志衔名表，列鉴定为成格、那彦成、沈维鐈、英和、裕恩、琦善六人。但据从炯批语，鉴定实为英和一人，成格则惟进呈正本而已。衔名表列海忠为总纂，而从炯批语谓：“海忠只可称总理。”按此志之刻本，道光九年热河都统成格嘱知府海忠修，十一年书成，光绪十三年知府廷杰又为重订。而见于公私收藏目录著录，皆题海忠纂修，兹据此书从炯批语，其纂人可以考正也。光贻近得瑞安张宋廎先生检寄其乡人杨绍廉撰《记林监州承德府志》一文，谓得道光《承德府志》六十卷，卷耑有吾瑞安林监州从炯墨笔题记，当是林氏家藏本。又谓是书实林监州一手纂订，见《瑞安经籍志》。

　　●卷三

　　○山　西

　　长兴　陈光贻学

　　山西通志十七卷明成化二十年刊本(北京图书馆藏)

　　明李侃修，胡谧纂。侃顺天府东安县人，正统七年进士，成化时山西巡抚佥都御史。谧字廷慎，浙江会稽县人(《四库提要》存目著录此志以胡谧为马湖府人)。天顺元年进士，除江宁知县，成化二年升任山西督学佥事，擢广东参政，卒于官。山西旧无通志，此志乃侃巡抚山西时，与巡按监察御史刘庆议政事，成谓通志不具，官其地者，何以考沿革验风俗，遂畀修志事于谧。谧参订前史，旁采见闻，汇辑《通志》十七卷，分为四十二门，纂成于成化甲午，巡抚副都御史雷复梓之以传，是为晋省通志始创。其书首图一卷，有山西四境之图，东抵直隶真定府井陉县界，南抵河南陕州黄河岸，西抵陕西延安府吴堡之黄河岸，北抵大同边境沙漠。左有恒山之险，右有大河之固，形胜雄巍。建置沿革谓：“山西古冀州地，自颛顼制九州，冀州最大；唐、虞、夏皆都其地。周成王封弟叔虞于其地，为唐国；南有晋水，至子燮改号曰晋，其后世卿韩、赵、魏三氏分其地。秦置太原、河东、上党、雁门、云中、代郡，西汉置十三州，后汉、魏、晋因之。惠帝后其地没于刘渊、石勒、慕容隽，后又为苻坚所陷；坚败慕容垂据之，后属后魏。唐于其地为河东道，领郡十有八，寻置北郡，加号北京，又置大都督府。及五季迭相陷据，宋平刘继元尽得河东之地，乃承唐制，分为河北、河东两路，后又分河北为东西两路，后为金所陷。元置河东山西道宣慰、肃政廉访二司，以领晋宁、冀宁、西京诸路；后又置太原兼河东兵马都总管府。明置承宣布政使司，领太原、平阳、大同三府，汾、沁、辽、潞、泽五州，并各属州县，凡九十有九。”山西自古为列郡之雄，考其地理之书，自程机《上党记》、王松年《三晋记》外，其见于《四库全书总目》者，止传《太原事迹杂记》《壶关录》，以暨《永宁公》《狄梁公》诸记传。其见于《崇文总目》者，止传龙门、王屋《羊角山记》，及《盐池录》《晋阳见闻要录》，暨《温公》《丰公》诸事状。而通记閤省之书，此志为始创，越九十年嘉靖癸亥督学副使周斯盛重修，越五十九年万历辛亥，按察使李维桢重修。通志修于明际者凡三，传本皆极稀少，此志原本，仅存此帙耳，此本外，惟蒲圻张国淦藏有抄本，今归于上海图书馆。

　　太原县志六卷明天启六年刊本(山西大学图书馆藏)

　　明屈钟岳修，谭诚言纂。钟岳陕西蒲城县人，举人，天启间太原知县。诚言山东淄川县人，举人，天启间任太原县儒学教谕。太原为古都会之地，汉、晋时为大都名区；自唐高祖创业于兹，因建为北都，而后唐、后晋、后汉皆兴于此。太原又称晋阳、龙山，明置太原府，以阳曲、太原为附郭县。太原置县始于明，嘉靖三十年邑人高汝行，始纂县志六卷。此志乃仍《高志》门类，稍加润溢；其书体裁，共分四十九门，无纲领目。书中纪载，据事直书，不具自见，不著论赞；颇为翔实，绝无附会夸耀之辞，为志乘核实之一道。此书前惟张国淦先生有藏，而未见于公私藏家书目著录也。而近山西大学图书馆，发现天启刻本。

　　重修太原县志十六卷清雍正九年刊本(北京图书馆藏)

　　清沈继贤纂修。继贤字鹤书，浙江海宁县人。康熙五十四年进士，雍正元年任直隶乐亭知县，七年补任岚县知县，修有《岚县志》，八年调任太原知县，又修《太原县志》，亲定志例，大变明时县志体裁；卷帙大增于前志，拾遗补阙，典核详明。其体例，自建置迄杂志，凡十六类，每篇皆前加弁语，修辞考据，比于明修县志，自有精严深到之处。然据道光《太原县志》序例，议此志于建置沿革，语略而不详；纪人物，则所载有未确。又谓太原多渠道，为民生之大计，为何无水利专目，仅见附于山川后，列渠一目，而所叙不能详尽。其所议此志之短，上举如此之例者犹多。以渠道而论，则太原之渠由来已久，据郦道元《水经注》云：“因智伯遏晋水，灌晋阳之遗迹。”按此志而未有引载。山川目后附渠一目，惟纪晋水有大渠四，小渠二，其余河泥渠道，凡三十有六，仅记渠名，而未述其灌溉源委。嗣后道光县志列水利一门，记各渠之水势流源，以及考历来之兴废迁变。又于书后附渠案一门，汇聚历代争渠讼卷。渠道为太原要政，历修志乘所载渠政，其愈近则愈详。

　　榆次县志十卷明万历三十七年刊本(天津图书馆藏刻本，北京图书馆藏胶卷)

　　明张鹤腾修，褚铁、张国儒纂。鹤腾字凤逵，河南颖川卫人；万历二十三年进士，授任榆次知县，七年丁忧去。铁字民威，榆次县人；嘉靖四十四年进士，官河间知县，累升历官河南巡抚、工部侍郎、户部尚书，著有《从政录》《续录》。国儒字翼直，榆次县人；万历二十六年进士，历官万历癸卯科贵州副主考，己酉科江西副主考。榆次北宋时为并州州治，自金以后，为太原府属邑。明嘉靖间邑人阎朴，始纂县志八卷，久佚。此志为鹤腾官榆次时继《阎志》重修，延铁总纂，而纂撰实出于国儒手笔。稿成鹤腾去，知县史纪事继为订正，欲梓不果；至知县王应楫任，始刻成之。按此志凡十类，所记自嘉靖戊申，至万历己酉，凡邑之贤哲事迹，政事之利病兴革，即细至闾阖情状，物产纤微，靡不搜辑。戊申以前，则仍旧志原文，补订考证者，亦不多耳。故叙近事则详，远事则仍袭旧志，是其卓识也。

　　太谷县志六卷清乾隆三十年刊本(徐家汇藏书楼藏)

　　清高继允纂修。继允字涧南，四川梁山人，乾隆二十四年任太谷知县。太谷有志自明万历二十四年知县乔继允升创修，清顺治乙未翻刻，雍正己酉重加删订，乾隆四年重为增补，皆仍《乔志》体例。此志始为重修，改订体例，凡二十门，又附目十一，分门简括。太谷春秋时为阳处父采邑，战国属赵；自秦以后属太原郡，汉为阳邑县，隋始改今名。清时编户八十三里，分龙泉、长乐、修文、仁义四乡。山以凤凰山最有名，在县南十二里，高五里，盘踞四十里，岭势似凤故名。山顶有塔三座，及福缘寺，山半有龙泉寺，东二里山麓有三佛阁。而酎泉出其山下，潴为三池，曰莲花、曰栲栳、曰圣母，澄净若鉴，水味甘宜酿。川有龙泉、胡谷河、象谷河、金水河最著，而酎泉有渠道二，可溉田十余顷。

　　祁县志八卷清康熙四年刊本(北京图书馆藏)

