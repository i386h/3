<!-- { "loadSidebar": true } -->
　　昆山县志十四卷影钞明弘治十七年刊本(上海图书馆藏存卷三至卷四)

　　明吴祺修，顾潜纂。祺字贵德，丰城县人，弘治十五年进士，翌年授昆山知县。潜字孔昭，昆山人，顾鼎臣从子也；弘治九年进士，选庶吉士，改授山西道御史，官至副都御史，以疾家居。邑令吴祺修邑志，聘潜为总纂，书成于弘治中。按此志原刻本，未有发见，参藏家书目，仅见陈揆《稽瑞楼书目》，注十四卷，亦抄本耳。兹本所存仅三、四两卷，卷三为城池、市镇、坊巷、桥井、古迹，卷四为公署、学校、祭品、守令题名、坛壝、祠庙、坟墓、宫室、园池、寺观。近于苏州发见稿本卷一至十二，南京图书馆得抄本为全帙，而与此影抄篇目略有小异。书首有图五，卷一建置、分野、疆域、城池、山川、乡保，卷二户口、赋税、土贡、土产，卷三市镇、坊巷、桥井、古迹，卷四公署、学校、祭器、县令、学官、坛壝、祠庙、坟墓、宫室、园池、寺观，卷五进士，卷六举人、岁贡、荐举，卷七名宦、流寓，卷八封建、名臣、封赠，卷九文学隐逸，卷十孝友、贞节、艺能、释道，卷十一至卷十三集文、集诗，卷十四拾遗。稿本十二卷藏于苏州文管会，憾犹未获见。

　　昆山县志十六卷明嘉靖十七年刊本(天一阁藏)

　　明杨逢春修，方鹏纂。逢春字仁甫，嘉靖初任昆山知县。鹏字时举，号矫亭，昆山县人。正德三年进士，授南京礼部主事，历南京刑部员外郎，山西提学副使，官至南京太常寺少卿，遂致仕归。家居十余年，卒年七十一，著有《矫亭存稿》。昆山有志，肇自宋凌万顷之《玉峰志》，边实又为《续志》。玉峰本昆山县地，宋南渡时始析为县，即今之嘉定是也。元至正时邑令杨譓又重修《昆山郡志》，因昆山于元贞二年升县为州，故名郡志。其后修于明者，有宣德时范能、季篪之志，景泰时知县蒋明又作《新志》，后称曰《蒋志》。弘治问顾潜复为重纂，称曰《顾志》。本志于前之志乘源流，其大致如此。按本志方鹏自序评论前志得失曰：“国朝修志者三人，《季志》远矣，《蒋志》不足征也，惟《顾志》为近而太略焉。”是编之纂，按鹏自序谓：“补《顾志》所遗，续所不足。”兹阅是编体类，大抵仍依《顾志》补其所遗，续其后事。嘉靖以前昆山事物，是编始能臻齐备，如职官、科贡、人物，明际一段殊无阙漏，列传亦无浮奢夸耀之辞，而明代昆山人才之盛，借此可见。其余若山川、古迹、园池、寺观等条，能考订原委，以补订前志之缺误，全书体要，能敛实而黜华，精心之作也。

　　重修琴川志十五卷明毛氏汲古阁增刊元至正二十三年续修本。清道光三年常熟张氏影抄元至正刻本(上海图书馆藏)

　　宋孙应时原纂，元卢镇续纂。应时字季和，学者称烛湖先生，尝师事陆九渊，登进士第，庆元间常熟令。镇字子安，淮南人。起于武弁，至正间任守御常熟领兵副元帅，兼平江路常熟知州。是时常熟始升县为州，镇即因孙应时《琴川志》补辑之，自为之序曰：“按《琴川志》自宋南渡，版籍不存，其后庆元丙辰，县令孙应时尝粗修集。迨嘉定庚午，县令叶凯始广其传，至淳祐辛丑，县令鲍廉又加饰之；然后是书乃为详悉。是属耆老顾德昭等，徧求旧本，公暇集诸士，参考异同，重锓诸梓。”按序言记元至正前常熟志乘源委甚详。《卢志》原本久佚，据本书载邵恩多题记云：“景抄元《琴川志》，荫棠学博从言氏收藏本钞。”又附录嘉庆十年言朝楫记云：“明季锓版已失，《卢志》已不可得。是以明末龚公立本得见此原版刻本，宝同拱璧。国初子晋刻汲古阁版，文清朗而无图。余家所藏龚跋本，各图皆全浚，余因书中有缺页缺字，借汲古阁本补全之。忽为当局借观，索还日而图少几页，叹惋者久之。”言氏所藏原本，今无可查考。阅抄本书首有县境图一、县治图一、虞山图一、乡村图一，疑乡村图有缺少焉。其编例分叙县、叙官、叙山、叙水、叙赋、叙兵、叙人、叙产、叙祠、叙文十门，与通行之重刻本同。

　　常熟县志四卷传抄明弘治十六年刊本(上海图书馆藏)

　　明杨子器修，桑瑜纂。子器字名父，宁波慈谿县人，成化二十三年进士，历任昆山、高平知县，弘治九年调任常熟知县。瑜字廷瓒，常熟县人，举人，官温州府通判。常熟孙、卢二志，及明初张洪《新志》，皆称曰《琴川志》。子器修此志时，以琴川之名，非人所通晓，故更名曰《常熟县志》。其书继张洪《新志》而作，总分四类。一曰地理，自建置沿革以至灾祥，凡属于地者，皆入焉；二曰宫室，自县治学校，以至寺观，凡所盖藏者皆入焉；三曰官治，纪自县令而下，以及政事之类皆入焉；四曰人物，自先贤而下，以及仙释之类皆入焉。观其编例，虽可综括全体，然其编次终不免于凌乱。又此志是经众手辑纂，体裁难以划一。先自邑令李杰延进士钱仁夫、马儒，及诸生姚椿、陈天麟，草创大半。及子器任邑令，又延桑瑜赓继总辑，分纂者四人，地理属林傅，宫室属林儒，官治属蒋绮，人物属张尧民。故此志今人或称《李志》，或称《杨志》，或称《桑志》，其实则为一书耳。

　　皇明常熟文献志十八卷明万历三十三年修，传抄本(上海图书馆藏)

　　明管一德纂。一德字士恒，常熟县人，举人。按此志总分四类，曰地类，分山川、建置、沿革、市镇、村落、园亭、水利、名宦、乡贤九门；曰献类，分县令、学博、科第、人物四门；曰文类，分诗文二门；曰余类，分灾异、神异、风俗三门。其例地类分名宦乡贤，与献类之县令人物，例有重沓。按书前有知府李右谏及知县耿橘二序，耿序谓：“士恒此志仅踰年辑成，其体裁详而不杂，简而有体。所记自明兴以来，凡学行勋节之在人，典章规制之在国；与夫数会遭逢之在天，罔不胪列。”观此语以知此志搜罗之浩繁也。

　　常熟县私志二十八卷明万历四十五年修，旧抄本，有瞿凤起题跋(上海图书馆藏)

　　明姚宗仪纂。宗仪字凤来，常熟县人，事迹未详。按是编宗仪综录管一德之《文献志》，李维柱之《儒学志》，耿橘之《水利志》。又博群籍有关邑之史事者，合为一书，为常熟后来修志创一大稿。其书共列二十三门，胪列庞繁；自谓其书乃因宋志体裁，叙县则纪沿革城郭，叙山则山志，叙水则《水经》，叙风俗则《风俗通》，叙神则《搜神记》，叙二氏则记释道，叙诗文则艺文志，叙族则综录诸家宗谱，共收一百十九姓，记述明时姓氏之分布甚详。按此志卷帙庞浩，素无刻本，此本为旧抄本而有清嘉道时人笔意，未审出何人手笔。

　　尝熟县志十五卷明崇祯十二年修，传抄本(上海图书馆藏)

　　明龚立本纂。立本字渊孟，常熟人，万历四十四年举人，官南京刑部主事。按此志名，以避明光宗常洛讳，故曰《尝熟县志》。是编为立本私辑之志，未见刻本。立本患虞邑图志芜缺，于万历甲辰、乙巳间，与同邑何季穆始事搜辑邑之遗事，垂二十余年方为辑成。全编分疆域、山川、桥梁、公宇、学校、第宅、官师表、宦绩、先贤表、先贤考、封旌、选举、列传、土产、古迹、寺观、墓域、灾祥、摭遗十九门，卷首有图。按其书大致搜采旧籍，而增补前志所缺误者绝少；惟山川门，叙水利特详。

　　海虞别乘不分卷清常熟赵氏旧山楼抄本，翁同龢手跋，赵宗建校(上海图书馆藏)

　　明陈三恪纂。三恪字象贤，号玉渊，常熟人。博综小学，堪舆卜筮、壬盾风角之学，年至七十七卒，同邑钱谦益为之传；列于此书首。海虞常熟县之别名；三恪以县志百年未修，尝闻街谈里语，捃摭收录，旁行侧注，参考确实者，而入此书，久之成帙。分大诰、建置、形胜、山川、疆域、城堡、仓库、田赋、水利、兵防、风俗、灾祥、古迹、学校、祠庙、寺观、第宅、陵墓、官师、先贤、邑人、游寓、释道、节烈、集诗、集文、佚杂诸门。皆记现实事物，为供常熟修志奠定基础矣。

　　鹿苑闲谈一卷常熟丁氏淑照堂抄本，近人丁祖荫校并跋(上海图书馆藏)

　　明钱达道纂。达道字五卿，别号韩源道人，常熟县人。此书成于明末，后达道之姪尔照又为《补录》。全书分谈隐、谈侠、谈戒、谈盛、谈仙、谈鬼、谈神、谈妖、谈异、谈伎、谈谶、谈梦、谈事、谈戍、谈景诸门，记邑之往事者半，小说丛谈者半，书为杂记体裁，而明季常熟遗闻杂事卒赖以保存，供后修县志可为参考也。

　　琴川逸响一卷清康熙三十六年刊本(上海图书馆藏)

　　清陆云沛辑。云沛字子汉，常熟县人，事迹未详。是篇为常熟人赞颂邑令陶拜玉之歌诗，前有谈九孔序，称陶令有德政于民；于是常熟绅民为歌诗赞颂，云沛辑录成帙。有冯武、钱良择、陆宸钥、钱中抠、颜文渊、陈中庆、蒋廷锡、瞿绶、孙德音、单嘉孝、蒋拱辰等歌诗，歌赞陶拜玉能体察民隐疾苦，与民同耕同渔，兼及常熟古迹山川礼俗，云沛录存一卷梓之。赞颂守令，盖有惩戒之意寓焉；宋陈洪范作《续扬州赋》，歌颂郡守郑典德政；《琴川逸响》，可与颉颃。然审其寓意，为使后来继治者之所鉴也。

　　琴川志注草十三卷、续志草四卷、补录一卷、续志补录一卷旧抄本(上海市历史文献图书馆藏，现藏上海图书馆)

　　清陈揆纂。揆字子准，常熟县人。琴川常熟之别名焉，始见宋范成大《吴郡志》谓：“梧桐园在吴宫，本吴王夫差园，一名琴川。”元鲍廉《琴川续志》谓：“其地县治前后，横港凡七，如琴絃然。”以故邑之志乘，以琴川名者，有宋孙应时《琴川志》，元卢镇《琴川续志》，明《张洪琴川新志》，共号名书，是编揆补注《三琴川志》之缺误，其体例悉依三志，纂成于清乾隆时。所附《续志草》则专补艺文，《补录》一卷，则统补全书。其所罗辑轶闻遗事甚繁，而义例考证则未克精审。其书未见刻本，钞本亦稀见。

　　里睦小志不分卷常熟丁氏淑照堂抄本(上海图书馆藏)

　　清顾崇善纂。崇善字齐宋，里睦市人。按此志未见有刊本，此本系据稿本誊抄焉。里睦市清属昭文县，昭文今并常熟。里睦与梅里、支塘、吴市，为常熟四大镇也。按此志纪里睦事物，实述不滥，绝无夸耀乡里。志类分地理志、乡校志、人物志、往迹志、杂志五类，颇合乡镇志书体裁。

　　支溪小志八卷清乾隆刊本(上海图书馆藏)

