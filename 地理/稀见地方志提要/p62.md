<!-- { "loadSidebar": true } -->
　　明闻人铨纂修。铨纂《南畿志》已著录。按此志于嘉靖九年铨令宝应时所纂，将脱稿，铨奉命入朝，遂废。十七年巡按直隶监察御史杨瞻命宝应令刻成。考宝应原无志书，此志凡六篇，而邑之故实略具焉。六篇者，天文志第一、地理志第二、田赋志第三、祠祀志第四、官师志第五、人物志第六，书后附录诗文。天文志首星野，以定宝应位置，按魏陈卓言所定入宿度，广陵八牛八度。铨谓宝应广陵北鄙，亦八牛八度。地理志建置沿革，汉置平安县属广陵郡，又名安平。王莽改为杜乡，东汉又改为安宜县，隋开皇初又省石鳖县入焉，属江都郡。唐武德四年立仓州，领安宜县，寻废州，以县属楚州。上元三年获定国宝，遂更为宝应县。宋初因之，宝庆三年升为宝应州，又升为军。元初为宝应军，后为路，又改为安宜府，寻罢府为县，属高邮府，明以高邮为州，宝应仍属之。县境以云山最著，以云出即雨故名，山上有龙潭水不竭，山侧有仙人洞，长十二丈，广八丈。又若箕山，褚庙冈、双女冈，亦皆有名。湖有清水湖在县南，范光湖在县东南，与丽火湖、津湖、白马湖、广详湖，均为县境之水泽，颇饶灌溉之利。河有运河、济河、成子河、泾河、衡阳河、蚬河、潼河等，航运之便，甲于他邑。

　　宝应县志十二卷明万历刊本(南京图书馆藏)

　　明陈煃修，吴敏道纂。煃浙江山阴县人，万历十七年进士，二十年任宝应知县。敏遭字日南，号南华，宝应县人。万历三年贡生，才名籍甚，终身不得志。筑室曰清院草堂，读书其间，所著有《南华集》。时与王世贞论交，世贞称其诗有声有色，不落蹊径；文则翩翩班、马之步，追古作者。宝应在南朝，为阳平郡之安宜县；唐上元三年获十三宝于县境，遂更名宝应。按本志所引唐刺史郑辂《宝应录》载：“唐天宝间，有尼曰真如，先后得宝玉十三，如楚州往谒刺史崔侁以进献。”《唐书·五行志》载此事，《太平寰宇记》《酉阳杂俎》诸书亦皆有所述也。十三宝名，止称十二，缺其一，按《宝应录》所称宝玉之名，及其故事，皆乖谲，史书虽记，非可作史实观之。宝应自陈则起射阳，而闻天下，唐、宋时号为名区殷富之地。自明嘉靖二年大水，迄本志纂成前，其间四十余年，遭大水患者十七次，以致民贫次骨，户口日耗。邑乘自嘉靖九年知县闻人铨始修《志略》四卷，隆庆三年汤一贤重纂县志十卷，多简略。此志则较前志为备，敏道甫成稿，未经厘次而逝，煃为之标次讐校以梓。书凡十二门，各门皆有小序，出于煃手。水利志记运河特详，运河流经宝应八十里，上承淮流，下达高邮，为漕艘所必经。又记射阳湖为淮河入海尾闾，治淮河水利者，若合全局而定策划，则宝应洵要津也。

　　泰州志十二卷明崇祯六年刊本(北京图书馆藏)　　

　　明李自滋修，刘万春纂。自滋北直隶博野县人，崇祯元年进士，二年任泰州知州，官至户部云南司郎中。万春如臯县人，万历四十四年进士，官至浙江右参政。晋安帝时始置海陵郡海陵县，南唐升为泰州，领海陵、泰兴、如臯三县，宋、元因之。明仍为泰州属扬州府，仅领如臯一县。按此志万春所订凡例谓：“州志始纂于天启甲子，今已将十周，其间官师霞灿，科第云蒸，而不可以不传，故增补之。”考此志创修于天启四年，知州翁延寿聘万春纂成志稿而止。至崇祯六年，自滋复延万春依前志增辑刻成。其书体例，颇具统次，分职方、建置、赋役、官师、选举、人物、方外、艺文八志，子目凡五十有三。以所领县如臯事，分属于各志之末，皆有统贯。州志以此编法，能妥贴无遗。

　　续纂泰州志三十五卷首一卷誊清稿本(上海图书馆藏)

　　按此志一名《宣统泰州志》，所续自咸丰迄宣统，附及民国。全编凡三十五卷，卷首序、职名、目录、舆图，则仅存舆图，已刻，缺职名表，纂修人无从调查考见。卷一建置沿革、卷二河渠、卷三城池、卷四风俗、卷五公署、卷六学校、卷七赋役、卷八军政、卷九商会、卷十盐法、卷十一祠祀、卷十二至十三秩官表上下、卷十四至十五选举表上下、卷十六封荫、卷十七引年、卷十八寺观、卷十九事略、卷二十古迹、卷二十一名宦、卷二十二至二十九人物、卷三十至三十一列女、卷三十二至三十三艺文、卷三十四金石、卷三十五杂志。按此志体裁，则新旧贯通，虽曰续纂，间亦附入咸丰以前之事，则抵依道光旧志原文，而所增续事物，其议例颇为新颖。如卷一建置沿革附晷度谓：“历学昌明于今，为星野一说，不攻自破。”此篇附泰州星差、节气、日出入时刻诸表，洵有识建也。卷二河渠附水利谓：“泰州自咸丰五年黄河决，铜瓦崩，河流北徙，湖泊积淤，于是岁患涝灾重。”其所议策治水，必达于导淮故道，所附光绪、宣统间港堤工程与收支总册，及宣统元年治洋河上游开坝之众议章程十则，皆颇有资水利参考。卷六学校，学堂创始于同治十年，自后又有义学，教育会，劝学会之设。卷九商会附农会，此篇旧志所无，自光绪二十九年商部请立商会，是年颁行《钦定大清商律》，商会设立省会者，名商务总会，设立府厅州县者，名商务分会，分会举总理一人，一年一任，又州县商务繁盛市镇，设立分所。泰州州城商会于光绪三十二年成立，海安于三十三年成立，姜堰于三十四年成立。农会发起于直隶保定府，光绪三十三年由《农工商部奏定简明章程》二十三条，以开通智识，改良种植，联合社会为宗旨。是年十月泰州设农会附入商会办理，嗣以事务殷繁，不克兼顾，呈部批准立案，农会即设于塘湾镇，宣统间海安农会亦设立。卷九交通，首述盐运，电报、邮政、轮船，均于光绪三十年前后成立。卷十九事略，所纪自咸丰二年十二月知州张之杲厉行保甲始，此志记太平军时事甚多。例如纪副都御史雷以諴用钱江议捐收厘金助饷之策，即令江往里下河索饷，夜至泰州呼开城，将激民变各坊乡义勇群呼奸细，聚数千人欲擒之，江乘间遁，以诚察其有异志置之法。又记泰州义勇有娘子军，为寡妇组成。诸皆琐细事实，但史传皆所未载。以上所摘录诸端，均旧志所无之新政时事，此志能一一纳入无遗，以开方志新旧合一之例。

　　小海场新志十卷清乾隆四年刊本(上海图书馆藏)

　　清林正青纂修。正青字苍岩，福建人，小海场场司。此志发凡起例，多言场为河海扼要，民生利病，实与书例无关。前有广西乡试主考尹会一序，谓：“盐场从无专志，林子创始。”此志既为创始，而何又名《新志》耶？其例分地理、秩官、公署、庙祀、户役、国课、人物、风俗、土产、灾异，首列盐场入海图一幅，纯为地志体裁。地理所载：“小海之方仅八十里，东际大海，西界兴化，通盐城，接长、淮。古城基在场南一里许，其废时日无考。”又载：“盐课则属使司，田粮隶泰州。”按明、清制度，盐课司称提举，官同于州县，而小海盐场设官称场司，无领土守城之责，与盐井官制不同。

　　古海陵志六卷清咸丰五年修。抄本(南京大学图书馆藏)

　　清王业衢纂。业衢事迹未详。是编业衢搜罗海陵轶事，考之于艺文，访遗闻于父老，纪凡数百余条。辞询精详，且注明见之于某书，皆有本可稽，颇合志例。书分为建置、职官、官署、疆域、水利、祠祀、寺观、古迹、人物、列女、艺文、碑记、撰述十三门，卷首有天文图一、四境图二、舆地图四、景图十六，为徐怀玉所绘。图则信而有征，可与书中纪载，同相符立。按海陵即海安县，在如臯、泰州之间，此志名盖用古称，此书未见有刻本，又未见著录于藏家书目。

　　徐州志十二卷明嘉靖间修。抄本(上海图书馆藏)　

　　明何莘修，梅守德、任子龙纂。莘广西桂林人，举人，嘉靖二十六年任徐州知州。守德字纯甫，号宛溪，宣城人，官地官主事。子龙字跃之，号雨川，象山县人。徐州在明为直隶州，辖萧、沛、砀、丰四县。州志创修于成化时，早佚，传者有正统《彭城志》(见《学部方志目》是为写本)，是时尚未立彭城县，彭城为徐州古名。弘治七年马暾又修州志十卷，亦有传本，诸志皆修于嘉靖以前。按是编为守德、子龙二人执笔，采集者有朱金、徐暠、宋琚、毕集、周中立、庄重诸人。其编例：州总图一、州境图一、州治图一、县境图四、县治图四，二、沿革表、职官表、选举表，三、天文志、地理志、人事志，分子目凡十二，四、封建传、宦迹传、人物传。按其志例排列大纲，先图表，而后志，而后传，此种编例虽符史法，然均须断限尽善，区分显明，方符体要。若用之不善，反足为全体之累。按是编则地理与沿革不能相应，人事志主以叙事，但与宦迹、人物二传有淆混。沿革表不宜与地理志分，既表志分立大纲，则沿革可不要表。人事志叙述政略，不宜与治绩混。按是编所列子目，有繁错淆混，区分断限，未足明确，故有错置全书体例也。

　　丰县志二卷明隆庆三年刊本(北京图书馆藏)

　　明尹梓修，崔勋纂。梓南宫人，举人，隆庆二年任丰县知县。勋丰县人，贡生，仕襄阳府典宝。丰在秦时为沛县地，汉高祖以邑人起为帝皇，乃置丰县；自隋、唐以来，均属徐州。明正德中，知县裴爵始创志稿，隆庆初梓仕丰时，得其存稿，遂延勋及邑士刘存义、曹可教、刘光久诸人，研精旁搜，增辑而成。其书前有梓及彭城御史万宗德二序。书中纪载简略，人物列高祖祖先，及萧何、周勃等从高祖并起乡里诸臣；占全书文字居多，余篇则寥寥数页矣。此志为丰县刻本志书之始，今存者仅此孤本耳。

　　邳州志十卷清乾隆十五年刊本(上海图书馆藏)

