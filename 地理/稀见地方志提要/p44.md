<!-- { "loadSidebar": true } -->
　　明李作舟纂。作舟重庆府合州人，万历二十年进士，官至整饬西宁兵备，抚治番夷陕西按察司使副使。按庄浪为甘肃黄河以西首重之镇，汉时广武地也。自魏晋迄唐宋，入于夏；元更名庄浪。明初于此置卫，后改为县。庄浪志乘，据本志作舟序有云：“顾上下数千年，掌故阙如。”则此志以前，似无志乘矣。但考《明史艺文志》有《古庄浪漫记》八卷，不著撰人及纂修时间。又见张维《陇右方志录》著有万历《庄浪县志》，万历七年知县卫东鲁所修。《明志》之《漫记》，疑即是此书，《张录》之万历志，未审见之于何书焉。按是志义例谓：“其体则史，其例则志，其综汇则六官。”何以为体史例志，其言不明，而难审其义。其所谓六官者，以汇集案卷档册，分吏书、户书、礼书，兵书、刑书、工书六科。其书首有庄浪图，附图说，书后有《事实》一篇，以记茶马要政，募民转输军实之事。其余六篇，乃汇聚史料，皆未经笔削裁订。故其书纪事迹则真实可靠，但其编纂序次，则漫无统例，使览者之难阅也。

　　正宁县志十八卷清乾隆二十九年刊本(徐家汇藏书楼藏)

　　清折遇兰纂修。遇兰字佩湘，号霄山，阳曲人；乾隆三十五年进士，翌年授正宁知县，以内艰归，服阙，补湖南浏阳知县，继调广东普宁知县，卒于官。所著有《霁山文集》《看云山房诗草》，正宁原名真宁，以清世宗名(胤祯)，改称正宁。邑志于明季县人巩国家，始纂《真宁县志》五卷，崇祯时县人巩焴又为重纂，二志均久佚。县志为今存邑志最早之书，其体例，卷一舆图，卷二至卷十八，为天文志、地理志、建置志、祠祀志、田赋志、官师志、献征志、祥眚志、轶事志、艺文志，子目凡四十。此志简核得法，议论极严断限，引据往事必注明出处，见于每书。例如地理志古迹，纪黄帝陵在邑之桥山，注见之于《史记》曰：汉武帝北巡朔方还，祭黄帝于桥山。其书记载古事往迹，皆用此例，而不空用“相传”二字。

　　甘镇志不分卷清顺治十四年重刊明季修本(徐家汇藏书楼藏旧抄本)

　　是志不著纂修人名氏，书首页载，顺治丁酉分巡西宁道按察司副使杨春茂重刊《甘镇志·序》，云：“逆回米剌印反，作乱公署，册案悉被焚烧，由是重刻是书。”按米剌印于顺治五年四月与丁国栋，拥明延长王朱识■〈釒穿〉。是志体例，分地理志、建置志、官师志、兵防志、岁计志、人物志六门，子目凡二十有六。兵防志记边事甚详。人物忠列传有《苏武传》。科贡附入人物，记载至嘉靖三十六年止。据乾隆《甘州府志》钟赓起序谓：“顺治丁酉杨副使春茂撰《镇志》六帙，仅搜罗至明季隆、万中而止。”但据本书春茂序所称重刊，而非春茂所重纂也。然阅春茂序中有云“靡不博采备陈，阅月成编锓版”等语，似有重纂语气。故后之书目著录，以为春茂重纂也。

　　山丹县志十卷清道光十一年刊本(甘肃省图书馆藏)

　　清黄璟纂修。璟字梅村，平定县人，举人，道光七年任山丹县知县。山丹自元明以来为甘州府属县，据嘉靖《陕西通志·风俗志》引有元《山丹志》；修于明时者，今无可考。按本志鲁萃序谓：“山丹旧无志，嘉庆十五年广文武功党双原(行义)，始从府志手录一册，另加续纂，藏其稿于明经壬庭山家中。道光七年山右黄明府，即其所编纂者，逐类考核，略加润色，汇集成卷；而壬明经出橐资，付之剞劂。”按此则此志系据嘉庆《党志稿》增辑而成。其书卷一世纪、卷二国朝纪略、卷三地理、卷四营建、卷五水利、卷六学校、卷七人物、卷八选举、卷九食货、卷十艺文。地理、营建、学校、人物、选举、食货，又分子目，凡四十有二。《世纪》开端云：“导弱水至于合黎，余波入于流沙。”注云：“《雍州录》《甘志》，而于导弱水上，遗落陶唐氏三字，遂致时代不明。”然遗落陶唐氏三字，而不知其以何据焉。人物志分门不免过冗，以官师归入之，殊欠志例。又其书于考订未能精核，例如地理志，以沿《甘州府志》之误，以居延(即居延海，在额济纳旗)为在县北大口子，后修县志始以纠正。惟水利志，纪载河川源流变迁，及疏导灌溉之策，可以资考也。

　　崇信县志二卷清顺治十七年刊本(北京图书馆藏)

　　清于元煜纂修。元煜东阿县人，举人，顺治间崇信知县。考崇信建县始于宋，邑乘创于何时，未可详稽。乾隆《甘肃通志》载：明柳仲庭任崇信知县，纂修邑乘，笔削谨严。是志元煜据顺治六年知县武全文纂成志稿，嘱邑人刘显世等，重为采摭编纂，自为总辑而成。其书体例，别为上下二卷，上卷沿革、疆域、山水、风俗、物产、赋役、城堡；下卷学校、坛庙、寺观、官师、人物、利病、灾异。书后附《芮谷志》一卷，为武全文撰，元煜增补。其书义例尚为简洁，惟以选举附于学校，官师表传不分，体裁犹不足明晰。

　　灵台县志四卷清顺治十五年刊本(徐家汇藏书楼藏)

　　清黄居中修，杨淳纂。居中字定方，福建龙溪人；顺治九年进士，翌年任灵台知县。淳灵台人，贡生。是志为居中莅县即属淳等编录；其书凡五纲，曰方舆汇、曰建置汇、曰赋役汇、曰秩官汇、曰人物汇。五纲以汇名篇，此例颇为罕见。每汇均有小序，以物产利弊附之赋役；物产载惠安堡盐，昔无销引之例，清初因商贾乏人，引课缺额，分隶于各州县，户口计人丁之多寡以均派，引盐为他志所未载。而利弊一目，尽为当时县政，可以考见民生利病。其以灾异附之人物，又以人物未入祀乡贤者，另立纪迹一目，则为志例之所未妥。其书于小序外，不自撰一辞，全书为“纂类”之体。

　　秦州志二卷清康熙二十六年修，抄本(北京图书馆藏)

　　清赵世德纂修。世德辽阳人，康熙间秦州知州。按秦州为今天水县，天水古郡名；唐时分上邽置天水县，未几即废。五代复置，在今天水县西南。宋金时分置南北天水县，自元至清，无天水县名，民国初始改秦州为天水县。此志分门，自户口徭役迄赈卹艺文，凡二十一门，志无沿革疆域山川，及学校田赋，恐非全书矣。

　　礼县志不分卷清康熙二十六年修，抄本(北京图书馆藏)

　　清王榆善纂修。榆善费县人，康熙间礼县知县。按礼县建县于明，而志书阙如；万历四十一年知县刘泽远，单骑往访穷山深谷，采纳断碑残碣，询之故老耆儒，抄录古迹旧踪，始成邑志二册，已久佚不传。是志为官辑应征之书，体例简约。沿革谓：“礼县秦为天嘉郡，汉武帝置汉阳郡，三国因之，于祁山西十里置长道县。”考秦置四十郡，未有天嘉郡，汉武帝时亦未有置郡之制，不知此志何据也。流寓传载诸葛亮，谓其出师所经；是亦可谓之流寓乎，其编纂者之荒妄，而欲借以夸耀县事耶。

　　徽郡志八卷明嘉靖四十二年刊本(北京图书馆藏)

　　明郭从道纂。从道字省亭，州人，举人出身，仕至贵州按察司佥事。家居时创修郡志，是编与邑贡生张鹤年所同纂。按沿革徽州郡为汉河池县地，元时于此置南凤州，后改名徽州，明时属陕西省巩昌府。徽郡有志始于何时，未可考也。据嘉靖二十一年修《陕西通志·风俗》引有《徽州新志》，则此志之前郡志已经数修。此志凡八门，叙沿革，纪故实，颇为简核。

　　两当县志四卷清乾隆三十二年刊本(徐家汇藏书楼藏)

　　清秦武域纂修。武域字紫峰，曲沃县人，举人出身，乾隆三十一年任两当知县。两当之有志，清康熙二十六年知县武国栋始创志稿，仅十二页，未经发刻。武域为之增续，而成一邑之志。书凡四纲，曰志地、曰志事、曰志人、曰志言，分目共二十有九，随其类附焉。观其编次，颇见审慎，文藻则文省事详，每篇少则数十字，多则数百字，全书仅二万余言，一邑之故实略备而不缺漏。当时襄助参订者，有屠文焯，采访者，有罗暲、周才美，校阅者，有高仲。书无纂修姓氏表，而以纂辑诸人登于例言。志后附《拾遗》一卷，则为志成后续辑者也。

　　肃镇志四卷清顺治十四年重刊明万历本(北京图书馆藏)

　　明李应魁纂修。应魁万历四十四年任肃镇兵备副使。是志修成于万历丙辰，原本久佚，此书为顺治重锓本。据乾隆《肃州新志》黄文炜序谓此志误谬颇多，如酒泉太守竺曾，讹为竺会。张奂渊泉人，讹为酒泉人。大禹治水合黎，而致疑龙门积石，不在于此。字形近而讹误者，重锓本已为改正。按此书书口题名《肃镇华夷志》，卷一第一行仍名《肃镇志》。据张维《陇右方志录》谓：“万历原本称《肃镇志》，华夷二字为重锓时所加焉。”按重锓本，惟版口加华夷二字，原文实无更换。

　　玉门县志不分卷旧抄本(徐家汇藏书楼藏)

　　是志不著纂修人姓氏，无序跋，莫知为何时何人所纂也。按其建置沿革，则止于清乾隆二十四年。书凡二十类，曰建置沿革、曰疆域形势、曰城垣、曰水利、曰田赋、曰汛防、曰驿递、曰山川、曰古迹、曰学校、曰士习、曰风俗、曰土产、曰坛庙、曰仓廒监狱、曰职官、曰科第、曰营制、曰义民、曰节妇；视其编次，殊欠体裁。土产志载：“石脂水在县之赤金东南一百五十里白杨河西，有石油泉，土人取以燃灯。”又引博物志云：“延寿县南有山石出泉，县人谓之石漆。”《元和志》云：“玉门县东一百八十里泉中有苔，燃之极明。”《一统志》云：“石油出肃州南山。”《肃镇志》云：“嘉峪关西有石漆。”所引诸说，以证玉门之有石油，发见已久矣。参张维《陇右方志录》著录《玉门县志》写本谓：“乾隆二十四年西域事定，改安西为府，沙州卫为敦煌县，靖逆、赤金二卫为玉门县。此志摘录《肃志》《靖逆赤金卫册》，间附新事。仓廒载有四十一年建筑仓库，去《肃志》之修，又四十年矣。而目类史实，多仍《肃志》旧文，盖与《敦煌志》同为抄撮呈送之书，非特自修辑也。”维叙此志编纂始末甚详，故录附之。

　　敦煌杂钞二卷随笔二卷清乾隆七年清润斋刊本(上海图书馆藏)

