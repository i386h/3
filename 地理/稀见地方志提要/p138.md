<!-- { "loadSidebar": true } -->
　　不著撰人，此篇述西藏佛域宗派源流，兼及西藏历代大事，实为西藏之全史也。其书编次，一、达赖喇嘛源流，二、班禅额尔德尼源流，三、济咙呼图克图源流，四、第穆呼图克图源流，五、呼微阿齐图诺们罕源流，六、文结色呼图克图源流，七、俄喀济仲呼图克图源流，八、罗森巴呼图克图源流，九、布鲁克巴呼图克图源流，十、彭多所属达咙麻仓寺大呼图克图源流，十一、墨竹宫所属志工寺呼图克图源流，十二、楚尔卜寺噶尔玛巴呼图克图源流。以上佛域十二派为最著者也。下又叙大小呼图克图源流凡三十有一，其书虽名佛教源流，而书内记述喇嘛管辖寺庙之疆域人口之数，足以补中域志乘之未备也。

　　康藏宝鉴不分卷民国三十三年重纂稿本(上海图书馆藏)

　　近人刘赞廷纂。赞廷字燮丞，东光县人。尝从军经略边疆三十余年，足迹遍于康藏之境。是书原本名《西康百家姓》，因关康藏史实，赞廷重为编纂，参考史籍，与见闻结合，并经考证，记载翔实。是书为介绍边情，沟通西南文化，其采用书籍，有历代有关康藏之奏议，及《蒙古源流》《佛教源流考》《西藏图考》《卫藏志》《西藏通览》等书，与史书之吐蕃、西蕃诸传。书前有民国三十二年仁寿戴安琴序，称此书名《康藏宝鉴》。安琴字慈霖，居康藏久，既为之序，又为之校正。是书篇目：卫藏原始、佛门纪元、禹贡黑水、厄鲁游戎、觉罗结缘、阿里、哲子雄、大吉岭、后藏、西藏名寺记略、和阗、布鲁特、克什米尔噶克、廓尔喀、爰剑、哀牢诸篇。为纂录与考察之笔记，无体例排比法度，似未竟稿，未定书名，兹名从戴安琴序。较之西藏旧志，此稿增加近代事物资料丰富。

　　●后　记

　　余初习志乘之学，始于三十五年前供职于武进文献社时。该社延宜兴沙彦楷先生主纂《武进县志》，嘱余助先生校录志稿及采摭志料，因得问业于先生习志乘学。尝问先生曰：“方志何以论优劣？”先生曰：“汝阅洪亮吉、孙星衍、李兆洛所纂方志，与世之泛泛而为志乘者，相互比较，则其优劣焉可见也！”先生私淑阳湖洪亮吉方志学，论交于武进唐肯讨论志乘新例；尝总纂宜兴、江阴二志，皆未成稿而辍。主纂《武进县志》已在晚年，坚志欲纂成之。而建国初先生别有重务，修志又是告停。是后余亦调职于上海图书馆，而得整理徐家汇藏书楼方志，编成所藏方志目录一册。是时识同事常熟瞿君凤起，其家数世藏书，君精版本目录之学，尝语余曰，“目录只记书名、卷数、撰人、版本而已，若欲究厥一书一学之渊源，则惟提要。”因劝余暇时作方志提要。越二三年，余试作成方志提要二三百篇。是时，无锡朱士嘉先生为补订《中国地方志综录》，来沪阅徐家汇藏书楼方志。余素闻先生目录学贯通中西，专志于方志目录，撰成《地方志综录》，盛行于世，而有助于中外学术交流。因余景仰先生之学，同事黄岩王君育伊特为介绍余从先生问学，先生知余在撰方志提要，极为勉励，且告以编缀之法。先生曰：“吾已年近周甲，如欲撰成方志提要，非二三十年心力不可。愿汝辈勉之矣。”先生之言，似有委之以是任焉。是后余每逢假期暇日，往宁、常、锡、苏、甬、杭、嘉、湖一带，就近访书，粗衣粝饭，披星待旦，废寝忘食，艰苦阅书。历十余年阅览方志约五六千种，而选择作成《提要》者一千百数十种，亲历苦学之艰难，而悉志乘之学为深博无涯涘。
　　故此《提要》之作经历艰难，而所著录之书，皆为今存之志，参阅公私收藏者约有四十余家，历二十余年乃得撰成提要一千一百余种。自于中年发愤读书，至老不竭之志，而终犹有未备也。遂此数十年来，承蒙沙彦楷、张国淦、瞿宣颖、尹石公、王育伊、吴廉铭、吴静山、周予同、严育三、张寿甫、张宋■〈厂外頃內〉、之凤、朱偰，及朱士嘉、周子美、瞿凤起、胡道静、潘景郑诸师友之鼓励指教，或远道递供资料，始成初稿。而叹师友之大半寥落，曩所承蒙教导之恩者，铭感不能忘。今此稿齐鲁书社承受出版，书遇知音，问世有期。又蒙李伟国、虞信棠、陈先行三君为助校录，并相互质正，乃克订成定稿，致表感谢。
　　一九八三年三月
　　陈光贻记

　　稀见地方志提要




