<!-- { "loadSidebar": true } -->
　　清顾镇纂，周昂增补。镇字备九，昂字千若，皆常熟县支溪人。支溪亦名支里，又名支塘。支溪川焉，支里镇焉，属常熟县，地滨江海，夙号岩疆，元末张士诚于此筑支塘城也。此志地理门载，昔南沙废县城在此。南沙久废，今为常熟县地。此志门类，仿《里睦志》例，分地理、乡校、人物、往迹、杂志五门。昂增补艺文志，而艺文溢出全书之半。

　　钧渚小志不分卷清嘉庆间修，传抄本(上海图书馆藏)

　　清单学傅纂。学傅字师白，号钧翁，里人，嘉庆五年庠生。钧渚在常熟县西南四十九都，距城三十六里，周连金匮县界，独此锐出之地属常熟，形似鸟喙，旧名鸟啄(啄音似嘴)，后来记载更名钧渚。其地方五里，而其内地名数十，自元、明以来为常熟文物特盛之区。此志不分志类，分条记载钧渚往事，而记人物独详，但其编缀无归纳及先后之次序，体裁欠佳。于人物记载顾祖禹逸事甚多，如范鼎九(贺)条载：“际乙酉之变，闻野哭声，迹之乃芦苇中一小舟二人，一为顾祖禹，一为黄守中，皆锡山豪杰，遂共醺酒祷天大哭于云庆桥，而订交焉。顾尝游耿逆之幕不用而去，纂《方舆纪要》成于鼎九家者大半，故亦自号宛溪子在钧渚。”又纪顾祖禹一条载：“祖禹字景范，范鼎九延为塾师，修脯钱止六两，时名七百文曰一两。顾新岁即尽取之，半买纸笔，半贮箧以待出游资用，粗衣粝饭，日可行百里。散学不能限日期归，则书录夜恒弗寝。盖足迹几遍天下，地势险易皆躬履详审，而后笔之于书，故迥异经生家言。王丹麓《今世说》云：景范著《方舆记要》成，吴抚军先刊五卷行世；孙宇台谓其书，若长河亘天，珠囊照地，古今兴亡，天下形势，瞭如指掌，真人间未有也。丹麓又云：顾无锡人，沈敏有大略，为人贫而廉。辑《方舆记要》约一百二十卷(足本一百三十卷)，今按顾书不止一百二十卷，底稿两橱，现犹存鲒鱼塘桥某氏，当时传抄多以繁重不能卒业，嘉庆中有广东镌版，亦摘其大略耳。”阅此说，以知祖禹之《方舆纪要》不只一百三十卷，且祖禹为此书之艰苦，而卒成大业，故录之用以借鉴也。

　　吴江志二十二卷清然松书屋精钞明弘治刊本(上海图书馆藏)

　　明莫旦纂。旦撰《大明一统赋》，已著录。按此志刻成于弘治元年，有吴江知县孙显序谓：“此书乃显为之刻行，莫先生纂而成书三十余年矣。”据嘉靖《吴江县志》所录旧序，有天顺元年莫旦《松陵志》自序，序谓：“卷二十，为类二十有七，类各有序。”又弘治元年莫旦《吴江志》自序谓：“即天顺间所编《松陵志》旧稿焉。”兹按此志共三十八类，较《松陵志》有所增补也，书后又增《续志》二卷，合为二十二卷，而未注明《续志》。据正德二年吴洪《吴江续志》序言：“旦既纂《吴江志》，病其疏，复纂《续志》二卷。”以证此志后二卷为旦最后所增补。此志原刻本，仅见北京图书馆藏有残本，抄本以此本最精。

　　吴江县志二十卷明嘉靖间刊本(上海图书馆藏)

　　明曹一麟修，徐师曾纂。一麟字伯礼，山东安丘县人，嘉靖三十五年进士，授任吴江知县。师曾字伯鲁，吴江县人，嘉靖二十六年进士。按是编总分八门，曰地理志、曰建置志、曰食货志、曰典礼志、曰官政志、曰经略志、曰人物志、曰杂志，卷前有图九。食货志历述农蚕渔业之况，及嘉靖中绫紬丝价。师曾自序述及县志源流，昉于宋朱长文之《图经》，而元人续之，窦公德远，吴公本又续之，至莫公旦而大备。又所列旧志序文，有洪武六年窦德远《松陵志》序，正统七年吴本增辑《松陵志》序，天顺元年莫旦《松陵志》序，弘治元年莫旦《吴江志序》，正德二年吴決《吴江续志序》。此外又有师曾《读陈氏吴江志》一文谓：“为陈君明纂稿。”又言：“里人陈献可亦尝属草。”吴江嘉靖以前志乘源委，借此可考也。

　　平望镇志四卷首一卷清西郊草堂抄本(上海图书馆藏)

　　纂人无考。此本卷首列凡例八条，题西郊草堂主人谨识。主人未详何人焉。书前有雍正十年苏州府学教授宜兴储元升序，略云：“地志有四，曰一统志，曰通志，曰府志，曰县志。就中惟县志为地未甚广，纪载较详。然至邨若镇，亦岂能纤悉备书，则村镇之有志，所以补邑乘之阙也。”按此志叙述详细，首列镇图、莺湖图、八景图。卷一沿革、疆域、城池、官舍、胜迹、桥梁、坊亭，卷二形胜、第宅、寺观、祠庙、邱墓，卷三职官、科举、荐辟、贡历士、文苑、逸士、寓贤、艺术、孝义贞节、闺房、释道，卷四土产、灾祥、风俗、杂记、艺文。县志之叙村镇当不能如是之详尽也。平望属吴江县，西连太湖，东接吴淞，南指嘉兴，北走淮、扬，盖四达之要津。此志沿革有云：“汉建平中谏大夫钱林弃官隐平望乡，其名始见。”此说清乾隆时沈登瀛已有驳斥，见其著《深柳堂文集》之《震泽县志沿革书后》所说：“古有乌程县之平望乡，有长兴县之平望乡，二乡相距甚远，不容相混。乌程县之平望乡，宋初割属吴江。乃《震泽志》之沿革，竟以长兴之平望，认为乌程甚可异焉。”因长兴县之平望，史传均述为钱林隐居处，此镇志沿袭县志之误也。按平望镇元末张士诚曾于此筑城，是后为兵冲要地矣。今镇仍属吴江县，为沪、苏、嘉、湖之公路中心。

　　震泽县志续不分卷清修稿本(上海图书馆藏)

　　按是编不著纂修人姓氏。清雍正三年分吴江县设震泽县，民国初废并吴江。建国初又置震泽县(今废并吴县)，其所领地是太湖中之岛屿，非清时震泽县地也。震泽县志始于乾隆十一年知县陈和志延县人编修倪师孟纂成县志三十八卷，嗣后无修之者。此稿纂成于清末际，志类仅续补乾隆志名宦、名臣、孝友、文学、艺能、隐逸、寓贤、释道、名嫒、书目、集诗、集文十二门，撰人及稿成年代均无可考。与吴江柳亚子先生所藏红格抄本民国九年修《震泽县志续编》十一卷，其内容大致相同。柳氏藏本亦不著纂修人姓氏，疑此稿即柳氏藏本之底稿也。

　　常州府志十九卷清嘉庆中传抄明洪武十年修本(上海图书馆藏)

　　明张度修，谢应芳纂。度字景仪，增城人，洪武九年任常州知府，官至吏部尚书。应芳字子兰，武进人。元至正初隐于邑之白鹤溪，授徒讲学，既而兵难起，避地吴中，吴人争致为弟子。明兴定江南，归居芳茂山，年九十七卒，所著有《思贤怀古录》等书。常州古毘陵地，自元兴至明初百余年间，郡志散佚，存者惟宋《咸淳毘陵志》，叙述疏略。度仕常州即延应芳重纂，翌年告成。全编凡十九卷，七十三目，无大纲，郡志体要，至是大备。卷首列府地理图一、郡城图一、公廨图一、县图四，是时常州领武进、宜兴、无锡、江阴四县。编例以四县分次，首列郡记，其下列四邑之志。此志刻本久佚，此本为嘉庆中传抄，未见藏家书目。

　　常州府志续集八卷明正德刊本(上海图书馆藏)

　　明张恺纂。恺字元之，无锡县人，成化二十年进士，官兵刑二部主事，历顺德府通判，东平知州。常州古毘陵郡，亦称晋陵。隋平陈罢晋陵郡，始置常州，领晋陵、无锡、江阴、宜兴四县，成化中又增置靖江县。郡志昉于宋教授邹补之，续修于咸淳太守史能之。明洪武间郡人谢应芳又为重纂，成化五年，郡士朱昱殚力采摭，成志四十卷，十五年又为《续志》，明以来事迹克臻完备。正德八年恺又为《续集》，卷前列图八，及郡县沿革表；分地理、诏令、官寺、食货、职官、文事、武备、山川、人物、宫室、词翰十一类，子目四十九。体例颇合史裁，补述增置靖江县事尤详。

　　常州赋不分卷清光绪七年重刊本(上海图书馆藏)

　　清褚邦庆纂。邦庆字人荣，号容船，常州人。善为辞赋，壮出游既久，编历名山大川，凡可为考据之助者，大都寄之笔墨。是篇为清高宗皇帝南巡，召士子献赋。邦庆述乡邦典故，仿周紫芝《宣城赋》、葛沣《钱塘赋》例，作《常州赋》，时共号宏篇。其赋例，于建置沿革，疆域形胜。户口赋税，及兴衰大略，冠之卷端，其余山川、关梁、祠庙、陵墓、古迹，各以其类分汇各邑，累如贯珠。至于仕宦、人物、流寓，则合成一郡之冠冕，各邑不复分疆画界。及方外、列女、物产，莫不皆然析之，则棋布星罗，总之则珠联璧合。又其文中各有起伏，有提挈，有感慨，有论断。既殊稗史之弇鄙，复异类书之琐碎，一归于俪则，而不失乎赋体。邦庆又自为之注，尤得悉其要也。卷前有庐陵王其淦序称：“获睹斯赋，如游异境，幸得导师。”

　　阳湖县志十二卷首一卷清乾隆三十四年刊本(浙江图书馆藏)

　　清陈廷柱修，虞鸣球、董潮翰纂。廷柱字天峰，山阴县人，乾隆十六年进士，三十四年任阳湖知县。鸣球金坛县人，乾隆十三年进士，官吏部考功郎中。潮翰字晓沧阳湖县人，乾隆二十八年进士。少孤育于外家海盐陈氏，及长以诗文名，称嘉禾八子之一也。阳湖旧晋陵县地，县治与武进同城，皆为常州府郭县。明初并入武进，清雍正四年又析武进之故晋陵县地，置阳湖县，以其境有阳湖故名。是编为分邑后始创，鸣球为总纂，潮翰副之，书未成半，而鸣球以事辞去，潮翰一人总辑成书。分疆域志、营建志、食货志、学校志、禋祀志、官师志、选举志、人物志、列女志、艺文志、摭遗十一门，子目七十有一。新分之县，其间地理政治之分界，使修志者难之。是编以疆域营建禋祀诸门，悉以厢乡分隶。秩然不紊。如坛壝、学校及诸公所二县各专隶，则二县具载，详略互见；此乃本史家一事两书之法也。是编所叙二县分划，能于合中见分，分中见合，俾阅者展卷了然。清乾嘉之际所纂二县同城新分县志，以江苏特多，当推是书分划最善。

　　无锡县志三十六卷明弘治七年刊本(南京大学图书馆藏，上海图书馆藏景抄本)

