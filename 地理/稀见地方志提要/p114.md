<!-- { "loadSidebar": true } -->
　　清赵士珩修，卢传标纂。士珩字楚卿，奉天海城县人，康熙十八年任巴陵知县。传标字子建，巴陵县人，贡生。巴陵为今湖南岳阳县，清时名巴陵，为岳州府附郭县。按本志沿革，晋始置县，遂名巴陵，属长沙郡，刘宋时分长沙置巴陵郡，梁改为巴州。隋改曰岳州，宋又名巴陵，元改为岳州路，明为岳州府，清仍之，郭县曰巴陵。其得名，因岳州城内西南有巴邺山焉。巴陵往事，久载郡志，县有专志，实此书始。据士珩序谓：“志成于兵事甫定之后，延传标及邑士冯子登、龚民载等为之。”其书体例尚属整严，因适郡志新成之后，巴陵邑事已大率臻备，补摭不难。又执笔者，皆为郡之名士，文笔雅健，可推邑志中之上品也。

　　宝庆府志五卷明隆庆元年刊本(天一阁藏存卷四至五)

　　明陆柬纂修。柬字道涵，金华人，嘉靖二十九年进士，官大理寺丞，嘉靖四十二年出任宝庆府知府。宝庆为秦长沙郡地，汉置昭陵县，属长沙国；武帝元朔五年分昭陵为夫夷、都梁二侯国，皆属零陵郡。三国吴改置昭陵、昭阳二县，晋改昭陵为邵陵，昭阳为邵阳，历南朝、隋、唐、五代名未有更。迄宋改置邵阳郡，领县七，元始改称宝庆路；明为宝庆府，领邵阳县、新化县、武冈州、新宁县、城步县。兹据其沿革之名称变迁，以考其志乘之原委，见载于《宋史·艺文志》者，绍兴间霍篪、周之瑞撰《都梁志》八卷，时霍为郡守，周为教授，嘉泰壬戌郡守耿与义又撰《续志》一卷。其后又有郑昉《都梁志》二卷，李韦《邵阳图志》三卷，巩嵘《邵陵类考》二卷，黄沃《邵阳纪旧》一卷，皆纂成于宋代。于元无考，明修诸志自永乐间始；正德间又修之，始名曰《宝庆府志》，嘉靖癸卯罗山刘启东重修。此志继嘉靖志重修，今存宝庆志书为最古。惜仅存此二卷，全书体例若何，未可稽考。参《康熙府志》录此志陆柬序，谓此志“发凡举例序，纂自余手，而考校之详，苏生之功居多，其后乃以学生段文岳赞其事刻成”。又据康熙《志》载崇祯修府志序、陶珙序云：“隆庆陆公所编，括以三才，责之参赞，言有大而非夸，皆虽约而语博，庶几信史。”观其序语，此志体裁之梗概可知矣。

　　新化县志十二卷首一卷清康熙七年刊本(北京图书馆藏)

　　清于肖龙修，阳文烛纂。肖龙字云宾，河南内乡县人，顺治十一年进士，翌年任新化知县。文烛字洞逵，新化县人，庠生。新化在汉名梅林，晋名高平，至宋始名新化。明成化间司训蒋瑛修有县志，嘉靖己酉邑孝廉刘轩又纂县志十一卷，万历壬子邑进士邹廷望纂县志八卷。此志为肖龙官新化时，以康熙元年周苍涛撰修邑志十一卷不精；七年复延文烛辑为十二卷，依周苍涛所纂县志重编也。其书体裁，叙星野舆图，则远稽历代，殊与沿革有混。所记宫庙之仪，食货之政，兵屯盐马之制，稽考甚详。而官师人物之传，间有短评，所论皆直言无忌。

　　城步县志十卷清康熙二十四年刊本(北京图书馆藏)

　　清王谦修，杨时宪纂。谦永年县人，康熙六年进士，十九年任城步县知县。时宪城步县人，顺治十五年贡生，考授县丞。按城步建县于明弘治甲子，据时宪序谓：邑志创自弘治间。而未言纂成于何年。又此志所列瞿九思、刘应龙二旧志序，亦未注明撰成年月。而凡例云：“县志前明虽屡经辑，已成灰烬，虽云重修，实同创修也。”又据王谦序云：“清初刊造《赋役全书》，城步因无志纪可查，误将明末额外加增官军月粮八百八十七石九斗三升造入知单，民受重科之累。前今屡详请豁，未蒙议允，无志之害，即此已见一斑。”据此志序例所载，清初时明志已毁矣。此志记载田赋之制，亦以清初以来较详，惟记邑境苗、瑶二族事颇详，如苗瑶种族之分布，且与汉人纠纷诸事，备详特书。总其书体裁，则无定例，因事标篇，编次颠倒。至于考订之精详，文笔之通畅，则更不暇论矣。

　　新宁县志十卷清康熙十九年刊本(北京图书馆藏)

　　清崔锜纂修。铸字锦麓，沁源县人，顺治十八年任新宁知县。此志为锜手订体裁，与刘敕忠等纂成。总分舆图、沿革、分野、占侯、祥异、形胜、县治、赋役、仓卫、司堡、学校、祀典、坊道、水利、古迹、乡村、寺观、物产、职官、选举、名宦、人物、风俗、诗文诸门，目次编排，失先后之宜。舆图等门，叙疆界险阻，道里远近，与后修县志有不合处。又据志后邑人谢国安跋谓：“多与旧志所载不甚符合。”按国安所谓旧志，即万历时知县沈文系所修之志，日本东洋文库有藏。明董其昌《文集》内有《万历新宁县志序》，盖其时其昌为之作序也，原书未知有无董序。按新宁沿革，旧为长沙定王子义封邑，东汉为夫彝县，宋、齐名扶县，唐并入武冈，宋复于境之金城邨置新宁县，属宝庆府，新宁之名始于宋。新宁居宝庆之上游，在万山中，其山川形胜，不独为宝庆之咽喉，实为湖南通粤省要害处。今县境东西广百四十里，南北袤百三十里，东界东安，南界金州，西界城步，北界武冈。其地势山居其七，平原居其三，地脊民贫。

　　新宁县志十八卷清康熙二十四年修，抄本(上海图书馆藏)

　　清牟国镇修，朱宏绪纂。国镇日照县人，以文林郎知新宁县事。宏绪字绍文，新宁县教谕。此志宏绪与邑绅林芝、诸生李枝茂增补康熙十九年《崔志》而成。其例分建置、县治、学校、形胜、都分、瑶崮、赋役、祀所、物产、风俗、祥异、兵纪、职官、选举、人物、碑记题詠、存疑十七门。其例特著诸瑶，别立瑶崮一门，以见新宁瑶、汉杂居也。又以风俗、物产二门并载一篇，亦以示汉、瑶风俗不同，物产亦异也。新宁《汉书》称夫彝，宋以前名竹临冈。宋绍兴时于金城村设金城原，后改为新宁县。明清仍名新宁，属宝庆府。

　　衡州府志九卷明嘉靖十五年岳亭书屋刊本(天一阁藏)

　　明杨珮纂修。珮号璞庵，云南太和县人，嘉靖十年进士，十四年任衡州府知府。此志为珮官衡州府时，出郡中往昔所刻郡志二卷，并下属州县，得事类若干条，编次而成。廪膳生温和为之校正，郡人号岳亭子者，为之刻行。书后列修志姓氏表，并署写书手殷德、马永成，誊草李成、朱时相、马永章，及刊匠胡宪、傅永维、李世伟、游深、李世华，游湖等姓名。其书编例，卷一天文、地理、建置沿革、风俗、郡邑、职官，卷二山川名胜、古今亭馆，卷三城池、公署、邮驿、关梁、坊乡，卷四食货、廪帑、惠政、祠祀、陵墓，卷五学校、选举，卷六乡贤、节孝、名宦、流寓，卷七兵防、祥异，卷八艺文，卷九寺观、仙释、杂志，凡三十门，因事标目，首叙郡事次记州县，各门记载均简约。建置沿革曰：“衡州春秋楚地，秦属长沙郡，汉初属长沙国，又属桂阳郡，东汉为长沙、桂阳二郡，隶荆州。三国吴分长沙西部为衡阳郡，晋立湘州，衡阳隶焉。刘宋为湘东国，南齐改为郡，梁天监中析湘、广二州置衡州，陈又增置东衡州，以衡州为西衡州。隋初省衡阳、湘东二郡，置衡州，大业初改为衡山郡，隶荆州刺史。唐武德中复为衡州，隶江南西道；宋隶荆湖南路，统县五，嘉定中统县六。元置衡州路，又置湖南宣慰司；明改府，统县六，洪武八年复增以桂阳、临武、蓝山，合原领县衡阳、衡山、来阳、常宁、安仁、酃县，凡一州八县。”按本志所记沿革，考订疆域，未能确实，今之衡州建置实始于唐。郡境有湘水、衡山所在，故郡名亦曰湘东、衡阳。衡州物产，土产类谷、蔬、果、竹、木为多，府领州县均有产。金帛类载，产麸金，未注产处，银桂阳州产，旧有九坑；铁桂阳、衡阳、耒阳、常宁产，锡耒阳、常宁、临武三县产，旧有坑；石绿衡阳、常宁二县产，旧有坑今废。苧麻、葛麻、丝绵、木绵、绵布、葛布、绢，各州县具产。纪山川名胜，有石鼓山；在衡阳县东北二里，据蒸、湘合流之会；有石皷高六尺，湘水所经，皷鸣则有兵革云。引《祥符图经》载；俗传卢龙推皷下入于潭水。唐元和间邑人李宽构石皷书院于山下，亦为一郡之名胜焉。艺文志选唐、宋、元名人诗文，以文天祥诗文为多，有《进士题名记》《上元张灯记》《湘江留别诗》，为天祥官衡，湘时所作也。

　　衡州府志二十三卷清康熙十年刊本(北京图书馆藏存卷一至二、卷五至十、卷十七至二十三)

　　清张奇勋修，周士仪纂。奇勋字松公，河南荥阳县人，恩贡，授福建松溪知县，升晋阳知州。康熙六年擢任衡州府知府，卒于官。士仪事迹未详。衡州郡志，据士仪序(本书序缺，见《乾隆衡州府志》载)谓：“昉自有元，明正统中纂于郡人范礼，继增于刘侍御黻，再辑于伍大参让；三百祀中，修于明者才三见。”元志及《正统志》久佚，所称刘黻之志，实成于郡守杨珮。伍让之志，成于万历二十一年。此志创修于顺治己亥，郡守李东园延士仪纂辑未成，后十年奇勋仕衡州复延士仪及邹章周继纂，成于康熙辛亥。其书总凡十三类，封域志第一、营建志第二、赋役志第三、学校志第四、风土志第五、秩官志第六、选举志第七、武备志第八、人物志第九、列女志第十、艺文志第十一、祥异志第十二、补志第十三，各类均分子目。按此志成于衡州改隶湖南布政使司以后，体裁纪载推衡州郡志中最臻齐备者也。

　　衡山县志二十九卷清康熙十年刊本(北京图书馆藏)

