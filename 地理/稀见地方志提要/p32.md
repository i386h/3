<!-- { "loadSidebar": true } -->
　　清杜之昂修，路跻垣、申昌先纂。之昂字坦如，河南扶沟县人，康熙丁酉科举人，癸丑拣选平顺知县。跻垣字云衢，平顺县人，贡生。昌先字耀祖，平顺人，贡生。平顺旧名青羊里，明嘉靖时始置县；清乾隆二十九年并入潞城。县志创修于明万历间，经兵燹散佚。此志为继万历县志重纂，其书体例，分舆图、封域、建置、官师、赋役、选举、人物、祥异、艺文九门，凡六十目；每门各有小序，记载简核。查此志原本，据《中国地方志综录》著录，今仅存此残帙，北京图书馆藏有近人尧山梁上椿传抄本，是为完帙。

　　壶关县志十八卷清乾隆三十五年刊本(北京图书馆藏)

　　清秦之柄纂修。之柄湖北汉川县人；乾隆三十三年进士，翌年任壶关知县。壶关为汉上党县地，隋析上党县，置壶关县；明又析置平顺，乾隆二十七年省入壶关。县志之修，于明嘉靖四十年知县何永庆，属邑人张铎始修，清顺治十八年知县朱辅续修，康熙二十年知县章经重修。此志为之柄任知县时，据前任知县杨宸未宸志稿，继修编成。其书体例，分沿革、山川、城池、公署、职官、选举、人物、寓贤、艺文、遗事十门。按其书，大体主简洁，然不免疏漏；如风俗物产，不著言一，职官选举，漏缺亦多。然其书雕印甚精，惜误字颇多。

　　汾阳县志八卷首一卷清康熙五十八年刊本(徐家汇藏书楼藏)

　　清周超修，赵日昌纂。超号锦川，浙江上虞县人；康熙四十八年进士，五十八年任汾阳知县。日昌号潜庵，汾阳人，康熙乙卯科举人。汾阳自北朝以来为汾州，明万历二十三年升府，倚郭设汾阳县。盖借汾水为名，非即故书所习见之汾阳也。汾阳之有志始嘉靖三十三年，知州陈秉忠、州人王纬，为《汾州志》。越六年，冀南道彭范，州人孔天胤增成之，万历十一年知州白夏，州人王缉又踵其事。越二十七年，知县尹觉民，因州志增续，是为《汾阳县志》。清顺治十三年知县吴世英，汾州府通判刘文德又重修之(据乾隆《汾阳县志》例言)。此志继吴世英所修县志重纂，其书体例，分六十四门，又附目六；无大纲，以目为聚，而不紊其先后，体裁可谓得宜矣。观其书中纪载，未详考证，故误讹多。如以晋之王雅，为北周之王雅，又以张轨所镇之西河，为汾州之西河，此则显然之误谬。《艺文志》载明帝勅谕诸王，颇为珍贵之史料。

　　重修平遥县志八卷清康熙四十五年刊本(北京图书馆藏)

　　清王绶修，康乃心纂。绶字诫亭，兰州人；康熙三十九年任平遥知县。乃心字太乙，一字孟谋，别号飞浮山人，郃阳县人，康熙乙卯科经元，未仕。按沿革，平遥汉称平陶；后魏以太武名焘，以避讳改为平遥，属西河郡。唐以后属汾州，明升汾州为府，县仍隶焉。平遥县志，据本志王绶序云：“旧志简略，仅盈二册，宏纲虽举，节目未详。”按《清学部方志目》载：“康熙十二年知县陈以恂修《平遥志》八卷。”查陈以恂志，北京图书馆有藏，实只二卷，与王绶序言旧志二册相符，《学部目》著录卷数有误也。此志为绶官平遥时，乃心游晋，取道平遥；绶遂留修县志，纂成于康熙丙戌。此志为重修采访增辑，大详于前志；其定例亦比前志为佳，分星地志、建置志、田赋志、官师志、人物志、祠祀志、艺文志、杂志八类，凡一百十二目。但以分目过多，每目纪载事实不多，而艺文志则占全书之半，所收金石文字极为有用。据其小序云：“出于烧劫之遗，幸搜而登之，存什一于千百。”按其意，大抵谓遭明末兵燹之后，文献毁灭无遗；则搜罗之苦衷，更为可勉，然其泛滥而无择，非为艺文志之适当。

　　临县志八卷清康熙五十七年刊本(北京图书馆藏)

　　清杨飞熊修，崔鹤令纂。飞熊康熙间临县知县。鹤令临县人，候补内阁中书。临县为汉西河离石县地，后周置乌突县，为乌突郡治所，隋废郡，改县曰太和。唐改为临泉县，取地临泽之义；明初去泉字，曰临县，属太原府；万历二十三年汾州建府，以临县隶之。临县自古为征战之地，崇祯时李自成，顺治时姜瓖，皆根据其地。县志创修于明万历二十四年知县常时芳，续修于天启七年知县李度。清顺治十三年知县朱绍凤又修之，康熙二十五年知县莫友仁又修之，均踵前志增纂，未更体例。此志乃继《莫志》重修，定例分为八门，而未析子目，始大更前体例。卷末附邑人曹席珍录《陷贼题壁词》一首，为崇祯时李自成入城，其部将所题也。语气悲壮淋漓，为绝好之史料焉；惜其文似经删改，视非原文。查此志原本极稀，嘉庆间有补刻本，间有改正原文，与原本有异也。

　　泽州志三十卷清康熙四十五年刊本(北京图书馆藏)

　　清陶自悦纂修。自悦常州人，康熙间泽州知州，以疾告休去。泽州在后魏为建兴郡，駸为重镇。隋开皇中始名泽州，盖取濩泽为名。此志修时为直隶州，领高平、阳城、陵川、沁水四县。按凡例谓：“旧志创于州守顾显仁，其本久失，续者傅公淑训；穆宗以前，稍稍具矣。”所述修志沿革，忽略不详。按本志职官顾显仁，为隆庆时知州，傅淑训为万历时知州。又据雍正《泽州府志》序，泽志修于明者，尚有知州郑际明所修之志，此志凡例无一语及之，而后志则详明考述。自悦延孙如琮等所纂，如琮通志乘学，当时或文献难征。卷前有陈廷敬序，极为称美其书，实乃恭维之辞耳。其书体例自图考迄艺文，凡三十门，编为三十卷，每卷有少至三四页，多则亦不过数十页，盖欲侈卷帙之多，而不顾记载之寥寥也。

　　阳城县志十卷清顺治十六年刊本(北京图书馆藏)

　　清陈国轸修，白象颢纂。国轸号鹿屏，金坛县人，贡生，顺治间阳城知县。象颢事迹未详。据本书沿革，阳城古濩泽地，置县始于汉；唐初为泽州刺史治所，天宝元年始更名阳城，清初属泽州管辖。明万历间邑人栗魁私纂志稿，是为县志之始；官修刻本，则自此志始焉。其书志类，分门析目，颇见混淆，如以学校附公署，而别举文庙列之祀典，又如以里甲附田赋后，津梁附山川后，铺递附官署后。当时识者议其失伦，但此等分类，常习见于他志，亦非象颢独创，此实由好索前人之瘢故也。其物产篇，引《唐六典》，县贡龙须草。又引《寰宇记》载：“析城山顶有汤王池，池四岸生龙须草；殆唐时所取为席者。”但按此志言：今草早绝。方志记载物产，往往昔有而今无，以知物产经济于历史攸关，言经济史者，不可忽于物产之变迁历史也。

　　沁水县志十二卷清嘉庆六年刊本(北京图书馆藏)

　　清徐品山修，张心至纂。品山顺天府宛平县籍，浙江山阴县人；乾隆举人，嘉庆元年任沁水知县。心至事迹未详。据本书沿革汉置沁水县，属河内郡，北齐改曰永宁；隋开皇中复名沁水，属泽州。其后王世充尝置原州于此，元时改属晋宁路；明洪武初属平阳府，后改属泽州，清雍正以后，为泽州府属县。沁水志乘源流，据本志所载历代修志姓氏表，创修于明正德间邑人李瀚；嘉靖间知县扈文魁，万历甲辰邑人张五典，崇祯间邑人张道濬，均为增纂。清顺治己亥知县邱潞重修，康熙丁丑知县赵凤诒又重修。今查旧志皆佚，惟《赵志》犹存。此志继《赵志》重修，其体裁较《赵志》为核，纪载亦详。其志类分星野、方舆、营建、风俗、贡赋、选举、职官、人物、祠祀、祥异、艺文、志余十二门。贡赋志物产篇载：锡磺产在县西乡，明万历间遣使开采，即其地凿之，数月无所得乃罢。

　　怀仁县志二卷明万历二十八年刊本(北京图书馆藏)

　　明杨守介纂修，王植增纂。守介及植均为万历间怀仁知县，事迹未详。按沿革，契丹析云中置怀仁县，金升为云州，元复为怀仁县，明仍之。怀仁县志创修于何时今无可考，今存诸志则以此书最古。按志为守介延党炤等纂成；王植又增纂，刻成于万历二十八年。其书体例分上下二卷，上卷列四十余目，每目少者不过数语，目次亦排比失伦。下卷列封赠、制敕、古今艺文三目，虽犹有事实可征，而记述无多也。视此志体例，颇见浅陋；盖为明人之修志习气如是。书中有康熙中增补版数页，此书为康熙时印本也。

　　浑源州志五卷明弘治六年刊本(天一阁藏)

　　明董锡修，杨大雍纂。锡浙江会稽县人，监生，弘治三年任浑源知州，后升宗人府经历。大雍浑源州人，成化庚子科举人，官资县知县。浑源本汉之崞山、平舒二县地，以浑水出于州东南十里之汉土峪，唐时置县故名浑源。按此志为锡官知州时，延大雍纂成于弘治乙酉，卷前有州人闾镇序，及董锡序，董序：“旧志无刻本，惟前方伯李公彝在浙时手录数条；考订欠详，序事颇略，不得成帙。遂命进士杨生大雍辑录博考，上及图职赋贡，下逮人民风俗。与夫山川名胜，古今制作，名宦事实，分为五卷。”据此序所言，此书是为浑志刻本之始。但其体裁，不免琐碎混杂，重见复出之病。据阮元《天一阁书目》载存五卷，注为残缺之书，然其书实只五卷耳。

　　浑源州志二卷清顺治十八年刊本(徐家汇藏书楼藏)

　　清张崇德纂修。崇德字懋修，辽东籍，永平府昌黎县人，贡生，顺治十五年由渭南令调升浑源知州。浑源自唐置县，金贞祐间升州；自明以来隶大同府，县志自董锡创修以后，嘉靖间知州颜守贤重修，万历辛亥知州赵之韩复修之。此志为崇德继《赵志》纂成于顺治十七年。其书体例，分为十类，析目三十八，又附目四十；体裁琐碎，《乾隆州志》凡例，诋其门类混杂也。《浑源州志》自明以来，虽累次重修，其门类散乱，鲜有纠正，此志仍丝毫未脱明人之陋习焉。

　　山阴县志六卷明崇祯二年刊本(上海图书馆藏)

