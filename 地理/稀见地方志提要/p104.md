<!-- { "loadSidebar": true } -->
　　清孙灏修，王玉汝纂。灏字湛一，顺天府大兴县人，顺治六年进士，授河内知县。玉汝字自玉，河内县人，拔贡，仕知县。河内为怀庆府附郭县，县志创于明万历初知县侯嘉采，万历二十五年知县卢梦麟继辑成书。此志为灏官河内时奉檄重修，其书体例，分图考、沿革、天文、地理、建置、田赋、祀典、职官、科贡、名宦、人物、艺文十二门，图考列图六，为疆域图、城池图、县署图、文庙图、儒学图、大禹覃怀底绩图、广济河开山凿洞图。大禹覃怀底绩图者，据图说谓：“按书传治河自下而上，故来自东，考四载陆行故乘车。”其辞意可窥其图绘禹乘车入城，百姓跪迎于道。书内则未有关此图之纪述焉。《禹贡》云：“覃怀底绩，至于衡漳。”覃怀地名，衡，横也，漳，漳水。覃怀当在太行山南，黄河北岸。平夷广行，水流甚多，其间水利之重可见。此志首列是图，以示河内水利之重要者也。广济河开山凿洞图者，是开凿太行山，引广济河通黄河水，所绘洞口闸门之构结极为精细。又据本志《地理志·水利篇》云：“沁水发源于山西沁州，至广济、枋口，两岸夹峙；从无有能引水利民者。万历二十八年于济源县三十里，五龙口隔山凿洞，引水为渠，经济源、盂县、河内、温县、武涉，至唐郭入于黄河，灌溉之利达及于五邑。”按此志纪载范于古河内郡之地，怀庆一郡故实，实皆入之，尤重于水利，所纪河渠导灌及河防堰闸诸事特详。

　　修武县志四卷清康熙三十四年刊本(北京图书馆藏)

　　清边憬修，范琥纂。憬静海县人，康熙举人，康熙三十二年任修武县知县。琥修武县人，拔贡，官确山县教谕。考《修武志》创修于明正德戊寅知县冷宗元，万历乙未知县邵白齐，又延邑人王石生等重纂；天启己卯知县郑之缙又修之，其书皆久佚。此志创稿于清顺治十五年，及憬仕修武时，复延琥与邑人蒋垣依据志稿编次校订，刊于康熙三十四年。按其书体裁及记载终非上乘，颇有缺误，乾隆《修武县志》知县吴映自序，议此志云：“天文则室觜莫辨，沿革则卫、魏不分。循吏无传，人物误载，以及官师、古迹、陵墓、艺文等类，遗编舛谬，不可枚举。”按其序语，指此志之缺谬甚多，但此志修时，前志已佚，苦无书籍可稽，故终不免草率。然此书则为修武今存最早之志，且为仅存之孤本耳。

　　温县志二卷明万历五年刊本(北京图书馆藏)

　　明张第纂修。第字洺南，茌平县人，隆庆五年进士，万历二年自邯郸调温县知县。第令邯郸时修《邯郸志》，及调温县又仍《邯郸志》例修此志。其书为纲者八，为目四十有二。温志可考见者，此志始焉。按温之名始于周武王赐苏忿生采邑十二，温其一也。为周畿内国，汉始置县，迄明以来隶怀庆府。邑以西汉傅氏封爵婵嫣，故多古迹、陵墓，又为司马懿故里；但此志独不载懿、昭父子事。而人物、传纪温古多矫勇拳击之士，累著武功。如北魏时之司马楚之、司马灵寿，唐时之王智兴、王晏宰，皆长拳术神策，著于武勋。后来之太极拳，出于县之陈家沟，始于何时未可详考；陈氏世代相授，秘不他传。至陈长兴始传授以外姓。兹阅此志虽未及纪述太极拳事，而其所纪温之有拳术武艺之士，北魏时已盛矣。

　　原武县志二卷明万历二十二年刊本(北京图书馆藏)

　　明张祥修，阎邦宁纂。祥漷阴县人，万历间原武知县。邦宁字仲谧，号月川，原武县人，嘉靖四十三年解元，隆庆二年进士，历官至太仆寺正卿，荐升都宪，未任告归。《原武志》据此志邦宁序谓：前无志乘。此志为张祥官原武时，邦宁与诸生薛谐等八人，分门采集，经邦宁总集笔削；书将成而祥去，继任知县张邦又为润饰付梓。其书分上下二篇，体裁简率，而原本仅存此书，惜下篇缺十四页，已非完帙矣。按原武建县始于汉，属河南郡；宋熙宁五年省入阳武县，元祐元年复置，属郑州，元、明属开封府。清改属怀庆府，以其地居河北，统辖为便也。今与阳武并为原阳县。据本志古迹，县西北有扈亭城，为春秋时诸侯会盟之地。《左传》文公七年，“公会诸侯晋大夫盟于扈”。杜预注扈为郑地。

　　阳武县志八卷明万历十九年刊本(北京图书馆藏存卷六至卷八)

　　明王时泰修，王柬鲁纂。时泰山东平原县人，万历十七年任阳武知县。柬鲁怀庆府河内县人，选贡，万历十八年任阳武县教谕。阳武古博浪地，汉为阳武县；金尝置延州，元废州复为阳武县，明以来隶开封府。阳武以博浪沙及陈平所生户牖乡事，名于史册。博浪沙在县东南三里，相传张良募力士击秦始皇误中副车处。据旧志序，县志创于弘治癸丑知县张林茂，嘉靖六年吕柟又重纂县志三卷。此志万历辛卯时泰续修，今只存此三卷矣。据乾隆《阳武县志》载时泰此志序谓，万历庚寅命柬鲁及贾悌等重纂，分舆地、宫室、食货、官师、选举、人物、王言、艺文诸门。

　　河南府志二十七卷清顺治十八年刊本(徐家汇藏书楼藏)

　　清朱明魁修，董笃行纂。明魁字灿煌，辽东义州人，贡生，顺治十六年任河南府知府。笃行字天因，洛阳人；官至通政使司右通政。河南之名始于汉置河南郡，以司隶校尉督察畿辅，魏因之，晋置司州治于洛阳，领河南诸邑。《隋书·经籍志》有《司州记》及刘澄之《司州山川古今记》，可推记载河南郡事最早之书，直至北宋代加修葺；宋敏求之《河南志》号称最备，晁公武《郡斋读书志》谓为博物之书。宋以后亦代有修纂，而今存见者，惟明弘治陈宣《河南郡志》，此志为明魁纂成于顺治十六年，其书共二十四门，又附目二十一。考古证今，摭采浩繁，古迹艺文累累数册。洛阳为河南首邑，汉、魏以来故都，唐、宋人小说，所载洛都风物遗闻颇多，本志绝未一引，故其摭取犹属雅正。　

　　河南府续志四卷清雍正六年刊本(复旦大学图书馆藏)

　　清张汉纂修。汉云南石屏人，康熙五十二年进士，授翰林院检讨，雍正五年任河南府知府。此志增续康熙三十四年知府张圣业府志后四十年之事，为郡人范百顺、洛家雄辑录，汉为之厘正定稿。河南置府始于元，领域甚广；雍正二年以所属陕州升直隶州，时领洛阳、偃师、巩县、孟津、宜阳、登封、永宁、新安、渑池、嵩县十县。故此志修时与前志辖域有异。

　　洛阳县志十二卷清康熙间刊本(上海市文物保管委员会藏。现藏上海图书馆)

　　清武攀龙原修，吴源起增纂，钱肇修续纂。攀龙字际云，号兰石，山西交城县人；顺治三年进士，官河南督粮道。源起字准庵，嘉兴府秀水县人，顺治十八年进士，康熙八年任洛阳知县。肇修字杏山，一字石臣，号南山，奉天铁岭籍，浙江仁和县人，康熙三十年进士，康熙三十五年任洛阳知县。洛阳为古都会地，自晋陆机撰《洛阳记》，其后记东都事物之书，不下数十。而县志之修，据本志序有云：“嘉靖戊子武部路君直草创斯举，初就梓于定陶，陶君迁乔，嗣重刻于霸州江君北。”按《洛阳县志》于明嘉靖间知县路直始修，清顺治十五年攀龙督粮河南又为重修；其后贾汉复巡抚河南时，以攀龙之志疏略，属源起增补，成于康熙十年，又三十年肇修又为续纂，皆未易攀龙原书体例。其书分天文、地理、人物、田赋、官师、选举、秩祀、祥异、古迹、陵墓、杂纪、艺文十二门，而以图考冠于篇首，列河图、洛书、营洛、土圭、与城池五图。其书体裁文字，皆沿明人纖诡之习，而于古迹人物民习弥有考鉴，惟卷末有洛阳古今艺文目，其意欲列举关于洛阳掌故之书，颇有见地也。

　　偃师县志四卷明弘治十七年修，蓝丝栏明抄本(天一阁藏)

　　明魏津纂修。津字弘济，陕西郃阳县人，弘治举人，弘治九年任偃师知县，升云南临安府通判，调四川重庆通判，自乞休归。据魏津自序云：“邑旧有志，岁月寝久，不无残缺，自丙辰来宰是邑，成志全书四卷，捐俸锓梓，以永其传千载。”按其语则此志当有刻本，而今只存此抄本。观此本书法挺秀，而中无一字缺误，似据刻本誊抄。其书全篇分五十四门，无纲领目，所记山川，以侯邙、伊洛为最有名。陵墓载伊尹、田横、苌弘、颜正卿、杜甫之墓，皆在县境。土产所记，以桑枣最盛，载弘治五年调查县境有桑六十万八千一百四十六棵，枣四十八万二千七十九棵。而今偃师则不养蚕，桑亦无有矣，以知古今各地物产之变迁，则沧海桑田，变化莫测。

　　偃师县志四卷清顺治间刊本(上海图书馆藏)

　　清艾元复纂修。元复米脂县人，顺治十三年以举人任偃师知县。偃师为伊、洛所经，大河绕贯，形势壮严。据本志元复序云：“偃师为高辛氏殷汤相继建都，政教翔洽；成王营洛，实为锁钥重地。”又据沿革谓：“偃师立县始于西汉，其后别立平县、缑氏县，而偃专其名，自帝喾、盘庚以来为都畿所在。”按本志所叙沿革，简略未详；迄乾隆间孙星衍、武亿纂《偃师县志》，详稽经典，以证偃师为汤之亳地也。《偃师县志》自明弘治间魏津创修，其后嘉靖间知县魏弘济、卢学韶又先后重修。此志为元复官偃师时，延豫章、郑谪星与邑人蔺楠、胡淑生等，依嘉靖旧志总纲，补缀新事；元复自为总集，笔削成书。按此志因康熙二十八年洛水涨溢，版片无存，传本今极稀见。

　　登封县志七卷首一卷清顺治九年刊本(北京图书馆藏)

　　清张朝瑞修，焦复亨纂。朝瑞广宁县人，贡生，顺治五年任登封知县。复亨字锡三，号钦宠，登封县人，贡生，官训导。《登封县志》，明嘉靖间知县侯泰创修，隆庆间知县邓南金重修，万历间知县燕儆华又重修。此志继万历志重修，其志例，自绘图迄艺文凡十类，目五十有九。体例谨严，于山川、风土、人物，纪载为详，职官表，自唐、宋以来一无遗漏。登封为河南府属邑，嵩山太室所在，峤嶽緜亘其境，其间有中嶽庙、少林寺，与佛教传布攸关。自北齐以来乃为拳僧所聚，流传于后世所谓少林拳派者也。故此志修纂，因有名山所在，文献繁富，考稽嵩岱之书颇多也。

　　永宁县志书八卷清顺治十年刊本(徐家汇藏书楼藏，存卷七卷八)

　　清程万善修，张鼎延纂。万善武城县人，顺治六年进士，七年任永宁知县。鼎延字慎之，永宁人。此书仅存七八两卷，为人物志及后序二篇，全编体例无从稽考。据乾隆《永宁县志》知县张楷序有云：“永宁之有志，闻自明中叶始，久灭兵燹；国朝顺治年间曾重修，亦湮没无存。”此志于乾隆时已湮没，虽此残篇，当亦珍贵耳。

