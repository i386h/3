<!-- { "loadSidebar": true } -->
　　善化县志四卷清康熙二十四年刊本(北京图书馆藏存卷三至四，上海图书馆藏存卷二至三)

　　清孙谦修，赵又昂纂。谦高淳县人，举人，康熙二十三年任善化知县。又昂善化县人，事迹未详。善化今并长沙，置县始于宋元符元年，析长沙县五乡、湘潭县二乡，设善化县，属潭州府。元属潭州路，明属长沙府，清因之。明万历癸丑知县唐源创修县志，迄甲寅岁始成，为邑庠生吴道行所纂也。崇祯癸酉知县黄承中又修，亦为吴道行所纂也。二志版毁于明末兵火。此志创修于康熙壬子知县孙浩，延邑廪生李有藻纂辑未成，乙丑孙谦仕善化时，又延又昂继纂，始克成书。查此志今存者皆残帙，且皆缺其首册，体例难详。兹参考乾隆修县志所载此志序例，及本书所存之卷索考之，全书凡二十有二门，所定凡例十二则，颇具义例。其书汇集宋、元、明三朝往事甚多，所叙清初数十年事，不过附及，则惟称颂清朝之新政而已。

　　湘潭县志二卷明嘉靖三十二年刊本(北京图书馆藏)

　　明陈应信修，锤世贤纂。应信丹阳县人，嘉靖举人，嘉靖三十二年任湘潭知县。世贤事迹未详。按沿革载：秦始置湘南县，六朝梁改为湘潭；元曾升为州，明复为县，属长沙府。《湘潭县志》刻本此志为始，据应信序谓：“创撰于马璨载，校于胡君东陵，而时彦之博洽者，又从而增新之者焉。盖沿革之谱，纪世变也。分野之识，稽列宿也。地理之综，顺地利也。食货之措，备养道也。官师之别，均董治也。选举之别，知贤智也。建置之备，庇有众也。祀典之定，正祭义也。名胜之集，征遗迹也。物异之书，征灾变也。方外之录，辟左道也。艺文之叙，秩德音也。”按其序言志类义例甚详，其书初稿成于璨载与胡东陵诸人之手，后又经世贤综合校核成书，文笔朴简。《万历县志》序评此志有云：“是时风气尚古，事简人朴，秉笔者多阙略，苍苍然浑噩之书。”斯语确当之至焉。

　　湘阴县志四卷清康熙八年刊本(北京图书馆藏)

　　清唐懋醇修，谭绍琬纂。懋醇高淳县人，康熙初任湘阴知县。绍琬纂《长沙府志》已著录。湘阴置县始于南朝宋元徽二年，分益阳县罗湘西地建邑。南宋淳祐中邑令胡哲撰《湘阴图经》，于元志乘无可考。明修县志，据《湖南通志》所引载，有成化元年知县韩景修县志，嘉靖三十年知县张镫修县志，二志久佚。此志乃继嘉靖《张志》重纂，距《张志》修时，已越百二十八年矣。时《张志》犹存，据绍琬志跋谓：“旧志一帙，讹者十七，阙者十三。”故此志之修为匡正前志，且补百数十年之事物。湘阴为屈、宋之旧里，自古为文物之乡，固当传有名志，以相表里，而其邑志当于人物古迹之考据，为所重也。此志凡四卷二十门，惟田赋一门记嘉靖以来税则较备，余则记叙简略。但据谭跋称，共相考订者，有周良仕、蒋儒德、李象琯、丁佐、秦正竣诸人，亦皆名士。而于沿革考据，遗脱讹误者颇多。《乾隆县志》范元琳序谓：“康熙八年《唐志》，视其书捃摭遗文，金根帝虎之讹，触目皆是。田赋源流未详，学校选举，次序亦混；山川古迹，遗脱为多；人物宋、元以下，名臣高贤，表表史册者，间多遗漏。”直斥此志之失。

　　宁乡县志十卷清嘉庆二十四年刊本(徐家汇藏书楼藏)

　　清王余英修，袁名曜纂。余英字菊潭，山东福山人，嘉庆二十一年进士，授宁乡知县。名曜字道南，一字焘岚，号岘冈，宁乡人，嘉庆六年进士，选翰林院庶吉士，散馆授编修，纂修实录。历官国史馆纂修，功臣馆总纂。按《宁乡县志》始于明正统间，正德四年邑令刘绚重修，嘉靖、万历继有增纂。清顺治十五年重修，康熙二十一年邑令王钱昌为之增补，四十一年邑令吕履恒又为重修，乾隆十三年邑令李杰超复修之。明志今皆散佚，清志犹存《乾隆志》及此志。此志为名曜与同邑周采亭、刘醇夫、胡玉潭等，纂成于嘉庆二十一年，悉依乾隆旧志体例，增补七十余年之事，叙述尚属简核。宁乡建置，始于宋太平兴国二年，析长沙、益阳、湘乡三邑地设县，属长沙。元至元间升为上县，隶湖广行中书省天临路，明清属长沙府。

　　浏阳县志二卷明嘉靖四十年刊本(北京图书馆藏)

　　明萧敷修，刘以身纂。敷字须山，江西庐陵人，举人，嘉靖三十九年任浏阳县知县。以身号竹溪，江西安福县人，举人，嘉靖间任浏阳县教谕。浏阳为三国吴周瑜之奉邑，置县始自吴。邑志肇昉于何时，未可考。此志创修于嘉靖庚申，敷与以身检图帙，询之耆旧，汇辑而成，而未引载前志。其书体裁，共分地理、建置、学校、职官、祭祀、名胜、食货、人物、方外、艺文十门，记载简约；虽记事物核实，而事物之重要者不多。惟食货篇载浏阳田粮，每亩一斗零七合古制也。太祖即位，有诉浏阳助陈友谅饷者，帝恚之，加科二斗一升四合，视昔为倍矣。荆、湘郡邑，明初因纳饷陈友谅而加课税者，不止浏阳一邑；而惟此志乃记其事，可谓敢言者矣。

　　益阳县志二十四卷首一卷清乾隆十二年刊本(徐家汇藏书楼藏)

　　清高自位纂修。自位字紫庭，宁晋人，举人，乾隆十一年任益阳知县。《益阳县志》创修于明孝宗时邑令周济，续修于嘉靖间邑令刘激，重修于万历间邑令朱銶；清康熙二十二年，邑令江闿复增修。此志复增《江志》六十余年之事，全编为二十八门，凡五十七目，序次尚有条贯。艺文志，以屈原著述《楚骚》辑录，以为邑之乡贤所作，殊不免过于夸耀矣。按益阳踞洞庭上游，形势雄壮，物产丰富，古为荆、湘名邑，建县始于汉，属长沙国，因邑有益水出县东南之益山故名。后汉建安二十年，孙权与蜀争荆州，遣鲁肃将兵拒关羽于益阳即此地。唐移今治，元升为益阳州，属湖广行中书省天临路；明复为县，属湖广省长沙府。清初因之，湖广分省后，属湖南省长沙府。

　　湘乡县志十卷清康熙二十二年刊本(北京图书馆藏)

　　清刘履泰修，刘象贤纂。履泰四川万县人，康熙十年由举人任湘乡知县。象贤字若启，湘乡县人；明崇祯十五年举人，入清未仕。按本志沿革，自汉哀帝建平四年封长沙王子昌为湘乡侯，其名始此。东汉遂置湘乡县，迄今未更其名。湘乡志乘，创始于明成化间，正德乙亥知县张浚重修，嘉靖庚子知县庞钦明三修，万历庚寅知县揭士奇四修；清顺治己亥知县叶良礼五修，时秉笔者，为邑人龙孔然焉。此志继《叶志》重修，稿成于康熙十六年，时总纂署象贤名，而孔然犹在，亦尝相协纂辑者有刘兆龙、徐芳、丁爌、周书成等，分任采辑。当是时湘乡旧志，皆毁于明末兵火，此志之纂，仅按孔然志稿，如同肇创。按此志所载，于赋役、兵防诸门，纪明际之苛税及兵乱事甚详。据履泰自序所云：“湘厄于苛政者十年，厄于兵火者三十年，厄于租庸者，三百年之隐痛。”观其序言，阅其全志，其修志之旨，欲以申言当时贫民之隐痛耶。

　　攸县志六卷清乾隆十六年刊，嘉庆八年补刊本(徐家汇藏书楼藏)

　　清冯运栋纂修。运栋浙江慈谿县人，拔贡，乾隆七年任攸县知县。雍正七年运栋宰咸阳时，会修通志，襄助编辑，历三载成《陕西通志》，马、班雅誉，流播西北。及官攸县，又成此志，亦号名编。《攸志》修于顺治己亥，续修于康熙甲子，嗣后冗修者六十余年。运栋此志成于乾隆丁卯，全书凡二十二门，体裁严整。嘉庆八年张范又为增补风俗、职官、选举、人物四门，征文考献，校核谬误甚多。

　　岳州府志十八卷明隆庆间刊本(天一阁藏)

　　明钟崇文纂修。崇文南昌人，嘉靖四十一年进士，授礼部仪制司主事，隆庆间出知岳州府事。岳州旧有弘治元年知府刘玑纂修府志十卷，简而太略。此志原为李元芳修纂成稿，崇文仕岳州时，重为更正详定，并增其所未备；郡人方启为之订正，胥焯及孙斯亿为之考校。其书编次，卷一图说、郡邑纪，卷二沿革世表、封建世表，卷三秩官年表上，卷四秩官年表下，卷五选举年表，卷六军政考，卷七职方考，卷八司天考，卷九秩祀考，卷十建置考，卷十一食货考，卷十二水利考，卷十三宦迹列传，卷十四侨寓传，卷十五乡贤传上，卷十六乡贤传下，卷十七外传，卷十八杂传。其体裁定图、纪、表、考、传五纲，采编年及纪传二体，而纪传中亦默寓编年序次。其书有表有论赞，体例慎严。郡邑纪谓：“岳郡古三苗之国，倚洞庭为险，轩辕、虞帝、夏禹亦尝巡守所至。”其所引证史传殊为附会也。又谓：“秦时岳属长沙郡，其后析长沙置建昌郡于巴陵；刘宋废建昌，即以巴陵为郡。隋开皇间废郡改为岳州，唐仍之；宋置岳阳军，后改为纯州。元升为岳州路，明洪武九年改为州，十四年升府，领县四，巴陵、平江、华容、临湘，二十九年又割常德府之澧州、石门、慈利、安乡来属，郡隶于湖广行省荆南道。”此段则较为可信之史料。职方考提封条谓：“岳州府在湖广省城西五百一十里，以天岳山名，其曰岳阳，则天岳之阳也。”山川条谓：“幕阜山一名天岳，在平江县。”然岳郡诸山，则以巴陵之君山为最有名，在洞庭湖中，《宋图经》名熊耳；内有小山十二，状如螺髻。《山海经》云：“洞庭之山，帝之二女居之，二女娥皇、女英，所谓湘君也。”君山以此得名。

　　岳州府志二十八卷清康熙二十四年刊本(上海图书馆藏)

　　清李遇时修，杨柱朝纂。遇时字雨若，辽阳人，康熙十八年任岳州知府。柱朝字娲宫，别号天岳外史，临湘县人，四川平武知县。岳州宋时名岳阳，先有马子严撰《岳阳志甲》二卷，继有张声道撰《岳阳志乙》二卷，又有范晦叔之《岳阳风土记》，诸志只述岳州山川习尚故实。明有弘治、隆庆、万历三志，此志为清修府志之首，成于康熙二十年，全编分三十六门，序次井然。此书原为吴兴蒋氏旧藏也。

　　巴陵县志二十二卷清康熙二十四年刊本(北京图书馆藏)

