<!-- { "loadSidebar": true } -->
　　明褚相修，刘熙纂。相字元泉，海宁县人，举人，嘉靖三十五年任霍州知州。熙霍州人，官直隶芜湖知县。霍州为周初之霍国，周武王封其弟叔处于霍。汉为彘县地，隋置霍山郡，其后为吕州。金贞祐三年置霍州，领霍县、赵城、汾西、灵石，明存州裁其领邑，属平阳府。州志是编为首修，定志类凡八，曰舆地志，析子目十五；曰宫室志，析子目五；曰学校志，析子目六；曰备志，析子目二；曰食货志，析子目六；曰秩官志，析子目三；曰人物志，析子目十四；曰艺文志，析子目七。首创之志，为始则难，终不免其缺略焉。道光《霍州志》知州崔允昭序，议此志有云。“详略失体，苟简冗杂。沿革不辨源流，山川不言险易；风俗不问古今，土田不测上下，课程不详析忽。”终不免为后世之讥议也。

　　灵石县志四卷明万历二十九年刊本(北京图书馆藏)

　　明路一麟纂修。一麟赵州人，万历十七年进士，授灵石知县。灵石县志，肇创于何时，未可详稽。据本志一麟序云：“前志乃颖川白公所辑，几三十春秋。”则《白志》当成于隆庆时也。查今存县志，则以此志最旧。其体例分地理、建置、祠祀、田赋、官师、人物、仕进、祥异、貤封、文艺十门。按其书纪载颇简略，康熙壬子知县侯荣圭，因其体例，续增万历辛丑后事重修。按建置谓。“县于隋开皇中，属西河郡，以傍汾水开道，得瑞石而名也，金以来隶霍州。”又据艺文志载黄钺诗序云：“隋所获石，有文大道水吉四字，今已不可见矣。”

　　解州志不分卷明嘉靖四年修，清康熙四年续修，抄本(上海图书馆藏)

　　明吕楠纂，清乔庭桂续纂。楠字仲木，号泾野，高陵人；正德三年进士，历官翰林院修撰，官至南京礼部左侍郎。楠博贯经术，著有《周易说翼》《尚书说要》《毛诗说序》《礼问》《春秋说志》《四书因问》等；所为文，好以诘屈奥涩，奇离不常，著《泾野集》三十六卷。嘉靖时，尝以事得罪，谪为解州判官。庭桂解州人，明崇祯十二年进士，清顺治三年补选庶吉士授编修。解州旧志今存者惟此志最古，为楠纂成于嘉靖四年；清康熙四年庭桂续修之。解州志弘治间郡人吕子固(孟坚)，尝纂辑若干卷，而未付梓。及楠谪解州判官，知州林典卿属楠纂辑，而成是书。其书凡二十二篇，每篇皆有吕楠赞语，首句皆题“吕泾野曰”四字，是为史传体例。按解州为春秋时之解梁城，汉置解县，属河东郡；后汉乾祐中始置解州。宋隶永兴军，金隶河东南路；明时隶山西平阳府，清初因之。解州相传为关羽故里，历代崇其庙貌；至附会以为结义园，关氏子孙相传数十世，几与阙里在曲阜相埒。本志人物篇，列《关羽传》，传中称羽好诵《左氏春秋》，及孙权以诸侯礼葬羽诸事，又附羽《拜辞曹操书》，大只采于野史杂记，荒谬无据也。而楠亦崇仰关羽，故书中尤神其说；楠尝增纂元胡琦《关庙志》，亦在谪官解州时所作也。庭桂所增续者，仅增户口、贡赋、选举、书院、亭阁五篇而已。

　　夏县志四卷熙四十七年刊本(中华书局图书馆藏，现藏上海辞书出版社)

　　清蒋起龙纂修。起龙广西桂林府全州人，康熙四十三年以举人选任夏县知县。按《明一统志》云：“夏县在解州城东一百里，本禹所都之地。汉为安邑县境，后魏太和中别置安邑，以故安邑改为夏县，以禹旧都故名。”本志沿革，则据《一统志》所载，夏之建县，别无考证。夏县旧志，据本志历修姓氏表，弘治间知县姜淡，嘉靖间知县钟恕，万历间知县高奎，康熙十一年知县罗在公，各有修本。此志继《罗志》重修，增康熙十一年后三十余年事；且补正《罗志》缺误颇多。采辑者，有县教谕万捷，训导李齐桂，典史吕有成；及县举人蔡珍、李永辉、张素抱诸人，起龙总集成书。其书体例，分地理志、建置志、赋役志、祠祀志、官师志、人物志、艺文志、杂志八类，凡六十目。地理志山川篇矿洞条载：“县东百里温峪里温泉，明嘉靖中一道士寓居于此，识其为银矿，私炼自给，后渐闻于人，邻壤群相率竞取。万历二十五年，差宦官张忠驻夏采矿；至三十二年砂尽停止，忠封洞去。”此记夏县之有银矿也。人物志，有名贤一目，首列唐柳宗元之曾伯祖爽，父镇，至宗元分为三传；其下则宋司马光之父祖兄弟，及后裔凡十五传；几全为司马氏一家而作。艺文志文类，录宋苏轼《忠清粹德碑》以下，大半皆为司马一姓之碑传。志乘专载一姓为主者，实仿于《曲阜志》之纪孔氏；其余若《邹县志》之纪孟氏，《婺源县志》之纪朱氏，《无锡梅里志》专载吴泰伯。其尤甚者，若《解州志》之记关羽后裔，《贵溪县志》之记张天师世代，与此志之纪司马氏，有同一体例。

　　平陆县志十六卷清乾隆二十九年刊本(北京图书馆藏)

　　清李友洙修，杜若拙纂。友洙海宁县人，副贡生，乾隆二十八年以绛州州判，署平陆知县。若拙号舫山，平陆县人；乾隆七年进士，官翰林院编修。此志为解州知州言如泗，所编《解州全志》之一种。按沿革谓：“县为汉河东大阳县，唐天宝三年改名平陆，属陕州，金以后改隶解州。”又其历修姓氏表载：“嘉靖知县王发蒙创修，隆庆六年知县丁一元，康熙九年知县徐吴锦，康熙十八年知县柴应辰各一修。”叙平陆志源如此。此志乃承《柴志》而作，凡十卷，目次皆同言如泗《解州志》例；分星野、山川、城池、学校、职官、选举、人物、列女、古迹、艺文、杂志诸门。其书纪底柱之险，即在县东南大河中；《左传》之颠■〈車令〉，亦在县东北也。按书卷端题《解州全志》，兹据书名页题名著录。查原本今极稀有，民国三年有石印重印本。

　　绛州志七卷影抄明正德十六年刊本(上海图书馆藏)

　　明李文洁修，王珂纂。文洁南屏县人，正德十三年任绛州知州。珂字文鸣，蒲州人，事迹未详。绛州在秦汉为河东郡地，后魏置东雍州，及正平郡；隋唐以后为绛州，明时领垣曲、闻喜、绛县、稷山、河津五县。按此志体例，分天文志、地理志、民物志、风俗志、建置志、官司志、人才志、封藩志、艺文志、杂志十门，艺文中辑《绛帖》事甚详，独于历代兵事无所记。此书据杭州瓶花斋吴氏所藏本影抄，吴氏名城，字敦复。原本今无查考，据《中国地方志综录，附录一》载，前中央图书馆藏有此志，为嘉靖间修补本，有黄丕烈手书题记。则原本外，又有嘉靖间补修本焉。

　　稷山县志八卷明万历四十年刊本(上海图书馆藏)

　　明张思恭修，郑寅纂。思恭许州人，万历举人，万历三十七年任稷山县知县。寅字子夏，稷山县人；万历三十一年举人，四十年进士。稷山志，创修于明永乐间训导范升；正德甲戌邑人梁溥，又纂有成稿，嘉靖间溥子格为之梓，隆庆庚午，格子纪复为修补，经三世而成一邑之志。此志创稿于万历三十四年知县吴峻，书未成而去，其稿亦散失。至思恭任知县时又复辑成书，先后纂辑皆出寅手。其书体例，分地理、宫室、沟洫、田赋、职官、人物、详异、艺文八类，计目四十有四。其类以下缕分条目，条载始末，则有详有略；如田赋系民间之大利病所系，故不烦琐细。若古迹仙释诸类，惟书地名而已。按绛州沿革，稷山为春秋时晋之高梁，西魏于其地筑玉璧城，号为重镇。命韦孝宽守之，东魏丞相高欢攻玉璧，孝宽坚守立勋。即以其地置勋州总管；西魏降，又改曰绛州。隋开皇间绛州治移正平，改置稷山县，唐以来为绛州属县。按其地形胜，背据姑射山，面稷峰以为障；汾水襟带其中，左连故绛而抵龙门。晋侯尝治兵于此，韦孝宽屡拒劲敌，亦屹然以恃形胜也。人物志列传，首列羲仲、羲叔、和仲、和叔、后稷；以邃古之传闻，居然列入传纪。次及战国廉颇，隋唐之裴眘、裴守贞，以下又述裴氏十数人。迄宋除高秀岩、高霖皇二传外，又尽是裴氏诸传矣。金自段应规、段整二传后，以至明，又大抵为段氏诸传矣。惟志后附艺术纪，首载梁周泰为至元间平阳路医学教授，子孙皆世其业。次载画师陈琏，成化时人，善绘山水诸科，子峰孙桂，能世其业。

　　永和县志二十四卷清康熙四十九年刊本(徐家汇藏书楼藏)

　　清王士仪纂修。士仪贵州铜仁县人，康熙三十九年进士，由翰林院庶吉士改授知县，四十五年任永和知县。永和本为临河县，隋开皇十八年改名永和。此志自康熙十二年，知县张君美始采集成稿，事多遗讹，文多冗杂。士仪复以通志府志参互校正，仅历月余而成书。其定志例，凡二十四门，纪载极简略。

　　辽州志八卷清康熙十二年刊本(上海图书馆藏)

　　清杨天锡修，侯维泰纂。天锡奉天辽阳人，荫生，康熙十二年任辽州知州。维泰辽州人，顺治五年贡生，官宁国府通判。考辽志肇于明正德，重修于万历三十一年州人孙毓英。此志继万历《辽州志》重修，维泰及州人王应、刘永昌、素容、孙玙、王毓奇、韩大儒、马上斌等为之，增补万历三十一年至康熙十二年之事。其书体例，分为八类，于田赋、人物、风俗纪载较详。按沿革，辽州为秦上党郡，汉为冀州涅县地；晋析涅县置乐平，后魏置辽阳县，北齐废；隋改置辽州，治辽山县，大业间废。唐武德元年复置，旋改箕州，又改仪州，卒复故名。宋金元废置无常，明清为辽州，领榆社、和顺二县。城池载：“古辽阳城在今城之北，相传帝颛顼之子祝融所建。”山水载：“太行绝顶，漳水发源，为州之有名山水也。”又有箕山在州治东六十里，相传盖避禹于箕山之阴，即此。

　　重修和顺县志八卷首一卷清乾隆三十二年刊本(上海图书馆藏)

