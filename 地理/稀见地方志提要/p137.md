<!-- { "loadSidebar": true } -->
　　清广裕纂修。广裕字石如，长白人，道光五年任元江州知州。元江自清雍正间降府为州，此志继章履成府志重修，分地理、建设、赋役、人物四纲，子目二十有八。较《章志》颇有增补，是时元江为直隶州，仅领新平一县。新平东北青龙、厂场、武垻产伏苓，为云南之最著。

　　永北府志二十八卷清乾隆三十年刊本(徐家汇藏书楼藏)

　　清陈奇典纂修。奇典福建同安县人，由贡生历官州县，乾隆二十八年升任永北知府。按沿革，永北晋时为施部所据；唐时南诏始置善巨郡，又号北方晱、威偈晱，段氏时改为成纪镇。元初置施州，寻改北胜州，后升为府，明降为州，清初为直隶州，后升为府。自升府后，未有府志，惟明万历辛丑修有《北胜州遗编》一卷。此志乃踵纂《遗编》后百余年之事，成于乾隆三十年，书凡二十七门，体裁尚为简核。

　　○西　藏

　　西藏志不分卷清乾隆间刊本，书眉有批注，未署名(上海图书馆藏)

　　此志不著纂修人姓氏，无序跋例目，亦不分卷帙；全书凡二十二篇，纪载止于清乾隆六年。第一篇曰事迹，西藏，古为三危，汉为羌，唐宋为吐番地，元明曰乌斯藏；后曰图伯特，又曰唐古忒。居于万山之中，为西方极胜之区；如布达拉有飞阁层楼，丽色夺目；别蚌、色拉、甘丹、桑鸢，为四大寺，拱朝于四方。藏地分为三部，曰康、曰卫、曰藏，康者为察木多一路，卫者即西藏拉萨召一带，藏者乃后藏孔什隆布一带。其地人民尊尚佛教，敬信喇嘛，所最崇信者，如达赖喇嘛、班禅喇嘛、噶吗、巴沙吗纳等。其始为君者，乃额勒特莽固礼之后，马克己之子纳礼藏布，传数世至苏隆藏千布，唐以公主妻之。唐公主好善，修大小二召，并筑城于布达拉为宫室；立碑于大召前，表唐藏永好誓约。明万历时太监杨英尝至其地。清崇德七年(清未入关时年号，即明崇祯十五年)，班禅额尔德尼、达赖喇嘛遣使达盛京(今沈阳)，约行善事，岁通贡表。第五辈达赖喇嘛入觐清世祖(顺治)，勅赐金册印封为臣，领西天佛教普觉干济达赖喇嘛称号。其后蒙古古什罕自青海起兵灭藏，达赖喇嘛又化生于里塘地方，名曰噶尔藏嘉慕，康熙五十九年护归西藏。雍正元年青海罗卜藏丹津入藏，年羹尧率兵平之。此篇记载，至乾隆六年止。第二篇曰疆圉，纪载西藏四境边界。西藏东至巴塘之南墩宁静山为界，巴塘之里塘属四川，岭西属西藏，其中叫察卡、中甸属云南。南至茹巴之怒江为界，西至阿里纳达克为界，北至准噶尔为界，东南至鲁巴，东北至娘错、潘松、泰宁界，西南至白布卡契界，西北至锅璧、准噶尔界，其所称锅璧即汉言沙漠地焉。第三篇曰山川，藏语称山曰拉。西藏东方之山，有禄马岭，山不甚高，绵长百里，四时积雪，在拉萨东亦称百巴，为山之最有名者。又有濯拉、鲁王拉、砂土拉、赛瓦合拉、瓦合一桂拉等，皆为大山。川有机楮河，即藏江，工布汪拉里河、金沙江、雅隆江等，皆在东部。南方之山，有锅噶拉，高大积雪，又有宗噶拉，亦高峻。川有春结即藏江一段，及洛巴河、怒江。西方之山，有阿里拉、甘不拉，即西昆仑山，锅噶拉、墨雨拉，皆为高耸无比。川有业党楮河，上有铁索桥，为守隘要地，又有藏布河、羊木隆海等。北方之山，有喇根拉、克里野拉等；川有彭多河最著，架铁索桥，又有皮船为渡。第四篇曰寺庙。按此篇所述寺庙，不下百数，亦未足以尽举藏地之寺庙。兹录其尤著者，有大召，在拉萨内，名曰老木即，建于唐时，坐东向西，楼高四层，上有金殿五座，栏杆殿宇，皆系铜底鎏金，宏敞壮丽，焕然夺目，宝珍奇玩，毕聚于内。小召在大召北半里许，名曰喇木契，楼高三层，上有金殿一座；垂仲殿在大召东半里许，名曰噶吗霞，所居护法僧，乃喇嘛装束，仍娶妻生子。木鹿寺在大召北、小召东，楼高四层，颇壮丽广阔，为西番僧习经之所。别蚌寺为达赖喇嘛避暑之所，仍仲宁、翁结巴寺，在后藏札什隆布；撤家寺亦在札什隆布，内有撤家班禅，及红帽喇嘛之祖师。其教喇嘛年少时娶妻生子，俟有子后，不复再近室家，始登法座。多尔吉拔姆宫在羊卓白地海中，海中有山，上建寺极宏丽，似有瀛世蓬岛之像。达隆寺、热正寺、楚布寺、甘丹寺、江巴林寺，为西藏大寺，皆在昌都。第五篇曰天时，述西藏之气候，因藏地势高下不一，寒暄各异。平壤则热，高平则冷，有十里不同天之语，又晴雨靡常，风霾无定，就拉萨而论，其地冬虽寒而不凛冽，夏虽暑而不薰蒸。西藏在前藏一带气候较佳，后藏则寒热变化无常，随地势之高下所定也。第六篇曰物产，拉萨产谷属，又汉人带入菜种，有白菜、菠菜、苋菜等。工布达以牧畜牛羊为食，不艺五谷。说板多山后有金厂，产青金，昌都产黄连、麝香、熊胆。驼洛海一带，有海子盐水，产白盐。第七篇曰岁节，西藏年节，如腊月大，以元日为年小，以初二为年大，凡商民停市三天。年初九日大召内集名山寺喇嘛四万众，迎接达赖喇嘛诸佛登台，或有名呼图克图者讽诵《大藏》，以五色油面做人物龙蛇鸟兽，下设木架数层，安设灯火，周围约数万盏，自黄昏后点起，至次早始撤。以天之晴阴风雪，并灯焰之色，占一年吉凶。二月三十日布达拉悬挂大佛，六月三十日别蚌寺、色拉寺挂大佛。七月十五日，其俗遍历郊圻，观田禾，则饮一日，以庆丰年，然后刈获。七月十三日至八月初五日，遍延亲友，同浴于河。十月十五日为唐公主诞辰(文成公主生于贞观四年，卒于永隆元年，《新唐书·吐蕃列传》云：永隆元年文成公主薨，遣使者吊)。十月二十五日为宗卡巴成圣之日，十二月二十九日木鹿寺跳神逐鬼，以为驱邪。第八篇曰纪年，西藏不用天干，惟用地支、属相纪年，以十二月为一岁，以寅月为正月，仍有闰月，但其闰月不同时。纪日以金木水火土五行配，与《时宪书》无异，推日月之蚀，亦纤毫不爽。第九篇曰风俗，所叙西藏民情习俗，以轻男重女，饮食以茶为最要，次青稞、炒面、酥油、牛羊肉等。装饰男子留发，妇女老少日以糖饴或儿茶涂面。第十篇曰衣冠，纪西藏人衣裳冠冕，多用毼氆鲁，富者亦穿绸缎布匹。第十一篇曰饮食，西藏自古不拘贵贱，饮食皆以茶为主，熬极浓，入酥油盐搅之，饮茶食糌粑或肉米，名曰土巴汤。日食不拘顿数，皆饮酒，乃青稞所酿，淡而微酸，名曰呛，亦有青稞烧酒。第十二篇曰婚嫁，记西藏婚姻，首取门户相对，男以识字者佳，女以善生理、识货价、理家务为善，婚嫁亦通媒妁之言。第十三篇曰夫妇。第十四篇曰生育。第十五篇曰丧葬。第十六篇曰医药，西藏医名厄木气，药不炮制，无饮片，皆系丸散，亦诊视而后用药。其视脉，以左手执病者右手，以右手执病者左手，一时齐脉，不分先后。病重必延喇嘛念经祈祷，巫医并用。第十七篇曰占卜，记西藏占卜之术不一，有喇嘛以纸画八卦书番字而占者，有以青稞排卦，抽五色毛线而占者，又或数素珠而占，或划地而占。第十八篇曰礼仪，记西藏礼节甚简，以卸帽于手，打半躬，垂手曲腰，以为礼也。第十九篇曰宴会，岁时令节，自郡王而庶民皆有宴客，或在于家，或于柳林中举之，而无仪式。第二十篇曰市肆，西藏贸易经营男女皆为之，通用货币，皆以银钱，每角重一钱五分，上铸藏文花纹，其名曰白丈。市肆不设铺面桌柜，均以就地摆设而货。第二十一篇曰房舍，述前后藏各处房屋，均平顶砌石为之，上覆以土石，名曰碉房，有二三层至六七层者。凡称大室者，中堂必雕刻彩画，装饰奢侈，不亚于庙寺堂皇者也。篇二十二曰刑法，是篇述西藏相沿有《藏律》三本，计四十一条。按此志凡二十二篇，大抵系实地测察所得，又参阅诸书有关西藏纪载汇集而成，叙述甚为翔实。但于考订取信，有欠雅正。如事迹篇所载，传闻唐三藏取经履其地，猪八戒招亲于高老庄，即为今之采里，乃吴承恩小说之言。然今求纪载西藏专志，此书最推古本矣。中央民族学院藏有抄本《西藏志》，修成于乾隆四十三年，后此志将三十年。乾隆刻本，查今存仅见此书。又此书书眉有眉批，注古今，译名之同异及笺正误讹，未详出于何人手笔。

　　卫藏通志十六卷旧抄本(上海图书馆)

　　按此志不著纂修人姓氏及纂成年代。然据桐庐袁氏刻《渐西村舍丛刊》收此志，书后有朱印附记一方云：“按此书系清户部主事桂林龙松岑公继栋校刻，伊未署名，详见公文集附记，并云原本未著姓氏，疑为和琳所辑。按和琳于乾隆五十六年与将军福康尝入藏勘定边界，此志如为和琳入藏时纂成，当在乾隆末际焉。按本书首有编例一篇，称参及《史鉴类函》《西藏志》等书。其书当成于《西藏志》后，向以抄本流传。至光绪间桐庐袁氏始刊其书。其书编次为十六卷，卷一考证、卷二疆域、卷三山川、卷四程站、卷五喇嘛、卷六寺庙、卷七番目、卷八兵制、卷九镇抚、卷十钱法、卷十一贸易、卷十二条例、卷十三纪略、卷十四抚恤、卷十五部落、卷十六经典。按此志汇叙西藏事物最推详备，而所记部落事则简略，此书虽称曰通志，实非通志之编例也，其书述西藏疆域形胜，道里、山川，部落渊源，及达赖与班禅之化生世系，则采博详实。尤于西藏之山川、地点、人名、官名，详订藏语，真切译出，颇可备考。西藏之地，古分四部，曰康、曰卫、曰藏、曰阿里，而藏之名即基于藏部，故此志称曰《卫藏通志》。按西藏沿革，古为三危，汉为羌，唐、宋为吐番地。元宪宗时始于河州置吐蕃宣慰司都元帅府，又于四川徼外置碉门等处宣抚司。世祖时复置为乌思藏，郡邑其地，以吐蕃僧八思巴(红教之祖)为大宝法王帝师领之，后嗣世袭其号。明时复累加崇封，永乐时有红教僧宗喀巴者，别创黄教，遗嘱达赖喇嘛、班禅喇嘛二大弟子，世世以呼毕勒罕转生。呼毕勒罕者，汉言化身。达赖一世即吐蕃赞普之裔，故藏人推尊为乌斯藏王，由是乌斯藏王不传子孙，而传于转生之喇嘛。万历以后，不与明通，而归诚于清，贡献不绝，清置驻藏办事大臣镇守其地，一切政事皆由大臣会同达赖、班禅裁决。按西藏四部自光绪年间划分康地隶川滇边务大臣，民国改设西康行省。卫亦称前藏，有城三十，首府曰拉萨，达赖所驻，藏亦称后藏，有城十七，首府札什伦布，班禅所驻。阿里有城五，又有纳书克、贡巴等土司三十九族，为西羌之遗裔。

　　西藏达赖喇嘛班禅德尼及大小呼图克图沙布咙源流一卷抄本(上海图书馆藏)

