<!-- { "loadSidebar": true } -->
　　近人余绍宋等纂。绍宋浙江龙游县人。民国初历任浙江法政学校教务长，众议院等秘书，司法部次长。辞官任北京美术专门学校校长，著有《画法要录》等书。绍宋初学法，兼绘画事。其家世传志乘之学，至绍宋已四传矣。是书创修，始于民国三十一年，浙江设省志史料征集委员会于云和，由绍宋为主任，从事征集浙江文献。翌年改为浙江通志馆，由绍宋与凌士钧分任正副馆长，又聘瑞安孙延钊、杭县锺毓龙任总编纂，下设编纂及分纂共二十余人。抗战胜利后，馆址迁移杭州，至民国三十八年停办。当时拟有《重修浙江通志体例纲要》《浙江省通志编纂大纲》，均出绍宋所撰。其大要以评浙省旧通志得失，兼述重修意旨，二篇曾登载于《浙江通志馆期刊》创刊号。据其大纲所言，此志体例分为五纲，一曰纪，记浙江自古以来大事，用正史本纪体例；二曰考，分为八类，考述自然现象及历史遗迹；三曰略，凡十二类，所记皆有关于社会政治事项；四曰传，分三类，拟正史列传之例；五曰谱，凡二类，拟正史表之例。五纲之外，别立杂记一类，又仿章学诚《湖北通志》之例，立两浙文征。查此志已编就者，共二百四十七册，为金石考、著述考、人物传等稿，除原稿外，南京图书馆藏有缮本。

　　杭州府志六十三卷首一卷明成化十一年刊本钤别下斋藏书印(南京图书馆藏)

　　明陈让修，夏时正纂。让嘉定县人，成化初任杭州知府。时正字季爵，仁和县人，正统十年进士。考杭州志书，今犹存者，以版刻论则推此志最古矣。本书是原刻本，首页盖有别下斋藏书诸印。查此志今犹存者，据朱士嘉《中国地方志综录》所载，此本之外，北京图书馆藏原刻本，已残缺耳，浙江图书馆有景写成化本亦残。据《四库全书提要·存目》著录此志，是据宁波范氏天一阁藏本，天一阁今已无此书。《提要》云：“是书成于乙未，因洪武中徐一夔志及永乐、景泰续志增修。分封界、山川、公署、风土、学校、水利、军政、诏敕、恤政、坛庙、名宦、科贡、人物、坟墓、寺观、书籍、碑碣、纪遗十八门。所收颇冗滥，其凡例称引用诸书，皆简节全文，或因而足以己意，故皆不著所出。”又据《明史·艺文志》载此志作为六十四卷，并卷首在内也。

　　杭州府志四十卷首一卷清康熙二十五年刊本(上海图书馆藏)

　　清马如龙纂修。如龙字见五，山东德州人，康熙举人，康熙二十四年任杭州府知府，二十八年升任浙江臬司。是编如龙延邵远平、顾豹文，据康熙二十二年仁和杨鼐等所纂志稿重辑，书成于康熙二十五年。三十三年知府李铎延汪燝，又增补会治、各宪、守令等门，余则仍依旧志原文增补，为康熙李铎增刻本焉，其书流传犹多，原本今则稀见罕有。杭州在宋时名临安，乾道、淳祐、咸淳诸朝皆有志，于明有洪武、永乐、景泰、成化、万历五志。修于宋者，今惟成淳志为全书，乾道、淳祐二志俱残缺，明志惟成化、万历犹存。宋志文虽闳肆，而失之猥杂，又诸志各自为例，互不相关。明志如万历志所纪郡事，自三代迄明，数千百年之因革治乱，采摭备考甚详，足以补宋志之所不及者，惟文则不殆宋志。是编则依万历志体裁，虽采辑繁多，而附见具能得体，且其文能与宋志颉顽。志例共列三十八门，无大纲，其体例能撮前志之所长，又不遗其细，使一郡之典章具备。其叙赋役则按年编次，殊无遗漏，纪河渠由开而恐塞，务重于浚踈。又如江海、驻防、岁时、人物诸篇，纪载朴茂核实，读其书者，可知其体裁文笔之如何焉。

　　光绪杭州府志稿二百二十卷稿本，叶景葵跋(上海图书馆藏存卷一百六至一百十五)

　　清丁丙纂。丙字嘉鱼，一字松生，号松亭，钱塘人，好藏书，著《善本书宝藏书志》。此稿近人王棻、罗榘、张预、吴庆坻校定。此本不全，仅存记事稿，人物志之儒林、忠义、孝义共十卷。按叶景葵跋略云：“光绪年此底本校刊于长沙，时子修师尚任湖南学政，其子炯齐、士鉴任校勘。入民国陆勉济(懋勋)纂修府志，又就底本增删，参用吴承志校本府志本也。”据叶跋所言，此稿非丁丙之原书矣。

　　新纂杭州府志稿一百七十八卷稿本，叶景葵跋(上海图书馆藏存卷一百八至一百十七)

　　近人陆懋勋纂。懋勋字勉济，仁和县人。光绪乙丑科举人，戊戌进士，授编修，以知府用发江苏署常州府，充牙厘局提调，升道员，入巡抚程德全幕。民国回浙，入巡按史屈映光幕为秘书。映光聘修杭州府志，后任巡按齐耀珊病其志稿过繁，改聘吴庆坻重纂成书付印。懋勋之原稿共三十三册，兹存十六卷五册，有叶景葵跋。

　　仁和县志二十八卷清康熙二十六年刊本(浙江图书馆藏)

　　清赵世安纂修。世安字维康，辽阳人，监生，康熙二十一年任仁和县知县。杭州负郭，则为钱塘、仁和二县，而钱塘之名最古，秦时已建，仁和则为五代时朱梁均王龙德二年，析钱塘、盐官二县地，置钱江县。是时吴越属钱氏，朱梁之龙德二年，即武肃之天宝十五年也。吴越《备史》云：“割钱塘盐官各半，及富春之长寿、安吉二乡，置钱江县。”宋太平兴国三年，钱氏纳土，改钱江县为仁和。及高宗南渡，建都杭州，升杭州为临安府，仁和、钱塘俱为畿县。仁和邑乘，明嘉靖间邑人沈朝宣纂《志稿》十四卷，《武林掌故丛编》收。清康熙癸丑，知府嵇宗孟奉牒纂志，遂命仁和令孟卜修纂，卜延张右民、沈兰先、吴任臣、徐林鸿、曾一举编纂，会卜去遂寝。癸亥世安官仁和，继事纂辑，延顾豹文、邵远文续纂成书。按此志摭采诸书颇富，尤于《武林旧事》《癸辛杂志》，沈朝宣《仁和志稿》、田汝成《西湖志》，征引最多。其体例分封畛、山川、公署、风土、学校、选举、水利、恤政、坛庙、吴越世家、人物、城里城外、祥异、艺文、纪事、纪文诸门，叙城中诸水，各详源流；及通畅疏流，粗具城市街道下水之说，此志实开之端。人物志，本之陈善《府志》，取沈朝宣《志稿》者，占十之八，新增万历以来人物，仅十之二。吴越世家一门，乃袭陈善《府志》例，所纪钱镠诛王郢、擒汉宏、破走黄巢之事甚详，采摭诸书皆注出处。又纪镠子元瓘，瓘子宏佐、宏俶，则仅具梗概，岂无文献可征耶。

　　临平纪三卷清四勿斋抄本(上海图书馆藏)

　　清沈谦纂。谦字厺矜，仁和临平人。按此记为记事体裁，以世代绪次，能考年月者，则按年月排次。卷一事纪，例谓自后汉延熙至宋宣和止；而书内增至明崇祯止。谦小序云：“谦作《临平事纪》，而有概焉。夫临平一镇也，僻在杭郡之东，地不满十里，户不满万人。以视天下之大，不几■〈米希〉米之在太仓乎。”此语与例无涉焉。卷二附记，汉至元，例谓事涉临平，而无年月者入此；而书内增至万历止。卷三诗纪，自唐至元止，书内无增。此志为谦原纂，而增辑者未详何人也。

　　临平记再续三卷稿本(浙江图书馆藏)　

　　近人陈棠、姚景瀛纂。棠字荫轩，景瀛字虞琴，皆为临平人。临平为仁和县属镇，今属杭县。《临平记》创修于明沈谦，记自汉至元末事迹，其后康子兰与康莲伯，又仿乡镇志例，厘为镇志十六卷，其书早佚。后有潘夏珠继沈谦之书，为《临平续记》；光绪十年，张大昌又为《补遗》四卷，纪至明末。棠鉴前记正待补续，竭十余年心力积稿盈尺，未及编次而疾作，乃嘱景瀛续成之，景瀛承其遗绪，为临平作志，稿成时年已八十有八，亲携稿送于浙江图书馆。按是编编例，重在补辑前记，记述人物以迄清末，至若山川各条，不属于人事，故列入附记别之。

　　桑梓闻见记一卷续记一卷稿本(上海图书馆藏)

　　清鲍逸纂。逸字问梅，号问梅半隐，杭州人。此书逸记杭州山水、土风、士习、土产、随笔而书。自乾、嘉以来往事琐闻，记载尤详；庚申及辛酉太平军二次入杭州事，皆目覩耳闻，颇为翔实。其书虽有采摭于《西湖志》《湖山便览》等，亦必考订属实，而后述之。此稿成于同治甲戌，未见有刊本也。

　　补订艮山杂志不分卷稿本，盖寿松堂，孙氏丰华堂藏印(上海图书馆藏)

　　清翟灏纂。灏字晴江，仁和人。此本为蓝格誊清本，一名《艮山地理书》，张尔嘉为之增补。艮山为仁和县地，在杭城东隅，系一小阜耳。宋南渡后称岳，与卞梁之艮岳齐名。元绍兴路儒学沈德章撰《艮山碑记》，述及旱道水路。此志记古迹、掌故、桥梁、村落、传记、诗文，起自咸丰迄同治止。今艮山土阜不存矣，而为沪、杭、长铁路之交点处。

　　栖里景物略十二卷清嘉庆十四年传抄本(浙江图书馆藏)

　　清张之鼐纂。之鼐字仲谋，号横潭，又号半庵，仁和县唐栖人，清初诸生。是编之鼐纂成于康熙间，书凡十二卷，补遗一卷，凡一百三十五篇，搜采颇博，文亦雅驯。惟所引事物，不注原书，此犹沿明人旧习也。书分为十二卷，而录《传经堂》记、序、诗文多至二卷，又《横潭诗集》一卷，似非志例。首列唐栖考一篇，考据沿革，漕运古迹，山川原委甚详，颇有志乘之才也。唐栖考云：“唐栖者为隐士所栖也；隐士名珏，字玉潜，宋末会稽人，镇因以隐士所栖得名。”按唐栖在仁和县北五十里，德清县东南三十五里，栖水所贯，水南仁和，水北德清，为产蔬果著名之地。此书为之鼐曾孙迎煦于嘉庆己巳岁借邵兰生藏抄本传抄，阅年兰生之书毁于火，今此本为孤本矣。

　　海昌外志八卷明崇祯二年刊本(江苏省地理研究所藏)

