<!-- { "loadSidebar": true } -->
　　清李来章纂修。来章名灼然，以字行，号礼山，襄城人，康熙举人，知连山县事，有循迹。其为学以慎独为主，所著有《礼山园诗文集》《洛学编》等书。此志凡八卷，卷一图绘，卷二形势，卷三风俗，卷四言语，卷五剿抚，卷六建置，卷七约束，卷八回化。卷前有来章自序，序谓：“八排之瑶，连州居其三，连山居其五，其余小排更有十七。”此志语气，对瑶族颇多欺辱之辞，惟记瑶族之风土人情甚详。如述瑶族之分布，连山大排分居于马箭、军蜜、里八岗、火烧坪、大掌岭，小排分居于天塘、大坪、小猪豹、八百粟、茅田、平安冲、鱼赛、六对、盘血冲、鸡公背、牛路水；连州大排，分居于三汕岭、横坑、行祥。卷前列瑶排总图一，自水瓮毛，经龙会、龙浮、平安冲、苦竹塞、连山县城，至连州城止。图凡十二页，所经之里程、排塞、田山、庙井皆备。风俗载瑶族婚姻任自选择，俗习敬高年，尊祖宗。记瑶之种族姓氏，瑶姓有盘、房、唐、沈、李、莫、冯、黄、邓、何十姓。言语篇，叙瑶语用瑶汉语对照，分天地、岁时、山川、人伦、身体、宫室、婚姻、生死、饮食、衣服、五谷、畜物、果品、器用、杂物、农具、器械、乐器、教化、杂言、讼狱、瑶歌等类，注音译言，若熟读此篇者，可以通瑶语也。

　　○广　西

　　广西通志六十卷明嘉靖十年刊本(北京图书馆藏)

　　明林富修，黄佐纂。富莆田县人，弘治十五年进士，历官至兵部侍郎兼佥都御史，总理广西事务。佐纂《广东通志》已著录。按广西有通志，此志为创修，其书体例，首列凡例、图经二卷，次表八卷，志三十卷，列传九卷，外纪十一卷。纪载详明，体裁简核，如沿革、分野、职官选举皆用表，以省简牍，体例亦善。然其书之别类分门，殊有失慎严之意，《四库全书提要·存目》议其书所失者有云；“唯土官已隶职方，命以爵秩，而列之外纪，非大一统之义。寺观亦列外纪，云辟异端，然仙释则载之列传中，不外其人，而外其人之所居慎矣。艺文苟无关于风土，则可不录，既以其有关录之，而列之于外纪中，尤不允也。”观其评议甚当。按广西沿革，春秋时为百越地，秦置桂林、象郡；汉初属南越，后改置苍梧、郁林二郡，属交州，兼为荆州零陵郡南境，后汉因之；三国属吴，晋为广州地；刘宋为湘、广二州地，南齐因之；梁置桂、静二州，陈因之。隋为始安、苍梧、永安、郁林四郡，唐属岭南道，置桂、容、邕三管经略使，后又分置岭南西道；宋分置广西南路，元置广西行中书省，明置广西布政使司，属县凡七十七。秦之桂林、象郡，其名始著之于《史记》，厥后南荒舆志，渐而成编。最著者，如唐莫休符《桂林风土记》(《学海类编》收)，段公路《北户录》，宋范成大《桂海虞衡志》(《学海类编》收)，明魏浚《嶠南琐记》，张凤鸣《桂故桂胜》，皆叙述典雅，掌故可稽矣。惟其间郡邑沿革，诸书皆不载。但见《通志·艺文略》有《广西路图经》，《宋史·艺文志》有《广西会要》，是乃统志广西一省之书耳。然其与今之通志，体例不侔，故通志之作，实自此志始也。

　　西事珥八卷附峤南琐记二卷明万历四十一年刊本(上海图书馆藏)

　　明魏浚纂修。浚字苍水，别号湛卢山中人，福建松溪人，万历甲辰科进士，官至右佥都御史。是编浚官粤西时所作也。按其自序略言：“余轺车所至，好咨问土风地志，与今古先贤遗事，录置箧中；今来岭右稍又录注，得二百余则。”审其所录诸篇名，首《五岭考》《汉兵入越考》，次所录者，多为山川文献，征风考俗之言，旁及鸟兽草木，仙源释派。其书名“珥”者，据其自序谓：“西事因大荒，诸所载神人多珥蛇者，珥耳饰也；一曰瑱，又蚕弄丝于口亦珥；因以珥名录。”其文艰涩，观其书皆记粤西之事也。此书上海图书馆藏有二部，一部存卷一至四为残本，一部共八卷及附二卷俱全；二部版刻文字略异，而篇目行款尽同。按其书卷一多言山川地理，卷二多言风土，卷三多言时政，卷四至五多言故事及人物，卷六多言物产，卷七多言仙释神怪，卷八多言苗裔，凡一百十三篇。尚余碎事及续闻者百余则，别编为二卷，名曰《峤南琐记》。《四库全书提要·存目》著录此书为八卷，谓其书“虽不立地志之名，然核其编次，固地志之类，但不列门目耳；其考订颇不苟；叙述亦为雅洁，无说部沓杂之习”。然其书中，载《龙光貌类文成》《舒宏志转生》诸篇，不免偏信禅说，稍涉荒唐矣。

　　桂林风土记一卷槜李曹氏抄本，清张载华题记，杨守敬等签校(上海图书馆藏)

　　唐莫休符纂。休符曾任融州刺史、御史大夫。此记休符在官时所作焉。据《新唐书·艺文志》载莫休符.《桂林风土记》三卷，此本只存卷一古今事迹、山川、古迹、冢墓、庙观、人物，共四十八条，而非全帙矣。此志首叙桂林沿革谓：“秦置桂林、南海、象郡，汉武改为郁林郡，以桂林为县。孙皓凤凰三年分郁林、象郡为桂林郡。”今之桂林，为孙吴时所建郡地也。按张载华题记略云：“《桂林风土记》唐光化二年融州刺史莫休符撰，《新唐书·艺文志》作三卷，今只存一卷。闽谢在杭《小草斋》所录旧藏，得惟起首卷尾，称获诸钱塘沈氏，是洪武十五年抄传。虽非足本，中载张因、卢顺之、张发、元晦路、单韦瓘、欧阳膑、李渤诸人，诗采《唐音》者均未著于录，洽闻之君子当发见幽光者也。”今此本载华所言诸人均未见载，则此本又有缺散，非洪武时抄传之原本也。

　　阳朔县志四卷传抄清康熙十二年刊本(上海图书馆藏)

　　清陈洪畴纂修。洪畴字石庵，浙江嘉兴人，监生，康熙五十年任阳朔知县。按本志沿革谓：“隋初置阳朔州，属桂州总管府，境有阳朔山故名。”此志之修，据凡例谓；“此志乃陈石庵延廖学古编图志，邑司训权汝骏及邑人徐元远编订成帙。”其书体例，自建置沿革至艺文，凡五十门，篇首序论，及书中修辞润饰，据序言皆出洪畴手笔。又据凡例称：“舆地、祀典、赋役、秩官、兵防、人物、古迹、艺文诸篇，悉如旧《阳朔图志》，而详加增补。”观其书中各门，间有挂缺者仍多，编者虽密意搜求，然终不免犹有疏略之感焉。

　　融县志十二卷清道光十一年修，抄本(北京图书馆藏)

　　清刘斯誉修，路顺德纂。斯誉江西南丰县人，嘉庆二十二年进士，道光十年任融县知县。顺德字应侯，融县人，举人。融县自唐置融州，迄明降为县，清因之。清乾隆二十三年知县皇甫枢始修县志十四卷，此志斯誉官融县时继皇甫枢县志重修；其书凡二十六门，所纪以瑶、僮二族之风习往事甚详。物产门，以载花鸟虫鱼为备，而反疏言五谷、竹木、蔬果诸农物。查此志未见刻本，民国间融县县长黄志勋曾据抄本油印，今油印本亦极稀见矣。

　　象州志四卷清乾隆二十九年刊本(北京故宫博物院藏)

　　清蒋曰莱纂修。日莱吴县人，贡生，乾隆十九年任象州知州。象州即今象县，据本志沿革谓：“象在汉时属郁林郡，在吴时属桂林郡，本潭中、中溜二县之地，而非秦时之象郡焉。”《象州志》肇修于明万历知州李维岳，志凡四卷三十八门，清雍正十二年知州祖承祜重修，书皆不传。此志为日莱纂成于乾隆十九年，其后十年知州李宏济始刊成书。其书体例，全编凡四卷，二十类。第一卷五类，曰天文、曰舆图、曰沿革、曰疆域、曰山川，目十有五。第二卷五类，曰民赋、曰盐法、曰学校、曰建置，曰坛庙，目十有一。第三卷四类，曰秩官、曰选举、曰军政、曰名宦，不分子目。第四卷六类，曰迁谪、曰人物、曰部族，曰纪序、曰诗钞、曰杂录，子目六。天文有星野图，舆图有疆域总图，山川志叙州境山川名目具备，而脉络不分，原委不详。职官选举，均不用表，仅记名氏，且尊卑顺序、时代前后有倒置。名宦传载唐一人，宋九人，元一人，明十八人，清一人，则取录甚严，必实有见益于此地者录之。其他各类皆纪载疏略。总按此志定例修辞能务实在，中无夸耀附会之言，可为志乘之核实者也。

　　庆远府志二十卷清道光八年刊本(徐家汇藏书楼藏)

　　清英秀修，唐仁纂。英秀字铁山，满洲镶红旗人，道光三年任庆远府知府。仁字尧心，临桂县人，嘉庆二十年任庆远府教授。按本志序谓：“庆远府志可考者，始于清康熙二十三年郡守白启明采辑，见编志十二卷，其已佚。乾隆十九年郡守李文琰又纂府志十卷，今犹传有抄本。”此志乃继乾隆《李志》重修，始事于李彦章、钟禄、恒梧三守，及英秀任乃克告成。其书体例，为类十二，曰地理、曰沿革、曰建置、曰食货、曰经政、曰学校、曰营伍、曰职官、曰选举、曰人物、曰艺文、曰时事，为目六十有四，纪载郡事则核，邑事则简。按沿革，庆远之地，于汉初为南海尉赵佗所据，自汉武元鼎六年平南越置定州，属郁林郡。唐更名宜州，宋初置庆远军，咸淳元年升为府，领县五。元改府为路，明复为府，领县一、州一、土州二、长官司三，隶广西布政使司。清仍为府，领县三、州二、土州一、土县一、长官司五，属右江道，道隶广西承宣布政使司。庆远多矿产，据本志食货矿厂篇，有丹砂、银、铜、锡、铁、铅等矿。

　　天河县志二卷清道光六年刊本(北京图书馆藏)

　　清林光棣纂修。光棣字桐轩，蓬溪县人，举人，道光五年任天河知县。此志为光棣官天河时所纂，其书编次分沿革、秩官、选举、舆地、山川、建置、经政、艺文、胜迹、宦绩、列传、前事十二门，因事定例，殊欠排比，纪载亦简略。据其凡例云：“其言简，其事该，而其所志则无不尽，天河文献自此可征矣。”此志实记载寥寥，殊不免自夸。天河沿革，置县始于唐，先属粤州，后属宜州。宋置庆远军，后改为府，天河隶也，元属庆元路，明清属庆远府。

　　白山司志十八卷传抄清道光十八年刊本(上海图书馆藏)

