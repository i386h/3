<!-- { "loadSidebar": true } -->
　　兀良哈此东胡之种居辽西郡北境汉为奚酋所据东汉征败之走匿松漠间后魏之先复居故地为库莫奚契丹别部小者号曰蒙古又曰鞑靼有孛端察儿者为鞑靼部长子孙分部曰去押者居于乌桓之地与畏罗乃蛮九姓回鹘故城和林接壤奉贡于辽金而隶属于蒙古九世孙也速该攻塔塔部获其长铁木真次于盘陀山而生子因名曰铁木真取其志武功也至忽必烈灭金而有天下立官属府卫遂号蒙古为散卫鞑靼以其不同乎种也本朝洪武二十二年征败北胡来降者众诏以兀良哈之地自全宁抵喜峰近宣府置朵颜卫自锦义历广宁至辽河置泰宁卫自黄泥洼踰沈阳铁岭至开原置福余卫为东北外藩命其长为指挥使指挥同知各领其部然古有扶余国在玄菟北千里今以福余名者或是其遗种不可晓也永乐初弃大宁城与之今其地密迩京师朝贡不绝景泰初为虏所驱窜名虏中以之来贡我所以待之者比常例加优乃愤然谓我畏强而慢弱此亦狡矣其俗无常居制邀乐车趁水草而住牧男子悉髠头带皮壳帽女人打??建垂戴桦皮筒衣皮而不布帛茹肉而不菽粟无宫室之居无彝伦之理兄亡弟纳其嫂弟死兄赘其室喜战鬬好围猎不树五谷不种蔬菜渴则取马牛羊之乳而饮之常营辽河两岸窥我中原虚实乘间入寇其地不毛无所产也惟皮张鱼鲜而已福余泰宁二卫鞑靼在开原迤西古城堡境外住牧旧开原一带地方到古城八九十里至开原一百十余里若移营在辽阳迤西长勇长安二堡境外顺辽河林泊住牧辽阳该营迤西沿边墩堡无马市止许乞讨盐米各堡抚待其二卫鞑靼时或在开原迤西古城庆云定远铁岭地方曾迟泛河地方宋家泊懿路地方丁字泊鼠窃狗偷将家小生畜送在辽阳西北境外辽滨塔河泊住札离边墙九十里若在辽阳迤西边堡蒲河十方寺堡沈阳上榆林平虏靖远长营长勇长胜长安长宁长静海州东胜东昌西宁西平西兴时或为患将家小生畜送在开原迤西境外旧开原住牧此鞑靼原与朵颜卫鞑靼一种分别三部我成祖文皇帝定为朵颜等三卫俗号散卫在山海关迤西建昌地方喜峯口朝贡后因朵颜鞑靼强胜将福余泰宁二卫鞑靼以广宁为界不容往来住牧所以止在辽阳开原二处地方边堡为患朵颜鞑靼专在宁远迤西境外虹螺山旧大宁城一带住牧北至广宁迤西细河堡三百余里至广宁城三百四十余里东至锦州大兴堡三十余里至锦州城九十里南至宁远迤西仙灵寺等堡九十里至宁远城一百二十里西至前屯迤北瑞昌等堡二百余里至前屯城二百二十里此一种鞑靼富强者朝京不乞计部内贫穷者专结构鼠窃广宁地方镇宁镇远镇静镇夷镇边镇武镇安等七堡义州地方大清大宁大平大康大安大定等六堡锦州地方大茂大盛大镇大福大兴等五堡宁远地方椴木卫松山堡长岭山堡灰山堡寨儿山堡白塔山堡兴水县堡小团山堡仙灵寺堡前屯地方锦川营新兴堡高台堡瑞昌堡平川营三山营永安堡按山海关界迤西不属辽东地方其诸夷种类不详 

　　库莫奚鲜卑别种为慕容皝所破窜松漠间俗甚不洁善射猎好寇掠魏道武亲讨至弱水南大破之开辽海置戍和龙诸夷震惧后稍强分五部唐开元中奚首入朝封公主以妻之八年弟鲁苏立奚众附突厥鲁苏不能制奔榆关赵含章讨平之明年酋李诗帅部落来降以其地为归义州授其酋都督元和中入朝拜归诚郡王赐姓李氏阴结回鹘室韦犯西域振武太和中复寇边卢龙李戴义破之地多黑羊马善走登山逐兽下上如飞契丹阿保机强盛奚人苦其苛虐奚王以别部西徙妫州依北山射猎采麝香人参分为东西奚东奚在琵琶川辽太祖五年征西奚所向辄下分兵讨东部亦平之于是尽有奚霫之地 

　　驱度寐在室韦北隋时通焉其人甚长不束发皆里头居土窟中身轻一跳三丈走及奔马能立浮卧浮与陆走不异 

　　地豆于在室韦西千余里多牛羊出名马无五谷惟食肉酪魏延兴三年遣使朝贡至太和中贡使不绝 

　　乌洛候后魏通焉在地豆于北其土下湿多雾穿地为室多豕有谷麦无大君长俗绳发衣以珠为饰无寇盗好猎乐有胡空侯木橹革面九弦西北有貌水东流合于难水东入海西北二十日行于已尼夫水所谓北海也 

　　百济马韩五十四国百济其一也初以百家济因号焉其国东西四百里南北九百里南接新罗北距高丽西限大海海中有三岛出黄漆树似棕而大六月取汁漆器物若黄金自晋代受藩爵宋齐并遣使朝贡唐永徽六年高丽与百济靺鞨连兵侵新罗新罗王遣使求援上遣苏定方发兵十万伐之定方引兵自成山济海趋其都大破之百济王义慈降百济故有五部分统三十七郡二百城七十六万户显庆五年诏以其地置熊津等五都督府郎将刘仁愿镇百济府城熊津都督王文度卒百济故将福信据周留城迎故王子丰立之引兵围仁愿诏以仁轨为带方州刺史发新兵以救仁愿仁轨转鬬而前所向皆下新罗粮尽引还福信招集徒众其势益张仁轨与仁愿合兵休息士卒乘百济无备率众破之拔其数城福信专权百济王丰杀福信遣人至高丽倭国乞师拒唐兵三年熊津总管孙仁师攻百济拔之初刘仁愿仁轨既克贞岘域诏仁师将兵浮海助之军势大振诸将以加抹域水陆之冲于是水陆并进遇倭兵于九江口四战皆捷百济王丰奔高丽子忠等率众降百济尽平留仁轨瘗骸骨籍户口理财赋署官长通桥道补防塘课耕桑赈贫老立唐社稷颁正朔百济民大悦武后时为新罗渤海靺鞨所分百济遂绝 

　　新罗其先本辰韩种在百济东南五百余里东滨大海即汉乐浪地民无氏有名食用柳杯若铜瓦元日相庆拜日月男子褐袴妇长襦见人以手据地为恭不粉黛率美发以缭首以珠彩饰之男剪发戴黑巾布皆妇女货贩畜无羊少驴骡多马马不善行武德四年王真平遣使入朝封乐浪郡王贞观五年献女乐二太宗却之真平死女善德立为王死妹贞德袭永徽初攻百济破之遣子法敏入朝贞德织锦为颂以献曰大唐开洪业巍巍皇猷昌止戈戎衣定兴文继百王统天崇雨施治物体含章深仁谐日月抚运迈陶唐幡旗既赫赫钲鼓何锽锽外夷违命者剪覆被天殃淳风疑幽显遐迩竞呈祥四时和玉烛七耀巡万方维岳降宰辅维帝任忠良三五成一德昭我唐家光帝美其意擢法敏太府卿开耀中子政明遣使者丐唐礼及他文辞赐吉凶礼并文辞五十篇开元中遣子弟入太学学经术开成中籍质子及学生岁满一百五十人皆还之会昌后朝贡不复至 

　　倭在韩东南大海中依山岛为居凡百余国自武帝灭朝鲜使驿通于汉者三十许国历朝鲜乍南乍东度三海历七国然后至其国去乐浪带方郡并一万二千里在会稽东与儋耳相近去辽东甚远去闽浙甚迩初通中国实自辽东而来至六朝及宋则多从南浮海入贡土宜禾稻麻纻蚕桑知织绩为缣布出白珠青玉其山有丹土气温暖冬夏生菜茹无牛马虎豹羊鹊其兵有矛楯木弓竹矢或以骨为镞男子皆黥面文身以其文左右大小别尊卑之差男衣皆横服结束相连女人被发屈紒衣如单被贯头而着之并丹朱扮身如中国之用粉也有城栅屋室会同男女无别饮食以手而用笾豆俗皆徒跣以蹲踞为恭敬人性嗜酒多寿考至百余岁者甚众国多女子大人皆有四五妻其余或两或三女人不淫不妬少盗讼犯法者没妻子重者灭其族其王姓阿势氏汉建武中奉贡朝贺永初元年献生口宋元嘉中来贡加使持节都督倭新罗任那加罗秦韩慕韩六国诸军事隋开皇末又与中国通唐贞观初遣使入朝永徽初贡琥珀大如斗玛瑙若五升器咸亨元年遣使贺平高丽稍习夏音恶倭名更号日本使者自言国近日所出以为名或云日本乃小国为倭所并故昌其号又妄夸其国都方数千里南西近海东北限大山其外即毛人云开元初使者请从诸儒授经贸书以归贞元末学子橘免势浮屠云海□留肄业历二十余年乃归宋雍熙元年日本僧奝然与其徒五六人浮海而至奉职贡献铜器十余事奝然善隶书不通华言问其风土但书以对云其国中有五经书及佛经白居易集七十卷至熙宁以后连贡方物其来者皆僧也元世祖之至元一年以高丽人赵彝言日本可通三遣人往又使洪茶丘以千料舟轻疾舟汲水小舟共九百艘载士卒一万五千征日本而日本人竟不至我朝国初时尝欲征倭国彼遣使嗐哩嘛哈奉表乞降上问倭国风俗如何嗐哩嘛哈以诗答曰国比中原国人如上国人衣冠唐制度礼乐汉君臣银瓮篘新酒金刀脍锦鳞年年三二月桃李一般春上初欲罪其不恭徐乃贳之永乐中寇金州总兵刘江伏兵望海埚烧绝其众遂不为患此乃倭之裔孽也后其国王仍遣人从苏州入贡今浙江之作患者亦其裔孽云 

　　虾夷海岛中小国其人须长四尺尤善弓矢令人插箭于首发无不中唐显庆四年随倭国使入贡 

　　东沃沮在高句丽之东东滨海北与挹娄夫余南与濊貊接邑落各有长帅其地东西狭南北长方千里土肥美宜谷善田种言语饮食居处衣服有似句丽其葬作大木棹长十余丈开一头为户死者先假埋之令皮肉尽乃取骨置椁中家人皆共一椁刻本如主随死者为数焉武帝灭朝鲜以沃沮地为玄菟郡后为夷貊所侵徙郡于高句丽而北更以沃沮为县属乐浪东部都尉光武罢都尉官封其渠帅为沃沮侯其土迫小介于大国遂臣属句丽句丽置其中大人为使者以相监领责其租税貂布鱼盐海中食物发美女为婢妾云 

　　濊亦朝鲜之地南与辰韩北与高句丽沃沮接东穷大海西至乐浪汉元朔中叛朝鲜率众诣辽东内属帝以其地为苍海郡其人性谨愿少嗜欲衣皆着曲领男子系银花为饰俗重山川各有部分同姓不婚病死即弃旧宅更新居种麻养蚕晓星候先知岁丰约常十月祭天名曰舞天又祭虎以为神乐浪檀弓出其地魏正始中举邑降为乐浪带方二郡朝谒有军征赋调如中华焉 

　　女直其先出于勿吉世居混同江长白山鸭绿水源南邻高丽北接室韦西界渤海东北邻五国其族分六部有黑水部其水掬之色微黑目为混同江俗勇悍善射能为鹿鸣以呼诱羣鹿而杀之食生肉饮糜酒醉或杀人不能辨其父母以桦皮为屋地多良马常至中国贸易有海东青能擒天鹅阿保机虑为患迁女真豪右数千家于辽阳南谓之合苏馆由是黑水部民在南者系籍于辽号熟女真已而避兴宗讳改为女直后金主出自生女直部系五国种类元灭金置合兰府水达达等路军民万户府五分领混同江南北之民一曰桃温一曰胡里改一曰干朵怜一曰脱斡怜一曰孛苦江按地域此当为胡里改也永乐二年女直野人头目来分其地为建州左右三卫封其酋为都督都指挥指挥千百户镇抚等官赐印及诰俾仍旧俗各统其属以时朝贡自后每年十月内朝京由深山稠林到辽阳迤东关口抚顺城一百里至辽阳城三百八十里 

