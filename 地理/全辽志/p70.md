<!-- { "loadSidebar": true } -->
　　朝鲜在辽东东南昔武王封殷太师箕子于其地箕子以商人五十从之教民以礼义田蚕又制八条之教其人不盗门户不闭妇人贞信饮食以笾豆其后三十六世朝鲜准亦僭称王燕稍畧得其地秦灭燕属辽东外徼汉兴为远难守复修辽东故塞至浿水为界燕王卢绾反入匈奴燕人卫满亡命东走渡浿水役属真蕃朝鲜蛮夷及燕齐亡者击走朝鲜王准王朝鲜都王险方数千里传子至孙右渠初辽东太守约满保塞外蛮夷勿使盗边蛮夷君长欲入见天子勿得禁止右渠所诱汉亡人滋多又未尝入见真蕃辰国欲上书见天子又壅阏不通武帝元封二年遣楼船将军杨仆从齐浮海左将军荀彘出辽东征之右渠城守数月不下天子使故济南太守公孙遂往征之彘与遂谋诱执杨仆并军急击朝鲜相韩陶路人将王唊先降次年相尼溪相参杀右渠降城未下右渠大臣成已又反左将军使右渠子及路人子告谕其民诛成已遂定为真蕃临屯乐浪玄菟四郡置太守以高句丽为县属之昭帝并为乐浪玄菟二郡汉末为公孙度所据传至孙渊魏灭之晋永嘉末陷入高丽高丽本扶余别种其王高连居平壤城即乐浪郡地唐征高丽拔平壤置安东都护府其国东徙在鸭绿水东南千余里五代唐时王建伐高丽辟地益广并古新罗百济而为一迁都松乐以平壤为西京其后子孙遣使朝贡于宋亦朝贡辽金历四百余年未始易姓元至元中西京内属置东宁路总管府画慈悲岭为界本朝洪武二年其主王颛奉表称贺诏封高丽王二十五年主瑶昏迷众推门下侍郎李成桂主国事诏从之成桂更名旦徙居汉城请改国号诏更号朝鲜四世弘暐幼弱其叔瑈以让位请景泰七年封瑈为王自是以来岁时贡献不绝最为礼义之邦其国置八道犹中国之有布政司也其国人喜学至穷里厮家亦相矜勉衢侧悉构岩屋号局堂子弟未婚者曹处诵经习射其取士之法亦以子午卯酉之年开科会试不连登者仍治生员举业其风俗每岁季秋王燕八十之老于殿妃燕八十之妇于宫使用禁金银贸易以粟布五金所产惟铜最多国尚红独王用之凡百家筑高墙以隔风火宣德间许以易买书籍药材天顺间许以绮罗彩段成化十二年挟助天兵征剿建州每岁终使臣回许买牛角弓面一百副遂为常十六年请改贡道朝议以为由辽阳经广宁过前屯而后入山海关迂回三四大镇自有微意自鸭绿江抵前屯山海路太径恐贻后日忧遂不从其请 

　　马韩韩种有三马韩最大在西有五十四国其北与乐浪南与倭接俗知田蚕作绵布出大栗如梨有鸡其尾长五尺邑落杂居无城郭作土室形如冢开户向上不知跪拜无长幼男女之别不知乘牛马不重金银锦罽而贵缨珠以缀衣或饰发垂耳科头露紒布袍草履性勇悍善用弓楯矛橹虽有鬬争攻战而贵相屈服俗信鬼神常以五月羣聚歌舞以祭神至十月农事毕亦如之诸国邑各立一人主祭天神号为天君又置别邑名曰苏涂其义似西域浮屠也晋太康中频遣使入贡方物太极元年请东夷校尉何龛上献咸宁三年复来明年入请内附 

　　辰韩见上耆老自言秦之亡人避苦役适韩国马韩割东界地与之其名国为邦弓为弧贼为寇行酒为行觞相呼为徒有似秦语故或名之为秦韩有城栅屋室诸小别邑各有渠帅其王常用马韩人作之世世相袭辰韩不得自立明其流寓之人故也地肥美宜五谷知蚕桑作缣布乘驾牛马嫁娶以礼行者让路国出铁濊倭马韩并从市之其风俗颇类马韩兵器亦与之同儿生欲令其头匾皆押之以石喜歌舞饮酒鼓瑟形似???武帝大康中三来朝贡 

　　弁韩与辰韩杂居城郭衣服皆同言语风俗有异其人形皆长大美发衣服洁清而刑法严峻其国近倭故颇有文身者初朝鲜王准为卫满所破乃将其余众数千人走入海攻马韩破之自立为韩王准后灭绝马韩人复自立为辰王建武二十年韩人廉斯人苏马諟等诣乐浪贡献光武封马諟为廉斯君使属乐浪郡 

　　定安本马韩种为契丹所破其帅纠余众保西鄙自称定安国宋太平兴国中会女直遣使朝贡路由本国乃托其使附表上云臣本高丽旧壤渤海遗黎保据方隅涉历星纪仰覆露鸿钧之德被渐渍无外之泽顷岁契丹强暴攻破城寨臣祖考守节不降与众避地以迄于今 

　　高句丽在辽东之东其先出夫余王得河伯女闭室内为日所照有孕生一卵其母以物里置暖处有一男破卵而出及长字之曰朱蒙善射夫余之臣谋杀之朱蒙东南走遇大水无渠鱼鳖为之成桥朱蒙度至纥升骨城居焉号曰高句丽因以高为氏汉武帝元封四年灭朝鲜置玄菟郡以高句丽为县属之东晋以后其王居平壤城历慕容宝盛熙三世遂据有辽东之地隋文帝初王汤遣使诣阙进贡授大将军改封高丽王朝贡不绝炀帝征王元不至伐之未服唐初封王建武为辽东王太宗时东部大人盖苏文弒建武立其弟子藏仍册为王新罗遣使言百济与高丽连兵谋绝新罗入贡之路以张亮李世绩等伐之克辽东城高宗永征六年高丽与百济靺鞨连兵侵新罗遣程名振苏定方伐之定方破高丽于浿水围平壤未下百济平后顾同善李世绩郝处俊薛仁贵等复伐高丽王藏泉男产降擒男建高丽悉平分为五部百七十六城九万余户为九都督府四十二州百县置安东都护府于平壤以统之擢其酋帅有功者为都督刺史县令与华人参理以薛仁贵检校安东都护总管兵二万人以镇抚之二年四月敕徙高丽三万八千三百户于江淮之间及山南京西诸州空旷之地留贫弱者守安东仪凤三年以高藏为朝鲜王安辑高丽藏至辽东谋畔召还徙卭州而死高氏遂亡旧城没于新罗余散入靺鞨其别种大祚荣徙居营州阻险自固武后使将军李楷固讨破之祚荣东据东牟山高丽靺鞨之人稍归之方二千里户十余万胜兵万数附于突厥是后上建为王又得朝鲜与为一 

　　乌桓本东胡也汉初匈奴冐顿灭其国余类保乌桓山因以为号焉俗善骑射随水草放牧以穹庐为舍东开向日食肉饮酪贵少而贱老其性悍塞怒则杀父兄而终不害其母以母有族类父兄无相仇报故也有勇健能理决鬬讼者推为大人大人有所呼召刻木为信部众不敢违犯姓氏无常以大人健者名字为之其嫁娶则先畧女通情或半岁百日然后送牛马羊畜以为聘币妇人能刺韦作文绣织氀毼男子能作弓矢鞍勒俗贵兵其约法违大人言者罪至死自杀其父兄则无罪自为冐顿所破众遂孤弱臣伏匈奴汉武帝遣骠骑将军霍去病击匈奴左地因徙乌桓于上谷渔阳右北平辽东五郡塞外为汉伺察匈奴动静大人岁一朝见宣帝时辽西之地寝为乌桓所据灵帝初乌桓大人上谷有难楼者九千余落辽西有丘力居者众五千余落皆自称王又辽东苏仆延众千余落自称峭王右北平乌延众八百余落自称汉鲁王并勇健而多计策献帝初平中丘力居死从子蹋顿有武略代之总摄三郡建安初冀州牧袁绍与前将军公孙瓒相持不决蹋顿遣使诣绍求和亲遂遣兵助绍击瓒破之绍矫制赐蹋顿单于印绶建安中曹操自征乌桓大破蹋顿于柳城其余众万余落悉徙居中国其遗种在故地者为鲜卑所并 

　　鲜卑本东胡之支也依鲜卑山因号焉其言语习俗与乌桓同唯婚姻先髠头以季春月大会饶乐水上然后配合禽兽异于中国者有野马原羊角端以牛角为弓俗谓之角端弓者又有貂豽娄?军子皮毛柔软天下以为名裘汉初为冐顿所破远窜辽东塞外未通中国建武中鲜卑与匈奴入辽东辽东太守祭彤击破之斩获殆尽由是震怖复请祭彤求自效功因令击北匈奴斩头二千余级连岁出兵击北虏还辄持首级诣辽东受赏赐于是鲜卑大人皆来归附永建中耿夔击破匈奴单于逃走鲜卑因此转徙据其地匈奴余种留者尚有十余万落皆自号鲜卑鲜卑由此渐盛邑落百二十部各遣入质永宁元年鲜卑大人其至鞬降封为率众侯至鞬复叛屡寇辽东乌桓校尉耿晔发缘边诸郡兵出塞击之斩首数百大获其生口牛马什物鲜卑乃率种众三万人诣辽东乞降其至鞬死鲜卑抄盗差稀复有檀石槐者部落畏服遂推大人乃立庭于弹汗山歠仇水去高柳三百余里兵马甚盛数为汉患石槐死后衰微为轲比能所灭比能本小种鲜卑以勇健不贪众推为大人部落近塞青龙二年魏卫州刺史王雄遣勇士刺杀比能立其弟其后诸子争立众散魏初诸部大人有莫护攻者始自塞外率其诸部入居辽西棘城之北号慕容部至孙涉归迁辽东之北附中国涉归之子廆先为寇后降以为鲜卑都督元康初东夷归廆者甚众廆卒皝嗣尽有辽东之地屡伐高丽大败其众又袭虏夫余王以归皝卒子隽嗣称帝使慕容垂为平州刺史镇辽东隽卒子暐立忌垂垂奔秦秦遣王猛伐燕遂入邺执暐辽东之地悉入于秦苻坚肥水之败垂乘衅背坚举兵兴复尽有故地其后将军徐岩叛据令支高丽因袭取辽东二郡垂卒历宝盛熙三世篡弒相仍国内纷乱高丽遂据有其地盛虽尝攻新城南苏拓境七百余里终熙之世辽东莫能克魏永和九年拓跋珪既破慕容弘徙辽东民于幽州慕容崇亦以辽西降魏自此辽东悉归于魏复攻白狼城弘奔高丽高丽王琏杀弘自是高丽始大 

