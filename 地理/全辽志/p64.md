<!-- { "loadSidebar": true } -->
　　树底风枝坠阶前露叶垂无云银汉迥不夜玉蟾窥只影惊时换丹心媿自知霜旌临塞北随处问疮痍 

　　又 

　　前人 
　　秋院黄昏际空庭独坐时疏星疑隐见丛菊渐披离隔幔寒蛩度归山去鸟迟静观幽兴满更使客情怡 

　　?高岭 

　　王之诰 
　　连山青嶂合车马亦能通陟巘疑登汉穿林乍蔽空鸟鸣幽树里花杂乱蓁中随处堪吟眺无劳徒转蓬 

　　?阅边至辽阳 

　　【 巡抚都御史】 苏志皐 
　　海国风掀冻雪残惊沙凌乱拂征鞍马毛如猬须如戟谁信边头猛士寒 

　　?辽衢行 

　　【 巡按御史】 温景葵 
　　日照千门物色新雪消山郭静风尘闾阎处处闻箫鼓辽海城头也有春 

　　?新正闲适 

　　前人 
　　连朝锁闼簿书闲缓步离亭一解颜岂是风裁因岁改欲留春色在民间 

　　?上元前夜 

　　前人 
　　日上庭槐鸟鹊归花灯初试意相违逃亡屋里无烟火莲炬辉煌照绣衣 

　　?闻笛 

　　前人 
　　冰玉堂前晚啜茶月华雪影竞纷奢已是令人清透骨谁家更调落梅花 

　　?闻砧 【 时有征夫戍蓟镇者】 

　　前人 
　　庭前落木风凄凄月下砧声转更凄征戍未还秋已暮寒衣何日到辽西 

　　?嘉靖甲子春河东三捷 

　　黄襄 
　　闻说嫖姚誊气麤手提玉剑志吞胡帷中妙算皆先着一月殿前三献俘 

　　又 

　　前人 
　　破虏将军夜渡辽鸣弓勒马箭横腰左贤问姓当先遁不向龙堆更射鵰 

　　?晾甲山 

　　王之诰 
　　英主当年定太平征辽曾此驻龙旌咸阳宫阙几朝代土俗犹存晾甲名 

　　?阻河 

　　前人 
　　山际云飞雨未收长河滚滚尚奔流何当挽取洗兵甲莫遣征人阻岸头 

　　?石面 

　　前人 
　　山中白壤雨成泥沾体犹嫌解污衣何事年荒民困苦也应和菜煮羹糜 

　　又 

　　前人 
　　石面闻之倍可伤嗷嗷赤子亦充肠如何骄贵朱门客一饭十千曾未尝 

　　又 

　　前人 
　　民饥何不啖肉糜生长深宫那得知若得也闻石面苦肯将膏血等沙泥 

　　?登辽阳镇远楼 

　　【 兵部郎中】 张弼 
　　步上高城更上楼凭栏一望思悠悠山如图画催吟兴海作桮桊荡醉眸箕子故封今异域管宁旧隐是何州遥闻胡马时南牧未请长缨愧白头 

　　?登望京楼有感 

　　【 巡按御史】 郭登庸 
　　雨洗沙场杀气收天涯秋暮独登楼一方烟井闻鸡犬百里晴郊散马牛断垄黄云依占戍孤城斜日射寒流沧冥寂寞鱼龙伏回首西南望帝州 

　　?和韵 

　　【 给事中】 薛廷宠 
　　辽阳亦是先王地落日孤城独倚楼南望青齐隔沧海北看豺兽遁沙丘珠帘绣柱秋堪眺宿雾残云晚未收回首蓬莱双阙迥使槎何事尚淹留 

　　又 

　　【 监察御史】 朱篪 
　　望穷京国二千里步上边城百尺楼叆叆苍烟横朔漠荒荒败叶下林丘金兰契谊应难并玉烛勋名早见收把酒凭栏思无限不缘歌管故淹留 

　　又 

　　【 巡按御史】 史褒善 
　　漫俯清郊物色幽风尘荏苒共登楼云开绣幙碧连海花映朱甍翠倚丘天畔客杯逸兴远沙头樵唱晚霞收凭危极目燕山里潦倒边城尚滞留 

　　?华表柱 

　　【 巡按御史】 杨行中 
　　千年华表名虚在终古神仙事杳茫独柱已非当日石断碑空乱后人肠远山弥望朝天碧蔓草先铺野日黄鹤去不来惟鸟语故乡城郭尚辽阳 

　　?辽阳考试漫成 

　　【 巡按御史】 刘讱 
　　辽海东风散晓寒杏花光艳满台端欣逢士集开方盛怕报春归落未残香入布袍偏缱绻影随松盖共团圞公余忽忆当年事十里红霞送目宽 

　　?平川乔道长邀登千山寓宿 

　　【 翰林侍读】 华察 
　　三月烟花雨后新韶光偏动宦游人青騩远踏千山雪绿柳先回万壑春东海无波初见月西台有主惯留宾夜深忽忆銮与远指点星河望北辰 

　　?游千山祖越寺 

　　东岩徐文华 
　　堂隍迥合水潺湲路转陂陀百折还上界钟声霄汉杳前山塔影夕阳间松涛涨壑千岩响花雨浮空满地斑坐久虚堂疑误入恍然身世出人寰 

　　又 

　　初亭程启充 
　　佛阁高楼缥缈中此身应已在虚空天花乱落轻云湿贝叶时翻细雨蒙万劫混茫真幻寂千峯回合失西东凭闲俯瞰尘区杳更借金鎞刮眼蒙 

　　又 

　　【 前给事中】 北郭刘琦 
　　路入千山小径斜林丘窈窕轻周遮岩松宿雾长浮翠石涧流泉漾落花远近峯峦飞崒嵂高低台殿隐谽谺共来不倦登临兴阗寂真堪谢世哗 

　　?次东岩韵 

　　薛廷宠 
　　万壑雷鸣水势湲千山落日鸟飞还胜游况值秋重九高枕应分云半间月色空蒙当户白雨痕剥落染碑斑中霄楼阁传钟鼓已觉尘踪远世寰 

　　?次北郭韵 

　　朱箎 
　　路转峯回石磴斜禅关长是白云遮月华只道霜天晓秋叶翻疑上苑花山引楼台连碧落风传钟罄 【 罄：磬】 出嵚谺野禽亦解听经咒羣集檐松静不哗 

　　?次初亭韵 

　　史褒善 
　　山川迤逦画图中翠洗尘埃浩劫空风弄秋声飞叶度雨收残照落雰蒙浮生自识难违性客路不妨转作东眼??氏物情随意足漫将旅泊厌纷蒙 

　　?九日联句 

　　徐东岩　程初亭　刘北郭 
　　边州秋净海天宽佳景重逢漫作观云日萧条飞北雁风尘流落系南冠八年九死霜前泪万里孤臣塞上寒少壮从军今白首茱萸愁向醉中看客里虚逢重九节奔波垂老海之滨世情稍稍秋云薄野色丛丛露菊新霜重尚余黄叶树樽空不见白衣人登高西望多乡思眼望襄平万国尘载酒登高西日落东牟遥阻望乡台故园菊对娥眉冷异域樽当蒲水开云里哀鸿高复下沙头落骛去还来淹留坐惜年光转客思萧萧物自摧 

　　?九日游千山 

　　朱箎 
　　冉冉旌麾郭外行万山秋色雨余清疏林落木年光晚绝塞新寒雁阵惊异域几人同胜览天风为我拂尘缨白云深处钟声动知是山僧道左迎 

　　?宿大安寺有怀 

　　【 给事中】 吴希孟 
　　奇石苍松世界分千山虎豹散狼羣洞前黑白万林雨坛上浮沉一篆芸钟尽漏随庄室蝶心依神会柏台云清樽旧约逾三月何日参军细论文 

　　?罗汉洞 【 在千山祖越寺上深四丈阔一丈内有石罗汉】 

　　薛廷宠 
　　罗汉洞天一径通烟丛林杪放行踪海螺捧出云千迭锡杖飞来阁几重石涧长鸣昙雨落香风不动法门空蓬莱未必能胜此缥缈笙歌绕梵宫 

　　?登千山寺 

　　【 巡按御史】 李辅 
　　曲磴夤缘转翠微扪萝攀树叩禅扉空岩雾积笼诸佛高阁云浮俯落晖石壁半余苍颉字山僧闲拥白云衣行人岁月风尘度来向丹丘问息机 

　　又 

　　前人 
　　远山红日蔼霏微钟鼓新晴启曙扉风袅篆烟清晚梦露凝瑶草待春晖羽旗卷雾催行色画戟飞霜照客衣高卧何如僧入定一帘松影了禅机 

　　?秋夜宿千山祖越寺 

　　张邦土 
　　万木苍苍一径秋行人迂驾独寻游峯峦佳处得禅境松桧丛中忽梵楼乱石雨余泉溜响空山日落磬音幽谁知岩穴平生癖今夕烟霞一暂留 

　　又 

　　前人 
　　千山宿雨霁新秋孤客积怀慰壮游篆壁烟销披古籀檐铃风细语危楼晴花照水春如在凉月浮空夜更幽为问万松苍翠里几人曾被白云留 

　　?罗陀洞 

　　吴希孟 
　　悬崖万仞通一路洞门深锁青云树石髓何年结水莲岩齿当空滴翠露野僧穿穴卧苍苔仙客攀林冲冷雾登眺恍然升半天乱散渔舟横古渡 

　　?登罗陀洞 

　　黄　襄 
　　石壑丹霞迥世纷山腰鹤迹出人羣晓来先得半竿日夜静偏眠一榻云满径苔痕沿磴滑数声僧语隔天闻何时解却黄金印独乘三车演法文 

　　又 

　　前人 
　　洞口薛 【 薛：薜】 萝覆径幽诸天隔世远悠悠半间佛室石中起数点天花云外收月静徧看尘界海风吹不断上方秋更怜双树无家客忘却形骸可自由 

　　?望京杰构 【 以下辽阳八景】 

　　【 监生郡人】 韩承训 
　　身在江湖心在朝登楼见日动长谣杖藜叹世意长苦授简题诗兴亦遥画栋珠帘江渚映城尖径仄旆旌摇凭高欲为呼闾阖辽水东西尽寂寥 

　　?广佑雄图 

　　前人 
　　西北禅林出郭偏当阶宝塔对金仙顶芦月在光同照层铎钟虚韵独传立地却愁鳌负重凌霄应畏鸟飞还转轮还是推来易谁与苍生结善缘 

　　?太水环带 

　　前人 
　　燕丹昔日避秦兵衍水今传太子名紧口远从千涧出边头近倚一川平斯干自入维熊颂如带应同白马盟向晚渡头争利涉隔林烟雨棹歌行 

　　?千山列屏 【 昔人见千山有五色气云出状元】 

　　前人 
　　层迭千山五寺藏石门南面俨成行银屏冬去雪山阔锦帐春回金谷长岚暗虎龙深隐伏气蒸云雨结微茫无人拈出生花笔辜负当年五色祥 

　　?香岩佛梦 

　　前人 
　　香岩高耸映中峯左右陂陀建塔重火宅无期僧自定灯朝有梦佛留踪笙簧松远飞巢鹤云雾潭深睡伏龙始悟无生原不染顿令心地欲相从 

　　?华表仙因 

　　前人 
　　丁令千年已化仙归来胜事古今传泠泠仙语人民后戞戛鹤鸣城郭先石柱长苔青入汉丹炉绝火紫消烟秦皇汉武俱成诳韶舞岐鸣凤可甄 

　　?首峯泉瀑 【 城古名襄平旧辽阳在边外】 

　　前人 
　　首山地抱自逶迤远 【 远：达】 望昂头似远旗台号青云来不定泉飞白水去如期因知魏将连营处并忆唐皇驻跸时惟有城名今异旧中原弃地使人疑 

　　?陀洞悬珠 

　　前人 
　　佛洞高深景物殊洞檐平涌石如珠只将金鎞开蒙眼更揭尼珠照昧途在石恐随雷雨动悬岩端与月星符登临身在浮云外为取瑶华咏步虚 

　　?送孙中丞还朝 

　　前人 
　　辽水曾瞻冠盖行燕台旧竚俊贤名来迎儿伴骑青竹归重朝廷掩白珩烟霭丹丘巢翡翠波腾瑶海动鲵鲸遥思西北风尘际好仗明公六月征 

　　又 

　　前人 
　　公去朝天二十年今来诸事己非前孔明政易原居蜀乐毅功成早去燕粉署郎官称应宿蔡州御史赐通天国家纲纪照星日济济师师贵尚贤 

　　?过褒功祠 【 祠祀总兵名宦韩斌】 

　　【 户税给事中】 周金 
　　宣室元勋旧列名功高河北受降城玉门不困将军垒金匕空闲契利盟天子拊髀廊庙计乡关血食子孙荣英风潇飒辽阳道陇树苍苍暮霭生 

　　?同荣黄二道东巡 

　　【 巡按御史】 张铎 
