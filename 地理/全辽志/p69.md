<!-- { "loadSidebar": true } -->
　　戊子之秋九月旁死魄莪峯公与客登医闾之山休于盘石之上俯瞰沧海仰止丹崖览东辽之形胜想重华之肇封升降峛崺四望垣埢顾谓客曰美哉山河即此可以对景矣又奚必陟绝然之■〈山截〉巅哉乃即其处作具瞻亭斥粉饰之施戒雕琢之工无积日之久土木之穷匪曰驰骋纵目实可省俗观风故赋其事爰以美之瞻斥西山之岩岩兮磨云汉之苍苍堆烟岚之迭翠兮溥盘错于淳庞列诸峯之罗立兮如剑戟之森铓崔嵬万仞环抱六重势同插架秀压居庸中孑然之突出兮作西土之焚宫卧霏霏之烟霄兮若鹤飞之崆峒聆哀壑之呼号兮响幽涧之石淙北瞻沙漠南望蓬瀛狐竹西联鸭绿东潆俯三韩兮跨长城控九夷兮拱神京带辽水兮激澄清至夫封垤白云桮桊虹螺并泰岳列■〈山差〉峩基托医闾兮伟地理星分箕尾兮焕天文邻仙人之洞兮践圹草之香熏通圣水之地兮盼绉波之绣纹俯吕公之嵓兮袭圹草之芳芬瞰东丹之台兮余万卷之典坟若其凫翳振鹭颉顽飞翀佳木异卉高低葱茏耸飞阁倒乔松悬瀑布面长空西风急而暮山紫北雁尽而霜叶红良辰不再胜概难逢攀巉岩之危石若骞空之飞鸿回川泽于睇盼觉宇宙之无穷尔乃访风于前川兮羡花柳之渺茫忆鲁南之沂水兮乘舞雩之风凉凤凰翱翔兮鸱鸮潜藏魑魅远遁兮野雀骈食虎豹敛迹詟服犬羊善韩范之宣抚审忧乐之后先威声宣于沙漠惠泽洽于穷边将表仪于廊庙岂曰兹山之具瞻 

　　○歌 

　　辽阳歌 
　　具瞻亭歌 
　　郑女歌 

　　?辽阳歌 【 十首】 

　　【 十首】 张鏊 
　　胡尘静扫古营州辽水讴歌亿万秋紫极西悬双日月凌云高处望京楼 
　　帝扫妖氛紫塞清龙江渤海洗天兵橐驼北走奇云散铁凤城春万柳生 
　　龙虎军中大将坛千峯如戟出云端春来帐外看山色万斛空青白日寒 
　　首山西望□崔嵬黄屋当年驻跸台为报昭陵云树道朝宗春水鸭江来 
　　万山猎火啸鸟桓白日呼盟血未干黄发小儿同涕泪何时飞将斩楼兰 
　　宝雾西浮王母池白云应有赤松师何人更跻金鳌背海鹤空题石上词 
　　辽阳春似洛阳春紫陌花飞不见尘莫惜万金拚一笑几回裘马换新人 
　　戟罢长休十万兵平原座客满朱缨恩深塞夜春如海明月歌钟到五更 
　　挟弹呼鹰并玉鞍芙蓉宝剑醉中看寸心白日论知己愁听高歌易水寒 
　　桃市春阴度玉墀深闺啼鸟梦惊时机中文字心中泪一日情天百尺丝 

　　?具瞻亭歌 

　　程启充 
　　高阁椅危巅上与飞云齐林岑迭□凿斜径吞吐日月分东西盘旋曲折下复上凌虚百丈悬丹梯耸兢数息不可到眼花神悸忽欲迷阳坡宽衍抱山腹羣峯辐辏飞寒瀑高人指点历画图结构孤亭纵心目杂芳绕径摇晴光石龛钟乳流琼浆开窗揽结生灵籁陶然身世浑相忘紫芝黄石争烂绚啼鸟落花还向面烟霞淡拖迟游人可惜风光自流转胡沙万里静边陲鼓吹铙歌冽虎貔军中韩范今谁是小心犹诵南山诗南山北斗屹相向维石岩岩天荡荡三朝出入推尽臣坐镇华夷归德望呜呼具瞻兮具瞻不在兹亭不在山中朝赫赫周师尹令人可望不可攀弥纶元化调玉烛尧封禹甸开愁颜 

　　?郑女歌 【 并序】 

　　前人 
　　嘉靖庚寅中丞成公保厘东土崇文阅武区吏宣化首陶节概以风四方乃广宁卫状上郑女行实公偕节镇王杨二公曰王风既熄道化凌夷斲廉殒耻且不免于士流矧夫女子云郑女未归而髽笃操节行继今垂自 【 自：白】 而不渝平生是岂易为者哉既闻于上表厥宅里复属余为辞以播诸金石义之所激固将与起顽懦仁人之心渊乎逖矣遂为郑女歌 
　　郁郁医巫山高高不可攀浩浩多正气盈盈天壤间球琳琅玕相荡射精华不独归金石百年锺秀有伊人使我闻之长太息郑氏之女年未笄名门许聘孙郎妻合欢未奠双飞雁悲风吹断青云梯地老天荒不相见寒尽春回共流转残生甘作未亡人洗却铅华谢钗钏斑斑血泪染衣裳可能化作紫鸳鸯凄凄切切抱长恨朝朝暮暮闾山阳闾山自今古女心良独苦谁将断根草栽作连理树郑氏之行真可哀秖今不见青陵□龙章凤诏天边来表扬宅里光昭回芳馨汗漫逼上台眼中脂韦俱尘埃须眉之客徒雄猜翻云覆雨何为哉 

　　○词 

　　＋ 兰英碑词 
　　＋ 黑副帅词 

　　?兰英碑词 

　　【 按察副使】 李贡 
　　兰英盖州军成化初调广宁操备厮役欧总兵信九年春胡虏掠小黑山报至英随欧追虏出境虏因风举火我军溃欧马中箭死追益急英曰主将三军司命即欧公死如大众何乃以所乘马拥欧驰归英遂遇害时英 【 英：欧】 以规罪故不敢为英表扬之今三十三年矣予行宪至盖州而哀之乃刻石于墓而系以词曰有明之盛兮边守为严犬羊窥伺兮匪月匪年乘间窃掠兮飞扬胡尘得报追逐兮将卒鼓行胡虏得利兮纵火用兵主将马踣兮贯矢于膺鸣乎危哉天地反复兮星辰易位山川崩沸兮雷霆为溃何此心之耿耿兮指本初而不背审此身之当死兮明章大义嗟主将之司命兮国体系夫重轻羌纤微之摧辱兮怛何用夫微生我骨可断兮沟壑是横我血可涂兮原野是腥独主将之不可死兮皇鉴予之哀情固铢称而寸度兮夫何暧昧而难明将卒之两全兮信仓皇之所难矧锋镝之在前兮固不可从容而盘桓委马以奉主兮冀纵辔而生还岂厮役之受恩兮欲图报而难殚慨羊斟之御主兮抽宿昔之恨端乃恋恋于杯羹兮竟致主于凋残顾仓卒之所处兮在恩义为兼尽人孰无死兮要能处死之为正重国体于丘山兮匪私情之是徇孰谓厮役之琐琐兮有此忠诚之至性何堂堂之搢绅兮反临危而徼幸自归骨于兹山兮已三纪其有余神飘飘而上征兮饮沆瀣而康娱朝揽辔于扶桑兮夕弭节于少皡之墟俯永世而一息兮侔贞烈以为徒嗟恩典之未及兮在世道为何如周崇死难兮有门关以及孤汉宠死事兮纷印绶之累累兹固观风者之责兮对荒坟而忸怩聊树碑以刻词兮慰忠魂于杳微 

　　?黑副帅词 【 副帅名春嘉靖辛酉战殁于险山】 

　　【 巡按御史】 王得春 
　　铁马嘶风白云垒长谷雷驼剑光起将军身是万里城胡儿望尘魄先褫野场血战摧千酋蠡王夜遁三韩底清河谈笑挥神兵擒馘女直如穴??畾子龙胆张巡齿怒发冲冠穹庐圮九边列校多插貂继伦忠勇独无比何以将军身先死单骑遇虏如山来鹰扬挺鬬藐虎兕蛇予龙战挥霍飞手格羣胡相披靡媳山围绕矢道穷臣力竭矣心已矣昔闻汉世飞将军数奇不偶封侯玺不见陈家谷口扬无敌至今英声同天只成败岂在死生前一点丹衷照青史扶桑日出海水红长风天末云霞绮总是将军濯濯灵长生今古何曾已堂堂祠宇凛衣冠伏腊村翁走岁祀丽牲碑下读遗文山崩石裂医巫里我来持节过辽阳腾章帝阍最知尔操词一吊哭数行用告并边诸将士 

　　○行 

　　墉鼠行 

　　?墉鼠行 

　　张升 
　　张网不畏狼冯妇不畏虎胡为举世人独畏穿墉鼠鼠爪岂如虎爪张鼠牙不似狼牙长虎在深山狼在野尔鼠何得居高堂太阳当空稍退避敛尔形身藏暗昧黄昏未及暮云横即肆奸回殊得志掉头瞋目步如飞呼曹引类趋庭闱厨下先餐供祭肉架间复啮及时衣翻盆覆钵贪饕甚东馆西轩游已尽粉墙画壁任穿窬蹑阁登台谁复禁有时忽到绣床边并头莲叶枝枝残金针彩线不知处双鸳拆作孤飞鸾有时潜入书房里万轴牙签尽销毁瑶琴锦瑟无寸弦图画珍藏半凌替有时侵入箧笥中吴绫蜀锦纷于蓬湘浦云笺皆失素粉囊脂盒余残红太仓岁积千锺粟留待荒时备饘粥尔心那解识天心晓夜侵渔未知足嗟尔鄙鼠欲何为虎狼犹有束缚时一朝王母生嗔怒大纵狸奴捕捉之健儿纷纷捣巢穴火焚水溺穷搜索丞相忧怀自此纾廷尉按问尤深责尔身己见喂饥猫尔子尔妇将焉游臧获怒尔常切齿磔尔皮骨燃膏脂人性何尝殄天物尔独于人大肆毒世间好恶本同情何处偷生改营窟 

　　○谣 

　　捕蝗谣 

　　?捕蝗谣 

　　韩承训 
　　辽无蝗嘉靖辛酉蝗始西来人惊见之恐遗种将不可禁往岁金复民流至此遂有海蜣螂到今为农害今蝗必有招致之者刘向占谓禾养民如贤蝗食禾为害贤之应然辽无贤将不在民乎作谣以志之 
　　朝捕蝗暮捕蝗去何处来何方辽地三月花不芳冬寒遗唾结冰霜迁氓流卒愁死亡当年闻蝗未见蝗翩翩衡雁近随阳北飞往往先春翔人言辽地似苏杭我愿塞上寒如旧蝗不来兮免饥瘦 

　　○对 

　　三蝗对 

　　?三蝗对 

　　前人 
　　嘉靖辛西五月蝗自广宁东至河自河北出塞越旬日从沈阳上榆林关入内地所至遗种又旬日子蜅出于是遍辽左辽地旧寒人初不识蝗客有见其复 【 复：腹】 文者余曰此天蝗也故其来也阵结云雾响动风雷下迅雨雹田且食且不食若有福祸焉其次有股无翅逐疆循亩绳如江河积如堆阜遍如粪壤投如沙石腹亦有文此地蝗也然又有高不飞天卑不落地在人之上小则食藿大则食肉饥则噬人饱则择良一噉而饮三十年余脔及于身后亦有文标其身此之谓人蝗客曰予何幸与夫子生于三皇之世 

　　◆外志 【 外夷国卫史考】 

　　辽之为言辽绝也以弹丸黑子之地控引诸胡非中华全盛之时力不能有况羁縻异类乎国初征讨不庭威行沙幕故荒服之外皆奉正朔称臣妾小者得列署而爵秩之大者得宣命而君长之盖亦开辟以来不两见者今虽不复尽然而其国号名爵犹班班可考余故志之以表国家一统之盛且令谈边者据图揣势毋缓辽焉 

