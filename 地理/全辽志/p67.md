<!-- { "loadSidebar": true } -->
　　幽州北镇高且雄倚天万仞蟠天东祖龙驱之不肯去至今鞭血余殷红崩崖暗谷森云树萧寺门横入山路谁道营丘笔有神只得峯峦两三处我方万里来天涯陂陀缭绕间风沙直教眼界增明秀好值岚光日夕佳封龙山边生处乐此山之间亦不恶他年卜地作生涯世间谁问扬州鹤 

　　?览秀亭 

　　【 都督】 毛论 
　　秋风几日摇霜樾北镇西山两奇绝启窗览秀小亭幽景物撩人自然别丹崖翠壑吐仍吞黄云白草入深垣短碑古塔幽兰馨野店孤舂何处村荒榛小径不盈尺谷口萦纡更深入萧萧木落岂胜秋溪欲断流堆乱石山形地脉势何崇上有千载之苍松孤高偃蹇傲氷雪秀拔天地干秦封红霞几缕吞朝旭突兀高楼断山曲南峯势压北峯雄剑戟森然对羣玉彩云缥缈栖蓬莱金阙森罗紫极开山空寂寂白昼永野旷落落清风来飞檐铃铎语朱阁石殿帘栊闲翠幕回峯转壑挹清溪迭嶂层峦连碧落山原迢递千里通万物苍茫一目中放怀聊取片时趣仙境未必人间同白云一片青山小野戍烟霞秋意老林梢几点认归鸦天外数行横绝岛晴时乘兴纵登临与客携壶乐赏心海阔天空云浩浩台高树合影沉沉九宵入幕飞琼露野鹤孤云恍然度长吟走笔思无穷尽览风光此亭赋 

　　?广宁马市观夷人交易 

　　李贡 
　　戍兵夜送夷人箭为说年来边守宴天朝岁稔百物丰乞与小夷相易变元戎下令开边关还令奇兵谨堤援累累椎髻捆载多拗辘车声急如传胡儿胡妇亦提携异装异服徒惊眴朝廷待夷旧有规近城廿里开官廛夷货既入华货随译使相通作行眩华得夷货更生殖夷得华货即欢忭内监中丞镇是邦连年烽火疲征战兹晨何幸不闻警往事嘻嘘今复见共夸夷驯斯人福载酒招呼骑相殿寒威凛凛北风号不顾惊沙扑人面中严互市勿作伪务使夷心有余羡羣酋罗列拜阶前仍出官钱供饮燕令其醉饱里馂余归示部落夸恩眷朝廷有道将领贤保尔疆土朝赤县肉食酪浆如不充常来市易吾不谴狗鼠偷窃亦何为徒速天威毙雷电羣酋歌呼复稽首长奉兹言作藩垫监司纪述一日观归觅楮生呵凛砚 

　　?赠广宁傅司谏希准入京 

　　蔡天佑 
　　旱余一雨成秋水浩浩洋洋几千里九月雷声吼不休辽阳数见烟尘起九重不免东顾忧敕书飞下宜防秋西征将士未返旆到处仓庾空唱筹此中事事皆眼见君行玉佩趋金殿塞外无烦内地兵军中自有天山箭第一朝廷赏罚明边储大发士马精将军一鼓气百倍窃 【 窃：穷】 荒万里可横行 

　　?义州和韵 

　　周斯盛 
　　未试重阳雨先期翰海云当杯星错落远槛菊芳芬留醉酬佳节行歌恋旧羣他乡兼寇盗不厌北山文 

　　?暮春有感和韵 

　　李辅 
　　多病江南客浮踪水上云人随春色老花自故园芬卧听鸟啼月行看雁逐羣寸心垂折尽三读北山文 

　　?石堂松雪 

　　前人 
　　雪压松巅冻莫禁石堂经日锁寒阴轻沾鹤背浑无迹密洒僧衣似有心吹入竹床期偶出扫充茶灶助清吟自怜雅趣清人骨呵笔题诗到夜深 

　　?过牵马岭 

　　前人 
　　策马驰驱历翠微绕身云雾逐征衣风生古峡双龙吼径入层霄独鸟飞万迭乱山危蜀道一天芳草对春晖空歌陟岵悲游子陌上花残人未归 

　　?寄锦州黄斗南 

　　张鏊 
　　自出乌桓塞三年此一逢与君今夜话宁愧古人风管子辽东帽桓公汉代骢圣朝多雨露慎勿叹途穷 

　　?题乳峯滴翠 

　　【 举人郡人】 贺士谘 
　　滴翠从来景色奇乳峯名目自何时啼饥赤子今多少借问山灵知不知 

　　?题女儿河 

　　前人 
　　一湾流水遶山阿更涉行人岁月多配偶未成天地老至今犹唤女儿河 

　　?紫荆清晓 【 以下锦州八景】 

　　【 生员郡人】 秦桐 
　　紫荆高耸古城东曙色平分瑞霭浓烟锁层峦迷翡翠岚腾绝顶隐芙蓉洞门初启仙人宅梵贝方扬古寺钟有意凭栏纵吟目不堪霜旭眩双瞳 

　　?虹螺晚照 

　　前人 
　　青山万迭拥虹螺落日悬崖爽气多挂笏静观成感叹倚阑遥望足吟哦余辉掩映收桑梓倒影参差入涧阿纵有长绳垂百尺欲留无计奈渠何 

　　?乳峯滴翠 

　　前人 
　　乳峯千尺锦城南长日迟迟锁翠岚松倚危岩濡健尾萝悬古壁湿胡髯凉生禅室僧衣润冷透危巢鹤背沾几度携琴过林樾不禁清气逼人严 

　　?松山浅黛 

　　前人 
　　好山还比黛眉浓逶迤南来接乳峯一抹寒青瞻望里半规轻绿有无中云边似被铅华妬雨后如加点化功静倚危阑时极目效颦西子颇堪同 

　　?玉泉新霁 

　　前人 
　　寒泉流出玉崆峒百尺深源一窍通光漾金盘涵瑞旭影摇文绂荡轻风碧天倒浸秋容淡晴嶂平流晓色浓最爱临流毛发爽陡然清思豁心胸 

　　?石堂松雪 

　　前人 
　　雪压松巅冻莫禁石堂经日锁寒阴轻沾鹤背浑无迹密洒僧衣似有心吹入竹床期偶出扫充茶灶助清吟自怜雅趣清人骨呵笔题诗到夜深 

　　?凌河烟雨 

　　前人 
　　锦域东畔古凌河烟雨微茫趣更多断雁落时迷旧浦钓船归去湿轻蓑沿堤细柳输青黛夹岸春山湿翠螺对景欲言犹未就无端诗句费吟哦 

　　?瀛波皓月 

　　【 闽人】 李博 
　　乳峯南畔小瀛洲新月临窗灏气浮丹桂一枝香送晚金波万顷影涵秋清吟拟泛袁宏渚逸兴宁殊庾亮楼别久遥瞻仙路远清光常伴倚门愁 

　　?题笔架山 

　　【 员外郎郡人】 文三畏 
　　滨海奇山四面峯宛如笔架蘸晴空彩华不假丹青手光丽还输造化工云岫有巢居野鹤碧涛无底隐蛟龙巨灵肯借吹嘘力移向文房伴颖公 

　　?别斗南次职方张须野韵 

　　张鏊 
　　汉代封书曾折槛豸衣端不愧贤豪万雷入地黄河转一鹗空 【 空：横】 横 【 横：空】 白日高世路风尘心并苦塞垣萍水晚相遭贾生下尽匡时泪杨子何心拔一毛 

　　?右屯即事 

　　周斯盛 
　　秋风淅淅野云闲海上寒生雁独还日暮停车正愁思不堪烽火下榆关 

　　?挽辽东杨将军照 

　　【 兵部尚书】 杨博 
　　夜半将军出阴风满路隅刺心期报国沥血果平胡辽海涛声惨闾山景色孤泉台何日起聊为致生刍 

　　又 

　　前人 
　　百战称雄略胡中早著名将星何事陨天意杳难明独抱三韩节谁当万里城枢垣东望处不觉泪沾缨 

　　?前屯赠王东皐 【 于杨游戎席上赋】 

　　张鏊 
　　辽海将军春宴开重逢迁客不胜杯关河紫气呈精彩应是衔书紫凤来 

　　?三山参耸 【 以下前屯八景】 

　　【 前郎中】 叶应骢 
　　嵂崒千峰亘地来三山拔起独雄哉奇形鼎足青霄立秀色莲花紫极开石洞云深龙稳睡松岑风迅鹤迟回春晴绝顶飞芒屩身翼浮空隘九垓 

　　?六水合流 

　　前人 
　　六水来从天尽头合同为一向南流华夷大分乾坤定宇宙奇观几席收云护可知神物在波清不许射工游滔滔日夜朝宗意江汉何方动客愁 

　　?南海大观 

　　前人 
　　南楼模糊碧连天不见人间有百川龙唾五云推日月鹤飞三岛会神仙包涵已配乾坤大渐被何嫌雨露偏十五年来风浪绝吾皇盛德古周前 

　　?西岑清气 

　　前人 
　　出郭西行二里余小山碧遶谪仙居洗心林外三溪水适意窗前万卷书有日果还苏武节无人更葺管宁庐高情惭愧张公子千载遗文想故墟 

　　?一峯天柱 

　　前人 
　　苍石孤高几万寻嶙峋直与碧霄临风回共见羣飞避磴绝谁能寸步侵在地肯虚师户望擎天常抱杞人心好奇酷似无为守再拜隆名起自今 

　　?双树地龙 

　　前人 
　　共道前屯美二松我来惟见卧双龙严霜烈日炼形古明月清风舞影重得雨定教人不识避尘祗恐俗难容绝奇止在低盘处高视应踰万丈峯 

　　?姜石风高 

　　前人 
　　巨石崚嶒矗海滨相传姜女望夫频贞心不为波涛转大节还同日月新欲拟形容须是玉定知魂魄化为神古今男子惟南八多少身名愧妇人 

　　?榆关日近 

　　前人 
　　前屯虽在榆关外却倚榆关作右门中土声名违咫尺上林消息到晨昏举头便见长安日回首难同北鄙坤惟有迁人悲阻隔白云天际几销魂 

　　?过山海 

　　蔡天佑 
　　人家处处祗空村落日荒凉早闭门沧海旧通吴贡远青山犹搤汉关存旬宣鳏寡劳中贵烽火频烦达至尊独倚危楼看北斗野云萧索正黄昏 

　　?过宁远温泉 

　　【 巡按御史】 刘成德 
　　温署停征盖轻阴发晓旌霜林下疏叶曲水浴深情野旷钟声远秋高碛色明平沙方度罢骢马又长鸣 

　　?题宁远温泉 

　　刘琦 
　　沸水腾波数尺深兰汤空笑贵黄金日新久负盘铭在今日临池得洗心 

　　?宁远温泉 

　　唐皐 
　　出郭东行三四里问村寻寺路登登泉如烂手羹初覆地不燃薪气自腾解社却嫌讥裸体佩兰深愧重修能也知别有洪炉妙莫谩归功卓锡僧 

　　?宁远道中 

　　李辅 
　　星轺晓发海云红欲吊穷檐思万重八口已无三口在十家今有九家空天边草树摇斜日屋上藤萝弄晚风惆怅不堪频驻问喜传甘语兆年丰 

　　?宁远道中秋日志感 

　　【 生员郡人】 张尧辅 
　　塞上残云送晓晴山中疏木动边声沙光浥露胡天静桂影飞霜汉月明独对双台淹戍客久荒三径动归情何人醉里吹羌笛落尽梅花怨未平 

　　?东关用鲍明远参军出自蓟北门行韵 

　　郭登庸 
　　烽传八百里鼓角出辽阳蛟龙跃沧海遐哉天一方守关铁甲士臂悬双弩强连城大汉旗云表遥相望劲风吹虎窟冻雪压鱼梁雁行惊戍啸马影灭尘扬苦征谈李卫远使数苏张中原厌豺虎绝塞思贞良嗟尔东鄙地去岁多民殇 

　　?沈阳道中 

　　冯惟健 
　　绝塞驰孤骑空怀壮士忧风生鸭绿险铃急虎营秋草色横沙碛云山渺戍楼近闻经国议开拓旧边州 

　　又 

　　前人 
　　带甲东关固飞书朔漠宽山河当百战霍卫控三韩公子犹传箭胡儿不解鞍清霜下野草毡毳夜生寒 

　　?开原郊外 

　　李承勋 
　　融融春色课锄犂绝塞孤危强自支独喜连城同复旦正逢明主中兴时泽消碛雪鸿初集帘动微风燕未知忽报呼韩来纳软人心原不隔华夷 

　　?开原道中 

　　温景葵 
　　暑雨炎蒸出帝京风霜摇落历幽营一天秋色疑戈戟万里虹光引旆旌咫尺山河分内外须臾云雾幻阴晴行瞻辽海寒鸦度忽见乌桓欵圣明 

　　?阅开原城 

　　周斯盛 
　　雉蝶连云峙北陲层山如戟界华夷万年控制梯航远千里孤悬虎豹随漠漠长风吹戍垒萧萧落日拥旌旗茅檐未息边头燧在顾时劳圣主垂 

