<!-- { "loadSidebar": true } -->
　　辽东禹贡冀青二州之域粤自虞舜分冀东北为幽州即今广宁以西之地青东北为营州即今广宁以东之地夏商建长来王皆属中国周景王告晋人曰武王克商有天下肃慎燕亳吾北土也肃慎今开原之地召公封燕属燕封内秦始皇虏燕王喜以其地置辽东郡汉因之初箕子封朝鲜地在辽东东南汉武帝克朝鲜置乐浪玄菟真蕃临屯四郡俱在辽东徼外止割辽东三县高显候城浿水属玄菟耳昭帝罢真蕃筑辽东玄菟城盖并彼四郡为一郡而辽东自若也王莽时乌桓据辽西明帝末乌桓鲜卑迭相侵据汉末公孙度取之分辽东为辽西中辽郡三国魏灭公孙氏置东夷校尉居襄平而分辽东昌黎等五郡隶平州晋改辽东郡为国寻为鲜卑慕容廆所据后魏仍为辽东郡隋初又为高句丽所据唐太宗伐高丽复其地置盖辽二州高宗平高丽尽得高丽地置都督府九又设安东都护府于平壤以统之总章二年徙都护府治辽州玄宗开元初以高丽别种大祚荣为渤海郡王辽东地在勃海郡内祚荣十二世孙彝震僭号改元有五京十五府六十二州为海东盛国时上京龙泉府中京显德府系辽东地余府州乃东夷故地不在辽东之内而辽西之地仍在契丹焉五代时契丹愈大并渤海尽有辽东故地置东平郡寻升南京复立中台省号大辽又改为东京辽阳府又析辽西为中京大定府金初因之后置辽阳府以会宁为上京改辽上京为北京元为东京路寻改辽阳路建行中书省并统高丽本朝洪武四年置定辽都卫八年改为辽东都指挥使司十年革所属州县置卫永乐七年复置安乐自在二州今领卫二十五州二隶山东布政使司 
　　辽阳 【 在城都司六卫一州巡按察院行太仆寺分守道副总兵驻札于内前代无考自虞舜肇封始以其地为营州夏商皆属中国至周分封隶燕封内秦并燕名其地曰辽东以其远在九州岛之东又兼辽西而言汉灭秦易其名曰襄平汉初有襄平侯统通矫制纳周勃于北军讨平诸吕是也汉末为公孙度所据传及渊三国时魏破之置东夷校尉居襄平郡晋改郡为国后沦于高丽唐太宗伐高丽复其地五代陷于契丹其主阿保机修辽东故城以居名曰东平后升为辽阳府属县九金因之属县四元为辽阳路国朝洪武四年置定辽都卫八年改为辽东都指挥使司十年革所属州县置卫】 
　　定辽中卫 【 本汉襄平辽阳二县及辽东郡治所晋废辽复置辽阳县为东平郡本朝洪武十年罢县十七年置卫领千户所四】 
　　定辽左卫 【 领千户所三】 
　　定辽右卫 【 领千户所二】 
　　定辽前卫 【 领千户所四以上三卫俱洪武四年置为千户所至十年升为卫】 
　　定辽后卫 【 领千户所四洪武四年置初名辽东卫治得利嬴城寻徙于此八年改定辽后卫】 
　　东宁卫 【 洪武十三年置五千户所曰东宁女直南京海洋草河各领所部夷人十九年置卫并五所为左右前后四千户所仍置中及中左二千户所以谪戈者实之】 
　　自在州 【 永乐七年置治开原城内所领新附夷人后徙治于辽阳城内】 
　　海州卫 【 在辽阳城南一百二十里分守海盖参将驻札于内魏隋以前同辽阳本盖牟地高丽为沙卑城唐置澄州渤海为南海府辽为海州南海军治临溟县金天德初改为澄州元属县二曰析木曰临溟本朝洪武初平辽东九年革州县设卫治领五千户所】 
　　盖州卫 【 在辽阳城南二百四十里苑马寺驻札于内汉以前同海州本辽东郡地隋初高丽据之为盖牟城海金复皆其属地唐破高丽拔其城为盖州渤海因之辽以路通辰韩改为辰州辽海军节度使升奉国军附郭置建安县金罢葛苏馆建辰州辽海军又为盖州奉国军元为盖州路至大六年并为东京支郡省熊岳汤池二县入建安县八年并建安入本州岛元末刘益归附本朝洪武九年罢州置卫领五千户所寻调后所于宁远小沙河】 
　　复州卫 【 在辽阳城南四百二十里晋隋以前同海州唐置州五代归契丹为迁民县属黄龙府后又置复州怀德军属县二曰横山化成后改县曰永宁金改永宁曰永康元州县并废及平章刘益归附始仍州治本朝洪武十年革州县十四年设卫领四千户所】 
　　金州卫 【 在辽阳城南六百里金复守备驻札于内唐以前同海州旧有沙卑城高宗平高丽置州五季沦于契丹辽亡归金元置万户府本朝洪武四年刘益归附设卫领六千户所二十年调所领中左所于旅顺口二十一年调后所于义州】 
　　广宁 【 在辽阳城西三百三十里在城四卫镇守总兵巡抚都察院户部分司分巡道游击驻札于内本汉辽东之无虑县西部都尉治所晋属平州唐置巫闾守捉城渤海为显德府地置显州奉先军辽置干州广德军为大宁属郡金改为广宁府领广宁望平闾阳锺秀四县置镇宁军节度使元改为路属三县广宁望平闾阳元末也速纳哈出往来互畧其地本朝废州县洪武二十三年建广宁卫二十五年封建辽王改广宁中护卫次年复改广宁卫】 
　　广宁卫 【 领千户所五洪武二十六年改广宁中护卫为广宁卫】 
　　广宁中卫 【 领千户所四】 
　　广宁左卫 【 领千户所五】 
　　广宁右卫 【 领千户所三以上三卫洪武二十七年置治于大凌河开设广宁中护卫二十八年设左右护二卫永乐元年改左右中护卫为广宁左右中三卫徙于此】 
　　义州卫 【 在辽阳城西四百二十里分守锦义参将驻札于内即古东营燕部舜十二州为营州境禹贡属冀州商及周初为孤竹国之地一云以冀州地广分东北医巫闾地为幽州则义之境实属幽州非东营名也战国为燕辽东界秦并六国置辽西郡为絫县汉仍秦旧后汉明帝时为乌桓所据汉末公孙度击破乌桓遂有其地魏灭公孙氏取之未几而入于晋已为慕容氏所据苻坚并之而拓跋魏继有其土后归于隋隋亡归唐唐始建城唐末五代沦于契丹改宜州崇义军金改为义州置弘政开义同昌三县元省属大宁路隶中京元末也速纳哈出互相畧焉我朝洪武四年平定辽东二十一年调金州卫后所盖州复州二卫前后各二所共五千户所设义州卫于十三山屯种八月移卫治于义州二十八年调中所于广宁右护卫辖左右前后四千户所洪武二十五年初置后屯卫调显州懿州人实之永乐八年徙于此属左右前后中五千户所俱隶辽东都司国初以都司一员备御永乐十二年改为守备成化三年始置参将备御仍旧】 
　　广宁后屯卫 【 在义州城内洪武二十五年置初治旧宜州永乐八年徙于此领千户所五】 
　　广宁中屯卫 【 即锦州城在辽阳城西六百里守备驻札于内本汉之无虑县地晋时为慕容氏所据置西乐郡隋唐以来地皆空虚辽始建锦州置刺史为临海军节度使金属大定府元初张致叛据寻复之属大宁路置永乐县本朝洪武二十四年置卫于东关驿二十五年移治锦州三十二年调广宁屯守永乐元年复回锦州守御领千户所五宣德三年于城南二十里松山堡置中左千户所属焉】 
　　广宁左屯卫 【 在锦州城内洪武二十四年始由鞍山至十三山驿摆站屯种二十六年迁显州建卫治三十二年调广宁屯守永乐五年移锦州守御领千户所五宣德三年于城东四十里大凌河增置中左千户所属焉】 
　　广宁右屯卫 【 在辽阳城西四百五十里辽以前同广宁元属广宁府闾阳县之临海乡洪武二十六年置初治十三山二十七年城公主寨故址移卫治焉属左右中前后五所】 
　　广宁前屯卫 【 在辽阳城西九百六十里舜分冀之东北为幽州夏因之商为孤竹国周属燕秦属辽西郡汉仍秦旧幽州刺史领之汉末为乌桓所据三国属魏晋永嘉以后慕容氏据之置集宁县后入拓拔魏氏寻入隋唐置营州后改瑞州五代没于辽改为辽州置来宾县隶中京大定府金改宗州寻复为瑞州复隶归德军节度使元隶大宁路属县三曰宗安海阳海滨元季纳哈出略属其地国朝平辽东废州县洪武二十五年建卫属五千户所宣德三年又于城西五十里急水河增置中前千户所城东五十里杏林堡增置中后千户所属焉】 
　　宁远卫 【 在辽阳城西七百七十里宁前兵备道分守参将驻札于内旧无城郭与古瑞州锦州接境相距几三百里本广宁前屯中屯二卫地永乐初大宁沦没而虹螺山始入外境于是和州之墟荆条之阳胡马驰驱岁相抄掠总兵巫凯都御史包怀德上状乃割二州之地于曹庄汤池之北建卫治赐名宁远统五千户所又于城东五十里塔山别置中左千户所于城西四十里小沙河别置中右千户所属焉】 
　　沈阳中卫 【 在辽阳城北一百二十里河东游击驻札于内本挹娄国地唐时渤海置渖州辽置兴辽军后改曰昭德军金改为显德军元初为渖州后改沈阳路领县四曰乐郊章义辽滨进城元末纳哈出据其地本朝洪武二十年设卫治属五千户所又以城东北八十里古贵德州地设抚顺千户所正统二年于城北四十里设蒲河中左千户所俱属焉】 
　　铁岭卫 【 在辽阳城北二百四十里古有铁岭城在今卫治东南五百里接高丽界洪武二十一年置卫于彼二十六年徙今治即辽金时嚚州故城在辽河之东古挹娄之北属所五二十九年调所领左左千户所于城南六十里懿路城即挹娄废城永乐八年复调中千户所兼守正统四年又设中左所于城南三十里曰泛河俱属卫】 
　　开原 【 在辽阳城北三百三十里在城二卫一州开原兵备道分守参将驻札于内即古肃慎氏地后曰挹娄元魏时号曰勿吉隋曰黑水靺鞨唐贞观二年始以其地为燕州开元中置黑水府以其部长为都督刺史而置长史以监之元和以后属渤海为上京龙泉府契丹攻渤海黑水乘间复其地号熟女真后灭辽遂建都国号曰金后迁都于燕改为会宁府号上京金末其将蒲鲜万奴据辽东元伐之得其地至开元开元之名始此立开元南京二万户府治黄龙府后更辽东路总官府又改开元路领县七咸平新兴庆云铜山清安崇安归仁元末纳哈出据之本朝洪武二十一年平定东土改元为原置兀者野人乞列迷女直军民万户府二十二年罢府设三万卫】 
　　三万卫 【 领千户所八】 
　　辽海卫 【 洪武十一年置治牛家庄二十六年徙治开原城领千户所九】 
　　安乐州 【 永乐七年置治以抚新附夷人在开原城内】 
　　永宁监 【 在辽阳城南四百六十里古熊岳县故地永乐七年建设监六苑二十四今止存一监二苑嘉靖十四年本寺卿杨最重修】 

　　◆山川志 【 关梁海道附】 

　　天下名山大川风气之所含聚而生齿之繁鲜贤哲之隐见恒于兹焉系之其在边徼据要害之会以制驭荒服形势格禁之道尤多藉焉按辽境内山以医巫闾为灵秀之最而千山次之最东则为东山层峦迭嶂盘亘七八百里材木铁冶羽毛皮革之利不可胜穷然要皆无与于要塞也辽河会百川之流自开原抵海州夏秋汪濊隐若长江而樯夫戍卒皆倚以为天堑故河东窃寇视河西差缓得地利之便故耳其大较如此他若高下彬错东西支流者亦较然可以指见关梁之设缘山川以建置利民而溟渤岛屿固海运坂道风帆雾舳之所栖息者乃因以附录焉 

　　辽阳 
　　海州卫 
　　盖州卫 
　　复州卫 
　　金州卫 
