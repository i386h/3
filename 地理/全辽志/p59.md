<!-- { "loadSidebar": true } -->
　　题为摅竭愚衷条陈边务以隆万世治安事臣以樗栎庸才备员言责顷者奉命巡察辽东自惟叨一方耳目之司所以咨地方生灵休戚之故与边壖利害之因以达于宸衷以议于枢要者固臣之职事而况辽镇为畿辅藩篱积衰之势已非一朝安攘之谋所当速讲者也故自入境以来所至之处备加询访凡臣闻见所及无不可为痛心酸鼻者即欲奏闻议处又以为边方重务未可空谈而粪土微臣言难取信展转图惟欲上屡却何者诚以言而不行行而无益不如无言之为愈也今臣代事已越半年而巡历亦将周徧凡于地方利害休戚以为颇得其真而不揣妄议或可见之施行者故一念犬马之诚不敢终耻愚昧而以为狂夫之言圣人择焉或者涓尘之末少增海岳之高深而于国家长治久安之道不无小补也谨条为八事上尘天听如蒙皇上敕下该部复议施行则地方幸甚臣愚幸甚一修边墙昔玁狁之猾周也诗曰王命南仲往城于方夫以周家全胜之力南仲有能之将岂不能斩将搴旗以灭孔炽之虏而急急于一城之筑者何哉盖中国之御夷狄譬之富室之防盗也苟高吾墙垣密吾藏盖斯足以高枕而卧矣若旦暮焉持梃与刃而鬬之则不惟劳敝心力而且不能必盗之不俟吾懈也故王者之治夷狄守为上策今之所云守者边墙是已切照辽东地形较之各边迥异非有冈峦以为之阻塞非有关隘以为之控扼所以明夷夏之辨峻出入之防者惟恃寻仞之墙而已顷因雨涝频年尽皆坍塌中国夷狄若为一家致使沿边居民耕稼俱废膏腴之地鞠为蓁芜而猾虏不率又每每攻劫屯堡抄掠道途甚致患及贡夷而巡守官军亦诿以事出不测莫敢谁何不过望其既出而后从而尾蹑之曰已追袭出境矣噫溃防至此可不为寒心哉即该前巡抚侯汝谅吉澄具题皇上特遣兵部大臣经畧此事而当时任事者躁率苟且汲汲然欲竣事还朝以为一已私便之计曾不思一劳永逸以为国家久远之图故不曰修边墙而曰修边台夫千百里旷荡之地随处可投而界以弹丸黑子之台何裨防守且速成之功随手倾圮杵声未绝半成蚁蛭 【 蛭：垤】 矣糜朝廷千万之资而不能遗辽人一日之安兴言及此良可痛恨然往事之谬噬脐无及矣若不及今大举修筑臣恐辽东不知所终也查得先抚按官估计修边银两初议一百余万后议五十七万工程浩大故难卒举近臣访之各寺道将领老成更事之人及揆以今日事势之便则有不必取盈于前数而自足以成保障之形也何者墙堵之设在平时以杜零贼之窥伺在秋冬以抵大虏之驰突而已若岁加修补则卑薄与高厚不甚相远近巡抚王之诰督修者今稍减旧制功颇易成而有墙之处率皆无警则虏之进退系于墙之有无而不系于墙之高厚也明矣若皆仿此而行则修边之费可省十分之三况旧墙尚或间有一二见存而加以近年陆续督修数处通全镇而计之复可省十分之一又查得本镇额编修边夫丁银两岁计数万节因兵荒之后多从宽免故见贮库者止二三千两自今年岁少稔民力可办若今以后年分查照追征则虽不能凑足额数而岁亦可得万金矣合前数者论之而会其大较盖不过发内帑三十余万金而全辽之事完矣且前项工程又非必一时并兴也臣窃度东西地方之缓急酌东西人力之饶乏调停议处大约分为四段而总限以四年完工为便如今年修河西之宁前锦义明年则修河东之海州辽阳又次之而河西广宁一带又次之而河东开原一带循序渐进错综而施其户部钱粮亦逐年解发则朝廷措处岁止数万金而不病于转输之难百姓工作岁止数百里而不伤于力役之急至如就防工之兵以供版筑而增其盐米则不病于无夫积营田之谷以资供亿而省其市籴则不病于无食此又变通不穷之利也苟责之任事之臣竭力经画足又可总省数万金矣夫费不太赊而后患可免释此不为而曰边防臣未之闻也再照今之设险守国不过边墙与沟而已然每大虏入犯墙犹可穴而进沟犹可堙而平也故不终日而已驰数百里矣惟赚坑之制穴地数尺中置铁刃签椿复以土芥而隐其形迹每大虏入犯拥众齐驱错杂纵横势不暇择地而蹈也一遇陷没则人马俱毙而一骑困扼百骑惩戒苟率以十步之内间置一坑依附墙沟沿边皆设则彼陷没之余自相蹂践将救死扶伤之不暇而敢与我安佚之兵角低昂哉臣查得参将赵伯勋之守耀州堡游击杨维藩之备御长营堡皆用此计以收保全之功盖用方甚简而取效甚大较之有形之城池则又加数倍之利矣若与筑墙取土之际兼行此法虏又焉能长驰直入如畴昔者哉臣愿敕下该部看详臣议断行勿疑则东方疆埸之事永保无虞矣 
　　一并游兵切照辽东旧额止有广宁游兵一枝近因地方多事前后添设数处将虽增员兵不加众选调支给上下疲劳殚力耗财枚举不尽若不择其可并者而并之诚恐将来难继事体不便除镇武沈阳二处必不可省者无容再议外查得先年兵部题奉钦依入卫游击兵马一枝平时将官住札辽阳一临调入之期则征召旁午近者三四百里远者一千四五百里里粮负甲远道兼程每年春以正月半行而以四月中抵家秋以六月初行而以十二月中抵家总计在班者七月在家者两月而在道路奔驰者恒余三月中间水土不服疾疠频兴奔走烦劳形神俱敝每一班回士马物故与夫扶伤负病者以数百计其它如鬻卖器械典当衣甲者又在所不论也及至上班复当挑选精健补凑前数逮其业役而还则此精健者又成衰弱不堪矣年复一年辽东兵马岁折数百而各堡存留惟遗老弱是以此一枝之故而阴耗全镇无算之兵蚁穴不塞将成江河不可以虑 【 虑：无】 无 【 无：虑】 也查得宁前新设游击一员原以防道途抄掠之寇近来零寇稍稀似可别用而前项兵马又半系河西军士其住札之所去关仅百余里合无将此入卫游击兵马选其精勇原籍河西与南四卫者并入此枝或换出各卫之兵或顶补空缺之伍务足三千以抵入卫之数而旧设入卫游兵将归别任兵散各城臣窃计之此举有四利焉盖下班则散归宁前既有星棊布置之势上班而终日可至又无往返奔涉之劳且道路既近家人妇子音问相通饮食起居风土无间虽有入戍之名实无远役之累前项物故伤病之患可计必免矣此一利也入卫兵马往返皆支辽东客兵粮料五百一年往返四次通计该银二千余两其兵马上班不论事势缓急刻期即到每年七个月蓟镇所费除犒赏外计银二万六千余两即虽不发一矢不见一虏而前项粮料毫不可减矣若并入宁前游兵则每次往还之间朝发夕至中间道途所需可免给散而又得因声息之缓急以为调度之迟速不必先期久驻老师匮财迟调一日则省一日之费迟调一月则省一月之费日计不足月计有余月计不足岁计有余盖节两镇之钱粮岁万余金矣此二利也前项入卫兵马即令归并而以其本枝遗下及换出者散还于各城堡操备则三千之众布散沿边单弱者可充空缺者可足譬之血气得周流于四肢而不致有偏枯之患矣此三利也臣查得宁前游兵原议止给行粮三年今将及期矣访得此皆乌合之众必难久聚所以恋恋者岁粮料之存耳若一旦不与则彼必各思故土岂得人人而羁维旦旦而拘勾之哉今既从便归并而苟复尽查中后所空闲荒僻之地人给之数亩焉则无事下班月粮虽少而有服田之利有事上班既得月粮而又获行粮之领兵有恒资乐于行伍是不惟得调停入卫游兵之计而又得以抚安宁前之游兵矣此四利也议者曰虏或抄掠道途不可无卫臣查得即令零寇比前稍息中左所前屯卫俱设有备御官员责令督兵防护可保无事况游兵下班之时在家防御者将仅半岁又依臣言首修宁前边墙则数百里之保障固矣是何足过虑哉议者又曰卒有大寇乘虚入犯中后所则无可恃赖此又不然臣访之总副将领及查阅地图大抵虏寇山海关必由三山营等处而入寇中后所必由三道沟等处而入两路隔远限以数河寇山海关者不能复寇中后所寇中后所者不能复寇三海关如中后所有警飞报入卫游击则一面申报总督一面提兵出剿不终朝夕而已还故处矣且一方有急旧例镇守参游之兵在数百里之外者尚皆刻期策应而况止一关之隔一百里之远又何虑其顾此失彼哉是虽有并兵之利而实无偏废之害也臣以此访之众庶商之耆旧无不称便臣愿敕下该部越拘□之见穷利弊之思行之不疑则公私俱便蓟辽胥有赖矣 
　　一实要地昔人曰辽东省 【 省：者】 畿辅之右臂宁前者辽东之咽喉弃辽东则畿辅孤扼宁前则辽东绝故宁前一线之地最为要害其财赋甲兵所当倍于他处者也故其地东临大海西逼强胡居民治生劳多利少土著者易于逃亡迁徙者难于久住往当盛时识者犹以为虑况近者连被灾荒数罹虏患民贫军弱比之金辽尤为殊甚臣尝按历其地见其家无空丁老弱息皆差占室无完瓦村落尽成丘墟真可谓之痛哭流涕者也窃常怀杞人之忧万一虏拥数万之众屯驻其间分其精锐东掠广宁西攻山海则蓟镇无东辽东无西矣可不曰危乎若不及今多方图之臣恐虽更百十年终无富强之日也查得各省新发辽东充军人犯每一解至不过持数金以贽贿卫所之官即可以任其意向之所便名虽在籍身不在官而此辈又皆豪滑奸宄计诈百端富者挟重资以结交势要而吓诈挟骗扰害乡屯贫者逞刁猾以投入官司而打点教唆鼓惑上下甚至结而为犷徒潜而为盗贼地方食害甚于蛇蝎虽臣尝按治数十辈而散布乡市势有不能一一而芟夷蕴崇之者也夫原籍间发本驱之效力边方以赎其罪过而今反为彼稔恶之途殊非律法遣戍之意矣臣愚以为当行巡抚及臣衙门备加查勘除永远军照旧外其历年解来新军与以后解至者不拘原定卫所尽数转发宁前填实仍验其精力第为三等分别着役其精力强壮者为一等即令顶补逃故操军照例给以粮赏而录其功能精力稍次者为二等即令顶补绝故屯军照依拨以屯田而收其子粒其精力不堪者为三等或令之充作帮丁或令之贴台轮哨而听其随便耕作佣力贩卖则彼无籍者固得以自食其力而官司亦得收窜逐之丁以为不足之助矣仍乞敕下该部行顺天河南陕西山东山西凡附近辽东等处抚按衙门见今问发边军多半定拨宁前二卫照前处置其在本镇充发者查照一体施行则不出一二年间人丁繁盛户口增加城堡无兵而有兵卫所无粮而有粮十年之后生息必多随吾所使皆足应用财赋必可充足甲兵必可强盛矣 
