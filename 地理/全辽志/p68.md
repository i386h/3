<!-- { "loadSidebar": true } -->
　　?开原道中 【 时所历颇称饶沃第三面阻夷而塞垣倾圮非设险守国之义矣君子有杞人忧焉】 

　　李贡 
　　北望川原野色平长风竟日撼边声烟村雨足农相问江树云迷水自萦万里关山开禹甸九夷豺虎隔秦城莫言设险非长策缚虏何人解请缨 

　　?登开原北城 

　　李贡 
　　黑水城头二月初寒气栗烈犹侵肤百年踪迹难到此凭高极目聊斯须边垣相去四千里近垣无复耕与刍连年犬羊敢深入赤子半为其所俘堡城虽设常昼闭有出顾听如氷狐但见黄沙漠漠鸟飞落青山黯黯云模糊北关迢递几千里控引入贡诸东胡嗟哉此本肃慎地古今割据名称殊女真于此建大号遂入中原窥大都蹙辽驱宋势莫敌二帝北去遭囚拘南渡君臣竟无策五国城上游魂孤俯仰今古增感慨祖宗混一前所无当时神武如雷霆孰敢攘臂当天诛如何承平百年内虞廷惟有文德敷遂令见德不见威烽火时警烦庙谟他边受敌惟一面此独三面俱敌隅孤悬境外楼上肉谁能长磔鸢与乌寒风潇潇日欲暮战骨多少埋青芜游魂旅魄久渐尽戍更细问归来夫九重天子念疆土及时须为穷边图 

　　?永宁监道中 

　　周斯盛 
　　漠漠风烟浩阴阴禾黍齐雨余无故道来往逐山移 

　　?永宁监道中即事 

　　温景葵 
　　黄乌飞飞青犊眠循行骢马又南还夭桃欲笑含春露嫩柳低垂带晓烟海国山河联百二江村騋牝畜三千却思骠骑时方赖为赋毛诗驹駧篇 

　　?杪秋永宁监道中 【 时马政久弛而边卒半为徒步国制宜不如此为一慨云】 

　　李辅 
　　古堤衰草带寒流汧渭萧条落叶秋野日荒荒杨柳岸烟云漠漠蓼花谢黄金□买燕台骏赤汗空思荡水骝铁骑况逢征战尽年来戎马倍堪忧 

　　○赋 

　　平夷赋 
　　医闾山赋 
　　具瞻亭赋 

　　?平夷赋 【 并序】 

　　【 武靖侯】 赵辅 
　　建州一卫女直东方之黠虏也深处万山林木障天晴昼如晦恃险负固已有年矣永乐间开原降虏杨木答户者悖逆率数百骑往投之其党类遂滋日浸强悍我成祖文皇帝靖难之初悯生民之艰不即加兵姑抚绥之彼狼子野心终怀觊觎乃者守边将吏弗能制御以致猖狂莫遏一岁间寇边者九十七次杀掳人民十万余皇上震怒乃兴问皐之师以臣辅挂靖虏将军印授以成命总统戍师复以太监黄顺少监张璘监督军务左都御史李秉提督兵戎副参厥事则都督王英武忠总督粮储则佥都御史张岐督阵纪功则监察御史孙珂崔让吕雯边镛往来游击则都督王铨都指挥韩斌协同游击则都指挥黄钦分兵出止?幵则辽东副总兵都指挥裴显左右参将孙璟周俊摧锋破敌则都指挥杨屿柯忠曹广戴广杨广海萦杨玉孙能文宁崔胜焦贵白钦盛鉴指挥阎斌冀晖李让宋守忠等综理营阵则都指挥曹浩刘通傅海王锴护递馈饷则都指挥陈信郭瑄通得京营与辽东汉番官军五万余众各秉忠赤咸奋敌忾俱以成化丁亥秋九月二十有四日兵分五路深入虏地左掖左哨出浑河柴河越石门土木河至分水岭右掖右哨由鸦鹘关喜昌口过凤凰城黑松林摩天岭至泼猪江中军自抚顺经薄刀山粘鱼岭过五岭渡苏子河至古城期以是月二十有九日大兵齐举时则有若朝鲜国亦遣中枢府知事康纯鱼有沼南怡等率兵万众以助官军皆如约抵虏巢无一后期者势撼山岳声震天地虏寇望风披靡譬之破竹迎刃而解擒斩俘获虏酋指挥苦女等以千数贼属牛马无算巢穴着积荡然一空收其被虏者归厥家间有遗寇奔遁深山以保残喘一月之内虏境萧然时积雪盈尺寒风烈肤不可久居乃整兵凯还寻有遁寇指挥张额的里率其妻赴军门哀词乞降且曰吾所处之地自唐以来人迹罕到太宗东征至凤凰城而止亦未尝入吾境今上天兵卒然至此使我父母不相顾兄弟妻子尽被擒戮家产已尽死亡无日岂非天也耶遂具奏纳之予惟建州之地东南接鸭绿江朝鲜国正南则三江越虎城正东则毛邻卫七姓野人黑龙江奴儿干诸夷东北洎北率皆海西四百余卫野人女直西北又泰宁福余朵颜三卫之虏贼也而建州实处其中左右前后尽为夷狄相互联络掎角应援五营喜昌石门又咽喉之地人不得并行骑不能成列乃一夫当关万夫莫开之险今王师一举直捣其中长驱席卷所向无敌诚我皇上德动天地威播华夷神谟妙算之所致也其万万载太平无疆之休又肇于此矣予观成功不胜爵跃谨拜稽首而作赋曰 
　　上御奉天端拱南向金印白麻授钺命将帝曰建州之虏酋世受国恩之旷荡兹乃悖逆荼毒我边实辠大而恶极宜天诛而殄歼惟渠魁则罔赦在胁从而悉蠲臣拜稽首天子万年臣闻建州女真东夷猾虏食肉衣皮山居林处藉弓矢以凭陵恃山林之险阻其心黠狡其力强固蛇突豕奔倐来忽去曰汉曰隋且绥且抚伟矣唐之太宗乃奋东征之举仅勒马于凤凰之山敢肆志于豺狼之所兹行断出于宸衷庙算敢乞于当宁帝曰俞哉汝其但征阃外便宜付托在卿臣拜稽首载欢载兢爰整其旅于焉启行征车彭彭以载道旗族央央而严程发通津而出山海历义锦而抵广宁览沧海之浩瀚蹑闾山之晴□潦海一水而三汊襄城百里如砥平乃营细柳乃阅大兵带甲十万铁骑如云弓刀鳞次旌旗蔽空将士贾勇如虎如难精忠烱烱兮贯日胆气堂堂兮如虹挥金戈兮止白日击□鼓兮轰雷霆威信洽而心志一赏罚公而号令明列八阵布五军纷鸟蛇而变熊虎配天地而合风云左哨出柴河而掩乎东极右哨袭太行而捣乎老营左掖右掖前军后军中营握机总掌权衡发抚顺而长驱五岭由喜昌而席卷古城泼猪江之巨浪汹涌摩天岭之羣峰嶙峋鸦鹘关险踰于蜀道凤凰城高并于嵩衡黑松林之森森当白昼而如晦石门山之矗矗峙积雪而如银树木蒙密蠛蠓过而犹碍鸟道悬绝猿猱惧而愁扪蠢彼虏贼负固并吞刬绝壑为濠湟树巨木为城郭昼则拒止?幵夜则冲突羽镞猬飞兵刃相薄移日之间转战百合虽周之玁狁汉之匈奴未有能过之也于是我兵贾勇敌忾奋发怒发冲冠目眦尽裂乃阵三军乃召五丁伐邓林碎昆仑刷渤澥填东溟驰龙马?某以蹴踏驱虎贲而咆哮挥倚天之长剑弯满月之乌号神鎗发而火雷迅击信炮举而山岳震摇尽虏酋之所有罔一夷而见逃剖其心而碎其脑粉其骨而涂其膏强壮尽戮老穉尽俘若土崩而烬灭犹瓦解而冰消空其藏而潴其宅杜其穴而火其巢又有朝鲜之一国率兵万众以効劳搜天门垂地角刮海底而扬涛甫及旬日之内虏境以之萧条外有毛邻强虏七姓野人四百余众之海西三卫朵颜之天骄无不心惊而气丧胆落而魂销王师全胜以大捷征夫凯还而歌铙犹夏启之伐有扈如帝舜之征有苗也由是辽左之民迎拜道边箪食壶浆举手谢言昔遭虎狼荼毒万千今我安宁天子之赐我得饮食天子之与凡此更生不可枚举是乃天威远播庙算如神拓其疆而广其宇诛其辠而吊其民陋汉唐之黩武昭当代之施仁神武大振于穷荒圣德光被于四表车书由此而会同华夷以之而一统桓桓猛士纠纠虎臣振旅回朝陛谒紫宸天颜怡悦海宇咸春报功行赏兮世其禄分茅胙土兮崇其勋雨露均沾兮九天降风云庆际兮万方宁萧韶九成兮百兽舞干羽两阶兮四夷宾耕田凿井兮利其利出作入息兮尧舜民熙熙皡皡兮俗化美巍巍荡荡兮而天下蔑知所云也 

　　?医闾山赋 

　　【 训导郡人】 张升 
　　繄冯翼兮厥初维玄黄兮孰分混鸿蒙兮旷漭渺坱北兮无垠迨夫清浊既凝高下以位干总运化坤储流峙潴四海于四域奠九州岛于九地乃医巫闾之为山独岿然于沙竁左环巨浸右瞰长城北断辽海南抱神京三州之所交会九夷之所屏营或高而昂或缭而曲或翼以舒或戟以簇俨鱼贯而雁挨像指排而梳属连干磊砢雄跨朔方气压鹍溟势矫龙骧控并营之井络镇幽冀之金汤屹云阳之砥柱孕堪舆之奇祥根几百里兮蟠于后土壁数万仞兮倚于圆苍锐标荫碣石之颠倒景浸濡水之洋羌培塿之莫俦岂蛙步之可量慨重华之肇封亦千载之难忘尝飞鞚而遐征指鸟道而直进袭烟草之幽芳聆琴泉之雅韵雨花飘红玉之碎露叶点蓝膏之润谽谺峭壁森森开虎豹之关汨没遥峯矗矗纚龙蛇之陈望石梁兮矫首盼云梯兮转瞬尔乃攀古栈车?兑危阑青峯崒嵂翠掩巑屼属岩兀硉以下垂复岭岧嶤而上干牵萝动琪树之衣濯缨指银河之湍五丁睥睨以智穷六鳌屃赑而力殚扪星辰之芒晕挹灏气之高寒栖于神兮华表划长啸兮云端俯仰玄冥徘徊绝顶望金陵兮慷慨顾金台兮延颈万壑拥香雾之区四目尽招提之境耸缉宇于岚光隐白屋于林影山僧归兮霭云深仙客去兮草堂静松柏郁郁含晚岁之姿桃李芬芬媚芳春之景靡覆载之可容何英灵之遂逞盖将吞泰华蹑衡嵩鞭策会稽藜突崆峒彼王屋终南之秀天台五老之工胡以方其绮丽比其豪雄也哉爰考石室之经征汗竹之纪封山浚川上肇于虞书胙土分茅下接于元史功业图于丹青险德昭于遐迩典常之所具载王者之所礼祀是以穷山川之环富极人神之华羡矣已而斜阳兮澹明缓步兮从容转窈窕而踰险忽邂逅而奇逢缭戟林之攒碧环兴罳之围红荫参天之老柏偃蔽日之乔松界苍痕之古砌即玄迹之仙踪潄??倚澜之清浅涤烦惋之心胸周旋步武左右登陟双阙对瞰以承霄合殿中施而镇极复道■〈女便〉娟以韬光夹窗玲珑而眩色阶级妥堕栏槛曲直重廊广均列户齐一信灵祇之时异斯殊制之赫弈乃寻龟龙拨莓苔摩石刻究从来我皇明之验与□宇宙而辟翕东渐扶桑之津西被昆仑之域北暨黑龙之江南重白碓之译皆梯山而航海咸奉琛而执璧收舆地归版图肆疆理入尺籍匪兹山之高信无以表皇仁之盛匪皇仁之大又何以显兹山之德锡之以庙貌之隆厚之以圭衮之秪岂惟障幅员之巨屏亦所以张大君之休泽自今于万斯年等乾坤而并立乃为之歌曰瞻彼闾山维峻岩岩摩苍空兮肇封重华蟠于龙沙镇天东兮光岳储精维贤与能卫帝躬兮匪险伊德匪神伊人亮天工兮煌煌休微赫赫大明垂无穷兮 

　　?具瞻亭赋 

　　【 前给事中】 刘琦 
