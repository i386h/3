<!-- { "loadSidebar": true } -->
　　一饬器具鼌错有曰器械不利以其卒予敌也卒不可用以其将予敌也今夫猛兽之在山所以能搏击吞噬人莫之敢撄者亦有爪牙之利不可近耳不然虞人猎子且将折棰持梃挞而系其颈矣何者威力固必有所凭借而后张也夫三军者聚剽悍之徒习之以攻战之技而教之以杀人之事者也苟不授之器具而责以战鬬是犹猛兽之蔑爪牙其岂足以制敌人之死命哉今辽东军士身甲冑而手弓矛将领部下犹或有十分之六七他如守备以下之兵则皆徒手袒裼具数行伍而已即间有一二亦尽朽顿不堪者也往者甘心退缩故上莫之省而下亦不之索也近者督责顿严士卒畧有鬬志于是始知以此为急而各处之呈讨告给者纷至沓来矣查得本镇额设局造之官每岁工匠料价皆有定规置造俵散皆有定数量入为出本为至裕节因荒歉停征而库藏之所积者曾无片甲束矢之备矣即令尽行追并则民力不堪苟宽其已往而止责其后数则又必待五七年间而后给散始足也边堡之军日与敌耦盖决存亡胜负于朝夕之间者也而岂能待于数年之后哉臣伏闻工部历年所造军器以待不时之需者陈陈相因狼籍于库藏而不可胜计夫在辇谷之地既积之为朽蠹之具而在边境之人又盼盼焉求藉以防朝夕之虞而不可得是不可以变通而处之哉合无敕下该部将见贮军器量发数千解至本镇以济目前急用而责令抚臣严督额造军器以为久远之图斯亦裒多益寡有备无患之道也又据各将领称说本镇不知先年奉何名例禁民毋得私贩弓面或者过虑辽地近夷恐为犬羊所资耳故民间鬻弓者甚少而各堡守城民壮止以瓦砾梃杖为兵虏苟彀弦而发偶中一人则皆奔北恐后自相蹂踏丧师陷城如往日熊岳驿之克是已此所谓空拳搏虎者也讵能有济者哉臣愚以谓宜少宽前禁令富商得告给官文岁贩弓面数万转鬻民间则匈奴之长技吾与之共而屯民农隙讲武之时亦得缘此习肄以助官兵之不及且闻各边朝贡夷人自京回还者弓面响器满载而还矣不禁之于外夷之民是藉敌兵而夺民救也其可乎哉至如火器尤为切要臣闻之亲历战阵者曰虏闻炮响尽皆抱头鼠窜盖惧吾不恻之威以中伤之也是中国震慑夷狄之技莫长于此然而其制不一有佛郎机有神鎗有乌嘴铳等数名佛郎机体质重大边方不能多设乌嘴铳机括邃奥边民不能尽知其神鎗又必专委一军难兼众技其它如将军连珠等类制非不善然皆利于防守而不利于战阵者也臣往家居时会流寇猖獗颇闻防御之计有所谓千里铳者往往获胜其制大段若枪之状实药其中系于带下卒然遇贼举手可放盖既迅速远到而又简易顺便人人得而挟之不劳余力者也近臣于阅武之际曾数试之而宿将老兵无不称便若行各边如法置造给各军令遇敌对阵之时更迭而发则彼不惟短兵不能即我虽长弓大矢亦莫能施矣臣章句书生军旅之事原未之学缘有所见闻不敢不尽言陈布以听知兵者之采择耳 
　　一恤军士照得辽东军士每月食粮支本色则米一石支折色银二钱五分相兼关领其本色斛小价轻姑置弗论其折色视之各边不及少半甚为轻鲜然所赖以供赡不乏者以有余丁帮助多者三四丁少者一二丁所得于月粮者虽薄而所取余丁者则厚是以仰事俯育百无所虑衣甲器用皆有所资士饱马腾号称强盛自近年兵荒疫疠之后逃亡虏掠不胜其数昔时户口十去四五而军士帮丁无复昔日之人矣然在河东开原四卫僻在一隅金复四卫号为腹里辽阳六卫人丁原多尚足查处其在河西广宁一镇都会贸易可资锦义土脉膏腴谷饶足供姑可缓议惟宁远前屯一带地土促狭人物鲜少在昔无事之时帮丁数少军士已不堪矣近因军伍空虚每每尽捉余丁顶补故有一家而父子兄弟俱在行伍之中有一身而自少至老全无息肩之日形影之外靡有孑遗稽之古人独子遣归限年复役之义殊甚乖缪而计其所得月粮曾不足以赡其饔飱者奚暇恤其它哉况且地逼强胡而追袭应援朝夕不辍路当冲要而往来迎送人马俱疲盖较之诸卫劳苦最甚而月粮之外分毫无资下情不可谓不亟矣臣尝巡历至此投状控告扶携而来者肩摩踵接览其情状恻然涕泗随行设法查议盖惧各处人丁或隐占于豪官或羡编于差役令其尽数清查照军处补及据核报则通计二卫余丁尚不足以配二卫军士之数而中间以丁编摇如祭祀宴享等费则又必不可已者是卫所非不给以帮丁无丁之可给也夫既无帮丁之利而月粮若只照旧关领臣恐逃窜流离势必不免且即使尺籍充盈而皆枵腹荷戈捉襟露肘之夫竟何益于实用哉查得先该巡抚辽东都御史吉澄建言议加全镇军士月粮该部复议止添三万为一时权宜之计不为定例盖全镇军士数万一概添增或虑财力不敷今如止加宁前二卫则不过岁费数千金足矣合无敕下该部酌议增加方今内帑虚乏臣非不知然国安于外宁有 【 有：而】 兵强于足食以宁前咽喉之地而有燃眉之急固不得惜小费以遗莫大之害也以前议加之数太重则或每月止加银一钱令彀一丁帮贴之数依时给领则军士可无匮乏之虞而远近闻风逃脱者乐于还役顶补者安于着伍庶几军伍以兼充实矣 
　　一给粮饷臣闻之枵腹之卒不可以战脱巾之呼兵家所忌何者民之所资者食也上之所以能使百万之众随吾颐指气使而不敢先后者吾先食之而后令之耳今辽东边堡之兵终岁防御而计其月粮十缺四五甚至役数年而粮银尚在户部者其朝夕之计划皆出息借贷体无完衣家无宿食寒冬气肃士卒尫羸近据守堡官所呈则又不止于此者臣切忧之以如此之兵而责其战必胜守必固也必不可得矣推究其弊有三统领之官因循玩愒不急民命应得粮数延缓不关及至差人守领动经月余往返道途公私浮费亦已不少而奸猾军士以一报十分散之际又有监放委官需索常例未给之先俱预行加倍除扣日费若干常例若干其中又有短少折耗之数逐一摊派大率十分中去其三四矣夫军士每月折色银二钱五分已为轻矣而况十去三四焉又况借贷于人而出息以偿之焉所得能几何哉粮饷若此兵如之何其不弱也臣切思之司督纳之计使放不后期者管粮郎中也稽逃故之实使领不冐破者各守巡道也据实在之数按月呈报者将领以下官也合无今后每月十五以后各将领官取所属实在军数册报该道核实无弊即用印信手本连册发与将官差委的当官员将所属城堡军粮一并总领其管粮衙门查照册籍逐城逐堡另封印记总发委官取领备照其守备备御差人于将官处支领其守堡官又差人于守备备御处支领俱按月关放毋得迟误而旧例监放委官一切罢革则既得依时给领又无前项除扣沿边军士获沾实惠而管粮衙门亦无纷纷之扰矣中间若有逃故军士作为实在者查出连坐如守堡官有犯并及守备备御守备备御有犯并及将领将领有犯该道亦与有罪焉则侵冐之弊不清而自革矣至于役过未领月粮旧例相沿新任管粮郎中凡前官经手之事一切不发近郎中蔡可贤矜悯贫军顿革旧弊士卒已沾实惠矣然转输不继或虑匮竭则无暇计及已往者亦势之不得不然也臣愚以为此在司国计者稍宽解发耳伏乞敕下户部行管粮衙门将前项未给月粮按月以次搭放此实强兵之务也臣又卷查先巡按御史陈瓒以军士月粮不足题请制钱凑给彼时或虑钱法难行未蒙复允臣近闻邸报恭诵圣谕严行顺天等八府俱行制钱夫辽东止一关之隔耳岂可行于顺天八府而不行于辽东者乎如虑阻滞不通臣以为天下财用之权在于上而不在于下惟以此散于民而不可以此收于官则虽日挞之使行必不可得矣苟官之征于民者非吾之所欲行者不可则虽贝弊亦可通用而况于钱乎查得辽东每年辽阳广宁开原等处日收门进税课约该二三千余两抚按寺道等衙门抵赎进解外约该二千余两各卫均徭约该七八千余两此皆零收散用不必尽需之银两者也若悬令于门曰前项银两俱准制钱抵纳在二三月间虽穷乡下邑无不行矣合无敕下该部将屡年收积南京云南制钱查发数百万解至管粮衙门转给鬻卖而官收买钱之银以作军饷以补昔时未给之数则又不需内帑之金而粮饷无不足矣易曰穷则变变则通此之谓也 
　　一广储蓄臣闻之经曰国无九年之蓄曰不足无六年之蓄曰急无三年之蓄曰国非其国是积贮者固天下之大命自古论治道者未尝不以此为务而况辽东较之他省尤为最要盖本镇三面距夷一面阻海地形孤绝籴贩不通当其岁丰稔则粒米狼戾捐弃道途固不能转之他所以窥十一之利一遇旱涝相寻则辑屦蒙袂甘心沟壑【 壑：瘠】 亦不能乞籴邻境以延旦夕之命如嘉靖三十六七等年米至值白银一两然且待哺之家十而鬻卖之家一至于饥殍塞于通衢僵尸盈于四野辽人之死者不下六七万迄今户口消耗不能增复职此之故兴言及此可为寒心矣咨嗟往事当为后图及今年岁稍稔之时要不加意积蓄臣恐一遇旱涝其祸殆不止于前昔矣臣始至境即行查各卫预备仓廒蓄积数目则有仓鞠为茂草而瓦石已移之他用者有仓庾仅存数椽而堆积曾无数粒者间或儋石之储十百之积即为有预备可查者矣岂防患未然之道哉臣随即严督修葺加意蓄积业已有次第矣但查本镇地旷人疏词讼稀少常年赃罚不及各省十分之一二兼又疮痍方起赡养为先一切追征似当宽减故所积虽已半年而会其一镇总数不满六七千石而已查得臣衙门每年该进赃罚一千六百两户工二部收用以为此项银数目户工二部视之特九牛之一毛而已若以为蓄积之资则可得谷一万六千余石而又益以各衙门抵赎折谷通计一岁可得谷二万余石行之二三年则有终岁之计行之四五年则有二年之计虽有大荒如昔可免菜色而又于放赈之时以一半给散贫民复以一半召商籴买薄收其价以待丰年谷贱收籴则二年之计常在于官矣此保民之长道也伏乞敕下该部将臣衙门赃罚暂准五六年或三四年免进使留本镇积谷以后年分照前进解则在国家不过损毫厘之羡余而在生灵获受无穷之惠泽矣且曩年辽东大饥陛下恻然悯念既输运粟又发帑金遣官布散以赈济之矣然辽人活曾不数千而会朝廷所费已余二十万金凡以无先事之计耳譬之临渴凿泉能有所济耶夫以今日数十金不之与而至他日二十万则不能惜以费少效多者不之务而至于徒费无益者又不免焉计甚左矣陛下仁覆宇宙必不忍使辽东生灵复罹往日之患也伏乞敕下户工二部计数年之利害而不必较一时之盈缩复议施行则地方沾旷荡之恩永久无穷矣 
