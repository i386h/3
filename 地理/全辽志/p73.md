<!-- { "loadSidebar": true } -->
　　兀剌忽站　　克脱亨站　斡朵里站　　　一半山站 
　　托温站　　　满赤奚站　阿凌站　　　　柱邦站 
　　弗思本城　　古弗陵站　奥里迷站　　　弗踢奚站 
　　考郎古城　　可木站　　弗能都鲁兀站　乞列迷站 
　　乞勒伊城　　莽吉塔城 
　　狗站 【 名木狗站夏月乘船不可乘载冬月乘扒犂乘二二 【 二：三】 人行冰上以狗驾拽疾如马】 
　　药乞站　　　奴会温站　　乞里吉站　　哈剌丁站 
　　伐兴站　　　古伐替站　　野马儿站　　哈儿分站 
　　莫鲁孙站　　马勒亨古站　撒鲁温站　　伏塔林站 
　　忽林站　　　虎把希站　　五速站　　　哈剌马古站 
　　卜勒克站　　播儿宾站　　沼阴站　　　弗朵河站 
　　别儿真站　　奴儿干 【 有都司】 　黑勒里站　　满泾站 

　　○史考 

　　自舜虞肇分青州置营州属辽东历燕秦汉晋隋唐五季辽宋金元逮我皇明其分裂统一之迹畧载沿革载考元季兵寇残破居民散亡辽阳州郡鞠为榛莽生灵之所存者如在焚溺至正十一年妖贼淮安陈佑自登州渡海陷金州枢密同佥老婼以兵击走之复渡海还山东十九年贼将关先生破头潘董太岁沙刘儿引兵自开平全宁陷大宁懿州路并海盖复金四州及辽阳路所过杀掠逃窜殆尽二十年陷上京会宁府二十三年高丽人谋杀关先生破头潘遁还浑滩镇先是高家奴团结乡民结寨于老鸦山至是以其众袭破头潘擒送京师以高家奴为辽阳行中书省平章事寻征入朝授翰林承旨以洪保保代之洪惟太祖高皇帝龙飞淮甸剪除羣雄扫清六合大兵方下幽冀元丞相也速以余兵遁栖大宁辽阳行省丞相也先不花驻兵开原洪保保据辽阳王哈剌不花团结民兵于复州刘益亦以兵屯得利嬴城高家奴聚平顶山各置部众多至万余人少不下数千互相雄长无所统属于是也先不花与高家奴纳哈出刘益等合兵趋辽阳洪保保拒而不纳诸军攻破之虏掠男女畜产城为一空也先不花等遂执洪保保以归既而释之洪武三年春高丽王颛由海道遣使称藩修贡秩朝廷命断事黄俦赍诏宣谕辽阳等处官民是年冬元平章刘益等奉表来归洪武辛亥大都督府断事吴立承诏赍币至辽东赏赉新附官民以刘益为辽东卫指挥同知初洪保保既得释复收所部兵驻得利嬴城至是以爵赏不逮怨益卖己遂谋杀益而莽开原益军惊乱其部下前元侍郎房暠右丞张良佐诛讨洪保保不获悉捕其党马彦辉等斩之众遂定时吴立在金州于是暠与良佐率众迎立总摄卫事事闻以吴立房暠张良佐为指挥既而命马云叶旺为龙虎将军定辽都卫指挥使领兵由登莱海道而进款附书者相继檄招高家奴不从进军平顶山攻破高家奴于老鸦山寨走之来 【 来：未】 几来降壬子复设辽阳府州县以千户徐便统署府事安集人民柔来绥附众咸得所已而罢州县籍所集民为兵也速也先不花众各溃散时纳哈出窜伏金山窥伺边衅尝寇盖州城都指挥叶旺设伏于青石山大败其众纳哈出夜遁仅以身免丁卯大军征之直抵金山破其巢窟纳哈出势殚力屈而降遂并其部落送京师边境悉宁先是设都司于辽东城历建诸衙门治所初官军俸粮之资仰给朝廷衣赏则令山东州县岁运布钞绵花量给由直隶太仓海运至牛家庄储支动计数千艘供费浩繁冐涉险阻始制屯田法率以十三分屯田七分戍回既而损戍逻益屯田至永乐间减戍卒而增屯夫数至十有其八力穑者众岁有羡余数千里内阡陌相连屯堡相望由是罢海粮运存船十七只专运布花设安乐自在二州以抚夷人设行太仆寺苑马寺监苑以理马政开马市以羁縻远人置奴儿干都司达达等夷卫所官旗酋长俾统其属与夫邮驿递运库务仓场烽堠坊井道路营舍之制无不详悉先命总兵官节制诸路兵马永乐间命都御史巡抚监军复设备御等官防守各城命监察御史巡历弹压之其先设诸司悉皆裁革 

　　全辽志卷六 

　　●全辽志后序 

　　余江介鄙士少时闻长老语辽东事居然天壤外嘉靖甲子官西台奉命巡察兹土客有问行者谓余曰丈夫志四方虽万里行无惮顾辽古先王荒服之地今为国家东鄙瓯脱并处矩度纷拏戈矛相寻吏治疏阔执中原之教以临之犹扬帆鼓柁者之不可以骖服也子将何如余既追忆旧闻而又重得斯语则有栗栗之怀焉然窃以为古之君子不易民而治苟因其政之得失俗之窳隆而损益张弛之固未有不可为之事与不可化之人者是故文翁之治蜀移僻陋而齐鲁龚遂之治渤海解刀剑而耒耜盖升降者世刚柔者气神而明之者人也矧今圣天子总一函夏朔雪炎风皆就纲纪而辽又为京师藩屏密迩圣化者耶既至辽乃索旧志观之将求所谓政与俗者以出治而舛讹脱落几不可读且去今鼎鼎近三十年事巨细因革遗逸不载者亡虑数十余深病焉亟谋修辑而文献不足无可是正明年夏四月省方讫事盖耳目之所覩记故老之所咨诹而凡志之所当书者已人搜而事猎之矣乃檄都司礼聘文学之士开馆编次而属宪副陈君绛太仆少卿刘君奈少参张君邦土佥宪黄君九成参互考校至于去取裁定窃敢泚颜効一得之愚焉越六月志成手而读之文虽陋而事则核矣夫志古史之流也史纪列国之理乱志述一方之美恶垂法戒而备观省其义则一是故即其言而上下古今之实综焉即其事而化裁变通之权寓焉此固自昔理人者之所必先然则是书虽不敢云成一家之言其于治辽之道或亦有小补云虽然规矩诚设菲 【 菲：非】 工倕不能成其巧律吕具在非师旷不能审其微余承乏浃期有半而追思所为靡效尺寸语曰言之匪艰行之惟艰能无惭于斯志哉能无惭于斯志哉若后之君子按是以求其政与俗而神而明之以运夫损益张弛之道焉则庶几不为空言之托也已 
　　嘉靖四十五年仲春吉旦赐进士出身巡按山东监察御史豫章李辅撰 
　　督修 
　　都司王朴　　张子鲸　　赵斌　　管儒 
　　纂修 
　　致仕通判马应龙　　　　孙荆玉 
　　致仕知县张彦良　　　　余尚贡 
　　致仕训导李如鲁　　　　监生张文羽 
　　都司儒学生员叶馨　　　徐文中　　　瓢继武　　　　　　　　汪观　　　何文绮　　　杨守中 
　　广宁儒学生员傅佶 
　　监刻 
　　镇抚何文绍 

　　●全辽志校勘记 

　　康平高凤楼 
　　辽阳许麟英同撰 
　　本书为辽东志重修本删冗补缺取材颇富视前志洵为完美惟原书明刊本行世甚尠殊为罕见兹据抄本覆刊仍取辽东志活字版本互勘并以他书参详于原抄夺误之处据以补改其两书互异不能决其是非者则并举两文对照不加删改以竢海内宏博锡以諟正焉 

　　卷一 

　　图考志 

　　全辽总图 【 原图分上下二页曰全辽总图上曰全辽总图下兹合而一之曰全辽总图】 
　　威宁营堡　原宁营误灵宫据辽东志及本志开原铁场注改其方位与辽东志总图所列互易未知孰是各仍其旧 
　　永宁堡　原列清阳镇北二堡之间辽东志无此堡名据本书边防志开原城堡墩台所列序次及障塞注改 
　　散羊峪堡　原羊作旱辽东志无此堡名据本书边防志改 
　　一堵墙堡　原堵墙堡夺一字辽东志无此堡名据本书边防志补 
　　丁字泊堡　原字误家据辽东志及本书边防志改 
　　旧辽阳城　原旧辽阳夺城字据辽东志及本书故迹志补 
　　耀州驿　原列盖州城东据辽东志总图及本志耀州驿注改 
　　懿路城泛河城蒲河城铁岭城　图内列各城方位均有错误据下文各卫境图及各城图考里至方位改 
　　大靖堡　原靖讹静据辽东志及本书边防志改 
　　大定堡　原列大康堡东据辽东志及本书边防志城堡序次改 
　　松山所　原列广宁之南按本志锦州城注及辽东志建置志松山所隶广宁中屯卫其方位应在锦州城东广宁城西南兹据改 
　　锦州城　原列位置偏于西北据本志各城注载方向里数更正 
　　中左所　原列杏山驿东南按辽东志图中左所在杏山驿西南本书宁远卫图同兹据改 
　　锦州地方各堡　据本书边防志城堡序次自西而东为大兴堡大福堡大镇堡大胜堡大茂堡 
　　宁远卫地方各堡　据本书边防志城堡序次自西南而东北为黑庄窠堡仙灵寺堡小团山堡兴水县堡白塔峪堡寨见山堡灰山堡松山寺堡沙河儿堡长岭山堡椴木冲堡 
　　东关驿　原关误馆据本书宁远卫境图及图考注改 
　　前屯城地方各堡　据本书边防志城堡序次自西南而东北为铁场堡永安堡背阴障堡三山营堡平川营堡瑞昌堡高台堡三道沟堡新兴营堡锦川营堡 
　　高岭驿　原岭误镇据辽东志及本志前屯卫图考改 
　　七家堡　辽东志七作戚 
　　辽阳镇境图 
　　月河　原注月河墩于月河图之下月河墩图下无注据辽东志本图改补 
　　北至开原三百三十里　原误作二百四十里据本书沿革志及辽东志开原注改 
　　辽阳镇城图 
　　北城　原图缺北门据辽东志建置志辽阳城注及本图考注补 
　　辽阳镇图考 
　　辽阳城注城周围一十六里二百九十五步　原步作丈按一百八十丈为里例以算法既计以里数则必举里之所不能尽者方为畸零之数二百九十五丈内仍含里数恐当时无此算法参看下文零数皆言步不言丈则丈字为步字之抄误也明矣兹据改 
　　北城注附筑土城　原土作大按下文始砌以砖云云则先筑者为土城非大城也兹据改 
　　合南城周围共二十四里二百八十五步　原二百作三百据辽东志辽阳城池注改 
　　西关注巡抚温景葵　原葵误蔡据本书职官志改 
　　都司治　原治字列入注文又注左右镇胡厅原镇胡二字互易 
　　中厅三间　原中字作半间二字按下文各官署注或言中厅或言中堂则此半字当为中字之误间字衍文也 
　　东掌印都司宅一西佥书都司宅一　原西误四按掌印佥书二都司宅彼居中厅之东此居相对他位当在中厅之西则四为西之误也明矣 
　　儒学注创建先师殿三间　原师误即 
　　戊寅建明伦堂五间　原戊误壬据本书艺文志都司庙学碑记改 
　　景泰癸酉御史谢燫建尊经阁四间　原四作三据都司庙学碑记改 
　　弘治壬子御史宋鉴　原宋误宗据本书职官志改 
　　垒土为山　辽东志土作石 
　　甲午御史常时平筑台　原午误子据辽东志本注及本书职官志常时平官辽年代改 
　　教授宅一训导宅二　原训误间按谓教授宅一间在事体不至苟简若是据本书职官志都司儒学教授一员训导二员则本文间字应是训字之抄误兹据改 
　　甲子仲春五月　按仲春应言二月五月应言仲夏春字五字疑有一误 
　　学田注以为周给寒儒之计　原之作永 
　　察院注坊二东曰激扬西曰贞肃　辽东志坊表门肃寮注察院门 
　　西贞度注察院门东与本注所载是一是二抑系李辅增修榜房时改额亦未可知 
　　布政边备分司注东西皂隶房各五间　原皂讹宅 
