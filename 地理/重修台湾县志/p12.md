<!-- { "loadSidebar": true } -->
　　八闽形势，斜闪环大海，周二千余里，涯港犬牙交错。鹭、铜、浯、坛诸岛，星罗棋置，外达台湾；浩漫榖王，连天无际。滨海罪人逋窜，时跳梁于苍波碧浪中，为沿海民居患。自癸亥大师平台，声教通于海外，不扬波者将四十载。岁辛丑，蜂螫乍惊，旋就诛灭。今天子英明，庶政咸熙，六宇海晏河清，无鲸鳄之虑。当事者未雨绸缪，思所以预防其后。生敢不揣其愚而敬陈之。从来海中小丑，出没无常，非有丛莽可倚伏、巢穴可窃据，难聚而易散者也。但彼汛乎中流，侦商船所向，逆而截之，其势易；我上下旁午，侦贼所向，环而攻之，其势难。故釜中之鱼，得延其息，以荼毒商民，廑当事之忧。防之之法，则查验于水口也，巡哨于海中也，联保甲于腹里之村社也。此三者，宁非防海之要图，而不可易者哉？然而行之而无其效。或以滋扰者，其弊不在于法，而在于奉法之人也。夫法弊则救之以法，人弊则救之以人。非法之弊而不求于人，欲求于法，犹琴瑟之胶柱而易其弦也。何则？水陆塘汛，沿海何啻百数。船只出入，例各赉牌挂号，其查验非不严也。何以扬帆而出者，时惊萑苻于海外乎？弊在汛防以查验为具文，或徇情面，或通贿遗，或罢软不任职；飞舸越渡，若罔闻知；逐月具申，苟且塞责；则查验以文而不以实也。若添设汛塘，精选弁目，星道鳞接，游徼往来，奸宄动作，声息周知，赏臧罚否，政毋贿成，则盗出入之路绝，虽有阿溪、阿剌之技力，何能舍舟而徒；以飞渡此津哉？海洋浩荡无垠，贼无所伏。水师各营，连络巡哨，逐月更代，鸣鼓鲜旗，海中之哨非不勤也。何以画艗摇曳于前，而怪蜮含沙于后？弊在哨弁以游巡为具文。兵非素练，将无勇略，登舟而眩闷者十五，遇贼而胆落者十八。奉令出哨，辄藉行乐作河上之逍遥，限满棹回，潦草报命；无怪乎贼无戒心，而肆行罔忌也。若拔能弁，率惯海之士卒，严逗遛之罪，优擒斩之功，侦贼必经之海道，以商舶诱之，哨船薄之，火器乘之，彼欲入港则不敢，外洋又有风涛之惧，进退皆穷，其能效鲛人之水中居乎？吾知其不能也。十家为甲，十甲为总，逐年造册，知县亲到查验。保甲非不行也，然乡民入册者十无二、三，县官只按册点名，其匿者不问也。即入册者，家遣一人听点，其丁壮几何，不问也。约保徇私，房族长隐庇，即有伏奸隐匪，寝息自若也。若严文章条，丁口必实造，出入必实报，欺隐而发觉者，连坐族房长及约保，虽有败类匪徒，当不能容于其族而自露矣。其谁肯昵此罪人，以自取戾哉？国保于人，人保于法，古之人非虚语也。夫因其已然之法，而实力举行，无更改之劳，而坐收其效，烽燧不起，山海敕宁，晏如也。然此手足之疥癣耳，其要尤在司牧之经理。抚其人民，修其礼教，克诘其戎兵，以无忘武备，绝奸徒之睥睨，不萌侥幸之心。当事者亦有成算，而无烦尸祝之越俎矣乎。
　　商船自厦来台，由泉防厅给发印单，开载舵工、水手年貌并所载货物，于厦之大担门，会同武汛照单验放。其自台回厦者，由台防厅查明舵水年貌及货物数目，换给印单，于鹿耳门会同武汛点验出口。台厦两厅各于船只入口时，照印单查验，人货相符，准其进港。出入之时，船内如有夹带等弊，即行查究。其所给印单，台厦二厅彼此汇移查销，如有一船未到及印单久不移销者，即务行查究。至自台往厦之船，不许多载米榖透越，止许各带食米六十石，违者究处。
　　附靖海将军侯施琅论开海禁疏
　　臣闻虑事必计其久远，防患在图于未然。我皇上深念海宇既靖，生灵涂炭多年，故大开四省海禁，特设关差定税，听商民贸捕。群生感霈泽之均沾，国家获泉流之至计。顾臣思前因海禁森严，堤防易于画一。兹海禁既展，沿海内外多造船只，飘洋贸易采捕，纷纷往来；水师汛防，无从稽察。窃见在昔明朝滨海奸徒，出没纠■〈舟宗〉肆害，延至我朝四十余年，江、浙、闽、粤数省，民靡有宁。今德威远播，四海归心。惟南之柬埔寨、尚有伪镇杨彦迪下余孽黄进，聚艘百余号；北之浙江乌洋尚有房锡鹏残党及抚而复叛之刘会集艘数十只，游移海洋。迩来贸易船只，给有关臣照票而往；采捕船只，给有道、府、县由单而出；丛杂无统。兼数省内地积年贫穷，游手奸宄，实繁有徒；乘此开海，公行出入汛口。若严于盘查，则以抗旨之罪相加；恐至海外诱结党类，蓄毒酿祸。况见准浙江抚臣赵士麟咨称：『闽省有等渔船，越境荼毒渔民，亟宜禁止』等语。臣以为展禁开海，固以恤民裕课，尤须审弊立规，以垂永久。如今贩洋贸易船只，无分大小络绎而发；只数繁多，赀本有限，饷税无几；不惟启外域之慢，非大国之风，且藉公行私，多载人民，深有可虑。如近者臣在省会议，据中军参将张旺报称：『船户刘仕明赶缯船一只，给关票出口，往吕宋经纪。其船甚小，所载货无多，附搭人数，共一百三十三名』。臣据报，旋即行查；而该船已开去矣。一船如此，余概可知。此时内地人民，奸徒贫乏不少，弗为设法立规，节次搭载而往，恐内地渐见日稀。夫以台湾难民，尚荷皇上德意，移入内地安插；今内地之人，反听其相引而之外国，殊非善固邦本之法。窃观外国进贡之船，人数来往有限，岂肯遗留一人，在我中土。更考历代以来，备防外国，甚为严密。今虽许其贸易，亦须有制，不可过纵。以臣愚见，此飘洋贸易一项，当行之督、抚、提，各将通省之内，凡可兴贩外国各港门，议定洋船只数，听官民之有根脚身家、不至生奸者，或一人自造一船，或数人合造一船，听四方客商货物附搭，庶人数少而资本多，饷税有征，稽查尤易。至于外国见我制度有方，行法慎密，自生畏服而遏机端。其欲赴南北各省贸易并采捕渔船，亦行督、抚、提作何设法，画定互察牵制良规，以杜泛逸海外滋奸；则民可以遂其生，国可以佐其用，祸患无自而萌，疆圉永以宁谧，诚为图治长久之至计。
　　夫安不忘危，利当思害。苟视为已安已治，无事防范，窃恐前此海疆之患，复见不远。矧兼水师船只，例限三年小修，五年大修。自征剿及渡载投诚伪官兵眷口难民之后，多属朽坏搁泊，少当于用。穷弁不能拮据，整葺请修，犹迟时日，而沿海新造贸捕之船，皆轻快牢固，炮械全备，倍于水师战舰。倘或奸徒窃发，藉其舟楫，攘其赀本，恐至蔓延。盖天下东南之形势，在海而不在陆。陆地之为患也有形，易于消弭；海外之藏奸也莫测，当思杜渐。更以台湾、澎湖新辟，远隔汪洋，设有藏机叵测，生心突犯，虽有镇营官兵汛守，间或阻截往来，声息难通，为患抑又不可言矣。至时禁止贸捕之议复行，宁惟负我皇上子养亿兆之德意，将东南环海地方，不又仰谨宸衷顾虑哉？
　　盖自我朝定鼎以来，凡有梗化，精骑一到，率土咸服；独此海氛，积年负抗，调发劳费，动关亿万，未获削平。乃干断航剿，甫尔荡定，而四省开洋船只，出入无禁；思患预防，不可一日废弛。臣谬膺职任，在闽言闽，当此未然，深知情弊，鳃鳃上陈。使臣年力方壮，皇上不以臣为驽骀，尚可竭蹷绸缪；惟年已六十有五，衰老渐及，意在乞休。祗荷恩深重，思皇上有千万世之洪基，臣子孙有千万世之爵禄，故不能缄默，而言人之所不敢言者。
　　邑属之■〈舟彭〉仔、三板头，一封书等小船，领给本县印照，周年换给。设有船总管理各船。若往南路，俱由大港汛出入，系新港司巡检挂验，仍报台防厅查考。如赴北路，俱由鹿耳门挂验出入。其各船往南北贸易，船总行保具结状，填明往某港字样，同县照送台防厅登号，给与印单，按水途之远近，定限期之迟速。该港汛员，查验盖戳入口。在港所载是何货物及数目，填明单内，查对明白，盖戳听其出口。回日将印单呈缴鹿耳门文武汛，查验单货相符，盖戳听其驾进府澳各港。汛员仍将出入船只，每五日摺报，听台防厅稽查；如违限未回，根究行保，并行各港汛员挨查，以杜透越诸弊。
　　淡水旧设社船四只，雍正元年增设六只。乾隆八年，定额十只，外不得增添。每年自九月至十二月止，许其来淡一次，回棹听其带米出口。其余月分，止令赴鹿耳门贸易。九年，定台道军工所办战舰大料社船，就福州配运赴厦，再配商船来台交厂，自九月至十二月止，不限次数，听其往淡。
　　商船拨运内地兵米及采买平粜米榖，俱照梁头丈尺分派。每石部定车工大小船脚价银八分，自厦载往他处，水程每百里加银三厘。在台小船，往各港运载到府交卸者，每石脚价银自三分至五分不等，由各船总催拨运载。
　　流寓台民有祖父母、父母、子女以及子之妻与幼孙、幼女，先在内地，有愿来台及欲至台探望者，许其呈明给照渡海。乾隆十二年停止。
　　按内地穷民，在台营生者数十万，囊鲜余积，旋归无日；其父母妻子，俯仰乏资，急欲赴台就养。格于例禁，群贿船户，冒顶水手姓名挂验。女眷则用小渔船夜载出口，私上大船。抵台复有渔船乘夜接载，名曰灌水。一经汛口觉察，奸梢照律问遣，固刑当其罪；而杖逐回籍之愚民，室庐抛弃，器物一空矣。更有客头串同习水积匪，用湿漏小船，收载数百人，挤入舱中，将舱盖封顶，不使上下；乘黑夜出洋，偶值风涛，尽入鱼腹。比到岸，恐人知觉，遇有沙汕，辄赶骗离船，名曰放生。沙汕断头，距岸尚远，行至深处，全身陷入泥淖中，名曰种芋。或潮流适涨，随波漂溺，名曰饵鱼。在奸梢惟利是嗜，何有天良；在穷民迫于饥寒，罔顾行险。相率陷阱，言之痛心！伏念民有室家，斯为土着；室家既聚，各思自保。台地匪窃，类非土着。抚兹孑然一身之民，是当何如绥辑也。
　　海洋禁止偷渡，如有客头在沿海地方，引诱包揽，索取偷渡人银两，用小船载出，复上大船，将为首客头比照「造船雇与下海之人分取番货例」，发边卫充军。为从者减一等、杖一百、徒三年；澳甲、地保及船户、舵工人等，知而不举者，亦照为从例杖一百、徒三年；均不准折赎。其偷渡之人，照「私渡关津律」杖八十，递回原籍。乾隆元年，水师提督王郡，奏准偷渡船户照「为首客头例」发边卫充军，所得赃银，照追入官。该地方官弁，疏纵偷渡人数至十名以上者，专管官罚俸一年，兵役各责二十。至疏纵偷渡人数至数十名者，专管官降一级，兵役各责三十。
