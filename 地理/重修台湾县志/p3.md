<!-- { "loadSidebar": true } -->
　　台湾古荒服地，未入中国版图。明史载：鸡笼山在澎湖屿东北，故名北港，又名东番。去泉州甚迩，地多深山大泽，聚落星散，无君长。永乐时，中官郑和偏历东西洋，靡不献琛恐后，独东番远避不至，和恶之；家贻一铜铃，俾挂诸项，其后人反宝之，富者至掇数枚。嘉靖末，倭寇扰闽，大将戚继光败之；倭遁居于此，其党林道干从之。已，道干惧为倭所并，又惧官军追击，扬帆直抵浡泥，攘其边地以居；而鸡笼遭倭焚掠，国遂残破。初，悉居海滨，既遭倭难，稍稍避居山后，忽中国渔舟从魍港（今作蚊港）飘至，遂往来通贩以为常。至万历末，红毛番（即荷兰国）泊舟于此，因事耕凿，设闤闠，称台湾焉。
　　崇祯八年，给事中何楷陈靖海之策，言：自袁进、李忠、杨禄、杨策、郑芝龙、李魁奇、钟斌、刘香相继为乱，海上岁无宁息，今欲靖寇氛，非墟其窟不可。其窟维何？台湾是也。台湾在澎湖岛外，距漳泉止两日夜程，地广而腴。初，贫民时至其地，规鱼盐之利，后见兵威不及，往往聚而为盗，近则红毛筑城其中，与奸民互市，屹然一大部落。墟之之计，非可干戈从事，必严通海之禁，俾红毛无从谋利，奸民无从得食，出兵四犯，我师乘其虚而击之，可大得志；红毛舍此而去，然后海氛可靖也。时不能用。
　　〔名山藏云〕：乾坤东港华严婆娑洋世界，名为鸡笼。
　　文献通考云：琉球国在泉州之东，有岛曰澎湖，烟火相望，旁有毘舍耶（一作那）国；语言不通，袒裸盱睢。
　　海防考云：隋开皇中，遣虎贲陈棱略澎湖地；其屿屹立巨浸中，环岛三十有六，如排衙。
　　元末，置巡检司于澎湖屿。
　　明洪武五年，信国公汤和经略海上，以澎湖民叛服难信，议徙近郭。三十一年，尽徙屿民，置漳泉间，废巡司而墟其地。
　　嘉靖四十二年，都督俞大猷留偏师驻防澎湖，寻罢；仍设巡检司，后裁。
　　初，海寇林道干导倭遁入台，大猷以港道纡回，不敢进偪，留偏师守澎，严哨鹿耳门外。及道干遁去，澎之偏师亦罢，余见上。
　　万历二十年，增设澎湖游兵。三十五年，复设冲锋游兵以备倭。
　　同安志云：浯铜、澎湖二游皆驻厦门。澎湖游冬船五只，鸟船十四只，官兵八百一员名。万历之季，将脆卒惰，或泊内港，或寄人家；商民劫掠，若罔闻知，甚且以贩倭舶为奇货，何言倭哉？
　　天启二年，红毛据澎湖。四年，巡抚南居益遣总兵俞咨皋擒其渠师，献俘于朝（万历末，红毛据台湾筑城；至是复筑城于澎湖，既毁复筑，详见「杂纪」）。
　　天启五年，海寇颜思齐入台湾，郑芝龙等附之（是时，红毛据台湾自若；详见「杂纪」。旧谓芝龙先入台者误也）。
　　崇祯三年，红毛犯厦门，复遁入台。
　　是时，郑芝龙已归降，巡抚邹维琏命为将焚杀红毛；红毛遁归。
　　国朝顺治十八年（通志作十七年误）夏五月，郑芝龙子成功在台湾。冬十有二月，红毛归国（详见「杂纪」）。
　　康熙元年春正月，成功改台湾城为安平镇、赤嵌城为承天府（即今邑治）。南北路设县二：曰天兴、曰万年；总曰东都。夏五月庚辰，成功死，子经嗣。越三年，改东都为东宁，二县为二州；设安抚司三：南北路澎湖各一。
　　二十年春正月壬午，经死，子克塽嗣。是年，福建总督姚启圣计招伪宾客司傅为霖等，约为内应，垂成事泄，为霖等遇害。启圣仰遵庙算，定策平台。
　　二十二年，水师提督施琅统师专征。
　　水师提督施琅陈海上情形剿抚机宜疏
　　郑成功倡乱二十余年，恃海岛为险，蔓延鸱张，荼毒生灵；故当时不得不从权拆地，以绝其进取之路。嗣而皇上广开德意，招徕抚绥，渐散其党；成功疑惧，乃遁踞台湾，以为兔窟。康熙元年间，兵部郎中党古里至闽，臣备将逆岛可取之势，面乞代奏；复上疏密陈。荷蒙俞旨，仰藉天威，数岛果一鼓而平。逆孽郑经逃窜，负嵎恃固。去岁，朝廷遣官前往招抚，未见实意归诚；从来顺抚逆剿，大关国体，岂容顽抗而止？伏思天下一统，胡为一郑经残孽盘踞绝岛，而拆五省边海地方，画为界外，以避其患？况东南膏腴田园及所产渔盐，最为财赋之薮，可资中国之润，不可以西北长城、塞外风土为比。倘不讨平台湾，匪特赋税缺减、民困日蹙，即防边若永为定制，钱粮动费加倍，输外省有限之饷，年年协济兵食，何所底止？又使边防持久，万一有惧罪弁兵及冒死穷民，以为逃逋之窟，遗害叵测，似非长久之计。且郑成功之子有十，迟之数年，并皆长成，假有一、二机觉才能，收拾党类，结连外岛，联络土番，羽翼复张，终为后患。我边海各省水师，虽布设周密，以臣观之，亦仅能自守；若使之出海征剿，择其精锐习熟将卒，实亦无几。况后此精锐者老，习熟者疏，何可长恃？臣蒙皇上逾格擢用，荷恩深重，分宜灭贼，以尽厥职。每细询各投诚之人及阵获一二贼伙，备悉贼中情形，审度可破之势，故敢具疏密将台湾剿抚机宜，为我皇上陈之。
　　查自故明时，原住澎湖百姓有五、六千人；原住台湾者，有一、二万：俱系耕渔为生。至顺治十八年，郑成功挈去水陆伪官兵并眷口共计三万有奇，为伍操戈者，不满二万。又，康熙三年间，郑经复挈去伪官兵并眷口约有六、七千，为伍操戈者，不过四千。此数年，彼处不服水土，病故及伤亡者五、六千。历年渡海窥伺，被我水师擒杀，亦有数千。相继投诚者，计有数百。今虽称三十余镇，并系新拔，俱非夙练之才。或辖五、六百兵，或辖二、三百兵不等。计贼兵不满二万之众，船只大小不及二百号，散在南北二路，垦耕而食。上下相去，千有余里。郑经承父余业，智勇不足，战争匪长。其各伪镇亦皆碌碌之流，又且不相联属。贼众耕凿自给，失于操练，终属参差不齐；内中无家口者十有五六，岂甘作一世鳏独，宁无故土之思？但贼多系闽地之人，其间纵使有心投诚，既无陆路可通，又乏舟楫可渡，故不得不相依为命。郑经得驭数万之众，非有威德制服，实赖汪洋大海，为之禁锢。如专一意差官往招，则操纵之权，在乎郑经一人，恐无率众归诚之日。若用大师压境，则去就之机，在乎贼众，郑经安能自主？是为因剿寓抚之法。大师进剿，先取澎湖，以扼其吭，则形势可见、声息可通，其利在我。仍先遣干员往宣朝廷德意。若郑经势穷向化，可收全绩。倘顽梗不悔，俟风信调顺，即率舟师联■〈舟宗〉直抵台湾，抛泊港口，以牵制之。发轻快船只，一往南路打鼓港口，一往北路蚊港、海翁窟港口，或用招诱，或图袭取，使其首尾不得相顾，自相疑惑，疑则其中有变。贼若分，则力薄；合，则势蹙。于以用正用奇，相机调度，登岸次第攻击。臣知己知彼，料敌颇审；率节制之师，贾勇用命，可取万全之胜。倘贼踞城固守，则先清剿其村落党羽，抚辑其各社土番；狭隘孤城，仅容二千余众，用得胜之兵，而攻无援之城，使不即破，将有垓下之变，贼可计日而平矣。夫兴师所虑，募兵措饷；今沿边防守经制及驻劄投诚闲旷官兵，皆为台湾而设，听臣会同督提诸臣，挑选习熟精锐，用充征旅，无事征募动费之烦。此等兵饷，征亦用，守亦用，与其束手坐食于本汛，孰若简练东征于行间？至修整船只，就于应给大修银两领收，可无额外动支。船未足用，则浙、粤二省水师，亦为防海设立，均可选用；仍行该省督提，选配官兵，各举总兵一员，领驾协剿。每船用惯熟澎湖台湾港路柁梢数人，即于福建投诚官兵内挑选分配；不足，则将投诚兵汰其老弱，别募熟于海道之人补额。因此见在额给粮饷，不须分外加增，无烦夫役挽输。安配定妥，以候风期，毋论时日，风信可渡，立即长驱。利便之举，诚莫过于此者。但水路行兵，出海水深，利用大船；进港水浅，利用小哨。今当新造小快哨一百只，以为载兵进港及差拨哨探之用。又当新造小八桨二百仕只每六船各配一只，到台湾临敌登岸之时，可以盘载官兵，蜂拥而上。其小快哨每只所造，只用价银四十两；小八桨每只所造，只用价银一十五两；二项共该用银七千两，为费不多。若台湾一平，则边疆宁靖，防兵可减，百姓得享升平，国家获增饷税，沿边文武将吏，得安心供职，可无意外罪累，一时之劳，万世之逸也。
　　又密陈航海进剿机宜疏
　　臣荷皇上特恩起用，以臣深知水性贼情，专畀进剿海逆之责。受事以来，练兵整船，靡敢刻懈。然用兵之法，不得不熟审详慎，古者行兵，多用奇计，声东击西，兵不厌诈，非可直道而行。去冬具疏，请以今年三、四月微北风进兵，盖为郑逆奸细颇多，使贼知我舟师必用北风而进，然后出其不意而收之。臣在在密用间谍，乱其党羽，自相猜忌。自去年逆艘纠集澎湖，欲抗我师，据险以逸待劳。设我舟师到彼，必由澎湖西屿头，然后转帆向东北而进，正值春夏之交，东北风为多，我船尽是顶风顶流，断难逆进，贼已先站立外堑内堑，接连娘妈宫，俱居我上风上流，其势难以冲击取胜，故不可不虑及此也。所以前议微北风之候，犹恐未能万全；且水道行兵，专赖风信潮水，非比陆路，任意驰驱，可以计定进止。臣日夜抚心熟筹，莫如就夏至南风成信，连旬盛发，从铜山开驾，顺风平浪，船得联■〈舟宗〉齐行，兵无晕眩之患；逆贼纵有狡谋，斯时反居下风下流，贼进不得战，退不能守。澎湖一得，更知贼势虚实，直取台湾，便可克奏肤功。倘逆孽退守台湾，死据要口，我师暂屯澎湖，扼其吭、拊其背、逼近巢穴，使其不战自溃，内谋自应。不然，俟至十月，乘小阳春时候，大举进剿，立见荡平。此乃料敌制胜，所当详细一一披陈者也。
