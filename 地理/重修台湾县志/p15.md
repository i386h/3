<!-- { "loadSidebar": true } -->
　　苏过飓风赋：『断霓饮海而北指，赤云挟日以南翔』二语最精确。今舟人呼断霓为破篷，以其一片孤悬天际若船帆也。稍及半天，如鲎鱼尾者曰屈鲎。见于北方，又甚于他方。凡虹霓朝见西方，辰巳时必雨；暮见东方，必晴。惟断霓虽见东方，来日亦不免风雨。
　　凡日月晕缺，主大风。晡时日晕，有气下垂，当夜多风。夜间星粒动摇，太白光芒闪烁，灯施焰明，来日必风。又饥鸢高唳，海雀惊飞，逾日必风。若春夏二季，天气郁蒸，雷轰电掣，秋冬二季，午后闻雷，皆有大风。
　　时宪书载：日值箕、壁、翼、轸四宿管局，俱主风。
　　占风必先看云。海上之天，无时无云。云片相逐飞扬，或云脚红赤，必有大风。云行舒迟，云脚拖带不尽，风犹未起。云脚起尽，仰见天色青白，风必渐和（云脚如书家画水口石，其下横染一笔，为水石之界者，是也。无脚之云，如画远山，但见山头，不见所止）。夏日晡时，有黄云，次日必风；如黄云一条直上，主次日有条忽恶风一刻，更宜慎防。又日晡时，黑云一片捧接日下，当夜必风；或如层峦复嶂，起西北方，重叠数十层，各各矗峙，主大风雨，应在七日之内。若见黄沙如春天之落雾，东西南北皆黄，则次日或当夜有恶风，迟不出三日（云气似箭，冲射北斗，必有大风）。
　　看云占风，可兼占雨（按海船遇雨，则帆湿重不可行，故并及之）。浓云靉靉，但见云脚，必不雨。日出时，有云蔽之，辰刻后渐散，即大晴。若日初出便开朗，是日多不晴；暑月久晴可不拘。日落时，西方云色黯淡，一片如墨，全无罅窦，不见云脚，来日必雨。浓厚则当夜必雨。或有一二点空窦，现出日色红光，是谓金乌点睛，主晴。或作数十缕，不相联属，日从云隙中度过，是谓日穿经纬，来日大晴。又日晚时，春看海口，冬看山头，有黑云起，必雨（台海在西，山在东，故与内地异占）。
　　日色被体如炙，三日内必雨。久雨后暂辍，犹见细雨如雾，纵令开朗，旋即雨。至初雨如雾，虽沉晦，至午必晴。晨起雾遮山脚，主睛；云罩山头，主雨。天明已久乃雨，则是日苦雨。五更以后昧爽时雨，是日必晴。久雨后忽开霁，星月朗洁，则来日仍雨；若薄暮见天际红光，来日大晴。
　　台山四时烟霭苍茫，偶见山光透露，即为风雨之征。海吼亦多风雨（说见「海道」）。
　　论曰：大易以艮止象山，坎险象水，天地之常经也。即台湾验之。山下有水，于卦为蒙；山在水中，于卦为蹇。蒙者，昧也。内山阻深，遇险而止，故昧。蹇者，难也。舟楫往来，止于至险，故难。若夫时止而止，险而不失其信，则潮信与风信是也。推而言之：天包乎水，水承乎地；地藉水力以自持，九州均在瀛海中，何啻台湾。然则谓台湾之内山，犹蜀道之蚕丛焉。奚不可也！
　　●重修台湾县志卷三
　　建置志
　　城池公署公馆仓库邮传桥渡坊表恤政
　　舆图既辟，建置斯兴；因地制宜，人力所以赞天工也。台湾形势，与内地异。城环丛竹，作四省之藩篱；厅满绿莎，萃同朝之簪绂。馆舍饬而宾至如归，委积充而仓贮不涸：泱泱乎大风哉！虽尺羽飞度重洋，长虹未能亘海，而邮传桥渡，罔或缺焉。若夫北阙恩荣，华表时栖归鹤，西岐政举，海滨不见枯鲋：尤王化之大端也。志建置。
　　城池
　　公署
　　公馆
　　仓库
　　邮传
　　桥渡
　　坊表
　　恤政
　　城池
　　邑附郭，旧无城。雍正元年，知县周钟瑄创建木栅，周二千六百六十丈，形如半月。西至海岸，东至山川台，南至下林仔，北至乌鬼井。设东、西、南、北大门四，东、南、北小门三。邑治沙土松浮，不宜开堑，故建栅而不浚壕。先是，康熙五十年，议筑石城，雉堞砌砖；经委员勘估，以砖石等料，皆取资内地，工力浩大，费无所出，乃止。嗣居民请仿凤、诸二县，筑造土堡之式，除西面临海不筑外，自南下林仔、土墼埕、鬼子山、春牛埔、上帝庙坑、中营埔、万寿寺、中楼仔、北教场，直至北海尾，将南北东三面围筑堡墙，约高一丈八尺，上宽一丈，每丈用土十四方。墙顶高三尺、宽一尺五寸，用土半方。共土十四方半。每丈八层，每层用茅秆草四担，共三十二担。墙长一千七百八十丈，每丈约费银六两八钱零，计共需银一万二千二百四十六两有奇。不果行。雍正十一年，上谕：『从前鄂弥达条奏：「台湾地方僻处海中，向无城池，宜建筑城垣炮台，以资保障」。经大学士等议覆，令福建督抚妥议具奏。令据郝玉麟等奏称：「台湾建城，工费浩繁。臣等再四思维，或可因地制宜，先于见定城基之外，买备刺竹，栽植数层，根深蟠结，可资扞卫。再于刺竹围内，建造城垣，工作亦易兴举」等语。朕览郝玉麟等所奏，不过虑其地滨大海，土疏沙淤，工费浩繁，城工非易，故有刺竹籓篱之议。殊不知城垣之设，所以防外患；如必当建城，虽重费何惜？而台湾变乱，率皆自内生，非御外寇比；不但城可以不建，且建城实有所不可也。台郡门户曰鹿耳门，与府治近，号称天险。港容三舟，旁皆巨石，峰棱如剑戟，舟行失尺寸，顷刻沉没。内设炮台，可恃以为固，其法最善。从前平定郑克塽、朱一贵，皆乘风潮，舟行入港，水高港平，众艘奔赴，无所阻碍。大兵一入，即获安平港之巨舟，贼无去路，而抚其府市人民。南北路商贾，一闻官军至，络绎捆载而来；相依以自保。物力既充，军气自倍。贼进不能胜，退无可安，各鸟兽散，终无所逃遁；故旬日可以坐定。向使贼众有城可据，收府市人民财物以自固，大兵虽入，攻之不拔，守安平，旷日相持，克敌不易。盖重洋形势，与内地异。此即明效大验，固未可更议建制也。若谓台湾筑城，即以御台湾外寇，是又不然。从前两征台湾，皆先整兵泊舟于澎湖之南风澳，以候风潮之便，岁不过一时，时不过数日；若盗贼窃发，或外番窥伺，泊舟澎湖，则夕至而朝捕之。至南北二路，可通之地虽多，然如南路之蛲港，北路之八掌溪、海丰港、鹿仔港、大甲、二林、三林、中港、竹堑、蓬山，惟小舟可入，其巨港，大舟可入者，不过南路之打鼓、东港，北路之上淡水，其次则北路之笨港、咸水港，去府治较远，纵有外寇，亦不取道于此。备设炮台，派拨汛兵，朝夕巡视，自足以资控御。今郝玉麟等，请于见定城基之外，栽种刺竹，藉为藩篱；实因地制宜，甚有裨益。其淡水等处炮台，务须建造，各属并应增修，不可惜费省工，或致潦草。应如何举行之处，着郝玉麟、赵国麟妥协定议具奏。钦此』。续经总督郝玉麟等题准，台湾府治，自小北门起至南水门止，俱属沙土，堪以栽种刺竹。其西面一带，逼临海滨，潮汐往来，难以种竹，应建大炮台两座，设立敌台、城门望楼等项。至府治西北一方，现有镇营驻劄营盘，惟东南一处，并未设立。议于大东门内设立营盘一处，小南门边设立营盘一处，仍与各营盘一体围植刺竹；并南路之茄藤港等处，建炮台十座；府治西面一带，炮台空隙处所设立木栅，以资扞蔽。是年，周植刺竹，计一万七千九百八十三丛。乾隆元年，发帑金斫石，筑城门七座，建楼其上，护以女墙，每座周二十五丈，高二丈八尺，阔六丈六尺，深三丈五尺。并建窝铺十有五，每座高一丈九尺，阔一丈四尺，深一丈六尺（台邑分界，自小东门起，由大东门至山川台止，内城门二座，窝铺四座。凤邑分界，自山川台至下林仔止，内城门二座，窝铺六座。彰邑分界，自下林仔至乌鬼井止，内城门一座。诸邑分界，自乌鬼井至小东门止，内城门二座，窝铺五座。四县各分城栅六百六十五丈五尺）。五年，总镇何勉捐资，就大北门内京营盘筑土堡，砌以砖，高一丈一尺，周三百三十丈。
　　澎湖新城，在妈宫西金龟头，伪时旧址。康熙五十七年，总督觉罗满保、巡抚陈璸、布政沙木哈捐造。周围不及里许，设门二，内无居民，惟营兵更番戍守。城南临海，置炮位，以备守御。
　　公署
　　察院署在东安坊。坐北向南，原凤山县公馆旧址。雍正元年，建大堂、川堂各一座，左右为满汉察院、住宅各二进；旁列厢房各十余间。堂前为仪门，又前为大门，门外木栅照墙。东西辕门两旁鼓亭外，为挂号房，为官厅。乾隆元年，满察院白起图辟左旁旷地为射圃，构亭三十间。五年，汉察院杨开鼎辟右旁旷地为射圃，构亭未就；十六年，汉察院钱琦成之。
　　巡道署在西定坊。坐东向西，凡三座，每座三进；由大门仪门入而厅事，颜曰「敬事堂」。堂之右为斋阁，为住宅。堂左则掾吏处之。堂下左右廨舍，舆隶居之。大门内，左为福德祠，右有官厅。其外为照墙，为鼓亭，为辕门。照墙外为巡捕厅。署后有斐亭、澄台诸胜（见「古蹟志」）。署东南隅，有关帝庙、观音堂、魁星堂（见「祠宇志」）。雍正十二年，巡道张嗣昌添建官厅。乾隆五年，巡道刘良璧建丰亭于署后东南隅。又澄台侧有天后庙：雍正三年，巡道吴昌祚建；乾隆十年，巡道庄年修。
　　府署在东安坊，南向。旧系伪宅，两座毗连。后左畔一署倾圯，惟存右署，规制稍隘。雍正七年，知府倪象恺拓左畔基址，重建大堂、川堂二堂，东西斋阁、厢房、大门、仪门悉具。大门之内，左为土地祠，右为官厅。大堂下两旁为六房，其外环以木栅，前列照墙。贡生黄国英董其事，五十余日落成。总督刘世明给匾曰「怀堂」。雍正九年，知府王士任捐建三堂一座，又置四层住屋一所，为东宁新署。
　　海防厅署一在西定坊，西向；一在鹿耳门，雍正八年奉文移驻。
　　澎湖厅署在大山屿文澳。原巡检旧署。
　　教授署在府儒学明伦堂后。建修年月、姓氏，详学校志。
　　训导署原在明伦堂左，乾隆十五年重修。学宫移建于奎光阁后。详学校志。
　　经厅署在府署东南，南向。
