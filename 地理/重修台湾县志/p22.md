<!-- { "loadSidebar": true } -->
　　予建朱文公祠成，或问曰：海外祀公有说乎？曰：有。昔昌黎守潮，未期月而去，潮人立庙以祀。东坡先生为之记云：『公之神在天下，如水之在地中，无所往而不在；而潮人独信之深、思之至，焄蒿凄怆，若或见之。譬如凿井得泉，而曰水专在是，岂理也哉』？若文公之神，周流海内外，亦何莫不然。按公宦辙，尝主泉之同安簿，又尝为漳州守；台去漳、泉，一水之隔耳，非游历之区，遂谓其神不至，何懵也？矧自孔孟而后，正学失传，斯道不绝如线，得公剖晰发明于经史及百氏之书，始旷然如日中天。凡学者口之所诵，心之所维，当无有不寤寐依之，羹墙见之，何有于世相后、地相去之拘拘乎？余自少诵习公书，一句一字，沉潜玩味，终日不忍释；迨今白首，茫未涉其涯涘。然信之深、思之至，殆所谓「焄蒿凄怆，若或见之」者也。公之言曰：『大抵吾辈于货色两关打不透，更无话可说』。又曰：『分别义利二字，乃儒者第一义』。又曰：「敬以直内，义以方外」八个字，一生用之不穷』。盖尝妄以意绎之：人不好货，斯能立品；不好色，斯能立命。义利分际甚微：凡无所为而为者皆义也，有所为而为者皆利也。义固未尝不利，利正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之谓方。人生德业，即此数语，略包括矣。他言警切胥此类。读其书者，亦惟信之深、思之至，切已精察，实力躬行，勿稍游移，自能希贤希圣，与公有神明之契也。予所期望于海外学者，意盖如此，而谓斯祠之建无说乎？祠正堂三楹，两旁列斋舍六间，门楼一座。起工于壬辰冬，越明年仲春丁前落成。无动公帑，无役民夫，一切需费，悉出予任内养廉余羡。犹虑祠内香火及肄业师生修脯油灯乏资，议将予拨归郡学■〈鱼逮〉港庄田租粟供给，岁以为常。并记以示来者。
　　明年，建文昌阁于朱子祠后。
　　巡道陈璸记
　　京邑之制：右庙左学，前殿后阁。予乃于文公祠后，谋创建文昌阁焉。尝读文昌化书，中有一二幻语，心窃疑之。既而往复玩味，大指教人以修德积善，与梓潼帝君阴隲文相表里；于是信其言之有合于道，非诬也。按蜀志梓潼县在保宁府界，离县三十里许，有帝君庙；予前岁视学西川，瞻礼祠下焉。载考汉史天文志，斗魁列在文昌星次。吾又不知文昌与梓潼是一是二；殆天人也耶，神耶？孟子曰：『圣而不可知之之谓神』。姑置弗深论。论其尽人以应验于天者可乎？科名者，进身之阶；务学者，立身之本。不务学而冀功名，犹不种而期收获也。顾为学之道，自求放心始。求之窃冥昏默，反荒其心于无用；不如时设象以自省。有如动一念焉，若帝君之予见；发一言焉，若帝君之予闻；措一行焉，若帝君之予视予指；必谨其独，戒慎恐惧，将修德积善，悉根诸此，学不自此进乎？学进则识进，识进则量进；而德以修，而福随集。由此登高科，享大名，如持左券；人之为欤？何莫非天之为也！有志之士，无急求名于世，而务积学于已；无徒乞；无徒乞灵于神，而务常操其未放之心，藏焉修焉，游焉息焉。登兹阁也，睠焉四顾：东峙大山，层峦叠翠，动振衣千仞之思；南望凤山，骞腾若在几席间；西则汪洋大海，波涛汹涌，风樯出没，变态不可名状；其北见万寿亭穿云而起，毅然思出此岛，与海内诸英俊交游，历金马、上玉堂为一快。以是写心，以是励志，即以兹阁为不欺闇室之一助可也。若终日昏昏沉沉，放其心而不知；或舍近鹜远，或处下闚高，甚或以兹阁为登眺观游之所，则与谋创建者之初心相刺谬矣！可乎哉！阁制高广各若干，一准福州府庠奎光阁式。会城选匠办料，皆署教谕郑长济任之；海运到台，旦晚督率就工，则教授杜成锦、经历陶宣。创始于春二月丁亥，落成于三月戊申。并系以诗：雕甍画栋凤骞腾，透盼神霄最上层。台斗经天由北转，彩云捧日自东陞；参差烟户排青闼，绣错河山引玉绳。今夕奎光何四映，海陬文运卜方兴！
　　同知王礼诗
　　帘护朱棂绕槛斜，层层蹑级望无涯。名祠冠履游多士，穷乌弦歌响万家。环海抱山称胜地，罗奎躔壁散余霞。会知道脉宗邹鲁，文物于今喜渐加。
　　五十四年，巡道陈璸浚泮池于庙门外，其左创官厅。
　　五十七年，知府王珍改建棂星门，移泮池于棂星门外。
　　贡生李钦文记
　　文庙门外环以栅栏，旧矣。风雨飘摇，屡修屡圯。岁在乙未，观察陈公易筑围墙，浚泮池于围墙之内，左畔设厅事，建大成坊。游圣之门，必于是焉。虽风雨无虞，而棂星门未辟，终不足以壮观瞻。明年，郡伯王公以刑部郎来守是邦，政修事举。越戊戌，命工庀材，撤围墙，立棂星门，高一丈六尺，阔五丈五尺。门以外为降阶，深六尺，两旁仍翼以墙。移泮池于降阶之下，深五丈，阔九丈四尺，周一十四丈，与庙相配。池之外，累海石为垣环之，形若半月，高八尺，周三十七丈有奇。墙之外，东为龙门，西为云路，山明水秀，拱于庙前。焕然海外之巨观也。斯举也：经始于十有一月，成于次年四月；用白金三百四十六两五钱，悉出郡伯捐俸；而区画制作，则参军王公士勷也。工竣，谨叙始末勒石，以垂永久。
　　五十八年，巡道梁文煊改建正庙。
　　永州总戎李日■〈火呈〉记
　　康熙癸亥，台地归入版图，置郡立学。■〈火呈〉奉调辖水师，驻安平镇。时地方初辟，规画未周；虽春秋二仲行丁祭礼，而文庙尚仍伪制，历三十余载，未之有易焉。戊戌秋，闇济梁公为台阳监司，入庙行礼，顾而叹曰：『此非制也，何以昭尊圣重道之隆规』？亟命取材内郡，择吉重新，以经历王士勷董其事，高大前制。庙之前为月台。庙后暨左右两旁累短垣以通行走。其上则出重檐于四隅。中覆以亭，匾大成殿于亭前。制度悉与内郡等。费且千金，经半载而殿成，绅士谋勒石以志。■〈火呈〉闻斯举，跃然喜曰：是真足以妥圣灵而彰王制矣。从兹以住，望宫墙者，仰巍焕之巨观；游圣门者，睹规制之大备。海滨邹鲁之风，不于今日而益见哉！
　　雍正元年，诏以启圣祠为崇圣祠。
　　乾隆十年，巡道摄府事庄年重修正庙。
　　知府褚禄记
　　余奉调来守台郡，越日斋袚谒圣，仰瞻庙貌，岿然更新，而匠石尚诜集未竣事。继谒巡台文、范二公，教以移易风俗，必先培养人材，当共体朝廷兴学化民之意，以为政治之本。余心识其语，退而考之，知郡城文庙日久不治。适观察庄公摄府篆，遂简公镪二百五十余緍，属郡司马方君董其役，凡工料悉给常值不少减，而士民竞趋罔后。司马周度相视，精于规画，克共厥事。工将竣，费稍靳，庄公又率余与方司马暨淡水曾司马共捐俸成之。庑后两翼为义学，则前雷阳陈清端公所建十二斋也。因并完缮，进师生课诵其中焉。今夫崇道兴学，所以劝士也。台郡虽僻处海外，入庙者莫不知敬。书云：『未见圣，若弗见』。今也面诸羹墙，闻诸肸蠁，怵惕弥虔；将士习以端，人材以出；风声广厉，邪慝不作，百昌遂而诸福集。则斯举所系，岂浅乎哉？
　　十四年，廪生候世辉等捐资，呈请题准鼎新改建。正庙居中，左右两庑。前为庙门，又前棂星门、泮池。后为崇圣祠，左右两廊达于庑（先是为斋舍今改）。祠之夹室为礼乐库、典籍库（先为名宦、乡贤祠）。门之左右为名宦祠、乡贤祠。外左为礼门，右为义路。又外为大成坊（左重修，右增建）、泮宫坊（左右俱新建）。庙左明伦堂，两廊斋舍（俱重葺）。堂左朱子祠（增卷廊）。祠后文昌阁（易石柱）。祠门外，左为官厅（西向增露亭）、明伦堂。后徙筑学廨文昌阁。后创设训导廨。并铸祭器，造乐器，规制备整。
　　巡台御史杨开鼎记
　　我国家重熙累洽，教化覃敷，薄海内外，风同道一。台故海东奥区也；自人版图，经陶冶数十年，棫朴菁莪，蒸然蔚起。乾隆己巳夏，予衔命巡方，兼视学兹土。至则恭谒文庙，环视殿庑，渐就倾圯；祭器乐器，因陋就简；恻然忧之。检郡乘，知学宫曩为海康陈公所修建，距今三十余年。其修学记中惓惓谓非作新于始之为难，而能继继承承、永护于后之为难。盖深望夫有基勿坏，后起者踵而修之也。顾其间虽经监司刺史辈捐金补缮，不数岁而朽蠹剥蚀，复不可支；非彻底建造，难云固也。正在经营商榷间，而台之衿士踊跃急公，倡议捐修；有侯生世辉、蔡生壮器、李生朝玺、黄生兆茂、蔡生培、张生方陞、方生达圣、洪生世基等数十人，多者千几百缗，次者千缗，又次者数百缗及百缗。又有家本寒素，奔走区画，共襄是举者。于是列名佥请。予因驰札制府喀公、抚军潘公，会商入奏；获邀恩旨，俟工竣核捐输之数，报部议叙。爰与满巡台书公、监司金公鼓舞而作兴之，以台令鲁君鼎梅端稽核之任。维时侯生世辉力肩厥事，不辞劳瘁，偕蔡源起鸠工庀材，相度经营；庳者崇之，隘者扩之，朽者易之，缺者增之，障者辟之，而庙貌焕然改观，殿庑轩敞倍于前。崇圣祠旧逼处殿后，拓丈有六尺。文昌阁柱易以石而增高。文公祠前增卷廊。教授之学舍附明伦堂后者，退丈有奇。训导之寄居于文公祠者，更建室于文昌阁后。官厅前增露亭。自大成坊以内，悉甃石版，以壮观瞻。他若堂宇、路门、池沼、仍旧基而增损之。其东北一带，地之见侵于民者，并为清出；拓其墙三尺许，外余地四尺五寸以通行人。庙前平原一片，居民擅私种植，芟刈之而旷如也。至簠簋尊彝，铸以铜而备其数；柷敔、笙镛、干羽之属，仿成式更新之。计靡白金万缗。肇工于乾隆已巳十月念五日，告竣于辛未三月十五日。是役也，实多士所共襄，予何力之有？多士请记于予，并求所以教之。予谓黉宫乃教化所自出，兹既大启尔宇，将以育人材、厚风俗也，岂惟是文词云尔哉！体明而用达，乃足尚耳。宋胡安定教授苏湖，设经义、治事二斋，承其教者，咸深心于三五六经，以求合古圣贤人之志，而举礼乐、兵刑、农田、水利诸务，用以广其器识。仁宗诏颁其法于太学，天下宗之。我朝造士之法，古莫伦比。养之渥，教之详，而选之精且慎。都人士诚能以经术抒经济，勉为国家有用之材；司土者复加意培植，而于兴教之地，时勤修葺，亦如海康陈公之以有基勿坏望后人者，相承于勿替；则所造就于海隅，岂细鲜哉？
