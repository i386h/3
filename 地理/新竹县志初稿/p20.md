<!-- { "loadSidebar": true } -->
　　一、商贾：行货曰商、居货曰贾。货之大者，以布帛、油、米为最，次糖、菁，又次麻、豆。内山则以樟脑、茶叶为最，次苎及枋料，又次茄藤、薯榔、通草、粗麻之属。以上各件，皆属土产；择地所宜，雇船装贩。船中有名「出海」者，主揽收货物；有名「押载」者，所以监视「出海」也；有「柁工」焉，主开驶；有「仓口」焉，主帐目；其余如「水手」供使令，「厨子」主三餐。近则运于福、漳、泉、厦，远则宁波、上海、乍浦、天津以及汕头、香港各地往来贸易。所售之值转易他货，满载而还；搬运入栈，各商到栈贩卖。每月逢三，到各商店铺征收货值，名曰「收期帐」。以上皆现货售卖。至所谓「青」者，乃榖未熟而先粜、物未收而先售也；有粟青、糖青、油青之类。先时给银完价，俟熟、收而还之；古谚云：『二月卖新丝，五月粜新榖』，即此意也。各郊户共祀水仙王；建立炉主，按年轮流办理商务。竹属米价颇廉，常多运贩他处。倘遇岁歉防饥，有禁港焉，或官禁、或商禁；既禁，则米不得出口。有传帮焉，外船到港运贩，视船先到、后到，限以若干日以次出口也。

　　一、饮食：从前俗尚俭朴，爱惜物力，乡下尤甚。日用以三餐为度，炊米为粥、为饭，或杂以地瓜；殽则蔬菜等类。富者夜加一餐，以鸡、豚、鱼、鳖等肉佐殽。有粉团焉，喜庆相赠，曰「红龟」；丧吊相赠，曰「馒头」。市中向无多旨店（取多且旨之义），迩来沿街多设，食单齐备，如郇厨然；宴客者乘便到店（店即酒楼），皆饱饫而还。至人家宴客，一食费金十余圆、少亦八九圆。是俗尚渐变而为奢华矣。酒则蒸米拌曲以酿之，有双料、有单料；兼有他港运贩来竹者，各色名目难以尽纪。茶则用土产，性寒味苦，不及武彝之甘；富者皆用武彝、福宁诸种。至槟榔一物，嗜食者齿常黑，谓可避烟瘴；嘉、彰尤盛。每诣人，则献以示敬；遇小诟谇，一盘呼来，彼此释憾。但迩来嗜食者渐少。

　　一、衣服：竹属蚕桑未兴，章身之具皆从他省贩来。分寒、暑二季，有礼服、常服之不同，男服、女服之各异。男多纯色，女多间色。男礼冠，寒用大帽（俗呼红帽）、暑用凉帽（俗呼围笠）。足穿曰靴（以缎为之）。礼服内外各一袭，内长至跗、外长至膝（俗呼为袍褂）。寒用狐貉为里，外裼以缎；或夹以里，不用狐貉。暑用纱罗，不夹以里。女礼冠曰髻（以银、铜为之，均染以金；前有垂琉），下裳曰裙（五色皆可用；前后二幅，绣以龙凤）；身着曰袄，色红（绣以花鸟），长至跗。足穿亦曰靴。至如常便衣服，男冠曰小帽（俗呼椀帽），或以绉巾缠头。裘用布，内夹以棉；富者兼用狐貉、羔皮、绸缎、哔叽之类。长至跗（俗呼长袍、长衫之类）、短蔽半身（俗呼短裘、短衫之类），外着背身（俗呼■〈示甲〉仔）或短裘（俗呼马褂）。内施兜肚下垂，绣成花鸟。下裳曰裤，足穿曰袜、曰鞋；束住袜与裤者，曰裤褪。女服仅蔽半身，长不至胫；下裳则有裤与夹裤之分。暑用纱罗轻细等物，贫者祇用粗葛。他如农家，则短衣、短裤（又名水裤），荷蓑、荷笠，赤脚耕锄，其情状如绘；尤为守堑者所宜留心也。

　　一、岁时：风土既纪，月令必书；亦「礼经」之一事也。春秋时，每年必书「春王正月」。其朔日为元旦，晓起各整衣冠、备嘉果、焚名香礼神明、祀祖先，向吉方出拜亲长师友（吉方如喜神、财神、贵人之方），曰「贺正」。家家用盘盛四果以供宾客，曰「食甜」；口祝以吉语。四日，备牲醴、焚纸马，曰「接神」。九日相传为玉皇诞，以牲醴致祭，并演剧酬谢。十五日为上元，儿女张灯嬉游，好事者或放烟火。自上元前后数日，设席款客，曰「请春酒」；互相酬答。二月二日，农工商贾以牲醴祀福神，曰「头牙」；鸠资合祭，祭毕会饮，曰「食福」。三月三日暨清明日，士女持纸钱、设盛馔以祭先茔，曰「扫墓」；祭毕，给牧童以粿品，曰「给墓粿」。是日也，结伴郊游，踏青之风尚在焉。二十有三日为天后诞，有积款为妈祖会者，设值年炉主、头家，轮流掌理；陈牺牲、演杂剧。四月八日，世传释迦佛诞，持斋者备蔬品、香楮，诵经礼拜。五月五日，门悬蒲艾；并以黄纸朱书贴之，曰「午时联」；以瓶贮水，曰「午时水」，积至经年不臭。家制绣囊实以香屑或香珠，令儿女佩之于襟；又以苦草煎水浴儿，用雄黄和酒饮之，谓可辟邪。先一日，以竹叶裹糯米炊熟，曰「粽」，即古之角黍也；投遗所亲，曰「送节」。富家则兼以暑服衣料，馈遗其女。滨海作竞渡戏；郊铺送标到港，夺标者以标所系玉环、银炼、绣帕等物奖之，观者冠盖如堵云。六月七日，讹传为天门开。十五日，以米粉搔成小丸（取合家团圆之义），祀神明、祖先，曰「半年丸」。七月一日，俗传为开地狱；家家设馔致祭无主孤魂。是日，各庙坛皆植竹竿高三、四丈，夜燃以灯高照四方，名曰「灯篙」；先后延请僧道坐座化食，并演杂剧，曰「普渡」。至三十日止，曰闭地狱。凡普渡，例集一所，牺牲、殽馔排列成行，又编竹为圆形，上小下大，悬挂鸡、豚、鹅、鸭等肉，曰「浅」；虽古之肉林，亦不过是。彻馔，曰「收孤」；文武官长到场弹压。先一夜，城庄各结小灯成排，编姓为队；金鼓喧阗，灯光如昼。其首事各以纸为灯，送之江上，曰「放水灯」。七日夜，陈瓜果、花粉，拜祝七娘神，曰「乞巧」；士子则虔祭魁星，彻夜会饮。又相传：是夕为牛女会合之期。十五日，城庄各陈金鼓、旗帜，恭迎城隍神；祈祷有效者着纸枷相随，俗取解厄之意。八月十五日为中秋节，亲朋各以月饼相馈；家备牲醴，演剧祀福神，与二月二日例同。九月九日为重阳节，学校生徒放学一日，令登高游览；文人或结伴携酒肉于山寺，痛饮至晚乃归（仿桓景避灾之意）。十月十五日为下元，家备牲醴祀三官大帝。城庄扬旗击鼓，弦歌载道，恭迎东岳神像；其着纸枷相随者，与七月十五例同。十有一月冬至日，家家以米粉搔丸祀神明、祖先，并以丸涂黏门窗户扇之上。先一夜少妇用炭炙丸。视丸形开阖、凸凹，卜生男、生女之兆。十有二月三日，俗传乌龟诞；是日下雨，则此日（？）多雨。十六日，以牲醴祀福神，曰「尾牙」。二十有四日，焚纸马、备酒果，曰「送神」；家家扫清庐舍。二十有五日，俗传为天神下降；士女皆焚香礼拜。此数日间，亲朋以物互相馈遗，曰「送年」。除夕，煮芥菜一盂、米饭一盂插红花及枣置案头，曰「来年菜」、「来年饭」。是夕，张灯设馔祀神及祖先，焚金纸、放爆竹，曰「辞年」。合家会饮，置一炉于筵席之下，曰「围炉」。

　　一、气候：台在闽海东南隅，地势最下，多暑少寒；花卉早开，木叶晚脱，瓜蒲蔬茹，虽穷冬尚青，比他省大相悬殊。然竹邑属北路，尤不如南路之燠暖；南路一、二月便着轻纱，竹邑二、三月常多阴雨。故天气乍寒乍燠，披身不离薄裘；谚云：『未食端午粽，破裘不肯放』。五、六、七月盛暑郁结，东南云蒸，雷声震厉，滂沱立至，俗谓之「西北雨」；遇南风则雨多，遇东风则雨少。此雨不久便晴，连发三午；或此疆有雨而彼界无雨，谚云：『西北雨，不过田岸』。八、九月后，雨少风多，扫叶卷箨，沙尘蔽天，常经旬不止，天气渐寒。十一、二月，风愈厉，则寒愈烈，间有无风而冻者；寒风过后，夜有陨霜，见晛即消。谚云：『三日风、三日霜、三日大日光』。至若蔬果，则竹邑比南路迟一、二月始成实。稻则彰化播种在立春前，至四月间新榖已成；竹邑播种在清明前后，早稻成于六月。可见地气自南而北相去祗百余里间，其先后不同已如此。

　　一、占验：其法皆从故老流传，历试屡验者，逐件查出。正月十五，是夜月明天朗，早稻必丰；若阴云布合、星月无光，则早稻必歉。八月十五夜，占验晚稻，例亦相同。台地少霜雪；若严冬霜多雪厚，则来年五谷丰登。立春后，未惊蛰先闻雷，则阴雨四十九天；俗呼「四十九日乌」。昧爽时雷发，则上午必雨；谚云：『早晨雷，不过午时雨』。凡虹霓朝见西方，则是日必雨；暮见东方，则是夜必晴。断虹两头不连者，俗呼「破篷」；虽见东方，来日仍雨。凡日色被体如灼，三日内必雨。日出时有云蔽之、辰刻后云渐散，必大晴。日初出黄色开朗，是日不晴；久晴则不拘。日落时，西方有云横亘天上，或数十缕各不相属，日从云隙度过，是谓「日穿经纬」；来日大晴。或云色一片相连，其中但有一、二点空窦见红色者，是谓「金乌点睛」，亦主晴。日落时，西方云色黯淡、一片如墨，全无罅隙，来日主雨；若云色浓厚，当夜必雨。东北云植如树、重迭数十丈，日炎云走，忽雨忽止，曰「放雨白」；主台。但夏天闻雷，则台止；秋天即雷，则台亦至；谚云：『夏来一雷止九台，秋来一雷起九台』。六、七、八月间有此机兆，农家皆预为提防。凡昧爽时雨，俗呼「开门雨」；是日必晴。初雨如雾，天虽沈晦，至午必晴；久雨暂辍，犹见细雨如雾，天纵开朗，旋即雨至；谚云：『雨前蒙蒙终不雨，雨后蒙蒙终不晴』。雨后，夜忽开雾、星月朗洁，来日主大雨。久雨后夕阳倒照，遍天红色，来日主大晴；谚云：『火烧薄暮天』。凡日轮外晕气如环，主雨；月轮外晕气如环，主晴；谚云：『日围圈，受雨渥；月围圈，受日曝』。又云：月晕有缺者，主三日内雨。凡海吼，俗呼「海叫」。小吼如催花羯鼓，点点作撒豆声，乍远乍近、若断若连；大吼如万马奔驰，钲鼓响震，近日自有风雨。冬月吼，常不雨，主风。又吼于南者，多主晴；吼于北者，多主雨。久晴而吼，必风雨；久雨而吼，必晴。凡内山终岁不离云，或羃于顶、或横于腰，侵晨望之如洗，须臾云合；若日中云收，峰峦可数，必不日而雨。夏秋红日当空，片云乍起，倾盆立至。一日之内，阴晴屡变。烟霭苍茫之中，若山光透露，便为风雨之征；又饥鸢高唳、海鸟惊飞，踰日必风。春日晚观西、冬日晚观东，有黑云起，主雨；谚云：『冬看山头、春看海口』。凡久雨地微震，翌日晴；久晴而地震，翌日雨，不雨则旱。又春多南风、夏多北风，皆主旱；谚云：『春南夏北，旱至无水可磨墨』。

