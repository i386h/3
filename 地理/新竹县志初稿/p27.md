<!-- { "loadSidebar": true } -->
　　考「春秋传」，楚蒍艾猎城沂、晋士弥牟营成周，功皆豫立，不愆于素。古今事势不同，今南方城多用砖石，不似古之择地取土，峙干束版以筑；则无所谓『平版干、称畚筑、物土方、议远迩』者。淡水其难其慎，而兴斯役。欲求工坚，先期料实。料之大，莫如砖、石矣。信赍念海外砖皆松脆，难以经久；内外两面，易砖为石。石条采自内山、石柱运自内地，难计程期；欲如「内传」之『毕事不过三旬』得乎？淡城周四里，计八百有四十丈；即「传」所谓『计丈数、略基址』也。基底掘深寻仞，用石填实；然后层累而筑，下既厚、宅更安矣。计城高一丈八尺、基阔一丈六尺、顶宽一丈二尺；即「传」所谓『揣高卑、度厚薄』也。四里之城，约分一十二段，各派绅士督工。其自下而上，分为三层，石条与细石相间；砌至五尺，乃用长石一道为眉，内外如一，中用三合土、碎石层层坚筑；至第三层，乃砖石相间。城面铺砖，黏以石灰，不留罅隙。城垛共九百七十四座，炮台之建如前。其纵横曲直之布置，皆集群策而成。工用捐输，皆属殷户司出纳，不假手于在官；即「传」所谓『属役赋丈也』，所谓『度有司、虑财用』也。信斋相度有方，然戴星不常厥居。其朝夕巡视、谐协绅耆、奖劝工匠并程功积事以禀承于信斋者，则为竹堑巡检易〔君〕金杓。信斋职任司马，易君为其属吏；殆「传」所谓『书以授师而临以承令』者乎！有城不可无池；城既毕，乃浚濠而桥其上，并为水涵以走潦水。向之竹，今既为城；向之堑，今复成濠。而又以其余力，修治内外道路皆平。城工于是无憾！

　　信斋非擅「聚米画沙」之韬略也，惟是虑事必周、临事必果，积诚所动，人自无贰〔无虞〕，乐于效命。故虽三年报竣，而人不以为迟；虽糜白金十有余万，而人不以为费；虽聚绅鞾蓑城，严寒酷暑无少暇豫，而人不以为劳；维亿之费出于官捐者十之二，余皆取于士庶捐助，虽计亩输粟、按船出算，而人不以为苛。盖惟公故溥师古而不泥古，讵仅无负上〔官〕之委任，并足副当宁之勤求矣。溯台地初辟，北路最为荒凉。其植蕀竹为城之徐君治民，为设淡水厅之第三同知，尚侨寓彰化；〔至〕王君锡缙，乃自彰移治竹堑；承其后者，即增炮台之杨君愚也。大约自南而北，无不如履虎尾，栗栗危惧。不谓六十年后，竟得苞桑之固、盘石之安若此！王君创建衙署于先、信斋创建城垣于后，皆籍隶四川之威远，亦一异也。信斋已升通守，复以获盗列荐简；大工之竣，仍须优叙。行见入觐天颜，必得显擢酬庸。民思藩德，雉堞即甘棠矣。

　　维时始终此役者，署淡水同知事、今升噶玛兰通判、前台湾县知县李慎彝，四川威远县人，嘉庆戊辰进士；署竹堑巡检兼司狱易金杓，江苏仪征县人。总其成，则候选知县进士郑用锡、员外郎林国华、生员林祥麟。襄厥事，则副贡生刘献廷、州同职衔林国宝、监生吴国梁、监生罗秀丽、监生周邦正、监生林德修、监生曾青华、监生苏国珍、监生郑琛、里人林维藩、陈大彬、陈光义、王呈标、吴文锐、洪德梁等。官海外者，前署台湾镇、金门镇总兵官陈化成，福建同安县人；今台湾镇总兵官刘廷斌，四川温江县人；前署台澎兵备道、今升陕西按察使孔昭虔，山东曲阜县人，嘉庆辛酉进士；今台澎兵备道加按察使〔衔〕兼提督学政刘重麟，陕西朝邑县人，廪贡生；前台湾知府、今升四川成绵龙茂道徐镛，安徽桐城县人，嘉庆己巳进士；今台湾府知府、循例引见卸事邓传安，江西浮梁县人，嘉庆乙丑进士；署台湾府事、台防同知王衍庆，山东聊城县人，乾隆壬子举人。其乐输姓名，书于另碑。

　　捐造淡水学文庙碑记吴性诚

　　圣天子累洽重熙，声教暨讫，海隅日出，罔不率俾矣。

　　台，东海澳区也；自入版图来，人文蔚起。台、凤、嘉、彰兴学建考，多历年所；淡距郡最远，向祗附彰考试。嘉庆十五年，制宪方恭膺简命，巡视台邦。时府宪汪、前任淡水同知素稔文风骎骎日上，嘱令绅士等就制宪递呈，援照江西莲花厅例请奏；奉旨恩准二十三年开考。维时莅淡水厅事司马张公集诸绅士，谋及劝捐建庙之举。诸绅士踊跃急公，佥曰『唯唯』。第思文庙之风水关于文运之盛衰，非扶舆磅礡之所结、山川灵秀之所锺，无以为卜吉地也。堑有郭尚安者，邃于堪舆之术。诸绅士以设厅时曾选学宫基址在于城内较场地方，因就其地请而筹之，深得许可。凡大小之规模、坐向之方位，皆其指画。郭君为人轻财重义，诸绅谢之金不受；且曰：『此庙一筑，淡之科甲蝉联，余之名亦不朽矣，金何足慕哉』！越三年戊寅科，郑子用锡果登贤书，为淡学倡；迨癸未科，且冠东瀛而成进士焉。自郑子登科启甲两次以来，转瞬纔八、九年耳，踵其后者文武联镳、齐名■〈艹歮〉榜，继继绳绳，焕然丕变。郭堪舆之言，信乎其不谬也！

　　是役也，倡谋捐建不惮勤劳者，正总理则有林玺、林绍贤等，副总理则有郑用锡、郭成金等。若吴振利、罗秀丽、陈建兴、吴金吉等共董其事，亦与有力焉。糜金二万□千□百有奇，不费公帑一丝。肇工于嘉庆二十一年十二月十五日，告竣于道光四年四月初十日。盖自夫子之庙成，而淡始获睹整齐严肃之规也。

　　余来守是疆，适当落成之际。越日，斋祓谒圣，仰瞻庙貌，岿然一新。中为大成殿，东西两庑夹其旁；外为棂星门，又其外为泮宫门，泮池在焉。周围缭绕，卫以丹墙；其礼门义路，则出入之通衢也。庙之规模斯略具矣。至庙之东边为明伦堂，后为五王祠。其教官廨舍，则建于旧文昌宫之左畔，礼乐器库附之。若此者，余既详览其地，又为深羡其人；羡其人之争先好义、慷慨就捐，尤羡肩斯任者之克相与有成也。诸绅士缕陈情绪，请记于余，并求所以教之者。余谓：黉宫为教化风俗所自出，厕其间者可徒拘拘于文辞之末哉！将明体以达用，入有守而出有为，为里党树典型、为国家宣德教。师道既立，善人俞多；庶无负我朝作养海隅之至意。官斯土者，有厚望焉。余为详创建始末，并书其意以书诸石。捐赀之姓氏、数目，则更勒一碣云。

　　义渡碑记娄云

　　尝思劳民期在利民，利民必先劳民。劳民者，未必尽利于民；利民者，无不先劳其民也。特民情惮劳而趋利，未利之而先劳之，民必滋怨；故子产孰杀之歌，先于谁嗣。此固从政之不遑恤者。

　　余尝三至台瀛，从事于师徒戎马间。周历南北，见夫曲溪陂泽不可以梁、病于济涉之处甚多。迨丙申承乏淡水，所属绵亘几四百里；所谓曲溪陂泽不可以梁者，不可悉数。其间土人驾舟以济，相安于定章者弗计。惟大甲溪块石层迭，支派杂流，水势西冲，直入大海；遇春夏盛涨，极目汪洋，诚险道也。此外，如中港、房里、柑尾，虽险阻稍减，然或溪面广阔、或急湍汹涌，皆迫邻海■〈氵义〉，亦危险莫测者也。此数处，非无驾舟待济之人，大率土豪撑驶，藉索多赀；少不如愿，即肆剥掠者有之。行旅之受害也，久矣。义渡其容缓欤？

　　余甫下车，即欲筹是举。顾与吾民周旋日浅，未信而劳，贤者所让，或恐贻以怨讟乎？适又重建文庙以崇礼教、增造书院以励英才，亦既屡兴大工，重劳吾民，几乎无须臾暇；讵可复兴义渡之举哉？然继而思之，择可劳而劳、因民利而利，从政之道也。若义渡者，吾民所便利而乐劳者也；岂有惮劳而不从事者乎？余又何怨之弗可任也！爰集绅士、郊商、耆庶而谕以意，且先捐廉以为之倡，乃无弗踊跃乐输。不数旬，共捐洋银八千九百余圆；其不敷者，则搜罗充公租榖以足之。更于四要溪外，若井水港、盐水港一律设渡，共凡六处。又于堑南之白沙墩、堑北之金门厝，每于九月间各设浮桥以济；是又因地制宜者也。其捐项为置田甲，岁收租息以资经费。并将筹议置舟选夫、岁修工食一切章程存诸案牍，详明各宪，勒石以垂永久。

　　今而后，劳者安、利者普矣！怨讟余知其免矣。是则劳乃利之功，而劳乃利之验也；且劳一时而利于无穷也。利以余而成、劳由民而致，是余与民相与有成也。是为记。

　　庄规禁约娄云

　　淡水地方，闽、粤联庄，民、番杂处；物产富饶，人称乐土。无如乡民失教，游手好闲。每遇邻邑匪徒造谣滋事，辄即闻风而动，纠约多人，各分气类，凭凌弱小，仇杀相寻；或焚毁庐舍、或占夺田园、或抗租而不完、或掳人而勒索，甚至勾番肆出滋扰，焚杀不休，行同化外。道光十三年，堑北桃仔园一带闽、粤各庄造谣分类，互相残杀；堑南铜锣湾、蛤仔市等处靠山粤匪，无故焚毁闽庄，公然掠抢。本分府曾随同大宪严密查拏，尽法惩办。

　　兹复来守此土，业经出示严禁。尔等尚知悔祸，勿听谣言、勿被煽惑！彼此无攻夺之防、老弱无逃亡之苦、庄众无敛钱之费、兵役无骚扰之虞，以视前此之颠沛流离，苦乐利害，孰得孰失？惟是斗殴、抢窃、占地、毁焚等案，尚属层见迭出。本分府不厌告诫之烦，示以久安之道；颁给庄规、禁约，永照法守。尔等听之！

　　庄规四则

　　一、各庄向设总理、董事、庄正、庄副，官给札谕戳记，约束庄众，不许争斗滋事、抢掳为匪；不遵者，禀官拏究。或官有查办事件谕到，该庄总、董等据实禀复，准盖戳记，免由代书，以达下情，立法本为周密。无如日久弊生，各庄总董、庄正副等处理事务，率多偏袒；且有回护子弟，党同滋事者。若不明定章程，无以示儆！嗣后庄众有事不平者，事在本庄，则投本庄之总、董人等理之；事在外庄，则投两庄之总、董人等理之。仍不平，则请邻庄之总、董人等议之。终不平，则控官讯断。倘不先投诉、辄自争斗者，无论曲直，先拏肇衅之人严办。若总、董、庄正副袒护子弟、党同滋事者，照例加等治罪。

　　一、总、董、庄正副宜力行清庄之法，以除匪类。族有众寡、庄有贫富，未必人人衣食皆足、『养而后教』，古有常经；穷而为匪，事所必至。该庄总、董、庄正副通计庄中岁产所入之数，或十分而取其一中之半，以归公所；更查庄中年壮有力而贫无生业者，记名于族祠，无祠者则于社庙。会议公商，或酌给园地佃耕、或借给资本贸易、或雇令巡田守夜、或教之学习手工，务使子弟各有恒业，毋许游手闲荡，自可不致为匪。其曾犯窃劫、掳抢致死人命凶暴不法者，公同捆拏，送官究办；若畏其强横、虑其报复，即密行禀官督同拏究，不使其复归乡里。少一匪类，即少一抢窃、争斗之人，通庄受益不浅。着即及早实力奉行，勿托空言。

