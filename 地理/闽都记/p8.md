<!-- { "loadSidebar": true } -->
　　儒学　在县治东。文庙在其西。两廊为东、西斋。其北为尊经阁。
　　泮宫坊　在学东。接奎文阁。嘉靖间毁。
　　由后街雅俗桥折而南，为丰盈坊、鼎魁坊、衣锦坊巷、文儒坊巷、柏郎中祠、光禄吟台、光禄坊、澳门桥、风宪坊、市舶提举司、两贤祠、怀德坊。
　　丰盈坊　旧杨桥坊。今废。横冲有花巷、大小水流坑。
　　鼎魁坊　后更“聚奎”，并废。
　　衣锦坊巷　旧通潮巷。初以陆藻、陆蕴并典乡郡，名棣锦。后王益祥致江东提刑居此，更今名。国朝嘉靖三十二年火，四十三年重建。
　　文儒坊巷　旧山阴巷口，初名儒林，宋祭酒郑穆居此，改今名。嘉靖中，里人张经重修，署尚书里。
　　柏郎中祠　洪武中，侍郎夏元吉为采访使，并祀元行省郎中柏帖穆尔。
　　光禄吟台　旧号闽山保福寺。后更法祥院，古闽山也。宋建隆三年，镌观音像，有刻云：“寺虽新号，山则旧名。”熙宁三年，郡守程师孟过之，镌“光禄吟台”四字于石，今入民居。其山铲削殆尽。所存巨石巍然，游客罕至。
　　宋程师孟诗：“永日清阴喜独来，野僧题石作吟台。无诗可比颜光禄，每忆登临却自回。”
　　明陈朝锭《登光禄吟台》：“薛老峰前返照深，名山高绝敞云岑。偶过光禄吟诗处，聊与高人说道心。花影满庭香气散，凉飚吹树月华新。王猷最有探奇癖，何日重游过竹林。”
　　光禄坊　旧曰闽山。因法祥院内有程师孟光禄吟台，更今名。国朝万历，坊圮。里人方氏称，宋光禄大夫方实居此，建坊署名。妄诞甚矣。
　　澳门桥　旧清远门壕桥也，俗呼鸭门桥。
　　风宪坊　旧清远门外。宋余深为御史时居此，故名。今废。
　　市舶提举司　都指挥王胜故宅也。国朝初，市舶置司于泉州，成化五年，因修撰罗伦谪官，奏移今所。
　　两贤祠　祀罗文毅公伦、舒文节公芬。伦，庐陵人，以论辅臣李贤，起复，谪副市舶；芬，进贤人，正德丁丑进士第一，亦以翰撰直谏，谪副市舶，时称梓溪先生。嘉靖间，巡按聂约建一峰书院于朱紫坊。万历十七年，督学使耿定力请于抚台，以废提举司合祀二公，署两贤祠。二十二年，改提举衙为督捕馆，以居杉洋捕盗通判。督学使徐即登市民居，为门南向，买田建碑，祀典益隆。三十七年，为水所坏，参议甘雨重为修葺，自为“记”，勒祠中。
　　明徐即登《祠记》：“予为祠部郎，阅诸路学使上祀籍。至闽，展阅两贤祠而无门，询之有司，诘所以兴废故，则称两贤并祀于提举司。主之者，中丞周公；成之者，学宪耿公。其后，太守既并督捕私署，乃改署于斯祠，门遂塞。予偕陈参藩、张兵宪二公，从署门入谒焉。则见祠仅存一堂，堂率置他物。前则鞠为蔬圃，后则为衙舍。子三人悼叹久之。予谂于二公曰：‘此祠也，生而居，没而祀，顺也。计祀之日至改之年方五稔，未远也。而兴废顿易，人情固有不可知者乎?今欲兴复之，盍为久远计。’二公佥曰：唯唯。二公乃以其事嘱福郡温二守，二守欣然任之，于祠前得地十数丈，辟门从东南出。祠后吐还原所，以妥神寝。左右高墙垣，以隔私署。予又访吾江占籍兹土李日新、周其和，给与衣巾，世世奉祀。是役上不妨官署，下不费民财，神有堂室，人有蒸尝，庶几其可久乎?二公有感于废兴之故，嘱予记之。予述所闻两贤事，并祠始末。”
　　怀德坊　旧名延平。宋司业郑南居之，改儒宗。国朝天顺间，镇守少监来住，寓地平寺，重建，更名。内有永安坊，与怀德坊相直，西通山兜尾，北通板桥亭。常丰仓前亦来住所建，今并废。
　　由衣锦坊而西为闽山坊、王益祥宅、百胜营、车弩桥、贞节坊、三山驿、西察院、董忠宪祠、拙斋祠、递运所。
　　闽山坊　俗呼庙巷。南通文儒坊，北为牙道营坊，今圮。
　　王益祥宅　益祥字谦叔，宋淳熙甲辰进士及第，枢密院编修，监察御史，江东提刑致仕。旧居闽县江左里之筹岐，后迁今所。国朝洪武二十一年，为镇守帅臣所夺，创中卫仓，寻毁于火。天顺元年，八世孙参政佐疏于朝，复之。
　　元韩准《咏王益祥监察御史诰》：“绣衣人去诰犹存，百代珍藏付子孙。为问王家堂上燕，几回冠盖过高门。”
　　百胜营　宋时厢军屯驻于此，今废。内有委巷，并称营里。
　　车弩桥　在圆通、打线二巷口。旧有木梁，国朝成化十七年，始甃以石桥。西则三山驿也，俗呼馆驿桥。
　　贞节坊　旌表李徽妻林氏。子源，领成化辛卯乡荐。
　　三山驿　即元东驿地。宋提刑司团结军营故基也。宋时，城中为驿五，后尽废。元至元间，以宋赵资政注府为在城驿，元贞二年，平章高兴移今所。国朝洪武间，建三山驿于元东驿。隆庆间，作二公馆于驿之东。
　　西察院　即元西驿地。国朝正统十年，建为福宁道西院，旧在钟山之西。嘉靖间移今所，为使臣传舍。
　　董忠献庙　祀元参政董文炳。文炳略地于闽，秋毫无犯，闽人德之。祠今废。
　　拙斋祠　祀宋儒林之奇，以吕祖谦配之。黄朴匾其堂曰“尊拙”，莆田陈宓署其门曰“拙斋先生书院”，岁久倾圮。国朝成化间，裔孙培重建。万历庚戌，督学熊尚文重修。
　　递运所　洪武间建。在驿之东南。
　　由文儒坊而西为闽山庙、金斗桥、洋尾园。
　　闽山庙　神姓卓名祐之，宋景祐进士，秀州判官。生平正直，精爽过人，自谓死当为神。及卒，果著灵异，乡人即所居庙祀之。号应公大夫，有二神焉。端平间，返风灭火。殄汀郡之寇，有司以闻。敕封广利侯，寻加“威显”。赐额“灵应”，祠官领之。国朝弘治四年重建，香火益盛。嘉靖初，里人迎神，金鼓喧沸。巡按御史程昌莅庙，拆其屋之半，后又修复。宋赐敕二道：“敕福州灵应庙神，长乐巨镇，统收八州，带山负海，民俗繁庶，盖东南一都会也。庙于其地，赫然有声，二神同宇，合以揭额。返风灭火，霈泽苏旱。郡人以尔之灵应为言，申命牧司，开以侯爵，益施惠利之实，永祐邑里之民，可特封广利侯。奉敕如右，牒到奉行。端平乙未年九月二十一日。”
　　“敕福州灵应庙广利侯，祭法：能御大灾，则祀之。灾之大者其有烈于兵火乎?尔宅灵闽山，保有南国，耀阴兵以弭汀郡之寇，返炎风以扑邻境之焚。考观民言，灼见神烈，式益表号，以灵应广利侯特封广利威显侯，奉敕如右，符到奉行。端平乙未年九月二十八日。”保奏官福建运判袁庸，行都事郭任受，庙官萧炤立石。
　　明王应山《闽山祠避暑》：“选胜当三伏，言过里社中。山寒泉有白，林密日无红。我辈能歌雪，神君数借风。虽非河朔饮，不放酒杯空。”
　　洋尾园　在罗汉洋之北。周迥六塘，武弁所有，后为达官别业，辗转数主。
　　明林燫《饮王宪长池亭》：“爱尔遗荣十亩栖，水亭炎夏玉壶携。日边高树当轩荫，波面轻云入户低。酒泛浓香薰菡萏，琴调雅曲对凫鹥。习池自昔风流地，纵饮何妨醉似泥。”王应山“和”：“白社人同绿野栖，一樽特为数公携。东山对酒萝阴合，西第留宾竹日低。池树阴浓欢鸟雀，渚莲香满醉凫鹥。相逢且尽嘉鱼乐，魏阙能忘湿紫泥。”
　　由光禄坊折而西，为道南祠、板桥亭庵、仓前桥、常丰仓。
　　道南祠　即宋法祥院。国朝成化二年建前堂，祀宋儒杨龟山，配以罗豫章、李延平、朱晦庵，其后推祀二程，以四先生配之。后堂祀宋时三山诸儒。万历十七年，督学耿定力厘正祀典，移二程庋阁，位龟山先生于南面，以罗、李、朱配享如故。
　　板桥亭庵　在光禄坊。内跨河为桥，亭其上，祀观世音。
　　仓前桥　近常丰仓，南北二桥，有亭其上。
　　常丰仓　即闽五百罗汉寺也。国朝洪武七年建。
　　由怀德坊而西，为织染局、养正书院、校士馆、射圃。
　　织染局　在地平寺之东。市舶内臣公署也。国朝洪武八年建。织染局于府治东南光泽坊内。成化十六年，太监尚春以其地建市舶府，移局今所。
　　养正书院　在乌石山之北。元至正十七年，建地平瑜珈教寺于此。国朝正统间重修，景泰六年改为法禅寺，俗呼地平堂。嘉靖七年，改为养正书院。
　　校士馆　在提学道之东。国朝万历七年建。
　　射圃　在学道之西。先是，射圃在书院之北，后改学道度西偏之地作射堂，其南为门，署曰“射圃”。
　　


卷之七　郡城东北隅　侯官县

　　自还珠门迤东，为左院巷、乐土桥、沿河东巷、龙须河、万岁巷、东衙巷、七星井、谯楼、布政使司、分守厅、巡海厅、嘉树轩。
　　左院巷　宋左司理列署，今为民居，甚湫隘。
　　河巷，俗呼花巷，有通阛桥在虎节河上。
　　乐土桥　在旧正南虎节门外。晋守严高名大航桥，通舟楫。元和中，观察使薛謇重浚，以油杉作堤限。宋熙宁三年，守程师孟重修，更名乐土，俗呼毛应桥。
　　沿河东巷　在虎节河之东，有勾栏桥。又东为龙须河。
　　万岁巷　俗呼庙巷。有古灵祠，祀宋枢密陈襄。内有横巷，达于东衙。襄，侯官古灵人，时称四先生。
　　明高廷礼《谒古灵祠》：“寂寂古灵祠，明明仙居宰。当时化百里，惠泽流千载。家林庙貌存，不啻桐乡爱。何以咏甘棠，古榕绿阴大。”
　　东衙巷　为闽官署，今为民居。内有横巷，达都司前。
　　七星井　其六在宣政街东西，其一在还珠门外。近岁更名“福井”。先是宋绍熙五年，砌十石盂于谯楼北，注水以厌南离，今存。
　　全闽第一楼　在布政司南。唐观察使元锡建，即威武军门也。宋郡守元绛更辟双门，建楼十楹，置滴漏、鼓角，又为楼以翼之。左曰宣诏，右曰班春。嘉定间毁，安定杨长孺重建。元泰定间复毁，遂改石基，观构重楼八楹，用石柱，凡四十有四，高九十八尺。至正二十三年，陈有定平章事，鼓楼鸱尾吐气如雾。国朝宣德二年，为大风所圮，御史方端命僧了心(侯官姚给事铣之弟)募缘重建，深广如旧，高减二尺。复置铜壶滴漏，仍为布政司前门。以前案五虎，惟开左门出入，北匾“拱辰”，南匾“授时”，今更名第一楼。
