<!-- { "loadSidebar": true } -->
　　明王恭《为陈必尚题湖山图》：“太常积飞翠，朝夕侵我庐。严公湖上水，色映灵台虚。雁峰屋上三峰峭，散帙鸣琴亦高妙。半榻闲云鹤梦清，一帘初日藤花笑。顾子性癖爱清晖，终日相过尽醉归。几度离家声别调，何时恩许卸朝衣。黄花九月高楼酒，无那明朝又分手。座中应感去年人，马上空攀未霜柳。酌酒看山兴暂同，君家兄弟气如虹。萍踪自愧无南北，聊寄相思水墨中。”陈亮《同欧阳彦中赋西湖路》：“杳杳西湖路，曾经大建年。昔时湖上波，今作湖下田。人世几变易，山水尚清妍。惟应西湖上，闲弄钓鱼船。”陈叔刚《为宗人题带湖楼》：“有客新从雁岭游，为余高话带湖楼。风来水面玻璃合，云去山边紫翠浮。日暖菱歌归浦溆，夜寒渔唱起汀洲。吴航胜概谁能尽，安得登临到上头。”
　　潘贞女宅　在豸山。潘氏事具郡志。
　　蕉山　在十五都。淳祐间，移建巡检司，始为寨。嘉靖三十八年，筑城，周三百六十余丈。又二十都松下，亦有巡司，筑城三百一十丈，并防寇要害。
　　石梁锦桥　在十五都漳港。宋淳熙十二年里人造。石桥有亭一十五间。又有桥东，筑海为地三亩，以固桥道。
　　郑宪宅　在石梁磁澳。宪，正德十二年进士。光禄丞，卒于官。事详郡志。
　　林慎思墓　在十四都伸蒙祠后。
　　五云山　在十七都。相传唐僧道清过此，清昼澄霁，五色云旋复其上，故名。
　　郑世威宅　在洋下。世威，嘉靖八年进士，历四川参政致仕。隆庆初，超拜副都御史、刑部侍郎。解绶归田，以寿终，赐祭葬。
　　圣娘山　在文石澳。有天妃官，故名。国朝遣使册封琉球，祷于神庙，开舶有祈焉，有报焉。余具福城天妃宫。
　　闽王禁石　在县东北，即文石也。周余十丈，产紫菜，味美而纤细。闽王审知时，禁民私采。
　　梅江　在二十四都，与文石联络，滨海。初为巡检司，国朝洪武二十年，江夏侯周德兴奏移巡司焦山，置守御千户所于此，督造城垣，周六百四十余丈，为门三，敌楼、警铺悉备。
　　明王恭《梅江》诗：“君不见，梅江浩荡连沧溟，积水不极涵空青。未明先带扶桑日，入夜倒浸银河星。澄波万顷秋无尽，漠漠遥光海天迥。岛屿千家烟火深，军城百雉妖氛寝。渔笛吹残夜落梅，空江长见旧潮回。珠潭露下渔风起，鲛室云归蚌月来。仙源香雾浮花岛，海色空濛望中好。元圃沧洲路不通，清水黄尘梦难到。大海东流自古今，人言此水值千金。兴来濯足稀同调，惟有樵人同此心。樵人一旦分携去，手持荆璧登云路。望望仙舟不可留，沧波日夕惊离愁。”高棅《梅江谣》：“梅江之水千丈深，人言此水值千金。千金未必称人意，我爱梅月清烦襟。青山故人如白鸥，招邀待我黄沙头。采秀探奇入灵境，上攀龙峰最绝顶。龙峰绝顶窥蓬瀛，登高望远形神清。大江茫茫鸿溟涨，玄气浩浩无虚盈。飞涛一发云花白，遥山数点琉球青。欹航侧枕凌空阔，历乱中流棹歌发。居人云水弄生涯，撒网抛纶到穷发。”谢杰《奉使册封梅花开洋》：“仙岐渡口水飞楼，十丈青莲太乙舟。风笛数声江阁暮，梅花五月海门秋。天高北极星辰转，地折南溟日夜浮。此去若过乌鹊渚，好将消息问牵牛。”
　　小址山　在二十都。有巡检司，旧为寨，嘉靖四十一年始城。
　　滨闾湖　在二十三都。唐开元进士、仓曹参军林鶠捐田四十余亩创湖，积水润四里民田。妻赵氏，又舍奁田益之，曰林婆湖，祀于湖上。十九世孙林亚又任宋枢密判院，致仕，修祖湖，题“复祖”湖，墓居于带水环珠之右。
　　七星井　在十七都、万寿道院之西。其井凡七，内一井，泉清如玉，宋尚书郑丙刻“龙泉”二字于石；又一井，有栏有盂，大旱资以溉田；一井在仙山道观。
　　龙翔峰　在十七都。宋寺簿周芹游此。又有“豹变岩”，与“龙翔”并峙，至今二石刻犹存。
　　壶井　与浮澳并列海滨，潮至则没，潮落则四面平沙，海错滋多。又南，有石对峙风涛中，曰王母礁。宋时，王妃航海所经，故名。
　　陈氏二烈宅　在海滨。陈氏，元时人，希亮二女也。事具郡志。
　　陈仲完宅　在十九都大溪山。仲完，洪武十八年进士，永乐初翰林编修、春坊赞善。
　　陈令津湖　在十九都，旧为飞沙所壅。唐县令陈齐贤，捐俸买田，开沟泄水，里人德之。故名。
　　灵峰寺　在十九都江田，唐大中七年建。上有石洞，曰归云。里人尝见龙乘云而归，因号“龙龛山”。灵峰寺又有香炉、灵山、天池诸胜，国朝万历间重建。
　　唐黄滔诗：“系马松间不忍归，数巡香茗一枰棋。拟登绝顶留人宿，犹待沧溟月满时。”
　　宋董渊诗：“磊硌迷沙界，岈占洞天。门邻金布地，桥枕玉鸣泉。庭鹤归遗主，龛龙去昔年。扫云嫌俗驾，题壁托诗仙。胜境无今古，居人有后先。不知游者驭，谁见海为田。”湛俞诗：“禅林潇洒倚危巅，税驾登临思豁然。万里波光晴望海，一堂幽响夜听泉。寒龛龙卧清凉地，古洞云归暗淡天。好景自嗟吟不尽，拟凭图画寄诗仙。”林亦之诗：“云母江边有草亭，分明见得日头生。一村篱落更何处，此已无天只水声。”蒋之奇《灵峰望海歌》：“我来灵峰望沧海，夜半起坐望海亭。沉沉水面正阴黑，六龙衔日犹未平。须臾阳谷光气发，五色变怪不可名。洪涛汹涌九鼎沸，蛟蜃伏匿鱼龙惊。金鸦腾翥若木末，烟消云散天下明。狂风喧豗簸巨浪，犹似百面雷鼓鸣。崩腾荡沃倾五岳，鳞鬣磨碎鲸与鹏。嶆峨忽骇陵谷变，雪山千仞天际横。飘飘番舶随上下，出没仅若水上萍。忽然风霁万籁息，金斗熨帖一练平。碧波湛湛千万顷，参错岛屿如杯罂。三江五湖亦甚大，视此乃类蹄中浤。琉球佛齐日本国，隐隐微见烟林青。三山历历亦可数，突兀下有鳌头撑。惜哉秦王不到此，劳心徒欲求长生。我虽流落江海上，独此寄寓亦此矜。行当结茅练金液，以待九转灵丹成。仙飞羽化会有日，直跨三岛梯青冥。他年故人或相问，请来访我于蓬瀛。”朝奉陈毅诗：“云道无心亦爱山，雨余时向此中还。而今天下焦枯甚，只恐飞龙未放闲。”陈襄诗：“天柱支南极，蓬山压巨鳌。云崩石道险，潮落海门高。候馆闻灶鼓，秋风忆蟹螯。凭高望乡树，千里楚江臯。”曹元振诗：“石洞兴衰亦有时，因师移锡致云飞。云心莫道全无著，应解从师去复归。”张徽诗：“云蒸洞穴秋成雨，泉落庭除夏结冰。”林迥诗：“门前红日海千里，池上白莲山四邻。”僧子卯诗：“松欺腊雪千年在，竹引溪风六月寒。”
　　明王恭《龙龛燕集》：“莲宇最高处，青萝隐丹梯。钟鸣曙色动，四壁闻天鸡。缭竺苍梧野翠分，石林阴洞未归云。香炉峰小开窗见，水乐声寒隔壁闻。而我发遐想，兴来随所之。缘云踏鸟道，披荒上天池。天池色映黄始水，手接飞流洗双耳。鬼谷仙源杳霭间，雁宕天台只如此。望海亭中载酒来，石楠花气拂金杯。葛衣醉倒繙经榻，纱帽狂歌施食台。”高棅《游灵峰寺》：“紫云炎气横紫清，客行愁作升天行。侧闻龙龛有绝境，境清可以清心情。招携结佩贤豪客，采秀探奇入灵宅。径转香云静影空，溪回定水惊湍寂。登高壮观大海东，扶桑树色摇空蒙。蓬莱一勺几清浅，万劫此地开禅宫。而我辞山笑迟暮，暂息尘机得元度。支公不迂且啣杯，大醉题诗下山去。”
　　吴玉莲宅　在江田。吴适陈九叙。嘉靖季年，倭寇长乐，奉姑避贼山洞。贼搜洞，执其姑，欲刃之。玉莲抱姑请代，被贼乱砍至死，竟全其姑。
　　岩泉寺　在二十一都。唐建有寂照轩。又，宏源洞在寺后。
　　明王恭诗：“远公潇洒住东林，竹里闲扉隐翠岑。低树坐来忘色相，灵花空里见禅心。白云半岭迷香界，孤磬中峰出梵音。此地从来堪习静，浮生几度得相寻。”郑定诗：“林间钟磬响沉沉，客里残春喜盍簪。曲径行随流水转，禅房坐掩落花深。题诗把酒同幽兴，孤鹤闲云惬远心。此度胜游应不负，风流何必在山阴。”高从礼诗：“岩头古寺入烟霞，况是春游逸兴赊。禅榻鸟来啼慧草，空台客至扫寒花。云间鸣磬青山暮，竹里残棋白日斜。支遁喜逢觞咏侣，不嫌醉墨污袈裟。”郑定诗：“野寺云深草树荒，行吟更觅远公房。竹边幽鸟啼春暖，花外流泉到处香。禅地即今堪習隐，尘踪于此觉迷方。三春况是逢三日，一咏应须醉一觞。”
　　钟门山　在二十都，隔大海中。相传，自广载巨钟，至此而没，潮落或有见之者，故名其山云。
　　御国山　负巨浸，若藩屏内地状。御国者，卫国也。岛夷入贡，必登望，以识海道。
　　棋山寺　在县北二十四都，唐咸通五年建。西峰山有石台，相传二仙对奕，至今荆棘不生。
　　宋董渊诗：“风际有云多世态，海中无底是人心。可堪更问棋山话，一局闲争古到今。”
　　明王恭《棋山》诗：“尘中何处避炎蒸，静爱空王淡爱僧。沙界树凉晴作雨，石渠泉响暗流冰。青山载酒随闲到，飞阁观潮倚醉登。水绕莲花通宝藏，路回兰若转金绳。仙人棋局埋幽草，大士禅扉闭古藤。荒殿鸟啼时近榻，香台猿卧夜窥灯。老来行止愁无地，病后欢携愧有朋。明发别离方外去，何时清兴又同乘。”又诗：“逸人共结萧朱绶，六月闽天火云厚。觞熟梅边告我行，欲行且尽炉头酒。棋山海上古招提，银瓮绳床兴复携。三峰直下几千丈，仙人奕处清猿啼。知君平生爱灵境，为君拂拭青萝影。野殿杯浮蕙草香，石渠水浸甘瓜冷。祗园树里贮行庖，暂解尘衣挂竹梢。诗成破却山灵胆，醉倒倾翻老鹤巢。迥岩积翠连飞阁，遥海苍苍暮云落。舞影争嫌白日斜，歌声未道离情恶。拟从方外寄余欢，云是山僧谒县官。野鹿回看避仙珮，沙禽何意讶儒冠。千金流水犹能注，陌上离驹不堪驻。愿君身到五云端，莫忘棋山送行处。”又：“载酒空林下，林幽暑气清。半天闻梵语，双壁隐钟声。野鸟知禅意，孤云薄世荣。何应谢尘事，从此学无生。”陈亮诗：“久耽丘壑游，未历棋山路。偶访招提居，夤缘入祗树。云林更左旋，始得禅栖处。落日寒蝉鸣，蔼然松山暮。真僧喜相接，况有平生故。秘箧散香芸，名巵酌甘露。常怀学空禅，暂喜捐尘虑。永愿依道林，惭非许玄度。”
　　


卷之二十七　郡东南福清胜迹
　　

