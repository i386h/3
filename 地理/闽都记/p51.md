<!-- { "loadSidebar": true } -->
　　宋龚况《石门》诗：“岫冕贴松低，羽人来未归。苔深锁春色，不放晓云飞。”又《玉华洞》：“石壁古苔衣，夹门双杏枝。山阴人罕到，长认鹤声知。”又《玉人峰》：“霞缀衣红浅，烟妆黛髻匀。无言山色里，几度野梅春。”洪壮《玉华洞》：“妙绝天仙境，飞飞佛子家。壶中闲日月，洞里老烟霞。”又《玉人峰》：“谁开云洞锁，放出玉人峰。自有天然态，何劳粉黛容。”又《半月池》：“凿破烟苔地，弯如半月边。既能清到底，何必十分圆。”林淇《清阴洞》：“地无可著尘埃处，不怕尘埃莫掩门。”
　　石门寺　在覆釜山之麓，国初重建。
　　宋李弥逊《游石门寺》：“群贤嘉会走舆臣，乍喜郎星照七闽。寺近南塘钟秀丽，筵开晚水荐甘珍。放怀想尽百川饮，留客应生四角轮。我独沉疴方面壁，愈风赖有两骚人。”
　　明吴文华《过石门寺》：“隐约烟霞见佛宫，石门双峙任过从。岩头琪树寒相媚，洞口瑶泉到自逢。半月池涵苍藓色，五台石护白云踪。欲凭指点搜灵异，应辟荆榛更几重。”陈宏已《石门寺》：“城放风花乱，山藏水石稠。言寻中浣暇，共作暮春游。涧道循源远，云林抱寺幽。洞穷才见刹，树密不遮楼。仄径妨骑马，高峰指斗牛。攀萝穿石壁，洗药选清流。软草分曹坐，残觞次第浮。地疑绵蕞野，时似永和秋。潭暝钟声起，村空树影收。咏歌欢未极，江月巧相留。”
　　李弥逊墓　在新安里石门寺旁。
　　云居山　在县北永贵里。山颠有塔，塔旁有云居堂，堂前有石如壁。金华赵崇杙刻“天上云居，人间仙景”八字。去堂西北二百步，石上有仙人足迹，长二尺许；有蛤蚌壳附石上。有龟石、莲花石在山之半，上平下尖，周围有瓣，状如莲花。其石甚巨，附于磐石之上，轻摇则动，力撼之则不动。山阿两峰盘郁，中为云居寺。寺中有池，石梁跨之。又有老翁石、龙角石、出米石，皆奇秀。西麓有净土庵。
　　明吴廷轼《游云居》诗：“仙台廖廓自清芬，与客凭高望海氛。万壑风烟浮古木，半天钟磬落奇云。歌腾空谷诸峰应，饮彻中宵片月分。境寂心闲无一事，三乘妙悟正堪闻。”陈国彦“次”：“载路山花发异芬，遥观海蜃起秋氛。群鸦树杪栖残照，孤鹜天涯带落云。月到上方僧入定，殽分香积酒微醺。绝怜万籁心俱寂，一曲清歌上界闻。”周世科“次”：“秋山萝薜起清芬，步入招提隔俗氛。岩壑玲珑偏得月，浮屠突兀半栖云。老翁坐石烟霞侣，荷叶传杯主客醺。更喜夜阑诸品净，数声凉籁树间闻。”
　　学易山房　在云居山之南。眉州守陈玺故宅也。曾孙教谕宾读书其中。溪山环秀，有二石捍门，如鲸鱼状，旧呼石牛。吴司马文华更今名。
　　光化寺　在县北保安里。唐乾宁元年建。寺后香炉山，其顶如香炉状。石上书“粘云”二字。《九域志》云：“邑人章寿学道于此，得仙，有坛尚存。”又，《云笈七签》以为第七十一福地，谢真人居之。山南一峰峭峻，上刻“章仙峰”三大字。有磨剑石、炼丹井、扫坛竹、石棋盘。又，仙人足迹，长二尺许。童井，深仅尺余，不溢不竭。相传，有青衣童子拨草取水，乘云登炉峰而去，里人掘井得泉，故名。
　　宋郑鑑《炉山》诗：“峙立交辉紫翠间，疏帘半卷镇长闲。神仙似有祈年术，一缕青烟起博山。”鑑，字自明，乾道间著作郎。
　　凤凰山　在保安里，以形似名。
　　郑昭先墓　在凤凰山。事具郡志。
　　馆头渡　在县新安里，达于郡城。又有马鼻山，状如马鼻，突出海滨。
　　英显庙　在新安里兑峰。神姓萧，名孔冲，字仲谋，建安人。五代唐庄宗时中甲科，不乐仕进，削发为僧，志行坚苦，能伏虎豹，殁而邑人祠之。宋靖康初，建寇叶侬逼县境，神兵见于罗崙，贼遂遁去。绍兴间，海寇掠荻芦寨，神复现异九龙江。累封“昭烈正顺公”。宝祐元年，大旱，乡人祷雨随应。元赐今额。国朝洪武十八年重建。学士吴沈为“记”。
　　解醖泉　在新安里秦川铿泉堂之侧。俗传，是水饮者，醉辄使醒。
　　炉峰庙　在县北东乡。唐景福中，王氏入闽，淮民从之。始至，有桴浮香炉及书、砚，浮于岸侧，里人异之，因为立庙。闽封南义侯。南唐封灵瑞侯。郑南卿为“记”。
　　灵应庙　在建兴里。初，僧志勤参沩山，观桃花而悟。唐咸通初，开怀安灵云寺；乾符初，开罗源仙茅院，后建此。先是，四明有一僧，以福州灵应，欲造开山塔，行化得钱，因买卵石附海舟，及境，命舟人，“少需于此，吾往院趣从者挈之。”越二日，舟人诣寺，踪迹无之。既而过开山堂，见所塑像，俨然行化僧也。众异其事，遂以其石为开山塔。至今，水、旱，祷之必应。
　　贞女彭氏宅　在县东北透岭下。彭氏，黄某未婚妻。万历间，诏旌其门。
　　孙芝墓　在县东北永贵里。宣德中，芝守沔阳时，有建议欲删孟子书者，芝上疏极论之。官终参议。
　　大小亭庙　在县东北二十七都。时有黄助者，偕其弟光泛海，遇风，兄弟连臂，浮于江岸。每夜画沙成字，表其履历。复见梦于乡人：“为我南山作坟，北山立庙。”乡人异之，建盐亭，享其利。五代晋天福中，并有封号。
　　小华峰　在二十七都。宋绍兴二十四年，耕夫锄得圆石，剖之有“小华峰”三字。绍熙元年，建亭覆之。亭圮而石犹在。
　　荻芦山　一名九龙山，下有九龙江。相传，秦始皇望气，自东而南，凿山形秀拔者。此山凿芦根一茎，长可数丈，断之有血，故名。并名其水为荻芦港。
　　宝积寺　在二十七都。宋嘉祐二年建。国朝正统元年重建。
　　北茭巡检司　在二十六都。旧为荻芦巡检司。国朝洪武三十年更今名。
　　小埕澳水寨　在县东北八十里定海所前。景泰间置。每岁择指挥领之。
　　定海所　在二十七都，隶福宁卫。有仓使支给官兵。定海与北茭、蛤沙，俱有城。
　　洽沙堡　在二十八都。洪武二十年，江夏侯周德兴檄建，周一百五十丈。
　　河泊所署　在二十七都塔沙。洪武十六年建，万历间裁废。
　　上竿塘　在王孙岭下。上下围一丈二尺，路八尺。其流自古圳至斜里溪，会土坎水经坂田下入王坡桥及此。
　　

卷之三十二　郡北罗源胜迹
　　

　　逾侯官丁山八十里而遥为罗源县。环县治为儒学、城隍庙、沈尉桥、南岸桥、河泊所、西溪庵、县前铺、崇德桥、陆引宅、环玉馆、余光庭宅、登高山、忠烈祠、普贤堂、南庄背、社稷坛、群玉峰、水陆寺、林兴祖宅、林戆孙宅、迎恩亭、仙人石、鹤屿、陈显伯墓、杞铺、郑伯渊宅、稔亭、后山亭、仁寿井、山川坛、劝农台、起步桥、天庆观、丹阳公馆、溪口桥、余家塘、天妃祠、文殊山、尖山、南华洞、帘山、飞来石、仙茅山、洞仙山、仙泉井、罗川、四明山、四明桥、金粟寺、翠云桥、上梅岭、金钟山、禹步石、余元泰宅、龙湫、白塔禅寺、下梅岭、莲花山、圣水寺、逍遥洞、石鼓、崇寿寺、水利渠、太白岩、石八仙娘岩、九龙溪、顺懿宫、天堂山、匹石岩、龙兴岭、英惠庙、黄沙溪、双溪渡、万石山、昭祐祠、巨济祠、南湾巡检司、乌岩山、金炉嶂。
　　罗源县　在东戴坑，去郡城百五十里。唐大中元年，析连江一乡为罗源场，咸通间，又析闽清县治益之，为永贞镇。五代闽，改镇为县。宋天禧间改永昌，乾兴间始称罗源。县建于双溪之间。庆历间移今所，迄元。国朝因之。编户一十四里。群玉峙其北，印屿浮其东，莲花在其南，仙茅障于东北。控负岩峦，襟带陂泽，邑居岚气如甑。民山耕海渔，仅仅自给。古名永贞、永昌。广七十里，袤九十里。东抵宁德四十五里，西抵连江二十五里，北抵古田一百八十里，南抵连江三十五里。宋设三乡，领十三里。元析为三十六都。国朝分城内为二隅，外十二里，统图一十有六。弘治中，令徐珪创城。嘉靖中，令陈谔折而新之，延袤三里许，高一丈五尺，厚一丈一尺，周一百一十有三丈。辟门四：东曰宾日，西曰承金，南曰阜熏，北曰朔易。县署，宋庆历中，令陈偁创。国朝洪武初，因元制而新之。堂之东为预备仓，成化、弘治、嘉靖间修葺。布政分司在旬宣坊，按察分司在县治右，府馆在城隍庙东，医学在县治西，际留仓在沈尉桥之北，阴阳学、僧道会司并废。
　　明傅汝舟《游罗源县》：“贴贴驯家鸽，引我入山郭。群峰俨狮虎，乍对欲相攫。金镜无时鸣，铁嶂不可凿。烟氛日迷濛，山海物交错。虽然庐井稀，俗尚亦不恶。老翁偶相见，邀入把杯酌。一笑谢老翁，莫言礼数薄。”谢肇淛《罗源道中》：“春色树云繁，涛声万壑喧。城围山作县，屋简石为门。远涧当桥断，斜阳碍岭昏。孤猿与断雁，无处不消魂。”
　　儒学　在县治东南。宋庆历间，知县陈偁所创也。先时在四明寺，知县袁符始移今所。国朝洪武初，教谕黄受修建。景泰六年，知县杨文端始搆其制。弘治十五年，知县麦□□拓地重建。名宦祠在明伦堂之右，乡贤祠在明伦堂之左，并废。
　　城隍庙　在县之东偏，宋知县赵彦恢建。国朝洪武十二年，县丞陈逊重建。
　　沈尉桥　在县治南。宋元祐中，县沈尉所建。
　　南岸桥　在县治南。二桥相跨，各长四尺。
　　河泊所　在沈尉桥之西。国朝洪武十一年，县丞庞益建于桥北。景泰七年，河泊官张用成重建。嘉靖间移今所。
　　西溪庵　在县治南。国朝景泰三年重建。其地溪水清泚，林木繁茂。
　　县前铺　在县南。达于连江者二：曰鳌峰，曰应德。北达于宁德者三：曰护国，曰福源，曰新丰。
　　崇德桥　在县治西隅。宋元丰三年建。国朝永乐六年，乡人郑子高等重建，作亭其上。
　　陆引宅　引，字惟远，鲠直寡谐。国朝洪武中，有荐其材者，召对称旨，授象山丞。视事二年，以勤农事积劳卒。先一夕，城隍守庙者寢，梦传呼甚喧：“新城隍陆丞也。”惊觉，走县问之，引已属纩。《宁波志》传：“名惟远。”
　　环玉馆　在县西里许。宋丞相余深建，为聚书之所。周环皆水，故名。今废。深，媕阿至大官，无足称者。郡城西有宅，人删之。
　　余光庭宅　光庭者，深之从子也。累官光禄寺丞，知南阳。金人陷南阳，不屈死，举家歼焉。
　　登高山　在县西南。其山形如伏虎，上有巨石，坦平可坐数人。石上刻“清赏”二字。环植佳木，邑人登览于此。旧志：石旁有凹，昔人构庵其上。又有晋塚三，砖各印：“永泰元年，始改晋郡为晋邦。”凡十一字。
