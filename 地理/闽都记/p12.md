<!-- { "loadSidebar": true } -->
　　唐福州都督府儒学　在今布政司右，盐运司左。后移建于城南。初，闽人未知学，学宫废坠。唐大历八年，李椅以御史大夫都督福建，领观察诸使，考頖宫之制为此学，由是海滨以不学为耻。独孤及撰“记”，铭曰：“公之文，肃恭且仁，宣力事君，润饬经术，底缓斯民；公之武，鳏寡不侮，刚亦不吐，率师勤王，戡厥丑虏。易俗移风，经始頖宫。百堵皆兴，孔堂崇崇。四科以班，乃侯乃公。秩秩祀典，锵锵礼容。大昕鼓箧，学士萃止，褒衣方履，登降以齿。从公于迈，乐我泮水。我疆我理，讲论资始。比屋为儒，俊造如林。缦胡之缨，化为青衿。公宜难老，为学司南。斜日告凶，实天菲忱。翙翙和鸾兮，不闻遗音。愿言思君兮，如玉如金。镂馀烈于此石，以塞罢市者之心。”
　　崇真君祠　在谯楼之右。祀玄武。
　　自北街达于北门，为威武堂、西湖楼、蕃宣楼、新丰巷、冲真道观、登云书院、钱唐巷、东峰巷、越峰社学、遗爱门。
　　北街　本旧西场巷，有登云坊。国朝重建越山寺，辟巷为衢，俗名新街，又呼土街。以新辟未及砌石，今坦然如砥。
　　威武堂　在忠义堂之西。宋嘉祐间，郡守蔡襄建并书额。前有教场，训练士卒；西有敦教侯庙，今废。
　　西湖楼　在蕃宣楼之西。宋淳熙，郡守赵汝愚重浚西湖，复即其地创澄澜阁。
　　蕃宣楼　在子城西北，即碧峰亭。
　　以上二楼，并熙宁二年郡守程师孟修筑子城，创于城上，今并废。
　　新丰巷　内有新丰庵，今废。以通府治，俗呼府巷。
　　冲真道观　元至正二十年建，有瀛航亭。国朝正统初，知府张徽修。成化十六年，知府唐珣重修，今废。
　　登云书院　在府治西北街之东，旧灵官堂址。国朝成化十七年，知府唐珣建。中为正堂，塑宣圣及四配像。前为书室，凡二十馀，岁延师训诸生，置田给之。其地在登云坊内，因名其书院。莆田黄仲昭“记”。今书院废，田地并为豪右所蚀。
　　怀安县　在府治北。国朝洪武初，建于芋原石岊。十一年，始移建城内。知县薛武营创有劳，尚书林瀚为“记”。大门之内，树榕二株，盖数百年物云。万历八年，县废，并入侯官。二十五年，督抚军门金公学曾更为军器库，像关壮缪，严祀之。
　　钱唐巷　通北门后街、拱辰坊巷内。(有乾元寺，今废。)讹为钱唐。
　　东峰巷　内有东峰庵，今废。
　　越峰社学　在华林坊口，今渐圮废。
　　遗爱门　即今北门。宋郡守元绛数出城，登凤池山，故名其门。
　　由遗爱门折而南为后街、佑圣宫、西湖坊、水晶宫、赞福庙、悦济桥、熙然坊、北水关、晏公庙、毛胡桥、开化院、宜秋桥、怀安学(怀安县学)、余府巷、西湖(湖西草堂)、林泮宅、通仙门、忠烈祠、迎仙道院、双抛桥。
　　后街　在北门。迤南委巷经纬，悉达于土街。
　　佑圣宫　在府治西新营巷内，俗呼道堂。今废。
　　西湖坊　旧为赞城坊，俗呼西峰巷。今废。
　　赞福庙　在府治之西。汉闽越王郢开州西大路，积土成丘，后人即其地立庙祀之。今为里社。
　　水晶宫　五代伪闽建。王氏据有闽土，筑室百馀间，临西湖上，擕后宫从子城复道中出游。其时，北街尽西湖也，岁久址失。闽人指湖中小山为水晶宫故址，非是。
　　悦济桥　桥之东有巷，巷内有庵。桥废。桥达于土街，桥下有沟，旧滨西湖，今为平陆，其桥犹存。
　　熙然坊　今废。坊之东有巷达于土街。今塞。
　　北水关　旧为闸，引西湖水入城，其后多淤，民以为病。万历十七年，知府江铎为葺治之，实于水利有关。事具叶相国向高“记”。
　　晏公坊　今名淳仁坊。其巷东达登云，迤西则后曹也。晏公，海神。义取海晏。闽滨海，多祀之。
　　毛胡桥　在北门后曹桥之西，有巷达怀安学后。
　　开化院　宋景祐四年建，在府治之西。又龙山院，宋端拱二年建，并废。按：《三山志》：“开化院，宋初尚在城中侯官县西北，闽人指西湖中小山为开化故址，非是。”
　　宜秋桥　相传闽时，凿渠引西湖清水贯城而入，沿丰乐门城隅与浦尾潮接，为浴马之所，且以涤秽云。
　　怀安县学　宋时，在石岊旧县治之东。国朝洪武十二年，徙县入郡城，移今所，建讲堂。正统二年，布政使周颐始市民地，建大成殿于讲堂之西南。四年，布政使万正复拓而新之。万历八年，学废。二十二年，都御史许孚远即学宫为共学书院。
　　余府巷　宋丞相余深宅。今怀安学皆其故址。
　　湖西草堂　在余府巷内。弘治间，有张都阃者居此，其孙万里，官阃幕，有文名，寻卒。宅数易主。
　　明林炫《秋日饮湖西楼》：“张楼开宴湖水头，山光苍翠满西楼。隔城荷芰临风好，绕席松筠带雨幽。肃肃三花云倚树，迢迢一雁月横秋。惭予醉甚虚良会，载酒期为十日留。”
　　林泮宅　在通仙门内。泮，官大司徒，有冰蘖声。当道廉其贤为营是宅。后式微，转市其从孙藩伯懋举居之。
　　通仙门　今城西门也。以梁时王霸升举，故名。数堞巍峨，甲于七门。匾曰：“海滨邹鲁。”重关中，有义勇关武安王祠，最灵应。
　　忠烈祠　在善化坊内。嘉靖中，改怀安社学，祀忠烈孙燧。燧死宸濠之难，先官闽参政，闽人怀之。
　　迎仙道院　在浦尾官园前。宋时，迎白玉蟾居此。嘉定二年赐额，今阙败，民混居之。玉蟾本闽清葛氏子，名长庚，随大父官琼管，祖、父沦逝，母改适白氏，遂从其姓。幼有奇姿，长通仙术，遍游名山，有文集行于世。
　　双抛桥　与发苗桥纵横。石刻“合潮流水河步。”初郡城凿渠，通潮二派：东南自水部门入，经虎节河而西；西南自西水关入，经观音桥至浦尾而东，俱会于双抛桥。西水又自观音桥而南，经常丰仓前至澳门桥，与东潮合。东潮又自津门楼经安泰桥与西潮合。二潮吐吞，缭绕若带，会城一奇也。今民居殽杂，河渠多淤，潮亦罕接。治水使者当加之意云。
　　

卷之十　郡城西南隅　侯官县

　　洞天坊，乌石山。
　　洞天坊　登乌石径路也。宋有道山坊，今废。国朝万历间重建，更今名。
　　乌石山　与九仙对峙，眉目海上。郡城最胜。乌石秀拔，周迴有加于九仙，左弱右强。唐天宝中，勅改为闽山。宋时又名道山。山有三十六奇：邻霄台在山之巅，石刻“邻霄台”三字。薛老峰，咸通中，侯官令薛逢与神光僧灵观游，创亭其侧，书“薛老峰”三字于石。五代开运元年，雷雨大作，薛老峰三字倒立，是年闽亡。坐禅石，在山之东峰，劲直若笋，峙于磐石，微触即动，又名降睡石。天台桥，东峰岩侧，有巨石梁，如天台石桥状。仙井，仙人任放炼丹于此。金刚迹以峰顶石上巨迹名。初阳顶，阎济美言：每旦暝群峰尚暝，独此峰太阳初升，故名。落景坪，在初阳之西。浴鸦池，古记云：雷震石坛，成一穴丈馀，不知泉脉所出。每夕阳，群鸦浴此，故名。华严岩，唐嗣圣十八年，有僧持《华严》于此，故名。一夕，雷雨大震，劈石为巨室，僧遂宴坐其间。般若台，后为李阳冰篆《般若台记》，于华严岩顶。与处州《新驿记》、缙云《城隍记》、丽水《忘归台铭》称四绝。华严岩，即今五显庙东偏，一石卓立，篆文具在也。郡志谓不知其处，未之考耳。尊胜真堂，知州孟彪、崔干祠像也，今废。崔公井，崔公赏其甘美。射乌石，又名九日山。谢公浴堂，凿井引泉为之，今废。不危亭，在山之颠，今为清虚亭。禹碑在祝融岣嵝峰。嘉靖中，御史李元阳摹刻于山之阳。石天，三石撑架，可宴坐数十人。嘉靖初，郡人潘积中刻“石天”二字。蟠桃坞，在山之东，石刻三字。向阳峰，山顶突起，有刻三字。天章台，在山之东，有刻三字。又有天秀岩、天香台、霹雳岩，并刻于石。放生池，宋天禧、绍兴间，每圣寿日，郡守率僚属，命缁流放生于此。社稷坛，在山西，宋时柯述建，自为铭，勒石上。致养亭，柯述创，以为乌石在西南坤维也。今废。横山馆，在山之南，嘉靖间，有僧作庵其上，今废。道山亭，在邻霄台之东，宋守程师孟建，曾巩“记”之。今废。万历初，督学使胡定复作道山亭。亭之侧，诸士竖感知碑，林燫为“记”。
　　唐周朴《薛老峰》：“薛老峰头山简字，须知此与石齐生。真教截断苍苔色，浮世人侪眼始明。”
　　宋李弥逊《游乌石山饮鸦浴池》：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶忘千岁忧，共此一笑适。”刘克庄《道山亭》：“绝顶烟开霁色新，万家台观密如鳞。城中楚楚银袍子，来读曾碑有几人。”
　　元蓝智《游乌石道山亭》：“江国凉风白雁初，道山秋色野亭虚。天连野水蓬莱近，霜落汀洲桔柚疏。北望每怀王粲赋，南游空上贾生书。四郊但愿休戎马，独客何妨老钓鱼。”(智，崇安人，广西按察佥事。)黄镇成《道山亭晚憩》：“平池雨初晴，日暮春水深。浅霞坠空阔，规月光已沉。惊波跃潛鱼，过影窥翔禽。芰荷绿参差，嘉木悬清阴。但起重纶想，远生江海心。小大固有殊，放歌无古今。”又《道山亭夜坐》：“夜久天空素月辉，飘飘凉气入絺衣。露华欲下仙人掌，河润应沾织女机。江表尚传烽火急，闽中暂报羽书稀。草庐老我南山下，自濯沧浪理钓矶。”(镇成，邵武人。)萨天锡《鸦浴池》：“天池霹雳斤斧馀，天风万刧吹不枯。白云石面化青雨，落日海眼翻乌乌。银河灵鹊渡夜影，月窟老兔特濡须。太平海上锦袍客，跨鹤来看浴凤雏。”又：《天章台石上晚酌》：“晚凉上乌石，置酒天章台。日夕下山去，海风吹月来。豪气吐千丈，朗吟动三台。白露洒仙掌，银河泻金杯。谁识芙蓉仙，飞身在蓬莱。”“高台在层霄，肩舆上绝壁。露下酒樽凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”又，《立秋日登乌石山》：“海国山四围，繁华坐消歇。楼观沉夕阳，鸿雁下秋色。水边无丽人，石上多古刻。感此暮归迟，秋露满山白。”
