<!-- { "loadSidebar": true } -->
　　海音洞　在凤池之右，历数峰始达。洞口可布四席，其中深不可测。故老相传：有羽流居此，时闻海涛之声，以为远通于海云。
　　白云洞　在海音洞洞下。由黄坑而登，可一里许。崄巇峻峭，巨石棋置。万历丙戌，沙门悟宗始辟，凿石穿窦，为三天门。又有水悬注，名“吼雷湫”。有潭名“印月潭”。
　　明陈省《游白云洞》：“水帘洞好步平上，方广岩奇车可容。径峭独看兹路最，地高尽见远山重。川原南去无诸郭，青翠西来屴崱峰。独立宛然飞锡至，何须天竺问禅宗。”曹学佺《白云洞》：“小洞藏深处，危峰路转西。当年僧不到，终日鸟空啼。海国临尤俨，天门下屡低。此中人迹少，偏可惬幽棲。”
　　积翠庵　在白云洞下。万历中，僧悟宗建。
　　玄真庵　在白云洞。万历中，都司许国威建。
　　明屠隆《题玄真庵》：“蕙帐屡邀玄鹤下，明灯间与白猿谈。秋风铃阁军书暇，还忆琉璃火一龛。”
　　由鼓山折而南，为鼓岐、蓬岐、魁岐、朏山、郑澄墓、君山、石鳖、龟屿、磕源、张觷宅、马江、罗星塔、投桃洲、院跡山、迭石山、洋屿、凤洋山、婴台山、郑昭先宅、盘石山、石泉寺、重云山、云门寺、衡山寺、重云院、九龙山、毘济潭、清涼院、浮峰山、筹岐、混元堂、下洞江、陈谨墓、上洞江。
　　鼓岐　在屴崱峰之南。下临大江，上有一石，圆如鼓，故名。
　　明陈亮《鼓岐夜泊》：“寒山夜苍苍，清猿散幽响。风生芦苇鸣，水落洲渚广。月出知潮来，时闻人荡桨。”谢肇淛《舟泊鼓岐》：“水国蒹葭冷，霜天鸿雁还。江空多得月，潮远不分山。犬吠荒村里，渔灯乱竹间。为看双屐在，拂拭共跻攀。”
　　蓬岐　在鼓山里。山石重迭，有蛇洞，空濛屈曲，莫知所止。又有剑山临江上，其石如剑。
　　魁岐　在鼓山里。有一石，约圆五十余丈，刻籀文其上。相传，围唐末黄巢驻兵于此，以剑藏石下，名“剑石岩”。
　　朏山　在永北里。有石上广下锐，若仙芝焉。又有三生石、九眼泉，凡十八景。
　　明王应山《登朏山》：“言采仙芝秀，维舟试一过。凉飚动林樾，疎雨洒岩阿。怪石三生滑，飞泉九眼多。空濛何所去，隔陇送樵歌。”
　　郑澄墓　在朏山之东。澄，闽县人，云南郡丞，祀乡贤。
　　君山　在永北里。山之上有昆仑石室，山之下有马面仙潭。
　　石鳖山　在永南里，枕大江。江滨三石形如鳖，故名。又有一山，耸起平田中。去山南里许，状若蟠龙，有温泉；山左有拏公庙。
　　龟屿　在永北里。由玉山一派落平洋，俗谓神龟出洞，故名。树木苍翠，为一方之胜。
　　磕源　在永北里。坑流入大江，则鼓山渐近。城中伐石者咸集于是。
　　张觷宅　在磕源。觷，怀安人，政和中秘阁修撰，事具郡志。
　　马江　在江右里。南台、西峡，皆汇于此。江心有巨石如马头，潮平则没，潮退则现，故名。
　　明林世璧《渡马江》：“横江渡头云水东，波廻白马撼秋风。连山喷雪何如此，好似钱塘八月中。”“晋安形胜控东南，碧水遥将碧海涵。马江六月风涛壮，不数湘流汉水潭。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水便，片帆遥下月明边。君听满棹歌声起，何似江南竞采莲。”“山色西来若画屏，长江一带抱沙汀。扁舟日暮东流下，疑是秋风过洞庭。”谢肇淛《夜渡马江》：“新宁过不远，大江若天划。盈盈百余里，待潮复待汐。孤舟出海门，豁然乾坤白。石马不可见，浪花三千尺。时闻欸乃歌，中流泛空碧。晨鸡喔喔鸣，依稀辨城陌。风波愁人心，安能久为客。”又《渡马江》：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，渔火不分明。”
　　罗星塔　屹立江心，镇会城水口，称罗星云。俗呼磨心，以在水中央也。塔为宋时柳七娘所造。七娘，岭南李氏女，有色，里豪谋夺之，抵其夫于法，谪死闽南。七娘斥卖其产，入闽，捐赀造塔，以资冥福。今豪右毁其塔为坟茔。形家谓，全闽要害，宜修复云。
　　投桃洲　在马江中。形势如桃，故名。洲有田数百顷。
　　明林《度马江阻风》：“春潮汹涌作波涛，竟夕邅迴此郁陶。暝色尽将孤屿没，危樯似比众山高。空江立马疑腾躞，幽壑藏蛟恣怒号。一望沧溟心欲折，自甘行役敢辞劳。”
　　院跡山　在永北里。有魏国夫人墓，韩皇后姪女，适帅机张暠。暠，龙图觷之孙也。
　　叠石山　在永北里。众山之上，前有灵泉，四时不竭。又有迭石如蟠龙头角。
　　洋屿　在江左里。又有猴屿、殷屿，并多人烟。
　　凤洋山　在江右里。两峰相应，势如搏凤。相传，仙人王进才飞升于山，巅有仙亭遗迹，石床、棋枰、几案犹存。峭壁刻“登龙”二字，地名龙门。
　　婴台山　在江右里。傍有铜斗山。天马峰下有石桥，龙溪之水出焉。又有鹫峰山，上有马面潭，岁旱，祷雨于此。
　　郑昭先宅　在江左里洋屿。昭先，闽县人，淳熙进士，居政府，卒之夕，有星坠故宅。
　　盘石山　在江右里。山之巅有山石，高数十寻。又一石叠其上方，如棋盘。每天欲雨，则云出蓊蓊，迴港绕其下，水出衡山之龙溪，曲折三十六湾，合流而注于闽江。港口有石桥，又石门山，南接湖林，北连濓山。山之巅，万仞壁立，不能容足。上有二石，峭拔凌空，夹峙如门，故名。
　　石泉寺　在江左里。国朝洪武二年建。
　　重云山　在江右里。嵬峨能兴云雨。中有一岩，平坦十馀丈。岩中一井天成，其深叵测，名“龙井”。
　　云门　在南洋屿。宋嘉定中建寺。国朝永乐间重建。山有观音观、弥陀岩、泗洲岩、狮子石、坐禅石、五里泉、望拜石、仙掌石。江中有琴屿、双鱼屿，又楞伽室、吸江亭、妙善庵。宋孝宗书额“石门”，旧称石，号云门十五奇。
　　宋黄裳：“云门山，不须扶我自登山，脚力能胜十八盘。一字雁低头上过，两城人细掌中看。谁知北户缘犹在，却笑南柯梦未阑。忽见归云应是信，满襟先得洞天寒。”僧永安《石律箑》诗：“路绕悬崖万仞头，担泉带月几时休。个中拨转通天窍，人自安闲水自流。”明林鸿《云门山》：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何。”
　　衡山寺　在江右里。唐景福二年建。
　　重云院　在江左里。元至正二十年重建。
　　九龙山　在至德里。有狂牛岭，高入云表。
　　毘济潭　在狂牛岭之南。深邃莫测，神龙窟宅也，祷雨辄应。下有一穴，通马江，受诸山之泉，然亦不溢。成化间，亢旱，乡人车水溉田，水去数尺，见其内大刻“毘济潭”三字。
　　清涼院　在至德里。唐咸通五年建。
　　浮峰山　在光俗里。俗传海潮盈则山上浮，故名。山之别支有文笔山，大江环绕其下，称瀛洲。状元陈谨居之。
　　明王恭《浮峰歌》：“海门迢递江水东，江心绝青芙蓉。横空积霭几千丈，绿萝袅袅花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古木相连延。岚烟瀑雨猿声里，僧舍人家鸟道边。仙舟江上何萧洒，此地那能驻君马。思尔青云得志时，莫忘幽期绿萝下。”
　　筹岐　在浮峰之西，俗呼铁岐。上有乌石岩，岩之东为玉壶山，山上有三台石。相传此石自武夷山飞来。宋提刑王益祥自义乌卜居于此。
　　混元堂　在光俗里。元大德间建。又有方山寺，陈天嘉元年建。有贾岛《章敬寺碑铭》。
　　下洞江　在江右里。里，马江之左一港也。中有狮子石，与方山对峙，巨浸不没。俗谓：“水浸方山鼻，不到狮子耳。”
　　陈谨墓　在洞山之阳。谨，闽县人，嘉靖癸丑状元。
　　上洞江　在至德里，马江之左次港也。舟人候潮，咸集于斯。
　　


　
卷之十三　郡东南闽县胜迹
　　

　　出水部门而南为镇海桥、劈岩庵、象桥、进贡厂、尚公桥、控海楼、天妃宫、路通桥、五龙塘、后浦、忠烈祠、直渎新港、灵沟庙、高湖墩、郑蕴中宅、桑苎园、龙头桥、洋头庵、壶屿、白湖铺、白湖亭、下廉、凤山、饮井、龙卧铺、芦州。
　　镇海桥　水部门外城边，木梁。
　　劈岩庵　今名碧石庵，九仙山之支也，在城外。岩岫林塘颇幽。嘉靖间，有神像漂河滨停泊，里人异之，遂建庵。
　　明林彦弼《劈岩庵》诗：“石阁崔嵬倚半空，炎歊不到绿阴中。林深昼润常疑雨，地过凉生若御风。僧带残云归古刹，鹤听玄语出雕笼。回看河朔俱陈迹，对景休停碧玉筩。”王应山“和”：“理屐共追寻，因过双树林。清风起苹末，烈日閟萝阴。促席闻高论，鸣琴接梵音。泠然鑑塘里，相对涤烦襟。”
　　象桥　在高惠里。民居鳞次，河口要冲也。
　　进贡厂　在河口尾。琉球入贡，驻泊于此，有柔远驿。
　　控海楼　在进贡厂内。正德间建，隆、万间屡修。
　　明陈朝锭《吟控海楼》：“绮阁冲高汉，沧溟接大荒。汉廷柔属国，周室重怀方。闽越关山险，京华贡路长。遐瞻炎海上，久矣不波扬。”林世吉诗《醉歌行》：“城南危楼高百尺，楼势嵯峨侵太乙。朱构晴栖渤澥霞，雕檐晚宿扶桑日。载酒春风邀我攀，下凌倒景超尘寰。当轩千江走空碧，绕坐八面攒青山。红妆小妓仙姿逸，一曲霓裳当绮席。彩云片片逐歌飞，乱拂金樽争劝客。我怀春来愁莫倾，今日双眼方逢青。溪边桃花尽开口，嫣然似笑山人醒。”
　　天妃宫　在河口尾。元建，国朝成化间重修。
　　路通桥　在河口尾，宋建。古谶云：“南台沙合，河口路通。先出状元，后出相公。”
　　五龙塘、后浦　在高惠里一图。长三百丈。宋守蔡襄疏通水利，附郡城诸处，溉田至三千六百余顷，至今利之。
　　忠烈祠　旧涌泉庵也。成化间，改祀都给事中姚铣。
　　直渎新港　在河口尾。初郡城水关四：一在西门，引西禅浦江潮，凡三十六曲，至柳桥以达西河。一在水部门之东，引南台河潮，自河口直渎，凡三十有六曲，由水关入城东西，环合以萃风气。直渎又北通东湖，受东北诸山之水，其流甚迅。国朝弘治间，督舶内臣始凿新港，径趋大江，便夷船往来，土人因而为市。东际三十六湾遂废，堪舆家以为不利。嘉靖初，谢给事蕡疏复不果。万历初，屡事疏筑，以故复道，豪门规利与奸民拥害，迄无成功。十八年，巡抚都御史赵参鲁采舆言，毅然塞之，今复冲断。
