<!-- { "loadSidebar": true } -->
　　仙宗寺　在六都。其山多松，萦纡数十里，白鹤巢焉。涧水泠泠有声，与鹤声相应。五代唐同光二年建寺，元至正二十三年重建。寺有历峰亭、白鹤岭、洗钵池、昙花磴、枢松关、金鸡岩、卓锡泉、垂萝径，号八景。
　　明王湛《游仙宗寺》：“独有秋山色，能清物外心。泉临幽谷落，路入暝云深。樵客踏黄叶，岩僧住绿阴。何时与公等，蹑屐此登临。”王应钟“和”：“言访招提境，能生般若心。白云随处合，黄叶落阶深。地僻秋先到，山高景未阴。欲同王子敬，世外一登临。”陈仲溱《过仙宗寺》：“古寺沿溪转，高幡隔树飘。竹阴斜映水，松色倒侵桥。孤鸟入林没，残僧归路遥。磬声烟霭里，静听欲魂销。”徐“和”：“云际前朝寺，凄凉不可寻。僧应少来往，佛亦有销沉。大地黄金散，空廊碧草深。惟馀堂上磬，远似昔年音。”
　　杨宏中墓　在四都厚山。宏中，庆元中为太学生，与同邑徐范、罗源张道固、宁德林仲麟、薛传、周端朝上疏救赵汝愚。韩侂胄大怒，编管远方，天下号“六君子”。后登开禧进士，官终知武冈军。
　　岐头山　在七都大象山之东。峰峦奇秀，上有仙人石，下横长江，名浯江。山半俯瞰清流，有矶石临水，号“醉渔”。又有“悬钟”石，下悬浯江，其形如钟。
　　大象山　其形蹲状如象，故名。上有观音泉。山之颠，外抱中夷。
　　黄岸山　在七都。又名浯江。江滨巨石横侵，名“苏岐”。有渡，盖大江之支也。其山自翠旂来，树木森蔚。谢肇淛《浯江泛舟》：“浯水溪边钓艇闲，江云片片逐朝还。秋风秋雨无情甚，吹暗千山与万山。”
　　禅林寺　在六都，五代唐天成五年建。
　　屿头山　在十都后尾。又名花屿山。山周围有六桥，曰合潮、曰玉浦、曰郑屿、曰温阳、曰后山、曰王坵。
　　林安宅宅　在十都屿头。环以六桥，俗呼上街。
　　月屿　在七都。形如初月，故名。又，十都有董屿，环屿民居鳞次。
　　黄镐墓　在六都芝田山，有司营葬。镐，官户部尚书，卒赠太子少保，谥襄敏。
　　精岩寺　在七都。唐长兴二年建。有妙观亭、独露庵、金界亭、盘陀石、金刚窟、清凉台、月华庵、华峰亭、绿阴亭、喜见亭，俱宋元符间葺治。寺后颓圮，国朝洪武间重建。
　　明林鸿《游精岩寺》：“香刹象天界，名僧辞世氛。一峰独耸削，众壑相氤氲。作礼向金仙，仙林投鹤群。群犬衔人衣，却走避腥荤。于时春向暮，林亭蔼浮曛。苍然草木气，尽湿西江云。登阁见千里，怀沧海濆。山钟忽播荡，因此悟音闻。”
　　林文秩、文秸墓　并在十都斗门山。
　　赤塘山　在十都。又有凤山、龙台、华棣诸山，与赤塘并峙。
　　张睦墓　在赤塘山。睦，事具东街金华境。
　　林廷琛墓　在赤塘山。廷琛，宋枢密院安宅之裔。嘉靖乙未进士。历户部郎中，左迁南宁府同知，削籍。廷琛有志操，坎坷仕路，时论惜之。
　　绿榕桥　在绥平里庆城庄前。
　　十四门桥　在招贤里。迭石为桥，酾水凡十四道，故名。
　　超山寺　在十三都。山隔大江，沿浦而入，有孤阜突起，故名。山下有四门江桥。元泰定初建寺。又石门山，二山对峙，中贯清溪，望之如门。溪浒有伍仲襄庙。
　　明郑迪《宿超山兰若》：“上人住在东林久，踪迹人间往来少。碧草闲依石磴深，苍苔自染松关厚。薄暮时逢上客过，吟诗对酒复如何。山中无复可乘兴，萝月纷纷窗外多。”陈鸣鹤《重登超山》：“磴险全依竹，桥危半引藤。烟霞前日客，钟鼓隔云僧。迭嶂已千折，孤峰更一层。不愁归路晚，犹有过山灯。”王湛《宿超山寺》：“朝踏山上云，夕宿山中月。禅扉閟寂寥，尘想于焉绝。阴廊翳乱藤，石磴埋残雪。达曙淡无眠，钟声在林樾。”陈椿《重游超山寺》：“扁舟一叶泝江潮，古寺风旛影动摇。门掩白云行处近，林含青霭望中遥。月华隐映三千界，水气浮沉十四桥。因向支公重证果，便思脱屣谢尘嚣。”
　　龙潭山　在十二都。山下有潭，龙居之。岁旱祷雨，以瓷瓶涂蜡，于日下测有无，得水则雨候。潭中群鱼游泳，无敢捕者。又有灵石四，若龟、蛇、剑、印然。
　　溪源宫　在龙潭山左。有屋数楹，祀张真人。郡人士谒梦，往来不绝。
　　明林春泽《溪源夜宿》：“溪云飞舄访真源，溪上仙风清客魂。怪石倚松临嶻嵲，哀泉度壑弄潺湲。蛟龙洞口如相见，虎豹庭前不敢喧。高阁夜深闻謦欬，青鸾随月到玄门。”王应钟《宿溪源宫》：“纡迴藏石磴，窈窕隔尘寰。谷里乾坤别，山中日月闲。万松深杳霭，一水响潺湲。即此澄真境，何须觅大还。”“境密川长聚，山迴峰共攒。昔贤非鹤驾，此地启星壇。丹灶何年闭，沧溪六月寒。黄粱炊正熟，无梦似邯郸。”林《游溪源》：“清溪荡漾泝扁舟，犹忆当年曾此游。数里桑麻临碧水，几家庐舍隐丹丘。任真只自耽泉石，混俗从人唤马牛。敢谓乞灵希福泽，暂违城市散烦忧。”林世璧《访溪源》：“溪源一派玉为流，锦似红霞烂素秋。雨岸垂萝云嶂合，数声啼鸟石林幽。”“幽源何处可栖真，流水桃花此避秦。日暮清溪看晒网，隔船时唤打鱼人。”“沙岸纡迴碧浦通，仙踪缥缈自难穷。便应一苇临沧海，直访蓬莱玉蕊宫。”“溪上桥横十四门，烟霞杳霭入深源。定知此夕游仙梦，一枕清风白鹤骞。”又《溪源宫乞灵》：“洞天何处最难名，此地仍开三水清。偶为寻真窥涧壑，却随飞梦入蓬瀛。参差锦石留丹灶，缥缈青云度玉笙。闻道仙灵还可接，愿来白鹤向瑶京。”“溪源元自类桃源，别有桃花映洞门。水竹远村人世隔，桑麻仍见古风存。潭清好趁游鱼泳，树密时闻幽鸟喧。明发又随尘迹混，不堪遐思屡飞翻。”王湛《游溪源宫》：“深山萝桂郁氤氲，古殿阴阴闭夕曛。百里清溪平涌月，千岩枯木倒巢云。参差丹灶花间见，缥缈瑶笙竹外闻。愿谢风尘来此宿，倘逢鸾鹤便为群。”又《重访溪源》：“不尽烟霞兴，仍来访赤松。江行无百里，山翠有千重。石室生云气，空壇印虎踪。寥寥尘想绝，高枕听疏钟。”陈椿《溪源即事》：“逶迤寻仙路，青溪绕洞门。桃花遥辨径，流水曲通村。绕树迷黄蝶，攀条坠白猿。人疑河上老，地是武陵源。几处闻鸡犬，多年长子孙。种麻生事熟，钻燧古风存。濡沫鱼偏乐，飞翻鸟欲言。花边觇甲子，木末候朝昏。天远鸾骖度，风高鹤吹喧。愿言投秘要，服食永无谖。”陈鸣鹤《游溪源》：“迭嶂跻攀尽，丹丘共赤霄。鸟迎前度客，沙压旧时桥。溪舫云争渡，岩扉雪半消。紫鸾何所去，空有草萧萧。”又《题溪源宫》：“不随烟火逐繁华，来访桃源道士家。日暮绕村啼杜宇，春深满地雨松花。鹤迷远屿啼残月，马度孤峰跨落霞。古灶寂寥何足讶，仙人无用化丹砂。”
　　

卷之二十　湖南侯官胜迹
　　

　　西出迎仙桥折而南，为高峰庵、陆庄园、柳桥、康靖王墓、王公大宅、圣堂、凤山、陈纪墓、舒汀墓、西宫、西禅寺、马森墓、石湖桥、西禅浦、凤凰冈、诸贤祠、仙岐、郑公渡、瓜山、潘柄宅、郑潛宅、泽苗江、吴山、吴屿、南阳山、大帽山、古灵陈先生祠、林宪宅、古灵庙、灵隐寺、灵源院、黄岸江、芹洲、龙湖山、阳泉、安林寺、报恩院、陈墓。
　　高峰庵　在西教场柴巷内。有桥跨河，桥南有庵，比丘居之。又南，为泰山行祠。
　　陆庄园　在高峰桥之西。宋陆蕴与其弟藻所营别业也。园池亭馆今颓废，悉为平畴。
　　明王偁《晚过西郊陆氏山池》：“淡淡牵银藻，娟娟种玉莲。谁开照胆镜，中有洗心泉。萍散山流影，云收月坠天。愿随鸥鹜侣，薄暮宿寒烟。”
　　柳桥　在车市都。唐时辟南湖于此，今惟一港，以通舟航，从西水关出入。有石桥跨其上，旧名中济。有亭，今废。
　　明王褒《湖南田舍》：“蔼蔼湖上山，迢迢湖上路。田家南湖滨，三五亦成聚。朝耕湖上田，暮唤湖上渡。老稚远相迎，牛背挂农具。今年喜有秋，不为租税虑。床头酿茅柴，取醉罗栗芋。相看桑麻长，焉识簪组误。县门久未入，且乐成嫁娶。”“湖山近人家，烟火隔篱落。爱此湖田肥，生产愿自托。儿孙日长成，努力趁春作。驱牛耕远坰，牵犊锄近郭。农事喜及时，秋收聊可悦。积穰登仓箱，余粒饱鸟雀。村刍有浊醪，莫负邻翁约。笑尔东西人，谁识田家乐。”
　　王公大宅　在陆庄。公大，弘治乡荐，浙江运同，迁滇南守，以道远丐归终养。
　　圣堂　在柳桥之西。偏跨河上，祀玄武。
　　凤山　在柳桥之南。平田中突然一峰，又名黄山。
　　陈纪墓　在凤山之阴。纪，成化五年进士，累官副都御史，卒赐祭葬。纪历内、外台，当官廉介，所居在下渡。
　　黄山桥　在黄山前。
　　康靖王墓　在草市都茶园山。国朝永乐间，古麻剌国王入贡至闽，疾卒，赐谧康靖。有司营葬，春秋祭之。其陪臣数姓俱内附，至今廪食于官。
　　舒汀墓　在西禅山。汀，嘉靖乙未进士，监察御史。忤严嵩，出为云南副使，又谪州判，卒，海内称为“真御史”云。
　　西宫　在西禅山之东。梁时，王霸父增自齐朝渡江入闽。善黄老术，霸幼习之。每登怡山，经宿乃返。年三十，游武夷，积十六年始还。旧居山南，凿井，有白龟吐泉。炼药既成，点瓦砾为金。是岁，闽中斗米千钱，乃鬻金运米，食贫者。后以馀药服之，旬日如醉，忽于所居皂筴树下蝉蜕而去。贞元中，观察李若初登楼西望，有五色云当其宅，遂以为冲虚宫，并祀徐登、董奉、任放为四仙祠，俗呼西宫。万历初，尚书马森卜兆其地，移建今所。
　　唐神童林杰《王仙君坛口占》：“羽客已登仙路去，丹炉草木尽凋残。不知千载归何日，空使时人扫旧坛。”周朴《西宫》诗：“王君上升处，信宿故居前。皂筴即须朽，白龟仍亦全。云间犹一日，尘里已千年。碧色坛茆黛，今时谁可仙。”
　　宋王逵诗：“修炼曾居此，传闻实未尝。坛留皂筴树，人去白云乡。龟得胎中息，神藏肘后方。辽东鹤未返，华表夜苍苍。”
　　西禅寺　在永钦里。号怡山，一名域山。寺压其上，即王霸所居也。隋末圮废，唐咸通八年，观察李景温招长沙妫山僧大安来居，更新之。后唐长兴中，王延钧更名“长庆”。淮兵毁焚，独佛殿、法堂、西僧堂仅存。宋天圣间，营葺始就。周垣九百丈，居三千人。有奎华阁、明远、紫翠二亭、放生池诸胜。僧慧稜时侍雪峰，有悟，后来住山。国朝宣德二年重建，屡修。兹寺为侯官第一禅林。
