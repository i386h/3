<!-- { "loadSidebar": true } -->
　　北岭　在五都。有铺达于宦溪。其山磴路，北通连江，沿岸以跻，高一千八百步。宋嘉祐三年，知县樊纪募治，奠高为夷，正曲为直，凹者、曲陷者续，迄今赖之。岭多建亭，以憩行者。
　　明傅汝舟《北岭晓发》：“星月高苍茫，我梦犹未已。仆夫催晨飱，起视饭满几。磊磊行客过，安得独停轨。携僧升层烟，接手牵葛。进锐志力疲，稍休觉劳止。岩云色在下，涧水流不起。卸杖危亭回，挥手望城市。喟然推我心，扰扰徒为尔。”
　　宦溪　在北岭下，抵任溪八里而近。
　　任溪铺　在五都降虎岭。有寨，置戍。
　　汤岭　在六都，有铺。由北岭至此，三十里而遥。袛又四十里，为连江县。谚云：“汤岭兜，北岭头。”言其险峻。岭半有庵，隶连江县。
　　

卷之二十六　郡东长乐胜迹
　　

　　东山之东为长乐县。环县治，为儒学、三桂堂、观音寺、见江亭、义泉、南山塔、胜会堂、南山书院、东华观、植柱庙、河南渡、天王寺、名山、三宝岩、六平山、首石山、王庆墓、赵以夫墓、五贤祠、太平港、鳌头山、太常山、芝山二潭、林贞女墓、二难乡、紫阳楼、吴实墓、延祥湖、马铎墓、龙泉山、郑序宅、当阳寺、溪湄山、高应松墓、双涧庵、林山宅、董峰山、紫薇峰、垂露亭、西峰寺、郑性之墓、林安上墓、李骐墓、竹林寺、鹤岭、林公黻墓、陈全墓、越王山、大宏里、筹峰山、渡桥、金吾祖庙、陈义姑庙、崇信寺、雁峰、严湖、潘贞女宅、蕉山、石梁锦桥、郑宪宅、林慎思墓、郑世威宅、圣娘山、闽王禁石、梅江、小址山、滨闾湖、七星井、龙翔峰、壶井、陈氏二烈宅、陈仲完墓、陈令津湖、灵峰寺、吴玉莲宅、岩泉寺、钟门山、御国山、棋山寺。
　　长乐县　六平山之阳，去郡城百里而遥。故隋闽县地，唐武德六年，析新宁县于敦素里，即今古县，后改长乐。上元初，移建今所。古名新宁，吴航，安昌。广一百二十里，袤六十五里。东抵海澳一百二十里，南抵福清五十里，北至海五里，西抵连江一百二十里。国朝，编户三十五里，以四乡领二隅二十四都，统图一百有九。旧城仅里余，嘉靖间，以倭患增拓之，广五里。南曰阳春，北曰拱极，东曰镇海，西曰清江，西南曰平政。门凡五，后增敌台，凿壕。侍郎郑世威为“记”。察院行台在县治西，府馆在察院之西，税课局在县治西，预备仓在鼓楼东，阴阳学、医学并南山塔下。城隍庙在县东北，社稷坛在县西，山川坛在西南三峰塔下。
　　儒学　在县治东兴贤坊内。洪武初，因元之旧；成化十四年，新作明伦堂。弘治间，复拓其地而广之。内有朝阳轩、瑞榕楼。
　　三桂堂　在县东翰林坊。宋宝祐初，陈刚、陈合、陈谊兄弟三人联第，理宗亲洒宸翰，匾其堂曰“三桂”，门曰“儒英”。
　　观音寺　在县东隅，咸通四年建，今废为按院行台。
　　宋县令袁正规《观音寺》：“地产灵芝古道场，危亭陡起负重岗。江心远迭通潮浪，海外遥分异域疆。缭绕人家依县市，寂寥烟景认吴航。倚栏望断暮云碧，不见长安见夕阳。”
　　见江亭　在观音寺内。
　　义泉　在县东二里许。宋元祐二年，县令袁正规凿，饮行者，故名。
　　南山塔　在县西登高山。初有庵，后更为三峰寺。国朝永乐间重修。万历间，知县钟万禄葺之。又有临水宫、普照庵，并西隅。山南五峰并峙，曰“五马山”；三峰并峙，曰“三峰山”。
　　胜会堂　在县南里许南山。有九日轩，并宋建。宋主簿葵雍诗：“满前青嶂千峰列，直下澄江一带横。”
　　南山书院　在南山塔之旁。
　　东华观　在县治东北，宋开宝元年建。
　　明王恭《游东华观》：“群山飞翠六平峰，琳馆依稀第几重。心远独随云鹤去，机闲应共羽人逢。三花影落壇边树，五粒春飘石上松。借问仙源在何处，白云迷却往来踪。”
　　植柱庙　在县南。唐开元间，有神降于察山之阴，乘大木，沿湍流而上三者。渔者林姓异之，置石室下，若植柱然。里有洪氏女，浣纱其旁，忽有一物浮水上，若银巵。女褰裳探之，水渐深，为蛟所噬。其家祈于神，雷雨交作，杀蛟水滨。刳其腹，女尸在焉。洪氏取木，刻神像，塑其女配之。景祐间，祷雨获应，复立庙。潘奎为“记”。
　　河南渡　在县南。
　　天王寺　在县西北松石峰，唐大中七年建，有天王阁、枕流轩、望江乐寿台，多颓圮。寺之西，有金鸡山，若将军勒马。国朝万历间重修。
　　宋连江尉林伯材《枕流轩》诗：“谁在红莲叶里行，泠泠飞玉抱轩清。几看人世兴亡梦，千古云崖黯淡声。春暖藓衣随雨到，夜深寒月落湍明。倦怀一枕清凉水，抖擞尘埃羽翼生。”蒋之奇《松石峰》：“晚向津亭泊画船，忽闻佳处在云烟。松根化作千年石，山寺蒸为一涧泉。祖意共看亭下栢，禅交同结社中莲。明朝舆笋还跻岭，聊借禅房一觉眠。”陈傅《望江亭》：“山霭峨峨江岸深，望馀亭影落江心。无风万里磨平玉，有月千波漾碎金。思远解邀无已句，流清宜写不齐琴。仙槎一棹惊秋晚，此去银河尚几寻。”
　　明王恭《天王寺避暑》：“炎暑不可度，端居日方永。同袍四五人，共爱山中静。飞阁轶氛埃，丛林逗萝径。潭静气已清，竹深午犹暝。初沿双溪转，稍入空中镜。婉婉柔鸟声，悠悠野僧定。平生好幽玩，尽日惬佳兴。山水发清机，风泉淡初性。日夕徐徐归，云间响孤磬。”林敏《游天王寺》：“珠宫隐上方，载酒一乘兴。雨歇瀑布凉，云归古松暝。忘机野禽狎，发咏人鬼听。坐对月上时，空山响烟磬。”林鸿《金鸡山》：“远公青莲宇，百折构云阙。一径入松萝，山泉濯苔髪。石房弹玉琴，清响在林樾。夜来沧海寒，梦绕波上月。微吟白云篇，高兴了未辍。未能悟声闻，安得离言说。”
　　名山　在县北里许，邑之主山也。上有云坛，岁旱祷于此。
　　三宝岩　在县北。宋严学禁，里人刘砥、刘砺从晦翁，避地于此。国朝永乐间，三宝太监郑和过此，名之曰“三宝岩”。后知县蒋以忠谓其名不典，改曰“晦翁岩”。
　　明陈亮《游三宝岩》：“涧门壁立与云平，此日登临万古情。野鸟向人如有意，山花随雨落无声。仙坛草密春光晚，客枕钟残晓梦清。此地由来可招隐，欲从林下解尘缨。”
　　六平山　距县里许，蜿蜒六曲，故名。又二山，曰四明，曰石台。
　　明王恭《六平峰歌》：“海上群峰屹相向，六平秀出群峰上。绝飞泉挂薜萝，遥天落日开平嶂。华顶云归见大荒，鸿濛玄气带扶桑。清辉迢递近观德，空翠依微接太常。百里人家花外静，数椽僧舍竹边凉。石林萝径行人少，药院茅亭绝氛扰。远涧秋声鹤梦寒，遥岩夜月猿声小。黉宫才子日登临，踏阁攀林契赏心。兴来挥洒兰亭笔，柿叶淋漓醉墨深。谷口骊驹动行色，送君远赴金门客。功成早赋归去来，重拂横琴苔上石。”
　　首石山　在县北一都。山之巅有石岿然，高二十余丈，广数十步。中有泉穴，四面窥之见水。又岩际一石，苔藓所蚀，自下望之，宛然白鹤也。“首石山鸣出太魁”，盖谶云。
　　明王恭《首石晴云歌》：“首石峥嵘高际云，白云飞处长氤氲。浮空霁色兼秋叶，拂树寒阴带夕曛。寒阴霁色相辉映，绝胜巫阳梦中境。出岫闲将一鹤飞，还山静入孤僧定。青林迭嶂薜萝间，舒卷无心意自闲。岩头仙客应常卧，陌上游人时暂看。有时仿彿从龙去，大地弥漫不知处。初将肤寸起盘陀，解使苍生得霖雨。须臾敛尽遥天曙，但见清辉若岩户。片片宁随雾雨消，孤光犹为山阴墅。山阴书室寄云林，因向云中惜寸阴。自笑青云空在梦，登高且赋白云吟。”
　　王庆墓　在首石山白鹿窟之麓。庆，字德余，宋江东提刑益祥之父也。
　　赵以夫墓　在县城东。正统间被废，有司修葺。以夫，宋宗室，居长乐。嘉定进士，终吏部尚书。
　　五贤祠　在县东门外六平山下。国朝正德五年建，祀朱文公，配以黄幹、李枅、刘砥、刘砺。初，宋禁伪学，文公避地吴航，刘氏四贤从之游。砥、砺祖嘉誉，父世南，砺子子玠，并列儒林。
　　太平港　在县西隅，今水次吴航头是也。《闽中记》云：“吴王夫差，尝略地至此，作战舰，称吴航云。”国朝永乐十一年，太监郑和通西洋，造舟于此，奏改今名。又建天妃宫一所。其东有十洋。古谶云：“十洋成市状元来。”和时造舟，贸易如云。未几，马铎、李骐大魁天下。
　　鳌头山　在县东南。今少司马陈省创别业，增饰亭馆，遂擅山川之胜。
　　太常山　左按筹岩。右连首石，若为群山所尊，故名。太常山之阳有岭，曰从龙，曰风门，风籁日夜不绝声。其阴有岭曰浮岐，北界于闽县。
　　宋董渊《太常山》：“势凌筹谷接苍苍，十二交龙绣作裳。虎豹关中千树色，凤凰池上万花香。白云路隔青云暮，金涧泉通玉涧凉。圣代君臣忻际会，安知磐石镇无疆。”
　　明王恭《登雁山望太常峰》：“雁山青翠里，遥见太常峰。胜概无期到，幽人何处逢。仙源云缥渺，祗苑树蒙茸。兴尽独归去，空林闻暮钟。”
　　芝山二潭　大山之阳有白龙潭，其北有祥云潭。相传，有二龙从演江起，白者归山阳，为白龙潭；黑者归山阴，为祥云潭。尝有人于潭侧获卵，壳大如斗。
　　林贞女墓　在岭头山。贞女莱姐，其妹仁姐，闽县人，参政舜道女。莱姐许嫁陈长源中丞省之子也，于归有期矣。长源死，莱姐欲奔丧，父母不可。日夜号哭，矢志靡他。其妹友厥姐，寝兴与偕，积劳先卒。贞女益愤郁，呕血数升而绝。将死曰：“葬我必之长乐。”时万历五年六月也。尚书林燫有词吊之。
　　二难乡　在县西南。宋潘循兄弟并登科第，故名。
　　紫阳楼　在二都后湾，元应宫之东。宋严学禁，朱文公避地于此，故名。
　　吴实墓　在二都龙门山。实，字中美，永乐进士。时谓“铁面御史”，官终广东佥宪。实本慎思之裔，后复姓林。
　　延祥湖　在二都。凡两派：一自兴济桥而东，接岭柄港；一自桥南东折，直抵龟峰而尽。国朝正统间重浚，可通舟楫。
　　马铎墓　在龙台山。铎，永乐十年进士第一，授翰林院修撰。杨士奇志其墓。
　　龙泉山　县西南有五峰，南连福湖，又名横屿，亘二里。有峰曰狮峰，有石曰“梯云”。二山多奇，朱徽国之所游也。福湖勒“魁龙”二字，龙泉勒“朝阳”二字，皆朱手书。山之南为沙京，亦称胜。
　　郑序宅　在福湖之滨。序，正统七年进士，湖广少参，乞休家居三十余年，以上寿终。
　　当阳寺　在七都北山之麓，唐建。有山月堂、钓鳌石、又高亭在寺中。
