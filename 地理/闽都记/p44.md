<!-- { "loadSidebar": true } -->
　　宋陈确《报雨峰》：“峭拔藏苍龙，烟云掩晴昊。天际雨欲来，山灵已先报。”运使熊辙《塔》诗：“月塔影来山店北，暮钟声落海门西。”丁公言诗：“莫言尘世人来少，几许游方僧到稀。”李弥逊《黄蘗寺》诗：“苦为扪萝行，正坐爱山僻。振衣云中树，洗耳泉上石。稍寻优钵林，偶傍瞿昙宅。溪横走羊肠，山转回龙脊。两难伴搘筇，二老共飞锡。望迷落叶秋，坐断蒲团夕。云归绕窗明，香尽出檐碧。希声发崖窦，妙观生墙壁。尘缘苦推攀，胜事成今昔。离家月垂钩，归路月挂壁。师今一帆轻，我向百里役。船子罢持桡，赵州行蓦直。”林希逸诗：“黄蘗山前古梵宫，早年屡宿此山中。猿啼十二峰前月，鹏送三千里外风。日者共游因朔老，期而不至有樗翁。骑鲸人去相如病，更欲跻攀谁与同。”陈藻《黄蘗香炉峰》诗：“黄蘗寺前犹突兀，祖师塔外别安排。香炉好是中尖小，无数峰峦拱揖来。”
　　元刘弇《题黄蘗寺息老堂》诗：“顷来法席如师少，老去生涯似此无。直寄天年谩龟鹤，却收化日到桑榆。苍环作抱三台壮，缟带明空一水纡。时拂东齐坏云纳，更开南越隐居图。买山支遁无初费，示疾维摩本不徒。夜雨龙腥飞别涧，昼烟禽哢落高梧。斋余短捉清生尘，坐久柔团暖称蒲。三乐荣期犹俗物，二毛潘岳信拘儒。禅林彪虎新眠熟，觉海乌藤旧搅枯。不学昔人悲唾远，已将兹世脱鱼濡。”
　　明叶向高《黄蘗山观龙潭》诗四首：“黄蘗安禅地，青莲选佛场。金绳开翠碧，银汉挂雕梁。路转空香杳，阶侵定水凉。何因长洗钵，且得共飞觞。”“灵迹何年著，鲛宫此地开。湍泉争喷雾，激响欲奔雷。不辨摩崖字，空余翳石苔。谁云弱水隔，峰顶即蓬莱。”“宝地围青幛，龙湫落翠微。晴虹低饮涧，寒雨乱侵衣。溅石惊珠坠，因风误雪飞。临流欣濯足，心赏莫言归。”“入谷山如削，蒙茸手自披。澄潭含树碧，高岫与云疑。波动龙初戏，人来鸟共窥。不缘避暑饮，安得此探奇。”徐《宿黄蘗寺》：“青峰十二削芙蓉，黄蘗开山第一宗。阴洞有灵蟠巨蟒，古潭无际蛰神龙。门通数亩林间竹，路指千年涧底松。觅得云房聊借宿，半天残月上方钟。”曹学佺《龙潭》诗：“虽云七潭水，定有几龙蟠。不磵因辞绕，无梯亦辍盘。冥冥乘气下，冉冉自空抟。璀灿日成幔，嵬峨云作冠。按音非一部，取象亦千端。为雨俄为雪，似雷复似滩。簾垂不可尽，珠碎更能完。周姬耽裂缯，班女恨裁纨。蓄素仍舒采，看碧漫成丹。上古终无霁，四序但知寒。猿啼频失响，禽翔屡落翰。盛徒喧笑人，犹然觉旅单。”
　　香城寺　去黄蘗二里许。
　　明徐渤诗：“邻僧遥引路，岭度百盘苍。高处见溟海，空中闻妙香。暮云孤刹冷，秋草古坛荒。十里披蓁人，下山无夕阳。”“众香元有国，此处独名城。古篆旧留迹，暮钟遥送声。树多猿叫啸，路有虎经行。一片铺金地，西风禾黍生。”
　　安福寺　在清远里。唐大中间建，宋嘉祐中重建。有熟梅轩。
　　宋林希逸诗：“梅子黄时四月秋，小轩流水最清幽。山僧坐到禅机熟，不挂眉头一点愁。”
　　翁陂山　在清远里，有林公遇墓。
　　迳江　在南灵得里。其源一出旧兴化县金支大潭，与渔溪合流为迳港。南至绵亭，东抵乌屿门；又南至双屿、头岐而为二。东出白屿，西出后屿，复合于昭应庙，会迎仙港，入海。
　　蹑云桥　在迳江翠林。宋元丰中，僧守思及其甥李诚募造，长三十丈。政和五年，复筑室于桥亭之西。国朝嘉靖间重修。参将戚继光大破倭于此。
　　渔溪桥　在万安里。
　　闻读山　在福唐里。旧名小隐岩。唐水部陈灿读书于此。樵者蹑山麓，闻絃诵声，疑为神，不知其灿也。后改今名。上有遏云碣、潜公室、讲读台、狮子迹。
　　沙塘民城　在县南五十里，隆庆间筑。
　　鼓楼　在县南隆仁里。闽王审知调兵筑海堤，建楼于此，鸣鼓角警夜，故名。
　　祭苗垱　在鼓楼之东。闽王祈谷于此。其基犹存。
　　牛田场　在时和里。有盐课司，民居鳞次，多著姓。嘉靖季，参将戚继光大破贼于此。
　　灵隐寺　在龙仁里。宋政和五年建。有不溢泉、平步台、小龙潭、海月庵。
　　明陈亮诗：“世路多喧嚣，春山自幽静。偶从淡荡人，共陟招提境。沙明日在野，林暝云起岭。憩石歌且吟，倾瓢醉还醒。方欣灵府旷，渐觉尘虑屏。预恐解携归，愁襟复难整。”
　　拜井　在井得里。相传闽王筑占计塘，凿井无泉，拜而得之，故名。
　　化北里　在县东南六十里。民居鳞次，亦多大姓。隋时，掠琉球五千户居住。
　　大湖洋　跨浔洋、隆仁、福唐三里，溉田甚广。
　　嘉福寺　在化北里，宋建。
　　泽朗山　在化北里，有巡检司。
　　黄蘗郑渚　在万安里。宋天禧间，僧履元筑堤其上，望若长坂。外捍内防，日与风涛为敌。
　　化南民城　在县东南六十里。嘉靖间筑。
　　福兴寺　在化南里。宋庆历四年建。国朝洪武二年重建。
　　苏溪　在西南安香里。源出莆田县界，西通横山潭，汇流于此。故谶云：“苏溪不用船，此时出状元。”
　　昭应庙　在苏田里渔溪上。虞雄者，闽王牙将也。与海寇力战渔溪，死，民为立庙。甚著灵异。宋绍兴二十六年，赐今额。
　　虞雄墓　在苏田、渔溪之南。
　　云峰　在安香里。峰之绝顷为白泽崖，有大石，巍然下覆，中有石门，可容数十人。又有双髻峰，顶有仙坛，宛若天成，高二丈余。四面如削，有石为级，亦皆自然。宋乾道二年，雷震为二。
　　重兴寺　在西南光贤里。五代周显德二年建。初为庵，名“大悲”，至是拓之，乃更今名。旁有石高峰、石马泉。
　　新兴寺　在光贤里。宋太平兴国中建。本崇福院旧址。孝子翁仁凯庐墓所。
　　蒜岭驿　在光贤里。上接宏路，下通莆阳。山石间多产蒜苗，故名。或云，山形如蒜瓣也。又名草堂山。东望涨海，漫无际。岭头旧有照海亭，东有翁承赞诗并昼锦亭，俱废。
　　宋刘克庄诗：“松气满山凉似雨，海声长夜近如雷。”
　　昭灵庙　在光贤里余坑。汉时，有赵昇者，师事张道陵，常乘铁舟抵浮山。舍舟而陸，憩于盘石，留筠篮、履、杖迹于石上。宋天禧元年，邑人高赟倡众立庙。皇祐中，陈良为“记”。熙宁十年，封“禧真人”。绍兴八年赐额。元时废，国朝洪武三十年重建。
　　卢焦石　在昭灵庙前海中。高、广数丈，风涛漱激，为龛岩玲珑之状，採玩者必获神谴。
　　迎仙港　源出旧兴化县，合桃源之水为大溪，至迎仙寺市为子鱼潭。又历县境黄茅垱，合蒜溪，出江口入海。江口有桥，旧名上洋，桥之南为莆田县界。
　　江阴里　在县南九十里海中，统图六。
　　白屿山　在江阴里，又名陈田。山之绝顶有鸿休崖，崖窦天成，下瞰沧溟，浩无际涯。昔尝有僧鸿休居此，故名。又鸟窠岩，在鸿休岩之西，累石为之。初，鸟窠游杭，巢木杪而居。守白居易往访之，曰：“得无危乎？”答曰：“如公所处，则危甚。”诘之，乃言：“薪火不停，识性交攻，安得不危？”白点头道“是”，以诗赠之。后居此山，故名其岩。
　　双屿　在江阴里。二山海中突兀相对，又名仙屿，上有鱼户百家。蔡道者所居，石岩可居十余人，有石井，亢旱不竭，其水甘冽。东又数岩及百年洞，乡人立神祠洞中。又有草屿堂与宿霞岛，乾道二年，徙其居民于连山。
　　壁头山　在江阴里，距县五十里。有巡检司，洪武十二年建。
　　万安所城　在平南里，去县百二十里而遥。有百户、千户，置戍焉。国朝洪武二十年，江夏侯周德兴督造城垣，周回二百二十五丈八尺，高一丈八尺，广如之，建楼其上。
　　牛头山　在县西南。有巡检司，洪武十二年建。海渔成市。
　　海坛山　在东南大海中，又名东岚，唐牧马地。清泰中，始有寺宇。宋初置牧监，寻罢。南北长，东西狭，周遭七十里。故元，户满四万升州，以海坛诸里佐之。居民市散，村落不一。山势远望如坛，故名。国朝洪武二十年，以倭寇猝至，难于备御，转徙其民。有遗畜，自相孕育。其山旧产马鬣，有异文，盖龙种云。海坛之支，为水独清而甘。有石井通海，深不可测。初，海坛有田甚广，居民耕种焉，后圮于水。
　　



　卷之二十八　郡西南永福胜迹
　　

　　侯官龙湖西南为永福县。环县治，为儒学、三状元坊、来薰楼、总铺、虹井、陈表臣宅、龙窟、鉴湖、重光寺、双溪、钓矶、三清观、平政桥、社稷坛、山川坛、能仁寺、威济庙、极乐岩院、越峰院、高盖名山院、方壶岩、黄龟年宅、永安桥、铁券山、汤泉渡、大张山、六洞仙山、陈山、白鹤仙岩、林学蒙宅、朱廷杰墓、梁岩老墓、荆岭、蓝田岩、曹溪岩、龟岭庙、龙门三滩、银凤宫、漈门巡司、狮子宫、洑口渡、香泉井、嵩阳渡、葛岭铺、石壁、太原石、湖汰潭、东新桥、方广岩、林壁厓、大小妃山、武状元坊、天台山、龙泉山、雁湖、王翰宅、灵慧庙、枕峰寺、赵令生祠。
　　永福县　在磨笄山之阳，去郡百二十里。唐永泰二年，析尤溪、侯官二县各一乡，置永泰县。宋崇宁间，改名永福。国朝因之。广一百二十五里，袤一百一十五里。其地重冈迭，溪流湍汛，人烟稀少，风俗俭质。东抵侯官六十里，西抵延平尤溪九十五里，南抵兴化仙游七十里，北抵闽清四十五里，西南抵泉州德化一百里。宋置三乡，领十四里；元析为三十六都。国朝初编户三十六里，令合为九都，统图九。县名永泰。始未有城，嘉靖三年，知县何谦为城，石基土墉，厚丈许，高一丈五尺，周七百二十丈。后因倭患破城，增建敌台十。其门东曰永泰，南曰双清，西曰永平，北曰通京。万历十九年，知县陈思谟请于两台，拓基增筑，城视旧稍高而固。县治建于宋初，绍兴间毁，元至元间重建。洪武初、成化间更创堂廨。弘治间、正德间、隆庆间皆屡更修葺。府馆在县治南，阴阳学在县治北，医学在县治东，僧会司在重光寺，道会司在香山堂，际留仓在县治南，即元常平仓。城隍庙在县治左，洪武元年，因元廉访分司创建。
　　儒学　在县东。宋崇宁初建，建炎间毁，知县陈炎新之。元大定盗起，庙学俱废，理问王翰复之。国朝嘉靖间，迁东皇山之麓，后复故址。射圃仍在东门外。文庙在明伦堂之西。启圣祠在文庙之北。名宦祠在戟门东，祀唐观察常衮、元摄县事王翰二人。乡贤祠在庙门西，祀宋黄龟年、朱廷杰、卢榕、吴元美、萧国梁、黄定、郑侨、林羽元、林泉生、国朝王偁，凡十人。
