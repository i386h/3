<!-- { "loadSidebar": true } -->
　　百岁耆儒坊　在县治前。万历初，按察使徐中行为邑人、丰城教谕黄鸣鹤建。
　　李士文宅　士文，嘉靖八年进士，历都谏，官终浙江按察使。
　　白塔岭　在县西半里许。王审知入闽时，将军陈霸先为前锋，追贼至此。
　　贞女林氏宅　在县治西。林氏，知州金之女，许字孙梦弼。梦弼死，遂不更适。万历间，诏旌其门。
　　五峰潭　在县北仁贤里。潭极幽邃，龙居之，祷雨辄应。
　　陈舜申宅　舜申，宋淳熙进士，知漳浦县。子德一，官知宜州。舜申子弟四人，二为州牧，二为县令，累世同爨，推德门。
　　陈德豫宅　德豫，宋淳熙进士，官终大理卿，分教宣城。时禁洛学，德豫藏二程遗文甚谨。
　　龙漈山　在钦平下里，县主山也。冈峦如龙，漈水夹涧而下，故名。
　　天王寺　在县西钦平上里。唐大中二年建。国朝宣德五年重建，今废。
　　崇寿寺　在县西。宋天圣四年建。国朝宣德七年重建，今废。
　　赵汝腾宅　汝腾，宋宗室也。累官礼部尚书，端明殿学士，谥忠清。朝廷尝赐田宅，以旌其廉。古田亦有赵汝腾宅。
　　东湖塘　在钦平下里。隋开皇间，邑人林尧舍田为湖，周回二十里，岁久壅淤，半为民田。唐咸通初，县令刘逵复奏浚之。
　　刘鞫二公庙　在东湖坝上。祀唐令刘逵、宋令鞫仲谋。二公后先兴复水利，邑人德之。国朝正统十年重建，天顺四年，知县欧阳翰更新之。
　　社稷坛　在县治西。宋庆元间，知县赵善建于玉泉山下。国朝洪武初，改建今所。
　　城隍庙　在县治左。宋乾道九年，令曾模即旧学基创建。国朝永乐十年，县丞参安建正庙；宣德九年，知县刘仲戬增建一新。邑人、助教苏文钺“记”。景泰五年，知县欧阳翰重修。
　　陈元宪宅　元宪，宏治乡荐，令崇明，判临江，后迁云南提学，以老丐归。事具郡、县志。
　　洑沙　在县治东二里许。其初为溆，后洑流壅沙，遂为平地。今高者为屋，低者为田，盖附郭一阛阓处也。
　　鳌江　在县治南百步许。亘钦平上、下二里，即连江也。源出罗源县王土溪黄柏潭，怀安县桃州密溪，三派合流，至县前，东、西环抱如带，东流入海，又名岱江。
　　通济桥　在县治南隅，跨鳌江上，俗呼江南桥。宋政和四年，迭石为梁，凡一十六门，长五十丈六尺。淳祐间重修。
　　玉泉寺　在县西里许，玉泉山之麓，泉出两峰间。隋大业元年建寺，唐天宝中御赐今名。有玉泉岩、灵羊洞、仙桃岩、拥秀堂、清涧阁、明月轩、流杯亭诸胜。国朝永乐二年修，成化五年重修。今多蓁芜。
　　明陈宏己《玉泉寺》：“一路盘山色，孤亭出竹阴。客来春雨歇，僧去暮云深。寺废多狐迹，坛空少鹫音。徒馀残碣在，榛莽岂堪寻。”刘志南《游玉泉》：“绕郭缁尘远，相期汗漫游。寺幽僧避暑，木落鸟鸣秋。涧水随深浅，云山任去留。凭高临大海，恍若在瀛洲。”志南，漳人，邑博士。郑平旦诗：“岩泉真境白云深，山水襟期属赏音。飞盖清风临绝壁，芳樽斜日憩疏林。胜游更得玄中趣，归咏偏怜物外心。肯使茅蹊堪蹭蹬，短筇何日不追寻。”林徵材诗：“载酒闲寻支遁家，秋山开遍木樨花。芒鞋已是无拘束，直上高峰弄紫霞。”陈梦羆诗：“寺僻烟霞古，山盘洞壑幽。眼空沧海外，身在碧云头。鸟道人稀至，鸡园怅昔游。岩花怜晚对，秋色玉虹流。”吴文华《游玉泉寺》：“巾舃相随蹑紫烟，闲从鸟径访金仙。宦情迢递浮云外，梵影依微落照前。古洞苍鳞涵宝月，香厨清玉控灵泉。坐阑得悟如莲偈，万籁空无一事悬。”王应山“和”：“宝篆风轻绕瑞烟，斋心绝磴礼金仙。鳌峰秀出人天外，鹫岭光分绣佛前。寺古尚余花作雨，石奇仍是玉为泉。来游幸踵尚书履，高栋常瞻锦字悬。”
　　操场　在县西二里许。有碑颂参将戚继光破贼勋绩，上覆以亭。
　　接官亭　在操场之西。
　　观音阁　在县西二里许。规制宏伟，面文笔峰，俯瞰鳌江。嘉靖间建，万历间令张贤重修。
　　王应山《夏日憩观音阁》：“衔书来凤邑，杰阁暂幽寻。山拥空濛色，江涵水月心。金天消暑气，宝地结繁阴。为识禅栖近，经声度竹林。”
　　龙兴观　在东门外。宋嘉定二年建，明永乐、正统、万历间修。
　　魁龙桥　在钦平上里。
　　东岳庙　在王步，去县二里许。宋景定三年建。国朝永乐、正统、成化屡修葺。
　　东园　面龙兴观，延袤里许。大司马吴文华别业也。中有旷如亭、万绿窝诸胜。
　　黄克晦《东园宴集》：“千峰争拥郭门西，东郭开园翠转迷。鸡犬半村依绿野，江潮百里绕平堤。檐前水黑临池雨，墙外花成问字蹊。不识何年高卧稳，重来春酒任扶携。”叶向高诗：“尚书别业喜初成，开宴东山意不轻。花底云深迷赐履，林间春尽听流莺。当筵自愧诗情短，对景偏宜酒态生。知是乞归心便远，不妨车马日纵横。”王应山《饮司马东园》：“绿野堂高日未西，峰峦迴合望中迷。鳌州布润花弥谷，鹏海嘘潮水拍堤。宝桂玉芝森应瑞，碧桃朱李默成蹊。薄游自笑非嘉客，十日平原酒尚携。”陈宏巳《过吴司马东园》：“粉蝶映孤村，青山过断垣。客初投北海，公久号东园。萝月延飞盖，松风杜扫门。偏留布衣者，十日饮平原。”吴文华“和”：“新启郭边村，周遭竹作垣。柳齐陶令宅，瓜似邵平园。病起多搘杖，交疏少扣门。忻逢高士驾，题赠耀郊原。”
　　天妃庙　距县二里许。国朝正统十四年，邑人黄得寿重建。
　　渔沧潭　在钦平下里，鳌江之滨。古有石刻“渔沧天乙之门”。
　　西山　在县北钦平下里。宋侍郎李弥逊归隐于此。弥逊，大观进士，谥忠肃。弟弥大、弥正，曾孙韶，俱详《宋史》。
　　山川坛　在县治通济桥之南。
　　临清楼　在县治西南、威奇庙左。俯瞰鳌江，故名。国朝正统七年，邑人陈连募众重建。又有环翠楼，在县治西、灵慈庙左。
　　杨崇宅　崇，自其高祖连，六世同居，诏旌其门。
　　林谟宅　谟与吕祖谦同师林之奇。及祖谦讲学金华，谟往从之。祖谦称为闽中“瑞物”。
　　三仙观　在县东北安德里。元至正十五年建。
　　龙卧寺　在钦平上里。隋仁寿三年建。国朝正统四年重建，今废。
　　吴世泽墓　在龙卧山。世泽，嘉靖癸未进士，官终广西副使。以子贵，赠兵部侍郎，有司营葬。
　　湖山　去郡八里，其山超出诸峰，有古道场。相传，仙炉飞置其上。邑人立宫祀之，今九天宫即其地也。
　　祠山泉　在县西清河里祠山庙后。泉洌而清，民资以溉田。
　　矮岭　在东湖之北，连亘数里。岭之北有三亭，憩行者。
　　宝华岩　在清河里。层崖峭峻，半出林稍。中有天然石室，称奇胜。
　　丹阳公馆　在应德铺十里。有寺，今废。
　　筠溪钓台　在清河里湖山之麓。李弥逊筑台湖山，以渔钓为乐，自号筠溪钓台，刻石志之。旧志犹存。
　　林锦墓　在清河里。锦，景泰初乡荐训导，善用兵，以功累擢按察副使。
　　灵显庙　在省魁坊内。神姓黄，名孟，字叔达，句容人，唐初殁于连江。宋绍兴间，海寇朱明犯邑，神见梦，未几寇平。绍定四年赐额，咸淳三年封“福惠侯”。
　　陈鸿渐宅　渐，景泰辛未进士，历户部郎中，时论推其廉直。天顺末，以亲老乞休，时年三十九，家居二十余年卒。
　　罗崙渡　在县西光临里。有铺，上达于县，下达于潘渡。
　　常挺墓　在光临里张旗山。挺，官参知政事，封合沙郡公。嘉熙二年进士。
　　安利桥　即今潘渡。宋绍兴十四年，知县阮珪始创为桥。未几，为水所败。乾道三年，赵子阖更新之。累址十九门，长六十五丈，名以“惠政”。后于水中得断石，刻“安利”二字。宝庆二年，帅王居安改今名，里人陈漳刻石纪之，莆田陈宓增刻碑阴，今废。
　　潘渡　安利桥圮，邑人潘牥以舟济渡，故名。又有陈溪桥，正统间重建，并光临里。
　　陈山公馆　在县南四十里。下达任溪十里。万历丁亥，令朱应奎重建。周遭峰峦秀耸，俗呼汤里。
　　瑞泉　在公馆之北。源出田中，喷沬如珠。里人砌石澡浴，有女汤，上覆以屋。
　　陀岭铺　在清河里，南抵潘渡十里。旧有陀岭庵，今废。俗呼台市。
　　朱公桥　在县西归仁里。宋嘉祐间，令朱定建。国朝隆庆间重修。桥头山麓有寺，今废。万历中，里人作亭桥西，以祀五显寺之伽蓝神也。
　　蔡公碑　在归仁里。嘉靖间，里人为蔡参政潮建，颂其开路、植木功。隆庆间，令朱应辰移圣桥西，记之碑阴。
　　降虎峰　在中鹄里。相传，有虎中药箭至僧法诠庵前，若有所诉。诠为去其镞，拊摩久之。数日，疮愈复来，遂相驯狎，因以名峰。
　　中鹄里　在县西北，旧名通化。唐张莹有诗：“一箭不中鹄，五湖归钓鱼。”后登大顺甲科，仕至礼部尚书，遂名其里。
　　宝林院　在中鹄里。唐大中六年建。寺有独觉岩，唐宣宗时，僧法诠与湼槃、怡山、大沩诸老为法空友，寺绝峰有巨石如覆盆，诠雅好，居之。欲移其室而未能。因指之曰：“人实无力，神乃有功。”俄而，风雨雷电。诘旦，石移山下，俨然一室。诠禅栖其中，凡四十年。坐化，容貌如生，发长至顶，削之复生。
　　虎跑泉　在宝林寺。相传，僧法诠建庵时乏水，俄而，有虎跑地出泉，故名。
　　宋李弥逊诗：“唤起田翁趁晓耕，香云已带泻檐声。如何乞取摩空手，为挽天河洗甲兵。”林阜诗：“宝炉香稳绕松筠，遐想遗踪二百春。幽石移时雷电掣，孤峰坐处虎狼驯。”
　　刘砺墓　在宝林寺东。事行具郡志。
　　覆釜山　在新安里。山顶有石，状如覆釜。南峰之麓，有石双峙，道出其中，名曰石门。又有巨石相倚，其中清邃，名玉华洞。又有玉人峰，有石圆如鼓，击之有声。半月池，以形似名。清阴洞，在南峰石门寺之北，巨石合峙，其下半平，可坐数十人。上有佳木荫翳，故名。斗牛石，两石相对，如牛斗然。石鱼涧，涧旁有石如鱼。五台石，有五石，高平如台。金鳌山，在覆釜山之右，山形隐如石鳌出海。矩廋山，在覆釜山之西，相传矩、廋二仙居之。
　　南乾山　在覆釜山之南，有仙人棋盘石并足迹。北乾山，在覆釜山之北，有巨石，不著苔藓，形如纱帽。
