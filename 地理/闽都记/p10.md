<!-- { "loadSidebar": true } -->
　　忠懿庙　本王审知故宅，在庆城北。有唐季侍郎于兢所撰《琅琊王德政碑》、宋钱昱祠碑。宋时，钱氏纳土，诏赐祠故宅，塑都押衙程斌、孟威等配享。历代以来，每岁有司必牲醪，取祠下土为春牛。万历二十九年，有诏修理先代帝王祠、墓，王裔孙诸生一腾请之两台，捐公帑重建。时转运副使临海王亮以苑马卿谪闽，亦王裔孙，力襄厥成，春、秋祭如汉闽越王例。
　　明叶向高《忠懿王赞》：“有貌紫光，有髯戟张。惟忠懿王，王来莅闽，闽壤荆榛，孰开其屯?王乘白马，大旗蔽野，闽山之下，父老来迎。壶浆纵横，我父我兄。兄除秽辟，绥我衽席。施及蛮貊，大贝南金。臣节弗淫，帝鉴乃心。丰碑突兀，作镇闽粤。甘棠勿伐，王子王孙。椒聊衍蕃，代高其门。王泽悠悠，王貌兹留，贲于千秋。”明徐熥《元夕》诗：“庆城灯烛夜辉煌，照见丰碑字几行。此是先朝汤沐邑，年年歌舞祭闽王。”曹学佺《谒忠懿王庙》：“翔鹍祠貌古，磔兽石文斑。作镇犹兹土，招魂自故山。文章窥逸韵，戎马得愁颜。一代兴王地，惟存梵宇间。”
　　井楼门街　在寿宁坊狮桥北。
　　王胜宅　在井楼门。胜，合肥人，为福建海道都阃，占籍右卫。事母甚孝，诏旌其门。
　　北斗堂　永乐六年建，今废。
　　七穿井　在井楼门之西，城楼因以得名。
　　延善庵　在平山下。
　　怀北社学　在贡院之东南。
　　贡院　在将军山之北，旧钱局地。宋时，文场在今都司巷。国朝洪武中，布政薛大昉改建于城南郡学之北，今南察院地。成化七年移今所。翰林学士柯潜为“记”。其时，门巷由丽文坊入，甚湫隘。正德季年，市民居，辟新衢里许，有桥曰“青云”。万历四年，册封使者寓宿，不戒于火。越明年，重建。巡抚都御史耿定向“记”。至公堂、鉴衡堂、监临台、藩臬署、明远楼、瞭高楼，俱在院内。
　　明林燫《贡院新成，沈、吴二方伯邀饮》：“使节双瞻下赤霄，新开文苑倚岧峣。炎蒸三伏披襟快，苍翠千山对酒遥。方岳虞廷咨舜举，誉髦周士佇贤招。泽宫回首他年忝，老去扁舟愧圣朝。”陈文烛《中秋明远楼玩月》：“棘围何幸得追陪，绮席欢同月夜开。影倒河山多景色，寒迥星斗见楼台。九仙宝鑑窥帘细，三岛骊珠绕座来。把酒挥毫光万丈，悬知独有子云才。”王世懋“和”：“高甍面面绝飞埃，锁棘惟将匣镜开。忽有天香飘桂子，更疑霜色上莓苔。台乌绕栢中宵动，海蚌含珠并月开。闽越宾僚盛今夕，登楼独让庾公才。”吴国伦《闽闱校文》：“棘院藜光彻曙明，桂宫秋色海天清。函书竞奏三千牍，比玉谁连十五城。不分胥臣能荐士，肯令毛遂晚知名。周家典礼宾兴重，此日岐山正凤鸣。”
　　凌云台　在贡院北，冶山之麓，旧为龙王庙。
　　自卫巷折而北，为分巡道、都督府、东山楼、城隍庙、会稽亭、禊游堂、佚老庵、欧冶池、小古楼、火器库、乾元寺、兵备道、缓带楼、诸古岭、华林寺、越王山、武备库、止戈堂、越峰罗汉院、叫佛庵、越山庵、严胜门、严公祠。
　　卫巷　在屯盐道右卫之中。
　　分巡道　在冶山之麓。
　　都督府　在将军山之西。本指挥钱贵宅，后创军器局，又为清军御史公署，称东察院。国朝嘉靖四十三年，总兵戚继光建衙于此，委巷内建坐营司。
　　东山楼　宋时建，在今丽文坊。宋守元绛更东泰门为康泰，创楼其上，面东山，故名。今废。
　　城隍庙　在越王山之东，威灵坊内。晋太康迁城，建庙今所。宋绍兴、淳熙作“更衣”、“肃仪”二亭。元季亭毁。国朝洪武二年，诰封“监察司民威灵公”。十七年罢封号，称福州府城隍之神。万历十年，门庑灾，寻即葺治。附郭二县，不别立庙。按宋林遹《长乐图经》：“城隍神，乃汉御史周苛为项羽所烹，高祖思苛忠烈，令天下郡县立庙祀之。”
　　将军山　在贡院西南。一名冶山，又名泉山。闽越故城即此。宋《治平图》曰“泉山”，《熙宁图》曰“将军山”。唐刺史裴次元于其南辟球场，即山为亭，勒二十咏曰：望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、含清洞、红蕉坪、越壑桥、独秀亭、筼筜砌、八角亭、盘石椒、白土谷，各为诗题亭壁。又有涟漪亭、东阳坡、分路桥、乾冈岭、木瓜亭、石堤桥、海榴亭、松筠陌、夜合亭。而裴次元《望京山》诗云：“积高依郡城，向拔凌霄汉。”其时山高峻，故有“望京”之名。荐经营拓，试院开凿，所存惟山骨耳。
　　会稽亭　在佚老庵之西。宋嘉祐间，郡守元绛建。
　　禊游堂　在将军山下巅。有九曲池，岁上巳日，郡人修禊于此。宣和五年，提刑俞向移欧冶亭材于是堂之东，建东兰堂，今并废。(流觞池尚存，今入民居。)
　　佚老庵　在流觞亭西北。宋嘉祐八年，郡守元绛建。后更“隐几”，又名净名，今废。
　　欧冶池　越王铸剑处。唐元和十四年，置院名剑池院。池周回数里，或大风雨，波涛晦冥。僧惟凿浚池，得刀、镮诸物，送武库。冶灶犹有在竹林中者。今院废，池亦堙塞，所存无几。池西旧有欧冶亭，今废。
　　宋黄裳《欧冶池》：“人随梦电几回见，剑逐云雷何处寻。惟有越山池尚在，夜来明月古犹今。”明张时彻《剑池燕集》：“若耶溪上草堂幽，仙侣云中彩鹢游。绕镜星河翻不定，近人萤火散还流。椒浆琥珀春无赖，羯鼓鱼龙晚共愁。岩畔紫芝开几许，与君今夜泛瀛洲。”又《集剑池》：“石径缘青嶂，朱筵敞翠微。采莲牵水荇，移舫乱云衣。夜引凫鹥入，秋生斗柄辉。尘缨聊暂濯，容与淡忘归。”
　　王应山《欧冶池怀古》：“昔闻欧冶子，鼓铸凌飞翰。芙蓉吐精英，池上生严寒。千载委尘土，犹指斗牛看。神物终合并，一跃双龙蟠。伊予夙怀宝，际时良独难。遭逢出汉表，弃置在河干。愿言爱景光，努力且加餐。”
　　利泽庙　在欧冶池之南。宋绍兴四年，有龙昼见池中，郡为立祠。乾道二年，参政王之望以祷雨应，为请于朝，赐额。今废。
　　怀东社学　在将军山之南，今为豪右侵没。
　　小古楼　未详何取。缭绕委巷，民居鳞次。右卫军器库，先为成造火器局。
　　乾元寺　本无诸旧城。晋太康迁城，以为绍因寺。唐乾元三年，防御使董玠请赐更今名。有琴石，为越王鼓琴处。金鸡井，即越王井也。尝有金鸡现异，牧羊儿见之，投以石，闻鸡声不绝，后不复见。饮马池，亦越王旧迹。福州佛寺最多，惟此一寺为最古。今为卫卒姚姓侵没其址为园池，延袤里许。议者谓宜兴复，未逮也。
　　明王聪诗：“屠龙人去山河改，衰草寒鸦起暮愁。”
　　兵备道　旧为清军道。
　　诸古岭　在越王山之麓。俗呼“猪姆岭”，委巷纵横。
　　缓带楼　在子城之西。淳熙三年创。又建超览亭，今废。
　　越王山　周回数里，半蟠城外。闽越王建都于山之东南，故名。一名屏山，又名平山。有环峰亭，宋光宗御书。有绝学寮，丞相张浚读书其中，今废。国初筑城，创样楼山颠，上祀玄武，今更名“镇海”。有翠涛亭，以万松名。
　　宋李觏《越王山》：“腊后梅花破碎香，望中情地转凄凉。游山只道寻高处，高处何曾见故乡。”陈襄《和程公辟越山亭》：“荔子园林海日边，幽亭更在碧云巅。江山旧是无诸国，楼殿今为极乐天。五马知君多暇少，一樽惟我共游偏。须知白首留连意，已有新诗寄北船。”
　　元萨天锡《越王山》：“粤王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹雨斑斑。”
　　明林真《越王台》：“屠龙人去几时归，空有高台对夕晖。回首旧时歌舞地，年年春草鹧鸪飞。”林瀚《越王台怀古》：“乘间独上越王台，满目兴亡事可哀。宋主行宫惟绿草，考亭旧业半苍苔。楼船东去家何在，云谷春深花自开。山色不知风景异，还从江上送青来。”刘凤《集镇海楼》：“远开雄胜嶪神楼，襟带河山表八州。海上翔螭窥井幹，云间双鹄乱城头。风驱暝色川原尽，日汎长霞岛屿浮。形胜从教夸虎踞，豪华满目付江流。”王杲《越山暑饮》：“兹山萃灵秀，我友共招寻。剧饮非河朔，高谈自古今。松风生翠浪，兰馥散幽襟。郢雪怜同调，炎敲幸不侵。”曾仕鉴《登样楼》：“无诸城北样楼开，万井烟花拂槛迴。化鲤代遥仙观在，钓龙人去霸图灰。海通南越天边尽，山引东瓯树杪来。日暮思乡更怀古，水云迢递独登楼。”赵世显《集越王山》：“君不见越王全盛时，秉圭开国称雄奇。都城百雉连云起，宫殿峨峨俯江水。甲第参差十万家，提封连亘三千里。形胜豪华那可言，须臾城阙变丘园。白云秋色含荒垅，细草轻烟拂断垣。茫茫天地何终极，古往今来空叹息。休论沧海与桑田，且把金樽对山色。与君共醉越山头，越鸟翩翩越水流。极目中原天万里，狂歌飞遏海云秋。”车大任《登镇海楼》：“粤王山拥海潮流，山上嵯峨镇海楼。花月平临关塞晚，松风长送郡城秋。遥天雁断蒹葭冷，绝岛鲸翻鼓角愁。更是何人能借箸，东来保障拱皇州。”王毓德《九日登镇海楼》：“诗社仍开九日楼，松声寒泻白云秋。目穷万里瞻天远，身陟千盘觉地浮。紫雾花间衔雉堞，沧江树杪落渔舟。登高载笔俱同调，不说龙山是胜游。”喻应益《登越山》：“遥天海色满高丘，历历山川城上头。选地得幽如在野，望春宜远更登楼。千村景驻林花霁，三市烟和井树浮。无复闽王遗迹在，空余松老不知秋。”(应益，江西南昌人。)
　　华林寺　旧名越山吉祥禅院，无诸旧城处。晋太康三年，迁新城，遂虚其地。宋乾德三年，吴越钱氏臣鲍修让为郡守，始创寺。后增数寺，并入华林西廊。有转轮经藏，今圮。东廊有文昌祠、普陀岩。正殿之后为法堂。法堂西祖师殿，以越王山为斧扆。
