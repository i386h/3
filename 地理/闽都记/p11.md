<!-- { "loadSidebar": true } -->
　　明王应山《华林寺避暑》：“琴樽酬夙约，选胜入旃林。兰馥通禅味，松涛接梵音。诸天同水月，一片共冰心。即此俱为乐，炎蒸向莫侵。”曹学佺《华林寺看梅》：“路廻城北思凄凄，寺倚屏山信杖藜。疏雨不曾妨客入，闲云元自任僧栖。参差兰若香分径，高下松根翠作梯。只惜梅花飞欲尽，不知春色在桃溪。”王毓德《华林寺赠二禅师》：“宝刹越城边，千花绣佛前。翻经同白昼，持戒各青年。灯影散疏雨，钟声寒暝烟。更怜阶树古，萝薜断仍连。”徐《华林寺》：“越山一片削芙蓉，同扣禅扉紫翠重。茶灶远携烧落叶，蒲团分坐选深松。危城半倚高低石，宿霭全迷缥缈峰。为惜春光今日尽，淹留应到夕阳钟。”郑邦祥《秋日过华林寺》：“素竹满空山，商飚下枯箨。物散心亦闲，寻僧坐幽阁。香定石磬孤，雨湿秋云落。地僻行人稀，微烟隐虚薄。”安国贤《华林寺》：“携得芒鞋与竹筇，相将选胜越王峰。当时歌舞三千尽，故国山河百二重。载酒高临云里阁，敲诗斜倚石边松。浮生一任春归去，取醉闲行听寺钟。”
　　止戈堂　旧安抚厅架阁库之北。宋元丰四年，郡守刘瑾建，东、西、北列甲仗库。建炎四年，建州寇范汝为猖獗，福州守程迈乞师于朝。诏参政孟庾、少师韩世忠率禁兵讨平之。饮至于此，更名其堂曰“止戈”云。
　　宋李纲《瓯粤铭》：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。会未期年，同恶内讧。王师之来，如雷如霆。讨叛舍服，千里震鸣。锋蝟斧螗，犹敢强拒。转战逐北，婴城自固。怒其彀麛，以抗裔狱。翘其萌芽，以激霜雹。肥牛偾豚，一举碎之。宥彼胁从，戮其鲸鲵。凶徒逆俦，尸相枕藉。咨尔瓯民：自今以往，爱育子孙。尊君亲上，焚尔甲胄。折尔瓯兵，服勤耒耜。以保尔生，孝慈以忠。砥砺名节，勒铭山阿，敢告耆耋。”(纲，邵武人，以故相谪居福州。)李弥逊《题止戈堂》：“不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷橐藏地，賸筑诗坛按酒兵。”“一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见高堂散凫鹥，竞追乐事赏年丰。”朱松《止戈堂》：“高堂岩岩面势樽，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来鲸髠。将军揽镜媚巾帼，何异搏虎驱狐豚。只今休父八州牧，身佩重寄忧元元。惊尘错莫羽书密，虽有美酒谁同樽。沉机且复长辔御，沥恳何啻血肉论。楼船一夕飞度海，汉家上将来天阍。狂童束手赴烈火，雕戈不污妖血痕。坐礁饮至凯歌入，船粟往哺遗民存。五兵包裹高阁束，止戈新榜真成言。便当频与方外吏，徙倚风月星河翻。几年牡籥飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩。农桑万里望公等，愿见四海无营屯。”(松，婺源人。)
　　武备库　在华林寺西。国朝弘治四年建，储三卫戎器。佥宪司马垔“记”。
　　越峰罗汉院　宋建，今废。
　　叫佛庵　在越王山之麓。国初建。
　　明陈椿《憩叫佛庵》：“萧然古刹傍城栖，茗碗匏樽为客携。半榻松风朝市远，一帘花雨景光迷。山当绝处多猿穴，路出前林即虎溪。妙悟由来归白社，试将真诀石间题。”徐“和”：“城北青山喜共寻，一樽闲憩小祗林。花飘法雨参差影，松卷惊涛远近音。梵刹暗随斜日转，僧房长锁暮云深。空门自与红尘隔，相对偏宜静者心。”安国贤《过叫佛庵》：“信步过祗林，苔痕屐齿侵。烹茶烧竹叶，选地坐蕉阴。树静闻虚籁，云归见定心。支郎能爱客，从此日追寻。”
　　越山庵　旧华林净室。万历二十八年募缘重建。
　　明徐《憩越山庵》：“净室翠峰前，经台怪石边，竹繁删几亩，松老种何年。破衲披林霭，残钟出岭烟。淹留忽弥日，闲坐又闲眠。”陈鸣鹤《集越山庵》：“半亩精庐傍越山，荔枝林掩坐禅关。鸟随花雨闲经下，僧在绳床入定还。欧冶池塘烟霭外，无诸宫殿薜萝间。白莲结社休归去，才出空门便不闲。”谢肇淛《集越山庵》：“严城高控万松间，草结团瓢竹映关。一片落花林外路，数声啼鸟雨中山。僧来共证三生果，客过时偷半日闲。霸业消沉王气尽，寒云空逐夜钟还。”安国贤《越山庵》：“胜侣追随到碧山，偶寻支遁叩禅关。满林竹气侵衣湿，一径苔痕印屐斑。黄耳忽惊游客至，白云长伴野僧闲。淹留共话无生偈，日落前峰尚未还。”
　　严胜门　梁时城门，在子城北隅。由平山东折而南，逾二十寻。今城屡拓，门亦不存。刘宋时，有严胜者居迩于壕，家鬻米，取赢甚薄。时方忧旱，太守夜梦神告之，必得如严胜使祷。罗致之，果三日雨。遂以名其城门。
　　严公祠　乡人建，祀严胜。国朝洪武三年，都指挥秦艺、参政王纯以旱祷于神，甘泽大澍。撤旧庙而新之，郡人陈珪为“记”。今废。
　　


　
卷之九　郡城西北隅　侯官县

　　还珠门迤西，为右院巷、沿河西巷、万寿寺巷、按察司、医学、便民巷、西龙须河、兵马司、大中寺、雅俗桥、巡海道、西河道院、眉寿坊、都仓巷、福州府、春台馆、甘棠院、双松亭、威武堂、运盐司、忠毅侯庙、崇真君祠、福州都督府儒学。
　　右院巷　宋右司理列署于此，今废。
　　沿河西巷　虎节门之西。
　　万寿寺巷　有寺，今废。俗呼香巷，巷内有横巷通按察司前及沿河西巷。
　　按察司　即宋提刑司也。明道二年，提刑刘立之建。乾道间，增置武臣提刑，寓转运行司。淳熙三年，武提刑叶南仲始分建公宇为东、西厅视事。元初，改福建广东道提刑按察司。复为福建闽海道肃政廉访司，并以东厅视事，以西厅为南台监察司。大德八年，宪使普化增筑东厅。国朝洪武二年，改为福建提刑按察司。堂曰“澄清。”建福宁道于中门之东偏，以旧监察行司为察院，巡按御史居之。正统五年，移福宁道于钱局，移察院于西街，其地皆入本司。成化元年，按察使马文升复鬻民居辟为通衢。经暦司、司狱司、寅宾馆、土地祠，俱在司内。
　　医学　即本府惠民药局，屡建屡毁，万历二十五年重建。
　　便民巷　在按察司西，俗呼马房巷，中有电光李夫人庙。西衙巷在其西。
　　西龙须河　在大中寺东。俗谓鼓楼龙头、双门龙鼻，九仙、乌石二塔龙角，龙须东、西河。桥其上者四：曰便民、曰宜兴，并西；曰龙须(屯道西南)、曰仁爱，并东。
　　兵马司　在大中寺东南。国朝初，三卫十七所各有兵马司，司巡警。岁久倾圮，多为豪家侵没，所存惟此。
　　雅俗桥　在子城清泰门外，今俗呼杨桥。有清泰楼，今废。
　　大中寺　有山名钟山，梁太守袁士俊居第内，时闻钟声，舍宅为寺。隋改为鸿业寺。唐上元中，更名福唐。大中四年，更今名。后梁开平中，王审知建定慧塔七级，今毁。有八百罗汉像、观音像在寺西偏。
　　宋陈藻《宿大中寺》：“壮游初到郑公乡，与子吟哦古佛旁。老去同时人死尽，那知来此话僧房。”
　　明曾仕鑑《宿钟山寺》：“宝地深双树，钟山匝一枝。莲灯供夜读，香积假晨炊。过懒僧留奕，消愁独咏诗。无心与俗混，名姓恐人知。”屠本畯《大中寺》：“萧寺过从数，携樽晚更同。客寻求仲侣，人羡谢家风。笑傲筵频徙，追随兴不穷。无因陪竟夕，惆怅白头翁。”陈椿《憩钟山寺》：“微月淡娟娟，清风净四禅。地疑灵鹫涌，山似巨鳌连。烛烬将分夜，钟鸣欲曙天。上乘何处悟，愿借一灯传。”
　　巡海道　在大中寺西。正统五年建为西察院。嘉靖中，更为福宁道；三十年，改监军道。后罢监军，遂为巡海道。
　　眉寿坊　在遵义坊直街之南。元至治初，居民张安定一百五岁，总管吴绎建坊，今废。
　　西河道院　在眉寿坊内，元大德九年建。旁有玄坛祠，今并废。虎婆祠，在道院之南，架石为梁，建亭其上，祀江夫人，屡昭灵应。
　　定远桥　在子城丰乐门外，旧名义和，今西门半街也。桥以东，为遵义坊；桥以西，晋时西湖。今湖凐塞，居民鳞次。
　　都仓巷　宋时积贮于此，今呼旧米仓。有三巷环绕相通。
　　福州府　在越王山之南，布政司之西。即宋安抚司、春台馆、忠义堂址也。元为亳州万戸府。国朝洪武二年，改建福州府，大辟廨宇，中门外为寅宾馆，其东为土地祠。列馆于东者二，曰：总捕，曰清军海防；于西者一，曰理刑。刑馆之北为司狱司、经历司、照磨所。正德间，知府王子言凿东、西二井，曰青龙泉、白龙泉。先是，州治在今布政司，历晋、唐、宋至元，始立总管府于谯楼。入国朝，改建今所。
　　春台馆　宋时，有州园在牙门之西，岁以二月启钥，纵士民游赏，阅月而止。今园馆废撤已久，读蔡君谟、程公辟二守诗，其风致可想也。
　　宋蔡襄《开花园》：“风物朝来好，园林雨后清。鱼游知水暖，蝶戏觉春晴。草软迷行迹，花深隐笑声。游观聊自适，不用管絃迎。”程师孟《春风亭》：“为报寻芳沽酒客，年年到此且徘徊。”
　　甘棠院　在忠义堂之西。宋开宝九年，钱昱辟负郭隙地构亭，凡四：曰梦蝶，曰枕流，曰临风，曰绮霞。又别创小斋，介于四亭。其南为门，榜曰“甘棠院”。天圣中，郡守陈绛重修。熙宁六年，郡守元秋中更名春台馆。其后四亭俱废。绍兴十年，郡守张浚理梦蝶亭故址为偃盖亭。二十三年，郡守张宗元改创为秀野亭。又创清风亭于秀野之南，今并废。
　　双松亭　在秀野亭之东。宋嘉祐间，郡守蔡襄建，自隶匾。宣和七年，提刑俞向修。绍兴二年，郡守程迈重修。今废。
　　忠义堂　在逍遥堂之南，宋治平元年建。堂东、西壁绘像，周公以下四十有七人。宣和间，守黄裳更名“得像”，自为“记”。今废。
　　都转运盐使司　在谯楼之西，即宋西外宗正司址。旧记，宋转运行衙在威武门西南，东为运判司，西为转运司。熙宁既筑子城，并二司为一。政和间，始并入提刑司，而迁转运行司于迎仙馆。靖康元年，又以廉访使衙为之。左试院之西即旧驻泊厅地也。而迎仙馆遂为转运东行司，寻废。元更置福建等处盐课市舶转运使司于福星坊内旧福星馆。皇祐元年始移今所。延祐四年，运使郭朶喜建。国朝洪武初，置福建运盐使司。成化十四年，运使康骥重建经历司，在堂之东，运使、同知、副使三署俱后堂北。
　　忠毅侯庙　在谯楼右百步许。元至正十四年建，祀副元帅陈君用。今废。
