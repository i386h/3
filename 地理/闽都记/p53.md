<!-- { "loadSidebar": true } -->
　　明丁烓诗：“曾于青史识仪刑，今日经过拜古茔。君子声名谁复继，庆元气节凛如生。斜阳古渡摇山色，荒草残碑卧月明。我亦临风倍惆怅，此心知不愧登临。”
　　杨复墓　在圆明寺后。复，朱子门人，著《礼书》。
　　金鄁寺　唐大中八年建。初，僧居白至山，遇异人，言此可居。是夜祥光见，居白就视，获金尺一，遂创寺。以山在邑北，故名“金鄁”。广明初，赐额“供善”。宋至和间，圆执禅师患寺左临深坑。一夕，雷雨裂后山之半，平其基，乃拓殿堂堦墀，秩然具备。寺有盘陀石、灵响石、乌马石、潜鳞沼、双石屏、碧水帘、涌金石、蒙泉石、长老岩、祥云岩，号十奇。
　　明林聪诗：“古刹嵯岈倚碧阿，十年风景近如何。香生泉水通鳞沼，绿染苔衣上碧波。习静自知尘俗远，相逢还喜旧僧多。明朝又复朝天去，樽酒何尝再一过。”
　　官井洋　在大海扈岐山尾，俗名虎岐。汇福宁、福安诸水于此，极深险。
　　明魏瀚诗：“一叶扁舟万里波，好风吹我渡天河。旌旗掩映风前絮，岛屿沉浮镜里螺。骋望不穷沧海近，驱驰直向斗牛过。云霞满目非人境，试问蓬莱路若何。”陈震诗：“布帆无恙水无波，瞬息俄闻百里过。一舸清风载诗思，不知篷外有渔歌。”
　　赤鉴亭　在西陂渡旁。宋蕲王韩世忠平范汝为过此，赋诗。
　　宋邑人余复诗：“万顷琉璃到底清，寒光不动海门平。镜开波面一天净，虹吸潮头万里声。吹断海风渔笛远，载归秋月客帆轻。芍陂曾上孤舟看，何似今朝双眼明。”詹羽诗：“野渡扁舟自在浮，惯来江上不惊鸥。一竿钓破沧浪月，泛入芦花石点头。”
　　林聪宅　在七都前。林聪，正统间刑部尚书，赠少保。墓在水南湖上，有司营葬。
　　霍童山　在十二都。神仙霍童所居，谓霍林洞天。天下三十六洞天第一也。唐司马承祯修炼于兹山，跨鹤飞升，又名鹤林。天宝间改名仙游，闽封为东岳。山中幽岩邃壑，人迹罕到。每月皎，居人辄闻空中乐声。山之西有支提山、那罗延岩、神僧居窟、葛公仙岩；南有苏溪、鹤岭；北有菩萨峰、紫帽峰、大童峰、小童峰、左弼峰、右弼峰。《仙经》云：“茅君为左弼仙卿，韩众为右弼仙伯。”又有宝剑岩、卓笔峰、霍林洞、赤城洞、邓泉湖、石仙坛，产龙须草及柽树。旁生竹一枝，遇风摇动，自扫坛上。坛下西南有石瓮，贮水，色白味甘。有石槨三十余丈，石室盈丈。东有石桥，横跨涧上。有捣药、捣衣石臼，石盆、石盂、玉镜、碧色鹊尾香炉，皆天成也。昔人取山中诸景，香炉峰、仙来峰、架峰、玉女峰、龙腰峰、鸡迹峰、石牛峰、羊橱峰、狮子峰、展旗峰、九仙峰、饭箩山、马鞍山、凤凰岩、悬钟岩、合掌岩、炼丹岩、莲湖墩、桃花峡、雪花林、云锦屏、堵茅坪、双髻丫、石棋盘、布泉、丹井，合前诸胜为四十八咏。霍童别峰有高盖山，洞天在其上，常有紫云复之。山有石和尚、玉女峰。桃花洲之西有鹤林宫。
　　宋余复诗：“霍童山峰凡六六，不知仙子在何方。秋风万里一黄鹤，返照半林双白鹇。长剑气横霄汉外，飞泉影落画图间。自怜懒作朝端客，访道寻真日往还。”陈嘉言《游霍林》：“洞寻黄鹤白鹤，峰过大童小童。杖底泉声滴沥，衣边树色空濛。”“藤上老猿欲坠，松间野鹿相随。苔藓绿埋丹灶，桃花红出金垂。”“瀑声深涧浅涧，峰势烟笼雾笼。仿佛身游海上，须臾觉在山中。”“翠篠轻挑绿酒，紫芝间封黄冠。半醉风廻铁笛，中霄露冷瑶坛。”白玉蟾《游霍林洞》：“王邓诸君安在哉，云屏烟嶂锁苍苔。大千世界飞双舄，第一洞天游两回。太极光阴忘甲子，九天瑞气接蓬莱。桑田海水只如许，惹得朝猿暮鹤哀。”赵迪《游霍童》：“万仞峰峦翠作堆，谁知有路接蓬莱。苍颜童子对双立，白首使君游一回。石上残棋风扫竹，洞门飞舄雨生苔。欲留信宿迟迟去，应待茅君跨鹤来。”
　　明林保童《宿霍林宫》：“琳宫地僻隔红尘，明月清风入梦频。瑶草琪花添雅致，孤云野鹤伴清贫。不为名利奔驰客，自是乾坤萧散人。昨夜偶同仙客饮，大家拍拍满怀春。”王恭《游霍童山》：“白鹤今何在，千林只鹤林。人烟山县少，鱼鸟洞天深。苔色迷仙迹，泉声净客心。无因问丹诀，天路杳难寻。”陈鸣鹤《鹤林宫》：“道人何处奏云和，古观余基翳薜萝。烟驾轨荒逢鹿少，露坛灰冷见猿多。已无瑶席延真宰，别向玄门陟大罗。闻说孤峰最高顶，一龛香火演楞伽。”谢肇淛《霍童山中》：“寻真十里不觉远，古木槎枒石嵚崎。山色溪色互向背，大童小童相追随。云中阅世一黄鹤，洞口笑人双紫芝。比丘导客出樵径，竹杖芒鞋从所之。”又《霍林道中》：“策杖寻真未得闲，岭云迢递路孱颜。溪边唤艇重重渡，马首冲人迭迭山。石室猿窥新月啸，松门鹤带暝烟还。碧桃落尽胡麻熟，未许游人到此间。”周千秋《那罗岩》：“悬岩幽谷翠缤纷，小径纡迴一水分。岩半竹桥留返照，洞中绀殿宿寒云。溪声入夜常疑雨，石刻侵苔不辨文。讲罢华严僧已去，残钟犹向五更闻。”
　　支提寺　宋开宝四年，吴越王钱俶建。政和间，郡守尚书黄裳请赐“政和万寿”额。相传，有圣钟铿鸣，天灯烨煜，求以诚心咸应，岁旱祷雨多验。后寺颓废。隆庆间，有僧大迁捐赀兴复，参政王应钟撰碑文。
　　宋主簿陆游《访僧支提寺》：“高名每惯习凿齿，巨眼悉逢支道林。共夜不知红烛短，对床空叹白云深。满前钟鼓何曾忍，匝地毫光不用寻。欲识天冠真面目，鸟啼猿啸总知音。”
　　明主簿叶衡诗：“策杖今来此，天寒奈九秋。水花分堑弱，山木抱云稠。更宿招提境，真同慧远游。从兹幽兴熟，佳景最风流。”谢肇淛《支提寺》：“鹫岭西飞万壑迴，上方绀殿郁崔巍。金身新出中宫赐，宝地遥从震旦开。苔篆春侵香积冷，松林夜涌圣灯来。山僧定后诸天寂，惟有猿啼说法台。”又《南峰净室》：“路转南峰结草庵，嵩丘兰若老瞿昙。片云茆屋三更雨，流水绳床五尺龛。问法有时过鹫岭，潄流长日到龙潭。禅心定后无人会，处处香风度石楠。”
　　石堂山　在二十都，路通古田。山巅有石如堂，宋儒陈普居其下。明嘉靖十四年，知县叶稠以废仁丰寺建祠。
　　福宁州　本侯官温麻地，唐时为长乐县，后改连江，复为罗源县。元升长溪为福宁州，领福安、宁德二县，属福州路。国朝洪武初，复为县，属福州府。置卫，领七千户所。成化九年，宪副何乔新奏县复为州，隶福建布政司，仍领二县。州编户五十三里，统图一百九十有九。后省为四十三都，凡五十三里。城在会城东北五百四十五里，东抵海及温州平阳，南至海及温州泰顺，西南至罗源县界，广二百四十里，袤二百四十里。
　　明谢肇淛《登福宁筹海楼》诗：“百尺高台台上楼，鼓鼙烽火似边州。鲸波已定降王檄，雉堞犹传控海筹。平楚风烟临水尽，乱峰云气抱城浮。时平无事将军醉，笑倚红妆卜夜游。”
　　南峰庵　在州南三里许。有大榕树，根怒起丈余，中塌为门，以通人行。
　　明谢肇淛《南峰庵》：“路绕菜花行，南峰灭复明。竹成庵有径，台逈涧无声。野色碧际海，山云青压城。老僧不识客，随意坐纵横。”“拔地两榕根，盘空幻作门。僧归板桥月，人语夕阳村。积叶春眠虎，垂藤夜度猿。兴来还独往，徙倚望黄昏。”周千秋：“榕根夹道古禅扉，石磴迴环上翠微。萝径笼烟双鹤下，板桥临水一僧归。溪连极浦春潮入，山抱孤城暮雨飞。坐久尘心消顿尽，寒云乱缀野人衣。”
　　龙首山　在州北福宁茭阳。来自泰顺，势特峻拔。有望海岭，距海百里，山势尤高。东山崒嵂乾亥之间。北龙首山有石涧堂，迭迭黼扆。同知赵廷松鐫芙蓉台，作高院，最高处曰圣水。二山合一，天造雄奇。有井广丈许，水清泚，饮病者辄愈。山半有庵，今废。
　　明赵廷松《芙蓉台》诗：“江列芙蓉嶂，天开锦绣屏。落霞知晚翠，淡月出秋英。独倚千山秀，空传五老名。山前郁佳气，何日动三旌。”傅汝舟诗：“行寻山水从吾好，卧看青山奈尔何。永夜松风扫星月，经旬衾枕傍天河。身闲渐与仙人似，地静频闻山鬼过。短剑秋深思故国，白云回首万峰多。”又《游圣泉庵》：“远客入山门亦关，老僧爱客长亦山。泉香茗细难相却，虎啸猿啼独自还。”谢肇淛《石涧》：“未惬登山兴，移樽石涧堂。松喧孤寺雨，梨纵一林霜。远岫皆围郭，低云不度墙。莫将丘壑意，辜负赞公房。”又《芙蓉台》：“步言出北郭，共登芙蓉台。芙蓉不可见，片石空莓苔。荒草无人迹，松风天际来。”又《登龙首绝顶》：“缥缈莲花第一峰，空山丛棘绝行踪。云生下界孤城雨，人听斜阳半岭钟。海上晴涛奔万马，天中积翠走群龙。金光玉蕊知何处，欲驾鸾骖问赤松。”
　　建善寺　在华峰下。齐永平元年建。初名建福，唐景云二年改今名。元元统间重建。洪武间重建修。嘉靖乙未大修，判官薛天祐“记”。初唐宣宗时，有僧大千入长安，大臣引纳禁近。上方好佛，问大千所欲，僧答无欲，但道场废坠，求复之。上乃赐额，诏还山。由是建寺。右为东西庵、放生池、松风绣谷亭、东皋，又为湼槃台。故佛眼、璞公二祖师相继来说法，大沩师亦因落发，此古名刹也。
　　明潘廷易诗：“梵宇深沉万象含，千年雄胜七闽南。好山拔萃环沧海，古树笼阴护翠岚。鹤唳危巢看是两，僧持戒行自成三。投簪欲结他年社，先为留题起话谈。”廷易，永嘉人。聂豹诗：“隼旟偶过招提境，释子仓皇乱打钟。芹煮斋厨方午饷，苔侵雄殿自春风。岭边松树云屯绿，竹外桃花日放红。运水搬柴俱是相，梵王何事只谈空。”豹，清江人，福建巡按御史。
　　松山　在三沙之南。唐乾符中，白水仙陈蓬居此。古谶云：“东去无边海，西来万顷田。东西沙径合，朱紫出其间。”国朝永乐间，徙置烽火门水寨，有武弁数人镇戍，遂应其谶。宋陈蓬题所居，有“竹篱疏见浦，茅屋漏通星”之句。松山东南海中，有山断屿，曰“火熖”。嘉靖己未，参将黎鹏举迎敌倭寇于中流，大破之。
