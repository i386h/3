<!-- { "loadSidebar": true } -->
　　宋许敦仁《三山阁》诗：“蓬莱方丈与瀛州，东引长江欲尽头。几处坛场浑得道，万家楼阁半封侯。名园荔子尝三熟，负郭湖田插两收。七百年来遗谶事，钓台沙合瑞烟浮。”石赓《登郡城》：“衰年览胜倦跻攀，此日凭高一解颜。管领江山来牖下，相将楼阁出人间。真君炼药仙都近，释子焚香佛界间。人世几回容易得，放歌须尽夕阳还。”(赓，福建转运判官，熙宁间任。)谢泌《咏冶城风物》：“湖田播种重收谷，山路逢人半是僧。城里三山千簇寺，夜间七塔万枝灯。”(泌，歙人。景德初知福州。)鲍祗：“两信潮生海涨天，鱼虾入市不论钱。户无酒禁人争醉，地少霜威花正然。”(祗，郡倅，绍圣间知建州)。陈轩：“城里三山古越都，楼台相望跨蓬壶。有时细雨微烟罩，便是天然水墨图。”(轩，建阳人。崇宁间知州事。)吕祖谦：“路逢十客九青衿，半是同袍旧弟兄。最忆市桥灯火静，巷南巷北读书声。”(祖谦，东阳人，尝入闽，从林之奇学。)龙昌期：“苍烟巷陌青榕老，白露园林紫蔗甜。百货随潮船入市，万家沽酒户垂帘。”(昌期，蜀人。郡守陈绛延入闽，授诸生《易》。)明陈亮《冶城怀古》：“东西屹立两浮屠，百里台江似带纡。八郡河山闽故国，双门楼阁宋行都。自从风俗归文化，几见封疆入版图。惟有越王城上月，年年流影照西湖。”王恭《冶城歌》：“七闽山水多奇胜，秦汉封疆古来盛。无诸建国何英雄，赤土分茅于此中。荒城野水行人度，细柳青榕旧宫树。浮世空高逐鹿时，断矶不辨屠龙处。忽从图画见三山，正在无诸旧垒间。丽谯官署人烟静，塔庙琳宫野照间。琳宫塔庙相辉映，平远清冷海天逈。落叶霜传乌外钟，垂萝月隐烟中磬。东城西郭骑纷纷，旌节朝朝候使君。谁拂尘衣访仙迹，独凌三岛望孤云。”又《越城怀古》：“无诸建国古蛮州，城下长江水漫流。野烧荒陵啼鸟外，青山遗庙暮云头。西风木叶空隍曙，落日人烟故垒秋。借问屠龙旧踪迹，断矶寒草不胜愁。”林鸿《赋得无诸城送浦舍人归晋陵》：“君不见，昔时无诸城，荒丘断垅今人耕。陵谷堙沉知几代，古人精灵竟何在。忆昔无诸全盛时，都城百雉何逶迤。连营国步分秦土，绘衮王章入汉仪。河山巍巍那可恃，跃马屠龙今已矣。列国犹传赤帝封，曲台尚对沧江水。沧江水流去不还，故宫落日不堪看。宝衣夜化空陵火，弓剑秋悬古洞寒。故人西归从此去，策马秋芜城下路。欲将尘迹问行人，落叶纷纷不知处。”邓迁《夏集东城楼》：“早陟东城楼，楼高绝炎暑。群公真率会，胜地罗樽俎。落日孤云驰，平川流水去。宿昔抱微尚，引领蓬山阻。蓬山路阻深，佳期旷何许。群公皆仙才，舍此更谁与？”王应钟《集城西楼》：“城上高楼拂紫霄，南溟天外正迢迢。湖开远势连千涧，地入平川接二潮。溪午残钟山寺逈，林昏归鸟海天遥。乘间共有元规兴，今古同为不寂寥。”袁表《东城楼歌》：“君不见，百川尽东走，茫茫万里苍龙吼。鳌足崩奔镇海门，化为石鼓扼其口。海水东流不复回，越王豪华安在哉。欧冶池头青草满，无诸城上白云堆。白云青草无终极，古往今来空叹息。奇峰出云云半阴，赤日行天忽西匿。此时朱夏倏惊寒，风送微凉睥睨间。天际烟生白鹤岭，松梢月出金鸡山。举杯嘱君君莫辞，翻云覆雨难相知。嗟哉百年能几时，寻常黑发变成丝。夔龙旦奭俱支离，但吸海水添金卮。”徐熥《冶城怀古》二首：“千里山河霁色开，清秋临眺独徘徊。虹桥隐隐龙江远，雁塔双双雉堞回。落日寒潮螺女渡，冷烟衰草越王台。当年霸业俱尘土，愁听荒凉鸟雀哀。”“冶城日落乱啼鸦，城上呜呜起暮笳。四野桑麻八闽郡，千村灯火万人家。无诸古殿伤青草，南宋行都想翠华。时事已非湖水在，年年风雨长蒹葭。”徐《冶城怀古》二首：“溟濛沧海冶城连，却忆无诸建国年。十万人家烟漠漠，三山宫阙草芊芊。莲花高岭秋芜外，金粟荒台夕照边。千载龙飞遗岭在，寒鸦空噪暮云天。”“北郊荒坂白云平，开运中年此战争。甲第朱门长乐郡，管弦灯火晋安城。夕阳仙观孤钟杳，夜雨欧池古剑鸣。极目河山增感慨，钓龙台上月空明。”陈鸣鹤《登城东楼》：“高楼对酒冶城东，甲第朱门夕照中。八郡封疆天外尽，千山花木雁边红。牛羊古墓眠秋草，车马终期逐晓风。世事悠悠已如此，不堪憔悴更书空。”谢肇淛《夏日东城莲花楼》：“古堞遥连百尺楼，高山排闼坐消忧。云迷平楚高低树，风送寒潮远近舟。黄鸟啼残荒苑夕，碧莲香尽曲池秋。斜阳欲下归鸦急，醉倚松门看月流。”郑邦祥《榕城怀古》：“夕阳南望挂浮屠，秋草荒台忆故都。金锁江空沉霸气，宝轮车散碎宫铺。池边巨阙凝苔绿，坟上胭脂湿雨枯。惟有女墙西畔月，深宵犹自照啼乌。”
　　

卷之三　郡城东南隅　闽县

　　自还珠门达宣政街，迤南为凤池坊、人瑞坊、使旌坊巷、通贤境巷、嘉荣坊巷、福星坊街、安泰桥、朱紫坊巷、兴贤坊街、南门。
　　还珠门　在布政司南。五代伪闽所筑，名镇闽台，又名龟头门，俗呼双门，会城之中也。唐子城门七：东曰康泰(今丽文坊、都督府前稍西之东。)，西曰宜兴(登云巷口)，东南曰安定(今开元寺前)，西南曰清泰(今大中寺门之东)，正南曰虎节。虎节之外为重关，六门废，重关尚存。宋大中祥符间，郡守严辟疆更名，取孟尝合浦复还之义。国朝成化十三年火，十七年重建，仍旧名曰“镇闽台”。学士杨守陈为“记”。弘治甲寅至正德戊辰屡灾；正德壬申，布政陈珂重建，复名还珠。尚书林瀚“记”。双门之中，凿巨石为狮子，压制南面五虎山云。
　　宣政街　布政司前通衢。
　　凤池坊　旧号“左通衢”。宋许将迁右丞，郡守叶棣建坊，并名其乡为凤池东、西乡。国朝成化十三年重建，凤池坊表里有注水石斛凡四。
　　人瑞坊　万历八年，为进阶亚中大夫、程番知府林春泽百岁建。春泽《谢诸公建百岁坊》：“翠旗谷口万松风，喘息犹存一老翁。讵意皋夔黄阁上，遥怜园绮白云中。擎天华表三山壮，醉日桑榆百岁红。愿借末光垂远照，康衢早晚颂尧封。”
　　使旌坊巷　宋李欢为漳郡守，乡人荣之，故名。俗呼梅枝巷，又呼花巷，以内通百花务也。
　　通贤境巷　内有通贤里社，故名。
　　嘉荣坊巷　旧名南营口。宋政和间，李俯知婺州，其孙提举浙东，乡人荣之，故名。后改登瀛，今废。
　　福星坊街　俗呼馆前。闽五州诸侯馆也。元宣慰使魏天佑寓宅，更旌隐坊为福星坊。国朝成化十七年重建，今毁。
　　安泰桥　古利涉门外。宋宣和七年，郡守陆藻创亭其上，旧有《重修津渠记》在利涉门，掌书记陶岳撰。亭久废，“记”亦不存。宋曾巩《出利涉门》诗：“红纱笼竹过斜桥，复观翬飞入斗杓。人在画船犹未睡，满堤明月一溪潮。”(曾巩，南丰人，知福州。)
　　朱紫坊巷　地名新河，旧号三桥。宋通奉朱敏功兄弟四人居之，朱紫盈门，故名。内有国朝修撰罗伦一峰书院，今废，更祀伦于两贤书院。
　　南察院　旧贡院地也。国朝成化七年改，巡按御史居之。嘉靖二十七年改为公馆，三十七年辟为都察院，巡抚都御史居之，后为提学道。万历四年，改为清军察院。尚书林燫撰“记”。十一年，副使耿定力复修葺为提督学校公署。二十七年，矿税太监至，居之。
　　兴贤坊　在府学街口。初名进德坊。宋政和中，更兴贤坊。国朝因之，屡圮屡修。万历七年，知府潘颐龙重修。
　　南门　宋时名宁越。重关东向，重楼巍堞，砌石屈曲皆水纹。
　　由凤池坊折而东为东街、金华境、连桂坊巷、双节坊、清泰坊巷、太平公辅坊、高行坊、朝仕坊、竹林境巷、闽县世忠祠、忠顺坊、秀实坊、寿宁坊、拱辰坊街、昼锦坊巷、达尊坊、普光塔寺、海晏坊、尚书里、去思桥、罾浦桥、善寿坊巷、石幢巷、汤门街、棣萼坊、温泉坊、状元坊、尊儒坊、东门。
　　东街　达于东门，通衢数里，为城中冠。
　　金华境　祀闽少师梁国公张睦。睦，固始人，唐季仕闽，领榷货务，敛不加暴，闽人思而祀之。今为故里。
　　连桂坊巷　地名梳行。宋给舍黄唐传居之，刘延康以其兄弟登科建坊，今废。俗呼厂巷。
　　双节坊　高明妻林氏、高孔文妻邓氏立，今废。
　　清泰坊巷　内通石井。宋大观中，守李畸建坊，今废。
　　太平公辅坊　俗名枋门。宋初以通太平寺名坊，绍兴末，朱倬拜右丞相，尚书王师心为改太平公辅，后毁。国朝正德间，里人参政何显以兄弟三人知府、州、县，建三牧坊。万历间，徙经院前桥南。
　　高行坊巷　宋名乡习营，以骁勇名。坊内有驻泊营。后赵伯尚以八行举，更为高行。今废。
　　朝士坊　地名小石井。宋朱敏元居之，故名。今废。
　　竹林境巷　在仁庆坊，闽捉生营也。有竹林通应庙，相传龙井，金鳞隐见其中。岁旱，祷之即雨。宋绍兴中，里人弗戒于火，灾及民居，望屋上有甲士，标竹林旗扑火者无数，火寻灭。淳熙间，庙前周氏火，亦然。雨、晹、疾、厄，随祷辄应。嘉泰三年，县请朝，赐额“永惠”，今封勅犹勒庙前。
　　闽县净业尼寺　故址也。先是宋、元间，县治在闽都坊内。国朝洪武二年，知县路圆玉移建今所。成化三年，知县邵奎重建。
　　秀实坊　旧名升秀，国朝初徙县治于此。署“八闽首县”，屡毁屡建。
　　世忠祠　旧振文社学址。国朝万历十二年建，祀南京兵部尚书、赠光禄大夫、太子太保、谥文安林瀚，子光禄大夫、太子太保、工部尚书、赠少保、谥康懿庭，资德大夫、南京礼部尚书、赠太子少保、谥文僖庭机，子资善大夫、南京礼部尚书、赠太子少保、谥文恪熑。所司以春秋仲丁致祭。
　　寿宁坊　在秀实坊内。今废。
　　忠顺坊巷　旧名延庆，以庆城寺前延庆桥名。宋陈景彦更名。今废。
　　拱辰坊街　闽王时号新路口，今呼新塔街。以内通安福塔院也。
　　昼锦坊巷　旧名华萼坊，闽王时号新市。国朝嘉靖初，里人林庭以都御史归省，名昼锦。
　　普光塔寺　在甘棠坊内。熙宁五年建，有塔五级。国朝洪武间增为七级，宣德间徙建寺西，后塔毁，寺仅数楹。正统间，居士夏普明借居其中结坛。普明死，无子，仍复为寺。寺后有桥，曰马站。
