<!-- { "loadSidebar": true } -->
闽都记 明 王应山 

　　卷之一　福郡建置总叙
　
　　闽，百粤之疆也。黄、虞以前，其详不可得闻矣。《周礼》：七闽荒服，掌于职方。战国时，越王勾践七世孙无彊与楚战不利，徙族居闽，遂为君长。秦始皇二十六年，置闽中郡，守、丞、尉、监领之。二世时，闽粤王无诸及摇者，姓驺氏，禹之苗裔也。以兵属番君吴芮，从诸侯入关，有成劳。项羽主命弗王。闽粤又佐汉翦楚。汉高帝五年，封无诸为闽粤王，都冶(今将军山)。孝惠三年，举高帝时功，立摇为东海王，都东瓯(今温州府)。后闽粤、东瓯治兵相攻，东瓯告急于汉，武帝遣庄助发兵浮海救东瓯，闽粤引去。建元六年，闽粤又击南粤，汉遣王恢、韩安国等大发兵讨之。闽粤王郢弟馀善杀郢以降，汉封繇君丑为王。馀善自王，汉乃封馀善为东粤王，与繇王并处。元鼎五年，汉遣东粤王与繇王夹攻南粤，不从，遂叛汉，刻帝玺自立，号驺力为吞汉将军。汉遣韩说、杨仆、王温舒将兵讨之。繇王居股复杀馀善以降。汉封居股为东成万户侯，徙民江淮间，遂虚闽越地。
　　孝昭元始二年，闽越遗民自立冶县，属会稽南部都尉。光武建武二年，改冶县为侯官都尉，仍隶会稽。献帝建安八年，王朗来奔，侯官长商升助朗起兵，孙策永宁长贺齐领南部都尉事，进兵建安，讨平之。立都尉府，领谪徒造船于侯官。吴永安三年，以建安为郡，领九县，侯官其首也。
　　晋太康三年，升侯官县为晋安郡，以严高为刺史，徙居今城，领安丰、新罗、广平、同安、侯官、罗江、晋安、温麻八县。时土宇偏安，中原避地，从晋安王入闽，多衣冠之族，八姓其著也。刘宋泰始四年，改为晋平郡，领县五，寻复故。梁天监中，析晋安县为南安郡。绍泰三年，封郡人陈宝应为侯官县侯，领闽州刺史。陈天嘉二年，陈宝应据州以叛，兵溃伏诛，改闽州为丰州。隋改丰州为泉州。大业初，复为闽州，寻改为建安郡。治闽县，领闽、建安、南安、龙溪四县。唐高祖武德初，改为建州。六年为泉州，领闽、侯官、长乐、连江、长溪五县。太宗贞观十九年，置泉州府兵。嗣圣十六年，领县六，增置南安。景云二年，改为闽州。开元十三年，改为福州。二十七年，领县七，增置尤溪。天宝元年，改为长乐郡。大历、贞元间，李椅、常衮后先观察，兴学劝士，文儒汇徵。永泰中，领县九，析侯官、尤溪，增置永泰。乾符五年，黄巢攻陷福州，杀戮甚惨。
　　光州固始人王潮偕弟审知，从光州刺史王绪来闽。绪暴虐见杀，众推潮与审知为帅。光启二年，福建观察使陈岩表潮为泉州刺史。景福九年，岩卒，其婿范晖自称留后，据福州。潮遣审知攻晖，杀之。唐以潮代岩，审知为副。审知隆准方口，军中号“白马三郎”。乾宁四年，潮卒，唐改福州为威武军，授审知为节度使，封琅琊王。先是有“潮头出，岩头没；潮头没，矢口出”之谣，至是屡验。五代，梁加审知中书令，进封闽王，升福州为大都督府，领县十。审知虽起列校，俭约礼士，建四门学校，拔闽士秀者。后唐同光三年卒，年六十四，谥“忠懿”。子延翰立，建国自王，是年十二月，为弟延钧所杀。代其位，更名鏻。后唐拜节度，加太师、中书令，封闽王。长兴二年，鏻惑道士陈守元，遂称帝。受册宝皇，改元龙启，复更永和。立五庙，置百官，以福州为长乐府，领县十三。立父婢陈金凤为后，大肆凶淫，为子继鹏所弑。鹏代其位，更名昶，改元通文，立父婢春燕为后，愈昏乱。连重遇、朱文进迎审知季子延羲袭昶，杀之。延羲代兴，更名曦，更元永隆。发故相王倓塚，戮其尸。又嫁女笞朝士不贺者。六年三月，重遇弑曦，称臣于文进。王氏子弟在福州者，无少长皆杀之，时石晋开运元年也。先是，建州刺史王延政以建州为国，称殷，元号天德。泉州军将留从效，陈洪进诛文进所署泉、汀二州刺史，降于延政。重遇亦杀文进，传首建州。福州裨将林仁翰随杀重遇，迎延政都福州。延政以子继昌守福州，为东都，自居建安。南唐李璟急攻福州，州将李仁达擒继昌，杀之。立雪峰僧卓岩明为帝，已又杀岩明自立，送欵于璟。璟以仁达为威武军节度使，更名宏义。璟兵攻破建州，迁延政之族于金陵。后汉乾祐元年，南唐攻福州，仁达求救于吴越。钱氏败南唐兵，吴越遂取福州，置守臣，领县十一。
　　宋太祖初，钱氏纳土，仍为福州，领县十二。仁宗庆历中，蔡襄为守，惠政宏多。闽人有陈襄、陈烈、周希孟、郑穆者，倡道海滨，时匹邹鲁。其后，延平杨时传洛学于闽，朱熹集其大成，闽人彬彬多正学之士矣。靖康元年八月，福州军乱，杀其知州柳廷俊。建炎初，以州守兼安抚使，总一路文武事。淳祐中，领县十三；析长溪，增置福安。景炎元年，判福州益王昰即帝位，升福州为大都督府，更名福安。二年，元大将董文炳率兵入福州。元至正十五年，改为福州路，隶福建行中书省，领录事司一，州二，曰福清，曰福宁。县十一，曰闽，曰侯官，曰怀安，曰古田，曰闽清，曰长乐，曰连江，曰永福，曰罗源，曰福安，曰宁德。二十四年，福建行省参政陈有定缮福州城，守之。二十七年十二月，明征南大将军汤和由海道取福州。
　　洪武初，改福州路为府，隶福建等处承宣布政使司，罢录事司。领县十三，福清、福宁仍为县。正统十三年，沙县邓茂七反，山寇繁兴，城守戒严。始以侍郎薛希琏巡抚福建、提督军务。十四年二月，贼平。以刑部尚书金濂、平阳侯陈懋留守福建。馀寇底定，留守召还，亦罢巡抚。成化九年，升福宁县为州，以福安、宁德二县属之，直隶布政司。福州府所领十县。正德十二年五月，雷震东城，福州三卫军士作乱，始议招安。八月复乱，讨平之。嘉靖九年正月，福州狱变，贼戕大吏，囚人斩关趋连江，渡海而遁。三月，都御史胡琏以勘事至，遂留巡抚。未几召还。二十八年，获夷船于漳州，始设巡海都御史。自是，漳民勾引倭奴，寇海滨诸县，以巡海都御史提督军务，迄无宁岁。三十六年三月，倭迫郡城，频岁去来，城外居民焚戮甚惨。调兵所过，残掠殃民。三十九年，巡抚刘焘率兵追贼。焘善骑射，有威名，贼遁去。四十一年元旦，地震。三月，福州三卫军乱。八月，倭寇福清，参将戚继光大破之。十月，三卫军复乱。四十二年，以谭纶为巡抚都御史，都督戚继光充总兵，擒斩军士首乱者，倭寇悉平。万历八年，省怀安县入侯官。今领县九：曰闽，曰侯官，曰古田，曰闽清，曰长乐，曰连江，曰罗源，曰永福，曰福清。郡名晋安(晋)、长乐(唐)、三山、福唐、合沙、东冶。其疆里东际海，西抵延平府南平县界，北抵福宁州界，南抵兴化府莆田县界。广四百四十里，袤四百四十五里。其分野斗、牛或云牛、女之间。其俗俭啬，喜讼，好巫。君子外鲁内文，小民谨事畏法，耕、稼、鱼、盐为生。道学几于洙泗。迩来崇侈，婚嫁竞丰，饮食衣服，糜费滋多，实士大夫家倡之。其形胜，环山沃野，派江吻海，为东南大都会云。

　
卷之二　城池总叙
　　

　　闽自无诸开国，都冶为城(今布政司东北)，所从来久远。晋太康三年，置郡树牧，狭视冶城。太守严高询于郭璞，乃经始于越王山之南(越山南小阜，即今布政司。其城南虎节门外为还珠门。东起康泰门，西至宜兴门。又有东安、清泰、丰乐诸门，是曰子城。虎节有河，缭绕皆城濠)。唐、宋而后，渐次增拓(唐天复元年，王审知于子城外环筑罗城，北永安门，南利涉门，东海晏门，西丰乐门。又有通津、清泰、延远诸门。梁初，又筑南、北夹城，南自宁越门东、西一带，北自严胜门、遗爱门至迎仙门一带。又有善化、水部、井楼诸门。宋初，钱氏纳土，诏悉堕之。后增筑外城。两河三山，悉入城内)。国朝因宋、元之旧，初创楼橹，后砌敌台，复以重屋，门列七城(东、西、南、北，又水部、井楼、汤门，凡七)，隐然金汤之固。三峰峙于域中(乌石、九仙、越王)，二绝标于户外(左鼓右旗，闽南二绝)。甘果方几(方山几案于南，唐赐名甘果山)，莲花现瑞(北莲花峰为会城斧扆)。襟江带湖，东南并海。二潮吞吐，百河灌溢。山川灵秀，所都即逢兵不乱，逢饥不荒。沙合(南台)，路通(河口)，海滨邹鲁，乃自古记之。
