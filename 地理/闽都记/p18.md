<!-- { "loadSidebar": true } -->
　　明陈亮《游圣泉访殊上人》：“步入金沙地，禅居偶闭关。碧云凝曙色，红树满寒山。尚觉香缘浅，空携俗虑还。三车何处演，却放白牛闲。”僧惟岳《神移泉》：“岩头瀑布泻寒烟，井底澄清浸月圆。性水真空同法界，神从何处更移泉。”谢肇淛《游圣泉》：“东山开宝刹，传是景龙年。野径缘溪远，层峰绕郭偏。锡飞初得地，禽戏忽成泉。竹老阴常覆，松枯脉暗穿。鹿分甘露水，龙出讲经筵。朱阙诸天近，霜钟万壑传。沉灰原有刼，沧海已为田。云锁门双塔，林园屋数椽。哀涛惊鹤梦，败叶拥僧眠。霜落祗林树，苔深法座莲。稀闻来杖履，谁复布金钱。废洞迷灵跡，残碑失古镌。六时荒院磬，一炷断炉烟。铁像它寮寄，珠幡尽日悬。樵人寻旧址，行客吊新阡。趺藉蒲团稳，登知蜡屐便。悲风初广莫，残照且虞渊。碧殿猿啼里，元岩鸟道边。城阴浮薄蔼，烧影引归鞭。囘首兴亡地，空林咽暮蝉。”徐《游圣泉》：“东峰晴翠昼阴阴，旧是闽王施宝林。古路斜通松坞远，冷泉流注树根深。钟移别院销追蠡，锡卓空山绝戏禽。寺额尚存唐代迹，更谁重布给孤金。”安国贤《圣泉院寻榴花洞不见》：“不见相将岑，屐齿痕青草色侵。窦湧一泓澄浄水，幡飞双塔见禅林。遗榴尚忆当年事，逐鹿空怀昔日心。古洞荒芜寻不见，满山松影乱啼禽。”
　　龙首涧　宋许将读书处，故名。又有清阴、碧岩二亭。
　　宋许将《碧岩亭》：“旧室僧留古岸边，欣予同赏碧岩前。日生狮子峰头树，烟伴榴花洞口泉。黄叶入秋山出地，白云临晓海垂天。飘然踪迹今何在，别去江山又一年。”王汝舟“和”：“亭开幽谷草堂边，朝暮清音落槛前。人去日升蓬岛路，客来空爱玉溪泉。仙翁世界藏深洞，佛子楼台出半天。谁为琢名岩下石，拟将遗事记当年。”
　　许将墓、许应龙墓　在东山。将，宋状元，门下侍郎，谥文定；应龙，官枢密，郇国公。父子俱名臣。
　　华岩寺　在埔头。宋太平兴国八年建，即地藏塔院也。本唐翁承赞故宅，有昼锦亭、狎鸥池诸胜，今废。
　　明陈亮《简华严无极上人》：“久耽丘壑胜，未历东山路。偶访招提居，兼谒郇公墓。云林更左转，始得禅栖处。落日寒蝉鸣，蔼然松下暮。真僧欣相接，况有平生故。秘箧散芸香，名巵酌甘露。常怀谈空理，喜捐平生虑。永愿依道林，惭非许元度。”
　　钟耆德墓　在遂胜里。耆德，闽县人，元末隐士。
　　许天锡墓　在东山。天锡，以都给事中使朝鲜。还，逆瑾责赂，自经死。
　　鳝溪广应庙　初名鳝溪。在桑溪里，鼓山之北，大乘寺之南。峡有二潭，下潭广六尺，深不可测，距上潭五里。相传闽越王郢时，有大鳝长三丈，为民害。白马三郎者，郢第三子也，以勇力闻，射中之。鳝緾以尾，三郎人、马与鳝俱死，其害遂绝。邑人立庙祀之。唐贞元十年，观察使王翊祷雨有应，新其庙，辄加封号。宋庆历六年，旱，守蔡襄自为文祷之，读毕，大雨。修葺其庙。绍兴七年秋，大雨，水暴出，声闻数十里。诘朝，有石高、广二丈峙庙后，如堵，水左右注，庭除无恙，人以为异。淳祐八年，郡守陈垲以祷雨至，谓神亲杀鳝，其灵在神不在鳝也。为更今名。唐观察张仲方，以太平元年夏祷雨归，至圣泉寺，雨集。仲方诗：“入门池色浄，登阁雨声来。”团练副使李贻孙诗：“旌斾忧民至，风云逐雨来。”判官李敬彝诗：“雨随青嶂合，云拂画旗来。”内供奉彭城诗：“云阴随雨度，桂馥逐风来。”
　　虞公庵　在东山之麓，梁虞寄隐处。寄，会稽人，侯景之乱，避地入闽。陈宝应据闽，有异志，寄数谏不听，遁迹东山。宝应怒，遣人焚其舍，寄安卧不动，纵火者为灭其炬乃已。宝应败，宾客伏诛，惟寄获免。闽人重之，名其处为“虞公庵”。寄无子，荔子世南嗣之。
　　宋曾巩《虞公庵》：“虞寄庵前藓径通，满山台殿出青红。难逢堆案文书少，偶见凭栏笑语同。梅粉巧含溪上雪，柳黄微破日边风。从今准拟频行乐，日伴樽前白发翁。”
　　明徐《虞公庵》：“一片空山草树疏，欲寻遗址但荒墟。野翁不识前朝事，犹记当年旧隐居。”附宋杨朏《荔枝轩》：“曾观荔枝图，几费丹青粧。能红能紫亦能绿，不能写得天然香。曾读荔枝谱，其品堪第一。较量滋味论高低，大抵闻名不闻实。我疑真宰推化工，安排百果分番红。杏梅桃李不足数，先教碌碌随春风。锦囊玉液相浑淪，百果让作东南元。别有真香与味色，一时分付荔枝轩。”(此条当入荔枝林一条下。)
　　



卷之十二　郡东　闽县

　　由鳝溪迤东为鼓山、涌泉寺、灵源洞、将军石、喝水岩、小顶峰、大顶峰、天风海涛亭、半山亭、浴凤池、石门岩、元公亭、望州亭、凤尾亭、蹴鳌桥、鼓山下院。
　　鼓山　距郡城十五里而遥，延袤数里，其高入云表。山之颠有巨石如鼓。峰、峦、岩、洞，不可指数。或云：风雨大作，其中簸荡有声如鼓，故名。郡之镇山也。
　　涌泉寺　唐建中四年，有龙见于灵源洞，因建寺镇之。王审知尝命僧神晏住山，倾其国赀以给。乾化五年，改为鼓山白云峰湧泉院。有华严台、妙峰阁、一多庵、痴坐轩、憨睡室、无尽门，总名曰华严。国朝初，复改为寺。宣德初建，成化间廨院被水，重建。
　　灵源洞　在涌泉寺之左。岩窦嵌怪石，下数十级以入，其中高、广数寻。五代梁，徐寅有十二咏诗并记。朱子凿“寿”字甚巨，于洞中。
　　将军石　在灵源洞道侧。峙立若甲卒，故名。
　　喝水岩　有东、西二涧。相传，僧神晏诵经于此，恶水声喧轰，叱之，西涧乃涸，逆流于东涧云。宋蔡襄书“忘归石”三字。
　　小顶峰　在涌泉寺后。
　　大顶峰　又名屴崱峰。由小顶而上里许，岩崄峨，其巅若覆釜。宋咸平中，丁谓始披榛至此。石上刻朱子“天风海涛”四大字。
　　天风海涛亭　在大顶峰头。宋淳熙间建。朱子书匾。又有临沧亭，并废。
　　半山亭　上距灵源洞尚二里许，道周多奇石。
　　浴凤池　在大顶峰之北。唐末，有樵者见五色雀群浴于此。
　　石门岩　凤池之南，巨石槎枒，峙立若门。又有应真台、祖师岩、涌泉窦、甘露松、白猿峡、香炉峰并石门之右。
　　元公亭　宋嘉祐间，为郡守元绛建。今废。
　　望州亭　在鼓山屴崱峰。宋熙宁中，郡守丁竦、提刑沈练、郡人陈烈同游，刻《鼓山铭》于峰头之盘石，而亭其上，今废。
　　凤尾亭　去灵源洞一里。山之巅，则浴凤池也。
　　蹴鳌桥　唐黄璞远祖太和得道处。翁承赞赠璞诗有“烟萝况通神仙窟，丹灶还应许独寻”。
　　鼓山下院　本涌泉寺积谷处。嘉靖间，涌泉寺毁，乃拓而葺之，殿宇壮丽有加。宋陈烈《鼓山铭》：“鼓屴崱，峰顶特。穷岛夷，頫封域。屏闽东，拱辰北。岁辛亥，帝司赤。竦绅烈，从陗陟。搴若华，揖瑶极。呵蜚霆，蹴鳌脊。披霄根，殚目力。高者仰，深必惕。谨其至，惟古则。”
