<!-- { "loadSidebar": true } -->
　　明陈亮《泛舟西湖》：“落日动高兴，乘舟溯碧涛。方欣齐桡乐，复惜群山阴。时爱波上月，清光犹未沉。乍离湖渚浅，稍入浦荷深。花香袭人衣，水风凉我襟。杯行吸素彩，曲度飘清音。昔闻澄湖际，画舫相追寻。繁华不可问，心赏良在今。佳宴共桃源，胜游同竹林。宁知此宵乐，不协古人心？”王恭《泛舟西湖》：“登舻发清啸，落日镜湖净。微月波上澄，归云鸟边迥。水木生夏凉，孤崖破阴暝。矧兹簪佩同，复此沧洲兴。中夜棹歌还，遥峰响烟磬。”王偁《晚归湖上》：“一径惬幽寻，悠然世外心。不缘流水泛，那识落花深。荷影澄天镜，松声韵素琴。前林烟磬发，归路月沉沉。”王肇《湖居清适》：“幽居绝喧嚣，已遗尘世虑。悠悠止水清，寂寂流云度。开樽送飞鸟，杖策荫芳树。高人乐自然，玄理早超悟。不历轇轕场，宁知此中趣。缅怀陶令踪，高咏谢公句。灵台慎始终，勖哉葆贞素。”又《湖中寒食》：“湖上逢寒食，行行云日迷。林花相映发，只似武陵溪。远水清烟并，高阳黄鸟啼。年年对芳草，古意满城西。”方邦望《泛舟西湖》：“平湖绕翠微，一棹镜中移。喧鸟千声啭，长风万里吹。沿洄耽景胜，宴坐觉神怡。往往留馀兴，归来日暮时。”徐中行《西湖对月》：“千山雨后片云无，一棹风前兴不孤。入座词人高北斗，开樽明月满西湖。光依玉树秋相媚，寒照冰心病欲苏。此地夜游经几度，未知何客得骊珠。”林垠《赠徐宪长湖上舟成》：“西湖新造木兰舟，暇日群公结胜游。千载达人推范老，三山佳景拟杭州。开窗夹岸摇青嶂，转棹澄澜起白鸥。桃李堤边春十里，他年知是长公留。”王应钟《泛舟西湖》：“十里湖光湛不流，宁闻风雨苦沉牛。蛟宫隐隐鼋鼍避，泽国溟溟鸥鹭浮。山郭近从波上写，楼船遥在镜中游。因怜范蠡归何处，不向兹方泛钓舟。”陈全之《游西湖》：“生平爱结水云缘，梦在湖西野艇边。乘兴共寻尘外境，雅怀同坐镜中天。鱼惊破浪随歌后，鸟避开筵出棹前。自笑腐儒多俗累，何时庄诵卜居篇。”林燫《游西湖》：“积水风生五月秋，绮筵画舸漾澄流。万家城堞林边迥，两岸云山镜里浮。沆漭直期穷北渚，芳声还共采中洲。盛名满座俱吾党，不羡当年李郭舟。”林烃《次王懋宣西湖作》：“聊从方外访蓬莱，碧树澄湖避暑来。遂有凉飚先拂座，不妨细雨共衔杯。仙槎直向天边泛，飞阁遥临镜里开。闻道登楼能作赋，风流谁似仲宣才。”陈朝锭《西湖燕集》：“几年踪迹滞炎方，今日初登湖上航。雅兴谁言惟白老，胜游何必让钱塘。芳洲草暖凫鹥集，碧槛风柔菡萏香。莫向樽前辞酩酊，城头山色易苍黄。”“山翠高低浸混茫，碧堤幽意在群芳。欲凭陈迹寻高士，不见当年宛在堂。”“出郭暂欣尘事疏，幽寻况是雨晴初。浮槎疑近林逋宅，却少栽梅结屋居。”余翔《泛舟西湖》：“参差楼阁镜中开，客自风流载酒来。山势似浮天竺寺，荷香深袭百花杯。商歌竞逐沧浪起，野服俱成薜荔裁。我辈相逢情不浅，停桡还上越王台。”陈椿《西湖宴集》：“言乘春燕泛兰桡，杨柳青青暗画桥。欧冶池边云乍敛，越王台上雨全消。波光晃漾摇金钿，林籁参差度玉箫。我欲淹留还卜夜，借君高烛几枝烧。”陈价夫《西湖棹歌》：“郡城西面水连天，画阁朱栏异昔年。芳草渐生歌舞处，春风犹傍狭邪船。”“大梦山前云作梯，皇华亭畔水平堤。落花满地无人扫，闲逐东风上马蹄。”“湖上春残雪未消，湖边新柳变寒条。夕阳远映孤山碧，尚有鸣榔似六桥。”“晓云飞尽水犹清，十二栏干映水明。拾翠女郎成队去，藕花深处踏歌行。”刘克治《游西湖》：“越王遗址在，把酒对斜晖。坐柳黄莺啭，衔花翡翠飞。孤亭依别岛，画舸系渔矶。落尽城头月，狂歌未拟归。”(克治，南海人。)袁敬烈《游西湖》：“津亭十里芰荷香，六月松风入座凉。漠漠烟霞生极浦，远村树色带斜阳。”“大梦山前烟水清，芦花枫叶满江城。青天万里云飞尽，欸乃声中片月明。”曹学佺《泛舟西湖》：“大梦山前起棹歌，青青初泛水中荷。乍看涨色西湖远，却较幽阴北地多。堤上有情观士女，林间无偈问维摩。酒酣不识春城路，明月盈盈卧绿波。”谢肇淛《西湖观竞渡》：“一曲湖如镜，轻舟隐芰荷。况当悬艾筇，共听采菱歌。棹影群龙戏，涛声万马过。楫飞晴散雨，鼓急水惊波。藉草红裙密，鸣榔锦袖多。战酣残暑失，酒醒晚风和。胜事追河朔，英魂吊汨罗。人归纤月上，良夜乐如何。”
　　

　
卷之十七　湖中孤山胜迹
　　

　　孤山里许，在湖中央。其阴，有陈内翰景著祖茔，石上有篆书“定远伯玠陈公之墓”八字。山之阳，水田若干亩，树木荫翳，华实盈畴，如隔尘寰，非方舟不能至。先时亭台梵宇，岁久倾圮。国朝万历十五年，郡守江铎建亭山巅，匾曰“三山别岛”。门以东，建门一区，竖叶内翰向高所撰《水利碑记》。
　　王恭《湖山图歌》：“大梦积飞翠，朝夕侵我庐。严高湖上水，色映灵台虚。越王城外三山峭，散帙鸣琴亦高妙。半榻闲云鹤梦清，一帘初日藤花笑。顾予性癖爱清晖，终日相过尽醉归。几度离家声别调，何时恩许卸朝衣。黄花九日高楼酒，无那明朝又分手。座中应感去年人，马上空攀未霜柳。酌酒看山兴暂同，君家兄弟气如虹。萍踪自愧无南北，聊寄相思水墨中。”王褒《题西湖山水》：“我昔曾游西湖上，层峦迭嶂森相向。白云雨后亲卷舒，湖色山光共摇飏。浮云虚阁若蓬瀛，酒旗摇曳风前轻。弹棋击筑多乐事，飞觞促席争逢迎。孤村远屿渺何处，落日行人自来去。樵子将归渡口船，渔舟夜宿鸥边树。朅来湖里观画图，满座词客争喧呼。隔墙呼酒取一醉，令人却忆高阳徒。”高瀔《答傅子拟筑宛在堂》：“南洲五月湖水平，荷花万顷湖山明。放舟邀客钱已办，题诗寄予堂欲成。渚鹤沙鸥底自性，松云萝月若为情。眼中万事不须问，吾与尔曹当远行。”傅汝舟《拟筑宛在堂招高子偕隐》：“城外西湖烟雾光，孤山宛在水中央。门开独树悬青磴，径绕千花上碧堂。兰艇桂桡操自稳，药房荷榻卧偏长。秋波不隔寻真路，乘兴须君到隐乡。”陈椿《暮春湖心亭集同社诸子》：“西湖一望何寥廓，太守严高往年凿。秀色平分欧冶池，晴光倒浸无诸郭。澄澜高阁郁崔嵬，画栋朱帘对水开。兰桨却藏回岸曲，菱歌疑自断桥来。岧峣乌石天边起，粉堞森森还百雉。三竺霏微翠霭中，五城仿佛丹青里。阁道遥连大梦山，层峦飞瀑响潺湲。山中胜迹多磨灭，山下游人空往还。朅来狎客当清燕，风送湖心云几片。丽藻争夸邺下才，新知并属吴中彦。可怜江国春欲残，点点飞花落水湾。相呼且尽杯中物，莫遣分携兴易阑。”
　　


卷之十八　城西湖滨胜迹
　　

　　自迎仙桥折而北，为迎恩福地、江公生祠、城西铺、唐公祠、殷庞二公祠、玄武行宫、湖头尼庵、毘卢阁、关西福地、徐宪长祠、谢泉、谨肃坊、风节亭、迎恩亭、皇华亭、澄澜阁、望湖亭。
　　迎仙桥　西关外木梁也。以梁王霸冲举西宫，故名。万历十六年，知府江铎筑坝于桥之北，障西湖水，建亭竖碑其上。
　　迎恩福地　在迎仙桥北。祀土谷神。祠今为乡约所。
　　江公生祠　在城西铺之右。国朝万历十九年，为知府江铎建，郡人参政王应钟有“记”。
　　城西铺　面西湖。上通梅亭，五里而遥。
　　唐公祠　祀郡守唐珣。国朝弘治间建，岁久倾圮。万历十六年重修。珣，华亭人，成化间知福州。
　　殷、庞二公祠　在唐公祠之东。国朝万历三年建，特祀都御史殷公从俭。后十余年，都御史南海庞公尚鹏抚闽，行一条鞭法，罢榷弛征，民怀之，并祠焉。明林燫撰《殷公祠碑》：“殷公祠者，祀吾省故殷巡抚公也。公讳从俭，广西临桂人。隆庆五年，奉玺书，以佥都御史督闽军务。明年，召入为副都御史。未几卒，闽人罢市，哭如所亲丧。西归，里巷哭以过柩，妇人则哭拜于门内，得人心如此。公卒之三年，闽人思公不置，为建祠西郊外。又越四年，云南楚雄太守张廷臣者，公门人也。将之官，谒公祠，涕下沾衣。顾是祠之建，不可无记。又，岁时享祀。缺声诗，猥以燫雅知公贤也，遂为述其事。系以诗曰：‘闽号乐土，僻海一隅。当嘉靖末，倭夷用急。虔刘我民，掠我城邑。鲸波未澄，燕幕安集。命谭大夫，绥我安土。丧乱既平，孰予抚闽。选于众举，殷公其人。节钺旄盖，殷公至止。田亩多荒，疮痍未起。譬治乱绳，宜宽而理。令此三军，饷晦宴息。令此百城，安于闾里。郑歌国侨，蜀思诸葛。人之无禄，昊天降割。西郊之外，湖水之浒。作庙翼翼，边豆有楚。弗殄禋祀，千春万古。有美张侯，谓公我师。侯拜稽首，咨嗟涕洟。孰是祀典，暗无声诗。代斵不让，公贤我知。庶几观者，坠泪于碑。非我文工，公德之遗。”(万历辛丑，巡抚朱运昌卒，其弟私塑运昌像于祠，匾曰“殷庞朱三公祠”。宜急去之，以严薰莸之别。)
　　玄武行宫　国朝正德间，镇守太监崔安建。奉北极玄帝君。左祀刘、关、张三义，右祀五显。
　　湖头尼庵　在玄武祠之东。跨西湖，为阁数楹，奉诸佛及顺懿陈夫人。
　　毘卢阁　在唐公祠之北，守祠主僧以奉诸佛。先时湖滨梵宇，今多颓废。
　　明林鸿《春暮宿湖山兰若》：“雨歇众芳晚，幽寻宿梵筵。闻经方丈里，听法比丘前。远径投昏鸟，空山宿夜猿。天花飘嶂月，玉磬度萝烟。殿古苔衣合，湖光宝镜圆。仰攀星斗近，俯视地维偏。心静空尘到，身闲与世迁。三生应得悟，来此问安禅。”郑善夫《春暮游城西寺》：“毘卢千佛阁，近在绿云中。客到虚无岸，春归莺燕丛。燕台望不及，古意渺何穷。拟入东林社，殷勤向远公。”黄用中《西湖集社》：“宝界枕澄湖，静僻宜长夏。睠言憩南薰，良朋偕夙驾。映荫竹垂阴，蒙茸草堪藉。疏蝉度宫徵，渟水明台榭。岂但远炎蒸，共乐比闲暇。意惬胥淹留，禅钟催甲夜。”
　　徐公祠　在玄武行宫之西，谢泉之东。万历十九年建，祀按察使徐中行。二十五年季冬火，复建。(中行，湖州人，字子与。)
　　关西福地　土谷神祠，里人立社其中。
　　谢泉　嘉靖间，谢佥宪庭柱凿，资乡人出汲。石栏刻“谢泉”二字。
　　谨肃坊　在迎恩亭之东，正德间建。
　　风节亭　国朝嘉靖七年建。督学使吴仕与部使者有违言，解绶东归，诸司以金为赆，不受。诸公以金建亭，曰“清风高节”。
　　迎恩亭　冠盖往来，咸集于斯。诏敕至，肃迎以入。又东、西作二亭翼之。
