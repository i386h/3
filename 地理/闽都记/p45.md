<!-- { "loadSidebar": true } -->
　　三状元坊　在县治前。旧在南门巷口。为宋萧国梁、黄定、郑侨建。三人接踵大魁，旧称“七里三状元”。万历初，移建今所。
　　来薰楼　县南城楼也。嘉靖初重修。后毁于倭，复建，今改“迎薰”。
　　总铺　在县治前。由汰口、葛岭、峡山创岭达于福清，转达于郡。
　　虹井　在县西。又有古井，在县东北。
　　陈表臣宅　在县治东。表臣，宋乾道中擢武举，知宜州，以循良称。时经略张玠欲杀不辜希赏，表臣独持不可，释韦文仲等凡十四人。
　　龙窟　在县治东。隔仙掌一山，地脉相贯。每霖潦泛滥，水由小溪先经鉴湖，未至大溪，而龙窟水已增尺许。或云有龙居之。
　　鉴湖　在县东北。又名冲湾潭，其深叵测。邑人崇德令黄泰，少与群儿戏习水，俄顷，风雨大至，有龙露一爪，及泰肩。泰以为瑞，匣置之。
　　重光寺　在县南开平里。唐大中二年建。有放生池、罗汉阁。国朝隆庆三年，知县陈克侯重建祝圣道场，郡人王应时撰“记”。
　　宋吴栻诗云：“上穷苍石梵成蹊，祖意谁参只履西。晓阁浓阴云散岭，亥堂清影月双溪。池开今日青铜鉴，碑立何年碧玉圭。静觉官名微可笑，《南华经》里一醯鸡。”
　　明陈荐夫《重光寺》：“上方僧室翠微连，碧涧流经玉殿前。林下疏钟惊落叶，水边新柳拂轻烟。行看万境还俱寂，坐对千峰总是禅。闻说胜游多有赋，几人能拟慧休篇。”曹学佺《游重光寺》：“未向山城去，先从野寺来。沼重光自合，廊密径俱回。竹里禅关隐，莲间觉地开。明朝复移迹，胜事日相催。”
　　双溪　在县南。西溪、南溪源派非一，俱汇于重光寺前，入于东溪。
　　钓矶　在县治东岳庙前，有巨石平坦。元王翰刻“钓矶”二字。
　　三清观　旧名东岳庙，宋端平元年更今名。
　　平政桥　在重光寺前。宋绍圣四年，始创浮桥，为梁八十，为舟三十有六。
　　社稷坛　在县治北十三都。宋时建于县之西南，元大德六年移建今所。国朝洪武间重修。
　　山川坛　在县南十二都。元时附社稷坛。国朝洪武三年，移建今所。
　　能仁寺　在县西南旧保德里。群峰峭拔，地介其中。唐天祐二年建。初名“寄林”，僧无爽结庐于此。清泰二年，更名“瑞峰”。宋政和中更今名。有放生池。
　　威济庙　在县东南二里许。神姓陈，名必胜，汉丞相平之后。家于郡城乌石山，殁而为神。唐永泰二年初置县。溪潦暴涨，有洑口祠所祀神刻像泝流而上，邑人柯氏取之，即今庙之址，累石为屋祀焉。樵牧祷祈，往往石室中获铜镪。宋开宝中，号洑口通灵护境庙，绍兴元年赐今额。庙左有二将军祠。
　　极乐岩院　在县东北十五里。宋大中祥符二年建。国朝隆庆间重修。
　　越峰院　在开平里。宋开宝元年建。有玩芳亭，邑令黄子理书匾，并为“记”。
　　宋吴棫诗：“野僧迎客笑开关，更拂残碑藓字斑。徐姓仙归空碧洞，汉封王去漫青山。影来秋月林千缺，声落春风水一湾。焙茗满瓯须强啜，过桥车马便人间。”
　　高盖名山院　在县西南二十都高盖山下。唐文德元年建，五代唐天成中赐额。其山峰峦秀耸，尝有紫云如盖，故名。东、西二石室，有高僧师二人坐化于此。升仙坛、徐真君祠，汉徐登、赵炳飞升处。真君上升时，弃鞭牛杉木于水帘前石上，今高百尺，枝皆下垂。每有云气从树中出，俗呼为“插天松桧”。闽郊天，尝封为西岳。山有十奇：玉华峰、宴玉岩、放云峰、水帘洞、龙吟池、螺旋泉……。岁旱祷雨多应。凤立台、龙都峰，其下双崖对峙千仞，宛若洞门。峰之半有白岩；金支山，山之别峰也，秀插云表中。有泉，色如金，故名。
　　宋施常《谒徐仙祠》：“白云来去自闲闲，锁断千山与万山。仙客已归霄汉去，虚堂流水漫潺潺。”许将《留题二室》诗：“上得山来过石门，谒灵特地乞真言。再三许我前程事，敢不留诗荷圣恩。”陈赐“和前韵”：“六题曾彻九重门，暂阻尧阶奏万言。今日又蒙师许我，汉廷当沛异常恩。”陈侍郎诗：“岩顶风云常不散，洞门日日吐烟霞。济时偏解为霖雨，信是神仙第一家。”良翰叙诗：“巨镇标闽越，灵踪肇晋齐。空坛仙一去，古洞佛双栖。化石龟犹在，烧丹井已迷。尘襟谁复悟，惟听晓猿啼。”
　　明王应钟诗：“苔藓久封丹灶冷，徐仙蜕骨竟何如。华池神水依然在，尚见当年洗药余。”“玉华壁立永阳东，日照芙蓉五色红。我是神仙谢康乐，不知何处访崆峒。”陈邦注《游名山室》：“听法向支公，松间一径通。鸟啼花雨外，猿叫薜萝中。慧日斜临水，慈云半倚空。禅栖鸟鹊定，明月冷孤峰。”陈荐夫《游名山室》：“萝径绕孤峰，珠林隐梵宫。路寻白云处，人在翠涛中。古洞闭残雪，水帘开晚风。共将真妄理，闲坐叩支公。”曹学佺诗：“双岩未曾断，强别东西隈。屡拂珠泉落，惊逢石室开。寒潭非下涌，古木是空栽。情境俱无著，谁今客思哀。”
　　方壶岩　在县东南二十里。峭壁百仞，下有负壑，中产四足黄鱼，大如指，人不可取。面对远峰，即二妃山。
　　明陈价夫《从高盖至方壶途中遇雪》诗：“林花历乱鸟无声，万壑千峰雪里行。僧衲借人山罽煖，茶铛烧竹石泉清。携将襆被装云去，折得松枝与鹤盟。此境从来难再遇，肯因僵卧逊袁生。”曹学佺《夏至到方壶》诗：“为问山中境，空传海上名。阁临云树尽，泉出石岩清。迭嶂分他县，孤僧坐化城。未须愁短至，佛日倍常明。”
　　黄龟年宅　在县南。龟年，宋靖康中，殿中侍御史，攻秦桧不遗余力，桧深憾之。坐落职，寻卒于家。详具《宋史》。
　　永安桥　在县南安乐里。
　　铁券山　在县南仁荣里，唐宗室李氏居之。铁券藏于家，上署“侍郎韩愈押”，故名其山。
　　汤泉渡　在县南二十六都。温泉临溪浒，大、小二汤。大汤四池，小汤二池，男女分浴。有渡连埔埕。又县西十九都，县东待旦里俱有温泉。
　　大张山　在县南。其山穹窿磅礴，如贵人宴坐，诸山环拱。
　　六洞仙山　在县南。山极秀耸，有仙居之。风雨晦暝，时有音乐出洞外。乡人沿崖至其颠，遇二人对弈。翌日再造，遂不复见。众异之，刻六洞仙像，祷祈响应。尝有校尉，岁旱乞灵，茹晕而往。未至，有蜂数百，若将螫之，竟不得达。对面南山，有三大石室，中室有石龙，在云雾中，如斫如画。山上有仙篆，甚奇。蔡君谟释云：“贫道守一，中有不死术”九字。龙口出泉，凿井贮之，不竭不溢，贯于四时。
　　陈山　在县南十一都。中有石龙山，如龙形。循山之脊有路，俗呼登石龙，通兴化，则山十八折；通福清，则溪十八湾。
　　白鹤仙岩　在县北十九都。岩极高秀，有瀑布泉。相传仙人炼丹于此，白鹤飞来守丹鼎，故名。祷雨谒梦，多灵应。
　　林学蒙宅　在龙门山。学蒙，从朱子游，筑室讲学，不求仕进。弟学履，亦游文公之门。
　　朱廷杰墓　在桑溪原。廷杰，崇宁进士，建炎中，摄潍州倅。金人入寇，官属奔遁，廷杰独坚守不去。城隅有水，投以野葛，虏饮之多死。俄而城破，廷杰死之。有诏赐葬祭。
　　梁岩老墓　在县南。岩老，政和进士。靖康间，金人犯阙，金虏欲臣之，不屈。虏怒，囚僧舍中。岩老每饭必留其余，居久之，挟干糒南奔，全节而归。高宗嘉之，除直秘阁，知泉州，寻卒。
　　荆岭　在二十四都，有铺。
　　蓝田岩　在二十三都，有朝玄阁。
　　曹溪岩　在二十都。上摩苍穹，下临深涧，有一径，仅可著足。相传有张、赵二仙经此。上有仙灶、仙厨云。
　　龟岭庙　在县西南二十八都。宋时，有大夫黄裳者，与元兵接战，至洪面，为追兵所斩。大夫英勇异常，手持头就颈，口尚啧啧欲言。遇一妪，忽出声：“头断可续乎？”妪答：“不能。”遂仆于地。乡人异之，为立庙于辜岭寨。
　　龙门三滩　在县西三十一都。滩之最险者永阳。西溪有三门、倒甕，东溪有北港、石浔，皆险滩，舟子惮之。
　　银凤宫　在县西南二十九都，双峰峙立，如笔架然。宫后巨石有仙人迹。
　　漈门巡司　在县西三十三都。国朝洪武初，设巡检司，置戍。
　　狮子宫　在三十三都。石壁临溪，峭耸百丈，中有一穴天成，因构宫其内。
　　洑口渡　在三十五都，距县最远。高峰绝顶，坦然一丘，秀雅可爱。有乌石宫。
　　明陈荐夫诗：“高岭几千重，登攀足已慵。雷声岩际瀑，涛响涧边松。鸟道缘苍壁，虬枝倒碧峰。上方知不远，云际起疏钟。”
　　香泉井　在二十七都。
　　嵩阳渡　在三十三都。
　　葛岭铺　在县东五都。
　　石壁　在四都。古谶云：“天宝石移，瑞云来期。龙爪花红，状元西东。”宋乾道间，天宝瑞云寺后岩石横山而行，啮地成溪。既而，石上复生龙爪花。是年，萧国梁大魁；继而黄定又魁天下。
　　太原石　在十一都太原山上，俗呼“大王”。按《闽中记》：唐太初中，县令王君秩满去县，艤舟于此。令因县人留饯，夜深未至，其室人题诗石上。宋政和中，令陈武佑命工刻石。岁久磨灭，惟“太原”二字尚存。唐王令室人诗：“何事潘郎重别筵，离心未断妾心悬。太原滩上相思处，猿叫山山月满船。”
　　湖汰潭　在县治西。溪滩石湍悍，惟此湖漫衍，潴而为潭，时有龙见其中。宋宝祐元年，邑令杨子威创龙庙于潭之侧，今废。故址尚存。
　　明陈荐夫《晚次汰口》：“倚棹入花源，平芜日正昏。莺啼临水树，舟度隔云村。古寺残钟断，孤城戍角喧。客心当此际，愁绝岂堪言。”
　　东新桥　在待旦里，即汰口桥也。其旁有疑骖亭，在际云院中。宋提刑苏舜元尝憩此，邑人更名为苏老亭。
　　宋元绛《题苏老亭》：“苏老行诸郡，多为洒落游。静心山共止，动意水俱流。赴社思陶令，翻经约谢侯。高风谁复继，明月上西楼。”
