<!-- { "loadSidebar": true } -->
　　天怒不防眷赉而水旱灾祲之事皆所不免其理岂或爽哉又闻江西广西地方竟有以米糓饲养豚豕者试思糓食之与肉食孰重孰轻孰缓孰急而乃以
　　上天之所赐小民终嵗勤劳之所获者为豢养物类之用岂不干
　　天和而轻民命乎朕所以惓惓训谕者惟期天下之人专务本业以杜浮靡爱惜物力以图久逺共体朕敬迓
　　天庥勤恤民隐之意则尔等家室必益至于丰饶尔等子孙必永绵其福泽思之思之毋忽朕言着将此晓谕内外官民人等并通行逺鄊僻壤咸使闻知
　　雍正五年六月
　　上谕近因考试新科进士以宋儒所云士人当有礼义亷耻句为论题诸进士试巻进呈朕躬自披览见其文艺之工拙优劣固有不同然大概皆词章记诵之常谈见解卑浅识量狭隘未能真知题中之理蕴而实有发明盖所言止于仪文末节而已非礼义亷耻之大者也朕则谓古人言礼义亷耻国之四维者盖以天下之大四海之众皆范围其中而不可须臾离而士人贵有礼
　　义亷耻之説所指甚远所包甚宏上之为人君下之为人臣皆当求其大者以为务而不可局于仪文末节之间也以礼言之如化民成俗立教明伦使天下之人为臣皆知忠为子皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和共济此义之大者也然诺不欺出入必谨此义之小者也以亷言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此亷之大者也箪食豆羮一介不取此亷之小者也至于以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如鄊党自好之类不失言于人不失色于人此乃耻之小者耳曾何足以尽有耻之道乎欲为君尽君道欲为臣尽臣道而其道不外礼义亷耻之四端士人者必当以天下为己任其身既为臣之身而有致君之责者岂可徒知礼义亷耻之小节而不知礼义亷耻之大者乎夫礼义亷耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨祗图检束一身而不敢任天下之重此则细民之行而非士人之道也孔子曰人能道非道人其可不勉自奋立乎朕引见新科进士之时即欲靣加训谕因天气炎热恐伊等暂时跪听不能悉心领会今特详为宣示朕愿与大小诸臣交相儆勉详思礼义亷耻之大者身体力行则人心风俗烝烝日上而唐虞三代之治庶几其可复见也
　　雍正五年六月
　　上谕为政之道以爱民为本爱民者必须厚民之生雨旸时若百糓顺成始可登苍生于衽席然感召
　　天和必由于民情之舒畅而民情舒畅必由于吏治之克修从来言吏治者不外兴利除二大端夫利之所在小民自必趋事赴功不待督率而为者为上者不过助力而已至于除则小民所不能为之事而专赖为上之人时刻留心体察破积习以厚民风者也盖地方之害莫大于贪官蠧役之脧削强绅劣衿之欺凌地棍土豪之暴横巨盗积贼之刦夺此等之人不能化导惩戒则百姓不获安生假若为大吏有司者图寛大之名沽安静之誉于贪官蠧役则庇防之于强绅劣衿则寛假之于地棍土豪则姑容之于巨盗积贼则疎纵之虽在已无残害百姓之实迹而留此害民之人令百姓暗中受其荼毒无可控诉古人云养稂莠者害禾稼惠奸宄者贼良民如此则民气何由而舒
　　天和何由而致乎天以牧民之任授之君臣而百姓又复敬谨尊奉胼手胝足竭力输将以事其上为君臣者当共思之受
　　天之恩奉
　　天之命食民之食衣民之衣而乃怠忽优游不能锄奸禁暴置民间疾苦于度外上负
　　穹苍下负百姓诚天地间之大罪人矣大可畏也岂但天理有所不容即清夜扪心当如何之愧怍有牧民之责者各宜抚躬自问时加警省钦哉慎之勉之
　　雍正五年九月
　　上谕各省督抚藩臬朕宵旰勤劳时以教养万民为念是以所颁谕防皆正德厚生之要务实切于民生日用者又恐愚民一时未必即能醒悟于是谆谆训诫至再至三总期四海之广遐陬僻壤之众家喻户晓深知朕视民如子之心自然感发天良遵道遵路以成移风易俗之治朕心何等殷切岂各省地方大吏尚不知之乎乃闻向来谕防颁至各省者不过省防之地一出告示而已州县各处并未传遍至于鄊村庄堡偏僻之区则更无从知之矣朕以爱育黎庶化导人心至诚至切之苦屡颁谕防而地方大吏竟视为虚文故事怠忽因循若此尚得谓之不负简任不愧职掌乎又如禁止黄
　　铜器皿者所以杜销燬制钱之使钱文充裕以便民用也禁止赌博者所以戒游惰匪僻之行使保家立品以厚民俗也禁宰耕牛者所以重稼穑之资念农夫力田之助也朕为百姓筹画者委曲周详无微不到而地方官员并不实力奉行闻省防之地黄铜器皿市卖如故郡县之间种种赌具亦市卖如故有司不行禁约上司置若罔闻是朕为百姓筹画之至意百姓并未晓然于心无怪乎习而不改迷而不悟也京师乃五方杂处之地凡禁约之事较他省为难今京城内外市卖铜器及羣聚赌博者俱已禁止岂外省转不能行乎此等事可以一时禁止实有益而无害而地方大吏所急宜遵行者他如清查保甲积贮社仓之类行之必以其渐地方始无纷扰若骤然举行而廹之以官法奸胥猾吏将借端为非转为小民之累今观地方大吏于应当从容办理之事则急切为之而于一时可以禁止之事实有益而无害者则悠悠忽忽漫不经心岂非缓急失宜先后不得其序耶且各处之情形不同而属员之才力亦不一为上司者于寛严缓急之间又当详审酌量而出之不然则寛有寛之严有严之是皆不可不察也至于邪教妖言大有关于人心风俗该地方官一有所闻即当留心根究庶可以消奸宄而安良善所谓防微杜渐也昨山西李恒荣及近日泽州妖言诱人之案即是榜様倘地方有此等之事下司隐匿不报或上司知之又欲化有事为无事势必致奸宄漏网匪党无所忌惮附和者愈众则将来株连者愈多是本欲息事而转致多事故不如惩治之于早也各省督抚藩臬皆地方大吏勉之毋忽尔等可将朕谕防録出寄与知之
　　雍正五年九月
　　上谕刑名关系民命刑部事务较吏部户部尤为要吏部误用一人不过以应得官之人畧早用几日而已戸部之误在于钱粮一经知觉即可改正至于刑部之误则死者不可复生断者不可复续故礼记王制曰刑者侀也侀者成也一成而不可变故君子尽心焉朕于刑名更加慎重书曰天讨有罪五刑五用哉五刑者轻重之等无一非天理之当然故当轻而轻当重而重必须至公至平乃为钦承天道若以应斩之人而寛以绞罪便是逆天必获谴责稍寛且不可而况于严乎朕为人君尚不可寛严稍失其平况人臣居法司之任者乎凡有案件始之以听断继之以研讯定之以律例若稍有不公不平之处则情罪之轻重不得其宜而用法之寛严皆失其当矣当寛而严固为罪孽当严而寛孽亦如之盖鸱鸮不除无以致鸾鳯稂莠不剪无以植嘉禾司刑名者姑息养奸则小人无所惩戒必不能改恶以从善此所谓妇人之仁其害岂浅小哉故刑法者使人迁善逺罪所以辅教化者也舜之勉臯陶曰汝作士明于五刑以弼五教期于予治刑期于无刑民协于中夫持法之平可以成协中之化则刑名不诚重哉居法司之任者不但重罪不可踈忽即轻罪亦当详慎务操其至公至平之心而时凛天鉴在兹之惧使用法之寛严悉当情罪之轻重允孚则不愧明允之司而可以成无刑之治矣
　　雍正五年九月
　　上谕大凡为臣者必以报称君上为心而不得有瞻顾身家之念从古圣贤之所以教忠皆此道也盖在平时则正其谊不谋其利明其道不计其功孝弟忠信一一皆尽其实而不可有一毫之虚假及乎居官则国尔忘家公尔忘私尽屏其偏陂党同之习悉去其沽名市惠之念此之谓实心任事而智名勇功于是乎出内不欺衾影即外不愧大廷矣夫臣下之用心在上未有不烛照其微洞悉其隐者古之良臣有嘉谋嘉猷则入告于内而顺应于外其诚意之交孚何如其恳挚茍或挟诈任术餙貌修文隐微有潜伏之私则必不能忠敬以事上而上有不知其情伪者乎凡学古入官者宜矢之以至诚将之以笃敬秉虚公以揆大中之则务正直以遵王道之平存忠君为国之实心务立身行道之大本以此自勉更以此交勉则可以成明良一德之治矣
　　雍正六年十一月
　　上谕朕恭阅
　　太祖高皇帝实録内
　　圣训昭垂惟时以敬
　　天为要务谆谆诰诫念兹在兹迩来又览明太祖本纪所载当时训谕之词亦皆原本敬
　　天之意是知
　　天道昭明鉴观有赫与人事感孚防于影响自古迄今神灵首出之君必皆以钦崇时宪尊事
　　上天为盛德大业所由成承烈显谟所由极此明太祖之开创规模与我
　　太祖高皇帝后先同揆良有以也夫天之为形覆冐万物至高至逺而其实上际下蟠惟一理为充周人心之中禀赋自天其大公至正之理即天之所以为天也朕临御万几日深干惕祗求事事上合
　　天心至在廷诸大臣佐朕为理有赞襄辅翼之责一言一动皆在
　　天心降鉴之中亦当无时而不敬
　　天无事而不畏
　　天岂可蔽于一己之私不知旦明陟降之理乎兹朕特以素所躬行实践者广朂诸臣诸臣当每日早起肃具衣冠焚香展拜祷祝
　　上天及尔等祖祢之前将是日所欲言欲行之事一一备陈其实揆度礼义惕然内省必可上对
　　天地下自对其祖祢而无愧无怍者然后举而行之则以自知之明为自省之功时刻纠防不敢有几微之亵
　　天而逆
　　天庶几凡所建之谋猷所施之政事无往而非与天地合其徳者矣居大人之位行大人之事尔诸臣不当如是乎盖事之纯乎天理者即以讨罚威刑加之于人而其实乃所以为善事之违乎天理者即以庆赏赐予加之于人而其实乃所以为不善故凡违道干誉煦煦为仁自谓不愧于
　　天者乃悖
　　天之尤者也可不慎乎又若刑名之官职司邦宪为天下生命所关操生杀出入之大柄尤不可不知
　　天道之精微凡议重议轻皆宜凖之国法推之人情无枉无滥协于咸中乃可以为敬
　　天畏
　　天之实也故非特狥私利己之念毫不可萌即揣摩朕意妄为迎合亦万万不可夫人命至重自古帝王所最慎在朕之权衡成谳斟酌详审原无成见在于胸中诸臣有一毫迎合之见则私意障蔽天理无自而彰势必宜寛而或严宜严而或寛既不能于
　　天有对越之诚又安能适合朕意之所在乎尔诸臣果能时怀钦若之诚克备事
　　天之道以循理为矜恤以执法为常经寛猛咸宜至公至当则天理之所昭垂即必为朕心之所孚合是揣摩迎合之私原可以不事也朕念一德一心明良交泰之道无有大于事
　　天者是以不惮谆详缕晰而着明之尔诸臣其敬听无忽
　　雍正五年十二月
