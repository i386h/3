<!-- { "loadSidebar": true } -->
　　邹　县　邹人东近沂泗多质实南近滕鱼多儫侠西近济宁多浮华北近滋曲多俭啬【邑志】
　　泗水县　周孔之教衣被独先士廉而朴不习进趣民质而惰不善葢蔵四民之业农居六七贾居一二婚姻称家烝尝燕会奢俭得中【邑志】
　　滕　县　自齐封田文于薛为孟尝君而好士招致天下任侠奸人入薛中六万余家故其俗多桀骜子弟汉兴叔孙通明礼乐诸弟子共习于是翕然大变彬彬乎邹鲁之旧矣【邑志】
　　峄　县　简朴务稼穑士亦循循慕学有古风峄故鄙小春秋以降逮于明季变更不一其质直懐义类鲁其寛缓阔达类齐其轻剽任气类楚虽洙泗之教犹在人心而迁染于诸国者亦多有之【邑志】
　　金乡县　地大人稠俗朴风古【见方舆胜览】士専弦诵民务耕锄厚重似西北而不伤于僿文采似东南而不伤于侈【邑志】
　　鱼台县　古之方舆壤接丰沛在漕河之旁地多沈斥其俗谨厚畏法词讼甚简嫁娶省约不论财贿【见郡邑志】
　　济宁州　土俗古逺风流清髙贤良间生掩映天下君子以才雄自髙小人则鄙野难治青衿向训黄发循礼耒耜就役农无游手之夫机杼和鸣织罕颦蛾之女【俱唐李白任城防壁记】
　　嘉祥县　弦歌旧地圣泽犹存文学蔚兴名贤辈出俗尚淳厚民多务本椎鲁少文宁野之风犹有取
　　焉【见邑志序】
　　汶上县　文俗寛博易直不为小文有大国之风负山而居者守桑麻之业其余瘠土亦勤于稼而濒汶一带擅水土之饶气盈计广奢诡互用近漕比庐仰食机利西乡则宜木绵纺车之声闻于四境距城二百里许土旷民悍视负郭者如异地然【邑志】
　　阳谷县　土多原隰半为沙砾无山林之沃邑少科甲士民勤俭无所纷华唯居张秋者稍侈靡　良民早输租赋重犯法士夫尤为近古耻讪上好恬修【俱见邑志】
　　夀张县　邑僻而狭壤多泻卤士风俭朴与阳谷同而仕宦之族为盛亦多在张秋云【邑志】地虽褊小实近圣居其被洙泗杏坛雅化更切戸口虽少男耕女织忮求奸慝之念不作学校诸生义路礼门夤缘请托之事不为【见邑志序】
　　东昌府
　　周末有子路夏育民人慕之故其俗刚武尚气力【汉书】汉韩延夀为东郡太守表孝弟修治学宫间行县召长老问以谣俗因与杂定嫁娶丧祭仪品数令文学校官诸生皮弁执俎豆为吏民倡是时政教大行最号易治旧传太公康叔之教亦有周孔遗风今其人尚多好儒学性质直懐义有古之风烈【隋书】人尚劲悍民事渔猎【元方舆志】俗近淳厚家知礼逊习俗节俭人多读书　士风彬彬贤良宏博【俱明一綂志】
　　聊城县　近邹鲁之乡沾孔孟之化初尚夸诈后变淳良务纎啬治生不喜为吏嫁娶不论财币丧塟不尚僧道百姓急公趋赋虽有诅告而无健讼者【见郡邑志】堂邑县　士风娴秀善唇齿婚丧颇循古仪虽华弗佻小民勤身服镈不业非分【邑志】
　　博平县　丈夫力耕作妇女勤纺织经生诵诗读书雅尚名节重齿譲畏刑罚邻里和睦讼讦希有【邑志】茌平县　地近圣居重礼教而矜名节人多淳厚好文学而务农桑【邑志】
　　莘　县　士渐邹鲁之风民习莘郊之俗穷达不变贫富相周风俗之厚有自来矣【邑志】
　　清平县　居民鲜少土垣茅屋平沙曼衍俗近朴约城以西多士族多磊落阔达【邑志】
　　冠　县　土薄俗俭大与莘类士风倜傥耻尚龌龊人知孝义丧祭以礼不竞淫巧不事告讦【邑志】
　　临清州　俗近奢华而有礼士虽务名而有学文教聿兴科第接踵衣冠文物甲于东方舟车毕集货财萃止服贾之民亦什居其六焉【邑志】
　　馆陶县　风气淳和士驯雅好文密迩临清服室侈华自监兑境上居民馆中州富戸而利其竒赢俗争弃农矜贾【见郡邑志】
　　邱　县　邑错广平而治士谨愿朴野百姓务稼穑有垂白不涉公庭者但俗猛悍大类燕赵气习【邑志】恩　县　恩为齐赵之交人多直率负气节好恶近直道葢自有慷慨悲歌之遗丧塟畧如古礼婚嫁类骛侈靡冠礼时祭间能行之【邑志】
　　髙唐州　台表歌之化地维礼义之乡圣贤之遗迹可寻邹鲁之遗风未冺【元阎复重修庙学记】风土醇沃物产森茂【明梁端儒学记】百姓攻苦力穑无声伎狗马之好　士大夫笃行谊耻浮薄机械之巧不足而忠信有足尚焉　古爽鸠氏之墟风俗朴野降及中世风气渐开贤才迭出蔚为中原文献之邦【俱见州志】
　　夏津县　民务耕稼士习诗书节俭之风自古而存浮华之俗逮今而革【邑志】
　　武城县　邑故文献之薮士风防重矜节耻与时俯仰小民以蚕绩耕稼为业奉法远罪俗在刚柔之间【见郡邑志】
　　青州府
　　季札闻歌齐曰美哉泱泱乎大风也哉表东海者其太公乎国未可量也【左传】以太公之圣建国本桓公之盛修善政以为诸侯会盟称霸不亦宜乎【史记】初太公治齐修道术尊贤智赏有功故至今其士多好经术矜功名其失夸奢朋党言与行谬虚诈不情急之则离散缓之则放縦　临淄海岱之间一都会也其中具五民云【俱前汉书】物饶三服丽居乐五民游【唐栁宗元诗】商农阜通儒侠杂居【李承之知青州制】民俗富完而凿井耕田各安其业【宋欧阳修知青州谢表】锦绣絺纻皆兴于齐景公喜奢而忘俭幸有晏子以俭率之然犹不能胜齐俗之侈葢自景公始【困学纪闻】人情变诈好行机术逮于汉世儒雅盛兴今古风俗颇革亦有文学　性缓尚儒仗气任侠【俱文献通考】
　　益都县　士有退譲之习民无告讦之风阛阓以居正而不谲杼轴其空贫而不怨其奉上也严惴惴以礼自持非公正不入令署俗至厚也【俱见邑志】土厚水深家给人足【宋王曽对真宗语】
　　临淄县　临淄甚富而实其民无不吹竿鼔瑟弹琴击筑鬬鸡走狗陆博蹋鞠者【见史记】人勤稼穑家鲜葢蔵【邑志】
　　博兴县　地朴民淳男耕女织无竒技淫巧以荡其心无游人异物以迁其志泽以诗书则为文物之邦敦以礼教则成信义之俗大非夸诈之比【邑志】
　　髙苑县　土鹻民贫性刚好义尤重婚丧之礼　业儒者十之三服耕者十之六鬻贩者十之一君子则朴茂少文小人则防顽无知【俱见邑志】
　　乐安县　濒海瘠卤民务耕桑终嵗兢兢不给葢北偏穷处然也士夫矜名节而多建白士朴亮民戅直【邑志】
　　夀光县　平原沃泽桑麻翳野人皆力农逐末富者少大约皆本业之民俗事搜猎秋菽涤塲以后臂鹰施置者常交错于道其峱间卢令之遗风乎【邑志】昌乐县　生计艰故无纷华托业薄故无逺大士习愿朴民务农桑间亦逐什一之末　冠婚丧祭犹见古风【邑志】
　　临朐县　朐界岩邑浑朴未漓其缙绅恬退子衿诵读不事奔竞农勤耕桑习织纴赋税乐输冠服遵制婚娶近古丧祭宴会稍奢华【邑志】
　　安邱县　地界潍汶之间风俗朴鲁其世家好礼文富人商贾为利里井务本士矜功名女敦节烈丧礼靡侈用音乐【邑志】
　　诸城县　敦淳朴习礼义崇俭约婚丧交相为助好学尚儒勤生啬施【邑志】至今东鲁遗风在十万人家尽读书【宋苏轼刺密州诗】
　　博山县　民风朴愿士有学行瞻顔文姜之祠孝思兴起然而本业不足治末有余至于凿山煮石蹈水火而弗息则以其土瘠也【旧顔山志】
　　登州府
　　英雄豪杰之士甲于京东文物彬彬而豪悍之习自若【舆地记】登莱髙密负海之北楚商兼凑民性复戾而好讼鬬大抵东人皆朴实纯直甚者失之滞固然専经之士为多【宋史】人淳事简地瘠民贫【苏轼登州谢表】民多朴野性皆犷直犹有古风凡有施为质多文少【元志】苏轼游宦之邦文章所薫染礼乐所渐摩士风之秀如亲登坡老之门【圗经】
　　蓬莱县　蓬莱介乎山海之间土踈水阔人性刚强蓬故齐之东鄙民淳而俗简犹为近古【邑志】
　　黄　县　濒海之民淳质易治【见学宫记】娶妇之家不举乐宴客衣服不绮靡男耕女织以逋赋为耻讼狱不事无情之辞不世役奴婢【邑志】
　　福山县　民俗敦厚无异邹鲁【福山庙学记】宦无异于士士无异于民民之为农者什九为吏者什一以急公家完赋税为先务以崇廉耻重敦睦为本圗【邑志】栖霞县　人淳无冦盗地卤少桑麻【栖霞尹李恵诗】田多砂石耕获完官不足糊口山阜草丰间事樵采濵海之利七属皆资惟栖不与地产木绵无论绅士及农家男妇皆纺织以自衣被【邑志】
　　招远县　四民有常业六礼有常仪嵗时有常节宁朴母华宁俭无奢【邑志】
　　莱阳县　民之气习醇雅为士者敬慎而好礼且勇于为义【见邑儒学记】
　　宁海州　宁俗尚节义化重闺阃贞女烈妇不胜旌表　缙绅节俭崇礼譲为士者衣布食蔬不矜华耀农务耕田间治蚕桑无田者佣作蔬圃劳过于农什物器用亦朴质无竒【邑志】
　　文登县　士好经术俗尚礼义【见庙学记】近海早寒商贾不通传习圣人之书男耕读女纺绩人罕逐末俗尚幽贞质掩其文有葛天氏之风【俱见邑志】
　　海阳县　民俗醇朴士习娴雅嵗时伏腊斗酒相劳彬彬乎质有其文【旧大嵩衞学记】
　　荣成县　近山者土瘠而鲜葢蔵近海者网利而无常业惟诵读之声犹与机声相间文之余也【旧成山衞志】莱州府
　　东莱人尤朴鲁故特少文义【隋书】人性刚强志气缓慢语声上形容大此水土之风也【寰宇记】莱夷作牧贡篚以时莫怠莫违【扬雄箴】京东东路西抵大梁南极淮泗东北至于海有盐铁丝石之饶其俗重礼义勤织絍【宋史】胶西东并海南放于九仙北属之牢山其中多隠君子【宋苏轼葢公堂记】男通鱼盐之利女有纺绩之业【元志】掖　县　凭负山海民殖鱼盐以自利道里僻阻商旅不通其俗质胜乎文【见邑志】
　　平度州　封域尚富强人民多文采　太公封于齐修道术尊贤能赏有功劝女红极技巧【俱见邑志】
　　潍　县　民务农商有富庶之风士勤诗书多科贡之选　人文接踵于贤科节义光昭乎简册岩廊事业闾巷歌沨沨乎太公表海之遗【俱见邑志】
　　昌邑县　俗尚质朴敦本抑末邻保相周恤吏民鲜告讦士类崇行谊遵礼法无把持请托之习农家男妇皆耕获纺绩但濒海财乏无复业商者【邑志】
　　胶　州　人民朴野躬勤耕织士重风流儒雅克敦志节　生理阔疎民贫俗俭颇尚节气【俱见州志】
　　髙密县　土地颇僻人多务本婚丧称有无以为礼民习刚劲而任质直士修行检而崇科目嵗时乡
　　会犹有礼譲遗风【俱见邑志】
　　即墨县　樵蘓为业鱼盐为利澹泊自足不尚文饰士好经术人务耕织礼义之风有足称者【俱见史记】
　　武定府
　　太公以齐地负海舄卤少五谷而人民寡乃劝以女红之业通鱼盐之利而人物辐辏　周道四达礼乐交通数千余年俗尚耕织士崇经术【俱汉书】多才能重许可任辛苦【唐杜牧语】劲勇而沈静椎钝而少文【宋苏轼语】恵民县　人性朴实而敦礼教士尚节义而励徳行民重亷耻而畏刑罚居城市者事商贾服亩者力农桑【旧州志】东南之乡地苦沮洳然其民勤力作而恶游惰故多富饶之家西北之乡人多强悍每习刁健而好鬬狠遂为逋逃之薮【元张起岩文集】
