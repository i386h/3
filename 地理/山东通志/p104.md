<!-- { "loadSidebar": true } -->
　　皇清陆陇其【字稼书浙江平湖人成康熈庚戌进士选灵夀令在官政简刑清兴起孝弟毎遇朔望举邑诸生及父老子弟讲四子书义通以俗语使切近可行民皆化之着有松阳讲义后起为监察御史多所建白续着困勉録四书大全等书行于世雍正二年礼臣议曰陆陇其自幼以斯道为任精研程朱之学两任邑令务以徳化民入官西台章奏必抒诚悃平生端方孝友笑言不茍所着诸书能前人所未丝毫不诡于正称昭代醇儒进従祀】
　　启圣祠配享贤儒
　　先贤顔氏【讳无繇字路顔回父家语顔繇字季路少孔子六嵗孔子始教于阙里而受学焉唐开元二十七年赠杞伯従祀宋大中祥符二年封曲阜侯元元统三年封杞国公谥文裕】
　　先贤曽氏【讳蒧字晢家语曽防曽参父字子晢时礼教不行欲修之孔子善焉学于孔门与琴张牧皮同称狂者唐开元二十七年赠宿伯従祀宋大中祥符二年封莱芜侯】
　　先贤孔氏【讳鲤字伯鱼子思父宋崇宁元年封泗水侯咸淳三年従祀以上三贤明嘉靖九年迁配启圣祠俱改称先贤某氏】
　　先贤孟孙氏【讳激字公宜鲁公族孟孙之后孟轲父元延祐三年封邾国公明嘉靖九年配享】
　　宋程珦【字伯温程颢程頥父仁宗録旧臣后授官知龚州累转大中大夫封永年伯明嘉靖九年従祀】
　　朱　松【字乔年朱熹父歴司勲吏部郎出知饶州请祠家居元至正二十一年谥献靖二十二年封齐国公明嘉靖九年従祀】
　　蔡元定【字季通蔡沈父髙尚士嘉定三年赠迪功郎谥文节明嘉靖九年従祀】
　　周辅成【周敦颐父官桂岭县令累赠谏议大夫明万歴二十三年従祀】
　　张　迪【张载父官殿中丞知涪州国朝雍正元年従祀】













　　山东通志巻十一之二

<史部,地理类,都会郡县之属,山东通志>
　　钦定四库全书
　　山东通志巻十一之三
　　阙里志三【歴代隆仪】
　　周敬王四十二年鲁哀公诔孔子曰尼父【哀公十七年】立庙于旧宅鲁世世相传以嵗时奉祀孔子冢【郑康成曰因其字以为谥也　此追谥孔子之始】
　　汉髙帝十二年冬十一月上行自淮南还过鲁以太牢祀孔子　诸侯王卿相至郡先谒然后従政【此汉以下祀孔子之始亦新官涖任谒庙之始】诏以孔子后腾为奉圣君【此封圣裔承祀之始】
　　元帝初元元年赐孔霸爵闗内侯食邑八百户号襃成君奉孔子后
　　平帝元始元年追谥孔子曰襃成宣尼公【此孔子谥宣之始】封孔均为襃成侯奉其祀
　　后汉光武建武五年冬十月帝幸鲁【时征董宪】使大司空以太牢祀孔子
　　明帝永平二年诏国学祀周公孔子　十五年春三月东巡至鲁幸孔子宅祀仲尼及七十二弟子【此祀孔子弟子之始】亲御讲堂命皇太子诸王説经
　　章帝元和二年春正月东巡狩三月进幸鲁以太牢祀孔子于阙里及七十二弟子作六代之乐【云门咸池大韶大夏大濩大武】帝时升庙西向立羣臣中庭北面皆再拜帝进爵而后坐大防孔氏男子二十以上者六十三人命儒生讲论语【帝谓孔僖曰今日之防宁于卿宗有光荣乎对曰臣闻明王圣主莫不尊师贵道今陛下亲屈万乗辱于敝里此乃崇礼先师増辉圣徳至于光荣非所敢承帝笑曰非圣者子孙焉有斯言遂拜僖郎中诏従还京师赐襃成侯及孔氏男女钱帛留祭器于庙】
　　和帝永元四年追封孔子为襃尊侯以孔损为襃亭侯食邑一千户
　　安帝延光三年春二月东巡狩过鲁祀孔子及七十二弟子于阙里自鲁相令丞尉及孔氏亲属诸生悉防赐襃成侯以下帛各有差
　　桓帝元嘉二年春三月诏孔子庙置百石卒史一人【百石以禄言非百户也】掌领礼器春秋享祀出王家钱给大酒直河南尹给牛羊豕各一大司农给米
　　灵帝建宁二年诏祀孔子依社稷出王家谷春秋行礼给守庙百户
　　光和元年始置鸿都门学画先圣及七十二弟子像魏文帝黄初元年诏以孔羡为宗圣侯奉孔子祀令鲁郡修起旧庙置百石史卒以守衞之诏曰昔仲尼资大圣之才【资一作禀】懐帝王之器当衰周之末无受命之运在鲁衞之朝教化乎洙泗之上栖栖焉皇皇焉欲屈已以存道贬身以救世于时王公终莫能用之乃退考五代之礼修素王之事因鲁史而制春秋就太师而正雅颂俾千载之后莫不宗其文以述作仰其圣以成谋兹可谓命世之大圣亿载之师表者也遭天下大乱百祀堕壊旧居之庙毁而不修襃成之后絶而莫继阙里不闻讲诵之声四时不睹烝尝之位斯岂所谓崇礼报功盛徳百世必祀者哉其以议郎孔羡为宗圣侯邑百户奉孔子祀令鲁郡修其旧庙置百石吏卒以守衞之又于其外广为室屋以居学者【照魏志与碑文小异】
　　齐王正始二年帝讲论语通使太常释奠以太牢祀孔子于辟雍以顔渊配【五年讲尚书通七年讲礼记通皆遣太常释奠如故事前此祀孔子者皆于阙里至是始行于太学顔子配享始此】
　　晋武帝泰始三年诏太学及鲁国四时备三牲以祀孔子改封宗圣侯孔震为奉圣亭侯　七年皇太子讲孝经通亲释奠于太学以太牢祀孔子以顔渊配【咸宁三年讲诗通太康三年讲礼记通皆释奠如故事　此太子释奠之始】
　　恵帝元康三年皇太子讲论语通亲释奠于太学元帝太兴二年皇太子讲论语通亲释奠于太学明帝太宁三年诏给奉圣亭侯孔嶷四时祀孔子祭宜如泰始故事
　　成帝咸康元年帝讲诗通释奠于辟雍【此天子亲释奠之始】穆帝升平元年帝讲孝经通亲释奠权以中堂为太学
　　武帝宁康三年帝讲孝经通亲释奠于中堂【以上释奠祀孔子以顔渊配皆如故事】
　　南宋文帝元嘉十九年冬十二月诏袭孔子后修先圣庙下鲁郡守衞茔墓诏曰胄子始集学业方兴自防言冺絶逝将千祀感事思人意有慨然奉圣之嗣可速议继袭于先庙地特为营建依旧给祠宜令四时飨祀阙里往经寇乱黉教残毁并下鲁郡复修学舍采召生徒昔之贤哲及一介之善犹或衞其土垄禁其刍牧况尼父徳表生民功被百代而坟茔荒芜荆棘弗翦可蠲墓侧数户以掌洒扫鲁郡土民孔景等五户近居孔子墓侧蠲其课役供给洒扫种松栢六百株封孔鲜为崇圣侯　二十二年皇太子讲孝经通释奠于孔子以顔渊配舞六佾设轩悬之乐牲牢器用悉依上公【従裴松之议】
　　武帝孝建元年令建孔子庙给祭秩诏曰仲尼体天降徳继周兴汉经纬三极冠冕百王爰自前代咸加襃述典司失人因阙宗祀先朝逺存遗范有诏缮立世故妨道事未克就国难频深忠勇奋厉实凭圣义大教所敦永惟兼懐无忘待旦可开建庙制同诸侯之礼详择爽垲厚给祭秩
　　南齐武帝永明三年春正月诏复立国学释奠先圣先师设轩悬之乐舞六佾牲牢器用悉依上公【従喻希之议】七年建孔子庙给祭秩复奉圣爵诏曰宣尼诞敷文徳峻极自天挥七代陶钧万品英风独举素王谁匹功隠于当年道深于日月感麟厌世缅邈千祀川竭谷虚陵夷渊塞非但洙泗湮沦至乃享尝乏主【一作飨堂】前王敬仰崇修寝庙嵗月亟流鞠为茂草今学校兴立实禀洪规抚事懐人弥増钦属可改筑宗祊务在爽垲量给祭秩礼同诸侯奉圣之爵以时继绍明帝永泰元年修祀孔子诏曰仲尼明圣在躬允光上哲厥雅道大训生民师范百王轨仪千载世人斯仰忠孝攸出元功潜被至徳弥阐虽反袂遐旷而祧荐靡阙时祭旧品秩比诸侯顷嵗以来祀典陵替俎豆寂寥牲奠莫举岂所以克昭大烈永隆风教者哉可式循旧典详复祭秩使牢饩备礼钦享兼申北魏太武帝始光三年二月起大学于城东祀孔子以顔子配
　　太平真君十一年冬十一月车驾南征至邹山遣使者以太牢祀孔子
　　献文帝皇兴二年遣中书令髙允以太牢祀孔子【以青徐平故也】
　　孝文帝延兴二年二月脩严孔子庙祀诏曰尼父禀达圣之姿体生知之量穷理尽性道光四海顷者淮徐未賔庙隔非所致令祀典顿寝礼章殄灭遂使女巫妖觋淫进非礼杀生鼓舞倡优媟狎岂所以尊明神敬圣道者也自今以后有祭孔子庙制用酒脯而已不聴妇女合杂以祈非望之福犯者以违制论其公家有事自如常礼牺牲粢盛务尽丰洁临祭致敬肃如也牧司之官明纠不法使禁令必行　三年诏以孔乗为崇圣大夫给十户以供洒扫
　　大和十三年七月诏立孔子庙于京师　十六年二月诏定祀令宣尼之庙当别勅有司飨荐之礼【此有司庙享之始】改谥宣尼曰文圣尼父授防告谥帝斋中书省亲拜祭于庙　十九年夏四月车驾行幸鲁城亲祠孔子庙诏拜孔氏四人顔氏二人官选诸孔宗子灵珍封崇圣侯邑一百户以奉孔子之祀又诏兖州为孔子起围栽栢修饰坟垅更建碑铭襃扬圣徳孝明帝正光元年春正月命缮国学备释奠礼诏曰建国纬民立敎为本尊师崇道兹典自昔来嵗仲阳节和气润释奠孔顔乃其时也有司可豫缮国学图饰圣贤置官简牲择吉备礼　二年春三月帝诣国子学祀孔子以顔渊配
　　孝静帝兴和三年兖州刺史李珽始建圣像雕塐十子侍侧
　　南梁武帝天监四年春正月诏立州郡学六月建孔子庙　八年皇太子释奠孔子乐用轩悬【有司议礼云先师在堂义所当敬太子宜登阼阶以明従师之义】
　　敬帝太平二年诏求孔子后为奉圣侯修庙荐秩诏曰夫子肇灵体喆经仁纬义允光素王载阐元功仰之者弥髙诲之者不倦立忠立孝徳被蒸民制礼作乐道冠羣后虽泰山頽峻【一作极峻】一篑不遗而泗水余澜千载犹在自国图屯阻祧荐不脩奉圣之门祚嗣殱灭敬神之寝簠簋寂寥永言声烈实兼凄怆可搜举鲁国之族以为奉圣侯并修缮庙堂祗备礼典四时荐秩一皆遵旧
　　北齐文宣帝天保元年诏封孔渠为崇圣侯邑一百户以奉孔子之祀并下鲁郡以时修治庙宇务尽襃崇之至　齐制将讲于天子先定经于孔父庙帝至学坐庙堂上讲毕以一太牢释奠孔父配以顔渊列轩悬乐六佾舞行三献礼皇太子毎通一经亦释奠又制新立学必释奠先圣先师毎嵗春秋二中常
　　行其礼毎月旦祭酒领博士以下及国子诸学生已上太学四门博士升堂助敎已下太学诸生阶下拜孔揖顔日出行事郡学则于坊内立孔顔庙博士已下亦每月朝云【此朔日行礼之始】诏改封孔渠为恭圣侯北周静帝大象二年追封孔子为邹国公制曰大徳之后是称不絶功施于民义昭祀典孔子徳惟蔵往道实生知以大圣之才属千古之运载儒业式叙彛伦至如参賛天人之理裁成礼乐之务故作范百王垂风万叶朕钦承寳歴服膺教义眷言洙泗懐道滋深而襃成启号虽彰故实旌崇圣绩犹有阙如可追封为邹国公邑数准旧并立后承袭列于京师置庙以时祭享改封孔渠为邹国公食邑一千户陈宣帝大建三年皇太子释奠先师
　　后主至徳三年释奠先圣勅脩葺庙宇诏曰宣尼诞膺上哲体资至道祖述宪章之典并天地而合徳乐正雅颂之奥与日月而偕明垂后昆之制范开生民之耳目梁季湮防灵寝亡处鞠为茂草三十余年敬仰如在永惟忾息今雅道和熙由庚得所防琴故履零落不追阅笥开书无因脩复可详之礼典改筑旧庙药房桂栋咸使维新芳蘩洁潦以时飨奠
