<!-- { "loadSidebar": true } -->
　　隋文帝开皇初赠孔子为先师尼父制国子寺毎嵗以四仲月上丁释奠于先圣先师州郡学以春秋仲月释奠乐奏咸夏【此郡县二仲释奠之始前此元魏虽命有司荐享然未名释奠亦无定时也】
　　炀帝大业四年诏立孔子后封孔嗣悊为绍圣侯食邑一千户
　　唐髙祖武徳二年六月立周公孔子庙于国子学诏曰大徳必祀义在方册达人命世流庆后昆爰始姬旦匡翊周邦创设礼经大明典宪启生民之耳目穷法度之本原粤若宣尼天姿睿哲四科之教歴代不刋三千之徒风流无斁惟兹二圣道济生人尊礼不脩孰明襃尚宜命有司立周公孔子庙各一所四时致祭【邱濬曰自曹魏释奠孔子于辟雍元魏始有庙不知其何时立也至是髙祖始诏国子立庙然周公孔子各自为庙】七年二月帝释奠于国学以周公为先圣孔子配　九年封孔徳伦为襃圣侯重修孔子庙太宗贞观元年诏孔氏子孙并免赋役二年罢祀周公尊孔子为先圣以顔渊配备干戚俎豆之容【房龄等议武徳中诏释奠于太学以周公为先圣孔子配享臣以为周公尼父俱称圣人庠序置奠本縁夫子故晋宋梁陈及隋皆以孔子为先圣顔渊为先师歴代所行古今通允请停祭周公升孔子为先圣以顔渊配谄従之】四年诏州县学皆立孔子庙【此郡县立文庙之始】十一年尊孔子为宣父作庙于兖州给户二十以奉之命襃圣侯家祭服冕朝防同三品【此召孔氏子孙朝防之始】十四年二月观释奠于太学诏祭酒孔颖达讲孝经　二十一年诏皇太子释奠于国子学皇太子为初献国子祭酒为亚献司业为终献礼毕讲孝经【旧礼释奠学官自为祭主直云博士姓名至是中书侍郎许敬宗等奏祭先圣先师秦汉无文魏则以太常行事晋宋以学官主祭请自今国学释奠令祭酒为初献祝辞称皇帝谨遣某官司业为亚献博士为终献州学以刺史上佐博士三献县学以令丞主簿若尉三献如社祭给明衣令为永式　此遣官释奠之始而守令主祭亦始于此】
　　髙宗永徽中复以周公为先圣孔子为先师
　　显庆二年以周公配享武王复尊孔子为先圣【长孙无忌等言礼释奠于其先师若礼有髙堂生乐有制氏诗有毛公书有伏生乂礼始立学释奠于先圣郑康成注若周公孔子是也汉魏以来取舍各异孔子顔渊互作先师周公尼父迭为先圣贞观之末亲降纶言依礼记之明文酌康成之奥説正夫子为先圣加众儒为先师新令不详判防辄事刋改请改令従诏于义为允其周公仍以别礼配享武王帝従之】
　　三年诏先圣庙用宣和之舞【国子博士范頵撰乐章】
　　干封元年春正月东封泰山幸曲阜祠孔子追封太师増修庙制诏曰朕惟徳契机神盛烈光于后世化成天地元功被于庶物鲁大司寇宣尼父孔某资大圣之材属衰周之末思欲屈已济俗道佐时歴聘周流莫能见用想乗桴以永叹因获麟而兴感于是垂素王之雅则正鲁史之繁文播鸿业于一时昭景化于千祀朕嗣膺寳歴祗奉睿图宪章前王规矩先圣崇至公于海内行大道于天下遂得八表乂安两仪交泰功成化洽礼备乐和展采东巡回舆西土途经兹境抚事兴懐驻跸荒区愿为师友瞻望幽墓思承格言虽燕寝荒芜余基尚在灵庙虚寂徽烈犹存孟轲曰自生民以来未有若孔子者也防禹之叹既深襃崇之道宜峻可追封大师庶年代虽逺式范令图景业惟新仪型茂实其庙宇制度卑陋宜更加修造仍令三品一人以少牢致祭襃圣侯徳伦既承哲嗣有异常流其子孙并宜免赋役诏遣司稼正卿扶余隆祝告其文曰皇帝遣司稼正卿扶余隆以少牢致祭于先圣孔宣父曰惟神玉钩陈贶灵开四肘之源金鼎流祯庆传三命之范神资越诞授山岳以腾英天縦攸髙蕴河海而标状折衷六艺宜创九流睿乃生知灵非外奬于是考三古裒一言刋典谟定风什庄敬之容毕备钟鼓之音载和父子爰亲君臣以穆荡乎焕乎乐正雅颂各得其所可不谓至圣矣乎朕以凉徳嗣膺神器式崇祗配展义云亭感周礼之尚存悲素王之独往杼轴洙泗如挹清澜留连舞雩似闻金奏阊门曳练徒有生刍之疑汉曲移舟非复祥萍之实慨然不已爰赠太师堂宇卑陋仍命修造襃圣子孙合门与复庶能不遗百代助损益之可知永鉴千年同比肩而为友聿陈菲奠用旌无朽梅曙霞梁松春月牖徳音畅而无斁形神忽其将久傥弗殊于生前亦知荣于身后尚飨【自此各朝遣官致祭皆书皇帝遣某官后不复举】
　　总章元年二月皇太子释奠于国学
　　咸亨元年诏州县皆营孔子庙
　　开曜元年二月皇太子释奠于国学
　　中宗天授元年追封孔子为隆道公
　　神龙元年以邹鲁百户为隆道公采邑以奉嵗祀子孙世袭襃圣侯
　　睿宗景云二年八月皇太子释奠于太学
　　先天元年二月皇太子释奠于国学帝制孔子賛賛曰猗欤夫子实有圣徳其道可遵其仪不忒删诗定礼百王取则吾岂匏东西南北　诏于兖州取侧近孔庙三十户以供洒扫
　　宗开元七年上命皇太子齿胄于学谒先圣太子初献亚终献并以胄子充祀先圣如释奠右散骑常侍褚无量讲孝经并礼记文王世子篇　十三年冬十一月东封太山幸曲阜诣孔子宅亲设奠祭又遣官以太牢祭墓免孔氏子孙赋役给复近墓五户洒扫复御制诗一首题曰经邹鲁祭孔子而叹之诗曰夫子何为者栖栖一代中地犹陬氏邑宅即鲁王宫叹鳯嗟身否伤麟怨道穷今看两楹奠当与梦时同二十二年诏撰释奠乐章乐用姑洗之均三成
　　二十七年追谥孔子为文宣王制曰我王化在乎儒术能挥此道启迪含灵自生民以来未有如孔子者也所谓自天攸縦将圣多能徳配乾坤身揭日月故能立天下之大本成天下之大经美政教移风俗君君臣臣父父子子民到于今受其赐不其伟欤呜呼楚王莫封鲁公不用俾夫大圣才列陪臣栖迟旅人困可知矣年祀寖逺光灵益彰虽代有襃称而未崇峻秩不副于实人其谓何夫子既称先圣可追谥为文宣王令三公持节册命昔周公南面夫子西面今位既有殊岂宜依旧宜补其堕典永作常式其南京国子监及天下诸州县学夫子南面坐十哲等东西行列侍命尚书左丞相裴耀卿摄太尉持节就国子庙册册毕所司奠祭亦如释奠之礼又遣太子少保崔琳往东都就庙行册礼勅两京及兖州旧宅庙像改服衮冕乐用宫悬舞用八佾颁四箱金石二十四架　二十八年诏春秋二仲月上丁令三公摄行事诏封孔璲之为文宣公食邑一千户朝位列文官二品之下给曲阜林庙百户洒扫
　　代宗永泰元年八月修国学祠堂成行释奠礼奏宫悬于论堂
　　徳宗贞元二年二月释奠诏自宰臣已下毕集于国学学官升讲座陈五经大义　唐制毎年春秋释奠祝版御署讫北面而揖
　　宪宗元和十三年复置圣庙洒扫五十户
　　宣宗大中元年诏赐百缣充孔子祀【従宰臣向敏中之请】懿宗咸通四年诏给洒扫林庙五十户
　　后唐明宗长兴二年修复文宣王庙祀【时朱梁丧乱庙祀废至是复之】
　　后周太祖广顺二年车驾亲征五月入兖州谒夫子庙再拜近臣言天子不当拜异代陪臣帝曰夫子圣人也百王取则安得不拜六月幸曲阜祠孔子再拜诏留所献银酒器并炉于庙中及诣圣林又再拜勅兖州脩葺祠庙给复十户为洒扫户饬禁樵采宋太祖建隆元年诏祭文宣王庙立十六防于庙门用正一品礼　増葺太学祠宇塑先圣亚圣十哲像画七十二贤及先儒二十一人像于东西庑之木壁帝三幸太学谒文宣王庙亲制孔子賛賛曰王泽下衰文武将坠尼父挺生河海标异祖述尧舜有徳无位哲人其萎鳯鸟不至【十哲以下命文臣分賛之】二年诏定乐章文宣王庙用永安之曲【窦俨撰乐章】
　　太宗太平兴国三年十月诏复曲阜县文宣王家【歴代以圣人之后不与庸调周显徳中遣使均田抑同编户今特诏免】八年重修阙里文宣王庙诏近臣曰朕嗣位以来咸秩无文徧修羣祀惟鲁之夫子庙堂未加营葺阙孰甚焉可诏大将作恢敞儒宫
　　端拱元年八月车驾临国子监谒文宣王【礼毕升辇将出西门时博士李觉方聚徒讲书上即召觉令对御讲觉对曰陛下六飞在御臣何敢辄升髙坐上因降辇命有司张帝幕设别坐诏觉讲周易之泰卦従臣皆列坐觉乃述天地感通君臣相应之防上甚喜赐帛百疋】淳化四年诏先圣庙六衙朔望焚香【従监库使臣之请】帝凡三谒文宣王庙诏绘三礼器物制度于国学讲论堂木壁又诏建国子监文宣王庙于河南府
