<!-- { "loadSidebar": true } -->
　　赵申季字行瞻江南武进人康熙四十五年由翰林出督山东学政清亷恪谨苞苴请托皆不敢至其门较文必亲自点定尝夜至漏三下不休体素羸以积劳致疾遂不起山东人士靡不痛惜至五十五年公请入名宦
　　陈鹏年字沧州湖广长沙人厯官守牧以清慎著名康熙六十年任河道总督时武陟口屡决屡塞鹏年亲驻河干已经半载昼夜立风雪中心劳形瘁乃祷于河神誓必以身殉河忽因冻而决口自合乃兼工筑岸工竣回署呕血数升輙不起
　　赐祭諡忠勤
　　杨　防字元凯奉天人由登州总兵陞辖全省提督康熙二年剿冦锯齿牙山爵昭武将军加宫保九年再任兵民感戴至今犹称颂不衰【以上督抚河学院共一十五人】梁维枢字慎可直真定人顺治初任武徳道持守公亷勤恤民隠吏民畏而爱之崇祀名宦
　　刘源湛字石友湖广新乡人任武徳道存心忠恕遇事明敏安徳地当孔道常多逃旂窝引之累民遭其毒则身家立破源湛独慎连环保任之法奸猾无所容足民赖以安委署臬留心平反竟以劳疾卒于官
　　连　登奉天人由生员功加于顺治六年累擢登州兵备道时海氛未靖登身先士卒勦抚兼尽民赖以安捐俸以修黉宫培植多士而鞫狱尤称明敏剖断如流一时有神君之颂卒于官举祀名宦
　　徐大用字器之奉天人初任莱州守清亷恵民秩满即以叅议道分守莱州顺治十年胶州总兵官海时行素骄蹇值奉调南征不即行抚檄大用监其军且促之时行嗾兵为逆逼大用同入海大用不从竟遇害州人建悯忠祠以祀之详秩祀志
　　胡文华字徳辉本武定州人入籍正白旂初任东平州有恵政顺治十二年超迁按察使时疑狱待质者系累至省动以千数文华明敏决断不旬月而谳遣悉当案无留牍通省咸颂其神
　　施闰章字尚白江南宣城人顺治十三年任提学佥事以名教自任开讲明湖之上其校文研精理法撷华采实各当其可而谆谆提命者惟以孝弟亷耻为防闲东省士风归醇返朴者闰章陶淑激劝之力也康熙五十三年公举入通省名宦祠
　　杨竒烈奉天葢州衞人弱冠知沂州有声誉寻迁登州守康熙二年歴按察司副使分守登州道防于七之变总督祖泽溥亲率大兵进讨登莱二郡供亿浩繁竒烈外抚流移内供军旅阖属官民皆受其庇后贼平得贼嚢箧私书对众焚之保全者不可胜计又督帅以贼首逋逃其亲党俱在莱掖之朱桥王徐二村欲纵兵焚之竒烈愿以家属百口保二村之民事遂得解莱民感戴更甚于登两郡俱建有感恩祠李兴祖正黄旂汉军由廕生初任直庆云知县康熙二十四年新设沂郯海赣捕盗同知以兴祖陞补莅任之初即躬亲相度于两省接壤四山扼要之地建立衙署又招降李二和尚余党使尽首来归予其自新同入编户尽为良民乃于山中建立　文庙举行饮射读法之礼聚俊秀者相与磨砺诗文以销其桀骜之气不数年翕然有淳雅之化旋陞直河间知府三十二年转山东盐运使恤商恵灶政绩甚着而复留心古迹凡登临逰览诸胜百废具举葢翩翩贤大夫也明湖厯下亭捐俸修葺因立石纪之葢欲追踪北海云
　　宋　荦字牧仲商邱人由廕生康熈二十六年任山东按察使甫下车即开释疑狱禁絶诬枉保全罣悮一时吏民皆畏威懐徳咸自称无寃东省命案最繁率多轻生驾害及至昭雪而中人之家已破矣荦令州县验实立案必防其唆讼之人尽法绳之刁风稍熄及嵗歉运家粟以助赈自商及济布置庄佃接踵移运无输餽之劳东人至今徳之累官至冡宰告归卒于家
　　喻成龙奉天人康熙二十六年任盐运使精明亷干遇事敢为尝铭其门曰经盘错以见节处脂膏而不染阅四年陞按察使伸寃理枉狱无淹滞又二年陞布政使轻徭减羡大法小亷旋陞湖广总督政声大着东人尝望其丰采曰此第一清官也
　　丁　字次兰江西丰城人康熈二十六年任莱州道防登州饥请移莱粟以赈之至明年莱亦饥而粟不继乃亲募富室廪蔵煑粥以赈民争义之皆量其余粟烝炊饼饵置诸通衢以待饿者是嵗饥而不害
　　徐　炯字章仲江南昆山人康熙三十九年以工部郎中出督山东学政尝捐俸修白雪书院访李氏后裔俾其世守赡以恒业又檄各州县设立义学以学租赈余银两抵脯修之用不累牧令后累官至直巡道卒于宦邸东人思之为之公举入祠
　　张伯行字孝先河南仪封人潜心正学讲明诚之实用故其居官以不欺为本康熈四十二年任济寜河道凡所疏濬宣泄之宜古今同异之辨彚订成书名居济一得司河务者资考镜焉至其清操劲节逺近着闻阅三年超擢福建巡抚【以上司道共一十三人】
　　李　煌江南宣城人为莱州司理顺治十年胶镇海时行为逆既杀叅议道徐大用乃召司理等官煌至大骂不屈遂被害煌之将刅也逆队中有张思选者系陜西延安人为胶镇旗鼓司是日兵哗于郊屠僇守土僚佐命思选刅煌思选以刀击柱曰国家养兵有年闻征调不发乃谋逆耶以刀掷时行误中柱时行急缚骈斩之其妻妾子女无一存者有仆张俊携防孤以逃越旬日俊遇煌于道曰尔主今日战于庙湾嘱我善视尔防主可勿逃也言讫不见明日时行被擒于北海胶人义其事为立悯忠三公祠
　　罗文瑜字辉山奉天广寜人康熈四年任济南府甘淡泊严取与贪墨属吏闻风解绶时军兴旁午供应烦扰济南为诸郡之领袖一切度支徭役皆斟酌得宜赢缩相济无私毫偏累尝奉拨军饷三十万两恐所属催科过亟因而病民乃亲厯三十州邑多方劝谕鼓励急公而即以巡厯之暇携常所课士文丹黄甲乙令诸生就近领教论文之余輙勉以立身大义一时士风为之丕振嵗稍歉即捐俸煑赈设厰于三闗以待四方之流移者安辑兵民清理狱讼当道文武实嘉赖之康熙五十二年士民公吁入名宦祠胡世威字绍衣奉天金州人康熙十九年由内翰出为兖州府黄河同知分理河务不辞劳瘁遇桃伏二汛则寝处河干闻警即奔赴抢护过秋深则返署一觞一咏陶然自得河使者尝嘉奨其劳欲表荐之世威辞曰臣子岂以劳可塞责耶亦当几防有禆益于地方而后无愧此行也乃相度形势筹画措置开引河一道筑遥堤数十里而曹单间遂迄无河患罗大美字在中四川阆中人康熙十五年任鱼台知县因嵗荒代民垫解以免追呼久而免其偿十七年奉文恊济彭口派夫一百名里民苦之大美力请而得免后遂永以为例累陞至青州府知府尝三署道印威恵并着青人欲置像立祠鱼人闻之咸来助役大美蹙然曰吾得免为俗吏足矣岂敢邀清白名以文懐磗旧俗耶乃力辞鱼人而厚遣之青人以具材庀事要之大美含其请因修十三贤祠并髙城之北闗至今碑碣犹存
　　杨朝徴字简侯镶白旂汉军由侍衞改文阶康熙二十一年出守东昌严絶苞苴培植庠序遇嵗旱輙跪祷于各神祠每祷必应郡西南洼下潴水常病行李捐资创建石桥凡三座各属例徴临清仓米折大为民扰朝徴详请归入条编总徴分解聊城县挑浅夫役偏累不均朝徴公之甲递诸凡措施皆为民谋永逺之利至今士民犹感颂之
　　刘徳芳正红旂人由例监厯任东昌知府府境西南地洼秋水泛涨每为民患徳芳力请开临清下河以泄涝水郡人永赖又善调辑兵民一郡宁谧公举入祀名宦
　　孙元衡江南桐城人康熙二十九年任东昌府知府劝课农桑作养士子严徴输之法减浮额之羡在任二年吏民咸称之请祀名宦
　　李世敬直大兴人康熙三十八年任兖州府知府莅任之初即重修府学　文庙僚属有议捐议助者世敬皆却之曰非不欲借众力恐以招不洁之名也四十二年郡饥奉檄发粟以赈世敬按歴州邑穷乡僻壤皆手籍而面稽遇有遗亡后至者则出已俸以偿之在任七年民洽其徳以疾卒于官士民为之立祠
　　朱国祥镶黄旂汉军康熙十三年知夏津县兴利除知无不为至设立新庄安挿流民另自为甲其法甚善以卓异陞宣化同知三十七年任东昌知府夏民闻之趋迎几至空市国祥亦以公事两至县施恵于民较他属必倍焉卒于官阖郡公请入名宦祠程鹍化福建莆田人康熈五十年知东昌府聊城为郡之首邑从前有学无　庙凡春秋丁祭皆将事于郡学鹍化下车之初即以建　庙为己任阅二年而告成凡礼乐祭器悉备其有功于庠序者也【以上知府共十人】
　　孔衍淳至圣六十五代孙顺治元年任曲阜世职知县莅任之初遇土冦发费泗两县间衍淳力请省防兵躬为向导贼乃授首又乙未庚子壬寅三遇饥荒衍淳皆捐资煑赈抚慰灾黎全活者甚众乡党称其贤
　　穆从墨直遵化人顺治元年任莱芜令招抚流移重农劝士修举废坠民忘鼎革之象后慕阙里　圣人之遗风遂授防曲阜云
　　孟化龙陜西渭南人顺治初知武定州莅任日视州境凋敝而檄拨军饷甚急化龙曰民贫若此尚堪催科耶吾请命于上台冀须臾缓入郡涕泣以陈格于令不得行返次济阳深夜自经题诗于壁云薄宦天涯愧此生家园千里梦难成劳心抚字催科拙无限当年卓鲁情讣至民皆感激立祠南门以祀之傅世烈奉天人顺治二年知曹县嵗时巡行郊野闾阎疾苦靡不周知事无论大小凡不便于民者悉报罢而抚流移勤劝课允称循吏寻擢松江府终按察司副使
　　线　缙奉天人顺治初知曹州治尚简易劝垦荒地嵗不下数百顷后土贼窃发隣境□杌而曹乃获安州志称其有郑荘之风葢又能好贤礼士者也累官至副都御史
　　冯祥聘直山海衞人顺治初年以生员任齐河令时流贼逼城祥聘捍御有方城得保全论功陞湖广长沙府同知寻知府事
　　王用体山西髙平人顺治间知齐河县时凋瘵之后又遇灾荒公私交困用体抚字催科两得其善以是民不流离夙逋万金悉燬家代完民甚感之
　　牛友月山西隰州人顺治初任长清知县在任五年凡征收银米耗羡一无所取俱留贮仓库人皆莫识其意后遇嵗歉赈粟不敷察荒使者有难色友月曰吾预筹之矣悉籍以助台宪皆奨之后卒于官士民为请立祠许之
　　乔壮受山西猗氏人顺治初年知阳信县抚字维勤催科有法不事扑而民无逋欠尤善谳狱讼无淹夕康熈三十四年公举入祠
　　刘名标镶红旂人顺治三年任胶州同知亷明有才断凡邻境疑狱台宪悉檄委代理事无寃滞未满秩以交荐擢长芦运判后歴官本省督粮道
　　蔡廷瑓奉天广寜人初以拔贡任兖州府学训导顺治四年署张秋捕河通判擒土冦丁惟岳论功陞授曹县教谕李化鲸陷城廷瑓力战死之
　　杜良祚江南人顺治四年知海丰县时隣封多冦儆良祚筑城濬隍简阅民兵得健卒百五十人别为三队日训练激劝之贼至开城设伏擒其巨魁胁从者纵之明年贼攻庆云县甚急良祚率两队往援之贼惊遁庆云令率民奉牛酒犒师良祚曰吾未奉檄而来岂可攘君保障功卒不受寻以忧去两县士民皆赴省请留良祚不可乃止
　　宋贤都奉天人顺治五年知城武县时李化鲸之变起于仓卒贤都不及防初以甘言诱之化鲸遂不为备进攻曹县贤都募死士夜薄其营化鲸觉复攻城武贤都力战不克而死阖门二十八人皆被化鲸脔之事平持论者谓其初受贼饵死不足以塞责邑人哀之为之建祠嵗时祀焉
