<!-- { "loadSidebar": true } -->
　　范　县在府西北一百八十里东二十里至兖州府之寿张县界【至县治四十里】西一十五里至观城县界【至县治四十里】南五十里至濮州界【至州治六十里】北二十里至兖州府之阳谷县界【至县治五十里】东南七十里至郓城县界【至县治九十里】东北一十五里至寿张县界西北三里至朝城县界【至县治三十里】西南三十里至濮州界东西广三十五里南北袤七十里
　　观城县在府西北一百五十里东二十五里至范县界【至县治四十里】西三里至直之大名府清丰县界【至县治四十里】南二十里至濮州界【至州治四十里】北七里至直之大名府南乐县界【至县治四十里】东南一十三里至濮州界东北二十里至朝城县界【至县治四十里】西北七里至南乐县界西南二十五里至清丰县界东西广二十八里南北袤二十七里
　　朝城县在府西北二百里东二十里至兖州府之寿张县界【至县治五十里】西二十五里至直之大名府南乐县界【至县治六十里】南三十里至濮州界【至州治八十里】北二十里至东昌府之莘县界【至县治四十里】东南二十五里至范县界【至县治三十里】东北二十里至兖州府之阳谷县界【至县治四十里】西北六十里至直之大名府元城县界【至县治九十里】西南二十五里至观城县界【至县治四十里】东西广四十五里南北袤五十里


　　山东通志巻五
<史部,地理类,都会郡县之属,山东通志>
　　钦定四库全书
　　山东通志巻六
　　山川志
　　禹贡之叙九州也纪以名山大川为疆域标凖而职方因之其在东土者岱为宗沂作镇河润千里济注独流而海实百川之长其他则羣峯嶫凌汉参云众壑沦涟浮霞映日殚郭璞之笔竭桑钦之词岂易状此高深综其巨细哉是志踵事加详按区析载仍作山总水总以冠之葢山分支干则险易可以周知水悉源流则津渠可以因度体
　　国经野之策一披巻而得之君子闳雅博物所以贵致用也若借以资登髙之赋代卧游之圗又其余事矣作山川志
　　山总　【川各有总山总则志其脉络自东北而西南岱宗之来龙过峡防卫迎送开帐穿心灼然可见旧志所未及也至各州县所有之山仍照旧志谨其方位道里而厘正之】
　　山宗岳岳宗岱言岱而东省之山具綂矣顾不辨其脉之所自出而钜细错陈犹举网之无纲也志山经者多以岱宗发脉西南随河济而抵于渤澥按之方位向背参差不合葢数千年无证之者我
　　圣祖仁皇帝之论曰古今论九州山脉但言华山为虎泰山为龙地理家亦仅云泰山特起东方张左右翼为障
　　总未根究泰山之龙于何处脉朕细考形势深究地络遣人航海测量知泰山实龙于长白山也长白绵亘乌喇之南山之四围百泉奔注为松花鸭緑土门三
　　大江之源其南分为二干一干西南指者东至鸭緑西至通加大抵高丽诸山皆其支裔也其一干自西而北至纳禄窝集复分二支北支至盛京为天柱隆业山折而西为医巫闾山西支入兴京门为开运山蜿蜒而南磅礴起顿峦岭重叠至金州旅顺口之铁山而龙脊时伏时现海中皇成鼍矶诸岛皆其露处也接而为山东登州之福山丹崖山海中伏龙于是乎陆起西南行八百余里结而为泰山穹崇盘屈为五岳首此论虽
　　古人所未及而形理有确然可据者或以界海为疑夫山势聨属而喻之曰龙以其形气无不到也班固曰形与气为首尾今风水家有过峡有界水渤海者泰山之大过峡尔宋魏校地理说曰傅乎江放乎海则长白山之龙放海而为泰山也固宜且以泰山体位证之面西南而背东北若云自函谷而尽泰山岂有龙从西来而面反西向乎是又理之明白易晓者也
　　圣言直指旷若蒙按脉以寻表里洞见谨以岱脉为本
　　以左右翼卫为支次第详述之如左
　　泰山之脉由辽东旅顺口渡海为北皇成【一作隍城】岛南皇成岛小钦岛大钦岛鼍矶岛高山岛长山岛【其附脉之岛则有大竹岛小竹岛沙门岛侯鸡岛大黑岛小黑岛】登陆入蓬莱县境左翼为栖霞县之翠屏山【分支东结福山宁海文登荣成诸山】出淸阳水至之罘海口为之罘山右翼为栖霞县之蚕山出黄水河西北迳黄县境至黄河营海口为屺岛其中为正脉居东北而达西南自丹崖山而西为平山又南
　　为崮山【三山皆蓬莱县南其聚脉之山东则有福山县之崱屴山西则有蓬莱县之赤山紫金山石门山南则有蓬莱县之九目山磁山三山牛头山石劈山龙山虎山平山巨山密水山望海岭黄县之蔚阳山栖霞县之公山松山】又西南入栖霞县境为艾山【西大河南流分支东南结海阳莱阳即墨诸县之山】又入招逺县境为罗山【頴门河北流】又西入黄县境为莱山为卢山【其拥脉之山有黄榆山丫角山绛山石城山鲁基山鳯喙山】又西南为蹲犬山【随家疃河北流大沽河南流】又南复入招逺县境为滚粟山又南为分水岭【石星河北流岭以南涧水南流】为齐山又南迳莱阳县境为志霞山【平南河北流】为芝山【东良河北流】复入招逺县境为塔子山又西入掖县境为沙岘岭旋沟岭【二山之水入万嵗河西流】为唐家山【苏郭河西流】又南为崮山为分水岭【白沙河北流庙埠河南流】分水岭之西北则为莱州郡城城北濒海结为三山岛【其拥脉之山则有双山雄山大基山寒同山笔架山皇城顶福山禄山单山】自分水岭折而东南为马鞍山【小沽河南流】为大泽山岱脉之所聚也【其聚脉之山则有两目山青山天柱山崮山黑土山两髻山高望山海眼山芝莱山界山三戸山】又南为明堂山自此地旷水分中隆为脊东南至胶莱河河中有分水岭【左水迳即墨出胶州淮子口右水迳掖县出海仓口】渡河而南入胶州境为棘埠岭【直路屯河西北流】为九层岭【墨河东流】为七宝山【洋河东流】又南为五努山【即铁橛山胶水西北流朱阳河东北流分支西北结诸城安邱潍昌邑诸山】又南为长城岭【其拥脉之山则有艾山东石耳山西石耳山蜈蚣山灵鹊山捉马山小珠山大珠山空同山松山】又西南入诸城县境县西南有囘头山岱脉之所回也【分支南结日照安东卫诸山其拥脉之山则有云母山芍药山鼓山石楼山重罗山藏马山牛龙山琅琊山】自此折而西为竹山为雷石山【长城所经】为障日山【百尺水东北流】为卢山【卢水北流】为大仙山为桃林山为马耳山有黄草关【长城所经　白敛河北流】又西为分流山【小水河北流　其拥脉之山则有五朶山九仙山昆山石屋山】又西南入莒州境为高柘山【浯水东北流　分支北结安邱潍县诸山南结莒州兰山郯城诸山】为卧牛山【长城所经】又西南为箕屋山【潍水东北流】又西入沂水县境为大弁山【长城所经】有穆陵关【沭水南流　其拥脉之山南则有莒州之云孔山壶山七宝山黄山独坐山沂水县之大岘山荆山外则有安邱县之摘药山望海山擂鼓山鹰嘴山鳯皇山灯台山】又西入临朐县境为沂山古所谓东泰山也实为岱脉结顶之处【沂水南流弥汶北流　分支南结沂水防隂防费诸山由防山分支南结滕峄邹泗新泰宁阳诸山北结青州府治益都诸山又西北结博山淄川长山邹平诸山】列为东镇与岱埒尊【其左右拥脉之山北则有临朐县之嵩山黑山冶源山胊山纪山柳山龙山粟山逢山仰天山石门山莲花山八岐山南则有防阴县之范协岭鲁山松仙岭】又西为莲儿山又西入博山县境为鹿町山为南博山又西入莱芜县境为黄谷山为瓮口岭有靑石关【分支南结莱芜新泰诸山】为大昆仑山又西为原山岱脉之要枢也【汶水南流淄水北流其拥脉之山南则莱芜县之文字岭石马山苍山北则博山县之神头山岳阳山黑山鳯皇山又西有】
　　【淄川县甲山】又西入章邱县境为黑牛岭为长城岭【一名长春岭莱芜接界分支北结益都诸山其拥脉之山南则有莱芜县之马鞍山方舟山大舟山香山肃然山北则有章邱县之赵洞山天仓岭平顶山冶山西龙洞山】又西南入歴城县界循长城而西为梯子山岭络羣峯为岱宗北障【锦绣川西北流川南则有屏风山金庐山龙集山平头山龙门山瓦子岭川北则康王山迤至大佛顶诸山】其西
