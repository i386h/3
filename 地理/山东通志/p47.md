<!-- { "loadSidebar": true } -->
　　灉河【即古灉沮会同也】上源为贾鲁河本黄河决口故道自河南仪封县黄陵冈东北由祥符县境至刘家亮庄入东省曹县界东北迳桃源集苑家桥又东迳安陵集张家湾又东北至朱家桥【曹县境内行二十里】入荷泽县界【两界中有定陶县河道一段】又东北迳金堤集至县城东折而北至双河口一支东流入钜野嘉祥达牛头河【详后南清河】一支东北流又分为二一入雷泽一达郓城其入郓城者为古灉河又为枣林河自双河口北迳李家庄至阎什口【荷泽县境内行一百二十里】入濮州界又东北至红船口【西岸为濮州】入郓城县界为西里河又东北迳殷家庙水保集至五岔曰有冷庄河水入之【冷庄河详郓城县】又东北迳潘家渡萧皮口新兴屯至张家楼【郓城县境内行七十余里】入汶上县界又东至黑虎庙【汶上县境内行二十里】入寿张县界又东迳范城桥温家口鱼戸口至岔河桥为赵王河【自黑虎庙以下为宋时运道寿张县境内行二十三里】入阳谷县界又东北至万家桥【阳谷县境内行十里】复入寿张界又东北迳半邉店至积水闸入运河【寿张县境内复行一十五里　按以上诸河在各州县境内虽通塞不同而故道源流歴歴可数虽各命以异名而其为清河之脉络相通固支分而条贯也再详济水之分流会合者】
　　马颊水　水经注谓之马颊口【另一马颊名同河异】北淸河上源悉为运河所截惟此水为东会济汶之故道今自东阿县运河东岸五空桥东北流迳洙泗口【有苇河自曹家单薄下汇流北注又有支河自月堤下汇流东北注会于洙泗口名三岔河】又迳晋城庄呉家庄至大洪口有龙潭水入之【黑龙潭白龙潭皆在张秋镇东北乃济水伏流之所也东南入马颊水】又东北迳史家桥关山桥洪桥至厐家口【东阿县境内行六十里】与济汶二水会
　　济水故渎　由定陶县北至荷泽县之宝珠寺入钜野县界迳安兴墓集又东北入郓城县界折而东流至县南八里河环城东北流迳七里铺至柳条园入安山湖【在东平州境内明代潴为水柜在运河西岸】由似蛇沟出水入运河【按禹贡导流水东流为济又云东出于陶邱北又云导菏泽被孟潴则济水之见于曹濮间者乃禹迹也自防通河横截南北而济水不得北会于汶其运河以南之济水惟南济东流入泗而北济仍散见于廪邱大野之间虽有故渎或溢或潴无敢轻议疏瀹以还其固有者皆因瞻顾运道恐其奔溃为患也然济潜行地中随处见其会汶入海之性犹在故逾运而复出者仍与汶合入海】复由东岸之金线闸分流下注即今之三空桥也东迳牛家楼西汪村入东阿县界又东北迳渰汪村至班鸠店与汶水会【自桥下至班鸠店行六十里】按水经济水东北至安民亭汶水从东北来注之今东平州西有亭子泊即安民亭也有渠曰七里河自州西王家洼西北迳呉家桥亭子泊桥折而东北由清河沟又迳王家桥石板桥至卢家村与汶水会
