<!-- { "loadSidebar": true } -->
　　礼　震【字仲威平原人师事大司徒欧阳歙受尚书歙坐罪下狱震年十七自系尚书求代歙死曰歙学为儒宗八世博士门单子幼未能传学上令陛下获杀贤之讥下使学者丧师资之益乞杀身以代歙命书奏而歙已死狱中乃徒步归光武嘉其仁义拜震郎中】
　　伏　恭【字叔齐琅邪东武人司徒湛兄子也湛弟黯明齐诗改定章句作解说九篇恭少传黯学光武时太常试经第一拜博士迁常山太守敦修学校敎授不辍由是北州多为伏氏学明帝临雍拜恭司空章帝行飨礼以恭为三老子寿官至东郡太守】
　　周　泽【字稚都北海安邱人少习公羊严氏春秋隠居教授中元初为黾池令奉公克已吏人爱之拜太常果敢直言数有据争明帝以北地太守廖信赃物班诸亷吏唯泽及光禄勲孙堪特防赐焉堪字子穉明经学有志操以节介气勇自行行类于泽故京师号曰二穉】
　　王　景【字仲通琅邪不其人少学易沈深多技艺明帝时辟司空府诏景与将作谒者王呉共修作浚仪渠呉用景墕流法水乃不为害后议修汴渠遣景与王呉修筑景商度地势凿山阜破砥碛直沟涧防遏冲要疏决壅积十里立一水门令更相回注夏渠遂成景由是知名后为庐江太守修起稻田教用犂耕境内丰给】
　　王　扶【字子元掖县人少修节行客居不其县所在化其徳国相张宗请谒不应欲强致之遂杖防归里太傅邓禹闻其贤辟不至后拜议郎会见恂恂然性沈正不可干以非义永平中刘复着汉徳颂称扶为名臣云】
　　牟　融【字子优北海安邱人少博学以尚书教授举茂才为丰令州郡称最永平中入为司校尉多所举正百僚敬惮之后由大司农进为司空融经明才髙善论议举动方重得大臣节肃宗朝为太尉叅録尚书事】
　　呉　良【字太仪临淄人为郡吏嵗旦入贺门下掾王望举觞上寿謟称太守功徳良曰望欺謟愿无受觞太守敛容而止东平王苍荐其学通师法行中表仪明帝以为议郎因劾信阳侯隂就倚恃外戚无人臣礼左转为郎邱长官终司徒长史】
　　寒　朗【字伯竒鲁国薛人好经学永平中以谒者守侍御史与三府掾属考按楚狱察出忠平等奸诬力争上前章帝幸洛阳録囚徒理出千余人拜为济阳令终清河太守】
　　江　革【字次翁临淄人少孤遭乱负母逃数遇贼涕泣哀求辞气诚恳贼不忍杀指示避兵之方遂得俱全转客下邳贫穷裸跣行佣供母母终庐墓不除服永平初举孝亷为郎补楚大仆终谏议大夫】董　永【千乘人父亡无以塟乃从人贷钱一万曰无偿当以身作佣毕道遇一妇人求为永妻永与诣钱主令织缣叄百匹以偿一月而毕辞永曰我天之织女縁君孝上帝令我助君偿债言讫凌空去】
　　承　宫【字少子琅邪姑幕人少孤为人牧豕乡里徐子盛以春秋授诸生宫息庐下聴讲勤学不怠三府更辟皆不就永平中征拜博士迁中郎将数纳忠諌朝臣惮其节名播匈奴单于使来尝求见之官至侍中祭酒】
　　曹　褒【字叔通鲁国薛人侍中充子传父业博雅疎通章帝欲制定礼乐褒为博士上疏陈礼乐之本制改之意拜侍中受命次序礼事依准旧典为百五十篇太尉张酺等非之汉礼竟不行出为河内太守时春夏大旱褒去奸残澍雨降秋大熟复为侍中褒博物识古为儒者宗作通义十二篇又传礼记四十九篇教授诸生千余人庆氏学遂行于世】
　　孔　僖【字仲和自安国以下世传古文尚书毛诗僖与崔篆孙骃相友善同游太学习春秋章帝以为兰台令史帝东巡幸阙里以太牢祠孔子僖因自陈谢应对称防拜郎中使校书东观终于临晋令】魏　应【字君伯任城人习鲁诗为博士累官光禄大夫应经明行修弟子自逺至着録数千人章帝甚重之时会诸儒于白虎观讲论五经同异使应専掌难问侍中淳于恭奏之帝亲临称制如石渠故事】
　　戴　宏【字元襄济北刚人胶东相呉祐闻宏讽诵之音竒而厚之愿与为友宏知名东夏卒成儒宗官至酒泉太守有清誉】
　　郑　均【字仲虞东平任城人兄为县吏受礼遗均諌不聴脱身为佣得钱帛以与兄曰物尽可复得吏坐赃终身捐弃兄悟遂亷洁州郡辟召称疾不应建初六年公车特征乃至再迁尚书数纳忠言帝重之后病乞归遂不起帝东巡过任城幸其舍赐尚书禄终身】
　　淳于恭【字孟孙北海淳于人家有山田果树人或侵盗辄助为收采又见偷刈禾者恭念其愧因伏草中盗去乃起里落化之王莽末恭兄将为盗所烹恭请代得与俱免兄崇既卒恭养防孤教诲学问有不如法辄反用杖自棰以感悟之儿慙而改过章帝下诏美恭素行除为议郎】
　　魏　霸【字乔卿济隂句阳人建初中举孝亷和帝时为钜鹿太守以简朴寛恕为政掾吏有过先诲其失不改乃罢吏相毁诉霸称他吏之长不及其短言者懐慙谮讼遂息后官至光禄大夫】童　恢【字汉宗琅邪姑幕人父仲玉值嵗饥倾家赈恤族里全活者以百数恢少为郡吏执法亷平除不其令吏民有违禁者随方晓示其善者则嘉劳之教民耕织皆有条章比县流民徙归者二万余户民尝为虎所害恢设槛捕获二虎咒曰王法杀人者死伤人则论法若杀人者当埀头伏罪非者其号呼称寃一虎低头闭目即杀之一视恢鸣号乃释放吏人作歌以颂之后迁丹阳太守弟翊字汉文以孝亷除须昌长治亦冇异政】
　　戴　封【字平仲济北刚人年十五诣太学师　东海申君申君卒封为营防丧至东海　母以封当还豫为娶妻封经其家拜亲不宿而去还京师卒业以对策第　迁西华令蝗不入境大旱祷请无获乃积薪自焚火起大雨迁中山相诸县囚四百余人辞状已定当行刑封哀之皆遣归与还尅期无一违者永元中征拜太常】
　　孟　宗【字恭武孟子十九代孙事母至孝母嗜笋冬月末生宗入林泣之笋忽出取以供母后为盐池司马自捕鱼作鲊寄母母不受曰汝为鱼官以鲊寄我非避嫌也后歴官司空】
　　所　辅【永初二年剧贼毕豪等入平原界县令刘雄将吏士乘船追之至厌次河与贼合战雄败被执贼以矛刺之时辅为小吏前叩头求哀愿以身代贼纵雄而刺辅贯心洞背即死东郡太守捕得豪等具以状上诏书追伤之赐钱二十万除父奉为郎中】
　　王　龚【字伯宗山阳髙平人初举孝亷行迁青州刺史劾奏贪浊二千石数人安帝嘉之征拜尚书建光中迁汝南太守政崇温和引进郡人黄宪陈蕃宪不屈蕃遂就吏累官至太尉龚嫉宦官専权上书极言其状诸黄门恐惧各使賔客诬奏龚罪李固乃奏记于梁商曰王公以坚贞之操而为谗人所搆语曰善人在患饥不及餐此其时也梁商言于帝乃得释】
　　成翊世【字季明平原乐陵人好学明道少为郡吏尝諌邓太后归政后安帝征为尚书郎见纳用延光中中常侍樊丰等譛太子保翊世诣尚书讼之深言中常侍樊丰等诬罔之状不从丰因陷以罪下狱免归及太子保复立是为顺帝征拜议郎不受执政者交引除尚书在朝正色百僚敬之】郎　宗【字仲绥安邱人学京氏易善风角星算知占候吉凶安帝诏对称旨拜呉令尝上书言京师当有大火记以时日果如其言上以博士征之宗耻以占候见知夜悬印绶于庭遯居华山终身不归】郎　顗【字稚光安邱人父宗善风角星算为呉令顗少传父业兼通经典勤心锐思朝夕无倦顺帝时灾异数见公车征顗乃拜章言其故复陈便宜七事拜为郎中辞疾不就】
　　滕　抚【字叔辅北海剧人初为涿令有文武才用太守以其能委任郡职风政修明流爱于人在位七年道不拾遗顺帝末扬徐盗起朝廷博求将帅以抚为九江都尉讨贼大破之东南悉平以抚为左冯翊所得赏赐尽分麾下抚方直不交权势太尉胡广承宦官旨奏黜抚故不得封天下冤之】范　式【字巨卿山阳金乡人少游太学与汝南张劭为友竝告归式为劭曰后二年当过拜尊亲乃尅期别至期劭白母请设具待范母曰二年之别千里约言尔何信之审耶劭曰巨卿信士必不乖违式果如期至后式仕郡功曹而劭寝疾叹曰恨不见吾死友遂殁式梦劭来诀别即告太守驰往赴之劭将而柩不前移时乃见有素车白马号哭而来者其母望之曰是必山阳范巨卿也留止冢次为修坟树而去长沙陈平子亦在太学慕式不及见临终乃制帛为书以遗式令其妻往见式式怆然悲泣乃营防其丧归长沙计吏上式行三府竝辟不就举州茂才四迁荆州刺史时有友人孔嵩以家贫亲老变姓名充导骑式审识之把臂语平生甚欢勅县代嵩嵩以先佣未竟不去式仕终庐江太守嵩亦为南海太守俱有威名】
　　赵　苞【字威豪东武城人举孝亷为广陵令视事三年政教清明迁辽西太守抗厉威严名振边俗遣使迎母及妻子垂当到郡母及妻子为贼劫质载以击郡苞督兵御之贼出母示苞母曰无负忠义遂力战破贼母妻遂为所害苞母讫谓乡人曰食禄以避难非忠也杀母以全义非孝也何面目立于天下呕血而死封鄃侯】
　　孔季彦【曲阜人孔子二十代孙守其家业门徒数百人梁人有继母杀父其子杀之有司欲当以大逆季彦曰继母如母谓有父也今既杀父母名已絶昔文姜与弑鲁桓春秋去其姜氏宜以非司寇而擅杀当之不当以逆论延光元年河西大雨雹安帝召见问故对曰此隂乘阳之征也今贵臣擅权母后党盛陛下宜修圣徳虑此二者帝黙然左右皆恶之季彦曰吾岂容媚势臣而欺人主乎举孝亷不就】滕　延【字伯行北海人为济北相时中常侍侯览小黄门段珪在济仆从宾客侵凌百姓劫掠行旅延收捕杀数十人陈尸道路珪怒诉于帝坐免官后为京兆尹冇理名】
　　王　畅【字茂叔山阳髙平人太尉龚子举茂才四迁尚书令出为齐相征拜司隷校尉所治称严明以坐事免官太尉陈蕃荐畅清方公正由是拜为南阳太守奋厉威猛功曹张厰谏曰化人在徳不在用刑畅因更崇寛政教化遂行郡中奢靡相尚畅以布衣皮褥矫之后官至司空名在八俊】公沙穆【字文又胶东人习韩诗公羊春秋尤鋭意河洛推步之术隠东莱山富人王仲欲以百万金与穆为资穆曰以货求位吾不为也后举孝亷迁缯相缯侯故不法穆至开喻之转农令有善政】襄　楷【字公矩平原人好学博古善天文隂阳之术桓帝时宦官専朝灾异尤数楷诣阙上书言灾异之故杀太守成瑨刘瓆等之冤又云闻宫中立黄老浮图之祠而嗜欲不去杀伐过理大违其道书上诏尚书问状中平中征为博士不至后罹党禁赖平原相史弼争之得免】
　　司马均【字少賔东莱人隠居教授不应辟命诚信行乎乡里人冇所争辄曰而敢祝少賔乎不直者终无敢言和帝时官至侍中以衰老归赐大夫禄】
　　孙　斌【齐人桓帝时第五种为卫相斌为门下掾种善遇之种迁兖州刺史举劾中常侍单超兄子匡赃罪超以事陷种徙朔方超甥董援为朔方太守畜怒以待时斌已辞掾隠迹屠钓问具闻超谋乃谓其友人闾子直甄子然曰危者易仆可为寒心吾今方追第五使君庶其难将以付子二人曰是吾心也于是斌晨夕追种于太原遮险格杀送吏以所乘马与种斌自步从一昼夜行四百余里匿种于闾甄二家后数年会赦种乃得脱归】
