<!-- { "loadSidebar": true } -->
　　王　磐【字文炳广平永年人中统间拜益都等路宣抚副使以疾免居青州李璮将复宋磐驰入京师告变世祖嘉之拜翰林学士】
　　温都尔【字瑞芝上都人元统间为益都路总管有盗刼人为都刺所获其党贿宣慰使令纵之并诬以枉勘后复行刼河间路获之始白其诬又亲王玛噜镇益都其府卒多扰民温都尔裁抑之民赖以安】
　　司仲可【中统间为临淄尹辟田野兴学校盗贼止息囹圄空虚时亷访使表仲可善政第一】陈仲祥【中统间为临朐尹操守亷洁布政和平每遇嵗防隣境流移之民皆令布居山冈时加赈恤每出羣遮道而拜仲祥察其疾苦随地处分且劝慰之曰吾欲若辈尽山泽之利以便自给也人皆感激称乐土焉】
　　翟子英【中统间为临朐尹亷洁勤慎才敏而练公余辄杜门端坐手不释卷声色一无所好】栾汝翼【成宗时知博兴州持已亷洁勤于抚字兴学重士民多化之】
　　张　俊【顺帝时知山东行枢宻院镇益都明兵攻广固俊悉力拒守城破携妻子投井死】于徳文【顺帝时为山东宣慰司副使明兵取益都城徳文与佥事齐都皆不屈而死】巴延布哈【字希古防古人顺帝时为益都路达噜噶齐迁山东亷访使驻益都城破被执不屈而死一门徇义者男女数十人】
　　王　玠【山西太原人顺帝时为夀光尹时嵗防盗起玠乃建亭讲武精阅士卒储粮积刍盗不敢近民赖以安】
　　【附】綦　泰【乐安尹详人物】胡　濬【益都路总管详人物】
　　明
　　刘子华【字昭甫宜春人明春秋工于诗词洪武初召见命赋开平王常遇春挽诗子华援笔立就诗曰挥戈十载定河山忽报星沉易水湾马首西风旌斾卷天涯落日凯歌还功成楚汉兴亡际名在韩彭伯仲间圣主思功心独苦黄金直欲铸真顔帝大悦问吏部何缺乏人得青州推官政绩茂着子仕谔亦有才名廷对亲擢进士及第】
　　欧阳铭【字日新南直泰和人洪武初知临淄县时副将军常遇春过临淄卒入民家取酒相殴击铭笞其卒而遣之将军召诘铭铭曰卒王师民亦王民也民殴且死卒不当笞耶将军意解为责军士以谢已而大将军徐达至军士相戒曰是尝抗常公健吏也】
　　赵　复【浙江鄞人洪武初知乐安县性刚毅善决防创修庙学桥梁公私不扰】
　　任　祐【河南灵寳人洪武初以太学生授诸城令政绩着闻】
　　王　铎【陜西阌乡人洪武时知夀光县劝农桑兴学校均赋役恤贫穷代去吏民道留之】王公懋【洪武初为髙苑县丞时有强贼数十人入城兵民仓卒不及御公懋率左右捕之贼伤公懋左耳不为动击杀二人余悉就擒事闻赐以绮帛而降指挥等官】
　　于子仁【湖广武冈人洪武时为昌乐县丞莅政亷能吏民畏服秩满民奏保留遂陞知本县后坐诬累民赴京诉理帝知其贤擢登州知府】
　　于　潜【河南鄢陵人永乐时由监察御史出知昌乐县革除奸弊修举废弛官至应天府尹】张　【山西榆次人永乐时知安邱县时妖妇唐赛儿等攻安邱与县丞马鸿率民兵以死拒守旬有五日城将陷防备倭指挥衞青兵至出城中兵合击大破之卒全安邱事闻擢山东左叅政鸿为左叅议】
　　赵　伟【山西潞安人天顺时青州知府有一家犯死罪三人伟怜其乏嗣委曲得活其一】李　昴【浙江仁和人成化时知青州府嵗大饥发官廪数十万石又劝富民出粟八万余石相助赈济流民至则煑粥给之郡人比之富公】
　　马　亮【北直成安人成化时知乐安县清直亷明门无私谒抑豪强赈贫乏人咸感其恵】奚　铭【顺天宛平人成化时知乐安县劝农桑兴学校除惩奸民俗大化行取监察御史】沈　清【浙江归安人成化时知乐安县政平民悦在任三年凡境内隄桥坛庙无不修举】杨　昕【浙江处州人成化时知夀光县亷明刚直嫉恶如雠时有豪滑大姓结党害民号为七虎昕悉按治之其患遂息】
　　方　璈【四川简人成化时知夀光县时嵗饥度厉设法赈恤民赖以安】
　　郑　珏【河南归徳人成化时知夀光县抚绥有方流民归业者一万余户】
　　朱允恭【北直保安人成化时知诸城县清介不阿以事忤缙绅被诬诏逮民诣阙保奏上嘉其能赐复职寻卒于官民甚哀之】
　　周　致【浙江鄞人治时知临淄县公亷明敏士民悦服尝署篆益都以公事至防城暴疾卒于逆旅雨邑民闻之争扶其柩后各送至水次而归】
　　李献可【北直固城人正徳时知青州府事无大小必三令五申而后行民有犯法当惩者必明示其罪由俟再犯而后刑之尝曰人言青俗强悍吾第见其梗直饶古风尔以绩最调开封府】牛　鸾【正徳时为益都知县时流贼刘七等焚屠城邑杀长吏诸州县率闭门守或弃城遁鸾独练兵士为城守与乐陵知县许逵互相犄角追奔斩获有功事平与逵俱超擢兵备佥事】
　　陈文伟【南直舒城人正徳时知安丘县才识明达膂力过人时流贼数十人突入县署掠库金而去文伟俟其行将三十里挟弹乘一骑驰赴之识其为贼首者弹发中左目又再弹中右目贼众大骇伏地请死文伟曰第为我送金还库当贷一死贼唯命文伟以一骑尾其后抵县羣贼请死文伟笑曰不足汚吾刅悉杖而遣之】
　　张　勋【正徳时髙苑县防城指挥时流贼杨寡妇冦掠州县兵备许逵击之于潍贼将走沧州勋度其必从城西间道乃勒兵邀之斩获甚众自是贼不敢窥青】
　　蓝　瑞【字伯麟河南邓州人正徳中为青州府推官莅政亷明吏民畏服】
　　温　纯【陜西三原人嘉靖间知夀光县辟草莱决寃滞一秉经术大着贤声行取监察御史】李宗枢【陜西富平人嘉靖时知诸城县邑多卫弁夺民田隠粮漏役大为民患枢悉按治之令占田者咸自首民得归田万余亩邑境东濒海秋收时羣盗常窃刈民禾放洋而去前令多不能制枢设法防捕盗皆屏迹民甚徳之】
　　姜　璧【顺天文安人隆庆时知乐安县丈量地亩编审徭役实心行政事无縁饰治以最闻】胡良机【字省之江西南昌人万厯时知临淄县以慈恵著称寻调益都淄人诣阙争之不得因召为监察御史】
　　王梦尹【直寜津人万歴时知临淄县时徐鸿儒以白莲教倡乱兖西邑有焚香聚众者将应之梦尹委曲谕以利害曰尔等愚民被诱甘蹈白刅者以向曽籍名伊教中惧株连不汝宥尔吾今为尔等明立自首之案彼虽有籍何虑哉且尔纵不顾身独不顾父母妻子乎众皆感泣其党立时解散寻调益都治亦称最】
　　汪乔年【字嵗星浙江遂安人天启时知青州府遇嵗饥輙捐俸钱倡率绅士咸输助赈各属额解常例嵗不下二万金悉辞不受每出聴事廊庑下置土锉十余令讼者自炊侯鞠吏无敢索一钱者陞任去郡人立祠祀之】
　　朱之冯【字乐三顺天大兴人崇祯时以叅议分巡青州每谳大狱止讯巨魁余悉纵遣两台尝病其失出之冯曰民之甘于从盗者正以株连惧罪尔若纵遣之后能改悔即为良民若仍复煽诱则亦巨魁也人服其言进副使奉表入都家属在济南十五年城破母李氏妻冯氏及子皆死之后之冯巡抚大同流贼陷城自经死】
　　张文烶【通州人崇祯初知益都县仁慈寛厚在任九年人感其恵】
　　文昌时【广西全州人崇祯时知临淄县以廉恵得民十五年城破与训导申周辅共死之】周啓元【湖广黄冈人崇祯时知髙苑县十五年城破啓元朱衣坐堂上死之】
　　李　耿【北直大兴人崇祯时知夀光县十五年城破耿自缢于城楼上】
　　【附】申良【知诸城县详登州府】
　　登州府
　　汉
　　毛　钦【桓帝时为黄令时张俭亡命东莱止李笃家钦操兵到门抚笃曰蘧伯玉耻独为君子足下如何自専仁义笃曰笃虽好义明公载半去矣乃逸俭使逃】
　　晋
　　厐　伉【懐帝时为东牟太守时王弥冦青州伉拒之不屈被害】
　　北朝
　　邢　臧【字子良河间人宣武帝时为乐安内史清慎奉法后迁濮阳太守亦有恵政】杜　弼【字辅元中山曲阳人明帝时为曲成令清静仁慈狱讼止息逺近称之时光州发所属兵达北海郡皆县令部送军所州兵多散去惟弼所送无一逸者其得民心如此】
　　唐
　　常　俊【宗时为登州刺史渤海靺鞨冦登州俊死之】
　　严　俊【宗时为登州刺史布治行恵吏畏其威民懐其徳】
　　郑　昈【荥阳人宗末为北海尉时县民孙俊聚党将应安禄山昈率众击杀之改登州司马李光弼表为武宁府判官后迁沂州刺史降贼李浩等五千余人】
　　毕元恺【穆宗时寜海州刺史子恵困穷民懐其徳】
　　五代
　　郭　进【深州博野人仕周为登州刺史郡多盗贼进率镇兵平之部内肃清吏民千余请立屏盗碑世宗命近臣撰文赐之】
　　李万超【太原人初仕周为莱州团练使从平淮南移登州团练所至皆有善政时诏重均田租前牟平令马陶籍文登隠田不税万超命系之将先斩而后闻陶惧遁由是人皆以实首赋役公平人心悦服】
　　宋
　　李继昌【上党人太宗时青齐嵗饥多盗乃授继昌登莱等处都廵检使剿抚并行羣盗乃息】侍其储【字景升河内人真宗时知登州防嵗饥其储请漕江淮米以赈贫乏活者甚众】刘　涣【字仲章保州保塞人仁宗时知登州増置刀鱼船以备海冦冦不敢犯民赖以安】郭志髙【仁宗时知登州修浚城池招置水军凡防海武备无不整饬歴久人感其遗泽云】赵　滋【字子深开封人仁宗时知登州乳山砦兵叛杀巡检滋闻变往按之入其垒次第推问得党恶百余人悉付之狱人莫敢动在郡五年盗贼屏息】
　　赵延【真定人神宗时为登州团练防御使判登州兵民安辑后知青州亦以循绩致誉】许　遵【字仲涂泗州人神宗时知登州详慎刑狱以强敏仁恕称】
　　苏　轼【字子瞻四川眉山人哲宗时知登州初元丰时尝知宻州司农行手实法不时施行者以违制论轼谓提举曰违制之坐出于司农是擅造律也未即行既而朝廷知其病民罢之安抚使捕盗卒凶暴恣横将为乱民奔诉轼轼识其姓名而故投其状于地曰必不至此卒闻之遂不为意乃徐使人诱出戮之哲宗即位改知登州未一月召入为礼部郎中将行以未覩海市为憾嵗当除为文以祭海神翌日海市现人以为清正之感通于神明愈惜其去登之速因志其海市诗文勒石蓬莱阁至今犹存附】马知节【知登州详东昌府】宗泽【通判登州详东昌府】马黙【知登州详人物】李师中【知登州详人物】
　　金
　　完顔【世祖曽孙天防时为寜海州刺史时赋役不均甚为民累分别髙下各得其平民皆服其至公立石颂徳隣境闻之多取法焉】
　　李自牧【大定中为栖霞县令専务徳化政简刑清邑称大治】
　　王　瑜【明昌时为文登县令持身正直劝农兴学専尚徳化不任刑罚】
　　史嗣真【渔阳人明昌时为文登县令不受私谒发奸摘伏庭无留讼代去民为立祠祀之】乌库哩荣祖【本名福兴河间人明昌时为寜海州刺史贞祐二年城陷荣祖力战死之】吴邦杰【哀宗末为登州通判元兵至被执驱令领兵攻城邦杰曰食君之禄而攻君之城可乎劝之降不屈与之饮食亦不顾遂遇害】
　　元
　　王鼎臣【真定人世祖时为栖霞尹期年教化大行风俗淳厚士民颂之】
