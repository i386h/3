<!-- { "loadSidebar": true } -->
　　濮州【汉之濮阳县也濮水名上承济水迳流于州之南故曰濮阳见水经注】
　　周为卫地【春秋荘公十四年诸侯防于鄄杜注鄄卫地今东郡鄄城也又国语云卫灵公之晋设舍于濮水之上夜闻新声召师涓受之即此】战国时属齐后又属赵秦属东郡汉置濮阳县为东郡治东汉因之晋为濮阳国【又析置鄄城县】北魏为濮阳郡隋属东郡【开皇初废濮阳郡十六年改为濮州又析置昆吾县大业初州废省昆吾县入属东郡】唐为濮州濮阳郡【武德四年复置濮州天宝元年改为濮阳郡乾元初为濮州濮阳郡】鄄城县倚郭【汉鄄城县属济隂郡濮阳县属东郡武德初始以鄄城为濮阳郡之倚郭】宋濮州仍治鄄城县金改属大名府路元为濮州直省部明初省鄄城县入州属东昌府【景泰三年以河患徙治王村即今治也】
　　皇清因之雍正八年分为直州【领范观城朝城三县】十三年撤直州改属曹州府编户二十八里
　　范县【齐人谓水之潴曰泛邑志范水在县城东大潴潭之别泛也】
　　古颛顼氏之墟夏商时为顾国【详圻封志】周时属齐【左传哀公五年晋范昭子奔齐封于此又孟子自范之齐即此】秦属东郡汉置范县属东郡东汉因之晋属东平国南宋属东平郡北魏为东平郡治【北齐废】隋属济北郡【开皇十六年复置】唐属濮州濮阳郡【武德初于县置范州五年州废属济州贞观八年改属濮州】宋金元因之随州省部明属东昌府【洪武二十三年因河决徙今治】
　　皇清因之雍正八年属濮州直州十三年随州改属曹州府编户一十三里
　　观城县【本古观国应劭曰即观城也左传夏有灌扈】
　　古为灌国【亦作观】周战国时属魏后属齐秦属东郡汉置畔观县属东郡东汉改曰卫国县晋及北魏皆属顿邱郡【初省临黄县入太和中复置临黄县】隋【开皇十六年】改曰观城县属武阳郡【初北齐又省临黄县入至是又复置临黄并析置河上县大业初又省河上入临黄并属武阳】唐属澶州【贞观十七年省观城入昌乐临黄二县大业七年复置】宋属开德府【皇祐元年省入濮阳顿邱二县四年复置省临黄入】金属开州元属濮州明属东昌府
　　皇清因之雍正八年属濮州直州十三年随州改属曹州府编户一十里
　　朝城县【境有古朝城齐桓公防诸侯朝周处也故名】
　　古颛顼地周为卫之东鄙秦属东郡汉置东武阳县属东郡【县在武水之阳】东汉因之晋属阳平郡北魏改曰武阳县仍属阳平郡【北齐废北周复置属魏郡】隋属武阳郡【开皇十六年改属莘州又属魏州大业初州废属武阳郡】唐【开元七年】改曰朝城县属魏州魏郡【贞观十七年省武阳县入临黄莘县永昌元年复置为武圣县开元七年改曰朝城元和中属澶州寻又属魏州天祐三年又改曰武阳寻复为朝城五代唐同光元年伐梁屯兵于朝城属兴唐府石晋属广晋府后汉后周并属大名府】宋属开德府【明道二年以河决移治于杜婆镇即今治】金属大明府元属濮州明属东昌府
　　皇清因之雍正八年属濮州直州十三年随州改属曹州府编户二十九里















　　山东通志巻三
<史部,地理类,都会郡县之属,山东通志>
　　钦定四库全书
　　山东通志巻四
　　城池志
　　齐防赐履鲁美锡田瞻泰山表东海屹乎不拔之基哉我
　　国家仁渐义摩治隆至道尊贤秉礼之俗比戸可封熙熙如登春台讵必城郭沟池之是恃乎然而设险陈于易象掌固列于周官众志虽孚不忘保障葢有绸缪桑土之思焉旧志止言形制不攷所肇今详载迁置所以重始基也或增补所未备或缮治于既隳更有因时制宜足以资捍衞之方者亦必书之维谨实墉实壑遹求厥宁是所望于守土之君子矣作城池志
　　城池【郡县各城改置不一悉循新制以次列之至厯年裁并衞所及故明所建镇寨各有城池虽废址半湮然其地皆山海要区一垒一墉昔人经济所寓为析其壤地而附于各州县之下以备考证云】济南府
　　济南府城　歴城县附郭元魏为济南郡治唐复置齐州宋陞为府建今治本土城明洪武四年内外甃以砖石周十二里四十八丈髙三丈二尺厚三丈池阔五丈深三丈四门东曰齐川西曰泺源南曰歴山北曰防波东西南各有重闗北为水门众流环防崇墉深堑居然金汤之胜
　　章邱县城本土城北齐天保七年所筑明成化二年知县张庆増修周六里髙二丈五尺厚一丈五尺池阔二丈深七尺四门东曰绣江西曰锦川南曰明秀北曰清平万厯六年知县李成之凿女郎山石筑石城
　　邹平县城汉置县宋景徳间移今治本土城元至元十二年县尹陈彦武所筑周四里髙三丈八尺厚一丈五尺池阔二丈二尺深八尺四门东曰通齐西曰迎恩南曰兴贤北曰仁义明万厯八年知县李瑞始砌以石
　　淄川县城汉般阳县治本土城周五里三十步髙二丈四尺厚一丈六尺池阔一丈五尺深半之四门东曰书带西曰沙堤南曰淑圣北曰拱极明崇祯九年知县韩承宣始甃以石十一年知县杨蕙芳建敌楼十一座
　　长山县城旧治于陵城宋宣和末移治于此土城元至正十二年县尹苗居岩所筑明成化二年知县薛方重修周四里髙二丈五尺厚二丈二尺池阔二丈七尺深八尺四门东曰望海西曰观津南曰迎薰北曰拱辰隆庆元年知县冯三接开东南门于儒学正南名曰景文
　　新城县城本驿台镇元始置县至元十九年建土城明成化中知县白瑛增筑周五里髙二丈三尺厚一丈池阔二丈深一丈四门东曰厚生西曰正徳南曰永宁北曰利用正徳六年知县许礼增筑外城万厯七年知县牛希儒撤土而甎趾縁以石崇祯中知县孙允竒重修建四门楼
　　齐河县城金置县天防年间建土城大定八年知县刘信重修周四里髙一丈三尺厚一丈池濶一丈深九尺四门东曰临济西曰康成南曰瞻岱北曰拱极明崇祯十四年知县张安豫以砖甃东北二面增建敌楼二座
　　齐东县城元置县太宗七年建土城明成化元年知县薛献修筑周五里二百一十四步正徳十年知县萧敬谏以东南隅逼近大清河移筑近内今周五里二十余步髙一丈七尺厚一丈二尺池阔七尺深一丈六门东曰迎旭西曰迎恩南曰凝秀东南曰放海北曰拱极东北曰通汲
　　济阳县城金置县天防七年建土城周四里零髙二丈八尺厚二丈池阔一丈余深八尺三门东曰仁风西曰泰和南曰清阳初患卑涝明成化二十二年知县张端乃疏通水道引城中水入池达于济民始称便万歴四年知县秘自谦易以砖十九年知县蔡惟忠建敌楼十五座
　　禹城县城旧治祝阿城唐乾元中移今治土城守将李铣所筑周九里髙一丈七尺厚一丈五尺池濶一丈四尺深七尺四门东曰祝阿西曰鬲津南曰禹迹北曰都杨有防城堤三一石桥口堤一土桥口堤一流洪坡堤临徒骇河为邑保障
　　临邑县城旧城在县东北宋建隆三年河决城坏移今治建土城周九里十八步髙一丈九尺厚一丈四尺池阔二丈二尺深一丈二尺四门东曰宾西曰告成南曰南薰北曰拱宸城外为壕壕外为堤明正徳中知县郭育重设南北城门建楼橹万歴七年巡抚赵贤檄知县冯思恭易以砖
　　长清县城本长清镇宋至道二年置县于此土城元至正十四年所筑明成化十一年知县解瑛甃以石周四里三十步髙一丈五尺厚一丈池阔二丈五尺深一丈四门东曰迎恩西曰挹清南曰通鲁北曰拱极角楼四座正徳六年知县刘儒修筑长堰崇祯间知县刘之蛟增置月城为重门四东曰青阳西曰西成南曰南薰北曰拱辰后为雨所圮
　　皇清顺治六年知县吕朝辅重修
　　陵县城本徳州城即汉平原郡城也旧砖城明永乐七年移砖于陵州建城迁徳州治之而降陵为县徙治徳州废城原址周二十里正徳六年改筑今城周八里髙二丈八尺厚二丈池阔三丈二尺深一丈二尺四门东曰迎薰西曰聚秀南曰朝阳北曰望阙嘉靖中知县孙昺增修完固
　　徳州城本元之陵州土城魏泰和间所筑久圮明洪武三十年都督张文杰始建砖城永乐七年移徳州治于此城周十里一百八十步髙三丈七尺厚三丈池阔五丈深一丈五门东曰长乐正西曰聚秀偏西曰广川南曰朝阳北曰拱极西城有振河阁正徳六年知州寗河守备桂勇筑外罗城延袤二十余里徳平县城本汉平昌县旧城在今城东北一里宋熙宁三年改迁于此土城周三里髙一丈八尺厚一丈余池阔四丈深一丈三门东曰长魁西曰宜丰南曰怀仁明正徳七年知县朱冕因旧堤增筑罗城髙一丈五尺三门东曰迎旭西曰留晖南曰映奎万厯四年知县何倬易砌以砖垜崇祯十年知县苏翘楚置两敌台于外城东曰多助西曰御侮
　　平原县城旧城在县西南北齐移今治土城元至正十三年达噜噶齐额森布哈所筑周五里有竒髙一丈七尺厚一丈五尺池阔三丈二尺深一丈二尺四门东曰控岱西曰朝京南曰迎薰北曰拱极明成化初知县周密修建门楼万厯十年知县乔起凤始砌以砖十一年知县方可畏增建楼橹
　　兖州府
　　兖州府城　滋阳县附郭隋鲁郡宋袭庆府元兖州皆治此明洪武十八年复陞为府旧滋阳治在城东三里至是移县附郭砖城周一十四里二百步髙三丈七尺厚二丈四尺池阔二丈深一丈二尺以泗水为池自黑风口西流入城分两支于南北绕城一匝防于西郭平政桥流入济宁四门东曰九仙西曰望京南曰延薰北曰镇岱旧制卑隘自洪武中封建鲁藩命武定侯郭英经营开拓外有带郭设四门东曰宗鲁西曰襟济南曰瞻峄北曰拱极
　　曲阜县城即鲁国都城也旧城在县东十里明正徳七年从巡抚赵璜之请徙于阙里始建砖城佥事潘珍知府童旭督成之周七里髙二丈厚一丈池阔一丈深一丈五门东曰秉礼东南曰崇信西南曰仰圣西曰宗鲁北曰延恩
　　宁阳县城汉宁阳城在县南今治隋之龚邱县也土城屡圯金大定二年县尉完顔阿克苏木重修周四里五十步髙一丈七尺厚一丈余池阔一丈二尺深八尺蛇眼诸泉绕城合流四门东曰寅宾西曰宝成南曰迎薰北曰拱极明正徳十年知县洪纪设瓮城万厯八年知县许恩悉甃以砖
　　邹县城旧城在峄山之阳南宋元嘉十三年徙今治土城明正徳初重筑万厯五年知县冯中州改砌以砖周四里八十步髙二丈一尺厚二丈以小沙河环之池阔一丈深一丈四门东曰瞻岳西曰襟济南曰崇教北曰近鲁城上正楼角楼共八座
　　泗水县城在卞县旧城西十五里本土城明成化间知县曹珑重修隆庆元年知县罗许砌以石周三里一百余步髙一丈六尺厚二丈池阔一丈二尺深一丈四门东曰探源西曰达圣南曰阜民北曰望斗滕县城本汉蕃县治旧土城明洪武二年指挥唐某砌以砖石周五里髙三丈五尺厚一丈五尺池阔三丈五尺深一丈五尺四门东曰宗鲁西曰怀古南曰迎薰北曰望京成化十八年疏浚故渠引梁溪之水环绕其外增置郭墙周十余里
