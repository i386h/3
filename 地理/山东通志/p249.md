<!-- { "loadSidebar": true } -->
　　挖泥河　炼城口　荣华树　三家庄
　　以上各县河道俱载有要工多系向时决口或恐洪流迁转今昔殊观据此可以彷佛一二也　按总河靳辅治河书云河决之害北岸为大何也南亢而北下也且开封南岸从汴河可以达淮归德徐邳而下其地山陵其隄归仁其湖灵芝孟山洪泽其去无路久之而亦必复其故又于运道无系也然同一北岸而其害又有不同若上自阌乡下迄荥泽六百里大抵山多而土坚不甚溃决不具论曹单溃决由鱼台上下以入运或汇金山彭家河以入运尚不至有夺河之患惟开封北岸一有溃决则延津长垣东明曹州三直省附近各邑胥溺近则注张秋由盐河而入海逺则直趋东昌德州以赴溟渤而济宁上下无运道矣且开封之境地皆浮沙河流迅驶一经溃决如奔马掣电瞬息数百丈工必大而下埽更难故前代河决之患此地常居七八自明刘大夏筑太行堤起自黑羊山东至曹州以及丰沛高厚坚固北岸恃以无恐歳久不修残缺过半
　　国初封邱荆隆口大王庙决总河杨方兴塞之工六七年而始竣费帑者八十万故曰北岸之害莫大于开封也附载以为后鉴
　　泄涨保运
　　治运有经要在均调水势而已绌不可盈亦不可而盈之害更甚于绌之害绌则浅阻害止此矣至于盈百川灌河茫无津岸洪波奔荡圯闸溃隄不泄而归之尾闾害可胜言哉南旺地脊也南则左亢以右为减北则右亢以左为减昭阳等湖之泄南运大清等河之泄北运前人筹之详矣盖有以益为益者有以损为益者损之又损持盈之道则然也考其旧制次第复之事未至而为之备虽不言功厥功钜哉微山湖在运河之西岸自朱姬庄北至夏鎭设减水坝闸凡汶泗涨溢泄入湖内经徐沛入运东南归海昭阳湖在运河之西微山湖之北自夏镇北至南阳设减水闸十四【明隆庆二年建　国朝雍正二年修】凡汶泗涨溢泄入湖内下注微山湖
　　南阳湖在运河之西昭阳湖之北汶水自分水口南流遇有骤涨天井闸水急粮艘不得上亟于上流开永通闸泄水入耐牢坡由牛头河下注南阳湖大清河在运河之东一由东平之坎河口泄汶水入之一由寿张之三空桥泄汶水入之一由东阿之五空桥泄汶水并灉河土河水入之东北经东阿平阴肥城长清齐河歴城济阳齐东青城惠民滨州蒲台至利津之牡蛎口入海　坎河口【本汶水经流入海之道明永乐中尚书宋礼筑戴村坝遏汶絶济仍留坎河口以泄汶水之溢】三空桥【一名金线闸本济水入安民亭会汶之道明景泰中徐有贞治张秋决河作土坝杀以水门泄其溢入大清河即此也】五空桥【本济水支津入汶之道水经所谓马颊水入之是也治中刘大夏治张秋决河于决口迤南建减水石坝以备宣泄俗谓之五空桥】
　　徒骇河在运河之东由聊城东岸龙湾减水闸滚水坝泄汶水并阳谷莘县积水入之东北迳博平高唐茌平禹城齐河临邑济阳商河惠民滨州至霑化之久山口入海　龙湾减水闸【徐有贞所作有一空二空三空四空五空等桥第五空桥分攴南入小盐河转入大盐河故道已湮其余四桥俱泄入土河即俗所谓徒骇河也今用第一空桥为滚水坝用第二空桥为减水闸】
　　马颊河在运河之东由博平东岸减水闸滚水坝泄汶水并马颊上源之水入之东北迳清平高唐夏津恩县平原德州德平乐陵庆云至海丰之沙土河口入海　魏湾减水闸【徐有贞作减水闸于魏湾旧制有六闸今用第四空为减水闸用第五空为滚水坝】
　　老黄河在运河之东一由恩县四女树减水闸泄汶衞诸水入之一由德州哨王营泄汶衞诸水入之东北迳德州吴桥宁津南皮乐陵庆云盐山至海丰之大沽河口入海　四女树减水闸【明治中都御史白昂治张秋决河于德州之南四女树凿里河至九龙口入古黄河归海嘉靖十五年工部郎中杨旦建闸今节次修建循其旧制】哨马营滚水坝【前明通纪云永乐十年尚书宋礼治会通河毕旋于德州西北开一小河自衞河东岸东北至旧黄河十三里泄水入旧黄河至海丰大沽口入海凡四百五十七里是德州以北本有泄水之支河也湮废已久前此漳不归衞衞河本恒患微弱既有四女树减水闸无借再泄今自　国朝康熙四十七年全漳归衞以来衞河屡患涨溢德州岸决辄渰直隶吴桥沧州等五六州县至雍正十一年衞河复溢巡抚岳濬循勘决道请于德州城北哨马营开河东行十里至陈公堤下由曹村隄口泄入钩盘河东北流至直隶呉桥县之玉泉庄入老黄河即于哨马营建滚水坝一座水涨则泄之归海以免壑邻之患】
　　【诏从之坝工既竣仍坚筑新河两隄以东其溜疏浚黄河故道以畅其流自是宣泄有资长河永翕四国并受其福矣又按德州城西垣当衞河顶冲振河阁堤工屡修屡壊今哨马营既设滚水坝则宣泄甚近旁引有途雍正十一年总河朱藻题准于州城西南上游马家回溜起至旧月河头底止挑引河一道长二百六十丈其旧河建拦水坝一道长二十六丈水势全归引河迳趋哨马营而德城得以巩固矣附识之】元杨文郁云漕运流通国之大计舟车致逺功利悬絶所宜讲而行之虽费而不可省劳而不可已者元史河渠志云自立国引漕疏河渠引清济汶泗立牐节水以通燕蓟江淮舟楫万里后人笃守成规举其废坠实万世无穷之利也盖水性流变不常久废不修旧规渐壊虽有智者不能善后两味所言实经漕之体要矣东省漕运歴经修治大约循成法维谨而稍有损益则因时制宜之理也兴工歳月分见各条未能详悉谨遵
　　大清会典所开备録如左
　　防典云自台庄至李家庄为山东运道计长九百余里乃东南重运经由要地中间建设闸坝每年挑浚以蓄水济运康熙二十八年因沐河入骆马湖泛涨为运河患于禹王台建土石两隄【沐水由郯城县马陵山穿山口池迳禹王台分支绕郯城北西会沂水入骆马湖屡经泛涨冲入邳州运河至是于禹王台建坝遏之使水由江南沐阳县入海设沂郯海赣同知郯城县县丞管辖坝工仍于黄运泇捕四防协夫二十名看守嗣因坝为水圯雍正九年重建竹络石坝六百四十丈新土隄三百丈幚修旧土堤三百六十五丈】四十二年挑濬戴村坝淤塞旧河筑和尚林月隄四十四年重建恩县四女寺减水闸一座四十七年修丁家顿庄侯迁台庄等闸四十八年修韩庄德胜等闸六十年因黄水泛溢修筑东平寿张东阿阳谷滕县峄县聊城堂邑博平临清各处隄岸桥道以衞运河又修筑南旺马踏蜀山诸湖隄工蓄水济运又修袁口南旺上闸寺前等闸并兴修戴村坝六十一年又筑寿张东阿聊城博平隄工雍正元年因山东运道阻浅奉
　　防动用工项钱粮雇募民夫挑濬并濬治各湖泉源又于南阳闸下之独山湖筑束水土隄一道留水口十九座二年于南阳湖建石坝十二座三空桥二座又于昭阳湖之张谷山口创筑草坝一道以防耗泄三年得胜张庄两闸适中之处六里石地方建筑石闸一座四年疏濬徒骇马颊二河修筑两岸隄堰又修筑马踏湖隄岸以时蓄水【是年并修安山湖圏隄旋以湖底踈漏不能贮水　题准停止作柜】又修戴村坝于恩县四女寺建滚水坝一座博平县西岸修进水闸二座东岸建滚水闸一座濮州修筑土坝并开濬引河又于武城县运河北岸恩县运河西岸各挑引河一道挑去沙嘴又修建闗家坝五里铺闸并引河二道李家口徐建口仁桥兼济闸南旺湖八斗门等闸
　　以上皆雍正四年以前所修举者此后増修増建诸工各详本条下以俟史臣之彚辑云
　　官司
　　元至正二十六年防通河成始建都分分监于东阿掌河渠坝闸之政明永乐中重濬防通河尢重漕政黄运两河设河道总督复差主事一员疏泉源分汶水以利漕其后或以通政少卿及监察御史巡视运河闸泉宣德中以山东参政副使管理河漕成化初改令通政驻劄张秋掌衞河会通河漕政北至天津南至鱼台一带凡泉湖闸坝隄浅之事皆隶焉寻改都水郎中又除都水司主事二员一驻宁阳管泉源一驻济宁管闸座其南阳以南沛县所辖命主事一员驻上沽头治十八年以南旺南北二闸系水泉总防分派之所最为要害闸官职卑任小启闭不得专主别设分司以宁阳管泉主事兼摄之正德间专差主事一员管理临清闸座隆庆初议并济宁闸务遂以都水主事一员管理泉源兼管济宁闸座改称南旺分司
　　本朝河道总督总理黄运两河事务驻劄济宁州雍正元年特设河南山东河道副总河七年分设南北二总河北总河仍驻济宁总理黄运并设副总河驻劄河南仪封县其南旺分司国初移驻济宁临清闸务归并张秋郎中康熙十五年以总河王光裕议裁南旺夏镇二分司将南旺事归并济宁道夏镇所管河道闸座在江南沛县者归并淮徐道在山东滕峄二县者归并东兖道康熙十七年又以总河靳辅议将东兖所管滕峄二县河道闸座及张秋郎中所管亦归济宁道于是南自黄林庄北至桑园驿一千二百里之运道以济宁道为专责其官始设于前明隆庆年间谓之管河兵巡道康熙六年以省官裁去至九年复设专管通省河道十五年并管泉务十七年并管南北闸务谓之分巡济宁河道凡黄运之在山东者悉归统辖五十九年改为兖宁道雍正九年改为曹东道雍正十一年裁去兼辖地方改为管河兵备道专管河务【凡建设裁并分详职官志】今河道官司定制
　　河东河道总督一员　副总河一员　管河兵备道一员
　　兖州府黄河同知一员　曹县主簿一员【康熙二十五年定曹县县丞巡检分管河道】单县主簿一员
　　兖州府运河同知一员　汶上县主簿一员　钜野县主簿一员　济宁州州判一员　鱼台县主簿一员
　　沂郯海赣同知一员【康熙二十九年以捕盗同知兼河务】郯城县县丞一员
　　兖州府张秋河捕通判一员　东平州州判一员寿张县主簿一员　阳谷县主簿一员
　　兖州府泇河通判一员　滕县主簿一员　峄县县丞一员　江南沛县县丞一员【康熙三十一年定江南沛县河道归泇河通判管辖】管泉通判一员【顺治间设南旺分司掌管泉源后裁雍正四年改设】东昌府上河通判一员　聊城县主簿一员　堂邑县主簿一员　博平县县丞一员　清平县主簿一员　临清州州判一员　馆陶县主簿一员
　　东昌府下河通判一员【康熙三十一年设】清河县县丞一员【康熙三十三年以清丰县县丞改设】夏津县主簿一员　武城县县丞一员【康熙二十六年派甲马营巡检分管北截河道】故城县县丞一员　恩县主簿一员德州州同一员【旧设州判一员康熈三十一年截归州同管理】分司旧制
　　北河分司驻劄张秋顺治初差汉司官一员三年更代康熙九年添差满司官一员笔帖式二员十年裁笔帖式十七年裁分司归并济宁天津二道管理南旺分司驻劄济宁州顺治初差汉司官一员三年更代康熙九年添差满司官一员笔帖式二员十年裁笔帖式十五年裁分司归并济东道管理
　　夏镇分司驻劄夏镇顺治初差汉司官一员三年更代康熙九年添差满司官一员笔帖式二员十年裁笔帖式十五年裁分司原管滕峄二县河道闸座归东兖道管理沛县河道闸座归淮徐道管理十七年滕峄河务改归济宁道管理
　　衞河分司驻劄辉县顺治十三年差汉司官一员本年裁归衞辉府同知兼理十四年复差三年更代康熙四年裁归分守河北道及衞辉府通判管理六年裁河北道令通判专理九年复设河北道
