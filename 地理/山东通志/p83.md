<!-- { "loadSidebar": true } -->
　　柴之明日望秩祀于岳镇海渎山川林泽丘陵坟衍原隰将祭所司先为坛于祭所其神皆以尊卑为叙重行南向前三日守官设祭官以下次于东壝之外道南北向以西为上设陈馔幔于内壝东门之外道北南向前二日太乐令设宫悬之乐于坛南设登歌于坛上皆如常仪右校扫除坛内外又为瘗埳于坛北之壬地外壝之内方深取足容物前一日诸祭官清斋于祭所诸卫令其属晡后一刻各以其方器服守卫壝门与太乐工人俱清斋一宿奉礼设祭官位于内壝东门之内道北执事位于道南俱西向北上设御史位于坛下一位于东南西向一位于西南东向令史各陪其后设奉礼位于乐悬东北赞者二人在南差退俱西向协律郎位于坛上在西陛之西东向设太乐令位于北悬之间设望瘗位于瘗塪之东西向设祭官以下门外位于外壝东门之外道南每等异位北向西上设酒罇之位岳镇海渎各山罍二山川林泽俱蜃罇二丘陵坟衍原隰俱散罇二各于坛上南陛之东北向西上【其岳灵上加山罍二罍置于山罇东北向皆加白羃】设玉篚于罇坫之所设洗于坛南陛东南如常执罇罍篚羃各位于罇罍篚羃之后郊社令帅斋郎以罇坫罍洗篚羃入设于位祭日未明十五刻太官令帅宰人以銮刀割牲斋郎以豆取牲血置于馔所遂烹牲未明二刻太史令郊社令各服其服入设神座各于坛上北方南向席皆以莞设神位各于座首未明一刻祭官以下各服其服郊社令良酝令入实罇罍及玉太祝以币置于篚太官令帅进馔者实诸笾豆簋簠等奉礼帅赞者先入就位赞引引御史太祝与执罇罍篚羃者入自东门当坛南重行北向西上立定奉礼曰再拜赞者承传御史以下皆再拜讫执罇罍篚羃者各就位赞引引御史诣坛东陛升行扫除于上令史祝史行扫除于下讫引就位质明谒者引献官赞引引执事者俱就东门外位太乐令帅工人次入就位谒者赞引各引献官以下入就位立定奉礼曰再拜在位者皆再拜谒者进献官之左白有司谨具请行事退复位协律郎跪俛伏举麾鼓祝奏顺和之乐以防宾之均【自后坛下之乐皆奏姑洗】乐三成偃麾戛敔乐止奉礼曰再拜献官以下皆再拜太祝取玉于篚立于罇所谒者引献官诣岳坛升自南陛北向太祝以玉币东向授献官受登歌作肃和之乐以函钟之均谒者引献官进北面跪奠于岳神之座俯伏兴谒者引退北面再拜讫登歌止谒者引献官降自南陛还本位初献官升奠玉币太官令帅进馔者奉馔陈于东门外登歌止太官令引馔入俎初入门雍和之乐作馔至陛乐止馔升南陛太祝迎引于坛上设于神座前设讫太官令以下降自东陛以出太祝还罇所其镇海以下之馔皆祝史迎于坛上设于神座前相次而毕讫谒者引献官诣罍洗盥手洗爵讫谒者引升自南陛诣酒罇所执罇者举羃献官酌醍齐讫乐作谒者引诣岳神座北向跪奠爵兴谒者引献官少退北向立乐止初献官进奠爵祝史各以爵奠镇海以下还罇所太祝持版于神座之右东面跪读祝文讫兴献官再拜初读祝文讫乐作太祝进奠版于神座还罇所献官拜讫乐止太祝酌罍福酒进献官之右西面立献官再拜受爵跪祭酒啐酒奠爵兴太祝帅斋郎进俎太祝减神前三牲胙肉加于俎西向授献官受以授斋郎献官跪取爵遂饮卒爵太祝受爵复于坫献官兴再拜谒者引献官降复位诸祝各彻豆如常讫还罇所奉礼曰赐胙赞者唱再拜在位者皆再拜【献官不拜】顺和之乐作奉礼又曰再拜献官以下皆再拜乐一成止谒者进献官之左白请就望瘗位西向立于众官将拜诸太祝外执篚进神座前跪取玉币斋郎以俎载毛血等各由其陛降坛诣瘗塪以物置于塪讫奉礼白瘗塪东西各四人寘土半塪谒者进献官之左白礼毕遂引出赞引引执事者以次出又赞引引御史太祝以下俱复执事位奉礼曰再拜御史以下皆再拜讫出赞引引工人以次出其祝版燔于斋所
　　肆觐东后
　　望秩之明日肆觐东后于告至之前刺史县令皆先奉见如常将作先于行宫之南为壝宫方三百步面一门为坛于壝内三分壝二在南壝方九丈六尺高四尺四出陛前二日太乐令设宫悬之乐于坛南如殿庭之仪前一日尚舍铺御座于坛上近北南向又设解劒席于南陛之西南守宫于门外量设百官次文东武西以北为上东方刺史县令次于文官之南蕃客次于武官之南所司陈路于坛南如常典仪设羣官板位文官一品以下九品以上位于坛东南每等异位重行西面以北为上武官一品以下九品以上位于坛西南当文官每等异位重行东面以北为上东方刺史县令于坛南三分庭一在南每等异位重行北面以西为上若有蕃客则位于刺史之西每国异位重行北面以东为上设典仪位于南陛之东赞者二人在南差退俱西南北上奉礼设门外位文官一品以下九品以上位于门东每等异位重行西面武官一品以下九品以上位于门西每等异位重行东面俱以北为上设陈方刺史县令位于文官之南每等异位重行西面以北为上蕃客位于武官之南每国异位重行东面以北为上其日未明三刻诸位各以其方器服量设牙旗于壝外四面未明一刻诸位各勒所部列黄麾大仗屯门及钑防陈于壝内如殿庭之仪羣官及刺史以下集各就次服其朝服蕃客集次各服其服侍中版奏请中严近使陈于行宫门外诸侍卫之官各服其器服符宝郎奉宝俱诣行宫门外奉迎典仪帅赞者先入就位吏部兵部主客户部及羣官客使俱出次通事舍人各引就门外位刺史县令俱执贽通事舍人引就门外位【贽各以其土所有锦绮缯布葛布之属具五　两为一束而执之仍饰以黄幅】其余当土常贡之物并盛以篚其属执之列于县令位后通事舍人引文一品以下九品以上先入就位侍中版奏外办皇帝将出仗仪太乐令令撞黄钟之钟左右五钟皆应协律郎举麾工鼓柷奏太和之乐皇帝服衮冕乘舆以出曲直华盖警跸侍卫如常仪皇帝入自北壝门由北陛陞坛即御座乐止乗舆退其羽仪华盖仍侍于御侧通事舍人引东方刺史以下入就位鸿胪引蕃客次入就位初刺史入壝门悬下举麾舒和之乐作至位立定乐止典仪曰再拜赞者承传执贽者俱跪奠贽兴在位者皆再拜讫跪取贽兴【凡拜奠贽皆如之】侍中前承制降诣刺史东北西面立称有制蕃客则客人承防宣勅刺史以下皆再拜宣制讫又再拜户部引诸州贡物两行各入于刺史位前东西陈之为前列金次之丹漆丝纩四海九州美物重行量陈于后讫执物者各退立于东西厢文武前侧立通事舍人引刺史为首者一人执贽诣解劒席解劒脱舄执贽兴舍人接引升坛诣御座前北面跪奏称具官臣某姓名等敢献壤奠遂奠贽俯伏兴又舍人跪奉以东授所司舍人引刺史降诣解劒席跪佩劒纳舄兴通事舍人引复北面位初为首者奠贽通事舍人引在庭者以次奠贽于位前讫各俯伏兴引退复位讫刺史以下俱再拜户部尚书进诣阶门北面跪奏称户部尚书臣某言诸州贡物请付所司俯伏兴侍中前承诏退称制曰可尚书退复位所司受贽其执贡物各进执物所司引退俱出东门初刺史将朝中书侍郎以诸州镇表方别为一案候于西门外给事中以祥瑞案候于东门外俱令史綘公服对举案侍郎给事中俱就侍臣班初刺史将入门中书侍郎降引表案入诣西陛下东面立给事中降引祥瑞案诣东阶下西面立刺史将升奠中书令黄门侍郎俱降立于阶下刺史执贽升陛中书令黄门侍郎各执所奏之文以次升初户部尚书令退复位讫中书令前跪奏诸方表记黄门侍郎又进跪奏祥瑞各还侍位侍郎与给事中引案退司仪曰再拜赞者承传文武羣官刺史以下及诸国客俱再拜讫通事舍人以次引北面位者出就门外位侍中前奏称侍中臣某言礼毕俯伏兴还侍位皇帝兴太乐令令撞防賔之钟左右钟皆应太和之乐作皇帝乘舆降自北陛警跸侍卫如来仪入行宫乐止通事舍人引东西面位者以次出设防如元会之仪
　　考制度
　　朝觐之明日左右丞相以考制度事奏闻命太常卿采诗陈之以观百姓之风俗命市纳贾以观百姓之所好恶命典礼考时月定日同律观礼乐制度衣服正之山川神祗有不举者为不敬宗庙有不顺者为不孝不孝不敬者则长官黜以爵革制度衣服者为叛叛者长官有讨有功徳于百姓者加爵赏五月南巡狩至于南岳如东巡狩之礼八月西巡狩至于西岳如南巡狩之礼十有一月北巡狩至于北岳如西巡狩之礼归格于宗祢用特如别礼若告封禅如别仪
　　时巡秩祀
　　尚书东巡狩至于岱宗柴望秩于山川【东岳诸侯境内名山大川如其秩次望祭之】礼天子祭天下名山大川五岳视三公四凟视诸侯【五岳视三公谓其牲币粢盛豆爵献之数比之三公也周礼云上公饔饩九牢飱五牢飨礼九献豆四十是也按晋何琦论曰唐虞之制天子五载一巡狩顺时之方柴燎五岳望于山川徧于羣神故曰因名山升中于天所以昭告神祗飨报功徳是以灾厉不作而风雨寒暑以时降及三代年数虽殊而其礼不易五岳视三公四凟视诸侯着在经记所谓有其举之莫敢废也】
