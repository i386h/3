<!-- { "loadSidebar": true } -->
　　周为晋冠氏邑【详冠县】后属赵秦属东郡汉置馆陶县属魏郡东汉因之【明帝以其地为馆陶公主食邑】晋属阳平郡北魏因之隋属武阳郡【开皇初废郡误以屯氏河为毛氏置毛州县为州治大业初废毛州县改属】唐属魏州【唐初复置毛州后废以县属魏州】宋属大名府【仍五代之旧】金因之元属濮州明属东昌府【初属临清州随州属府】
　　皇清因之编户三十里
　　邱县【即古斥邱也其地斥卤故名今城中仍有长垄如邱见邑志】
　　周为晋干侯邑【春秋昭公如晋次于干侯杜注在斥邱县】后为赵之东鄙地秦属东郡汉为平恩县属魏郡【旧志俱作斥邱县皇舆表作平恩县今考前后两汉书魏郡兼有斥邱平恩二县而平恩为侯国及考地理志斥邱在平恩境内今遵　皇舆表】东汉因之晋属广平郡北魏省【天平初改曲安县属广平郡寻省入斥漳】隋复置平恩县属武安郡【魏置曲安移治斥漳城隋复移治于平恩州】唐属洺州广平郡宋因之金废县为镇【并入曲周县】元【至正十六年】于故平恩县地置邱县属东昌路明属东昌府【治二年属临清州随州府】
　　皇清因之编户二十七里
　　恩县【宋庆厯八年文彦博平王则之乱表请改贝州为恩州是也】
　　周为齐里邱地战国时为赵平原君封邑秦属钜鹿郡汉为东武城县地属清河郡东汉属清河国晋因之北魏属东清河郡隋【开皇十六年】析置歴亭县属清河郡唐因之【初改郡曰贝州武德六年移治歴亭八年复治清河天宝元年改贝州为清河郡县仍为属】宋改清河郡为恩州歴亭为属金徙恩州治歴亭属大名府元【至正二年】省歴亭入恩州属东平路明降恩州为县属东昌府【洪武七年徙治于县东四十里许官镇即今治】
　　皇清因之编户三十七里
　　高唐州【州志高唐山在州东北国语齐威王使盻子守高唐即此】
　　周为齐西鄙地秦属东郡汉置高唐县【在禹城县境内】属平原郡东汉因之晋属平原国南宋侨置高唐县于邹平属平原郡北魏属南清河郡【北齐废郡移高唐于朝阳属清河郡在今章邱县境内】隋属清河郡【开皇十六年改高唐曰章邱复置高唐于禹息城西古高唐县地即今治】唐属博州博平郡【长寿二年改曰崇武神龙元年复曰高唐五代梁改曰鱼邱后唐复曰高唐后晋改曰齐城后汉复曰高唐俱属博州】宋金因之元【至元九年】置高唐州仍领县直省部【初属大名路寻改属东平路又以为驸马汤沐邑至元九年始置为州】明省县入州属东昌府
　　皇清因之雍正八年分为直州割济南府之禹城临邑陵平原四县来属十二年撤直州仍东昌府【禹城等四县仍归济南府】编户四十里
　　夏津县【县为黄河故道志云齐赵防盟之要津也水经注自黄河泛舟而渡者皆为津】
　　周战国时为赵齐边界秦属钜鹿郡汉置鄃县属清河郡东汉属清河国晋因之北魏属东清河郡【初为平原郡治后改北齐废】隋鄃县属清河郡【开皇十六年复置初属贝州后改属清河郡又析置夏津县大业初废省入清河县】唐【天宝元年】改鄃曰夏津县属贝州【天宝元年改鄃为夏津时即移县于新县店金移今治】宋属大名府【仍五代之旧】金因之元属高唐州直【初属东昌路至元七年改】明属东昌府
　　皇清因之编户三十一里
　　武城县【隋寰宇图云夏后启封子武于此武城所由名也战国时为赵公子胜平原君封邑】
　　周战国属赵秦属钜鹿郡汉置东武城县【左冯翊有武城县故加东以别之】属清河郡东汉属清河国晋因之【太康中去东字】北魏属东清河郡【又于阳平郡并置一武城北齐于清河郡置贝邱县以武城省入而移清河郡治于阳平郡之武城】隋武城县属清河郡【开皇六年废武城曰清河县仍于贝邱县析东武城旧地置武城县属贝州大业初州废仍置清河郡以武城属之】唐属贝州【调露元年移治永济渠北】宋属恩州【大观中卫河水决移治城东十里即今治】金因之元属高唐州【初属东平路至元七年改】明属东昌府
　　皇清因之编户二十一里
　　青州府【释名青州在东取物生而青也】
　　禹贡青州之域古爽鸠季萴逄伯薄姑莒纪诸国地周封太公于营邱是为齐国秦置齐郡又为琅邪郡之东境汉为北海齐琅邪千乗四郡地又为济南泰山二郡之东境及高密胶东城阳甾川四国而察以青徐兖三州刺史东汉青州部治临淄领齐北海乐安三国其琅邪国又属徐州三国魏置青州于益都晋青州部治东阳领齐乐安二国城阳一郡其琅邪国东莞郡亦属徐州永嘉之末为南燕慕容超所据【永嘉之后陷于石勒继以段龛苻氏平燕尽有其地慕容德据广固是为南燕慕容超乂移青州治于东莱】南宋平燕以东阳齐北海乐安高密平昌五郡属青州东莞南济隂二郡属徐州元魏青州部畧同于宋増置南青州部领东莞东安二郡置胶州部领东武高密平昌三郡隋为北海齐高密三郡青州琅邪一郡徐州唐置青州北海郡淄州淄川郡沂州琅邪郡密州高密郡皆属河南道宋初因之继改为镇海军后复为青州其余为淄潍沂密四州属京东东路金曰益都府仍淄潍密三州属山东东路元属益都路而潍密莒博兴诸州皆直中书省明洪武初年并密州入诸城并胶西莒县入莒州降博兴州为县改益都路为青州府领州三县十六九年又割胶潍二州高密即墨昌邑三县属莱州府领州一县十三属山东布政使司
　　皇清因之雍正八年分莒州为直州以沂水防隂日照三县属之十二年陞沂州为府以莒州并所属焉十三年又析置博山县今领县十一
　　益都县【附郭汉武帝封甾川懿王子为益都侯县名所由昉也旧封在寿光境内北齐移治于此仍沿其名】
　　周为齐临淄地秦属齐郡汉置广县属齐郡复置益县为侯国【详圻封志】属北海郡东汉益县属乐安国【三国魏改益县为益都县属齐国见　皇舆表】晋改益都县为利县属乐安国南宋复曰益都县属齐郡【永初间为青州刺史治晋永嘉末前赵将曹嶷于县西尧山之阳筑广固城以自守刘裕堙其城改筑东阳城为刺史治】北魏因之【齐天保七年移县治东阳城为齐郡治】隋益都县为北海郡治【开皇初废齐郡置青州仍治益都大业初废州治郡】唐为青州北海郡治宋因之金为益都府【大定八年于益都置山东东西路统军司】元移益都县于南阳城为益都路治明改益都路为青州府县为倚郭
　　皇清因之编户一百六十里
　　临淄县【水经注城临淄水故曰临淄】
　　周为齐国【详圻封志】即营邱地【史记太公始居营邱五世胡公迁薄姑子献公又徙临淄似营邱距临淄甚远　皇舆表引汉志临淄城中有邱即营邱晏子曰吾先君太公筑邑于此或五世胡公迁他处而献公复徙故都如商家之五徙厥居而盘庚复迁于殷云】秦置临淄县属齐郡【项羽封田都为齐王都临淄即此】汉为齐郡治东汉为齐国治晋因之南宋为齐郡治北魏因之【北齐省入益都】隋复置属北海郡【开皇十六年复置大业初省高阳时水二县入】唐属青州【武德初复置时水县寻省入】宋因之金属益都府元属益都路【至元三年省入益都十五年复置】明属青州府
　　皇清因之编户六十一里
　　博兴县【汉博昌县十三州记云因境有昌水其势平博故名应劭曰昌水出东莱昌阳县道远不至取其嘉名五代唐避讳改博兴云】
　　殷为蒲姑氏国北境周为齐地【史太公五世胡公徙都薄姑即蒲姑】秦属齐郡汉置博昌县属千乘郡东汉属乐安国晋因之南宋属乐安郡北魏因之【北齐改博昌为乐安县】隋博昌县属北海郡【开皇十六年复改曰博昌十八年改置新河县大业初省入】唐博昌移治乐安县属青州【武德初复分置乐安县八年省乐安县入】五代唐改曰博兴县宋因之仍属青州金属益都府元初陞为州属益都路明【洪武初】仍降为县属青州府
　　皇清因之编户七十六里
　　高苑县【郡志齐桓公置苑于此故名】
　　古苑墙地【古文宛苑通用邑志云殷武丁子封于宛】周为齐地战国时为狄邑【战国策田单攻狄三月不下】秦属齐郡汉析置狄高苑二县属千乘郡【又为被阳建信二县地建信乃娄敬侯邑】东汉高苑属乐安国【永初中改狄为临济后省入高苑】晋初属乐安国后省南宋于故高苑城西二里置长乐县属渤海郡北魏因之隋改长乐为高苑属齐郡【开皇十八年初改长乐为防城县大业初复名高苑】唐属淄州【武德初改属邹州八年州废改属淄州景隆初析置济阳县元和末复省入】宋因之【景德二年以县置宣化军熙宁三年废复为县即县治置军使】金属淄州元改属益都路明属青州府
　　皇清因之编户三十一里
　　乐安县【应劭曰取休令之名矣乃汉乐安县注也按太公下畧四民足用国乃安乐凡齐郡邑曰安曰乐者多本于此】
　　周为齐青邱地【太平寰宇记云齐景公有马千驷畋于青邱之上汉千乗郡名昉此】秦属齐郡汉置千乘县为千乘郡治东汉属乐安国晋改置广饶县属齐国南宋复改为千乘县为乐安郡治北魏因之隋属北海郡【开皇初罢郡属青州又移千乘县于广饶故城大业二年改属】唐属青州【武德二年于县置乘州并置新河县寻省贞观八年州废县属青州】宋因之金改为乐安县属益都府元属益都路明属青州府
　　皇清因之编户九十五里
　　寿光县【高士传齐宣王猎于杜山闾邱先生长老十三人相与劳王曰愿得寿于王王曰死生有命非寡人也闾邱曰非也选良吏平法度臣得寿矣汉置寿光县又有平寿县皆取于此隋析置闾邱可并证也】
　　周为纪国地又为牟子国地【详圻封志】秦属齐郡汉置寿光县属北海郡东汉属乐安国晋因之南宋省隋复置寿光县属北海郡【开皇初复置又分置闾邱县大业初省闾邱入】唐属青州【初属乗州贞观时州废改属青】宋因之金属益都府元属益都路明属青州府
　　皇清因之编户一百三十二里
　　昌乐县【县在都昌乐望之间皆汉县也遂合以命名欤】
　　周为齐縁陵地【春秋僖公十四年诸侯城縁陵即此】秦属齐郡汉置营陵县为北海郡治东汉属北海国晋属髙密国【初属城阳郡太康中割属东莞郡后又改属高密国】南宋属高密郡北魏属平昌郡北齐废隋【开皇十六年】于营陵故地置营邱县属北海郡【初属潍州大业初州废改属北海】唐复省【武德初权置为杞州寻复为营邱县属潍州八年省入北海县】宋置昌乐县属潍州【初于营邱县地置安仁县寻改为昌乐】金因之元省【至元三年省入北海县改为镇】明复置昌乐县属青州府
　　皇清因之编户九十八里
　　临朐县【应劭曰临朐山名也故县氏之胊亦水名其城侧川见水经注】
