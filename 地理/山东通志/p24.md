<!-- { "loadSidebar": true } -->
　　周为纪国郱邑【详圻封志】后属齐【春秋庄公三年齐师迁纪郱鄑郚杜预注郱在临朐县东南郚在朱虚县东南按郱亦作骈后为齐大夫伯氏邑】秦属齐郡汉为临胊昌邑二县属齐郡东汉二县并属齐国晋临朐属东莞郡又改属高密国昌国县属齐国南宋临朐县省入昌国属齐郡北魏因之隋复置临朐县属北海郡【开皇六年改昌国曰蓬山又析置般阳县大业初改蓬山复曰临朐省般阳县入】唐宋并属青州金属益都府【初分置穆陵县寻省入】元属益都路【初省入益都县寻复置】明属青州府
　　皇清因之编户一百一十里
　　安邱县【本州国即淳于国也左传桓公六年淳于公如曹度其国危遂不复后为杞人所有汉名以安邱岂有鉴于此欤】
　　周为根牟州国后入于齐又为齐雍廪邑【俱详圻封古迹】秦属琅邪郡汉置安邱县属北海郡【乂县西南有昌安平安郚城淳于四县地皆汉所置】东汉属北海国晋属东莞郡寻改属高密国南宋属平昌郡北魏因之北齐郡废【省入昌安县】隋复置安邱县属高密郡【开皇十六年析昌安之年乡城置牟山县属密州大业二年复改曰安邱并省昌安县入属高密郡】唐改辅唐县属密州高密郡【省郚城县人乾元初移治昌安故城】宋复曰安邱县仍属密州【按宋史五代梁改辅唐复曰安邱后唐复改曰辅唐石晋以避嫌改曰胶西后汉后周因之至宋又改胶西为安邱】金因之元属益都路明属青州府
　　皇清因之编户一百七十四里
　　诸城县【诸古邑名春秋季孙行父城诸即此安东卫附】
　　周为鲁诸邑及齐琅邪邑地秦为琅邪郡治汉置东武诸二县东武为琅邪郡治诸为属东汉并属琅邪国晋属城阳郡寻属东莞郡南宋东武属平昌郡诸属东莞郡北魏诸属东莞郡东武属高密郡【北齐省诸县入东武】隋改东武为诸城县为高密郡治【开皇三年罢高密郡县属胶州五年改胶州为密州十八年改东武为诸城即今治大业三年陞密州为高密郡】唐属密州【武德三年罢高密郡为密州天宝元年以密州为密郡乾元元年复为州】宋因之【开宝五年陞州为安化军节度使元祐元年改为临海军移理胶西县诸城县为属后军废仍为密州】金属密州元属益都路明属青州府
　　皇清因之编户一百八十一里
　　博山县【县东南博山孝妇乡之博山社以此得名】
　　周为齐地秦属齐郡汉为莱芜县地属泰山郡又为般阳县地属济南郡东汉般阳属齐国晋省入莱芜县南宋【元嘉五年】侨置清河郡贝邱县北魏东清河郡治般阳【北齐罢清河郡以贝邱属齐州余详淄川县】隋改贝邱曰淄川县属齐郡【初属齐州开皇十六年改置淄川贝邱为属十八年改贝邱为淄川县大业二年废淄川县仍属齐郡】唐复析淄川置淄州【武德元年析县置州又析置长白县寻省入】宋金因之元改为淄莱路寻改为般阳路【至元二年割孝妇怀德二乡属益都县】明淄川县属济南府县地改属青州府【洪武初属般阳府九年改为淄川州省县入十二年降为县而孝妇怀德二乡仍属青州府益都县】
　　皇清因之雍正十二年于益都淄川莱芜三县交界析置一县
　　赐名博山编户二十一里
　　登州府【本牟子国唐置登州取文登山立名】
　　禹贡青州之域嵎夷之地周春秋时为牟子国战国时尽为齐地秦属齐郡汉东莱郡胶东国属青州其余地又为琅邪东海二郡属徐州东汉因之惟改胶东入北海国三国魏因之晋分为东莱国长广泰山二郡青州南宋并为东莱长广二郡北魏分青州置光州始析东莱之牟平黄防观阳四县地置东牟郡与长广郡俱属光州北齐省东牟入长广郡隋开皇初废郡置牟州至大业二年又废州仍置东莱郡唐复置牟州治牟平县又置登州治文登县贞观元年二州俱废如意元年复置登州治牟平神龙三年徙治黄县之蓬莱镇遂置蓬莱县天宝初更为东牟郡治乾元初复改登州属河南道宋因之属京东东路金析牟平文登置宁海州以登州所属两水阳疃二镇増置福山栖霞二县俱属山东东路元初属益都路后改分般阳路为山东东西道明洪武元年省蓬莱县入州统莱州府六年改登州为直州九年陞为登州府复置蓬莱县附郭又割莱之招远莱阳及宁海州文登县来属领州一县七山东布政使司
　　皇清因之雍正十三年析莱阳置海阳县又析文登置荣成县今领州一县九
　　蓬莱县【附郭寰宇记云汉武帝于此望海中蓬莱山因筑城以为名】
　　周春秋时为莱国地【详圻封志】秦属齐郡汉为黄县地【汉书注黄县有莱山】属东莱郡东汉因之晋属东莱国南宋属东莱郡北魏属东牟郡【北齐省防县入黄属长广郡】隋仍属东莱郡唐置蓬莱县为登州东牟郡治【贞观八年初置蓬莱镇神龙三年于镇南改置蓬莱县】宋因之金登州治蓬莱县【阜昌中东牟移治牟平寻改为宁海军】元属般阳路明陞登州为府【洪武元年省县入州属莱州府九年陞登州为府复置县】县为倚郭
　　皇清因之编户六十六里
　　黄县【春秋僖公五年楚人灭子奔黄又十二年楚灭黄传云恃睦于齐故不设备齐桓公徙封二国于此故为黄子之国矣今县界有防城又邑西南有黄山东有黄水河俱见邑志】
　　周为莱国地秦属齐郡汉为防县及黄县地【二县故城在今县界】属东莱郡东汉因之【省徐乡县入黄防为侯邑】晋属东莱国南宋属东莱郡北魏改属东牟郡【北齐废东牟入长广郡乃省防入黄】隋属东莱郡【初属牟州大业初改】唐别置黄县属登州东牟郡【神龙三年徙治蓬莱镇改县曰蓬莱为登州治先天元年析蓬莱之黄冠村别置黄县即今治】宋金因之元属般阳路明属登州府
　　皇清因之编户五十里
　　福山县【县北有福山因名】
　　周为齐地秦为腄县地属齐郡【史记秦北伐使天下飞刍挽粟起于黄腄即此】汉腄县属东莱郡东汉省入牟平县【魏地形志牟平县有之罘山牟城今县境有之或谓省入黄县者非也】晋属东莱国南宋属东莱郡北魏属东牟郡隋复属东莱郡唐以其地为两水镇至金【阜昌中】始于两水镇置福山县属登州元属般阳路明属登州府
　　皇清因之编户二十九里
　　栖霞县【邑志云旭日将升每有霞光盘旋齐乘曰本以山得名环县皆山重岩叠嶂不可名状】
　　古牟子国地【东夷之国根牟种类】春秋入齐秦属齐郡【见福山注】汉为腄县地属东莱郡东汉省入黄县属东莱郡晋属东莱国南宋属东莱郡北魏改属东牟郡隋复属东莱郡唐为蓬莱县地【地名阳疃镇盖唐之蓬莱县即汉之黄县今之黄县又析蓬莱所置】宋因之金【阜昌中】始于阳疃镇置栖霞县属登州元属般阳路明属登州府
　　皇清因之编户四十六里
　　招远县【本掖县地金析置招远县取招携怀远之义也】
　　周为齐地【古莱子国春秋时齐侯迁莱子于郳地始属齐】秦属齐郡汉为曲成掖县地属东莱郡东汉因之晋属东莱国南宋属东莱郡北魏属东牟郡【又分置东曲成县北齐省曲成县入掖县属东牟郡】隋因之唐属莱州东莱郡【曲成旧地为罗锋镇】宋因之金【天防中】始于罗锋镇置招远县仍属莱州元属般阳路【初属益都】明属登州府【初属莱州府洪武九年陞登州为府割招远属之】
　　皇清因之编户四十八里
　　莱阳县【县北有莱阳山邑志初名昌阳以地在昌水之阳也】
　　周莱国地后属齐秦属齐郡汉为昌阳县地属东莱郡东汉因之【东汉观阳长广挺三县废城俱在县境内详古迹】晋属长广郡南宋北魏因之【北齐长广郡废县仍属东莱又省卢乡挺二县入昌阳】隋属东莱郡【开皇初复置卢乡县大业初并属东莱】唐宋金因之【贞观初省卢县入水徽中城圮于水移今治五代唐讳昌改莱阳】元属般阳路明属登州府
　　皇清因之编户一百一十里
　　宁海州【金于牟平县置宁海军取海不扬波之义也】
　　周为齐地秦属齐郡汉置牟平县属东莱郡东汉因之晋属东莱国【省东牟县入】南宋属东莱郡北魏属东牟郡【北齐移治于黄县东北属长广郡】隋属东莱郡【开皇初移治于东牟旧地属牟州大业初州废改属】唐属登州【武德四年于黄县之中郎城置牟州领牟平黄县贞观元年州县俱省入文登县麟德元年析文登仍置牟平县如意元年又于县置登州神龙三年徙登州治于蓬莱县而以牟平县属之】宋因之金【阜昌中】于牟平县置宁海军后改军为州领牟平县元属益都路明省牟平县入州属登州府
　　皇清因之编户八十里
　　文登县【县有文山秦始皇东巡召集文人登此山论功颂德因名】
　　周为莱子国地后属齐秦属齐郡汉为不夜县地属东莱郡东汉省入牟平县北齐【天保七年】于故不夜县地置文登县属长广郡隋属东莱郡唐改属登州【武德四年于县置登州六年又析置清阳廓定二县贞观元年州废省二县入文登属莱州如意元年复置登州以文登属焉】宋因之金属宁海州元因之属益都路明属登州府
　　皇清因之编户五十里
　　海阳县【原大嵩卫也卫设海阳所地在海之北故名】
　　周为莱子国地后属齐秦属齐郡汉为昌阳县地歴隋至五代唐始改名莱阳宋金因之【建置同莱阳县】明于县西南置大嵩卫并海阳所属登州府
　　皇清因之顺治十二年省海阳所入卫雍正十二年改卫为县
　　赐名海阳编户三十一里
　　荣成县【原成山卫也成山本名荣成山见史记】
　　周为莱子国地秦属齐郡汉为不夜县地北齐置文登县歴隋至元皆因之【建置同文登县】明始于县东置成山卫并寻山所县南置靖海卫并宁津所县北置威海卫俱登州府
　　皇清因之顺治十二年省寻山所入成山卫省宁津所入靖海卫雍正十二年省靖海威海二卫入文登而改成山卫为县
　　赐名荣成编户一十九里
　　莱州府【本东莱地齐侯迁莱子于郳在国之东故称东莱】
　　禹贡青州之域古莱夷地殷时为莱侯国周春秋为莱子介州诸国地战国属齐秦为齐郡东境汉为东莱郡青州其余地分属北海胶东高密诸郡国及徐州之琅邪郡东汉因之惟省胶东高密入北海国而以琅邪之黔陬不其改属东莱郡晋为东莱国及济南城阳长广诸郡皆青州南宋因之北魏分青州置胶光二州以北海郡于青东莱长广平昌三郡于光高密一郡于胶隋初罢郡改光州为莱州大业初废州为郡曰北海曰东莱曰高密仍于青州唐因之为莱州东莱郡青州北海郡密州高密郡总属河南道宋为莱潍密三州属京东东路金属益都府山东东路元初属益都路后分属般阳益都二路明洪武元年陞莱州为府六年割登州直行省留胶水属莱九年陞登州为府割莱阳招远宁海州文登以属登乃割青州之昌邑潍州胶州高密即墨以益莱降潍州为县十九年又陞胶水为平度州属莱州府山东布政使司
　　皇清因之领州二县五
　　掖县【附郭郡志以掖水出县东南寒同山故名】
