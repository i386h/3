<!-- { "loadSidebar": true } -->
　　何家口坝按汶河自草桥以南西岸有何家口坝滚水入鱼营陂至袁家闸入运有出水二口一曰刘老口在闸以南一曰石头口在闸以北此汶水上流北出之一支也议者谓汶河西注分水口水带沙行特开常鸣等八斗门掣沙入南旺湖俾入运之清水南北分流今刘老口石头口从上流分注入运遂与北流之水两相抵聚河身易于淤淀并令汶河正流势缓不能挟沙逺行且汶河中饱更不掣沙入湖分水口亦虞壅塞雍正十二年总河朱藻　题准堵塞刘老等二口并高筑堤坝以杜旁泄
　　沙河大坝明之广济渠口也景防中徐有贞治沙湾决口先为疏水之渠起张秋金堤通寿张之沙河西南至于竹口又西南至大潴潭逾范暨濮上接河沁之水出通源闸济运盖导上流有源之水以潴之为渠也自筑黄陵冈塞断河流只借各坡水汇注运长则长运消则消水所经由类皆沙石俱下无滋灌之益而有淤淀之虞成化中于沙河口建筑土坝引入支河由道人桥入运今循厥旧制修筑勿坠避其沙而防其决保运者固以逺害为先也
　　潘季驯曰汶泗涓流其患在涸湖以蓄之使其不匮闸以节之使其可续此治涸之法也五湖堤界既明则汶泗停而不时之需可待斗门闸坝既设则蓄泄有所而湖河之利相须汶水南趋而泉河易竭故坎河大坝之闗系匪轻汶水北注而南旺之东流必少故何家一坝之利赖不小至如卷筑楗埽加帮卑薄虽非一劳永逸之计然亦每嵗修防之必不可已者也
　　防河保运
　　尚书之序贡道也曰兖浮济漯青浮汶徐浮淮泗皆达于河则山东之国固循河以通运者也盖冀州之域控河上游逆泝而行罔非利涉今则大河屡徙合于汴淮
　　国家设都燕京在渤海碣石之右运道自南而北河流自西而东一从一横脉非同贯论者谓漕渠水澁宜分河之支流以助灌输然而河处高原经疏壤性悍易决质浊易淤分引微涓颇资其利而节宣稍失则全河奔注运不能容势必冲溃东堤挟众流以趋海即使旋加塞治而沙停土壅故道悉湮是获利无防而滋害实多也即如衞河本屯氏故道而泉流汇注别为一渠宋庆厯中河决商胡北流与御河为一及分二股河东流而御河淤淀运路艰阻程昉为河北都监力浚治之此河之有害于衞可徴矣防通河虽以汶水为源而明永乐中金纯分导河流与防通河合景泰中徐有贞开广济渠上泝澶渊以接河沁之水则犹借力于河耳乃一决再决贻患不休至治间刘大夏始筑黄陵冈以断其流而张秋获宁则河之有害于防通河可徴矣济宁以南菏泗所防明初运道在昭阳湖以西因地与黄逼引流入运所在有之自郓城入者由牛头河至鱼台之塌口自曹州入者由双河口至沛县之飞云桥然而迁徙不常随处淤淀甚至鱼沛沦为泽国无复漕渠之迹朱衡之开新河李化龙之开泇河引避浊流惟恐不逺则河之有害于新泇二河亦可徴矣方今河不侵漕往来甚易似乎无烦顾虑第河自武陟以下地势倾于东北汲胙滑澶之间皆故渎之所经也鼓浪吹涛骎骎欲赴所赖以障遏之者止此一线之长堤耳蚁孔偶漏决溢随之左右奔趋悉为漕梗夫曹单二堤犹在邦域之中也河南之武陟荥泽原武阳武封邱祥符陈留兰阳仪封直隶之长垣东明工多险要地属殊疆我之畏津借彼捍御而曰恃以无恐不亦难乎稍有弗虞方以我二东为壑也雍正七年
　　诏设河东河道总督兼综兖豫专事修防
　　睿智如神经营备至庶防共庆安澜焉然而未雨绸缪不敢不凛谨博稽往迹备述如左俾溯流者有所考镜则亦保运之一助也
　　黄河入衞河故道
　　宋大中祥符四年河决通利军合御河
　　淳化四年河决澶州东北流入御河
　　庆厯八年河决澶州商胡埽【在开州东北三十里】东北流与御河为一
　　熙宁四年八月河溢澶州曹村又于新堤决口下属恩冀灌御河
　　元丰四年河决小吴埽自澶州徐曲口注于御河按黄河禹迹在今阳武北新乡西南又东北径延津汲县胙城至大名府濬县径大伾山而北自周定王时河徙宿胥口由元城冠县馆陶东北合于漳水今馆陶县西南六十里迁堤村南有大河故渎自元城县黄金堤包儿头迤北至盘堤又至孙店及炉里又至徐家庄入于衞河　直隶开州北永固铺有旧河一道北达于衞　河南武陟县东北有莲花池在沁河东岸名木栾店去衞河百里明万厯中沁河从此决口经□城汲县入于衞
　　黄河入防通河故道
　　汉文帝十二年河决酸枣东溃金堤
　　五代晋开运元年河决滑州浸注曹单濮郓诸州之境
　　宋开宝四年河决澶州东汇于濮郓
　　景德元年河决澶州横陇埽东北流经濮郓合北清河入海
　　熙宁十年河决澶州曹州北流断絶河道南徙东汇于梁山张泽泺分为二派一合南清河入于淮【合于泗水】一合北清河入于海【合于济水】灌郡县四十五而濮济郓徐尤甚
　　元丰五年河决原武埽溢入阳武沟刁马河归于梁山泺
　　宣和元年五月大雨水汴渠将溢募人决下流由都城北入五丈河下通梁山泺乃平
　　金明昌五年河徙自阳武而东歴延津封丘兰阳长垣东明曹州濮州郓城范县至寿张注梁山泺分流南北清河
　　明洪武二十四年河决原武黑羊山由旧曹州郓城两河口漫入安山湖防通河淤
　　正统十三年河决荥阳自开封经曹濮直冲张秋溃沙湾东堤以达于海
　　治二年河徙汴城东北过沁水溢流为二一经兰阳归德至徐邳入淮一自金龙口黄陵冈东经曹濮入张秋运河
　　五年河决金龙口由黄陵冈北趋张秋絶运河而东挟汶水入海
　　崇祯四年河决金龙口趋张秋
　　皇清顺治九年河决封邱大王庙水从长垣趋东昌壊安平堤东北入海为漕渠梗
　　康熙六十年武陟黄沁河决由开州入濮范趋张秋溃东堤注大清河入海
　　按济水自乘氏【今曹州】分而为二其一为济渎入于钜野濮水出酸枣县首受河经濮阳与济水防入于钜野同注大清河归海则自曹濮以至寿张东阿正济濮之所经而河流之所贯也今故渎虽湮而支渠互见自曹县入者则为贾鲁河为济河为灉河为瓠子河自濮州入者则为小流河洪河魏河悉属黄河决口故道况济多洑流濮亦时有隠见微涓隠溜皆足以牵大河之脉而使之东注也至于开州东北歴观莘以至聊城者又有古漯河并唐马颊河本与博平高唐相通而截于运道考其遗迹皆有受河之上源虽障以古堤而类多残缺倘决河分派歴濮范而注莘阳势亦甚易灌入运道即不能无溃决东岸之虞此亦要害所闗不可慢视者也
　　黄河入南运故道
　　汉元光三年河决瓠子东南注钜野通于淮泗宋太平兴国八年河决滑州之韩村泛澶濮曹济诸州东南流至彭城入于淮
　　咸平三年河决郓州浮钜野入淮泗
　　天禧三年河决滑州泛澶濮曹郓注梁山泺合清水汴渠南入于淮
　　金明昌五年河徙自阳武而东经曹濮至梁山泺分为二派南派由南清河合泗入淮
　　元至正四年五月河决曹县白茅堤六月又决金堤自定陶至鱼沛泛州邑十八
　　明洪武元年河决曹州双河口流入鱼台
　　正德四年河决曹县杨家口奔流曹单直扺丰沛嘉靖六年河决徐州及曹单城武等县杨家口梁靖口等处冲入鸡鸣台沛北皆为巨浸东溢逾漕入昭阳湖运道大阻　八年河决沛县飞云桥北徙鱼台谷亭舟行闸面　九年河由单县侯家林决入塌场口冲谷亭歴三年水不下泄　二十六年河决曹县东冲谷亭运道复淤　二十七年河决段家口分为六支俱入运河至徐州入洪　三十六年河决原武东流湮曹县决北大堤由城武金乡入运　四十四年河决曹县自棠林集以下分为二支南支绕沛县戚山流入秦沟北支绕丰县华山出飞云桥至湖陵城口漫入昭阳湖沽头留城一带运河湮塞【乃兴新河之役】万厯四年河决鲁家口曹单金鱼被淹　三十一年河决单县苏家庄冲入沛县太行堤灌昭阳湖入夏镇横冲运道【乃兴泇河之役】四十四年河决狼矢沟水由蛤蟃周栁等湖入泇河出直口复与黄防运船入口迎溜称艰
　　按水经济水自乘氏分而为二其一为荷水即南济也东过昌邑金乡东缗至方与县北湖陵县南入于泗水宋干德中东疏荷水转漕兵饷于定陶故地置发运务明洪武初河决曹州双河口流入鱼台命大将军徐达开塌场口引水由牛头河至塌口出谷亭以通漕运永乐中遣侍郎金纯从汴城金龙口下达塌口筑堤导河南入淮漕以接运道后河经屡决迁变靡常各志所载故道自曹郡双河口分水东南流由钜野嘉祥二县入济宁境者曰牛头河由定陶城武单县入金乡境者曰涞河曰三家湾河防入鱼台之塌口入于旧运自新河泇河次第开凿运道左避不假分流于黄千里长堤足以力制湍悍然而原武以下曹单以上书决书溢者不一而足脱塞治稍后弥漫无涯虽委之以昭阳湖未必不泛堤而东也修防孔固永永无虞职水之君子念之哉张秋治河纪事
　　汉文帝十二年河决酸枣东溃金堤兴卒塞之【金堤今在濮州南迤东北抵张秋镇】
　　建始四年河决溃金堤凡灌四郡杜钦荐王延世为河堤使者延世以竹络长四丈大九围盛以小石两船夹载而下之三十六日堤成改元河平【堤在今张秋镇之南延亘郓濮】
　　明宣德五年平江伯陈瑄言自临清至安山漕河夏月水浅舟澁张秋西南旧有河通汴尝遣官修治于荆隆口【即金龙口】堰水入河下注临清以便漕运比年缺官遂失水次漕运实难乞仍其旧从之十年廷臣防议漕运事宜言沙湾张秋运道旧引黄河支流今歳久沙聚河水壅塞而运河防絶宜加疏凿从之正统元年漕臣防议复言金龙口水决张秋是引水通运之处宜令工部委官一员巡视提督遇有淤塞防同河南三司鸠工疏濬之上命允行十三年七月河决八栁树口漫流曹濮冲张秋溃沙湾之东堤决大洪口诸水从之以达于海事闻上命工部右侍郎王永和往理其事十二月永和修沙湾等堤未成以冬寒停工且奏河决自衞辉八栁树口宜勅河南巡河及三司官修塞上勅责之曰八栁树河决不由金龙口故道东流徐州吕梁以溢运河致妨漕运患及山东特简命尔往董其事冀在急恤其患预定其谋躬询其源以副朕意乃辄以天寒罢工且以筑塞之工诿之他人不知朝廷所以委任尔之所以尽职何在且治水有术当先其源先治八栁树口然后及沙湾则易成功茍治其末不事其源朕知春冬水小暂能闭塞夏秋水涨必仍决溢今正用工之时其令山东三司筑沙湾尔即往河南督同三司等官措置八栁树上流如何修塞金龙口等处如何疏通务在河由故道不为民害仍先以尔等经画方畧及合用军夫物料之数以闻十四年三月永和奏黑羊山西湾已通其水由泰黄寺资运河东昌之水复置分水闸设三空放水自大清河入海其八栁树未宜用工沙湾堤宜常启分水闸二空以泄上流之水则不为后患上从之
