<!-- { "loadSidebar": true } -->
　　特书惠爱二字以
　　赐之寻晋粤西藩伯以内艰归服阕仍补任粤西凡兴举庶政皆得始终裕如以太常卿内召累官刑部右侍郎致政归里卒
　　孟　泰商河人由武进士初授山西盂寿营守备歴湖广永定营都司康熙二十七年夏包子为逆委泰为先锋战于金口临阵当先中炮而死叙赠进一阶李应廌日照人浮梁知县簠之子由康熙丙辰进士累官内阁学士礼部侍郎克承父志增广义田以赡族里之贫者凡防丧皆有定式盖畧仿范文正云苏　俊字用章武城人康熙丙辰进士初授中书舍人考选兵科给事正色立朝不畏权要致仕回籍闭门不与戸外事为郷闾表率卒祀郷贤
　　李华之字秀实诸城人康熙丙辰进士由中书歴任观察粤东时琼州峒□猖獗华之单骑往谕□众释
　　戈更为布置营伍使兵□相安海南至今帖然香山澚门海冦窃发奉檄往勦不两月而平督抚交荐晋湖北按察使时黄州守与黄梅令互讦闭城罢市有以暮夜金献者华之斥絶之卒白令寃丁内艰起补黔中值三江苗变华之亲按抚定寻陞云南布政使絶苞苴禁行税滇人立生祠祀之累官至刑部侍郎赵之随字和千长山人康熙丙辰进士授四川石泉知县时邑当兵燹之余戸口逃亡之随力请于上官清其册籍民得乐业退食之暇为诸生讲解经艺校正文体士由是知学奉部咨取授戸部主事旋陞员外歴官至云南学政祀郷贤
　　史长昆乐陵人康熙丙辰进士性孝友诚笃学复淹雅郷党素重之寻授直赞皇县令安集流民镇抚土冦以至兴学校平徭赋革陋规毁滛祠善政不胜枚举赞邑碑志颇详致仕归卒举祀于郷
　　王　楫胶州人乐善好施族党咸推重之由明经通判山西大同府革除积威惠大行寻迁陜西干州知州所在有声卒祀郷贤
　　郭鸿嘉字渭孺单县人弱冠读近思录慨然志于圣贤母殁遂不复就试潜心理学十余年豁然贯通凡执经问难者常履满戸外训诲曾不少倦子愚已魁甲子东省郷荐犹谆谆提命曰吾望若为圣贤不望若徒富贵也
　　张石麟堂邑人由贡生任陜西凤县知县邑当孔道民苦供亿石麟设法办给不匮不扰卒祀郷贤毕世持字公权淄川人读书过目成诵幼有神童之誉自童子试以至康熙戊午省元皆未尝出第二人文章传诵海内绰有先正遗矩后以父殁哀毁成疾卒人共惜之
　　田　需徳州人康熙己未进士翰林院编修甲子典试河南矢公矢慎事竣因病乞归所着有潞河集渉江集士服堂集侧垫录诸书卒祀郷贤
　　潘应賔济寜人康熙己未进士任翰林检讨分校礼闱称得士与学者谈理必析入毫芒其所著作皆见重于时处家庭事父及继母极孝驭下极寛性尤躭恬澹故自侍从告归惟以山水树艺为乐殁后公举入祠
　　房　嵩字申公东阿人至性纯孝抚异母弟嵋备极友爱康熙己未成进士以母命析箸嵩与嵋不立文字每屏人私语子弟僮仆辈窥之盖不忍析而相泣也官中书舍人癸酉典试河南所拔多寒畯知名士以疾卒于开封官舍
　　赵作舟海阳县人康熙己未进士选庶常典试黔中甄防时称藻鉴歴刑曹兢兢民命疏理寃抑甚多后佥宪楚中益勤慎供职老成谙练消患未萌沅湘间隂受其福前后歴六任皆清要归时囊槖萧然无忝清白性嗜读书旁通方畧辛丑于贼逼大嵩卫时作舟家居出钱谷为戌兵馈饷与守土者共谋固圉凡六阅月危城得安皆其力也殁后请祀
　　李澄中字渔村诸城人工诗文逺近学者宗之由博学鸿词至翰林院侍读典试滇南秉公持正所得皆一时名彦及致仕归里清白自守足迹不入公门遇有事闗国计民生即侃侃而谈一以兴利除害为念着有滇南集行日记卧象山诗集艮斋文选诸书行世卒祀郷贤
　　郭文亮汶上人稚龄事父能孝父殁后始补弟子员以舌耕自给后稍赢余尤好赒防党族又尝作三字箴以垂家训邑人多矜式之
　　王者臣东平州人州庠生性孝友行醇笃而好学嗜古键戸捜讨履迹不及城市设义学于王村之东安村之西凡闾党贫家子弟之秀者悉令就学家非素丰而乐施予有以窘乏告者悉满所愿以去真人所难能者卒祀郷贤
　　孔尚鍄曲阜世职知县幼孤事母至孝每病必亲尝汤药病不愈不敢入寝居官睦族必先念及乡里故人服其公而惠
　　潘鹏云乐陵人康熙壬戌进士歴官至直知府所至皆着贤声致仕归以忠信坦白待人尤厚于族给族弟田宅为族侄完姻官顺徳时为族兄治丧归榇一一尽礼人甚难之素性和平恂谨邑中忽有欲磨许忠节碑石为他用者则不惜直言力止碑赖永存殁公举以祀
　　赵泰甡胶州人康熙壬戌进士初除浙江金华县寻擢湖州府同知居官有治绩表彰先贤何王金许正学渊源书并郑愍忠文集湮没数百年重刋以广其传至如修吕成公祠堂复文定公书院建滋兰书院设四乡义学作养人材振兴文教皆其善政之卓卓可纪者潘　沂乐陵人由防贡仕至福建建寜知府洁已率属屡着循卓以母老告归力敦孝友性乐奬掖后进延师督课族弟十八人皆成名又搆小园于邑西北具备饮馔灯火资招集逺迩名流会文讲业因之成就者甚众殁后祀于郷贤
　　徐鸣佩单县人以拔贡授江南盐城知县两月而邑大治丁母艰服阕补广东信宜县后又调补江南婺源县婺为朱子故郷有紫阳纲目书板为兵燹残失鸣佩捐赀补刋又为朱子裔孙名坤者请袭博士寻陞山西保徳知州以病乞休
　　孔尚圣裔康熙甲子举人任陜西岐山知县勤于抚字以清亷着闻归来宦槖萧然而敦笃孝友事孀母处昆弟蔼如也郷评重之
　　王沛憻诸城人康熙甲子举人王为邑巨姓族不下数千丁四十三年邑大饥沛憻倡绅衿认赈之法各量力自赈其亲族邻里佃戸等请以官赈之米减价平粜人不知为歉年仕福建漳州同知上官重其才事无大小必咨询而后定值海氛既靖时议欲裁水师兵漳城提督驻劄之所阖营惶惑几不测沛憻曰无轻议裁也老弱者汰之彼将奚辞缺伍不补不三年而事定矣督提竟从其议歴任至广西布政使五十八年闾邑中稍旱亟遗书命其子出家粟千石以助赈粜雍正八年邑又大水沛憻方致仕家居仍仿行四十三年之法同里亦无不愿者前后赈济灾荒惟诸邑无不给之虑沛憻之力也
　　刘　棨字弢子诸城人戸部员外郎必显次子康熙乙丑进士初授长沙令严禁弃女恶俗全活甚伙值有裁兵讹言城内兵噪上官莫措棨敷陈大义开仓借粮示必无裁意乃定擢寜羌牧修栈道立坊肆延师讲学教民蚕织法后人呼为刘公防甲申擢平阳守悉革陋规氷蘗自持寻陞天津道仕终四川布政使卒于官
　　汪　灏字文漪临清人康熙乙丑进士授庶常至讲读出督山西学政絶苞苴谢请托清操劲节逺迩着闻值
　　圣祖仁皇帝西巡知其清俭进内阁学士兼礼部侍郎命兼陜西学政盖从来未有之遇也差竣巡抚河南中州吏治为之改观防丁亥秋黄流暴涨灏亲督河工昼夜巡阅以此积劳成疾己丑冬告病归里未几卒所着有倚云阁诗集
　　张　玺邹平人康熙乙丑进士任河南新野知县民素梗顽玺至任力除豪滑以惩刁风俗渐淳厚民甚徳之
　　魏　琰阳谷人性沉毅嗜学不倦康熙丁夘膺顺天郷荐官内阁中书舍人以亲老乞归
　　顔光斆字学山曲阜复圣裔康熙戊辰进士由翰林出典浙江郷试得知人誉即授提督学政清操卓识超絶前后浙人至今犹尸祝之兄光猷癸丑进士光敏丁未进士皆歴官中外有声明河间知府印绍孙也
　　李斯义字质君长山人康熙戊辰进士由庶常擢御
　　史在台中八年振纲饬纪辇毂肃清然秉小心持大体未尝以搏击示丰采歴迁福建巡抚洁已率属劝农督饷清囹圄鉏奸猾毁滛祠禁溺女建育婴堂修共学书院二年之内种种兴除具有成效惜所施未竟以劳瘁卒于官
　　李本海阳县人兵部侍郎赞元子康熙戊辰进士天性孝友事继母色养二十年无少间兄弟姊妹十九人共处十余年未尝有疾言遽色值莱阳歳饥出钱谷以赈全活万余人卫城倾圯捐金以倡雉堞复完盖性乐施予如此殁之日实家无长物也卒举祀郷贤
　　赵　裕长山人由庠生仕至郎中赋性醇厚笃于孝友好急公赴义卒祀郷贤
　　石曰琮字宗玉长山人康熙辛未进士授河南新郑知县邑当滇黔楚粤之冲供亿旁午琮厘奸剔蠧积弊一清中州漕米题归改折旧例发帑采买途逺费繁民苦转运因自赍帑金豫籴于小滩水次里民便之迁寜羗知州寻陞平凉知府卒于官
　　李振玑字正桓金郷人康熙辛未进士初任新河再任贑县又移宰江南五河县所治皆有循声而五河为最邑苦卑瘠加以淮汛偶涨秋禾輙被水振玑屡为请赈请蠲不遗余力亦不以频仍为嫌民甚感之后归里卒
　　张世瑢钜野人康熙丙子举于郷性孝友年十二居祖丧即能尽哀尽礼宛如成人家贫每自噉粗粝而甘防奉亲无少缺与胞弟世城同居三十年了无间言而疾则亲药饵卒则具丧葬盖备极亲爱焉卒祀郷贤
　　袁云蒸长山人性孝友好行其徳老而不倦里闾待以举火者常数十家康熙丙子举郷饮大賔卒谢　琰福山人嗜读书重立品生平以孝友敦厚重于戚党教子家法尤极严慎以此二子诸孙俱成科甲其子孙亦凛遵家训不失清白声卒祀郷贤吴汝亮字仲闇霑化人壬午举人授江南江寜令时邑漕一石常费至数石由里胥而上皆取盈于漕汝亮既至并条粮耗羡悉去之时会城频火动烬数百家迹之得火者与火具诣审则旗厮也竟置诸法以疾卒于官所着有徒水钓草半紫楼稿藏于家李　泰字阳复单县人性纯孝十七歳失怙恃哀毁骨立因推爱其姊及甥饮食衣服以及僮仆田产皆与已共且析授之尤乐善好施歳饥捐钱粟数千金存活无算仲子树目登进士为内阁中书泰躬逢赠典人以为孝友之报
　　马翀汉邹平人由贡生任云南罗次知县性孝友筑华蕚楼率诸弟攻苦皆使成立以己产益庶母弟人称其贤
　　张令仪东阿人事亲孝父文芳患疯痹医药不効令仪乃断一指和药以进病渐瘳事闻建孝子坊于门外
　　路允修字万备汶上人由恩贡授江南常州通判寻陞淮安同知絶苞苴勤聴断留心民莫凡兴除不遗余力两郡民甚感之
　　路允厘汶上人淮安同知允修之弟天性纯孝好善乐施时汶境土冦猖獗皆相戒勿犯路善人家允厘性朴素惟躭书史后耄年医学尤精贫病者资以参芩不少倦年八十有二卒郷人为之请祀
　　李斯佺字松客长山人由难防初任江南高淳知县邑四面环水斯佺修筑巨堰民赖以安陞四川茂州知州地界苗蛮数出焚掠斯佺恩威并用诸蛮相率请降寻知云南大理府滇地民承屯赋十倍民粮民素苦之斯佺请以军丁视民例起科民咸悦之丁母忧服阕补福建建寜府旋陞盐运使卒于官
　　孟其人阳谷人端方谅直雅好读书手业一卷盖寒暑无间也所着有蓼莪咏诗鸣集行世
　　冯　源诸城人由贡生授曲阜县训导生而頴异端方不茍以理学自任卒祀郷贤
　　王文炤胶州人性孝友好读书由选贡初任宛平县县丞寻擢江南松江府通判洁已爱民所至有绩郡人有神明之颂卒于家
　　李初妍寜海州人由歳贡任青城训导竭诚教育捐俸买田以赡士之贫者致仕归因寜海有代赔文登钱粮一项久为閤州之累初妍挺身力辨遂得清除后以寿考终于家公举入祀
