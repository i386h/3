<!-- { "loadSidebar": true } -->
　　钜野县汉彭越墓【在县东南五十里封梁王】卜式墓【在县境卜怜堌式字子怜本河南人道卒葬此因以名堌有碑】鲁恭墓【在县南五十里金乡山西征记云汉司校尉鲁恭初凿焦山得白蛇不葬更凿南山得金而葬焉因名金山山形峻削塜前有石祠四壁皆青石隐起刻忠臣孝子贞妇及孔子弟子形像像边皆刻名记之又有石床长八尺磨茔鲜眀扣之有声】李刚墓【在县东黄水南官荆州刺史西征记刚字叔毅髙平人熹平元年卒葬此墓前有石阙祠堂石室三间髙丈余镂石视椽瓦若造四壁隠起　雕刻龙虎之文飞鸟走兽之形制作甚工】宋王禹偁墓【在县境官翰林学士】金胡励墓【在县西五里同弟勉官指挥殉金义帝之难葬此】眀宋沧墓【在县东北十八里】李相墓【在县西藓草坡】
　　郓城县周冉子子有墓【在县东三十五里冉村集】元樊执敬墓【在县南二里封鲁国公】晁显墓【在县北二十里官尚书諡清献王世熙撰墓碑】史惟良墓【在县南三里官集贤殿大学士】陈守谦墓【在县东北一里官尚书张起岩碑记】眀孙时墓【在县西南三十里冷庄河侧】樊敬墓【在县西南五里曽孙继祖祔侧尚书苏祐撰志】佀钟墓【在县南八里河之南李东阳撰碑】李尧民墓【在县西南郭外】王晟墓【在县西南一里大堤下】
　　曹县商成汤陵【在县南二十里有庙皇览云汤塜在济隂亳县北东郭是也今河南偃师县有汤陵盖本之括地志云】莘仲墓【在县北十八里莘塜集古有莘国君汤妃母家也】伊尹墓【在县东南古楚丘城北十四里史记帝沃丁葬伊尹于亳皇览曰伊尹塜在济隂己氏县平利乡是也己氏在县境内】箕子墓【在县南亳城西古防城内杜预曰梁国防县北有薄伐城城西有箕子塜是也】周曹子臧墓【在县西北七十里安陵集】左公墓【在县西北左山之颠相传鲁太史左丘眀父茔也】冉子仲弓墓【在县东北五十里俗名冉堌一在冠县西北二十里】慎到墓【在县西北古济隂城西南二里】伯乐墓【在古济隂城东南见后汉志】魏冉墓【在县东北冉堌水经济水又东迳秦相魏冉塜南是也】宋钱揆墓【在县南六十里揆洛阳人吴越王之后曽为楚丘令后至司农少卿爱楚丘风土因归老焉卒葬此侍御史杜纯志铭】元冯翼墓【在县境官侍郎】徐仁墓【在县北商村官将军】王茂墓【在县西南七里官行省中丞】眀李秉墓【在县东北三十里冉堌集】王珣墓【在县南五里水堌集子崇墓祔】朱纲墓【在县北十五里】
　　定陶县周曹诸公墓【在县北十五里髣山曹国二十五世咸葬于此积壤之高髣髴如山故名】陶朱公墓【在县东北五里按范蠡去越来齐隠姓为朱因居于陶故曰陶朱公则蠡墓以在陶者为是一云在肥城县西南陶山之阳】汉项梁墓【在县北五里】定陶恭王墓【在县西北左山之阳水经济水又东北迳定陶恭王陵南是也盖哀帝为恭王置陵庙故曰陵云】魏董昭墓【在县境官河南尹见寰宇记】元庸和尔黙色墓【在县西十五里封云中郡公】眀曹邦辅墓【在县东栁林村大学士于慎行志铭】
　　濮　州古丹朱墓【在州旧城西南四十里】汉汲黯墓【在州西南六十里官淮太守】五代葛从周墓【在州西十里葛村粱封陈留郡王】宋李迪墓【在州东二十里旧鄄城遗直乡】元桑梓墓【在州东南九十里本临淮人官御史中丞谪雷泽县卒葬此】吴律墓【在州东南一里官秘书少监】眀刘忠墓【在州南八十里瓠水之阳】田美墓【在州西南】苏祐墓【在州东五里】宋显章墓【在州南四十里】张登髙墓【在州西三里】李先芳墓【在州西北黄村】
　　范　县周范士防墓【在县东三十里晋大夫諡武子食采于范故世称范氏子匄墓祔】士吉射墓【在县东三十里晋大夫諡昭子】左伯桃墓【在县东南六十里新安村元魏地形志廪丘有羊角哀左伯桃塜】五代张直墓【在县南五十里号逍遥先生孝行详人物】眀张雄墓【在县北三里】黄质墓【在县北一里】
　　观城县周衞灵公墓【在县东南四十二里卫国城即负瑕村】仲子子路墓【在县东南负瑕村】汉窦少翁墓【旧志云在县南八里按窦少翁即文帝窦后父也其冢名窦氏青山在信都之观津县旧志沿讹已久谨録而辩之】唐魏长贤墓【在县南十五里魏徴父也贞观七年追封定州刺史】刘祥道墓【在县东七十里薛家屯官光禄大夫】五代周太祖陵【在县北城下郭彦威初为大名节度使卒葬于此因筑城掘得其陵】宋毕士安墓【在县西南二里】元王国宾墓【在县东二里赠奉议大夫】
　　朝城县汉臧洪墓【在县南二里官东郡太守为袁绍所攻被执不屈死遂葬于此金赠为英烈侯】元楚惟善墓【在县城太初门外二里官翰林学士】山琮墓【在县西北二十里状元官翰林学士】眀魏元墓【在县东南三里官防政】谢绶墓【在县西北五里官都御史】江东墓【在县西南一里】李继宗墓【在县东三里】吴中传墓【在县北三里】岳万阶墓【在县东南二里】王礼墓【在县境】










　　山东通志卷三十二
<史部,地理类,都会郡县之属,山东通志>
　　钦定四库全书
　　山东通志卷三十三
　　五行志
　　君子读洪范庶徴之篇而凛凛也五气之騐有美有恶善行所召则为休徴恶行所召则为咎徴天人感孚防于影响歴攷前史休者不一二见而咎者实数数焉岂非以治化难洽阙失易滋顺象嘉符固未可以强而致乎
　　国家世徳相承茂登上理百昌鬯遂协气旁流瑞应响臻至于美不胜纪而我
　　皇上持盈戒逸谦让未遑朝夕干干惟隂阳之愆伏是察而克自祗畏焉虽尧咨舜儆何以加于此哉旧志五行稍为辑订自康熙甲寅以后凡祥异之见于二东者叙而増之以备柱下之采若夫推准事迹阐析幽眀至理精防良非末学所能究矣作五行志
　　周
　　桓王二年秋鲁大水
　　顷王元年五月癸酉鲁地震
　　定王五年秋齐鲁大旱　八年秋鲁大水　十有四年鲁大有年　二十一年秋鲁大水
　　灵王十有五年夏五月鲁地震　二十一年【鲁襄公二十二年】十一月【夏正九月】庚子　孔子生于鲁昌平乡【详见阙里】二十三年秋鲁大水
　　景王六年冬鲁大雨雹　二十二年夏己夘鲁地震敬王三年春鸜鹆来巢于鲁郊　十有一年三月壬辰鲁雉门及两观灾　十有五年夏鲁季桓子穿井土缶中得虫若羊　三十九年【鲁哀公十四年】鲁西狩获麟【详阙里志】
　　显王六年雨黍于齐
　　頳王三十一年齐地雨血数百里【青州府志云千乘博昌之间】
　　汉
　　孝惠帝二年春正月癸酉有两龙见于兰陵延东里温陵井中
　　孝文帝元年四月齐国地震　三年填星在娄　十二年十一月河决东郡　后五年齐雍城门外有狗生角
　　孝景帝二年九月胶东下密人年七十余头生角角有毛
　　孝武帝建元二年春河水溢平原郡　元光三年夏五月河决瓠子泛濮阳等十一郡　元狩三年城阳国大水　太始三年二月幸东海获赤雁【作朱雁之歌】孝昭帝始元三年鳯凰集东海遣使祠其处　元鳯三年春正月泰山大石起自立
　　孝宣帝本始元年鳯凰集于千乘又集于胶东　地节二年鳯凰集于鲁国　四年山阳济隂大雨雹【济隂志云大如鸡子入地二尺五寸】
　　孝元帝初元二年北海郡安邱饥　永光四年东牟山野蚕成茧【登州志云收一万余石】五年河决清河灵县鸣犊口
　　孝成帝建始四年河大决于馆陶东郡金隄皆溃永始二年黄龙见于东莱
　　孝哀帝建平元年济隂定陶县产嘉禾一茎九穗【曹州志是年十二月甲子光武帝生于济阳官舍其夜赤光竟天异香满室】
　　世祖光武帝建武十二年黄龙见于东阿　二十二年北海安丘蝗
　　孝章帝建初元年三月东平国地震　四年三月山阳郡地震　元和二年鳯凰集于肥城
　　孝和帝永元三年夏四月兖州蝗　八年九月辛丑夜有流星入于娄
　　孝安帝元初三年正月济南国东平陵木连理　六年四月渤海大风拔木　延光三年二月戊子五色大鸟集于济南台县　九月辛亥黄龙见于歴城十二月乙未复见于诸　四年正月黄龙二见于濮阳又产麒麟一
　　孝顺帝永建四年兖州霪雨害稼棣州水
　　孝质帝本初元年五月海水溢乐安北海二国孝桓帝元嘉元年十月朔鳯凰集于济隂己氏　二年八月黄龙见于济隂句阳　永兴二年泗水汜涨逆流　永夀元年白鸟见齐国　延熹九年河水清自东郡至于济北国　永康元年渤海郡海水溢孝灵帝熹平三年六月东莱郡海水溢　光和六年冬大雪东莱琅琊二郡井泉沍冻
　　【三国】魏
　　眀帝景初元年正月黄龙见于泰山山茬　九月兖州大水　青龙三年正月夀光陨石一
　　晋
　　武帝泰始二年十二月青龙二见于定陶　六年白龙见于东莞　八年范须昌夀张木连理　咸寜元年九月安邱蝗　二年清河灵县木连理　三年八月泰山郡陨霜杀三豆十一月渤海郡献白雉　五年乐安临济木连理白麟见于平原　太康元年五月济隂乘氏木连理二　济南大雨雹伤麦禾　二年二月琅邪郡雨雹　五月辛酉濮阳济隂东平同日大雨雹伤麦禾济南暴风折木　六月泰山郡大水　三年闰八月白龙二见于歴城　四年十一月白虎逰于富平　五年七月东平任城大雨雹平原大水　六年三月齐郡乐安长广东莱琅邪同陨霜杀桑麦　八年九月嘉禾生东莱掖县　九年十二月青龙黄龙各一见于鲁国
　　惠帝元康五年四月齐国临淄县有大蛇负二小蛇入城北门【邑志载大蛇长十余丈小蛇亦长丈许经北门市入汉城阳景王祠内忽不见】五月东莞安丘皆大水　六月东海雨雹六年三月东海陨霜杀麦禾　永康元年壮武桑化为栢　永宁元年鲁国大雨雹　太安元年七月兖州大水懐帝永嘉四年四月兖州地震
　　元帝建武元年秋七月安邱旱蝗　大兴元年乐安髙密二国兰陵东莞二郡蝗
　　成帝咸康二年六月辛未有流星出奎中没娄北孝武帝泰元十一年琅邪费县榆木连理　十五年八月兖州蝗大水　十六年七月飞蝗自南来食堂邑禾苗殆尽
　　南北朝
　　南宋武帝永初二年都昌献赤乌
　　文帝元嘉二年山阳郡献白乌　四年五月辛巳甘露降临朐城　五年东莞莒县获白雉二又获白鹿二上之　八年东莞莒县松栢连理　十一年八月甲辰甘露降费县沙里　十七年七月壬申甘露降髙平金乡富民村方三十里　八月安邱县大水二十五年莱芜等县饥　二十八年春燕归巢于林木
　　孝武帝孝建二年都昌木连理广饶嘉禾异亩同颖大眀元年青州嘉禾异亩同颖　四年兖州大水五年平原郡河水清　六年七月兖州地震鲁郡
　　山摇二日青州地震有声如雷　八月乐陵郡献嘉禾
　　顺帝升眀元年四月青龙见齐郡　六月庆云见益都　二年十一月甘露降于长山县
　　魏世祖始光五年二月白防见于乐陵【因改是年为神防元年】太平真君元年四月甘露降于平原郡
