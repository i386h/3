<!-- { "loadSidebar": true } -->
　　周春秋时为莱子国【详圻封志】后属齐秦为齐郡汉置夜县【按古作夜字齐襄王封田单于夜邑汉高帝功臣表有夜侯】为东莱郡治东汉徙郡治于黄夜为属晋复以夜为东莱国治南宋属东莱郡北魏复为东莱郡治【北齐省曲成当利二县入】隋因之唐为莱州东莱郡治【改夜从掖】宋金因之元属般阳路明【洪武元年】陞莱州为府县为倚郭
　　皇清因之编户八十三里
　　平度州【闾邱先生告齐宣王曰选良吏平法度臣得寿矣平度之名义盖取此】
　　周春秋时为莱子国后为齐即墨邑秦属齐郡汉为平度长广二县地平度属东莱郡长广属琅邪郡【魏地形志长广县注有即墨城】东汉平度县废【改置胶东县今州西北有平度县废城】长广属东莱郡晋属长广郡南宋北魏因之隋改县曰胶水属莱州寻属东莱郡【开皇初改县属州大业初废州为郡】唐胶水县属莱州【武德初复置胶东县贞观元年复省入】宋金因之元属般阳路明始陞为平度州属莱州府【洪武初仍名胶水属登州九年改属莱二十一年陞为州】
　　皇清因之编户一百三十六里
　　潍县【水经注潍水出琅邪箕县潍山东北入海经县环绕三面县盖以水得名也】
　　古寒国地【详圻封志】周属齐秦属齐郡汉为平寿下密二县下密属胶东国平寿属北海郡东汉二县俱属北海国晋属济南郡【平寿为治】南宋属北海郡北魏北海郡治平寿下密为属【北齐改郡曰高阳亦治平寿】隋【开皇初】省平寿入下密又置潍水县【十六年于下密置潍州】寻改下密曰北海改潍水为下密【大业初改】俱属北海郡【潍州废】唐下密县省入北海属青州【武德二年于北海县故地置潍州贞观时州废】宋陞北海县为潍州【建隆三年于县置北海军干德三年废军陞县为州】金北海县为潍州治元属益都路明【洪武初】省北海县入潍州属青州府九年降潍州为县改属莱州府【洪武二十一年陞胶水为平度州县属之随州府】
　　皇清因之编户八十六里
　　昌邑县【太平寰宇记昌邑古都昌地齐七十二城之一也】
　　周春秋时为齐都昌邑及纪之鄑密二邑【晏子春秋齐景公封晏子以都昌辞而不受春秋庄公元年齐师迁纪郱鄑郚杜注都昌有訾城鄑亦作訾隐公二年纪子伯莒子盟于密】秦属齐郡汉为都昌县及密乡县地【二县皆在境内】属北海郡东汉属北海国省密乡县入都昌晋初属齐国寻废北魏复置都昌县属北海郡【按南宋志亦有都昌寄治不实】隋属北海郡【开皇初属潍州大业初改属郡】唐省宋【建隆三年】于故都昌县地置昌邑县属潍州金因之元属益都路明属莱州府
　　皇清因之编户九十四里
　　胶州【以境内胶水为名】
　　周春秋时介国【详圻封志】及莒之介根邑地后属于齐【汉书黔陬县注古介国也计斤县注左传所谓介根也】秦属齐郡汉为黔陬县地属琅邪郡【并置计斤祓祝兹三县今三城在境】东汉属东莱郡晋属城阳郡南宋为高密郡治改属北海郡北魏始置胶州领高密郡黔陬为属隋废胶州析置胶西县【大业初】又以黔陬省入属高密郡唐【武德六年】省胶西入高密县以故黔陬地为板桥镇宋【元祐二年】于板桥镇复置胶西县属密州金因之元【至元二十二年】复置胶州治胶西县属益都路明省胶西县入胶州属青州府【洪武九年】改属莱州府
　　皇清因之编户九十三里
　　高密县【水经注应劭曰县有密水故有高密之名今世所谓百尺水者盖密水也按后汉郡国志北海郡有高密县有下密县知高密者在密水上流对下密而为言耳】
　　周为莱国夷维邑后属齐秦属齐郡汉置高密县属高密国东汉属北海国晋属城阳郡寻属高密国南宋属高密郡寻属北海郡北魏复属高密郡隋因之唐属密州【武德六年省胶西县入移治于故夷安城寻迁今治】宋金因之元属益都路明属胶州随州莱州府
　　皇清因之编户八十八里
　　即墨县【即近也城临墨水故名】
　　周为夷国地【详圻封志春秋隐公元年纪伐夷即此旧志引田单守即墨者误也在平度州】秦属齐郡汉置即墨县属胶东国【文帝时置境内并有壮武不其臯虞三县地】东汉属北海国【省臯虞入】晋属济南郡南宋属北海郡【废不其县】北魏属长广郡北齐县废隋【开皇十六年】复置即墨县属东莱郡【初属莱州大业时改州为郡】唐属莱州宋金因之元属益都路明属莱州府
　　皇清因之编户八十五里
　　武定府【本唐之棣州明避成祖讳改名乐安宣德元年又改武定以平汉庶人故名】禹贡兖州之域周为齐之北境【管仲曰赐我先君履南至穆陵北至无棣今海丰县境即古无棣也】秦为齐郡汉为平原渤海千乗郡东汉因之和帝时改千乗为乐安国后为郡晋为乐安乐陵二国南宋为乐陵郡北魏为乐安乐陵渤海平原诸郡隋为渤海郡唐为棣州乐安郡属河南道沧州景城郡属河北道【平原诸郡于德州】五代周显德间于渤海县析置滨州宋分沧棣滨与德博恩六州并为河北东路置安抚使以治之金以河北东路领沧州山东东路领沧棣二州元分山东为东西二道属以七路总管而沧州改河间路滨棣二州属济南路明分济南为府滨棣焉改河间为府分属北直以海丰乐陵二县改属山东之棣州随州济南府永乐初改棣州为乐安州宣德初又改为武定州以阳信海丰乐陵三县属武定以利津霑化蒲台属滨州辖以济南府统以承宣布政司
　　皇清因之雍正二年分滨武二州为直州领县如故十二年陞武定州为府设惠民县为附郭以滨州并所属焉又割济南府之青城商河二县以益之共领州一县九
　　惠民县【附郭古惠民沟在县东南二十里】
　　周为齐地秦属齐郡置厌次县【史记秦始皇以东南有天子气乃东巡以厌之次舍于此故名其地为厌次县其地甚辽濶今陵县以东尽邑境皆古厌次县之地也】汉为平原渤海二郡地【县西南为平原郡东北为渤海郡】东汉属乐安国【献帝建安中又分置乐陵郡】晋为乐陵国地【冀州刺史治厌次其故城在今阳信县东南今县之徒骇河南岸也】南宋属乐陵郡北魏又为乐安国【分置乐陵国于县之西北齐因之】隋【开皇十七年】改置棣州属渤海郡【治阳信县初属沧州大业三年改属】唐属棣州乐安郡【武德六年省入沧州贞观十七年复置自阳信移郡治于厌次】宋属棣州【大中祥符八年徙棣州及厌次县于西北阳信界之八方寺而移置阳信县于厌次故城】金因之元改棣州属济南路明改名乐安州【洪武元年省厌次县入棣州永乐元年因避讳改曰乐安州封其子高煦为汉王】又改为武定州【宣德元年汉王高煦反帝自将平之改曰武定州】济南府
　　皇清因之雍正二年分武定为直州十二年陞为府设附郭县【疆域仍州之旧】
　　赐名惠民编户九十八里
　　青城县【金所置县盖取唐青城镇之旧名】
　　周为齐地秦属齐郡汉为梁邹县地属济南郡东汉因之晋为邹县地属乐安国南宋北魏俱为平原县地【南宋侨置平原县】隋为邹平县地唐为青城镇宋因之金始置青城县【天兴二年置】属济南府寻废元【太宗七年】复置属河间路【皇舆表载元太宗时始以邹平县之清平镇又分临邑宁津二县地置清平县寻改为青城县其说本之旧通志按临邑去青城三百余里中隔济阳齐东二县焉能分地及此而青城四正东为高苑西为齐东南为邹平北为阳信其四隅则东南为长山东北为滨州西南为章邱西北为惠民自汉唐以至金元亦无所谓宁津者旧志未知何据存以备考】明属济南府【洪武二年省入邹平齐东二县名清池店十四年复置十七年割邹平县之青城乡武定州之亲仁乡以增广之】
　　皇清因之雍正十二年改属武定府编户三十三里
　　阳信县【信水之阳也邑志钩盘河经县境至城南十里为信河】
　　周为齐地秦置厌次县属齐郡汉置阳信县属渤海郡【初改厌次为富平属平原郡又析置阳信县在河曲之中】东汉置属如故【王莽时省信阳入富平光武复改富平为厌次延光元年复置阳信】晋厌次阳信俱属乐陵国南宋北魏因之隋【开皇十七年】置棣州治阳信属渤海郡唐棣州治厌次属乐安郡宋属棣州【大中祥符八年徙棣州及厌次于阳信界内而移阳信于厌次故城】金因之元随州济南路明改棣州为乐安又改为武定阳信随州济南府
　　皇清因之雍正二年分武定为直州十二年陞为府阳信为属编户七十里
　　海丰县【史称齐地负海通鱼盐之利而人物辐辏义应取此】
　　周为齐无棣邑【左传管子云北至无棣】秦属齐郡汉为阳信县地属渤海郡东汉因之晋属乐陵国南宋北魏属乐陵郡【皆为阳信县地】隋【开皇六年】析阳信北鄙置无棣县属渤海郡唐属沧州景城郡【贞观元年省太和二年复置属棣州寻改属沧州】宋属沧州保顺军【保顺军系五代周所置在无棣县东南二十里治平中移治于保顺军仍曰无棣县】金因之元分其地属沧棣二州沧属河间路棣属济南路明【洪武八年】改为海丰县属济南府【洪武初属乐安州宣德元年改乐安为武定州随州属府】
　　皇清因之雍正二年分武定为直州十二年陞为府海丰为属编户四十三里
　　乐陵县【大阜曰陵乐则取四民用足国乃安乐之义也邑志引汉桓帝追尊祖父名乐成县为乐陵者误】
　　周为齐地秦属齐郡汉置乐陵县属平原郡东汉因之【建安中又分置乐陵郡县为属】晋属乐陵国南宋属乐陵郡治乐陵北魏因之【永平中徙治于县东五十里】隋乐陵郡废属渤海郡【开皇十六年析置鬲津县大业初复省入】唐属沧州景城郡宋属沧州【熙宁二年徙治延平镇】金因之元属河间路明属济南府【洪武二年徙治富平镇南去旧乐陵五十里即今治也属棣州后棣州改乐安又改武定随州属府】
　　皇清因之雍正二年分武定为直州十二年陞为府乐陵为属编户五十六里
　　商河县【太平寰宇记云汉鸿嘉四年河隄都尉许商凿此河以纾水患民怀其德故曰商河唐书作滳字至宋去水从商】
　　周为齐麦邱邑【史记赵文王十九年赵奢将兵攻齐麦邱城取之】秦属齐郡汉置朸隰沃二县【按隰字本音席入切古文与漯湿□漯通用皆音托合切】朸属平原郡隰沃属千乘郡东汉废三国魏复置隰沃县属乐陵郡晋属乐陵国南宋北魏属乐陵郡【北齐又废】隋置滳河县属渤海郡【开皇十六年于朸故地置滳河县兼有隰沃县地属棣州大业初改属渤海郡】唐属棣州【武德八年棣州废改属沧州贞观元年改属德州十七年复置棣州于厌次滳河属焉】宋金元因之明属济南府
　　皇清因之雍正十二年改属武定府编户六十八里
　　滨州【太平寰宇记云盖以其在渤海之滨故云】
