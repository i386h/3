<!-- { "loadSidebar": true } -->


　　山东通志巻九
<史部,地理类,都会郡县之属,山东通志>
　　钦定四库全书
　　山东通志巻十之一
　　巡狩志
　　岱宗古帝王巡行之所有事也我
　　圣祖仁皇帝六飞首驭恺泽旁流考度修禋一本于虞周
　　之精意今
　　皇上恪承
　　令典垂宪万年而玉牒金绳屏置不讲一作一述夐乎弗可及已旧志疎芜阙焉未补惧无以表东方之盛迹宣
　　昭代之宏规用是辑而増之易之省方诗之时迈礼之升中于天仪制具载乃复于封禅详着之者七十二君之説盖经传未之前闻谨无稽所以崇有则也作巡狩志
　　巡狩志上【歴代巡狩国朝盛典】
　　歴代巡狩
　　唐虞天子五载一巡狩嵗二月东巡狩至于岱宗柴望秩于山川羣后四朝肆觐东后协时月正日同律度量衡修五礼五玉三帛二生一死贽五月巡狩至南岳八月巡狩至西岳十一月巡狩至北岳皆如岱宗之礼归格于艺祖用特
　　夏后氏因之
　　周制十二年一巡狩天子将巡狩类乎上帝宜乎社造乎祢职方氏先戒四方诸侯曰各修平乃守考乃职事敢不敬戒国有大刑及王之所行先道帅其属而巡戒令太驭掌犯较之礼【谓祖道】土训氏夹王车而行以待王问九州形势【所谓以道地图】山川所宜【所谓以诏地事】诵训氏亦夹王车以上古久逺之事以告王【诵训所谓掌道方志以诏观事若鲁有大庭氏之库殽之二陵也】又掌道方慝【方慝四方言语所恶】以诏辟忌以知地俗乗金辂建大旂嵗二月东巡狩至于岱宗柴而望祀山川觐诸侯其方之诸侯先于境首待之所过山川则使祀宗先以三等璋瓒皆以黄金为鼻流酌鬰鬯以礼神次乃校人杀黄驹以祭之每宿舍掌舍设梐枑再重其外则土方氏又设蕃篱旣至方岳先问百年就见之若未满百年八十九十者路经其门则见之不然则否天子乃令太师采人歌谣赋诗以乐播而陈之以观人风俗以审其善恶命典市纳贾陈百物之贵贱以观人之所好恶又命典礼之官考校四时节炁月之晦朔甲乙等日及候气之律吕所用礼乐宫室车旗等制度君臣上下之衣服皆以王者所颁制度考校之诸侯封内有名山大川不举而祭之者为不敬不敬者君削其地有祭宗庙不顺昭穆者为不孝不孝者君绌以爵变礼易乐者为不从不从者君流革制度衣服者为畔畔者君讨有功徳于人者加地进律其诸侯待王之牢礼以一犊既黜陟诸侯乃与之相见于方岳之下筑坛与觐礼坛其坛外为土埒方三百步开四门坛方九十六尺高四尺上为堂下为三等谓之三成成每等高一尺其堂置司盟之神位谓之方明【方明者上下四方神明之象也】见诸侯之时据郑注司仪及觐礼诸侯之上介各以其君之旗置于宫内以表立位之处乃诏三升坛讫诸侯皆就其旗而立其位郑按明堂位诸公中阶之前北面东上诸侯阼阶之东西面北上诸伯西阶之西东面北上诸子门东北面西上诸男门西北面东上王乃于坛上揖之以定其位其揖之节有三仪与王无亲者推手小下之与王婚姻之亲者平推手揖之与王同姓者推手小举之王既揖定其位诸侯乃进升坛奠玉又按司仪职及郑注云公于上等奠桓圭玉陈摈者五人礼之侯伯于中等奠信珪躬珪玉陈摈者四人礼之子男于下等奠谷璧蒲璧玉陈摈者三人礼之诸侯各奠玉讫降拜又升成拜讫摈者乃延诸侯升堂授王玉讫乃以璧琮行享礼谓之将币诸侯既朝见王讫乃退而自相与盟王宫之伯临之其神主于月必因以祭之其余五月南巡狩至于南岳如东巡狩之礼八月西巡狩至于西岳如南巡狩之礼十有一月北巡狩至于北岳如西巡狩之礼巡狩讫却归每庙用一牛以告至谓之归格于祖祢用特
　　汉光武建武三十年春二月东巡狩幸鲁祭泰山及梁父汉章帝元和二年二月东巡狩至泰山道使使者奉一太牢祠帝尧于济阴成阳灵台上至泰山修光武山南坛兆辛未柴祭天地羣神如故事壬申宗祀五帝于汶上明堂武帝配癸酉更告祠高祖太宗世宗中宗世祖显宗于明堂各一太牢卒事遂觐东后飨赐王侯羣臣因行郡国幸鲁祠孔子及七十二弟子四月还东都庚申告至祠高庙世祖各一特牛诏曰朕巡狩岱宗柴望山川告祠明堂以章先勲其二王之后先师之裔东后蕃卫伯父伯兄仲叔季弟幼子童孙百僚从臣宗室众子要荒四裔沙漠之北葱岭之西冒耏之类跋涉悬度陵践阻絶骏奔郊畤咸来助祭祖宗功徳延及朕躬予一人空虚多疚纂承尊明盥洗享荐慙愧祗栗诗不云乎君子如祉乱庶遄已歴数既从灵燿着明亦欲士大夫同心自新其大赦天下诸犯罪不当得赦者皆除之复博奉高嬴无出今年田租刍槀　又告平原东平等郡太守相曰朕惟巡狩之制以宣声教考同遐迩解释结寃也今四国无政不用其良驾言出游欲亲知其剧易前祀园陵遂望祀华霍东柴岱宗为人祈福今将礼常山遂徂北土歴魏郡经平原升践隄防询访耆老咸曰往者汴门未作深者成渊浅则泥涂追惟先帝勤人之徳底绩逺图复禹业圣绩滂流至于海表不克堂构朕甚慙焉月令孟春善相丘陵土地所宜肥田尚多未有垦辟其悉以赋贫民给与粮种务尽力农勿令游手所过县邑聴半入今年田租以劝民夫之劳安帝延光三年二月丙子东巡狩辛夘幸泰山柴告岱宗壬辰宗祀五帝于汶上明堂癸巳告祀二祖六宗劳赐郡县隋文帝开皇十四年冬十二月乙未东巡狩十五年春正月壬戌车驾次齐州亲问疾苦丙寅旅玉符山庚午上以嵗旱祠泰山以谢愆咎大赦天下【隋志帝行幸兖州遂次岱岳为坛泰山下设祭如南郊又壝外为柴坛饰神庙展宫悬于庭为埋塪二于南门外又陈乐设位于青帝坛如南郊帝服衮冕乘金辂备法驾而行礼毕遂诣青帝坛而祭焉又隋制行幸所过名山大川则有司致祭岳渎以太牢山川以少牢巡狩则类上帝宜社造庙还礼亦如之将轫则軷祭其礼有司于国门外委土为山象设埋塪有司刲羊陈俎豆驾将至委奠荐脯醯加羊于軷西首又奠酒解羊并馔埋于塪驾至太仆祭两轵及前乃饮授爵遂轹軷上】
　　唐开元礼巡狩仪
　　銮驾出宫
　　将巡狩所司承制先颁告于东方诸州曰皇帝二月东巡狩各修平乃守考乃职事敢不敬戒国有常刑驾将告圜丘宗庙社稷皆如别仪皇帝出宫大备卤簿皆如常仪軷于国门祭所过山川如亲征之礼所经州县刺史县令先待于境通事舍人承制问百年古先帝王名臣烈士皆州县致祭
　　燔柴告至
　　将告将作先于大山下修圜坛四出陛前告三日尚舍直长施大次于外壝东门之内【其设文武侍臣次陈馔位】设宫悬乐燎坛之制【一如圜丘之仪】前一日皇帝清斋于行宫应告之官皆于告所清斋一日近侍之官应后升者及从告羣官诸方客使皆于其所俱清斋一宿诸卫令其属晡后一刻各以其方器服守卫壝门盥太乐工人俱清斋一宿奉礼设御位于坛之东南西向设告官司徒执事者御史奉礼赞者协律郎太乐令望燎位东方诸州刺史县令介公酅公文武九品以上官西方北方蕃客等位并如上幸圜丘仪【其褒圣侯等亦如之】设告官以下门外位于东西壝门之外道南皆如设次式郊社令帅府史一人及斋郎以罇坫罍洗篚羃入设于位并如常仪执罇罍篚羃者各位于罇罍篚羃之后告日未明十五刻太官令帅宰人烹牲于厨未明四刻太史令郊社令各服其服升设昊天上帝神座于坛上北方南向席以藁秸设高祖神尧皇帝神座于东方西向席以莞设神位各于座首未明三刻诸告官以下各服其服郊社令良酝令各帅其属入实罇罍及玉太祝以玉帛置于篚太官令帅进馔者实诸笾豆簠簋等皆设于馔幔内未明二刻奉礼帅赞者先入就位赞引引御史太祝以下入行扫除如常仪讫各就位皇帝服衮冕乘辂行宫奏请进内外器服如常仪驾将至谒者赞引各引告官通事舍人引从告羣官东方刺史县令诸方客使俱就门外位驾至大次门外回辂南向初皇帝既升奠玊币太官令帅进馔者诸太祝迎引于坛上各设于神座前设讫谒者引司徒以下降自东陛复位诸太祝各还罇所太常卿引皇帝诣罍洗乐止讫兴皇帝再拜初读祝文讫乐作太祝进奠板于神座还罇所皇帝拜讫乐止太常卿引皇帝进天帝神座前北向立乐作太祝各以爵酌福酒谒者引司徒降复位太祝各进彻豆还罇所奉礼曰赐胙
　　銮驾还行宫
　　皇帝既还大次侍中版奏请解严皇帝改服通天冠绛纱袍乘辂奏请还宫如常仪
　　望秩于山川
