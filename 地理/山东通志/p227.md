<!-- { "loadSidebar": true } -->
　　河自濬县西南折而北歴内黄汤隂安阳临漳魏县成安肥郷曲周平郷广宗至钜鹿县大陆泽在焉【吕氏春秋赵有钜鹿又名广阿泽在今邢赵二州界】
　　又北播爲九河同爲逆河入于海
　　河自钜鹿又北歴南宫新河冀州束鹿深州衡水武邑武强阜城献县交河青县静海大城寳坻至于天津即古徒骇河之故道也徒骇以南则为太史河马颊河覆釡河胡苏河简河絜河钩盘河鬲津河同合为一大河由天津达滦州废石城县南又东过卢龙县南至碣石入于海自禹功告成之年下逮东周齐桓公之世九河亡其八枝后数十歳为定王五年己未当鲁宣公之七年而河遂东徙凡一千六百六十余歳
　　九河故道
　　尔雅九河一曰徒骇二曰太史三曰马颊四曰覆鬴五曰胡苏六曰简七曰絜八曰钩盘九曰鬲津郭璞注之矣李巡曰徒骇者禹疏九河以徒众起故曰徒骇太史者禹大使徒众通其水道故曰太史马颊者河势上广下狭状如马颊也覆釡者水中多渚往往而处形如覆釡胡苏者其水下流故曰胡苏胡下也蘓流也简大也河水简而大也絜言河水多山石治之苦絜絜若也钩盘言河水曲如钩屈折如盘也鬲津河水狭小可鬲以为津也孙炎曰徒骇禹疏九河用功虽广众惧不成故曰徒骇胡苏水流多散其余同春秋纬寳干图云移河为界在齐阗阏入流以自广尚书中候亦云齐桓之霸遏八流以自广郑氏据此文谓齐桓塞之塞其东流八枝并使归于徒骇也又汉志王横言往者天尝连雨东北风海水溢西南出浸数百里九河之地已为海所渐矣又唐孔颖达禹贡疏云汉成帝时河堤都尉许商上书曰古説九河之名有徒骇胡苏鬲津今见在成平东光鬲县界中【成平今交河县东光即今东光县鬲县今平原县】自鬲津以北至徒骇其间相去二百余里是知九河所在徒骇最北鬲津最南葢徒骇是河之本道东出分为八枝也商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之处则其余六者太史马颊覆釡在东光之北成平之南简絜钩盘在东光之南鬲县之北也其河填塞时有故道今河间弓髙以东【今阜城县】至平原鬲津徃往有其遗处按此则故道久湮未易确指惟鬲津最南本属鬲县而钩盘亦即在鬲县之北东省北境实濒此二河矣今两考其迹而鬲津较为有据云汉志鬲县以水得名即鬲津之所经也徳州有鬲津枯河东迳陵县北【北接吴桥县界元和志鬲津枮河南去将陵县二十里吴桥县志云古鬲津河在县南里许亦名吴川】又东迳徳平县北【去县十五里北接宁津县界】又东迳乐陵县北【北接南皮县界寰宇记乐陵县有鬲津枯河在县西三十里今县北为鬲津郷南皮县志鬲津河在县东南四十五里】又东迳庆云县南【金志无棣县有鬲津河其故城在今县东元时为西无棣县县东南二里有卧龙冈在鬲津河中】又东北迳盐山县东南【盐山志云鬲津河自庆云县北入境】又东北迳海丰县西北【元为东无棣县】又东北入海【勃海在县东北一百五十里东南接霑化北接盐山按之即今徳州以东北之老黄河也】汉有般县亦即钩盘之所经也故城在徳平县东北城南二十里有般河后汉初平二年公孙瓒破黄巾于槃河即此也近志陵县【县境有般河店】徳平乐陵商河惠民阳信海丰【县境有般河村】霑化县界中并称有钩盘河似属可据但既云鬲津最南不应钩盘又在鬲津之南金志云将陵县有钩盘河将陵故城在今陵县北五十里此为近之矣我
　　圣祖仁皇帝论曰九河故道汉唐宋诸家之説不一或谓在济南境内或谓逺界永平而郦道元谓九河苞沦于海以朕揆之其九河入海之处在今天津之直沽而九河故道不出沧景二三百里间也葢水性就下今南北之水以天津为尾闾地最洼下虽数千百年中或陵谷变迁而其髙卑大势南北定位有必揆不可易者即以禹贡之文考之可以断矣禹贡曰至于大伾北过洚水至于大陆又北播为九河疏云大伾属魏郡黎阳洚水在信都大陆泽名夫黎阳今之濬县信都今之深州大陆泽在今之束鹿界而河间在濬县深州束鹿之北故
　　曰又北也又九河既道疏云平原以北平原今徳州境言徳州以上也汉书沟洫志许商云九河之名有徒骇胡苏鬲津在成平东光鬲界中此三地今皆属河间杜氏通典云钩盘在景马颊覆釡在赵郡景即景州赵郡今涿易南古所谓燕南赵北也舆地记云简河在临津金史地理志云南皮县有洁河太史河传志所载九河故道之在河间境也又岂不彰明备着乎则天津为同为逆河入海之道无疑矣河自周定王时已南徙九河故迹亦渐湮废后人不能深防地势多穿凿傅防其指在济南者既失之过南其指在永平者又失之过北而郑康成据纬书谓齐桓公填塞八河以拓疆界其説益滋谬譌耳凡人读书能正据经文考以古今形势则诸家之説自有折衷夫河间古郡称名已久其所以谓之河间者以其在九河之间也顾名思义又可知矣【按长河志曰欲明九河必先知其上游曰二渠曰洚水曰大陆又知其下尾曰逆河曰碣石曰渤海史记禹酾二渠以引其河二渠一出贝邱其一则漯川也贝邱河自王莽遂空俗谓之王莽河降水地理志降水在信都县班固汉书以襄国为信都在大陆之南郦道元云鬲般列于东北徒骇渎聨漳绛按经考渎自安故目矣史记正义曰大陆泽在邢州及赵州界一名广阿泽一名钜鹿泽逆河尚书传曰为一大河名逆河地理志勃海郡莽曰迎河在勃海之濵因以为名南皮县有迎河亭师古曰言相迎受也碣石山海经曰碣石之山绳水出焉东流注于河郑氏引战国筞注云在常山九门郭璞云在辽西临渝太康地志以为乐浪遂城长城所起地理志云在右北平骊城虽数説不同未定厥所其在骊城者谓之大碣石山亦景纯之所兼引矣诸説不同附载之以俟识者】
　　周定王五年至西汉末大河故渎
　　水经河水【自遮害亭南】又东右迳滑台城又东北过黎阳县南又东北迳伍子胥庙南为长夀津【此即禹酾二渠之北渎也俗名王莽河】河水故渎东北迳戚城西又迳繁阳县故城东北迳隂安县故城西又东北迳昌乐县故城东又东北迳平邑郭西又东北迳元城县西北而至沙丘堰南分屯氏河出焉【大河故渎北出为屯氏河迳馆陶县东东经灵县北又东北迳鄃县与鸣犊河合地理志曰河水自灵县别出为鸣犊河其故渎又东北屯氏别河出焉别河自信成县城南东北至绎幕县南分为二渎其北渎东北至阳信县故城北而东注于海南渎自平原城北首受大河故渎东出亦谓之防马河东北至阳信县故城南东北入海屯氏别河故渎又东北迳信成县张甲河出焉张甲河北絶清河于广宗县又东北至蓨县防清河】河水故渎东北迳发千县故城西又屈迳其北又南经贝邱县故城南又东迳甘陵县故城南又东迳平原县故城西而北絶屯氏三渎北迳绎幕县故城东北西流迳平原鬲县故城西又北迳蓨县故城东又北迳安陵县西自此合漳水复禹河故道又东北歴浮阳参户平舒至章武入海以今舆地言之濬县馆陶堂邑清平清河博平髙唐平原徳州景州吴桥东光交河沧州青县静海天津诸州县界中皆周定王五年至西汉末大河之所行也定王五年歳己未下逮王莽始建国三年辛未而北渎遂空凡六百七十二歳
　　东汉后大河故渎
　　水经河水东迳铁邱南东北流迳濮阳县北为濮阳津【郦注故城与卫县分水城北十里有瓠河口有金堤有宣房塸】又东北迳卫国县南又东迳鄄城县北又东北迳范县之秦亭西又东北迳委粟津【大河之北即东武阳县也】左防浮水故渎【澶渊即繁渊也亦谓之浮水】东絶大河故渎又东北至东武阳县东入河又有漯水出焉又东北迳东阿县北河水于范县东北流为仓亭津【东阿县城北门内西侧臯上有大井俗有阿井之名】又东北过茌平县西北迳碻磝城西又东北迳四渎津又东北过杨墟县东商河出焉河水又东迳髙唐县界又东北过髙唐县故城西又北迳张公城临侧河湄又北迳平原县故城东又左迳安徳城东而北为鹿角津东北迳般县乐陵朷郷厌次县南为厌次河又迳漯隂县故城北又东北漯沃津又东迳千乘城北又东北迳利县城北又东分为二水枝津东迳甲下城南东南歴马常坑注济又东北过甲下邑又东北入于海以今舆地言之滑县开州观城濮州范县朝城阳谷茌平禹城平原陵县徳平乐陵商河惠民青城蒲台髙苑博兴利津诸州县界中皆东汉以下大河之所行也
　　唐五代大河故渎
　　唐制有河北道河南道其自大邳以东河北卫魏澶博徳棣沧七州河南滑濮济齐淄五州皆濒河郡也今按元和志寰宇记所载各县界之黄河为铨次之【唐新旧二史五代史皆不志河渠故以志记为铨次】黄河自汲县南胙城县北东北迳灵昌县北【河在县北十里】又东北迳白马县北【河去城二十步】其北岸则黎阳县又东迳顿邱县南【河在县南三十里】又东迳清丰县南【河在县南五十里】其南岸则濮阳县【河在县北十五里】又东迳临黄县南【河在县南三十六里】其南岸则鄄城县【河在县北二十一里】又东北迳朝城县东【河在县东二十九里】又东迳范县北其北岸则武水县【河在县南二十二里】又东迳阳谷县北【河在县北十里】其北岸则聊城县【河在县南四十三里】又东迳平隂县北【河在县北十里】又东迳长清县北【河在县北五十五里】其北岸则平原县【河在县南五十里】安徳县【河在县南十八里】又东迳临邑县北【河在县北七十里】又东迳临济县北【河在县北八十里】又东北迳邹平县西北【河在县西北八十里】其北岸则商河县【河在县南十八里】厌次县【河在县南三里】自此以下有新旧二道旧东北迳蒲台县东【河在县东北七十三里以上俱出元和志】景福后河自厌次县界决而东流迳渤海县西北【河在县西北六十里】又东北至无棣县东南【河在县东南六十里】而东注于海【河东北流迳马谷山东入海以上俱出寰宇记】以今舆地言之濬县清丰观城聊城平原陵县商河齐东惠民蒲台利津【南接滑县开州濮州范县阳谷茌平平隂长清齐河济阳后徙迳濵州海丰不入蒲台利津】诸州县界中皆唐歴五代以及宋初黄河之所行也自王莽始建国三年辛未河徙由千乘入海后五十九歳为后汉明帝永平十三年庚午王景治河功成下逮宋仁宗景祐元年甲戌有横陇之决又十四歳为庆厯八年戊子复决于商胡而汉唐之河遂废凡九百七十七歳
　　宋横陇决河故渎
　　宋初河道与唐五代畧同所谓京东故道也真宗景徳元年河决澶州横陇埽【在今开州东】寻复修塞景祐元年又决横陇遂为大河之经流今濮州东【河在州东六十里】东平州西范县东【河在州西七十里接范县界】阳谷县东南【河在县东南六十里】东阿县北【河在县北六十里东迳铜城南又东北迳杨刘南】长清县北【河在县北五十五里】皆有黄河即横陇决河之所行也自长清而下【东北入平原界】则与京东故道合矣庆厯八年河又决澶州之商胡埽而横陇断流谓之横陇故道
　　宋二股河故渎【商胡别是为东流】
