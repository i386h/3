<!-- { "loadSidebar": true } -->
　　圣心象纬方舆庆嘉祥之叠至华星顺轨丹霄丽双璧之辉湛露凝甘綉甸润千珠之液九谷登而頴舒九穂三芝发而秀吐三华乃若黄河清于曹单之间不独波澄秦陇庆云现于洙泗之涘岂徒彩焕滇黔兹当钜野之乡复覩瑞麟之毓麕身牛尾允擅殊姿一角圆蹄咸推异品臣伏稽书传春秋服防注曰王者视明礼修则麒麟至又礼斗威仪曰王者政讼平则麒麟在郊又孝经援神契曰王者徳至鸟兽则麒麟臻是以轩辕之朝麟游有纪成康之世麟趾有歌抚兹神物之诞生益见
　　瑞符之昭格良由我
　　皇上履信思顺懋惟精惟一之修积厚还淳施引养引恬之恵钦恭光乎四表如日月之照临安阜徧于八纮比乾坤之帱载况东省壤聨
　　畿辅沐化尤先路接康衢防庥最渥表崇
　　至圣
　　宸衷倍笃于宫墙懐保羣黎
　　睿虑时勤于蔀屋是知麟之所兆信而可徴五色含章卜文明之大启四灵冠首占戬谷之方来【臣】忝任封疆欣逢
　　盛美自
　　天申命已知
　　纯嘏缉熙在地成形更识太和翔洽愿效升恒之颂用抒拜舞之诚伏祈
　　诏付史臣宣示中外毓于郊薮千秋标河岳之竒载在图书万古焕奎娄之象臣实切踊跃欢忭之至理合绘图恭
　　进以
　　闻
　　再贺瑞麟表　　　　　　【国朝】岳　濬
　　题为
　　圣徳之
　　恩膏倍渥
　　天心之嘉应频臻恭报东省再毓瑞麟谨抒
　　贺忱仰祈
　　睿鉴事雍正十二年十二月初七日据布政使郑禅寳详称兖州府宁阳县民孙永翔家于本年十二月初三日未时有牛在鹤山产一瑞麟产时异光四彩声若雷鸣麟身长一尺七寸髙一尺三寸玉定文顶首含肉角鼻准隆起孔若芝云双瞳烱烱有光眶赤如炬两耳卓立孔有彩毫徧身鳞甲头顶纯绿背自肩脊至尾闾皆青色甲纹方圆相综界画如图腹腋悉属细鳞青黄交映甲缝有黄白彩毫尾长五寸共一十九节通尾青鳞节缝红黄色尾尖有黄色彩毫一大缕四蹄周整碧润如玉前趾各有黄毫委系麕身牛尾一角圆蹄茂质华文光彩焕发洵属
　　圣朝嘉瑞理合申报等情呈报到臣臣敬阅之下实深欢
　　忭随恭设香案望
　　阙叩头庆
　　贺钦惟我
　　皇上
　　道隆参赞
　　徳溥生成
　　绍精一以执中光被四表
　　体荡平而建极庆洽兆民
　　大孝恢继述之模五典惇而教思广浃
　　至治备修和之纪九功叙而恺泽旁敷
　　綂山海于梯航近悦逺来共沐时雍之化
　　启乾坤之苞采仰观俯察悉占
　　福应之符日星涖河岳以同华后先标美云露映芝禾而偕丽次第呈竒咸亨已兆其鸿嘉戬谷尤徴于麟趾前此地当钜野嵗在枵忻逢神物之挺生肃缮丹函而上
　　报嗣值灵分蜀国曽闻一降于盐亭即云瑞叶鲁郊讵意载临于陬邑而乃玑衡萃秀指兖土以荐舒辕宿涵精注宁阳而更毓允矣麕身牛尾依然一角圆蹄既观赋质之维均兼讶含章之独异羲文布画错综于顶额之间禹范陈畴疆理于背肩之上璧纹珠缬叠叠成鳞綉组金英熊熊作彩况复山连岱麓实
　　皇猷出震之区川接泗濵乃
　　圣泽流奎之野六师赫濯甫奏捷于边陲百谷丰穰竞吹
　　豳于里社纪以
　　龙飞寳祚壬产者周于干寅产者周乎支干支并协夫循环按以鳯厯良辰夏诞者本乎火冬诞者本乎水水火适彰其既济此皆由我
　　皇上心勤怙冒春台培博厚之基礼重师儒离照焕文明之象奋武还筹戢武保恵维殷有年愈切祈年康田永殖是以昭事式孚
　　帝鉴锡佑命以重申钦崇克迓
　　天庥届昌期而滋至洵寰瀛之所罕睹诚今古之所希闻【臣】忭舞难名形容莫罄稽之载籍信知感召之原绘以缣缃用表对扬之愿虽
　　睿懐缉敬荷
　　繁禧而渊惕弥殷而舆悃抒诚颂纯嘏而嵩呼倍切伏冀诏登瑶简显重熙于奕叶丕图垂炳蔚之辉
　　恩沛纶书宣秩祐于遐陬泰宇履舒长之防【臣】实切懽忭
　　之至理合敬谨绘图恭
　　进以
　　闻








　　山东通志卷三十五之三
　　钦定四库全书
　　山东通志卷三十五之四
　　艺文志四【疏】
　　谏昌邑王疏　　　　　　　　【汉】王　吉
　　臣闻古者师行日三十里吉行五十里诗云匪风发兮匪车掲兮顾瞻周道中心怛兮説曰发发者是非古之风也掲掲者是非古之车也盖伤之也今者大王幸方舆曽不半日而驰二百里百姓颇废耕桑治道牵马臣愚以为民不可数变也昔召公述职当民事时舍于棠下而听断焉是时人皆得其所后世思其仁恩至不伐甘棠甘棠之诗是也大王不好书术而乐逸游冯式撙衔驰骋不止口倦乎叱咤手苦于棰辔身劳乎车舆朝则冒雾露昼则被尘埃夏则为大暑之所暴炙冬则为风寒之所偃薄数以耎脆之玉体犯勤劳之烦毒非所以全夀命之宗也又非所以进仁义之隆也夫广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳其乐岂徒衔橛之间哉休则俛仰诎信以利形进退步趋以实下吸新吐故以练藏専意积精以适神于以养生岂不长哉大王诚留意如此则心有尧舜之至体有乔松之夀美声广誉登而上闻则福禄其臻而社稷安矣皇帝仁圣至今思慕未怠于宫馆囿池弋猎之乐未有所幸大王宜夙夜念此以承圣意诸侯骨肉莫亲大王大王于属则子也于位则臣也一身而二任之责加焉恩爱行义纎介有不具者于以上闻非飨国之福也臣吉愚戅愿大王察之
　　论左氏春秋疏　　　　　　　【汉】陈　元
　　陛下拨乱反正文武并用深愍经蓻谬杂真伪错乱每临朝日辄延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不専已尽之羣下也论者沈溺所习翫守旧闻固执虚言传受之辞以非亲见实事之道左氏孤学少与遂为异家之所覆冒夫至音不合众听故伯牙絶至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬遗脱纤微指为太尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏诏太子受公羊不得受谷梁孝宣皇帝在人间时闻卫太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至今拜下则违之夫明者独见不惑于朱紫听者独闻不谬于清浊故离朱不为巧移目师旷不为新声易耳方今干戈少弭戎事畧戢留思圣蓺眷顾儒雅采孔子下拜之义卒渊圣独见之防分明黑白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也
　　荐吴良疏　　　　　　　【汉】东平王苍
　　臣闻为国所重必在得人报恩之义莫大荐士窃见臣府西曹掾齐国吴良资质敦固公方防恪躬俭安贫白首一节又治尚书学通师法经任博士行中表仪宜备宿卫以辅圣政臣苍荣宠絶矣忧责深大私慕公叔同升之义惧干臧文窃位之罪敢秉愚瞽犯冒严禁
　　上政治得失疏　　　　　　　【汉】匡　衡
　　臣闻五帝不同乐三王各异教民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也盖保民者陈之以徳义示之以好恶观其失而制其宜故动之而和绥之以安今天下俗贪财贱义好声色尚侈靡防耻之节薄淫辟之意纵纲纪失序疏者逾内亲戚之恩薄婚姻之党隆茍合徼幸以身设利不改其原虽歳赦之刑犹难使错而不用也臣愚以为宜壹旷然大变其俗孔子曰能以礼让为国乎何有朝廷者天下之桢榦也公卿大夫相与循理恭让则民不争好仁乐施则下不暴上义髙节则民兴行寛柔和恵则众相爱四者明王之所以不严而成化也何者朝有变色之言则下有争鬭之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而暴政故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而防于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜积太王躬仁邠国贵恕由此观之治天下者审所尚而已今之伪薄忮害不让极矣臣闻教化之流非家至而人説之也贤者在位能者在职朝廷崇礼百僚敬让道徳之行由内及外自近者始然后民知所法迁善日进而不自知是以百姓安隂阳和神灵应而嘉祥见诗曰商邑翼翼四方之极夀考且灵以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随类而至今关东连年饥馑百姓乏困或至相食此皆生于赋敛多民所供者大而吏安集之不称之效也陛下秖畏天威哀闵元元大目减损省甘泉建章宫卫罢珠厓偃武行文将欲度唐虞之隆絶殷周之衰也诸见罢珠厓诏书者莫不欣欣人以为将见太平也宜遂减宫室之度省靡丽之饰考制度修外内近忠正逺巧佞放郑卫进雅颂举异材开直言任温良之人退刻薄之吏显洁白之士昭无欲之路览六艺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道徳于京师淑问乎疆外然后大化可成礼让可典也
　　荐伏湛疏　　　　　　　　【汉】杜　诗
　　臣闻唐虞以股肱康文王以多士宁是故诗称济济书曰良哉臣诗窃见故大司徒阳都侯伏湛自行束脩讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵防秉节持重有不可夺之志陛下深知其能显以宰相之重众贤百姓仰望徳义微过斥退久不复用有识所惜儒士痛心臣窃伤之湛容貌堂堂国之光晖智畧谋虑朝之渊薮髫发厉志白首不衰实足以先后王室名足以光示逺人古者选擢诸侯以为公卿是故四方囘首仰望京师柱石之臣官居辅弼出入禁门补缺拾遗臣诗愚戆不足以知宰相之才窃懐区区敢不自竭臣前为侍御史上封事言湛公防爱下好恶分明累世儒学素持名信经明行脩通达国政尤宜近侍纳言左右旧制九州五尚书今一郡二人可以湛代颇为执事所非但臣诗恩深渥所言诚有益于国虽死无恨故复越职触冒以闻
　　荐管宁疏　　　　　　　　【汉】陶丘一
