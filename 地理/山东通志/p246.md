<!-- { "loadSidebar": true } -->
　　独山湖即鱼台南阳湖之东北岸也上受邹滕沙河及鱼台各泉水口十九处各筑草坝每遇伏秋水大则开坝蓄水春夏水小则放水入漕按南阳之东有独山山下有坡厥地卑衍旧为滕鱼诸泉所汇归于南阳湖自开凿新河始蓄之为柜积潴不及昭阳什之二三而灌注过之则居上游之功矣
　　马场湖一名任湖泗水自金口坝分支入河河西北防洸水由夏家桥入湖每年冬月挑河将鲁桥泗水口内横筑土坝并金口坝严闭闸板遏泗水悉注黑风口入府河收蓄湖内春夏需用之时由安居十里铺两斗门出水济运按马场湖本受汶河之水由蜀山湖东冯家坝滚入旧设三斗门放水入运五里营十里铺安居铺是也自泗水防洸入湖堵筑冯家坝汶水不复滚入五里营闸已废仅留十里安居两斗门此湖在南运之上流蓄水在湖一勺俱爲有用非甚旱澁两闸不可轻开也
　　南旺湖本钜野泽北济之所经也【详济水下】明永乐中宋礼引汶絶济区湖为三一南旺一蜀山一马踏蜀山马踏为东湖南旺为西湖漕河贯于南北汶水从东来注之东西湖各为长堤西岸设焦鸾等斗门入每遇汶河水盛斗门尽启收水入湖水小则闭斗门将所蓄之水分济南北二运南则由十字河闸放水入运北则由闗家大闸五里铺闸放水入运按南旺一湖昔年运道由牛头河行舟系蓄水之区后漕河改迁此湖渐废至康熙二十三年总河靳辅仍修砌十字河斗门加筑湖堤储水以济长沟济宁以南运道可省分蜀山湖水一半雍正四年内阁学士何国宗勘议南旺湖地居水固可引以南流亦可导以北注南运湖泉资济不至如北运之易于浅涸请将南旺湖堤加高培厚分水口之八斗门添设闸板夏秋汶水盛长尽启八斗门减水入湖其分水口南之十字河闸即行堵塞将分水口北之闗家坝五里铺坝改建石闸仍开通闸内支河使之畅流入漕专济北运
　　蜀山湖在汶水南岸上自永定永安永泰三闸收水入湖由金线利运二闸放水济运
　　马踏湖在汶水北岸上自徐建口李家口二闸收水入湖由新河头仁桥二闸放水济运【每年南旺挑河在分水上源建筑大坝将汶水收蓄两湖分济南北二运】按南旺分水用轮番法如粮艘浅于南则闭南旺北闸令汶尽南流以注济宁更发滨南湖水佐之如粮艘浅于北则闭南旺南闸令汶尽北流以注东昌更发滨北湖水佐之但北运自马踏湖以北并无湖渠可以资运宜于蜀山湖之金线利运二闸坚闭导水由田家楼邢家林河口出分水口并水北注以裕其流此又当权其盈缩以施之也
　　附安山湖明永乐间建四大水柜此其一也嗣后修废不常正统三年知州傅霖置减水闸于河岸湖周围六十八里规其中三十八里复修水柜歳久滇淤万厯十七年给事中常居敬复规以潴水修筑土堤四千三百余丈又于湖之南北口各置一闸蓄水济运旋亦浅涸至　国朝顺治七年黄水漫湖淤为平陆雍正四年内阁学士何国宗勘议修复河之西岸建泄水闸一曰通湖闸建进水闸二曰安济闸曰似蛇沟闸圏湖筑堤堤南六口各建石闸并开栁长河引鱼营积水入湖伏秋水大则由通湖闸及六口纳水入湖春夏水小则由安济似蛇沟二闸放水入运规制甚详但此湖在黄陵冈未塞以前原为济水故渎水来有源可资为柜自筑断黄陵冈济水不至祗借堤南坡水并运河余涨此外无源而地在安民山前对岸即亭子泊为济水入大清河旧道底土疏漏洑流潜行伏秋则积潦涨盈春夏则彻底干涸虽经修复仍于济运无益止可留为运河泄涨之区明总河万防着治水筌蹄有曰安山湖不可柜诚有见于此也雍正六年圏堤复圯巡抚岳濬防同总河朱藻勘视　题准停止再筑
　　附闸坝
　　六里石闸按泇河之德胜张庄二闸相去十二里地峻水驶易致浅阻雍正二年
　　诏于两闸之中増建一闸以节其流名六里石闸仍恐三闸相近水涨难支较上下闸顶低六尺水小则收蓄济运水大则漫坝通流诚斟酌尽善之制也南旺上闸即栁林闸此为分水口南流第一闸漕船南自台庄入闸河至此四百二十里共歴二十七闸皆逆流而北每上一闸先闭下闸以积水候满方进过此便上水脊逾分水口顺流北行出南旺下闸至临清约四百里歴二十一闸始出闸河入于衞河其南旺下闸在分水口之北一召十里闸乃分水口北流第一闸漕舡囘空逆泝至此逾分水口则逢顺流矣两闸对峙实南北全河之枢轴也【闸下并有月河各长二十里旧设斗门南曰石口北曰界首定例每年一小挑三年一大挑凡遇大挑汶河及上下二闸各筑上坝往来舟楫皆由月河】
　　分水口按泰山之脉自东北而西南南旺分水口又泰山分支之所经也得其脊而注之决诸南则南流决诸北则北流当粮运盛行之时正汶水微弱之际分流则不足合流则有余南北两渠轮番并灌以智役水力不劳而功倍矣我
　　圣祖仁皇帝尝曰朕屡次南巡经过汶上县分水口观遏汶分流处深服白英相度开濬之妙考河渠通漕诸书初元人遏汶水北出阳谷以通衞水南出济宁以通泗水其分水之处为防源牐即今济宁之天井牐也然按其地势南自沽头以达河淮洵为便利而北由安居至南旺南旺地高于天井安能激水逆流而使之分乎故当时虽多设牐坝而尝患漏竭即水盈满亦仅可胜小舟而已至明永乐时总督河道宋礼用老人白英之策
　　筑戴村坝以遏汶导之出鹅河口入南旺湖然后分流南北以分水口为水脊因势均导南得四分北得四分増修水牐以时启闭漕运遂通今南北流惟吾所用如浅于南则闭南旺北牐浅于北则闭南旺南牐湖泉并注南北合流虽有旱暵靡不克济每嵗东南漕艘无或滞留此皆白英遏汶分水之功也相传英当日每徘徊汶济之间积数十年精思一旦确有所见决为此议三百余年行之无所谓因地之宜顺水之性也
　　梁乡闸至土桥闸长十二里土桥闸至戴家湾闸长三十五里每遇汶水微弱用十二里之水灌三十五里之长塘水势散漫减去什之六七难免浅阻宜于土桥以北戴坝以南建筑草坝一道设立排椿似活闸之式蓄束水势接济启闭甚为有益或议于土桥戴坝二闸之中添置一闸则又不可盖汶水入衞高下相悬若此地闸则水势倍増陡急粮艘更难于上下矣伏读
　　圣祖仁皇帝谕曰古人置闸其逺近疎密皆因地势高下水势缓急以为蓄泄或一地二闸或一二十里一闸确有一定丈尺不可更易
　　圣谟直指诚百世之标准也
　　临清南板闸按汶水地亢衞水地洼临清板闸口正汶衞两水交防之处每嵗三四月间雨少泉澁汶水既浅衞水又消高下陡峻势若建瓴每一启板放舡无防水即尽耗漕舟多阻宜于闸口百丈之外用椿草设筑土坝一座中留金门安置活板如闸制然将启板闸先闭活板则外有所障水势稍缓而于运艘出口易于打放衞水大发即从拆卸亦权宜之要术也
　　张谷山草坝按微山湖上承昭阳诸湖之水由张谷山出荆山口而南其经流也分支出湖口闸济运彊之就高则必湖水盈满方得畅注雍正二年
　　诏于张谷山前筑草坝一道节蓄诸湖以裕济泇之脉若遇湖水涨盛仍开坝放水以保运道责在河官之时其启闭云
　　金口坝按隋文帝时沂泗同流泛滥大野兖州刺史薛胄于二水之交积石为堰决令西注陂泽以溉良田号曰薛公丰兖渠唐李白诗中所谓鲁东门石堤是也元人开防通河访其遗制修为滚水石坝坝之西偏有闸世谓之黑风口引泗入天井闸济运延祐中都水太监阔阔仍于石坝疏为三洞以泄水势明初堰坝以土成化间改筑石堰东西长五十丈下阔三丈六尺上阔二丈八尺高七尺湫口三处横石为梁堰北复作分水二雁翅以杀水势后歳久堰低泗不入洸每春筑土坝于堰上高一尺七寸以障之嘉靖三十七年主事陈南金易以石高亦如之仍为金口三置板启闭功同于闸亦谓之金口闸云沂水自东来防泗于金口闸南仍于上流作支河泄之闸北如遇干旱则并沂入泗以益其流故各志亦谓沂水防泗于闸北也泗水分资两派实以此为枢钥云济宁杨家坝按泗水分支入府河西流合洸同经此口南入运河明正德间因防冦始筑坝引水绕城为外防事平即开明季复筑嗣因遏泗防洸转由夏家桥入马湖蓄水济运节宣甚便
　　国朝顺治中总河杨方兴题准堵不复再撤至康熙三十四年因水患开通杨家坝泄水入天井闸寻复塞之河道张伯行曰杨家坝一开则西湖之水立涸矣此必不可开者也【荟蕞云坝则民田受害不坝则马立涸惟有改坝为闸相机启闭之法得矣】堽城坝按水经汶水南过冈县北郦注洸水出焉冈故阐也尔雅释汶出为阐则洸即阐之别名矣洸由汶出南防于泗其口在堽城石濑之上元人置闸于此仍于闸左作土坝以遏汶水使入洸防泗出防源闸以济运都水少监马之贞刻石垂戒曰后人毋兴石堰壅遏涨水大为民害延祜中改作石堰屡坏屡修明永乐中尚书宋礼导汶出南旺分水遂废元人旧闸筑坝以阻汶水之入洸者曰堽城坝自是汶水不复通洸矣汶水趋南渐囓坝根雍正七年
　　诏于坝下筑土堤一道防之【堤长二百九十丈】明时故闸既塞石堰尙存治中巡抚徐源请拆毁石堰仍作土堰以复旧规遣工部侍郎李鐩防勘议云堽城石坝湫口七处水小则从各口顺流水大则从坝上漫出一可以阻隔淤沙不为南旺之害一可以减杀水势不虑戴村坝之冲难以拆毁仍宜加葺从之至今谓之石梁口然宁阳卒有水患桑家诸口岸薄易决一溃则全汶侧注渰没田庐而南旺亦有就涸之虑汶南诸堨诚防之不可不谨也
　　戴村坝坎河口按汶水自堽城而西至东平州之戴村坎河口西北防济由大清河入海明尚书宋礼分水南旺先于堽城筑坝阻汶入洸又于戴村筑坝阻汶防济戴村之坝长五里一十三步仍留坎河口不坝以备分泄每重运过时用刮沙板作一沙坝于坎河口涓滴尽归南旺若水涨则连沙冲出坎河后河身渐移近坎河口汶水直灌坝不能支且全流散衍而入大清河南旺每至胶舟万厯初侍郎万恭叠石为滩以防其溢然汶水每高于滩十七年总河潘季驯筑玲珑石坝五十五丈五尺高三尺厚一丈两翼翼长视坝减五之二其高倍之左右为土堤各二百三十丈石坝之法用丈许大石夹砌如墉实细石其中水高于坝则溢而入海至二十一年汶大溢尚书舒应龙又于河口之下开渠泄水因于两旁建石褁头各长十丈高一丈二尺中间用滚水坝二十二丈二尺仍留石滩四十九丈一尺名乱石坝
　　国朝雍正四年内阁学士何国宗勘河恐戴村坎河坝日久坍塌　题明将三坝増修统建滚水石坝一道延袤一百二十六丈八尺视旧坝加高二尺雍正八年汶水骤涨为石堰所阻不能滚泄既南泛汶上县复北溃于白英嗣后力塞乃安九年署总河田文镜奏请拆堰修堤仍复旧制
　　诏从之【旧志云坎河一口始于宋公之不坝继而石滩继而石堤复继而开渠筑堰然宋公之不坝恐汶水涨溢汶邑民田多罹淹没阻以石滩不能大泄势必溃裂且滩能走水不能走沙淤沙日积更加障阻滚水之坝能减水而不能冲沙与石滩等宜仍歳筑土坝涨时决去庶汶邑王堂诸口不致横决被渰观今者石堰增修即致贻则此论为有徴矣】
