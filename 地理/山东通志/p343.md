<!-- { "loadSidebar": true } -->
　　仇　悆【字秦然益都人大观三年进士授邓城令改武陟时方用兵燕山将士多不戢悆先期趋备申严约束遂得不扰调髙宻丞兼摄州司录豪滑敛迹剧盗起登莱间相戒毋犯仇公境南迁时丁母忧服除知建昌军入者考功贠外仕者宛转兵间亡失告牒而铨部人无籍可凭悆亲为考覈视其可用者责保识以上闻俄为沿海制置使坐失察明州守削两官寻以淮西宣抚使知庐州刘麟入冦悆悉力死守遣其子自间道赴临安告急朝廷虽旌其子以官而援兵不至适京西制置使遣牛臯统兵过寿春悆以忠义撼之臯力战贼始过去以悆克复保御功加徽猷阁待制改浙东宣抚使知明州以挫豪强奬善良为理帝欲召置近宻言者沮之后以力谏和议之非为秦桧所抑以左朝奉郎分司西京及金人渝盟复起制置再知明州改知平江府累爵封益都伯卒赠左通议大夫】
　　李　迨【东平人参之曽孙以廕补渤海尉时团结民兵多不娴部伍迨整齐之数月皆精练刺史按阅荐之累迁通判济州髙宗以大元帅过济郡守自以才不及精迨行州事迨应办军需无阙防大元帅劝进迨熟谙典故乗舆仪物不日而备上深叹赏即除随军辇运及即位授山东辇运改部郎随驾南渡迨阅部籍凡有关于经赋之大者悉载以行建炎三年丁父忧诏起复直龙图阁为御营防议官兼措置军需苗刘叛勤王师大集迨曰君等第行无虑军食师所至食皆先具事平上慰劳之除戸部侍郎歴任制置发运使乞特余服绍兴初为两浙转运条漕运事甚切徙四川兼提举茶马复奏防民守边之防降诏奬谕寻为京畿都转运使终龙图阁待制】
　　程　全【潍县人建炎初为瑞州都监金人冦江西守臣遁走全搆州事有盗祝王者攻州全拒之且战且前至万载兵少力竭为贼所执不屈遂刳其腹而死】
　　李　邴【字汉老任城人登进士髙宗召为兵部侍郎兼直学士院苗传刘正彦迫上逊位上顾邴草诏邴请得御札而后敢作初邴见苗传谕以祸福顺逆之理且宻劝殿帅王元以禁旅击贼元不能用即诣政事堂白朱胜非适正彦及其党王世修在又以大义责之人为之危邴不顾也上复辟拜尚书右丞参知政事资政殿学士权三省枢宻院上战阵守备措画绥怀五事闲居十七年卒谥文敏】吕頥浩【字元直其先乐陵人徙齐州登进士歴官知州戸部尚书剧贼张遇聚众数万屯金山頥浩单骑说降之改吏部尚书江东安抚制置使苗传刘正彦逼乗舆頥浩寓书张浚防兵讨贼举鞭誓众士皆感励傅等惧请髙宗复辟进尚书右仆射中书侍郎兼御营使改同中书门下平章事累官封成国公除少傅卒赠太师秦国公谥忠穆】
　　王　衣【字子裳济南歴城人以荫补官又中明法科由深冀二州法曹为大理评事大理少卿建炎初苗傅刘正彦就擒献俘槛车几百两将尽尸诸市衣奏其中多顾买及胁从者请自二人妻子外寛释之髙宗矍然曰卿言极是鞫范琼狱诘其擅杀吴革迎立张邦昌琼服罪迁大理卿详定杂犯四十七条帝嘉其议以刑部侍郎致仕】
　　李　亘【字可大泰山奉符人少好学有智虑以进士擢尚书郎建炎末防于刘豫使守大名与凌唐佐谋密陈豫可取状于朝募卒刘金等十余人往返事泄遇害赠官立祠曰愍忠】
　　周　中【潍州人建炎二年金人攻潍城中率乡勇乗城拒守其弟辛亦破家以享士卒不支城防阖门百口皆死之事闻诏各赠官有差】
　　毕再遇【字德卿兖州人父进建炎间积功至武义大夫再遇姿貌雄伟武略絶人初以恩补侍卫马司孝宗召见大恱赐战袍金钱开禧二年北伐再遇分取四州请以新制军为先锋得八十七人以计下之复以四百八十骑为先锋取徐州时宿州军败再遇急趋灵壁迎敌敌见其骑惊呼曰毕将军来矣亟遁再遇提双刀絶水追击甲裳尽赤歼其骁将论功第一除骁卫将军再定旴授镇江副统制敌兵园楚州列屯六十余里再遇设竒制胜与敌军十万相持三月卒令败去军威大振拜都统制兼山东京东招抚使嘉定十年以武信节度使卒赠太尉太师谥忠毅】
　　崔　纵【歴城人髙宗南渡纵为行人使金金人喜其才辨迫之使仕不从与洪皓同放冷山及病革谓皓曰死题我宋行人某之基以彰吾志皓洒酪操文以祭焉】
　　陈　规【字元则安邱人中明法科初为安陆令战王在等有功除德安府又连破杨进董平李洪等巨冦改知顺昌时金人内逼规葺城壁立保伍实仓储溽暑中躬擐甲胄百计拒敌乌珠以十万众南趋顺昌适荆湖制置使刘锜奉诏援江陵兵过顺昌规即告锜以城中有粟可支一年劝锜少待金兵至击之甚便诸将以无诏防不欲战规涕泣曰朝廷养兵练将正欲为缓急用规已分一死当为诸公先之欲自颈锜叱诸将曰府公文人尚懐忠义尔曹竟不若耶遂决战大败金兵乌珠仅以身免诏书褒谕规因上营田事宜命下其法于诸镇并刻德安守城录颁示天下绍兴以来顺昌之防为战功第一】綦崇礼【字叔厚髙宻人重和间淄川县主簿髙宗以为得之晩寻知漳州巨冦起隣境人心动揺崇礼牧民御众内外安堵除翰林学士前后建白计数千言皆有助治化秦桧罢政属崇礼草诏显白其恶懀深衔之】
　　王友直【字圣益博州博平人少谙兵法绍兴三十一年结豪杰以图恢复中原诏其众曰权以济事权归于正何害于理徧谕州县勤王得众数万制为十三军进攻大名一皷而克抚定众庶谕以绍兴年号与王任冯谷张升牛汝霖列奏于朝领众南归道拜勅书除友直天雄军节度使余俱赐爵见髙宗于金陵赐金带章服诏援海州张旂大书忠义将河北王九郎隆兴二年命镇昭关孤军坚守益整暇自持初友直战淮北母子相夫至是访得之妻女亦还锡予加厚累官至奉国军节度使赐第赐田卒赠检校少保】
　　辛次膺【字起季莱州人政和二年进士知蒲城县邑初被剽掠次膺安辑吏民区画守御人咸利之既而破贼有功迁吏部郎以累疏言时事罢去桧以其负重名欲收用之次不答奉祠十六年贫甚无毫髪求人寻起官擢至御史中丞奏劾权要时孝宗厉精政事次膺多所禆益每章疏一出天下韪之上尝呼其官而不名隆兴初拜同知枢宻院参知政事】
　　徐　寅【字协恭登州人父立之登绍圣初进士扈驾南迁官至朝散大夫寅以廕补官为福建路简法司审覆囚牍驳正平反者凡七十九人孝宗时以大理寺正知扬州修筑髙邮等处堤岸防民田二千七百余顷后知台州革青苗伪钞核军士处籍置田五百亩赡宁海邑庠奏蠲民逋十万余两终广东提防刑狱】
　　王　柟【字汝良革县人祖伦没于金孝宗访其孙官之授海门尉海有剧贼柟捕其首从十七人送狱上思与金讲和息民凡七遣使无成议方信孺往且以忤韩侂胄得罪既而加柟右司郎中持书以行归白其母母曰尔祖忠于国故恩及尔尔其勉之无以我老为念柟至金和议遂定还奏信孺再三将命之功乞录其劳而蠲其过朝论以此多之累官至太府卿】
　　辛弃疾【字防安歴城人绍兴末耿京聚兵山东节制忠义军马留掌书记令奉表南归张安国害京弃疾径趋安国营缚献行在时年二十三除通判建康府孝宗召对延和锐意恢复作九议十论上之出知滁州练兵屯田寛征赋招流散以荐膺内擢歴湖南转运使兼安抚使荆湖剧盗悉讨平之请建飞虎军如期落成雄镇一方为江右诸军之冠累职至龙图阁待制枢宻都承防卒谥忠敏】
　　金
　　郭长倩【字曼卿文登人皇统中经义乙科官秘书少监兼礼部郎中修起居注与王无竞刘嵓老軰相友善撰石决明传为时所称有昆仑集行于世】
　　贺扬庭【字公叟济隂人天德问经义进士累官监察御史迁右司贠外郎世宗嘉其刚果防能授戸部郎中陞刑部侍郎为山东东路转运使章宗即位驿召赴阙授山东东西路提刑使扬庭性疾恶纤介不少容寻改除洺州防御使嵗饥劝谕蓄积之家出所余平粜饥者获济人为立石后改陕西西路转运使以疾告归】
　　董积躬【字师道青城人天徳中举进士歴县尹知海州羣盗出没积躬峻城郭严斥堠盗不入境寻规画京兆府三白渠事以便民为己任凡所灌漑均得其利累官山东东路转运都司判官兼提举学校事】
　　刘　珫【字伯玉益都人初以功臣子补阁门祗候海陵时坐与宗室往来斥居乡里世宗即位改御院通进迁太子少詹事未几为陜西统军都监以疾求补外除定海军节度使以其弟玮为同知宣徽院事珫朝辞上曰卿旧臣今补外宁不恻然东莱濒海风物亦佳卿到必得调养朕用卿弟在近宻如见卿也仍赐廐马金带防绢卒官年五十七】
　　刘　玑【字仲璋益都人天徳进士大定时累官同知漕运司事尝奏言漕戸雇直大髙虚縻官物宜约量裁损世宗是其言授戸部贠外郎条奏河堤种柳及言官钱利害数事世宗谓宰臣曰前后戸部官往往偷延嵗月如玑者不可多得卿等议其可者行之其向言漕运省费尽心公家宜厚赏以劝来者乃赐钱三千贯擢潍州刺史寻迁同知北京留守事以放免奴婢诉良者不当上意左降明昌中转国子祭酒擢太常卿】
　　张　暐【字明仲日照人正隆进士歴官太常丞充宋国报谕使宋人请赴宴暐曰大行在殡不便舞蹈未可受赐宋人服其知礼使还迁谏议大夫兼礼部侍郎明昌中有言提刑可罢者暐疏言提刑之任必不可罢因歴举汉刺史六条以奏章宗深然之承安元年上以用度不给北方未宁欲缓南郊祀典暐以大礼宜急举行后以安武军节度使致仕】
　　党懐英【字世杰其先冯翊人父纯睦仕为泰安军録事防军因家焉怀英举大定中进士由判官累迁至国子祭酒博学善属文尤工篆籕当时推为第一卒谥文献有文集行于世】
　　张万公【字良辅东阿人正隆初进士歴迁长山令忽土冦万人至城下万公登陴以乡里情谕动之众感悟而去邑人赖之累迁侍御史尚书右司贠外郎图克坦克宁为丞相尝谓曰后代我者必汝也寻授郎中敷奏明敏世宗嘉其纯直迁刑部侍郎章宗即位迁为南京路提刑使以治最迁御史中丞屡以母老乞就养因授知东平府人改河中府时军兴调发丛剧万公悉为寛假后丁母忧起复拜平章政事超迁资善大夫封寿国公】
　　赵　沨【字文孺东平人大定二十二年进士仕至吏部郎中工书备诸家体党懐英小篆鲜有及者时人以沨配之有黄山集行于世】
　　黄久约【字弥大东平须城人久约生而有异兆由进士调郓城主簿迁曹州判官曹多盗久系狱不决及迁磁州刺史以系盗候审録每多瘦死乃尽请谳之而后行后再入翰林为直学士授左谏议大夫为贺宋副使及终礼而还道经宿泗见贡枇杷子者沿途调民夫递送特奏罢之章宗即位久约以国富民贫本轻末重任人太杂吏权太重官盐价髙坊塲害民及选左右择守令八事为献甚嘉纳之乞致仕不许授横海军节度使】
　　孙　铎【字振之滕州人登大定进士调海州军事判官补尚书省令史章宗为丞相时语人曰治官事如孙铎必无错失及即位即除同知登闻检院事铎言上诉者乞断自宸不宜复送尚书省诏从之又特奏定律名例一篇累迁为中都路都转运使泰和七年拜参知政事奏罢诸处钞局惟省库仍旧少钞无限路分均得通行上下便之后以论李新喜降调宣宗即位奉召谒于宜村除太子太师有疾致仕】
