<!-- { "loadSidebar": true } -->
　　浦　鋐【登州卫人治乙丑进士授洪洞令擢御史以亲老乞终飬服阕复职劾郭勋奸贪时尚书林俊陶琰征入复出太监秦文既出复入鋐上疏曰非内君子外小人以保泰之道也陈时政六事掌河南道除奸屏邪了无避忌复上疏救杨爵下狱隆庆改元赠光禄少卿】
　　陈　鼎【登州人治乙丑进士为礼科给事中防流冦起条陈弭盗机宜与巨珰争辨不屈罢归嘉靖改元复任陜西参议抚治商雒时逆贼猖獗声震三辅鼎悉平之擢副使兵备延绥番夷叛化三十余年鼎至抚驭有方及处哈密事竣陞浙江按察使转应天府尹卒】
　　殷云霄【字近夫夀张人治乙丑进士作蓄艾堂聚书数千卷以作者自命官南京给事中武宗纳马姬云霄率同官抗疏諌直引李园吕不韦事为讽不报卒于官年仅三十七著作甚多】穆孔晖【字伯濳堂邑人治乙丑进士授翰林检讨宦瑾擅权卿佐皆跪谒独晖与安阳崔铣长揖瑾怒矫防调南京礼部主事瑾诛复原官嘉靖初进学士掌院以忤防相改南尚宝司卿给事中寻迁南太常寺卿致仕归初工古文辞有声后弃去研精六籍潜心理学虽二氏诸书时详说之曰吾性原无分别相也所着有读易录尚书困学诸史通编大学千虑居官三十年茅茨仅蔽风雨卒赠礼部侍郎谥文简祀乡贤】
　　孙　节【莱阳人父客死吴门节扶榇归里舟至宝应湖风浪几覆同人幸借隣舟以济节独抚棺大恸誓与俱沉少顷风息竟得无恙】
　　王崇仁【字仲安曹州人宁夏巡抚珣子正德戊辰进士授工部主事时土木繁兴貂珰竞为请托崇仁莅官以正上下肃然盗起兖豫奉诏讨之崇仁综理诸营器具先事备办兵士无哗出为江西佥事宸濠蓄异志其妻党素横悉裁以法濠欲中伤之乃饵以重币崇仁辞不受改陜西副使饬兵洮岷引疾归】
　　宋　沧【字伯清钜野人正徳戊辰进士授中书舎人陞刑部员外郎清雪寃枉歴陞左通政尝疏陈时政六事擢左佥都御史巡抚四川防白草番蛮刦掠安锦城堡沧移兵击灭之复所侵十八寨真州流贼周天星啸聚官兵不能制请于朝发兵勦平陞副都御史乞休还里卒】
　　刘澄甫【字子静夀光人大学士珝孙正德戊辰进士以监察御史巡鹾两淮豪商李宣纳赀为指挥横行江淮澄甫擒治之巡按大同首劾代藩与镇巡相结为害太监张忠提军出塞澄甫监之兵得勿扰擢山西参议驻偏头关武宗西巡澄甫供事惟敏地方赖之武宗无嗣疏请选择宗室之贤者育宫中后致仕归着有山泉集】
　　黄　卿【字时庸益都人正德戊辰进士歴知武进涉县迁守应州皆以能称陞南京刑部郎出守太原五阅月而郡大理汾河决城将垫具词祭告水徙三里民神之陞浙江右参政忤时宰调陜西再迁江西寻陞左布政嘉靖庚子嵗饥发帑赈之全活万众所着有海岱防稿编苕集编苕诗话闲抄漫记拟珠集】
　　冯　裕【字伯顺临胊人正德戊辰进士授华亭令邑人张文冕为刘瑾腹心裕至裁抑之文冕愬于瑾瑾密遣人伺裕阙失竟嵗无所得晋贵州副使屡建平蛮功土司有相仇杀者裕輙单车往谕之一言而解黔省赖之以安】
　　路　迎【字賔旸汶上人正徳戊辰进士授主事迁郎中歴知襄阳松江淮安三府治称第一累官佥都御史巡抚宣府军士骄横尺籍侵冐迎综覈有方得其要领上下詟伏陞兵部尚书乞归】许　路【字由之平山卫人正德戊辰进士为刑部郎諌南巡廷杖嘉靖初议大礼再杖迁陜西副使兵备洮泯番夷数冦临巩路厉兵击之前后斩首三百余级招复四十族改广西兵备賔州抚谕猺獞而剪其不用命者事闻赐金币朝廷命师讨安南莫世庸路监兵多指画功久之病归】
　　孙孟和【商河人正德戊辰进士授广平知县调滑县流寇掠境攻围七昼夜孟和且战且守斩获甚众擢监察御史宁藩叛从征纪功多所建白武宗崩首劾太监张永及安边伯朱泰等中外惮之】臧　虎【诸城人家罹火父年老卧室内不能出诸子环视无敢救者虎独冒烟而入负父而出衣履须发俱焦灼而父晏然如醉不知也】
　　程所好【昌乐人为邑诸生敎授生徒以养父母父卒不能具棺门人敛钱以助含殓所好耻之终身不处堂奥事母色养备极诚谨妻张偶失母懽即出之其后母命之归所好终身不同寝处母年九十七所好年六十六常作孺子啼以娱母督学嘉其行表之】
　　冯惟健【字汝至临胊人举人工诗赋所着有陂门山人集若干卷弟惟敏惟讷惟重皆有才名】李守正【禹城人正德中举人南雍学正从湛若水倡明理学终平凉通判政平讼息】刘渊甫【字子宏夀光人中正德庚午乡试累官汉阳知府有善政好为诗歌有海岱稿行世】吕　端【字伯仪濮州人性简直好读书濮治礼经者自端始尝曰三礼同为一经周礼详于制度而畧于身心仪礼工于节目而遗其大体礼记参以异同而靡有决断非兼综条贯无以会其全也敎子弟尚严不令通晓外事曰不出门自有工夫以正德庚午乡荐司训长垣其敎士先孝弟而后文学转迁安令以治内多阉防遂弃官归】
　　黄　臣【字伯邻济阳人正德辛未进士歴官吏戸刑工四科给事中多所建白如諌议礼之失于过崇疏地震之由于肃敬张真人府第灾不应勅有司更造皆言人所不能言而又不以戆直取祸殆深于諌者至其著述甚富尝见称于康对山是又学古而有获者也】
　　许成名【字思仁聊城人举正德辛未进士累仕至礼部右侍郎在翰林时赋禁中春晓诗艺林传诵其为文典丽宏伟诗则尤工近体所着有龙石集】
　　王　道【字纯甫武城人正德辛未进士选庶吉士方献夫荐其学行擢左谕德国子祭酒吏部右侍郎其学由博返约不欲标列门户着易诗书大学亿持论多前儒未及在国子监端轨申约六馆诸生翕然向风人比之宋仲敏赠礼部尚书谥文定】
　　杨应奎【字文焕益都人正德辛未进士知仁和县歴官礼部员外郎迎世宗藩邸陞临洮知府尽革其弊政引洮水灌田民便之调南阳知府设堤堰至今赖焉】
　　许云鹏【字时亨堂邑人正德辛未进士授户部主事歴兵部职方郎中武宗下诏南巡鹏上疏力諌辞甚激切武宗怒诏与吕柟等同廷杖】
　　樊继祖【字孝甫郓城人正德辛未进士授临颍知县流冦猖獗修城严备冦不敢犯召为监察御史世庙即位疏请劝学勤政奉命查勘畿辅庄田清出侵占民田二万余顷一时权贵为之敛迹陞河南副使剿平剧贼稍迁江西参政值大同兵变超拜右佥都御史往抚其地继祖力主招抚设方畧擒其首恶重镇以宁晋兵部侍郎上南幸提督边备晋兵部尚书总督宣大时冦骑充斥縦掠关南继祖督兵应敌多所斩获后以太子少保谢政家居卒所着有秋霁元吟南国漫兴金丹百咏双岩奏议云朔行稿悬弧征志诸集】
　　张　录【字宗制城武人正德辛未进士初授太常博士擢御史清介敢言时西域贡狮子录上言明主不贵异物请却其贡嘉靖五年大同兵变朝廷遣侍郎胡瓒兴师问罪复使录出按所至宣布朝廷恩威叛卒始安及议大礼与张桂相左不数月张桂骤登枢要复劾之曰祖宗之法不可变侥幸之途不可啓大为张桂所衔竟罢家居二十年卒】
　　蔡　显【莱州卫指挥正德六年分守潍县讨流贼无援力穷为贼所杀】
　　张　陞【莱州卫指挥正德六年流贼掠青莱陞分守潍县城防与贼力战被执不屈而死】徐　铭【莱阳人以明经累官至大名府通判致仕家居正德间流贼冦莱阳铭与贡生马负图分守东门城防皆被执不屈而死】
　　毛　繍【莒州人为西平县丞正徳时流贼入河南攻西平七日而城防繍骂贼而死诏赠一官】张　俊【濵州人由吏员任临城县主簿正德六年流贼入临城俊多方拒战力不支为贼所破俊复率兵巷战弗胜死之事闻赐一子入监读书】
　　冀九经【字子常益都人縂丱时輙能遵故事为父操扇挥暑凉枕温被行之不倦长而读书专古学季父琮庐墓三载九经受业松楸间未尝失声见齿后流贼刦掠家人走匿九经独掖父徐行贼咸知其孝戒勿相犯叔父九臯为延安通判逆瑾诬防逮系九经鬻产办金以赴难竟得脱狱以嵗贡授濬县教谕引年致仕而归】
　　孔承浦【曲阜人正徳间流贼犯阙里承浦语其妻王氏曰生死命也逃将安之与其暴骨原野何如自经于牖下乎王曰敬闻命乃入室自缢承浦抱其尸藏眢井中毁其垣压之乃出与诸生何世臣何良翰何良士马镛五人巷战而死事闻皆旌表】
　　王　清【字宁一济宁卫世袭指挥使正德初陞广东都指挥征大藤峡叛蛮清以舟师失利死之】刘宗仁【茌平人正徳六年流冦刘六刘七分扰山东将至茌平宗仁年十七与兄宗顺逃难村落间为贼所得利宗仁年少将杀其兄而刦弟以随宗仁固请以身代兄贼不允刄其兄宗仁翼之俱被害】刘　珂【齐河人正徳间流贼破城城中居民皆逃匿不出珂与其子鏄为县支更役贼执之问官吏及富室缙绅所在珂曰吾守更巡逻所以防贼岂为贼向导乎贼怒珂父子于世科坊加刅于颈父子相对竟日无一言贼竟杀之】
　　刘　俊【博平人流贼已掠髙唐将及博俊谓其女曰凡避贼当在贼后无在贼前吾与若间道往髙唐便访尔夫家消息比至其夫阖门俱被害俊及其女不觉相哭失声为贼侦骑所得父女皆骂贼而死】
　　刘文萃【栖霞诸生正德中率众御流贼不胜被执骂贼死】
　　王汤臣【招逺人正徳中流冦来攻汤臣与兰宣邢继宗随知县申良战于黒山奋勇深入没于阵申良乗之贼溃走良收其骨之优防其家后县令王文贡题其墓曰战死义士】
　　隋　潮【莱阳人正徳中流冦攻城潮多力善射杀贼甚众城防巷战尚杀二十二人乃投堑死同时死者于河王琇王寛接恩荀通姜勉仁皆壮士】
　　陈　岩【夏津人正徳间流贼薄髙唐岩乗马赴州贼欲夺其马见岩状貌竒伟出红纻衣并伪劄授之岩掷衣大骂曵贼坠马夺其刀将斫之俄而数贼并力敌岩遂被害】
　　王文渊【东阿人正徳中流贼蠭起阿令团练保甲令居民五家相比推一人为伍长以敎击刺营阵之法文渊躯干修伟又骁勇多技能并为队长贼至东阿合全力先敌文渊合队惊溃惟文渊与同伍孙懐积王儒王仁德王满仓力战死之】
　　商　瓛【夏津人正徳六年流贼防髙唐州瓛以访亲遇逻者执之令其导攻夏津瓛怒叱之曰我世名家子肯从尔等为贼耶贼杀之尸犹跃起向贼者再】
　　卢　懐【夏津人与同里郭鼐俱以胆力称正徳六年流贼将薄夏津邑令张翰遣懐伺之行二十里而遇贼即与鬬斩一贼首牵其马而还翰曰勇则勇矣如贾贼何宜急请援兵以固圉乃可未及发而贼已屯门矣懐请行翰不可乃遣鼐缒城而出贼执之问鼐所往鼐绐之曰知县选壮士千人将以半夜出城袭击使吾为先队长吾知送死无益故欲遁尔贼曰尔知昼鬭者为谁鼐诡之曰此张二也家去此五里贼乃遣十余人挟鼐往屠其家行视贼稍逺乃夺贼槊尽杀之乗其马驰赴临清趣救兵至贼乃解围去】
　　姜　茂【观城人貌魁竒有勇力正德中流贼犯境获而竒之令执戈为前导茂曰我良民安肯为贼用即奋戈杀贼贼攒槊刺杀之】
　　司　玠【夀张人年二十三流贼知其能书挟之从晚薄梁山汛贼令玠作书招降汛弁玠不从贼玠于凳而留其腕令书之且廹以刄玠大骂不絶口贼怒断其首以槊贯其腹】
