<!-- { "loadSidebar": true } -->
　　陵县【本汉安德县隋为德州明移陵县治此县以隋将陵县得名】
　　周春秋时为齐重邱地【春秋襄公二十五年盟于重邱即此】秦属齐郡汉置安德县属平原郡东汉改平原国北魏【太和十年】改为安德郡隋【开皇九年】改为德州寻复改平原郡唐置德州平原郡【颜真卿守平原郡即此】五代因之【后晋移德州治长河县后周仍治安德】宋属德州金因之元属济南路明初为德州【省安德入州以上皆德州建置】寻迁德州于陵县【永乐九年迁治】而以陵县移治德州【今县即德州故城仍割明善崇德二乡于州】属济南府
　　皇清因之雍正八年割属高唐直州十二年仍属济南府编户三十二里
　　德州【本隋将陵县元为陵州明移德州治此州以汉安德县得名德州卫附】
　　周春秋时属齐重邱邑战国时为赵所并秦属齐郡汉置安德县地属平原郡东汉属安德侯国晋析安德地置东安陵县属渤海郡北魏曰安陵县仍属渤海【旧志北魏为安德郡　皇舆表同郡志皆属渤海郡】隋析安陵地置将陵县属德州寻废【开皇九年置德州大业初复改平原郡】唐复置将陵安陵二县属德州平原郡【五代周省安陵入将陵县】宋属景州【景祐元年】移将陵县治长河镇【即今德州治】寻属永静军金属观州【大安中改景州为观州】元【宪宗三年】升为陵州济南路【至元二年复为将陵县三年复为陵州河间路】明【洪武十三年】降为县【以上皆陵县建置】寻迁陵县于德州【永乐九年迁治】而以德州迁治陵县【割德州明善崇德二乡随之】属济南府
　　皇清因之编户三十四里
　　德平县【本汉平昌县北魏属安德郡五代唐改德平盖合郡县以名之也】
　　古鬲国地【详圻封志】周为齐地秦属齐郡汉为平昌县属平原郡东汉曰西平昌属平原郡【北海郡有平昌县故加西以别之】晋因之属平原国南宋复曰平昌属平原郡寻废【魏志云东汉晋曰西平昌后罢按宋志有平昌云汉旧县东汉曰西平昌据此则当在南宋后废也】北魏复置平昌县属安德郡【太和中复置属渤海郡熙平中改属乐陵郡中兴初属安德郡北齐以重平县省入】隋属平原郡唐属德州【贞观十四年省般县入太和中改属齐州寻复属德州】五代唐避讳改曰德平仍属德州宋金元因之【宋熙宁中省入安德元符初复】明属济南府
　　皇清因之编户四十一里
　　平原县【水经注曰原博平也故曰平原又尔雅广平曰原赵封公子胜为平原君即此】
　　周为齐地【左传襄公十九年齐夙沙卫奔高唐京相璠曰平原县也】秦置平原县属齐郡汉属平原郡东汉因之【以治西杨虚县省入】晋为平原国治南宋属平原郡北魏属安德郡【初省平原入鬲县后复置属渤海郡北齐并清河郡之鄃县入迁治于县北二十余里即今治】隋属德州平原郡唐因之宋金元并属德州直省部明随州济南府
　　皇清因之雍正八年割属高唐直州十二年仍属济南府编户四十六里
　　兖州府【释名曰兖州取沇水以为名也】
　　禹贡兖徐之域周封家相于曲阜是为鲁国又为薛宋曹滕邾小邾任鄫邿郜偪阳甲父须句诸国地至战国时并入齐楚秦于兖地置郡曰薛曰东曰砀汉置东郡泰山山阳郡及东平国济隂郡属兖州部东海郡及鲁国属徐州部东汉刺史领郡国如故而改鲁国属豫州部又分置济北任城二国魏晋以来大畧如汉南宋克复青徐置鲁阳平高平等郡属兖州兰陵北济隂等郡属徐州北魏因之又増置任城郡隋初复置兖州大业初又改为鲁彭城济北济隂东平等郡分治兖土唐初为兖州鲁郡治瑕邱其余地又为郓州东平郡曹州济隂郡沂州琅邪郡皆于河南道其后改兖州为永静军节度使领之五代建置军州宋初亦仍其旧政和八年始置袭庆东平兴仁等府济单沂三州属京东西路建炎之后皆入于金乃改袭庆府为兖州又増置济曹滕峄等州俱属山东西路而改沂州属山东东路单州属南京路元兖济单三州属济宁路其滕峄等州分于东平益都二路惟曹州直中书省明洪武初兖州属济宁府十八年封建鲁藩于兖陞兖州为府降济宁为州而属焉凡领州四领县二十有三山东布政使司
　　皇清因之雍正二年分曹沂济宁三州为直州以曹定陶二县属曹州以郯城费二县属沂州以钜野嘉祥二县属济宁州雍正八年又分东平为直州以东阿平隂阳谷寿张四县属之撤济宁直州仍属兖州府所领钜野嘉祥二县増属曹州直州十三年陞泰安为府以东平州及所属东阿平隂二县属之而以寿张阳谷还属兖州府又陞曹州为府割郡属之单城武郓城三县属之而以嘉祥还属兖州府今领州一县十三
　　滋阳县【附郭本汉瑕邱县宋改嵫阳以城西嵫山为名明成化间城中多火欲以水厌之又改嵫为滋】
　　周为鲁负瑕邑秦属薛郡汉置瑕邱县属山阳郡东汉因之晋省瑕邱入南平阳县属高平国南宋北魏因之　【皇舆表云自晋省瑕邱入南平阳县后考南宋志兖州刺史治瑕邱北魏志兖州亦治瑕邱盖是县省而其名尚存也】隋复置瑕邱为鲁郡治【大业三年置】唐为兖州鲁郡【置泰宁军使治瑕邱】宋陞兖州为袭庆府改瑕邱曰嵫阳仍倚郭【大中祥符元年兖州为大都督府政和八年陞州为府大观四年避　宣圣讳改曰瑕县寻以字为瑕疵之义改曰嵫阳】金为泰定军治元仍为兖州治属济宁路【至元二年省宁阳县入】明【洪武十八年】陞兖州为府嵫阳附郭【兖州封建鲁藩故陞为府降济宁为州以属之成化七年鲁藩宫中多火请改嵫为滋以厌之】
　　皇清因之编户二十四里
　　曲阜县【尔雅大陆曰阜应劭曰鲁城东委曲长七八里即古曲阜也】
　　古神农氏自陈徙居鲁【见图经】黄帝生于寿邱【在鲁东门之北】少皥自穷桑登帝位后徙曲阜商为奄国【详圻封志】周为鲁国秦属薛郡汉置鲁县【高后初】为鲁国治东汉因之晋为鲁郡治南宋北魏因之【北齐鲁郡徙治瑕邱县鲁县改属任城郡】隋改曰曲阜属鲁郡【初曰汶阳属兖州后改曲阜】唐属兖州【贞观元年省八年复置】宋改曰仙源属袭庆府【大中祥符元年以轩辕黄帝降于延恩殿谓曲阜之地有寿邱因名治在今县东八里】金【天防中】复名曲阜属兖州泰定军元改军仍曰兖州曲阜为属【至元初省泗水县入】明属兖州府【正德七年移治阙里即春秋时旧鲁城地】
　　皇清因之编户一十六里
　　宁阳县【县北有小山即古宁山也县在宁山之阳故名】
　　周为鲁阐讙成三邑【春秋桓公三年齐人取讙及阐定公十二年仲由为季氏将堕成】秦属薛郡汉置宁阳县【析刚蛇邱二县地】属泰山郡东汉属东平国晋省【改刚县为刚平省宁阳入】南宋复分故宁阳地侨置平原县属阳平郡北魏属东阳平郡【北齐亦曰平原】隋改平原曰龚邱属鲁郡【徙治县西北十七里即今治】唐属兖州鲁郡宋改名龚县属袭庆府【大观四年避　宣圣讳故曰龚县】金复曰宁阳属兖州【大定二十九年避显宗讳也】元属兖州济宁路【至元二年省入嵫阳县大德初复置】明属兖州府
　　皇清因之编户三十五里
　　邹县【故驺城在峄山之阳邾穆公改邾为驺是也今文从邹】
　　周为邾国【详圻封志】后改为驺秦置驺县属薛郡汉属鲁国东汉因之晋曰邹县属鲁郡南宋北魏因之【北齐省阳平县入邹】隋属鲁郡唐属兖州宋属袭庆府【熙宁五年省入仙源县为镇元丰七年复置】金属滕州元属益都路明属兖州府
　　皇清因之编户三十九里
　　泗水县【泗水出县东陪尾山四泉并发故曰泗水】
　　古夏殷时卞国【详封圻志】周为鲁国卞邑【今县境有郚姑蔑二城皆卞邑也春秋隐公元年公及邾仪父盟于蔑杜注鲁郡卞县南有姑蔑城是也又文公七年城郚】秦属薛郡汉置卞县属鲁国东汉因之晋属鲁郡南宋因之北魏省入邹县隋【开皇十六年】复于其地置泗水县属兖州鲁郡【建治于虚朾邑即今治】唐因之宋属袭庆府金属兖州元属济宁路【初省入曲阜寻复置】明属兖州府
　　皇清因之编户一十七里
　　滕县【邑志滕者取水之腾涌为义地理志县东北平泽出泉若轮焉】
　　古为滕薛地【黄帝之子得姓于滕薛为夏车正奚仲封国俱详圻封志】周为滕薛小邾三国地【详圻封志】秦属薛郡汉分小邾为蕃县属鲁国【即今县治是也】分滕薛为戚昌虑公邱薛四县【戚昌虑属东海郡薛属鲁国公邱属沛郡】东汉因之晋蕃县属鲁郡【薛公邱属鲁郡昌虑戚属东海郡】南宋省戚入蕃【郡志兼省薛　皇舆表薛系北齐所省】北魏置蕃郡治蕃县【北齐废郡省薛县入】隋改为滕县又省昌虑入属彭城郡唐属徐州彭城郡宋为滕阳军金改滕州以县为倚郭【初为滕阳军大定二十二年改为滕阳州二十四年改为滕州】元属益都路明废滕州以滕县属兖州府【洪武初属济宁府十八年改属】
　　皇清因之编户八十七里
　　峄县【邑有葛峄山因以为名即禹贡所谓峄阳孤桐也】
　　周初为鄫子国【详圻封志】春秋时属鲁【春秋昭公四年取鄫】其东为鲁次室邑南为偪阳国地【详圻封志】后皆入于楚改次室曰兰陵【史荀卿适楚以为兰陵令】秦属薛郡汉为氶兰陵缯三县地属东海郡东汉因之【改缯属琅邪国】晋废缯置兰陵郡治氶县南宋北魏因之隋改氶曰兰陵县属彭城郡【开皇初兰陵郡废分氶置缯州及兰陵县氶仍为治大业初又废鄫州及氶移兰陵县于氶地】唐复改兰陵为承属沂州琅邪郡【武德四年置缯州仍改兰陵为氶又别置兰陵缯城二县贞观元年州废省兰陵缯城二县入承】宋因之金复改为兰陵县置峄州治此【明昌初改县兴定中置州】元省兰陵县入峄州属益都路【至元二年省入】明改为峄县属兖州府【初属济宁府洪武十八年改属】
　　皇清因之编户三十六里
　　金乡县【城北有金乡山太平寰宇记曰凿山得金故曰金郷】
　　夏殷时为缗国【帝相娶于有缗氏即此】又为甲父国【详圻封志】周属宋国为缗防梁邱三邑地【春秋隐公十年郑人伐宋入防荘公三十二年宋公齐侯遇于梁邱僖公二十三年齐侯伐宋围缗】秦置缗昌邑二县属薛郡【周勃攻缗又沛公攻昌邑俱见史记】汉为东缗昌邑二县属山阳郡【景帝时以昌邑为山阳国治武帝更为昌邑国后国除为山阳郡治】东汉析东缗置金乡县属山阳郡昌邑为兖州刺史治晋省东缗入金乡改山阳郡为高平国亦治昌邑南宋移高平郡治高平县省昌邑入金乡又置金乡郡于此北魏废郡以县属高平郡隋属济北郡【开皇初复分置昌邑大业初又并入】唐金乡县属兖州【武德四年以金乡方与置金州五年州废县属戴州徙戴州来治仍析金乡置昌邑八年戴州废仍省昌邑入金乡】五代周【显德二年】属济州宋金因之元属济宁路明属兖州府【初属济宁府洪武十八年改属】
　　皇清因之编户三十三里
　　鱼台县【县北有观鱼台鲁隐公矢鱼处也】
