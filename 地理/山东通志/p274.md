<!-- { "loadSidebar": true } -->
　　青城县　多才力重许可【见三齐论】民醇俗厚号为易治【见儒学记】丧塟有序不泥形家【邑志】
　　阳信县　风俗朴俭男耕女织饥者弗食而忧田赋之不完劳者弗息而忧丁徭之无措急公好义古道存焉近亦稍事侈靡弃本逐末丧塟婚嫁为费不赀闾里亦间多强暴【邑志】
　　海丰县　逼处海隅物产不繁无艳佚骄縦之资试经术者笃忠勤务力作者敦本业冠婚丧祭一循礼度葢古风尚有存焉【邑志】
　　乐陵县　多务农桑崇尚学业朋比夸诈见于习俗其敝也或失之舒而缓侈而丽【邑志】
　　商河县　民务耕桑而好靡费士多聪敏而鲜笃学婚姻丧塟互相周恤绰有古风【邑志】
　　濵　州　自泰山属之琅邪北被于海膏壤二千里其民阔达多匿知其天性然也　俗好儒备于礼故其民龊龊地少人众俭啬畏罪远邪【俱史记】闾阎礼会而百姓亲睦【汉书】尚气鸷戾【元方舆记】习尚敦厚民皆务本【明一綂志】衣服多朴素饮食不尚珍异居室极草陋卤土渥涂聊蔽风雨然不浸不烁尚亦有利交游亦减烦仪【见州志】
　　利津县　僻在海濵土地鹻薄生理鲜少惟土物是爱故其俗浑浑朴朴不见异物而迁男妇自耕织外不事操竒盈以逐什一之利士大夫不以朱紫相夸诩喜庆贺饮浊醪雅会薄暮言归不作长夜欢葢有太古之风焉【邑志】
　　霑化县　霑与邹鲁同风故其民敦厐愿朴尚行谊力稼穑尊吏肃法而习于俭且僻处海陬不通商贾曽不知坐列转贩操竒赢以乗时之急　士安于庠农狎其野相助相望至老死不识官府其浑闷之俗乎【俱见邑志】
　　蒲台县　戸有盐利人习渔农葢穆陵无棣之间一小区会也【见邑志序】地苦沙盐薄人勤纺织良【王玑诗】沂州府
　　家家顔闵人人由求读先王之书文质彬彬乎过人弦诵洋洋乎盈耳皆圣人之遗泽也【圗经】俗尚清虚人无争鬬【方舆胜览】民淳物阜桑土繁滋【沂州沿革记】在山水之间地多陿阸风气劲急青徐两界其俗纯驳不一【原州志】
　　兰山县　地广而民聚俗敦礼譲好名誉犹有古风虽功名人物不逮汉晋时而风气之厚人情之朴未改也【旧州志】
　　郯城县　疆域广博水土深厚民俗质朴勤于稼穑有淳古之风　士习于庠子衿无佻达之风农耕于野田间无游食之众工安于肆不作淫巧商集于市不鬻异物亦防于淳朴矣而轻悍刁讼尚鬼信巫者亦强半焉【邑志】
　　费　县　山居谷汲田多荒弃向有长吏加意垦辟化为沃土他邑民就食其中赴之如市　俗朴而劲人物秀美科第颇少仕籍葢寥寥焉地善畜牧有氊毳之利操山茧为檿丝以自食【俱见邑志】
　　莒　州　莒之为地近于鲁夙被周公孔子之化而曽子子夏仕于其地又树之以笃信诚慤之风迄今士习民风犹为近古【见州志】其地襟海带沭饶五谷薪蔬士重礼节耻奔竞民朴而愚不见纷华藻饰之习素称易治【载州职题名记】
　　防隂县　士瘠民贫附庸于鲁有鲁遗风民无商贾専务本业　家重礼教戸重信义从鲁也士好经术俗贱仆佣从齐也　婚姻不论财祭塟必竭力　士多质朴不谙浮夸民知急公鲜逋赋税【俱见邑志】
　　沂水县　其俗朴而俭其民勇而直修之以仁则相爱教之以礼则相譲驱之以义则力足以胜私惕之以威诱之以诈则抑郁隠忍而不校【见县署碑】沂俗最为质鲁民多椎少文衣布食粟安环堵茅茨之间不知世间有淫冶靡丽之事游士不入其乡豪强无所容足【邑志】
　　日照县　濒海之民尚朴素务耕读工不作竒巧之器商不蓄浮靡之货　士子闭户读书以徳行文章相推重奔竞事则羞称之近亦急于谋生计争锥刀女流饶刚正矢柏舟慷慨赴义不以为难葢亦风俗之善云【俱见邑志】
　　泰安府
　　邹鲁遗风英贤不絶【梁髙祖美羊侃语】邹鲁旧邦临淄遗俗俱沐二周之化咸称一变之风【唐骆賔王文】风俗淳朴而尚俭素【明张従仁文庙记】士尚诗书民执常业【明李锦州志】浸淫于贸易之场竞争于锥刀之末
　　泰安县　人才钟于岳灵其地多谈经抗疏之士士大夫循循笃行古风者什之二三而庶民之家莫不骛纷华美冠履以相矜诩【旧州志】
　　肥城县　土俗质直犹有圣人之教化地介齐鲁之间其俗互类【邑志】
　　新泰县　尚质朴勤稼穑崇节俭之风薄浮靡之习嵗时社会贫富相资丧塟有序不泥风水【邑志】
　　莱芜县　齐俗阔达或失之侈鲁俗忠信或失之啬莱介齐鲁之间其气质所生习染所锢亦若在齐囿齐在鲁囿鲁者【邑志】
　　东平州　其土沃衍其民乐阜其君子好礼其小人趋本其俗习于周公孔子之流风余教可驯以诗书故多士族宫室壮丽其俗浩大寛舒不为促狭亦不至华侈而尚气任侠不能匿情自饰短长易见也【州志】东阿县　地近邹鲁士知自重　俭不中礼弛或逾绳性澶漫少虑不工生殖虚浮鲜葢蔵　士朴而民侈讼狱希简不能为浮词　上壌瘠薄山水峻急鲜有千金之室其俗俭朴深沈崇尚文雅以风节相髙耻为奔竞冠服居室不慕鲜华而礼文有不足焉守礼畏法租税无逋【邑志】
　　平阴县　古卢县地城郭甚狭厥壌南境墝埆北境平衍膏腴居半焉民力耕耘禾蔬肥茂其士风质朴厚重好兴礼譲而山谷之民颇称狙犷【邑志】
　　曺州府
　　昔尧作游成阳舜渔雷泽汤止于亳武王封弟叔振铎于曺故其民犹有先王遗风重厚多君子好稼穑恶衣服以致蓄蔵【前汉书】
　　荷泽县　陶天下之中诸侯四通货所交易　矜亷隅耻干谒驯谨易治赋税早完男子専务耕织不事商贾女子治丝枲纂组无惰其醇朴大畧不异古风民间子弟间习骑射尚义勇【俱见州志】
　　单　县　地广而辟闾井繁庶以耕桑为业不通商贾风俗俭朴车服简素赋税易完【见郡邑志】
　　城武县　民俗坦夷厚重多君子无机械狙诈之习婚娶不论财棺衾务従厚妇女不尚膏沐食尚俭约无故不杀鸡豚惟賔客餽遗稍近奢侈故民多虚耗士重名节轻势利有败行者众非笑之【俱见邑志】
　　钜野县　士颇读书重廉耻不事外饰交情尚平淡民务耕织不好远游急公奉法颇好驯良女子重节义丧塟礼仪侈靡特甚【邑志】
　　郓城县　地居鲁衞之间二国之风各半民务稼穑多读书士风彬彬聚会则相欢守望则相助重儒雅而轻势利存廉耻而羞茍得衣冠之家相譲无争是以人物间出土沃民淳鲁西名邑【俱见邑志】
　　曺　县　曺风深醇和厚男耕女织风俗可观　地饶而沃生息蕃庶故多世族声名文物号为华侈【俱见邑志】
　　定陶县　邑颇狭小而居民稠密土壌平羡实夷衍蕃息之区近时稍务炫耀然婚丧有不能举者亲友共助之二曺皆然此为淳风耳【邑志】
　　濮　州　野王好气任侠有濮上风【汉书】其敦笃诚慤文质适中故前贤有衞多君子之言【圗经】膺髙阳之淳化袭衞武之流风渐被礼义之俗共称仁厚之乡学术日兴民风日美　郡古颛顼之墟风土深厚其人皆博大魁梧工藻翰经学多师傅里中诸隽间遇胜日分曺赋诗极文墨之乐俗以门族相夸田园宫室之奉甲于山左【俱见郡邑志】
　　范　县　士多阖门自守非公事未尝登有司之堂仕宦家不肯挟贵骄人细民兢兢畏法税课及期虽贫者悉贷钱以输以故县无逋负婚丧称家有无宫室衣服宴会量乎贫富若夫轻薄奸顽拂众忤俗之辈间亦未免焉【邑志】
　　观城县　邑不满千户俗慕儒雅缔姻贵显以是冒殷富名今萧然靡敝弦诵不辍响　士多雅秀文风振起【俱见邑志】
　　朝城县　朝邑风俗尤可观士习诗礼民务农桑邻保有相助之风乡党无偷薄之俗　礼际多从厚道胶庠有体闾阎急公间有跃冶亦不能为风俗玷【俱见邑志】













　　山东通志卷二十三
　　钦定四库全书
　　山东通志卷二十四
　　物产志
　　禹贡九州具陈方物灵资岳润资河所产者饶矣然而辨土宜以量其有无纳市价以观其好恶王者恒致谨焉所谓不贵异物贱用物民乃足也我
　　皇上勤思康阜劝课农桑崇俭黜浮为天下率齐侈鲁啬调剂以平桑土盐絺惟滋殖衣食是务而织作不炫其巧珍错不竭其蔵室盈妇宁百昌茂遂康衢击壌之谣本诸此矣爰取其品类兼综而条析之轻重判而盈绌殊以之赞王政之节宣不亦宜乎作物产志
　　物产总部【凡民间日用之物皆各州县所同有则通列于总部自不复见于各州县之下至各州县有専美之物土之所宜虽昔有而今无或名同而实异必分别详悉以志之则异物用物均可以觇地道之无疆民力之普存矣类凡十属分列各郡于后】
　　谷属
　　麦【大小二种秋种夏收有种于春月者俗名转湾麦实同而颖异种浮而收歉此过时失候者不得已而补艺之非常种也又有荞麦夏种秋收即诗所云视尔如荍也俗作荞】稻【秔糯俱有即大米也凡有水田之处皆有之】粟【有黄白二种或青茎或紫茎各随所宜】黍【似粟而粒稍大当暑而种故名有黒白赤三种又有薏黍即薏苡也田畔种之】稷【与黍相类实赤味香祭祀所需】菽【豆总名青黄白黒红菉数种又有姜豆豌豆扁豆之类】秫薥【俗呼髙梁红白黒三种白如玉者曰玉秫】脂麻【脂或作芝有黒稃者名黒芝蔴与荜麻子俱可榨油】麻【八谷之长可绩尔雅谓之枲檾】棉【可以织可以絮多于田畔植之】
　　蔬属
　　芹【种于圃亦生水泽中白宜食叶赤宜食根】菘【俗呼白菜亦呼青菜有莲花箭干铃杵数种冬月生地窖中曰黄芽】芥【青辣白美紫可为虀】韭【一种永生故曰韭春初秋晩两擅其香在窖则黄在山则辛又薤似韭而叶阔】苋【名五行草谓叶青花黄梗赤根白子黒也人曰马齿】菠薐【一名赤根菜种出颇陵国故名】苦菜【与青荠俱野生诗曰谁谓荼苦其甘如荠】蔓菁【一名芜菁又东省呼薇曰笔管菜呼蕨曰拳头菜】莴苣【直上无附枝俗名莴笋】茼蒿【茎圎嫩其叶如蒿】芫荽【薰菜也可生啖亦可点汤】菌□【叶厚味甜】甘露【滴露而生白如玉长二三寸】豆荚【带豆梅豆刁豆羊角豆凡数种俱可下食】蒲笋【生水泽中】白花菜【类蒿茎叶五出又花之以菜名不一曰薹花石花藤花萱花】木耳【多产山树中又蘑姑香蕈马勃多产湿地】【种类不一或以供啖或以作□】瓠【长而瘦者瓠短茎大腹曰匏】茄【有团紫鸡腿水白天茄数种】萝葡【红白二色根茎俱可食】山药【又名薯蓣蔓结小果】芋【叶如荷不圎根可食】葱【近水者甘近山者辛】蒜【种出西域能化毒多食则发早白】秦椒【色红有子与花椒味俱辛】茴香【能除腥气小者并入药】
　　果属
