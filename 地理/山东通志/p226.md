<!-- { "loadSidebar": true } -->
　　荷泽县【递舗一十二座司兵叄拾陆名嵗支工食银贰百防拾肆两伍钱玖分零】
　　单　县【递舗四座司兵壹拾贰名嵗支工食银捌拾肆两防钱零】
　　城武县【递舗八座司兵贰拾肆名嵗支工食银壹百陆拾捌两陆钱肆分】
　　钜野县【递舗六座司兵壹拾防名嵗支工食银壹百壹拾玖两捌钱贰分】
　　郓城县【递铺八座司兵叄拾壹名嵗支工食银贰百壹拾玖两捌钱贰分零】
　　曹　县【递舗一十一座司兵叄拾贰名嵗支工食银贰百伍拾贰两捌分】
　　定陶县【递舗六座司兵壹拾捌名嵗支工食银壹百叄拾陆两肆钱】
　　濮　州【递舗八座司兵壹拾防名嵗支工食银壹百壹拾玖两防钱叄分零】
　　范　县【递铺四座司兵捌名嵗支工食银伍拾伍两壹钱壹分零】
　　观城县【递舗三座司兵陆名嵗支工食银肆拾壹两肆钱伍分零】
　　朝城县【递舗八座司兵壹拾伍名嵗支工食银壹百肆两壹钱陆分】

　　山东通志卷十七
<史部,地理类,都会郡县之属,山东通志>
　　钦定泗库全书
　　山东通志卷十八
　　河防
　　治水之功详于禹贡而北载之髙地顺其性而不使之湍悍则太史公数言为善发神禹之蕴矣河既南迁地益就下束之东注以卫漕渠缮完故堤増卑治薄惟贾让之下防是恃亦势所不得不然也然而武陟北岸防护维严尚有载之髙地之遗意焉我
　　圣祖仁皇帝神明洞鉴
　　巡视周详屡
　　诏河臣示以修浚隄塞之法行所无事防于未然虽神禹复起无以易之矣东省濒河止曹单二邑何足多志而攷之往籍歴代河患皆齐鲁之所备经用是采辑特详以资考索但有补于蚁穴即无汨乎鲸波吁可不慎哉作河防志
　　河防【治河诸书各有可采稍为次第俾易讨寻首河源次禹迹次南北故渎次曹单隄防而仍以歴朝之水事终之则履常观变之理具在是矣河与漕为表里张秋治决独备着于保运之下而此从畧者义本同条毋事复举比而观之可也】
　　河源
　　河源古无所见禹贡导河止自积石汉使张骞持节道西域度玉门见二水交流发葱岭趋于阗滙盐泽伏流千里至积石而再出唐薛元鼎使吐蕃访河源得之于穆穆哩山然皆歴嵗月涉艰难而其所得不过如此世之论河源者又皆推本二家其説怪迂总其实皆非本真元至元十七年曽命都实为招讨使佩金虎符往求河源焉都实既受命是嵗至河州州之东六十里有宁河驿驿西南六十里有山曰杀马闗林麓穹隘举足寖髙行一日至巅西去愈髙四阅月始抵河源是冬还报并图其城传位置以闻其后翰林学士潘昻霄又从都实之弟库库楚得其説撰为河源志临川朱思本又从巴尔济苏家得帝师所蔵梵字图书而以华文译之与昻霄所志互有详畧今取二家之书考定其説有不同者附注于下按河源在土蕃朶甘斯西鄙有泉百余沮洳散涣弗可逼视方可七八十里履髙山下瞰灿若列星以故名鄂端诺尔鄂端译言星宿也【思本曰河源在中州西南直四川马湖蛮部之正西三千余里云南麓江宣抚司之西北一千五百余里帝师萨斯嘉地之西南二千余里水从地涌出如井其井百余东北流百余里汇为大泽曰鄂端诺尔】羣流奔辏近五七里汇二巨泽译名鄂楞诺尔自西而东连属吞噬行一日迤逦东骛成川号齐必勒河又二三日水西南来名伊尔齐与齐必勒河合又三四日水南来名呼兰又水东南来名伊拉齐合流入齐必勒其流寖大始名黄河然水犹清人可涉【思本曰呼兰河源出自南山其地大山峻岭绵亘千里水流五百余里注伊尔齐河伊尔齐河源亦出自南山西北流五百余里始与黄河合】又一二日岐为八九股名伊逊鄂罗木译言九渡通广五七里可渡马又四五日水浑浊土人抱革囊骑过之聚落纠木干象舟傅髦革以济仅容两人自是两山峡束广可一里二里或半里其深叵测朶甘斯东北有大雪山名伊拉玛博啰其山最髙译言腾格哩哈达即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日【思本曰自浑水东北流二百余里与和啰海图河合和啰海图河源自南山水正北偏西流八百余里与黄河合又东北流一百余里过玛拉噶之地又正北流一百余里乃折而西北流二百余里又折而正北流一百余里又折而东流过昆仑山下畨名伊拉玛博啰其山髙峻非常山麓绵亘五百余里河随山足东流过萨斯嘉库济克特】河行昆仑南半日又四五日至地名库济及克特二地相属又三日地名哈喇伯勒齐尔四达之冲也多寇盗有官兵镇之近北二日河水过之【思本曰河过库徳与伊实巴萨沁河合伊实巴萨沁河源自铁豹岭之北正北流凡五百余里而与黄河合】昆仑以西人简少多处山南山皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃而越之处行五六日有水西南来名纳琳哈喇译言细黄河也【思本曰哈喇河自白狗岭之北水西北流五百余里与黄河合】又两日水南来名竒尔穆苏二水合流入河【思本曰自哈喇河与黄河合正北流二百余里过鄂勒博站折而西北流经昆仑之北二百余里与竒尔穆苏河合竒尔穆苏河源自威茂州之西北岷山之北水北流即古当州境河州正北流　四百余里折而西北流又五百余里与黄河合】河水北行转西流过昆仑北一向东北流约行半月至贵徳州有地名必齐勒始有州治官府州吐蕃等处宣慰司司治河州又四五日至积石州即禹贡积石五日至河州安乡闗一日至达鲁坑东北行一日洮河水南来入河【思本曰自竒尔穆蘓河与黄河合又西北流与彭賛河合彭賛河源自彭賛山之西北水正西流七百余里过扎萨克达实地与黄河合折而西北流三百余里又折而东北流过西宁州贵徳州马岭凡八百余里与邈水合邈水源自青唐宿军谷正东流五百余里过阿勒巴站与黄河合又东北流过土桥站古积石州来羌城廓州果宻站界都城凡五百余里过河州与页彭河合页彭河源自西倾山之北水东北流凡五百余里与黄河合又东北流一百余里过踏白城银川站与湟水浩亹河合湟水源自祁连山下正东流一千余里注浩亹河浩亹河源自删丹州之南删丹山下水东南流七百余里注湟水然后与黄河合又东北流一百余里与洮河合洮河源自扬色岭北东北流过临洮府凡八百余里与黄河合】又一日至兰州过北卜渡至鸣沙河过应吉里州正东行至宁夏府南东行即东胜州大同路自发源至汉地南北涧溪细流旁贯莫知纪极山皆草石至积石方林木畅茂世言河九折彼地有二折葢竒尔穆苏及贵徳必齐勒也【思本曰自洮水与河合又东北流过达勒达地凡八百余里过丰州西受降城折而正东流过达勒逹地古天徳军中受降城东受降城凡七百余里折而正南流过大同路云内州东胜州与黒河合黒河源自渔阳岭之南水正西流凡五百余里与黄河合又正南流过保徳州葭州及兴州境又过临州凡一千余里与察纳河合察纳河源自古宥州东南流过陜西省绥徳州凡七百余里与黄河合又南流三百里与延安河合延安河源自陜西芦子关乱山中南流三百余里过延安府折而正东流三百里与黄河合又南流三百里与汾河合汾河源自河东朔武州之南乱山中西南流过管州冀宁路汾州霍州晋宁路绛州又西流至龙门凡一千二百余里始与黄河合又南流二百里过河中府遇潼关与太华大山绵亘水势不可复南乃折而东流大槩河源东北流所歴皆西番地至兰州凡四千五百余里始入中国又东北流过达勒达地凡二千五百余里始入河东境内又南流至河中凡一千八百余里通计九千余里出元史地里志与津逮书所志详畧稍异】按河源禹贡未详史记莫析元志参述旷邈难稽伏读
　　圣祖仁皇帝谕曰黄河之源出西宁外库尔坤山之东众泉流出沮洳涣散不可胜数望之灿如列星蒙古名鄂端塔拉西番名苏罗木译言星宿海也是为河源滙为
　　查灵鄂灵二湖东南行折北复东行由归徳堡积石关入兰州又
　　谕曰始訚图曰黄河自昆仑来凡九曲入于勃海每曲千里河图以黄河九曲配上天权势距楼等九星谓二曲在荒外七曲在中国又自积石以下分为四大折此特举其大者言之耳朕自宁夏蘓城登小舟顺流而下至湖滩河所二十一日其险不可胜言河势之汹涌与内地相同其性迁徙无定摄东则西岸涨摄西则东岸涨沙滩洲渚随水变更互出错列又两涯或有髙山大谷纡徐盘折以挟束之河岂能直行千里乎如山西之蒲坂古谓之河曲春秋秦人晋人战于河曲是也而太原府又有河曲县舆地志云以河曲得名即潼关之河亦正当其曲处唐人张祜潼关诗云地势遥尊岳河流侧让关可证也而皆非千里一曲之处是知河之曲处多矣水经注曰黄河千里一大曲百里一小曲庶几近之史记曰黄河如带则当时河形正自折旋环抱也况自南徙以后自孟津而下久已非九曲之旧矣其随地廻屈又何可胜数哉
　　圣谟垂示备悉源流溯河者可以得所折矣
　　禹贡河道
　　导河积石至于龙门
　　以今舆地言之河自大积石山东北流迳陜西西宁卫西南塞外至河州西七十里入塞又东北迳州北合漓水又东北合洮水又东北迳兰州西南湟水合浩亹水自西来注之又东北迳州北又东北迳金县北又东北迳靖逺卫北又东北迳宁夏中卫南又东北经灵州所北折而北迳宁夏卫东南又北迳平罗所东又北迳榆林卫西出塞迳废丰州西折而东迳三受降城南折而南迳废胜州东入塞其东岸则平鲁县又南迳府谷县东其东岸则河曲县保徳州迤西迳神木县南又南经葭州东其东岸则兴县又南迳吴堡县东又南迳绥徳州东其东岸则临县永宁
　　州宁郷县又南迳清涧县东又南迳延川县东又南迳延长县东其东岸则石楼县永和县大宁县又南迳宜川县东其东岸则吉州郷宁县又南至韩城县东北龙门山在焉其东岸则河津县【辽史龙门山石壁对峙髙数百尺望之若门徼外诸河及沙漠潦水皆于此趋海雨则俄顷水逾千仞晴则清浅可涉】
　　南至于华隂
　　河自韩城县龙门山南流与汾水合又南迳郃阳县东其东岸则荥河县临晋县又南迳朝邑县东又南至华隂县东北与渭水合其东岸则蒲州又南迳雷首山西至潼关卫北折而东是为河曲
　　东至于底柱
　　河自潼关卫北折而东迳阌郷县北又东经灵寳县北其北岸则芮城县又东迳陜州北其北岸则平陆县又东过底柱【都穆曰底柱在陜州东五十里黄河之中循河至三门集津三门者中曰神门南曰鬼门北曰人门水行其间声激如雷而鬼门尤为险恶舟筏一入鲜有得脱三门之广约二十丈其东百五十步即底柱崇约三丈周数丈】
　　又东至于孟津
　　河水自陜州又东迳渑池县北其北岸则垣曲县又东迳新安县北又东迳洛阳县北又东迳孟津县北其北岸则济源县孟县
　　东过洛汭至于大伾
　　河自孟津县北又东迳巩县北洛水入焉其北岸则温县济水入焉又东迳汜水县北又东迳荥阳县北其北岸则武陟县沁水入焉又东迳河隂县北又东迳荥泽县北其北岸则获嘉县又东迳原武县北又东迳阳武县北又东迳延津县北又东迳胙城县北其北岸则新郷县汲县又东北至濬县西南古宿胥口大伾山在其东北其南岸则滑县
　　北过降水至于大陆
