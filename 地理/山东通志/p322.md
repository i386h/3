<!-- { "loadSidebar": true } -->
　　原夫二五妙凝笃生先喆圣模贤范万世为昭讵能推其所自哉外此则恒视治运以称隆焉大抵世昌则河岳钟灵化洽则乡国萃美虽情迹万品而太上立徳其次立功其次立言三者足以概之乃若履洁懐贞晤言薖轴君子亦有硕人之慕焉爰取旧志辑而増之以代为经以年为纬居行本末各有可观览二东之曩徽此足以观矣方今
　　帝治昭明伟人接踵而是帙所载非崇祀者勿登葢不逮什之三四尔诚以崧髙之诵扬之雅歌华衮之褒操之柱史固非修方乘者所敢臆为取裁也作人物志
　　人物一【两汉　三国魏　东西晋　南北朝　隋按旧志分人物卓行孝义儒林文苑等门类而以隠逸附于仙释之后分校位置均失其宜夫人物总名也既列为总而又分其目则所谓人物者岂又别有一种出于孝义文儒之外乎且既有卓行而又有孝义孝义独非卓行乎既有儒林而又冇文苑文苑儒林何所区别乎至列隠逸于仙释之后葢以仙释为人物也是儒墨互陈而分显晦为两途也恐非天宝地灵之义矣今以时代为序并不分属郡邑葢不欲以一乡一国掩天下之善士也尚论古人自有卓识何可过为区画以隘其景行仰止也哉至旧志采自三代以迄于今夫三代人物皆见于经传子史欲为搜辑务求该博而后无遗憾今止取左传中齐鲁世家捃拾一二以毕能事则罣漏之讥在所不免即就其所録者如鲁之季平齐之陈桓皆以功业许之则是以大圣人之笔削反不如乡人之好恶也乌乎可故兹集所载与宦绩同自汉始盖以三代英华人所共见共闻春秋左谷等书即是人物总传褒贬固有定论去取亦无异同正不必以剿说雷同矜淹博也】
　　两汉
　　崔廓【字少通号夏黄公齐人秦末与东园公辕秉绮里季朱晖甪里先生周述隠于商山谓之四皓髙帝欲易太子吕后要张良用策良曰此非可以口舌争也顾上所不能致者四人能招之来日侍太子则安矣乃使良邀四人上一日宴太子四皓侍上竒其貌各以姓名对上惊曰吾屡召不能致先生来乃从吾儿游乎廓等对曰陛下善慢士士不茍就也太子仁孝有礼故臣等愿事之上曰善于是储位乃得安】
　　田　横【故齐王荣弟项羽破齐横收散亡复齐城邑立荣子广而相之及广死横自立为王髙帝既定天下横与其徙属伍百余人入居海岛髙祖召之曰横来大者王小者侯不来且发兵加诛横乃从客二人乘传诣洛阳至尸乡谓其客曰横始与汉王俱南面称孤今汉王为天子而横乃为亡虏北面事之其媿甚矣遂自刭使者驰奏髙祖为之流涕以王者礼横二客皆自刎伍百人在海中亦皆自杀】彭　越【字仲昌邑人秦末渔钜野泽中为盗陈涉起少年相聚请越为长沛公击昌邑越以兵助之汉二年越将其兵归汉使略定梁地越常往来为汉游兵击楚后汉与越期灭楚不至髙帝用张良策发使许越王梁越乃至卒防兵破项羽垓下以功封梁王都定陶后为髙帝所醢】
　　娄　敬【卢人髙帝五年戌陇西过洛阳时帝建都之议未决敬因虞将军见帝极陈都闗中之利帝即日西迁拜敬为郎赐姓刘氏平城之役敬言不可击上怒其妄言沮军械系敬广武后果有白登之围七日始解上至广武赦敬封为闗内侯时数苦匈奴为边患使敬往结和亲又建言徙六国后及豪杰名家实闗中为强本弱末之计帝从之】
　　叔孙通【薛人秦时以文学征待诏博士后亡归汉拜博士号稷嗣君时髙帝去秦仪法为简易羣臣饮辄争功帝患之通说髙帝征鲁诸生及己弟子共起朝仪通乃与鲁诸生及弟子百余人采古礼与秦仪杂就之为绵蕞野外习之月余上之后竟置酒无敢讙哗失礼者帝曰吾乃今日知为帝之贵也拜太子太傅帝欲易太子通谏甚切惠帝即位徙通为奉常定宗庙及汉诸仪法】
　　朱　家【鲁人髙帝怨楚将季布数窘之购布千金布匿濮阳周氏所乃髠钳衣褐卖之朱家家心知是布乃买而置之佃诫其子曰田事聴此奴必与同食即乘轺车之洛阳说滕公曰布何罪臣各为其主耳且以布之贤而汉求之急此不北走胡当南走越忌壮士以资敌此伍子胥所以鞭荆平王之墓也君何不从容为上言耶滕公心知朱家大侠意布匿其所果言于上而免之及布尊贵朱家终身不见布自闗以东莫不延颈愿交焉】
　　梁石君【号东郭先生齐人与匮生友善曹参为齐相初闻匮生名以礼聘为上客匮生日臣之里有夫死三日而嫁有终身不嫁者君将何取焉参曰吾亦取其终身不嫁者尔匮生曰齐有东郭先生梁石君世之贤士也隠于深山终不诎身下志以求仕君取妇之不嫁者取臣独不取终身不仕之臣耶参乃因匮生束帛安车迎东郭先生厚礼之】
　　田　何【字子庄菑川人受易学于东武孙虞后徙杜陵因自号杜田生何授东武王同洛阳周王孙丁寛齐服防皆注易传俱本之田何惠帝时屡征不就帝亲幸其庐受易一篇】
　　韦孟【鲁国邹人为楚元王傅歴子夷王及孙王戊戊荒淫不道孟屡作诗以谏不从遂谢病归】邹阳【齐人景帝时呉王濞招致四方之士阳与严忌枚乘等至呉俱以文辨著名呉王隂有邪谋阳上书谏不纳去之梁从孝王游被譛下狱上书自明王立出之卒为上客】
　　胡毋生【字子都齐人治公羊春秋为景帝博士与董仲舒同业仲舒著书称其徳年老归敎于齐齐之言春秋者宗事之】
　　辕　固【齐人以治诗景帝时为博士窦太后好老子书召问固固曰此家人言耳太后怒曰安得司空城旦书乎上以固亷直拜清河太传疾免武帝立复以贤良征诸儒多嫉毁曰固老罢归之时已九十余矣公孙亦征仄目视固固曰公孙子务正学以言无曲学以阿世诸齐以诗显者皆固之弟子】申培公【鲁人少与楚元王交俱事齐人浮邱伯受诗楚元王子郢立命申公傅太子戊戊不好学胥靡申公申公愧之归鲁居家教授弟子自逺方至受业者干余人武帝使使束帛加璧安车迎申公至见上上问治乱之事申公已八十余对曰为治不在多言顾力行何如耳上黙然然已招致即以为太中大夫】
　　穆　生【鲁人与申生白生俱受诗于浮丘伯故与楚元王友善元王敬礼之穆生不嗜酒每为设醴及孙王戊即位忘设焉穆生曰醴酒不设王之意怠不去楚人将钳我于市遂谢病归】
　　白　生【鲁国奄人受诗于浮丘伯与穆生申公俱为楚中大夫后王戊淫暴胥靡白生】髙堂生【泰山平阳人着士礼十七篇授瑕邱萧奋奋授后苍苍授梁人戴徳戴圣言礼者咸宗之】周　霸【鲁人与徐偃同受诗于申公霸为胶西内史偃为胶西中尉二人皆以亷节为王所重】阙门庆忌【鲁人受诗于申公官胶东内史以亷节称】
　　王　仲【琅邪不其人隠居不仕景帝时避济北王兴居之乱因浮海奔乐浪山家焉】汲　黯【字长孺濮阳人孝景时为太子洗马武帝即位黯为谒者时河内失火使往视之还报曰不足忧也但臣过河内伤水旱父子相食以便宜持节发粟赈之请归节伏矫制之罪上贤而释之以数切諌不得留内迁东海太守以清静为治黯多病卧阁内不出嵗余东海大治上闻召为主爵都尉列于九卿上曰古有社稷之臣黯近之矣黯为治持大体不拘文法面折不能容人之过尝廷诘公孙多诈又责张汤于上前坐免数年复拜淮阳太守以诸侯相秩居淮阳卒于官】
　　董仲舒【广川人治春秋景帝时为博士下帷讲诵弟子以次相受业三年不窥园非礼不行学士皆师尊之武帝即位以贤良对策擢为江都相公孙嫉之时胶西王纵恣数害国内大吏乃荐仲舒可相胶西及仲舒至王深加敬礼仲舒凡相两国所至皆有治声归家后不问生产所着春秋繁露虽公羊一家之学得圣经大义为多故夫子留记云修吾书董仲舒也】
　　路　卭【齐人景帝时官齐国中大夫时胶西菑川济南三国并应呉楚惟齐王不与其谋三国各以兵围齐王使卭告于天子复令还报齐王使坚守卭至城下兵围数重不得入三国要而胁之使友其言卭许之因望见齐王曰汉已破呉楚方引兵救齐必坚守无下三国欲诛之卭引颈就刑寻得免】严　安【齐国临淄人武帝时以故丞相史上书言天下侈靡离本徼末欲为制度以防其淫以和其心后拜骑马令官至少府】
　　终　军【字子云济南人辩博能文年十八选为博士至长安上书言事武帝异其文拜为谒者给事中奏对皆中上意累擢为谏大夫南越与汉和亲乃遣使南越说其王令入朝军自请愿受长缨必羁南越王而致之阙下遂往说越王越王请举国内属天子大恱令使者留镇抚之寻为越相吕嘉所杀时年二十余故世谓之终童】
　　尹　齐【东郡茌平人以刀笔吏稍迁至御史事张汤汤数称以为亷武帝使督盗贼斩伐不避贵势以能名拜为中尉】
　　公孙【字季菑川人家贫牧豕海上年六十征为博士使匈奴还报不合上意免归五年复就征对防第一仕至丞相封平津侯丞相封侯自始于是开东阁以延贤人为布被脱粟之饭奉禄以给故人宾客家无所余年八十终丞相位有故人不满意因言其诈辕固亦以曲学阿世戒之】
　　东方朔【字曼倩平原厌次人武帝时上书称防待诏金马门建元中以諌营上林苑拜为太中大夫帝为窦太主置酒宣室使引内董偃朔陈偃有斩罪三不得入宣室帝善之时天下侈靡百姓多离农畞朔陈孝文节俭讽帝燔甲乙之帐却走马示不复用又陈农战强国之计朔指意放荡喜诙谐然常观察顔色直言切諌上雅纳之着有客难及非有先生论世多以神仙目之又详仙释】
　　孔　臧【孔子十一代孙父藂以都尉破项羽功封蓼侯臧嗣爵歴位九卿武帝时迁御史大夫辞曰臣世以经学为家相承作训法今俗儒繁说逺本杂以妖妄难可以训侍中安国受诏缀集古义臣乞为太常典臣家业与安国纪纲古训使永埀后嗣帝从之礼赐如三公著书十篇安国臧从弟也】顔　异【曲阜人复圣十一代孙武帝时为济南亭长以亷直见称官至中大夫】
　　孔安国【字子国臧从弟武帝时为博士承诏作书传又作孝经传论语训解】
　　杨　何【字叔元菑川人从王同受易以授太中大夫京房元光中亦征为太中大夫】夏侯始昌【鲁人通五经以齐诗尚书教授自董仲舒韩婴死后武帝得始昌甚重之始昌明于隂阳先言柏梁台灾至期果灾后选为昌邑王太傅族子胜亦以儒显名】
　　主父偃【齐国临淄人学长短纵横术晩乃学易春秋游齐诸子间为诸儒排摈不容于齐北游燕赵中山皆莫能厚乃西入闗上书言九事其八事为律令一事谏伐匈奴与徐乐严安同召见上曰公等皆安在何相见之晩一嵗中自中四迁中大夫偃以诸侯地大易骄说上令诸侯得推恩分子弟以地上从其计元朔二年偃言齐王淫佚事遂拜为齐相王惧自杀上怒遂族偃】
　　嬴　公【东平人与兰陵褚大广川段仲温吕步舒俱事董仲舒受公羊春秋唯嬴公守学不失师法为昭帝谏大夫授东海孟卿鲁眭】
