<!-- { "loadSidebar": true } -->
　　刘　敞【字原父临江新喻人仁宗时知郓州时久旱多蝗敞至而雨蝗亦出境人皆异之】宋　庠【字公序雍邱人仁宗时知郓州以静镇为治不务更张民乐其便易】
　　司马光【陜州夏县人仁宗时通判郓州吏治民瘼无不尽心察访后入为名相】
　　刘　防【字道元建州崇安人仁宗时知郓州时河北大水民饥多盗防发廪赈济民多复业盗亦衰止】
　　许　几【字先之信州贵谿人仁宗时知郓州梁山泺多盗皆鱼者窟穴也几籍其名十人为保使晨出暮归否则以告穷治无得脱者】
　　张　观【字思正绛州人仁宗时知郓州旧法京东路通安邑盐而濒海之地禁私煑观上言天地自然之利当令民取携不禁今利之所在百姓趋之虽日事黥配其利不可絶请弛禁以便民诏许之于是东盐遂兴】
　　宋昌言【字仲谟赵州平棘人神宗时知濮州河决曹村命昌言判都水监护河隄灵平埽成以功进少府监】
　　曽孝寛【字令绰泉州晋江人神宗时知郓州郓旧有孟子庙孝寛请于朝得封邹国公配享孔子庙庭元祐中其弟孝广亦知郓州治政先后齐名】
　　许　将【福建闽人神宗时知郓州上元张灯吏请籍旧为盗者系之狱将曰人将自新而我反疑之非与民同乐意也不聴盗闻之皆感激改悔郓俗士子喜聚肆以谤官政僚属请禁之将曰是使吾闻过也不之禁后亦无谤者】
　　滕元发【初名甫以字行更字达道东阳人神宗时知郓州厯知青州至哲宗时复知郓州时淮南京东大饥元发虑流民旦　将至将蒸为疠疫先度城外废营地劝谕富室使为席屋一夕得二千五百间井灶器用皆具流民感悦所全活五六万人】
　　吕　开【夀州人元丰时为曹州判官转运副使鲜于侁以免役事付之开躬行一路虽深山穷谷咨谋靡不备至后为利州路判官】
　　孙　鼛【临安钱唐人徽宗时知曹州论经始规画之劳转大中大夫徙知郓州以忤蔡京罢后起知单州曹郓之民多闻而受防者】
　　吕希哲【夀州人徽宗时知曹州政本实学顺民而治逺近皆宗之】
　　罗　适【寜海人徽宗时知济隂县多所兴作民劳而不怨】
　　吕本中【夀州人政和中调济隂主簿性清约不烦而治】
　　吕由诚【夀州人徽宗末知乘氏县有治绩后知袭庆府康王移军济阳由诚竭力馈饷军以不乏金兵至城陷不屈死之】
　　杨粹中【正定人建炎初知濮州金兵大入粹中与守御使杜绩固守不下金帅以郡小易之粹中与绩乘其气懈夜其营直至中军金帅跣足走仅以身免乃増长围急攻凡一月余城始陷粹忠与绩皆不屈死之】
　　【附】刘　筠【知曹州详东昌府】陈若拙【知单州详总部】李端懿【济单二州防御使又知郓州曹州详总部】范正辞【知郓州详人物】杜　纮【知郓州详人物】索湘【郓州司理详总部】李　廸【知郓州详人物】郭　劝【知单郓二州详人物】
　　宇文昌龄【知郓州详青州府】刘　挚【知郓州详青州府】
　　金
　　毛　硕【字仲权甘陵人熙宗时知曹州有书生投书于硕词涉谤讪同列俱不能堪硕延之上座谢曰使硕常闻斯言庶乎寡过士论以此重之】
　　公　武【世宗时为范县尹亷洁自持政平讼理时称贤令第一】
　　纳喇呼喇勒【大名路博啰欢明安章宗时为曹州刺史豪酋布萨苏赫立私渡于定陶逃兵刼盗皆籍为囊槖累任莫敢问呼喇勒捕治之穷防其党阖郡肃然】
　　毕叔贤【易州人宣宗时为濮州刺史尝辨絓误狱于时宰全活数万人】
　　张国纲【髙平人宣宗时为濮州刺史刚毅有为遇事不避后死于王事】
　　林之纯【宣宗时为朝城主簿黄河东泛横垄埽兵欲亡去之纯慰谕留之后迁莘县尹以屏盗有方又徙顿邱】
　　元
　　皇甫琰【世祖时知濮州守法度广教化尝聚书八千卷以授生徒士人感之】
　　王　璠【晋寜人世祖时为定陶尹建立城市勤恤囚狱劝农课士靡不尽心邑人诣阙颂之】李徴事【交河人成宗时为观城尹时赋役不均徴事为度民田计户以均平之民感其恵】辛　钧【仁宗时知单州兴学教民政多恵爱】
　　李徳麟【仁宗时知单州勤恪奉公凡利民之事知无不为尝筑隄濬河民劳不怨】
　　赵安世【泰定时知曹州河决城将圯安世乃广旧乘氏县城为治迁民其中民甚便之】莫世荣【燕人顺帝初为范尹政持大体不矜苛察顺民自然民化其徳】
　　明
　　钟　亮【湖广麻城人洪武时知定陶县秩满当迁民奏留之仍复任】
　　刘　郁【洪武时为曹县主簿有善政坐事当免官民诣阙乞宥诏复其职】
　　陈　葵【浙江慈谿人洪武时知单县持躬亷谨爱民礼士逺近称之】
　　潘　福【洪武时为朝城主簿旧治圯于水福奏迁新治必先安复民业民忘其劳】
　　许彦余【浙江人永乐时知钜野县公正亷明而又和平接物吏畏之如神民爱之如母】范希正【字以徴南直吴人宣徳时知曹县有奸吏受赇希正按其罪械送京师吏转诬希正他事坐逮曹民八百余人诣京白通政司言希正亷能为奸吏诬枉侍郎许廓以公事过曹男女老幼皆遮道泣言朝廷夺我贤令事竝闻帝乃释希正使复其官而磔吏于市正统十年山东饥惟曹以先积粟得无害后改曹县为曹州即以希正知州事民负官马不能偿户多逃匿希正裁节公费代偿九十余匹逃者皆复业有吉水人客于曹讼一富民杀其兄认尸无首连坐甚众希正密移吉水其人实无兄遂抵诬坐之治曹二十三年歴知州再考乃致仕归】
　　呉　翔【山西大同人正统时知曹县甚有恵政】
　　毛　晟【浙江秀水人景泰间知濮州时河决城圯乃徙治王村集凡规画建置无一累民者】张　浩【直沧州人天顺时同知曹州亷明刚毅有古良二千石之风】
　　王　肃【北直滑人成化时知曹县修城郭筑隄防民赖其利】
　　孙　宾【北直交河人成化时知定陶县兴学校表节孝民皆欣然向化】
　　刘　林【顺天大兴人成化时知钜野县亷明果断剖疑狱弭剧盗旁邑讼不直者皆质成之】林　璟【福建懐安人成化时同知曹州才识明敏剖断若流同事倚之】
　　杨　祥【直滦州人成化时知朝城县缉豪强寛逋赋勤恤民隠政有实恵】
　　王　栋【字隆吉四川南充人正徳时知濮州时流贼纵横河济间将近濮境栋组甲练兵缮完城郭贼不敢遽入民赖以安】
　　原　黼【山西阳曲人正徳时知观城人亷洁和平出入惟乘一驴游行田野民不知其为官】李　錞【浙江鄞人嘉靖时知朝城县年少明敏政尚简要抚按尝疏荐其才】
　　张慎言【字金铭阳城人万歴时以夀张调曹县每丰嵗輙出库银积粟以待饥后果获济】吕鹏云【字滇南北直东明人万厯时知钜野县均徭役雪寃滞恵政甚多百姓感之】杨天民【字正甫山西太平人万厯时知朝城县询民疾苦剔除夙弊立社仓法民久而颂之】陆梦龙【字君启浙江防稽人崇祯时分巡东兖道盗起曹濮间梦龙亟移驻曹州以扼其吭而分兵四击羣盗悉降嵗复洊饥流民云集梦龙竭力抚绥感愤时事每与僚属言泪尽继之以血】















　　皇清
　　按旧通志成于康熙甲寅其于
　　本朝宦绩引嫌未载因无定论故也今
　　教泽涵濡近百年而未艾上仁下义大法小亷凡属甘棠之遗爱孰非
　　夀考之作人况俎豆分荣祝嘏已久则垂青汗简谁曰不宜然各州县之志载未必由于好恶之公即诸父老之传闻安知其非阿私之誉则甚矣论定之难也
　　今上御极之三年
　　特允廷臣所奏凡直省崇祀名宦除明元以前不议外自顺治元年以后凡所祀名宦俱令核实造册咨送礼部定议煌煌
　　功令敢不恪遵今现在秉公确核按年咨送　大部文武大小共得九十八人详其事实而论列之如左于戏矢公矢诚无忝秉彛之好其难其慎罔知载笔之艰百尔君子其敬竢之
　　张存仁满洲人顺治七年总督直河南山东三省勦除榆园土冦三省得寜又招抚流民剔厘奸蠹清风劲节至今三省士民犹称颂之
　　李廕祖字绳武奉天铁岭人顺治十一年以兵部尚书出督直河南山东三省时豫东皆被水患而畿南又多盗儆兼之旗逃窝引株连不絶廕祖抚绥有术厘剔有方三省地方皆赖寜谧尝以防勘至省闻禁旅刍牧颇多骄横有司徴解以时而弁伍留难反以后期需索一日防服立军门察得其奸状立寘之法逺近闻之莫不詟服又河工需栁嵗不下数十万束豪蠧居竒大为民病廕祖亷得巨豪数人皆奏徙之遂除包揽屯买之弊沿河州县赖之
　　朱昌祚字云门髙唐州人初以奉天籍康熙四年任直河南山东三省总督值母丧请终制不允遂以墨绖视事厘奸剔加意抚绥因圏地入旂近畿之民不无失业之虑昌祚抗疏极谏时宰乘机陷之毙九年
　　圣祖仁皇帝知其寃
　　赐祭制碑以防之追諡曰□愍详见人物志祖泽溥奉天人顺治十八年总督山东全省正已率属兵民辑和后土冦于七聚众猖獗踞栖霞之锯齿牙山官兵莫敢入泽溥躬环甲胄身先士卒一日之内克其三寨贼众悉降乃相度机宜分兵戍其要害登莱二境始称宁宇
　　蒋国柱字君砥奉天广寜人顺治十八年以副都御史巡抚山东在任三年绥辑流移清厘户口而垦荒之政为尤着山左自明季重敛之余粮有包荒役有杂派国柱一切奏除之民困从此顿苏
　　周有徳字彛初正红旂汉军康熙二年由文院学士巡抚山东四年山左大饥穷黎剥榆皮掘草根以供食有徳驰奏得免被灾租税又奏请兴工役以哺饥民于是流移复业民甚感颂不谖
　　靳　辅字紫垣镶黄旂人康熙十六年以兵部尚书总督河道时骆马湖水势横决风涛之险运船商舟皆罹其患辅请开新河以避其险河成而忌者中伤之遂罢任迨其后新河之效颇着
　　上知其忠诚
　　诏复任未期年而疾卒辅赞理河务曲尽机宜上凛宸断下协舆情凡所规画俱可垂之永久备载靳文襄治
　　河方略书实河防之蓍蔡也
　　徐旭龄字元文浙江钱塘人康熙二十二年由大理少卿巡抚山东甫下车劾贪墨数人吏治清肃禁漕粮收兑之弊革河夫佥派之扰豪猾望风宵小敛迹累官至工部侍郎卒諡清献
　　郎永清字定庵正黄旂满洲初任东昌道时值禁旅南征东昌为水陆冲要转输縴挽无一不劳民力而永清调度有方过往官兵无不辑协台宪实嘉赖之洊陞按察使厯布政使至康熙二十五年官至本省巡抚在东省四十年兴除诸政知无不行行无不力所以合乎人情而宜乎土俗也
　　佛　伦正白旂满洲人康熙二十八年巡抚山东时承平日久吏治颇多因循伦整纲饬纪白简青霜凛然难犯
　　张鹏翮字运青四川遂寜人由翰林出守苏州旋调兖州兖为名郡而鹏翮以文学饰吏治今郡志是其手编也康熙三十九年陞任河道总督节浮冒汰冗员恤工役经理河务者十年东兖官民皆沐其恵后以冡宰进大学士寻加宫保卒諡曰文贞
　　李　鈵字长源奉天铁岭人原任安徽巡抚以疾致仕家居康熙四十二年山左水灾告儆奉
　　诏命八旂有力人员赴山东协赈鈵奏请愿出已赀以助遂扶病来东择被灾最重之新泰县自冬徂春计口授食寻病笃命其子纯徳踵而行之计活灾民数十万口以是新民感其恵建祠于羊流店复公请入名
　　宦祠
