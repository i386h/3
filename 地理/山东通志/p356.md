<!-- { "loadSidebar": true } -->
　　甄　沛【字汝泽鱼台人嘉靖己未进士开封推官擢工科给事中独力敢言皆切军国重务】雷稽古【字汝征恩县人嘉靖己未进士授广平推官清防着誉擢御史按湖广张居正欲夺藩封地以为囿稽古拒弗与清操劲节二十年如一日】
　　孙　镗【莒州人商贩吴越间嘉靖中倭冦松江郡守任环调兵食不继镗请输赀以佐军环闻其勇兼善刀遂请于督师劄委効用镗更括家财招里中亲族为部伍不费公饷一日倭舟泊泖浒镗出酣战至石湖桥半渡伏发镗堕水死诏赠光禄丞廕一子】
　　王之辅【字尔任新城人嘉靖辛酉举人选隰州知州地瘠民多匿赋之辅力革羡金遂乐输如额有回贼不时入掠之辅屡却之改知霍州宗藩敛迹擢大名同知漳水壊田庐之辅别开渠二十里入卫河以杀水势河永不为害终户部员外郎王氏之盛实基于此】
　　萧大亨【字夏卿泰安人嘉靖壬戌进士知榆次累官兵部侍郎防潞藩之国一切裁之以法所至道路肃清陞宣大总督惠绩累累加太子太保兵部尚书寻改刑部晋少保柱国卒】
　　栗　祁【字子登夏津人嘉靖壬戌进士授徽州府推官迁南京户部主事税杭州亷慎无与比由湖州府擢山西按察司副使兵备秣马训兵居三年虏不敢近塞拜布政司参政大臣行边荐其才可大用未几以疾卒于官边民追思之建威爱祠祀之】
　　王之垣【字见峯新城人嘉靖壬戌进士荆州推官藩王不法之垣捕王左右十余人王怒之垣不为动擢刑科劾诚意伯贪横宰执有修郄讽之垣之垣力持不可歴官至府尹裁抑中官贵豪巡抚湖广景王故宫灾或诬府官燕客之垣验视无状尽释之陞左侍郎赠尚书】
　　马文炜【安邱人少孤贫以孝闻嘉靖壬戌进士知确山行取御史廷讯大辟政府有所欲出文炜曰是尝希相嵩杀直諌者何出为政府不怿罢按察副使治荆南上遣中贵为张居正治第于江陵豪仆横郡中文炜治之江陵又欲以射圃为囿持不与以故久不迁江陵殁晋佥都御史巡抚江西卒于官】王嘉賔【字国光滕县人嘉靖壬戌进士除太湖知县政尚亷平擢御史时太常周怡给事石星以言事得罪嘉賔具疏论救声动台端久之廷议置三中丞分部海内屯盐人情骚动嘉賔上疏极言不便上纳其言寝罢时嘉賔弟元賔同时为御史皆着风裁寻以疏宦官织造事语侵及部臣外补歴知宁国大名二府所至治行为最陞山西按察副使】
　　杜　辂【字从殷泗水人嘉靖壬戌进士由中书累官河南按察副使备兵南汝清操劲节而又娴于吏治断狱平反见柄臣相倾轧輙请疾不出而卒】
　　刘文曜【日照人家贫力学淹贯经史尤精易数相从者日众文曜曰聚徒讲学非盛世事也急挥去闭户不纳人称乐庵先生】
　　梁万斛【平度人嘉靖初为诸生一试不售即弃去躬自灌园日佣菜以自给遇贫难者即解纒与之虽忍饥不顾时人因目为梁仲子州守周思兼闻其贤造庐请谒逾垣而遁】
　　田　濡【字少生聊城人嘉靖乙丑进士由行人司选工科给事中疏请宥议礼诸臣杨慎等不报监筑都城以劾中官侵少府钱逮下诏狱寻释之癸巳星变陈修省六事陞刑科都给事中论吏部尚书汪鋐武定侯郭勲贪横无状即罢斥时论壮之陞南京太仆寺卿未几请告归里悠游林下年八十余卒】张　焕【益都人嘉靖乙丑进士由山西长治令行取南京户科给事中兼理湖册奏除积役等五事巡视营务条奏重将权存客兵五事署工垣又陈理财六事皆如议行劾应城伯孙文栋朘削营兵夺职海道久阻督运者强谓可行人米没溺无算焕防得实劾之遂罢海运擢尚宝卿寻掌鸿胪拜南贑巡抚下车即擒巨冦周伍冯仙等数百人又峒贼叶盛干盛贤以稔恶流口外濳逃归备兵粮属槖键期谋叛焕飞章上闻预以兵守浃口擒获之在任八月以忧归所着有虚白堂诗草】
　　王象坤【字子厚新城人嘉靖乙丑进士知杞县秩满以户部主事晋礼部郎中张居正当国议奉先祭例尝拂其意出督河南学政终山西布政清操益励都御史温纯乞显陟一人以风天下谓莫如象坤云】
　　臧惟一【诸城人嘉靖乙丑进士授宿松令累官至河南巡抚都御史专持大体以便民为务旋引归起南兵部侍郎施设最多赠兵部尚书】
　　王　基【字启亨青州府人嘉靖乙丑进士除户部主事督通州马房不挠于中贵先期报完且比往嵗溢六千余两管太仓收给俱立抽验法干没尅减两皆絶陞郎中转大同知府大同重镇基从容酬应军民安之时代藩有大狱积年久而株连甚多基自晡逮昏即谳决奏成宪司惊以为神累陞山西布政司参议治蒲州一日河忽南溢声如震霆渐已逼城基设祭迎拜水遽止崩处见古石堤横亘基遂接而修之蒲自是无河患继莅湖广按察使及浙江布政政绩甚多寻陞副都御史巡抚大同塞下吏民懐徳畏威屡邀朝廷奬赐后兼南京户兵刑工四部尚书事俱不劳而理屡疏告归乃得请家居三年卒赠太子少保赐祭葬】
　　赵　焕【字文光掖县人嘉靖乙丑进士万歴三年中官张宏请遣其党真定材木焕执奏不从张居正遭父丧言官交章请留焕独不署名累迁左佥都御史防诏求言焕请恢圣度纳忠言谨嚬笑信政令时诏大臣商确治理次第举行实政弊在内府者一切报罢而戒饬督抚有司务求民瘼上嘉纳焉以亲老乞归家居十六年再起歴吏部尚书卒赠太子太保有文集十卷行世】
　　王　湘【字大清济宁人嘉靖乙丑进士由翰林授监察御史出按顺天入掌台政值大察所摘发不避权贵与张居正相左遂出为陜西副使稍迁大理寺卿以听调归】
　　赵　鲲【字子南夀张人嘉靖乙丑进士知临頴县兴利除奸政声大着擢大理评事谳狱平允为时所称出为汉中知府大盗湖海珠依山险为冦父子相继四十余年鲲下车捕缉境内悉平迁云贵兵备副使卒于官所着有读书日记选集等十六卷行世】
　　赵慎修【字敬思胶州人嘉靖乙丑进士知扬州有亷声筑大堤三百余里漕舟民田两得其利调补大名府寻迁河南副使以亲老告归】
　　袭　朂【字懋卿章邱人少贫牧豕年三十始补诸生与济南殷正夫李于鳞许殿卿辈为诗古文词互相切磋仕终开平卫敎授所着有懋卿集太极图说等书行世】
　　范　汶【字澄吾范人以道学著名齐鲁间隆庆元年恩选授易州同知转庆阳通判所至著绩致政归林下悠游复四十余年惟以读书为事年九十四嵗终】
　　王　梁【诸城人隆庆丁卯举于乡授隆虑令开渠灌田民仰食者千数嵗饥饿殍盈道而隆虑无团民举荒政第一陞真定同知有豪民周氏为盗薮梁擒治之中贵力为解不听滹沱水溢董工筑捍民永赖之陞户部员外寻转抚州知府以疾遂致仕还】
　　刘不息【字体道滋阳人隆庆戊辰进士授宝坻知县擢吏科给事中累官太仆寺少卿以疾请告卒于家不息两主大计黜陟得体称为明都諌先是有江西富人曾襄欲冒袭先贤曾氏世职博士众议多惑不息按曾氏谱系特疏奏劾置襄罪而曾氏的裔遂得承防其章奏载在嘉祥宗圣志有子五人皆以文行名于世】
　　房如式【益都人隆庆戊辰进士除行人使蜀楚咸着清节授云南道御史视鹾两浙条画盐政六卷吏胥豪强慑服不敢为奸按湖北学政人不敢干以私出为山西佥事设方畧擒巨盗王大和等陞四川副使谿蛮讐杀军门欲加之兵如式曰蛮性好鬭以天威谕之止烦一檄耳蛮果畏服陞陜西按察使左迁河南参政遂拂衣归里】
　　张　麓【夀光人举茂才任髙平簿弭盗诛奸卓有声绩时有告虎伤者公牒山灵虎即投涧水死县人立驯虎庙以祀之】
　　蒋希孔【字山賔滋阳人隆庆戊辰进士任保定推官歴湖广副使致仕归置义田以赡宗戚之贫乏者】
　　于慎行【号谷山东阿人隆庆戊辰进士授翰林编修张居正欲夺情慎行力言不可竟罢归居四年居正死召复日讲抗疏请封东宫屡诏责让持愈坚乃乞归后再起累官至太子少保礼部尚书东阁大学士卒赠太子太保谥文定赐祭敕建专祠所着有读史漫录笔麈若干卷】
　　赵　池【昌乐人隆庆戊辰进士授行人行取御史大珰冯深横甚其侄驰道遇池不避池叱下枷示之上章劾奏不报巡盐河东及复命例存内阁餽仪池不与所羡尽簿上之陞汝宁知府以疾致仕归】梁承学【字师顔聊城人少孤力学年十八登隆庆戊辰进士内侍有同姓者请订宗盟承学正色谢絶之除延安府推官谳狱多平反奏最陞南京工部主事陞户部郎中握筹剂画悉中时宜寻以边才擢陜西副使备兵鄜延缮城堡饬武备境内肃然贼啸聚檄谕之立解嵗饥出粟赈贷全活甚众承学淡于进取无内交为忌者所中遂拂衣归】
　　党　馨【字秀芳益都人隆庆戊辰进士知延安府遇嵗熟斗粟十钱馨出库金易粟贮之逾年大旱赈以所贮民防其灾累迁宁夏巡抚时哱氏异谋已久馨乃捕其腹心数人寘之法防饷至稍迟哱乃嗾军士为逆露刅挟馨馨瞠目叱贼骂不絶口而死】
　　贾三近【字徳甫峄县人隆庆戊辰进士选庶吉士改给事中与政府相左归里起光禄卿巡抚保定赈济流民西辅之民为祠祀焉陞侍郎涉猎羣书善为诗有先庚生传宁鸠子东掖漫录奏草诸书】张其纲【益都人嵗贡生事生母慈母克尽孝道一日邻居失火二母室深邃不得出其纲冐烟突熖令二母坐竹箩中担之而出后二母相继殁三年不饮酒食肉】
　　张　文【青城人兄朝瞽文事之甚恭又兄汉及其侄早亾文抚其孙如已出邻里举其行谊巡按御史檄旌之文曰此我家事何与官府反其檄】
　　张后觉【字宏山茌平人事父母至孝里中称长者一时学人多宗之以嵗荐为华隂训导防地震署邑篆赈伤掩骼弭盗抚存璄赖安全致政归士民泣送者络绎不絶祀名宦乡贤】
　　陈　【乐安人隆庆中庚午乡试仕新城令时诸大珰多邑人好以厚贿饵令长宗族横里中莫敢诘一切谢絶犯律者重绳之陞通判治杨村督理河漕具有政绩后乞归行李萧然虽俸薪亦不取后官使人致之家乃送县助修城工之用】
　　齐一经【潍人隆庆辛未进士初宰交城万歴时擢给事奏弹不避权贵神宗嘉其鲠直尝书之御屏口齐一经强口强舌陞山西参政】
　　张彛训【字天叙宁阳人隆庆辛未进士知博野县累官陕西参议毎歴一任即罄其余赀随厚薄递置庄地分给族党因号曰张氏义庄】
　　张世则【诸城人隆庆辛未进士授宝坻知县行取吏科给事劾陕西抚臣贪劣人以为快又劾吏部尚书谪县丞稍迁礼部主事累陞江西参政忤上官致政还家作治平要览欲上未竟而卒】王汝训【字师古聊城人隆庆辛未进士知元城内召得刑部寻改武选尽散其先世资产与内外亲戚朋友而仅留薄田自给盗入室汝训使启箧自取仅敝緼千钱而已盗罗拜去迁光禄丞累官佥都御史巡抚浙江救魏学曾以回上怒主大计不避权势家居十余载起南刑工部左右侍郎却水衡余钱于中贵一无所假借殁赠工部尚书谥恭介】
　　孙维城【字宗甫邱县人隆庆辛未进士知濬县太康任邱皆有政绩擢监察御史张居正夺情侍读赵志臯张位主事赵世卿皆以抗疏遣戌维城力捄得复原官后三人入居政府每与之语及其事维城正色却焉有故人子以逋赋被执维城解所佩带输之其为人正直长厚类如此】
