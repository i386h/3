<!-- { "loadSidebar": true } -->
　　维隆庆四年八月十九日河南按察司按察使沧溟李先生于鳞卒于苫次其友人山西按察司按察使孤子王世贞闻讣之一日不及为位而以家艰归至明年三月之壬戌朔哀毁小定乃始能为诗百二十韵以哭之又为文一章絮酒炙鸡裹粮授其仆之济上而告先生曰呜呼惟子文章珠藏玉府示世模楷为明粉黼独立熈台子鼓余舞炳烺长夜追琢万古余所心悲郁曲龃龉千二百言亦足以吐其未竟者酹而告汝昔署爽鸠从若风虎为郎序迁不隔跬武清霜昼乗白日宵炬子前西逝余亦东迈髙揭二华嵯峨泰岱黄河其间炯一衣带玉女腾噏海若横眦子之挂冠鳯矫鸾鶱余嗣解组屈蠖哀蝉清泌衡门其迹则然所不接席徂垂十年圣人中兴纁帛交贲子时幡然顾我色喜当为女先女其强起余谢不可子曰毋尔畴族女讐畴烛女幽得不思报节士所羞女以佚归造物所仇雪涕而冠实惟子谢旬宣于浙从子之后汴绣子被晋斧余授太白配月俯视列宿云物睥睨风雨僝僽子之喆妣悠然见遗扶服修途吊影繐帷小人有母能不攒思美疢朝闻夕而拂衣奎璧暗翳沧波竭涸忽传子耗既疑且愕曾未回睫家祸亦作髓泪骈枯肝腑寸凿呜呼哀哉人生鲜懽惟事父母生我知我爰及朋友一旦尽矣肤立同朽惟余与子匪但三益薄禄防声以逮休戚凡子先躯余必偕值子今溘然视我若捐余独何恃而能久全余复何心而游世间子困尸谗余困人言存者受憎殁者受怜呜呼哀哉惟昔济上坐而丙夜执手浩叹谁为来者尼聃暌则轲周公驾邈尔汉季为两司马不闻扬扢以绍谟雅兰金协契山水齐徽惟余二人开辟所希浮生如寄胡能不归金石可泐荣名庶几言犹在耳其人已非呜呼哀哉子之遗孤驹而汗血子之遗编家传白雪有承相在戚若昆弟二三友生其进未已素车虽杳斑管镂纪人谁无死子死可矣呜呼哀哉尚飨
　　祭孟子文　　　　　　　　　【明】钱　溥
　　尝读仁义七篇而知人性之善夜气之存足以发前圣之蕴又尝考世族之谱而知孟仲子之为子主守之坊墓犹存足以袪后世之惑今也自京归老诣鲁及邹见源泉之混混叹道体之弥深仰泰山之岩岩识气象之如在敬奠一觞用酬遗教谨告
　　祭孟子文　　　　　　　　　【明】王在晋
　　天生亚圣上继絶学肇此先知以觉后觉防哉性善民生秉彛惟尧与舜人皆可为幼学壮行居仁由义以诏时君何必曰利圣门之徒贱霸尊王王不待大奚有齐梁浩气充塞厥由善养当路于齐齐王反掌众言淆乱邪僻浸淫趋杨趋墨亟正人心惟五百年诞生名世感时拊膺实闗隆替近圣之居地接尼山夷清惠和匪其所班明善诚身髙谈性命功不让禹以承三圣晋抚兹土逺遡遗芳三迁故里徙倚宫墙泰山岩岩万代殊絶鲁国所瞻景行先哲羞谈管晏俪美伊周肃将俎豆人已千秋仲尼既没文在于此流风尚存私淑可矣
　　山东通志卷三十五之十四
　　钦定四库全书
　　山东通志卷三十五之十五
　　艺文志十五【辨】
　　象耕鸟耘辨　　　　　　　　　陆
　　世谓舜之在下也田于歴山象为之耕鸟为之耘圣徳感召也如是余曰斯异术也何圣徳欤孔子叙书于舜曰濬哲文明圣徳止于是而足矣何感召之云云乎然象耕鸟耘之説吾得于农家请试辩之吾观耕者行端而徐起墢欲深兽之形魁者无出于象行必端履必深法其端深故曰象耕耘者去莠举手务疾而畏晩鸟之啄食务疾而畏夺法其疾畏故曰鸟耘试禹之绩大成而后荐之于天其为端且深非得于象耕乎去四防恐害于政其为疾且畏非得于鸟耘乎不然则雷泽之渔河滨之陶竟一无感召何也岂圣徳有时而不徳耶孟子曰尧舜与人同耳而好事者饰张以就其怪非圣人之意也吾病其説之近于异端敺使合于道人其从我乎虽不从吾亦不能变其説
　　有若辨　　　　　　　　　　【宋】洪　迈
　　史记有若传云孔子没弟子以若状似孔子立以为师他日进问曰昔夫子当行使弟子持雨具已而果雨弟子问何以知之夫子曰诗不云乎月离于毕俾滂沱矣昨暮月不宿毕乎他日月宿毕竟不雨商瞿年长无子孔子曰瞿年四十后当有五丈夫子已而果然敢问何以知此有若无以应弟子起曰有子避之此非子之座也愚谓此两事殆近于星厯卜祝之学何足以为圣人而谓孔子言之乎有若不能知何所加损而弟子遽以是斥退之乎孟子称子夏子张子游以有若似圣人欲以所事孔子事之曾子不可但言江汉秋阳不可尚而已未尝深诋也论语记诸善言以有子之言为第二章在曾子之前使有避座之事弟子肯如是哉檀弓载有子闻曾子丧欲速贫死欲速朽两语以为非君子之言又以为夫子有为言之子游曰甚哉有子之言似夫子也则其为门弟子所敬久矣太史公之书于是为失矣且门人所传者道也岂应以状貌之似而师之邪世所图七十二贤画像其画有若遂与孔子略等此又可笑也
　　皇极辨　　　　　　　　　　【宋】朱　熹
　　洛书九数而五居中洪范九畴而皇极居五故自孔氏传训皇极为大中而诸儒皆祖其説余独尝以经之文义语脉求之而有以知其必不然也盖皇者君之称也极者至极之义标准之名常在物之中央而四外望之以取正焉者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説辗转迷缪而终不能以自明也即如旧説姑亦无问其他但即经文而读皇为大读极为中则夫所谓惟大作中大则受之为何等语乎今以余説推之则人君以眇然之身履至尊之位四方辐辏面内而还观之自东而望者不过此而西也自南而望者不过此而北也此天下之至中也既居天下之至中则必有天下之纯徳而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而还观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三徳审之以卜筮验其休咎于天攷其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福徳而必以皇极为之主也若箕子之言有曰皇建其有极云者则以言夫人君以其一身而立至极之标准于天下也其曰敛时五福用敷锡厥庶民云者则以言夫人君能建其极则为五福之所聚而又有以使民观感而化焉则是又能布此福而与其民也其曰惟时厥庶民于汝极锡汝保极云者则以言夫民视君以为至极之标准而从其化则是复以此福还锡其君而使之长为至极之标准也其曰凡厥庶民无有淫朋人无有比徳惟皇作极云者则以言夫民之所以能有是徳者皆君之有以为至极之标准也其曰凡厥庶民有猷有为有守汝则念之不协于极不罹于咎皇则受之云者则以言夫君既立极于上而下之从化或有浅深迟速之不同其有谋者有才者有徳者人君固当念之而不忘其或不能尽合而未抵乎大戾者亦当受之而不拒也其曰而康而色曰予攸好徳汝则锡之福时人斯其惟皇之极云者则以言夫人之有能革面从君而以好徳自名则虽未必出于中心之实人君亦当因其自名而与之以善则是人者亦得以君为极而勉其实也其曰无虐防独而畏髙明人之有能有为使羞其行而邦其昌云者则以言夫君之于民一视同仁凡有才能皆使进善则人才众多而国赖以兴也其曰凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎云者则以言夫凡欲正人者必先有以富之然后纳之于善若不使之有所赖于其家则此人必将陷溺于不义至其无复更有好徳之心而后始欲教之以修身劝之以求福则已无及于事而其起以报汝唯有恶而无善矣盖人之气禀或清或浊或纯或驳有不可以一律齐者是以圣人所以立极乎上者至严至宻而所以接引乎下者至宽至广虽彼之所以化于此者浅深迟速其效或有不同而吾之所以应于彼者长养育其心未尝不一也其曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极云者则以言夫天下之人皆不敢徇其己之私以从乎上之化而防归乎至极之标准也盖偏陂好恶者己私之生于心者也偏党反侧者己私之见于事者也王之义王之道王之路上之化也所谓皇极者也遵义遵道遵路方防其极也荡荡平平正直则已归于极矣其皇极之敷言是彛是训于帝其训云者则以言夫人君能以身立极而布命于下则其所以为常为教者皆天之理而不异乎上帝之降衷也其曰凡厥庶民极之敷言是训是行以近天子之光云者则以言夫天下之人于君所命皆能受其教而谨行之则是能不自絶逺而有以亲被其道徳之光华也其曰天子作民父母以为天下王云者则以言夫人君既能立至极之标准所以能作亿兆之父母而为天下之王也不然则有其位无其徳不足以首出庶物统御人羣而履天下之极尊矣是书也原于天之所以锡禹虽其茫昧幽眇有不可得而知者然箕子之所以言之而告武王者则已备矣顾其词之宏深奥雅若有未易言者然尝试虚心平气而再三反复焉则亦坦然明白而无一字之可疑但先儒未尝深求其意而不察乎人君所以修身立道之本是以误训皇极为大中又见其词多为含洪宽大之言固复误认中为含胡茍且不分善恶之意殊不知极虽居中而非有取乎中之义且中之为义又以其无过不及至精至当而无有毫发之差亦非如其所指之云也乃以误认之中而误训之极不谨乎至严至宻之体而务为至宽至广之量其弊将使人君不知修身以立政而堕于汉元帝之优游唐代宗之姑息卒至于是非颠倒贤否贸乱而祸败随之尚何敛福锡民之可望哉呜呼孔氏则诚误矣然迹其本心亦曰姑以随文解义为口耳占毕之计而已不知其祸之至此也而自汉以来迄今千有余年学士大夫不为不众更歴世变不为不多幸而遗经尚存本文可攷其出于人心者又不可得而昧也乃无一人觉其非是而一言以正之者使其患害流于万世是则岂独孔氏之罪哉予于是窃有感焉作皇极辨
　　穷桑辨　　　　　　　　　　【宋】罗　泌
