<!-- { "loadSidebar": true } -->
　　景泰二年二月勅山东左参政王骢按察司佥事王琬督工濬沙湾运河以河决水浅故也三年正月山东参议刘整佥事王琬塞沙湾决河乆绩弗成为都御史王竑所劾诏宥其罪立功自効自河决沙湾水径趋海运河胶浅或言沙湾以南地高水不得南入运河或言引耐牢坡水可灌运河但不免复径沙湾宜别开河以避其冲决之势或言引耐牢坡水南去则自此以北枯澁矣命工部尚书石璞治之璞至以决口未易筑濬水自黑羊山至徐州以通漕舟而沙湾之决如故乃遣内官黎贤阮落御史彭谊往协璞等于沙湾筑石堤以御决河开月河二引水以益运河且杀其势至是水流渐细始克筑塞之五月堤成六月大雨浃旬河复决沙湾北马头七十余丈掣运河之水以东旁近田地悉皆渰没十二月以沙湾河决久未成功而闸河胶浅有阻漕运复勅内官武艮工部侍郎赵荣往理之四年正月河复决沙湾新塞口之南二月赵荣言黄河之趋运河势甚峻急而沙湾之抵张秋旧岸低薄故此方筑完彼复决溢不为长计恐其患终不息也臣等议请于新筑之处用石置减水坝以杀其势使东入盐河则运河之水可蓄然后高厚其堤岸填实其缺口庶无后患从之五月沙湾大雷雨复决北马头河岸四十余丈运河水掣入盐河漕运之舟悉阻七月漕运总兵官徐恭奏沙湾河决水皆东注以致运河无水舟不得进者过半虽设法令漕运军民挑濬月河筑坝遏水北流然北高东下时遇东南风则水暂北上舟可通行设遇西北风则水仍东注舟不得动况秋气已深西北风日竞行舟更难诚恐天寒水冻不敢必其得达京师乞早为定计事下戸部议宜勅恭与石璞王竑计议如舟可前进则令运赴通州上纳如不得进则令沙湾以北者于临清上纳以南者于东昌及济宁上纳漕挽军民令囘本处运次年粮储从之九月沙湾复决尚书石璞等凿一新河长三里以避决口上下与运河通其决口亦筑截令新河运河俱可行船至是工毕工部欲取璞囘上恐不能经久令璞且留处置十月命都御史徐有贞往治沙湾五年十一月有贞言沙湾治河三策一置造水门臣闻水之性可使之通流不可使湮塞者禹凿龙门辟伊阙无非为疏导计故汉武之堙瓠子终勿成功汉明之疏汴渠逾年著绩此其明验也世之言治水者虽多然用之沙湾独乐浪王景所述制水门之法可取盖沙湾地土皆沙易于塌决故作坝作闸皆非善计臣请依景法为之而加损益于其间置门于水而实其底令水常五尺为准水小则可拘之以济运水大则疏之使趋于海如是则有流通之利无堙塞之患矣一开分水河凡水势大者宜分小者宜合分以去其害合以取其利今黄河之势大故恒冲决运河之势小故恒干浅必分黄河合运河则可去其害而取其利请相黄河地形水势于可分之处开成广济河一道下穿濮阳博陵二泊及旧沙河二十余里上连东西影塘及白岭等地又数十余里其内则有古大金堤可倚以为固其外则有八百里梁山泊可恃以为泄至于新置二闸亦坚牢可以宣节之使黄河水大不至泛滥为害小亦不至干浅以阻漕运一挑深运河臣惟水行地中避高趋卑势不能遏故河道深则能蓄水浅则勿能今运河自永乐间尚书宋礼即防通河浚之其深三丈但以流沙恒多淤塞后平江伯陈瑄为设浅铺又督军丁兼挑故常疏通久乃废弛而河沙益淤不已渐至浅狭今之河底乃与昔之岸平其视盐河上下固相悬絶上比黄河来处亦差丈余下比衞河接处亦差数丈所以取水则难走水则易宜浚之如旧疏上诏从之有贞于是度地行水浚渠建闸渠起张秋金堤之首西南行九里而至濮阳泺又九里而至博陵陂又六里而至寿张之沙河又八里而至东西影塘又十有五里而至白岭湾又三里而至李涯又二十里而至竹口莲花池又三十里而至大潴湾乃逾范暨濮又上而西北数百里经澶渊以接河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至万丈九堰既设其水遂不东冲沙湾乃更北出通源闸以济漕渠之涸又作大堰【即戴家庙三空桥又名金线闸】杀以水门泄其溢入大清河又浚漕河四百余里作减水闸于东昌之龙湾魏湾泄之古河以入海【今之徒骇马颊二河】有贞先后临治凡四载工始成
　　治二年秋河决荆隆口横流于封丘之于家集决孙家口漫长垣曹濮郓城阳谷寿张歴临清以北延患于德州沧州至天津始入于海遣都御史白昻治之次年春甫举其役而河倐北徙去汴城者三十里荆隆决口日自淤塞人力可施乃修筑北堤自阳武封丘祥符兰阳至仪封亘三百余里以防张秋之冲激衞诸郡之泛溢导河自原武中牟以南一由南顿颍州入淮一由睢宁宿迁入运复浚东平张秋之里河入大清河浚东昌博平之里河入古河故渎又于德州之南四女树凿里河至九龙口入古黄河分流达于海张秋获宁治五年七月河复决金龙口溃黄陵冈东北入漕河遣工部侍郎陈政治之政行视水势奏言河入淮故道淤塞因致上流冲激势尽北趋自孙家口杨家口车船口铜瓦箱决为数道俱入运河以致张秋一带势甚危急自堂邑至济宁堤岸多崩圯而戴家庙减水闸【即三空桥】浅隘不能泄水亦有冲决今欲浚旧河以杀上流之势泄决口以防下流之患修筑堤岸増广闸座集夫兴工分官督役未防政卒
　　六年二月陞浙江布政使刘大夏为右副都御史往治决河时大夏议筑黄陵冈及设减水石坝疏曰臣等议得河南山东两直隶地方西南高阜东北低下黄河大势日渐东注究其下流俱妨运道虽该上源分杀终是势力浩大较之漕渠数十余倍总有堤防岂能容受若不早图恐难善后其河南所决孙家口杨家口等处势若建瓴皆无筑塞之理欲于下流修治缘水势已迫尤难为力惟看得山东河南与直隶大名府交界地方黄陵冈南北古堤十存七八贾鲁旧河尚可泄水必须修整前项堤防筑塞东注河口尽将河流疏导南去使下徐沛由淮入海所经州县御捍隄防俱令随处整理庶防漕河可保无虞民患亦皆有备仍于张秋鎭南北各造滚水石坝一俱长三四十丈砌石隄一拟长四五十里虽有小费可图经久若黄陵冈等处隄防委任得人可以长逺仍照旧疏导汶水接济运河万一河流东决坝可以泄河流之涨隄可以御河流之冲倘或夏秋水涨之时南边石坝逼近上流河口船只不便往来则于贾鲁河或双河口径达张秋北上以免济宁一带闸河尤为便利疏上报可七年二月工方兴河复决张秋从沙湾之下十里溃东隄入海运河水涸尽入决口漕舟不通四月复遣内官李兴平江伯陈鋭协同大夏督治河南巡抚徐恪言黄河旧在汴城北四十里东经虞城下达济宁洪武二十四年决原武县黑羊山东经汴城北五里又南至项城入淮而故道遂淤正统十三年决于张秋之沙湾东流入海又决荥泽县东经汴城歴睢阳自亳入淮景泰七年始塞沙湾之决而张秋运道复完以后河势南趋而汴城之新河又淤治二年以来渐徙而北又决金龙口诸处直趋张秋横冲防通河长奔入海而汴南之新河又淤百余年间迁徙数四千里之内散逸弥漫特命都御史刘大夏经理而伏秋横溢工力未竟议者以黄陵冈之塞口不合张秋之防堤复坏遂谓河不可治非也顾以修筑隄防之工多疏浚分杀之工少故湍悍之势不可遽囘今自荥泽县孙家渡口旧河东经朱仙镇下至项城县南顿犹有涓涓之流计其浅淤仅有二百余年若疏而濬之使之由泗入淮以杀上流之势又黄陵冈贾鲁旧河南经曹县梁靖口下通归德丁家道口亦可以分水势今梁靖口以南则滔滔无阻以北则淤塞将平计其功力之施仅八十余里若疏而濬之使之由徐入淮以杀下流之势水势既杀则决口可塞运道可完万世之利也命下部议行之大夏发夫数万于缺口上游西岸凿月河三里许属之旧运河以通漕舟不与河争道乃治河上游导之南行一浚孙家渡口别开新河一道由中牟至颖州东入于淮一浚祥符四府营淤河由陈留至归德分为二道一由宿迁小河口一由亳州涡河防于淮又于黄陵冈南浚贾鲁旧河四十里至曹县出徐州支流既分水势渐杀于是沿张秋两崖东西筑台立表联巨舰实以土石穴而沈之压以大埽复于决口迤南建减水石坝以备宣泄仍筑黄陵冈新堤起自河南胙城经滑县长垣东明曹单尽徐州长三百六十里又筑荆隆口等处新隄起于家店及铜瓦厢陈桥抵小宋集凡一百六十里于是上流河势复归兰阳考城分流迳归德徐州宿迁南入运河防淮入海不复达于防通张秋河患以息八年二月工成赐鎭名曰安平
　　皇清顺治九年河决封邱金龙口冲毁封邱县城水从长垣趋张秋坏安平隄北入海大为漕渠梗总河杨方兴豫抚亢得时亲驻决口役丁夫数万治之旋筑旋决乃于丁家寨凿渠引河杀其势于祥符县时和驿筑隄又筑常家寨隄商邱王家坝隄考城王家道口隄至顺治十二年决口始塞河之趋张秋也一时泛决南则城闉之马星海又东岸之田口西岸之解家庄道人桥又南十里至沙湾又三十里至戴家庙闸湖河相连隄岸湮没北则浸及东昌郡城漫堂邑博平临清各隄闸时上流方悍猝难堵塞惟于入海故道宣泄之十年十一年河再决至十二年金龙决口塞成乃于张秋各决口次第修治皆杨方兴董其役
　　康熙六十年七月河决钉船帮口直趋张秋溃东岸之曹家单薄下大清河入海钉船帮隄在河南武陟县时则黄沁交涨漫溢二十五里由魏家庄河内飞流北注直下詹家店决口七十丈马营口决口一百一十丈泛及直隶之滑县长垣东明经开州习城村入山东境分灌濮州之魏河洪河至范县之宋明口并入清河又合寿张之沙河漫过大坝与赵王河合出运河激曹家单簿决口八十一丈南至东平之靳家口闸北至聊城之周家店闸皆遭渰没巡抚李树德疏状以闻
　　圣祖仁皇帝谕大学士马齐等曰朕思此冲决之处只可畧加修防使漕船无阻如竟行堵塞水无归泄之地他处又被冲决断乎不可时树德亲驻沙湾疏导下流以杀旁溢仍趣备工料相机修治十一月河南报决口已塞亟筑曹家单簿浃旬而成明年正月马营口再决漫开二十余里水骤下复灌张秋曹家单簿方新筑甚固水不得泄树德驰视量度利便掘苇河头放之奔注大清河水势以平三月河南筑马营口旋合旋决至十二月告成乃筑苇河口仍大修隄岸以严保障云
　　黄沁北以隄要工
　　武陟县【沁河北岸官隄长二十七里民隄长六十九里】
　　詹家口　马营口　木栾店
　　荥泽县【河自荥泽以下始有隄工自武陟界起至原武界止计长八里五分零】甄家庄　郭家潭
　　原武县【自荥泽界起至阳武界止计长四十里】
　　胡村铺　庙王口
　　阳武县【自原武界起至封界止计长三十里】
　　脾沙堽
　　封丘县【自阳武界起至祥符界止计长三十四里】
　　于家店　中滦城　荆隆口
　　祥符县【自封丘界起至陈留界止计长五十里】
　　黄陵冈　陈桥　贯台　马家口　陈留寨
　　陈留县【自祥符县界至兰阳界止计长一百一十丈】
　　兰阳县【自陈留界起至长垣界止计长四十一里直隶长垣县旧系临河今河徙兰阳仪封境内长垣仍防同二邑共筑月堤二十一丈】
　　铜瓦厢　板厰　樊家庄　张村集　马坊营
　　仪封县【自长垣界起至山东曹县界止计长二十七里】
