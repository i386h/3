<!-- { "loadSidebar": true } -->
　　王镇恶【宋北海剧人符秦丞相猛之孙才畧纵横果决能断初为临沣令武帝与语甚异之以拒卢循有功封博陆县子后屡平冦贼除游击将军武帝北伐镇恶领前锋所至望风奔散及入长安抚慰初附号令严肃百姓安堵进号征虏将军后为沈田子所害】
　　檀道济【髙平金郷人从宋武帝参建武军事以建义勲封呉县五等侯前后多战功歴加冠军将军义熙十二年武帝北伐以道济为前锋出淮淝所至降服拔城破垒俘四千余人皆释遣人心感恱长安既平为琅邪内史元嘉中封武陵郡公进位司空镇浔阳道道济立功前朝威名甚盛左右腹心并经百战诸子又有才气朝廷旋惧召赴廷尉与其子植等俱见杀】
　　孔琳之【字彦琳孔子二十八代孙好文艺解音律妙草书当桓辅政进为西阁公以不肯顺防故不见知累迁尚书左丞永初二年为御史中丞执法无所挠家贫不事产业着有文集十卷】刘　兆【字延世东平人洽闻善诱从业者数千人宋武帝时五辟公府三征博士皆不就以春秋一经而三家殊涂乃合而通之作春秋调人又为春秋左解名曰全综公羊谷梁解诂皆纳经传中朱书以别之又传周易训注】
　　孟懐玉【平昌安邱人徙居京口宋武帝东伐孙恩以为建武司马进定京邑以功封鄱阳侯卢循逼京邑懐玉连战有功迁江州刺史督六郡诸军事寻丁父艰上表陈解不许因抱骂疾卒弟龙符骁果有干力以军功封平昌县子位车骑将军】
　　虞丘进【字豫之宋东海郯人少随武帝讨符坚有功累官龙骧将军封龙川县五等侯卢循逼京邑迁鄱阳太守统兵击破之后讨司马休之有战功除辅国将军】
　　檀　祗【字髙叔宋髙平金乡人武陵郡公道济从兄以参建武军事加振武将军屡立战功封西昌侯卢循逼京邑加辅国将军屯兵西明门循即退走出督江北淮南军事防司马国璠兄弟聚众数百过淮乘夜縁广陵城闇入祗曰贼阍入欲掩袭不备因令打五鼓贼惧晓皆奔散及宋国建以为领军将军諡曰威侯】
　　王镇之【字伯重琅邪临沂人初仕晋为安成太守桓冦境镇之拒战弥年子弟五人并临阵见杀加建威将军徐道覆逼江陵镇之讨平之封华容县男】
　　何承天【东海郯人博见古今尤精歴数仕宋为尚书祠部郎撰朝仪迁御史中丞文帝毎有疑议必先访之时开元武湖得古铜斗承天曰此新莽威斗也三公亡则赐之江左唯甄邯为大司徒必邯之墓騐之果然先是礼论有八百卷承天删减并合以类相从凡为三百卷】
　　王淮之【字元防琅邪临沂人明礼传赡于文辞为山隂令有能名宋元嘉中为江夏王抚军长史歴阳太守行州府之任绥懐得理军民便之明年为都官尚书改领吏部以性峭急失缙绅望出为丹阳尹淮之究识旧仪问无不对时彭城王义康録尚书事叹曰何须髙论虚无正得如王淮之两三人天下便可治常撰朝仪朝廷遵用之卒赠太常】
　　鲍　照【字明逺宋东海郯人官临海王前军叅军尝为古乐府文甚遒丽有集传于世】王　【字休元琅邪临沂人晋司徒珣之子少好学以清恬知名宋武帝为镇军召补谘议叅军累官江州刺史省赋简役百姓安之永初元年以佐命功封华阳县公及徐羡之等谋废立召入朝文帝即位定策安社稷进位司空封建安郡公羡之等诛征为侍中司徒上西征与彭城王义康居守明敏有思致造次必存礼法九年进位太保领中书监卒諡文昭配食髙祖庙庭】
　　王昙首【宋琅邪临沂人有识智局度喜愠不见于色为镇西长史初武帝谓文帝曰昙首沈毅宰相材也及文帝即位以预诛羡之等议进位侍中领骁骑将军上欲封昙首等出诏示之昙首曰赖陛下英察罪人斯戮岂可因国之灾以为身利陛下虽欲私臣当如直史何上不能夺封事遂寝后追封豫宁侯卒諡曰文】
　　王僧绰【宋琅邪临沂人豫宁侯昙首子好学有理思练悉朝典尚文帝长女东阳献公主为尚书吏部郎拔才举能咸得其分迁侍中任以机宻文帝以僧绰年少方欲大相付托僧绰刻自损抑求为呉郡不许后为劭所害諡曰愍弟僧达亦以文名仕齐为中书郎】
　　徐孝嗣【字始昌宋东海郯人祖湛之仕至司空父聿之著作郎并为子劭所杀孝嗣在孕得免幼而风仪端简八嵗袭爵县公尚康乐公主歴御史中丞出为呉兴太守在郡有能名复征为五兵尚书台阁事多委之从世祖幸方山上欲于山南为离宫孝嗣以劳民谏止明帝时加中军将军转尚书令器量雅不以权势自居朝野共服其品】
　　顔　协【字子和宋琅邪临沂人博极羣书兼工草为湘东王记室撰晋□传日月灾异图并文集二十卷】
　　顔延之【字延年宋琅邪临沂人好读书无所不览文章冠絶当时与陈郡谢灵运齐名尝问鲍照已与谢优劣照曰谢五言如初发芙蓉自然可爱君诗如铺锦列绣亦雕缋满眼仕至光禄大夫卒赠特进子竣亦以文学显】
　　王僧孺【宋东海郯人六嵗能文家贫其母鬻纱布以自业尝携僧孺至市道遇中丞卤簿驱迫沟中及长累仕尚书左丞兼著作俄除游击将军兼御史中丞拜日引驺清道悲感不自胜官至南康王谘议叅军聚书至万余卷多异本共为文丽逸多用新事人所未见者所着集十八卷州谱七百一十卷百家谱集十五卷东南谱集抄十卷文集三十卷两台弹事五卷及东宫新记并行于世】
　　刘善明【平原人南齐安北将军懐珍族弟父懐人仕宋为齐北海二郡太守元嘉末青州饥善明出积粟以救乡里咸呼其家田为续命田刺史刘道隆辟为中从事沈文秀兵起善明收集门宗部曲奔从懐恭于北海明帝以为北海太守魏克青州善明母陷焉乃布衣蔬食哀戚如初丧防遣北使善明举北平田惠绍使魏赎母还后事齐髙帝以为腹心歴淮南宣城二郡太守上表陈事十一条又撰圣贤杂语奏之托以讽谏上深嘉其忠欵封新涂伯諡烈伯】
　　刘灵哲【字文明平原人仕宋为齐郡太守前军将军生母病躬自祈祷梦见黄衣老公与药曰食此可愈灵哲惊觉于枕间得之如言而愈嫡母崔氏及兄景焕泰始中为魏所获父懐珍卒当袭爵灵哲因辞以兄在魏无容越当茅土帝哀之为请于魏送其兄还袭父爵灵哲位至兖州刺史】
　　王　素【字休业琅邪临沂人少冇志行家贫母老尝为庐陵王门下侍郎及母死隠居东阳宋孝武召为太子舍人辞不就山中有蚿虫声甚清长聴之使人不厌而其形甚丑素乃为蚿赋自况】赵僧岩【北海人寥阔无常人不能测刘善明为青州刺史举为秀才大惊拂衣去栖迟岩谷间常以一壶自随】
　　周盘龙【北兰陵人泰始间以军功累至积射将军元徽二年桂阳贼起盘龙拒战大捷建元间敌冦寿春盘龙于西泽中奋杀数万人获辎重无筭魏人围齐甬城盘龙子奉叔率二百余人陷阵敌万余骑张左右翼围之盘龙方食弃筯驰马奋矟直突所向披靡奉叔已出复入求盘龙父子两骑萦数万人无敢当者由是名播北国以功进爵为侯】
　　臧荣绪【宋东莞莒人幼孤灌园以供祭祀纯笃好学括东西晋为一书纪録志传凡一百一十卷隠居京口教授齐髙帝征为主簿不就尤嗜五经谓人曰昔吕尚奉丹书武王致斋降位李释教诫并有敬礼之仪因甄明至道乃撰述五经序论尝以宣尼生庚子日陈五经拜之自号被褐先生以上俱南宋】桓　康【兰陵氶人勇果骁悍宋泰始初与齐世祖起义世祖为郡所絷众皆惊散康装担贮穆后及二子负置山中与门客萧欣祖等破郡狱出世祖郡兵追急康等死战退之及世祖即位擢冠军府防军南濮阳太守随世祖征伐摧坚陷阵南人震恐或画其形以辟疟无不立愈封呉平县侯卒赠辅国将军】
　　崔祖思【字敬元清河东武城人崔琰七世孙初为都昌令转相国从事中郎迁齐国内史建元元年除黄门侍郎武帝时啓陈政事谓宜于太庙之南修文序司农以北广开武校又谓宜体唐成俭踵虞为朴清置廷尉茂简三官罗杂伎置钟簴羽戚登歌上优诏报答后为青冀二州刺史为政清简谦卑下士未几卒上深惜之】
　　刘轨思【渤海人说诗甚精少事同郡刘敬和敬和事程师则故其乡曲多为诗者轨思仕齐位国子博士】
　　王僧防【琅邪临沂人宋豫宁侯昙首子吏部郎僧绰弟性孝友端谨僧绰遇害抚其孤在宋为尚书令后仕齐为侍中世祖即位以为光禄大夫开府仪同三司僧防固辞谓僧绰子俭曰汝行登三事我若受此是一门二台司也吾实惧焉累年不拜俭尝作长梁斋制度少过僧防竟不入戸俭遂毁之】王　慈【字伯重临沂人僧防子年八嵗外祖江夏王义恭迎至内斋室物聴所取慈惟取素琴石砚长仕南齐除秘书郎累官大司马长史侍中领步兵校尉慈以朝堂讳榜非古旧制表请革除诏从之以为冠军将军諡曰懿】
　　王　俭【字仲宝琅邪临沂人宋吏部郎僧绰子明帝时解褐秘书郎迁秘书丞典校坟籍依七畧撰七志四十卷上之又撰定元徽四部书目齐髙帝为相深相推许既建国迁尚书右仆射时朝廷初基制度草创俭识旧事问无不答上叹曰维岳降神生甫及申今天亦为我生俭也官至中书监諡文宪俭寡欲惟以经国为务车服尘素家无余财】
　　王逡之【字宣约琅邪临沂人好学博闻至老不倦以著作郎兼尚书左丞叅定齐国仪礼初王俭撰古今丧服集记逡之难俭十一条更撰世行五卷建元间国学久废逡之转国子博士表请立学累迁光禄大夫给事中著书凡五十卷子颢上之诏付秘阁】
　　檀　超【字恱祖髙平金乡人少好文学举止温雅自比晋郗鉴孝武令直东宫歴兼左丞太祖爱之迁右长史建元间与记室江淹掌史职上表立条例诏内外详议史功未就卒】
　　孔　珪【孔子二十九代孙好文词齐髙帝举为记室与江淹对掌词章上律文二十卷】明僧绍【字承烈安陵人明经学隠居崂山齐髙帝屡征不就乃锡以竹如意笋箨冠褒美之】刘懐珍【字道玉平原人幼随祖奉伯至寿阳豫州刺史出猎百姓聚观懐珍避不视奉伯异之长辟本州主簿讨平司马顺则让功不居以应对取重江夏王随府转太宰叅军破敌麋沟拜乐陵河间二郡太守斩豪民王弼宋泰始初累立战功掩击刘道蔚破王仲虬攻髙宻平昌陷不其击降鞫延僧沈文秀遣使诣降进冠军将军豫州刺史沈攸之起兵遣使结懐珍珍斩其使攸之攻鄄城懐珍遣将破其前锋齐太祖辅政内召为都官尚书至明帝建元中转光禄大夫授安北将军卒諡曰敬】
　　刘懐慰【字彦恭平原人安北将军懐珍从弟父乘仁冀州刺史死于义懐慰持丧不食醯酱冬月不用絮衣齐髙祖以为防国将军齐郡太守修城郭垦废田决沈湖清身率下不受餽遗既卒明帝谓徐孝嗣曰刘懐慰若在朝延不患无清吏也】
　　李安人【兰陵承人齐明帝时中领军封康乐侯军国宻事上唯与安人论议谓曰署事冇卿名我便不复细览也累迁尚书左仆射出为呉兴太守卒諡肃侯】
　　呉　苞【字葢天濮阳鄄城人业文学善三礼宋太始中过江聚徒教授蔬食二十余年至齐隆昌年归里梁武帝闻其名征为太学博士不就以寿终】
　　崔慰祖【字恱宗齐东武城人好学聚书至万卷建武中帝欲试以百里辞不就吏部郎谢朓尝于省中宾友俱集问地里中所不悉十余事慰祖酬据精悉朓叹曰假使班马复生无以过此所着有海岱志】
