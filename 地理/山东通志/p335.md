<!-- { "loadSidebar": true } -->
　　刘祥道【字同寿魏州观城人乐平县男林甫子袭爵歴御史中丞显庆中迁吏部黄门侍郎知选事厘补敝阙上疏陈六事迁司刑太常伯每覆大狱必歔欷累叹奏决日为再不食廵察关内道事无寃滞麟徳元年拜右相审谨忧畏数乞解寻以事罢为司礼太常伯建封岱礼进爵广平郡公谥曰宣】贾敦实【曹州寃句人敦頥弟咸亨初为洛州长史性寛厚洛阳令杨徳干矜为酷烈以立威敦实切谕止之始洛阳人为敦頥立碑及敦实入为太子右庶子复为立碑其侧号棠棣碑】
　　马　载【博州茌平人髙唐县公周之子咸亨中为司列少常伯后为吏部与裴行俭分掌选事时人称载有知人名歴官雍州刺史】
　　员半千【字荣期齐州全节人羁丱通书史举童子髙第房龄异之凡举八科皆中调武陟尉岁旱劝令发粟不从伺令谒州乃悉发仓赈给民赖以济寻举岳牧髙宗问兵家三阵半千以天时地利人和为对帝善之武后诏为文舘学士值武三思用事出为刺史歴濠棣蕲三州所至以文雅饰吏治礼化大行以清节称及卒吏民哭于野】
　　张公防【寿张人几世同居齐隋皆表其门髙宗封泰山过幸其宅问曰何以能九世不分公防书忍字百余以进髙宗称善赐以缣帛】
　　徐敬业【离狐人英公勣之孙少有英略武后废中宗为庐陵王人情愤怨敬业与弟敬猷用魏思温计防扬州起义兵兴复唐祚旬日之间胜兵十余万移檄州郡罪状武氏天下震动武后遣李孝逸击杀之】
　　蒋钦绪【莱州胶水人工文辞举进士第歴太常博士中宗始亲郊祭酒祝钦明建言皇后应亚献以媚韦氏钦绪抗防不可诸儒壮其节性孤洁爱引荐士类精达治道驭吏整严以御史中丞録囚河南宣慰百姓振穷乏徙吏部侍郎歴绛魏二州刺史所至多政绩】
　　崔神庆【贝州武城人御史义元子举明经武后时累迁莱州刺史有佳政擢并州长史始至有诏改钱帛法物价腾踊神庆质其非于朝果豪猾妄为之长安中累转礼部侍郎数上防陈时政转太子右庶子时突厥使者入见太子应朝有司移文东宫召太子神庆谏曰古者召太子用玉契诚重慎防萌之意诸降墨敕玉契诏可歴司刑卿兄神基长寿中同凤阁鸾防平章事为酷吏所搆神庆为申理得减死中宗初稍用为大理卿】
　　邵贞一【济南人闻武后改年挈妻子入长白山结庐自养终身不入城市因自号长白山人】刘齐贤【魏州观城人乐平县南祥道子袭爵由侍御史出为晋州司马方直为帝所重时将军史兴宗从猎苑中言晋出佳鹞可捕取帝曰齐贤岂捕鹞人耶安得以此待之累迁黄门侍郎修国史进同中书门下平章事武后时代裴炎为相辨炎寃后怒贬吉州长史为酷吏所防自经于狱建中三年赠太子太保】
　　王无竞【字仲列东莱人宋太尉裔孙累迁监察御史改殿中防朝集宰相宗楚客杨再思离位偶语无竞杨笏曰朝礼尚敬公等大臣不宜慢常典楚客怒徙太子舎人神龙中诋权贵出为苏州司马】王元感【濮州鄄城人擢明经髙第天授中为四门博士直文馆所撰尚书紏谬春秋振滞礼记绳愆等凡数十百篇魏知古见其书叹曰五经指南也徐坚刘知几聨疏荐之下诏褒美以为儒宗拜太子司议郎】
　　王志愔【博州聊城人擢进士第景隆中为左台侍御以刚鸷为治人吏畏慑尝言曰法令者人之隄防不立则无所制乃上所着应正论凡数千言帝嘉纳之累官御史中丞出为魏州刺史按治奸猾令行禁止境内肃然】
　　孟　诜【孟子三十一代孙髙宗朝擢进士累官鳯阁舎人拜同州刺史以治行称神龙初致仕居伊阳山睿宗召之以老辞诏给羊酒縻粥毕构以诜有古人风名所居为子平里所着有食料本草传于世】
　　何彦先【齐州全节人武后时位天官侍郎初与员半千同师王义方义方卒行防莳松柏冡侧三年乃去】
　　杜　暹【濮州濮阳人擢明经补州防军秩满归吏以纸万番赆之暹受百番众叹曰与昔刘宠受一钱何异开元间以监察御史按讼突厥突厥遗以金暹阳受隂埋幕下已出境乃移文使取之突厥大异累官至安西副大都防守边四年抚戎练士中外戢安进吏部尚书谥贞肃更谥贞孝】崔隐甫【贝州武城人明于吏治介洁自守为殿中侍御史以劾浮屠惠范贬卭州司马宗立擢汾州长史迁洛阳令按治乐工胡雏罪抵死赐百缣累进御史大夫弹击益力帝尝诏校外官嵗考异特委曲参审或至竟春不定防令隐甫考询一日皆讫人服其敏累迁刑部尚书封清河郡公谥曰忠】程务挺【洺州平恩人総管名振子少从父征讨以勇力闻拜右领军卫中郎将破突厥六万骑于云州降阿史那伏念生擒白铁余进左卫大将军寻拜单于道安抚大使务挺善绥御士卒服其威爱突厥惮之不敢盗边后为裴炎狱所诬死突厥皆相庆为立祠每出师輙祷马】
　　吕元简【青州人开元时四代同居家之畜产亦异母共乳刺史许景先与御史大夫崔隐甫廷奏其事请加旌表编入史舘诏从之】
　　崔　琳【贝州武城人大理卿神庆子练达时政与髙仲舒同为中书舎人侍中宋璟亲礼之尝曰古事问仲舒今事问琳尚何疑累迁太子少保天寳二年卒秘书监潘肃闻之然曰古遗爱也琳弟珪官太子詹事瑶官光禄卿俱列棨防世号三列崔家】
　　顔允南【字去惑顔子四十代孙开元间以挽郎入髙第受鹑觚尉歴殿中御史忤杨国忠贬襄阳丞寻为国子司业累官正议大夫子频终楚州刺史】
　　顔允臧【字季宁允南弟歴太康尉举延昌令与监察御史真卿各树能名出为栎阳令有奸犯者允臧立榜杀之豪强震恐迁御史兼太子中允】
　　崔　园【字有裕贝州武城人少孤贫喜学兵法宗时歴官御史中丞剑南节度副大使帝避安禄山次扶风及河池园治城浚隍列舘宇储什具上疏具陈蜀土腴谷羡储供易办帝嘉其忠即日拜中书侍郎同门下平章事肃宗立诏赴行在迁中书令封赵国公后罢相出刺怀汾二州徙淮南节度以治行称谥昭襄】
　　李　防【清河人年二十余安禄山叛为郡人乞师于平原太守顔真卿众以防年少轻虑真卿辞焉防就馆复为书说真卿曰清河去逆効顺奉粟帛器械以资军公乃不纳而疑之仆回辕之后清河不能孤立必有所系托将为公西面之强敌公得勿悔乎真卿大惊遽就其舘以兵六千借之命防将李择交等军堂邑以助之】
　　蒋　清【东莱人举明经东京留守李恺表为判官安禄山防东京清及恺俱死之赠礼部侍郎谥曰忠】
　　王仲丘【沂州琅邪人开元中歴左补阙起居舎人时典章差驳仲丘欲合贞观显庆二礼防有其举之莫可废之之义请二礼皆用诏可迁礼部贠外郎】
　　顔杲卿【字昕与琅邪临沂人开元中为范阳戸曹防军安禄山表假常山太守禄山犯顺杲卿起兵讨贼河北响应已而贼将急攻城杲卿昼夜战井竭粮矢尽六日而防禄山缚之天津桥节解之至死詈不絶口贼钩断其舌乾元初赠太子太保谥忠节杲卿子季明亦为贼所杀】
　　顔真卿【字清臣临沂人杲卿从弟博学工书少孤事母以孝开开元中举进士为监察御史使河陇时五原有寃狱久不决天且旱真卿辨狱而雨郡人呼御史雨出为平原太守预识安禄山逆状乃阳托霖雨增陴浚湟料丁壮储廥廪及安禄山防河朔独平原城守具备宗闻之喜曰朕不识真卿何如人所为乃如此真卿益募士得万人太飨城西慷慨泣下众皆感厉饶阳济南清河景城邺郡太守长史各以众归有诏贺兰进明率精锐济河为助常山太守顔杲卿斩贼将合十四郡推真卿为盟主兵二十万絶燕赵寻用李防计击走贼将袁知泰斩首万级史思明及尹子竒急攻河北诸郡复防独平原清河博平固守如故入迁御史大夫时元载畏羣臣论奏建言论事皆先白长官长官白宰相详可否以闻真卿上疏力辨其蔽以忠直不容卢尤御恨奏使往谕李希烈真卿毅然请行既至宣诏防希烈逼使上疏雪已不从复遣使说降凌挫百端终不屈乃缢杀之赠司徒谥曰文忠】
　　王希夷【徐州滕人家贫父丧为人牧羊取佣以葬隐髙平山师黄頥学养生术随事四十年頥卒更居徂徕山与刘元博友善喜读周易老子兖州刺史卢齐卿就谒问政对曰已所不欲勿施于人宗东廵诏州敦劝见行在时年九十余矣帝命张说访以治道与语甚恱赐帛衣一袭听还山仍敕州春秋致酒肉粟帛】
　　杜鸿渐【字子巽濮州濮阳人父鹏举歴右拾遗宗东行河内游畋上赋以风终安州刺史鸿渐举进士为朔方判官安禄山猖獗肃宗时为太子按军平凉未知所适鸿渐说往灵武遂与裴冕等劝即皇帝位以系中外六请见听授兵部郎中累迁礼仪使代宗时进相国】
　　孙　既【莒州人母卒庐于墓侧髪毡面垢痨瘵骨立墓左有醴泉涌出人名曰孝源泉有碑刻】任敬臣【字希古无棣人五嵗丧母问父英曰若何可以报母英曰扬名显亲可也乃刻志力学年十九举孝防授著作局正字父亡数陨絶继母曰儿不胜丧谓孝可乎乃勉进饘粥仕至太子舎人】顔泉明【临沂人杲卿子有孝节喜振人急为郫令诛治宿盗政化清明人情翕然课最迁彭州司马家贫居官防而孤藐相从百口飦粥不给无少愠色居母忧哀毁骨立其行义当世以为难】王栖曜【濮州濮阳人善骑射安禄山犯顺尚衡举义兵讨贼栖曜署牙将徇兖郓诸县下之贼将邢超然守曹州乗城指顾栖曜以一矢殒之遂拔曹州累授金吾衞将军拜左龙武大将军】毕　炕【东平人为广平太守安禄山攻城炕坚守不下久之力不支城防以节死贼遂覆其家赠戸部尚书谥曰忠并厚防之】
　　髙　沐【渤海人贞元中进士李师道辟署判官师道防淄青沐引古今利害劝说不能入斥守濮州沐乃上书夸山东煑海之饶师道之谋悉露遂怒杀之及师道诛赠沐吏部尚书】
　　吕元膺【字景夫东平人建中初防贤良髙第累官蕲州刺史恩信素孚尝嵗暮录囚囚或白岁旦不得省父母为恨元膺恻然释归戒还期囚如期至羣盗感义相引而去元和中擢给事中宪宗将以吐突承瓘为招讨处置使元膺抗论不可且曰承瓘内臣若为帅恐诸将不服帝嘉纳进尚书左丞代权德舆留守东都防李师道伏甲邸院谋出为逆元膺悉兵围之尽获其众因请募三河子弟以卫宫城久之改河中节度秉正自持监军及徃来中人皆敬惮迁吏部侍郎处事裁宜皆有体卒赠吏部尚书】李自良【兖州泗水人天寳末往从兖郓节度使以战功累迁右卫率后从马燧表为军侯从讨田恱攻李懐光数履锋阵功在诸将右贞元中德宗罢燧以自良代自良以事燧久不敢当议者多其让充河东节度使居九年立法简易上下谐附民不知有军卒赠尚书左仆射】
　　伊　慎【字寡悔兖州人通春秋战国防天官五行书以善射为折冲都尉丧母将合葬不知父墓昼夜号哭梦寐间若有导之者发垅果得旧记从路嗣恭讨哥舒晃斩晃寻破梁崇义于蛮水李希烈爱其材数欲縻止为已用不从明年希烈犯顺恐其为曹王臯所用乃诈为书行间臯表其诬遣与贼战大破之车驾在梁州贼遣将冦黄梅遏江道粮不得西慎悉兵击贼江路遂通进攻安随二州擒刘戒虚降李惠登复统荆南湖南江西兵自当一面屡战大防歴右卫将军谥壮缪】
