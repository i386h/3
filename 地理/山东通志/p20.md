<!-- { "loadSidebar": true } -->
<史部,地理类,都会郡县之属,山东通志,卷三>
<史部,地理类,都会郡县之属,山东通志,卷三>
<史部,地理类,都会郡县之属,山东通志,卷三>
<史部,地理类,都会郡县之属,山东通志,卷三>
<史部,地理类,都会郡县之属,山东通志,卷三>




　　【右表因方格有限不能备悉如一县之内兼前代数县之地者其省并因革不能照建置罗列惟以所理之县为主其所属之郡有初为国后为郡初为郡后为国及唐宋以后改置军州凡前后不同者以改后所属者为主秦汉置县必书推所自也三国魏建置不概见有则必书不以魏晋并列一格而从其畧也南北朝惟刘宋曽经收复亦多侨置而稍畧于魏以宋客而魏久也齐周附魏隋则一统矣唐宋以下倍加详焉此则建置表之凡例云】







　　济南府【济水合汶北折而东入于海郡治在济水之南春秋説曰济齐也齐度也员也】禹贡青兖之域周春秋齐鲁谭祝邹诸国地战国时并入于齐秦属齐郡汉为济南郡【初为国景帝时为郡】及平原泰山郡地东汉因之【建武初亦为国顺帝时改】魏晋畧同于汉【按晋地理志另置济南郡治平寿而无歴城等县及考列传有解系济南着人刘兆济南东平陵人则济南所领之县自在也北魏志注分晰甚明而晋志阙焉今魏晋济南郡仍载歴城盖本魏志以正之】南宋北魏济南郡始治歴城【详歴城县】隋初罢郡以州统县大业时复改为齐郡其平原安德渤海济北诸郡歴数代不改唐复为齐州济南郡余地分为棣州乐安郡淄州淄川郡兖州鲁郡属河南道德州平原郡属河北道宋始为济南府淄州属京东东路袭庆府属京东西路济棣德沧四州属河北东路金因宋治改山东东西二路元置济南般阳河间三路总管府而泰安德二州直中书行省明洪武初改济南路为济南府领州四县二十六山东布政使司
　　皇清因之雍正二年分泰安武定滨三州为直州以长清新泰莱芜属泰安州以乐陵阳信海丰属武定州以利津霑化蒲台属滨州雍正八年又分禹城平原临邑陵四县属高唐直州十二年陞武定为府以滨州并所属焉又割济南府之青城商河二县以益之以肥城易泰安之长清仍于府又撤高唐直州归东昌府属而以禹城平原临邑陵四县还属济南府今领州一县十五
　　歴城县【附郭县在歴山之隂春秋战国谓之歴下】
　　周谭国地【详圻封志】春秋时属齐【左传荘公十年齐师灭谭杜注在济南平陵西南今县东有东平陵城】秦属齐郡【史记韩信伐齐至歴下】汉置歴城县属济南郡【初属齐国文帝十六年改为济南国景帝二年废国为郡】东汉及魏晋因之【东汉建武初亦为国顺帝时改】南宋属济南郡北魏齐州济南郡治歴城【孝建二年移治北周省平陵入】隋改济南为齐郡【开皇六年省泰山郡山茌县入歴城】唐仍属齐州济南郡【武德二年于平陵置谭州并置平陵县寻废贞观十七年齐王祐反平陵人不从因复置更名全节元和十五年省全节入歴城】宋属济南府金因之元属济南路明属济南府
　　皇清因之为行省附郭首邑编户九十八里
　　章邱县【县南有章邱山尔雅上正章邱注云顶平也】
　　周春秋时齐邑【郡志戚采地在此】秦属齐郡汉为阳邱朝阳菅猇四县地并属济南郡东汉省阳邱朝阳猇入东朝阳【朝阳原有二城】属济南郡晋属乐安国省菅县入南宋改东朝阳曰朝阳属齐郡【又侨置东魏郡以朝阳县属复置顿邱郡析朝阳地为卫国县属之】北魏朝阳属济南郡【卫国县属顿邱郡】北齐废朝阳置高唐县【移县治于女郎山之南因汉黄巾故城即今治也又省土鼓肥郷二县入卫国县】隋改高唐曰章邱属齐郡【开皇六年改卫国曰亭山又析亭山地置朝阳十六年改朝阳曰临济别置朝阳又置营城县大业中省营城入章邱省朝阳入临济并属齐郡】唐属济南郡【初章邱临济亭山并属谭州贞观元年州废改属济南元和末又省亭山入章邱】宋属济南府【初属齐州咸平四年省临济县入景德三年置清平军熙宁间军废即县治置军使政和六年属济南府】金因之元属济南路明属济南府
　　皇清因之编户一百三里
　　邹平县【古邹国尔雅大野曰平】
　　古邹国地【详圻封志】周为齐国秦属齐郡汉置邹平东邹梁邹三县邹平梁邹属济南郡东邹属千乘郡东汉省东邹入邹平属济南郡晋为邹县属乐安国寻废南宋置东平原郡治梁邹【齐郡西有平原郡故此加东字】于邹平地置平原县北魏因之【北齐移东平原郡治武强移平原县于梁邹城】隋改平原曰邹平属齐郡【开皇三年自梁邹城移治邹平属齐州十六年改属淄州十八年复汉旧名大业初废州为郡　皇舆表引寰宇记云邹平故城在今县西南十五里隋改平原为邹平即东汉省东邹所入之邹平也】唐属淄州淄川郡【武德元年置邹州治临济县领邹平二年又置谭州于平陵八年邹州废县属谭州贞观元年谭州废改属淄州】宋金因之【宋景德元年移治济阳废城济阳本唐析高苑县地所置】元【至正二年】改属济南路明属济南府【洪武十二年割齐东防仙二郷属齐东县十七年又割青城乡属之】
　　皇清因之编户五十七里
　　淄川县【旧名般阳在般水之阳隋改淄川按淄水出原山即禹贡潍淄其道也】
　　周为齐地秦属齐郡汉为般阳县地【又为土鼓昌国二县地】属济南郡东汉属齐国晋省入莱芜县南宋【元嘉五年】侨置清河郡贝邱县北魏东清河郡治清河县【魏书注清河即般阳也人贝邱在县东南宋魏间言戍言据言治犹称般阳云北齐罢清河郡以贝邱属齐州】隋改贝邱曰淄川县属齐郡【初属齐州开皇十六年改置淄州贝邱为属十八年改贝邱为淄川县大业二年废】唐于县置淄州淄川郡【武德初析县置州又析置长白县寻省入】宋金因之元为般阳路治【至元二年割孝妇懐德二乡入益都县】明属济南府【洪武初属般阳府九年改为淄川州治淄川寻省县入州属济南府十二年降州为县属济南】
　　皇清因之编户六十里
　　长山县【隋改今名以境有长白山也】
　　周为齐于陵邑【陈仲子所居即此】秦属齐郡汉置于陵县属济南郡东汉因之晋改于陵为乌陵县寻废南宋侨置广川郡及武强县北魏因之【魏书云逄陵县治故于陵城也是北魏改曰逢陵矣后北齐改广川郡为东平原郡并东清河平原二郡入焉】隋改武强为长山县属齐郡【开皇初广川郡废县属齐州六年析置济南县十八年改武强曰长山大业初复省济南县入】唐属淄州【初属邹州武德八年州废改属淄州】宋金因之元属般阳路【初属济南路中统五年改属淄莱路寻改般阳】明改属济阳府【洪武初属般阳府九年属淄川州十二年改属】
　　皇清因之编户六十三里
　　新城县【本长山之驿台镇元太宗以人民完聚剏置城曰新城见元地理志】
　　周为齐地【邑志县治驿台即齐桓公戏马台也】秦属齐郡汉为乌陵髙苑二县地于陵属济南郡高苑属千乗郡东汉于陵属济南国晋为髙苑县地属乐安国南宋北魏为武强长乐二县地隋为长山高苑二县地属齐郡【开皇中改武强曰长山改长乐曰防城大业初复名高苑今高苑界有防城泊】唐宋金因之元始置新城县属般阳路【至元十九年始割长山之东北高苑之西南置城邑仍以田索二镇属之】明改属济南府【初属般阳府洪武十二年改属】
　　皇清因之编户四十五里
　　齐河县【本齐地临大清河初名耿济镇耿弇讨张步济河处也】
　　周祝国地【详圻封志】春秋时属齐秦属齐郡汉为祝阿县地属平原郡东汉因之晋属济南郡南宋改属太原郡北魏因之隋属齐郡唐为禹城县地【天宝初改祝阿为禹城县】宋于禹城县之耿济镇改置齐河镇金【大定八年】陞镇为齐河县属济南府元改属德州明属济南府
　　皇清因之编户二十七里
　　齐东县【邑志云以地在齐郡之东也】
　　周属齐国秦属齐郡汉为梁邹县地属济南郡东汉因之晋为邹县地属乐安国南宋北魏为东平原郡之平原县地隋为邹平县地属齐郡唐属淄州宋因之金【阜昌中】于邹平之赵岩口置齐东镇【宋尝于此置夹河巡检司】元【太宗七年】陞镇为齐东县属河间路【宪宗三年改属济南路至元二年复属河间路】明属济南府【洪武二年割青城县之青城正德嘉防三乡益之十二年又割邹平县之防仙齐东二乡治六年又割章邱县之临清乡十六年割章邱县之固钧乡及邹平县之梁邹乡以増广之】
　　皇清因之编户五十五里
　　济阳县【县在大清河之北本漯渎也自大清河归漯渎入海通得济之名故曰济阳金所置县非唐析高苑之济阳也】
　　周为齐地秦属齐郡汉为阳邱县地属济南郡东汉为东朝阳县地晋因之南宋为临邑县地【本隰隂蓍二县地侨置临邑】隋为章邱临邑二县地属齐郡唐宋因之金【天防七年】始割章邱之标竿镇及临邑之故着县【寰宇记作蓍县】置济阳县属济南府元属济南路明属济南府
　　皇清因之编户五十八里
　　禹城县【县故治西南有禹息古城故名】
　　周初为祝国【详圻封志】后属齐为祝柯地【春秋襄公十九年诸侯盟于祝柯即此】秦属齐郡汉置祝阿县属平原郡东汉因之晋属济南郡南宋属太原郡北魏因之隋属齐郡唐【天宝元年】改曰禹城县属齐州【乾元二年史思明侵河南守将李铣于边家口决河县遂湮没徙治于迁善乡即今治也】宋属济南府金因之元属曹州明属济南府
　　皇清因之雍正八年割属高唐直州十二年仍属济南府编户五十六里
　　临邑县【汉临邑属东郡在茌平县南此则刘宋侨置乃漯隂之故境也邑志云以城南之浥河得名去水从邑自唐始】
　　周为齐犁邱邑地【春秋哀公二十三年晋荀瑶伐齐取辕及犁即此】秦置着漯隂等县属齐郡【汉书灌婴收着漯隂平原鬲卢等县】汉漯隂县属平原郡东汉属平原郡晋属济北国南宋置临邑县属东魏郡【北齐省着县入】隋属齐郡唐属齐州【武德二年属谭州贞观元年谭州废改属齐州元和十三年析安徳县地置归化县太和四年省入临邑】宋属济南府【建隆三年河决坏城徙治孙耿镇即今治】金因之【天防七年析废着县置济阳县】元属河间路明属济南府
　　皇清因之雍正八年割属高唐直州十二年仍属济南府编户三十二里
　　长清县【太平寰宇记云隋置长清县因清水以为名今按清水去县十里又县东南三十里即齐长城钜防之地盖兼取其义云】
　　周为齐卢邑地【左传隐公三年齐郑寻卢之盟即此】秦属东郡【项羽封田安为济北王都博阳即此】汉置卢县属泰山郡【初属齐国文帝时始分为济北国治乃改属泰山郡】东汉属济北国晋因之南宋北魏俱属济北郡隋析卢县之长清镇置长清县卢为济北郡治唐卢县属郓州长清县属齐州【武德二年复析置山茌县天寳元年改山茌曰丰齐元和十五年复省入】宋长清县【五代时省卢县入】属济南府【至道二年复徙刺榆店即今治也】金因之元改属泰安州明属济南府
　　皇清因之雍正二年割属泰安直州十二年仍属济南府编户四十四里
