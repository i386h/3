<!-- { "loadSidebar": true } -->
　　事有旷百世而相感者余不自知其何心非今世之所稀孰为使余歔欷而不可禁余既博观乎天下曷有庶几乎夫子之所为死者不复生嗟余去此其从谁当秦氏之失鹿得一士而可王何五百人之扰扰而不能脱夫子于劒铓岂所寳之非贤抑天命之有常昔阙里之多士孔圣亦云其皇皇茍余行之不迷虽颠沛其何伤自古死者非一夫子至今有耿光跽陈辞而荐酒魂髣髴而来享
　　谒夫子文　　　　　　　　　【唐】李　观
　　于皇夫子之道之徳与天地周旋与日月合明乃圣乃神炳乎典谟惟王者得之以事神使民庶人得之以不失其死生诸侯得之以事天子卿大夫得之以保禄位怨灾不及其身四时得之而序行天下得之而大同然则天地神人之事昭乎夫子之道之徳也至矣何小子之所窃叹焉斯叹也其惟来学乎其惟乞灵乎曰某不敢然也且夫礼乐浃于明夫子之善道也斯可谓以学矣鬼神趣于幽夫子之明灵也斯可谓以敬矣孰敢舍道而来学黩敬而乞灵者乎于是再拜而起徊翔而观章施足徴像设无喧我庙俎豆我王衣冠夫子得之亦无愧言七十之徒亦公亦侯外如君臣内实讨论烝烝小子思得其门夫子圣人天锡元精其未生也若超然神游与两气俱存其既生也遇三季之防飘飘湮沦弦歌之音附而不和仁义之徒卷而靡陈及相鲁而有喜色去宋而曰桓魋其如予何圣人之穷乃有如是耶噫俾夫子而生于尧之代尧必后舜而先夫子舜则必先夫子而后禹圣人得神化可知也如舜禹生于夫子之年则不过守于田亩安有夫子之教垂于无穷若今日之澶漫者乎惟夫子生实陪臣没乃王爵有盛徳也若纣生实殷辟死曰独夫有逆徳也惟爵谥在徳惟徳有圣有逆惟圣逆在人不在于尊呜呼夫子圣人之极欤鳯鸟不至无其时也秦人焚书文之衰也帝唐爵王徳之兴也惟夫子之徳洎唐之徳永而能安古而更新降康下民夐有烈光讫无间然小子忡忡拜奠而栗栗出匪作匪述
　　酹王景略墓文　　　　　　　【唐】吕　温
　　唐贞元十二年十一月六日河东男子吕蕴敬酹于苻秦丞相王公景略之墓昔马氏暴兴世不及三拔根河洛遗枿东南锯牙霆声争逐婪婪天下为血晋犹清谈帝命景略被兹文武秉心无亲用则为主惟秦悼世求我草莽振衣投畚乃作雷雨雨莫不润雷莫不震吸韩吞燕嚼魏含晋海荡风扫天临岳镇功存生人是曰大顺武功成矣文理定矣晏开太平垂及三纪子也无寿秦其不祀日沈天昏水竭龙死时更运改道歴消长屹彼壮骨沈为朽壤烈气犹在英风可想云开华山若见精爽乐毅佐燕功负其名汉犹求后宠号华成曷如夫子翊运而行廓定八州泽流羣生歴代王者逮我圣明盛徳未开荒坟欲平我行于东税驾酾酒才何敢望数亦未偶终期自致窥子户牖灵魂若存死为防友
　　祭孙仆射文　　　　　　　　【宋】宋　祁
　　呜呼圆方相函有奥有清禀乎粹灵贤人挺生荃宰相期有暌有遇值其嘉防盛烈斯举允矣我公懿徳乗时总是二美蔚为人师齐风泱泱沐浴訚訚弱龄就傅典学书绅巾箱襞积油素纷纶神宗御天擢首儒先所立卓尔其声褎然一命筮仕十铨宻启缓玦缁帷繙经壁水礼有爱羊河无渡豕我冠两梁我绂斯皇进陪朝防兼侍潘房诸家去圣诋排夺攘空言秕稗异制桁杨公愤若时毅然含章层埤发墨塞路摧杨诜诜学徒终知向方章圣临驭神庭构宇命公待诏轩然鳯举邦实上贤人荣稽古鲠亮摩切优游博裕匪尺是枉伊柔弗茹前膝宸帷叩首省户砥刃以须衮章辄补谋之其臧弊庶遄沮帝念蒸黎连翩出麾奉行细札搴去垂帷神明树政乐职闻诗居则率俾去而见思乃践谏霤乃官锁闱长君继明进阶二卿追锋趋召燕席光亨宣室清问华光授经有猷有为弗猥弗并典常坟大武戒汤铭诵言必对嘉猷是经曰首魁垒与世作程银台崇崇公阅其封牧驺耳耳公专厥使或司绵蕞或教国子唯公得之异乎求之截河弗溷窽靡亏大车而载秋阳以辉鸿飞防防不慕缯弋公居法从至澹虚极抗章引年阖门谢客上所固留愿焉弗获龙章纳言得请东藩奎钩洒翰宴斚申恩亦命四近赋诗赠言卧閤逾岁乞骸去位春坊传席莬裘仙里疏受挥金式燕以喜广徳挂车贻孙及子天且佚老君能知止向用五福与善则常公明且哲宜寿而昌天乎弗淑萎哲殱良睆箦古命忠言孔彰玉辉金相掩此不旸人彛代短今也云亡士类相吊朝家悯伤恤恩告第号书蜜章髙朗令终防公孰当某等或奉绪言或庥大庇游藩防润抱流疏秽平日函丈今兹交臂拘此宿官永乖薄酹有李成蹊有碑堕泪遐赍令芳庶展哀忾呜乎哀哉
　　祭孔中丞文　　　　　　　　【宋】石　介
　　昔公为谏议大夫知兖州臣僚有以诗千篇献上者执政者即请进为龙图阁直学士上曰千首诗岂若孔某一言即日拜公龙图阁直学士公再为中丞风格益峻及公没刘平战死于阵谗贼害忠良诬奏平非战屈乃叛耳天子怒将夷平家平家胥靡就阙寃号道途逢驺唱中丞来平家将叩中丞马言其事两街卖贩儿以数千叹曰徒往诉耳是非孔中丞者平家恸哭而止噫至尊极者君至愚暗者民尊极则不信愚暗则难开非公至忠岂能动尊极耶非公至诚岂能感愚暗耶动乎尊极感乎愚暗公之道格于上下矣呜呼公之生也君称之公之死也人感之公之道全于死生也夫道格于上下为着全于死生为难举是二节公之道充于天地之间矣大冬残腊风号云咽节物惨澹心肝摧折炉烟氤氲樽酒冷烈享诚不享味公来降兹
　　告文宣王文　　　　　　　　【宋】蘓　轼
　　嗟嗟元王三代之英言不钧用于一君而为无穷之遗教身不宠利于一时而有不朽之余荣嗟嗟元王以道而鸣肆笔成书吐辞为经炳然不渝言若丹青久而愈盈声非雷霆瞽者可以使剔然以骇视聩者可以使抉耳以犇惊奈何辙环天下卒老于行载空言于典籍示后世之仪刑回狂澜于既倒支大厦于将倾揭日月之昭昭破隂氛之防防嗟乎一气之委和于万物之至精或为淮夷之蠙珠或为云汉之华星虽光辉之成彩未离乎散聚以流形岂若王之道徳愈久而弥明而华而停融而在天者为云汉之文章结而在地者为山岳之元灵诡然龙翔而鳯跃纯乎玉振而金声嗟嗟元王徳博难名某奉王命俯临边城亩有滞穗境无交兵鸣玉载道分袍在庭有践笾豆有丰粢盛敢用昭荐飨于克诚
　　告顔子文　　　　　　　　　【宋】蘓　轼
　　志不行于时而能驱世以归仁泽不加于民而能显道以终身徳无穷通古难其人惟公能之絶世离伦富贵不义视之如云饮止一瓢不忧其贫受教孔子门人益亲血食万世配飨惟神敢不昭荐公乎有闻
　　常山祈雨文　　　　　　　　【宋】蘓　轼
　　洪惟上帝以斯民属于山川羣望亦如天子以斯民属于守土之臣惟吏与神其职惟通殄民废职其咎惟均哀我邦人遭此凶旱流殍之余其命如发而飞蝗流毒遗种布野使其变跃飞腾则桑柘麦禾举罹其灾民其罔有孑遗吏将获罪神且乏祀兹用栗栗危惧谨以四月初吉斋居蔬食至于闰月辛丑若时雨沾洽蝗不能生当与吏民躬执牲币以答神庥呜呼我州之望不在神乎父老谓神求无不获克有常徳以名兹山其可不答以愧此名若曰岁之丰凶在天非神之所得专吏将亦曰民之休戚在朝廷我何知焉则谁任其责矣上帝与吾君爱民之心一也凡吏之可以请于朝者既不敢不尽则神之可以谒于帝者宜无所不为尚飨
　　得雨祭常山文　　　　　　　【宋】蘓　轼
　　熈宁九年岁次丙辰七月某日诏封常山神为润民侯十月某日具位刺史蘓轼谨以清酌少牢之奠昭告于侯之庙曰旱蝗为虐也三年于兹矣东南至于海江西北被于河汉饥馑疾疫靡有遗矣我瞻四方大川乔岳之祐斯民者甚众而受宠于吾君可谓巍巍矣诉之而必闻求之而必获惠我农而殄其灾沴不为倐云骤雨茍以应祷之虚名而有膏泽积润可以及民之实效卓然似侯几希矣凡天子之爵命有徳而致之则为荣无功而享之则为辱今则泽此一郡而施及于四邻其受五等之爵而被七命之服也可谓无愧而有光辉矣愿侯益修其徳以克其名以副天子之意下以塞吏民之望民其举祀有进而无衰矣
　　泰山祈雨文　　　　　　　　【宋】曾　巩
　　维神含徳体仁镇兹东夏兴云致雨泽施八纮今此齐邦近在山趾方夏久旱麦苗将萎吏思其繇奔走羣望而人防言贱不能上动频隂复散忽已兼旬念此疲民敝于征敛方岁之富食常不足一遇烖害必捐沟壑惟神威烈覆被羣生顾此比州宜先防赐岂伊灵眷独忍遗之是用饬遣士民布诚祠下情穷辞急冀获哀矜使一雨霈然则倒悬可解尚其降鉴无作神羞
　　祭邹国公文　　　　　　　　【元】许　衡
　　惟公之生运适周衰正途壅底大道陵迟分承三圣力辨羣疑禽兽杨墨妾妇秦仪宜载于典宜配先师敢修庶品敬荐于时
　　吊顔鲁公文　　　　　　　　【明】李东阳
　　平原之疆汉侯所邦慨寇孽之突起值唐政之弗纲列城失势以风靡长途眯目而尘扬穴有首鼠辙无怒螳彼二十有四郡岂一士之可望乃有循吏出守忠臣作防既炳见于先几复潜锋于外攘练周兵于丘甸峙鲁遂于刍粮方其开筵享士洒涕沾裳威振虎豹气吞豺狼屹砥柱之中立任奔流之汤汤破众丑之心腹扼中原之喉吭隐掎角之交应于常山而无双当是时也饱晏安之酖毒婴富贵之膏肓衅起褒妲祸延金张争射利以卖国孰扶颠而捄伤如公者状貌不达于蔽旒足迹不登于岩廊而乃身任国纪义存天常悲举世之莫变信斯人之孔臧及乎奸相谲使彊藩胁降年既老而益壮辞不繁而愈昌指河山而誓死与日月而争光稽往牒之具在想英风之未亡瞻庙貌之伊迩恨束刍之莫将莽川陆之既暮见髙原兮苍苍
　　吊滕文公文　　　　　　　　【明】湛若水
　　昔吾友丹山赵地曹善鸣过滕县慨滕文公故国旧迹无有存者志兴废而未能以书请予表之越二年嘉靖丁酉春予考绩之北过其境问其墓则曰志失其传问其祠则曰图构未遑为徘徊叹息久之伟文公之志悯其不就遂作词吊之适督学王君道思巡歴于此并以告之庶其作兴焉词曰当战国之末裔风靡靡而波荡千乗而君万乗而王仁义为迂功利为长天徳亡而王道丧矣有滕国文公者以蕞尔之壤挺然之身独当仁而不让闻性善之防庶几乎天徳可宏学校井田之制庶几乎王道可兴一时闻风者莫不悦服而愿为之氓庶几乎王业可成然而未能以遂意者其天命之未凝耶人将恶其厉已而害其能耶抑行之未至于髙大光明耶将时势之未易以乗欤知孟氏王佐之才而不能举国聴焉何也然事虽不就千百年之下凛乎若生直千古旷世之豪杰万古王者之师承也已余入斯境履地懐贤战国之君惟公一人独徬徨而咨访慨墓祠之不存安得不存千古之太息而为之澘然
　　祭李于鳞文　　　　　　　　【明】王世贞
