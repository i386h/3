<!-- { "loadSidebar": true } -->
　　周为鲁平阳邑【春秋宣公八年城平阳即此】秦属泗水郡汉置东平阳县【因河东有平阳县故此加东】属泰山郡东汉省入郡之南城县晋太始间以东平阳县故地置新泰县属泰山郡南宋属东安郡北魏属东泰山郡隋属琅邪郡唐属沂州琅邪郡【武德五年以新泰属莒州贞观八年州废以新泰属沂州之琅邪郡】宋因之金属泰安州元因之【至元二年省入莱芜县改巡检司三十一年复置】明改属济南府
　　皇清因之雍正二年分泰安为直州十三年陞为府新泰为属编户二十一里
　　莱芜县【水经注泰无莱柞并山名也郡县取目焉左传曰与之无山及莱柞是也应劭曰泰山莱芜县鲁之莱柞邑按此则莱芜之名乃合两山而言旧志引莱氏流播此谷者误】
　　周为齐平州地【春秋宣公元年诸侯会于平州杜注在泰山郡牟县西今县境有平州牟二城】秦属泗水郡汉置莱芜县牟县属泰山郡东汉晋因之南宋省莱芜县入牟县北魏因之仍置嬴县于莱芜故地【北齐并牟县省入于嬴】隋嬴县属鲁郡【开皇十六年分嬴置牟城县大业初复废】唐复置莱芜县属兖州【贞观元年省嬴县入博城长安四年以废嬴县复置莱芜元和十五年省入干封太和元年复置】宋属袭庆府金属泰安州元因之明属济南府
　　皇清因之雍正二年分泰安为直州十三年陞为府莱芜为属编户四十二里
　　东平州【盖取禹贡东原底平之义】
　　周为鲁附庸须句国后属鲁【春秋文公七年公伐邾取须句即此】战国时属齐【今州境有无盐城本齐邑汉置为县又有阳州城杜预曰阳州齐鲁境上邑】秦属东郡置须昌县汉为东平国治无盐【初属东郡元鼎初改为大河郡甘露二年为东平国】东汉因之晋东平国治须昌南宋为东平郡北魏因之【北周置鲁州寻废】隋东平郡治郓城【开皇十六年析兖州万安县置郓州大业三年改为县】唐须昌为郓州东平郡治【贞观八年自郓城徙须昌天宝时始称东平郡】宋为东平府【庆厯初置西路安抚使咸平中河决城圮迁今治大观九年陞为大都督府宣和九年改为东平府】金谓之东京元改为东平路【治须城即须昌】明【洪武八年】降为州省须城县入属兖州府【初属济宁府洪武十八年改属】
　　皇清因之雍正八年分为直州【领东阿平隂阳谷寿张四县】十三年撤直州改属泰安府【领东阿平隂二县属泰安以阳谷寿张二县归属兖州府】编户三十三里
　　东阿县【尔雅大陵曰阿旧志云并谷城于东阿自北齐始移东阿治谷城自明始】
　　周春秋时为齐阿邑【本作柯】又为小谷邑秦属东郡汉置东阿县属东郡东汉析置谷城县【于旧小谷邑地】与东阿并属东郡晋并属济北国南宋北魏并属济北郡【宋孝武时东阿县省北魏复置以谷城属东济北郡北齐废谷城入东阿】隋东阿属济北郡唐属郓州【武德四年置济州以县属之天宝元年济州废改属郓州旧志济阳郡误】宋属东平府【开宝二年徙治南谷镇太平兴国二年徙治利仁镇宣和元年改郓州为东平府县仍为属】金因之【天防中徙治于新桥镇】元属东平路明【洪武八年】徙治谷城县故城即今治兖州府【初属东平府东平降州复随州府】
　　皇清因之雍正八年属东平直州十三年随州改属泰安府编户二十四里
　　平隂县【邑志禹贡东原底平而邑乃东原之隂也】
　　周春秋时齐地【春秋襄公十八年公防诸侯伐齐齐侯御诸平隂即此】泰属东郡汉为肥城县地属泰山郡东汉为卢县地属济北国晋因之南宋属济北郡北魏因之隋【开皇十六年】于其地置榆山县【属济州大业二年】改曰平隂县属济北郡唐属郓州【武德四年属济州贞观元年改属郓州后济州废至太和六年省入卢东阿二县开成二年复置】宋改属东平府金因之元属东平路明属兖州府【初属东平府东平降州随州府】
　　皇清因之雍正八年属东平直州十三年随州改属泰安府编户一十九里
　　曹州府【周文王子振铎封于曹汉书云济隂定陶诗风曹国也】
　　禹贡兖豫之域为古三朡韦顾昆吾之地秦为砀东二郡地汉置济隂郡治定陶东郡治濮阳东汉因之晋改济隂为济阳置濮阳国南宋为济隂濮阳二郡隋改濮阳为东郡唐曹濮宋郓等州皆属河南道澶州属河北道宋于曹州置广济军濮州仍旧属京东西路金以曹州山东西路濮州大名路元曹濮二州俱直行省明曹州兖州府濮州东昌府统山东布政使司
　　皇清因之雍正二年分曹州为直州领曹定陶二县八年益以钜野嘉祥【二县原属兖州府雍正二年分济宁为直州以二县属之八年撤济宁仍兖州府而以二县改属曹州直州】又分濮州为直州原领范观城朝城三县十三年陞曹州为府设荷泽附郭县以濮州并所领之县焉归嘉祥属兖州府仍割兖州府之单城武郓城以益之共领州一县十荷泽县【附郭邑有荷水禹贡导荷泽即此也】
　　古三朡国地【书大传汤伐三朡即此】周为曹国北境春秋时属宋战国属齐秦属砀郡【原州志兼东郡地】汉为济隂郡【初属梁国景帝中六年分置济隂国建元三年为济隂郡甘露二年为定陶国三年复为济隂郡河平二年又为定陶国建平二年仍为济隂郡】东汉因之晋为济阳郡南宋因之北魏置乘氏县属济隂郡北周始置曹州隋乗氏县属济隂郡【又析置济隂县为曹州治】唐省县【五代晋天福三年改为防御州开运二年陞威胜军节度使天福十二年降为刺史州周广顺二年陞彰信军】宋陞为兴仁府【建中靖国二年改为兴仁军崇宁元年改为兴仁府大观二年陞为大都督府政和元年罢】金【明昌六年】复为曹州直省部【大定末河决徙治于东北七十里旧乗氏城仍置济隂县附郭】元因之明改属兖州府【洪武元年以水患徙治安陵镇二年又徙治磐石镇四年降为县属济宁府正统十一年乃于乗氏县古曹国故城复置曹州改于兖】
　　皇清因之雍正二年分曹州为直州十三年陞为府设附郭县【疆域仍州之旧】
　　赐名荷泽编户七十四里
　　单县【即古单父邑也】
　　周为鲁单父邑【宓不齐巫马期为宰处】秦属砀郡汉置单父县属山阳郡【为都尉治】东汉属济隂郡晋属济阳郡后废南宋置离狐县为北济隂郡治【地形志曰治单父城盖改单父为离狐也　皇舆表曰宋魏之离狐即从前之单父】北魏因之【北齐郡县俱废】隋【开皇六年】复置单父县属济隂郡唐属宋州睢阳郡【初武德四年以县属戴州贞观中改属宋州至光化二年朱全忠以砀山乃所生之地表置辉州单父属之三年又于砀山置崇德军乃移辉州治于单父】宋于县置单州【五代唐所置宋因之】金属归德府【贞祐四年陞单州为防御所】元属济宁路【初属济州又改属东平府至元五年仍为单州治属济宁路】明改单州为单县属兖州府【洪武元年省县入州二年改州为县属济宁府十八年改属嘉靖二年以河决迁治城北即今治也】
　　皇清因之雍正十三年改属曹州府编户四十二里城武县【汉髙祖过鲁驻县文亭以武功告成改楚邱曰成武明洪武初铸印局误增土旁遂沿之见邑志】
　　周为郜国地【详圻封志】又为楚邱地秦属砀郡汉置成武县属山阳郡【并置郜城秺二县郜城属山阳郡秺属济隂郡】东汉属济隂郡【省郜城秺入城武县】晋属济阳郡南宋属北济隂郡北魏因之【徙治古郜城北齐于此置永昌郡】隋属济隂郡【开皇初罢郡即于县置戴州大业初州废改属济隂】唐属曹州寻属辉州【武德四年复置戴州以县属之贞观十七年改属曹州光化二年朱全忠表辉州】宋属单州【因后唐所置也】金因之元属曹州明属兖州府【初属济宁府洪武十八年改属兖州府】
　　皇清因之雍正十三年改属曹州府编户二十三里钜野县【县境周大野泽故名何承天曰钜野湖泽广大南通洙泗北连清济】
　　古大野地周属鲁国【尔雅十薮鲁有大野】秦属砀郡汉置钜野县属山阳郡东汉晋因之南宋俱属高平郡北魏属任城郡【北齐废县】隋钜野县属东平郡【开皇二年复置县】唐属郓州东平郡【武德四年置麟州复置乗邱县为属五年州废乗邱属郓州贞观元年省乗邱入后戴州十七年州废仍属郓州五代周置济州于此】宋曰济州金徙济州治任城县省钜野入州元【至元六年】复置为济宁路治明属兖州府【洪武初改济宁为府治任城钜野为属十八年降济宁为州随州府】
　　皇清因之雍正二年分济宁为直州钜野为属八年济宁仍兖州府以钜野属曹州直州十三年陞曹州为府县仍为属编户三十五里
　　郓城县【春秋成公十六年公还待于郓杜预注鲁西邑也】
　　周为鲁郓邑【春秋书郓事者六惟城郓与公还待于郓乃西郓也东郓即今沂水县】秦属砀郡汉为廪邱县地属东郡东汉属济隂郡晋属濮阳国北魏属濮阳郡【北周分廪邱置清泽县又于县置髙平郡】隋改曰郓城属东平郡【开皇初废高平郡改清泽曰万安县于县置郓州以廪邱为属十八年改万安曰郓城为郓州治大业初省廪邱入郓城县改郓州为东平郡治】唐复置郓州郓城为属【初为州治贞观八年郓州徙治须昌五代唐复改为郓城属郓州周割属济州】宋属济州金因之【以水患徙盘沟村】元属济宁路明属兖州府【初属济宁府洪武十八年改属】
　　皇清因之雍正十三年改属曹州府编户二十四里
　　曹县【邑有曹南山即春秋盟于曹南地也】
　　周为曹国【详圻封志】及宋楚邱贯二邑地【二城皆在县境】战国时属齐秦属砀郡【本境内有秦安阳城邑志云即宋楚邱】汉为定陶县西南境地【境内有济阳城】属济隂郡东汉因之晋改属济阳郡南宋属南济隂郡北魏初置西兖州与济隂郡同治定陶后皆徙左城隋【开皇六年】析定陶置济隂县为曹州治唐因之【武德四年又析置泽县贞观元年防泽定陶俱省入济隂县】宋金元因之皆为曹州治明初省济隂入曹州寻改为县【洪武四年改州为县属济宁府】后又别置曹州县仍属之随州兖州府
　　皇清因之雍正二年分曹州为直州十三年陞为府县仍为属编户四十八里
　　定陶县【尚书所谓导济东出于陶邱北即此尔雅再成曰陶邱】
　　古为陶邱【尧初所都故曰陶唐】周曹国地【详前曹县】战国属齐秦置定陶县属砀郡【史记沛公项羽攻定陶】汉为济隂郡治【初为梁国甘露二年又为定陶国】东汉因之晋为济阳郡治南宋北魏仍属济隂郡【北魏置西兖州北周改西兖州为曹州定陶属焉】隋属曹州寻改济隂郡唐【贞观元年】省入济隂县名定陶镇宋复置属广济军【干德初东疏菏水漕转兵食于镇置发运务开宝九年改转运司太平兴国二年建广济军四年割曹澶濮济四州地复置定陶县属广济军熙宁四年军废以县属曹州元祐元年复为军领定陶】金废军县属曹州元因之明随州兖州府【洪武元年省入曹州四年改曹州为县复置定陶县属济宁府十八年降济宁为州属兖州府正统十一年复置曹州定陶属焉】
　　皇清因之雍正二年分曹州为直州十三年陞为府定陶为属编户一十九里
