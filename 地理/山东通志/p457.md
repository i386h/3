<!-- { "loadSidebar": true } -->
　　孔道辅等传赞【宋史与鞠咏刘随曹修古郭劝段少连同赞】
　　【元】脱　脱
　　论曰古人有言山有猛兽藜霍为之不采当天圣明道间天子富于春秋母后称制而内外肃然纪纲具举朝政无大阙失奸人不得以自肆者由言路得人故也是时孔道辅鞠咏刘随曹修古迭为谏官御史郭劝段少连继之皆侃侃正色遇事輙言虽被斥逐不更其守及帝既亲政道辅劝少连复任言责郭后之废引议慷慨犯人主责大臣其气益壮遗风余烈天下至今称之诗所谓邦之司直其庶防欤
　　范仲淹纯仁传赞【宋史　　　　元】脱　脱
　　论曰仲淹初在制中遗宰相书极论天下事他日为政尽行其言诸葛孔明草庐始见昭烈数语生平事业备见于是豪杰自知之审类如是乎攷其当朝虽不能久然先忧后乐之志海内固已信其有毅之噐足任斯责使究其所欲为岂让古人哉纯仁位过其父而防有父风元祐建议攻熙丰太急纯仁捄蔡一事所谓谋国甚逺当世若从其言元祐党锢之祸不至若是烈也仲淹谓诸子纯仁得其忠纯礼得其静纯粹得其略知子莫若父哉
　　张暐张行简传赞【金史　　　　元】脱　脱
　　赞曰张暐行简世为礼官世习礼学其为礼也行于家庭讲于朝廷施用于隣国无不中度古者官有世掌学有専门金诸儒臣惟张氏父子庶几无愧于古乎
　　尼父赞　　　　　　　　　　【汉】张　超
　　岩岩孔圣异世称杰量合乾坤明参日月徳被八荒名充遐外终于获麟遗歌鲁卫
　　颛顼赞　　　　　　　　　　【魏】曹　植
　　昌意之子祖有轩辕始诛九黎水徳统天以国为号风化神宣威畅八极靡不祗防
　　帝尧赞　　　　　　　　　　【魏】曹　植
　　大徳统位父则髙辛克平共工万国同尘调适隂阳其恵如春巍巍成功配天则神
　　帝舜赞　　　　　　　　　　【魏】曹　植
　　颛顼之族重瞳神圣克协顽瞽应唐涖政除凶举俊以齐七政膺厯受禅显天之命
　　正考父赞　　　　　　　　　【魏】王　粲
　　恂恂正父应徳孔盛身为国卿族则公姓年在耆耋三叶闻政谁能不迨申兹约敬饘粥予口伛偻受命名书金鼎祚及后圣
　　孔子赞　　　　　　　　　　【晋】陆　机
　　孔子睿圣配天道风扇元流思探神寳明发懐周兴言谟老灵魄有行言观苍昊青歌先成丹书有造
　　尼父赞　　　　　　　　　　【晋】孙　楚
　　皇矣尼父圣哲之杰徳比天地明齐日月周室凌迟大道芜秽礼乐崩阻奸雄罔世乃养门徒广延俊乂垂训列国颂声鲁卫威振夹谷义压陈蔡徳之休明幽而弥泰超美三代风驰云迈
　　孔子赞　　　　　　　　　　【晋】湛方生
　　文王既殁微言将坠邈哉孔子龙见九二阐化系象素王洙泗发挥中叶道映周季
　　顔子赞　　　　　　　　　　【晋】夏侯湛
　　知彰知微体深研几明象介石量同圣师探赜罔滞在言靡遗仰诸惟髙瞻之攸希
　　闵子赞　　　　　　　　　　【晋】夏侯湛
　　圣既拟天贤亦希圣蒸蒸子骞立体忠正于禄辞多事亲尽敬勉心景迹擢辞流咏
　　左丘明赞　　　　　　　　　【晋】夏侯湛
　　世乱谗胜君子道忧丘明达圣致志春秋微言逃难旁行不流庶防斯文希志训猷
　　管仲赞　　　　　　　　　　【晋】夏侯湛
　　堂堂管生志存兴仁仁道在己唯患无身包辱逺害思济彛伦心寄鲍子动成生民
　　鲍叔赞　　　　　　　　　　【晋】夏侯湛
　　鲍子愔愔式昭徳音交缪敬叔二人同心厥芳犹兰其坚如金遥遥景迹君子攸钦
　　鲁仲连赞　　　　　　　　　【晋】夏侯湛
　　峩峩先生有邈其节成仁忧乱抗道自洁随事抑与时开阖在幽能泰处闷惟悦
　　鲁敬姜赞　　　　　　　　　【晋】左　芬
　　邈矣敬姜含徳之英于行则髙于理斯明垂训子宗厉发竒声宣尼三叹万代遗馨
　　接舆妻赞　　　　　　　　　【晋】左　芬
　　接舆髙洁懐道行谣妻亦氷清同味元昭遗俗荣津志逺神辽
　　孟母赞　　　　　　　　　　【晋】左　芬
　　邹母善导三徙成教邻止庠序爼豆是效防机激子广以坟奥聪达知礼敷述圣道
　　齐梁妻赞　　　　　　　　【晋】左　芬
　　遭运不改逢时险屯夫卒莒塲郊吊不宾哀崩髙城诉情穹旻遂赴淄川托躯清津
　　齐义继母赞　　　　　　　　【晋】左　芬
　　圣教元化礼贵信诚至哉继母行合典经不遗宿诺义割私情表徳来矞垂则后生
　　班婕妤赞　　　　　　　　　【晋】左　芬
　　恂恂班女恭让谦虚辞辇进贤辩祝理诬形图丹青名侔樊虞
　　任太常赞　　　　　　　　　【晋】孙　绰
　　海岱协灵育此多士峩峩君侯东国之纪金徳发耀英风邵起文齐游夏行俦鲁史有邈其声令闻不已人亦有言徳崇誉髙束帛既延旌节仍招仪型朝堂流风丹霄将振华衮氷涣皇朝上帝靡盬曽不遐龄卫霍頽镇哲人其倾邦国殄瘁缙绅丧情仰企髙范永播休声
　　夷齐赞　　　　　　　　　　【晋】陶　潜
　　二子让国相随海隅天人革命絶景穷居采薇髙歌慨想唐虞贞风凌俗爰感懦夫
　　周公戒伯禽　　　　　　【南北朝】庾　信
　　伯禽居鲁鸣玉来朝周公政治为国风谣北山有梓南山有乔礼容虽备俯仰无骄
　　师尚父授丹书　　　　　　　　庾　信
　　尚父一遇周王是亲赤雀既下丹书已陈自论秉钺长别垂纶独有磻石留名渭滨
　　夫子见程生【有倾盖亭】　　　　　庾　信
　　程生夫子一遇相知薄言倾盖桑隂遂移清扬共美贤圣同羇陈诗难别赠绢伤离
　　荣启期三乐【在古成邑】　　　　　庾　信
　　荣期三乐惟人与年夫子相遇即以为贤性灵造化风云自然雅琴虽古独有鸣
　　延陵季子遇徐君【有挂剑台】　　　庾　信
　　徐君有礼季子惟贤经过一遇如旧识然人非别后心许生前长松虽合寳剑犹悬
　　张良遇黄石公【黄石在谷城县】　　庾　信
　　张良取履跽授无辞兵书一卷长者三期昔称韩相今为帝师谷城黄石还归旧祠
　　朱云折槛【云鲁人】　　　　　　　庾　信
　　上书直谏有忤明君先求斩马遂请文身摧栏槛义烈风云应从御史翻赖将军
　　王祥叩氷鱼跃【祥临沂人】　　　　庾　信
　　王祥之母祥鳞是求氷连钓浦冻塞寒流精诚有感无假沉钩二老同膳双鱼共浮
　　曽子赞　　　　　　　　　　【唐】苏　颋
　　百行之极三才以教圣人叙经曽氏知孝全谓手足动称容貌事亲事君是则是效
　　管敬仲赞　　　　　　　　　【唐】苏　颋
　　小白图霸尊周服楚聿求仁智扶我此举叔牙知人拔管于鲁一言而合爰制师旅布命诸侯威行九土周王南面列国来朝朝服济河心无动摇复讐匡世成乎一朝邢归卫存楚贡包茅悬军北讨山戎遁逃三归备职不足累徳七子仕楚后人霑臆
　　管防安赞　　　　　　　　　【唐】苏　颋
　　我蚕我衣我耕我食推心而动神佐正直溟波不沉仗此之力岛夷卉服移我淳徳衡门栖迟台佐让职时非吾世语不如黙
　　二疏赞　　　　　　　　　　【唐】权徳舆
　　静専动植惟干之徳酌用不穷君子中庸矫矫二疏知微知终功成不居父子清风天子赐金羣公出祖都门之美焯映千古优游衡门栖息化源日饮醇酎心闲道尊人或言利利令智昏清行素风可贻子孙万物营营吉凶相生环中之枢泊然遗行中林寂寥幽兰自荣虽有矰缴不羁冥冥知止不殆古先炯戒贤哉大夫终始无悔
　　刘渝公政防赞　　　　　　　【唐】吕　温
　　河出昆仑来润中夏连山合防横拥其巨霛勃然手擘太华决流东注功竝造化粤我圣唐将举晋阳帝命是将徃拯溺于四方亦既载斾亦既秉强凶当路拒不得发渝公慷慨感义激节用竒制变大事立决雷奋电越天衢八逹则莫我敢遏如巨霛破山河势始豁赫矣渝公与神齐烈迹如仙掌炯炯不灭【强凶谓王威髙君雅】
　　李英公勣赞　　　　　　　　【唐】吕　温
　　横流莫极大乱无象英公杰出应运为将与楚楚霸与汉汉王天时人事随我所向长蛇纵蠧东据河洛婪婪封豕来济同恶号吼连声如雷如霆万里震惊时维英公谅我大宗斩豕以越取蛇于穴乃定九鼎乃开明堂奄有大邦金甲同光告成于王皇业用昌帝命英公北伐猃狁雷鼔殷殷旄头防殒扫云黒山布庚阳春五原草緑不见南牧岛夷来庭天子亲征其锋惟英莫拒莫抗是震是荡破东海浪天下既和解鞍投戈衮服委蛇华髪皤皤终始三朝无玷可磨
　　二疏图赞　　　　　　　　　【宋】苏　轼
　　惟天为健而不干时沈潜刚克以燮和之于赫汉髙以智力王凛然君臣师友道丧孝宣中兴以法驭人杀尽韩杨盖三良臣先生怜之振袂脱屣使知区区不足骄士此意莫陈千载于今我观画图涕下沾襟
　　孔北海赞【并序　　　　　　　宋】苏　轼
　　文举以英伟冠世之资师表海内意所予夺天下从之此人中龙也而曹操隂贼险狠特鬼蜮之雄者耳其势决不两立非公诛曹则曹害公此理之常而前史乃谓公负其髙气志在靖难而才疎意广讫无成功此盖当时奴婢小人论公之语公之无成天也使天未欲亡汉公诛曹若杀狐兔何足道哉世之称人豪者才气各有髙卑然皆以临难不惧谈笑就死为雄操以病亡子孙满前而咿嘤涕泣留连妾妇分香卖履区处衣物平生奸伪死见真性世以成败论人物故操得在英雄之列而公见谓才疎意广岂不悲哉操平生畏刘备而备以公知天下有己为喜天若祚汉公使备备诛曹无难也予读公所作杨四公赞叹曰方操害公复有鲁国一男子慨然争之公庶防不死乃作孔北海赞曰晋有羯奴盗贼之靡欺孤如操又何所耻我书春秋与齐豹齿文举在天虽亡不死我宗若人尚友千祀视公如龙视操如鬼
　　王元之赞【并序　　　　　　　宋】蘓　轼
　　传曰不有君子其能国乎予尝三复斯言未尝不流涕太息也如汉汲黯萧望之李固吴张昭唐魏郑公狄仁杰皆以身狥义招之不来麾之不去正色而立于朝则豺狼狐狸自相吞噬故能消祸于未形救危于将亡使皆如公孙丞相张禹胡广虽累千百缓急岂可望乎故翰林王公元之以雄文直道独立当世足以追配此六君子者方是时朝廷清明无大奸慝然公犹不容于中耿然如秋霜夏日不可狎玩至于三黜而死傥不幸而处于众邪之间安危之际则公之所为必将惊世絶俗使斗筲穿窬之流心破胆裂岂特如此而已乎始予过苏州虎丘寺见公之画像想其遗风余烈愿为执鞭而不可得其后为徐州而公之曽孙份为兖州以公墓碑示予乃追为之赞以附其家传云
　　维昔圣贤患莫罕知公遇太宗允也其时帝欲用公公不少贬三黜穷山一死靡憾咸平以来独为名臣一时之屈万世之信纷纷鄙夫可拜公像何以占之有泚其颡公能泚之不能已之茫茫九原爱莫起之
　　管宁赞　　　　　　　　　　【宋】苏　辙
