<!-- { "loadSidebar": true } -->
　　伏胜墓【在邹平县东北十八里】髙堂生墓【在新泰县东三十五里龙廷庄　国初冢防旁有砖硃镂其上曰汉礼经博士高堂生墓邑人脩葺之】郑康成墓【在高密县西北五十里砺阜山亦名碑产山墓旁有草绵如衣带所谓书带草者是也初葬于剧东因墓壊归葬砺阜今益都县东五十里郑墓店即剧东故城】
　　至圣遗迹
　　夹谷【在淄川县西南四十里夹山左传定公十年公会齐侯于祝其实夹谷甲山本名祝其山上为夹谷台台上一井握繘探之百尺不及底一云滕县东北有祝其城一云泰山东南有谷里古夹谷也一云莱芜县南三十里有夹谷峪一云汉置祝其县夹谷在其境内未详孰是説见博山县古迹下】闻韶台【在济阳县东北三十里曲堤镇又临淄县治南学宫之西世传孔子闻韶处】杏坛乡【在滋阳县东境寰宇记云因孔子杏坛为名】
　　达巷【在滋阳县西北五里论语有逹巷党人即其里也】
　　阙党【在滋阳县东北一里邑志云阙党童子渔畋分有亲者得多孔子常使之将命今有阙党泉】郰邑【在曲阜县东南境鲁下邑圣父叔梁氏为郰邑大夫左传注鲁县东莝城是也今有东郰村西郰村水经注邹山即峄山邾文公迁国于此古城在邹山之阳叔梁父所治之邑盖误以郰为邹也谨正之向属曲阜今入邹县在县北三十余里】
　　尼山【在曲阜县东南六十里即顔母所祷处也其东有顔母山其西有昌平山山脉连络若尼山之翼云祖庭广记曰顔母祷于尼山升之谷草木之叶皆上起降之谷草木之叶皆下垂其山五峯连峙谓之五老峯中峯即尼邱迥出霄汉间所谓圩其顶者此也中峯之麓有先圣庙庙北为中和壑壑上有观川亭即子在川上处壑下沂水出焉流而下注为智源溪溪南为坤灵洞洞有邃室广可两楹内列石床石枕石几皆天成也度溪而东有文徳林】
　　顔母山【在尼山东三里两山相对中隔沂水上有顔母井及祠堂遗趾】
　　昌平山【在尼山西五里史记孔子生鲁昌平乡即此汉名昌平亭今名鲁原村】
　　孔窦【捜神记孔子生于桑之地今名孔窦在鲁南山之穴　一作孔渎】
　　五父衢【在曲阜县东南五里礼记所谓殡于五父之衢是也】
　　防山【在曲阜县东三十里周围八里高二里山之北麓三里余乃齐国公墓礼记所谓合葬于防是也】
　　鲁太庙【在曲阜县东北今为周公庙论语子入太庙即此】
　　季氏井【在曲阜县周公庙北一名双石梁井寰宇记季桓子井深八十八尺史记桓子穿井得土缶中似羊以问孔子即此井也】
　　两观台【在鲁城雉门之外周围各四十歩高二丈东西相去一百歩左传注雉门公宫之南门两观阙也孔子诛少正卯于两观之下即此】
　　洙泗之间【水经注泗水西南流经鲁县分为二流水侧有一城为二水之分会也北为洙渎南则泗水夫子教于洙泗之间今城北二水之中即夫子领徒之所也有洙泗书院】
　　归徳门【鲁城十二门正西曰史左曰归徳右曰麦当时天下学者受业于夫子多由是门入故鲁人以此名之】
　　雩坛【在曲阜县城南樊迟从游于舞雩之下即此水经注沂水北对雩门门南隔水有雩坛坛高三尺】
　　矍相圃【在圣庙西南一百二十歩周围二里高一丈晋太康志矍相圃在鲁城内西南近孔子宅是也今圃中犹有旧井元泰和四年衍圣公孔元措筑台其中嗣改为儒学】
　　观台井【在曲阜县东北洙泗书院内孔子系易处】
　　春秋台【在曲阜县南十里孔子作春秋处见述异志郭璞注】
　　端门【在曲阜县圣庙东南子贡候赤雀于端门即此】
　　阙里【在曲阜县城内孔庙东居鲁两观阙右故名从征记洙泗二水交于鲁城东北十七里阙里背洙面泗墙南北一百二十歩东西六十歩四门皆有石阃北门去洙水百歩余后汉初阙里荆棘自辟从讲堂至里门鲍永为相因修飨祠】
　　夫子庙堂【即夫子故宅在鲁城归徳门内阙里之中矍相圃之东北也按世家孔子卒诸儒讲乡射于夫子所居堂鲁哀公因立为庙水经注夫子故宅大一顷所居之堂即以为庙庙屋三间夫子在西间东向顔母在中间南向夫人隔东一间东向夫子床前有石砚一枚作甚朴云平生物也鲁人藏孔子所乗车于庙中汉献帝时庙遇火烧之永平中钟离意为鲁相到官出私钱万三千文付戸曹孔防治夫子车身入庙拭几席剑履男子张伯除堂下草土中得玉璧七枚伯懐其一以六枚白意意令主簿安置几前孔子寝堂牀首有悬瓮意召孔防问何等瓮也对曰夫子瓮也昔有丹书人勿敢发也意曰夫子圣人所以遗瓮以悬示后贤耳发之中得素书文曰后世修吾书董仲舒防吾车拭吾履发吾笥会稽钟离意璧有七张伯懐其一意即召问伯果服焉魏黄初二年文帝令郡国修起孔子旧庙置百石吏卒庙有夫子像列二弟子执巻立侍穆穆有询仰之容汉魏以来庙列七碑二碑无字栝栢犹茂庙之西北二里有顔母庙庙像犹严有修栝五株】
　　杏坛【在大成殿前即先圣教授堂之遗趾汉明帝幸宅亦尝御此命皇太子诸王説经于堂上后世尝以为殿宋天圣中孔道辅监修祖庙增广殿庭移大殿于后因于讲堂旧基甃为坛环植以杏】诗礼堂【初名夀堂藏夫子衣冠车服礼器诸儒讲礼饮射于中旧制甚狭宋真宗幸阙里改建驻跸便殿帝还次兖州有司奏令撤毁命去鸱吻为孔氏延宾斋于东偏别设屋以藏礼器明治间改为诗礼堂堂前有太初石高丈余唐槐在其旁又银杏一株亦千余年物也】
　　孔子旧宅【在大成殿之东偏宅大一顷今毓粹门外南向小门夫子旧宅门也有故井在诗礼堂后】
　　鲁壁【汉鲁恭王好治宫室欲壊孔子旧宅以广其居忽闻金石丝竹之声乃不敢动已而孔安国发壁中得孔鲋所藏古文经书因名鲁壁宋建金丝堂】
　　金丝堂【旧在孔庙左庑之东东直井前直诗礼堂尝掘地得石刻知为孔子旧宅明治时移金丝堂于西】
　　孔子几像【先圣凴几坐手执麈尾侍十弟子顾顗之画圣像无须髯惟家庙小影为真】孔子行教小影【孔子衣燕居服顔子从行顾顗之画按刘禹锡新州庙碑载尧颈禹耳华冠象佩取之自邹鲁者即此也】孔子立像【呉道子笔】孔子行像【米芾笔】孔庙古桧【按阙里志夫子手植桧三株两株在赞徳殿前高六丈余围一丈四尺其文左者左纽右者右纽一株在杏坛东南隅高五丈余围一丈三尺其枝盘屈如龙形世谓之再生桧晋永嘉三年枯死隋义宁元年复生唐干封元年又枯死至宋康定元年复生金贞祐甲戌宼犯阙里焚及三桧无复孑遗元至元三年复生东庑頺阯甓隙间时张为三氏学教授乃取植之故所渐矫如龙形高一丈围三尺明治十五年复燬于火尚有余干在大成门内厯二百二十三年仍为火所燬】
　　孔林石坛【先师殁弟子于冢前以瓴甓为坛方六尺至汉永嘉元年鲁相韩叔节始易之以石方三尺许厚如之纵横各七其数四十有九四方皆有题名】
　　子贡庐墓处【在圣墓西侧后人因子贡庐墓建堂表之水经注春秋孔演图曰鸟化为书孔子奉以告天赤雀衔书上化为黄玉刻曰孔提命作应法为赤制説题辞曰孔子卒以所受黄玉葬鲁城北即子贡庐墓处也】
　　孔林古楷【在圣林享殿后高四丈五尺围一丈枯而不朽相传为子贡手植皇览孔子冢茔百亩树以百数皆异种鲁人世世无能名其树者传云孔子弟子各持其方树来种之茔中不生荆棘及刺人草】
　　冢壁【秦始皇发孔子墓既启见冢壁上刻文云秦始皇何强梁开吾户防吾牀饮吾浆唾吾堂飱吾饭以为粮张吾弓射东墙前至沙邱当灭亡始皇甚恶之欲发墓闻墓内琴声遂不敢动】
　　白兔沟【先圣墓北有虚墓五间皆石为之秦始皇发冢有白兔出于其中遂之至曲阜西八里沟而殁鲁人因以名其沟】
　　孔里【谯周曰孔子殁鲁人就冢次而居者百有余室因名曰孔里】
　　鲁亲里【圣母顔氏之所居也】安乐里【圣配亓宫氏之所居也汉永夀二年鲁相韩叔节以二氏为圣族之亲礼所宜异复其邑中繇发见碑记地俱失考】
　　成邑【在宁阳县东北境孔子游于泰山行于成之野遇荣启期琴歌之乐是也】
　　中都城【在汶上县西郡国志须昌县有致密城古中都城也东逰记汶上古之中都先圣宰于此署内有思圣堂又故平陆城在汶上县北境应劭曰古厥国也后有厥亭路史曰魏得厥西孔子所宰】汶上旧讲堂【在汶上县西南二十五里开河之东昔孔子宰中都政暇与羣弟子讲习于此今建圣泽书院】
　　鸣犊河【在髙唐州南三十五里孔子将见赵简子闻窦鸣犊舜华之死临河而返即此也】郯子国【今郯城县也城内有问官祠昔孔子问官于郯子处】
　　倾盖亭【在郯城县北十里孔子之郯遇程子倾盖而语命子路以束帛赠之后人建亭于此】望海楼【在郯城县东南三十五里相传孔子之郯登此以望海故山有孔望之名】孔子崖【在泰山絶顶孟子所谓孔子登泰山而小天下即此】
　　【圣祖仁皇帝东巡登岱循览圣迹题曰普照乾坤】
　　望吴圣迹【在孔子崖侧即孔子共顔囘子贡望见吴门白马处今建有孔子祠】谢过城【在泰山东北十五里夹谷之会诸侯归田以谢过鲁因筑城以旌孔子之功故名】
　　廪邱城【在郓城县西南齐景公欲以廪邱之邑为孔子养即此也】
　　麟台【在钜野县西十里春秋哀公十四年西狩获麟传曰西狩于大野即此台侧有获麟渡】阿谷【在定陶县西北十里髣山方昔孔子适楚南过阿谷之隧即此】
　　孔子石室【在夀光县故城之西南中有孔子像及弟子问经像见水经注又平隂肥城俱有夫子教书堂】
　　先贤遗迹
　　顔子故居【在滋阳县署前路南小巷相传即顔子陋巷也城南八里有顔子郭外田名曰陋地】陋巷【在曲阜县城东北隅顔庙前有坊曰陋巷庙内有井曰顔井宋熈宁间搆亭其上名顔乐亭程颢苏轼俱有铭又有顔子退省随行二像俱唐呉道子笔勒石庙内】顔林石楠【在曲阜县述异记顔子墓前石楠二株可三四十围传是顔子手植】曽子故宅【在鲁城高门外水经注云昔曽子居此枭不入境】舞雩台【在曲阜县南三里曾防所谓风乎舞雩也后人建咏归亭】成邑
