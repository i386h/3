<!-- { "loadSidebar": true } -->
　　国计莫重于漕河漕河必资乎水利我成祖文皇帝定鼎燕蓟挽漕东南自徐邳以北临清以南千有余里全赖汶泗沂洸诸泉之水以济运道虽祖元人会通遗意然坝戴村遏汶流分济南北则尚书宋礼用老人白英之议也其间设官立法建闸筑坝至精至备二百年来运道其永赖矣苐泉源杂于沙砾则湮塞甚易湖地侵于豪右则清复为难至于事权间多牵制法制废于因循兼之天时久旱地脉渐微运艘经行不无迟滞乗时经理委不容缓兹者上厪圣懐特申圣防臣等周行河上逐一查勘博采羣防列为八事虽率循不外于旧章而经画似闗乎要务一濬泉源以资灌注会通河南北千里尽赖十八州县百八十余泉之流分为五派至于新泰莱芜平隂汶上防隂宁阳等九州县入南旺者为分水派泗水曲阜等四县入济宁者为天井派其功最大其所需尤甚切也夫借泉以资运则涓滴当惜必使源流充溢庶于漕渠有济若养身者气血周流无滞始无壅遏之患也乃平昔之疏濬既疎天时之亢旱又久是以泉政多弛通流无防近据新濬出泰安州谢过城等六泉新泰县刘官庄等五泉莱芜县韩家庄等五泉东平州源头泉一处曲阜县新跑泉一处发源颇盛导入汶河堪以接济则自此之外安知无湮没于沙砾而散漫于草莽者乎但濬泉虽易治汶实难葢河广沙深屈曲之流不足以润久渇之吻臣等亲见龙湾等泉源源而来至汶则一吸而尽犹无泉也必督令捞浅等夫择其积沙淤漫者濬为河俾深五尺阔一丈则水得所归而趋壑亦易矣一复湖地以预潴蓄山东泉源有时微细故设诸湖积水以济飞挽溢决有禁占种有禁诚重之也今南旺安山蜀山马场等湖始因嵗旱水涸地属闲旷当事者召人佃种徴租取息以补鱼滕二县之赋于是诸湖之地平为禾黍之场甚至奸民壅水自利私塞斗门复倡为湖低河髙之説申禁非不严而占恡若故矣今应将南旺等湖髙阜地令原主佃种纳课其余専备蓄水仍筑子堤一道以为封界一筑坎河以防渗漏汶合诸泉之水西流抵南旺分注南北以成漕而济运故汶蓄则漕盈汶泄则漕涸夏秋之间水固有余冬春之后不可使有涓滴他适明矣乃戴村以上有坎河口直趋盐河为入海故道沛然就下势若建瓴先年总河万恭堆集石滩盖谓溢则纵之平则留之意甚善也但时久滩废非不歳有修筑而沙堤一线乱石数堆其走泄甚易矣万一泉河尽趋则运道之涸可立而待岂得为完计哉今议修筑滚水石坝一座水溢则由顶以上任其宣泄水落则由坝以内尽资实用且以免盐徒盗决之弊也一建闸座以便节宣漕河之水名曰无源盖谓其出有限其流无穷所以樽节积蓄俾盈科而进全有赖于诸闸也故地有髙下则闸有疎密要之势相聨络庶防便于启闭惟济宁寺前闸至天井闸则延长七十里东昌通济桥闸至梁家乡闸则延长五十里闸启水泄积蓄为难司河者每当粮运盛行之时排木堵水名为活闸茍且时时终非久计甚至各幇运军一船经过捧土筑坝流入河中愈成滩浅运艘正行不便挑濬无惑乎舟行之艰也合于二处适中之所南则钜野县火头湾地方建闸一座名曰通济北则博平县梭堤集地方建一闸名曰永通俱照各闸事规启闭济运则闗束有具节宣得宜水利有所停蓄而运艘不致浅阁矣一设闸官以肃漕规国家之设官也有似大而实冗者裁之为宜有似小而实切者増之为便查运河一带闸座每闸设官一员盖启闭有人责成良便顷缘新河告成枣林上下水平闸面不行启闭遂将枣林闸官裁而不设间付之南阳闸官兼理迩来天时久旱河流细微本闸水浅启闭为急尚可以南阳之官摄之乎夫一启南阳一闭枣林互相开阖势如呼吸一不得人直泻而尽矣近且无官付之一二闸夫之手在官船则莫敢谁何在民船则大为簸弄既以病商复以弊运以故漕舟至此殊费牵挽而往来者亦称不便也不知闸官虽卑职掌犹存廪俸无多国家亦何惜此五斗而令河道要害之地为无人之境哉合于枣林并新添二闸各设官一员俾司闸务庶职守得人而漕规不废矣一给闗防以重事权国家之事莫重于河漕故于泉闸特设部臣经理之所以重委任而専责成也各管河郎中俱奉有勅印是以文移称便惟南旺管泉主事其设已久闗防未给因循至今夫管泉管闸并责一官其任重矣督理乎十六州县之泉而相隔数百里之逺止以空白文移临之即旁午载道鲜不以弁髦视欲其昭法守而一众志也难矣且粮船过闸例应十日一报漕抚衙门相隔千里无闗防则驿递不行事多掣肘殊非一端夫闸官之微尚有条记闗防何独于部臣而反靳之也至于漕河黄河二同知职守既専责任亦重凡工程之勤惰钱粮之出入咸赖稽察事绪孔棘弊窦易生使少失于防闲未免稽迟河务合将管河主事并两河同知均赐铸给庶文移便而事权重矣一严筑坝以便挑濬汶水入湖接济运道每嵗寒沍之时遂将河口筑坝遏流分泄蜀山马踏等湖候来春氷泮之日开坝受水是冬则以河之水滙于湖春则以湖之水济于河故南旺临清一带因得乗时挑濬不致淤浅法至善也除隔嵗大挑已奉有钦定期限外其余每年当天气渐寒正宜筑坝絶流也而往来船只力以缓筑为请多方阻挠甚至十一月中尚不得筑者不知天寒氷合乃驱荷锸之夫裸体洗足凿氷施工其将能乎及寒冰初解正宜固封蓄水也则又以速启为请百计催促至有正月初旬放水行舟者不知隔嵗之氷所蓄无几三春无雨则运艘方至又将何以济之乎法制未明事体掣肘管河官徒茹苦而不敢言也合请除大挑年分外每年定以十月十五日筑坝絶流至次年二月初一日开坝行舟势豪船只不得横扰该管官员不许阿狥刋石于南旺板闸二处则人心惕怵不但便于挑河亦且足以蓄水一举而两得之矣一复夫役以备修防山东河道浅深不一而汶河冲发淤塞为多各项夫役俱不可缺查兖州府属如汶上钜野嘉祥济宁鱼台南阳利建等处原额设捞浅浅铺隄夫名数不等共计二千四百五十二名后因河流稍顺遂裁减一千一百三十三名扣银入官以备支用止存见役夫一千三百一十九名不知扣存有节省之名而雇募起无穷之一时河道淤浅调度徴发为难工之弛废久矣今议于汶上县量复捞浅夫七十四名浅铺夫三十名钜野嘉祥二县量复捞浅夫三十八名浅铺夫五名济宁卫量复捞浅夫一十七名济宁州量复捞浅夫三十二名浅铺夫十二名鱼台县量复捞浅夫十名浅铺夫二十名南阳利建量复隄夫八名东平州量复泉夫二十名东昌府通济闸量添闸夫十名庶挑河濬泉不致乏人矣然猾民之包揽肆意安闲管工之代替任情隐射甚至逃故不报占恡私意种种情虽増犹弗増也合行管河同知逐一汰选严加稽覈庶工役得有实济而河防不致稽违矣
　　海岛悉平疏　　　　　　　　【明】刘应节
