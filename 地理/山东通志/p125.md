<!-- { "loadSidebar": true } -->
　　承圣门【与大成门并列南向在金声门左三间高二丈面阔三丈一尺进深一丈三尺】诗礼堂【在承圣门北五间高二丈八尺阔七丈五尺深四丈二尺　堂西北为孔宅故井为鲁壁】堂前左侧为礼器库【九间高一丈六尺阔八丈五尺】
　　崇圣祠【在诗礼堂北祠门正一旁二祠五间高三丈面阔七丈二尺进深三丈六尺前面擎檐中二根盘龙石柱旁四根镌花石柱】祠内祀
　　至圣先世五王
　　家庙【在崇圣祠北五间为孔氏家祠】
　　启圣祠【在大成殿西】
　　启圣门【与大成门并列南向在玉振门右三间与承圣门等】
　　金丝堂【在启圣门北三间高二丈八尺面阔七丈五尺进深四丈二尺】堂前右侧为乐器库【九间高深如礼器库】
　　启圣殿【在金丝堂北祠门正一旁二殿五间高三丈阔七丈二尺深三丈六尺前面擎檐中二根盘龙石柱旁四根镌花石柱】殿内祀
　　启圣王先贤顔无繇以下分侍左右
　　启圣寝殿【在启圣殿北三间】殿内祀
　　启圣王夫人
　　圣迹殿垣左有后土祠【在家庙北门一祠三间】右有望瘗所【在启圣寝殿北门一】东北有神庖【门一神庖正室五间左右厢各五间】西北有神厨【如神庖制共屋十五间】角楼四座【庙垣四周二座在大中门左右二座在后垣艮干二隅楼高二丈面阔二丈三尺进深二丈三尺】
　　阙里石坊在圣庙东南
　　衍圣公府【在圣庙毓粹门之东】
　　府门【三间】二门【三间】仪门其北为正防【五间】东西司房【各十间】次为后防【五间穿堂与正防相连】为退防【五间】东西廊房【各五间左为东书房右为西书房】退防之后为内宅
　　四氏学【在圣庙西魏黄初二年崇圣侯孔羡创建宋祥符二年殿中丞孔朂知曲阜县事奏准就庙侧建学称为庙学元延祐间益以顔孟二氏至明洪武二年改为三氏子孙教授各生止入学习礼未有生员之名间以儒士或应试京闱或由府学应试正统九年衍圣公孔彦缙始题准应山东乡试成化元年从衍圣公孔绪之请颁三氏学印开嵗贡之例嘉靖十年设廪增各三十名万厯十五年益以曾氏诏改铸四氏学印今名四氏学云每科乡试四氏学取中三名先孔氏而后及于三氏着为令】学门　二门【左右两角门】明伦堂【五间】东斋曰启防西斋曰养正【各五间】其后为堂左为教授宅右为学録宅圣庙祀田【按阙里志自北魏赐田以养孔氏子孙至宋大中祥符元年赐田百顷元祐间前后赐田三百顷厯金至元皆有赐田明洪武元年赐孔庙祭田五屯地共计二千大顷拨给佃户承种租入以充本府祭祀正项支用外凡一应银役俸工尽于屯粮内支用余由圣公府自行支销永乐五年拨瞻田四段共计七十三大顷】
　　皇清恩赐衍圣公祭田二千一百五十七顷五十亩永不起科
　　佃户附【按阙里志宋元祐间赐田许自召人耕种明宣徳间戸部踏看地土五屯佃戸共存五百戸计二千丁见丁百亩正统四年准定佃戸专一耕种差役俱免】
　　皇清恩准衍圣公各屯佃户永免徭役
　　圣庙官属【初公府止设掌书一人元延祐间始添设管勾典籍司乐各一员明洪武七年准衍圣公保举设管勾一员司乐一员典籍一员书写一名奏差一名司学一名知印一名官俸在衍圣公祭田支给】
　　皇清诏设圣庙官属典籍司乐管勾各一员一如明代之制康熙二十三年
　　圣祖仁皇帝幸鲁复设百户一员【旧例百户由衍圣公劄委今与典籍等一例题授】典籍以教习礼仪掌管书籍及礼生司乐以典司乐舞掌管碑刻及乐舞生管勾以经理屯户掌管祭田及祭品百户以守卫林庙掌管祭器及洒扫守衞谓之礼乐兵农四司雍正八年十二月
　　诏以
　　圣庙执事之员向来未加爵秩特设执事官三品者二员四品者四员五品者六员七品者八员八品九品者各十员各按品级给其章服每逢
　　圣庙祭祀之时防肃衣冠骏奔趋事着衍圣公于孔氏子孙选择报部充补彚奏
　　乐舞生附【按阙里志洪武七年文庙四时祭祀于府州县生员以及民间俊秀子弟内选取乐舞生一百二十名有竒俱照廪膳生员事例优免本身差徭仍免本户人二丁以应往来供给成化十二年添乐舞生八十名治九年添乐舞生二十六名国朝恩设优免如例】
　　礼生附【按阙里志洪武七年奉例止许于曲阜县十六社内选用礼生一百名应役其优免徭丁事例俱同乐舞生国朝恩设优免如例】
　　庙户附【按阙里志自鲁哀公十七年立庙于旧宅置守茔庙百户嗣后厯代钦拨不一至明洪武元年拨民间俊秀子弟圣庙一百户尼山十五戸国朝恩设优免如例】
　　书院祀典
　　尼山书院【在曲阜县东南六十里尼山之上周显徳中剏建宋庆厯中文宣公孔宗愿大建祠宇元至顺三年衍圣公孔思晦请命重建赐额尼山书院】南为大成门【两重】中为大成殿【五间】殿内祀
　　至圣孔子两庑【各二间】左祀伯鱼右祀子思后为寝殿【三间】祀
　　圣配庙之后为书院庙之西北为启圣祠【三间】祀
　　启圣王后为寝殿【三间】祀
　　启圣王夫人【设学録一员奉祀事】庙垣之外西南有尼山神毓圣侯庙【宋皇祐三年勅封】
　　洙泗书院【在孔林东二里许昔孔子自卫反鲁设教于洙泗之间此其讲堂也汉光武东廵过鲁坐孔子讲堂亦此元时曲阜尹孔克钦因旧址创建赐额洙泗书院】南为石坊榜曰洙泗书院有重门中为正殿【三间】殿内祀
　　至圣孔子四配十哲分侍左右两庑【各三间】列祀诸贤【设学録一员奉祀事】
　　圣泽书院【在汶上县城内西南隅向在开河之东即孔子治中都地也兴置莫考魏孝昌丙午有断碑存焉元至元间东平教授马栎庵捐地十二畆搆堂蔵书以授其徒都水少监马之贞建大成殿三楹明嘉靖初仅存遗址县令吴瀛改建于县城内西南隅】南为牌坊榜曰圣泽
　　书院有重门中为拜殿【三间】后为正殿【三间】殿内祀
　　至圣孔子四配十哲分侍左右【设太常寺博士一员奉祀事】
　　四配
　　复圣顔子庙【在孔庙东北六百歩有园有井即陋巷故宅也厯代顔族世守之宋熈宁间胶西太守孔宗翰搆亭其上命曰顔乐苏轼为记嵗久亭废元元贞间衍圣公孔治命顔族复搆于故基缭以崇垣环植桃李教授张砻先师兖国公像于亭中亭之四匝有地广袤各五十九寻有五尺环亭古桧十有四株延祐四年七月南台监察御史段杰请修兖国公庙宇建正殿五间两庑神门泰定三年复买地二劵于园之北奉勅剏建新庙致和元年八月落成元天厯二年冬十一月壬辰衍圣公孔思晦暨曲阜县尹孔思凯等顔氏五十五代孙族长秘防集诸孙预行告礼迁圣像于新庙是日兖国公诞辰也明洪武十五年五十七代孙顔池请于官重修庙庑正统年间五十九代孙顔希仁奏请重建成化二十二年六十一代孙顔公鋐奏请重修治十五年仍复倾頽公鋐复闻于朝命有司会计银一万一千二百两有奇正徳二年鼎新修建】庙制南为复圣庙坊左坊曰卓冠贤科右坊曰优入圣域北为复圣门【三间】又北稍西为顔井亭左侧为博文门【三间通官道】右侧为约礼门【三间】又北为归仁门【三间】左掖为克己门【三间门内有斋宿房稍北有祭器库俱西向】右掖为复礼门【三间】由归仁门入东西御碑亭二座又北为仰圣门【三间左右有角门】中为顔乐亭又北为正殿【七间】殿内祀
　　复圣顔子左右两庑【各七间】分祀顔歆以下八人后为寝殿【五间】祀　复圣夫人　仰圣门之东为见进门【左列南向】北为退省堂【三间】又北为顔氏家庙【三间】西为国公祠门【左列南向】北为
　　国公殿【三间】后为　杞国夫人殿【殿后为焚帛所】庙南有坊榜曰陋巷庙左为博士宅宗子居焉【祭日用春秋仲月上丁博士王祭又滋阳儒学亦建有顔子庙】
　　复圣庙从祀
　　二代顔歆【字子林鲁大夫元泰定三年从祀】三代顔俭【鲁大夫元泰定三年从祀】三十三代顔见逺【南齐御史】三十五代顔之推【字子介北齐黄门侍郎】三十七代顔籕【字师古唐文阁学士】四十代顔杲卿【字昕与唐常山太守】四十代顔真卿【字去惑唐太子太师】六十五代顔印绍【明河间太守】
　　复圣庙祭田【按会典复圣裔祭田五十顷并墓田地三顷三十三亩有竒永不起科佃户十戸概免差役】
　　礼生【按陋巷志曲阜县原额设礼生六十名】庙户【按会典庙户七户洒扫戸二十五戸并门子四名】
　　宗圣曽子庙【在嘉祥县南四十五里南武山之阳创建无考明正统九年教谕温良以庙宇倾圯奏请诏守臣修建翰林学士许彬为记治十八年山东廵按金洪疏请恢廓如顔孟制阅七年而工竣】
　　庙制南为宗圣庙坊左坊曰三省自治右坊曰一贯传心北为宗圣门【三间】门内有御碑亭又北为防门【三间】左右斋房【各三间】神库【各三间】由防门入中为正殿【七间】殿内祀
　　宗圣曾子以子思孟子配左右两庑【各五间】分祀阳肤以下十人又北为寝殿祀　宗圣夫人　防门之东为三省门【并列南向】北为三省堂【三间】又北为寝堂【三间】神厨【三间】西为莱芜侯祠门【并列南向】北为
　　莱芜侯殿【五间】左右两庑【各五间】分祀曾元以下四人【东庑祀曾元曾申西庑祀曾华曾西】后为　莱芜夫人殿【三间春秋宗子博士主祭　又沂州城南五里亦有曾子祠】
　　宗圣庙从祀
　　阳肤【南武城人】子襄【南武城人】沈犹行【南武城人】单居离【南武城人尝问曰事亲有道乎曾子曰爱而敬之父母若行中道则从若不行中道则谏父母所忧忧之所乐乐之问曰事兄有道乎曾子曰兄之行若中道则兄事之行若不中道则养之是故君子内外养之也】乐正子春【南武城人尝下堂而伤足数月不出犹有忧色门弟子问之春曰吾闻诸曾子曰不亏体不辱身可谓孝矣故君子跬歩不敢忘孝今予忘孝是以忧也】公明仪【南武城人】公明髙【南武城人】公明宣【南武城人学于曾子三年不读书曾子问之宣曰夫子居庭亲在叱咤不及于犬马应宾客恭俭而不懈惰居朝廷临下而不毁伤三者宣悦之学而未能也安敢不学乎】公孟子髙【南武城人尝问君子之礼于颛孙子莫子莫曰去尔外厉与尔内折色胜而心自取之公孟不知以告曾子曾子曰大哉言乎夫外厉者必内折色胜而心自取之者必为人役是故君子徳行成而容不知闻识博而辞不争知虑微逹而能不愚愚旧志作遇】孟仪【南武城人曾子有疾仪问之曾子曰礼有三仪知之乎君子脩礼以立志则贪欲之心不来君子思礼以脩身则怠惰慢易之节不至君子脩礼以仁义则忿争暴乱之辞不作若夫置樽爼列笾豆此有司之事君子虽勿能可也】
　　宗圣庙祀田【按会典宗圣裔祭田五十一顷六十亩永不起科佃戸槩免差役】礼生【按宗圣志明万厯十九年宗子博士曾承业奏准照顔孟庙事例额设礼生六十名于民间遴选俊秀子弟除免民徭在庙执事】庙户【按会典庙户三十七户槩免丁差】
