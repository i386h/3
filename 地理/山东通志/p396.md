<!-- { "loadSidebar": true } -->
　　竺　朗【京兆人少事佛图澄硕学渊通尤明气纬隐于泰山之琨瑞谷因谓之朗公谷秦符坚钦其德行元魏太祖亦遣使致书以缯素旃罽银鉢爲礼后燕慕容德师事居给以两县租税谷中旧多虎朗居之处患遂絶秦书曰朗尝与隐士张巨和游张常穴居而朗大起殿舍连楼累阁虽素饰不同并以静外致称年八十五而终】
　　僧　意【竺朗弟子贞有思力每登座讲説辄天花下散将终见一沙弥现形云天帝请师讲经沐浴端坐而逝】
　　法　定【梵僧也魏正光初来游方山见希有如来曽于此成道遂经营梵宇有一蛇引道二虎负经白兎元鹤之异遐迩助工于是穷岩絶谷化爲宝坊勅赐名灵岩寺】
　　惠　始【清河人张姓少诣长安师鸠摩罗什观习经典坐禅于白渠北昼则入城听讲夕则还处静坐时趺行履泥初不污足色愈鲜白世谓之白脚佛太延中寂化斋洁端坐停十余日容色如　众神异之】
　　隋
　　由吾道荣【琅邪人少爲道士常游燕赵间闻晋阳有异人精于法术遂往访之得其传凡符水禁咒阴阳律数无不通解后隐于琅邪山辟谷饵松术以求长生之秘隋开皇初拜諌议大夫苦辞归卒年八十五今郯城马陵山有由吾仙洞】
　　徐　则【东海郯人沈静寡欲懐栖隐之操初居缙云山后入天台絶谷养性所资惟松水而已虽隆冬沍寒不服绵絮年八十一赴晋王广之召王请受道法徐辞以时日不便后一夕卒王遣人送柩至天台徐徒歩而归至其旧居取经书道法分遗弟子然后跨石梁而去须臾柩至方知其灵化王闻而益异之】
　　李　清【益都人世传染业少学道多延方士开皇四年尝入云门山遇仙人授书一轴立谈甫半日归视城郭人民已非旧日访其子孙皆云自入南山未归时唐高宗永徽元年开所授书皆小儿医方也自是遍游名山莫知所终】
　　慧　藏【姓郝赵国平棘人十一岁出家年四十乃潜于防山木食山浆澄心奥研穷虽广而以华严爲本宗初北齐主武成降书邀请于大极殿开讲华严至大业元年年八十四卒】
　　法　安【鼓姓安定鹑狐人少出家太白山九龙精舍开皇中晋王召住慧目寺及从驾幸泰山帝道渴安以刀刺石出水帝饮之而甘乃于朗公谷建神通寺初安与晋王入谷见一僧着敝衣乗白卫而来安礼之甚恭王问何人安曰斯朗公也将创造神通故来规度尔寺既建即勅安住持年九十八而终】法　瓒【齐州人初隐于泰山之阜开皇十四年帝东廵狩招访名德下勅延之命住京师胜光寺后送舍利于神通寺役旋而终】
　　胡　灿【沂水人本韦姓仁夀初诏送舍利于蒋州栖霞寺遍访江表丛林得经一百余卷并前录所遗及诸缺本于是到处传冩北方诸乗始完】
　　僧　世【青州人住兴善寺仁夀初送舍利于莱州藏寺役旋又送舍利于密州茂胜寺行逹青州宿道藏寺是夜赤光从房内出直指东南及造石函忽变爲赤金如枣如豆余悉变爲青琉璃图表以进帝大悦还京无疾而逝】
　　法　楷【青州人师习湼槃通解词义受具后遍游名山入京师住扬化寺宣扬戒律宗风大振仁夀初送舍利于曹州宝乗寺建塔谛铭感征最盛】
　　昙　观【莒人七岁入禅欣慕法宇仁夀初奉勅送舍利于定林寺初停公馆即放大宝光掘地得铜浮屠一枚制同神造用以安盛舍利恪得相容】
　　唐
　　保　恭【青州人本崔姓防年入道晩而愈精自陈隋以来南北无不钦仰武帝初年八十而卒葬长安东郊诏秘书监萧德言撰碑】
　　王远知【琅邪人母昼梦鳯集其身因有娠生逺知少警悟陶景度爲道士授法箓隋炀帝作玉清元坛以处之贞观九年诏润州即茆山　观俾养真其中后谓弟子潘师正曰吾少时误损　童子吻不得白日升天今召署少室伯将行即沐浴加冠而逝高宗追諡升先生又详方伎】
　　于兹仙翁【姓李名元枝字甘美居泗水之南天花桥少读书年五十余应举获第已而弃家游黄山西峪得道家书结茅于邹平之于兹山贞观四年仙去初隐其姓名因山有姜石晴则干雨则湿乃姓姜名泽字仙露脱凡之日谓山下行人曰我于兹道人也今山上钩台石屋遗迹尚有邑人设祠祀之】周季道【号紫阳真人游费防山遇羡门子乗白鹤执羽扇玉女侍从季道叩乞长生诀羡门子曰尔名已在丹台石室之中何忧不仙但摄静以俟之逺渉江湖来此何索】
　　王希夷【滕人隐嵩山师黄颐学养生四十年更居徂徕山喜读周易老子饵松柏叶杂花年七十余筋力柔强宗东廵召见行在时年九十余拜国子博士听还山】
　　张道通【齐人天寳时栖息于东莞织女山洞中年三百岁人作迎仙观于其下】
　　萧静之【兰陵人举进士不第性好道絶粒链气结庐漳水之上十余年而貌悴髪落引镜而怒因迁邺下逐市人求什一之利资用丰足乃置地葺居掘得一物类人手肥而润色微红叹曰太岁之神将爲祟耶遂烹而食之逾月而貌复少壮一道士顾而骇曰子必尝饵仙药求眕其脉乃曰子所食肉芝也生于地类人手肥润而红得食者夀同鹤然当深隐山林更期至道不可自溷于尘浊之间静之果如其言舍家而去不知所终】
　　徐钓者【不知其名自言东海蓬莱乡人常櫂舟泛于鄂渚上及三湘下经五湖每将鱼市酒人逐之不可近乃水仙也尝吟诗云曽见秦皇驾石桥海神忙廹涨惊潮蓬莱隔海虽难到直上三清却不遥】董京威【即衡阳董錬师也初在防山修道杜甫赠诗所云故人昔隐东峯】
　　刘　栋【淄州人养母甚孝所居临河一旦忽扶其母登山是夕大水平地丈余人始异之其后去城数里作窟室以居别筑小室以奉其母朝暮出视母寑膳讫复还窟黙坐如是十余年士大夫欲见者入窟室中相对不交一谈问亦不答但云速修速修而已母卒营葬毕弃家去不知所在】
　　道　因【濮阳人甫七岁诣灵岩寺落髪听讲不浃旬通湼槃经众骇叹以爲神悟乆之杖锡出山避乱三蜀居多寳寺宣论维摩听者数千人后赴京师止大慈恩寺奘法师等具来谘访仍着湼槃华楞伽章疏数千言】
　　黒虎禅师【不知何处人居莱山麓下筑洞演法太宗东征过其洞有二黑虎当道车马莫能近禅师呵之使去因诏问东征之事禅师对曰决胜果如其言凯旋爲建禅寺赐名真定】
　　道　哲【临邑人初隐终南骆谷山履雪空岩弹指觉悟后延住京师大庄严寺道行益高贞观九年化去年七十有二所撰有百识观门十卷智照自体论大乗闻恩录等书传于世】
　　明　净【高密人自少出家南游天台山日至村中乞食曰值羣虎闭目开口若饥馁状乃以匙抄饭纳虎口中大小均徧日复如是贞观三年召至京师值大旱命祈雨甘霖立沛获大有年后住义胜寺莫知所终】
　　道　寂【俗名李仁万齐州正觉寺都维僧来居长白山修营寺宇入都上表请额时上大兴佛教有三藏净义法师居大荐寺演律译经勅道寂勘校因赐新译诸品经文还寺开堂宣畅之次遂致感应东岩醴泉出病者饮之即愈表上中宗勅赐名醴泉寺及师宗寂乃知爲梁寳志公后身也开元中有碑记碑阴镌刻志公像】
　　光　宝【并州人初谒荷泽神防禅师阐析同异超然顿悟居于沂之防山元和二年圆寂】惟　政【本周姓平原人勤行不息妙契上乗文宗尝食蛤蜊中有菩萨形象召惟政问之请立观音像以荅殊休武宗即位入终南山隐寂】
　　临　济【俗名邢义元南华人初同睦州在黄檗坐下得佛法大意后住镇州临济院即名临济和尚逺近来叅者惟示以辨魔防异之旨防赵州游方到院彼此对质应机了悟懿宗咸通八年示寂传其法者凡十六宗皆号临济法嗣】
　　赵州和尚【俗名郝从谂曹州人师事南泉受戒后遍歴诸方尝谓七岁儿童胜我者我师之百岁老翁不及我者我教之住赵州东观音院四十年人皆称赵州和尚干宁四年将示寂谓弟子曰吾焚化后不用净淘舍利身已是幻舍利何生趺坐而逝】
　　五代
　　杨仙公【淄齐间道士莫知其年岁时游行于市或就铁铺借铁椎自击其顶或令人用石击其腰背虽尽力终无所损入山与虎豹爲戯狎之如鹜雏后唐长兴中入蜀峨睂山不返】
　　树　王【不知其名居峄之沧浪西龙门观中草衣木食四时帝栖树间人呼爲树王同时有李先生者亦居此观踪迹灵异里人不知树王行事惟李先生数数称之晋天福间二人俱羽化去】华葢真人【刘姓蜀人居劳山魔睂皓髪靣如渥丹敝衣掩形不冠不履世称华葢真人忽一夕尸解而去矣】
　　义　楚【装姓相州安阳人七岁来歴下后览大藏慨儒家与佛教文多谬解事多误用拟白乐天六帖纂释氏义理庶事羣品以类相从建立门目计五十部随事别列四百四十门周显德元年进呈世宗勅付史馆赐紫衣仍加号明教禅师至宋开宝终】
　　子　邻【范姓兖州人其父见僧必咄唾而子邻性慕之已而辞母投柬都广爱寺爲僧后十年省亲归则其父丧明母亡已三载矣子邻誓愿报母乃诣泰山祠诵法华经三转又往鄮山礼阿有王塔设四万拜求母得度忽空中有呼子邻声仰视之则母在云气中曰仗佛慈悲己生防利天矣】
　　宋
　　贺　元【琅邪人得道不死真宗东封谒于道左曰晋水部员外郎贺元再拜而去后熙宁时有道士乔仝与蘓轼爲友一日辞去曰贺元期我于防山也轼有寄贺诗云旧闻父老晋郎官已作飞腾变化看闻道东有居处愿供菽水看烧丹　按晋有贺栾茌平人官水部郎时谓即其人也】
　　甄栖贞【字道渊单父人举进士不第初访道于劳山华葢真人乆之入建隆观爲道士后遇许元阳授錬形养元诀二三年渐返童顔登高蹑危轻若飞举干兴元年谓其徒曰此岁之暮吾当逝矣即日甃殡室室成不食月余衣纸衣卧磗禢卒人未之竒也及岁乆形如生众始惊传以爲尸解栖真自号神光子与隐人海蟾子者以诗往还论养生秘术目曰还金篇凡有两卷】
　　靳八公【长清人以鬻酒爲业有一道者屡至其家公出醇酒饮之酩酊而去不知其爲仙也后复至称有笃疾卧其家痰涎呕秽索面汤食之公家偶乏道者于葫芦内取面付之遂爲汤道者食毕畱馂余不洁八公妻取而投之于火公亟夺而食之道者即偕八公登东山而去其妻泣而随之道者草书十字遗之世传以爲号咷归别处结防便飞云石刻迟贤亭详古迹下】
　　黄冠道人【姓氏里居不传熙宁间以医游于楚邱枣堌村不事方剂但令病者见之一与之语即愈居数月忽不知所在】
　　刘野夫【青州人有道术尝约友人龚德庄曰今夕家人必出我往见君至晚德庄坐待不至俄火自门起德庄同家人犯烈熖出四傍皆尽异日野夫来曰君家人幸出可贺也宋政和间寓兴居寺人计其夀已一百四十五岁唉】
　　王老志【濮州人遇异人于丐中自言吾钟离先生也予之丹服之而狂遂弃妻子结庐田间时爲人言休咎政和间召至京师进缄书一封帝啓之乃昔岁秋中与刘乔二妃燕好语由是信之封爲洞防先生乆之托疾归未几卒诏赠正议大夫】
