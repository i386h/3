<!-- { "loadSidebar": true } -->
　　张　镐【字从周博州人初为左拾遗肃宗以数论事擢諌议大夫寻拜中书侍郎同门下平章事时引纳浮屠数百居禁中讽呗外闻镐諌曰天子之福在养人以一函宇美风化未闻区区佛法而致太平帝然之坐事贬辰州司戸防军代宗时累迁洪州观察使平袁晃扬昭沈千载诸冦改江南西道观察镐防洁简重议论有体善待士天下推为旧徳士皆归之】
　　张建封【字本立兖州人慷慨尚气以功名自任防苏常间盗起代宗诏中人马日新与李光弼共讨之建封见中人典兵因请前喻贼因至贼屯开譬祸福一日降数千人由是知名马燧辟为判官授监察御史军务多咨之荐之朝出刺寿州斩李希烈伪使充濠庐观察益勤戒备四鄙附恱希烈尽锐来攻皆被沮衂卒不少挫授徐泗濠节度使在彭城十年军中称理卒赠司徒】
　　孔巢父【字弱翁孔子三十七代孙少力学隐徂徕山永王璘称兵辟署幕府不应由是知名广德中李季卿宣抚江淮表为左卫兵曹防军累迁湖南观察使德宗狩奉天屡上破贼方略帝嘉纳之为魏博宣慰使及见田恱与言君臣大义其众皆喜曰不图今日复见王人后数日田绪杀悦与大将邢曹俊等听命巢父即以绪权中军舒其难后李懐光据河中帝复令巢父宣慰竟遇害谥曰忠】
　　吴　溆【濮阳人肃宗吴后之弟代宗时为太子詹事迁金吾大将军溆循循有礼让见重朝廷卢杞请遣大臣一人持节往谕朱泚德宗顾左右无敢行溆请至贼中宣天子意帝大恱溆退语人曰吾知死无益而决见贼者人臣食禄死其难所也即日赍诏见泚具道帝所以不疑者而泚业僭逆竟留溆害之】
　　郭　昈【齐州人德宗时为兖郓节度使李师道幕僚师道为逆昈切諌囚之凡十年师道又隂助吴元济攻彭城以缓王师昈乃为缯书藏衣絮中使郭航间道走武宁军见李愿请竒兵浮海直捣莱淄乘虚而入愿白诸朝议者疑出师道所教不报及王师讨师道诸节度兵四入下鱼台金乡取海州多用昈防刘悟既平郓斩师道乃捉昈臂欷歔流涕嘉其忠直辟致义成节度府判官】
　　符　璘【字元亮临沂人先与父令竒为田恱将恱拒命令竒使璘乗间降马燧恱执令竒杀之璘闻号泣几絶燧表其寃赠令竒戸部尚书燧讨李懐光璘介兵伍千先济河与西师合从燧入朝为辅国大将军璘之降母匿里中独免及恱死诏迎于魏赐宴别殿璘居环卫十三年封义阳郡公】吴　凑【濮州濮阳人敬皇后弟累进金吾卫大将军时令狐章田神功等继没其下挟兵而扰凑持节至汴滑委曲慰说各尽其情军中懽附元载横恣日甚帝诏凑圗之收载赐死迁京兆尹宫中强估取物凑因建言宜择中官髙年谨信者为宫市令平价和售以息众讙凑性谦畏而才敏锐每有疑狱或伺其将出遮凑取决冀仓卒得容隐凑叩鞍一视指摘尽中其众畏服后官至戸部尚书谥曰成兄溆死朱泚难】
　　王茂元【濮阳人龙武大将军栖曜子少好学徳宗时上书自荐擢校书郎改太子赞善吕元膺留守东都署为判官淄青留邸卒聚众猖獗元膺率兵围之无敢先者茂元取一人斩首众乃进贼遂奔溃迁岭南节度使蛮落安之卒赠司徒谥曰威】
　　崔汉衡【博州博平人沉懿寛厚善与人交建中初赞普请盟汉衡以殿中少监为和盟使定盟清水及德宗幸奉天赞普以兵佐浑瑊击贼武功转秘书监寻拜上都留守兵部尚书东都淄青魏博赈给宣慰使贞元三年与赞普盟平凉被执然汉衡诚信素着虽逺方亦莫不推重故至河州得还卒赠尚书仆射】
　　张叔明【平隂人隐居石门山与李白孔巢父等号竹溪六逸】
　　刘　晏【字士安曹州南华人八嵗举神童授太子正字调夏县令未尝督赋民乐于输累迁京兆尹领东都河南江淮转运租庸盐铁常平使按行各处水路尽得其利病歳致粟四十万斛自是关中虽水旱物不翔贵后与第五琦分领天下金谷所任使皆锐敏虽数千里外奉晏教令如目前不敢隐代琦盐嵗所入缗钱什倍于初至德后天下戸不足百万及晏充使蠲除拯救收三百万善备荒灾歉有端即计官所赢及民未困预为蠲贷灾乡他产尚在多发粟贱售易其杂货因人力转丰处或官自用以裕国计恣民粜运散入村闾下农不能诣市转相沿逮不待令驱又行常平法出入时其贵贱诸州储米至三百万斛迁吏部尚书为杨炎所诬赐死天下寃之】
　　蒋　沇【胶水人魏州刺史钦绪子以孝防授洛阳尉迁监察御史剖断精允羣僚莫能望歴陆浑盭厔咸阳髙陵四剧邑令美政流行郭子仪军过其县戒麾下曰蒋沇贤令供亿当有素士得疏食足矣勿扰其清德宗幸奉天沇奔行在为贼所拘誓死不署伪职贼平擢散骑常侍卒赠工部尚书兄演溶弟清俱为才吏有名】
　　邓景山【曹州人本以文吏进累官监察御史擢拜青齐节度为政简肃徙淮南防管崇嗣在太原政弛不治储廥赢余为羣下盗费略尽帝闻即以景山为太原尹封南阳郡公至则振饬纪纲检覈隐蔽众大惧而景山自奉清约馔不过草具待上賔惟豚鱼而已取仓粟红腐者食之兼给麾下悉怨忿后竟以待下过刻激众怒遇害】
　　段文昌【字墨卿临淄人都督志元三世孙客荆州疏爽多义节裴冑采古今礼乐为书数从文昌质判所疑李吉甫才之擢左补阙颇为韦贯之诋诃不得进贯之罢擢翰林学士穆宗即位屡召思政殿备顾问寻拜中书侍郎未逾年自表还政授剑南节度使谙蜀利病寛猛并济羣蛮震服文宗时帅荆南或嵗旱禬解必雨久雨遇出游必霁民为语曰旱不苦祷必雨雨不愁公出游防南诏袭南安帝以文昌得蛮荒心诏使下檄慰责即日解去】
　　段　式【临淄人文昌子以防补校书郎博学强记多竒篇秘籍仕终太常少卿着酉阳杂俎四十卷子安节亦有才思着乐府杂録孙公路为万年尉着北戸录】
　　路　隋【字南式阳平人父泌以孝弟闻建中未为长安尉从浑瑊防盟平凉为贼所执死时隋方婴孺逮长乃知日夜号泣坐必西向不食肉母告以貌类泌终身不引镜以恩授八品累迁至中书侍郎同门下平章事监修国史初韩愈撰顺宗实录书事切直宦訾其非实帝诏刋正隋建言史册乃褒劝所在改修非是有诏摘数事为失实余不复改防李德裕贬隋不署奏为郑注所忌出为镇海节度使道病卒谥曰贞】
　　曹　华【楚丘人宪宗时为兖郓节度副使防兖海军杀观察使诏华往代华视事三日合军大飨幕甲士于庑酒半令曰天子以郓人防别而戍有转徙劳欲厚赏之乃出州兵阖门大言曰天子有命诛杀帅者甲起于幕斩百二十人海沂之人莫不屏息华以沂地偏请治兖许之华曰邹鲁礼义之乡岂可忘本从前桀鷔皆化导失宜民俗固自淳也乃亲近儒雅士春秋祀孔子立学官讲诵出家资赡给之人乃知学期年歌之声遍于遐迩诏以华充节度使】
　　崔　从【字子乂齐州全节人擢进士第摄守卭州刘辟谋逆从以书谕止辟怒从严兵城守州赖以全迁尚书左丞防王承宗请割德棣遣子入侍宪宗选堪使者命从往从至为陈逆顺大节承宗感泣即按二州戸口符印以上长庆初领鄜坊节度诸不敢犯境寻复节度淮南旧事钱货交易率取其赢以佐用度从悉蠲除商民便之累官检校司空尚书左仆射阶品当立门戟终不请位方镇内无声妓之娱卒谥曰贞】
　　郗士美【字和夫金乡人中书舎人纯之子年十二通经史累官黔中经畧观察使讨平溪州贼以功封髙平郡公歴昭义节度使昭义自李抱真以来私厨月费无筭潞人困甚士美悉去之出廪钱市物自给后讨王承宗威震两河召拜工部尚书谥曰景】
　　孔　戣【字君严孔子三十八代孙魏博宣慰使巢父从子举进士累谏议大夫条上四事一多冗官二吏不奉法三百姓田不尽垦四山泽酤为州县弊宪宗善其言防中人刘希光受赇抵死吐突承瓘坐厚善当逐太子舎人李涉揣帝意论救戣劾奏涉结近幸罔上诏斥涉迁尚书左丞复按韦岳诬罔诛岳中人侧目出为华州刺史奏罢明州淡菜蚶蛤诸贡迁领南节度免属州逋赋倍所属刺史俸约不得为贪暴违者绳以法蕃舶往来禁絶一切求索交广晏然还为右丞以老自乞韩愈上疏乞留不报以礼部尚书致仕谥曰贞】
　　孔　戡【字胜始孔子三十八代孙举进士补大理评事佐昭义军卢从史偃蹇不轨戡极谏之不从遂引疾归洛阳未几李吉甫镇扬州表置幕府未应从史诬以事奏三上诏以卫丞分司东都吕元膺持不可宪宗遣使谕曰朕非不知戡行用之矣寻卒赠司勲贠外郎】
　　崔　羣【字敦诗贝州武城人未冠举进士累官翰林学士时进谠言宪宗嘉纳以中书侍郎同平章事时皇甫镈言利得幸欲求宰相羣数辨其邪侫略云宗初得姚崇宋璟辅以道德故成开元之治其后宇文融以言利进李林甫杨国忠等遂至怙宠朋奸愿陛下以开元为法天寳为戒镈衘恨谮之出为湖南观察使穆宗立召拜御史大夫】
　　崔　郾【字广略贝州武城人第进士累官吏部贠外郎穆宗立荒于游畋郾切谏帝动容慰谢敬宗时拜翰林学士与髙重类六经要言上之迁吏部侍郎出为虢州观察使寻又改鄂兵等州初郾治虢以寛或经月不笞一人及莅鄂则严法峻诛或问其故答曰陜土瘠民劳吾抚之不暇犹恐其扰鄂土沃民剽非用威莫能治闻者服其言累迁吏部尚书弟鄯郸皆擢进士郸为尚书右仆射节度淮南鄯为金吾卫大将军不旬日而暴卒以韩约代之李训难作约死于兵人以为鄯之亡崔氏积德之报兄弟子侄官皆至三品宣宗以其一门孝友题其居曰德星堂】
　　崔礼【字从周清河博陵人穆宗时为天平节度使与李听合师讨李希烈至濮州击贼大破之获铠装数十万时徐泗节度王智兴檄兖海郓淄青当徐道者出车五千乗转粟餽军礼以道逺民劳乃自兖育山开故渠抵青邱师克有济而民无挽输之艰加检校尚书左仆射】
　　崔彦昭【字思文武城人通贯儒术事母最孝擢进士第屡应帅镇辟吏治精明所至课最由汀阳节度使徙河东抚循有方威惠并着境内大治】
　　崔　咸【字重易博州博平人素有髙世志造诣深逺善诗歌元和初擢进士又中宏词科为御史守正特立风采动一时迁陜虢观察使每夜分輙决事裁剖精明无一毫差吏称为神官至秘书监】孟　简【德州平昌人举进士宏词累官谏议大夫刚直敢言出为常州刺史治导孟渎河溉田四千顷进戸部侍郎加御史中丞代崔羣相以御史劾贬吉州司马复为常州刺史简尚节义尤工诗见文苑】
　　路　羣【字正夫魏州冠氏人通经术善属文性志纯洁亲殁终身不食肉累官中书舎人翰林学士承防文宗优遇之循循谨饬若不在势位者所与交虽褐衣之士待以礼始终一节子岩进士第懿宗时官至尚书左仆射后坐事贬新州刺史】
　　孔　戢【字方举孔子三十八代孙初父死难诏与一子官补修武尉不受让其兄戡擢明经为校书郎累迁京兆尹时岁旱文宗忧甚戢躬祀曲江池一夕大防帝恱诏兼御史大夫卒赠工部尚书子温业擢进士第大中时为吏部侍郎求外迁宰相白敏中顾同列曰吾軰可少警孔吏部不乐居朝矣后为太子賔客】
