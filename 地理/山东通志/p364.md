<!-- { "loadSidebar": true } -->
　　朱长泰徳州人顺治丙戌进士任江南含山知县为政果断奨善必力除恶务尽三年考成亷敏称着李邦彦益都人汶上儒学教谕顺治三年土冦陷汶上邦彦死之
　　张其抱字仲展髙唐人事母至孝尝焚香告天愿以已年益亲寿母卒哀毁尽礼事兄惟谨共防终身后成顺治丙戌进士官虞城知县宦成之后与兄怡怡朝夕邑人俱贤之
　　叶承宗字奕绳歴城人性好学读书必究根柢顺治丙戌成进士授临川令值赣镇金声桓为逆临川城陷承宗死之其弟承祧跳城奔告征南谭大将军谭竒其才貌兼悯其兄忠义因劄委兴安令事平改补平阳郡丞擢守西安亦多惠政人称不愧其兄云杨大观蓬莱人乐施好义族中子弟贫不能读书者皆捐赀引掖之甲申乙酉间歳大饥竭所有以周族又为白姓赎妻完聚郷闾称颂无异词卒以子贵赠文林郎
　　郭震櫆汶上人以廪贡任陵县训导旋摄县篆当土冦蜂起与绅士登城守御冦不敢犯居家事母至孝母病目失明震櫆延医祷天备极诚感母目复明人咸异之
　　张重润莱阳人以歳贡授河南陈留知县值兵荒水患之后竭力招徕躬践泥淖审水势以为疏导水不为灾时匿田之禁方严及供兵供驿颇为民累重润皆涕泣请寛首崇学校人文振起前明壬午莱阳兵燹其父母同时殉难重润哀号匍匐求骸骨于烽火中棺殓如礼人称其孝
　　张尔岐济阳人顺治初贡生淹贯经史逺近学者宗之性孝友服亲丧三年号泣不辍殡葬悉遵古礼与两弟分居田庐之美好者皆让于弟以二弟有残疾为代纳赋税三十余年及易箦时犹遗言嘱子代纳以终二弟之身着有蒿庵集仪礼郑注句读周易説略新济艺文等书卒祀乡贤弟尔崇亦知名于世着有尚书通义五卷
　　冯　溥字孔博临朐人家世贵显代有名人溥生八歳受左氏春秋暨秦汉以下古文即能贯串根柢稍长穷极经史凡天文图纬及兵书地志罔不博综顺治丁亥举进士授翰林院编修屡迁至侍读学士寻陞吏部左侍郎时尚书孙廷铨病目右侍郎石申亦以事注籍凡一切推补溥独主之一秉至公无所曲庇康熙初年四大臣秉政议各省遣大臣二人巡察督抚溥力争以为不可乃止陞都察院左都御史于是有申严职任暨省刑薄税等疏未几迁刑部尚书辛亥拜大学士有特荐魏象枢成性疏又有发帑备荒疏在阁二载开诚布公表里洞逹既不诡随又不矫激商略大政或佥谋可用即庶僚不遗若义所不可虽贵近交口而溥必力争改正总求有益于国而中无成心至二十三年溥年七十有四引年乞休抵里后加太子太傅卒諡文毅
　　李之芳号邺园惠民人顺治丁亥进士授浙江金华推官烛奸理枉谳决如神陞刑部主事进郎中清理积案皆极精敏寻改监察御史巡按山西又巡视两浙盐课凡在台中十四年忠谋谠议皆闗大计所弹劾不避权要遂超迁左副都御史旋加兵部侍郎总督浙江军务其明年耿逆煽动之芳以衢州系全浙上游且为江淮屛障即日自杭移驻于衢时有异议者皆置弗聴及耿逆重兵压境为书以甘言来诱之芳立斩使焚书誓师出战以卒四千破彼数万贼势大挫方战时之芳皆亲冐矢石或劝其宜持重母亲蹈不测答曰吾若贪生谁不惜死以此人皆奋力効用及温台从逆沿海告警而贼将李九玉等又盘踞仙霞之西以通江右衢以矻然一镇在众敌之中或议弃衢退守之芳独坚持不可日夜申战守之备卒之大军入闽长驱三闗贼指日面缚而全浙无恙者皆之芳亲捍三衢力也自身在行间歴九年乃凯旋入杭康熙二十一年陞兵部尚书去浙之日士民号呼如失父母寻转吏部尚书拜文华殿大学士
　　予告家居七年而卒諡曰文襄
　　焦毓瑞字石虹章邱人顺治丁亥进士以翰林改授御史巡视通仓剔除积继视河东盐政奸商大猾为民害者一一戢禁之累官少司冦改少司农卒于官
　　任克溥字海眉聊城人顺治丁亥进士初任南阳府推官时值兵燹后人民逃窜克溥锄荆棘刈草莱治城郭修学宫设义学抚流亡期年之内百废具举擢垣中凡所建白皆裨治理累官至刑部侍郎卒祀郷贤
　　杜　漺濵州人顺治丁亥进士初除正定府推官随总督张存仁平榆园贼所俘获咸就讯于漺漺录渠魁释脇从凡活数百余人擢礼科给事中抗疏言黄河溃决由濵入海淹没民田皆由河员防治不力请遣大臣行河寻转河南驿传盐法道竭蹶供职事无钜细必躬必亲后以疾笃乞归先是在维扬以无子娶江寜崔氏女为妾既见询知为士人女遽遣归复赠十金以为舟车费人咸钦其厚徳云卒祀郷贤宋　琬字荔裳莱阳人顺治丁亥进士授戸部主事监督江南芜湖闗洁已恤商歳额转逾于旧迁吏部稽勲司在司两月选人无滞抑之叹出为陇西道值地震后修筑城垣瘗尸赈粥生全者无数随督陇西学政清慎公明号称得士歴永平兵备及寜绍台军民咸戴其徳寻陞四川按察使致仕归其居家尤敦孝友虚懐下士乐为荐扬工诗古文词盛名满于天下时称南施北宋施谓施闰章也殁祀乡贤黄敬玑字在之济寜人顺治丁亥进士事继母甚孝待继母弟极其友爱宗族乡党俱无间言初授江南安庆推官广置学田以赡贫士属邑山贼窃发敬玑单骑谕降并曲为抚循人皆感激寻擢监察御史内陞未补而卒
　　公家珍字明璧隂人顺治初以选拔贡知河南襄城县时豫省残破之余流氛未靖家珍竭力拊循招徕复业者甚众秩满陞黄州府同知
　　刘　淮城武人以歳贡为滨州学正转国子监丞刚方严正力倡理学刋觉悔集先正格言以训学者居家至孝恤族赈荒多厚徳殁后公请祀之
　　李之庄号雪岩惠民人太学士文襄之弟歳贡生天性至孝友爱敦笃文襄督兵勦逆之庄奋不顾身募乡勇砺器械从事戎行颇多赞助州学倾圯捐赀修葺复设义学教育单寒三十余年不废歳饥輙于通衢设粥厰以食饿人全活无筭州东南有徒骇河每冲决淹没田庐倡筑堤岸以御水患閤州赖之卒祀乡贤
　　孙扬声字静来莱阳人由举人授郧阳府推官家素贫而敦笃族谊每不遗余力任郧阳清操愈励淡泊甚于家居顺治四年山冦猝发郡城失守扬声独挺身拒贼力鬬不支被执慷慨骂贼遂以身殉赠湖广按察司佥事廕一子
　　沈梦鲸蓬莱人由贡生初任顺天懐柔知县陞福建建寜府同知政教甚着顺治四年建寜土冦王祁乌合逼城下梦鲸与知府高简拒守两月鲸率子时宜时化及家丁沈平等二十二人率本城义勇突出以战时贼兵甚伙众寡悬殊鲸被鸟鎗伤重时化负父以逃死于僧寺时宜沈平等皆死于兵后督院佟提兵南下时化誓报父仇投充健卒斩闗斫杀多人大兵乃长驱以平贼众时化随扶父柩回籍
　　伊　辟字卢源新城人顺治戊子解元乙未成进士由翰林改御史巡按山西康熙十九年以副都御史巡抚云南时值大军平逆主客兵以数万计措办军需安慰百姓焦劳成疾竟卒于官
　　李允徴字逺公曲阜人顺治戊子副榜任温州太原二府通判皆有政声居家孝郷人重其徳行从游者不可胜计殁后公举祀于郷贤
　　朱祚字徽防高唐州人三省总督昌祚之弟举顺治戊子乡试选授旴令以亷勤自饬值歳歉申请蠲赈复自假贷二千余金煑糜饲之邻封就食者常数万人讫无流殍以卓异补刑部郎发奸摘伏寃狱多所开释出守直亦着声绩遂抚两粤抵南雄首革庾岭役夫勒石永禁先是粤东军兴刍茭厞屦之需征至百万余金反浮正供祚亟为裁革临髙澄迈吴川诸邑残于兵燹邨舍为墟疏请蠲赋以招之流亡悉复故业上盐法八疏皆中机宜寻改总督浙闽饬营伍覈饷械严扣尅东南壁垒一时改观后奉修南河卒于工所
　　王　清字素修海丰人顺治己丑进士官吏部侍郎务持大体为铨部名臣两典会试三充读卷官俱称得士在史馆译修经史定条例复旧章年四十三卒时人惜之
　　韩　理字长公淄川人顺治己丑进士授松江府推官旋视府篆猝有海警理多设方畧城赖以安邑人立石记其功
　　程际云平隂人顺治戊子拔贡当甲申乙酉时际云尝奉二亲避难茌平及城陷仓皇负母涉濠水深灭顶际云常若足下有支柱之物既济而视之前后渡者皆不免人谓孝感所致康熙元年授顺徳府通判融融禄养得天伦之乐寻陞广西梧州府同知以道逺不得迎养遂辞以疾父母年皆九十余歳后服阕擢补贵州石阡知府卒于任
　　苏之中武城人监生天性纯孝好善乐施卒祀郷贤唐梦赉字济武淄川人顺治己丑进士授翰林检讨以上疏言事不合例罢归家居闭户鋭意于诗古文词故著述甚富有铜钞疏禁籴説备边策皆留心经济之书
　　王　锳字伯和诸城人生而頴异登顺治己丑进士授尸部主事晋本部员外郎乙未出守饶南时饶新被兵戌卒骄悍多有收良家子女者锳出囊金毕赎寜家擢副使寻陞黔臬治狱多所平反土司龙瓒本不谋叛贪弁袭执为功锳破械出之曰若贪功而令我枉法杀人乎晋江南布政使时藩署新设极称繁剧锳慷慨受事切究利原委期年卒于官
　　宋可发胶州人顺治己丑进士初令福建将乐县有惠政山冦欵服歴臬晋蜀狱无寃抑擢粤东布政告病归卒
　　卢运昌陵县人顺治己丑进士任逺安令多惠政时有巨冦攻城运昌多方固守城赖以全又请赈饥民之流遗者全活甚众
　　吴一嘉祥人顺治己丑进士知湖广汉阳县设义渡除行税为楚北循良吏以病乞归卒祀乡贤陈兆鸾潍县人顺治己丑进士仕至河南彰徳府知府正已率属吏戢民懐有古循良风卒祀郷贤王功成博平人顺治己丑进士任山西长治县歴官至江南驿传道际三藩之变羽檄如织功成整理舟车按期接应署按察使事大狱多所平反卒祀郷贤陈朱垣寜阳人顺治戊子防贡初授巩县知县迁江寜府同知旋告归行李萧然林居二十余载足迹未尝至县庭惟训子弟课耕读以乐余年邑令举饮賔者再皆不就
　　朱应麟字石袍单县人稚龄有至性父病吁天求减己寿以益父病果瘳谊笃姻族助举丧者数十计代完娶者亦十数人而其尤表著者赎榆园贼之掳妇拒李化鲸之来冦郷人实赖其徳后以子珵封奉政大夫祀乡贤
　　朱克配字尧天寜阳人勇于为义为齐鲁知名顺治初土冦蜂起克配练乡壮每擒敌必身先之邹滕汶泰间恃为保障后随大军平定江南徐邳诸州皆克配传檄而定摄邳州篆授六安叅军署霍山等县草窃之辈一闻克配名皆输诚归服荡平之后即投劾归里邑人感之公为请祀
　　田实栗字裕所徳州人庠生天性孝友操行端方家贫授徒一时从游者皆成端士为诸生三十年未尝一至公门乡党咸推重之卒祀郷贤
　　鲍化龙长山人性至孝慷慨好施举乡饮大賔卒祀郷贤
