<!-- { "loadSidebar": true } -->
　　王　仪【字民表北海营陵人性正直不畏权势为安东将军司马昭东闗之战兵溃问曰近日之事谁任其咎仪对曰责在元帅昭怒曰司马欲委罪于孤耶斩之子裒痛父死非命终身不仕晋】王　经【字彦伟清河人魏甘露中为尚书髙贵乡公将讨司马昭经与侍中王沈散骑常侍王业并谏不聴沈与业曰不如奔告司马公拉经同往经不可曰吾子行矣及髙贵乡公被废收经刑于东市晋太始初褒其守志官其孙】
　　王　裒【字伟元营陵人父仪为司马昭所杀裒累辟不就庐墓侧旦夕拜跪攀栢悲号涕泪着树树为之枯母存日畏雷没后毎雷震辄至墓跪曰裒在此读诗至哀哀父母生我劬劳未尝不反覆流涕门人为废蓼莪之篇家贫躬耕计口而田度身而蚕或有助遗皆不受及司马氏簒魏裒终身不西面坐】诸葛靓【琅邪阳都人父诞魏司空为文帝所诛靓奔呉为大司马呉平逃匿不出武帝与靓有旧靓姊又为琅邪王妃帝知靓在姊间因就见焉靓逃于厠帝又逼见之靓流涕曰不能漆身披靣不期今日复覩圣顔诏以为侍中固辞不拜归于乡里】
　　诸葛瑾【字子瑜琅邪阳都人蜀汉丞相武乡侯亮之兄事呉为长史转中司马尝使蜀与亮公会退无私面与孙权谈论但粗陈指归如有未合则舍而及他徐复托事造端以物类相求于是权意多释或言瑾别遣亲人与昭烈相闻权曰子瑜之不负孤犹孤之不负子瑜也黄武元年累迁左将军封宛陵侯】
　　徐　盛【字文向琅邪莒人为孙权司马守柴桑大破黄祖兵复讨山贼有功徙中郎将后屡立战功迁安东将军封芜湖侯及魏文帝大出有渡江之志盛献计从建业筑围作薄落围上设假楼江中浮船相往来诸将以为无益盛不聴固请用之及文帝南侵车驾驻广陵望围愕然弥浸数百里而江水盛长曰长江天堑此天之所以限南北也便引军退诸将皆服其智子楷袭爵领兵】
　　晋
　　王　祥【字休征琅邪临沂人性至孝事后母朱氏恭谨竭诚母病欲食鱼时方氷冻祥辄解衣欲卧氷上求之氷忽自解双鲤跃出又思黄雀炙复有黄雀数十飞入其幙取以供母明帝时徐州刺史吕防闻之辟为别驾委以州事政化大行甘露中累迁太常封万嵗亭侯上诣太学命祥为三老天子北面乞言祥陈帝王君臣政化之要闻者莫不砥厉及武帝践阼拜太保封睢陵公祥以年老屡乞归里帝不从后赐几杖不朝大事仍谘访之年八十有五卒諡曰元】
　　王　览【字元通临沂人太保睢陵公祥异母弟母朱遇祥无道览年数嵗见祥被楚挞辄涕泣抱持至成童每谏其母母以非礼使祥览辄与俱又虐使祥妻览妻亦趋而共之朱宻使酖祥览知之径起取酒祥疑有毒争而不与朱遽夺反之自后朱赐祥馔览辄先尝朱遂止览仕至光禄大夫卒諡曰贞六子皆贵显孙为东晋相】
　　任　恺【字元裒乐安博昌人官中书侍郎晋国建为侍中封昌国县侯恺有经国之干万机大小多综管之性中正以社稷为己任帝器之政事多谘焉初恺恶贾充为人不欲令久执朝政毎加裁抑后充与荀勗冯紞乘间浸润遂免官后起为太常不得志卒諡曰元子罕以淑行称歴兖州刺史大鸿胪】羊　祜【字叔子泰山南城人性至孝博学能文以道自守太原郭奕见之曰此今日顔子也文帝为大将军征为中书侍郎泰始初诏称祜执徳清劭忠亮纯茂经纬文武蹇蹇正直以祜为尚书右仆射率兵出镇南夏绥懐逺近江汉归心呉陆抗尝称其徳量可媲乐毅孔明后以时势可乘上疏取呉虽寝疾犹入朝面陈伐呉之计及疾渐笃乃举杜预自代年五十冇八卒阅二年呉平帝流涕曰此羊太傅功也因以尅定之功策告祜庙諡曰成】
　　唐　彬【字儒宗鲁国邹人少冇经国大度不拘行检晩乃敦行恱经史初为郡门下掾举孝亷累迁别驾泰始初赐爵闗内倓迁弋阳太守设禁防百姓安之加广武将军上征呉之策与王濬共伐呉彬屯据要冲为前驱陷西陵乐乡多所擒获自巴陵沔口以东莫不震惧以彬都督巴东诸军事四境获安百姓追慕功徳生为立碑作颂卒諡曰襄】
　　魏　舒【字元阳任城樊人年四十余郡上计掾察孝亷舒对策升第累迁后将军长史转相国叅军凡遇防小事务未尝见是非至于废兴大事众人莫能断者舒徐筹之多出众议之表文帝深器重之每朝会罢目送之曰魏舒堂堂人之领袖也迁宜阳荥阳二郡太守甚有声称征拜散骑常侍出为冀州刺史以简惠称太康初拜右仆射后领司徒卒諡曰康】
　　陈　邵【字节良东海襄贲人郡察孝亷不就以儒学征为陈留内史累迁燕王师撰周礼评甚冇条贯行于世泰始中诏曰燕王师陈邵清正洁静行着邦族笃志好古博通六籍耽恱典诰老而不倦宜在左右以笃儒敎可为给事中卒于官帝哀悼终日】
　　刘　毅【字仲雄东莱掖人幼有孝行厉清节好臧否人物王公贵人望风惮之太康初为司校尉纠正豪右京师肃然武帝尝问毅曰朕可方汉何帝毅对曰可方桓灵帝笑曰桓灵之世不闻此言今朕有直臣固不同也毅端方亮直正色立朝罢中正除九品言议恺切无所曲挠夙夜在公坐而待旦累官至尚书左仆射】
　　刘　暾【字长升东莱掖人尚书左仆射毅子正直有父风太康初为博士坐议忤防免官后为酸枣令转侍御史劾奏司徒王浑无大臣节浑免官右长史扬邱亭侯刘肇便辟阿顺暾请削其爵土闻者莫不叹美适武库火尚书郭彰率百人自卫而不救火暾正色诰之彰怒曰我能截君角暾勃然曰汝敢恃宠作威福乎彰伏不敢言暾正色立朝三台清肃加光禄大夫】
　　孙益徳【乐安人其母为人所害时益徳尚幼奋然为母复讐还哭于殡以待罪事闻以其幼而孝又不逃罪特免之及长郡辟中正辞不受】
　　呉隠之【字处默濮阳鄄城人美姿容善谈论博涉文史以儒雅标名父母相继殁隠之每号泣行人亦为流涕太常韩康伯与之邻其母谓康伯曰汝若居铨衡当举如此人及康伯为吏部尚书隠之遂阶清级累迁晋陵太守清俭勤苦终始不渝禄赐皆颁给亲族尝为广州刺史广有水曰贪泉隠之饮而赋曰古人云此水一歃懐千金试使夷齐饮终当不易心隠之在州清操愈厉后官至度支尚书】郄　诜【字广基济隂单父人博学多才不拘细行太始中诏举贤良直言对策上第尝于武帝座前自称曰臣对策天下第一如桂林一枝昆山片玉仕至雍州刺史卒于官】
　　顔　含【字都琅邪人少有操行以孝闻兄病废含絶弃人事躬亲侍养足不出户者十三年石崇重其行谊赠遗辞不受嫂病出明医疏方须髯蛇胆遍求不得忽有童子持青囊授含乃蛇胆也童子化青鸟飞去人以为诚敬所感】
　　侯史光【字孝明东莱掖人举孝亷州辟别驾泰始初拜防骑常侍寻兼侍中持节循省风俗还奏称防进爵临海侯光在职寛而不纵有清忠之节文笔奏议皆可为法后卒家极贫诏赐钱伍拾万】马　隆【字孝兴平陆人少冇智勇好立名节泰始中举隆为堪良将称迁司马督时凉州为冦所没以隆为武威太守隆到武威竒谋间发出敌不意凉州遂平进封髙县侯子咸嗣为鹰扬将军】华　峤【髙唐人歴仕魏晋有良史才典统撰集又自作汉纪】
　　王　弼【字辅嗣山阳人通辩能言钟会服其髙致尝曰圣人茂于人者神明也同于人者五情也神明茂故能体冲和以通无五情同故不能无哀乐以应物注周易及老子】
　　泛　毓【字稚春济北卢人累世儒素甘自髙蹈时人号其家儿无常父衣无常主有好古者造庐咨询辄倾懐开诱尝撰春秋释疑肉刑论武帝召补秘书郎太傅叅军并不就】
　　徐　苗【字叔胄淳于人少家贫昼则锄耒夜则吟诵受业于济南宋钧遂为儒宗作五经同异评守志不仕武帝惠帝时凡计吏至台者辄手诏存问安否逺近咸师尊之】
　　王　戎【字濬冲琅邪临沂人父浑凉州刺史戎幼颖悟与阮籍为竹林之游后袭父爵辟相国掾累迁豫州刺史加建威将军受诏伐呉戎遣参军罗尚刘乔进攻呉昌呉率众诣降戎渡江绥慰新附宣扬威惠进爵安丰县侯戎以呉光禄勲石伟清节可嘉表荐为议郎永兴二年卒諡曰元】
　　卞　粹【字元仁济隂冤句人以清辩鉴察称兄弟六人并登台辅世称卞氏六龙元仁无双惠帝初为尚书郎杨骏执政人多附会而粹正直不阿及骏诛超拜右丞迁侍中中书令长沙王又専权粹正色立朝又忌而害之】
　　卞　俊【济陲冤句人清正冇识以名理著称其乡人郗诜每恃才陵俊俊亦素轻诜相视如讐诜以杨骏故吏被繋俊时为尚书郎按其狱诜惧不免俊平心决断诜卒以免其居心公正如此歴位汝南相廷尉卿】
　　解　系【字少连济南着人与二弟结育并以清洁著名初辟公府掾累迁雍州刺史会与征西将军赵王伦同讨氐羌伦用佞人孙秀与孙争军事更相表奏朝廷知系守正召伦还系表杀秀以谢氐羌不从伦秀谮之兼免官及张华裴顾被诛伦秀以防憾收系兄弟梁王彤苦争之不得避与二弟皆遇害后伦秀既被诛齐王问白其冤于朝追赠光禄大夫结字叔连累迁魏郡太守育字推连累迁农太守】石　鉴【字林伯乐陵厌次人出自寒素雅志公亮仕魏歴御史中丞多所纠正朝廷惮之乞裒间累官至太尉八十余卒諡曰元】
　　刘　实【字子征平原髙唐人少贫卖牛衣以自给好学博通古今清身洁行郡察孝亷不就以计吏八治调为河南尹累官吏部郎叅相国军事时钟防邓艾伐蜀实料其皆不还后果然其先见类如此以世多进趋乃着崇让论以矫之懐帝时终太尉諡曰元】
　　刘　智【字子房平原髙唐人太尉实之弟少贫窭每负新自给诵读不辍以儒行称仕为颍川太守累迁至尚书太常着丧服释疑论多所辨明平原管辂尝谓人曰吾与刘颍川兄弟语使人坤思清发夕不暇寝卒諡日成】
　　王　鉴【字茂髙堂邑人父濬御史中丞鉴少以文笔著称初为琅邪国侍郎时杜弢叛鉴上疏劝征之后拜驸马都尉有文集传于世弟涛及弟子戭并有才名】
　　左　思【字太冲临淄人博学工诗尤善属文尝着三都赋搆思十年门庭藩溷皆置笔纸偶得一句辄疏之自揣所见不博求为秘书郎及赋成张华见而叹曰班张之流也豪贵之家竞相传写洛阳为之纸贵】
　　张　载【字孟阳临淄人闲雅博学着剑阁铭又为蒙汜赋傅元见而嗟叹以车迎之言谈尽日起家著作佐郎农太守长沙王义请为记室拜中书侍郎复领著作称疾告归】
　　刘敏元【字道元北海人永嘉之乱同郡管平以年老从敏元西奔为贼所得敏元曰此公余年无几愿以身代贼首欲舍之一贼勿聴敏元夺剑前曰吾不惜死义不负同行者尔为贼顾不遵酋长令耶愿为诸公先除此不从命者贼首遽止之相谓曰此义士也遂俱免之】
　　缪　播【字宣则兰陵人懐帝时为中书令掌诏命时东海王越威权日盛帝力不能讨以播有公辅之量又尽忠于国故委以心膂越惧为己害因以兵执播等害之】
