<!-- { "loadSidebar": true } -->
　　宋真宗大中祥符元年封禅礼毕诏加号泰山天齐王为天齐仁圣王　五年加上曰天齐仁圣帝命学士晁迥撰天齐仁圣帝碑铭其辞曰臣闻结萃为山丽无疆之厚载升名曰岳表奠服之崇丘至若根一气以混成嫓四时而首出作镇东夏寔惟岱宗辨乎五方设位冠配天之大画为八卦建标当出震之区邃深连空洞之宫翕习号神灵之府夫其魁甲艮象握制坤轴嶾嶙碕礒穹崇岧嶤天门路界于郁苍日观势临于杲曜列仙遯迹存栖真之石闾永命储休閟与龄之金箧滋殖百卉函育庶类畜泄雷两吐纳风云封之所以合元符登之所以小天下近缀梁社逺瞩秦呉控压海沂襟带洙泗邹人所仰鲁邦是詹肇生物之化权盖頥贞之夀域也古先哲后诞膺骏命披皇图稽帝文告成功申大报昭姓考瑞刻石纪号自无怀氏迄唐明皇登封展采布在方册者罔不于兹矣开元十三年始封神曰天齐王礼秩加三公一等绵歴五代寂寥无闻爰暨皇朝勃兴嘉运叶百姓与能之望应真人革命之秋太祖皇帝总英雄鞭挞宇宙勤劳四征削平多垒方混一于寰中太宗皇帝纂隆洪绪懋建皇极斟酌道徳统和天人乃绥怀于海外然而艰难创业緼畜贻谋勒崇奋炎将底绩而未暇开先遗大知奕世而有归粤惟崇文广武感天尊道应真佑徳钦明上圣仁孝皇帝陛下承鼎足之基格盂安之世显仁以育物广孝以奉先宣洽重熈财成庶政弭戎息旅抚柔要荒乘国步之宻清宅天衷于醰粹因之以丰懋加之以康阜席庆宗庙之重游心帝王之术长辔逺御大道坦夷天衢于是嘉亨德教于是乎渐被戴日戴斗聿遵朝聘之期太平太防尽入车书之域垂衣在上击壤在下得以畴咨俊茂博访幽隠讲求典礼包举艺文接千嵗之统可炳仪于封祀当万物之盛宜昭告于神明然犹务谦尊而益光体健行而不息冲晦藏用渊黙思道俄而天休震动上帝顾怀真箓洊臻灵心有怿总集峻命觉悟烝黎逾金简玉字之文等河图洛书之宝承是秘检为蕃厘霈泽开荣普天受赐新建元之号易通邑之名茂昭降祥耸动羣聴是时东土耆老凑阙廷以上书南司宰辅率官师以抗表愿循考古之道焕升中之仪弗获固辞乃狥勤请且以増覆载之高厚扬祖宗之纯懿也储峙供亿悉出于县官经启营缮不烦于民力大中祥符元年冬十月具仪制严仗卫陈属御隮介丘斋心服形奉符行事羣司奔走百礼修明集巉岩之巅凌颢英之气坛壝清肃牲器纯备玉币式叙樽彛在列奠献克谨皦绎用张晏娭交三神之欢陟配崇二圣之位举爟火升高烟示瑶牍以环观建云台而特起社首之礼抑又次焉咸秩无文奉行故事朝会赦宥涵濡荡涤采舆诵求民瘼旌前烈衍徽章参用王制着明皇绩大猷克集神实幽赞故自始及末见象日昭史氏之笔殆不停缀则有非烟纷郁太阳晏温仙芝无根菌蠢以含秀醴泉无源毖涌而善利灵辉休气嘉谷奇木鳞介之宗长翔游之品类表异骈出旷代絶伦岂非受职修贡祥介福之征乎人谓是山崇冠羣岳功侔造化斯不诬矣国家稽虞书四巡之首原汉氏五祠之重述宣邦典申严祭法奉正直聪明之徳罄精防嘉栗之诚为民祈福与国均庆封峦之后复増懿号曰仁圣天齐王盖以形容灵造举褒崇之礼也名称之义大矣哉化工生物之谓仁至神妙用之谓圣登隆显赫亦云至矣复思严饰庙貌彰灼威灵责大匠之职议惟新之制于是命使属役协辰僝工庀卒徒给财用兴云锸运风斤程工物以致期分国工而骋艺规画尽妙乐劝忘劳逾年而成不愆于素栋宇加宏丽之壮像设贲端庄之容凡所对越肃恭逾至四年春举汾阴后土之祀成天地合荅之礼宪章明备上下交感纯嘏既锡大赉施及圆首方足式歌且舞猗欤间嵗顺动焜煌景铄而皆拟圣明之述作从英茂以飞腾灼叙庆灵奉扬殊贶纪诸盛节悉以命篇布日星之华配云雨之润并刋鳯藻散跱趺播洋溢之颂声垂极蟠之能事而志求象罔顺拜崆峒辟众妙之门广列真之宇非止卜永年于郏鄏是将纳雅俗于华胥者也又以太乙五佐本乎天太宁五镇本乎地其位参两鸿名可齐特尊列岳咸加帝号由是奉升泰山之神曰天齐仁圣帝乃命案驰道之东偏直宸居之巽位辟地经始别建五岳帝宫以申崇尚之礼焉御制奉神述诏中书召侍从之臣谕以制作之本意观夫圣文之梗概以为岱镇之大辅于柔祗动植之所蕃息原源之所滋液至灵允宅阴隲攸司钟戬谷而有征繄黎元之是赖旧史具载前王式瞻着册封之典严祀祠之礼増奉邑之数申樵苏之禁皆以仰不测之明威显无方之妙迹也方今兵革偃戢华夷防同嵗获顺成物无疵疠率由丕应助永图固当稽彼前闻进其尊称谓乎唐虞曰帝商周曰王夫商周之王爵人臣而有素唐虞之帝奉神道而何疑况其容卫等威冠裳制度极徽数以宿备宜明艶以相符因而成之礼无违者愿延景祐普及含生至乎哉声动睿辞无私广大坦然明白之理沛然利泽之徳曲成司牧俾臻富夀有以见圣人之情矣遂志勒石徧立于五岳庙庭从近臣之议也是嵗冬并命使介分诣诸岳定吉日饰有司皇帝被法服御朝元殿礼行乐作而临遣之持节受册衮冕相继次叙而出观者如堵且叹文物声名之盛未尝有也使者奉诏讫事率叶素期于穆宏观夐超千古矣越明年诏五臣撰辞各建碑于岳庙而臣浸渍皇泽涵泳清徽偶集鳬鴈之行遂尘龙鳯之署预承纶防强叩芜音曷胜眷奬上以庆幸宣明盛礼叨奉册于秦城润色贞珉玷弥文于鲁岳荷辉荣之稠叠愧才学之空虚燥吻濡毫谨为铭曰节彼泰山蟠亘大东一气凝神五岳推雄势并鳬峄秀出崛起海表目为天中高摩霄极俯瞰旸谷神策斯秘昌图可卜物性钟仁民居获福鲁邦是常盛徳在木百灵渊府三宫洞天稷丘真隠芝童列仙白鹤方驾飞龙命篇宅其胜境防乎大年岳长曰宗嵗交曰岱仰止巉岩奠兹持载夀域既优神聪有赉祷祀诞隆寅威如在千载兴运八纮开基武功荡定文教缉熙封禅缛典祖宗制宜逮夫圣嗣方毕宏规惟帝奉符惟神佑徳茂绩其凝皇猷允塞嘉徳沓臻鸿元靡测芃芃丰衍元元滋息于赫灵庙控带名区有诏改作俾受全模协心董役丰资庀徒技殚功倍雷动星敷大厦咸新羣黎改观窱靓深峥嵘轮奂肃穆威容洁清几案钦修允宜肹蠁攸赞功懋天作泽从云游式谐民望昭报神休殊号斯荐前古匪俦庶安亿兆岂止怀柔天帝之孙复升以帝出乎震宫临乎日际事固莫京理亦潜契树此翠碑腾芳百世
　　国朝盛典
　　圣祖仁皇帝康熙二十三年甲子春二月翰林编修曹【禾】
　　吏科掌印给事中王【承祖】各疏请
　　东巡
　　诏廷臣集议　谨按
　　翰林院编修曹【禾】
　　题为恭请
　　皇上登封岱宗以告成功以昭盛徳事【臣】闻祀典国之大事帝王事天明事地察于是乎神祗降福人民恱豫庆流久逺古者有常祀有特祀礼曰天子祭天地四方山川五祀嵗徧焉此常祀也四时举行之礼也书曰嵗二月东巡狩至于岱宗柴望秩于山川此特祀礼司马迁所谓每世之隆则封禅答焉者也三五以来昭姓考瑞必以其成功告于上帝【臣】考封禅书及班固应劭服防诸儒所言泰山五岳之长神灵所聚因高崇天谓之封就广増地谓之禅明受天地之所命功成事遂有益于天地若高者加高厚者加厚阴阳和万物序刻石纪号高世比徳于九皇甚盛典也逮秦汉唐宋之主有事岱宗者皆勒兵十数万创立宫殿更起明堂辟雍劳民费财失对越之意后世议者遂不敢申明其礼独详于一嵗中祈年报赛之常祀不知祀天一也而礼有大小帝王受命于天左右相之黙成其功业故因名山升中与天相见报受命之无负因之燔柴肆祀以荅幽赞明欲其精神通于真宰使神祗各率其职佑我皇极光我泰阶天人之际感召甚微其为典礼至尊至重洪惟我
　　太祖高皇帝诞膺图箓
　　太宗文皇帝受宝握符
　　世祖章皇帝抚有区夏大命虽定而天下未宁人心未靖
　　三孽伏于方镇海宼跳梁东南此乃
　　上帝神灵眷顾笃佑
　　皇上留遗艰难昭宣至徳神功开大一统之业垂裕于万
　　世也伏见
　　皇上睿谋独运动与天契决机制胜扫荡都尽台湾逋宼詟威归化纳土稽颡穷海万里廓清无外
　　皇上圣徳高深期臻上理虽六合同风而孜孜不已政化翔洽流于无垠三光五行昭精布序年谷顺成声教四讫闾阎安生乐业共见太平而奉琛职贡梯山航海而来者不可胜数猗欤盛哉古帝有功徳者莫过于黄帝黄帝上元甲子贞元运会考定星歴建天地神祗物类之官制作度数合符造化由是封峦勒成遂开宇宙文明之象汉武帝不得其时则以十一月甲子朔冬至应之而数千年之景运适恊于今日功成治定之后则统天之纪应地之时而立人之极端在今日矣【臣】愚窃谓
　　皇上以精一执中为奉若岂乐于泥金刻石铺张扬厉之
　　文然而
　　上帝之命不可不报山川百神之助不可不荅而运世之本开基之功徳不可不纪诚宜稽古礼文润色鸿业勿惮登陟之劳亟议告成之典考汉唐之仪注行之简易顺承大庆维新庶政为生民锡福为奕叶储休光昭
　　祖
　　宗之洪烈休徳将见瑞应洊臻颂声洋溢与黄帝之时同其盛美矣【臣】于嵗首即怀此念虑蹈越位之罪既而惟之受
　　恩深重报称无由而敷陈经史导扬徳化【臣】之职也拳拳
　　之诚冒凟
　　宸聴奉
　　防九卿詹事科道防议具奏
　　吏科掌印给事中王【承祖】
　　题为请仿古帝之巡狩以勤民事以光
　　圣治事【臣】仰见我
　　皇上乗泰运之始出维新之治屡颁
　　上谕戒饰臣工疏通仕路皆
　　轸念民生期登熈隆至意也诚徳嫓尧舜功迈汉唐矣方今四海升平要荒向化正观风问俗劝课农桑之时【臣】读舜典所载嵗二月东巡狩至于岱宗柴望秩于山川肆觐东后【臣】窃惟其意岱宗居五岳之首东方为生气之先二月乃东作之始燔柴祀天因所至而祭告之至其协时月正日同律度量衡盖皆为民事也故载之于书令后世仿其意而行之我
　　皇上念切民瘼求登殷阜必以农功为先务请仿虞帝之制巡幸东方察闾阎之利病问风俗之厚薄设祭方岳以祈年丰又闻泰山出云不崇朝而雨天下是
　　圣帝一祷即泽沛万方矣诗云以祈甘雨以介我稷黍以谷我士女此之谓也且东岳宻迩孔里【臣】见史册所载汉高之鲁以太牢祀孔子后世美其开一代之文治倘
　　开基之功徳不可不纪宜亟议告成之典等语又科臣王【承祖】疏称巡幸东方察闾阎之利病问风俗之厚薄设祭方岳以祈年丰又闻泰山出云不崇朝而雨天下
　　圣帝一祷卽泽沛万方矣且东岳宻迩孔里【臣】见史册所载汉高至鲁以太牢祀孔子后世美其开一代之文治倘
　　御辇所届观见车服礼器亦古今钜观而
　　皇上右文之至意载之史册诚千古不易见之盛事【臣】读史记封禅书内云上古封禅者七十二君皆荒唐无稽至秦皇汉武仿而行之不过耀徳张功后世鄙焉我
　　皇上徳接精一之传博稽羣书上法虞帝行燔柴之礼不
　　袭封禅之事是
　　圣徳神功光昭万世等语伏察封禅之说不着于经书传言舜至岱宗燔柴以祀天原非封禅唐虞三代以前
