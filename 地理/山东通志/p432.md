<!-- { "loadSidebar": true } -->
　　宿甑山【滋阳　　　　　　　　唐】韩　翃
　　山中今夜何人阙下当年近臣青应须早去白云何用相亲
　　别甑山　　　　　　　　　　【唐】韩　翃
　　一身趋侍丹墀西路翩翩去时惆怅青山绿水何年更是来期
　　冶泉二首【临胊　　　　　　　明】冯惟善
　　对立长松百尺旋栽新竹千竿山月一钩初上溪风半夜犹寒
　　岩际烟光低戸溪邉暝色入楼好月故侵书□清宵不下帘钩
　　夜度泰山　　　　　　　　　【明】王　术
　　山下溪流暗响林间野火遥明云气防时月上霜华聚处寒生
　　七言絶句
　　鲁东门泛舟二首　　　　　　【唐】李　白
　　日落沙明天倒开波揺石动水潆洄轻舟泛月寻溪转疑是山隂雪后来
　　水作青龙盘石隄桃花夹岸鲁门西若教月下乗舟去何啻风流到剡溪
　　兰陵客中【峄县　　　　　　　唐】李　白
　　兰陵美酒郁金香玉椀盛来琥珀光但使主人能醉客不知何处是他乡
　　不夜城【文登　　　　　　　　唐】独孤及
　　凉风台上三更月不夜城邉万里沙离别莫言关塞逺梦魂长在子陵家
　　送齐山人归长白山　　　　　【唐】韩　翃
　　旧事仙人白兎公掉头归去又乘风柴门流水依然在一路寒山万木中
　　题宋氏五女旧居【宋氏姊妹五人贞元中同入宫】
　　【唐】窦　常
　　谢庭风韵媫妤才天纵斯文去不回一宅栁花今似雪乡人拟筑望仙台【即今恩县之四女树也一作四女寺详见古迹】
　　海上　　　　　　　　　　　【唐】李商隠
　　石桥东望海连天徐福空来不得仙直遣麻姑与搔背可能留命待桑田
　　聊城　　　　　　　　　　　【唐】汪　遵
　　刃血攻聊已越年竟凭儒术罢戈鋋田单漫逞烧牛计一箭终输鲁仲连
　　东海　　　　　　　　　　　【唐】汪　遵
　　东巡玉辇委泉台徐福楼船尚未囘自是祖龙先下世不关无路到蓬莱
　　表海亭【益都　　　　　　　　宋】范仲淹
　　一带林峦秀复奇毎来凭槛即舒眉好山深防诗人意留得夕阳无限时
　　游石子涧二首【益都　　　　　宋】范仲淹
　　凿开奇胜翠微间车骑笙歌暮未还彦国才如谢安石他时即此是东山
　　飞泉落处满潭雷一道苍然石壁开故老相传应可信此山云出雨须来
　　吕公洞【泰安　　　　　　　　宋】范致冲
　　朝逰北海暮瀛洲仙佩何年到此逰安得相从问丹诀春风同醉岳阳楼
　　竹林寺【泰安　　　　　　　　宋】范致冲
　　竹林深处有招提静掩禅关过客稀薝卜花开春欲暮冷冷钟磬白云低
　　登华不注望鲍山　　　　　　【宋】曾　巩
　　云中一防鲍山青东望能令两眼明若道人心似矛防山中那得叔牙城
　　离齐州后四首　　　　　　　【宋】曾　巩
　　云帆十幅顺风行卧听随船白浪声好在西湖波上月酒醒还对纸窻明
　　文犀剡剡穿林笋翠玉田田出水荷正是西亭销暑日却将离恨寄烟波
　　将家频向习池游难放西湖十顷秋从此七桥风与月梦魂常到木兰舟
　　荷气夜凉生枕席水声秋醉入帘帷一帆千里空囘首寂寞船窻只自知
　　过梁王台　　　　　　　　　【宋】石延年
　　梁王力战辅炎刘百二山河一旦収千古高台遗旧恨功名何不效留侯
　　劳山　【名鳌山　　　　　　　元】丘处机
　　卓荦鳌山出海隅霏微灵秀满天衢羣峯削玉几千仞乱石穿空一万株
　　烟霞洞四首【宁海　　　　　　元】丘处机
　　山云勃勃拥惊涛海水漫漫浸巨鳌极目下观千万里扶桑依约见蟠桃
　　白石粼粼绕洞泉苍松郁郁鎻寒烟碧桃花发朱樱秀别是人间一洞天
　　海上羣山培塿多姑余高峻出陂陀太平直与稽天翠五岳高标未见过
　　海曲山阿洞府低蓬壶阆苑海东西仙人玉女时游集不许桃源过客迷
　　东城　　　　　　　　　　　【元】赵孟頫
　　野店桃花红粉姿陌头杨栁绿烟丝不因送客东城去过尽春光总不知
　　堂邑宣化堂退食　　　　　　【元】张养浩
　　县斋公退炷鑪熏聊为尘烦一解纷开戸不教香逺去簟纹浮动半窻云
　　鲸背吟诗尾联以古句　　　　【元】宋　旡
　　崖倚波涛顶接空黄鸎逰处树成丛莫言山上人希住多少楼台烟雨中【鸎逰山】
　　东溟云气接蓬莱徐福楼船此际开应是秦皇望消息采芝何处未归来【东洋】
　　积沙成岛浸苍空古祀龙妃石崦东亦有逰人记曾到昔年今日此门中【沙门岛】
　　莱州洋内浪频高矴铁千寻系不牢传与海神休恣意二三升水作波涛【莱州洋】
　　穆陵关　　　　　　　　　　【明】薛　瑄
　　万山絶顶穆陵关一上山楼五月寒烟树满川浮暝色晚风吹雨湿栏干
　　胶州道中　　　　　　　　　【明】薛　瑄
　　数防青螺海上山参差楼阁海天寛行台五月不知暑只觉侵人海气寒
　　汶口　　　　　　　　　　　【明】乔　宇
　　九峯南望碧嵳峩汶水平添一丈波渡口客来休便过北溪山雨正滂沱
　　济宁　　　　　　　　　　　【明】殷云霄
　　太白楼前春水多南湖春老白苹波白苹波上风还雨欲采芙蓉将奈何
　　蓬莱阁后四絶　　　　　　　【明】王世贞
　　东望鼍矶挿汉高坐来峯屿小秋毫不知云雾连波长漫道任公已钓鳌
　　高城钟鼔唤苍茫海若镕波浴太阳绮色中天徐散尽空青一防是扶桑
　　不尽沧波返照红千寻霞锦蹙囘风中流忽迸真珠起知是垂天饮白虹
　　杖底秋风忆旧逰题诗应在阁东头长令风雨千山合不逐星辰五夜収
　　峄山白云洞　　　　　　　　【明】李化龙
　　万转千回路不平行来足下白云生白云散尽人归去山自苍苍月自明
　　秦松　　　　　　　　　　　【明】魏允贞
　　雨中松干倚嶙峋不洗东风旧日尘何似桃花含意逺武陵只恋避秦人
　　登泰山三首　　　　　　　　【明】李中行
　　杖底风生万壑钟郁防深处是秦封身游云际窥三岛日下天门见五松
　　日跃扶桑大海东黄河南望隔烟笼欲分武帝金茎露或出仙人掌握中
　　钩陈太乙逼清虚无字碑横白日余松老苔荒人自古尚余丰石即焚书
　　游明湖二首　　　　　　　　【明】李中行
　　佛山影落镜湖秋湖上看山翠欲流花外小舟吹笛过月明香动水云舟
　　北极仙祠白玉关烧香女伴鬬云鬟凭高笑撚荷花指防湖东看防山
　　歴下　　　　　　　　【名】泉咏　　　　　　　【国朝】晏　璧
　　金线池邉杨栁青泉分石窦晓泠泠东风三月飘香絮一夜随波化绿萍【栁絮泉】
　　杏花开遍栁垂丝栁下清泉漾碧漪莫折柔条留系马绿隂深处听黄鹂【栁泉】
　　浅井东邉有冽泉山僧洗鉢是何年泉中流出伊蒲馔叅透三生石上禅【洗鉢泉】
　　齐城浅井不盈尺一掬能令尘虑消日暮儿童缾汲处芭蕉叶上雨潇潇【浅井泉】
　　泉脉如悬黍米珠源头活水世间无洞中恐有骊龙卧吐出香涎下防湖【悬珠泉】
　　泉如熨斗气温温龙洞分来第一源欲识坎离交媾意请叅道徳五千言【熨斗泉】
　　百尺深泉石上悬龙归洞口散晴烟曾从五老观飞瀑倒挽银河落九天【悬泉】
　　泉名刘氏果何人千载风流忆伯伦天产酿泉清可掬松花满泛瓮头春【刘氏泉】
　　曲阜词四首　　　　　　　【国朝】顔光猷
　　城郭萧条三两家高林乔木有啼鸦仙源旧治何人问五月空庭落枣花【仙源城】
　　春暮台高露未晞桃花飞涨掩荆扉当年童冠随游处惟有空城独鸟归【舞雩台】
　　踏青城外栁含烟系马开尊逵水邉隔望谁家千畆竹声揺风雨弄清泉【逵泉】
　　楼外春溪引迳斜覆堤桃李烂明霞河阳兄弟浑无事尊酒年年趁落花【龙湾】
　　漆园城【荷泽　　　　　　　国朝】陈廷敬
　　隠吏何人解息机漆园漠漠草霏霏只今梦隔三千载惟见春来蝴蝶飞
　　裙带河【古名女水东海　　　国朝龙女曾隠于此】王士祯
　　龙女波寒夕照余微风裙带响琼琚洞庭社橘凋零尽谁寄秦川栁毅书
　　鱼山神女祠【王维有鱼山　　国朝神女祠歌】王士祯
　　云车入洛几时还松桂凄凉满旧山歌罢迎神送神曲山青无际水潺湲
　　东平思王墓【瓠山　　　　　国朝】王士祯
　　东平几驿是咸阳松栢依然指故乡帝子不须还怅望汉家陵阙久凄凉
　　东平宪王墓【峗山　　　　　国朝】王士祯
　　乡是人亡万古悲东平宫殿草离离陵前赐剑知何处金粟飘零剰防碑
　　峄山即事　　　　　　　【国朝】王士祯
　　雨足烟村事不闲家家驱犊出柴关枣花香徧秾隂合水碧沙明望峄山
　　古于陵城　　　　　　　　【国朝】徐　夜
　　仲子城边日向中田家馌畆自西东高原雨脚牛羊外一径秋深豆叶风
　　谒东方祠二首　　　　　　【国朝】田　雯
　　古庙寒烟厌次云鸦飞黒阵冒斜曛周围满树桃花放茅屋三间二细君
　　小院依栖九尺身櫩间布谷雨声频村农来赛鸡豚社不是寻君射覆人

　　山东通志卷三十五之一下
<史部,地理类,都会郡县之属,山东通志>
　　钦定四库全书
　　山东通志卷三十五之二
　　艺文志二【赋】
　　鲁王文木赋　　　　　　　【汉】中山王
　　丽木离披生彼髙崖拂天河而布叶横日路而推枝防雏羸鷇单雄寡雌纷纭翔集嘈嗷鸣啼载重雪而捎劲风将等嵗于二仪功匠不识王子见知乃命班尔载斧伐斯隐若天崩豁如地裂华叶分披条枝摧折既剥既刋见其文章或如龙盘虎踞复似鸾集鳯翔青緺紫绶环璧珪璋重山累嶂连波叠浪奔电屯云薄雾浓雰防宗骥旅鸡族雉羣蠋绣鸯锦莲藻芰文色比金而有裕质防玉而无分裁为用器曲直舒卷修竹映池髙松植巘制为乐器婉转蟠纡鳯将九子龙导五驹制为屏风郁岪穹隆制为杖几极丽穷美制为枕案文章璀璨彪炳焕汗制为盘盂采玩踟蹰猗欤君子其乐只且
　　鲁灵光殿赋【并序　　　　　　汉】王延夀
