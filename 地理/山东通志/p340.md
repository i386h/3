<!-- { "loadSidebar": true } -->
　　梁　适【字仲贤郓州须城人翰林学士灏子少孤尝辑父遗文及取自著者以进真宗曰梁灏有子矣授秘书正字知梧州奏罢民间折税更知淮阳军又奏减预买防百参拾万仁宗记其名召为审刑详议官寘梓州妖人白彦欢于法寻拜右正言改直史舘奉使陜西条边机十余事进知制诰权开封府又出知兖州莱无冶鐡病民当役者率破产以偿适募人为之民累以苏而铁仍嵗溢再迁枢宻直学士累至枢宻副使侬智髙入冦力主讨之及平帝曰向非适言南方安危未可知也拜防知政事同中书门下平章事契丹欲易国书称南北朝适力持不可知秦州又知并州以观文殿大学士太傅致仕率赠司空谥庄肃】
　　王博文【字仲明曹州济隂人初任南丰尉以荐试中书累迁龙图阁学士遂拜同知枢宻院事博文以吏事进多任烦剧为政务平恕宻州有盐塲嵗饥民多盗鬻輙抵死博文请暂寛其禁秦州军民有役于逺方者多为夏人所得悉坐法博文遣习边事者持信纸徃招至则悉贷之帝下其法于诸路及卒帝临奠赠尚书吏部侍郎】
　　贾　同【字希徳临淄人笃学好古着山东野録七篇举进士王钦若方贵威欲致之不得累官殿中丞知棣州卒谥曰存道先生】
　　丁　度【字公雅恩州清河人大中祥符中登服勤词学科判吏部南曹上书论六事大后善之知制诰迁翰林学士领羣牧使仁宗问所以御边度上备边要览除观文殿学士知审刑院防有言其求柄用者帝曰度在侍从十五年数论天下事顾未及私安从得是语擢工部侍郎枢宻副使又进庆歴兵録五卷赡边录一卷由参知政事改观文殿学士帝每以学士呼之而不名著述甚富子讽官集贤校理】王　曾【字孝先孟都人咸平中由乡贡试礼部廷对皆第一累职史舘修撰迁翰林学士防知政事仁宗即位授礼部尚书防丁谓贬进中书侍郎同平章事集贤殿大学士寻知青州徙改天平节度使复判郓州曾资质端厚方严持重每入见言利害事审而中理上尊礼异常在朝进止有定处平居寡言笑恶侥幸人莫敢干以私进退士人鲜有知者尝语范仲淹曰执政者恩欲归已怨将谁归知天雄军时契丹往来必敛卓徒无敢哗人乐其政为画像祀之景祐初复拜平章事封沂国公卒谥文正仁宗篆其碑曰旌贤之碑】
　　石　介【字守道奉符人师事孙复进士及第歴嘉州判官居忧躬耕徂徕山下葬五世未葬者七十丧以易教授鲁人称徂徕先生服除为国子监直讲学者从之甚众着唐鉴以戒奸臣宦官指切当时无所讳忌又尝作庆歴圣德颂出判濮州有徂徕集行于世】
　　刘　锴【滨州人咸平中擢进士第尝献幸太学颂真宗夜观书得锴颂嘉赏之出以示辅臣且言锴孤防能自立召试命直史舘累官至盐铁副使】
　　王　皥【字子融益都人文正公曾之弟祥符中举进士直集贤院论次宋兴以来典礼因革为礼阁新编上之又集五代事为唐余录六十卷进直龙图阁及权判大理寺乃取谳狱轻重可为凖者类次以为断例累官刑部侍郎】
　　孙　瑜【字叔礼博平人翰林学士舆之子为将作监主簿以荐改崇文检讨开封判官使契丹防彼国有防书要入贺不从还加秘阁校理迁两浙转运使入辞因言郡县吏多縁斗斛为奸奏请均一其法知曹蔡二州有善政又歴相兖潍单四州累官工部侍郎弟瑶官虞部贠外琪官卫尉寺丞】燕　度【字唐卿益都人父肃官礼部侍郎度生于益都后徙于曹以廕知陈留县岁饥多盗度劝富民出粟以赈饥行保伍法以弭盗善政时闻迁知滑州魏郡水至常滙于滑度为经理河务两境俱获安全入为戸部侍郎】
　　郭　劝【字仲褒郓州须城人举进士授宁化判官累迁莱州通判州民霍亮为仇所防吏受赇文致之劝为办理得脱期年擢侍御史以劾钱维演兄弟贬潍州监税月余仍复职同知谏院尝使夏国所遗百万悉拒不受还拜天章阁待制出知延州元昊将山遇率族来归且言元昊谋逆状劝引例却之既而元昊果叛遂落职之齐淄等州宰相韩言劝有知人善将功特诏褒谕凡再贬三迁至御史中丞劝曰吾起诸生志不过郡守今年已七十位列侍从可以归矣遂以元日拜章三上得请又请以本官移赠其祖莱阳令宁许之后二年卒】
　　龚鼎臣【字辅之须城人景祐初进士为平隂主簿疏泄潴水得良田数千顷以荐为泰宁军掌书记徂徕石介殁或言其北走契丹诏兖州劾状鼎臣以阖门保之歴知莱芜安丘等县又知渠州渠故僻陋鼎臣奏请建学立课肄法士蒸蒸向化皆绘像事之召入史舘同知谏院出为淮南体量安抚使防灾捐赈全活甚众歴事仁英神三宗言事无所隐讳防以忤王安石外补兖州值诸道方田使者勾考不以实大概取税虚额及尝所奉蠲者加旧籍以病民鼎臣至按籍差次为十等一无所增兖人德之又知青州政亦如兖】
　　王　素【字仲仪莘人平章旦季子登进士为侍御史以言事贬鄂州安置仁宗思其贤召知谏院寻以枢宻学士知开封徙知成都为政寛和蜀人集其要畧刋刻成书目之曰王公异绩治平初以西夏煽惑羗人素为边患徙知渭州素筑城濬湟増修武备属羗奉土地争先内附尝宴堂上有讹传冦至者素曰吾在此敌必不敢犯寻迁澶州青州观察使仕终工部尚书卒谥懿敏】
　　王　沿【字圣原舘陶人少治春秋登进士张知白荐其才由殿中侍御史授河北转运使奏罢二牧监以地赋民导相卫邢赵之水下天平景祐诸渠漑田数万顷因诣阙奏事上所着春秋集传十五卷改泾州观察使退元昊兵因移知成德军卒】
　　麻仲英【临淄人七嵗能文博学髙行乡里化服防岁盗不入其家富弼厐籍荐为国子助教东方人皆师之】
　　张　揆【字贯之其先范阳人后徙齐州擢进士歴官大理寺丞以疾解官闭戸读易十年通太元经以荐为国子直讲上所着大易集解数万言仁宗时累迁翰林侍读学士出知齐州】
　　荣　諲【字仲思任城人父宗范知铅山县有惠政諲举进士为盐铁判官晋州产京城大豪嵗输五万缗颛其利諲请于官自是数入四倍迁广东转运使广有板步古河路险多瘴毒諲开真阳峡至洸口古径作栈道七十间抵清逺趋广州遂为坦途授开封判官太康民事浮屠为白衣防捕系多人諲奏减之但诛其首改京东转运使莱阳产银砂凡私采者论盗諲曰山泽之利非刼民财可比贷免甚众累官戸部副使集贤殿修撰知洪州】
　　张昭逺【字持正无棣人彰德节度使凝子凝与契丹战挺身防敌昭逺年十六单骑突入阵中掖凝出左右披靡莫当每出使还奏利害多称旨由忻州都廵检累迁至内殿崇班天禧初枢宻方拟人补阁门副使上曰朕有人矣张昭逺知边畧可除之两知瀛州筑长隄以御骤水知成德军修五关城外堤以捍滹沱河歴官缘边安抚使鄜延路都钤辖终左龙武大将军】
　　蔡　齐【字子思莱州胶水人天禧中进士第一真宗顾宰相曰得人矣通判兖州时太守王臻政尚严酷齐每济之以寛徙潍州又知宻州嵗旱除公田租米千余石又请弛盐禁令民得以易米救饥民甚德之累官至御史中丞谏止杨太妃垂帘事权三司使拜礼戸二部侍郎再参知政事出知頴州颖人歴久犹思之齐仪状俊伟端方严重谦退不妄言有善未尝自伐丁谓秉政欲其附已齐终不往屡有建白所荐士后多为名臣卒赠兵部尚书谥文忠】
　　母　卭【安邱人父卒葬邑西郊朝夕往哭奠风雨不辍妻马氏从泣哀感路人母卒亦如之邑令以闻进士周元賔铭其墓】
　　孔道辅【字原鲁孔子四十五代孙防端重敏慧为宁州推官有大蛇出天庆观郡以为神官属往奠拜之道辅径前以笏击辟其首观者骇服迁大理寺丞知仙源县上言庙制卑陋请加修崇诏可后以龙图阁待制使契丹还有言其生事者道辅曰朝使屡为所侮若不较恐益慢中国仁宗然之寻出知郓青兖等州再为御史中丞卒皇祐三年仁宗思其忠特赠工部侍郎】
　　杨光辅【宻州安邱人居马鬐山教授孙奭知兖州荐之仁宗命说尚书光辅讲无逸年七十余论说明畅上恱欲留为学官以国子监丞老于家子安国五经及第歴官崇政殿说书天章阁侍讲学士判太常寺在经筵二十七年仁宗称其行义淳实比崔遵度云】
　　厐　籍【字醇之单州成武人进士及第仁宗时为殿中侍御史章献太后遗诏杨太后监国籍请下阁门取垂帘仪制尽燔之元昊冦边以龙图阁学士知延州兼鄜延都総管经畧安抚缘边招讨使戍兵十万无壁垒散处城中畏籍莫敢犯法筑砦堡赡军粮悉复所失地元昊降进枢宻副使参知政事举狄青为帅讨平侬智髙皆籍之功歴知郓并定青四州以太子大保致仕封頴国公籍晓律令长于吏事士卒畏服治民尤有恩惠卒赠司空侍中谥庄敏】
　　王　鼎【字鼎臣馆陶人泾州观察使沿子举仁宗朝进士迁太常博士提防京东两浙刑狱知深州州卒厐旦谋叛鼎潜捕首恶十八人送狱既人谋刼囚鼎取桀骜者数人斩于市一郡帖然河北饥经营赈救竭尽心力徙建州又徙河北提防刑狱寻迁荆湖制置发运使】
　　张　奎【字仲野临濮人母病刲股和药以愈母其后丁母忧庐墓侧负土植松柏累官龙图阁学士知江宁河南二府其七世祖全义守洛洛人德之及见奎曰不愧齐王孙也京东盗起加枢宻学士知郓州数月悉捕平之】
　　张　亢【字公夀临濮人少有竒节事兄奎甚谨进士及第为应天府推官治白沙石梁二渠民无水患通判镇戎军徙泾原鄜延等路钤辖累上防边防善于守御累败夏人为并代屏蔽歴官团练防御使都総管卒亢好施轻财以此人乐为之用驭军严明所至有绩民圗像祀之】
　　和　斌【字胜之鄄城人为德顺军指挥使狄青南征使部骑兵为先锋斌绕出贼后败之以功授昭州刺史招抚水蛮酋党归附拜步军都虞侯子诜亦有名以廕累官威州刺史知雄州】
　　刘　閴【北海人从文彦博讨贝州王则以功迁振州团练使韩绛宣抚陜西诏閴为犄角与夏人战飞矢贯左耳体不为郤众服其勇事平官左金吾大将军】
　　姚仲孙【字茂宗曹南人防孤事母孝擢进士第司理许州里胥以杀人抵罪仲孙疑其枉果得辨雪调资州改知建昌县通判彭州皆有惠政上防边防畧仁宗嘉之迁龙圗阁学士因母丧过哀失明而卒】
　　徐　起【字豫之濮州鄄城人举进士歴官湖北转运使知徐州募富室得米十七万斛振饥又移粟以赡河北京西者三百万徙江东转运使请开长淮浦以便漕运又徙知兖州都廵检虐所部部兵持挺哗噪州民大恐起不为动以祸福开谕众悉听命遂按诛其首并奏罢都廵检复为度支判官迁秘书监知湖州】
　　髙　敏【登州人为泾原指挥使范仲淹韩琦皆荐其才歴利州路邠宁环庆都监夏人以兵三十万来冦总管杨遂驻兵大义以敏为先锋且战且前多所斩获次榆木援兵不至中流矢死】明　镐【字化基安邱人登进士通判益州仁宗闻其能累迁陜西转运使以百余骑修复金明砦城一月而就又修建宁等五城以劳迁龙圗阁学士知并州寻知开封府防贝州王则叛命镐副文彦博为宣抚使悉力擒贼事平彦博数推镐功拜参知政事】
　　张　锡【字贶之濮阳人仁宗时为京东转运使时诸州冐耕河壖地以其地腴而无赋故争者连年讦讼主者莫能决锡令尽籍其地水至则除其籍嵗收绢二十余万讼者亦息】
