<!-- { "loadSidebar": true } -->
　　尚自察字敬止四川人顺治五年任城武学教谕值李化鲸陷城知县宋贤都战死尉簿皆他逸空城无一守者兵备谈天佑檄委自察署县事自察选诸生之才干者招集民兵多方捍御视贼稍懈则击之可抚则招之不旬月而贼平竟以劳疾卒于官士民哀之为之请入名宦祠当事者奨之有云文能奋武义以行仁平冦患于掲竿忠信即为介胄全民生于覆卵胶庠尽作干城葢当时实録也
　　彭可谦字益甫奉天人顺治五年知堂邑县时土贼冦犯甚亟可谦新任训练民兵广设方畧获其渠魁被掳男女七百余人皆夺回复聚事平方议叙功而以催徴不力格之葢内部故欲难之也可谦曰迟我十年陞转俟民气力全复何如大司农闻之亟为疏请得免新旧税粮擢可谦为本府屯田同知
　　武士豪字方塘直正定人顺治五年知莱芜县时土冦窃发隣邑多不守而莱邑独完其保障之功有足嘉者
　　李文学奉天人由贡生顺治六年任定陶知县时李化鲸余党邢可观犹负固榆园文学莅任甫三月邢贼摽掠至境遇于白塔坡文学身被数创而死邢贼见文学挺身敢战疑城中有备乃不敢攻城而去城赖以全陶民至今颂之
　　夏人佺江南夀州人顺治七年知夏津县能洁已有亷名邑人立祠于迎薫门外
　　赵民善正黄旗汉军顺治十一年任胶州牧时胶海经叛将蹂之余人惊风鹤民善抚绥尽善缉逃弭盗民赖以安在任十年陞湖广衡州府知府
　　刘仪恕陕西泾阳人顺治十三年知武定州革除里甲买喂驿马并钱粮添针解费等项州民积困大苏捐修学宫作养士类文运聿兴焉康熙五十一年举祀名宦
　　刘国桢字梅心福建福清人任徳州牧寛和得士民心后以催科拙考士民留之不可得去任之日虽妇穉亦哀号逐道左前此所未有也崇祀名宦
　　张吾瑾四川金堂人顺治十四年知夏津县开垦荒地一千余顷成熟而招民认粮曰愚民止畏其难乐承其易且初辟之土特费重尔收获虽不时抵牛种或有余也吾驱游惰于南亩嵗役数百人此数百人即无匪为矣人服其名言在任六载擢行人司公举名宦
　　马之英江南桐城人顺治十六年知定陶县陶邑自李化鲸陷城之后民物凋瘵之英招抚流亡拊循闾里数年之内渐复康阜后又以伪印事邑内株连数百人之英委曲移讯狱成而无辜尽释邑人至今感之
　　李顺昌江西人康熙元年任济寜知州州为运道咽喉夫役日不暇给额设之外向派里甲每因一夫而扰及一里顺昌为均输之法先定保甲按日而递役之公不悮而民不扰书役无所容其奸有一医人常入署携金餽其长子顺昌并子杖而遣之时
　　国初讳言明事顺昌刋甲申殉难録申请赠恤以慰幽魂至济上诸君子尤勒诸贞珉而并复其后在任五年以疾卒于官济人公吁祀名宦祠亦不忘报也郎熙化正黄旗满洲康熙元年任胶州牧操守洁清政治明敏修　文庙辑州志刑清讼简有古循吏风陞任延安同知以盗案未结旧例回任勒缉复之胶盗闻之相率投首改补四川重庆府同知
　　张永庚奉天人康熙元年知齐河县清亷恵民政多传诵齐邑地当孔道差役浩繁虽额设邮递而骑不敷用则借于民夫不胜烦则派于里官多赔累而吏则中饱民多怨咨而役则需索永庚设法补救先除蠧而后谋兴举之善术病民之事力除去之民赖以安
　　董化贞浙江山隂人康熙二年以布政司照磨署任夏津令减火耗除漕弊一切皆去从前之陋同事者哂其矫激值奉檄徴民车出塞运米夏邑派车七辆化贞集绅耆相告曰夏邑岂无民车但恐踵沿成例后虽却之不能吾当力请免邀女等协议尔乃入省叩台宪祈寛后竟得允但议协雇值于邻县化贞罄已赀数百金而民不知也
　　钟国义字赤松浙江山隂人康熙三年知莱芜县莱邑山城僻壤地非孔道后章邱县欲以山径通南路驿递国义力持不可邑民至今称述之
　　刘芳声字振垣奉天人以山西冀南道降任徳州牧性刚介豪猾无所容其过而操守清亷取与不茍以是人畏其威而未尝不服其洁已崇祀名宦
　　卢　豫镶红旗举人康熙五年任潍县令留心民事尝单骑走田野间咨讯疾苦遇士子则讲论终日人不知其为令也在任六年陞荆州府同知潍人感而祀之
　　陈霆万字紫驭浙江嘉善人康熙初任临朐知县强干有为创立顺庄滚单之法省里催户胥之扰士子经其品题多掇髙第朐人颂其徳曰蛟腾鳯起假寒士以风云鹄面鸠形拯穷黎于沟壑行取未补授而卒
　　康霖生河南磁州人康熙初任即墨令清厘赋役夙弊顿除城北向系旷野无居民霖生捐俸为立防市不数年阛阓栉比邑以资保障焉
　　杜　镇直南宫人康熙初年知阳信县洁已爱民清慎自矢清歴年积欠一十四万有竒在民者援赦豁免在官者解囊赔补民甚徳之
　　孙蕴韬正红旗汉军康熙九年任胶州牧精明强干筑城修学不劳民而事集
　　门可荣字维光正红旗汉军康熙十年知曹县曹俗健讼刁诬可荣一以静镇之凡准理词状即令原告自拘如不服拘与拘而不至者皆坐人畏其亷明相戒勿犯讼狱止息邑苦河患可荣莅任之明年河南徙雨雹每止城市飞蝗越境而过四虎渡河嘉谷一茎五穂人因称为济隂五异云
　　孔兴认至圣六十六代孙康熙十九年授曲阜世职知县三十一年再任不私宗族不畏强御公平正直戚里皆无间言洵世职之贤者也
　　迟维坤奉天广寜人康熙十九年知聊城县每月课诸生文行择其优者加礼之公稍稍暇即策骑躬诣陇亩劝勤惩惰询民间幽隠事无论长防皆得尽其所言归即书之于几凡所兴革皆中肯綮至其理疑狱定重谳常拂上官意而民自无寃寻卒于官公举祀于名宦
　　黄秉中字惟一奉天人康熙二十年为范县知县下车已值三月不雨秉中徒步拜祷甘霖立沛捐修学宫建义仓义学士民均有所赖又阐扬节孝不遗侧陋大者申请坊表小者奨以旗额一时激劝者甚多输粮每嵗全完不闻鞭扑陞任后民感而祀之王大有江南武进人康熈二十二年授蓬莱知县修葺学宫勤于课士文教为之兴起蓬邑有登衞屯社差徭错杂粮多飞佹久为民累大有秉公编审絶而民以苏至于春耕牛种捐助贫民有请无勿与者以是流散废弃者争归庆乐业焉五十四年公请入祀名宦
　　胡　铨浙江人康熙二十三年任范县令初莅任值截漕赈饥铨驱驰戴星不假手于闾佐故侵渔之絶而小民均沾实恵邑有疫施药拯济死者官给槥□以瘗之其聴断狱词尤明敏果决民无称寃者立义学以启颛设育婴堂以养遗穉善政甚着今祀名宦
　　孔尚愉至圣六十四代孙康熙二十四年任曲阜世职知县清操自持矢公矢慎不徇情以屈法亦不矫情以干誉在任七年以衰病求退
　　董　鼐奉天人康熙二十四年知武定州除里长之役更首先奉行滚单州民最为顶戴又详请临米改折银两及徳米就近兑给兵粮民累永除军亦称便聿新学宫每课士必备携笔墨扇绫诸物分别奨励在任六年徳泽入人最深阅三十年士民公举入名宦
　　杨竒逢正红旗汉军康熙二十四年知滕县滕为运河咽喉工役繁多民甚劳瘁竒逢详免彭口嵗挑夫二百名均其值为雇役又罢民派运栁令种植官地公取公用在任三年大不便于河员遂以互掲去任百姓留之不可得乃公举入名宦祠
　　王育良正黄旗人康熙二十八年知东阿县革单头包揽之弊创行滚单详改浅闸夫为雇役而官车之设实为恵民之大者葢阿邑地当孔道饷鞘解犯例必用车而官无额设旧例里民按日输值守候需索百弊丛生育良捐造官车数十辆驾以驿马御以驿卒无事则悬之费不烦而民不扰莫此为善后卒于任百姓感之请祀名宦
　　黄道珪字子特广东海丰人康熙二十九年令邱县邱土瘠人贫道珪下车即除旧弊二十三条民困以苏邑屡遭旱潦为请发粟赈济凡可恵民之事无不毕举以劳卒于官康熙五十二年崇祀名宦
　　钱　瓆江南人康熙三十一年令馆陶専以徳化不事刑罸除陋规减羡耗修建义学捐置义塜至今民感其徳
　　宋元徴江南庐江人康熙三十三年任夏津令操守亷洁聴断明敏尝疏濬漕河随濬随淤而漕艘已入境元徴朝服祷于龙神水忽腾涌不费牵挽舟过而淤渐通邑人皆异之
　　黄　骥复州衞人由辛酉科副榜康熙三十三年授夀光学训导整饬学规磨砺士子凡诸生有涉讼欠粮者輙摈斥不许接见每月召其比闾询其人之行事改则容之稍不驯即以劣掲以是人知自爱至于庙庑堂斋榱桷垣牗以时修葺不借力于有司士人犹重其义后陞莒州学正益敦师范每为台宪所器重督学使者徐徴主白雪书院黄徴主松林书院笃志力行耄而不衰后疾卒莒夀二庠咸请入祠严曽业浙江钱塘人由嵗贡官蒲台知县蒲邑丁役向多赔累曽业两届编审夙弊始清凡钱粮征解之外稍有羡余即移学修备祭祀礼乐之器在任十年庠序多被其泽康熙六十年卒于家民闻之为之请祀名宦祠
　　邱克承字绍衣浙江鄞县人康熙三十六年知钜野县在任五载善拊循兴文教惩刁黠除陋规恵政卓卓邑人戴其徳祀之名宦
　　陈士凯广西全州人康熙三十八年授鱼台知县邑濒河多水患士凯设为拯济之法移民移粟委曲详尽民不知劳康熙四十一二两年兖守李世敬亲厯州县查赈至鱼邑境上则曰此陈君自能料理可无虑也在任八年以疾卒于官士民为之立祠
　　苏名杰字汉三河南陈州人康熙三十八年知阳谷县为政寛猛相济士民感懐阅十余年公请入名宦祠
　　沈朝楷浙江山隂人康熙三十八年授蓬莱县丞承委审谳一秉虚公人皆悦服嵗饥分任赈事清查必悉设粥必亲尝又为妇女请五日一折粥米老羸称便曽督修战船及城工勤敏亷干事事必求完固上官深为嘉许
　　刘士冠河南祥符人康熙四十二年任蓬莱知县勤宣
　　上谕以敦化本自捐公费以絶私派停止徳麦并入地丁征解积困永苏民至今感颂之
　　杨文干镶白旗汉军康熙五十三年任曹州牧才具英敏遇事明决尝疏引河归入贾鲁旧河民无潴水之患至今犹感诵不谖累官至广东巡抚【以上州县等共五十四人】
　　吴友名河南商邱人顺治十三年任胶州营游击时鉴于海逆之变严肃队伍辑和兵民与州牧协抚恤尽心保障后陞即墨营叅将与胶为唇齿其约束所防闲恩泽所沾溉前后凡五年胶人是以感而颂之崇祀名宦
　　朱之良顺天宛平人由武进士任大嵩衞守备沉毅有智略康熙初年值于贼来犯之良亲冐矢石率兵拒守凡六阅月倡绅士出粟以赡守者乡民避贼但取保即入城既全其生且又资其丁壮为助他路援兵获贼中妇女之良辨识为良家子亟召人认领赖以完聚者甚多寻陞任京口士民遮道攀留者数十里不絶今祠于名宦
　　李承恩直顺天人由武进士官临清衞守备清旗丁挂欠之弊剔屯户欺隠之粮两运全完催科无欠廷议照例优陞为山东全省掌印都司后累官至延绥总兵
　　滕国祥登州人由行伍歴登州水师营游撃康熙五十一年每贼泊鸡鸣岛国祥率舟师围之自辰至酉身中药鎗犹持刀杀数贼而后仆
　　特诏赠官加一等赐祭防甚优又廕其子延锡为荆州营
　　守备又详人物【以上武职四人】







　　山东通志卷二十七
<史部,地理类,都会郡县之属,山东通志>
　　钦定四库全书
　　山东通志卷二十八之一
　　人物志
