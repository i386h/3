<!-- { "loadSidebar": true } -->
　　附秦八神【按史记始皇即帝位三年上泰山立石颁徳禅于梁父遂东游海上行礼祀名山大川及八神求仙人羡门之属八神将自古而有之或曰太公以来作之齐所以为齐以天齐也其祀絶莫知起时八神一曰天主祀天齐天齐渊水居临淄南郊山下下者二曰地主祀泰山梁父盖天好隂祀之必于高山之下畤命曰畤地贵阳祭之必于泽中圜邱云三曰兵主祀蚩尤蚩尤在东平陆监乡齐之西境也四曰隂主祀三山五曰阳主祀之罘山六曰月主祀之莱山皆在齐北竝渤海七曰日主祀盛山盛山斗入海最居齐东北阳以迎日出云八曰四时主祀琅琊在齐东北葢嵗之所始皆各用牢具祠而巫祝所损益圭币襍异焉按八神始见于秦古无考证揆其意防似亦本之郊社六宗之义而説多不经葢惑于方士之言狃于巫祝之见矫托附防而非可遵为典要者也汉沿其制过则祠去则已夫亦心知其非而不能革欤然而名山大川之灵法当秩祀嵗时伏腊遗迹未冺岂必假嬴秦之説而存哉今以八神俱在省境因类附于方祀之内而畧辨其始末云】
　　少昊陵
　　防典少昊氏陵在曲阜县祭【史称少昊氏都于曲阜于云阳在今曲阜县治东北八里宋时叠石像八卦为坛歴代致祭于此国朝雍正二年】
　　【诏建庙坛前以昭禋祀】
　　帝尧陵
　　防典帝尧陵在东平州祭【史称尧都平阳在今山西临汾县于谷林在今濮州西南平阳有尧庙谷林有尧陵自汉至宋或祀于平阳或祀于谷林至元始祀于东平州以其地属东平路而祭于路所治之地也明洪武初仍元之旧而祭之至以芦泉山为尧所葬处其縁起无所依防今现在两处确查有据之实迹俟】
　　附尧陵攷【谨按山海经狄山帝尧塟于阳帝喾葬于隂郭璞注云帝喾冢在顿邱城南台隂野中吕氏春秋尧葬谷林今成阳县西由此观之狄山之隂为顿邱台隂其阳则成阳谷林也史记尧葬谷林皇甫谧曰谷林即成阳刘向曰尧济隂皇览尧冢在济隂成阳帝王世纪尧葬于济隂之成阳西北是为谷林考之前汉书志济隂郡领县九其五曰成阳注云有尧冢灵台禹贡雷泽在西北后汉书志济隂郡领县十一其三曰成阳亦云有尧塜灵台有雷泽晋书志济阳郡领县九其九曰成阳注云尧冢在西有明徴矣括地志尧陵在濮州雷泽县太平寰宇记尧陵在雷泽城西三十里按隋书志东平郡有雷泽县葢后齐废成阳隋置雷泽县在成阳之东金降为镇改属郓州元濮州属东平路又十道志尧冢在曹州界葢雷泽在濮之东南实曹之东北云攷水经注雷泽之东南即成阳县城西二里有尧陵陵南一里有尧母庆都陵于城为西南称曰灵都乡曰崇仁邑号修义皆立庙四周列水潭而不流水泽通泉泉不耗竭至丰鱼笋不敢采捕前竝列数碑栝栢数株檀马成林二陵南北列驰道迳通皆以砖砌之尚修整尧陵东城西五十余步中山夫人祠尧妃也石壁堦墀仍旧南西北三面长栎聨防扶疎里余按郭縁生述征记自汉迄晋二千石及丞尉多刋石述叙尧即位至永嘉三年二千七百二十有一载记于碑郦道元去古未逺述之倍详其见于古碑者汉延熹中济隂太守孟郁闻尧陵在成阳遣曹掾具中牢祠之十年宣诏行县祠尧得膏雨修治殿阁永康元年立碑又建宁中廷尉仲定以汉为尧之苖裔奏请修复祠庙有成阳灵台碑熹平四年济隂太守张追慕圣烈致祠立坛有碑光和中颖川唐扶为成阳命依陵宅庙造立校堂十年邑人立石颂之各碑虽歴乆剥毁而遗文犹约畧可纪至于歴朝祀典按熹平碑云圣汉龙兴缵尧之绩祀以上牺曁于亡新礼祠遂絶是西汉初已有成阳之祀矣后汉元和二年章帝东巡狩遣使者奉一太牢祠帝尧于济隂延光三年安帝遣使者祠唐尧于成阳灵帝时从廷尉仲定之请修祠复旧嵗以春秋奉太牢祀见灵台碑又寰宇记尧陵在雷泽唐贞观十年诏禁刍牧及春秋祭酧又文献通考宋干徳四年诏先代帝王陵寝各给守陵五户长吏春秋奉祀其尧陵下注在成阳谷林熙宁元年知濮州韩铎言尧陵在本州雷泽县东谷林山陵南有尧母庆都灵台请勅本州春秋致祭置守陵户免其租税俾奉洒扫诏给守陵五户政和三年定五礼新仪乃享陶唐氏于濮州以司徒契配合而观之前代之祀尧陵者未有不于谷林者也然有以帝都为重者后魏太和十六年诏曰帝尧树则天之功兴巍巍之治可祀于平阳此后则唐显庆三年天寳六载宋干徳元年皆祀尧于平阳至四年诏给守陵则于濮州之谷林也是以徽宗径祭濮州陵庙合享宋既南迁金元举祀仍属平阳而濮州之祀遂废惟存元徐世雄书帝尧墓一碑而已明洪武四年太祖诏祀先代陵庙乃祀尧于东平州祭文曰考君陵墓在此特遣官奠祀修陵是年遣编修葛守诚赴东平葺陵建祠着为祀典今按陵在州城东北二十里芦泉山阳乃古无盐县地歴稽往籍未有传闻不知当日何所依防岂以雷泽在隋属东平郡金属郓州元属东平路而误以属之东平耶治七年礼部尚书耿裕令濮州学正濮琰上状将辨正其祀而耿旋转吏部事不果行嘉靖初巡抚陈鳯梧檄知州张寰修建尧庙置祀田一顷二十亩今尧陵在旧成阳城西高四丈五尺广二十余丈大圣灵域岿然尚存而将享乆湮歴四百余年而不能复今奉】
　　【诏修葺先圣陵寝正厘正明禋之时谨备载之以资礼官之攷证云】
　　先师孔子
　　防典先师孔子在曲阜县祭【典制详阙里志】
　　郡县分祀【乡社各祀附】
　　济南府
　　风云雷雨山川坛　社稷坛【竝在府城外趵突泉南】先农坛【在府城东郊】文庙【在府治西北歴城县学在县治东北】崇圣祠【府学在大门内东县学在圣殿东北】名宦祠　乡贤祠【府县学俱在二门外】忠孝祠　节义祠【俱在县学外】贤良祠【在大明湖南】龙王庙【在府治西芙蓉街东】城隍庙【在府治东北】关帝庙【在府治西北】火神庙【在府城南门外】旗纛庙　马神庙【俱在府城南门外演武场】八蜡庙【在府城东郊】刘猛将军庙【在布政司东街】郡歴坛【在府城东北一里　以上坛庙各州县俱设详通祀】真武庙【在府城北门内大明湖上祀北方元武七宿宋靖康元年诏封佑圣真武灵应真君加号佑圣助顺真武灵应真君元大徳中封为元圣仁威元天上帝按　防典皇清顺治中】
　　【勅封北极佑圣真君春秋致祭】文昌祠【在府学崇圣祠东按图志英显王庙在剑州梓潼县神姓张名亚子其先越嶲人因报母仇居剑州之七曲山仕晋战没人为立庙唐明皇西狩追封左丞僖宗入蜀封济顺王宋咸平中改封英显又按文昌六星在北斗奎前为天之六府道家谓上帝命梓潼神掌文昌府事及人间禄籍故元加号为辅元开化文昌司禄宏仁帝君明景泰五年勅赐文昌宫额学校祀之嵗以二月初三日神诞致祭　以上二祠各府州县皆有后不具载】歴城县【附郭】五龙坛【在府城西门外祀五方龙神宋以五色为次崇宁四年诏封青龙神为广仁王赤龙神为嘉泽王黄龙神为孚应王白龙神为义济王黑龙神为灵泽王元以五方为次后至元十四年诏封五龙为东灵候西宅侯中静侯南平侯北宁侯】晏公庙【在府城北门内祀水神晏公名戍存明封平浪侯】天齐山神庙【在府城内按汉志济南国治东平陵有天山郡南山也以其在齐故曰天齐见齐乘】奎山神庙【在府城西南十五里祷雨辄应】龙洞神祠【在府城东南三十里禹登山上祷雨辄应宋封灵虚公】帝舜庙【在府治西南庙西有二妃宫祀娥皇女英旁有舜井寰宇记云泺水泉源有舜妃娥英庙】崇正祠【在府城北华不注山下旧为华阳宫明巡抚袁宗儒改祀逢丑父闵子骞两庑配明名宦铁铉等二十二人郷贤黄福等十九人】先贤闵子庙【一在府城钟楼寺街一在府城东五里墓前宋熙宁七年建苏辙作记苏轼书碑】郦生庙【在府城内祀汉郦食其见齐乘】淳于孝女祠【在府城内汉时齐太仓令淳于意有罪逮系长安其少女缇萦上书讲赎父罪事详列女志唐天宝间勅建见文献通考】曽公祠【在府城南千佛山祀宋曽巩公尝知齐州有惠政民懐其徳肖像祀之】张忠襄王祠【在府治东南祀元行省尚书张荣】张文忠公祠【在府治西祀元御史中丞张养浩】七忠祠【在府城西门内祀明建文时山东殉难兵部尚书铁铉礼部尚书陈迪刑部侍郎胡子昭监察御史丁志芳都督府断事高巍东平州吏目郑华济阳学教谕王省】薛王二公祠【在府城水面亭南祀明提学薛瑄治甲子考官王守仁】许忠节公祠【在府城内学道署西祀明江西按察副使许逵殉宸濠难公初为乐陵令以功陞佥事兵备武定皆有善政】双忠祠【在府城西门内华家井侧祀明末殉难巡按御史宋学朱歴城县知县韩承宣】章邱县青山神庙【在县南五十里文祖镇】女郎山神庙【在县北女郎山见寰宇记】神迹祠【在县南二十八里龙盘山上刘宋济南太守萧承之所立盖仿古郊之义】邹生祠【在县城东门外祀齐邹衍】四文公祠【在县儒学内祀唐文昭公房元龄元文简公刘敏中文忠公张养浩文穆公张起岩】双烈祠【在县城太仆行署南祀明嘉靖中烈妇杨氏侍女刘盛儿明万歴中诏建】邹平县长白山神祠【在城东七里】伏生祠【在县东北十八里祀秦博士伏胜即墓建祠】范文正公祠【在县西南三十里醴泉寺南祀宋范仲淹】淄川县郑司农庙【在县东十里山之阳祀汉郑康成】相公祠【在县北三十里傅家庄南俗传记唐徐世勣祠后有墓按邑志辨云是北魏傅永祠墓】王高士祠【在县东南梓潼山后洞祀宋王樵后有墓】长山县感应公庙【在县故城内未详何神水旱蝗疫祷之辄应】陈仲子祠【在县城南街】董孝子祠【在县南二十里祀汉董永庙西北三里有槐隂碑相传织女下配处】范文正公祠【在县南一里又一在天井泉旁公知青州时以事过长白有诗谕乡人今刻石祠中宋治平二年建】孙少府祠【在县旧治东北祠后有墓元长山尉逸其名因孝河病涉搆桥不成勤事而死民为立祠】新城县齐桓景二公庙【在县治东戏马台上】三贤祠【在县东北五十里锦秋湖上祠周鲁仲连汉诸葛亮宋苏轼】忠勤祠【在县西南半里许祀明防议王重光】忠孝祠【在县西半里祀明赠光禄寺少卿王象复赠知县王与防】烈节祠【在县城西关祀明烈妇郝氏】齐河县晏公庙【在县城东门外水神】齐东县龙神庙【在县城东门外祈雨辄应】济阳县龙神庙【在县城南门外】禹城县神禹庙【一在县城内一在县城西具邱上】临邑县龙女庙【在县城东门外祷雨甚应】长清县丰施侯庙【在县东南六十里隔马山山东北曰神林有神君祠祠前一潭祷雨辄应歴封丰施侯唐宋碑刻存焉】耿将军祠【在县城东关祀汉耿弇】焦孝女祠【在县东二十里鸡儿屯街】严公祠【在县西五十里祀元鲁国公严实】陵县东方先生祠【在县东北二十五里神头店即古厌次故城祀汉东方朔宋绍圣中赐额达隠元符中封智辟侯有晋夏侯湛画像赞唐顔真卿撰记碑】徳州河神庙【在州城西关河上祀卫河神】顔鲁公祠【在州城西门外卫河月堤上祀唐平原太守顔真卿】徳平县建信侯祠【在县东南二十里墓前祀汉娄敬后周显徳中建】葛公祠【在县城东门外祀明尚书葛守礼諡端肃】平原县管少丞祠【在县治东】
　　兖州府
