<!-- { "loadSidebar": true } -->
　　正始二年太仆陶丘一永宁卫尉孟观侍中孙邕中书侍郎王基荐曰臣闻龙鳯隐耀应徳而臻明哲潜遁俟时而动是以鸑鷟鸣岐周道隆兴四皓为佐汉帝用康伏见太中大夫管宁应二仪之中和总九徳之纯懿含章素质氷洁渊清虚澹泊与道逍遥娱心黄老游志六艺升堂入室究其阃奥韬古今于胷懐包道徳之机要中平之际黄巾陆梁华夏倾荡王纲弛顿遂避时难乗桴越海羁旅辽东三十余年在干之姤匿景藏光嘉遁养浩韬韫儒墨潜化旁流畅于殊俗黄初四年髙祖文皇帝畴咨羣公思求隽乂故司徒华歆举宁应选公车特徴振翼遐裔翻然来翔行遇屯厄遭罹疾病即拜大中大夫烈祖明皇帝嘉美其徳登为光禄勲宁疾弥留未能进道今宁旧疾已瘳行年八十志无衰倦环堵筚门偃息穷巷饭鬻糊口并日而食吟咏诗书不改其乐困而能通遭难必济经危蹈险不易其节金声玉色久而弥彰揆其终始殆天所祚当赞大魏辅亮雍熙衮职有阙羣下属望昔髙宗刻象营求贤哲周文启以卜良佐况宁前朝所表名徳已着而久栖迟未时引致非所以奉遵明训继成前志也陛下践祚纂承洪绪圣敬日跻超越周成每发徳音动谘师傅若继二祖招贤故典賔礼隽迈以广缉熙济济之化侔于前代宁清髙恬泊拟迹前轨徳行卓絶海内无偶厯观前世玉帛所命申公枚乗周党樊英之俦测其渊源览其清浊未有厉俗独行若宁者也诚宜束帛加璧备礼徴聘仍授几杖延登东序敷陈坟素坐而论道上正璇玑协和皇极下阜羣生彜伦攸叙必有可观光益大化若宁固执匪石守志箕山追迹洪崖参踪巢许斯亦圣朝同符唐虞优贤扬厉垂声千载虽出处殊途俯仰异体至于兴治美俗其揆一也
　　辞丞相疏　　　　　　　　【苻秦】王　猛
　　臣闻乾象盈虚惟后则之位称以才官非则旷郑武翼周仍世载咏王叔昧宠政替身亡斯则取成败之殷监为臣之烱戒窃惟鼎宰崇重防路太阶宜妙尽时贤对休命魏祖以文和为公贻笑孙后千秋一言致相四裔吲之臣何庸猥而应斯举不但取嗤邻逺实今为卤轻秦昔东野穷驭顔子知其将弊陛下不复料度臣之才力私惧败亡是及且上亏宪典臣何顔处之虽陛下私臣其如天下何愿回日月之鉴矜臣后悔使上无过授之谤臣防覆焘之恩
　　谏伐髙丽疏　　　　　　　　【唐】房龄
　　臣闻兵恶不戢武贵止戈今上古所不臣者陛下皆臣之所不制者陛下皆制之矣为中国患无如突厥而大小可汗相次束手弛辫握刀分典禁卫延陀铁勒披置州县髙昌吐浑偏师扫除惟髙丽厯代逋命莫克穷讨陛下责其弑逆身自将六军征荒裔不旬日拔辽东虏获数十万残众孽君缩气不敢息比功较徳万倍前王且陛下拔将于行伍之中取士于凡庸之末加以留情坟典属意篇什笔迈钟张辞穷班马抚万姓以慈遇羣臣以礼褒秋毫之善解吞舟之网逆耳之谏必听肤受之愬斯絶降乗吮思摩之疮登堂临魏徴之柩哭战亡之卒则哀动六军负填道之薪则精感天地众美兼备臣深为陛下惜之重之爱之寳之易曰知进退存亡而不失其正者其惟圣人乎盖进有退之义存有亡之机得有丧之理为陛下惜者此也传曰知足不辱知止不殆陛下威名功烈既云足矣拓地开疆亦可止矣边夷丑种不足待以人义责以常礼古者以禽鱼畜之必絶其类恐兽穷则抟茍救其死且陛下每决死罪必三覆五奏进蔬食停音乐以人命之重为感动也今士无一罪驱之行阵委之锋镝肝脑涂地魂魄无归老父孤儿寡妻慈母望槥车而掩泣抱枯骨以摧心足以变动隂阳伤害和气实天下之痛也使髙丽违失臣节诛之可也侵扰百姓灭之可也长能为中国患夷之可也今无是三者而坐敝中国为旧王雪耻新罗报仇非所存小所损大乎臣愿下沛然之诏许髙丽自新焚陵波之舩罢应募之众自然华夷庆愿逺肃迩安即死骨不朽
　　奏三氏学廪米疏　　　　　【明】葛守礼
　　该本部仪制清吏司案呈奉本部送礼科抄出钦差巡抚山东等处地方都察院右佥都御史李中题据山东布政司呈防臣批据孔顔孟三氏子孙教授司廪膳生员孔公戡等呈称本司生员原无廪増附学名色先于嘉靖九年间巡抚山东刘御史奏准将本司生员比照州学事例考定廪増各三十名以为学业之劝然诸生虽系免差中间贫窭甚多廪膳徒建虚名増附亦无供给缘由缺此赡养无资肄业等因议照孔顔孟三氏子孙乃大圣大贤苗裔故我国朝累加崇褒之典洪武二年特设教授司矣正綂九年又许就科目矣成化元年又増定嵗贡矣嘉靖九年皇上俞抚臣之议准照州学例设廪増各三十名贡亦如之其制渐以备矣所未备者廪米耳盖廪米所以养士其他郡邑生员俱有廪米而三氏子孙既有廪膳之名尚未有廪米之实岂有所靳于此哉特一时之未讲耳今生员孔公戡等既呈前来而该司与提学道防议明白相应议处如防俞允乞勑该部再加查议上请定夺仍行臣查照钦遵施行等因奉防该部知道钦此钦遵抄出送司案呈到部看得巡抚山东地方都察院右佥都御史李中题称孔顔孟三氏子孙教授司于嘉靖九年准照州学例设廪膳三十名未备廪米乞照他郡邑廪膳生员事例议添以便肄业一节为照孔顔孟三氏子孙乃大圣大贤之后我朝特许另设教授司以作养之又许就科贡以臻向用嘉靖九年皇上又准照州学例设廪増三十名规制已备但各府州县俱有廪米养赡生徒而三氏教授司未经议设为阙典今既该彼处巡抚官查议具题前来相应依议合候命下本部移咨都察院转行山东抚按官将三氏教授司廪膳生员查照原议行兖州府所属通融处给廪米以助养赡庶各生肄业朝廷所以优遇之典无遗矣谨题诏从之
　　开泇河疏　　　　　　　　【明】傅希摰
　　治河当视其大势虑患务求其永图顷见徐邳一带河身垫淤壅决变徙之患不在今秋则在来嵗幸而决于徐吕之下犹可言也若决于萧砀之上则闸河中断两洪俱涸矣幸而决于南岸犹可为也若决于北岸则不走张秋必至丰沛矣臣悉心讲求切惟禹之治水顺水之性耳今资河为漕方强水之性以就我虽神禹亦难底绩惟开创泇河置黄河于度外庶为永图耳泇河之议尝建而中止谓有三难而臣遣锥手步弓水平画匠人等于三难之处逐一勘踏起自上泉河口开向东南则起处低洼下流趋髙之难可避也南经性义村东则葛墟岭髙坚之难可避也徙陟沟河经郭家西之平坦则良家城侯家湾之伏石可避也至于泇口上下河渠之深浅不一湖塘之绎络相因间有砂僵无碍挑穵大较上起泉河口水所从入也下至大河口水所从出也自西北而东南计长五百余里比之黄河近八十里河渠湖塘十居八九源头活水脉络贯通此天之所以资漕也昔尚书朱衡之开新河都御史潘季驯之开邳河权救一时其情事忙促工费浩大难以名言今虽尚幸无梗然相时度势要之不免卒有不虞而后竭天下之财力以通咽防何啻如新河邳河情事之汹汹而已哉若以十年治河之费成泇河泇河既成黄河无虑壅决矣茶城无虑填淤矣二洪无虑艰险矣运艘无虑漂损矣洋山之支河可无开境山之闸座可无建徐口之洪夫可尽省马家桥之堤工可中辍今日不赀之费他日所省抵尚有余也
　　请开泇河酌濬故道疏　　　　【明】李化龙
　　河自开归而下合运入海其路有三繇兰阳道考成至李吉口过坚城集入陆座楼出茶城而向徐邳名浊河为中路繇曹单经丰沛出飞云桥泛昭阳湖入龙塘出秦沟而向徐邳名银河为北路繇潘家口过司家道口至何家堤经符离道睢宁入宿迁出小河口入运名符离河为南路南路近陵北路近运惟中路既逺于陵亦济于运前督臣排羣议兴兹役竟以资用乏絶不得竣事然自坚城以至镇口河形尚尔宛然为今之计唯守行堤开泇河其善有六其不必疑有二泇河开而运不借河有水无水听之善一以二百六十里之泇河避三百三十里之黄河善二运不借河则我为政反得以熟察机宜而治河善三估费二十万金开二百六十里比宋尚书新河事半功倍善四开河必行召募春荒役兴麦熟人散富民不苦赔穷民得资养善五粮船过洪必约春尽实畏河涨运入泇河朝暮无妨善六为陵捍患为民御灾无疑者一徐州城向苦洪水暴至泇河既开徐民之为鱼者亦少无疑者二
　　开泇河后经理河渠疏　　　　【明】李化龙
　　泇河业已通漕但直河一段沙浅韩庄台庄郄山一带尚多浅狭因行司道官督率各府佐于直河之南另挑支河三十里于王市等处建闸三座于彭家口台庄等处各加展濬至一万二千三百丈足行全运臣之料理泇河者如此又念徐邳之间黄河大涸至不通舟因行司道官督率各府佐将塘池马家浅髙家滩各挑月河一道拷防湾大加疏濬牛角湾张孤山范家山等处俱大加开辟令黄水顺流南下不复旧年景象矣臣之料理黄河者如此又念南阳西堤频年为黄水壅激湖水齧蚀已多恐昭阳湖渐髙则黄河渐北因而穿漕是又一李家口也因令各官集料鸠夫将南阳运河西崖钉桩下埽实土筑堤以遏湖波又将单县陈灿楼决口堵塞以絶来源臣之料理南阳一带漕堤者如此
　　查理漕河疏　　　　　　　【明】常居敬
