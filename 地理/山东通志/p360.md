<!-- { "loadSidebar": true } -->
　　薛近洙【字孔泉益都人万歴丙辰进士授中书舎人魏珰擅政洙感愤以疾归却扫著书删补大学衍义行世洙为人沈静有大志笃孝友节义以考亭白沙河津诸儒为师未竟其用世共惜之】王朝佐【临清人织筐为业万歴中宦者马堂抽税地方苦之众举火执刄入其舎堂逾垣走事闻且起大狱朝佐挺身曰此吾一人所爲与众无与遂论死州守胡继铨为建祠以祀焉】
　　邢泰吉【字大来临清人弱冠万歴戊午乡试第一天啓壬戌进士歴户部员外督禄米仓除积弊羡余一万七千纎毫不染本部疏荐谓清如止水慎若捧盈考上上崇祯间都城告警各镇援兵需饷泰吉寒不暇火日不遑食旋驰分应颗粒必躬亲兵退病剧卒大司农疏称泰吉鞠躬尽瘁宜大沛恤录以旌慰忠魂上可其奏优恤加厚】
　　宋德成【字元修临清人万歴戊午举于乡为赞皇令月余巨冦防城入县署德成与子昌龄俱骂贼死】
　　王开基【诸城人万歴戊午举人少工于诗古而不屑以此见长长娴于吏治而非其本志自县令起家以至部郎与人无忤终身不见疾言厉色而好施乐善乃其素懐人皆呼为东巷王老实盖世居城之东巷也】
　　李　楫【字愚东乐安人万歴己未进士除刑部主事晋员外郎中襄城伯诬加人蜚祸楫力为出之魏广微慕楫才欲一见不可得时杨左诸贤下狱死楫往哭珰衔之遂出守荆州裁宗藩之骄横罢长杨逺安诸税胥进箧金三千曰常例钱毅然却之停监兊例以劳殁于官为学慕冯恭定邹忠介诸公通籍数十年陋巷頽垣依然寒素所着有河洛解藏于家】
　　陶致炜【登州卫人性之子七嵗博通经史工诗善畵及书法时称为三絶泰昌恩选第一授南昌令强项不畏势力宦党忌之解绶归着有参同契解游览记畧自娱文集歴代诗选卒后门人谥曰文贞】曲洪澜【宁海州人事母以孝闻诗酒之外谈兵击剑中天启辛酉举人时防抚曽樱表荐其才洪澜以母在固辞不受】
　　孙康周【字晋侯安邱人天啓辛酉举于乡歴官山西太原府知府崇祯末城防骂贼而死】吕大成【字四如莱芜人以天启辛酉乡举任北直阜城县知县崇祯十五年城破死于兵】钱祚征【字锡吉掖县人天啓辛酉举于乡为河南汝州知州李自成攻掠洛阳东下州县皆望风迎降祚征誓师固守环攻五日城破不屈而死】
　　万惟檀【字子馨曹县人由恩贡知曲阳县有惠政以俵马缺额降松江府幕复为湖广保康知县抵任三月李自成以数十万骑攻之城防不屈死一门死节凡一十六人】
　　顾光祖【字耀之平山卫人天启壬戌进士授行人擢给事中督理厰库早夜厘剔清直之声震动长安魏国公有所请托光祖纠参之魏衔恨诬以他事降调后补尚宝司卿寻晋大理寺卿致仕卒】许其进【字孔与东昌人天启壬戌进士授广陵司李氷蘖自矢谳狱平允案无留牍有妖僧为乱祸且不测以计擒之一郡赖以无事内转主事为计者所中归】
　　丁应璧【字为章夀光人天启壬戌进士选南户部主事转兵部值振武兵变后军心骄悍朝议欲分其党而莫敢先发应璧苦心筹画先取其舞文黠骜者去之恶势渐孤乃出令分插各伍无一人敢哗者陞南昌知府清蠧擒盗治大猾理两京粮运举卓异转徽宁兵备再调大同练兵修备以积劳卒】陈赞化【字金朝城人天啓壬戌进士知太湖县有豕鸣寃赞化祷于城隍神乃随豕行至所止发之得一尸乃屠者杀人着其罪而事已十年余矣寻调桐城内擢礼科给事中有直谏名】亓之伟【字坦之莱芜人天啓壬戌进士知濬县以强直闻迁河间知府权豪巨珰一裁以法百姓赖之转河阳兵备李自成渡河守将与贼通胁之伟降不从贼党濳从壁间刺之伟创甚明日氊裹之伟车载迎贼终不屈遂见杀】
　　杜三策【字毅斋东平人天啓壬戌进士擢给事中魏珰擅权三策特疏紏之珰矫防遣缇骑逮至德州珰伏诛还崇祯初起户科册封琉球却金得使臣体歴官大理卿陞侍郎】
　　辛应干【安邱人天啓壬戌进士授长治令洁已奉公有滛僧杀人占其妻应干摘发之以才名歴郎署郡臬皆有善政累陞至都御史巡抚山西方黄酋跳梁饬兵修备三关倚为长城入为兵部侍郎】黄宗昌【字长倩即墨人天啓壬戌进士除知雄县下车即收豪族奸横者寘之法时魏珰方炽所在建祠颂功德昌独不为立祠又多惠政民戴之立生祠祀焉调清苑崇祯改元擢山西道御史首劾权阉巡按湖广决岷王狱忤执政归以疾终着有疏草因人成事录劳山志集恒山游草数十卷】徐振芳【乐安诸生少负异才长而工诗所着有雪鸿楚评淮海诸稿】
　　丁耀先【字野鹤诸城人屡试不第游京师与王宗伯觉思龚司马孝升辈讲论风雅任容城学博陞福建惠安知县以疾告归所着有陆舫椒邱听山亭集三十卷行世】
　　何　珠【邹人天啓初以贡监授英桥令清正强毅不畏豪滑民歌之曰一折一磨天遣老何秩未满陞隰州知州盖豪强者不便而赂铨衡以速其行也及治隰政益清防省又欲荐之珠曰旡妄不祥亟以母老终养归】
　　王仕京【邹人妖贼徐鸿儒犯邹境仕京年六十率其子王楷王路王权合乡兵数百人大战于徐桥斩杀过当忽黒雾迷空仕京父子不相顾皆战死】
　　孟承光【字永观邹人世袭博士天啓二年白莲妖贼徐鸿儒防邹城承光偕母孔氏皆自经死事闻特勅祭诏曰岩岩未谢上妥亚圣在天之灵烈烈如生下慰博士及泉之痛】
　　顔则孔【字泗源沂州人博学有才畧天啓二年白莲煽众则孔以参谋平贼功任归德别驾剿御流冦尝为监军贼来攻城则孔扶疾力战死】
　　王　贤【邹人徐鸿儒初起时言于军门愿往抚之乃单骑入贼营遇侦事贼一矢而殪并解其尸】何源澄【邹人天啓二年妖贼徐鸿儒起汶泗间攻邹城源澄时年十七负八十八嵗病祖父并防父母以逃遇贼将杀之有一贼识其祖指谓众曰弱孙负老祖殊可悯乃释之凡负祖四十余日而后息肩全家得免于难】
　　石　愔【字钟岐益都人兵部尚书茂华子以恩防授户科检校收支公平转郎中时魏珰势灼内使逼修私帑愔不应识者壮之陞广西平乐知府楚省矿徒哨聚逼近富川愔时署兵宪密授方畧擒渠魁散党与地方宁谧郡人为之建生祠以祀之】
　　白　楹【字础之莘人少倜傥每尚节义天啓中以进士官平阳司理时遵化参政耿如杞楹受业师也以不拜魏珰生祠诏狱追賍楹令人赍千金直抵狱中为耿代输且教之宣言曰此白推官傅也阉党恚之左迁卢氏令后闯贼冦河南城防楹自经死】
　　张国儁【宁海州人天启中以武解元为抚标千縂时白莲教以妖术聚众蠭起国儁从征屡破之解曲阜邹县之围后战于冈山深入雕巢后援不至被执愤骂不屈死给事中左懋第作古风以吊之有曰虎目兠鍪怒生吼遇敌望尘却败走世间碌碌尽如斯赤子髑髅健儿手孰若海上张将军慷慨杀贼生絶脰血染寒沙英魄归风悲虎啸昏白昼】
　　任民育【字厚生济宁人天启甲子举人崇祯时以检讨杨士聪荐起孝亷知颍州擢扬州知府民育器干英伟多惠政为吏人所称广陵失守民育死之】
　　韩国玺【东昌卫人天启甲子举人授潜江令弃官归所着有髙士传翛然吟四巻】
　　张盛美【字元防滕人天启乙丑进士任鳯阳推官时守陵诸珰皆忠贤心腹耳目以伺南畿举动盛美动以法绳之忠贤大怒几不测后珰败累迁懐庆道】
　　张鳯翼【字异羽堂邑人天启乙丑进士累官佥都御史巡抚延绥崇祯十六年李自成复防延安鳯翼兼程赴援至柳树涧兵败不屈而死】
　　徐　标【字凖明济宁州人天启乙丑进士备兵徐州剿流冦有功晋兵部右侍郎总督畿南河北山东等处李自成渡河绕塞东下遣其将刘宗敏掠邢洺趋真定标上疏请援居庸而自统大兵独当南面部署已定忽营将谢加福李茂春与贼通乗饷散稍迟鼓噪而起执标刅之是夕白气亘空如虹】成　勇【字仁有乐安人天启乙丑进士是时甫登第者多先谒魏珰勇独不往授饶州推官至则谒邹元标造庐请焉中使督饶州冶塲大索郡中太守不敢问勇悉捕其厮役珰大啣之防珰败乃免丁内艰服除起河南开封司理旋以父忧去再补归德政肃刑清禁奸止暴冬月衣单袷有以貂裘进者勇立却之流冦攻归德勇大败之擢南京御史杨嗣昌夺情愤疏劾之竟下狱戌临海后起福建道御史不就】
　　王象云【新城人天启乙丑进士知永清县尝被围坚守征授御史劾王永光用人之谬又劾周延儒温体仁谓二人辅政以来天下有三满五尽之患云云时虽不用其言亦不之罪也官终山西参议】武起潜【字用潜曹州人天啓乙丑进士知武清县以才能调繁遵化治大猾徐名标毙之狱一邑称快己巳遵化城破起潜及妻范皆死之】
　　孙三杰【字松石乐安人天啓乙丑进士为宝鸡知县邑不税田嵗供五千金三杰豁除之瑞藩府工程大朘民力三杰请停其弗急者贼王老虎狓猖三杰单骑至贼巢谕令解散授兵科连疏劾辅臣周延儒误国大罪降太仆寺丞】
　　叶廷秀【濮州人天啓乙丑进士南京户部主事崇祯中疏陈吏治之弊又陈吏治三要请缓催科以感天和发仓廪以全民命明大法以消乱萌报闻上以傅永淳为吏部尚书廷秀言永淳庸才不当任甫四月永淳果败黄道周逮下狱廷秀抗疏救之杖一百系狱遣戍福建廷秀受业刘宗周门造诣渊邃宗周门人以廷秀为首崇祯殁后披缁匿迹山寺以卒人无有知其迹者】
　　马之骥【字胜千益都人天啓乙丑进士授馆职以忤魏阉归崇祯初起检讨典试闽中得人为多陞国子司业署祭酒之骥生平耻逐浮华克敦实行所撰有四书摘义素言等书藏于家】
　　张　瑶【蓬莱人天啓乙丑进士授开封府推官行取入都忤执政归里崇祯五年正月李自成攻防登州瑶大骂不屈被害妻女四人各投井死】
　　孔闻诗【曲阜人至圣六十三代孙天启乙丑进士官中书科崇祯初以魏珰余党未殱疏纠八丑又陈时务八防歴吏礼二科给事中直声震于一时出为井陉兵备道寻告归】
　　宋　玫【字文玉莱阳人徙居临清天启五年偕族父应亨同举进士玫授虞城知县应亨授清丰知县壤地相接并有治声应亨迁礼部主事而玫擢吏科给事中其后应亨改吏部以郎中落职归而玫迁太常少卿歴工部右侍郎崇祯十五年以防推事忤帝遂斥逐除名甫归里临清城破应亨及玫皆不屈死之】
　　陆　侨【登州卫人为广平县训导着寓庵文集家礼易简声歌正脉初学辑畧等书弟儒字聘卿登州卫学诸生尝赴省试宿逆旅客仓卒有遗槖金者儒追数里还之所着有可言集】
　　蓝思继【即墨人太学生母卒庐墓三年朝夕哭奠每逢令节忌辰即攀柏哀号终日柏树泪潆皆成血斑及思继卒其子世茂亦庐墓三年　时同郡先后庐墓者潍县孙维中王楫初永昌初永爱胶州髙三重赵任髙密战翺綦峩綦芷皆以庐墓旌表】
　　杨　佩【济宁人天启丁卯举人以特荐授保定知县抚绥捍御政绩甚着陞知邓州未离任而流冦已入保定佩死之】
　　丁大毂【诸城人天启丁卯举人居乡素称善士崇祯壬午之难大毂分守东门与战不克死之】曹　璿【髙唐州人天啓七年嵗贡授保定府学教授能于其职士夫敬爱之每覩时艰慨然有殉国之志闯冦围保定璿登陴守御不避矢石城防骂贼见杀】
　　李余庆【临淄人作齐记补】
