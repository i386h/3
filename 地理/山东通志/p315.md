<!-- { "loadSidebar": true } -->
　　史继民【世祖时为招逺县尹先是民鲜知礼继民定为吉防军宾之仪每朔望集士子于明伦堂讲习开导令其教化乡里三年之内翕然同风称文物焉】
　　张元礼【泰定时以指挥守寜海州有剧贼据文登县分冦州境元礼昼闭城若自守状而一夕驰至文登尽抜其寨贼党悉就擒民赖以安】
　　【附】郭侃【知寜海州详东昌府】陈子恒【招逺尹详人物】张起岩【登州同知详人物】
　　明
　　周　斌【字斐臣浙江钱塘人洪武初知登州后陞州为府即以斌知府事创建规模措施尽善至今称贤守者以斌为第一】
　　林　弼【福建人洪武时知登州府慈恵爱民政平讼简尤以文学著名训廸士子】
　　毕汝舟【直武清人洪武时知登州府亷明正直郡邑称治民甚懐之】
　　段　坚【陜西兰州人洪武时初任福山知县寻陞知登州府持身刚正器识宏逺常以道义自任学者宗之】
　　朱希顔【南直江都人洪武时为登州府同知兴学校崇教化锄强抑豪名强干吏】
　　严　节【洪武时知黄县在任九年民安其治陞顺天府丞因立祠祀之】
　　张　鳯【洪武时知文登县亷明正直刚毅果断恵济惸独兴崇学校去后人愈思慕之】蒋　贤【南直武进人永乐时知蓬莱县公亷勤慎赋役均平厯九载男妇皆以蒋父呼之】张　哲【陜西蒲城人宣徳时知招逺县寛慈仁恕百姓乐之】
　　戴　瑶【河南汝寜人正统时知登州府修建学校公署不伤财不劳民人服其恵】
　　林元美【福建闽人正綂时知宁海州时州置两衞军多于民习俗暴戾讼无虚日元美抑衞伸民用潜移黙化之术卫军且多感之有二僧丐于市元美诃之见其色动执讯之乃隣境逸狱盗也人咸服其神】
　　郭　容【字子仁山西浑源州人成化时知寜海州时州有任姓豪滑乡人畏之目为任虎容未下车潜得其不法事甫任事輙缚而杖杀之州人大快尝谓牧令之责实兼教养因条具利民化俗十六事于监司请行之】
　　娄　鉴【北直献县人成化时知栖霞县莅政公勤抚善良抑豪滑以明察着闻】
　　李　勉【山西祁州人成化时知招逺县仁慈爱民终任三年狱中无一囚系巡按特表其贤】胡　昻【山西定襄人成化时知招逺县亷能明断以公道称】
　　徐　问【字用中南直武进人治时知登州府时滨海多盗问广设方畧盗薮为之一空】李　钺【山西太平人治时知蓬莱县以亷干迁登州同知尝因登临之暇疏见闻善恶于蓬莱阁以寓儆励闻者莫不猛省】
　　刘　渊【北直安肃人治时知黄县政尚寛和民有争讼必先召入私署委曲开导使自相悦服而后已暇则出郭问民苦随事施济无不惬愿常夜行城市中闻纺织与吟诵声必流连徃复俟其既辍而后归次日召而慰劳之以是民皆勤于耕读而俗亦近古】
　　李　敬【山西大同人治时知文登县知大体急先务有良吏风】
　　冯　昆【苏州人正徳时知登州府时土冦扰乱之余人民逃散土地荒芜昆招集流离捐给牛种免其租徭禁其侵扰数年之内闾阎复业生聚繁衍渐复成之盛百姓感之于去官之日皆醵金助装昆坚辞不受乃建祠祀焉】
　　郑　漳【字世绩福建同安人正徳时知登州府恬淡简黙尝书真西山四事十害于屏时以自警逾二年迁秩去百姓遮道留之】
　　申　良【字延贤山西髙平人正徳时知招逺县防土冦起胶莱间良预为战具冦再至皆斩却之后调知诸城招逺皆有保障功民怀其徳各图像祀之】
　　陈　韬【山西大同人正徳时为莱阳主簿土贼攻城韬率众死守城陷被执不屈死之】温如玉【字孟醇湖广郧阳人嘉靖时由监察御史出为山东海防道时辽阳诸岛交匿无赖间出剽刼登莱之间时被惊扰如玉扬兵海上日厉水战方畧以张其势而宻遣指挥汤诏等招抚诸岛酋长约日来归并请于台省宥其已往编立保伍给田通市咸遵约束焉后以劳疾卒于官岛人莫不哀感】韦国贤【万厯时知福山县时中使矿税于山东到处恣横而陈增为尤甚增至福山国贤分庭抗礼増怒其不拜国贤厉声曰祖宗无此仪注増劾其阻挠诏逮之巡抚万象春疏救亦被劾】金友胜【登州卫世袭指挥使崇祯五年叛兵冦登州围城七日防抚孙元化遣部将张焘击之令友胜居守时官兵多受贼饵战初酣忽无故自却盖欲导贼入城见友胜巡防严宻不敢动是夕友胜登陴巡警至南门城外官兵发大礟仰攻之友胜遇害贼从东门入其故友耿仲明收其尸殓之】吴世【河南洛阳人崇祯时知黄县叛兵陷城世扬骂贼死之】
　　梁　衡【崇祯时知莱阳县叛兵围莱阳城衡屡撃却之】
　　张竒功【崇祯时为登标叅将防守黄县叛兵攻城力战而死】
　　熊奋渭【崇祯时为驻防黄县守备叛兵攻城与叅将张竒功同力战死】
　　张国辅【崇祯时为黄县丞叛兵陷城国辅死之】
　　莱州府
　　汉
　　张　敞【字子禹河东人宣帝时为胶东相上书言治剧郡非赏罚无以劝善惩恶吏追捕有功効者愿得一切比三辅尤异上许之敞至胶东明设购赏令羣盗自相斩捕除罪吏追捕有功者上名尚书调补县令数十人由是盗贼解散国中大治入为京兆尹】
　　卓　荗【南阳宛人哀帝时为髙宻令寛仁爱民民不忍欺尝有言部亭长受米肉遗者荗曰亭长尔父母也子弟不当以时致敬乎遗而不受尔必谓亭长慢也受之而不从尔之欲尔故言之亭长殆不以情骫法者在任数年道不拾遗蝗不入境后迁京兆丞宻人涕泣留之】
　　杨　震【农华隂人安帝时东莱太守素着清白史有四知之语人称闗西夫子】
　　吴　祐【字季英陈留长垣人桓帝时为胶东相政尚简约以身化民民有争诉者輙闭阁自责然后断其讼以道譬之身到闾里为和解啬夫孙性私赋民钱市衣以进其父父曰有君如是尔何忍欺之促归伏罪性持衣自直具谈父言祐曰掾以亲故受汚名所谓观过知仁使归谢父还以衣遗之又安邱男子母邱长同母行市中遇醉客辱母长杀之祐谓长曰子母见辱人情所耻然白日杀人宥若非义刑若不忍以长无子使其妻侍狱中遂懐孕至冬尽行刑长囓指为誓嘱儿以报乃投缳死祐相胶东九年复迁齐相亦有贤声可称】
　　李　咸【字元卓汝南西平人灵帝时为髙密令政多循绩青州表其尤异后以年老乞归尝乘敝车犊牛使子弟御之遨游山水之间年九十卒】
　　【附】童恢【不其丞详人物】孔融【北海相详人物】王修【髙宻令详人物】
　　晋
　　宋　罴【懐帝时为长广太守时王弥冦青州罴不屈死之】
　　北朝
　　郑道昭【字僖伯荥阳开封人髙祖时光州刺史政尚寛厚不任刑威寻移刺兖州均有徳政】杨　逸【字遵道农华阴人髙祖时光州刺史防嵗饥檄所属郡县尽出仓粟以赈所司以不奉诏难之逸曰天子使逸总州事岂出纳之权不相属耶乃黜吏逺近闲之争先恐后事竣乃表称待罪帝反嘉劳之】
　　王　由【京兆霸城人明帝时东莱太守性狷介动必师古人皆钦仰之】
　　赵　翼【天水人明帝时平昌太守有治续】
　　郑　雏【天保时胶州刺史治行清洁有古良吏风】
　　王　昕【北海人天保时光州长史迁莱州太守会嵗饥人相食昕赈恤多方全活甚众】
　　隋
　　辛公义【陇西狄道人文帝时莱州刺史下车先至狱中验问十余日遣决咸尽方受新讼每日坐僚佐二人讯问商确有应禁者公义即自宿聴事曰刺史无徳导人至系人于囹圄岂有禁人在狱而心自安者罪人闻之咸自愧悔欵服后有欲讼者父老辄相劝曰小事何忍又劳使君讼者相让而止秋霖大水境内禾稼一无所伤帝知其贤陞扬州道黜陟大使】
　　宇文恺【字安乐周杞国公忻之弟文帝时莱州刺史学多技艺政尚慈恵莱人乐之】来防儿【字崇善扬州江都人炀帝时为平壤道行军总管兼检校东莱郡太守甫至莱辑禁旅料军实储糗粮市不易肆民不知兵军行有日忽闻杨感进攻洛阳召裨将旋军讨之众以无勅不可护儿曰感以帝逺在江都吾又将涉辽海故敢于谋逆尔公家之事知无不为専擅在吾不闗诸人也乃旋军进讨令子驰驿奏闻及帝降玺书嘉劳而　感已就擒矣】
　　唐
　　赵智【河南新安人太宗时莱州刺史事兄甚谨兄殁事嫂如事兄待兄子逾于已子莱人感化其徳凡兄弟争财皆不讼而自解后进光州刺史】
　　仇　源【太宗时为即墨令筑隄防水民免其害】
　　王义方【泗州连水人髙宗时为莱州司户叅军人知其为李义府所嫉莫敢近者惟门人员半千何彦先相往来母卒遂隠居不仕】
　　窦　琰【中宗时为北海令开渠引白狼河水溉田委曲三十余里因名窦公渠】
　　刘康乂【昭宗时为宻州刺史杨行宻陷密州康乂死之】
　　宋
　　杨　美【并州文水人太祖建隆三年改北海县为军以美为军使为政简易民皆爱之召还民诣阙乞留诏不许民恸哭而还】
　　崔颐正【河南封邱人太宗时为髙宻尉国子祭酒孔维荐其深明经术因迁直讲官】葛懐敏【真定人仁宗时为莱州团练使浊流砦兵乱怀敏曰此将不慎也遣一骑檄取为首者克期自缚否则全军皆坐于是首魁果自杀而余党亦解散】
　　张　防【懐州河内人仁宗时知莱州善于拊循而勤于讲武叶清臣尝荐其有将帅才因改知邢州以御边】
　　翟汝文【润州丹阳人徽宗时知密州宻滨海产盐时蔡京屡变盐法纵私贩扰民汝文穷治其党无少贷州应嵗贡牛黄汝文上言曰牛失黄即死非所以恵农宜输其直于官不当独私于密上从其请由是民困少苏】
　　韩　浩【相州人靖康时知潍州金兵攻城浩悉力死守及城陷与通判朱廷杰权北海县丞王允功司理王荐皆全家徇难】
　　【附】晁补之【知宻州详济南府】蔡齐【知密州详兖州府】宗泽【知莱州详东昌府】张掞【知掖县详青州府】苏轼【知宻州详登州府】田京【知宻州详总部】刘庠【髙宻教授详总部】孙瑜【知潍州详曹州府】许仲宣【知北海军详人物】
　　金
　　富察布展【世宗时潍州刺史清勤简静率由旧章不以开创多纷扰】
　　胡　嵩【武安人世宗时为即墨令政治修明尝破妖狐之怪人传颂之有异政碑】
　　房周卿【章宗时为胶西主簿常兴建学宫一时文风为之大振】
　　元
　　刘秉恕【邢州人世祖时淄莱路总管有疑狱死者六人秉恕覆验得实悉为平反人甚感之】张崇道【大名人世祖时知密州兴举学校教化大行民皆率循礼义】
　　真　闾【上都人至元间为宻州达噜噶齐劝农兴学百废具举秩满民立去思碑】
　　明
　　董　俊【洪武时知莱州府为政亷平寛严相济民立碑颂其徳】
　　潘　中【洪武时知平度州公平亷介以内艰归里僦民车而倍其值抵家民怜其贫甚反脱骖以赠之中因借以负土成坟期年仍送至州还其主并其所孶之驹】
　　赵　礼【洪武时知胶州胶为商舶辐辏之地吏多倚税为奸礼严禁絶之曰人出万死一生觅蝇头之利岂令若辈坐享耶逺近皆悦服】
