<!-- { "loadSidebar": true } -->
　　高密县　朱晏城【在县东南三十里卽晏平仲为齐相所食邑】凉台【在县西南五十里齐王避暑于此故名】龙且城【在县西南五十里楚将龙且筑以屯兵救齐】韩信坝【在县西五十里旧志信与楚将龙且夹潍水而阵囊沙壅水于此有石坝二行水流过坝时或怒号土人以占风雨又有韩信沟相传信旣下齐城望北有王气乃凿沟以泄之】高密故城【在县西南四十里汉县属高密国光武封邓禹为高密侯亦曰城阴城】夷安城【在县东南十五里北城社汉县属高密国明帝封邓珍为夷安侯水经胶水北过夷安县是也高密省于北齐隋复置在夷安城东南二十里今名故县社唐武德二年移治义城堡六年复迁夷安城寰宇记云县理之东南外城卽古夷安城也今按邑志所载山水古迹里数较之寰宇记偏西北十余里城郭坛壝皆元时所建齐乘指今治西北旧城为宋县则迁自元初可征矣】柜城【在县南三十里汉县属琅邪郡汉志注根艾水东入海今名柜城河】稻城【在县西南五十里汉县属琅邪郡齐乘云高密西南潍水堰侧土人呼堰为赵贞女防此卽稻城遗迹春秋称琅邪之稻汉有塘堰蓄潍水以漑稻因名其城武帝封齐孝王子定为稻侯卽此】高阳城【在县西北三十里汉县属琅邪郡成帝封淮阳王孙并为高阳侯一名胶阳亭隋大业末废今有高阳村】胶西城【在县东南三十里胶墨二水之间土人呼为朱晏城云卽晏平仲所食邑也墨水世谓之张奴水水经注云张奴水发夷安县东南阜下西北流歴胶阳县注于胶水之左东北为夷安潭风俗记曰淳于县东南五十里有胶阳亭故县也按此则胶西当作胶阳汉县属北海郡】郑康成故里【在故稻城旁郡国志稻城亦谓之郑城康成故宅在此后汉书孔融为北海相告高密县为康成特立一乡曰郑公乡广开门衢令容高车号为通德门史承节祠碑云比商山之四皓乡曰郑公类东海之于公门称通德卽指此也】北齐高阳城【在县北三十五里齐天保七年置今为高阳村见寰宇记邑志目为夷安城误也】义城堡【在县西北二里唐武德初置县于此】
　　卽墨县　钓台【在县北六十里沽水上相传太公居东海之滨垂钓于此】姑尤【在县西北六十里齐之东界左传聊摄以东姑尤以西是也】明堂故址【在县西南三十八里女姑山北汉志注不其县有明堂武帝所造】田横岛【在县东北一百里齐田横率五百余人栖于此】不其城【在县西南二十七里一作不期汉置县属琅邪郡武帝太始四年帝幸不其是也晋于此置长广郡】臯虞城【在县东北五十里汉县属琅邪郡武帝封胶东康王子建为臯虞侯】壮武城【在县西六十里古夷国汉置县属胶东国文帝封宋昌为壮武侯】粥熟城【在县东南八里旧志云汉邑】郑康成敎授处【在县东南四十五里不其山下三齐记郑康成敎授不其山下井中生草大如防叶长一尺余坚韧异常土人名曰书带草】
　　武定府
　　惠民县　厌次城【本汉县名故城在陵县之神头镇又阳信东南有富平城此系东汉之厌次其治马岭城者则晋与元魏之厌次也北齐废厌次隋开皇中复置至唐贞观中置棣州于厌次县县为附郭随州以迁一徙于陷棣州在县东南四十里此唐之厌次也再徙于古城在县东南六十里此五代之厌次也三徙于乔家庄卽今治乃宋元之厌次也城内东察院本厌次故治中有史良臣县防题名记明治凡州不设附郭洪武元年省厌次入州】棣州城【州凡三徙一在县东南四十里唐贞观中置棣州于厌次县卽此城外周九里内惟一里土人谓内阯为王府紫城盖唐歴封其子为棣王者四故云西北有通天台东南有鬬鸡台城南曁东距土河各十二里唐太和二年大水坏棣州城五代时华温琪为棣州刺史徙新州以避河患世名故治为陷棣州一在县东南六十里卽华温琪所迁也城周九里南距大清河西曁北距土河各仅一里宋大中祥符中河北转运使李士衡奏徙今治世名故治为古城今治本阳信界之乔氏庄城中突起处名乔子头】蛤□盐池【在县南境唐书棣州有蛤□盐池歳产盐十万斛李真卿以棣州入朱滔独蛤□为李纳所据以专其利后棣州入王武俊纳乃筑垒以守谓之三云】谢恩台【在县北三里相传为谢金章宗赈恤筑】驻驆台【在县北一百里八方泊明宣宗亲征汉王高煦驻跸于此】鸡鸣台【在县治正衙后圃井南】
　　青城县　青城乡【在县南境本汉梁邹县地金天兴间始置青城县寻废元太宗七年复置明洪武二年省入邹平齐东十四年再复仍割邹平二乡武定二乡齐东四乡以广之其自邹平割入者青城乡其一也】
　　阳信县　阳信故城【在县西南五里汉县属渤海郡高祖封吕靖为阳信侯水经屯氏别河东北迳阳信县故城南是也今有截河铺隋置棣州治阳信卽此俗名城子务按邑志西北有博昌千乘二城本之寰宇记攷元魏地形志乐陵郡领县四次曰阳信注云治阳信城此汉属渤海之古阳信也又有乐陵郡领县五首曰阳信注云有千乘博昌二城此则刘义隆于故千乘地置郡而魏因之者也千乘本在博兴乐安之间于此何预旧志沿误今正之】富平城【在县东南四十里齐乘云张安世子延寿徙封之邑水经云商河东北流迳马岭城西北而流屈而东注南转迳城东又东北迳富平县故城北分为二水入海卽此富平也按西汉富平明帝改为厌次其故城在陵县东北二十里相距甚逺不应在此岂张之故封本陈留之富平徙邑于此仍其故号欤城与旧武定州接壤州志云富平城在州东四十里】黄巾寨【在县东南二十五里相传为汉东郡太守曹操追击黄巾贼于此】邵城【卽富平城晋邵续与段匹碑弟文鸯合兵攻石勒屯兵于此故名卽今之桑落墅也元魏志注城中有铁柱神】马岭城【在县南钦风镇之南商河故渎所迳水经注城在河曲之中是也晋为厌次治元魏因之宋大中祥符中迁棣州于阳信南界乔氏庄而置阳信于厌次故城亦此也】
　　海丰县　无棣【在县西北境管子所云北至于无棣是也】秦台【在县东北五十里相传始皇望仙所筑】千童城【在县西南境寰宇记秦始皇遣徐福将童男女千人入海求蓬莱不死之药筑此城以居之汉置县属渤海郡水经注无棣沟东南迳千童县故城东是也今乐陵有干童乡亦故县地】信城【在县北十里城周六七里形如磬折而缺其西南今名信城里旧志云韩信下齐所筑又县北八十里有广武城云李左车所筑又县北三十里有龙且城】月明沽【在县东北寰宇记云西接马谷山东滨海煮盐之所也】无棣城【在县西北二十里五代周置保顺军宋移无棣县治此元为东无棣县西无棣在直棣庆云县境内】
　　乐陵县　燕畱城【在县北境郡国志云卽齐桓公割地与燕处管子谓桓公曰北伐以燕为主反其侵地柴夫吠狗是也注云二邑名】重合城【在县东南境汉县属渤海郡今谓之重合乡又县西为千童乡城见海丰县下】乐陵故城【在县东南二十里汉县属平原郡水经商河东迳乐陵县故城南是也元魏永平中徙治于县东五十里唐贞观中徙于咸平镇明洪武中徙于富平镇卽今治】东乡城【在县境见后魏地形志注】鬲津城【在县西南隋置县以河为名唐贞观初省入乐陵】福城【在县西北唐贞元中淄青所守福城戍也】
　　商河县　朸城【卽今县治齐之麦邱邑汉置朸县属平原郡又帝封齐悼惠子辟光为朸侯亦曰朸乡城水经河水东北迳朸乡是也邑志云隋开皇十六年于朸故城置商河县唐武德中筑城周三里许盖卽其遗址也】寛河镇【在县东三十里镇在商河之北马颊河之南】凤台【在县东南三里相传昔有凤仪于此】王彦章城【在县东南二十里相传为梁王彦章所筑】千戸营城【在城东北四十里城周四里许相传为元时张千戸所筑】
　　滨　州　段台【在州城西北隅不详所始齐乘云齐将段子明墓也】茅焦台【在州城东北隅世传为茅焦隠所土人建祠其上】秦台【在州东北十里一名蒲台水经注长聚沟南海侧有蒲台台高八丈方二百步三齐略记曰厌次东南有蒲台秦始皇东游海上于台下蟠蒲系马至明岁生蒲萦委若有系状似水杨可以为箭寰宇记云始皇筑之以望海视蓬莱宫今东去海三十里】渤海城【在州东四十里唐垂拱中分故湿沃县及蒲台县地置渤海县天宝中以地咸卤迁于李邱村卽今治也后周世宗于县置滨州明时省县入】大营城【在州西二十三里金人屯兵所筑】利津县　渠展【在县北滨海境古置盐官所也管子齐有渠展之盐此阴王之国也注云渠展齐地济水入海处可煮盐之所也寰宇记海畔有一沙阜高一丈周围二里俗呼为鬬口淀是济水入海处海潮与济相触故名今淀上有井可食海潮虽大淀终不没百姓于其下煮盐按之邑志今县北七十里丰国镇盐塲是也】利津故城【在县东门外大清河东岸隋以废湿沃县地置永利镇金明昌间升镇为利津县此其故址也】铁门关【在县北七十里丰国镇金置鐡门关明置千戸所以资防御有土城遗址】烟火台【在县东南十二里】黄芦台【在县北三十里】
　　霑化县　官灶城【在县东七十里与利津接界城延袤三十里余台堦门垣遗址尚在世传秦始皇东游海上所筑城中有棘刺皆向上人呼为顺王棘有古井七十二惟台上一井味甘冽土间有一铁椻微露掘之卽隠少顷复见】聚仙台【在县治东北五十步】龙台【在县东郭外高三丈围五之】南台【在县东南十五里高五丈】北台【在县东北十五里高与南台同】招安镇【卽县治宋庆歴中升招安镇为县金明昌六年更今名】
　　蒲台县　湿沃城【在县东南境汉置县属千乘郡水经河水迳漯阴县故城北又东北迳湿沃津是也郦注津在漯沃县故城南地理风俗记曰千乘西北五十里有大河河北有漯沃城故县也元魏改为后部亭俗名古辅城寰宇记隋开皇中改蒲台县以县北蒲台为名按蒲台卽秦台今属滨州境】三姑台【在县东南三里汉蒲茂三女守贞终身以养其父各筑一台至今鼎峙详列女】古城【后魏地形志湿沃有延乡城后父城】龙居店【在县东五十里相传宋太祖征时潜居于此】石门【在县东二十里元戴贞孝义之门也今其下为桑田】双台【在县东二十里许明天啓间筑俗名双台高一丈围十余丈】防军台【在县东北又一大台在县东南十二里】
　　沂州府
