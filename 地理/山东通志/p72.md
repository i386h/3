<!-- { "loadSidebar": true } -->
　　栖霞县　嵎夷【在县东北二十里以岠嵎山而名尚书分命羲仲宅嵎夷曰旸谷寅宾出日禹贡云嵎夷旣畧是也】阳疃镇【卽县治今腄黄故域唐为蓬莱之阳疃镇属东牟郡金刘豫时始置县】
　　招远县　光州城【在县西北三十里元魏所置之东曲成县也孝昌四年分青州置光州治于此】潘家城【在县东北二十里相传宋潘美于此筑城御宼】
　　莱阳县　古城【在县西南四十里世传齐侯灭莱时所筑】黄土台【在县西南八十里相传秦始皇筑台以望仙】昌阳城【故城有三一在县东七十里昌山之阳汉县属东莱郡宋时在文登界内寰宇记云在文登西南三十里是也一卽今之县治晋初废昌阳入长广县元康八年于故城西七十里复置昌阳属长广郡旧志云莱阳县城晋元康所筑是也一在县东南二十三里隋大业间筑唐永徽中为水所圯寰宇记所谓废昌阳城是也】邹卢城【在县南境汉县属胶东国寰宇记云今县兼有长广挺观阳邹卢之地按邑志云县南七十里有胡城疑卽此也】挺城【在县南七里汉县属胶东国】观阳城【在县东三十里汉县属胶东国应劭曰在观水之阳故名】长广城【在县东五十里汉县属琅琊郡汉志注云有莱山莱王祠貕养泽在西是也寰宇记高齐天保七年因长广郡自胶东移入中郎城复移长广县于胶东城此城遂废按邑志云县西七十里长清山东南有长广城盖指胶东之故址也】胡城【在县南七十里唐时置戍于此】
　　宁海州　腄城【在州东三十里汉县属东莱郡汉志注云有之罘山声洋丹水所出东北入海齐乘云唐武德六年于此置清阳县后废入文登城对之罘山临清阳水故名清阳卽汉志所谓声阳是也一名阳庭城按旧志入文登今从齐乘】育犂城【在州东南八十里汉县属东莱郡齐乘云在防港水侧其地良沃故名】
　　文登县　旸谷【在县西六十里相传为帝尧命羲仲賔日处】齐康公城【在县南三十五里宋村东齐田和迁其君海上食一城一牢卽其地也城内有天地坛遗址各方一丈五尺旧志入宁海州云在州东十里】召文台【在县东北一里文登山下寰宇记始皇东游召集文士登山论功颂德后人因以名台】东牟城【在县西北十里汉县属东莱郡高后封齐悼惠王子兴居为东牟侯】郑康成隠居【在县西四十里长学山下相传汉郑康成栖隠于此敎授生徒有书院遗址】文登营城【在县东十里明宣德中建】五垒岛城【在县南八十里】远岛城【在县西八十里】元真岛城【在县东南一百里】竹岛城【在县东南八十里按元真一作延真海中山详海防】
　　海阳县　夙敬亭【在县西北三驾山下汉时之亭乡也曾设盐官于此】高丽戍【在县西境寰宇记魏司马懿讨辽于此置戍故名金时因旧址筑以防海今名行村寨】中郎城【在县西北境世传石勒时中郎将石开防海所筑】
　　荣成县　不夜城【在县西十余里春秋时莱子所筑齐地记古有日夜出见于东莱故莱子立城以不夜为名汉县属东莱郡】秦东门【在县东成山巅秦丞相李斯所书并有讼狱公所四字】望海台【在县东海滨相传秦皇筑以望海】石柱【在县东海中世传始皇造桥观日出处神为之鞭石立柱今海中有竪石往往相望有石柱二出没波中齐记云始皇欲渡海立此石标之】
　　莱州府
　　掖　县　过亭【在县北境夏寒浞之子浇处于此】沙邱城【在县东北相传商王受所筑】转鲋【在县北境齐景公所谓观于转鲋卽此也】望海台【在县西北十里秦始皇东巡筑以望海】盘石【在县北五十七里北临大海有一盘石方圃五步上有污樽状若石盏故老相传云秦始皇于此凿盏以盛酒醢祈祭百神见寰宇记】丹霞壁【在县东四十里圣水头周围山势峻拔有石刻丹霞壁三字相传为汉韩信所书旁有试剑石】掖故城【卽今县治汉县属东莱郡以县东南掖水得名】临朐城【在县北二十三里汉县属东莱郡颜师古云齐郡旣有临朐而东莱又冇此县盖各以其所近为名也汉志注有海水祠卽今之海庙】曲成城【在县东北六十里海滨汉县属东莱郡汉志注有参山万里沙祠高帝封虫达为曲成侯晋改曲成元魏析置东西曲成县此为西曲成隋省】当利城【在县西南三十六里汉县属东莱郡水经胶水又北过当利县西北入于海是也北齐废隋复置唐省入掖县】阳乐城【在当利故城北汉县属东莱郡】阳石城【在当利县故城东汉县属东莱郡十三州志云当利县东有陵石城成帝封胶东共王子庆为陵石侯陵卽阳字之误也】三山台【在县北五十里汉武帝筑台北望海中三山】万里沙【在县东北三十里夹万岁河两岸沙长三百里汉书郊祀志武帝元封元年大旱祷万里沙】幸台【在郡城内武帝东巡访安期生登此碑篆尚存】燕台【在县东北一里演武塲之侯南燕慕容德以掖城为青州治因置此台】曲台城【在郡城北唐初置县寻省入掖县】
　　平度州　卽墨故城【在州东南六十里齐旧邑史记苏秦曰齐有琅琊卽墨之饶是也战国田单拒乐毅于此城北数里有乐毅城相传为毅攻卽墨时所筑齐田市为胶东王都此汉县属胶东国城旁有康王城景帝子寄胶东康王之故封也俗名朱毛城】下密城【在州西五十里胶河西汉县属胶东国光武封贾复为胶东侯此其食邑水经注胶水东北迳下密县故城又云潍水东北迳下密县故城西是也又汉宣帝祠三戸山于下密今城东有三戸山】平度故城【在州西北六十七里汉县属东莱郡武帝封菑川懿王子衍为平度侯水经注胶水北迳平度县歴土山注于海海南土山以北悉盐坑相承修煮不辍北眺巨海杳防无极天际两分白黑方别所谓之溟海者也】卢乡城【在州西北五十里汉县属东莱郡城东南有豁口卽今之大豁口也北齐废隋复置唐省入昌阳县】胶东城【在州城内晋置胶东县水经注胶水东北迳胶东县故城西是也后齐改长广隋改胶水】公沙穆故居【在州北十八里公沙山下汉公沙穆居此有公沙石】烈妇台【在州东南沽尤河西一里许台高二丈余为烈妇王氏筑世谓之贫女台】仙人台【在州东北八十里青山下列仙传胶东公沙宿饮白鹤泉得仙常游石台之上卽此也其台四絶不可登陟见寰宇记】潍　县　禹王台【在县北六十里大禹治水时所筑有禹庙】斟亭【在县西南五十里旧志以为夏侯斟鄩氏之国左传寒浞使子浇灭斟灌及斟鄩氏杜预注北海平寿县东南有斟亭是也】寒亭【在县东北三十里左传云寒浞伯明氏之后杜预云寒国北海平寿县东寒亭是也】伯夷待清处【在县西十五里孤山下孟子伯夷避纣居北海之滨卽此】营邱城【在县南三十里相传齐太公始封处今昌乐临淄俱有营邱详见临淄县下】节女孝迹【在县西北二十五里节女山上郡国志齐湣王伐楚苏浑死焉有五女终身不嫁呼父魂葬于此山因名】平寿城【卽今县治本商周故邑汉置县属北海郡后汉为北海国旧志云在县西南三十里存攷】桑犊城【在县东南三十里汉县属北海郡】麓台【在县西南二里汉公孙读书处台高二丈三尺有泉曰补生泉】西下密城【在县西二里半隋开皇三年罢北海郡置下密县于废郡城中十六年又于此置潍州而移下密治于州西二里半所谓西下密县也】东下密城【在县东四十五里隋开皇七年分下密县东界为胶东县世谓之东下密县也】
　　昌邑县　密邑【在县东南境春秋隠公二年纪莒盟密卽此】鄑城【在县西三十里海滨左传庄公元年齐师迁纪鄑卽此】棠乡【在县南八十里甘棠社左传襄公六年围棠杜预注棠国也在都昌孟子国人皆以夫子将复为发棠亦此地也】伯牛埠【在县西北五十里又东有闵子骞埠南有子游池三贤联迹于此】都昌城【在县西北二里今治乃古城之东南一隅齐景公封晏婴以都昌辞而不受卽此汉置县属北海郡高祖封朱轸为都昌侯水经潍水东北迳都昌县东又东北入于海郦注云北海相孔融为黄巾贼围于都昌太史慈为融求救刘备持的突围其处也】密乡城【在县东南二十五里卽密邑汉置县属北海郡成帝封胶东顷王子琳为密乡侯水经注北迳平城亭西又东北迳密乡亭西应劭曰淳于县东北六十里有平城亭又四十里有密乡亭故县也】囘马坡【在县东山下都昌侯朱轸阅武处下有饮马涧】博陆聚【在县西四十里潍水东岸汉封霍光为博陆侯食邑北海颜师古曰盖乡聚之名非邑也】四知台【在县城东北角汉杨震为东莱太守后人慕其清节因以四知名台按杨震辞金为山阳郡之昌邑此本都昌至宋建隆三年始改今名】郑公乡【在县南一百二十里汉北海相孔融为郑康成特立一乡卽此今名郑公社】大小营城【在县南五里相传汉孔融拒黄巾处】砦亭城【卽鄑城唐武德二年置县俗呼为瓦城】胶　州　介国【在州西南东方夷国春秋僖公二十九年介葛卢来朝是也】尤涉亭【在州西南五里计斤城旁见后汉】长城【在州南一百二十里大珠山巅齐长城自平阴防门东逾泰山穆陵至大珠山海滨而止详见肥城县下】韩信道【在州西北二十里汉韩信追田横于卽墨假道于柏栏将军处】袚城【在州西南七十里汉县属琅邪郡】邞城【在州西南境胶水之东汉县属琅邪郡文帝封吕平为邞侯水经注胶水经邞县故城西是也】黔陬城【在州西南七十里卽介国汉置黔陬县琅邪郡两城夹水而立后移城于胶水相去三十里谓之东西二城水经注胶水北迳西黔陬城东是也】计斤城【在州西南七里汉志注莒子初都此后徙莒计斤本介根又曰介亭左传襄公二十四年伐莒侵介根是也汉置县属琅邪郡今有两塔对立曰东西计斤】祝兹城【在州西南五弩山北汉县志在兹乡属琅邪郡武帝封胶东王子延为祝兹侯水经注胶水经祝兹县故城是也】庸生村【在州西北七里汉庸生谈经于此有洗砚泉】石室【在州南九十里大珠山之阳晋高士陈仲举隠于此】胶西城【在今治西南一里隋置县元置胶州】
