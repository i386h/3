<!-- { "loadSidebar": true } -->
　　度索原在县东南介山下。唐初裴寂攻刘武周将宋金刚于介休，寂军于度索原，营中饮涧水，金刚绝之。士卒渴乏，寂欲移军就水，金刚纵兵击之，寂失亡略尽。○千亩原，在县南，亦曰千亩聚。周宣王九年，战于千亩，王师败绩于姜氏之戎。又晋穆侯十年，战于千亩，有功。杜氏曰：其地在介休县。

　　○汾水县西二十里。《志》云：县西北五十里有大宋渡，亦汾河渡口也。南流二十余里，为小宋曲。又南流与孝义县接界，县境诸水，悉流入焉。○谢谷水，在县西南十里，源出谷南磨子沟，平地涌出，大小十数泉，流入谷中，灌十余村田，至小宋曲，北入汾。

　　洪山水县东南二十里。一名石洞水，源出洪山，或谓之胜水。四泉并发，四时不竭。宋文彦博引为东中西三渠，灌自城以东数村之田，凡九十余顷。西北流注于汾。又三道河，在县东北六里，平地出泉，分流为三道，下流入汾。又珞石涧，亦在县东南二十里，源出绵上箭杆岭，下流入于汾，今涸。

　　邬城泊县东北二十里，与平遥县接界。流合中都水，注于汾河，或谓之蒿泽。隋仁寿初，汉王谅以赵子开败于高壁，大惧，自将众十万拒杨素于蒿泽，既而退守清源。高壁见灵石县。○小桥泊，在县东北十八里，亦西入汾河。又龙泉，在县西南二十里，平地涌出，北流入汾。又有灰柳泉，在县东二十里石洞村，引渠灌田，西北入汾。

　　○子岭关县东南六十里。路出沁源县，洪武五年，置巡司戍守。○张难堡，在县北，昔人筑堡自守处也。唐初世民败宋金刚于介休，追数十里，至张难堡，是也。

　　石楼县府西南二百里。南至隰州九十五里，西至陕西清涧县百八十里，西北至陕西绥德州黄河岸九十里，西南至隰州永和县百二十里。汉西河郡土军县地，后汉省。后魏太平真君中，置岭西县，属吐京郡。太和二十年，改县曰吐京。隋开皇初，郡废。十八年，改为石楼县，属隰州。唐初于县置西德州。贞观初，州废，县属东和州。二年，州复废，县仍属隰州。宋以后因之。万历二十三年，改今属。今城周一里九十六步，编户十三里。

　　○土军城县西三十里。汉县治此。高帝十一年，封宣义为侯邑。又武帝封代共王子郢客为土军侯，后汉废。亦曰吐京城，音讹也。晋义熙九年，吐京胡与离石胡出以眷叛降夏王勃勃，勃勃因置吐京护军于此，后魏将娄伏连袭杀之。宋元嘉二十二年，魏主焘如上党，西至吐京。又萧齐建武三年，后魏吐京胡反，旋击平之。《寰宇记》：城在团圆山下，其城圆而不方，俗谓之团城。隋迁今治。

　　长寿城县东五里。《旧唐书》：武德初，置长寿县，属西德州。贞观初，县废，谓之长寿村。五代周广顺初，北汉刘承钧自攻晋州，不克，移军隰州。隰州将孙继业迎击之于长寿村，败之，即此。《寰宇记》：县北六里有夷吾馆，即晋公子夷吾所居也。后魏孝文置长寿县于此。《志》云：夷吾馆在县东二十五里。○临河城，在县东六十里，唐初置临河县，属西德州，贞观初废。或以为后周所置，误也。

　　○团圆山县西北三十里。山顶高而状圆，因名其山。东西长一百八里。有小蒜谷，胜水泉出焉，北流六十里入黄河。又有百泉谷，在山之分水岭下，泉约百余派，西流八十里入黄河。○翠金山，在县南三十里，一名台骀山，上有台骀神庙。

　　石楼山县东南六十里。蒲水出焉，流入隰州界，隋以此山名县。○龙泉山，在县南，接隰州界。《水经注》：龙泉出吐京城东南道左山下，牧马川上，多产名驹。亦名屈产泉，即晋献公以屈产之乘假道于虞者。《志》云：屈产泉在县东南四里。又黄云山，在县东六十里，与县东南牛心山相接。

　　○黄河在县西百里。从宁乡县流入界，过上平关，又南入隰州永和县界。

　　土军川在县西五十里。源出团圆山。有土军谷，亦曰吐京谷，西达于大河，县境诸水，悉流合焉。或讹为统军川。后周主邕建德五年，自将攻晋州，分遣达奚震守统军川，即此。

　　○上平关县西北九十里，下临黄河，路出陕西绥德州。五代梁开平二年，李茂贞遣延州帅胡敬璋攻上平关，为梁将刘知俊所败，即此。向有巡司戍守。

　　永宁关县西七十五里，下临黄河，路通陕西青涧县。又窟龙关，在县东北六十里，东接孝义县，南接隰州，北抵宁乡县。二关明初俱置巡司戍守，今革。

　　临县府西北二百里。北至陕西吴堡县三十里，东北至岢岚州兴县一百八十里。汉离石县地，属西河郡。后周置乌突县，兼置乌突郡治焉。隋郡废，县改曰太和，属石州。唐初改为临泉县，置北和州治焉。贞观三年，州废，仍属石州。宋初因之。乾符三年，改属晋宁军。金仍属石州。元中统二年，改属太原府，三年，升为临州。明初改曰临县，仍属太原府，万历中改今属。今城周三里有奇，编户十七里。

　　○修化城在县南。后周置窟胡县，兼置窟胡郡治焉。隋初郡废，改县为修化，属石州。唐省。又县东南有庐山废县，亦后周置，大业初，并入修化县。

　　○连枝山县东七十里，枝脉蔓衍，连接群山。亦谓之磨盘山，《志》云：山周六百余里，近时官军逐贼于此，贼据险拒守，官军不能克。又黄云山，在县东北三里，榆林河出焉。

　　车突谷在县东北。《志》云：后周置乌突县，盖以车突谷而名。北魏孝文太和二十年，吐京胡反，汾州刺史元彬遣军击破之，追至车突谷，又破之，即此。

　　○黄河县北二十里。自岢岚州兴县界流入，又西南入永宁州境。○榆林河，在县东北，源出黄云山，下流入于黄河。又有临泉水，在县治北，亦流入于大河。

　　○克胡寨县西北百二十里。黄河东岸，路通陕西葭州。古置浮梁，今以舟济。金大定中，筑城屯兵于此，以防夏人。元废。明洪武五年，置巡司。其南二十余里有曲峪村渡，又南三十里有郭家塔渡，南四十里有堡子峪渡，俱通葭州。又南十二里有索达安渡，路通陕西吴堡县。

　　附见：

　　汾州卫在府城内。本守御千户所，洪武二十四年建。弘治五年，升为卫。

　　永宁州府西北百六十里。南至平阳府隰州二百五十里，西至陕西绥德州二百五十里，北至太原府岢岚州二百五十里，东北至太原府三百九十里。

　　春秋时白翟地《齐语》：桓公西征，攘白翟之地，至于西河。即州境也。战国初为赵之离石邑，后为秦、魏二国之境。秦属太原郡。两汉属西河郡。晋属西河国。刘渊倡乱于此。后赵石勒置永石郡。后魏为离石镇。北齐置怀政郡，兼置西汾州。后周改离石郡，又改西汾为石州。隋初，郡废州存，炀帝又改为离石郡。唐复为石州。天宝初，曰昌化郡。乾元初，复故。宋因之亦曰昌化军。金属太原府。元仍属太原路。明洪武三年，以州治离石县省入，仍曰石州，属太原府。万历二十三年，改为永宁州编户四十里，属汾州府，领县一。今因之。

　　州重山合抱，大川四通，控带疆索，锁钥汾、晋，诚要区也。《边防考》：州西逾黄河，即延、绥边地，北边偏、老，最属要冲，而黄芦岭尤为险阻。明嘉隆之间，往往被寇，州境为其蹂躏，防维切焉。今四方无虞，州日益蕃庶，化理之隆，安得不推所自欤？

　　○离石废县今州治，战国时赵邑也。周赧王三十四年，秦取赵蔺离石，此即离石地。汉置县，属西河郡。汉初破匈奴，追至离石，匈奴复聚兵楼烦北，是也。武帝封代共王子绾为侯邑。后汉为西河郡治。《东观记》：西河郡治平定县，离石在郡南五百九里。永和五年，以匈奴寇掠，徙郡治离石。晋亦曰西河国治，永兴初，为刘渊所据。石赵置永石郡于此。后魏太和二十年，北巡，还至离石，置石城县，属伍城郡。高齐置昌化县。后周改为离石。隋以后因之。明初省州城。景泰元年，因故城修筑，周九里有奇。

　　定胡城州西二十里。本汉离石县地，后周置定胡郡及县。隋初郡废，县属石州。唐武德三年，置西定州于此。贞观二年州废，县仍属石州。宋因之。大观二年，改属晋宁军。金仍属石州。明昌六年，改为孟门县。元废。又孟门城，在定胡废县西。唐贞观三年，分定胡县地置孟门县，七年省。○方山城，在州西北七十里，隋义宁初，置方山县。唐武德二年，置方州。贞观三年，州废，县仍属石州。宋因之。《金志》：贞三年，徙县于积翠山。山盖在故县北。元省。《郡志》云：方山城在州北百四十里。

　　蔺城在州西，战国时赵蔺邑也。《赵世家》：成侯三年，魏败我蔺。武灵王十三年，秦拔我蔺。又武灵王曰：先王取蔺、郭狼。郭狼即皋狼矣。汉置蔺县，属西河郡。武帝封代共王子罢军为侯邑。后汉因之。魏废。○皋狼城，在州西北。《史记·赵世家》：孟增幸于周成王，是为宅皋狼。《索隐》谓居以皋狼之地也。汉置皋狼县，属西河郡，武帝封代共王子迁为皋琅侯邑于此。狼讹作琅。后汉亦为皋狼县。魏废。

　　罗城在州北。汉县，属西河郡，后汉废。永和六年，匈奴引乌桓作乱，使匈奴中郎将张耽等率鲜卑到城，击乌桓于通天山，大破之。胡氏曰：城即罗城，通天山即岢岚州兴县之石楼山。

　　左国城州东北二十里。晋时匈奴左部所居城也。《载记》：后汉建武初，南单于入居西河之美稷。今离石之左国城，单于所徙庭也。晋成都王颖拜刘渊为北单于，渊自邺还至左国城，继而自离石徙都焉。杜佑曰：离石有南单于庭左国城。○庐城，《寰宇记》：在州治东二里，晋刘琨所筑，以攻刘曜，遗址犹存。

　　○吕梁山州东北百里。《禹贡》：治梁及岐。孔氏曰：梁，吕梁山也。《吕氏春秋》：龙门未辟，吕梁未凿，河出孟门之上。是也。俗名积山，与太原府交城县接界，东川河出焉。○方山，在州北故方山县界，县以此名，文水出焉，流入太原府交城县。又州境有步佛山。宋初，王忠植以河东步佛山忠义士复石、代等十一州，授河东经略安抚使，是也。

　　赤山州东北三十里。亦曰赤岭。高欢遣窦泰自晋阳袭尔朱兆于秀容，兆走，追破之于赤岭，是也。亦曰赤冈，王象之曰：离石山，一名胡公山，又为赤洪岭，故离石水亦名赤洪水。○仙洞山，在州西南五十里，一名白马仙洞，洞深远，中有龙渊。又乌岩山，在州西南二十里，下有乌岩泉。《志》云：州北二十里又有三阳云凤山。

