<!-- { "loadSidebar": true } -->
　　虎牢关，在开封府郑州汜水县西二里。一名成皋关，亦曰古崤关。其地古东虢国，郑为制邑。《左传》：郑庄公曰：制，岩邑也。又为北制。隐五年，郑败燕师于北制。亦名虎牢《穆天子传》：天子猎于郑，有虎在葭中，七萃之士擒之以献，命蓄之东虢，因曰虎牢。庄二十一年，郑伯定王室，王与之武公之略，自虎牢以东。僖四年，齐侯与郑申侯以虎牢。襄二年，晋悼公与诸侯会于戚戚，见直隶开州，谋郑故也。孟献子曰：请城虎牢以逼郑。晋从之。遂城虎牢，郑人乃成杜预曰：是时虎牢属晋。十年，诸侯之师城虎牢而戍之时郑复背晋即楚也。郑及晋平，亦谓之虢。昭元年，晋赵武会诸侯之大夫于虢。其后为成皋。《战国策》：三晋分知氏地。段规谓韩王曰：分地必取成皋。王曰：成皋，石溜之地也，无所用之。规曰：不然。一里之厚而动千里之权者，地利也。王用臣言，则韩必取郑矣。及取郑，果从成皋始韩哀侯二年，灭郑。又张仪胁赵曰：今秦发三军：一军塞午道，一军军成皋，一军军渑池。又胁楚曰：秦下甲据宜阳，则韩之上地不通，下河东，取成皋，韩必入臣。韩王时，赵李兑约五国攻秦，罢而留于成皋。李斯曰：惠王用张仪之计，东据成皋之险。《史记》：秦庄襄王元年，使蒙骜伐韩，韩献成皋，秦界北至大梁。自秦据成皋，十九年而韩遂亡。夫晋楚之霸也，争郑；秦之并六国也，始于韩，以虎牢成皋之险也。及楚汉争衡，成皋尤为重地。汉三年，项羽使终公守成皋，而自东击彭越。汉击破终公，复军成皋，项羽攻援之。郦食其谓汉王：楚令适卒分守成皋，此天所以资汉。愿急复进兵，塞成皋之险是也。四年，汉复取成皋，卒灭楚。十年，黔布反。薛公策之曰：布东取吴，西取楚，并韩取魏，据敖仓之粟，塞成皋之口，胜败之数，未可知也。景帝三年，吴楚七国反。桓将军说吴王：疾西据洛阳武库，食敖仓粟。不从，事败。元狩初，淮南王安与伍被谋反事，曰：吴何知反？汉将一日过成皋者四十余人，今我绝成皋之口，据三川之险谓洛阳，招山东之兵举事，如此，十事九成。安尝言塞成皋之道，天下不通云。东汉初，以冯异为孟津将军，异遂南下河南成皋以东十三县，寻置成皋关。时定都洛阳，成皋其东面之阻也。中平末，何进谋诛宦官，召外兵，使东郡太守桥瑁屯成皋。初平二年，关东州郡皆起兵讨董卓。曹操议引兵西据成皋，诸将不听。晋永康三年，赵王伦篡逆，齐王ぁ起兵许昌讨之。伦遣兵分道拒ぁ，使其党司马雅等自成皋关出。又永嘉四年，刘聪遣其子粲等犯洛阳，既而石勒出成皋关，围陈留太守王赞于仓垣仓垣，见陈留县。大宁三年，刘曜遣刘岳等围石勒将石生于金墉。勒使石虎西援，虎入成皋关，与岳战于洛西谓洛阳城西，岳败走。咸和三年，刘曜复攻石生于金墉。石勒自襄国驰救，谓其下曰：曜盛兵成皋关，上策也；阻洛水，中策也；坐守洛阳，此成擒耳。及至成皋，曜无守兵。勒大喜，诡道兼行，击曜于洛西，擒之。永安五年，后赵戍卒梁犊等作乱，自雍城东出潼关雍城，今陕西凤翔府治。石虎使李农等拒之，战于新安及洛阳，皆大败，乃退壁成皋。犊东略荥阳、陈留诸郡，石虎复遣石斌击灭之于荥阳。兴宁二年，燕慕容恪谋取洛阳，先遣军军孟津及成皋。太和四年，桓温伐燕，燕请救于秦，许赂秦虎牢以西地。义熙十二年，刘裕伐秦，前锋檀道济等进至成皋，秦人以成皋、虎牢二城降谓成皋县城、虎牢关城也。道济等遂长驱而进。十三年，裕引舟师溯河而上，魏主嗣命长孙嵩等伺裕西过，即自成皋济河，南侵彭、沛谓彭城、沛郡，不果。元熙初，裕以毛德祖为荥阳太守，戍虎牢。宋永初元年，兼置司州于此。景平初，魏将奚斤等攻虎牢，毛德祖坚守不下。魏主嗣自如成皋，绝虎牢汲河之路《北史》：虎牢乏水，城中悬绠汲河。魏主令连舰上施贲监，绝其汲路。久之，不援。乃作地道泄虎牢城中井，井深四十丈，山势峻峭，不可得防。城中人马渴乏，乃陷。元嘉七年，命到彦之取河南地，别遣段玄将精骑直指虎牢，克之。所谓河南四镇，虎牢其一也。既而仍没于魏，为豫州治。二十七年，复遣军北伐，别将梁坦等逼虎牢，不克。二十九年，又分遣鲁爽等向许、洛。爽取长社，败魏人于大索见荥阳县，进攻虎牢。闻高敖败退高敖，见山东长清县，引还。北魏以虎牢为重镇。太和十八年，置东中郎府于城中。永安二年，梁将陈庆之送元颢北还，称帝于梁国。命尔朱世隆镇虎牢以备之。庆之寻拔荥阳，进击虎牢，世隆弃城走。永熙三年，高欢自晋阳南犯洛阳，魏主修命斛斯椿等镇虎牢。既而魏主西走，虎牢属于东魏，置北豫州及成皋郡治焉。天平四年，高欢以侯景为西道大行台，与高敖曹等治兵虎牢。及沙苑之败沙苑，见陕西同州，河南州镇多附西魏。元象初，复遣侯景治兵虎牢，魏人皆弃城西归。武定初，北豫州刺史高仲密以虎牢隆魏，宇文泰亲帅诸军应之，大战于邙山，败还。虎牢复入于东魏。五年，守将陆子章增筑虎牢城。六年，高澄南临黎阳见直隶县，自虎牢济河至洛阳，由太行返晋阳。高齐河清二年，周人围洛阳，败去。齐主湛如洛阳，东至虎牢，自滑台如黎阳，还邺。隋大业初，置虎牢都尉府。九年，杨玄感围东都，分遣其将顾觉取虎牢。虎牢降，以觉为郑州刺史，镇虎牢。十二年，以河南盗翟让等为乱，命裴仁基镇虎牢。明年，仁基降于李密。唐武德初，李密将徐世绩以黎阳来归，使经略虎牢以东。三年，世民围王世充于东都，将军王君廓引兵袭虎牢，拔之。四年，东都围急，窦建德引兵救世充，军于成皋东原。郭孝恪等请先据虎牢之险以拒之。世民亦曰：建德将骄卒惰，吾据武牢唐讳虎，易曰武，扼其咽喉，彼若冒险争锋，取之甚易。遂东趣虎牢，及战，建德败灭。乾元二年，史思明叛。李光弼谓贼方窥洛，当扼武牢。乾符五年，黄巢寇叶阳翟，诏发兵守辕、伊阙、河阴、虎牢。五代唐同光四年，以邺都军乱，将济河袭郓、汴。乃如关东招抚之，寻次汜水，至荥泽东，进至万胜镇见中牟县。闻李嗣源入汴，遂旋师，留军守成皋关。嗣源遣石敬瑭将前军趣汜水。时议者复劝车驾控扼汜水，收抚散兵。方发，为郭从谦等所弑。嗣源遂入关。石晋天福二年，时范延光举兵魏州，张从宾以洛阳附之，袭取河阳。又引兵扼汜水关，汴州危急。既而杜重威等引兵克汜水，从宾败死。宋真宗祥符四年，西巡至虎牢关，诏曰：眷玉关之枢会汜水旧关，东题曰虎牢，西题曰玉关，故云，控鼎邑之要冲，改为行庆关。仁宗庆历四年，省汜水县为行庆关属河南府。未几，复旧。靖康二年，粘没喝自河阳渡河，至汜水关。建炎初，岳飞大败金人于此。元至正十五年，汝颍贼转陷河南州郡，察罕戍虎牢以遏贼锋。十九年，图复汴梁，引大军次虎牢，发诸道兵四面俱进。明初，大兵下河南，自中滦镇入虎牢，遂清关洛。今自荥阳而东，皆坦夷；西入汜水县境，地渐高。城中突起一山，如万斛。出西郭，则乱岭纠纷，一道纡回其间，断而复续。使一夫荷戈而立，百人自废。信乎！为洛阳之门户矣。唐贾至《虎牢关铭》曰：王侯设险，虎牢拥其要。振之以五岳，惟嵩萃焉；经之以四渎，洪河突焉。宜其咽喉九州，阈阃中夏。汉祖守之以临山东，坐清三齐，强楚踯躅而不进；太宗据之以拒河朔，克擒丑夏，伪郑袒缚而请命。惟兹虎牢，天设巨防；攻在坤下，拒在离旁；昏恃以灭，圣凭而王。又吕温《铭》曰：锁天中区，控地四鄙。亦此足以见虎牢之大略矣。

　　黾厄、

