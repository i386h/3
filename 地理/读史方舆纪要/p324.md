<!-- { "loadSidebar": true } -->
　　汾水关在县西南。《括地志》：灵石县有汾水关，后周主邕攻晋州，分遣宇文盛守汾水关，既克平阳，齐主纬自晋阳驰救，分军出千里径，及汾水关，盛拒却之。既而周主自平阳进向晋阳，至汾水关，是也。○冷泉镇，在县北四十里，有冷泉北流入汾，镇因以名。灵石口巡司置于此。《志》云：镇有冷泉渡，临汾河，其南三十里有下河门渡，相近又有南山小水渡。

　　吉州府西二百七十里，东南至绛州三百里，西南至陕西韩城县百七十里，西北至陕西延安府二百九十里，东北至隰州百六十里。

　　春秋时，晋之屈邑也。战国属魏。秦、汉属河东郡。魏、晋属平阳郡。后魏置定阳郡。东魏兼置南汾州天平四年，南汾州降于西魏。高齐武平二年，复攻取之。北齐曰西汾州。后周改为汾州。隋开皇初，郡废。十六年，改为耿州。十八年，复为汾州。大业初改曰文城郡。唐武德初，又为汾州。五年，改为南汾州。八年，改为慈州。天宝初，曰文城郡。乾元初，复曰慈州。宋因之。熙宁五年州废，改属隰州。元初，改置吉乡军，寻复为慈州。金曰耿州，明昌初，改曰吉州。元以州治吉乡县省入。明初，仍曰吉州编户二十一里，领县一。

　　州控带黄河，有龙门、孟门之险，为河东之巨防，关内之津要。

　　○吉乡废县今州治。汉北屈县地。后魏延兴四年，置定阳县，为定阳郡治。后周天和五年，杨敷守定阳，齐将段韶围之，敷固守不下，韶急攻之，屠其外城。会韶病，谓高长恭曰：此城三面重涧，皆无走路，惟虑东南一道耳，贼必从此出，宜简精兵而守之，此必成擒。长恭乃令壮士千余人伏于东南涧口，城中粮尽，敷出走被擒，即此。隋初，郡废。开皇十八年，改县曰吉昌，为汾州治。唐为慈州治。五代唐避李国昌讳，改曰吉乡。宋因之，元省。今州城周不及五里。

　　北屈废县州东北二十一里。春秋时晋屈邑，即公子夷吾所居。《左传》曰：晋有屈产之乘。又晋二五言于献公曰：蒲与二屈，君之疆也。杜预曰：二屈当为北屈，汉置北屈县。应劭曰：有南故加北，汲郡古文，翟章救郑，次于南屈。后汉及魏晋仍为北屈县。晋建兴初，并州刺史刘琨与代公猗卢伐刘聪，琨进据蓝谷，猗卢遣拓拔普根屯于北屈。升平初，姚襄将图关中，自北屈渡河，进屯杏城。《水经》：北屈西距河十里。魏收《志》：神元年，擒赫连昌，囚于北屈，置禽昌县。或曰：后魏析置禽昌县，北屈县省入焉。孝文时，又析置定阳县。杜佑曰：吉昌，汉北屈县也。蓝谷，见太原府太原县。杏城，见陕西中都县。

　　南汾城在州南。东魏置南汾州于定阳，后周取之，改为汾州。高齐武平初，斛律光围定阳，因筑南汾城以逼之。《志》云：州西南十里有倚梯城，在龙门上口，垒石为之，东北高据峻岭，西南俯临黄河，悬崖绝壁，百有余丈，以其险绝，非梯莫上，因名。或以此即斛律光所筑南汾城云。

　　姚襄城州西五十二里。襄为桓温所败，走平阳时所筑，后人因名。城周五里，高二丈。杜佑曰：姚襄城西临黄河，控带龙门，实为险峻，为周、齐交争之处。后周天和五年，宇文护使郭荣筑城于姚襄城南，定阳城西。既而齐人取汾州，及姚襄城，惟郭荣所筑城独存。又耿城，在州南，相传殷祖乙所都也，隋因置耿州。杜佑曰：隋耿州置于耿吉城，即此。

　　仵城废县州北六十里。本北屈县地。后魏置五城县，兼置五城郡治焉。魏收《志》：五城县初名曰京军，太和二十一年，改名五城。隋初郡废，改县曰伍城，属汾州。唐武德二年，改置仵城县，属昌州。贞观初，县废，寻复置，改属慈州。宋废为仵城镇。金兴定五年，复置仵城县，属隰州。元废。《志》云：州东北去蒲县六十里。是也。

　　文城废县在州西北五十里。本西魏所置，属汾州。隋因之。唐属慈州。《旧唐书》：显庆三年，移县治仵城县东北文城村。天中，改曰屈邑。五代时，复曰文城。宋仍属慈州，熙宁五年省为镇。金因之，属吉乡县。

　　○壶口山在州西七十里。《禹贡》：既载壶口，是也。东魏初，高欢自壶口趋蒲津，击宇文泰。隋末，李渊自龙门进军壶口，河滨之民献舟者以百数，即此处也。壶口之北，即孟门山。○孟门山，在州西七十里。《山海经》：孟门之山，上多金玉。《淮南子》：龙门未辟，吕梁未凿，河出孟门之上，大禹疏通，谓之孟门，故《穆天子传》曰：北登孟门九河之蹬。孟门，即龙门之上口也。此为黄河巨厄，夹岸崇深，奔浪悬流，倾崖触石，诚天设之险。又南至龙门山，谓之下口云。

　　挂甲山州南二里，相传尉迟恭从征，尝挂甲于此而名。又风山，在州北十里，有穴如轮，风从中出。○明珠山，在州西九十里，东接乡宁县界。

　　○黄河州西七十里。自隰州大宁县流入境。《通释》：河至文城县孟门山，是为入龙门，至汾阴县合河之上，是为出龙门，从古津要之所也。又清水河，在州北，流入大河。州南又有南涧水，亦西流入大河。

　　○采桑津在州西南，大河津济处也。《春秋》：僖八年，晋里克败狄于采桑，《史记》谓之桑。《晋世家》：献公二十五年，晋伐翟，以重耳故，翟亦击晋于桑。《水经注》：河水又南为采桑津，又南径北屈故城西。

　　乌仁关州西七十里。下临黄河，与陕西宜川县接界。又平渡关，在州西北百二十里，西临大河，路出陕西，亦为津济要口，与乌仁关俱有巡司戍守。

　　牛心寨在州北。宋嘉定十五年，吉州为蒙古所据，金人侨置吉州于牛心寨，蒙古将木华黎自隰州攻拔之。又青龙堡，在州东南，金末，蒙古将木华黎徇青龙堡，金平阳公胡天祚以平阳降木华黎，遂取金河中府。○慈乌戍，在州西。周、齐相争时，置戍于此。《旧唐书》：武德八年，改南汾州为慈州，以近慈乌戍故也。

　　乡宁县州东南六十里。东至襄陵县百三十五里，西南至蒲州河津县百三十里。东北至蒲县百七十里。汉临汾县地，后魏分置太平县。延兴四年，又分太平县置昌宁县，后又置中阳郡于此。隋初郡废，县属汾州。大业初，属文城郡。唐仍属慈州。五代唐讳昌，改曰乡宁。元初省，寻复置。今城周四里有奇，编户十六里。

　　○骐县城县南六十里。汉县，属河东郡，武帝封驹几为侯国，东汉省。○长宁城，在县西四十里。或曰：后魏末置永宁县，属定阳郡，即此城也，后废。今亦名西宁村。又县西三里有泊城。《志》云：旧县治此，后避水患移今治，因名。

　　吕乡废县在县东南。后魏主焘置刑军县。太和二十一年，改曰平昌，属五城郡。隋开皇初，改县曰蒲川，属隰州。大业初废。义宁初，复置平昌县。唐初因之。贞观元年，改曰吕乡县，属慈州。刘句曰：吕乡以旧镇为名，上元三年，移治故平昌城，汉临汾县地也。五代周显德中，县废。《寰宇记》：吕乡废城，在乡宁县东南八里。《一统志》：在吉州东南百五十里，似误。

　　○两乳山县西南七十里。两峰如乳，因名。亦曰两乳岭。五代唐清泰三年，张敬达讨石敬瑭，兵败困于晋安寨，诏遣耀州将潘环将蒲、同以西戍兵，由晋、绛两乳岭出慈、隰共救之，即此。晋安寨，见太原府太原县。○尖山，在县东南二十里，以山势耸拔而名。《图经》：县东十五里有柏山，以山多柏也。又有林山，在县西二十五里。

　　马头山县南六十里，其山峭峻如马首然，汉骐县置于其下。○豁都峪，在县东百三十五里，每大雨，西山诸水会于此，下达襄陵、太平二县境，溉田甚广。

　　○黄河县西八十里，自吉州流入，又南入河津县界。○鄂水，出县东北五十里之宋家沟，引为四渠溉田，西南流，经县南入于河。

　　○龙尾碛县西一百里。《志》云：名结水桥，路通陕西韩城县。洪武二年，置巡司戍守。

　　隰州府西北二百八十里，西南至吉州二百六十里，西渡河至陕西延安府百三十里，北至汾州府永宁州二百五十里，东北至汾州府二百七十里。

　　春秋时，晋之蒲城也。战国时属魏。秦及两汉皆为河东郡地。魏、晋为平阳郡地。永嘉中，刘渊据此，置大昌郡。后魏废郡为南汾州地。西魏于此置汾州及龙泉郡。后周因之。隋初，郡废，开皇四年，改置西汾州。五年，改为隰州。大业初，复为龙泉郡。唐仍曰隰州。天宝初，曰大宁郡。乾元初，复故。宋因之。金曰南隰州。天德三年，复为隰州。元因之，属平阳路。明洪武二年，以州治隰川县省入编户三十一里，领县二。今仍为隰州。

　　州内阻山险，外控大河，东连汾、晋，西走关中，凭据高深，战守之资也。

　　○隰川废县今州治。春秋时晋蒲邑，重耳奔蒲，即此也。《战国策》：秦伐蒲，蒲人恐，请胡衍救蒲，衍说里子解去。《括地志》：蒲邑故城，在隰川县南，蒲水经其南，亦曰蒲阳。《史记·魏世家》：襄王七年，秦降我蒲阳。又景王五年，秦败我蒲阳。《秦纪》：惠王十年，使公子华、张仪围魏蒲，取之。《通释》：蒲阳故城，在隰川县北四十五里蒲水之北，即重耳所居，《括地志》误也。汉置蒲子县，魏、晋因之。永嘉二年，刘渊取河东，自离石徙都蒲子，是也。后周改置长寿县。隋开皇十八年，改曰隰川，为州治。后因之。明初省。今城周七里有奇，惟南、北、西三门。

　　温泉城在州北二百里，与汾州府孝义县接界。本蒲子县地。后魏末置新城县，为南吐京郡治。后周废郡，隋并废县。唐武德二年，置温泉县，并置北温州治焉，兼领新城、高唐二县。贞观初、州废，县属隰州，以新城、高唐二县并入。宋仍为温泉县。金改属汾州。元至元三年，省入隰川及孝义县。今为温泉镇。又高唐城，在废温泉县东南十五里，唐初所置县也，寻废。○常安城，在州北三十里，唐初置县，属昌州，贞观初废。

　　姚岳城在州东北。周保定初，勋州刺史韦孝宽以离石以南生胡数为寇抄，而居齐境，不可诛讨，欲筑城于险要以拒之，使别将姚岳董其役，曰：计此城十日可毕。此距晋州四百里，敌军至，我之城辨矣。果城之而还。后人因谓之姚岳城。○横城，在州南三十五里。隋汉王谅起兵太原，遣其将吴子通屯兵筑城，横断隰州之道，因名。

