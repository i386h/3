<!-- { "loadSidebar": true } -->
　　居延城在镇西北千二百里。汉县，属张掖郡，郡都尉治此。元狩初，又置属国都尉治焉。其东北有居延泽，亦曰居延海。古文以为流沙。太初三年，使路博德筑遮罗障于居延泽上，是也。《汉书·武帝纪》：元狩二年夏，霍去病、公孙敖出北地二千余里，过居延。太和三年夏，路博德筑居延。天汉二年夏，诏李陵出遮罗障。陵将兵出居延北千余里。《后汉志》注：郡都尉治居延。永平十六年，耿秉等出张掖居延塞，击北匈奴。安帝时，改置张掖居延属国，别领居延一城。献帝兴平二年，武威太守张雅奏立为西海郡。晋因之，仍领居延一县。后废。后魏正光二年，柔然国乱，其王阿那瑰、婆罗门相继来降。凉州刺史袁翻请并存之，分统其民，修西海故城，以处婆罗门。且曰：西海在酒泉北，去高车所居金山千余里，实北寇往来之冲要。土地沃衍，大宜耕稼。其北即邻大碛，野兽所聚也。魏主从之。所谓西海，即居延矣。《括地志》：汉居延故城，在今张掖县东北千五百三十里。有遮罗障。《通典》居延城，亦曰居延塞。王应麟曰：颜师古谓居延盖匈奴中地名，张掖所置县，以安处所获居延之人而名。其说非也。河西之未入汉也。霍去病欲攻小月氏，则先望居延而济，乃至天山。李陵欲涉单于庭，必先自居延北出，乃至浚稽。则知居延之出匈奴，乃其要路也。汉既全得月氏之地，立为四郡，则居延又为酒泉要路。故筑塞其上，以扼其来。名以遮罗，可见其实也。《通典》既于张掖著居延塞，又于酒泉著遮罗障者，甘州之西，即肃州之东，寇之来路，亘乎两州之间。故障塞之设，亦亘两郡。李陵之军，自遮罗障北出，亦望遮罗障南入。可见寇路出入，无不繇此也。居延塞，即遮罗障。《元志》甘州北一千五百里有汉西海郡居延故城，夏人尝立威福军于此。元至元二十三年，立亦集乃路总管府。城东北有大泽，西北俱接沙碛。明初，冯胜拔肃州，进至扫林山，取亦集乃路，是也。

　　受降城在居延东北，谓之汉受降城。其东近汉五原县界。汉武太初元年，遣因于将军公孙敖筑塞外受降城。天汉二年，诏李陵出遮罗障。至东浚稽山南龙勒水上，徘徊观望，即无所见，还抵受降城休士。又昭帝元凤初，匈奴遣骑屯受降城以备汉。二年，匈奴复遣骑屯受降城。宣帝甘露三年，呼韩邪单于入朝。既遣归，请留居幕南光禄塞，有急，保受降城，是也。后魏太平真君九年，伐柔然，至受降城，无所见，因积粮于城内，置戍而还。因于，读因于，匈奴中地名也。光禄塞，见榆林镇。

　　石城在居延城北。明正统初，阿鲁台为脱欢所败死。其部落阿台及朵儿只伯窜据亦集乃路，屡犯甘凉。诏边帅任礼进剿，破之于石城。复追破之梧桐林，至黑泉而还。别将赵安等又破之于刀力沟，逐出塞千余里，寇众几尽。梧桐林诸处，俱在今塞外。

　　○祁连山在镇西南百里。山甚高广，为河西之镇。亦曰天山。今详见名山祁连。

　　合黎山在镇西北四十里。《禹贡》：导弱水至于合黎。即此山也。《括地志》：合黎山，亦名兰门山。晋隆安五年，北凉沮渠蒙逊欲图段业，约其兄男成同祭兰门山。又名要涂山。一名羌谷。《广志》云：肃州废会川县东北有合黎山。○人祖山，在城东北四十里。其山不毛。又东北五里为人祖山谷口，戍守处也。

　　甘浚山卫西南八十里。山绵亘甚远。距山丹卫三十里，中有泉，味甘冽，州以是名。一名绀峻山。○临松山，在镇南一百里。前凉于此置郡。山岩有神骥足迹，亦谓之马蹄山。《一统志》：马蹄山有临松、青松、丹霞三名。

　　三木楼山在镇东北塞外。后汉永平十六年，分遣耿秉、秦彭出张掖居延塞，伐北匈奴。绝幕六百里，击匈奴句林王于三木楼山。建初八年，北匈奴三木楼山部落款五原塞降。盖匈奴保聚处也。

　　川岩在镇西南三百五十里。宋永初元年，北凉沮渠蒙逊欲伐西凉，引兵攻西秦浩，潜师还屯川岩。西凉李歆因东袭蒙逊，进入都渎涧。蒙逊击之于怀城，大败之。怀城，盖在川岩之北、都渎涧之东。○大柳谷，在镇东南百里，与山丹卫接境。曹魏青龙三年，张掖柳谷水溢，宝石负图立于川西，时以为司马氏之谶也。又晋泰始二年，张掖太守焦胜言：氐池县大柳谷口水溢，有玄石之瑞。《隋志》张掖县有大柳谷。

　　○弱水在镇西。《禹贡》：导弱水，至于合黎。《淮南子》：弱水源出穷石山。曾氏曰：弱水出于穷谷。《通释》：弱水出吐谷浑界穷石山，自甘州删丹县西至合黎山，与张掖河合。其水力不胜芥，然可以皮船渡。环合黎山，东北入居延泽。居延泽，即古流沙云。晋元熙元年，西秦将乞伏孔子击吐谷浑觅地于弱水南，大破之。觅地降，拜为弱水护军。其地盖在今西宁镇之西塞外。《括地志》：穷石山在删丹西南七里。此盖兰门山。余详见川渎异同。

　　张掖水在镇西十里。经合黎山下，弱水入焉。《水经注》：张水历绀峻山南，与张掖河合。一名鲜水，亦谓之合黎水，又名羌谷水。自吐谷浑界流入。《一统志》：张掖河源出摆通川，经祁连山西，出合黎北，流入亦集乃界。河西岸有泉数十处，俱生芦草，饲秣资焉。○黑水，在镇西十三里。即张掖河之别名。或曰，即张掖河之支流也。从卫西南山谷间流经此，有黑河桥跨其上。其下流仍合于张掖河。明正德九年，火鲁番部长之弟真帖木儿，尝羁寓甘州，谓甘州城南黑河可引灌城，因导叛寇满速儿谋犯边云。

　　沮渠川在镇东南。或曰，即卢水也。《北史》：沮渠蒙逊世居张掖临松卢水。即此川矣。后人因谓之沮渠川。唐武德八年，凉州将安修仁破叛胡睦伽陀于沮渠川，是也。○蒲离侯水，在镇北塞外。汉本始元年，分道击匈奴。范明友出张掖塞千二百余里，至蒲离侯水，即此。

　　居延海在故居延城东北。亦曰居延泽。《志》云：渡张掖河，出合黎峡口，傍河东Й，屈曲行千五百里，至居延海。《唐书》：居延海，在宁寇军东北。武后垂拱初，同罗、仆固等部叛命，刘敬同等出居延海讨之，同罗、仆固皆败散。宁寇城，见山丹卫。

　　千金渠在镇西。《汉志》注：千金渠西至乐入泽中，或谓之泺得渠。乐，见肃州卫。○阳化渠，在镇南六十里。又南十里，有阳化西渠。又有梨园堡渠，在镇南百里。旧《志》云：卫境之渠以数十计，俱有溉田之利。

　　赤柳涧在镇西南三百三十里，与肃州卫分界处。《通典》：赤柳涧，在肃州东南二百里。○赤泉，在废氐池县北。晋义熙二年，秃发亻辱檀伐沮渠蒙逊。蒙逊婴城固守，亻辱檀至赤泉而还。又穷泉，在卫东南。晋义熙六年，秃发亻辱檀伐沮渠蒙逊，战于穷泉，大败而还。

　　○均石戍在镇东。晋时为张掖西郡分界处。义熙三年，南凉秃发亻辱檀自姑臧伐沮渠蒙逊。蒙逊与战于均石，大破之，遂克西郡，是也。

　　人祖山口在镇东北四十五里。又镇西南七十里有大小磁窑山，又西南有甘浚山口，俱戍守处。○通远山口，在镇南八十里。又南十里为顺七口。又十里为宣政、阳化、和宁诸口。又十里为大慕化、小慕化及洪水等山口。诸口皆通祁连山，设兵戍守。

　　沙河堡在镇西八十里。又西有甘浚、高台二堡。又小满堡，在沙河堡南。又东南有黑城堡。已上五堡，属甘州左卫，有官军戍守。

　　长乐堡在镇西北。又卫南有大满、顺化二堡。西北有平源堡。俱属右卫官军戍守。○镇平堡，在镇东南。又镇南有小慕化堡。西有抚夷堡。西北有平川、胭脂共五堡。向俱属甘州中卫，官兵戍守。

　　柳树堡在镇西北。又镇东南有古城、洪水、东乐三堡。向俱属甘州前卫，官兵戍守。《志》云：古城堡在镇东南四十里。又东四十里为东乐城。又东五十里，即山丹卫云。

　　板桥堡在镇西北二百里。向属甘州后卫，官兵戍守。嘉靖末，寇尝犯此。督臣王崇古等议移兵于高台所，以便声援，是也。又张钦堡，在镇西南。嘉靖初，官军败土鲁番于此。

　　巩笔驿在镇西南。唐开元十五年，回纥部酋护输，袭杀河西节度使王君鋑于此。○仁寿驿，在镇东南十里。又西城驿，在镇西四十里。又西四十里，即沙河堡。又西四十里，即抚夷驿。又西四十里，则高台千户所也。

　　肃州卫镇西五百十里。西至废瓜州五百二十里，北至废亦集乃路五百里，西南至赤斤蒙古卫界五百里。

　　汉以前为月氏国地，后为匈奴所据。武帝太初元年，开置酒泉郡刘句曰：城下有金泉，其味如酒，因以为名。后汉及魏晋因之。西凉李迁都于此。后魏亦为酒泉郡刘句曰：后魏初，置酒泉军。太和中，改为郡。《通典》亦曰：后魏有酒泉郡。今魏收《志》不载也。隋初，郡废，始置肃州。炀帝初，州废，以其地属张掖郡。唐复置肃州。天宝初，亦曰酒泉郡。宋没于西夏。元为肃州路。明初，改为肃州卫。今亦设肃州卫。

　　卫迫临边徼，通道羌戎，河山环带，称为要会《边略》：甘肃边自金城至嘉峪，长一千六百余里，西控西域，南迫羌界，北当要冲。而肃州地居绝塞，孤悬天末，尤为控扼之要。明洪武五年，冯胜下河西，虽直抵玉门，而嘉峪以外皆为羁縻地。嘉靖中，割弃哈密，嘉峪益为极边矣。夫弃敦煌而事酒泉，则玉门以外，声势遥隔，此蕃戎所以生心，边备所以日棘也。有远驭之略者，其亦取鉴于汉、唐之成算哉？

　　○酒泉废县今卫治。汉福禄县地。《通典》曰：县有古长城，汉遮罗障也。隋初，废酒泉郡，置酒泉县，为肃州治。炀帝初，州县俱省。义宁元年，复置酒泉县。唐武德二年，仍为肃州治。后没于吐蕃。今卫城周八里有奇，门三。

　　福禄城卫东南五十里。汉县，为酒泉郡治。魏、晋因之。隋亦为福禄县，初属肃州。大业初，属张掖郡。唐改属酒泉郡。刘句曰：唐福禄县、汉乐涫县地也。武德二年，于乐涫故城置福禄县。

　　乐涫城在卫东二百五十里。汉县，属酒泉郡。后汉因之。晋仍属酒泉郡。前凉张氏分乐涫属建康郡。隆安初，沮渠蒙逊起兵临松。其从兄男成亦聚众数千屯乐涫，进攻建康，推太守段业为凉州牧，是也。义熙初，西凉李以张体顺为建康太守，镇乐涫。后周废乐涫入福禄县。

