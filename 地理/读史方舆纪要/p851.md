<!-- { "loadSidebar": true } -->
　　蟠坤山县南十五里。东临抚仙湖，西际星云湖，山顶石皆赭童无草木。又屈颡颠山，在县北十五里，山半涌泉三派，西入滇海，东入抚仙湖，南为阿件溪，入星云湖，溉田甚博。《志》云：土人谓犬为屈，惜为颡，尝有猎是山而不获者，因名。

　　绿笼山县西北十里。林木苍翠，下有泉，流为六部溪，东南流入星云湖。○覆盆山，在府西南三十里，山皆螺甲，形若覆缶。○星云湖在县治南，周八十余里。东流五里，繇海门入抚仙湖。

　　○海门桥县东南五里，临安要路也。星云湖水经其下，繇此入抚仙湖。

　　阳宗县府东北四十里。北至云南府呈贡县界一百里。唐时麽些蛮强宗居此，号强宗部。后讹为阳宗。元初，置阳宗千户所。至元十三年，改为县，属江路。明属江府。县有土城及濠，编户二里。县今省。

　　○黑相城在县治东。一名输纳笼城。又梁王屯在城东南二里棋坪山，上有废垣，元梁王曾城其地。《志》云：明初征滇，伪梁王使其部酋屯于此，阴决沟，引水以灌我军。有沙锅者侦以告，因绝其水，遂灭之，今亦名沙锅寨。

　　○夹浦山在县城西。弥勒石溪及冷水塘二水夹流其下，因名。又棋坪山，在县东南二里，顶若棋坪，上有梁王屯。《一统志》作棋和山。又化石祖山，在县西北七里。其南有泉，流为日角溪，一作觉卜山。

　　天马山在炒甸南三十里。山形肖马，故名。两山并峙，峰峦起伏，茂林曲涧，蓊郁盘旋。陟其巅，见宜良大池江，南望江抚仙湖，西连阳宗、梁王屯，北睹汤池、万佛寺。山麓流泉，环绕若带。《滇纪》云：山在县东三十里。

　　○明湖在县北。一名夷休湖，一名阳宗湖。源出罗藏山，下流入盘江，周七十余里。两岸陡绝，山水赤色，产鱼甚佳。○弥勒石溪，在县西，发源罗藏山，流经县治东北，而入明湖。

　　大冲河在县南五里，源出罗藏山北，诸水汇而为河，下流亦入于明湖。明隆庆中堤决，县令文嘉谟复浚而深之。又日角溪，在县西北百里，出化石祖山，伏流至天生桥下，复出成溪，又东北入于明湖。《志》云：县西有锦溪，亦汇于日角溪。

　　新兴州府西一百二十里。南至临安府石屏州百二十里，北至云南府昆阳州一百里。

　　古滇国地。晋新兴县地，后因之。梁末，土人爨瓒居此，分为西爨地。唐贞观中，置求州属戎州都督府。天宝末，没于南诏。蒙氏置温富州，段氏时麽些徒蛮分据其地。元初，置千户所。至元十三年，改置新兴州，隶江路，明属江府编户二里。今因之。

　　州山川环列，居然奥区。

　　○休纳城今州治。《志》云：昔有强宗部蛮之裔，长曰部旁，次曰普舍。部旁据普具龙城，亦名休制部。元初，立部旁千户所。至元七年，改为纳县。十三年，置州于此，寻省县入州。明正德间，始筑土城。万历六年，改筑砖城，周三里有奇，门五。○白城，在州西北。昔部旁、普舍二城之西有此城，汉人所筑，二酋屡争之，莫能定。又州治西南有禄匡城，州治南有昌人城，相传汉时所筑。

　　普舍城州北二十五里。强宗部蛮之裔普舍者居普札龙城。元初，置普舍千户。至元十三年，改为县。明初省入州。○研和城，在州南三十里。昔麽些徒蛮部雄居此。元初其孙龙锸者内附，立百户。至元十三年，改为研和县。明初省入州。又畔龙城在州西十里。元至元中置县，后省入研和。《志》云：研和县有王乞城，汉筑。又州西有中古城，州北有黑村、马桥二城，俱元置。《志》云：有大营城，去州十余里。

　　○奇梨山在州治西。林木茂蔚，下有泉，流为奇梨溪，下流入大溪。○罗麽山，在州东北二十里，今名石崖山。下有白龙泉，流为罗麽溪。溪凡九曲，入于大溪。又灵照山在府东十里，山高峻，日出则光先照，因名。

　　博螺山在州东南。《滇纪》：自州境出博螺、龙马诸山，道宁州入蒙自县界。

　　大棋山在州西北十五里。元末，蛮酋据险设寨于此。又蒙习山，在州西北七十里，一名适饥山，山顶与晋宁州分界。○关索山，在州西。道险，引绳而渡，谓之关索驻驿。

　　○大溪州西北五里，源出州北之夹雄山。自东北流绕于州之西南，过罗麽、奇梨二溪，出临安府之峨县，入于曲江。○九龙池，在州西北二十里，池聚九泉，分灌赤壤。《志》云：州北十里有莲花池，下流入于大溪。

　　萝木箐河在州北。自晋宁州流入境，又西南流入临安府峨县界。又密罗河在府西，源出密罗村，亦西南流入峨县。

　　铁炉关州北三十余里。为北出昆明之要路，向有巡司戍守。《志》云：州东有棠梨坡砦，自州至江川县，此为次舍处。

　　路南州府东百三十里，东北至曲靖府罗平州百二十里，南至广西府弥勒州二百二十里，北至曲靖府陆凉州二百三十里。

　　古滇国地。汉为益州郡地。蜀汉为建宁郡地。唐为昆州地，蛮名路甸。天宝末，为黑爨蛮落蒙所据，号落蒙部。元初，置落蒙万户府。至元十三年，改为路南州《元志》：至元七年，并落蒙、罗伽、末迷三万户为中路。十三年，分中路为二路，改罗伽为江路，落蒙为路南州，属江路。明属江府编户三里。今因之。

　　州旁控蛮甸，雄峙东陲。

　　○撒吕城州东北一里。《志》云：州旧城也，即黑爨蛮之裔落蒙所筑，因有落蒙部之名，后废。明弘治中，始筑土城。隆庆六年，重筑。万历四十八年，复修治，周二里有奇，门四。

　　邑市废县州东北八十里。旧有邑市、弥沙等城，落蒙子孙分据之。元至元十三年，即邑市、弥歪二城立邑市县，弥沙等五城立弥沙县。二十四年，并弥沙县入邑市，隶路南州。明初因之。弘治四年，邑市县省入州。《志》云：弥沙城在州东南，相近又有河头城，俱汉时筑。

　　达子城州东三十里，蛮语为底伯卢。其城起自曲靖，底于广西，绵延三百里，昔蛮酋弟兄筑此分界。

　　○竹子山在州南五十里。山高千仞，周百里，旧为贼巢。明弘治中，方伯陈金平之。环向有蜡、香炉诸峰。○遮日山，在州东南十五里。峰峦峻拔，阳辉掩映，一名些亦山。又龙山在州东八十里，峰峦高耸，下有小石，可炼为铜。《志》云：州治旁有鹿母山，治南半里又有紫玉山。

　　照镜山州西北二里。山前有池如镜，倒影其中。又休桑山在州东北十五里，今名九盘。下有流泉，曰休桑溪。南流入于盘江。○羊鼻山，在邑市废县东北十五里，以形似名。顶有泉，引以灌溉。又木龙山，在邑市废县东南十五里，高可五百余仞。《志》云：州北三十里有关索岭，高二十余丈，险峻难度，若关隘然。

　　○巴盘江在州西。源自曲靖府陆凉州，流经云南府宜良县，入府境，过邑市废县，至州西南合铁赤河，东南流入广西府界。

　　铁赤河州西四十里。自府境流入过瓦渡、双龙溪至州西南，又过兴宁溪，下流入于盘江。○兴宁溪，在州东二里，绕州治西南流入于铁赤河。

　　○天生桥有二：一在州北五十里，一在州东北十二里，皆石梁可渡，不假人力，因名。又州境有革泥巡司及和摩驿。

　　◇广西府东至广南府四百八十里，西南至临安府阿迷州二百二十里，西至临安府宁州二百四十里，东北至曲靖府罗平州二百十里，西北至江府路南州二百五十里。自府治至布政司四百里，至江南江宁府七千五百二十里，至京师一万九百六十五里。

　　《禹贡》梁州南徼。汉为郡地。蜀汉属兴古郡，晋宋因之。隋属州，东爨、乌蛮、弥鹿等所居。后师宗、弥勒二部强盛，历蒙氏、段氏，皆不能制。元初，内附，隶落蒙万户府。至元十二年，立广西路。明初，改为广西府土知府旧昂姓，今为土照磨属夷，有黑爨、夷、上獠、沙蛮、猡猡，五种杂居。《筑城记》：广西东临水下沙夷，西近龟山寇巢，南连路南州，北接陆凉旧越州。土舍夷猡，四面杂处，而沙夷尤称犷犭旱。旧为矣邦、生纳下村，土官掌之。成化十四年以后，属于流官，领州三。今仍曰广西府。

　　府东瞰粤西，南控交趾，山谷幽阻，民夷富强。《志》曰：诸山为屏，八甸为堑，弹压乌沙、土獠诸蛮，是郡之大势也。

　　○广西城府治旧在矣邦、生纳二村，无城，成化中，始筑土城，寻圯。隆庆五年，易以砖石，周三里有奇，门四。

　　○发果山在府治北，培相接，环于府治。城中有山曰钟秀，城南二里曰翠屏山，皆与府治相环带。

　　阿卢山在府西三里。山延亘四十余里，南连弥勒，北跨师宗，有山洞深邃莫穷，洞中流泉入于西溪。山下诸蛮旧曰阿卢部。又有吉输山，在府东南五里。○临光山，在府西十里，与阿卢山相接。

　　○巴盘江在府西北百里。一名潘江，亦作半江。自江府流入，又东至师宗州界而入曲靖府罗平州境。又有盘江，在府西五十里，自临安府阿迷州流经弥勒州界，复东北流经府西，至师宗州而会于巴盘江。

　　西溪在城西。《志》云：师宗州诸水多伏流于地，至阿卢山洞始出而为溪，流经府城西，环抱城南，与东溪合，下流入于矣邦池。

　　矣邦池在府西南。一名龙甸海，亦谓之乾海。周三十余里，半跨弥勒之界。有二源：一出阿卢山麓石窍，一出弥勒州吉双乡，南流入盘江，中有小山。明弘治十二年，李韶言府南有乾海，后有平壤一带，有水利可开屯田，是也。

　　师宗州在府北八十里。北至曲靖府罗平州一百二十里，西至江府路南州一百二十里。

　　古南蛮地，地名匿弄甸。爨蛮师宗者据之，号师宗部《一统志》：宋时爨蛮居宕浪甸，其后师宗居匿弄甸。元初，隶落蒙万户府。至元十二年，置师宗千户总把，领阿宁、豆勿、阿卢、豆吴四千户，属广西路。二十七年，改为师宗州。明因之编户六里。属广西府。今仍旧。

　　州山高水深，称为雄险。

　　○师宗城今州治。《志》云：元置师宗千户总把，治于州东南槟榔洞，后徙今治。旧有土城，万历二十八年修筑。四十年，复展拓之。城周三里有奇。

　　○恩容山州北五里，三峰峭拔。○锁北门山，在州北十二里，二峰高耸。经行其间，如门扃然。《志》云：州西南七十里有龟一山，极高峻。去府城亦七十里，为夷猡之薮。明万历四十八年，筑土城于此。周一里有奇，谓之督捕城，府通判驻守其地。

