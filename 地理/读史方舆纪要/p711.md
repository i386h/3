<!-- { "loadSidebar": true } -->
　　○招宝山在县城东北。本名候潮山，以诸番入贡停舶于此，因改今名。南临港口，屹然耸峙，极为要害。旧设台堠于此，今改设城堡，其东南峙一小山，高仅寻丈，名昌国山，潮汐至此分流，舟行可达昌国，因名。与招宝并峙者，为巾子山，山形卓立如巾帻，潮水出入，二山为之障。宋德二年，元兵至临安，宋籍地降元，张世杰去之定海，元遣卞彪说世杰降，世杰磔之于巾子山，是也。○金鸡山，在县东八里，亦与招宝山对峙海口。《志》云：县东南十二里有龙头山，甬东巡司置其下，旁有葫芦峤。嘉靖中，邑令金九成筑塞峤口，以防海夷，其相近者，曰竹屿山。又东南三里有青屿山，旧置青屿隘，为戍守要地。又石门岙山，在县西南二十里，以陈山在东，龙山在西，俨若二门也。《图经》：陈山在县南七里，巅有白龙潭，将雨则云蒙山顶，将晴则岚绕山腰，人以为候。龙山在县西南三十五里，形势如龙。

　　伏龙山县西北八十里。首尾跨东西两海门，状如卧龙，南去龙山所十里，屹临水氵祭，为番舶必由之道，盖临、观两卫之咽喉也。嘉靖三十五年，官军败倭于此。一名箬山。又施公山，在县西北九十里，商舶往来，地极险要。元置巡司于此，明初亦置烽堠于山上。其相近者曰泽山，本名栎山，宋改今名。又大蓬山，在县西北百里，今见慈溪县。

　　蛟门山在县东海中，去岸约十五里。环锁海口，吐纳潮汐。一名嘉门山。出此即大海洋。昔人称蛟门、虎蹲，天设之险，是也。虎蹲山，今在县东五里海中，状如虎蹲。○盘岙山，在县东南七十五里，水绕太白山阴而出，凡三十六盘。又瑞岩山，在县东南八十里，有十二峰相峙，其相近即慈岙山也。《志》云：磁岙山在县东南九十里，西去大嵩所二十五里。又有横山隘，在大嵩所西十里。

　　金塘山在县东南海中约百里，半潮可到。山周环二百里，旧为昌国县之金塘乡。明初徙民入内地。嘉靖中，倭夷窃据，参将卢镗击败之。其山北海洋曰清港洋。又乌崎头山，在县东南百十里，滨大海，其下为崎头海洋。○大谢山，在县东南百二十里海中，其旁为小谢山，山西南二里即穿山所也。南临黄崎港，北繇大猫海洋至金塘、鹿山，最为险要，有兵戍守。

　　舟山县东北二百里海中。一名观山。在昌国故城南，状如覆舟。嘉靖四十二年，降海贼汪直于此。其相接为关山，圆峰耸矗，为昌国城内案上有烽堠。稍北为镇鳌山，山自北来，蜿蜒南走，旧翁山县治据其麓，今舟山所城内山也。又东三十里曰翁洲山，亦曰翁山，相传以葛仙翁隐此而名。又有双髻山，峰峦双耸，俗谓昌国之镇山。《志》云：昌国城东七里有青雷头山，高二里，与城西五里晓峰山对峙，青雷头东南海中又有石门山，数峰崛起，潮汐环流，亦名十六门山，今皆谓之舟山。《防险说》：舟山群山环峙，海港四通，为设险之处。旁有马秦山，又有芙蓉洲，四环皆海，悬若洲岛，官民多植芙蓉，因名。又有鼓吹山，在山之阴，有战洋，相传徐偃王逃至此，其拒战处也。山巅平坦，容数百人。吴莱云，昌国东南海中有桃花山，为绝胜处。又有东霍山，徐市驻舟处也。转而北，为蓬莱山，屹立千丈，旁有紫霞洞。又石门山，亦在昌国东海中，并峙有黄公山，山南为塔岭山。《邑志》：昌国东北海中，曰兰山、秀山、剑山、岱山、玉峰等山，东南海中曰双屿、双塘、六横等山，皆倭寇出没所经也。

　　补陀落迦山在故昌国县东百五十里海中。一潮可到，为海岸孤绝处。梵名补陀落迦，华言小白华也。一名梅岑山，相传以梅福名。往时日本、高丽、新罗诸国，皆由此取道，以候风信。嘉靖中，倭寇据此，官军击破之，其西有石牛港，西北有巡简岙，皆当时进兵处。○滩山，在昌国故县西北海中，又有册子、长涂、三姑、许山等山，其在昌国东北海中者，有东库、壁下、马迹、陈钱、两头洞、渔山、徐公、东西霍、大小衢、洋山等山，与嘉兴松江海防相参错，倭夷入犯，皆汛守所有事也。

　　雁门岭县西北六十里。又西北十里曰凤浦岭，又二十里曰桃花岭，皆接慈溪县界。《志》云：县东南五十里有排阵岭，南二十里有布阵岭，皆宋建炎中御金人处。○柯梅岭，在海中舟山所东，出浦则为鱼山外洋，乌山门外洋。又乌沙门，亦曰乌沙悬山，亦曰朱家尖山。嘉靖中，倭寇往往据此，官军击却之。又邵岙在所东北，其相近者曰吴家山，亦皆倭贼据守处也。嘉靖三十五年，官兵击平之。

　　天同岙在舟山之岑江司东南。其相近者有紫皮岙。嘉靖三十七年，胡宗宪遣奇兵出此，捣岑港贼巢。又吊屿，在舟山之岱山司西北，切近海口。嘉靖中，倭屡犯此，为汛守要地。○奇岙，在舟山所西北，本名大沙，嘉靖中，御倭要地也。又沙岙，在岑港之东，今为袁家契，其相近者为马岙。嘉靖中，尝设千户所戍守。三十七年，讨岑港贼，分兵由马岙、张齿而西，是也。其相连者，有山江等烽堠。嘉靖四十年，官军败贼于马岙沙交之上，即袁家契矣。又有郎家契，亦在所西北，东距奇岙，西距沙岙，有西契寨相连，中为小沙，居民殷庶。嘉靖中，倭尝登劫。有契头海塘，为戍守之地。

　　○海县东北两面皆据海。由北而西，接慈溪县界。由东而南，接象山县界。《志》云：县东北为灌门海，在故昌国县海中，有砥柱，屹峙中流，望之如人拱立，水汇于此，旋涌若沸，舟行必投以物，杀其势，而后过，风雨将作，有声如雷。又自蛟门而外，有霍山、马迹、马墓、钱山、龟鳖、小春等洋。又东南则有分水、礁石、牛港、崎头、孝顺乌沙门、横山、双塘、六横、双屿、乱礁等洋，抵象山县之钱仓所而止，皆嘉靖中控御倭夷处也。

　　大浃江在县城南。有大浃渡，亦曰大浃口。舟师屯泊于此，谓之定海关，汛守要冲也。《邑志》：鄞江会上流诸水入县境，其支流为小浃江，皆东注于海。旧《图经》：自蛟门海洋分派为支江，向西溯流，七十里抵郡城三港口。又分流西南六十里，至它山堰。又西北二百里，抵上虞之通明坝，俱谓之大浃港。东晋时，置浃口戍于此。隆安四年，孙恩寇浃口，入余姚，破上虞。五年，孙恩复出浃口攻句章，不能拔，寻为刘裕所败，自浃口远窜入海。刘宋泰始二年，临海贼帅田流作乱，掠海盐，杀鄞令，命周山图屯浃口讨平之。宋建炎中，女真陷临安而东，车驾出浃口，遁入海。胡氏曰：浃口在虎蹲山外，是也。其小浃江在县南十二里，自县东南十二里竹屿山海口，分流为支江，蜿蜒西流六十里，至鄞县东三十五里之五乡契，合于鄞江，并泻东钱湖之涨。《海防说》：小浃港内通东江，出穿山所，达宁波城，极险要。嘉靖中，倭贼由此内犯，奸民亦由此出入，漫无关禁。三十四年，邑令宋继祖于县南十里东山下江流浅处，设东冈契及堰，以蓄泄之。堰下为江，上为河，自此小浃江之流中断，而县境西南一带，颇被沾溉之利。《志》云：东冈契去五乡契五十五里，五乡契亦曰回江契，东钱湖吐纳要口也。

　　烈港县西北五十里。东出海，近金塘山。嘉靖三十一年，贼汪直引倭入定海关，官军击却之，遂移泊于此。地形曲折，进剿为难。督臣王竱分遣二哨，一由列表门进当其前，一由西后门进防其逸，别遣将俞大猷径营木岙，与贼仅隔一山，出奇攻之。贼败走，复泊马迹潭，久之始逸去。木岙，盖在烈港之东。

　　岑港在舟山所西北。有巡司戍守，海口卫要处也。嘉靖中，屡为倭贼所登劫，后遂倚险列栅，据守其地。三十七年，胡宗宪督兵讨之，分军泊其南北，又遣兵分路进剿，中路由小河岭，右路由碇齿，左路田小岭，并趋贼巢，败之。贼恃援力守，复出奇破之，贼遂遁去。

　　中大河县西三十里。源出慈溪之丈亭渡，由夹田桥，过茅洲、化纸二闸，直达城西，亘五十里。昔时贯串城中，由城东入海。永乐以后，由城西南新闸入浃口江。又有夹江河，在城西二里，自鄞县桃花渡直抵城西，亦谓之颜公渠。宋淳熙间，制帅颜颐仲访故道所凿也。岁久淤塞，嘉靖十五年，邑令王文贡疏浚。今复废。○芦江河，在县东南七十里，源出瑞岩山，亦曰瑞岩溪，东北流二十里，至穿山所之穿山契，入于海，亦曰芦花港。嘉靖三十二年，倭犯定海，守将刘恩至败之于芦花港，是也。又黄崎港，在县东南百十里，穿山所东，自崎头海洋分流为支江，西北流，约半潮至蛟门，出大海。又梅山港，在廓所西十里，亦自崎头海洋西北流，经大嵩所，通于海。港口有梅山隘，为戍守处。

　　凤浦湖县西北六十里，湖周十八里。又西北有沈窖湖，周亦十八里。又西为白沙湖，周二里。灵绪湖，周二十里。四湖俱西接慈溪县界，引流溉田，由浦通大海。又白泉湖，在故昌国城东北，周三十里，潴水溉田，源泉氵勿涌，旧名富都湖，亦名万金湖。○浦，在县西北六十里，亦名蟹浦。旧有镇，宋置戍于此。又谢浦，在舟山所岱山巡司之南。嘉靖中，官军击倭贼于此，克之。

　　○长山寨县南四十里。旧为海内东寨，前朝洪武初，徙长山盐场之右，曰长山巡司。二十七年，徙今所，嘉靖中废。今县东南四十里有长山盐课司。旧《志》：县南十五里有长山，东南七十里有长山冈，寨因以名。又穿山巡司，在县南九十里。宋建炎中，置白峰巡司。绍兴中，渐徙而南。前朝洪武初，徙穿山旁，改穿山巡司。二十八年，徙县东南百二十里，亦嘉靖中废。今有穿山所及穿山盐课司。又霞屿巡司，在县南百里，旧为海内西寨。宋嘉定间，徙于县南。前朝洪武初，改头巡司。正统十三年，又改今名。嘉靖中，亦废。

　　管界寨县西北六十里。宋曰水陆管界巡简寨，在县城内。嘉中，迁浦山，改今名。洪武二十年，徙于县西四十里。又上岸太平岙巡司，在县南六十里，正统十三年置，亦曰太平巡司。又甬东巡司，在县东南十五里甬东桥旁。《志》云：旧置于府东五里甬东隅。洪武二十年，徙竹山海口，与招宝山相对。又大嵩巡司，旧置于县东南大嵩港。洪武十七年，移置县南梅山。嘉靖中皆废。《通志》：甬东、大嵩二司，本属鄞县，而地连定海。又清泉场盐课司在县南十里，龙头场盐课司在伏龙山西十里，大嵩场盐课司在大嵩所，与长山、穿山二盐课司，所谓县境五盐场也。○定海驿，在县城西一里，县东南百二十里又有廓驿，俱国朝洪武二十年置，嘉靖中废。

