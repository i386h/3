<!-- { "loadSidebar": true } -->
　　今府城，隋开皇二年所营大兴城也。汉都城，在今城西北十三里，本秦离宫。汉高帝七年，始都于此。城狭小，惠帝三年，更城长安。周围六十五里，六年，始成之《纪年》：惠帝元年，始作长安城西北方，至五年，乃毕。盖前此未有城云。城南为南斗形，北为北斗形，人呼为斗城亦名阳甲城。甲，始也，取一阳初生之义。北负渭水，南直南山子午谷。有十二门。东面三门：东出南头第一门，曰霸城门，亦曰青城门霸城门色青，民间因以名也，或曰青门。广陵人邵平为秦东陵侯。秦破，为布衣，种瓜青门外。《庙记》亦曰青绮门。又《洞冥记》：武帝时，有雀群翔于霸城门，因改为青雀门。莽天凤二年，霸城门灾，莽因更为仁寿门无强亭。东出中门，曰清明门，亦曰籍田门门内有籍田仓也，或曰凯门。《汉宫殿疏》：第二门名城东门，莽更为宣德门布恩亭。东出北头第一门，曰宣平门，亦曰东都门庾子山云：望宣平之贵里，言贵戚所居也。民间谓之东都门，或曰东城门，其郭门亦曰东都门。景帝三年，以七国反，军东都门外。又东城门至外郭亭十三里。有广明亭，在郭门外。又东即广明苑也。霍光之广明，都肄郎羽林，昌邑王贺入承大位，至广明东都门，龚遂曰：此长安东郭门也。又逢萌挂冠于东都门，即此矣。王莽改宣平门曰春王门正月亭。更始初，汉兵诛莽，从宣平门入。三年，赤眉自高陵进攻东都门。城门校尉李况开门纳之。初平三年，董卓部曲李亻等作乱，屯南宫掖门。王允扶帝上宣平门避兵。兴平二年，亻等复作乱。车驾东幸，出宣平门。南面三门：南出东头第一门，曰覆盎门，亦曰下杜门《庙记》曰：覆盎门与洛门相去十三里二百十步，有鲁班输所造桥。征和二年，戾太子战败于长乐阙下，南奔覆盎城门，是也。其南有下杜城。应劭曰：杜陵之下聚落也。或云即杜诚矣。故亦曰杜门，又曰端门。北对长乐宫，莽更名曰永清门长茂亭。南出中门，曰安门，亦曰鼎路门北对武库，莽更为光礼门显乐亭。南出西头第一门，曰平门，亦曰西安门北对未央宫，即便门也。古平、便同字。建元三年初，作便门桥，渡渭水，趣茂陵。永光元年，酹祭宗庙，出便门，欲御楼船，薛广德当车谏止，是也。莽更为信平门诚正亭。西面三门：西出南头第一门，曰章城门，亦曰章门一为光毕门，莽更为万秋门亿年亭。胡氏曰：章门或谓之白门。北魏孝昌末，萧宝寅据关中以叛，屡为魏所败。其将侯终德因还军袭宝寅，至白门，宝寅始觉，即是门也。西出中门曰直城门，亦曰直门《宫殿疏》：亦名龙楼门。张晏曰：门楼有铜龙也，又赵亻亻予所居钩弋宫，在直城门外。莽天凤初，大风发直城门屋瓦，莽更为直道门端路亭。西出北头第一门，曰西城门，亦曰雍门水北有函里，民名曰函里门，或曰突门，莽更为章义门著谊亭。北面三门：北出东头第一门，曰洛城门，亦曰高门《宫殿疏》：又名鹤雀台门，门外有台，汉武承露盘在台上。其外又有客舍，民曰客舍门，亦曰洛门，或谓之利城门。莽更为进和门临水亭，门外有石桥。北出中门曰厨城门，亦曰朝门长安城北面之中门也。内有长安厨宫，因名。赤眉入长安，更始单骑走，从厨城门出是也。或曰广门，莽时更为建子门广世亭。北出西头第一门，曰横门，亦曰横城门横，读曰光。元凤四年，更立楼兰王弟尉屠耆为王，改其国号曰鄯善，丞相率百官送至横门外。蜀汉建兴六年，魏延请出子午谷，袭长安横门邸阁，盖魏置邸阁于横门以积粟云。门外有桥，曰横桥，莽时更为朔都门左幽亭。又横门外郭有都门，又有棘门。《黄图》：棘门在横门外。汉徐厉军于此，以备匈奴。又有通门、亥门也。《艺文类聚》载：长安十二门，其宣平、覆盎、横门、东都、青绮诸门，则汉名也；万秋、宣成、章义、仁寿等门，则莽名也；又有元成、石，不知其名何据。《汉旧仪》：长安城方三十里，经纬各长十五里周回则六十五里。《唐志》：长安故城东西十三里，南北十二里。潘岳《关中记》：长安城皆黑壤赤城。今尚赤如火，坚如石。父老相传凿龙首山土为之。汉之盛时，宫殿台观，高下罗列，千有余区。及王莽更坏，赤眉残破，西京宫阙，半为禾黍。又变乱迭乘，氐羌窃据，以及西魏后周之际，虽数有增饰，而前规未逮。隋开皇二年，以故都制度狭小，历年既久，宫宇朽蠹，乃议迁都于故城之东南十三里，南直子午谷《吕氏图》云：南直石鳖谷，北枕龙首原《长安志》云：西北据渭水，左临灞，右抵沣水《长安志》云：西枕龙首原。《西京记》：隋唐都城，在龙首原。是原在城北也，曰大兴城隋文帝初封大兴公也，或曰其地本名大兴村，遂定都焉。大业九年，发丁男十万，城大兴。唐初因之。永徽四年，又复增筑，名长安城。后亦曰京师城《实录》：唐永徽五年，筑京师罗郭。开元十八年，筑外郭。贞元四年，又筑夹城。《六典》：长安左河华，右陇坻，前终南，后九。京城即外城也南北十五里一百七十五步，东西十八里一百十五步，周六十余里此因隋旧。皇城即内城，俗名子城南北三里一百四十步，东西五里一百十五步，周二十五里。宫城有三，所谓三内也。一曰西内，在皇城内西北隅，正门曰承天即隋大兴宫城正南门也。初曰广阳门，开皇二年造。九年平陈，献俘于广阳门，既又御广阳门宴将士。仁寿初，改曰昭阳门。唐武德初，改曰顺天门。神龙初，始曰承天门。《六典》：长安宫城，亦曰太极宫。城南面三门：中承天，东长乐，西永安。又大兴宫城正北门曰玄武，东北门曰至德。一曰东内，在皇城内东北隅即西内之东北也，正门曰丹凤即大明宫也。高宗龙朔二年置，自是天子常居东内。建中四年，泾原军作乱，陈丹凤门外。《宫苑薄》：大明宫南面五门：西来第一门曰兴安，第二门曰建福。又至德三载，改丹凤门曰明凤。一曰南内，在皇城内东南隅《唐志》：在东内之南，所谓兴庆宫也。自东内达南内，有夹城复道，经京城之通化门，人主往来两宫，人莫知之。宣宗时，于夹城南头开便门，俗号新开门。三内皆有宫城《志》云：唐西内有三城：外一重曰京城，外郭城也。南近樊川，北连禁中。内一重曰宫城，惟列府寺，不使杂人居之。又内一重曰内宫城，太极宫在其内，即隋之大兴宫也。今省城正直宫城之地。其皇城之门凡七。南面三门：中曰朱雀亦曰端门，其北对承天门，门外西街有都亭驿，东曰安上至德三载，以安禄山叛，改安上曰先天，寻复旧。胡氏曰：安喜门楼当在其上。大顺初，遣张讨李克用，御安喜门楼饯之。明年，杨复恭作乱，御安喜门。刘恭望谓禁军，天子亲在街东督战，是也，西曰含光。东面二门：南曰景风，北曰延喜大中三年，河陇老幼诣阙，帝御延喜门楼见之。西面二门：南曰顺义，北曰安福《六典》：安福门西直京城之开远门。乾宁二年，李茂贞等再犯阙，上御安福门待之，即此。京城之门凡十。南面三门：正中曰明德门北当皇城之朱雀门，南出抵终南山。《五行志》：元和八年，京师大水，城南深丈余，入明德门，犹渐车辐。是也，东曰启夏门门外即杜曲也。其西南二里有圆丘、先农、籍田三坛。乾宁二年，岐兵犯阙，驾出启夏门，趣南山，西曰安化门至德三载，改曰达礼门。东面三门：正中曰春明门隋名也。唐公李渊义师至长安，营于春明门西北，既又迁馆于安兴坊。坊在安兴门外，自都城东行者，多出是门。故唐人诗云：“春明门外即天涯”也，南曰延兴门隋之安兴门也，唐改，北曰通化门建中四年，泾原军作乱，自长乐坡入通化门。兴元初，李晟收京城，耀兵通化门外。西面三门：正中曰金光门隋名也。唐初举义师，刘弘基次长安城，振队金光门。广明初，黄巢入关，田令孜以帝自金光门出，趣骆谷，是也。《唐志》：自此西出趣昆明池，南曰延平门，北曰安远门隋曰开远门，唐改。《唐书》：天宝十二载，时中国强盛，自安远门西尽唐境万二千里。又安远门揭侯署曰：西极道九千九百里，示戍人无万里行也。至德三载，改安远曰开远。光启初，王重荣、李克用逼京师，帝自开远门出幸凤翔。北面一门，曰光化门宋氏曰：唐京城诸门，大抵皆因隋旧。永徽四年，筑长安外城，三旬而毕。开元十八年，又筑西京外郭，九旬而毕。《旧唐书》：京城内有东西两市，南北十四街，东西十一街，街分一百八坊，坊广长皆三百余步。皇城南大街曰朱雀街，街东五十四坊，万年县领之。街西五十四坊，长安县领之，京兆尹总其事。《长安志》：朱雀街南北尽郭有六条坡，象乾卦六爻，横亘城中，亦谓之六冈。隋宇文恺营都城，于九二爻置宫殿，以当皇居；九三列百司，以象君子之数；九五贵位，不欲常人居之，故置玄都观、兴善寺镇其地。宝历初，裴度宅在朱雀街东永乐坊，略与街西安善坊玄都观东西相对。忌度者以为宅近冈原，盖近第五冈也。又有苑城，本隋大兴苑也亦开皇二年置。唐曰禁苑，亦曰三苑以三大内皆有苑也。苑城东西二十七里，南北三十二里，周回一百二十里。东接霸水，西接长安故城，南连京城，北枕渭水《西京记》：苑西即太仓，仓北距中渭桥、与长安故城接。故城亦隶苑中。又苑有四面监及总监，以掌种植。其南面监亦曰长乐监，中有离宫亭馆凡二十四所，凡十门。南面三门：中曰景耀《六典》：禁苑南门直宫城玄武门，东曰芳林《唐纪》：元和十二年，筑夹城，自东内云韶门，过芳林门、西至修德里，通兴福佛寺，西曰光化。东面二门：南曰光泰程大昌曰：在京城通化门北，小城之东门，门东七里即长乐坡。吕大防《长安图》，光泰门在大明宫东苑之东。兴元初，李晟收京城，与贼战光泰门外米仓村，乘胜入光泰门，明日复陈于光泰门外。又中和三年，李克用等数败黄巢于渭南，自光泰门入，贼从蓝田逸去，北曰昭应。西面二门：南曰延秋天宝末，安禄山陷潼关。上密与贵妃、皇子等黎明出延秋门西幸。中和初，黄巢据长安，诸道会兵进讨。凤翔行军司马唐弘夫等进薄长安，巢东走，别将程宗楚等自延秋门入，贼近在霸上，讠知官军不整，引军袭败之，复据长安，北曰元武。北面三门：中曰启运，东曰饮马，西曰永泰苑中又有白华门，殿门名也。李晟败贼于光泰门，贼众走入白华门。既而晟军入苑城，进至白华门。又望仙门，亦苑中门名也。李晟收长安时，亦屯兵于此。三苑地广，故唐世用兵，多在苑中景龙末，临淄王隆基讨韦氏之乱，集兵苑中。天宝末，安禄山陷西京，使安思顺将兵屯苑中，以镇关中。又兴元初，朱Г据长安，自含元殿徙居苑中之白华殿。元《图经》：今奉元路城，唐天元年，匡国节度使韩建所筑新城也。朱全忠迁昭宗于洛，毁长安宫室百司及民庐舍，长安遂墟。建去宫城外郭城，重修子城即皇城，南闭朱雀，东闭延喜，西闭安福三门，北开玄武门，是为新城。城之制，内外二重，四门，门各三重。今门惟二重，内重基址尚存。东西又有小城二，以为长安咸宁县治。程大昌有言，昆明凿而镐都为池，隋城立而汉京为苑。夫陵谷变常，玄黄易位，所当慨者，岂惟城郭沦亡云尔《城邑考》：府城，即唐末新城之址，明洪武初，增修。城周四十里，门四，东长乐、南永宁、西安定、北安远。嘉靖五年，隆庆二年，皆常葺治？
