<!-- { "loadSidebar": true } -->
　　金山故城府南八十里，滨大海。五代时，吴越钱氏筑此为戍守处，以南接金山而名。《志》云：城东十里许，当潮势猛烈处有周公墩，俗传金山城周康王所筑，故墩亦附会周公之名。盖昔时堠望处耳。明嘉靖三十四年，倭攻青山南汇金山卫，登周公墩者千余贼，即此。

　　○昆山府西北二十三里。其西为长谷，亦曰华亭谷，有水萦绕百余里，为泖湖之上源，故泖湖亦兼谷泖之名。杜佑曰：华亭县以华亭谷而名。陆机临命叹曰：华亭鹤唳，可复闻乎！盖其地尝出鹤也。山之得名，亦以陆机兄弟生于此，取昆山出玉之义。山形圆秀而润，旁无附丽，望之如覆盎。其南四里有秦驰道，即今古浦塘也。山北又有秦皇走马塘，相传始皇曾游此。又萧梁置昆山县于山北。唐天宝中置华亭县，始移治马鞍山下，为今之昆山县。土人以此为小昆山，误也。

　　横云山府西北二十五里。在昆山之东北，本名横山。唐天宝六载，易今名。巅有白云洞，潜通淀湖，深不可测，居民多采石于此山。又东为小横山，与横云接陇，而中限一水，泉石甚胜。○机山，在府西北四十里。其南与横云相望，下有平原村。陆机尝为平原内史，皆因机以名也。其东曰干山，有水纡回，从横云山来，流经山下，相传山为干将铸剑处。今山后居人，亦多干姓者。一名天马山，以形势特高耸，出诸山之上云。

　　佘山府北二十五里。相传有佘姓者隐此，故名。山高秀，与干山相埒，有东西二峰，延亘数里，泉石颇胜。其东曰薛山，与佘山并峙，中限一水，相传以薛道约居此而名。一名玉屏山。稍东南曰陆宝山，本曰陆家山，多土少石，今为平陆矣。○细林山，在佘山西南。《志》云：山在府西北二十里，本名神山，天宝中改今名。

　　凤凰山府北二十三里。《志》云：山东枕通波塘，西连薛山，据九峰之首，延颈舒翼，宛若凤翥，因名。郡境以九峰为名胜，九峰者，一凤凰，二陆宝，三佘山，四细林，五薛山，六机山，七横云，八干山，九昆山也。皆在长谷以东，通波以西，而干山、佘山为最高云。

　　淀山府西北六十里。旧在薛淀湖中。山形四出如鳌，上建浮图，下有龙洞，俗传与太湖通。旁有小山，初为小洲，后渐高大，并湖而北，中为一澳，曰山门溜。其后潮沙淤淀，山在平田，去湖日远。又柘山，在府南六十里。旧在柘湖中，山多柘树，因名。○秦望山，在府东南六十里，当张堰镇之西。相传始皇登此望海，亦曰秦驻山。山南有洞甚深邃，又有坑产白垩。其东南十余里曰查山，在张堰南，下临大海。

　　金山府东南九十里海中。《志》云：周康王筑城处，后沦入海。上有平坡，官军尝会哨于此。又有小金山，亦在府东南海中。

　　羊山在府境金山卫东海中。山高大，周七八十里，四围环抱，有十八岙，中如大湖，可容数百艘，湖口面北，上有娘娘庙。山有淡泉，海舶往往取汲于此。山口又有一山，名张家市，多黄杨树，其东有巡简岙。《海防考》：自吴淞江而出，一潮可至羊山，倭寇来犯，自羊山过淡水门而西，则苏、松之患切矣。今南自定海，北自吴淞，皆以羊山为会哨之所，盖道里适均，且御贼于海洋，为得上策也。○许山，亦在金山卫东，离柘林三十余里。唐顺之云：山去乍浦、金山、吴淞所三处皆仅隔一潮，亦为会哨之所。又竹屿山在金山卫东南七十八里，达岸山在卫东南八十里。又有浮山及苏山，皆在卫东南海中。

　　○海府东百里，府南去海七十里。今自金山卫以东，亦曰苏州洋，以府境本属苏州也。宋绍定三年，李全以淮安军叛，习舟师于射阳湖及海洋，遣海舟自苏州洋入平江嘉兴，欲习海道以窥临安，即今卫境矣。《志》云：府南境与绍兴、宁波相望，天日晴明，南岸诸山，皆历历可指。旧有捍海塘，相传唐开元初创筑，其后相继修治，东北自嘉定县宝山而南，西南至浙江海盐县澉浦西北，亘三百三十里，以御盐潮害稼。高如城垣，内外皆有塘沟相夹，在内者曰运盐河，又曰横港；在外者曰堑濠，又曰护塘沟。明初藉以备倭，设卫所墩堡于濠堑外，倭至则捍之于海岸滩涂，皆不容登泊，万一不支，则逾堑而守。进不得攻，退无所略，故府境备倭较易。其后大半湮废。弘治七年，抚臣毕亨等复兴筑，寻复圮坏，护塘、海岸，合而为一，寇至则聚于护塘，而运盐河之内，水田塍狭，难于屯御。若一复旧迹，复治堑塘，亦备御之良策也。《海防论》：今松江之海，起于独山，而迄于小汤洼，亘二百四十八里，皆恃护塘为限隔云。又有捍海堰。宋乾道中，知秀州丘崇言华亭东为大海，古有堰十八所以御咸潮，请修之。乃筑堰并东西两岸塘，通计八十四里。其后修筑海塘，诸堰俱废。

　　吴淞江府北七十四里。亦曰松江。自昆山、青浦二县，经淀山北，合赵屯等浦，又东北入上海界，合黄浦而注于海。旧《志》：松江自湖至海，凡五汇、四十二湾。五汇者，安亭、白鹤、盘龙、河沙、顾浦也，乃江潮与湖水相会合之地。古云：九里为一湾，一湾低一尺。盖三百六十余里而入于海。今详见前大川三江。

　　淀山湖府西北七十二里，与青浦、昆山县接界。昔时山在湖中，亦曰薛淀湖，吴淞江水汇流处也。唐、宋以来，淀湖深阔，境内无水灾。宋南渡以后，渐至堙废。淳熙十三年，提举浙西罗点言：淀山湖东西三十六里，南北十八里，旁通太湖，汇苏、湖、秀三州之水，上承下泄，不容壅遏。湖水自西南趣东北，其泻水之道，东有大盈、赵屯、大石三浦。西有千墩、陆虞、道褐三浦。又并湖以北，中为一澳，系吞吐湖水之地，名山门溜，东西约五六里，南北约七八里，正当湖流之冲。北出曰斜路港，又北折而西曰小石浦。上达山门溜，下入大石浦，其斜路港与大小石浦分为三道，杀泄湖水，并从上而下，通彻吴淞江。自湖北至江，虽相去尚三十六里，而江湖二水，晓夕往来，疏灌不息，是以浦港通利。今顽民辄于山门溜南，东取大石浦，西取道褐浦，并于淀山湖北筑成大岸，延跨数里，遏绝湖水，不使北流，尽将山门溜中围占成田，所谓斜路及大小石浦泄放湖水去处，并皆筑塞。自是潮沙日以壅积，湖水不复下流，下流既壅，一遇淫潦，势不得不溃裂四出，散入民田，大为民害矣。诏及时修筑。于是决开山门溜，以通淀湖噤喉，滨湖巨浸，复为良田。绍熙中，复被奸豪窃据为田，虽议者数以为言，而弊未尽革，迄元至元二十八年，湖水涨漫，损坏田禾。三十年，淫潦益甚，都水潘应武言：太湖之水，一路径下吴淞江，二百六十余里抵海；一路繇吴江县东南白蚬江东北抵急水港，又东五十里下淀山湖，周二百五十里，繇港浦入海。湖中有山，有寺。宋时山在水中心，东有出水港，曰斜沥口，曰汊港口，曰小漕港口，曰大沥口，曰小沥口，各阔十余丈，深六七尺，通潮往来，潮退则引湖水下大漕港、大盈等浦入青龙、盘龙等江出海，古谓之尾闾门。宋禁人占湖为田，为泄水路故也。今山、寺在田中心，虽有港，阔不及二丈，潮泥淤塞，深不及二三丈，潮水湖水，不相往来，阑住去水。东南风起，水回太湖，则长兴、宜兴、归安、乌程、德清等处，水涨泛溢；西北风起，水下淀山湖泖，则昆山、常熟、吴江、松江等处泛溢，皆因下流不决，积水往来为害。今纵卒难复旧，湖北有道褐浦、千墩港、大小沥港四处，去江颇近，水势甚便，可以开复，此亦先通下流之一助也。寻又言：淀山湖北一带，自庙儿头港至赵屯浦百余里，共有港浦一十三条，今既淤浅，惟道褐浦最低下，去江颇近，水势甚便，堙塞未久，急宜修浚。从之。大德中，都水使麻合马嘉言：太湖迤东而北，诸湖陂泽，皆能接泄太湖之水，注江入海，而淀山湖关系吴淞江注泄，尤为切要。若不以时开浚，使湖之潴水益狭，与大盈、赵屯二浦相去渐远，则松江故道益难复矣。议卒不行。至治三年，浚吴淞江及淀山湖。泰定初，复浚淀山湖。明初，淀湖堙塞益甚。景泰中，知府叶冕尝修淀山湖堤，以防横溢。初，淀山在平陆，去湖犹五、六里，今且十余里，而淀湖之浸，初犹数十里，今亦不过一二十里。旧《志》：淀湖受太湖下流，北繇赵屯浦，东繇大盈浦，泻于松江，东南繇烂路港以入三泖。今赵屯、大盈，去湖益远，繇何家港及南北曹港，受湖水以泄于松江，非复淀湖之旧也。《舆程记》：自苏州陈湖三十里至双塔，渡淀山湖，湖面广十八里，又东十八里至谢寨关，又十二里接于泖湖。

　　泖湖府西三十五里。亦曰三泖。《广韵》注：泖，华亭水也，其源出华亭谷。晋陆机对武帝：三泖之水，冬温夏凉。亦曰华亭泖。宋宣和初，提举赵霖浚白鹤汇，又议围华亭泖为田，不果。《吴地志》：泖有上、中、下三名。《图经》：西北抵山泾，水形圆者，曰圆泖，亦曰上泖；南近泖桥，水势阔者，曰大泖，亦曰下泖；自泖桥而上，萦绕百余里，曰长泖，一名谷泖，亦曰中泖。泖湖之水，上承淀湖，凡嘉湖以东、太湖以南诸水，多汇入焉，下流合黄浦入海。旧经华亭县西三十五里曰谷泖，在县西四十里者曰古泖。又泖湖上流在浙江平湖县境者曰东泖，在上海西北境者曰横泖。而府东南三十五里有胥顾泖、谢家泖，则自为陂泽，亦以泖名耳。泖湖旧流浩衍，今亦湮塞。《舆程记》：泖湖阔十八里，自东岸至府城二十五里，西岸达淀湖二十里。

　　柘湖府南六十里。中有柘山。《吴地记》：湖周一千一百十九顷，相传秦海盐县治此。王莽时沦为柘湖，湖水深广，后渐浅狭。吴越时，浚柘湖及新泾塘，繇小官浦入海。宋绍圣中，浚柘湖、新泾，下金山小官浦入海。乾道三年，知秀州孙大雅言：州有柘湖、淀山等湖，支港相贯，西北可入江，东南可达海，傍海农家，作坝以却咸潮，虽利及一方，而水患实移于邻郡。请于诸港浦置闸启闭，既可泄水，又可卫田。十三年，转运张叔献言：华亭地形，东南最高，而北稍下，柘湖十有八港正在其南，自来筑堰以御咸潮。元中，于新泾塘置闸，后因沙淤废毁。今除十五处筑堰及置石达外，犹有新泾塘、招贤塘、徐浦塘三处，见有盐潮奔冲，氵塞民田。今依新泾塘置闸一所，又于两旁贴筑咸塘，以防海潮透入。其相近徐浦塘，元系小派，自合筑堰，又欲于招贤港更置石达，且柘湖岁久淤淀，亦当开浚。从之。自元以来，堙塞益甚，仅余积水，若陂泽然。《志》云：今查山西南，张堰东南，黄茅白苇之场，即故柘湖矣。

