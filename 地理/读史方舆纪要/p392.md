<!-- { "loadSidebar": true } -->
　　安阳城在府西北。魏宁新中邑也。《史记》：楚考烈王六年，秦围赵邯郸，楚遣将军景阳救赵。七年，至新中，即此。胡氏曰：故城在今县西北十里。秦曰安阳。始皇十六年，桓攻赵，取邺、安阳。《晋土地记》：安阳城，在邺城南四十里。永安初，东海王越奉乘舆讨成都王颖，前锋至安阳。永和五年，后赵石遵举兵河南，自荡阴进至安阳。太和五年，苻坚伐燕，自帅精锐发长安，趣洛阳，七日而至安阳。太元八年，慕容垂谋复燕祚，自河阳趣邺，至安阳，是也。魏收《志》：天平初，安阳、荡阴俱并入邺县，后复置。《郡志》云：安阳凡四迁：秦县在今府城东南四十三里；晋置县于今县西南；隋开皇十年，复徙县于洹水南；大业十年，移郡郭内。今府城，宋景德三年筑，周十九里。今止九里有奇，门四。

　　永定城在府城东四十里，与大名府内黄县接界。本晋之长乐县，属魏郡。高齐废入临漳县。隋开皇八年，复置。十八年，改曰尧城。唐因之，属相州。唐天中，改曰永定。朱梁开平中，曰长平。后唐同光初，复曰永定。宋天圣七年，避真宗山陵名，改永和。熙宁七年，废为镇。旧城周三里有奇，洹水环其西南隅。《安阳县志》云：永定城东有鲧堤，鲧治水时所筑，以捍孟门溢河，今谓之三刃城。

　　防陵城在府南愁思冈上。相传纣囚文王于里，城此防之。冈亦曰防城冈。战国时魏邑。《史记》：赵廉颇攻魏，拔防陵、安阳。孔氏曰：安阳南有防水，防陵盖以水为名。防水，今见汤阴县。○灵泉废县，在府西南。后周置灵泉县，属相州。隋因之。唐武德四年废。灵，《唐志》作零。又顷城，在府西北虎涧南五里，周仅四十步。相传卫顷公筑。

　　○韩陵山在城东北十七里。相传韩信尝屯此，因名。北魏主嗣泰常八年，自代至邺，畋于韩陵山。普泰二年，尔朱兆等攻高欢于邺，欢于韩陵为圆陈，连系牛驴以塞归道处也。俗名七里冈。旧有栗园在山东北。高欢与尔朱兆等战，高敖曹以千骑自栗园出，横击兆军，是矣。

　　蒙赉山在府城西南二十五里。后魏孝文迁洛阳，于此颁赉从臣。又宝山，在府西南四十里，产白石，陶人取以为器。山有八峰，峰下有泉，其西北为清凉、马鞍诸山，俱高胜。又铜山，在府西北四十里，旧产铜。○龙山，在府西四十里，周十里，高五里，洹水γ流出焉。左思《魏都赋》所云虎涧龙山也。又高望山，在府西北八十里。山最高，可以远望。

　　蓝嵯山在府城西。《晋书》注：安阳境有蓝嵯山。杜佑曰：山在安阳。后汉建安九年，袁尚自平原还救邺，依曲漳为营，操围之急，尚遁保蓝口，盖蓝山之口也。或谓之祁山。诸葛武侯谓曹操危于祁连者，盖即蓝口之战云。

　　愁思冈在城南十五里。魏曹植尝悲吟于此，因名。隋文帝改曰崇义冈，俗曰望喜冈。冈周七里，防城在其上。薛居正曰：冈在汤阴县界。郭子仪讨安庆绪，拔卫州，进军向邺。庆绪收余兵，拒战于愁思冈。石晋末，契丹入汴，执晋少帝及母后辅臣，寻还北，至此，登冈饮酒，因讹为愁死冈。○野马冈，在城北三十三里。冈侧有涧曰彪涧，亦曰虎涧。又有黄衣水，在冈东南，注万金渠入于鸬鹚陂。陂在临漳县境。

　　○安阳河在府北四里。本名洹水。出林县西北林虑山中，东流经府境，又经临漳县西南，达直隶成安县界，至内黄县界永和镇而入卫水。《左传》叔孙声伯梦涉洹水，是也。苏秦说赵肃侯：令天下将相，会于洹水之上。曹操攻邺，进军至洹水。又尔朱兆等攻高欢于邺，夹洹水而军。马燧讨田悦，亦夹洹水而战。一名安阳河。唐乾元二年，九节度之师与史思明战于安阳河北，溃还。石晋开运二年，契丹入寇相州境，晋军陈于安阳水南，是也。既而契丹陈于安阳水北，复逾水，环相州而南，至汤阴，晋军驰救，乃还。胡氏曰：洹水经安阳县而东流，谓之安阳河。

　　漳水在府北四十里。自林县东流经此，又东北接临漳县界，清漳水流合焉。《史记》：赵成侯二十四年，魏归我邯郸，与魏盟于漳水上。《水经注》：后汉建安十八年，曹公凿渠引漳水东入清洹以通河漕，名曰利漕渠。是也。《郡志》：漳河旧自安阳丰乐镇北，东流过临漳南，又东北至馆陶而南入卫。正德十五年，漳水溢，南决，自安阳显王村南流，折而东过崔家桥，又东过永和、吕村入卫，袤百余里，广四十里。境内上田，悉成□□。详见直隶大川。

　　万金渠在府西北二十里。本东魏之天平渠。《邺都故事》云：渠自安阳引洹水入邺，自邺入临漳以溉田。唐咸亨三年，复浚之，自府城西南宝山而东分注东南，以资灌溉。《唐志》：尧城北四十五里有万金渠，引漳水入故齐镇渠以溉田。宋元以后废。又县北三十里有清河渠，高齐清河二年堰漳水为渠处也。今废。

　　高平渠在府东南二十里。《志》云：府西三十里有高平村，自此堰洹水入渠。唐咸亨中，相州刺史李景引安阳水东流溉田，入广润陂，是也。宋至和中，韩琦判相州再疏之，置二水，改曰千金渠。其水绕城而北，分流入城，以资灌溉。明弘治后，渠流渐淤。《志》云：广润陂，在府东二十二里。隋开皇八年，刺史梁士彦引汤阴县之汤、二水，入陂以溉田。今堙。

　　水冶渠府西四十里。后魏引水鼓铸于此，因名。其水东北流十里，入洹水，溉田数百顷。○广遂渠，在府西南四十里。渠中水涌，四时不竭，亦名珍珠泉，民藉以溉。城西北又有蜀渠，流入高平渠。正德十四年，因旧渠开导，又复于东北作堰，障水入城壕，为灌溉利。又汤池，在府城外。晋太元八年，苻坚命慕容垂击丁零翟斌于新安，垂自邺行至安阳之汤池，是也。

　　○殷墟在府城北。《汲冢古文》：盘庚自奄迁北冢，曰殷虚。虚，与墟同。《国都城记》：安阳城，一名殷中，即北冢也。《相州图经》：安阳，纣都也。《战国策》曰：纣聚兵百万，左饮淇水竭，右饮洹水不流。今邑在二水间。《史记》云：二世三年，项羽与章邯盟洹水南殷墟上。亦即此矣。《水经注》：洹水东径殷墟。或以为即战国时之虚邑。虚邑，见前胙城县。奄，见山东曲阜县。

　　古垒在府北十里，南北斜长五里。唐郭子仪等九节度围安庆绪于相州时，营垒于此。《志》云：府西□□里有天禧镇□□宋天禧中，徙林虑。北齐镇于此。又回隆水驿，在府东九十里，永乐十六年建。府治西南又有邺城，永乐十三年建。○石梁驿，在府东北，古驿也。隋大业十年，李密从杨玄感之乱，被执至魏州石梁驿，逸去，即此。

　　安阳桥在府北四里安阳河上。石晋开运二年，契丹犯相州，晋军陈于安阳河南，既而诸军东趣黎阳，留步卒五百人守安阳桥。知相州苻彦伦以桥非五百人所能守，召入乘城为备，至曙，契丹果数万骑陈于安阳水北，是也。岁久桥坏。元至元间，伐石改建，东徙里许。亦曰洹水桥，旧名鲸背桥。

　　临漳县在府东北九十里。东至直隶魏县九十里，北至直隶成安县八十里。汉魏郡邺县地。晋建兴初讳邺，改为临漳。时邺已陷于刘聪，石赵仍称邺县。东魏天平初，分置临漳县，属魏郡。唐属相州。今城周四里，编户三十九里。

