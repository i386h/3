<!-- { "loadSidebar": true } -->
　　蓬莱池在唐东内禁苑中。宪宗尝畋游于此。《志》云：池在蓬莱殿北，亦名太液池。池中有蓬莱山，自蓬莱池西出玄武门，入重元门，即苑中也。重元盖苑之南门，对宫门玄武门。又有鱼藻池，亦在东苑内。唐穆宗时，尝发神策军浚之。其相近者又有凝碧池。○龙首池，在唐东内苑中。《志》云：苑中有龙首殿、龙首池，因龙首渠之水，自城南注此。元和十三年，浚龙首池。又西内有海池三。《太极宫图》云：东海池在玄武门内之东，近凝云阁。北海池在玄武门内之西。又南有南海池，近咸池殿。武德九年，上方泛舟海池，世民杀太子建成等于玄武门，是也。今皆湮废。

　　广运潭在府东九里望春宫之望春楼下。天宝三载，韦坚所凿。《志》云：初，水衔苑左有望春楼。坚于其下凿为潭，以聚江淮运船，赐潭名广运。未几，潭不可漕。又天宝二载，京兆尹韩朝宗引渭水入含光门，置潭西街以贮材木。《宫殿图》望春楼在霸水西，临广运潭，潭在京师苑城东。

　　河池陂在昆明池东。池水流经陂北，东合沈水，一名女观陂。○雁鹜陂，在镐池北，亦承昆明之下流，方六顷。沈约诗：东出千金堰，西临雁鹜陂。是也。

　　皇子陂在府西南二十五里，周七里。《十道志》：秦葬皇子，起冢陂北原上，因名。隋文帝改曰永安陂。○塔坡，在府南二十里韦曲之西，地有浮图，产稻极美，土人谓之塔坡米。

　　王渠在府西。其上流曰昆明故渠，自昆明池东径河池陂北，又东合沈水，亦曰漕渠。径故长安城南，至汉青门外，有沈水枝渠流入焉。枝渠自章门西入城，为仓池。又径未央宫北、桂宫南，谓之明渠。又东径武库北及长乐宫北，而东出城，合昆明故渠。又分为二，谓之王渠。东北注渭水，今涸。苏林曰：王渠，官渠也，犹今御沟。汉哀帝为董贤治大第，开门乡北阙，引王渠灌园池。崔豹《古今注》：长安御沟，谓之杨沟，植杨于沟上。又戴延之《西征记》：御沟引金谷从阊阖门入雍州。《图经》：金谷水出蓝田西终南山，西入霸水。○七里渠，在故长安城宣平门外，上有饮马桥，亦曰七里沟。唐长庆中，王播浚之以便漕。

　　灵轵渠在府西南汉上林苑中。武帝所穿，起县东十五里平地，北流入苑，用以溉田。《河渠书》：关内则辅渠灵轵。是也。一名蒙笼渠。

　　清渠在府南。程大昌曰：唐京城西北有漕渠，南出丰水，径延平、金光二门，至京城西北角，屈而东流，径汉故长安城南，至芳林园西，又屈而北流入渭。清渠在漕渠东，直秦故杜南城，稍东即香积寺北。至德二载，郭子仪图复西京，自西击贼安守忠等于清渠，败绩。

　　运木渠在府南。唐大历元年，京兆尹黎请开漕渠，自南山谷口引涧水，直抵景风、延喜二门入苑，以漕薪炭，谓之运木渠，久之不就。又盐渠在故长安城南。唐武德七年，长安古城盐渠水生盐，色红白，谓之瑞盐。今皆湮废。

　　○长乐宫在府西十四里长安故城东隅，周二十里。本秦兴乐宫也，始皇时建。汉高帝五年，都长安。九月，治长乐宫。七年，宫成，诸侯皆朝。既而未央宫成，乃以未央宫为朝会之所。其后，长乐宫每为太后所居，亦谓之东宫，又谓之东朝。元康四年，神雀集长乐宫。五凤三年，鸾凤集长乐宫东阙树上。宫西有长信、长秋、永宁诸殿，正殿内又有温室。更始入长安，居长乐宫，三年，徙居长信宫。《黄图》：从洛门至周庙门，中有长信宫。盖即长信殿矣。赤眉入长安，刘盆子复居长乐宫。后废。西魏以后，复修治之。隋大业十三年，唐公渊军冯翊，进趣长安，命世子建成等自永丰西趣新丰，进至长乐宫。既而渊入长安，还屯长乐宫，与民约法十二条。天宝以后，废。○章台宫，在长安故城中，秦宫也。中有章台，因名。或曰：章台，战国时诸侯宫室之通称。苏秦说秦曰：诸侯莫不西面而朝于章台之下。说楚亦曰：南面而朝章台，是也。《秦纪》：楚怀王西至咸阳，朝章台。孔氏曰：台在渭南。汉有章台街，街盖在台下。又明光宫在长乐宫后，汉太初三年所作。《黄图》：明光宫南联长安，北通桂宫。

　　未央宫在府西南十八里，长安故城西南隅。汉高祖七年，萧何起未央宫，斩龙首山而营之，高出长安城。北阙曰玄武，东阙曰苍龙，东南立武库，西为太仓，自此常为朝会之所。王莽时，改曰王路堂。地皇初，大风毁王路堂。更始初，义兵入城诛莽，莽将王邑等距击北阙下，未央宫被焚。后汉初平元年，董卓劫迁车驾入长安，复辑未央殿居之。《西京杂记》：未央宫周回二十二里九十五步五尺，街道周回七十里。台殿四十三，其三十二在外，其十一在后宫。池十三，山六，门闼凡九十五，而昭阳殿在宫中尤为巨丽。《汉宫殿疏》：未央宫有金马门、青琐门、朱鸟堂、画堂、甲观、非常室，又有延年、合欢、承明、昆德、白虎、麟趾、玉堂、金华、宣室诸殿，天禄、石渠、麒麟三阁。又有钩盾弄田。钩盾，官寺名。弄田，天子燕游之田也。又有曲台为天子习射处。《水经注》：未央宫苍龙阙内有阊阖、止车诸门。刘曜据长安，复营治焉。西魏以后，亦增修之。大统四年，置纸笔于扬武门外，以求得失。扬武门，或以为即汉止车门。又有露门，或以为即故阊阖门也。宇文周仿古制，外朝曰路门，讹曰露。程大昌曰：汉未央宫在唐禁苑中，改为通光殿。贞观七年，从上皇置酒故汉未央宫。会昌中，诏重修未央宫。盖自隋至唐，屡经修治。《元和志》：未央宫东距长乐宫一里，中隔武库。○桂宫，在未央宫北，汉武帝建，周十余里。中有明光殿。从宫中复道上城，西至建章宫。《关中记》：桂宫，一名甘泉宫，武帝作迎风台以避暑，或谓之北宫，亦谓之紫宫。《水经注》：宫内有走狗台、柏梁台，又有寿宫，亦武帝所作，以奉神君者。元狩五年，置酒寿宫是也。《黄图》：汉有犬台宫，在长安西二十八里。

　　建章宫在府西南二十里故未央宫西南上林苑中，周回二十里。汉武帝太初元年，以柏梁台灾，更作宫度，为千门万户。其东别起凤阙，乘高望远，一名别风阙，又谓之圜阙。上立铜凤凰，故曰凤阙。时又于其南立神明台、井楼。颜师古曰：上林苑中有宫十二，建章宫其一也。又西有蒲萄宫。哀帝元寿二年，单于来朝，以太岁厌胜所在舍之，因起此宫。赤眉入长安，坏建章宫。今俗呼贞女楼，即建章故阙云。○明堂，在长安故城外。《水经注》云：在鼎路门东南七里。其制上圆下方，有九宫十二室。又汉圆丘亦在故长安城南。成帝建始二年，罢雍五畴，始祀昊天上帝于南郊是也。《志》云：汉圜丘，在昆明池南。唐武德初，于明德门外道东二里立圜丘，高十二丈。东北去启夏门外亦二里有奇。

　　宜春宫在今府东南，近曲江池。《黄图》：在杜县南，秦离宫也。赵高葬二世杜南宜春苑中，即此。汉亦为宜春宫。武帝尝东游宜春，又于宫东置苑，亦曰宜春下苑。初元二年，罢宜春下苑，是也。其在县者，又有宜春观云。○长门宫，在府东北。《括地志》：汉长门故亭，在万年县东北苑中。文帝十六年，于长门道北立五帝坛。景帝时，窦太主献长门园，武帝改为宫。如淳曰：长门者，因长水为名。

　　宣曲宫在府西南昆明池西。汉置宫于此，又邑名也。高祖封功臣丁义为宣曲侯，亦为胡骑所屯。汉制长水校尉，掌长水宣曲胡骑。又武帝微行，私置更衣，从宣曲以南十二所，夜投宿长阳、五柞诸宫，是也。长水，见蓝田县。○望春宫，在府治东十里，水西岸。隋开皇中建，大业初，改为长乐宫。《唐志》：万年县有南望春宫，临水西岸。有北望春宫，下临广运潭。朱Г之乱，援军游骑时至望春楼下，是也。

　　长安宫在长安故城东。戴延之《西征记》：苻秦筑宫于长安东城中，有太极殿。西魏以后，皆谓之长安宫，有肃章门。宇文周建德二年，周主弟直作乱，袭攻肃章门，盖宫西南门也。宫中有大德、永安、正武等殿。建德六年，毁路寝、会义、崇信、含仁、云和、思齐等殿，以其壮丽也。又有天兴宫，后周主ど所居。其东为正阳宫，周主阐所居也。杨坚辅政，以正阳宫为丞相府，亦谓之东宫。天兴宫东门曰崇阳宫，坚每繇此如东宫。又临光殿亦在天兴宫，杨坚受禅处也。唐废。

　　太极宫在今府治西北。即隋大兴宫。隋开皇三年营新都，名其城曰大兴，宫殿亦皆以大兴为名。其北苑亦曰大兴苑，唐人谓之西内。正殿曰太极殿，即隋大兴殿也。一云后改为翠微殿。殿东曰武德殿。又东曰延恩殿。隋开皇二十年，陈兵武德殿，废太子勇。又大业十三年，以武德殿为丞相府，唐公渊居之。太极殿西曰承庆殿，又西有承乾殿。唐武德三年，元吉居武德殿，世民居承乾殿。宫之北有临湖殿。武德九年，建成、元吉入玄武门，至临湖殿觉变，是也。《西京记》：太极宫城西有弘义宫。武德五年，以秦王有克定天下之功，别建此宫居之，亦谓之西宫，承乾殿在焉。秦王既诛建成等，遂居东宫。宫在太极宫东，内为武德等殿，有左右长林门。太宗寻即位于东宫之显德殿。而西宫有山林胜景。贞观二年，高祖徙居之，改曰大安宫。宫中又有丹霄、垂拱等殿。其东宫又有万春、立政等殿，而两仪、甘露、神龙、天成、披香、千秋等殿，亦俱在太极殿以北。又相思殿，则在玄武门内也。《六典》：太极殿次北曰朱明门，门之左曰虔化门。高祖初为丞相，视事虔化门。朱明门之右曰肃章门。肃章之西曰挥政门。贞观十年，葬长孙皇后，将军段志玄、宇文士及分统士众出肃章门，是也。自太极殿以北，曰两仪殿，古之内朝也。其东曰献春门，内为万春殿。又东曰立政门，内即立政殿。其西为宜秋门，又西为百福门，内为百福殿。又太极殿门之东为恭礼门，自虔化门南出之门也。又南即宫城之长乐门。太极门西曰安仁门，自肃章门南出之门也。又南即宫城之永安门。《太极宫图》宫西有左藏库，库西曰通明门。天宝十一载改曰凤集门。而玄武门之西有青霄门，或谓之凌霄门，亦曰凌云门，与嘉德等门俱为宫门。宫中又有通内诸门，曰九仙、睿武、显道、金液、玄德、白兽、凌烟阁及东西上阁，左右银台门。刘句曰：西内中别殿台阁，凡三十四所。

