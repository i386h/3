<!-- { "loadSidebar": true } -->
　　洛阳江府东北二十里。纳境内诸山溪之水及惠安县西北之水，流经府东，入于海。群山逶迤数百里，至江而尽。唐宣宗微时游此，谓山川胜概，有类洛阳，江因以名。《志》云：县境东北诸水注于康溪，达于濠市溪，至于留公陂斗门。其别流为长溪，受大帽等山十余水。又别流为惠安沙溪，受覆船等山八水，俱至留公陂斗门，汇为洛阳江而东入海。留公陂旧名丰谷陂，宋右史留元刚筑以灌田，今俗呼陈三坝。洛，沈括曰：义同落。《九域志》作乐洋。然洛阳之称，其来久矣。

　　天水淮府城东南。其地曰南洋，田滨海，苦咸卤。唐大和三年，刺史赵凿清渠，作三十六涵，纳笋、浯二水以灌田，凡百八十顷。取赵姓望名曰天水，方言谓淮为围，俗谓之下围，后陈洪进改曰节度淮。宋守曹修睦亦尝浚治，别营三涵，以便启闭。《志》云：郡东南水门旧曰通淮，以泄城中潴水。先是城内废河与外濠绝，距淮远。宋治平三年，夏潦水溢，屋庐崩坏。越二年，守丁穴城为门以通淮，疏潢纳之外河，自河注之江，江潮通河，便于舟楫。百货贸迁，皆至于市，因名门曰通淮。元季拓城，通淮门之地在城内，改建门曰南薰。嘉靖中，改门名曰迎春。隆庆二年，守万庆重浚城内外沟河，立临漳、南薰、通淮三水，门城中诸水皆引流入淮，合附近群川达东山渡，入于晋江。

　　东湖城东一里。郡境诸湖，此为最大。唐时周四十顷，后渐壅塞。宋庆元六年，郡守刘颖浚之，积土湖中为四山，置斗门四。于西南隅引为放生池，岁久侵废。淳三年，守颜颐仲复浚，又积土湖中为三山，郡人因名湖曰七星湖。后复废。明天启五年重浚。一名万婆湖。有万婆祠。○龙湖，在府南百里。相接者曰虺湖，周可二十里。《志》云：府南七十里有横山，其溪涧之水汇流为二湖。龙湖大而水绿，虺湖小而水赤。相传旧与海通，涌沙介其间，遂别为湖。又有龟湖，亦在府东南三十里，宝盖山东北诸溪涧水所汇也。嘉靖三十七年，倭寇由龟湖突犯安平，燔掠而去，即此。

　　烟浦埭府东南二十里。《志》云：堰水曰埭，埭九十有四。烟浦最大，上承九十九溪之水，广袤五六里，襟带南乡之境，出石六斗门入于晋江。宋时筑捍三万丈，斗门四，与陈埭斗门共为尾闾泄水。治平二年以后，屡坏屡修。绍兴六年，大加修治。今犹仍故址。又西南为陈埭。本陈洪进所筑，受西北吟啸浦之水及罗裳山诸涧西南出，分为众港，从二斗门以入海。○七首塘，在府南二十里，境内之塘四十有一，七首为最大。七首之中，盈塘、砂塘最大。塘中有屿，群峰皆奇耸。《唐志》：晋江县东一里有尚书塘，溉田三百余顷，本名常稔塘。贞元五年，刺史赵昌置。昌后为尚书，民思之，因以名塘。其塘上接清源山诸坑及东湖之水，下流达于晋江。府北一里又有仆射塘。唐元和二年，刺史马总开浚灌田数百顷，总后赠仆射也。俗号白土塘，今皆废为田。

　　清洋陂在府南。陂八十有二，洋陂最大，邑南诸洋俱受溉焉。自烟浦而西，水之小者为溪，大者为浦。溪浦分流之际，则筑土为陂，以溉溪旁之田。自南安县之九溪，至府西南之高溪，凡三十六水，合流数百里而为陂。自陂而下，为拱塘、苏塘，萦回复十余里，所溉田千有八百顷。宋熙宁初筑。淳熙七年，累石为旱，以防霖溢。且为三垛以泄水，长一百八十丈，广二丈有咫。修小陂于支流者五，为斗门于下流者七，陂之南北，增筑长旱各三，倍其长之数焉。凡诸港、浦、埭、塘，皆古人填海而成之，所谓闽在岐海中也。

　　玉澜浦府南四十里。汇灵源山东南诸涧之水趋于海。又南四十里有植壁港，汇横山以南诸溪涧水而入海。沿植壁而南，有陈坑港，汇井尾埭、烽火埭、西湖诸水趣于海。《志》云：滨海之港以十余计。西南隅又有安海港，南安县境诸溪亦由此入于海。

　　○围头镇府南八十里。宋置宝盖寨。《志》云：宋淳熙十三年，于泉州城南十里置宝杯寨，城东十五里置法石寨。嘉定十一年，以海寇冲突，围头守臣真德秀移宝林兵戍围头，立寨曰宝盖，而以法石为重地是也。元寨废。明初徙永春县，陈岩巡司置于此，改今名。有城，周不及一里。洪武二十年筑。又乌浔巡司，在府东南九十里。旧置于安溪县大西坑，寻徙置此。有小城，亦洪武二十年筑。相近又有深沪巡司，元置于府南二十五里，曰港边巡司。洪武二十年，徙置于此，改今名，并筑城戍守。又祥芝巡司，在府东五十里，旧置于东南五十里之石湖镇。洪武二十年，改徙今处，并筑小城。

　　安海镇府南二十里。古名弯海，宋初始改弯为安，曰安海市。西曰新市，东曰旧市。海舶至州，遣吏榷税于此，号石井津。建炎四年，置石井镇。绍兴二十六年，海寇奄至，镇官自镇西偏循东北筑土城，叠石为门备之。后圮。元置石井镇巡司于此。明初洪武二十年，徙巡司于同安县之东坑镇，仍为商民辏集处。嘉靖三十七年，以倭乱石拓城，周五里有奇，为门四，水关大小凡八，设官军戍守。亦曰安平镇。三十八年，倭寇两攻安平。四十三年，复自仙游来攻，皆不能陷。万历三十四年，移府通判驻此，为滨海要地。又府东南有石湖镇，亦曰石湖澳，滨海扼要处也。宋熙宁初，以石湖村为晋江、南安、同安、惠安四县陆路总要地，置寨戍守。后废。万历中，增筑石城，并设戍兵。○万安寨，在府东北洛阳桥傍，与惠安县分界处，嘉靖中置。府南六十里有潘径寨，洪武二十一年所置也。府东南又有吴山等十五寨，俱洪武中置。隶永宁卫。

　　晋安驿府治西肃清门内。元曰清源站。明洪武九年改置驿，并设递运所于其东，以驿兼领。《志》云：府治西南有清源驿，元置，寻废。又府南二十里塘市有元置晋江税务，明洪武六年，徙于城西南，更为税课局。正统初省。十二年，复置。嘉靖十六年废。又有河泊所，洪武十四年，置于城南门外。嘉靖间，移置城内。○浔羡场，在县东南六十里。产盐。元置管勾司，后改司令司。洪武初，改为场。二十五年，又改设盐课司。相近又有洲场，亦元置，明改。

　　洛阳桥府东北二十里，跨洛阳江上。一名万安桥，旧为万安渡，颇危险。宋庆历初，郡人陈宠始石作沉桥。皇五年，郡人王实等又倡为石桥，未就。会蔡襄守郡，慨然成之。累址于渊，立石为梁，酾水为四十七道，长三百六十丈，广丈有五尺。其后相继修葺，为往来通道。嘉靖三十七年，官军败倭于此。○石笋桥，在府西临漳门外，跨笋江上。宋皇初，创浮桥，名履坦。嘉间重修，改曰济民。元丰初修饰，曰通济。绍兴间，改作石桥。庆元中，又造二小石桥相续，以达临漳门。明宣德成化以后，屡经修治。嘉靖三十七八年，倭贼犯郡，往往啸聚于此。四十年，官兵断桥拒倭，久之复修筑。又顺济桥，在德济门外，宋嘉定四年建。一名新桥，元至元中及明成化七年以后，相继修筑，长百五十一丈，嘉靖三十八年，官兵御倭于此。又北为车桥，亦是时屡被焚劫处。

　　安平桥在府西南石井镇。宋绍兴中建，酾水为三百六十二道，长八百余丈。相近又有东洋桥，亦绍兴中建，酾水二百四十二道，长四百三十二丈。又苏埭桥，在府东南十里。宋绍兴二十四年，创建大桥四，计二十三间。又于田塍径道造小桥百十四间，以通泥淖难行处，长二千三百余丈。○凤屿盘光桥，在府东北二十里。旧为石路，潮至不可行。宋宝中，建桥百六十间，长四百余丈。又府东南七十里有陈坑桥，宋淳熙初建，酾水百四十道，路八千余丈。又普利大通桥，在府南三十余里，宋绍兴十二年建，凡百十间，长三百丈。又有玉澜桥，在府东南四十里，跨海港千余丈。已上诸桥，自宋以来，历代修筑。

　　法石寺府东五里。宋末，蒲寿康谋据郡降蒙古，少主至泉城北，不敢入城，驻跸于法石寺，即此。

　　南安县府西十五里。东北至兴化府仙游县百七十里，西北至永春县百里。汉冶县地。三国吴置东安县，属建安郡。晋改曰晋安，属晋安郡。宋、齐因之。梁置南安郡为治。隋废郡，改县曰南安，初属泉州，后属建安郡。唐初置丰州于此。贞观初州废。圣历二年，为武荣州治，寻改泉州。开元中，州治晋江，县属焉。后因之。县无城，嘉靖中，备倭患，因石为城，复浚濠焉。今城周四里有奇，编户四十八里。

　　○九日山县西南二里。奥衍明秀，溪流演漾，峰峦映发，称为名胜。邑人九日登高于此，因名。山之冈脉，接晋江县界，峰岩泉石，其得名者以数十计。又莲花山，在县西北三里。耸峙平原中，岭开八石，如莲花然。登其巅，可尽一邑溪山之胜。县东北又有九峰山，九峰突起，上有西华岩。○雄山，在县南。山势高大，诸峰皆出其下，故名。县西南又有乌石山，与晋江紫帽山对峙，岩石奇胜，俗亦谓之乌山。《志》云：县西南二十里有谷口山，峭拔森列，其中盘邃如谷。又南为五峰山，有石室灵泉之胜。

　　大安山县西北十七里。地势幽阻，上有栖真岩，岩穴中容数百人。下有泉，岁旱不竭。又大宇山，在县西北二十三里。一名鸡笄山，土肥泉甘，多产枣栗。下有翠屏峰、詹道岩诸胜。《志》云：县西北数里有高田岩，山最高，上有田数十亩。○英岌山，在县西五十里。山势盘踞数十里，中峰尖而势差伏，旁二峰两翼张，如鹰振翮。一名鹰山。下有英洋溪，俗曰英溪，与安溪县接界。相近者为九仰山，众山九面环仰此山，因名。又山，在县西六十里。秀锐峭拔，其形如，航海者常望此山为标准。又西二十里曰大帽山，广袤十余里，顶有巨石九层如帽，与同安县接界。

　　○海在县东南。《志》云：县三面距山，惟东南一隅切附海口。有石井巡司及氵浔、运河二澳头，为守御之处。

　　黄龙江在城南。亦曰黄龙溪源自永春、安溪二县，汇诸溪之水，一东南流，一东流，同达于县西双溪口。并流而东，至九日山下为金溪。又东绕县治南，为黄龙江。远近诸水皆流合焉，折而南，汇为┺江，即晋江上源也。○九溪，在县西南二十五里。有柏峰山，溪流出焉。逶迤而东，分为九派，汇为龙潭。下流至晋江县之安海镇，过安平桥入海。《志》云：县境诸水俱汇流入晋江县界，为瓷灶溪、葛洲溪，俱南注清洋陂，至烟浦埭入海。

