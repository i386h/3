<!-- { "loadSidebar": true } -->
　　有州一百二十三唐尽有河南、河北、河东、关内、陇右境内诸州，又兼有山南之境。《五代志》：庄宗初起，并代，取幽、沧，有州三十五。后又取梁、魏、博等十有六州，合五十一州。以灭梁，岐王称臣，得七州。同光破蜀，已而复失，惟得秦、凤、阶、成四州。而营平二州已陷于契丹，其增置之州一，合为一百二十三州。今考同光已后，山南诸州尚未尽入于蜀，其仅有秦、凤、阶、成四州，盖石晋时事也。又晋王天八年，置府州，治府谷县，今陕西葭州属县也。天成初，又置寰州，治寰清县，今为朔方马邑县。三年，置泰州，治清苑县，今保定府是也。《志》所云一州，盖专指寰州言之。又考同光二年，瓜、沙入贡，命权知归义留后曹义金为刺史、节度使。长兴初，凉州亦来附。四年，又置保顺军于洮州，兼领鄯州。又《宋志》云，后唐于唐之义宁军置义州，后周因之，宋改为华州，今平凉府华亭县也。今《志》亦不之载。然则唐所有州，盖不仅如《志》所称而已。

　　石晋兴戎，契丹助虐，燕云十六州，遽沦异域十六州，幽、蓟、瀛、莫、涿、檀、顺、新、妫、儒、武、云、寰、应、朔、蔚也。《通释》曰：幽、蓟、瀛、莫、涿、檀、平、顺为山前八州，新、妫、儒、武、云、应、朔、蔚为山后八州。平州先没，寰州后置，故十六州有寰州而无平州。

　　【都邑考】晋自洛阳徙汴，寻升汴州为东京开封府，以洛阳为西京，改西都为晋昌军时又改兴唐府为广晋府。天福二年，复建邺都。开运二年，又废邺都，复为天雄军。

　　【史略】石敬瑭初为河东节度使敬瑭，亦沙陀种，明宗婿也。长兴三年，为北京留守、河东节度使，兼大同、振武、彰国、威塞等军蕃汉马步总管。从珂篡位，敬瑭来朝，复命还镇彰国军。天成初，置于应州，兼领寰州威塞军。晋王存勖天七年，置于新州。同光二年，升威塞军为节度，兼领妫、儒、武三州。敬瑭盖兼领诸州镇军事。清泰三年，命移镇郓州，敬瑭拒命，诏张敬达讨之先是唐主疑敬瑭有异志，遣将张敬达屯代州，分敬瑭之权。至是复命敬达趣敬瑭移镇，敬瑭遂以河东叛，因命敬达讨之。敬瑭求援于契丹，约事捷，割卢龙一道及雁门以北诸州为献。刘知远曰：以金帛赂之足矣，许以土田，异日必为中国患。不听。契丹引兵自雁门而南，败唐兵于汾曲汾水，在今太原府城西二里。又西南至太原县城东，皆曰汾曲，敬达退保晋安寨在太原县西南二十余里。契丹遂立敬瑭为晋皇帝，合兵攻晋安，拔之。又败唐兵于团柏谷在今太原府祁县西南，进克潞州。契丹乃命敬瑭引兵而南，至河阳河阳，见前，唐守将具舟楫迎降。敬瑭遂遣契丹千余骑屯渑池渑池，今河南府属县，防唐主西逸。唐主从珂危迫自焚死，敬瑭入洛阳，契丹乃割幽、蓟十六州而去。

　　及契丹南牧，始终晋绪。

　　【史略】晋主重贵初立，即失好于契丹，于是屡寇河北及河东。开运三年，契丹大举入寇，自易、定趋恒州，晋遣杜威帅诸军御之。威屯军中渡在真定府东南五里滹沱河上，有中渡桥，寻以众降。契丹遂从邢、相而南渡白马白马津，见前，入大梁，执晋主，徙之黄龙府在今辽东三万卫东北塞外。中原州镇，相继臣附。契丹纵兵剽掠千里，内外财畜殚尽，久之乃北去。

　　其未亡也，有州一百有九晋有唐之故地，而十六州亡于契丹，取蜀之金州。又增置威州，治方渠县，今庆阳府环县是。或曰即唐之威州，晋改置于此。

　　刘氏保有晋阳，遂成汉业，南入大梁。

　　【都邑考】汉都开封，如晋都之制乾初，又改晋昌军为永兴军，广晋府为大名府。

　　【史略】晋天福六年，以刘知远为北京留守、河东节度使知远亦出于沙陀，为敬瑭所亲信，出帝即位，相猜忌，遂缮兵积粟，保境自强。及契丹入汴，或劝知远举兵进取，知远曰：用兵有缓有急，当随时制宜。今契丹新降晋军十万，虎据京邑，未有他变，岂可轻动？且观其所利，止于货财，货财既足，必将北去。况冰雪已消，势难久留。宜待其去，然后取之，可以万全。既而中原苦契丹强暴，共思逐之。知远称尊号，以号令四方。远近争杀契丹，以应晋阳。契丹留其臣萧翰守大梁，遂北去。时潞州及晋、陕皆来附，知远集群臣议进取。或请出师井陉井陉，见前，攻取镇、魏，先定河北，则河南自服。知远欲自石会关趣潞州石会关，在今辽州榆社县南，郭威曰：虏众犹盛，各据坚城，我出河北，兵少路纡，旁无应援，此危道也。上党山路险涩，粟少民残，亦不可由。若从晋、陕而东，不出两旬，汴、洛定矣。从之。萧翰闻知远南下，遁去，河南遂定。契丹适有内变。晋之旧境，悉归于汉。

　　有州一百有六汉尽得晋之故地，惟秦、凤、阶、成四州先入于蜀。又乾初，增置解州，治解县，今属平阳府。《旧志》：乾初，以唐静边州为静州，隶定难节度。静边州，唐羁縻州，盖置于银州之境，在今陕西米脂县北。

　　郭威守邺，举兵内向，代汉称周。

　　【都邑考】周因汉旧，仍都开封显德初，又废邺都，止称大名府。

　　【史略】郭威初为枢密副使威，尧山人，为汉主所亲信，掌军旅。尧山，今顺德府唐山县，受顾命辅幼主，屡立大功，位任隆重。乾三年，以威为邺都留守、天雄节度使。会汉主承诛戮大臣，并及威，威遂举兵趋汴。汉主迎战，军溃，为乱兵所杀。威入汴，寻称帝。

　　世宗奋其雄略，震叠并、汾，于是西克阶、成，南收江北，北奠三关。

　　【史略】显德初，北汉大举入犯，逼潞州时北汉主刘崇以周主新即位，因请兵于契丹，合军南向，败昭义节度使李筠兵于梁侯驿，遂乘胜逼潞州。梁侯驿，在今潞安府西北九十里。周主自将御之，大败北汉军于高平今泽州属县。时北汉过潞州不攻，引兵而南，周主自泽州而北，遂遇战于此。遂命符彦卿等进攻晋阳，北汉境内州县，次第降下。既以晋阳不克，契丹复来救，乃引还，所得州县，旋为北汉所有《薛史》：是时周伐北汉，盂县降，又汾州、辽州及宪、岚二州，亦俱降。又克石州，忻州降，代州亦降。既而攻晋阳不下，引军还，所得州镇，仍入于北汉。盂县，今太原府属县。然自是衰耗，侵犯益少。二年，遣王景等伐蜀，克秦、凤、阶、成四州。是年，又遣李等伐唐，攻围寿州。明年，亲征淮南，分兵攻略滁、扬诸城镇。四年，克寿州，又进取濠、泗诸州。五年，淮南十四州尽为周境周主攻淮南，取其扬、泰、滁、和、海、楚、泗、濠、寿、光十州，南唐复表献庐、舒、蕲、黄四州。先是诸州互相攻取，往往旋得旋失，至是始悉为周境。泰州，治海陵县，南唐所置州也，廓地南至于江矣。六年，复亲征契丹，取瀛、莫二州时别将又攻易州，拔之，于是关南始为周境关南，瓦桥关南也。时以瓦桥、益津、高阳为三关，又以瓦桥关为雄州，治归义县，即北直雄县也。以益津关为霸州，治文安县，今县属霸州，而州治则故益津关也。高阳关，亦曰草桥关，在今保定府安州高阳县东。先是，周主有平一中原之志。王朴献策曰：凡攻取之道，必先其易者。唐与我接境几二千里，若以奇兵四出，扰其无备之处，南人懦怯，必奔走而赴之。奔走之间，可以知其虚实强弱。攻虚击弱，江北将为我有。得江北，江南亦易取矣，岭南巴蜀可以传檄定也。南方既定，燕地必望风内附，若其不至，移兵攻之，席卷可平。惟河东必死之寇，宜以为后图。周主之攻取，多用其策云。

　　有州一百十有八周初，并、汾、岚、石、辽、沁、忻、代、麟、宪十州没于北汉，世宗得蜀四州，南唐十四州，契丹二州，又置济州，治巨野县。巨野，今属山东济宁州。又置滨州，治勃海县，今属山东济南府。又置通州，治静海县，今属南直扬州府。又置雄、霸二州。凡五州。显德六年，尝取辽州，既而复入于北汉。又废关内道之武、衍二州，河北道之景州，是为一百十有八州也。

　　当是时，矫虔攘窃者凡七君，盖自江以南二十一州为南唐。

　　【史略】后唐天成四年，徐知诰始专有吴国之政知诰，本李氏子。初，杨行密攻濠州，得之，赐徐温为养子。朱梁贞明三年，自润州刺史入江都辅政。后唐天成二年，徐温卒于升州，知诰遂督中外诸军。既而以徐知询握兵金陵，召入朝，征其兵还江都，于是大权尽归于知诰。长兴二年，出镇金陵仍总录朝政，又使其子景通辅政江都。清泰二年，封齐王以升、润、宣、池、歙、常、江、饶、信、海十州为齐国。石晋天福二年，篡位知诰初改名诰，后又改曰升，国号唐，都金陵先是杨溥称帝，改扬州为江都府，升州为金陵府。及知诰封齐王，又以金陵府为西都。既而知诰受禅，改金陵为江宁府，而以江都府为东都。后周显德四年，又改洪州曰南昌府，建南都。宋建隆二年，南唐主迁都焉。明年，后主煜仍都江宁。八年，子嗣。开运二年，攻闽，取镡、建诸州唐攻王延政于建州，拔镡州，寻克建州，漳、汀、泉皆降。既而漳、泉为留从效所据，福州为吴越所取，唐得汀、建、镡三州而已。镡州，即王延政所置。周广顺初，复攻楚，取湖南地，寻复失之时马希萼等国乱，唐遣兵攻之，入潭州，取岳州及衡、永、泉诸州。而朗、澧二州为楚将刘言所据，岭南为南唐所并。明年，潭、永诸州，俱为刘言所据。五年，江北诸州，悉入于周周取淮南十四州六十县。于是唐所有者，二十一州而已二十一州，升、宣、歙、池、洪、润、常、鄂、筠、饶、信、虔、吉、袁、抚、江、汀、建、剑、漳、泉是也。又有江阴、雄远、建武等军三。筠州，今江西瑞州府，南唐所增置。江阴军，今常州府属县，淮南置。雄远军，今太平府。建武军，今建昌府。俱南唐置。漳、泉二州，虽为留从效所据，而羁属于南唐也。自知诰至李煜，传三世。宋开宝三年，国亡。

　　自剑以南剑，剑门也。见前及山南西道四十六州为蜀。

