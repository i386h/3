<!-- { "loadSidebar": true } -->
　　虎泽在镇东北。《汉志》注：西河郡罗县有虎泽，在其西北。胡三省曰：虎泽应在五原曼柏之北。后汉建武二十六年，诏南匈奴徙居西河美稷之虎泽，亦即此泽也。盖境相接矣。后汉永初三年，南单于反，围中郎将耿种于美稷。四年，梁瑾等击之于属国故城南，单于败还虎泽。汉复攻之，单于乞降。唐讳虎，谓之武泽。

　　地斤泽在废夏州东北三百里。宋端拱二年，李继捧以夏州归宋。其族弟继迁走地斤泽以叛。又有安庆泽，亦在夏州北。宋淳化初，定难节度使赵保忠与李继迁战于安庆泽，继迁败走。保忠，即李继捧也。

　　释迦泊在中受降城西北塞外。旧为蕃戎驻牧之地。唐会昌二年，回鹘乌介掠横水，退屯释迦泊东，即此。横水，见山西大同府。

　　芹菜沟在镇西。源自沙漠来，水际常产芹菜，因名。《志》云：卫西境有小芹河墩。隆庆初，寇尝繇此入犯。又有扇马沟，在镇东南。

　　朝落池在镇北境。《唐·食货志》：安北都护有胡落池，岁得盐万四千斛，给振武、天德两军。《郡县志》云：宥州长泽县，亦有胡落盐池。《辽志》丰州有大盐泺，盖缘河多卤地也。又盐泽亦在镇北境。《汉志》朔方县南有金连盐泽及青盐泽。今湮废。

　　红盐池镇西北三百五十里。成化中，套寇入宁夏。韦州总督王越知其巢于红盐池，乃从安边营北境红山儿出边，昼夜兼行百八十里，至白盐滩，又行百五十里，至红盐池。寇大创，渡河北遁。红山儿，王复云：自花马池东走环庆之道也。○石涝池，在镇西。正德初，督臣杨一清议于延绥定边营迤东石涝池，至宁夏横城三百里内边墙，增筑高厚处也。

　　野马涧在镇西安边旧营东北。天顺中，寇犯安边，官军败之于野马涧。又东为柳树涧。景泰中，石彪御敌于安边营口，追至昌平墩，大败之于野马涧半坡墩。转战六十余里，至柳树涧，是也。

　　娘娘滩在镇东黄甫川东九里。《五边考》：寇入套之路，多自黄甫川南焦家坪，以两岸夹山，冰先合后泮也。此外则娘娘滩、羊圈子渡口，冬月冰坚，随在可渡云。○神水滩，在镇东。《五边考》：套寇每岁聚众处也。

　　鹈泉在西受降城北三百里。一作拂梯泉。唐贞观中，以回纥归附，诏于碛南鹈泉之阳置过邮六十八所。又元和四年，振武奏吐蕃骑至拂梯泉。八年，振武天德军复奏回鹘数千骑至鹈泉，边军戒严。《辽志》丰州有九十九泉，鹈盖其最著者。○奈王井，在宥州西。宋元丰四年，分道伐夏。内侍王中正引河东兵入宥州，自宥州行至奈王井，粮尽引还。

　　○榆林关在废胜州东。秦置榆中关。《隋志》：开皇三年，城榆关，置榆关总管。又仁寿二年，置金河县带关。《唐志》胜州榆林县东有榆林关。又有河滨关，俱贞观十三年置。孔氏曰：榆林关，在榆林县东四十里，东北临河。

　　云迦关在天德军城北。《新唐书》单于府有云迦关，后废。太和四年，复置。时李泳为振武节度，以兵千人戍守。开成五年，回鹘溃乱，侵逼西城。诏振武节度使刘沔屯云迦关，为之备。又会昌二年，回鹘乌介可汗寇横水栅，略天德振武军。沔屯云迦关却之，是也。

　　榆溪塞在废胜州北。《战国策》：赵武灵王胡服率骑入胡，出于遗遗之门，逾九限之固，绝五径之险，至榆中，辟地千里。又苏厉为齐遗赵惠文王书：秦之上郡，近关至于榆中者，千五百里。《史记》：秦始皇三十三年，蒙恬为秦将，北逐戎人，开榆中地数千里。三十六年，徙民三万余家于北河榆中，置榆中关。是也。汉为榆溪塞，亦曰广长榆塞。《汉书》：王恢议伐匈奴，曰：蒙恬侵胡，辟地数千里，以河为境，累石为城，树榆为塞，匈奴不敢饮马于河。武帝曰：卫青西定河南地，按榆溪塞，绝梓岭、梁北河。又淮南王臣伍被曰：广长榆，开朔方，匈奴绝翅伤翼。又枚乘曰：秦北备榆中之关。皆谓此也。宣帝甘露二年，呼韩邪款五原塞。《正义》：五原塞，即五原郡。榆林塞，在胜州榆林县西四十里。其地亦谓之榆中，亦谓之长榆。《晋太康志》：自北地郡北行九百里，得五原塞，或谓之榆林山。《水经注》：榆林山，汉之榆溪旧塞，自溪以西，悉榆柳之沙，缘历沙陵届龟兹县西出，因谓之长榆。孔氏曰：榆溪塞，在北河北岸。《通典》谓在榆林郡南界，似误。关，《史记》作挺关。吕氏谓晋阳蔽之备，非关名也。

　　光禄塞在废胜州西北，亦名光禄城。《汉志》注：固阳县出石门障，得光禄城。太初三年，光禄徐自为出五原塞，筑城障，西北至卢朐山，谓之光禄塞。宣帝甘露三年，单于入朝归国，自请愿留居幕南光禄塞下，即此。

　　固阳塞在固阳城北。固，一作固。战国时，魏地。《史记》：魏惠王十九年，筑长城，塞固阳。又秦孝公十一年，卫鞅围魏固阳，降之。汉亦置固阳塞。后汉永元初，窦宪出鸡鹿塞，邓鸿出固阳塞，皆会涿邪山。后废。后魏主焘太延初，畋于固阳。二年，复如固阳，驱野马于云中，置野马苑。杜佑曰：固阳塞，在银城县北。盖唐自胜州南至麟州，不过百五十里，地相近也。胡氏曰：固阳有连山，东至河西，南接夏会数州界。银城，今见神木县。

　　鸡鹿塞在故夏州西北。《汉志》注：朔方窳浑县有道，西北出鸡鹿塞。甘露三年，遣长乐卫尉董忠，将骑发边郡士马送呼韩邪单于出朔方鸡鹿塞。明年，北单于款塞，南匈奴请袭击之。因遣骑出鸡鹿塞，围北单于。北单于仅免。又后汉永元初，窦宪出鸡鹿塞，伐匈奴，是也。

　　高阙塞在废丰州西黄河外。《史记》赵武灵王北逐林胡楼烦，筑长城，自代傍阴山下至高阙为塞。《汉书》：元朔二年，卫青渡西河，至高阙，破匈奴。五年，大将军青将六将军伐匈奴，出朔方高阙。后汉永平十六年，祭彤并将南单于兵，击北匈奴，出高阙塞九百余里，至小山南。匈奴左贤王信妄，以为衘邪山也，遂还。后魏正光五年，六镇叛乱。元深奏言：高阙戍主御下失和，遂至为变。即此。《地志》：朔方郡临戎县北有连山，险于长城。其山中断，两岸双阙云表，望若阙焉，名曰高阙。《水经注》：河水自窳浑县东，屈而东流，径高阙南，自阙北出荒中。阙口有城，跨山结局，谓之高阙戍。自昔置重捍以防塞道。杜佑曰：高阙，在丰州河西。黄河自丰州西折而东，《汉史》因谓之西河也。刘句曰：高阙北距大碛口，凡三百里云。

　　符离塞在丰州河西北。汉元朔二年，匈奴入上谷、渔阳。遣将军卫青、李息出云中，至高阙，西至符离，收河南地，置朔方五原郡，是也。又眩雷塞，在废增山县西北。汉初为匈奴中地。元封初，西置酒泉，通月氏、大夏，结乌孙，分匈奴西方之援，又北益广田至眩雷塞，是也。

　　翁龙埤在废胜州北。《汉志》：元朔四年，置西河南部都尉，治塞外翁龙埤。又有匈归障，亦在胜州塞外。汉有匈归都尉，置于匈归障。○益寿塞，亦在废胜州东北。王莽始建国三年，匈奴入云中益寿塞，大杀吏民。即此。

　　北假戍在废丰州西北。郦道元曰：自高阙以东，夹山带河，阳山以西，皆北假也。《史记》：始皇三十三年，使蒙恬渡河，取高阙、阳山、北假，中筑亭障，以逐戎人。《汉书》：元帝初元五年，罢北假田官。《王莽传》：五原北假，膏壤殖谷，遣赵并屯田北假，是也。

　　永清栅在中受降城西二百余里。唐开元中所置。天宝十一载，突厥叛酋阿布思入寇，围永清栅。栅使张元轨击却之。乾元中，天德城寄治于此。又归唐栅，在中受降城正北八十里。《唐志》：呼延谷口有归唐栅，入回鹘使臣所经道也。○王亭镇，在废夏州南。宋将安守忠讨李继迁，败绩于王亭镇，即此。

　　清水营在镇东三百九十五里。又东十五里为黄甫川。又东去黄河九里，渡娘娘滩，入山西偏头关界。明成化五年，立营屯兵，为镇境东路要口。《志》云：黄甫川堡，在镇东四百五里，北寇入犯之冲也。永乐初，山西奏寇犯灰沟村、黄甫川。嘉靖四十四年，寇袭陷黄甫川堡，守御最切。

　　安边营镇西五百七十里，有二旧营，地名深井。成化中，移治迤南中山坡，曰新安边营。《五边考》：西路参将驻新安边营，分守一十二营堡。宁塞营，在镇西四百六十里。又东六十里为靖边营。旧《志》：宁塞营，在延安府保安县北百八十里，旧名兀刺城。正统三年，改筑宁塞城，设军备御。又靖边营，亦在保安县东北。正统十三年，修筑旧城，设靖边营。成化中，改属榆林卫，为西路要地。嘉靖二十五年，寇自宁塞营入犯延庆诸城镇。督臣曾铣遣将击却之。

　　定边营在镇西六百六十里。又西六十里即花马池，为西路之冲要。嘉靖中，总制刘天和言：定边、宁塞二营之间，套寇所繇入也。议者请自定南八墩至宁朔墩十七里，创筑新墙，以杜乾沟深入之路。自宁朔墩至昌平墩九十里，增修旧墙，以卫旧安边孤悬之势，所宜及时修举。从之。《舆程记》：自旧安边营九十里至定边营，又西至花马池，为外边；自新安边营以西至三山饶阳等堡，为内边，与固原边形势相接云。

　　神木堡镇东二百三十五里，即神木县城。旧置神木寨，属绥德州。成化中，改今属。东路参将驻守于此，分辖神木等九堡。○镇羌堡，在神木堡东四十里。《边略》云：自正统初，北人入套，镇羌为最冲。寇东西突犯，恒取道于此。

　　孤山堡神木堡东八十里。旧为孤山寨，属绥德州。成化三年，寇入榆林孤山，参将汤胤战死。寻改今属。又东四十里为木瓜园堡。又东四十里即清水营也。○大柏油堡，在神木堡西十五里。又西十五里为柏林堡，旧为柏林寨，属绥德州。成化九年，改今属。又西四十里曰高家堡，亦绥德州属寨也。后改今属。又西四十里曰建安堡，自神木堡以下，所谓东路九堡也，皆置兵戍守。

　　长乐堡镇东三十里。成化中置。《五边考》：中路参将驻榆林城，领长乐等十二堡。隆庆六年，寇攻康家寨，不能陷，转入榆科涧，官兵败之。又入长乐堡，败去。康家寨，在堡东南，亦戍守处也。又双山堡，在长乐堡东四十里。旧为双山寨，属绥德州。后改今属。《边略》云：套寇入绥德，每由双山堡入，至为冲要。嘉靖三十五年，寇犯宁塞营，寻犯双山堡。堡东四十里，即东路建安堡。又归德堡，在镇南三十里，亦成化中置。

