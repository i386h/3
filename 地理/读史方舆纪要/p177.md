<!-- { "loadSidebar": true } -->
　　淮水在州南百里。自河南固始县流入境，有水台湾，去州百余里，淮河经此，波流渐阔，又东入霍丘县界。唐天初，朱全忠侵杨行密，自颍州济淮，军于霍丘，即此处也。

　　汝水在州南百里。自河南息县流入境。《志》云：汝水东北流，至桃花店入州界，又东至永安废县，环地理故城，至朱皋镇入于淮，亦谓之淮口。齐东昏侯时，陈伯之攻寿阳，魏汝阴太守傅永将郡兵救寿阳，去淮二十余里，牵船上汝水南岸以牛挽之直南趣淮，下船即渡，遂达寿阳处也。

　　旧黄河在州西北。《志》云：明初自太和县流入颍，经州北门外，东流至正阳镇入淮。盖夺颍河经流也。正统十二年，上流淤塞，惟河南西华县境一枝入颍合流，后亦堙绝。《中都志》：今州西百四十里有界溪湖，长三十余里；州西北百五十里有白杨湖，亦周数十里，皆旧时大河所经，淤隔为湖。

　　柳河州西五十里。自太和县流入境，合于茨河，又东至州西二十五里之茨河渡，入于颍河。又西茨河，在州西北六十里，合太和县新集以南诸水，至州西五十里废柳河驿，而合于柳河。○润河，有二，大润河在州南五十里，小润河在州南三十里，流至桃花店接大润河，又东南入颍上县境，注于淮。

　　西湖州西北二里。长十里，广二里，颍河合诸水汇流处也。又张家湖，在州东三十里，颍水北岸，方六七十里。相传即古寝丘，后陷为湖。

　　刺河自鹿邑东至州北，入颍河。

　　清陂塘州南百二十里。引淮水灌田，为利甚溥。又椒陂塘，在州南三十五里。唐永徽中，刺史柳宝积所开，引润水溉田二百余顷。今有椒塘镇。○百尺曷，亦曰百尺堰，亦曰百尺沟。《元和志》：在州西北百里，俗讹为山阳堰，旧自河南沈丘县接州界。

　　○朱皋镇在州南百二十里。下临长淮，有朱皋渡，南至固始县六十里，为两境要冲。元至正十一年，刘福通破颍州，据朱皋，攻罗山、上蔡等县。明正德六年，贼赵燧犯颍州，入朱皋镇，即此。今有巡司，属固始县。○永宁镇，在州东南百里，又东百余里即正阳镇也。周世宗伐南唐，至永宁镇，又东至正阳，即此。

　　李村在州北。宋绍兴十年，金人围顺昌，为刘所败，移寨于李村，距城二十里，钅奇出奇兵袭败之，金人退十五里而军，钅奇复募壮士掩击，金人退屯老婆湾。或曰：老婆湾在太和县颍河北岸。《志》云：今州北十里有贺胜台，刘钅奇退贼后，于此犒军处也。○相让台，在州东二里，相传楚王避暑处，亦谓之相让城。

　　白沙窝在州西北。宋绍兴中，金将韩将军屯于白沙窝，距顺昌城三十里，刘钅奇袭败之。又白龙王庙，在州西北十五里。明正德中，贼杨虎繇亳州犯颍州，至此渡小黄河，官军扼而歼之。

　　留陵驿在州东六十里。颍河经其下，东入颍上县。又颍州驿，在东关外。驿口桥，在州西百里，一名一虎桥，路出汝宁。又茨河渡口有石羊铺，亦水陆通道也。

　　颍上县州东南百二十里。西南至河南固始县百八十里，北至河南永城县百四十里。汉汝南郡慎县地。晋属汝阴郡。东魏置下蔡郡。后齐废郡。隋属颍州。大业初，改为颍上县。唐、宋俱属颍州。元废，寻复置。今城周三里有奇，编户十三里。

　　○慎县城在县西北。《左传》哀十六年，吴人伐慎，白公败之，即此。汉置慎县，属汝南郡。后汉建武二年，改封宛王赐为慎侯。魏正元二年，丘俭讨司马师，不克，自项走慎。晋属汝阴郡。太和六年，苻秦将苻鉴等救袁瑾于寿春，桓伊等破鉴于石桥，秦兵退屯慎城。刘宋改置慎县于合肥县境，属南汝阴郡，此城遂废。○甘城，亦在县西北。《括地志》：秦甘罗旧居此，城因以名。罗，楚下蔡人也。杜佑曰：故甘城，梁于此置下蔡郡，有关，吴魏以来，关防津济之所也。今为甘城驿，颍河所经。

　　郑城在县南。梁普通六年，裴邃拔魏郑城，汝、颍间皆响应。《水经注》：颍水过慎县故城南，而东南流，经蜩郭东，俗谓之郑城。宋白曰：南北朝画淮为守，关防莫谨于此。隋大业三年，于今县南故郑城置颍上县，以地枕颍水上流为名也。唐武德初，移于今治。按《志》云：旧城在县北十二里，临沙河，基址犹存，则今城又非唐初所移之城矣。

　　○颍河在城东门外。亦曰沙河。自州境东流入县界，又东南至正阳镇入淮，谓之颍口。三国魏嘉平三年，司马懿袭王氵于寿春，氵迎降于丘头，懿沿颍东下，住船淮中，即此处也。唐元和十一年，讨吴元济，江淮运米，自寿州西四十里入颍口，又溯流至颍州，而西入氵隐河，以供行营诸军云。丘头见河南沈丘县。

　　淮河县南三十里，自州境东流入县界，西南与霍丘县分境，东南与寿州分境，而颖口合淮之处，则从来南北巨防也。

　　润河县西南四十里，自颍州流入境，注于淮河。《志》云：县北五十余里又有济河，出亳州，东北流，合肥水，至五河县入淮。○阳台湖，在县北十二里，有东西二水，导源沙河，合流经阳台下，湖因以名，亦曰东西阳台湖，物产甚多，民获其利，下流通于淮河。

　　○正阳镇县东南八十里，所谓西正阳也，下临淮津。五代汉乾二年，唐兵渡淮攻正阳，颍州将白福通击败之。上有刘备、关羽二城，蒙古将董文炳所筑也。旁又有土城基，周三里，俗谓之张飞城。

　　江口驿在县西北五十里颍河东岸，为水陆要冲，其在县北者曰甘城驿。二驿，万历中革。○庙台渡在县南二十五里，淮河津济处也。

　　太和县州西北九十里。西至河南项城县百四十里，西南至河南新蔡县百八十里，北至亳州百八十里。汉汝南郡细阳县地，后为汝阴县地。宋开宝中，析置万寿县，以万寿乡而名。宣和中，改为泰和县。元初省入颍州，后复置，改泰曰太。今城周七里有奇，编户二十一里。

　　○万寿废县在今县城西。《志》云：县本汝阴之百尺镇，古百尺堰也。宋开宝六年，分汝阴县北万寿等五乡置县，治百尺镇，后改曰泰和。元移今治。○宋玉城，在县北七十里。玉，后魏将也。齐建元初，魏遣宋玉，刘昶攻寿阳，筑城于此以屯兵，因名。其城周四里，故址犹存。

　　原鹿城在县西。本宋邑，春秋时谓之鹿上。僖二十一年，宋人、齐人、楚人盟鹿上，是也。后汉始置原鹿县，属汝南郡。光武封阴识为侯邑。晋属汝阴郡，后废。《水经注》：汝水至原鹿县入淮，盖在颍州西界也。

　　○万寿山县北五十里。唐以名乡。宋复以名县。

　　○沙河县南二里，即颍水也。颍水合蔡，故兼有沙河之名，自河南鹿邑县流入境，亦与沈丘县接界，又东南流，而入州境。

　　柳河在县西南七十里，旧黄河支流也。上通项城，下达颍州，入于沙河。又茨河，在县东北二十里，亦因大河冲决而成，自河南鹿邑县流入界，东南达颍州，入沙河。又有宋塘河，在县北六十里，自亳州肥河分流，至县东北，入于茨河。

　　○斤沟镇在县东南。旧为戍守处，今亦名斤沟店。○和阳驿，在县西南五十里。又县西七十里有界溪，为陈、汝往来之道。又有北原和巡司，在县北十里。

　　附见：

　　颍川卫在州城内。洪武初建，属河南都指挥使司。又颍上守御千户所一，属颍川卫。

　　亳州府西北四百五十里。南至颍州二百二十里，西至河南陈州二百里，北至河南归德府百三十里。

　　古豫州地。周武王封神农之后于焦，即此，后改为谯。春秋时为陈国之谯邑。战国属宋，后属楚。秦属砀郡。汉属沛郡。后汉属沛国又豫州治谯，即此。魏置谯郡，晋及刘宋因之。后魏仍置谯郡，正始中，兼置南兖州治焉梁中大通三年，来降，置谯州，明年，没于魏。按《魏书》：钟繇败后，分徐、豫二州，以护城立南兖州。事在正始四年。或作正光，误也。后齐因之。后周改为亳州置总管府治焉。隋亦曰亳州。大业初，复曰谯郡。唐又为亳州，天宝初，亦曰谯郡。乾元初，复故。五代因之。宋仍曰亳州亦曰谯郡。大中祥符七年，升为集庆军节度。金亦曰亳州。元属归德府。明初以州治谯县省入，寻降为县，改属颍州。弘治九年，复为亳州编户二十三里，属凤阳府。今仍之。

　　按：州走汴、宋之郊，拊颍、寿之背，南北分疆，此亦争衡之所也。昔者曹瞒得志，以谯地居冲要，且先世本邑也，往往治兵于谯，以图南侵。及曹丕篡位，遂建陪都，其后有事江淮，辄顿舍于此。晋祖逖志清中原，亦从事于谯。及桓温伐燕，实自谯而北也。拓跋蚕食淮南，恒以谯为重镇。宇文周与陈争江北之地，军府实置于谯州。唐平辅公┙，亦命一军自谯亳而南矣。朱温以盗贼之雄，初得宣武，即屯据亳州，而东方诸镇，以次供其吞噬，岂非地有所必争乎？宋南渡以后，亳州为敌守，而汴宋竟不可复。盖襟要攸关，州在豫、徐、扬三州间，固不独为一隅之利害而已。

　　○废谯县今州治。战国时楚邑。秦置谯县，陈胜初起，攻谯下之，是也。汉亦为谯县，属沛郡。后汉建武四年，幸谯，仍属沛国。曹操生长于谯，自言于谯东五十里筑精舍，欲春夏读书，秋冬射猎，建安中，往往治兵于谯，以击孙权。曹丕篡位，改建五都，谯其一也，数如谯，议南侵。明帝睿亦尝至焉。晋仍为谯郡治，永兴二年，范阳王遣将刘琨等击豫州刺史刘乔之子于谯。败死，时与东海王越共举兵讨河间王于关中，以兵拒越也。永昌初，陷于石勒。永和五年，复归于晋。升平三年，没于慕容燕。太和四年，桓温伐燕，遣豫州刺史袁真出寿春，克谯及梁，时苻秦救燕，温还师至谯，为秦将苟池所邀击，大败。晋末县废，而谯城如故。刘宋亦置谯郡，又侨置陈留郡，治小黄县。后魏置南兖州，治谯城，仍领陈留等郡。隋初郡废。大业三年，改小黄为谯县，徙谯郡治焉。唐宋皆为亳州治。明初省。今州城周九里有奇。门四。

　　谯城刘句曰：即今宿州之废临涣城。唐初，谯州治此。贞观十七年，州废，以故城为临涣县治，后遂误以隋之谯县为古谯城云。又梅城废县，在今州南四十里。隋开皇六年，分小黄县置梅城县，属亳州。大业三年，并入谯县。

