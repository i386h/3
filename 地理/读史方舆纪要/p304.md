<!-- { "loadSidebar": true } -->
　　○罕山府东五十里。其山层峦起伏，异于他山，因名。山南接榆次县界。又方山，在府东六十里，山形如削，南面正方，其西接清源县界。○汉栅山，在府东北六十里，相传汉时尝置栅屯兵于此，因名。其北接盂县之鸦鸣谷。

　　系舟山府北九十里。俗传禹治水曾系舟于此，至今有石如环轴。《志》云：山北去忻州六十三里。又阪泉山，在府东北八十里。相传旧名汉山，晋文公卜伐楚，遇黄帝战于阪泉之北，因改今名。又亭子山，在府西北五十里，俗名北山头。

　　龙销谷府东南五十里。明初大兵下泽、潞，扩廓遣兵驻此，以为声援。又乾烛谷，在府西北，即天门关。《通典》：阳曲县有乾烛谷，即羊肠坂也。

　　○汾水府西二里。源自静乐县管涔山，流入境，又西南入太原县界。宋天中，陈尧佐知并州，因汾水屡涨，于东岸筑堤，周五里，引水注之，四旁植柳万株，今城西一里柳溪是也。又有汾河渡，在城西南十里，路通太原，夏秋置船，冬春为木桥以渡。余详大川汾水。

　　洛阴水府北三十里。源出忻州南界，南流经废洛阴城，有真谷水流合焉。又南会石桥河，注于汾水。《志》云：石桥河在城西南，自盂县流入界，合于洛阴河，上有石桥，因名。○扫谷水，在府西北三十里，出府西北百二十里之扫谷，南流出天门谷，入于汾水。《志》云：府西北百五十里静乐县界有龙泉，流至横渠，合扫谷水。宋天圣二年，夏水大涨，郡守陈尧佐筑新堤捍之，患始免。又府东北五十里有涧河水，亦西南流入于汾水。

　　○天门关府西北六十里，路通旧岚管州。其东北崖，隋炀帝为晋王时所开，名杨广道。宋靖康初，金人围太原，朔州守臣孙翊将兵赴援，由宁化、宪州，出天门关，败没。时府州帅折可求，亦统麟府之师三万涉大河，由岢岚、宪州赴援，将出天门，寇据关拒之，不能克。复越山取道松子岭，至交城，为寇所败。麟，今陕西神木县。府州，今陕西府谷县也。今有天门关巡司，余见下。

　　石岭关府东北百二十里，北去忻州四十里，甚险固。唐武德三年，突厥窥晋阳，自石岭以北，皆留兵戍之。八年，命姜行本断石岭道，以备突厥。既又命张瑾屯于此。长安二年，突厥破石岭，寇并州。宋开宝二年，车驾至太原，契丹来援，何继筠屯阳曲驿，契丹攻石岭关，继筠败却之。太平兴国二年，太宗围太原，命郭进为石岭关都部署，以断契丹之援。元至正二十年，命孛罗帖木儿守石岭关以北，察罕帖木儿守石岭关以南，时孛罗驻大同，欲争晋、冀也。二十三年，孛罗以察罕儿既卒，复争晋、冀，引兵至石岭关，扩廓帖木儿大破之，孛罗由是不振。杜佑曰，忻州定襄县有石岭关，甚险固。定襄，本阳曲地也。今有石岭关巡司。

　　百井镇府西北十里。唐大历十二年，回纥入寇，河东留后鲍防御之，大败于此。广明元年，河东将张彦球追沙陀于代北，至柏井，军变，还晋阳。即百井也。中和元年，李克用陷忻、代，河东帅郑从谠遣兵军百井以备之。五代唐清泰初，云州奏契丹入寇，河东帅石敬瑭请军于百井为之备。周显德六年，命李重进自土门击北汉，败北汉兵于百井。宋雍熙三年，契丹逼代州，潘美将兵自并州往救，至百井而还。即此。

　　虎北口在府西北。五代唐清泰三年，张敬达攻河东，遣兵戍虎北口，而围石敬瑭于晋阳。契丹来救，骑兵自扬武谷而南，至晋阳，陈于汾北之虎北口，唐兵陈于城西北山下，战于汾阳曲。唐兵大败，契丹寻还营虎北口，敬瑭出北门，见契丹主于此。○乌城驿，亦在府北，唐所置也，为晋阳、代州往来之道。《志》云：今府治南活牛市有临汾驿，南有临汾递运所。又城北七十里有城晋驿，西北八十里有陵井驿。皆马驿也。

　　太原县府西南四十五里，西至交城县七十里。周叔虞始封地，春秋、战国皆曰晋阳。秦置晋阳县，为太原郡治。汉、晋以后因之。隋改曰太原县。唐徙县治汾水东。宋初以县为平晋军，寻罢军为平晋县，后又徙治永利监，属太原府。金因之。元属太原路。明初复移县于汾水西，洪武八年，复为太原县。今城周七里，编户五十五里。

　　○太原故城在今县治东北。古唐国也，相传帝尧始都此。又夏禹之初，亦尝都焉。《左传》：帝迁高辛氏子实沈于大夏主参，金天氏之裔允格、台骀，以处太原，皆此地矣。周成王灭唐，而封其弟叔虞，虞子燮，以唐有晋水，改国曰晋，亦谓之太卤。《春秋》昭元年，荀吴败狄于太卤，即太原也。中国曰太原，北狄曰大卤，又谓之大夏，齐桓公曰：西伐大夏，涉流沙。亦谓之曰鄂。隐六年，晋人逆翼侯于随，纳诸鄂，谓之鄂侯。桓八年，王又命立哀侯弟缗于晋。杜氏曰：鄂即晋也。《索隐》：唐侯之后封夏墟，而都于鄂，亦谓之大夏。盖大夏、太原、大卤、夏墟、晋阳、鄂，凡六名，其实一也。《左传》：定十三年，赵鞅入于晋阳以叛，其后简子使尹铎为晋阳，及知伯攻赵，襄子走晋阳，知伯与韩、魏围而灌之，沉灶产蛙，民无叛意，卒灭知伯。秦昭襄王四十八年，司马耿北定太原。庄襄王二年，使蒙骜攻赵，定太原。三年，拔赵晋阳，置太原郡。又汉高十一年，封子恒为代王，都晋阳。《史记》云：都中都。如淳曰：文帝三年，幸太原，复晋阳中都二岁，似迁都中都也。《都邑记》：太原旧城，晋并州刺史刘琨筑，高四丈，周二十七里。城中又有三城，一曰大明城，古晋阳城也。左氏谓董安于所筑。城东有汾水，南流与城西之晋水汇，故《史记》曰：智伯引汾水以灌城。《春秋后语》谓决晋水也。高齐于此置大明宫，因名大明城，其城门曰五龙门。齐主纬以周师逼晋阳，夜斩五龙门而出，欲奔突厥，不果。唐姚最《述行记》：晋阳宫西南有小城，内有殿，号大明宫。又一城，南面因大明城，西面连仓城，北面因州城，东魏静帝武定三年，于此置晋阳宫，隋又更名新城。又一城，东面连新城，西北面因州城，隋开皇十六年筑，今名仓城，高四丈，周八里，唐义旗初建，高祖使子元吉居守，即斯地矣。《唐会要》：旧太原都城，左汾右晋，潜丘在中，长四千三百二十一步，广二千一百二十二步，周万五千一百五十三步，宫城在都城西北，即晋阳宫也。隋大业三年，北巡，还至太原，诏营晋阳宫。高祖起晋阳，故宫仍隋不废，其城周二千五百二十步。汾东曰东城。贞观十三年，长史李所筑，西城间曰中城，武后筑以合东城。《崔神庆传》：武后擢神庆为并州长史。初，州隔汾为东西二城，神庆跨水连堞，合而一之，省防御兵数千。所谓太原三城，谓东、西、中城耳。至德二年，史思明寇太原，诸将议修城以待之。李光弼曰：太原城周四十里，贼垂至而兴役，是未见敌，先自困也。乃率士卒及民于城外凿濠以自固。光弼所云四十里者，止言都城也。建中四年，马燧为河东节度，以晋阳王业所基，宜因险以示敌，乃引晋水架汾而属之城，潴为东堤，省守陴万人，又酾汾环城，植柳以固堤。《唐志》：宫城东有大明城，故宫城也。又有节义堂，有受瑞坛，元吉留守时获瑞石，因筑坛祠之。宋平刘继元，城邑宫阙尽皆毁废。及靖康初，金人围太原，久不下，于城下筑旧城居之，号元帅府，中外断绝，城中大困。

　　平晋城县东北二十里，城周四里。宋平河东，毁旧城，置新城于此，曰平晋军。又置永利监，雍熙二年，改为平晋县。熙宁三年，县废。政和五年，复置。金废永利监，元因之。明改建太原县于汾西，此城遂废。○龙山城，在县西北，北齐分晋阳县，置龙山县于此，因山为名。或曰：齐移晋阳县于汾水东，而于城中置龙山县也。隋开皇十年，改龙山曰晋阳，移入郭下，改旧晋阳县为太原县。唐并为州治，宋毁。《志》云：西南外有罗城，以御西山之水，俗呼为长龙城。今有罗城镇。

　　唐城在太原故城北一里。《都城记》：尧所筑，叔虞始封此，子燮父徙居于晋水旁，并理故唐城。是也。又晋阳旧有东城，高齐天保初，宇文泰来伐，军至建州，高洋自将出顿东城云。建州，今见绛县车箱城。○三角城，在县西北二十里。其城三面，一名徒人城，亦曰捍胡城，相传赵襄子所筑。又有王陵城，《志》云：在旧县东汾水侧，今讹为黄林村。

　　竹马废府在太原旧府城中。又太谷县有宁静府，榆次有洞涡、昌宁二府，盂县有信童府，凡为府十八，皆唐府兵所居也。又天兵军，亦在旧府城内。唐开元五年，突厥九姓内属者，皆散居太原，并州长史张嘉祯请宿重兵以镇之，于是置天兵军于并州，集兵八万，以嘉祯为天兵军大使。《会要》：天兵军，圣历二年置，大定元年废，长安元年又置，景云元年又废。开元五年，张嘉祯又置。十一年，改为太原已北诸军节度使。又有和戎军，亦在晋阳北。开元初，薛讷为并州长史，和戎、大武等军州节度使，或谓时改天兵为和戎也。大武，见代州。

　　○蒙山县西北五里。《隋志》：晋阳有蒙山，其山连亘深远，或以为西山，或以为北山。晋永嘉六年，刘聪使刘曜等乘虚寇晋阳，取之。并州刺史刘琨请救于猗卢，曜等战败，弃晋阳，逾蒙山而归。又后周保定二年，杨忠会突厥自北道伐燕，至恒州，三道俱入，从西山而下，去晋阳二里许，为齐将段韶所败。唐天复二年，河东将李嗣昭等取慈、隰二州，为汴军所败，汴军乘胜攻河东，嗣昭等依西山得还。又后唐清泰三年，张敬达等围石敬瑭于太原，契丹救太原，敬达等陈于城西北山下，战于汾曲，为契丹所败。皆蒙山也。胡氏曰：蒙山跨晋阳、石艾二县界，今平定州别有蒙山，非一山矣。

　　悬瓮山县西南十里。一名龙山。晋水所出，山腹有巨石如瓮，水出其中，亦曰汲瓮山，又为结绌山。《水经注》：悬瓮之山，晋水出焉，其上多玉，其下多铜。《通志》：县西八里为龙山，北齐因以名县。又西一里为悬瓮山，皆晋水所出也。又有风谷山，亦在县西十五里，道出交城、楼烦，唐时为驿道所经。又尖山，在县西南十五里，产矾炭。诸山盖皆蒙山之支陇矣。○婴山，在县西北三里，《隋图经》：婴山，并州主山也。又有驼山，在县东北三十五里，状若驼峰，一名黑驼山，亦产煤炭。

　　蓝谷在县西南。胡氏曰：蒙山西南有蓝谷。永嘉六年，刘曜自蒙山遁归，拓跋猗卢追之，战于蓝谷，曜兵大败。建兴初，刘琨复与猗卢谋讨刘聪，琨进据蓝谷。是也。《志》云：今县西十八里有黄芦谷，又县西北二十五里有井谷，西南二十五里有苇谷。又有槐子谷，在县西南十五里之石山。

