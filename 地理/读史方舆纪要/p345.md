<!-- { "loadSidebar": true } -->
　　◇北翟东抵兀良哈，西连西番，北逾沙漠。自和林距京师，凡四千余里。《四裔考》：北翟历代为患，种类不齐，称名各异：夏殷曰獯鬻，周曰犭严狁，秦、汉曰匈奴，汉末曰乌桓，晋曰鲜卑，南北朝有蠕蠕，隋、唐时曰突厥，宋曰契丹，及女真衰而蒙古起焉。蒙古，契丹别部也。契丹部落之小者，曰蒙古，曰泰赤乌，曰塔塔儿，曰克列，各据分地。既而蒙古皆兼有之。或曰：蒙古即鞑靼也。《续通典》：鞑靼本东北方夷别部。唐贞元以后，奚、契丹渐盛，部众分散，或属契丹，或依勃海，渐流徙于阴山。其俗语讹，因谓之鞑靼。广明元年，李克用败于云、朔，往依之。克用得志，俾牙于云、代间。欧阳修曰：鞑靼在奚、契丹东北，后为契丹所攻，部族分散，居阴山者，号曰鞑靼。《宋国史》：蒙古在女真之北，唐为蒙兀部，亦号蒙骨斯。绍兴五年，金主命胡沙虎将兵击之，至九年乃还，蒙古追袭，败之于海岭。绍兴十七年，金人与蒙古和，时蒙古益强，兀术讨之。不克，乃与议和，割西平河以北二十七团寨与之，岁遗牛羊米豆，且册其酋熬罗勃极烈为蒙辅国王。不受，自号大蒙古国，旋称祖元皇帝。其后也速该并吞诸族，铁木真继之，日以盛大。开禧二年，称帝于斡难河之源，寻灭金而有其地。至忽必烈遂混一中夏，历八十八年而覆亡，仍主于沙漠。洪武三年，元主妥欢帖睦尔殂。太子爱猷识里达腊嗣，七年殂。次子脱古思帖木儿嗣。二十年，其主自庆州欲往和林，至土剌河，为其臣也速迭儿等所杀。是后国内乱，五传至坤迭木儿，咸复被弑。永乐初，鬼力赤立，称可汗，去国号复称鞑靼。既而与其属阿鲁古西与瓦剌战，大败。瓦剌者，鞑靼别部也。洪武时，其酋猛可帖木儿据其地死，而众分为三：曰马哈木，曰太平，曰把秃孛罗，不附鬼力赤，互相仇杀。未几，鞑靼部众以鬼力赤非元种，杀之，而立本雅失里为可汗，复与瓦剌战，不胜。七年，以瓦剌内附，封马哈木为顺宁王，太平为贤义王，把秃孛罗为安乐王。八年，上亲征，追逐至斡难河，本雅失里战败，仅以七骑绝河遁去。明年，马哈木等乘本雅失里弱，遂灭之。阿鲁台请为其主报仇，诏封为和宁王，于是瓦剌之贡绝。十一年，亲征瓦剌，大败之。明年，马哈木死。十六年，子脱欢请嗣爵，复封为顺宁王，自是瓦剌奉贡，而阿鲁台复贰。二十年，亲征阿鲁台，至阔滦海，寇遁去。后又屡征之，皆无所见而还。宣德元年，贤义王太平死，子捏列忽嗣。五年春，弃开平城独石。先是永乐中，弃兴和及大宁，至是开平复失，宣辽道绝矣。阿鲁台与瓦剌构衅不解，阿鲁台寻败，兀良哈驻牧辽东塞下。时脱欢强，并有义贤、乐安之众，阿鲁台与战，复败，脱欢急击杀之，悉收其部落，欲自立为可汗，众不可，乃求元后脱脱不花为主，以阿鲁台众归之，居漠北。正统二年，脱欢诱女真、兀良哈窥塞下。四年，脱欢死，子乜先嗣，称太师淮王。太师者，其握兵大酋号也。时部众皆服属乜先，脱脱不花拥虚名而已。乜先外虽奉贡，而纵肆不法，驿骚九边，又攻哈密，执王母，掠沙州，破兀良哈，至胁诱朝鲜，边将皆知其必为寇矣。十四年，尽发种落犯边，脱脱不花犯辽东，知院阿剌寇宣府，乜先寇大同，阉王振主亲征，驾至大同，寇势张甚，还师至土木，寇突至，官军大溃。上遂北狩，既而乜先入紫荆，薄都城，败去。景泰元年，送上皇还。三年，乜先与脱脱不花相攻，不花败依兀良哈，弑死。乜先尽收其妻子，杀元裔几尽，并吞诸部，东至女真，西至赤斤，蒙古皆受约束，自称大元田盛大可汗。田盛犹华言天圣也。乜先新立，恐诸酋不从，欲通好中国，希复为寇。未几，知院阿剌率所部攻杀乜先，其部落离散，窜居西北边，瓦剌稍衰。阿剌因乜先淫酗残暴，众心离贰，故得乘间杀之，而诸酋复不附，阿剌势弱，惟孛来最雄长，称太师，复求故可汗脱脱不花子尊立之，号小王子。自是以小王子为称，而毛里孩、阿罗出诸酋相继奋矣。天顺中，孛来屡寇陕西大同及河西诸处。六年，小王子死，共立其兄脱思，称马可古儿吉思王子，而毛里孩、阿罗出、孛罗，俱出入河套为边患。成化元年，脱思与孛来并入贡，顷之，诱兀良哈犯辽东。未几，入犯延绥，而诸酋亦不相统一，孛罗忽者结毛里孩，阿罗出者结加思兰，各树党相攻，出没河套中。孛来势分，复与毛里孩相仇杀，既而毛里孩攻杀孛来，并弑马可古儿吉思，更立可汗，复弑之，自称黄岑王，别酋孛鲁乃称齐王，并遣使贡。而瓦剌乜先之子阿失帖木儿者，亦颇戢其部落，与毛里孩诸酋争雄长云。加思兰者，其别部也。初居哈密北山，天顺末始盛，侵掠哈密，雄视诸番，竟东渡河与诸部合，屡犯延、绥、固原一带。四年，阿罗出纠兀良哈寇延庆，边郡大扰，于是搜套之议起。八年，延、绥抚臣余子俊创筑榆林边墙，以备套寇。时毛里孩、孛罗及阿鲁出，三酋稍衰败，而小王子部酋满鲁都入河套称可汗，加思兰称太师。九年，与孛罗忽寇韦州，督臣王越乘间捣其巢于红盐池，寇于是渡河北去，稍稍寇宣、大、辽东，诱兀良哈为导。十一年，加思兰攻满鲁都，并孛罗忽之众，满鲁都部酋脱罗干亦思马因复攻杀加思兰，亦思马因自称太师。十六年，督臣王越袭败套寇于威宁海子，自是而屡犯延、绥，大同已东，迄无宁岁。时满鲁都衰弱，入寇者复称小王子，或称把秃猛可王，即故小王子，复与亦思马因相攻。二十三年，亦思马因死，而瓦剌有两太师，一克舍、一革舍，克舍死，弟阿沙赤为太师，与革舍弟阿力古多相仇杀，西走哈密。时小王子死，弟伯颜猛可代为小王子。弘治元年，自称大元大可汗，以太师专权，废不设，与瓦剌并入贡。其后乃有火筛，火筛者，脱罗干之子小王子部落也。狡悍与小王子争雄长，屡劫诸部寇边。十二年，火筛入河套，连寇大同，遂深入，京师戒严。明年，寇榆林及固原，大为边患。正德初，屡犯宣、大、延、绥、宁、固诸处。四年，小王子与火筛相仇杀，火筛死，并欲杀其丞相亦不剌，亦不剌拥众掠凉州，攻破安定等部，驻牧西海，复有别部酋阿角秃斯者与之合。七年，掠乌思藏据之，转掠松潘、洮、岷间。八年，小王子犯大同。明年，复犯宣、大，既又入固原及大同塞。十三年，小王子死，有三子：长阿尔伦、次阿着、次满官嗔。阿尔伦前死，二子长卜赤，次也明，皆幼，阿着称小王子。未几死，众立卜赤，称亦克罕，克罕犹可汗也，然亦称小王子如故。嘉靖初，屡盗陕西塞，深入为患，时亦不剌复驻牧贺兰山后，出没扰边。八年，亦纵掠宣、大、山西，入宁夏，遂繇镇番入西海，与亦不剌结亲，谋内犯。十一年，以数万骑渡河而西，袭卜儿孩，大破之。卜儿孩亦小王子部落，遁入西海，与亦不剌、阿尔秃厮共扰边者也。明年，复犯大同塞，时小王子富强，稍厌兵，其连岁深入蹂西北边者，皆其别部酋：曰吉囊、曰俺答。二酋于小王子为从父行，其大父曰歹颜哈，有十一子，次曰赛那剌，有七子：长吉囊、次俺答，皆雄桀善兵。吉囊壁河套，名袄儿都司，直关中，俺答壁丰州滩，直代、云中。吉囊、俺答，各九子，子各万骑，弟老把都亦数万骑，壁张家口，直宣府，诸昆从百十，皆有分地，率盗边自肥，小王子不能约束也。小王子亦徙而东，直蓟、辽，号曰土蛮。别有种黄毛者，尝乘间侵掠，因会兵击破之，黄毛臣伏。十三年，大举盗边，自是西至甘肃，东至宣、大，以及山西四十余州邑，尽被残破。会吉囊死，俺答益张。二十五年，陕西督臣曾铣议复套甚锐，严嵩、仇鸾谗杀之。二十九年，俺答东寇蓟，三卫导之深入，越古北口，犯通州，西薄都城。久之，循诸陵而北，东循潮河川，复由古北口出，时大同帅仇鸾惧寇复至，阴啖以开市。俺答遂上书陈请，许之。市成而纵掠如故，议者咸咎马市非计。三十一年，鸾死，马市罢，自是纵横突犯，终嘉靖之季。九边相继告警，边事日圮。是时诸部独俺答强，土蛮尝攻之，不能克，与连和，西海酋亦不剌、阿尔秃厮，始犹与角，后折而入于俺答。隆庆初，俺答入山西塞，陷石州，攻汾州，分掠太原、平阳之境，三旬乃却。三卫酋董忽力复勾土蛮入蓟州塞，蹂昌黎、抚宁、乐亭、卢龙，京师震动。四年，犯大同塞，又犯辽东塞，至锦州。会其酋把汉那吉来降，宣、大督臣王崇古等纳之，因与为媾。把汉那吉者，俺答第三子铁背台吉子也，幼孤，鞠于俺答妻一克哈屯所，长而犭，俺答奇爱之，至是以嫌恨来归。俺答方掠西番闻之，疾驰归，遣人祈请崇古，使缚叛人赵全等以易那吉。俺答受命，请称臣贡方物开市，崇古以闻，诏允所请。五年，封俺答为顺义王，其弟老把都子黄台吉以下，各受爵有差。西寇吉能等亦请市，许之，皆授爵有差。使贡马，设为定制。明年，老把都、吉能皆死，黄台吉市后期，复劫车夷革固东徙。革固者，不知所从来。嘉靖间，始流居宣府塞下，而先是有史夷者，亦以黄台吉暴虐自拔归。议者以二夷为我外藩，诏俺答归车部，瓦剌自正德后，稀往来，时与北部相仇杀。北部每西行，辄以复仇瓦剌为名，大蚕食诸番，西北苦之，而东部土蛮散入辽东。自是北部势衰，边患稍息。

　　○和林城在漠北千余里。唐回鹘毗伽可汗故城也。蒙古初都此，以西有哈喇和林河，因名。《志》云：蒙古之先有孛端叉儿，其部族居乌桓北，与畏罗乃蛮九姓回鹘故城和林接壤，世奉贡于辽、金，而总领于鞑靼，至也速该始盛，攻塔塔部，还次跌里温盘陀山，而生铁木真，后日以强大。铁木真既称帝，以和林为会同之所。宋端平二年，蒙古主窝阔始城之，周五里许，亦曰元昌路，寻为转运和林使司。中统初，改置宣慰司及都元帅府，寻又分都元帅府于金山南，而和林止设宣慰司。至元二十七年，复立都元帅府。大德十一年，立和林等处行中书省，置和林总管府。至大二年，又改行中书省为行尚书省，寻复故。皇庆初，改为岭北等处行中书省，而和林路为和宁路云。

