<!-- { "loadSidebar": true } -->
　　山东之于京师，犬牙相错也。语其形胜，则不及雍、梁之险阻；语其封域，则不及荆、扬之旷衍。然而能为京师患者，莫如山东。何者？积贮，天下之大命也。漕渠中贯于山东，江淮四百万粟，皆取道焉。繇徐、沛北境，以接于沧、景之南，几八百里，而南旺分南北之流，高下悬绝，于是相地置闸，随时启闭，以为挽输之助。脱有不逞之徒，乘间窃发，八百里中，丸泥可以塞也，蚁孔可为灾也。吾虞南北咽喉，忽焉中断耳。或者曰：漕舟必出于山东，故山东能为京师患。若修元人海运之制，风帆顷刻竟抵京师，则山东必无能为害矣。曰：山东不滨海为国乎？自滨州、沾、利之间，取途勃海，竟指天津，不过五百余里。繇登、莱而指旅顺口，亦不过五百里。天津，河漕海运之道所辏集也。登、莱、旅顺间，又海运之途所必经也。脱有狡狯之徒，凭依岛屿，辽、碣以南，沧、瀛以东，所在蜂起，海运其能以无阻乎？然则将奈何？曰：山东者，驭之得其道，则吾唇齿之助也。失其理，则肘腋之患也。吾尝俯仰古今，而知能为幽燕患者，必于山东。周锡齐侯之履曰：东至于海，西至于河，南至于穆陵，北至于无棣。故山东之国，齐为最强。桓公北伐山戎，弗刂令支，斩孤竹，皆在燕之东境。是时燕弱小。《传》曰：齐谋山戎，以其病燕也。盖齐之于燕，直卵而翼之矣。鲁昭公七年，齐侯伐燕，盟于濡上。是时齐景公之世，燕人犹且纳女归赂于齐，诚畏之也。战国时，齐、燕有不两立之势。子哙之乱，齐宣以五都之兵伐之，五旬而遂举燕。燕昭王以乐毅为将，合秦、赵、韩、魏之师，而后能雪耻于齐。既而田单复定齐地。燕武成王七年，田单伐燕，拔中阳，燕人不敢报也。是何也？齐之于燕也，壤相错也，非有过都历国之艰，涉山逾河之阻也。天下之胜，势不在秦必在齐，在齐则必起而争燕。起而争燕，道博、济，向沧、瀛，不出十日，战于燕之城外矣。观于元之末季，田丰、毛贵，不过乌合之徒，一旦窃据青、齐，遂能北趋河间，逾直沽，破蓟州，略柳林，直逼元都。当此时，江淮以南，元人不遑复问矣。太祖命将取元都，亦先下山东，会师于东昌、临清之境，然后下德州，克长芦，逾直沽，舟师步骑，夹河而向元都，元人不且宵遁哉？然则山东其形势之会乎？是又不然。吾尝慨夫齐之田氏，席霸国之余业，不能于纵横之日，发愤为雄。及五国既灭，王贲东下，遂束手而臣虏于秦也。楚汉之间，田儋、荣、横，非无杰出之材，而皆奔亡不暇。汉高感东西秦之说，分王庶孽，授子肥以七十余城，无能殄吕氏之祸也。张步、董宪，倔强于临淄、东海，曾不足当光武之驱除。刘岱擅有全兖，乃竟败没于黄巾。曹操以兖州始事，而功集于许、邺，则可谓卓卓者欤。至于曹嶷、段龛、辟闾浑之属，类皆龌龊庸才，宜不足以自保。慕容德抚有广固，亦再世而亡耳。宋人经营于高敖、滑台，究不足以固三齐。隋末，徐圆朗盗有兖州，不旋踵而败。唐之中叶，淄、青叛命，藉河北、淮西相为影响，及形援既弱，卒以灭宗。朱瑾、朱、王全范，不能以郓、兖、淄、青之甲，抗朱温之锋也。所以然者，岂不以山东之地，褊浅迫狭，虽西峙泰山，曾无重冈复岭之限，东环大海，亦无奥险固之都，邢、赵扼其项，而淮、泗犄其足哉？是故克入，而丘舆、马陉皆为坦途；乐毅至，而即墨、莒城危于累卵。韩信既破历下以开基，耿复攻祝阿而发迹。南入穆陵，慕容遂为俘虏。东逾汶上，益都之亡也忽诸。谓欲以一隅之守，当四面之师，吾知其必无幸矣。然则山东固不足虑乎？曰：唐末，王仙芝起于濮州，黄巢起于冤句，初不过聚饥寒转死之民，为纵横窃掠之计，驯至流毒天下，卒倾唐祚，何为其不足虑也。然则用山东者宜如何？曰：以自守则易弱以亡，以攻人则足以自强而集事。齐桓公南征北伐，用霸诸侯。孝公以后，齐仅为自守之国。是以终春秋之世，累代听命于晋，几夷于鲁、卫，斯不亦用齐之明效大验耶！ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十 

卷三十
　　◎山东一

　　《禹贡》：海、岱惟青州。《周礼·职方》：正东曰青州土居少阳，其色为青。春秋时齐地。其在天文，虚、危则齐分野，亦兼鲁、卫之疆今泰山以南，兖州府至沂州之境。《禹贡》徐州地也。春秋时属鲁。天文奎、娄分野。济河以北，东昌府及兖州府之西境，济南府之北境。《禹贡》兖州地也。春秋时属卫，于战国兼得魏、宋、齐、赵之郊。卫分野，见河南封域。秦并天下，置齐郡、东郡、薛郡、琅邪及辽东等郡。汉置十三州，此亦为青州及兖州地详见州域形势，下仿此。后汉因之。魏、晋亦置青、兖二州。永嘉以后，陷于石勒及慕容。后又入于苻坚，坚败，归于晋晋置幽州于广固，以辟闾浑为刺史。寻复为慕容德所据。义熙六年，刘裕克南燕，复置青州及兖州。刘宋时，兼置冀州治历城。其后入于后魏，改冀州置齐州。魏亡，属高齐，寻为后周所并。其分析不可得而详也。隋亦置十三部，而不详所统。唐贞观初，分天下为十道，河济以南属河南道，以北属河北道。宋初隶京东路及河北路，后又增置京东西路曹、郓诸州属京东西路。金人分山东东路及山东西路东路理益都，西路理东平。元亦置益都、济南等路，直隶中书省谓之腹里。明初，置山东等处承宣布政使司，领府六、属州十五、县八十九总为里六千四百有奇，夏秋二税约二百八十五万九百五十三石有奇而卫、所参列其间。今仍为山东布政使司。

　　◇济南府属州四　县二十六

　　历城县附郭　　章丘县　　邹平县　　淄川县　　长山县新城县　　齐河县　　齐东县　　济阳县　　禹城县　　临邑县长清县　　肥城县　　青城县陵县

　　泰安州属县二

　　新泰县　　莱芜县

　　德州属县二

　　德平县　　平原县

　　武定州属县四

　　阳信县　　海丰县　　乐陵县　　商河县

　　滨州属县三

　　利津县　　沾化县　　蒲台县

　　◇兖州府属州四　县二十三

　　嵫阳县附郭　曲阜县　　宁阳县　　邹县　　泗水县　　滕县峄县金乡县　　鱼台县　　单县　　城武县

　　济宁州属县三

　　嘉祥县　　巨野县　　郓城县

　　东平州属县五

　　汶上县　　东阿县　　平阴县　　阳县　　寿张县

　　曹州属县二

　　曹县　　定陶县

　　沂州属县二

　　郯城县　　费县

　　◇东昌府属州二　县十六

　　聊城县附郭　　堂邑县　　博平县　　茌平县　　莘县　　清平县冠县

　　临清州属县二

　　丘县　　馆陶县

　　高唐州属县三

　　恩县　　夏津县　　武城县

　　濮州属县三

　　范县　　观城县　　朝城县

　　◇青州府属州一　县十三

　　益都县附郭　　临淄县　　博兴县　　高苑县　　乐安县寿光县　　昌乐县　　临朐县　　安丘县　　诸城县　　蒙阴县

　　莒州属县二

　　沂水县　　日照县

　　◇莱州府属州二　县五

　　掖县附郭

　　平度州属县二

　　潍县　　昌邑县

　　胶州属县二

　　高密县　　即墨县

　　◇登州府属州一　县七

　　蓬莱县附郭　　黄县　　福山县　　栖霞县　　招远县　　莱阳县

　　宁海州属县一

　　文登县

　　◇辽东都指挥使司属卫二十五　州二

　　定辽中卫附郭。又有定辽左、右、前、后四卫，及东宁卫、自在州，俱在郭内

　　海州卫

　　盖州卫

　　复州卫

　　金州卫

　　广宁卫又有中、左、右三卫，俱在郭内

　　义州卫又广宁后屯卫，在郭内

　　广宁中屯卫又广宁左屯卫，亦在郭内

　　广宁右屯卫

　　广宁前屯卫

　　宁远卫

　　沈阳中卫

　　铁岭卫

　　三万卫又辽海卫及安乐州，俱在郭内。羁縻属夷附见

　　东据海，

　　海，自登、莱以南，接南直安东所界；环绕而北，接辽东、朝鲜之境。又西至济南府滨州东北，而北接直隶盐山县界，凡千余里。

　　南距淮，

　　自沂、兖以南，古所称淮北地也。

　　西接梁、宋，

　　今河南开封归德府境，即古梁、宋地。

　　北走燕、赵。

　　山东去京畿密迩，水陆往来，皆取途于此。远至浙、闽，近自江、淮，皆以山东为走集之冲也。

　　其名山，则有泰山、

