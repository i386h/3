<!-- { "loadSidebar": true } -->
　　层台驿卫北六十里，接赤水卫界，川贵之通道也。《志》云：层台驿，西去乌撒三百里。○周泥驿，在卫西六十里，周泥站亦置于此。有小城，设兵戍守。又西六十里为黑章驿。入乌撒府境，又西六十里为瓦甸驿。明初太祖谕傅友德曰：云南士卒粮食少，不宜分屯。止于赤水、毕节、七星关各置一卫，黑章之北，瓦甸之南，中置一卫，如此分守，则云南道路往来无碍。谓此地也。

　　毕节驿卫东一里，隶贵州宣慰司。又毕节站亦置于此。《志》云：卫东南三十里，有归化驿。又东南三十里，曰阁鸦驿。又五十里，曰金鸡驿。又五十里，即奢香驿也。为往来之孔道。

　　守御七星关后千户所卫西七星关山上。洪武二十一年置，属乌撒卫。永乐十二年，改今属。《城邑考》：所城，洪武中置，有四门，周二里有奇。

　　◇赤水卫指挥使司东至遵义府三百里，南至毕节卫百七十里，西至镇雄府三百里，西北至永宁卫百四十里，北至普市所九十五里。自卫治至布政司五百九十里，至江南江宁府六千三百九十里，至京师九千五百六十里。

　　《禹贡》梁州南裔。汉为地。唐为蔺州地。宋为疆州地。元为永宁路地。明洪武二十二年，分置今卫，隶贵州都司，领所四。今亦置赤水卫。

　　卫连络滇、黔，藩屏川蜀，山川环峙，亦控扼处也。

　　○赤水城今卫治。洪武二十二年筑，以石。有门五，周三里有奇。

　　○雪山卫北二十里。岩高峻，亘数十里。方冬积雪，春尽始消。中通一道，置关于此，有兵戍守。又落幔山，在卫北十里，峰峦高出群山之上，如悬幔然。又海洪山，在卫西北四十里。延袤高秀，林木深密。卫北四十五里又有摩泥山，亦高峻。

　　层台山卫西南百里。山高箐密，烟雾晦冥，接毕节卫界，层台驿置于此。《志》云：卫西有香炉山。西南五十里，又有相见坡。两山相对，道经其上。行者交相望见，故名。又倒马坡，在卫西南百十里。以升陟峻险而名。○东陵山，在卫城东。水石清幽，苍翠如挹。又猿窝山，在卫城东南。山势险阻，林木蓊郁，为猿猱窟宅。《志》云：卫东有东山。又卫东北五十里，有黑泥坡，官道所经，泥泞为甚。

　　石窦岭在卫城南，与卫北雪山对峙。又曰崖山。在卫南五十里。西崖在城西，皆高耸。○水脑洞，在卫西四十二里。成化四年，讨叙州都掌蛮。别将崔由普市水脑进，是也。又西接镇雄府界，又滑石洞，在卫东南百二十里。

　　○赤水河卫城南。源自四川镇雄府，经城西五十里之红土川。东流经此，每遇雨涨，水色深赤。下流至永宁界，入永宁河，一名赤虺河。《志》云：河当川贵驿道，初以舟济，寻为浮桥。其南北近岸处，水浅流阔，船不能及岸，人犹病涉。正统中，增造小舟相维，始与岸接。其后相继修葺，在今城南。

　　杉木河卫东南五十二里。土人伐木山中，皆繇此出。又白撒溪在卫东南白撒所旁，下流皆入赤水河。又龙溪，在卫北十二里。其源曰瀑布泉，飞流成溪，东南注于赤水河。○三渡水，在卫东北七十里。水流曲折，横截官道，行者三涉。南流入赤水河。又一碗水，在卫东北四十里，泉出石隙，氵亭泓仅如一碗，虽群聚饮不竭。

　　○雪山关在卫北雪山上。又赤水河关，在卫城南一里。○石关，在卫东北八十里。又木稀关，在卫西南七十里，与毕节卫接界。

　　白崖驿在卫南白崖旁。又西南六十里，为层台驿。《里道志》：卫城南关有赤水驿。城东南又有赤水站。又阿永站，在卫南四十里。又南二十里，为阿永驿。古阿永蛮部也。旧《志》云：永宁江出于此。又有落台站，在城南百里。摩泥站，在卫北四十里，又北去永宁卫九十里。四站俱洪武十四年傅友德所建。

　　红崖囤卫东南百里，水西贼巢也。天启初，川兵克永宁，进兵追奢崇明，连克红崖、天台二寨，贼数千人迎降，遂安抚红缭四十八寨。又天启三年，贵州总兵鲁钦自遵义直入贼巢，进营红崖。红崖与天台、水脚、娄石、牛酸草等囤，素称天险。至是多为官军所破。旧《志》：赤水卫至水西大方六十里，红崖盖在大方迤北。

　　赤水前千户所在卫南百里层台山下。《志》云：赤水五千户，四在城南，惟前所置于此。洪武二十七年，筑所城，有门三，周一里有奇。

　　摩尼千户所卫北四十五里。洪武二十二年建，有石城，周一里有奇。

　　阿落密千户所卫南四十里。洪武二十七年建。有石城，周一里有奇。

　　白撒千户所卫东南七十里。洪武二十二年建，有石城，周一里有奇。

　　◇乌撒卫在乌撒府治南。洪武十五年置，属云南都司。永乐十二年，属贵州都司，领千户所一。详见四川乌撒军民府。今仍设乌撒卫，属贵州都司。

　　乌撒后千户所卫南二百四十里，在云南沾益州治西北，永乐二年置。

　　◇永宁卫在永宁司治西南。洪武四年置，属贵州都司。今详见四川永宁宣抚司。

　　普市守御千户所北至永宁卫五十里，南至赤水卫摩尼所五十里，西南至毕节卫二百四十里，西至永宁九姓长官司百二十里。自所治至布政司七百二十里，至江南江宁府四千八百八十里，至京师八千二百五十里。

　　古西南夷地。汉为地。唐属蔺州，广德中州废。元为永宁路地。明初属四川永宁宣抚司。洪武二十二年置普市所，直隶贵州都司。

　　所四山围绕，峻险如壁。明初以地当滇贵要冲，设所以莅之。控扼群蛮，为边隅之襟带。

　　○普市城即所治。《志》云：洪武二十五年建，有门二，周二里有奇。

　　○木案山所东二里，茂林修竹，横亘青翠。下平如案。洪武中，以山当南北之道，乃置所于山下。又秀林山，在所南二里，山多竹树，郁然森秀，又所北有锦屏山。

　　○落窝溪所东十里。《志》云：所东六里，有龙泉涧，出山谷中。至所南潜流入洞，出为落窝溪，下流入永宁河。

　　○猫儿关在所西北。东去永宁卫五十里，为猫夷出没之处，有险可恃。向设兵戍守。○普市驿，在所南三里。又普市站，亦在城南西，去永宁卫五十里。

　　附考：水西宣慰司在贵阳府西北二百里。土酋安氏世守其地。其先济火之后也。蜀汉建兴三年，诸葛武侯南征，帅济火积粮通道，以迎武侯。表封罗甸国王，居普里，即今普定卫。俗尚鬼，号正祭者为鬼主。唐开成初，鬼主阿风内附。会昌中，封罗甸王。后唐天成二年，罗甸王普露靖率九部入贡。宋开宝间，有普贵者纳土归附，仍袭王爵。自济火至普贵，凡三十六世矣。时有宋景阳者，真定人，奉诏平定诸蛮，因析置大万谷落总管府授之。元开置安抚长官，分授诸酋长。明洪武四年，有霭翠、宋钦及土人安沙溪等归附，诏以霭翠为贵州宣慰使。钦与沙溪等俱同知，皆设治于会城内。仍各统所部居水西，而霭翠最强。霭翠死，弟安的袭职，因为安氏。安氏以罗夷民四十八部。部长曰头目。宋氏世居卫城侧，领夷民十二部。部长曰马头。同知安氏领夷民一部，部长亦曰头目。安氏西据水西之地，南逾陆广，东接遵义，西连赤水，北抵永宁。延袤数百里，山险箐深，有水西、大方、织金、火灼诸城堡，而大方尤为险固。役属部落日以富强。万历中安疆臣潜与播酋相结，继而朝廷赫然诛播，惧祸及，遂悉力深入。播平，朝廷嘉其功，不问也。天启初，疆臣死，子位幼弱，土目安邦彦挟之以叛。时永宁贼奢崇明者亦倡乱，与邦彦相结，朝廷讨之。崇明败归邦彦。又乌撒土目安效良，沾益土目李贤等皆叛应邦彦，邦彦纵横滇黔之交，南犯会城，东袭偏沅。洪边土司宋万化及东西诸苗悉叛应之。官军四面攻讨，未克。四年，督臣朱燮元议以滇兵出沾益，遏乌撒应援，而别布天生桥、寻甸，以绝其走。蜀兵临毕节，扼其交通四出之路，而别出龙场、岩头以夺其险，黔兵由普定渡思腊河，径趋邦彦巢，而陆广、鸭池，捣其虚。粤西出泗城，分兵策应，然后率大军由遵义鼓行而进。燮元旋以忧去。崇祯二年，燮元复督川湖云贵广五省之兵再莅黔，乃檄滇兵下乌撒，蜀兵出永宁、毕节，扼各路要害，而自帅大军驻陆广，逼大方。会邦彦与奢崇明犯赤水，深入永宁，乃遣官军一从三坌入，一从陆广入，一从遵义入。复以奇兵绕出其后，贼不能支，遂大溃，斩邦彦等，围安位于大方。贼窘，请削水外六目地及开毕节等驿路以降，许之。燮元又遣兵诛摆金、两江、巴乡、狼狈、火烘五峒叛苗，以孤其势，位寻死，其族党争纳土归附。燮元因请分水西之壤授诸渠长及有功汉人，使势少力分，易以制驭。于是水西复定。

　　○水西城水西巢穴也。直贵阳府之北，旁多大山深箐，径路迂回。夷恃为险。《野记》云：夷人所据，或箐名，或洞名，皆因险筑垒，如内地之城郭，而所属之地界多谓之则溪，如内地之乡邑。其号为则溪者，凡十有一，而箐洞之属，以累百计，未易悉数也。

　　大方城在水西西偏，与毕节卫相近。险固匹于水西。蛮人以为重地。天启三年，黔抚王三善讨水西，入大坝、洪江、乌江，直逼大方。贼焚大方老巢，遁入火灼堡。崇祯二年，督臣朱燮元围大方，贼降。旧《志》：大方南近陆广河，西近赤水卫，是也。

　　织金城在水西西北，地深阻，蛮人以为险巢。天启三年，黔抚王三善逼大方，安邦彦窜入织金，既而三善为降贼所诱，师陷，邦彦遂复炽。

　　火灼城在水西北，深险与织金相次。○果勇底城在水西西北，水西酋险巢也。亦曰果勇底寨。其东十余里为沙窝等寨，皆险奥可凭。

　　○比喇大箐在水西、大方之间。东北去果勇底寨五十里。崇岩茂林，四面深阻，中平广，容数万人，夷酋奥地也。又有波罗箐及白蜡等箐，皆山岭险恶，仅通一径。蛮人筑垒其上以为固。又有塔寨箐，近水西。来泥箐，近果勇底。相去皆二十余里。○陇跨箐，在大方东北，与比喇相近。又有木泥箐在其东，皆深阻盘回，夷人窟穴其间。又以列箐，在陇跨北，自遵义出水西，由此达赤水、乌蒙之境。

　　十万溪大箐水西东境。《野记》：自新添山寨西三十里入箐中，溪水回环，山峦峭拔。又六十里悬崖绝壁，无径可行。遥望一山甚危峻，四面皆设屯寨，即十万溪箐也。○杓里箐，在水西东北，路近遵义，中有平川，可容数万人。入路极险，其西有莫陇法地，危峰突峙，四面绝壁，蛮人周为石垣，上营木城，后有间道可登。

