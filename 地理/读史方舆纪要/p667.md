<!-- { "loadSidebar": true } -->
　　定川城府北五十二里。萧梁分临汝西北境置定川县，仍属临川郡。定川，即临水别名也。陈因之。天嘉五年，周迪复出临川为寇，周敷自豫章进击，至定川，迪诱杀之，即此。隋省入临川县。《志》云：城一名母城，在今之雷坊。○西丰城，在府西南五十里。三国吴析临汝县置西平县，属临川郡。晋太康元年，改曰西丰。宋因之，仍属临川郡。齐、梁仍旧。隋省。《志》云：府西十五里有述陂城，今为耕种场，未详所始。

　　工塘城府东南四十里。梁末周迪起兵临川，据工塘。梁以迪为临川内史，既而陈霸先篡立，新吴洞主余孝顷附于王琳，说琳先定迪等。琳从之。孝顷帅军军于工塘之北，连八营以逼周迪，寻为迪所败。城盖迪所筑，今堙。

　　○香楠山在府治前。楠，亦作冉。先时山多冉木，因名。《抚州志》：城中有五峰，谓青云岭、逍遥岭、盐步岭、萧家岭、天庆岭也。青云岭，在治南二里，为五峰最高，结顶处谓之青云第一峰。稍东北为逍遥峰。盐步岭即香楠之东峰也，旧为卸盐场，因名。萧家岭，亦作桐林岭，俗又谓之古城岭，在城南隅。天庆岭，在治东，为第五峰。宋有天庆观，因名。峰之南为县治，伏而西昂为羊角山，府治位焉。左有石笋出土如羊角，因名。○金石台山，在府西十五里，有石峰如台者五，列于赤冈之外，旧名五虎台，以形如虎峙也。第一峰独高，第五峰差小，旧与第四峰连属，后流水冲啮，分为二。《志》云：色赭者曰金石台，色白在中流者曰玉石台，谚谓之狮子石。又城北有狮台，俯瞰大江，与五虎台相望，俗名张家石。

　　灵谷山府东南四十里。诸峰环抱如障，其阳属金溪，其阴属临川。山多林壑，百物所钟，府境之大山也。又界山，在府东南九十里。《志》云：山西连白杨、黄沙诸岭，东尽潭山梁安石峡，南接建昌府南城县界，因名。○绣球山，在府南八十里，蜿蜒盘礴，北为高田山，南为洞原岭，西跨宜黄县界，以形似名。相近有楼抚山，亦高广。

　　龙会山府西四十里。双峰耸立，其并峙而错者曰万岁岭。宋隆佑太后经此，指问此山，舆人权以万岁对，因名。○铜山，在府西四十六里，旧出铜，因名。唐天宝六载，改为峨峰山，或谓之铜陵。逾岭而北，两山开阔，诸峰环抱如城。又北二三里曰明水山，泉石奇胜。○笔架山，在府西北五十里，三峰卓立如架，与诸峰连亘环抱，俗谓之金鸡城。又免水山，在府西北六十里，相传以洪水时独免沉溺而名。唐天宝中，改曰尧山。

　　◇樟原岭府西四十里。石路高峻，东通闽浙，西达两广。元泰定间，丰城人陆祥叔者，佣工凿平险仄，遂成坦道。侧有双黄井。又石狮岭，在府南八十里，孤石雄峙，如狮子蹲踞。岭有路，西通宜黄，东接金溪，路多崎岖。明成化中，里人袁大用尝购石砌，遂为通衢。《闻见录》：由府城至建昌有两途，一由界山，一由徐岭。徐岭，盖狮岭之讹矣。○小门岭，在府北六十里，与进贤县接界。岭南五里有金峰，亦高耸，形如金字，亦跨进贤县境，为往来通道。

　　白马峡府南八十里。上流受山麓八十一源，水并出峡间，两山拱合，中辟如门，石壁含<谷牙>，溪流汹涌，其间曾不容ザ。又南五里曰良安峡，两山峙立，如争雄长。于水由建昌来，曲折二百里，至峡始入临川境，为汝水。其间势颇奇崛，亦名石门。

　　○汝水在府城东。其上源由建昌府北之于水，西北流，曲折二百余里，至府南良安峡，流入境，为汝水。又北受群川水，历府城东南，自千金陂至郡城东，抱城而北，为北津。又绕而西，受连樊水，复西北数百里，合临水，并流西北出，入南昌府界，合豫章水，入鄱阳湖。《寰宇记》：汝水从石门以下，沿流三百二十四里，而入洪州界，其流合南江之处，谓之江口。陈初，王琳将樊猛等与余孝顷攻周迪于工塘，周敷自临川故城救之，断江口，分兵攻余孝顷别城，拔之。或曰：江口，即临水合汝水之口云。○临水，在府西十里，源出崇仁县临川山，东北流，合远近诸山水而入临川界。又东合群川水，至西津，与汝水合。《寰宇记》：临水，本名定水。唐天宝六载改今名。

　　连樊水府西五里。源出宜黄县东北连樊山，流至郡城西，抱城而北，合于于水。《志》云：连樊水出长冈，历府南十五里仙灵山，又北合汝水。其水比诸水独重，昔尝取以充漏。荀伯子《记》：连樊溪有甘渚，自连樊山流至吴家渡，注汝水，凡四十里也。又梦港水，在府南四十里，源出佛容山，或曰即府东四十里佛迹岭也，西流注于汝水。○箭港水，在府北八十里，春夏水溢，舟由此出，入章江。水浅则舟不能移，俗呼为小河。《志》云：由小河至王家洲，入三江口，过接陂，可径抵会城，此水涨时间道也。

　　千金陂在府城东南。汝水受上流诸水，至郡城南，西崖多阻石麓，流缓而江广，氵亭潴如湖，曰瑶湖。自瑶湖北至孔家渡，地平衍，土疏恶。唐天宝中，决啮旁岸，支港横溢，田畴荡废。上元中，守臣建华陂，以遏支流。大历中，刺史颜真卿继筑，名土塍陂。贞元中，刺史戴叔伦又筑，名泠泉陂。咸通中，李渤增筑，名千金陂。军ヘ柏虔冉《记》云：陂横截汝水，南北百二十五丈。又凿泠泉故基，凡百七十余丈，接汝江，江水小长，则戏陂之水丈余而入于泠泉新渠，以通舟楫之利。起文昌桥北，沿流十余里，灌注原田，新旧共百顷有余。自是为利益广，东西乡田灌溉各数千顷，后渐废。宋绍兴中，郡民王姓者复修之。嘉熙中，太守赵师若阝又修之。淳中，太守叶梦得又修之。宋季元末，兵乱相寻，陂遂大决，支流日横。明弘治中，尝议修复，不果。嘉靖中，旋议旋革。二十六年后始兴，方成而随决。议者谓故道之壅沙尚高，故大川之洪流愈激也。万历以来，亦尝议增修，未有成效。《志》云：文昌桥，在城东汝水傍，千金陂从东南趋城下，乃抱城而东，过文昌桥，复绕城而北，又折而西也。○南塘，在府西南二里，亦曰南湖，延广数百亩。城三面环河，惟西南为山麓，浚湖于此，受东南诸源之水，霖雨不溢，旱可潴。宋天圣中，郡守朱正辞表为放生池，置斗门，以均蓄泄。至元末，居民堙堑殖利，遂为污莱，寻修复之。今又湮废。

　　虎头洲府北三十里。东接龙步湾，西望宜黄水。《志》云：汝水，旧自郡城西北合诸川水，由金玉台出乌鸦石，折而北，过虎头洲，至高洲港，受党溪、樟原以西槠山以南之水，至金鸡城，受金溪东乡西注之水，而西北略豫章入彭蠡，此经流故道也。自千金陂决坏，汝水北下孔家渡，入进贤县界，西南下黄塘桥白水渡，入吉安府永丰县界，而临水则自乌鸦石流合汝水云。黄塘桥，在府城西北，即连樊水口也。○文昌堰，在府城东汝水之浒。唐、宋时堰水溉田。又清塘，在城北七十里，曾氏所居，环群山而汇众水，灌溉甚广。

　　○航步镇府西南五十里。洪武四年置税课局于此。又东馆税课局，在府南六十里，元置，明因之，并置公馆于此。今税课皆兼领于有司。

　　孔家渡驿府东五里。宋曰朝京驿，置于文昌桥东。元改置于孔家渡西岸，今因之。又清远驿，在府北六十里，宋置，后废。元初复置。明因之。《舆程记》：自驿而西北六十里，即南昌府境之武阳驿也。《会典》：隆庆元年，改青远驿为巡司。又府境有清泥、温家圳二巡司。○清源驿，在府东北六十里，又东北接饶州府安仁县界。《舆程记》：清源驿北六十里即谢家埠，又四十里为柘林，又三十里为八字脑，又六十里即康山也。今驿废。

　　石头渡府东南二十里。东岸有虾蟆石。又吴家渡，在府北二里。俱汝水所经。

　　崇仁县府西百二十里。北至南昌府丰城县九十里，西南至乐安县百三十里。本临汝县地。三国吴为新建县地，属临川郡。晋、宋、齐因之。梁为巴山县地，属巴山郡。隋郡县俱废，改置崇仁县于此，属抚州。唐、宋因之。宋祥符间，有城，周不及一里，后废。盖县治瞰溪，难施板筑也。今编户二百二十五里。

　　○新建废县县西南九十五里。三国吴置新建县，盖治此。晋以后因之。梁并入巴山县。《志》云：巴山城在今乐安县境。又西宁废县，在县南六十三里，晋初置县，属临川郡，宋废。梁大同二年复置，与巴山县并属巴山郡。陈因之，隋废。○大丰废县，在县西北。梁置县，属巴山郡。陈因之。隋省入丰城县。后复以其地隶新淦县。今为县境。

　　○罗山县西四十一里。旧《志》：山跨抚、洪、吉三州境，以晋道士罗文通学仙于此而名。绝顶有石仙寺，下有池，冬夏不竭，一名池山。半山有田数百亩，泉涓涓注其间。唐天宝六载，改曰崇仁山。宋吴曾以为县之望山也。○天宝山，在县东南三十里，峭拔森耸，为郡界伟观。县东南三十五里曰招仙山，茂林修竹，幽岩曲涧，称为仙窟。东南四十里曰沸湖山，幽胜与招仙相匹。

　　巴山县南六十里。汉栾巴尝为豫章守，山因以名。梁复因山以名县。唐天宝六载，改曰临川山。宋邑令孙懋又改曰相山，亦避巴讳也。临水出于此。又芙蓉山，在县南百里，以山形秀丽而名。西跨乐安县界。《志》云：山在乐安东三十里，鳌溪之源出焉。○玉华山，在县南十五里。《舆地纪胜》：县南三十里有玉田，为晋萧子云种玉处，或曰即玉华山也。又盘龙山，在县南二十五里，地势盘回，脉接华盖山。

　　华盖山县南百二十里。形如华盖，又号江南绝顶，岩洞殊胜。《志》云：山有布水谷，元吴澄尝隐于此。又宝唐山，在县西南百三十里，跨乐安县境，宝唐水出焉。宋何异云：宝唐山高入云际，回环Β卒，中多良田。○红旗岭，在县东三十五里，峰上有三叠如旗。又县北二十五里有卓旗峰，峭拔如卓旗也。《志》云：县南十五里有浮石岩，其中三岩鼎立，中贯一溪，旧称名胜。又南五里曰龟凤岩，两旁石势状如龟凤，中通一径，可攀而上，险绝处有石室如斗，今名广石。

