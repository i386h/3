<!-- { "loadSidebar": true } -->
　　安风城县西南二十里。汉县，属六安国。后汉初，以安丰、阳泉、蓼、安风四县，封窦融为安丰侯。《郡国志》：安风侯国属庐江郡，三国魏置安丰郡，治安风县，正元二年，丘俭举兵寿春，进屯项，司马师遣豫州刺史诸葛诞自安风向寿春。是也。晋仍为郡治，后省。杜佑曰：霍丘城北有安风津，曹魏安风都尉理，母丘俭败走安风津见杀处也。或讹风为丰。《水经注》：淮水过安丰东北，又东为安丰津，水南有城，故安丰都尉治，后立霍丘戍于此。梁天监二年，庐江太守裴邃克魏霍丘城。此霍丘也，隋因以名县。

　　蓼县城在县西北，接固始县界。古蓼国，皋陶之后封此。《春秋》文五年，为楚所灭。汉置蓼县，高祖封孔裒为侯邑，寻属六安国。后汉属庐江郡。晋属安丰郡，后废。宋泰始二年，庞孟蚪以司州兵应晋安王子勋，因救殷琰于寿阳，进至弋阳，刘π遣吕安国迎击之于蓼潭，大破之。《水经注》：决水经蓼县故城，东灌水会焉。所谓蓼潭，当是其处。

　　阳泉城在县西九十里。汉县，属六安国。后汉属庐江郡。灵帝封黄宛为侯邑。三国魏为庐江郡治。晋因之，后废。后魏又尝侨置汝阳县于阳泉城，寻废。《志》云：县西有决口戍。梁普通中，于决水东阳泉古城置，后改为临水县，其旁有临水山，皆以临决水而名。《广志》：阳泉县有阳泉湖。

　　阳石城在县东南，亦曰羊石。梁天监二年，后魏以降将陈伯之为江州刺史，屯阳石。四年，杨公则出洛口，别将姜庆真与魏战于羊石，不利，公则退保马头。五年，庐江太守裴邃克魏羊石城，进克霍丘。胡氏曰：羊石城在庐江西北，霍丘东南，洛口见怀远县。

　　义州城在县西南。梁普通二年，义州刺史元僧明及边城太守田官德举州降魏，魏拜僧明为西豫州刺史，官德为义州刺史。既而梁遣裴邃讨僧明，深入魏境，从边城道出其不意，魏所署义州刺史封寿据檀公岘，邃击降之。《水经注》：雩娄南大别山，俗名为檀公岘，安丰故城，即边城郡治也。盖义州本蛮州，在故雩娄县界，后移置于光州定城郡云。

　　○大别山县西南八十里，接河南固始县界。《汉志》：在安丰县南，以为即禹贡之大别。郦道元曰：大别山俗谓之檀公岘，巴水出焉。一名巴山，又名下灵山，决水亦出于此。又名分水山。《唐六典》：江南道名山之一，曰大别。《纪胜》云：大别山一名安阳山，以汉安丰县在山东北，阳泉县在山西北也。巴水，今见湖广黄州府。

　　长山在县西八十里。有三山相连，曰南长山、北长山、中长山。又西十里曰临水山，山西带史河，因名。其相近者为高祖山，接固始县界，相传汉高追项羽时过此，因名。

　　九仙山在县南百里。又南百里有三尖山，以山峰鼎峙也。又南百里曰望到山，山形峭拔，遥望似近，而行实难到，亦曰望到岭。

　　东陵在县西。《汉志》庐江郡注曰：金兰西北有东陵乡，灌水出焉。梁天监五年，韦克合肥，诸军进至东陵，有诏班师去魏城既近，身乘小舆殿后，全军还合肥。姚思廉《梁书》：时魏守甓城，去东陵二十里。东陵盖乡名也。《水经注》：东陵乡大苏山，灌水所出，在庐江金兰县西北，即此东陵矣。大苏山，今见河南商城县。

　　○淮水在县北三十里。自颍州流入境，又东北接颍上县界。唐天二年，朱全忠侵淮南，自颍州济淮，军于霍丘，遣将围寿州，不克而还。五代梁乾化三年，王景仁侵吴、庐、寿，还渡淮，吴霍丘将朱景潜移其所表之津，置于深渊，梁军望表而涉，溺死甚众。《五代志》：淮自霍丘以上，西尽光州。南唐时，每冬淮水浅涸，常发兵戍守，谓之把浅。周显德初，南唐寿州监军吴廷诏，以为疆场无事，坐费资粮，悉罢之。清淮节度使刘仁瞻上表固争，不能得，既而周军来伐，备不及设矣。又新河，在县北二十里，淮水支流也。宋宣和以前，不通舟楫。建炎后，湍流冲激，河流渐大，东北合于淮河。

　　灌水在县西四十里，源出大苏山。《汉志》注：雩娄县有灌水，北至蓼入决，过郡二，行五百十里，郡二，谓庐江、六安也。今自固始县东流入县境，合史水入于淮。宋泰始二年，汝南太守常珍奇以悬瓠降魏，旋叛魏，烧劫悬瓠，驱掠安成、上蔡、平舆，三县民屯于灌水，即此。○丰水，在县西南十里，本名穷水。《水经注》：穷水出安丰穷谷。是也。《左传》昭二十七年，楚救潜，沈尹戍与吴师遇于穷水，即此。今讹为澧水。《志》云：县西南三十里有枣林塘，周六里，澧河源出于此，东北流入淮。

　　史河在县北。自固始县流入境，北注于淮。本名决水。《汉志》注：雩娄有决水，北至蓼入淮。是也。又有衊河，在县东二十五里，自六安州北香河岭，分流至此，北流注于史河。又淠水，在县东五十里，亦自固始县流入境，又东北入州界，注于淮。今俗谓之东河。

　　阳泉水在县西八十里。《水经注》：阳泉水首受决水，东北径阳泉县故城东，又西北入决水，谓之阳泉口，亦谓之阳宜口。吴嘉禾六年，陆逊引兵下庐江，魏满宠整军向阳宜口，吴人夜遁，时庐江郡治阳泉也。又魏甘露二年，诸葛诞举兵寿春，吴朱异率兵屯安丰，为阳泉声援，司马昭遣兖州刺史泰宁破之于阳渊，或曰即阳泉也。

　　大业陂县东北十五里，周二十余里，人呼为水门塘。相传古名镇淮洲，陷而为陂。

　　○高唐店县西北六十里，亦曰高唐市。宋绍兴初，金人繇颍、寿渡淮，败宋军于高唐市，进攻固始，不克。今有高唐店巡司，在高塘集。又开顺镇巡司，在县南百六十里，丁塔巡司，在丁塔店。

　　秋栅在县北。唐兴元初，李希烈遣将杜少诚取寿州及江都，寿州刺史张建封遣兵守霍丘秋栅，贼不能过，即此。○义城台在县东北三十五里，高十丈，广八十丈，亦晋时戍守处。

　　蒙城县州北百八十里，东至怀远县百五十里，西至亳州二百二十里，北至宿州百二十里。汉置山桑县，属沛郡。后汉属汝南郡。三国魏属谯郡。晋因之。太元中，置南谯郡，寻侨置于淮南。后魏太和中，置南兖州，治涡阳。景明中，改置涡阳郡。孝昌中入于梁，改置西徐州。东魏武定中，改置谯州南谯郡。陈大建五年，克齐淮南，谯城降，即此城也。后周仍为谯州及南谯郡。隋开皇初郡废。十六年，改涡阳县曰肥水。大业初州废，县复曰山桑，属谯郡。唐属亳州，天宝初改曰蒙城。五代汉乾二年，蒙城镇将颜师朗以城降于南唐，改属寿州。宋仍属亳州。金又改属寿州。元因之。县无城，今编户十八里。

　　○山桑城县北三十七里。汉县治此。后汉建武初，封王常为山桑侯邑焉。晋永和九年，殷浩追姚襄至山桑，为襄所败，襄使其兄益守之。后魏改置涡阳县，旧城遂废。今亭基陵阜高峻，一名北平城。

　　涡阳城在县东北，以涡水经其南而名。东晋以后为戍守处。萧齐置马头郡于此。《魏书》：太和十八年，齐马头太守孟表据郡来归，除南兖州刺史，仍领马头太守，镇涡阳。萧齐建武末，魏攻义阳，裴叔业围涡阳以救义阳，魏南兖州刺史孟表固守不下，王肃自义阳驰救，齐军乃还，时南兖州治涡阳。梁普通五年，遣将围涡阳，魏元琛救却之。大通初，复遣曹仲宗陈庆之攻涡阳，与魏军相持，魏人犄角筑十三城，悉为庆之所拔，涡阳降，因置西徐州治焉。太清初，侯景自谯退保涡阳，为东魏将慕容绍宗所败。即此。

　　蒙县城在县西南七十里，有南北二城。北魏置蒙县。梁于此置北新安郡。中大通四年，取魏谯城，魏将樊子鹄围谯，分兵攻取蒙县等五城，以绝援兵路，谯城复陷于魏。东魏置蒙郡。后齐废郡，寻复为郡治。隋初郡废，复并县入涡阳，俗谓之旧城。

　　垂惠城在县西北二十里。《郡国志》汝南郡山桑县有垂惠聚。太子贤曰：山桑西北有礼城，故垂惠聚也。杜佑曰：垂惠在今蒙城县西北。后汉建武三年，盖延等击破刘永于睢阳，其将苏茂、周建，奔垂惠，共立永子纡为梁王。四年，遣马武等围垂惠，寻克之。即此城也。○檀城，在县北四十里。《寰宇记》：檀道济所筑，俗呼檀公城，今有檀城山。

　　○狼山县西北二十八里，有南北两山相对。又驼山，在县西北二十里，山首尾高而中陷，俗呼驼腰山，一名灵山。又西北五里有齐山。

　　○涡水在县北二里，自亳州流经此，又东入怀远县境。梁大通中，陈庆之败魏兵，克涡阳，尸咽涡水。又太清初，侯景保涡阳，东魏将容绍宗击之，为所败，退保谯城，复遣斛律光等击景，戒曰：勿渡涡水。光军于水北，景临涡水与战，曰：汝岂自解不渡水南？绍宗教汝也！光等败走。段韶复与景相持，夹涡而军。既而绍宗进击景，景众溃，争赴涡水，水为不流。是也。《志》云：元初，黄河溢入涡水，后河徙而北，涡水自亳东流经县北，又东二百里至荆山口入淮。明正统中，黄河复通于涡河。后河仍分流，而涡水浅淤过半矣。

　　肥河县北三十里。旧《志》：肥河自亳州流入境，又东入怀远县界，县境又有旧黄河，在东南五十里，盖决溢时所经也。

　　驼涧在县西北。梁陈庆之等攻涡阳，魏遣将元昭等赴援，前军至驼涧，去涡阳四十五里，为庆之所败。《志》云：涧水出驼山，因名。胡氏曰：今自肥河口溯淮而上，得驼涧滩。似误。

　　○下城父聚在县西北八十里。秦二世二年，陈王涉之汝阴，还至下城父，其御庄贾杀之以降秦。刘昭曰：山桑县有下城父聚。○寨头店，在县东六十里，战争时置寨于此，因名。

　　附见：

　　寿州卫在州城内，洪武初置。

　　泗州府东二百里。东至淮安府百九十里，东南至江宁府六合县二百六十里，北至淮安府邳州三百二十里，西北至虹县二百二十里。

　　《禹贡》徐州地。春秋时为徐子国。秦属泗水郡。汉属临淮郡。东汉属下邳国。晋仍属临淮郡。后魏属宿预郡。东魏属东楚州。后周为泗州地。隋大业初，属下邳郡。唐改置泗州初治宿预，寻治徐城，开元二十五年，治临淮。天宝初，改曰临淮郡。乾元初，复为泗州。五代时属吴朱梁贞明四年，杨吴置静淮节度于此，后属南唐。宋仍曰泗州亦曰临淮郡。元因之。明初，以州治临淮省入，仍曰泗州编户四十二里，领县二。今因之。

