<!-- { "loadSidebar": true } -->
　　○黄河在州西门外。自荣河、临晋县流入境，经雷首山西，折而东入芮城县界。杜预曰：黄河经蒲坂南，所谓河曲也。秦穆公五年，与晋战于河曲。吕相绝秦，所谓入我河曲者也。宇文周保定初，凿河渠于蒲州，盖导河入渠，以资灌溉。《志》云：州城北有溥惠渠，又有永济渠，筑堰障之，谓之土龙堰。又有古护堰，在州北一里，古北滩之西，东趋滩角，西抵河岸，长四百余步，用石筑垒，以防黄河涨决，侵啮州城也。其相近者，又有连城、横渠等堰，各长数十丈，以障御大河。

　　涑水在州东十里，有孟盟桥。其上流即绛水也。自绛县历闻喜、夏县、安邑、猗氏，至临晋县界，合姚暹渠而西出，流经此。又西南注于大河，俗名扬安涧。《水经注》：涑水经雷首山北，与蒲坂分山。是也。○沩水，在州南百里。《志》云：历山下有二泉，名沩、，东西相距二里，南流为妫，北流为，异源同归，西注于河，即尧降二女处。又有舜井，在州治东南二里，城中井脉皆咸，此水独甘。有二井，南北相通，可束炬入，俗以为即《史记》所云穿孔旁出者。宋祥符四年，车驾临观，赐名广孝泉。

　　谷口泉在州东南十五里。即中条山之水谷口，有泉出焉。又有苍龙谷泉，俱流入于大河。又有泓龙潭，在州东三十里中条山，北流五里，入临晋县之姚暹渠。《志》云：州东南一百二十里有玉洞泉，旁又有寒谷泉，俱发源中条山阳，引流溉田，注于大河。

　　○蒲津关在州西门外，黄河西岸。今名大庆关，山陕间之喉吭也。亦曰蒲津渡。详见前重险蒲津。

　　风陵关在州南六十里，路通潼关。唐圣历初，于风陵堆南津口置关，以讥行旅。《宋志》：蒲州河西县有蒲津关，河东县南有风陵关。是也。亦曰风陵津，亦曰风陵渡。洪武八年，置巡司于此，属潼关卫。

　　合河故镇在州南五十里潭郭村。亦为合河铺。

　　陶邑乡在州北三十里。《水经注》：蒲坂西北有陶城，舜陶于河滨，即此。《唐志》：河中有陶城府，盖府兵所屯也。贞元二年，马燧讨李怀光于河中，军宝鼎，败怀光兵于陶城。今曰陶邑乡。《志》云：州有陶城，又有雷泽，即舜所渔处，在首阳山下，南流入于河。○武壁，亦在州北。《志》云：自蒲州至荣河、河津、黄河岸侧，凡八寨，曰汾阴、胡壁、赵村、薛戌、薛堡、连柏、西仓、禹门，俱元至正末筑。以薛堡居中，可制诸营，移中军于此，更名武壁，周围千二百步，南临绝涧，其北一门。今存遗址。

　　河东驿在城南，旧在城北一里。洪武九年改建。又有河东驿运所，在城东，洪武十一年建置。

　　临晋县在州东北九十里。东南至解州七十里，南至陕西阳县八十里。春秋时晋桑泉地。汉为解县地。后魏为北解县地，属河东郡。隋开皇十六年，置桑泉县，属蒲州。义宁初，蒲州移治此。唐还旧治，仍属蒲州。天宝十三载，改曰临晋。今城周三里有奇，编户六十一里。

　　○解城在县东南十八里，即春秋时晋之解梁城。解，读曰蟹。僖十五年，晋惠公许赂秦伯以河外列城五，内及解梁城。《战国策》：赧王二十一年，秦败魏师于解。即解梁也。汉置解县，属河东郡。后汉及晋因之。后魏为南解县，西魏时改废。《春秋》杜预注曰：解梁城，在汉解县西。又北解城，在今县西三十里，后魏太和十一年，置北解县，属河东郡，即此。后周废。○桑泉城，在县东北十三里，春秋时，晋故邑也。《左传》：僖二十四年，晋公子重耳济河入桑泉。杜预曰：桑泉城在解县北二十里也。隋因以名县。又有温泉废县，唐武德三年，分桑泉地置，九年废。

　　郇城在县东北十五里，文王庶子所封郇国。《诗》所谓郇伯劳之是也。后并于晋。僖二十四年，秦送重耳渡河，围令狐，晋人军于庐柳，咎犯与秦、晋大夫盟于郇。成六年：晋人谋居故绛，诸大夫皆曰，必居郇瑕氏者也。服虔曰：郇国在解县东。郦道元曰：今解故城东北二十四里有郇城，在猗氏故城西北。杜预曰：解县西北有郇城。《寰宇记》：城在今猗氏县西南四里，似皆误。○瑕城，在县东南，京相曰：河东解县西南五里有故瑕城。《春秋》：僖三十年，秦晋围郑，郑烛之武谓秦穆所云许君焦、瑕，朝济而夕设版者。又文十二年，秦侵晋，及瑕。十三年，晋使詹嘉处瑕，守桃林之塞。即此。焦，见河南陕州。桃林，见陕西重险潼关。

　　虞乡城在县南六十里。汉解县地，后魏分置虞乡县。唐武德初，改虞乡为解县，即今之解州。而于解县西五十里别置虞乡，即此城也。贞观二十二年，省入解县。天授二年，复置，属蒲州。天四年，朱全忠围河中，河中降。全忠自洛阳驰至虞乡受其降。盖虞乡西至河中六十里而近也。宋仍为虞乡县。金因之。元省入临晋。明因之。今复置虞乡县。○阳晋城，在县西南。《括地志》：虞乡县西二十五里有阳晋城，一名晋城。《史记·魏世家》：襄王十六年，秦拔我阳晋。又西北有高安城。《赵世家》：成侯四年，与秦战于高安。《正义》云：高安在河东也。又智城亦在县西。《括地志》：虞乡西北四十里有智城，智伯所居。

　　王官城在县南。《城冢记》云：在虞乡南二里。《左传》文三年，秦师涉河焚舟，取王官。成十三年，晋侯使吕相绝秦，所云俘我王官者。《水经注》：涑水西经王官城，城在南原上，人谓之王城。《志》云：王官谷以王官废垒为名。即此城也。○东张城，在县西，《括地志》：虞乡西北四十里有张杨故城，一名东张城。汉二年，曹参攻魏将军孙军于东张，大破之。《水经注》：涑水西南经张杨城东。魏收《志》北解县有张杨城，是也。

　　○五老山在县西南五十里，与中条山相接。一名灵峰，峰岩洞壑泉涧之属，参差环绕，以数十计，称为名胜。又二嶷山，在县东北三十里，有大嶷、小嶷，南北并列，亦曰三嶷山。

　　王官谷在县东南七十里。《志》云：山在中条山中，岩洞深邃，泉壑幽胜。旁有天柱、跨鹤诸峰，瀑布、贻溪诸水。山水之胜，甲于河东。唐末司空图隐于此。○峨眉坡，在县北五里，东连猗氏、闻喜县，西抵黄河，即蒲州之峨眉原也。

　　○大河在县西。自荣河县南流入境，又南入蒲州界。《志》云：县西三十里有吴王渡，在河东岸，与陕西阳渡相对，即韩信渡河袭魏豹处。昔有吴、王二姓居此，因名。上有吴王寨，洪武四年，置巡司戍守于此。

　　涑水在县东南二十五里。自安邑、猗氏县西流入县境，又南而姚暹渠流合焉，并流而西入蒲州界。《唐志》：虞乡北十五里有涑水渠，贞观十七年，蒲州刺史薛万彻所开，自闻喜引流入临晋，以溉民田。

　　姚暹水在县东南。源出夏县巫咸谷，流经安邑县及解州，又西流入县境，南去盐池十里，本名永丰渠。隋大业中，都水监姚暹重开故渠，因曰姚暹渠，南汇于五姓湖。引流而西，出蒲州东十里孟盟桥入大河。遇山水涨溢，有横决溃堤，侵入盐池之患，因为姚暹堰以障之，今附详大川盐池。

　　五姓湖在县南三十五里。亦曰五姓滩。滩旁为五姓村，湖因以名，即涑水姚暹渠经流所钟之地也。《水经注》：涑水经张杨城东，又西南属于二陂，东陂世谓之晋兴泽，东西二十五里，南北八里。西陂一名张泽，或谓之张杨池，东西二十里，南北四五里，西北去蒲坂十五里，五姓湖当即两陂之余流矣。《寰宇记》：张泽以唐张嘉贞与弟嘉居此而名，谬矣。

　　瀵泉在县西三十里。泉有五，陕西阳县有四，此有其一，异出同源，故名曰瀵。大如车轮，常时沸涌。郭璞云：瀵泉在河东西，潜流相通，是也。今详见阳县。

　　○皂荚戍在县南，西魏大统中，高欢围玉壁，宇文泰出军蒲坂，至皂荚，闻欢退，渡汾追之，不及。胡氏曰：皂荚在蒲坂东也。

　　荣河县在州北百二十里。东北至河津县九十里，西至陕西韩城县三十里，东南至临晋县六十里。古纶地，夏后少康所邑也。战国时为魏汾阴地。汉置汾阴县，属河东郡。后汉及魏、晋因之。晋乱，刘渊省汾阴入蒲坂县，后魏时复置，兼置北乡郡治焉。后周改为汾阴郡。隋初郡废，县属蒲州。义宁元年，复置汾阴郡。唐初改属泰州。贞观十七年，还属蒲州。开元十一年，获宝鼎，因改县曰宝鼎。宋祥符三年，又改为荣河县，又置庆成军。熙宁初军废。金贞三年，升为荣州。元仍曰荣河县。今城周九里，编户三十二里。

　　○汾阴城县北九里。战国时魏邑也。《史记》：周显王四十年，秦伐魏，取汾阴。汉置汾阴县。高帝六年，封周勃为汾阴侯。《图经》：城北去汾水三里西北隅有丘曰隹丘，上有后土祠。文帝十六年，以辛垣平言周鼎将出汾阴，乃治庙汾阴，南临河，欲祠出周鼎。武帝元朔六年，获宝鼎于汾阴，因改元曰元鼎。四年，始立后土祠于隹丘。宣帝神爵元年，幸汾阴万岁宫。建武初，邓禹自汾阴渡河入夏阳，是也。晋大兴初，刘曜讨靳准于平阳，使其将刘雅屯汾阴，隋迁县于今治。唐开元十年，改曰宝鼎。《唐史》云：十一年，祭后土于汾阴。二十年，行幸北都，还至汾阴祠后土。皆因故名也。宋大中祥符三年，祠汾阴，有荣光溢河之瑞，因改宝鼎县曰荣河。《括地志》云：故汾阴城俗名殷汤城，以城北四十二里有汤陵云。

　　○隹丘县北十里。亦曰隹上，亦曰魏隹。如淳曰：隹，音谁。隹者，河之东岸特堆崛起，长四五里，广二里，高十余丈，旧时汾阴县亦在隹上。汉置后土祠，即在县西，汾水经隹北而入于河也。汉元狩四年，得大鼎于魏隹后土祠旁，其后数幸河东祠后土。宣帝及元成时，亦数幸祠焉。唐开元十年，幸东都，既而将幸晋阳，因还长安。张说曰：汾阴隹上有汉家后土祠，宜因巡幸修之，为农祈谷。从之。明年祠后土。二十年，复祠焉。碑文有云：隹上祠者，本魏晋癸阝丘之旧，汉家后土之宫，汾水合河，梁山对麓。是也。

　　○黄河在县城西。自吉州及河津县西南流入县境，又南而汾水流入焉，复南流入临晋县境。《志》云：县北九里后土祠前有汾阴渡，金人设此以通秦雍之路。今废。

