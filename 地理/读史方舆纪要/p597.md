<!-- { "loadSidebar": true } -->
　　石盘湖县北七十里。发源县西北大溪岭，流经大城潭，达县前河，通沙口入江。又鸭儿湖在县南十里，石子湖在县南三十里。又有洋漫湖，其相接者曰后湖，俱在县西南六十里。下流皆达沙口入江。○大城潭，在县北八十里。县西北境诸水多汇入焉，引流而南入县前河。又石门潭在县北三十里，岸有石壁如门，水深不测，亦汇于县前河。又团潭在县西南五里，水至深，下通江汉，商贾市于岸北。

　　沙武口县东南五十里。上连武湖，下通大江，亦曰沙口，亦曰沙γ口，又曰武口。张舜民曰：武口在阳逻γ西北十余里，距汴京才十八驿，二广、湖湘皆由此而济，盖要地也。《志》谓之沙芜口。宋咸淳十年，夏贵与蒙古战于此，败绩。伯颜遂夺沙芜口，进攻阳逻堡。《一统志》沙芜口在黄冈西北百二十里，似误。《郡志》：县西南四十里，又有五通口及小河口，皆引流达江。○千工堰，在县北四十里，灌田三千余亩。

　　○大胜关县北八十里，北去河南罗山县百四十里。旧《志》云：东去白沙关五十里。宋末，忽必烈南寇，取道于此。今详见罗山县。又县有大城镇，在县北大城潭上，今有巡司。

　　长岐戍在县西南。晋永兴二年，陈敏据扬州，遣其党钱端等略江州，陶侃与荆州诸将破之于长岐。长岐盖近沔水。时侃等设伏于陆，藏水军于沔水云。○延头戍，在县西，旧为安陆界。宋元嘉五年，谢晦据江陵以叛，败走，至安陆延头，为戍主光顺之所执。《水经注》武水上通安陆之延头，杜佑以为武湖戍主执晦也。齐东昏末，元魏将田益宗议取义阳，欲直据南关，对抗延头，是也。

　　黄安县府西一百二十里。东北至河南光山县二百五十里。本黄冈、麻城、黄陂三县地。嘉靖四十二年，析置今县，以地僻多盗也。县治即麻城之新安姜家畈。万历初，增筑县城，周不及四里。编户二十三里。

　　○龙集城在县东。相传隋所置县，而《隋志》不载。按：嘉靖末，按臣唐继禄请建设县治，疏云：姜家畈其地虽属麻城，而中和乡、两河口诸处实隶黄冈、黄陂县，由畈而东曰桃花镇，乃宋、元之故县，又东为岐亭镇，则隋、唐龙集县。盖旧城与岐亭相接云。

　　○三角山县东十五里，三峰相连，奇秀险仄。其连接者为游仙柴家诸山。嘉靖中，为盗贼薮聚之所。四十二年，集河南信阳之兵与郡兵合剿，始荡其巢。○五云山，在县南十五里，山有仰天窝，最为险绝。稢糾霞举，仅通一线，登之可瞰城中虚实，为近郊之要害。又有平田千顷，可耕其中。又驷马山，在县北五里，亦险峻。又北五里为磨盘山，《志》云：县西八十里有仙居山，素称险僻，中有仙人洞。又县北九十里有老君山。嘉靖中，皆为盗贼啸聚处。

　　天台山县北百里。其顶平旷，可容千家，以牛耳崖为北门，梯之乃达。宋端平、嘉熙间，襄汉淮西兵扰，土人结寨于此，形势峭险，四面如壁，止通一人往来。石窍泉涌，冬夏不绝。集众固守，常活十万人。寇屡来攻，卒不能克。元末兵乱，有黄杨者聚众据此，曰黄杨寨，亦盗贼渊薮也。《志》云：县北有牛头山、牢山等寨，皆与天台山相近。嘉靖四十二年，麻城人李大夏奏称：本县金场、姜家畈接壤黄冈、黄陂，边隅地近信阳光山、罗山等州县，路通牛头山、牢山等寨，地僻民顽，官难遥制，盗贼出扰，数被劫杀。乞于姜家畈建设县治，保障地方。事下有司，因设今县，是也。

　　○东流河在县东，即黄冈县界河之上流也。《志》云：县东里许为东流河，又东为谢家店，河俱逶迤，出团风口，此皆岐亭桃花镇之路。县西一里为西河，又西三十里为双河，与西河合流为两河口，经黄陂之滠口入于汉江。○石门河，在县北三十五里，又有沙河亦在县北，下流俱入于东流河。

　　○双山关县北百里。《志》云：关距木陵关十里，北抵光山县界，两岸万仞，一窦九折，怪石欲堕，惊涛如雷。过其下者，虽勇夫健儿未尝不逡循色变，盖诸关中之至险者。今有巡司。又石门关在县北百二十里，又金局关在县西北，亦曰黄陂站，接河南罗山县界。

　　双城镇县北十三里，其相近者又有中和镇，皆有巡司。《会典》：中和在黄冈县。《志》云：县北五十里有吕王城，其西五里即金局关也。皆县境设险处。

　　蕲水县府东南百十里。东南至蕲州百里，东北至江南英山县百二十里。汉江夏郡大县地。刘宋于此立希水左县，属西阳郡。萧齐因之。梁又置永安郡。隋郡废，改县曰浠水，属蕲州。唐武德四年，改曰兰溪县。天宝初，又改为蕲水。宋、元仍旧。明初，改今属。县未有城，编户四十六里。

　　○蕲水城在县东三十里。宋元嘉二十五年置蕲水县，属西阳郡。齐因之。梁初，曰蕲春，后复曰蕲水。隋属蕲州。唐武德四年省入蕲春县。○大县城，在县西北四十里。故弦子国，为楚所灭。汉置县。属江夏郡。大，音棣。惠帝封长沙相朱仓为侯。晋初，属弋阳郡，后属西阳国。刘宋孝武帝自此伐逆即位，改曰孝宁。齐因之，仍属西阳郡。后周废。又郭默城，《志》云：在县东。东晋初，郭默尝据此。陈大建二年，章彦达克周郭默城。《齐·段韶传》：天保中，筑城于新蔡，立郭默戍。是也。胡氏曰：城在蕲、黄二州之间。

　　○神山县西北二十里。《寰宇记》：孙权进兵赤壁时屯于此。《郡志》：县南二十里有城，山上有土城遗址，相传孙权所筑。其西有调军山，亦权调军处。○斗方山，在县东五十里，有岩洞泉石之胜。又东四十里有查山，接英山县界。

　　三角山县东北六十里。山有三峰，如角之竖，盘踞蕲州、罗田之间。又华桂山，在县东北九十三里，接罗田、黄冈县界。○枚石山，在县北，巴水出于此。又县治北有茶山产茶。《志》云：县西南二十二里有白荆山，与县南二十里之ウ黎山对峙，县境之水多经其下。

　　○大江县西南四十里。自黄冈县流经县界，又东南入蕲州境。《志》云：县南五十里有回风矶，大江所经也。又蕲水在县东南五十里，与蕲州接界。

　　浠水在县治南。亦名南门河。源出江南英山县之英山下，流经罗田县入县境，环绕县南，合众流，西南至南溪口入江。《志》云：县南五里有白港河，东三十五里有倒流河，又东十里有蔡家河，又五里为白莲河，皆流入浠水。○兰溪，在县东三里，源出县西苦竹山，其侧多兰，唐以此名县。今县北三十五里有苦竹港，或曰即兰溪之源也。《志》云：兰溪在县西北四十里，下流合浠水入江。

　　杨历湖县西南四十里。又有沂湖，在县南七十里。皆掌于河泊所。《志》云：县南七十里又有六圻河，县西十五里又有荷塘湖，县西四十里又有望天等湖，皆汇流于浠水。

　　伍洲在县西四十里大江中。相传伍员适吴时过此，因名，即五洲也。宋元嘉末，武陵王骏讨西阳蛮，军于五洲，会元凶劭弑逆，骏自五洲建义东讨。《水经注》：江水经县故城南，城在山之阳，南对五洲，江中有五洲相接，故名。宋武帝建牙洲，上有紫云荫牙之瑞。

　　滕家河堡县北七十里，地当罗田、黄冈、麻城之交，商旅通途也。盗贼往往出没其间。万历三年，设堡于此。增置官军戍守，为四境之防卫。

　　兰溪镇县西南四十里，滨江有兰溪驿，并置巡司于此。又巴河镇在县西七十里，亦有巡司。又浠川马驿在县南二十里，县北四十里又有巴水驿，南北陆道所经也。

　　罗田县府东百四十里。东南至江南英山县七十里，北至河南固始县百九十里。汉蕲春县县地。梁置县，又置义州及义城郡。隋初，州郡俱废，县属蕲州。唐武德四年，省入浠水县。宋元八年，升石桥镇为罗田县。咸淳中废。元复置。明初，改今属。县城周五里，编户四十九里。

　　○罗田旧城县西十里，隋县治此。宋移今治。《志》云：县西四十里有奉泰乡河，源出旧县朦胧山，东流为义水，梁因置义城郡，其水合兰溪入大江。

　　○塔山县东五里，层峦崇峻。县北里许又有尖峰山，县南里许为仙台山，又南十五里曰望江山，山高耸。黄州、大江相去百六十里，登望如在目前也。○凤凰山，在县东三十里，耸秀若凤翼之飞腾。又县东四十里为蒙笼山，时有云气蒙其顶，故名。又魁山在县东六十里，形势嵯峨，高出众山之上。

　　多云山县北百五十里。四时多云，虽晴日丽空，云亦连属不绝。上有含风洞诸胜，东南接江南英山县界。○石柱山，在县北百二十里，山高峻，屹立如柱。又独坐山在县东北八十里，高耸干云，俯视众山，如人独坐。

　　岐岭县东百三十里。《志》云：岐岭连接多云，实为天险。其上有四关，北越光、汝，南出蕲、黄，东走淮西，此为径道，备不可不豫也。

　　○官渡河在县南百步，亦名县前河。源出县东北百里之峨嵋山。县东有多云河，自广济县界流合焉。又有平湖河，出县北百四十里之松子山，亦流合焉。经蕲水县界，至黄冈县合巴河入大江。《通志》云：官渡河，源出黄冈县之紫潭。似误。

　　白莲河县南五十里。源出英山县，经县境合蕲水县之兰溪，出大江。又县东南五十里有石险河，下流合白莲河。○九子河，在县北百二十里，源出多云山；又县北百三十里有竹台河，俱流入官渡河。又深水河在县东三十里，源亦出英山，由朦胧山下湖师滩，流合官渡河。

　　○岐岭关在岐岭上。有中岐岭、下岐岭二关。又有栗子关，皆抵英山县界。其东北曰瓮门关，在上岐岭，北抵固始县界。又平湖关在县西北，抵黄冈县界。《志》云：罗田有八关，一曰凤凰关，以近凤凰山而名。其相近者曰铜锣关，又东北有石门关及青苔关，又有松子关，以松子山而名也。并瓮门、平湖、栗子等为八关，然八关之中，以瓮门、青苔、松子、栗子、铜锣五关尤为要害。

　　光山寨在县北。相近有周家寨、石垅寨。其在县西六十里鼓羊山者曰鼓羊寨，相近者曰熊岩寨、猴猪寨。又在县东南六十里观音山者曰观音寨，相近者曰望英寨、班竹寨。凡九寨皆依山据险，山溪僻远，盗贼恒出没其间，备不可弛也。

　　滕家河堡县西七十五里，与麻城县接界。嘉靖二十二年，议设堡于此，不果。万历初，始置堡。今见蕲水县。○多云镇，在县北百二十里，有巡司戍守，以控多云山之险而名。

　　蕲州府东二百十里。东至江南安庆府三百里，南渡江至武昌府兴国州百里，北至江南霍丘县五百里，东南至江西九江府二百四十里，西北至河南商城县四百十五里。

