<!-- { "loadSidebar": true } -->
　　氵隐阳河县西五十里。东北流入于汝水。《志》云：县西二十里有官桥河，县西北十八里有金水河，县北十五里有阏泥河，皆汇县北境之水，下流入汝。又县西五十里为流堰河，经县南，合县南二十里之双义河，东流入汝。

　　周家泊县北二十五里。县以北诸水，多汇流于此。水则多鱼，涸则多苇，民赖其利。氵意水之源出焉。《寰宇记》：县西七十二里有二十四陂，魏典农都尉邓艾所造以溉民田，支分而东，凡二十有四。亦曰邓艾陂。今淤。

　　○棠溪村在县西北，接郾城县界。昔时产金甚精，所谓棠溪之金，天下之利也。《战国策》：苏秦曰：韩之剑戟，出于棠溪，即此矣。又县西旧有龙渊水。《太康地记》：西平有龙渊水，淬刀剑，特坚利，故剑有龙泉之名，苏秦所称龙渊之剑也。司马贞曰：天下之宝剑，韩为众，其剑皆出西平县。《汉志》注，西平有铁官，盖以此。○西平驿，在县城南，明初置。

　　柏亭在县西南。应劭曰：西平县有柏亭，故柏国也。杜预曰：春秋时柏国，县之柏亭是。

　　确山县府西南九十里。西至南阳府泌阳县百八十里，南至信阳州百七十里。汉朗陵县地，属汝南郡。宋置安昌县及初安郡，后废。魏延兴二年，复置安昌县及初安郡。孝昌中入梁，置陈州。东魏废州。齐改置荆州，寻废。周又改置威州，后亦废。隋开皇初，废初安郡。十年，改安昌曰朗山县，属豫州。唐初，置许州。贞观初，州废，属蔡州。宋因之。大中祥符五年，改为确山县。明初，省入汝阳。洪武十四年，复置。今城周六里有奇，编户十二里。

　　○朗陵城县西南三十五里。汉县治此。光武封臧宫为侯邑。晋仍属汝南郡。武帝封何曾为朗陵公，是也。宋因之，后废，置安昌县。《宋志》豫州有绥城郡，领安昌县。魏收《志》安昌县属初安郡。隋改置朗山县，以安昌县并入。唐元和十一年，讨吴元济，唐邓帅高霞寓奏败淮西兵于朗山。十二年，李攻蔡，遣兵袭朗山，败之，既而夜袭蔡州城，分兵绝朗山道，即今县城矣。

　　阳安在县东北。春秋时道国，所谓江、黄、道、柏也，后为楚所灭。汉置阳安县，属汝南郡。后汉因之。初平三年，曹操分汝南二县，置阳安都尉，寻罢。晋仍为阳安县，属汝南郡。宋及后魏因之。北齐省。章怀太子曰：阳安故城在朗山县东北。《寰宇记》确山县北二十里有道城，是也。

　　○蟠山县南二里。环绕邑城，其形如龙，亦名蟠龙山。又县东南二里有登高山，县东五里有五里山，皆峰峦秀耸，为邑之胜。

　　确山县南十里。一名浮丘山。宋以此名县。旧《志》云：溱水盖出于此。又朗陵山，在县南四十里。汉以此名县。山之西北，即故朗陵城也。一名大明山，俗呼为马鞍山。○三山，在县南三十里。与马鹿山、会龙山并峙，因名。又县南五十里有走马岭，岭上有平冈数里，可以走马。

　　乐山县西北四十里。本名朗山，隋县以此名。宋避讳，改曰乐山。山顶有皓月池及双龙泉，又有紫花涧，练水出于此。山之麓多军营石垒。唐时淮西拒命，所置以御官军处也。又秀山，在县西北十里。浮烟积翠，视诸山特秀。○佛光山，在县东南五十里。势极高峻，常有光焰。县东南六十里又有横山，以南北横亘而名。清水源于此。

　　○淮河县南四十里。自信阳州流入县境，又东入罗山、真阳县界。淮河南岸即信阳州境也。○溱河，在县南三十里。自南阳府桐柏县流入境。一名沙河，又谓之吴寨河。东流入汝阳县界。

　　黄酉河县北三十里。源出乐山，即练河之上流也。东流合诸小水，入汝阳县界。又有马庄河，亦出乐山，东流至汝阳县西十五里，谓之寨河，又北入于练河。

　　清河县东南三十五里。源出横山，东流入真阳县境，合塘下沟河而入于汝。又十里河，在县南十里，源出县西南十五里大仪山，东北流，至汝阳县界。又三里河，出县北三里中泉山，亦东入汝阳县界，俱合溱水而入于汝。又黑河，在城北，源出秀山，东流合于三里河。

　　○竹沟镇关县西南九十里。又县南九十里有明港镇关。明港河之水，自信阳州流经此入淮也。二关俱有巡司戍守。

　　桑里亭在县东。《左传》成六年，晋侵蔡，楚救蔡，御诸桑隧。杜预曰：朗陵东有桑里，亦近上蔡西南。

　　鹰窝寨县西南五十里。山岭高险，惟一径可通，乃昔人避兵处。相接者又有连珠寨。山岭参错，蜿蜒数十里，诸寨相接，若连珠然。

　　遂平县府西九十里，南至确山县九十里。春秋时房国。楚灵王迁房于荆。昭十三年，平王复为房国。汉为吴房县，属汝南郡。晋因之。后魏改置遂宁县，属襄城郡。隋大业初，复改吴房县，属汝南郡。唐贞观初，县废，寻复置，属蔡州。元和中，改遂平县，属唐州。长庆初，还属蔡州。宋金仍旧。元初省入汝阳。大德间复置，属汝宁府。今城周九里有奇，编户二十八里。

　　○吴房城今县治。故房国，楚并其地。《春秋》定五年，吴王阖闾弟夫概奔楚，封此，故曰吴房。汉置县，高帝封功臣杨武为侯邑。后魏为遂宁县。隋复故。唐贞元十五年，山南东道帅于ν，讨淮西叛帅吴少诚，奏拔吴房、朗山，是也。元和十二年，李氵意攻吴房，克其外城而还。既平吴元济，因改县曰遂平。○义绥废县，在县北。后魏置，属襄城郡。北齐省入遂宁县。

　　氵瞿阳城在县东南。汉置县，属汝南郡。南有氵瞿水，因名。光武封吴汉孙旦为侯邑。晋仍属汝南郡。刘宋及后魏因之。北齐废。

　　棠溪城在县西北百里。应劭曰，吴房有棠溪亭，是也。楚昭王封阖闾弟夫概为棠溪氏，因城之。后汉建武中，封刘氵意为棠溪侯，邑于此。《括地志》云：棠溪城，在郾城县西八十五里。盖自县北接西平、郾城，皆棠溪地也。

　　○奥来山县西七十里。亦曰崃山。其相连者为枪峰垛，下有黑龙潭，即石洋河之源也。山之西二里，为平头垛，平衍可佃，有二池，水常不竭，昔人避兵于此。层峦叠嶂，为一邑伟观。又有牛心山，与平头垛相接。○横山，在县西四十五里。一名玉山。西有黄花山，下有乌枪洞。

　　查牙山县西南七十里。亦曰岈山。以山势がテ，亦名嵯峨山。又状类莲花，亦曰莲花山。又孔穴玲珑，风嘘则鸣，一名玲珑山。其东南十里曰马鞍山。唐元和中，唐邓节度李遣将董少玢等分兵攻淮西，下马鞍山，拔路口栅，别将马少良等下查牙山，又进取西平之冶炉城。乾符三年，王仙芝党尚让据查牙山，官军退保邓州，黄巢寻自颍、蔡而西，与尚让等合兵保查牙山。元末土豪保聚于此，曰玲珑山寨。明初，邓愈自信阳而北，讨平之。正德间，贼刘齐等倡乱，邑人避兵山上。山形险阻，中有平地可居。又有仙人洞，幽邃迤逦，路通舞阳，凡百余里。○天磨山，在查牙山西，高耸如磨。又尖垛山，在查牙山西北，高十余里。山顶有池，曰白龙池。《志》云：县西七十里有洪山，龙陂之源出焉。

　　○石洋河在县北五里。源出黑龙潭，东流入汝水。明天启中，县令胡三省于县东七里疏石洋河，南入沙河，引水周灌，谓之新河。俗呼为玉带水。

　　沙河县南里许。源出查牙诸山，合流入汝，每遇水溢，冲决为害。万历五年，县令徐世隆筑堤捍御，水患少息。○上渠沟，在县西南三十五里。源出查牙山，东流合阳奉渠入沙河。

　　氵瞿水在县南。东北流入汝，故氵瞿阳县以此名。《志》云：县东二十五里有菱角湖，周五十里。其下流亦入于汝水。又有氵亲水，在县北，自舞阳县流入境。

　　○文成栅在县西三十里。旧《志》：在蔡州西南百二十里。亦曰铁城。元和十一年，唐邓节度使高霞寓自萧陂进至铁城，大败。盖淮西号文成栅为铁城也。十二年，李讨吴元济，降其将吴秀琳于文成栅，遂定灭蔡之谋。《旧唐书》：元和十二年，讨吴元济，置行吴房县于文成栅，权隶氵殷州，是也。又新兴栅，在文城西南，唐新立以御蔡人，故名。其地当近南阳府桐柏县界。元和十一年，吴元济围新兴栅，唐邓帅袁滋不敢出击，即此。

　　张柴村在县东南三十里。村东有兴桥栅。唐元和十二年，淮西将李佑守兴桥栅，率士卒刈麦于张柴村，李以策擒之。又袭蔡州，自文成栅东行六十里，至张柴村，据兴桥栅，留军镇之，以断洄曲及诸道桥梁，复东行七十里入蔡，是也。洄曲，见开封郾城县。

　　附见：

　　汝宁守御千户所在府城内。洪武七年建，属中都留守司。

　　信阳州府西南二百七十里，东至光州二百五十里，南至湖广德安府二百五十一里，西至南阳府唐县三百二十七里，西南至湖广随州二百四十四里。

　　《禹贡》荆州境。春秋时申国地杜佑曰：申国当在南阳，后属楚。秦属南阳郡。后汉为南阳、江夏二郡地。魏分南阳置义阳郡，后省。晋太康中，复置。刘宋因之。泰始中，兼置司州。齐因之。魏置郢州。梁置北司州。东魏改曰南司州，又改郢州，而义阳郡如故。后周改州曰申州，郡曰宋安。隋初，郡废州存。大业初，改州为义州，寻复曰义阳郡。唐初，复为申州。天宝初，亦曰义阳郡。乾元初，复故。宋开宝九年，降为义阳军。太平兴国元年，改信阳军。元曰信阳州至元十四年，升为信阳府。明年，复降为州。明初因之。洪武十五年，降州为县。成化十二年，复为州编户十七里，领县一。今仍曰信阳州。

