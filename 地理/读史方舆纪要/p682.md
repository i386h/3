<!-- { "loadSidebar": true } -->
　　大沙河府南十里。源出大庾山麓，东北流，经东山麓入章江。《志》云：章水自府西石陂头而南，横城南驿使门外五板桥边，合大小沙河、五板水，下东山麓，如萦带然。又小沙水，在县南二十五里，源出大庾岭下鼓楼寨，东流十里，合大沙河。○湛口江水，出府东南四十里留池坑，有赤江水流合焉。东流五十里，合大江水。浅而清，因名。府东六十里又有池江水，源出府东三十里云主山。又大里水，在府东十五里，源出双秀山，皆流合大江。府南二十里又有深坑水，自庾岭北流，合于大沙河。

　　平政水府西南五十里。源出广东仁化县长岭，东流合凉热水，又七十里合聂都水通大江。一云平政水合南源水而入南康县界。《志》云：凉热水，在府西北五十里，自崇义县流入境，合平政水。又南源水，在府西北七十里，出南源山，流经崇义县境，复东南流而入章水。○大明水，在府西南六十里，源出崇义县傀儡山，北流入章江，为大明江口。府北十八里又有洞山水，源出玉泉山，南流绕城东北而合章水。又有和溪，在府东北三十里，出府东北六十里之山，下流亦入章水。

　　○梅关在大庾岭上，关久废。明正德八年修治。崇隆壮固，屏蔽南北，屹然襟要。余附详大庾岭。

　　横浦关府南三十里。秦汉间遗址也。或曰即楚之厉门。《战国策》：范环谓楚怀王，楚南塞厉门。刘伯庄曰：厉门，度岭南之要路。徐广曰：厉门，一作濑湖。似误。刘嗣之《南康记》：汉杨仆讨吕嘉，出豫章，下横浦，即此关也。曰横浦者，以郡城临章江，自西流东，横绕南岸而名。关之外南下殊峻，关内旷谷，可容寨栅。隋开皇十年，番禺王仲宣反，立九栅于大庾岭，诏裴矩进兵击破之，即其地也。唐初犹有此关，及张九龄凿庾岭，关遂废。今城南一里有横浦驿，前后临溪。又有横浦桥，长三十有二丈，皆因旧名。

　　郁林镇旧在府西北百里。明洪武初置巡司，隆庆以后，迁于梅岭隘，领兵防守。又赤石岭巡司，在府东北百十里，亦明初置。弘治元年迁于小溪水马驿，寻为洪水冲决。正德中，亦迁于峰山新城内，后复移而南，防守龙华隘之险。○梅岭隘，在府南二十里，与保昌县大径隘相接，为防御要区。又双坑隘，在府东南五十里，路通保昌县界上朔贼巢。寇每从此阑入，防御至切。又右源隘，在府西七十里，路通广东仁化、湖广桂阳县。隆庆四年，流寇由罗木山取道入犯，亦为要区。又龙华隘，在府东八十里，与信丰县界铁落锅密迩，蹊径相通，衅孽易起。今有赤石巡司戍守。又游仙隘，在府西南四十里，附近小梅关，接南雄府境，与梅岭隘俱为戍守要区。

　　内良隘府西北百里。相近有沙村等隘。又吉村隘，在府西南五十里，相近有下南、大明、浮江等隘。又划船岭隘，在府东南二十里，相近有牛尾厄。又横江厄，在府东北七十里，相近有云山、樟兜、赤江、佛子等隘。府东四十里又有城门、杨里等隘。又宰屋厄，在府东北六十里。俱昔时戍守处。○稳下堡，在府西北百里。明嘉靖三十二年，岑冈贼袭败官军于此。

　　横浦驿在横浦桥南。宋元时旧驿也。有水马二驿，明洪武二十九年并为一驿。又小溪水马驿，旧在府东北六十里滨河，亦宋元时旧驿也。成化末，为洪水冲决。正德二年，迁于高地。十二年，贼侵劫，抚臣王守仁命迁于峰山新城内，在府东北七十五里。○中站，在府西南。《舆程记》：府西南六十里至中站，即红梅关也。又南至广东南雄府六十里。

　　南康县府东北百六十里。东至赣州府八十里，南至赣州府信丰县百十里，西南至广东南雄府二百五十里，西北至崇义县百四十五里，北至吉安府龙泉县二百八十五里。汉南野县地，属豫章郡。三国吴析置南安县，属南部都尉。晋太康元年，改曰南康，寻属南康郡。宋以后因之。隋属虔州，唐因之。宋属南安军。《城邑考》：南康县旧治在西南隅。宋绍定初，始筑城御寇，以砖石，周四里有奇。宝二年，淫雨滨江，城圮，寻复补筑。元至顺中，重修。至正末，兵乱，城废。明弘治九年，因旧址修筑。明年，城成，皆陶甓砌。正德六年以后，屡经修缮。城周十二里有奇，编户三十二里。

　　○南野废县在县西南。汉县治此。后汉亦曰南野县，晋初属庐陵郡，后改属南康郡。宋、齐因之。梁大宝初，陈霸先自始兴起兵讨侯景，屯庾岭。南康土豪蔡路养屯于南野以拒之，为霸先所败，即此。隋初废为南野镇，今城南有南野驿，盖因其名。

　　○东华山县治东一里。江水潆洄若带，因石为长堤。其北又有鲤山、髻山，皆当江水下流之口。又东山，在县东南五里，盘回突起，章江绕其下。○高灵山，在县东南三十里，与独秀峰对峙，山势巍峻，蹑蹬而上，为三天门，相距各里许。《志》云：山周围十余里，有平畴，瀑布泉水四注。其独秀峰在县东南二十五里，下有龙湫，本名鸡笼山。苏轼南迁，爱其秀拔，改今名。又胜龙山，在高灵山东数里，北出九牛驿，抵玉潭山，为往来通径。又东有青隐山，与赣县武林山相望。

　　莲花山县北二百里。五峰攒簇，状若莲花。上有岩，容百余人。前有桥，名仙桥。下有飞瀑百余丈。五代时，乡人结寨于此，以为保聚。亦名莲花寨。山之西又有羊岭，山绵亘百余里。○昼锦山，在县西北百里，高百余丈，周亘三十里。县西北六十里又有禽山，俗名蒙山，高三百余丈，连亘百里，入上犹县界。禽水出焉。《志》云：县西南百六十里有云主山，高数百丈，形如飞骥，一名马山，与大庾县相接。又有龙山，在县西南四十里，高峙横亘，亦接大庾县界。

　　廪山县东南六十五里。上有石，高圆如廪。《隋志》以为县境之望山也。接信丰县界。又李家山，在县东，接赣县界，冈岭纵横，向为盗薮。今有兵戍守。又玉潭山，在县东北四十里，地名潭口，滨江，下有潭水，莹洁如玉。○九日岭，在县北一里，隆然高峙，为县主山。又巾子石，在县北二百余里，上有岩，岩内有瀑布泉，旧为设险处。

　　○芙蓉江在城南，即章水也。自大庾县东北流至此，澄渌泓深。江之南，平沙横衍，数里皆民居。绕东山而下，村巷桥梁多以芙蓉为名。县治东今有芙蓉渡。《志》云：水南有鸭子湖，湖之左有紫荆山。○南野水，在县治西，源出县西北红桃岭，亦名桃水。下流合莲塘水，入章江。《志》云：莲塘水，出县西北二百四十里之余源岭。县北八十里有太平岭，水经其下，又南经刀石湖，入芙蓉江。

　　豫水在县西南。上源即凉热水，流至县之南野口入章江。《汉志》豫章水出赣县西南，北入大江，盖即此水也。又西符水，出县西北二百里镬山，经崇义县界，下流合豫水入章江。○禽水，在县西北，源出禽山东，流至南野口，入章江。又有过水，出县西北百五十里过山。又大田水，在县西北四十里。《志》云：源出景泰阳山，俱东流至南野口，入章水。又封侯水，出县西南百五十里布尾村。《志》云：封侯水在县南三十里，浅不容舟，西南流入凉热水，合章江。汉梅尝列营水滨，后封台侯，人因以名水。

　　河田水县西百四十里。地名黄雀坳。源出至坪里船场，分二派，一自茆平桑坝注长龙，一自新溪径长龙合为至坪江，又东为瑞阳江，合于章水。○蕉溪，在县西三十五里浮石下，源出县西北之锅坑，流经此，入章水。

　　○潭口镇县东玉潭山下。有巡司，明初置。又相安镇巡司，在县北百六十里，旧为相安寨，洪武三年改置。○莲花寨，在县北莲花山上。又有太平寨在县北百里，同巡寨在县北五十里，赤冈寨在县西北九十里。俱宋、元时旧寨也，今皆废。又莲塘寨，在县西四十里，亦宋、元时置，今为莲塘隘。明正德中，桶冈贼间道从长龙入至坪，度红桃岭，趋莲塘来寇，即此。

　　居岭隘县东南五十里。龙南、信丰之寇，每由此出没，防御为切。县东五十里又有石塘堡，相近有塘江、油槽二堡。又西下堡，在县东十里。县西北九十里有甘竹一堡、二堡。相近又有李姑寺、麻斜、笼勾、隔社头等堡。○古楼隘，在县西北六十里，亦曰古楼堡。明正德中，桶冈左溪贼出茶坪坳，由上犹入古楼堡，竟薄城下，即此。又担柴堡，在县北五十里。县南四十里又有龙回堡，亦防御要地也。

　　九牛驿在县东北。水驿也。与潭口巡司并置。元时又有潭口务，明洪武三年改为潭口税课局，亦设于此，今局废。又南野水马驿，在县城东南，旧为王村驿，亦曰芙蓉驿。明初改置南野驿。《舆程记》：自赣州府水西驿西南行八十里至九牛驿，又八十里至南野驿，又西南百二十里至南康县小溪驿。盖水道纡曲也。○玉潭馆，在县北三十里。县西三十里又有银度馆，俱宋宝间置，元废。又崇义税课局，在县北百六十里。元名崇义务，明洪武三年改曰税课局。正统五年，与潭口局同废。

　　上犹县府东北二百里。东南至南康县八十里，西南至崇义县八十里，西北至湖广桂东县三百二十六里，东北至吉安府龙泉县百五十五里。本南康县地。五代唐同光二年，杨吴析置上犹场，以犹水为名。南唐保大十年，升为县，仍属虔州。宋属南安军。嘉定四年，改为南安县。元至元十六年，改曰永清县。明年，复曰上犹。明因之。《城邑考》：县旧无城，宋绍定五年始筑城，明洪武四年因旧址修筑，成化初增修，弘治二年城始就。正德四年，修葺以御寇。嘉靖以后，屡经营缮。城周不及三里，编户七里。

　　○大犹山县北二十五里。亦名犹石嶂。耸拔中峙，群山拱揖其旁。上有月岩，又有龙池，深不可测。又飞凤山，在县西北一里，高百余丈，绵亘三里，轩举如飞凤，县之主山也。县东半里又有资寿山，高八十余丈，横亘五里。又东里许曰方山，亦高峻，形如覆斗。○南山，在县南二里，高耸插天。

　　书山县西八十里。高千余丈，延亘十余里，形如书柜，一名大章山。王象之云：县西介于江西、湖广、广东三路，大章山延袤数百里，出巨木美材。晋义熙中，贼徐道覆使人伐材于南康山中，至始兴贱卖，居民争市之，船材大集，而人不疑。及为乱，悉取以装舰。卢循寇长沙，道覆寇南康，此即其取材处也。又琴龙山，在县西三十里，地名琴江，下有龙潭水，派流二十里，名琴口渡。《郡志》：琴口渡，在县西五十里。

