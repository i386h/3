<!-- { "loadSidebar": true } -->
　　松江在州城东南。自蜀江分派，西南流绕州城，与醴泉江合，复入蜀江。江中有哭王滩，孟昶降宋入朝，国人哭送之于此，因名。○醴泉江，在州西八里。其上流曰双河，源出蟠龙山，分流自山东者，曰腊鱼堰水，自山西者，曰柏堰水，至州西北十里而合流，名双河口。又东南流，为醴泉江，绕州城，与松江合入蜀江。

　　思江州南五十里。其上流即青衣江也。自丹棱县东南流入州界，过思乡，至青神县境，下流入蜀江。详见大川青衣水。○金流江，在州西南八十里。源出丹棱县，东南流经州境金流乡，至青神县南而入青衣江，以其峻急难渡亦名难江。又有多棱川在州西南七十里，亦自丹棱县流入，南接青神县界，下流入金流江。

　　环湖在州治西。旧有沼州人为工梁塞之，宋魏了翁为守，特疏凿之，名曰环湖。又龙潭在州西南十余里。源自笔架山泸崩沟，东流而入醴泉江。又有白龙池，在州西南八十里。四山环绕，中为池，其水久旱不竭，久雨不溢。

　　蟆颐堰州东七里。唐开元中，益州刺史章仇兼琼开，障蜀江水溉眉山、青神田亩七万二千有奇。宋嘉定间，魏了翁来守是州，又畚武阳石垒堤，其利视昔尤博。

　　○鱼耶镇《志》云：在州东两河口，有巡司。又东馆镇在州西七十五里。○眉州驿，在州东七里。水驿也。又州东南三十里有石佛水驿。《志》云：州东玻璃江滨有江都馆，旧名共饮亭，宋邑宰胡文靖建，为迎劳宾客之所。嘉定间，魏了翁来为州，更拓之，改曰江都馆。

　　彭山县州北四十里。北至成都府双流县九十里。秦置武阳县，属蜀郡。汉属犍为郡。后汉为犍为郡治。晋、宋因之。齐仍属犍为郡。梁改犍为县，置江州。西魏改县曰隆山。后周省州置隆山郡。隋开皇初，郡废，县属陵州。唐初因之。贞观元年，省入通义县。二年复置，属眉州。先天初，改曰彭山县。宋、元因之。洪武九年省，十三年复置。编户五里有奇。县今省。

　　○武阳城县东十里。相传蜀国故城也。秦惠王使张仪伐蜀，开明拒战不胜，退走武阳，即此。秦因置武阳县。汉因之。后汉建武十一年，岑彭破公孙述将侯丹于黄石，晨夜兼行二千余里，径拔武阳。是也。晋仍曰武阳县，兼置西江阳郡治此。萧齐因之。萧梁改县曰犍为，因置江州，今亦谓之江州城。周省江阳郡。隋初，省江阳县。又《郡志》：县西北五里有犍为城。汉昭帝时，犍为郡自道移治武阳。萧齐时，郡还治道。因名故郡治曰犍为城。或曰，萧梁时，犍为县盖治此。今县唐贞观初所改置。

　　绵水废县县东南十余里。刘宋置绵水县，属江阳郡。萧齐因之。《志》云：后周改为白水县。隋废。

　　○鼎鼻山县东北二里。山形曲如鼎鼻。刘句曰：西魏改犍为县曰隆山，以界内有鼎鼻山，地形隆起故也。《广记》曰：今县南十余里之打鼻山，乃故鼎鼻山，县东北之鼎鼻山是其支峰耳。《地志》：打鼻山，山形孤起，东临江水。俗云：昔周鼎沦于此，或见其鼻，故名鼎鼻。晋义熙中，刘裕遣朱龄石伐谯纵，纵将谯小苟塞打鼻山以御之，即此。《益州记》：山上有城，亦名鼎鼻。鼎鼻、打鼻音相近也。大江过山下有滩，朱龄石伐蜀时立寨于此。《括地志》：鼎鼻山北有龙洲，东接导江水。○平盖山，在县治北，下临系龙潭。潭在县西北四里，有系龙桥。又金华山，在县东六里。又县东北六里有盘石山。皆近郊之胜也。

　　彭亡山县东十里。《郡国志》：周末彭祖家于此而亡，因名。后汉岑彭击公孙述，至武阳营所，问山名彭亡而恶之，改曰平无。欲徙，会日暮而止。是夜果为刺客所杀。山亦名彭女山，亦曰平模山，亦曰彭模山。桓温伐李势，至彭模，直指成都，留参军孙盛等守辎重于此。李势将李福等来攻，盛击走之。既而温平蜀，命益州刺史周抚镇彭模。义熙九年，朱龄石伐谯纵，自外水至平模，去成都二百里。纵遣其党侯炜等屯平模，夹岸筑城以拒，龄石攻拔其北城，南城亦溃，遂趣成都。是也。《水经注》：江水自武阳东至彭亡聚，谓之平模水，亦曰外水。彭亡聚，盖在山下。

　　象耳山县东北二十五里。山形耸秀，连峰接岭，南至蟆颐山。下有宝砚、磨针二溪，龙池、蟹泉诸胜。又居崃山，在县东北十二里，导江水在其南。○天社山，在县北。《华阳国志》：武阳去成都百五十里，渡大江，昔人作大桥，曰汉安桥，广一里半。每夏秋水盛断绝，岁岁修理，百姓苦之。建安二十一年，太守李严乃凿天社山，寻江通车道，省桥梁，吏民悦之。即此。

　　北平山县西北三十里，上有天柱峰。《志》云：县东北二十五里有石仓，在半山石壁间，岩窦如蜂房，相传窦中尝出米，谓之石仓米洞。

　　○大江县东北二里。又成都府之内外江，俱自双流县流入焉，合流而南，亦名武阳江。《志》云：县东北二里有龙爪滩在江中。又有鼓楼滩在县南十余里，江流峻急，声如击鼓，因名。○赤水，在县东北二十八里，自成都府仁寿县流入境，注于大江。汉建安末，黄龙尝见于此。一名黄龙溪。

　　馨堰县西南二十里。拥江水为六堰开、六水门，灌郡下田。相传亦李冰故址也。后汉初，公孙述僭位，犍为不屈，述攻之。功曹朱遵拒战于六水门，先埋其车轮于桥侧，以示死守。今县北二十里有埋轮桥。

　　通济堰县西北四十里。有大堰一，小堰十。自成都新津口引渠南下，灌溉彭山、眉山、沿江之田，凡百二十里，计田千六百顷。唐开元中，益州刺史章仇兼琼所开。五代时，张琳复自新津修觉山浚故址，至州西南合于松江，其利尤博。

　　鱼凫津县东北二里。或曰，即鱼涪津也。《后汉志》：南安县北有鱼涪津，广数百步，临大江。建武十二年，吴汉破公孙述将魏党等于鱼涪津，遂围武阳。晋惠帝永康元年，赵据益州以叛，遣兵袭杀西夷校尉陈总于南安鱼涪津。旧《志》：津在嘉定州夹江县界。○沙头津，在县北，亦大江津济处也。晋永和三年，桓温自平模直指成都，李势将昝坚与温异道，还自沙头津济。比至，温已军于成都陌，其众遂溃。《志》云：津在县北二十里。

　　○武阳驿在县治东。水驿也。隆庆二年，自眉州改今属。或曰，驿旧置于龙爪滩，旁亦名龙爪驿。

　　丹棱县州西八十里。西南至嘉定州洪雅县六十里，西北至邛州蒲江县百五十里。汉南安县地。后周置齐乐县，属齐通郡。隋开皇中，改曰丹棱县，属嘉州。唐属眉州。宋因之。元省。洪武十三年，复置。今城周不及三里，编户四里。

　　○齐乐城县东北二十里。刘句曰：萧齐置齐乐郡。今《齐志》不载。《州志》云：齐曰南乐县，后周改为齐乐。亦误。县盖后周时置，本治此，隋唐间迁于今治。

　　○赤崖山县北二十里。高耸赤色，如鸟ヵ之状，拱翼县治。又北五里曰簸箕山，山圆而大，以形似名。又三箐山在县东北三十里，接彭山县界。○龙鹄山，在县北十五里，山高耸。宋李焘父子读书于此。一名龙鹤山。

　　飘然山县西五里，山幽胜。又县东南二十二里有金釜山，下临平羌江。

　　○青衣水县东南十七里。一名平羌江。源出雅州芦山县之卢山，经洪雅县北流入县境。又东南流经州南，历青神县东而入嘉定州夹江县界。○雍泔水，在县南二十里，下流合青衣水。《州志》：蛮语药曰雍，浆曰泔，是水可以愈疾而甘美如浆也。又夷郎川，在县东二十里，土地平旷，宜耕稼。本名夷朗，讹为夷郎。

　　○栅头镇县南四十里。镇有九龙洞，其中幽胜，上有峰峦。《志》云：镇当嘉、眉、雅往来之冲，人物阜繁，商旅辏集，甲于西南。

　　青神县州南八十里。西南至嘉定州夹江县六十里，东至成都府井研县百里。汉南安县地。西魏置青衣县，盖取蚕丛氏青衣以劝农桑为名。后周为青神县，并置青神郡。隋初罢郡，以县属嘉州。唐属眉州。宋、元因之。明洪武九年省，十三年复置。城周五里有奇，编户四里。县今省。

　　○青衣城在县东南。刘句曰：青神县临青衣江，魏因以青衣名县。本治思水口，唐武德八年，移于今治。《州志》：梁青州城在今县南五里，后周改为青神郡。误。

　　○熊耳山县治西。《蜀志》：望帝以褒斜为前门，熊耳、灵关为后户。《水经注》：江水又东南径南安县西，有熊耳峡，连山竞险，接岭争高。河平中，山崩地震，江水逆流，悬既有滩，名垒坻。亦曰盐既，李冰所平也。《华阳国志》：青衣有沫水，触山胁为溷崖，水脉漂疾，破害舟船，历代患之。李冰发卒凿平溷崖，通正水道。《汉书·沟洫志》：李冰凿离{山隼}，避沫水之患。即此。{山隼}，古堆字。《寰宇记》：古老言诸葛武侯凿山开道，即熊耳峡东古道云。沫水即青衣水之异名矣。○伍渡山，在县东十里。水径山下，绕流屈曲，渡处凡五，因名。

　　上岩县东北五里。又五里为中岩，上有唤鱼潭、罗汉洞，岩之半有三石笋，青衣水经其下。又下岩，在丹棱县东南二十五里。《一统志》：县东五里有慈姥岩，下临青衣水，亦曰慈姥矶。

　　○大江县东二十里。自州境南流至此，又南入嘉定州界。县东南旧有松柏滩，昔多覆舟之患，相传宋天禧中，县令张逸为文祷江神，不越月而滩徙五里。

　　青衣水县东五里。自丹棱县流经州界，入县境。晋永和三年，桓温伐蜀，军至青衣，即此处也。又南入嘉定州夹江县界。或曰，县境之青衣水以青衣教民事而名，非即雅州之青衣江。似误。○鱼蛇水，在县南二十里。源出成都府仁寿县界之木梓山，流经县境，入大江，以水中有鱼似蛇，因名。一名鱼鲫江。

　　芙蓉溪在县东南，流入大江，夹岸多芙蓉，因名。又东为五渡溪，在伍渡山下，亦流入大江。○青神渠，在县西。《唐志》：太和中，荣县夷人张武等百余家请田于青神，凿山酾渠，溉田二百余顷。

　　○﹂关在县南境。汉唐蒙通夜郎，从巴蜀﹂关入。《郡国志》：唐蒙破西南夷路，始于此邑。盖汉建元中，未开西南夷，县与夷接界云。○犁头湾巡司，在县境。青神驿，在县东三里，水驿也。又县东南六十里有峰门水驿，接嘉定州界。《舆程记》：峰门驿，又南五十里至嘉定州之平羌驿。

　　◇邛州东至眉州百六十里，东南至嘉定州四百二十里，西南至雅州二百里，北至成都府崇庆州百十里。自州治至布政司三百十里，至江南江宁府七千一百三十里，至京师一万五百七十里。

　　《禹贡》梁州地。秦属蜀郡。两汉因之或曰，蜀汉时，属汉嘉郡。

