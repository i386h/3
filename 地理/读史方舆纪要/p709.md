<!-- { "loadSidebar": true } -->
　　小江湖府西南五十里它山下，即它山堰也。今曰南塘河。会稽、上虞以东，高山深谷，络绎环绕，层次引流，皆汇于此。唐长庆中，舒《引水记》云：它山者，四明众山水所萃，一作雨，则涧壑交会为漫流，即岁旱，溪流亦未尝绝也。但岁久水堙，用引水法为之，即可复旧。开元中，王元纬为令，相地势，谓大江夹诸山直上接平水，而溪所从来者高，至它山，始两岐之，水稍散漫，江北惟此山四无附丽，故谓之它。它山麓皆石，趾插江底，可藉为堰，乃治堰跨两山麓，南北阔皆四十二丈，石级三十有六，冶铁灌之，渠与江截为二，堰高下甚中。涝则什七入江，什三入溪。旱则什七入溪，什三入江。邑西七乡之田，俱恃以灌溉。《唐志》贸阝县南有小江湖，溉田八百顷。《宋志》：小江湖专溉民田，其利甚溥，后渐淤塞，上流浅少。嘉定十四年，有司请发卒开淘沙觜及浚汊港，又于堰上垒叠沙石，逼溪流尽入上河。其县西南十五里曰行春契，一名南石，西南三十五里曰积渎契，西南三十八里曰乌金契，一名上水，皆初作堰时，虑暴流难泄，建此三契。涝则决暴流注江，旱则引淡潮入河，今皆积久损坏，至县东又有道士堰，至白鹤桥一带，皆苦堙塞。又有朱赖堰，与行春等契相连，堰下江流，通彻大海，今皆塌顿，以致咸潮透入，望及时修治，从之。王应麟曰：它山距四明山百余里，而四明之水咸趋其下，先是山水直注于鄞江，与海潮接，咸不可食，田不可溉，其水自南沿流皆山也。惟它山在水北，元纬因于两山间叠石为堰，使渠流分入城市，缭绕乡村，以溉以灌，为利甚博。自广德湖废，而它山所系尤重。今考湖名小江者，郡西南有惠光院，俗号小江塔院，旁有千丈镜，支港尤多，小江之名盖本于此。又仲夏堰，南去它山堰十里。唐元和六年，刺史于季友所开，亦引四明山水入渠，后因元纬别置它山堰，始废而不用。今有桥，名仲夏桥。《郡志》：它山堰之源，凡有数派，大要出于四明，汇于平水潭，潭在它山西三里。又东一里曰中潭，抵它山堰，则折而西北，过回沙闸，闸去它山仅百步，由此折而西北，纡回九曲，历乌金、积渎等契，至百丈堰。又历风棚、行春等契，至府西南十里之段塘，散入诸乡，由城南甬水门入城，潴为日月湖，其下流仍入于鄞江，郡境水利，以它山堰为最要。

　　桃花渡府东北三里，即鄞江渡也。渡北有天成高阜，九十有九，独一阜半入于江，谓之江北墩。又北渡在府南二十里鄞江上，以当奉化北界而名，西岸有风硼契。宋熙宁中，令虞大宁所置，以泄它山暴流，旱则引淡潮以入堰。○长塘堰，在府西南二十五里，一名百丈堰，江河夹流其下。又张家堰，在府东北四十一里，与定海县分界。舆程记，府西四十里有西坝，又西六十里即至余姚县。

　　○螺峰镇府东二百六十五里，海中旧置三姑巡司。洪武二十八年，改为螺峰巡司。又有岑江、岱山、宝陀三巡司，今皆见定海县。○四明驿，在府治西南。又安远驿，在府治西北。前朝永乐初，置市舶提举司。四年，改为驿。今因之，以待夷贡。驿今革。又厩车驿，在府西六十里，亦接慈溪县境。《志》云：府东五十五里有宁波盐仓批验所。

　　高桥府西南二十五里。宋建炎三年，金人陷越州，济曹娥江，至明州西门之高桥，张俊拒却之。○林村，在府西南十五里，嘉靖中，倭自稠岭突犯林村，即此。

　　慈溪县府西北五十里。西至绍兴府余姚县九十里，西南至绍兴府百五十七里。本句章县地。唐为贸阝县地。开元二十六年，析置慈溪县，属明州。宋因之。前朝永乐中，改溪曰。嘉靖三十五年，以倭患始筑城，周不及十里。今编户二百八里。

　　○句章城县西南三十五里，城山渡东。春秋时，越句践所筑。《十三州志》：句践之地，南至句无，后并吴，因大城之，章霸功以示子孙，故曰句章。秦置句章县，汉因之。元鼎中，遣横海将军韩说出句章，浮海从东方击闽越，是也。三国吴永安七年，魏将王雅浮海入句章，掠吏民而去。晋隆安四年，刘牢之击孙恩，东屯上虞，使刘裕戍句章，既而裕改筑城于小溪镇，即今府西南故句章城。自晋以前，句章县皆治此。

　　○双顶山县西南七里。两峰并峙，屹立平野。又西南八里有城门山，岩峭壁，下临江渚，有广利桥。宋宝中，郡守吴潜建庆丰驿于桥西，今废。又县西南二十五里有芦山，山东南一峰，曰乌石尖，攒青涌翠，为一方之胜。○戍溪山，在县西南三十五里，晋刘牢之讨孙恩，尝戍于此，下有戍溪。又大隐山，在县南三十里，夏侯曾先云，大隐南入天台北峰为四明，东麓下有大隐溪，今曰慈溪，以后汉董黯奉母居此而名。

　　车厩山县西南四十里，昔越王句践置厩于此，停车秣马，遗迹犹存。今设车厩驿，有车厩渡，去府城六十里，西去余姚县亦六十里。明初吴桢讨方国珍，夜入曹娥江，出不意拔车厩，遂入庆元，盖国珍置戍守于此。又西里许为勾余山，以其在勾章之西，余姚之东也。《山海经》：句余之山，多金锡，少草木。或谓即此山云。○三过山，在县西南五十里，山临江，江流湍急，舟人惮之。虽一过如三过，因名。相近者又有石门山，上有峭壁如门。又夜飞山，在县西五十五里，临江。又西十里，即姚江之咸池汇，江行者皆出于此。

　　五峰山县西北三十里，山有五峰，亭亭相峙，其下两崖屹立如门。又五磊山，在县西北四十五里，五峰磊磊，若聚米所成，南有崖如门，以通出入。○大蓬山，在县东北三十里，上有岩，高五六丈，左右二崖，屹然对峙，一名达蓬山，相传秦始皇欲从此航海达蓬莱，故名。其支陇曰香山，西南去定海百里，为两县接界处。

　　鸣鹤山县西北六十里，下有鹤鸣场盐课司。又西十里则观海卫城也，城内有磨石、浪港二山，稍北为庙山，其相近者为瓜誓、桑屿、箬岙诸山，皆际海中。又十里有大忌、小忌，二山对峙，则海中危石，行舟之所忌也。今已近岸，岸东有向头山，如龙头尾相向状，龙头以东属定海，龙尾以西属余姚，二山捍潮，其中涨涂渐与山相接，为海滨要地。《志》云：向头山在县西北八十里，旧有海塘闸，今为渔盐之地，禾黍菽麦弥望。西北百里又有泥横山，俗名掘泥，在海中，今亦连大岸。又有东向山、箬岙山、黄牛山，俱在县北六十里大海中。

　　雁门岭县东北四十里，道出龙山所，与定海县接界。又凤浦岭，在县东北三十五里，岭东有凤浦湖，接定海县界。《志》云：县东北三十里有高岭，跨危峰巅，蛇行以渡。又长溪岭，在县西北二十五里，溪行可五六里，道出观海卫。

　　○海县西北六十里。旧有塘三十里，以捍风涛，缘岸海中有黄牛、桑屿诸山，与嘉兴海盐为界，引而东，接定海境。《海防考》：龙山所去县六十余里，所东北有金家岙，与丘家洋相连，东对烈港海洋，北望洋山、三姑大洋。嘉靖三十五年，倭船盘据于此及丘家洋，官兵攻克之，由此突入腹里，历雁门、凤浦岭一带，犯慈溪，直抵宁波，最为险要。其旁曰清溪港，由此可入金家岙，此间道所当备也。又有金墩浦，亦在所东，西接伏龙山，北连丘家洋，倭自东北来，往往由此击泊。嘉靖三十五年，倭自金墩浦入犯，官兵拒却之。又古窑港，在县西北六十里，北对乍浦，东控伏龙山，西连磨石山，县境之咽喉也。嘉靖三十五年，倭舟据此，突犯慈溪，既而松浦口之贼，由此遁入渔山海洋，总兵俞大猷等追败之，又败之于马迹洋，盖县境海防与定海、余姚一带，相唇齿云。

　　前江县南十五里。源出余姚县太平山，流为姚江，入县境，至丈亭渡分为二：一由车厩渡历县南十五里之赭山渡，又东十余里，即鄞县之西渡也。一由丈亭北折而东，贯县城中，出东郭，抵县东南十五里之茅洲闸。又东南流七里，为化纸闸，而入定海县境。宋宝五年，制使吴潜于县东南五里夹田桥，引流导江，凡十余里，为沾溉之利。一名管山江，合流入鄞县界，亦谓之慈溪江。又有新堰，在县东南十二里，亦宋吴潜所建，堰下之田，不患斥卤，舟楫往来下江者胥利焉。

　　蓝溪县南六十里。《志》云：余姚县大兰山以东，三十六岙之水及杨溪水，皆流汇于蓝溪，东北注于前江。又有文溪，在县东十五里，汇县境东北诸溪涧水，以泄于前江，俗呼门溪。

　　普济湖县治东北一里。唐开元中，县令房凿以溉田，广百五十亩，以在阚峰之下，名曰阚湖，寻曰慈湖，俗以其近普济寺，名普济湖，一名德润湖。宋时寺僧筑堤湖中，直贯南北，以便往来。景定五年，令金昌年疏浚筑堤防，置东闸西契以限水。前朝洪武二十八年，遣官修堤塘契闸，启闭以时，民田赖之。又永明湖，在县西南一里，亦房所置以溉田，今废。又县治北有小湖，一名县后湖。○花屿湖，在县东南十里。唐贞元十年，刺史任侗尝修筑之，周十七顷有奇，溉田六千余亩，中有小屿，因筑塘以通往来，湖遂分为东西两湖。宋嘉中修治，元至元末渐废。大德八年，复为湖。明朝永乐七年，废十之八为田。又姜湖，在县东南十里，周一顷，宋邑人姜氏舍田开湖以溉田，乡人赖之。又东南五里有荪湖，溉田甚众。

　　杜湖县西北五十里。湖南为杜湖岭，旧有湖淤塞，唐刺史任侗复浚筑之，民赖其利。其相近者又有白洋湖。《志》云：鸣鹤一乡方四十里，不通江潮，惟资杜湖、白洋以灌溉。宋庆历初，主簿周常相地高下，筑塘制契，以时蓄泄，为利甚溥，今豪民侵蚀过半矣。

　　淹浦县西北六十里。浦东即古窑港也。宋庆历间，置古窑、淹浦二闸，以蓄泄鸣鹤一乡之水。元至元中，复修之。今盐丁载卤出入，闸制遂废，内不能障杜湖之水，外无以杜海潮之涌，民甚病焉。○漾浦，在县西北七十里。其上源出余姚县东北四十里之游源山，为游泾水，合诸溪涧水，经县界注于海，因置堰闸，以蓄泄之，与余姚共其利，而闸于鸣鹤一乡尤切。

　　丈亭渡县西南四十五里，慈溪江分流处也。旧建丈亭于其上，宋绍兴间，改为丈亭馆。嘉靖三十五年，官军败倭贼于此，今有丈亭关。《志》云：海潮入古窑诸港，流绕丈亭，分入内江，纡回曲折二百余里，直抵定海城下而止，其支流则分入鄞县界。

