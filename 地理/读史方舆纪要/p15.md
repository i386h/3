<!-- { "loadSidebar": true } -->
　　【史略】光武初起舂陵今襄阳府枣阳县南三十里有故舂陵城。帝即位，改为章陵县，后又尝置章陵郡，略湖阳故城在今南阳府唐县南。见前，拔棘阳今南阳府新野县东北七十里，有故棘阳城，屡破莽兵，进围宛见前。会新市、平林诸将新市，今承天府京山县南三十里有新市城。平林，今德安府随州东北八十里有平林城，推更始为帝，光武与诸将将兵徇下昆阳今河南叶县北二十五里有昆阳城、定陵今河南舞阳县北有定陵城、郾今许州郾城县诸城邑。时王莽大发兵，遣王邑、王寻等至洛阳，出颍川，围昆阳，光武大破之于氵蚩水上氵蚩水，在昆阳城北，于是四方响应。是时宛城亦下，更始入都之，复遣诸将分道攻洛阳、武关，三辅震动，武关降，所至摧陷。长安旁邑诸豪右。相率起兵入长安，诛莽。洛阳亦拔，更始乃北都洛，而遣光武行大司马事，持节徇河北，镇慰州郡，所至吏民喜悦。会王郎入邯郸，河北大扰，光武自卢奴今北直定州治，见前，北徇蓟见前，蓟亦举兵应王郎。光武乃南驰至信都见前信都郡，因信都及和戎兵和戎，王莽分信都置，郡治下曲旧。今直隶深州也，招集远近，进击王郎，平之。时更始已西都长安，政事紊乱，河、济之间，盗贼纵横有铜马、大彤、高湖、重连、铁胫、大抢、尤来、上江、青犊、五校、五幡、五楼、富平、获索等贼，各领部曲，或以山川土地为名，或以军容强盛为号，众合数百万人，所在寇掠。更始方诏光武罢兵诣行在。光武从耿计，不就征，而更发兵击铜马诸贼，次第破降之，南徇河内，河内降。时赤眉自颍川而西行入长安，光武将北徇燕、赵。度赤眉必破长安，又欲乘衅并关中，乃令邓禹西入关，而命寇恂守河内，使恂缮兵积粟，为河北根本。恂遂与更始将朱鲔等相持于洛阳。既而燕、赵悉定，乃即位于高阝南今北直柏乡县北二十里故高阝城是。光武改曰高邑。邓禹亦略定河东，自汾阴渡河而西汾阴，见今山西河津县。吴汉等诸将共围洛阳，洛阳下，遂定都焉。是时，赤眉已入长安，更始败没。邓禹畏赤眉之强，引军北至邑今陕西三水县东北二十五里有邑城，徇上郡、北地、安定三郡。久之，长安益残破，赤眉转掠安定、北地、上陇，为隗嚣所败，复入长安，大掠而东。帝以邓禹不能定三辅，遣冯异代禹，西定关中。赤眉东至宜阳，帝亲总六军邀之，赤眉遂降。而盖延等数破刘永于睢阳，永走死。其党复立永子纡为梁王，保垂惠在今南直蒙城县西北五十里，马武等复攻克之纡走西防依佼强，后复依董宪，保郯。又祭遵等攻彭宠及张丰，拔涿斩丰，宠旋为其下所杀。马成等围李宪于舒，克之。岑彭亦败秦丰于黎丘，进拔夷陵夷陵，为田戎所据，彭攻拔之。朱代彭围丰，丰穷蹙出降。会庞萌叛萌与盖延共击董宪，忽生疑沮，反攻延，与董宪连和，自称东平王，攻破彭城，屯桃乡之北。桃乡在山东济宁州东北六十里，帝击之于桃城即桃乡城，大破之，遂击破董宪等于昌虑昌虑，今山东膝县东南有故城。进围郯，留吴汉攻郯。郯破，刘纡败死，董宪、庞萌走保朐今南直海州治。耿亦讨张步，屡破步兵，长驱至剧，步降。吴汉进拔朐，斩宪及萌，山东、江、淮悉定。乃西讨隗嚣。帝进至高平第一高平之第一城也，见今陕西镇原县，窦融率五郡太守来朝，遂合军攻嚣，嚣寻穷蹙而死。来歙等复攻其子纯，破落门今陕西伏羌县西十里有落门聚，纯降。陇右、河西平。遂命来歙等由陇道伐蜀。歙破河池今巩昌府徽州也，进克下辨今巩昌府成县。蜀人惧，使贼刺杀歙。岑彭等复破田戎等于荆门荆门，在今夷陵州宜都县西北五十里。详见湖广重险荆门，长驱入江关江关，即瞿唐关。在夔州府东。见前七国楚关注，前至江州见前巴郡治，乘利直指垫江今重庆府合州，即故垫江县。又分遣臧宫从涪水上平曲涪水，源出松潘卫北小分水岭，至合州城东南合嘉陵江。详见四川大川涪水。平曲，在今合州定远县西。彭远自江州溯都江而上，大破述将侯丹于黄石在今重庆府壁山县及泸州之间，兼行三千余里，径拔武阳今眉州彭山县东十里有武阳城，使精骑驰击广都广都，在成都府城南七十里。述大惊，复使贼刺杀彭。吴汉复自夷陵溯江而上，代将其军，进据广都。臧宫亦破述将延岑于沈水沈水，在今潼川州射洪县西。是时，述使岑等军于广汉。今射洪县东南有故广汉县城，进拔绵竹在汉州德阳县。见前以南诸城邑，与吴汉会于成都。述出战，败死。延岑以城降，蜀地悉定。卢芳所据诸郡，亦次第来降。芳亡入匈奴，寻复犯塞，既而请降，立为代王，复叛去，竟死匈奴中。

　　光复旧物，改宅东京。

　　【都邑考】光武定都雒阳。时谓长安为西京，雒阳为东京，而南阳亦谓之南都。后董卓劫迁献帝于长安，寻还雒阳。曹操复迁帝于许今许州东三十里许昌故城是也。

　　仍分天下为十三部十三部各有专治。《汉纪》：光武初，刺史亦称州牧。建武十八年，乃罢州牧，置刺史。灵帝中平五年，复称州牧。刘氏曰：时刺史仍旧职，而尊异者为州牧也。《通释》：光武都雒阳，于关中复置雄州，后罢。献帝兴平元年，以河西四郡言去州隔远，因别置雍州，是为十四州。建安十八年，并十四州为九州。于是省幽、并为冀，司隶、凉为雍，省交州入荆、益，谓复《禹贡》九州之旧。时操为魏公，领冀州牧，欲广冀州以自益，非复古也。

　　司隶治河南河南即雒阳也。建武十五年，改河南太守为尹，兼置司隶治焉，仍领郡七。○潘氏曰：后汉都洛阳，不改三辅之号。其三辅旧治长安城中，长吏各在其县治民。东都以后，扶风出治槐里，冯翊出治高陵。又中平六年，常改右扶风曰汉安郡。槐里，即犬丘。见周都邑考。高陵，见前左冯翊所领县。

　　豫治谯谯，今江南亳州。旧领郡国凡五，今领郡二、国四：曰颍川郡，故郡也。曰汝南郡。永平十五年改为国。建初四年，复为郡。七年，又析汝南置西平国，治今汝宁府西平县。章和二年，仍省入汝南。曰梁国，故国也。曰沛国，故沛郡。建武二十年，更为沛国。曰陈国，本兖州之淮阳国。建武中，改属豫州。章和二年，更为陈国。曰鲁国，本属徐州。建武二十年，改属豫州也。

　　兖治昌邑昌邑，见前。后移治鄄，旧领郡国凡八，今领郡五、国三：曰陈留郡，曰东郡，曰泰山郡，皆故郡也。曰山阳郡，亦故郡也。建武十五年，改为山阳国。永平初，改为郡。献帝建安十七年，尝置山阳国。曰济阴郡，亦故郡也。永平十五年，改为国。建安十一年，废为郡。十七年，又为济阴国。曰东平国，故国也，曰任城国。元和初，分东平国置，治任城县，今山东济宁州也。曰济北国，本泰山郡地。永元二年析置，治卢县。见前泰山郡。

　　徐治郯郯，见前。旧领郡国六，今领郡二、国三：曰东海郡，故郡也。建武十八年，为东海国。二十八年，以东海益鲁，徙都鲁，而东海仍为郡。献帝建安十七年，亦尝改为东海国。曰广陵郡，故国也。永平十年，改为郡。又有泗水国，建武十三年并入广陵。曰琅邪国，故郡也。建武十三年，以故兖州之城阳国并入琅邪郡。十五年，改为琅邪国。永元二年，复析置城阳国。六年，仍省入焉。曰彭城国，故楚国也。章和二年，改为彭城国。曰下邳国，故临淮郡也。永平十七年，改为下邳国，治下邳，即今南直邳州。

　　青治临临，见前。旧领郡国凡九，今领郡二、国四：曰平原郡，故郡也。殇帝延平初，改为平原国。建安十一年，国除为郡。曰东莱郡，故郡也。曰济南国，故郡也。建武十三年，改为济南国。曰乐安国，故千乘郡也。建初四年，改为千乘国。永元七年，更名乐安国。曰北海国，故郡也。建武十三年，省川、胶东、高密三国，县俱属北海郡。二十八年，改为北海国。曰齐国，故郡也。建武十四年，改为齐国。

　　凉治陇陇，今陕西秦安县东北故陇城也。一云治冀，今陕西伏羌县有冀城。旧领郡九，今领郡及属国共十二：曰陇西郡，故郡也。永初五年，以羌乱，徙治襄武。延光四年复故。襄武，今巩昌府治陇西县是。曰汉阳郡，故天水郡也。永平十七年，更为汉阳郡。《秦州记》：中平五年，分汉阳置南安郡，领犭原道等三县。犭原道，今巩昌府东南二十五里有故犭原道城。曰武都郡，故益州部属郡也。建武中，改属凉州。曰金城郡，故郡也。建武十二年，省金城入陇西。十三年复置。永初四年，以羌乱，尝徙治襄武，旋复故。又和帝永元十四年，尝缮修故西海郡，以金城西部都尉屯龙，今西宁卫东南龙支城是。曰安定郡，故郡也。永初五年，以羌乱，徙治美阳，今陕西武功县西北美阳城是。旋复故。曰北地郡，亦故郡也。永初五年，亦尝徙治池阳，今陕西三原县西北池阳城是。又顺帝永和六年，复以羌乱，徙安定居扶风，北地居冯翊，旋复故。曰武威郡，曰张掖郡，曰酒泉郡，曰敦煌郡，皆故郡也。曰张掖属国。安帝延光初置，别领侯官等五城。侯官，在今甘州卫北。曰居延属国。亦延光初置，别领居延一县。献帝兴平二年，武威太守张雅请改置西海郡于此。居延，在今甘州卫西北千二百里。《郡国志》：安帝命属国别领比郡者六，凉州居二，益州居三，幽州居一。是也。又《献帝起居注》：初平四年，分上郡、汉阳置永阳郡，领平襄等三县。平襄，前天水郡治也。后汉汉阳改治冀，因置永阳郡治此。

　　并治晋阳晋阳，见前。仍领郡九：曰太原郡，故郡也。建武二年，改为太原国。十四年复故。曰上党郡，故郡也。曰西河郡，亦故郡。永和五年，以南匈奴叛，郡徙治离石，今汾州府永宁州治也。曰五原郡，亦故郡。建武二十年，省入朔方。二十七年复故。曰云中郡，故郡也。曰定襄郡，亦故郡。建武十年，省入云中。二十七年复置。曰雁门郡，亦故郡。曰朔方郡，故郡也。永和五年，尝徙治五原，今榆林东北境故五原县是也。永建四年复故。曰上郡，亦故郡也。安帝永初五年，以羌乱，徙治衙，今陕西白水县东北故彭衙城是。永建四年复故。永和五年，又以南匈奴叛，徙治夏阳，今陕西韩城县南少梁城是也。后亦复故。

