<!-- { "loadSidebar": true } -->
　

卷一百五 

卷一百五
　　◎广东六

　　◇琼州府东至海岸四百九十里，南至海岸千一百三十里，西至海岸四百十里，北至海岸十里，又北渡海至雷州府二百九十里。自府治至布政司一千七百五十里，至江南江宁府六千四十五里，至京师九千四百九十里。

　　古百越地《通志》云：古为雕题、离耳二国。汉武平南越，始置珠崖、儋耳二郡《汉志》曰：汉武元封元年，遣使自徐闻南入海，得大洲，方一千里，略以为珠崖、儋耳二郡。贾捐之曰：二郡合十六县。昭帝始元五年，罢儋耳入珠崖郡。元帝初元中并罢珠崖郡。后汉因之置珠崖县，属合浦郡。三国吴复置珠崖郡治徐闻县，今属雷州府。晋省入合浦郡。宋、齐仍旧。梁置崖州及珠崖郡治义伦县。隋初，郡废州存。大业初，复曰珠崖郡。唐武德四年，复置崖州及儋、振等州。贞观五年，增置琼州治琼山县。十三年，又废入崖州，寻复置。天宝初曰琼山郡，乾元初复曰琼州《旧唐书》：贞元五年，岭南节度使李复奏称：琼州本隶广州管内，乾封中，山峒草贼反叛，遂兹沦陷，至今一百余年。臣已遣兵收复，且以琼州控压贼峒，请升为下都督府，督琼、崖、振、儋、万五州，其崖州都督请停。从之。五代时属于南汉。宋仍曰琼州亦曰琼山郡。《宋志》：大观元年，以黎母山夷峒置镇州，赐军额曰靖海。政和初，镇州废，以军额来归。宣和中，又升为琼管安抚都监。元仍旧《一统志》：元改琼州路。今本《志》不载，天历二年，升为乾宁军民安抚司以潜邸所幸也。明洪武二年，降为琼州。三年，升为府，领州三、县十。今因之。

　　府外环大海，中盘黎峒，封域广袤二千余里，盖海外之要区，西南之屏障也。

　　琼山县附郭。汉崖瑁县地，属珠崖郡，后废。唐初置琼山县，属崖州，贞观中为琼州治。后因之。今编户一百三里。

　　○古崖州城府东南三十里。即汉珠崖郡也。《茂陵书》：朱崖治都，去长安七千三百二十四里，元初中废。后汉亦为珠崖县治，后复废。梁置崖州及珠崖郡，治义伦县。或曰州初治此，后徙义伦也。唐置琼山县于今治，自是州郡皆治焉。《城邑考》：今府城，唐贞观五年创置，筑土为城，周仅三里。宋、元因之。明洪武二年改拓，石为固，南临大溪，涨溢为患，乃筑长堤捍之，引溪为池，环绕城外。十一年增修，十七年于西门外增筑土城。成化九年，又复营缮，十三年于城外增筑拦马墙，并修筑土城。正德以后，相继修葺。大城周七里，土城不及二里。

　　舍城废县府东北二百六十里。隋大业中置。唐为崖州治，其西南有勤连镇兵。南汉时崖州亦治此。宋初因之，熙宁四年改置崖州，省县入琼山。又颜卢废县，在舍城县西南，隋置县，属崖州。唐因之，贞观初改曰颜城县。开元后省。

　　容琼废县在府东南百五十里。唐贞观十二年析琼山县置，属琼州。贞元七年省。又颜罗废县，在府南，亦贞观十三年置，属琼州。唐末废。《志》云：府东南有毒瑁废县。

　　○苍屹山城南二里。石峰屹立，水流其下，山后有仙人洞。又有雁塔峰，平冈特立，如卓笔然。又灵山，在府南十五里，自北渡海者，至中流即见此山，乔林荫翳，俗呼圣山。又府南六十里有琼山，土石多白，似玉而润，县以此名。

　　扶山府东南五十里。山之东有五岭：一曰从衡，二曰思峒，三曰光螺，四曰居碌，五曰居林，递相拥护，故名扶山。《道书》以为第二十四福地。昔有陶公者隐此，因亦名陶公山。其西有苍巡峒，峒深广，中有二井，山下又有巨潭，流三十六曲以达于江。○西石山，在府西四十里，一名马鞍山。山多石，下有洞，容数百人，出泉甚清冽，顶上有井，源与海通。其西南一里有递莲洞，自石门入，径窦委曲，大小凡五洞，甚深邃，容数千人，上有一门，透露天日，旁一洞，深黑可三十许里。曾有人避难于此。《志》云：府东南七十五里又有东石山。

　　云露山府西南六十里。中有三潭，俗名陷屋潭。其上潭林木阴森，人不敢近。又那射山，在府东南八十里，居人以射猎为业。山之阳为铜铫溪，中有巨石，形如铜铫，水注其中，有声如雷。○潭龙岭，在府东北二十里。登绝顶可望黎母诸山，下有泉分两派，俱西南流，中又有一泉涌出，名曰卓锡泉。又南岐岭，在府西南百六十里，顶有大石，盘回十余丈，一名石鼓岭，以山巅小石其声如鼓也。岭之南接生黎地。《一统志》云：府南十里有琼崖岭，其下有古珠崖郡城址。

　　○海府北十里，亦曰海口港。北接雷州府徐闻县境，舟行一日可抵岸。一名海口渡。宋白曰：州北十五里即大海，泛大船使西南，风帆三日夜，至崖山门入江，一日至新会县，或便风十日可径达广州。《志》云：海口港南岸有神应港，旧名白沙津，番舶所集之地。初，港不通大舟，而海岸多风涛之虞。宋淳熙中，琼帅王光祖欲开而未遂，忽飓风作，自冲一港，人皆以为神应，因名。亦谓之白沙口。宋祥兴元年，元阿里海涯略地海外，琼州安抚赵与珞等率兵拒之于白沙口，援兵不至，州民遂以州叛附于元，即此。《舆程记》：自白沙口渡海，七十里而至雷州府徐闻县之{水口}磊驿，旧置白沙驿于此。

　　南渡江府东南十里。源发五指山，历临高、澄迈、定安三县界，会诸水至此，北流至白沙入于海。又氵南渭溪，在府南十六里，水源有二：一出谢潭，一出荫潭，合流十余里入南渡江。乡人沿流筑栅，置车数十辆，升水灌田。其水如渭之清，土人呼水为氵南，故名。

　　黎母水城东三里。源出黎母山，北流入海。《志》云：儋州亦有此水。盖黎母山之水分五派流入四郡界矣。又府城东有峻灵潭，周二百余丈。宋开宝八年，知州李易上言：州南五里有峻灵塘，开修渠堰可溉水田二百余顷，即此。或曰潭盖黎母山水所汇也。○第一水，在府西三里，绕流经县西北一里之下田村，又北入海，于城西涧流为首派，因名。又西去十里有一涧，亦流入海，谓之第二水。又学前水，在府城西南。《志》云：府西南十五里有泉出石窦间，旧名龙泉，东流西折而为篁溪，又西汇为石湖，溉田千顷，名曰西湖。西湖奇胜甲于一郡，以泉得名也。岁久泉废，好事者浚之，名曰玉龙泉。其下流为学前水，东南流入于南渡江。又白石河，《志》云：在府城东南三十里。溪旁多白石，因名。西南流，亦入南渡江。

　　东湖府东十五里。相传昔本民居，为风雨所陷。又府西二十里有西湖，即玉龙泉下流也。又南湖，在府南五十里，溉田百余顷，通南渡江入于海。

　　○清澜镇在府南。有巡司，洪武中置。○大坡立营，在府西南，防守居林、居碌、沙湾三峒黎贼。《志》云：琼山县村峒凡百二十有六处。又白沙营，在府北白沙港口，防白沙、东营、芒{艹丁}三港贼船。

　　居缺峒在府西境。元天历初，琼山黎多叛，主簿谭汝楫请兵讨之，次居缺峒，败贼兵。贼有九峒，而居野居中，为最大，周百二十里，草木蒙密，不可入。汝楫先令万人除道周其山，暮复以万二千人衔枚围之，树栅三重，密防奔突。明日，出万人赭其山，布陈以待，渐移栅逼之，复益栅数十重。贼穷蹙，不知为计，遂进兵平之。

　　琼台驿在府西北隅土城外。自此而东，七十里为宾宰驿，又四十里为文昌驿，东达万州之路也。由琼台驿而西，四十里为澄迈县之西峰驿，又西七十里为临高县之朱崖驿，为西南达儋、崖二州之道。○梁陈渡，在府西南。元至顺元年，黎獠叛寇乾宁界，都镇抚谭汝楫沿江自南建至番诞渡，置堠障守之。明年，贼寇石山新村、梁陈渡，汝楫战不胜。三年，贼寇乾宁西山界，元帅关关军水尾，失利，贼遂陷澄迈。

　　澄迈县府西六十里。西至临高县百十里。汉苟中县地，属珠崖郡。隋置澄迈县，属崖州。唐因之。宋开宝五年，改属琼州。《城邑考》：县城，成化初始筑土垣，弘治元年以石，正德七年增修，周二里有奇。编户五十四里。

　　○曾口废县县南七十里。本澄迈县地。唐贞观十三年，置曾口县，属琼州。五代时，南汉省。今其地名博罗村。

　　○澄迈山县东十五里。县以此名。《志》云：山特起一峰，若树株然，一名独株山。又文裔山，在县南二十里，龙泉出其阳，三峰在其阴，一名三峰岭。《志》云：山南有鲤鱼潭，山穴泉涌，潴而为潭，溢入新河。

　　大胜岭县西十里。《志》云：马援破交趾，峤南悉平，因抚定珠，调立城郭，置井邑，屯兵于此，故以大胜名。其东为万岁冈，上有石如列屏，俗名圣石。○石鼓岭，在县南七十里。岭上有二石，扣之若钟鼓然，声闻里许。又县西北三十里有云霄谷，山幽地腴，泉甘木茂，为隐处之胜。

　　○新安江县南六十里。源出五指山，历临高县而东入县界，又东达定安县而入琼山县境，即南渡江之上流也。○澄江，在县东，源出山谷间，下流达新安江。

　　○澄迈镇县西北十里。有巡司，洪武中置。又居便营，在县西南，防茅甲已等村峒生黎，其地与琼山县居林、居碌、沙湾三洞黎相近也。《志》云：县境村峒凡一百三十有七。○西峰寨，在县东。《宋史》，政和间，管帅郭晔乞于澄迈置西峰寨，临高置定南寨，以隘阻黎人，由是道路无梗，即西峰驿也。

　　临高县府西百八十里。西至儋州百九十里。唐初置临机县，属崖州。贞观五年改属琼州，十三年复属崖州，寻又来属。开元初，改曰临高县。宋、元因之。今城周三里有奇，编户六十七里。

　　○临机废县县西二十里。唐初置县于此，后改曰临高。贞元中，移县于今治。《城邑考》：今县城，正统八年创筑，垒石为固。正德间增修。

　　○毗耶山县西北十里。山有兽如虎，俚人呼为毗耶，故名。一名高山，县名临高以此。○那盆山，在县东南三十里。脉自五指山北来，至此特起一峰，高耸而圆，若覆盆然。又县西南十里有落云岭，脉接那盆岭，坡坨蜿蜒，回拱县治。又有滩神峒，在县南十九里，江中耸立巨石，旁有穴，高广二丈许。

　　○大江县南百八十里。源出五指山，流至此，东流历澄迈县名新安江，入定安县名建江，至琼山县为南渡江，远近群川皆汇此入海。○美泷滩，在县东十里。水自石巅泻下，高数寻，形如曳练，下有潭，深不测，滩上黑石平铺，可容百余人。又龙潭，在县西三十里，亦深广。

