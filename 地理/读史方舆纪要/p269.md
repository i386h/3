<!-- { "loadSidebar": true } -->
　　夏津县州西五十里。西南至大名府百五十里。汉厝县地，属清河郡。隋为清阳县地，属贝州。唐武德四年，析置夏津县。九年，复省入清阳。天宝元年，移俞阝县于夏津废县，仍改曰夏津。五代汉改属大名府。宋、金因之。元初，属东平路，寻改属高唐州。今土城周七里，编户三十一里。

　　○甘陵城在县东北。周甘泉市地。秦置厝县，属巨鹿郡。汉属清河郡。后汉章帝子清河孝王庆，初立为太子，被废。其子昱为安帝。王薨，葬于厝县之广丘。安帝因尊陵曰甘陵，县亦取名焉。清河国移治于此。桓帝建和二年，又改清河国曰甘陵国。晋又改甘陵县为清河县，仍为清河国治。后魏因之。北齐移清河郡治武城，以贝丘县省入清河，因改清河县曰贝丘。隋开皇六年，又改贝丘为清阳县，属贝州，时亦谓之清河城，以旧为郡治也。大业十二年，群盗张金称陷清河，即清阳县，非清河郡也。唐仍为清阳县。章怀太子贤曰：清阳故城在贝州西北。刘句曰：清阳旧治，即古甘陵城。是也。永昌初，移治于孔桥。开元二十二年，移就州治，与清河县并在郭下。《寰宇记》：孔桥在永济渠东。唐永昌初，置清阳县于此。开元中，移置于永济渠西。是也。宋熙宁六年，省入清河县武城。隋开皇中，改曰清河县。清河县，见下武城县。贝州城，见直隶清河县。

　　俞阝县城县东北三十里。汉俞阝县，在今德州平原县东北。隋改置俞阝县于此。唐武德四年，刘黑闼起兵据漳南，陷俞阝县，即此。天宝元年，移县于夏津废县，故城遂墟。。

　　夏津故城在县南。唐初置县治此，寻废。天宝初，移俞阝县治焉，因复改曰夏津。后以水患移县治孙生镇，在今县北四十里。后复徙今治。今孙生镇亦曰新县店。

　　○卫河县西南四十里。自临清州流入，又北入武城县界。又马颊河，在县东三十里，自清平县流入境，又东入高唐州界。《寰宇记》：县东三十六里有润河枯渎。

　　永济渠在县西北。引清漳水入此。旧名瓠子渠，隋炀帝改曰永济渠。元人开合运河。

　　屯氏故河《寰宇记》：在县北，东流入高唐州界。又县有河曲，或曰：即屯氏河之曲也。隋大业七年，俞阝人张金称聚众河曲，即此。《新唐书》谓之河渚。

　　鸣犊口在县东南。旧为大河所经。《汉书》：元帝永光五年，河决清河灵鸣犊口，而屯氏河绝。成帝建始初，清河都尉冯逡言：郡承河下流无大害者，以屯氏河通两川分流也。今屯氏河塞，灵鸣犊口又益不利，独一川兼受数河之任，虽高增堤防，终不能泄。屯氏河不流行七十余年，新绝未久，其处易浚。又所居高，易于以分流杀水势，道里便宜。不听。后二岁，果决于馆陶及东郡金堤。灵，灵县，见博平县。屯氏河，见馆陶县。

　　○甘陵在故厝县。应劭曰：安帝以孝德皇后葬于厝，尊曰甘陵。是也。宋白曰：汉安帝父清河孝王陵，在清河县东南三十里。《城冢记》：俗谓之英陵，帝母左氏葬于县东北角，一曰甘陵。

　　裴家圈县西南四十里。卫河所经，为往来津要，置巡司于此。

　　武城县州西北百二十里。北至直隶故城县六十五里，西至直隶清河县六十里，西南至临清州六十里。汉置东武城县，属清河郡。后汉属清河国。晋因之。后魏改为武城县。隋亦置武城县，仍属贝州。唐因之。宋属恩州。元属高唐州。今土城周四里，编户二十里。

　　○东武城故城在县西。战国时赵邑。赵惠文王封孟尝君以武城。又孝成王封其弟胜于武城，号为平原君。秦始皇十四年，桓伐赵，取武城。汉置东武城县，文帝封齐悼惠王子贤为侯国。十四年，改封贤为淄川王。应劭曰：定襄有武城，故此加东也。晋亦曰东武城县。后魏改为武城。后周移县于故信成县界，为清河郡治。隋改武城为清河，而改置武城县于此。《旧唐书》：隋置县于古夏城。唐调露初，移置永济渠西。建中初，朱滔入魏境，与田悦相攻，拔武城以通德、棣二州，使给军食。朱梁乾化二年，镇冀将王德明掠武城，到临清，寻为魏博帅杨师厚所破。宋大观中，卫河决，始移今治。

　　候城废县在县西北。后魏置县，属清河郡。后周省入武城县。又县有阳乡城。应劭曰：东武城东北三十里有阳乡故县也，后废。

　　○卫河在县西一里。自临清州及夏津县流入境，又东北流入恩县界。宋熙宁三年，议开御河，臣僚奏于恩州武城县，开约三十余里，入黄河北流故道，下五股河。是也。元泰定三年，修夏津、武成堤三十三所，盖运河经两县间，即卫河堤矣。

　　一字河在县西。《河防志》：黄河旧经县境。金明昌五年，河犯武城堤，泛及金山。明年，凿新河，修石岸十四里有奇以塞之。元时，河自河南原武县决而东南，此河遂绝。金山或云在县东北。○沙河，在县东南十五里。又县西北五里有蔡河，又西北二十里曰黄芦河，又西北四十里曰五沟河。旧《志》：县地卑土淖，一遇水潦，四境尽为ㄜ池。金末，蒙古纲奏恩州武城县艾家凹水泺、清河县涧口河泺，其深一丈，广数十里，因其地形，少加浚治，足以保御，请徙州民其中，多募义军以实之云。

　　○甲马营县东北二十五里，向置巡司于此。又有甲马营水驿及甲马营递运所，为津途冲要。

　　濮州府西南二百里。东至兖州府东平州百八十里，南至兖州府曹州百里，西南至河南开封府三百十里，西至直隶开州百二十里，西北至直隶大名府一百七十里。

　　古颛顼氏之墟。春秋时卫地。秦属东郡。汉属济阴郡后汉末，兖州治鄄城，即此。晋属濮阳国兼置兖州，领郡国八，理于此。后魏为濮阳郡治。后周因之。隋初，郡废，寻置濮州。大业初，州废，以其地分属东郡、东平、濮阳三郡大业末，李密复置濮州，王世充因之。唐仍置濮州。天宝初，改为濮阳郡。乾元初，复为濮州。宋因之亦曰濮阳郡。金仍曰濮州，属大名府。元亦曰濮州初属东平路，后直隶省部。明初，以州治鄄城县省入，改属东昌府编户三十六里，领县三。今仍为濮州。

　　州指挥相、魏，顾盼汴、宋，当走集之郊，为四战之地。战国时，乐毅伐齐，命左军循河屯阿、鄄之间阿，谓东阿；鄄，即鄄城也，以连魏师。黄歇说秦昭王，所谓割濮磨之北，绝齐、秦之要者濮磨，徐广曰：濮水旁地名。后汉末，吕布与曹操争兖州时州治鄄城，惟鄄城、范、东阿不下，布卒败遁。五代时，晋王存勖，与朱梁争于澶、濮之间，梁之河南，遂不可保。州亦战守要地矣。

　　○鄄城废县州东二十里。春秋时卫邑。庄十四年，齐桓公会诸侯于鄄。十五年，复会于鄄。又十九年，公子吉及齐侯、宋公盟于鄄。襄十四年，卫献公如鄄，出奔齐。哀十七年，晋伐卫，卫人出庄公，而与晋平。既而卫侯自鄄入。是也。战国时，为齐邑。威王八年，赵伐齐，取鄄。宣王八年，与魏惠王会于鄄。又王建末，即墨大夫谓三晋大夫不便秦而在阿、鄄之间者也。汉置鄄城县，属济阴郡。鄄，读绢。后汉末，为兖州治，曹操创业于此，曹植初封鄄城侯。晋亦为鄄城县，属濮阳国。《水经注》：鄄城在河南岸十八里河上之邑，最为峻固。《晋八王故事》：东海王越治鄄城，城无故自坏七十余丈，越恶之，徙治濮阳。永嘉四年，石勒自白马渡河袭鄄城，杀兖州刺史袁孚。苻秦亦为兖州治，太元九年，刘牢之攻苻秦兖州刺史张崇于鄄城，崇弃城走，牢之据鄄城，河南城堡，皆来归附。十一年，丁零翟辽叛据鄄城。十五年，牢之击走之。后魏为濮阳郡治。隋开皇初，郡废。十六年，置濮州治焉。大业初，州废，县属东平郡。后李密复置濮州治此。自唐以后，皆为州郡治。明初，省县入州。正统末，州城为河所圮。景泰二年，徙州于王村，即今治也。土城周七里有奇。

　　临濮城州南七十里。或曰即古城濮地。《春秋》：僖二十八年，晋文公败楚人于成濮。即此。汉为城阳县地。隋开皇十六年，析置临濮县。大业初，省入雷泽县。唐初复置，属濮州。宋因之。金废为临濮镇，或谓之小濮。蒙古忽必烈南侵，尝驻兵于小濮。即此。又长城废县，亦在州南。《旧唐书》：武德四年，析临濮置长城县，明年复并入焉。是也。

　　雷泽城州东南九十里。汉城阳县地。隋改置雷泽县于此，属郓州。唐属濮州。宋因之。金省为镇。城阳，今见曹州。

　　洮城在州西南。春秋时曹地。僖八年，齐桓公盟诸侯于洮，后屡为会盟之所。三十一年，晋文公分曹地，自洮以南，东傅于济。亦曰桃城。《水经注》：瓠子故渎又东径桃城南。今鄄城西南五十里，有桃城亭，谓即洮也。亦曰姚城，因姚墟而名。《援神契》：舜生姚墟。应劭曰：姚墟与雷泽相近，世称为姚城。《志》云：姚墟在州东南九十里。又《括地志》：鄄城东北十五里有尧城，相传唐尧所居。《通志》：尧城在州东南三十五里。又州东二十里有偃朱故城，相传丹朱邑也。今名朱家阜。

　　○历山州东南七十里。相传舜耕处。《水经注》：雷泽西南十许里有小山，孤立峻上，亭亭桀峙，谓之历山。泽东南有陶墟，郭缘生《述征记》谓舜耕陶所在也。《志》云：历山之东，有再熟、成都二乡，盖取一种再熟、三年成都之义，皆因雷泽而传讹矣。又有箕山，在州东五十里，俗讹为许由辞位避居处。

　　青山州东三十里。其山已颓，下有青山崮，居民依焉。又东北则冈阜连属，皆青山支脉也。《志》云：州治东北三里曰杏花冈，与青山联属。又有项城阜，在州南三十里，相传项梁尝屯兵于此。《史记》：秦二世元年，项梁破章邯于东阿，追至濮阳，大破之。是也。

　　马陵在州东北。虞喜《志林》：鄄城东北六十里有马陵，涧谷深阻，可以伏兵。《史记》：马陵道狭，而旁多阻险。是也。孙膑伏弩杀庞涓于此。又详见直隶元城县。

　　○黄河《志》云：州治东南三十里，地名红船口，即黄河故道也，与郓城县接界。明永乐九年，疏河流经此，东北入会通河。正统十三年，河决于河南荥泽县东黑阳山，由蒲经澶四十余里，合黄河故道，决于张秋沙湾，泛溢兖、济，遂夺运道而东，径流入海，公私大困，诏发东昌、兖州民筑塞。景泰七年，始复故道。弘治中，黄河复决，阻运道，因筑曹县之黄陵冈，而东北故流遂绝。今积水澄泓，仅通舟楫，南达郓、曹诸邑，俗谓之水保河。

