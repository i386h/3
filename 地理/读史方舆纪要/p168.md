<!-- { "loadSidebar": true } -->
　　○茌眉戍在县西北，魏置。齐建元二年，魏人攻钟离，徐州刺史崔文仲击却之，又遣兵渡淮，攻破其茌眉戍，是也。○柳滩驿，在县南七十里，为南达寿州之中道。

　　定远县府南九十里，东至滁州，西至寿州，南至庐州府，俱百八十里。秦置东城县。汉因之。梁改置定远县，兼置临濠郡。后齐改郡曰广安。隋初郡废，县属濠州，唐因之。五代周显德二年，遣军侵唐淮南，唐遣皇甫晖等将兵屯定远，即此。有土城周五里余，今编户三十二里。

　　○东城县东南五十里。秦邑。陈胜将葛婴至东城，立襄强为楚王。又项王败于垓下，引而东，至东城，乃有二十八骑处也。汉为东城县，属九江郡。文帝八年，封淮南厉王子良为侯邑。东汉改属下邳。顺帝末，阴陵人徐凤反攻，烧东城。建安三年，袁术以鲁肃为东城长。晋仍属淮南。永嘉四年，淮南太守裴硕袭扬州都督周馥于寿春，兵败，退保东城。宋后废。梁天监二年，后魏以萧宝寅都督东扬等三州诸军事，屯东城。杜佑曰：故东城，梁于此置临淮郡，又尝置安州，侯景乱废。《寰宇记》：梁天监中，土人蔡丰据东城，自魏来归，武帝嘉之，改东城为丰城县，以表其功，寻并入定远。

　　曲阳城在县西北九十五里。汉置曲阳县，属九江郡。后汉曰西曲阳。应劭曰：以在淮曲之阳而名。下邳有曲阳，故此加西。晋因之，后废。后魏置彭、沛二郡及南阳县，治曲阳城。梁普通六年，曹世宗拔魏曲阳，又拔秦墟。《水经注》：洛水经淮南曲阳故城，又北历秦墟，秦墟盖亦是时戍守处也。《隋志》：梁置九江郡。后齐废郡为曲阳县，寻又废入定远，即此城矣。《中都志》：今寿州东北八十三里，有故西曲阳城。

　　阴陵城在县西北六十里。故楚邑，即项王败至阴陵迷失道处也。汉置县，属九江郡。后汉为郡治。初平四年，袁术保阴陵，集兵淮北，进向寿春，即此。晋仍属淮南郡。宋后县废。梁置北谯郡，治阴陵故城。天监五年，徐州刺史王伯敖与魏元英战于阴陵，败绩，既而魏围钟离，韦自合肥驰救，取直道，繇阴陵大泽，行值涧谷，辄飞桥以渡，即此。东魏亦为北谯郡治。后周郡县俱废。

　　闾城县西北百十五里。相传后魏主焘南侵时，筑城于此，置西沛郡，后废为闾城。又《濠梁志》云：废定远县，在今县西南八十里。元至元中，始迁今治。旧城濠东西南各阔十丈，北阔二十丈，引北山涧谷水注之，岁尝不竭。

　　○韭山县东北四十里。山暖多韭，因名。上有石城，兵火时保聚处也，山下有洞穴，涧水尝流不竭。○大横山，在县东七十里，以横界于东南而名，山上有石垒城。又皇甫山，亦在县东七十里，俗传有皇甫将军屯兵于此，山因以名。

　　横涧山在县西北七十里。上有石累城及涧泉，兵火时，尝屯御于此。明太祖初起义兵，取横涧山，遂入滁阳。又县境有豁鼻山、妙山、洪山，皆元末乡里豪杰聚众结寨处。○槎牙山，亦在县西七十里，以山势Лヴ而名。又县东四十里有银岭，旧有银冶。

　　○池河在县南六十里。源出庐州府巢县，流入境内，凡百四十里，东北注于淮，其入淮处，亦谓之池口。《水经注》：池水东北径东城县故城南，又东北径二山间，又东北入淮，为池口也。

　　洛河在县西九十里，西北流入怀远县界。《志》云：县有青河涧，洛水出焉。《水经注》：洛水上承苑马塘，亦即淝水之支流也，苑马塘盖与寿州之勺陂相近。

　　○马丘聚在县西南二十五里。亦曰蓝栅城。《后汉书》当涂有马丘聚，徐凤反于此，《志》以为即此地也。今亦名马丘城。○越家坊，在县东南八十里。宋绍兴六年，刘猊率众寇定远，欲趣宣化，犯建康，杨沂中自泗州趣濠州，与猊遇于越家坊，败之。

　　藕塘镇县东六十里。宋绍兴六年，刘猊为杨沂中所败，欲西趣合肥，至藕塘，沂中复遇之，猊据山立阵，矢下如雨，沂中急击之，猊众溃乱。又绍兴十一年，金人围濠州，刘驰救，军于藕塘。《宋会要》：乾道初，濠州移治藕塘镇。嘉定四年，城定远州，复还旧治。○张桥驿，在县南四十里，路达合肥。又池河驿，在县东六十里，路出滁州。

　　五河县府东北百十里，东至泗州百五十里，北至虹县九十里，东北至邳州宿迁县二百五十里，本泗州五河口。宋端平二年，金亡遗民来归，置隘使屯田。咸淳六年，置安淮军及五河县于此，以五水交流而名也。元废军，县属临濠府。至元十七年，改属泗州。明初改今属。编户二十五里。

　　○安淮城在县治北二里浍河北岸。宋所置安淮军城也，俗谓之故军城，亦曰五河城。淳四年，吕文德败蒙古兵于五河，复其城，即此。今置安淮驿，在县北一里浍河南岸。

　　○淮河在县东一里。自临淮县东北流经此，又东入泗州境。《志》云：县城南一里有金刚嘴，形长而锐，为淮Й之障蔽。

　　浍河在县西北二里。其上流自河南永城县流经宿州境，又东南入县境，经县治南入于淮。或谓之涣水，盖涣水与浍水合流也。五代周显德四年，围唐濠州，唐有水军在涣水东，欲救濠，周主自将水陆兵击之，大破唐兵于洞口。洞口，见盱眙县浮山。

　　沱河在县治西北一里。源出宿州东南之紫葶湖，历灵壁、虹县，流入境，又东流入于淮。○河，在县治东南二里，县南一里有南湖，汇众流而成，流为河，亦东流入于淮。

　　潼河县东北四十里。亦自虹县流入，经县东北二里，通于沱河，东流入淮。已上所谓五河也。《志》曰：五河交会处，在县东二里，谓之五河口。

　　○上店在县西五十里浍河南岸，有上店巡司戍守。又县治北一里浍河南岸，有安淮驿。万历中俱革。上店东十里为上店渡，亦浍河渡口也。

　　虹县府东北百七十里。东南至泗州二百二十里，北至邳州睢宁县九十里，西至宿州灵壁县七十里。汉置夏丘县，属沛郡。后汉属下邳国。晋因之，后废。东魏武定六年，复置夏丘县，属临潼郡。后齐因之，兼置夏丘郡，寻置潼州。后周改州曰宋州，县曰晋陵。隋开皇初，郡废。十八年，州废，复改县曰夏丘，属泗州。大业初，属下邳郡。唐初属仁州，改置虹县。贞观八年，仍属泗州。元和四年，移宿州治此，寻复旧，以县属宿州。宋因之。绍兴四年，复改属泗州。寻没于金，仍属泗州。元因之。明初，改今属。有土城周三里，编户十六里。

　　○夏丘城县东一里。汉县治此。相传尧封禹为夏伯，此其故邑也，县因以名。东晋初废。东魏复置夏丘县于今治。后齐置夏丘郡，寻移置潼州于此。陈大建六年，将军樊毅克齐潼州，是也。后周为宋州治。隋亦曰夏丘县。唐武德四年，分置虹县于古虹城。六年，废夏丘县。贞观六年，移虹县治焉，即今县也。

　　虹城在县西七十里。《晋书·地道记》：《左传》昭八年，大于红，即此。误也。汉曰<工虫>县，属沛郡。后汉属沛国。晋因之，后废。后魏为戍守处。齐建武四年，魏主宏侵沔北，徐州刺史裴叔业引兵攻魏虹城，以分其势。亦曰绛城，音转耳。陈大建五年，吴明彻等克淮南，绛城来降，即此。唐复置虹县，移于今治。

　　取虑城县北百二十里。汉县，属沛郡。《舆地志》：取虑，读曰秋闾。后汉改属下邳国。初平四年，曹操攻陶谦于郯，不克，还攻取虑。睢陵、夏丘，皆屠之。晋仍属下邳国。后魏亦曰取虑县，置临潼郡。《水经注》：城临潼水，因名。梁大通初，将军成景隽拔魏临潼，因置潼州于此。大清初，东魏将慕容绍宗大败梁军于彭城，进围潼州，刺史郭凤弃城走。魏收《志》：梁置潼州。武定七年，改置睢州，治取虑城，是也。后齐废州，又以取虑县并入睢陵。今见盱眙县夏丘。○晋陵城，在县西北八十里。魏收《志》：临潼郡治临潼城。孝昌中，为梁所陷。武定六年，改置晋陵县，为临潼郡治。后齐改郡曰潼郡，以睢州并入焉。后周复改夏丘曰晋陵，而以晋陵并入。《志》云：今潼郡城，在灵壁县东北七十五里。盖壤相接也。

　　僮城在县西北七十里。汉县，属临淮郡。后汉属下邳国。明帝封沛献王子嘉为侯邑。晋亦曰僮县。宋、齐仍属下邳郡。后魏因之。梁普通五年，徐州刺史成景隽拔魏僮城，是也。后周废，唐为虹县之僮城镇。宋因之。元以后，割属灵壁县。《金志》：元光初，议于灵壁县僮城镇设仓都监，监支纳时，开长直渎，繇万安湖舟运入汴至泗，以贮粟也。或曰：僮城镇，《金志》本作僮郡镇。盖即高齐所置僮郡，而非僮县云。

　　○平山县北三十五里。山势平衍，因名。又秦桥山在县东北二十五里，山南五里有秦桥，为往来通道。又鹿鸣山，在县西三十五里。

　　朱山县东北四十里。上有圣水，泉甘而冽，虽旱不涸。又东北二十里有赤山。

　　○汴河在县治南。自灵壁县流入境，又东流经此，至泗州入淮。宋熙宁八年，都水丞侯叔献言：旧开汴渠，自泗州至南京，皆通利，惟虹县东有礓石三十里余不可疏浚，乞更开修。从之。今水流日堙，非复旧道矣。

　　潼河县东南六十里。《志》云：县有二潼河，南潼河出县西之羊城湖，东南流，经万安胡，至五河县入淮；其北潼河，亦出县西，东北流，经白鹿湖，合于睢宁县之小河。○沱河，在县西。其上源自灵壁县东南流，入县境，亦谓之北沱河，河南又有南沱河，合流而入五河县境。

　　蕲水在县东。自宿州废蕲县流入界，又东北流，合于睢宁县之睢水。县东又有凄河、新河，俱南接汴河，东北流，入宿迁县界，注于泗水。

　　蒲姑陂在县北。杜预曰：取虑县东有蒲姑陂。《左传》昭十六年，齐伐徐，至于蒲隧，即此陂也。○广济新渠，在县东百十里。唐开元二十七年，采访使齐浣开，自虹至淮阴北十八里入淮，以便漕，既成，湍急不可行，遂废。《浣传》云：以淮至徐城险，凿渠十八里，入清水以利漕，人称其便。似非实录。

　　○娄亭在县东北。杜预曰：僮县东南有娄亭。《春秋》僖十四年，楚人败徐于娄林，即此。僮盖春秋时徐地也。○乐安乡，亦在废僮县界。成帝初，匡衡封乐安侯，食邑于此。

　　垓下聚县西五十里。孔颖达曰：垓下是高冈绝岩，今犹高三四尺，其聚邑及堤，皆在岩侧，因取名焉。汉五年，项王军垓下，兵少食尽，汉军及诸侯兵围之数重处也。

　　附见：

