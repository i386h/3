<!-- { "loadSidebar": true } -->
　　深溪县西南三十五里。杭州府於潜县东北境之水，流出于此，又东注于余不溪。《志》云：县西南有乌山港、戴湾、杨湾诸水，俱汇于余不溪。

　　○新市镇县东北四十五里。宋元时有镇将守此，并置杜家堡。今为商民环聚处。洪武初置巡司，并置河泊所于此。嘉靖中，倭贼尝突犯其地。今泊所废，而巡司如故。又塘栖市，在县东三十五里，与仁和县接界。水南属仁和，水北属德清。长桥跨踞，为舟车之冲。又下塘巡司，在县东三十里，亦与仁和县接界。宋绍兴中，两浙安抚使奏设寨官巡戍，曰下塘栅巡司。前朝因之。隆庆三年，以五陵港口地当冲要，盐盗出没，因置五陵关，徙巡司戍守，仍曰下塘巡司。○荷叶铺寨，在县东北二十七里。宋嘉定间置，设巡司于此。明初省。又县西有牧马寨，南宋时为牧苑，元废。

　　武康县府西南百二十里。东至德清县二十六里，南至杭州府余杭县百十里，西至安吉州八十五里。汉乌程县余不乡之地。后汉初平中，孙氏析置永安县。吴宝鼎初，属吴兴郡。晋太康初，改永康，又改今名，仍属吴兴郡。宋以后因之。隋平陈，县废。仁寿二年，复置属湖州。大业三年，改属余杭郡。唐初，李子通于此置安州。又改武州。唐武德七年州废，仍属湖州。五代时属杭州。宋还属湖州。县无城，今编户六十五里。

　　○石城山县西南三里。汉末赤眉之乱，邑人垒石城以御寇，因名。《志》云：山峰岩旁出，四面如一。顶平坦，有洗马池。县北五里有凤凰山，山北有牙门城。相传梁侯景之乱，邑人牙门将军沈子春筑城以御寇，因名。又西南里许曰石峤山，山顶石峤甚峻，亦名七里峤。又永安山，在县西五里。孙吴以此名县，亦名银山。○云岫山，在县东十里。有烟霞坞，林麓之胜，冠于境内。

　　封山县东十八里。《鲁语》：仲尼曰，汪芒氏之君，守封禺之山。今县境即古防风氏封守之地也。唐时改此为防风山。又禺山，在封山东南二里，相传防风氏都此。韦昭曰：封、禺，二山名，或以封山为封禺山，误矣。《吴兴志》：禹十二代孙帝禺巡狩时驻此，故曰禺山。○沈壁山，在县东北十五里。山有九峰，迤逦相接。昔有沈氏壁于此，因名。又东北三里曰仙台山，山顶有台，望杭湖之境，如在目前。

　　铜官山县西北十五里。唐改名武康山，世传吴王濞采铜于此。山下有二坎，曰铜井。又计岘山，在县西北二十五里。张玄之云：范蠡师计然所居也。山与乌程县分界，亦曰界岘。又县东南二十五里有计筹山，亦以计然而名。其东南与钱塘县接界，亦名界头山。

　　覆舟山县西南二十五里。《志》云：山高二百三十丈，广二十八里。上有巨石横绝，状如覆舟。一名马头坞。晋咸和七年，石勒将韩雍浮海寇吴兴，遣中郎将赵引败之于马头坞，即此。○天泉山，在县西北三十五里。山有长流水，谓之天泉。旁多沃壤。又西北十五里为铜岘山，高六百五十丈，前溪之水出焉，与安吉乌程接界。

　　高坞岭县西七十里，与安吉州分界。又姚坞岭，在县北三十五里，与归安县分界。○箬岭，在县西南三十五里。《志》云：山多箬竹，亦曰箬岘山。

　　○前溪在县治南。源出铜岘山，流经县西二十一里，曰阮公溪。至治前曰前溪。东流至县东十三里之港，分为二。其一东北出，经县东北二十五里黄陇山，东至沙村，号沙溪，合德清县之北流水。其一东南流，过湛星港，又东流十二里会湘溪，入风渚湖。○后溪，在县治东北。自县北三里乌回山下，汇众山之水，东流出新溪，注于前溪。《志》云：新溪在县东北三里，其北又有新溪。宋淳熙中，令蔡霖以后溪沙碛涨塞，废旧港，徙水道东北注五里，会于县东北十二里之长安溪。又东注沙村溪而合前溪，以通舟楫，公私便之。号曰蔡公溪。

　　余英溪县西十三里。源出铜官山，东南流，合于前溪。《邑志》：前溪即余英溪，盖异源而同流也。又湘溪在县南十八里，西接龙口山泉，经上柏埠，东至罨画溪，入风渚湖。又阜溪在县北七里，发源县西北二十五里之莫干山，东流经三桥埠，又东合黄山溪，入于沙溪。又有双溪，亦出铜岘山，而东入前溪。

　　风渚湖县东南十七里，广九里。亦名九里湖，亦曰巽湖，亦曰封渚湖，亦曰下渚湖。湖中多菱莼，湖旁土粘埴。浙右陶器，多出于此。《志》云：湖即古防风氏所居之地。洪武中，设河泊所，景泰中废。

　　○马头关县南三十里。路出余杭，为往来之径道。○三桥埠，在县北七里。自城北至此，历三桥而至水埠，因名。税课局置于此。又上陌埠，在县南一十八里。其地有相溪，北流合前溪，冈阜高仰，因名。

　　安吉州府西南百二十里。西北至南直广德州百二十里，西至南直宁国县九十里，东南至杭州府余杭县百三十里。

　　春秋时吴地。汉为丹阳郡。后汉因之。晋属吴兴郡。宋、齐因之。梁陈时，属陈留郡郡治今广德州。隋属宣州开皇九年，以安吉县省入绥安县。绥安今广德州也。唐属桃州亦即今广德州。麟德元年，复属湖州。宋以后因之。前朝正德二年，始升为安吉州编户六十四里，领县一。今仍为安吉州。

　　州山溪纠错，西通宣、歙，南卫临安，用兵出奇之道也。杜伏威尝由此以平李子通，淮南尝由此以震吴越，蒙古尝由此以亡宋，明初亦由此以袭张士诚。夫安吉之于浙也，犹头目之不可不卫也。一或不慎，殒越随之矣。

　　○安吉废县今州治。汉故鄣县地，属丹阳郡。后汉中平二年，析置安吉县。晋属吴兴郡。宋以后因之。隋平陈，县省入绥安县。义宁二年，沈法兴复置。唐武德四年，改属桃州。七年，省入长城县。麟德元年，复析置安吉县，属湖州。宋元因之。前朝改置州。县废。《城邑考》：旧城在州西南三十里，今犹谓之旧县。唐开元二十六年，迁于玉磬山东南，后又徙治今城东南四里。元毁。至正十六年，城归于我，总管张俊德始筑土城于今治。明年，元帅费愚重以石。嘉靖三十年增修，有门四。城周六里有奇。

　　穆王城在州南四十里。宋建炎中，岳飞拒寇于此。垒土结营，寇不能犯。飞谥武穆，土人因以穆王城呼之。《志》云：城在州之凤亭乡，有将台遗址。西南至孝丰县二十五里。《州志》：城西北十五里有故鄣城。又西有晏子城，本属长兴。弘治元年，割入安吉境内。

　　○天目山在州西南七十五里。见前名山天目。

　　玉磬山州东北十五里，唐开元中置县处也。山高九十余丈，周二里。又有东晋山，在州东北二里。吴均云：东晋时，尝议置县于此，因名。今名青岘山。又落石山，在州西二里。高二百五十丈，周五里。○白杨山，在州东南二十二里。《括地志》：山峻极，上有两穴，旧尝产锡，此其采锡处也。又铜岘山，在州东三十里。与府境及武康县接界。

　　邸阁山州东北二十五里。山东南二里即为廪山。《郡志》：吴大帝遣从弟修故鄣邸阁，即此。下有邸阁池。唐圣历初，县令钳耳知命开以淮田。山东北去长兴县七十里，旧为接境处。○石虎山，在州西南十五里。路出孝丰，此为径道。

　　梅溪山州东北三十里。立石高百余丈，四面斗绝，不可登陟。下有梅溪水，北流入于苕溪。其西为石门山，梁吴均所云森壁争霞，孤峰限日者。又浮云山，在州东北四十里。上有七十二墩，旱以生云即雨。苕水经其下，汇为浮石潭。相接者为长盘山。《志》云：山在州东北三十五里。又有九龙山，在州西北三十里。以九陇蜿蜒如龙也。上有石城，西北有石灶。○三水山，在州东南六十里。一水东入乌程，一水北入长兴，一水北入州境。故名。

　　翻车岭州西南三十里。与南直宁国县接界。又有五岭，在州西北四十五里。与广德州接界。

　　○苕溪在州城西。源出天目山之阴，经孝丰县，流至州南四十里之沿干渡，分为二溪。东曰龙溪，西曰旱溪，至石虎山南而复合。又北经城西，分为二，经州东三里之马家渎而复合，流至东北三十里之乌山，曰外溪。西折而合于寺前港石埭诸溪，复经州东北四十里之浮石山潭，曰里溪。又东汇众流，为浑水渎。历荆溪相见湾，至府西而为塔渚汇，又东北注于太湖。详见大川苕溪。

　　龙溪在州治东南，即苕溪之支流也。自州城西绕流经此，合于马家渎，溢为外溪，分为里溪，远近诸水悉附入焉。

　　杨子湖在州北二十里。诸溪涧之水，汇流而成湖。又东会邸阁水，合于苕溪。《志》云：州东二里有四龙湖，东南七里有五龙湖，又州南九里有姚湖，西南三里有护湖，北二里又有西亩湖，共谓之五湖。皆苕溪诸水之汇流处矣。

　　石鼓堰在州西南。引天目山水溉田百余顷。唐圣历中，县令钳耳知命置。

　　○独松关州东南四十五里，路出余杭之要道也。有独松水，北流汇于苕溪。宋元以来，置兵戍守。前朝洪武六年，置巡司。隆庆四年革。详见前重险独松关。○孔夫关，在州西六十里。路出宁国。又州东北三十里有梅溪镇，路出长兴。《志》云：国初于城东关置批验所。洪武三年，徙于梅溪镇。六年，改为税课局。又河泊所，亦置于此。今皆废。又州东南二十里曰地铺滩镇，当南浙往来之陆道，旧尝置巡司。

　　孝丰县州南六十五里。东至武康县百二十里，东南至杭州府余杭县百十里，西北至南直广德州七十里，西至南直宁国县百二十里。本汉故鄣县地。后汉中平二年，分置原乡县，属丹阳郡。晋属吴兴郡。宋以后因之。隋废。唐武德四年，复置，属雉州。七年，州废，县省入长城。前朝成化二十三年，郡守王言安吉地险远，而孝丰、太平等九乡，为里五十余，中有汉县废城存焉，请析置一县，以闲民之不逞者。从之，因乡名以名县曰孝丰。正德二年，安吉升为州，遂以县属焉。旧有土城。万历四年，改筑石城，周不及四里。编户五十四里。

　　○原乡城在县东。汉中平中置。以县在山中高原而名。唐因故址复置原乡县，寻废。前朝因置今县。

