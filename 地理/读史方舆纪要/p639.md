<!-- { "loadSidebar": true } -->
　　○大酉山府西北四十里。《道书》第二十六洞天也。上有龙湫。又小酉山，在府西北五十里，山下有石穴，相传中有书千卷，昔人避秦，隐学于此。梁湘东王绎赋云：访酉阳之逸典。谓此也。一名乌山。○茗山，在府北三百三十里，深险阻绝。其南为运茗山，奇峭高峻，山多松柏。

　　壶头山府东百三十里。山连武陵、桃源界，沅水经其下。《志》云：以山头与东海方壶相似，故名。《水经注》：山高百里，广圆三百里，山下水际纡折千滩，马援征武陵蛮停军处也。今详见前桃源县。又氵敕流山，在府东百四十里，以溪流湍激而名。又有明月山，在府东百五十里，下有明月池，两岸素崖峭立，如披霜雪，松篁池涧，种种幽胜，二山即壶头之支阜也。○三吾山，在府东二里。一名怀德山，三峰鼎峙，万木阴森，辰水出焉。《一统志》：山在县东二百四十里。似误。

　　南山府南三里隔江。一名客山。周十余里，西枕鸦溪，北瞰大江，萦纡峭拔，拱揖郡治。下有石矶，亦名南岩。岩前有箭潭，深不可测，相传马援投矢其中。又怡容山，在府东南一里，峰峦奇秀。县西南七里又有龙腾山，高耸突出。《志》云：县西十里有白田头山，乱峰嵯峨，每雪霁后，山头积素，望若图画。又有洪山，在县西南三十里，有层峦叠嶂之胜。

　　七盘岭府东南四十里。律当道，行者仄足。又白雾洞，在县东南五十里，崖壁峻险，洞深五里。又府东南九十里有柘溪洞，山势连空，悬崖壁立，石穴深邃，池水澄滢。又楠木洞，在府西北二百里，元时叛蛮尝据此寇掠府境。○燕子崖，在府西三里，有石穴如屋，土人贸易于此，下为虎溪。又西二里曰龙爪崖。《志》云：县西五里有光明山，一名龙门，有丹砂井，夜半光明烛天，山下即龙爪崖也。

　　○沅江府西南三里。自沅州东北流入境，经城下，大小群川皆流汇焉。又东北入常德府桃源县境。《志》云：沅江经府西百四十里，有雷洄滩，以江流触石，其声如雷也。又东流二十里曰清浪滩，滩口又有三门滩、闪电洲。又流经县东十里曰百曳滩，相传后汉刘尚征蛮至此，江流峻急，以百夫曳之，不能进。又东十里为高涌滩，又十里为九矶滩，矶凡有九，环峙中流，长可二里。又经府东南四十里曰横石滩，水底有石梁横亘，亦名横石洞。至府东八十里曰北斗滩，怪石凡七，隐立若斗杓也。江滨滩险鳞比，数滩其最著者。余详见大川沅水。

　　辰水府城东一里。源出三吾山，西南流至辰溪县界，入沅江。一名辰溪，即《禹贡》九江之一也。按：《汉志》：辰水出辰阳县三山谷，南入沅，行七百五十里。又《水经注》：辰水出三山谷，东南流，经辰阳县北，县旧治在水之阳，故名。右合沅水。俱与今水不合，盖传讹久矣。○朗水，在府东南，源出溆浦县界，合诸山溪之水，流入境，又东北入常德府界。

　　酉水府西北十里。源出四川酉阳宣抚司界，东流入境，经府西三里入沅水。一名酉溪，亦《禹贡》九江之一也。《志》亦谓之北江。《汉志》注：酉水出充县酉原山。盖酉水别流，非即此水也。应劭曰：沅水出酉阳东入湘。《水经》：酉水导源巴郡临江县，东经迁陵县故城北，又东经酉阳故县南，又东经沅陵县北，南注沅水。宋泰豫初，酉溪蛮王田都等怨畔，武陵内史萧嶷遣将破平之，是也。充县，见前澧州慈利县。临江，今四川忠州也。迁陵，亦见四川酉阳宣抚司。

　　施黔水府西北百二十里。《志》云：自施州黔阳江分流，至县西北百里，有会溪水流合焉，东入沅江。又施容溪，在府西北百十里。《志》云：又西北百三十里有罗油溪，有茗溪，皆汇于施黔水。

　　明溪在府东北百里，其相近者曰麻伊溪。明，古作。《水经注》：五溪，曰雄溪、溪、酉溪、氵无溪、辰溪。此即溪也。五溪环流于沅陵、辰溪、卢溪三县之界，而注于沅水。又府东南百里有容溪，西南四十五里有荔溪。又陶金溪在府西南五十里，杨溪在西南六十里，与西南七十里之野溪俱汇于沅水。○蒸鱼涧，在府东七十里。《水经注》：沅水又东，与诸鱼溪水合，水北出诸鱼山，与澧阳分岭，南流入沅。即此水也。又河上洲，在府东五十里，一名金鱼洲。《志》云：州塞五溪水口，上有民居数十家。府西又有河阴洲，亦在沅江中。

　　○南水关府城南门外。又城西有西关，为近郊防御处。○明溪寨，在府西北百二十里。《宋志》：辰州有明溪、丰溪、余溪、新兴、凤伊、铁炉、竹平、木栖、鸿速、骡子、酉溪等寨堡。熙宁九年，俱废，寻复置明溪寨，今为明溪巡司。又镇溪寨，在府西三百里。宋熙宁三年置寨，今为镇溪巡司。又池蓬寨，在府东百三十里。宋嘉三年置寨，今为池蓬巡司。其相近有麻伊γ寨，宋置，元亦置巡司于此。明初，废巡司，仍为守御处。又城北二十里有酉溪寨，宋废寨也。元置巡司于此。府西北四十里有新店寨，东八十里有楠木寨，元皆置巡司，明初俱废。

　　辰龙关在府境要地也。吴三桂遣猡猡守之，年余，粮竭遁归。土人云：贼守关时，蔡毓荣知居民久苦贼，导大军从黄竹村入。守关者闻山后炮起，遂奔散，清兵遂克辰州。又有乱石关，山少林木，逾数里，高冈复岭，万木森罗。至马鞍关，陡峭千尺，过此皆万仞峻岩，松柏交荫，下临深涧，不止数丈。隔岸峰峦对峙，盘纡深曲，引人入胜。过芙蓉关，宿马辰驿。辰龙关以西，皆十里一亭。

　　会溪镇寨府西北二百里。或曰五代时马氏徙溪州治此。宋熙宁八年置会溪城为守御处。元因之。今有会溪巡司。又府西北三百里有高岩镇，西三百里有大刺镇，近保靖司境，地名虾里坪，皆有巡司戍守。《志》云：府东百八十里有浦寨，即宋初所置水浦寨也。百九十里又有黑栗寨，皆苗蛮出没处，向设官兵戍守。又有慢水寨，在府西，宋初置，熙宁七年废。《志》云：慢水，即酉溪别名也。○清水堡，在府西二百五十里。永乐初建，有营垒房屋，设官兵戍守。又府西四十里有废麻溪堡，或云元置。

　　怡容驿在府城东。又辰阳驿，在府城南隔江。又马底驿，在府东北六十里，元置堡，明初改为驿。○界亭驿，在府东北百三十里。又九溶驿，在府东六十里。清浪驿，在府东百二十里。《会典》：嘉靖四十五年，并清浪入北溶，移结滩地方。《志》云：府西南二百三十里有港口驿，又府西五十里有阳溪废驿，东二十里又有荔枝废驿。

　　犭吉犭令犭乞獠不狼寨在府西北大酉山口。其名皆犬属，盖盘瓠子孙。《志》云：府有废淘金场、废水银场七，废铁冶四，盖皆山溪所产，今否。又有铜柱，在会溪镇隔江。《五代史》：晋天福四年，黔南巡内溪州刺史彭士寇辰澧州，为楚将刘等所败，以溪、奖、锦三州降楚，楚王希范因徙溪州于便地，表彭士为溪州刺史，铸铜柱立之溪州。胡氏曰：会溪城西南一里有铜柱。是也。

　　卢溪县府西六十里。西南至麻阳县百五十里。汉沅陵县地。《志》云：梁天监中置卢州。今正史不载。唐武德四年，析沅陵置卢溪县，属辰州。今无城，编户十二里。

　　○卢溪废县在今县西。宋绍兴七年，前知辰州章才邵言：靖康中，卢溪诸蛮多故，因移县治于沅陵县之江口，故地遂为蛮所窃据。是也。又招谕废县，在县西南百二十里，本沅陵县地。唐垂拱三年，析麻阳县地置招谕县，属锦州，后没于蛮。宋太平兴国七年，复置招谕县，属辰州。熙宁七年，改属沅州。八年，县废，寻置招谕寨。元因之。今仍为戍守处。《志》云：招谕废县去麻阳县九十里。

　　○连竭提山县南四十里。峰峦秀拔，连接群山。又古城山，在县西五十里。又西三十里曰居住山，有石室，苗獠所居。县西百二十里又有头悌山，岩耸秀，施溪水经其下。其相近者曰无时山，山多茶树，乡俗当吉庆时聚会歌舞于此。

　　思门山县西百五十里。二峰对峙，峭壁如门，最为险峻。又县西百八十里有武山，俗传瓠所居，武溪水出焉。○辛女岩，在县西三十里，大江之左，奇峰绝壁，高峻插天，有石屹立如人，俗传高辛氏女化石于此。

　　○沅水在县南。自辰溪县流经县界，东入沅陵县境，滩险错列，至为峻急。

　　武溪县西百三十里。亦曰卢江，县以此名。太子贤曰：武溪，五溪之一也。自武山发源，东流经此，下流入于沅水。后汉建武中，武陵蛮反，遣刘尚讨之，溯沅水入武溪，一军皆没。马援征蛮亦至此，有歌云：滔滔武溪一何深。谓此也。亦曰氵无溪。熊氏以为即《汉志》无阳县之无水，误。土桥溪，在县南六十里。其相近者又有浦溪。又熊溪，在县西六十里。《志》亦以为雄溪也。《唐志》：永贞元年，熊、武五溪溢。又有潭溪、古迪溪，俱在县西五十里。县东三十里又有仲溪。《志》云：县境大小诸溪以数十计，俱参差流会于沅水。

　　○河溪寨县西九十里。有巡司戍守。又院场坪巡司，在县西南三十里。溪洞堡巡司，在县南六十里。《志》云：县北三里有虎头寨，元末筑此，以保障民居。又县西二十里有犭獠寨，西北百五十里有骡子寨，皆宋所置故址也，苗蛮恒出没于此。明仍置兵守御。

　　蛮溪堡县南三十里。又南十里为新池堡。又浦口镇堡，在县南六十里。宋隆兴中，章才邵言：沅陵之浦口，地平衍膏腴，多水田，又当沅、靖二州水陆之冲，一有蛮隙，为害不细。是也。浦口亦曰浦市，巨镇也。今旁接溪洞堡巡司。《志》云：县境寨堡皆辰溪卫官兵防戍。○武溪驿，在县城东。又船溪驿，在县西三十里。

　　辰溪县府西南百二十里。西至麻阳县八十里，南至黔阳县二百十里。汉武陵郡辰阳县。晋、宋以后因之。隋改曰辰溪县，属辰州。今城周五里，编户八里。

　　○辰阳城在县西北。汉县治此。梁陈间，移今治。隋改曰辰溪。五代时，马氏尝析辰溪置辰阳县，盖因汉旧名，寻复废。宋白曰：后汉建武二十五年，置辰阳县，本汉之辰陵。考《汉志》，无辰陵，有辰阳，白误也。又云：县北有灵州城。未知所据。

　　建昌废县在县西北。《隋志》：梁置建昌县南阳郡治焉。陈因之。隋废郡，改置寿州。开皇十八年，又改充州。大业初，州废，并县入辰溪。又萧梁时，于辰阳县境置夜郎郡及县。隋废郡，改置静人县，寻并县入辰溪。

　　○五城山县北四十里。相传楚威王使庄乔定黔中，因山筑城，故名。又县东三里有时住山，相传诸葛武侯曾驻此。又房连山，在县东四十五里，连峰接岫，廉隅峭厉，如房室然。

