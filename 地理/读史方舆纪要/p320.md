<!-- { "loadSidebar": true } -->
　　○黄河在州南九十里。自芮城县流入界，又东南入平陆县界。河南岸则陕州灵宝县境也。

　　盐池在州东三里，接安邑县界。其盐不劳人力，自然凝结，盛于夏秋，杀于冬春，国赋边储，所资甚大。又有女盐城，亦曰六小池，亦曰硝池，在州西北十五里，池分为六，有咸淡之异。今俱详见大川盐池。

　　浊泽《括地志》：出解县东北平地，即涿水也。涿，音浊。《史记》：赵成侯六年，伐魏取涿泽。又《魏世家》：惠王初立，韩懿侯、赵成侯。合兵伐魏，战于浊泽，魏氏大败。是时，魏都安邑。徐广以为河南之浊泽，误也。今湮。

　　姚暹水在州北十五里，即永丰渠也。自安邑县流入，又西入临晋县界。《宋国史》：天圣五年，诏陕西漕臣修永丰渠，自后魏正始四年，都水校尉元清引中条山下平坑水为渠，西入黄河以运盐，名曰永丰，周齐间废。隋大业中，都水监姚暹浚渠，自郏郊西入解县，民赖其利。唐末湮没，盐运大艰。至是殿直刘逵请开浚，自解州安邑至蒲州白家场，通舟运盐。漕臣王博文以为便，遂浚之，公私果利。今仍曰姚暹渠。○熨斗陂，在州西二十里。《郡国志》：魏正始中，穿以系船，今废。形似熨斗，因名。

　　○长乐镇在州东北十里盐池上，有巡司，洪武八年建。又紫泉监，在州南。《唐志》：乾元元年置监，有铜穴十三。后废。○石门，《志》云：自州东南白陉岭，逾中条山，通陕州道，山岭参天，左右壁立，间不容轨，谓之石门。

　　安邑县在州东五十里。东至平陆县百十里，东北至夏县六十里，西北至猗氏县六十里。故夏都也。春秋时属晋。战国为魏都，后入于秦，秦为安邑县，河东郡治焉。两汉及魏、晋因之。后魏太和十一年，分置南安邑县，寻废改县为北安邑县，又改郡为河北郡，县属焉。隋仍为安邑县。开皇十六年，置虞州。大业初，州废，县属河东郡。义宁初，复置安邑郡。唐武德初，改置虞州。贞观十七年，州废，县属蒲州。至德二载，改县曰虞邑。乾元初，改隶陕州。大历四年，复故名。元和三年，仍属河中府。五代汉改属解州。宋因之。今城周六里有奇，编户九十五里。

　　○安邑故城在县西二里。皇甫谧云：夏禹都此。春秋时，魏绛徙安邑。又魏武侯二年，城安邑。《战国策》：城浑，曰蒲坂、平阳，相去百里，秦人一夜袭之，安邑不知。《史记》：秦孝公八年，卫鞅将兵围安邑，降之。《魏世家》：惠王三十一年，秦地东至河，安邑近秦，于是徙都大梁。《秦纪》：昭襄二十一年，左史错攻魏，魏献安邑。始置河东郡。后汉初平二年，关东诸军讨董卓，卓使牛辅分军屯安邑。或谓之魏豹城。《志》云：城本魏文侯所筑，汉初魏豹居此，遂以豹名城。南有韩信沟。又蒲州城北亦有魏豹城，相传豹藏兵以拒韩信处。

　　司盐城县西二十里。《括地志》：故盐氏城也。《秦纪》：昭襄王十一年，齐、韩、魏、赵、宋、中山，共攻秦，至盐氏而还。汉有司盐都尉治此，因名司盐城。或曰：唐大历中，于县西南三十里置盐治，因筑城于此。今其地亦名路村，河东陕西都转盐运使署在焉。○兴乐废县，在县南。唐武德三年，析安邑县置，属泰州，贞观初省。又蚩尤城，《志》云：在县西南十八里。县东南又有嵝室城，金将娄室陷河东时所筑。

　　○中条山在县南三十里有石槽，泉出其中，曰青石泉，流径县东，引以溉田，下流注于涑水。又有银谷，在山中。《隋志》：县有银冶。唐大历中，亦尝置冶于此。○玉钩山，在县东北二十里，其山东西连亘十里，状如玉钩，下有玉钩泉。

　　鸣条冈县北三十里。《括地志》：高涯原在安邑县北，其南坂口即古鸣条陌冈之北，与夏县接界。或云舜所葬也。孟子曰：舜卒于鸣条。《尚书·大传》：伊尹相汤伐桀，战于鸣条，即此。又虞坂，《志》云：在县南二十里，以舜尝都此而名，俗名青石槽。○高侯原，在县东十七里，晋咸和三年，石勒遣石虎攻蒲坂，刘曜驰救，虎引退，曜追及之于高侯原，大破之。杜佑曰：高侯原在闻喜县北。

　　○涑水在县北，自夏县流入界，即绛水下流也。《战国策》：绛水可以灌安邑，是也。又西流入猗氏县境。○华谷水，在县西南四十里，自夏县流经县界，又西入蒲州界。或讹为苇谷水。

　　盐池在县西南二十里，所谓安邑盐池也，与解池为二。详见前。

　　苦池在县东北二十里，姚暹渠自夏县合众渠之水，汇流于此，亦名苦池滩，又西入解州境。○龙池，在县南二十里，与盐池相近，一名黑龙潭。姚暹渠涨溢，往往自苦池灌注于此，池不能受，冲入盐池。今为堰以防之，曰黑龙堰。今亦详见盐池。又淡泉，在县西南十八里，盐池之北，他水皆盐，此泉独淡，亦曰甘泉。

　　龙池宫在县南龙池上。唐开元八年置，寻废。又昆吾亭，《志》云：在县西南一里，昆吾即助桀拒汤，汤先伐之者。○圣惠镇，在县西南二十里盐池上，有巡司，洪武四年置。

　　夏县在州东北百里。南至平陆县九十里，北至闻喜县五十五里。本汉安邑县地。后魏太和十一年，改曰北安邑，置安邑郡。十八年，改河北郡。后周改为夏县，仍置安邑郡。隋郡废，寻属虞州。大业初，属河东郡。唐武德初，仍属虞州。二年，县民吕崇茂据县叛，自称魏王，裴寂讨之，为所败。贞观十七年，属绛州。大定元年，改属陕州，寻还属绛州。乾元三年，仍属陕州。宋因之。金改属解州。今城周五里有奇，编户六十六里。

　　○夏城县西北十五里。相传禹建都时筑，一名禹王城。城内有青台，高百尺，或谓之涂山氏台。孔氏曰：夏县东北十五里有安邑故城。

　　○巫咸山在县南五里。相传殷巫咸隐此，亦曰巫咸顶，一名瑶台顶。下有谷，亦曰巫咸谷。《水经注》：盐水流经巫咸山北。是也。○山，在县西北七十里石村，即峨嵋坡高阜也。

　　柳谷在县北五里中条山中。唐贞观十一年，幸柳谷，观盐池。又贞元中，阳城以学行著闻，隐居柳谷之北，是也。

　　○涑水县西四十里。自闻喜县流入。《郡县志》：涑川在县境，东西三十里，南北七里，即吕相绝秦所云伐我涑川者，又西南入安邑县界。

　　姚暹渠在城南。中条山北之水引流为渠。县北十里有横洛渠，县东十里又有李绰渠，皆中条山谷之水所导流也。汇流而南，入于安邑之苦池滩。○青龙河，在县北三十里。《志》云：以河流屈曲如盘龙而名，下流合于涑水。

　　涌金泉在县西南十五里，西入安邑之黑龙潭。相传盐池得此水始凝结。○皇川，《志》云：在县东南五十里中条山内，相传夏后避暑离宫之所。

　　○高显戍在县北。后周建德五年，周主邕自长安救晋州，至高显。胡氏曰：高显与涑川相近。

　　闻喜县在州东北百二十里。北至绛州七十里，东至绛州绛县亦七十里，西至猗氏县一百十里，西北至稷山县九十五里。春秋时，晋之曲沃地。秦改为左邑，属河东郡。汉武帝经此，闻破南粤，因置闻喜县，仍属河东郡。后汉及魏、晋因之。后魏置南太平郡于此，后属正平郡。隋初郡废，县属绛州。唐因之。宋属解州。今城周四里有奇，编户六十六里。今属绛州。

　　○左邑城在县东。春秋时之曲沃也。杜预曰：曲沃，晋别封成师之邑，在闻喜县。是也。桓八年，曲沃灭翼。庄二十六年，献公自曲沃徙都绛。二十八年，使太子申生居曲沃。亦谓之新城，又谓之下国。僖十年，狐突适下国，遇太子。又太子谓突曰：请七日见我于新城西偏，即曲沃也。又襄二十三年，齐纳晋栾盈于曲沃。《战国策》：周显王四十六年，秦伐魏，取曲沃。又赧王元年，秦复伐魏，取曲沃而归其入秦，谓之左邑。《水经注》：左邑，故曲沃，《诗》所谓从子于鹄者也。汉元鼎六年，分左邑县地置闻喜县。东汉罢左邑，移闻喜县治焉。建安初，车驾还洛阳，自安邑幸闻喜。后周移县治今绛州之柏壁。隋移治甘谷。《寰宇记》：今县东二十里有甘谷口，甘泉出焉，即其地也。唐复移治桐乡故城，五代时移今治。

　　周阳城在县东二十九里。汉文帝元年，封淮南王舅父赵兼为侯邑。又景帝三年，封田弟胜为周阳侯邑于此。《志》云：县东北三十五里有避暑城，相传晋献公所筑。○燕熙城，在县北。晋太元十一年，西燕慕容忠引军自临晋而东，至闻喜，闻慕容垂已称尊号，不敢进，筑燕熙城居之。即此。

　　○汤山在县东南三十里。以上有成汤庙而名。山产铜，唐置铜冶于此。《寰宇记》：县东南十八里有景山，即《山海经》所云南望盐泽者。又县东南九十里有小横岭，山接绛县界。绛县有大横岭，故此曰小也。山下有三泉，并出流为白石河，下流注于涑水。○华谷，在县东，《水经》：涑水出闻喜县东山黍葭谷。郦道元曰：涑水所出，俗谓之华谷，后周韦孝宽请筑城于此，以防高齐处也。今见稷山县。

　　○涑水在县南。《志》云：源出绛县横岭山乾洞，伏流盘束地中而复出，西流经县东，合甘泉引为四渠，曰东外、乔寺、观底、蔡薛，溉田百有二十八顷，西流经夏县界，下流入于黄河。《水经注》：涑水出县东华谷，至周阳与洮水合。《左传》：子产曰：台骀宣汾、洮。司马彪曰：洮出闻喜，亦水之兼称矣。后周建德四年，周主如河东涑川。明年，克晋州，留兵戍守，齐攻晋州急，命宇文宪屯涑川为声援，盖在县界。

　　乾河在县东北。郭璞曰：县有乾河口，但有故沟，无复水也。《水经注》：教水出垣县北教山，世谓之乾涧，其水南历鼓钟川，分为二涧，一涧西北去百六十里，山岫回阻，才通马步，即闻喜东北之乾河口也。《秦纪》：白起取韩安邑之东到乾河，即此。

　　董泽在县东北三十五里。《水经注》：董水西经董泽陂南，陂东西七里，南北三里。《春秋》：文六年，晋于董。又宣十二年，厨武子曰，董泽之蒲，可胜既乎。杜预曰：河东闻喜县东北有董泽陂，陂中产杨柳，可以为箭也。一名董氏陂。又名豢龙池，即舜封董氏豢龙之所。其地出泉，名董泉，民引以溉田，流入涑水。

　　沙渠在县东南三十五里。《唐会要》：仪凤二年，诏引中条山水于南陂下，西流经十六里，溉涑阴田，谓之沙渠，今堙。○冷泉，在县东四十里。又有温泉，一出县东南胡村，一出官庄村，俱引渠溉田，流入涑水。

