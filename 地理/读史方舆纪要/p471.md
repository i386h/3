<!-- { "loadSidebar": true } -->
　　水洛城州西南百里。《水经注》：水洛亭在陇山之西，近略阳县界。是也。晋义熙七年，西秦乞伏乾归攻姚秦南平太守王憬于水洛城，克之。北魏永安末，贼帅万俟道洛为尔朱天光所败，自高平走降略阳贼帅王庆云。庆云遂称帝于水洛城。天光追击之，帅诸军入陇，至水洛城。庆云、道洛出战而败，拔其东城。贼并兵趣西城，西城无水，为天光所擒。是水洛有二城也。永熙三年，贺拔岳自平凉召秦州刺史侯莫陈悦会于高平，共讨曹泥于灵州，为悦所害。悦还入陇，屯水洛城。既而宇文泰讨之，引兵上陇。悦留兵守水洛，退保略阳。泰至，水洛即降。隋为陇城县地。唐因之。宋咸平中，曹玮尝经营此。范仲淹曰：朝那之西，秦亭之东，为水洛城。郑戬曰：水洛城西占陇坻，通秦州往来路。陇之二水，环城西流，绕带渭河，川平土沃，广数百里，又有水轮银铜之利。庆历三年，刘沪密使城主铎斯那内附，戬即遣沪筑之以捍西夏。金升为县。元并入陇干。

　　治平城州南八十里。宋治平四年所置，寨因名。吴尝遣王中正败金人于此。金升为治平县，属德顺州。元废。○威戎城，在州西南四十里。宋为堡，属德顺军。金升为县。元省。城下有威戎川。

　　○陇山州南百五十里，即故陇坻之隘也。或谓之石门山，亦曰石门峡。崖石如门，山路斩截，当陇山北垂。宋刘沪尝破羌裔于此。《志》云：陇山亘南北数州，石门出入径道也。镇原之石门、石峡，皆因此而名矣。余详见名山陇坻。

　　横山州北十里。山连绵横亘，旧为蕃部所居。又翠屏山，在州南五里。下为白土坌。又东七里有马迹岔，州西南六十里有牡丹坌，皆陇山之支麓也。

　　旗鼓山在水洛故城南一里。又州南七十里有武山，西南八十里有宋家山。又有孙家山、主山，俱在州南百五十里，与陇山冈脉相接。

　　○水洛川在州南。《水经注》：川导源陇山，西得奴椟川口。奴椟川，亦出陇山，流合水洛川，又西经水洛亭，又西南径石门峡，亦谓之石门水。又西南入秦州界，注略阳川。《元和志》：瓦亭川东北有水洛口，亦谓之洛口。唐贞元二年，吐蕃将劫盟，韩游瑰奉诏屯洛口。即水洛口矣。《志》云：唐人亦以平凉川、蔚茹川、洛门川为三川。大中十一年，吐蕃降将尚延心谓秦成防御使李承勋曰：唐人多内徙三川，吐蕃皆远遁于叠宕之西。所谓洛门川，即水洛川也。

　　苦水河在州西五里。水味苦，因名。即高平川之上源也。出陇山中，曲折流，入庄浪县境，又东北达于镇原县界。《志》云：州东百五十里又有通遍川，以道路四通而名。

　　○靖边寨州西七十里。《志》云：寨西南去略阳二百里。宋天禧中，置寨于此，为戍守要地，属德顺军。金人尝改为静边县，寻复为寨，属隆德县。元省。

　　得胜寨州东南五十里。《宋志》：寨东去怀远城三十里，曹玮所置，领开边等堡。赵元昊寇渭州，薄怀远城。韩琦使任福将兵自怀远趣得胜寨，至羊牧隆城，出敌后，是也。又高家堡在州西四十里，旧为戍守处。

　　庄浪县州东南九十里。东北至府城百七十里。本华亭县地。元置庄浪路。大德八年，改为州。明洪武八年，又改为县，属静宁州。今城周一里有奇，编户七里。

　　○莲花城在县东北百里。宋天圣中置。郑戬为经略使，率军士按边至此，天寒，与将佐置酒会饮。日暮尘起，有报敌骑至者，戬曰：此必三川将按边回，非敌骑也。已而果然。亦谓之莲花堡。

　　○盘龙山在县南四十里。山势回伏，状如盘龙。又樱桃原，在县西三十里。

　　○苦水川县西二十里。自静宁州流入境，又北流入镇原县界，为高平川。县北三十里又有曹务川。川旁旧有姓曹名务者居之，因名。又县西南七十里有阳三川。《志》云：山阳有川，三道合流，因名。

　　○达合堡《通志》云：在州东二十里。县西三十里有张川堡。俱昔戌守处。

　　隆德县州东九十里。东北至固原州五十里。本平凉县地。宋天禧初，置羊牧隆城寨。庆历中，改曰隆德寨。金改为县，属德顺州。今城周九里有奇，编户五里。

　　○怀远城在县东南四十里。《宋志》：明道三年，镇戎军新修赤藁城，赐名怀远。是也。庆历初，赵元昊寇渭州，趣怀远城。金为怀远寨。元省。《宋志》：怀远寨，北去镇羌寨二十七里。

　　隆德城县西北九十里。《一统志》云：县旧治于此，后迁今治。又有红土城，在县北四十里，亦宋金时戍守处。

　　○襟山县南十里。山势延远，状似衣襟，因名。又美高山，在县东南二十里。山形耸秀，底堡水出于此。

　　六盘山在县东二十里，与固原州接界。今详见固原境内。又莺架山，在县西南三十里。

　　○好水县东二里。源出固原州界六盘山，西南流，合于庄浪县之苦水。宋庆历初，任福败夏人于张家堡南，轻进，屯好水川。其别将屯笼络川，相距五里。贼兵屯川口。福等循好水西行，出六盘山，距羊牧隆城五里。贼伏丛，皆败没。即此处也。○底堡水，在县西二里。源出美高山，下流合于好水。

　　武延川县西北七十里。昔有武延者居此川旁，因名。宋曹玮知渭州，与陈兴秦翰破党项章悝族于武延川，是也。又有孤树川，在县北三十里。马兰川，在县西北六十里。其下流俱合于好水。

　　捺龙川在县东南。下流入苦水川。宋庆历元年，任福趣怀远捺龙川，与贼战于张家堡南。贼佯北，福恃胜轻进处也。

　　○六盘关在县东二十五里。唐置。今与固原州分界。又神林堡，在县西四十里，亦旧戍守处也。今有神林堡递运所。又隆城驿，在今县治西。

　　固原州府西北百十里。东至庆阳府三百五十里，西北至宁夏中卫三百六十里，西至靖边卫四百五十里。

　　秦北地郡地。汉初，安定郡治此。晋为雍州徼外地。后魏置高平郡，兼置原州。隋改平凉郡。唐仍为原州。宋置镇戎军。金改镇戎州。元改开成路。至治中，降为州。明初，复废为县。弘治十五年，改置固原州固，本作故。时以此城为故原州城，讳故为固，后遂以名州。是时套河有事，因建为州。又增置固原卫，且以靖、兰、甘三卫隶焉。后又以洮、河、岷三卫隶焉。寻建为重镇州编户九里，属平凉府。今仍曰固原州。

　　州据八郡之肩背，绾三镇之要膂。元《开成志》云：左控五原，右带兰、会，黄流绕北，崆峒阻南，称为形胜。今自州以东则翼庆延，自州以西则卫临、巩，自州而南则瞰三辅矣。乃其边境则东接榆林，西连甘肃，北负宁夏，延袤盖千有余里。三镇者，其固原之门墙，固原者，其三镇之堂奥欤。成化八年，抚臣马文升言：平巩为关陕藩篱，而固原为平巩屏蔽。平巩有警，则关陕震惊，而固原一带尤不可无备。弘治十五年，制臣秦言：御戎之道，以守备为本。平凉北四百余里，旧有豫望城，固靖北靖，当作静，谓静宁州三百余里。旧有石峡口及双峰、台城三处，皆入寇总路。修完戍守，东接环庆，北接韦州，此第一厄也；稍南有西安州镇戎所、海剌都、打剌赤见靖边卫、黑水口、乾盐池亦见靖边卫、撒都城城一作川，犬牙参错，此第二厄也；又南有固原卫、靖边卫、平滩堡见靖边卫、一条城同上、东山城、白杨城或曰即阳武城，分布守御，此第三厄也；又进而益南，则有火龙沟、虎山沟二沟当在平凉县西北、金佛峡见平凉县、麻张沟、海子口此二沟当在庆阳府环县西南，乃深入腹里之路。缘山傍溪，筑墙立营，分兵防护，一夫守险，百人莫过，此第四厄也。路径虽多，如此处置，曲折艰远，贼劳我逸，贼难我易，庶几得守备之策云。嘉靖十五年，制臣刘天和言：固原为套部深入之冲。前尚书秦修筑边墙，延袤千里。然而大举入寇，尚不能支。及杨一清筑白马城堡，而后东路之寇不至。王琼筑下马房关，而后中路之患得免。惟西路自徐斌水至黄河岸六百余里，地势辽远，终难保障。今红寺堡东南起徐斌水至鸣沙州，河岸可二百二十里。总兵任杰议于此地修筑新边一道，迁红寺堡于边内，撒旧墩军士使守新边，舍六百里平漫之地，守二百二十里易据之险，又占水泉数十处，断彼马饮牧之区，而召军佃种，可省馈饷，计无便于此。议者以旧边不可弃，遂格不行。许论等亦尝言：固原旧边，繇徐斌水西南至靖边卫黄河岸，凡六百五十里。其间有青沙岘者凡八十里，随风流走，不可筑墙。寇若窃发，必假途于此。由青沙岘以北，红寺堡以南，周环旷阻，有地数百里，水泉四十五处，草木繁茂，寇至每驻牧马，呼为小河套。红寺堡虽当其冲，而堡势孤悬，且外高内下，四面受敌，又去水甚远，取汲必于堡西之梁家泉。彼若据水头驻守，则立毙矣。诚筑新边于徐斌水东北，直接鸣沙州黄河岸，所筑不满三百里，土坚易守，内包梁家泉等水泉数十处，又有林木之饶，耕屯可数百顷，惟至河冻，则复守旧边，此为固原西路计利至厚也。而议者以弃地扰民沮之，误矣。又花马池一带，固原与宁夏分险处也。往者套内充斥，尝为固原门户之祸。故防维戍守，于此急焉。要以固原一镇，控扼要领，联属指臂，张皇诘毖，有由来矣。岂区区为一隅计哉？

　　○开成废县州西南四十里。汉安定郡高平县地。唐亦为高平县地，属原州。宋置开远堡，属镇戎军。元置开成路及开成县于此，寻降为州。明初，改为县。景泰中，议者言开成东北四十里有固原州城，修筑置戍，足以固边折寇。乃命修筑。成化三年，寇破开成，因徙县于固原。弘治中，改置固原州，而以开成县省入焉。今州城周十三里有奇，有门四。

　　广安城州东南六二十里。旧《志》云：在开成县东四十五里。宋咸平中，置东山寨。金升为县，隶镇戎州。元至元七年，并入镇原州。寻改置广安县，又升为州，隶开成路。明初，仍废为东山寨。又阳武城，在旧县东南百里。或曰：西魏时尝置阳武县于此。后周废。

　　三川城州东南百里。宋天圣中，置三川寨。康定初，赵元昊寇三川寨，连陷乾沟、乾福、赵福等三堡。时韩琦帅环庆遣将任福夜趣七十里，至白豹城，败其兵，夏人引却。是也。金置三川县于此，属镇戎川。元至元七年，省入镇原州。

