<!-- { "loadSidebar": true } -->
　　西澳在城南。宋景德间，经略使高绅所开。《志》云：城中旧有六渠，回环贯串，皆汇流于西澳，亦谓之南濠。其后屡经修浚。嘉定三年，陈岘复疏凿之，以通舟楫，又于东西雁翅城濠口筑西闸，以防溢涸。后皆因故址疏筑。明初，改筑城垣，于东门北城下置小水关，疏城渠之水复于濠南，改水闸，广狭仅六尺许，皆用铁石为柱，以间阻内外。盖去海日远，舟楫不通久矣。又有清水濠，在旧子城东，古东澳也。穴城而达于海，后亦注于南濠。又有东濠，在府城东，明洪武三年开浚。其西濠则在城西四里，明亦因旧址修浚。时东、南二濠与西濠分流入江。嘉靖五年，引东、南二濠之水皆流汇于西濠，合西江以入海。

　　琵琶洲府东南三十里江中。上有三阜，形如琵琶，闽、浙舟楫入广者多泊于此。又荔支洲，在府西七里。旧《图经》云：洲广四十里，袤五十里，亦曰荔支湾。南汉主刘Ζ建昌华苑于洲上，今湮为民居。又拾翠洲，在府西南三十里。古有津亭，今建华节亭于其上。○沉香浦，在府西二十里江滨。相传吴隐之任还，妻刘氏独赍沉香，隐之见而投于浦，因名。旧有亭，今废。又贪泉，在石门山西，一名石门水。俗传：登大庾岭则清秽之气分，饮石门水则洁白之质变。晋吴隐之刺广州，独取而酌之，以廉洁称。

　　○金利寨府西十五里。宋元时，置寨于此。明洪武三年，改置巡司。又县西盐步堡有神安巡司，旧为泌冲寨，亦洪武三年改。又西有三江巡司，在侧水村，本名三江寨。又西有黄鼎巡司，在西隆堡，旧为黄鼎寨。俱洪武三年改。○五斗口巡司，在县南平洲堡。景泰三年置，嘉靖五年移置于磨刀石。县西南龙江堡又有江浦巡司，旧为鼎安寨，亦洪武三年改。

　　鹿步堡在番禺县东。旧置寨于此，洪武三年改设巡司。其相近有车陂、乌涌二堡。又沙湾寨巡司，在县南三十里，旧置寨，今亦为白沙堡。又茭塘巡司，在县南径口堡，旧置寨。俱洪武三年改设。○狮岭巡司，在县北擢桂堡，旧为巴由寨。又县北何岭堡有慕德里巡司，旧置寨。俱洪武三年改设。《志》云：府东南有白坟、神头等营，俱有官兵戍守。

　　朝亭府西五里。《水经注》：赵陀因冈作台，北面朝汉，圆基千步，直峭百丈，顶上三亩，复道环回，朔望升拜，名曰朝台。后为西候津亭，因名曰朝亭也。宋泰始四年，叛将刘思道还攻广州，刺史羊希遣兵御之于朝亭，败绩。梁太清末，广州刺史元景仲附侯景，西江督护陈霸先等讨之，声言朝廷已遣军顿朝亭，即此。

　　茅埠在南海县西南。又有<同戈>洲、冈埠、石门等埠，又番禺县有波罗、石冈、猎德、乌涌、车陂等埠，向皆设水兵巡守江路。又南海把截所五：曰西庙，曰第二桥，曰<同戈>舡澳，曰石门，曰长桥。番禺把截所五：曰双桥，曰流水，曰相对冈，曰官渡头，曰波罗庙。

　　五羊驿在府城南。又府西北八十里有官窑驿。又西北四十里为三水县之西南驿。又胥江驿，在府西北。又番禺县北茅田村有湖驿。○乌石驿，在府东百里。又东六十里为增城县之增江驿。

　　顺德县府西南八十里。东南至香山县百里。本南海县南境东涌、马宁、西琳三都滨海地。景泰三年，始析其地置县，治大良堡。天顺九年，始筑砖城。编户百六十五里。

　　○五山县东北二里。有五峰：一曰拱北，二曰华盖，三曰安东，四曰登俊，五曰迎晖，环列如星。又神步山，在县东二里。县北二里又有云梯山。西二里有金榜山，以山形横峙也。县南四里又有钟鼓山，下有岩，为近郊之胜。

　　龙穴山县西北四十里。山高秀，东有独冈。县北五十三里又有西淋山，有三峰特起。又县东北三十里有都宁山，中有黄妪洞，相传五代时有黄妪者避地于此。其南又有桃冈，俗呼桃村。皆幽胜。

　　○龙江县西北四十里，即西江水也。流入县界，经龙穴山阳，谓之龙江。又东入南海县境，会于北江。○龙水，出县西南三十里龙头山，南流入于南海。

　　碧鉴海县西南一里。自粤江分流至此，曲折环合，其色澄碧，因名。又三漕海，在县北三十二里。又北八里曰庚流海，县西二十里曰锦里海，八十里曰洪海，皆小川也。《志》云：县北四十二里有叠石海，东接新会；西南七十里曰石头海，西通香山，皆自北而南注于南海。

　　○都宁寨县南百里。其北有狮岭。《志》云：宋祥兴帝赴海时，有苏由义者夺港得出，得赵氏，后更名旦，集众千余人图恢复，都于由义所居之西山。逾月，旦卒，由义葬之于山北。土人呼其地曰都宁，言赵王所都，冀安宁也。明洪武三年，置都宁巡司于此。○马冈巡司，在县南三十里，本马冈村，有小湾堡，洪武三年置巡司。又南有马宁巡司，本马宁寨，亦洪武三年改置。《志》云：县西有江村巡司，县南百余里又有紫泥堡巡司，俱洪武三年所置。

　　鹤冲堡在县南。明正统十四年，贼黄萧养据此作乱，官军讨平之。又古楼堡，在县西南八里。○黄涌头营，亦在县南，四面环海，设兵戍守，所辖有仰船冈、三沥沙等哨，接新会县界。

　　伏波桥县南二里。《志》云：桥西南五里有乡名石桶，南越相吕嘉故乡也。嘉闻汉兵分道南下，于其地筑石瓮、金斗二城，及兵败，遂遁于此。伏波将军路博德遣兵穷追，编桥渡兵，桥因以伏波名。石桶，即石瓮之讹也。

　　东莞县府东南二百五十里。东北至惠州府博罗县百七十里。本番禺县地。晋咸和六年，析置宝安县，又分南海郡置东官郡治焉。宋、齐以后因之。隋平陈，郡废，县属广州。大业初，仍属南海郡。唐复属广州。至德三载，改宝安县曰东莞。五代因之。宋开宝五年，省入增城县，六年复置。今城周十四里，编户一百八十三里。

　　○宝安废县县南二百五十里。本东官盐场。三国吴甘露二年，置司盐都尉于此。晋改置县，并立东官郡，亦曰东官城。隋郡废，而县如故。唐至德二载，移县于到浦，即今县治也。明洪武三年，改筑新城。其废县亦曰城子冈，地平旷，千户所置于此。

　　安怀废县在县东南。亦晋咸和中置，属东官郡。宋因之。《齐志》东官郡治安怀，即此。梁、陈间县废。

　　○道家山在县治西。城址环其西南麓。又金牛山，在县西五里，山势，下瞰海水，一名海月岩。○飞鹅山，在县西南十里，属靖康场。流水环绕，状若飞鹅。又十里曰大岭山，奇突耸峭，下视群山，如蚁垤然。其阳有瀑布泉，灌田二十余里。又石鼓山，在县西南二十里，上有石如鼓。《南越志》：土有乱则鼓鸣。昔卢循来寇，时隐然有声。

　　黄岭山县南三十五里。俗名岭，县治朝山也。《唐十道志》岭南名山之一，曰黄岭。其山峰峦秀拔，状如卓笔，逶迤而西，作展旗状。下有帘泉。又县南四十五里有彭峒山，上有水帘。○神山，在县东三十里。其阳为鼓镇峡，下有龙潭，即龙江所经也，旧有浮桥。又石涌山，在县东五十里，水中石如涌出，因名。居民多种香木于上。又东十里为宝山，昔尝置场煎银于此，名石瓮场，久废。山巅有潭，悬流下注，居民引以灌田。

　　虎头山县西南五十五里大海中，有大虎、小虎二山，俗号虎头门。《志》云：即秀山也。宋景炎二年，元将刘深攻帝于浅湾，张世杰战不利，奉帝退保秀山。明初，廖永忠下东莞，次虎头关。今外国来入贡及出使外国者，皆取道于此。○武山，在县南五十余里大海中。山势突起，有武勇状。每潮汐消长，高低可辨。宋余靖尝候潮于此。

　　曹幕山县西北八十里。其南有石门崦峒，高广横列如城府，林阴蓊蔚，大者合抱，农隙采山如织，百材于此取办。《志》云：山广袤数百里，介于东莞、新会、高要、新兴之间。

　　铜岭在县东二十里榴花村。宋末，邑人熊飞结集义勇，与元将姚文虎力战，斩之，遂与新会令曾逢龙复广州，是也。又太平岭，在县东南，形若竖旗，从山麓而上，连顿九阜，至山顶则平旷，一名九顿岭。道出大鹏所。○莲花峰，在县东北六里。九峰峻竦，状如莲花，一名三角山。其上有池。

　　○三门海县西南六十里。海中有三洲，潮自东南来，至此分为三道，既而复合，因曰三门。旧《志》：县境海道之备，有南头、屯门、鸡栖、佛堂门、十字门、冷水角、老万山、伶仃洋等澳，皆有哨兵戍守。又县西南有乌猪海洋。《吴惠日记》：正统六年，奉诏使占城，发东莞，次日过乌猪洋，又次日过七州洋，见铜鼓山，次至独猪洋，见大周山，次至交趾洋，有巨洲横截海中，怪石廉利，为舟楫患。次日至占城外罗阳校杯墅口，明日入其国门。旧《志》：占城西去广州二千五百里。海行殆难以里道记也。

　　东江在县北。自博罗县流入境，又西入增城县界，至南海县入于西江。旧有东江堤，宋元初筑以防冲啮。绍兴中，复修治。淳三年，复增修之。元至正二年，淫潦崩溃，寻复营辑。一名福隆堤。在县东七十里。

　　龙潭县东南四十五里。《志》云：深溪山，在县东南三十五里，有瀑水飞流，又十里而汇为龙潭。其水西北出，居民引以灌溉。又虎头潭，在县东百里，接惠州府界，有山险绝，形如虎头，下有潭，潭旁仅有线道，山内有田可井，常为寇盗所据。昔于山前置寨，今废。《志》云：县东北黄曹村有织女湖，湖旁有小山。又县东南百里有双女湖。

　　○福永镇在县西南。有福永巡司。旧为屯门固戍寨，洪武三年改置巡司，三十一年迁于福永村，因改今名。又白沙巡司，在县西南百十里白沙村，近三门海口。旧为白沙寨，洪武三年改置巡司。○京山巡司，在县东北。旧为茶园寨，洪武三年置巡司，十九年迁于京山村，因改今名。又中堂巡司，在县西麻涌村。旧为中堂寨，亦洪武三年改置。

　　武山寨在县南。又县东有虎头寨。《志》云：县境有把截所三：曰南冈头，曰沙潭，曰芦荻角。又有企石营，亦在县南。

　　城西驿在县城西，水驿也。县东北又有黄家山水驿。又铁冈水驿在县东。

　　新安县府东南二百六十里。东北至东莞县七十里。本东莞县地。隆庆六年，析置新安县，治城子冈。编户二十里。

