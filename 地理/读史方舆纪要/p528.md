<!-- { "loadSidebar": true } -->
　　万岁池《志》云：在府治北十里。张仪筑城，取土于此，因以成池。广袤数十里。唐天宝中，刺史童仇兼琼筑堤，积水溉田，岁久淀淤。宋绍兴中，制置使王刚中复疏之，民赖其利。池南百步有官源渠堤百余里，唐天宝二载，成都令独孤戒盈所筑也。又千秋池，在华阳县治东五里。相传亦张仪所凿。谚曰：东千秋，北万岁。谓此。○浣花溪，在华阳县治西南，一名百花潭。相近有诸葛井，相传武侯所凿。又九里堤，《郡志》云：在府城西北隅，其地洼下，诸葛武侯筑堤九里，以防冲啮，宋乾德中圮，守臣刘熙古修筑，一号刘公堤。又有长堤，唐高骈筑罗城，缭以长堤二十六里。或因江为堑，或凿地成濠。后废。

　　○笮桥府西四里。本名夷里桥。以竹索为之，因名笮桥。《水经注》：万里桥西上曰夷桥，亦曰笮桥。是也。晋永和四年，桓温讨李势，军于成都十里陌，败势众于笮桥，遂入少城。又万里桥，在府南中和门外，《寰宇记》：本名七星桥。昔费聘吴，武侯送之至此，曰：万里之行，始于此矣，桥因以名。唐玄宗狩蜀过此，问桥名，左右对以万里。帝叹曰：开元末，僧一行谓更二十年，国有难，朕当远游万里之外，此是也。遂驻跸成都。五代梁贞明六年，蜀王衍作原庙于万里桥，以事其父。或云：桥南有笃泉，亦名笃泉桥。

　　升仙桥府北七里。相传秦李冰所建，即汉司马相如题柱处。唐咸通十一年，南蛮攻成都，官军赴援，至城下，与蛮战，夺其升仙桥。后唐同光三年，唐师入蜀，蜀王衍迎降于升仙桥。宋咸平三年，雷有终讨王均，自汉州进壁升仙桥。贼来攻，击败之。既而贼由升仙桥分路袭王师，复为有终所败，遂进屯城北。是也。亦名升迁桥。又三井桥，在府治北。宋王均作乱，知蜀州杨怀忠讨之，入益州，焚城北门。至三井桥与贼战，不利而退。

　　清远桥在府北清远江上。唐光启三年，王建攻成都，田令孜登楼慰谕，建与诸将于清远桥上髡{髟火}罗拜处也。胡氏曰：桥在府南大玄楼前。似误。又毁金桥，在府东北。刘宋元嘉十年，蜀贼程道养攻成都，于毁金桥登坛郊天。裴方明自成都出击，大败之。道养退保广汉。即此。

　　市桥府西南六里。七桥之一也。七桥者，曰冲治桥，直西门郫江上，从冲治桥西折北出，曰长升桥，城南门曰江桥，又南曰万里桥，桥西曰夷里桥，又西曰笮桥，或以夷里桥即笮桥，西南则曰市桥。《华阳国志》：西南两江有七桥，皆李冰所作，上应七星。光武谓吴汉曰，安军宜在七桥连星间。汉拔广都，遣轻骑烧成都市桥，既而汉进军成都，郭中述遣延岑伪于市桥挑战，而潜遣奇兵出汉后，袭汉军处也。李膺《益州记》：冲星桥，旧市桥也，在成都县西南四里。《水经注》：成都中两江有七桥，西南石牛门外曰市桥。《图经》：江桥，刘宋孝武改名安乐桥。今曰南虹桥，在城南，又有唐桥，在城东南，此为七桥之一。唐大顺初，韦昭度讨陈敬，与王建合军，昭度营唐桥，建营东阊门外。今圮。或以为即城东五里之观音桥。○濯锦桥，在府城东门外。《志》云：二江之水，合于濯锦桥南，是也。

　　马军寨府东南三十里。今置巡司于此。《志》云：府城东有锦官驿，城北有旱馆驿。又广都水驿，在府东南三十里。又三十里，曰牧马水驿。○石┺街，在城西门外。《寰宇记》：蜀之五丁，每一王死，辄为立大石，长三丈，重千钧，以为墓志。今石┺是也。宋嘉熙三年，蒙古塔海入蜀时，制置使丁黼复保成都，塔海自新井入，诈竖宋将旗以绐之。黼夜出城迎战，至石┺街败死。又金沙寺，在南门外江洲中，俗名七星滩。

　　双流县府西南四十里。南至眉州彭山县九十里。汉蜀郡广都县地。晋移县治此，兼置宁蜀郡。宋、齐及梁因之。后周郡废，县属蜀郡。隋仁寿元年，改广都曰双流，属益州。唐、宋因之。今土城周二里有奇，编户五里。县今省。

　　○广都废县县东南七里。此唐所置之广都县也。《旧唐书》：隋改广都曰双流。唐龙朔二年，复析双流置广都县，仍属益州。龙纪初，王建败西川将山行章等于广都，即此。宋仍曰广都县，元复省入双流。《一统志》：广都废县，在府城南四十五里，唐所置即此城也。又有汉广都城，在废县东北十五里。晋广都城在废县北十二里。似广都有三故城矣。

　　贵平废县县东南六十里。汉广都县之东南界。西魏置贵平县，并置和仁郡治焉，兼领平井、可昙二县。后周废二县入贵平。隋初郡废，县属陵州。唐仍旧，开元十四年，徙县治禄川，东北去旧城十七里。宋熙宁六年，废县为贵平镇，属广都县。乾道六年，复置。元废。《郡志》：贵平废县在仁寿县东北六十里。今简州亦有贵平镇，与县接界云。○瞿上城，在县东十八里。相传蚕丛氏所都。亦曰商瞿里，以孔子弟子商瞿所居也。今为瞿上乡。《志》云：县东南十八里有古蚕丛城。又有宜城，在县东南十里。相传汉任安所筑。县南十里宜城山上又有武阳故城，或以为汉武阳县治，恐误。

　　○应天山县南八里。唐僖宗幸蜀时赐名。又南二里有宜城山，冈阜相对，上有宜城，今名紫草山，以山尝出紫芝也。又县东南四十里有圣灯山，一名普贤山。

　　○牧马川县东南八里，即二江下流也。蜀先主于此置籍田，牧马江滨，因名。左思《蜀都赋》：带二江之双流。隋取以名县。《志》云：二江入境，居民资以灌溉，为堰凡四十有八。其最著者曰檀木、黄水口二堰，灌新津、双流二县之田。○清水，在县北十里，一名牛饮水。《志》云：昔程郑家此，群牛饮江处也。

　　望川源在县西。《志》云：后汉时凿石二十里，引取郫江水，灌广都田处也。《华阳国志》：广都有渔田、盐井之饶，江有鱼漕，梁山有铁矿，江西有安稻田，穿山崖过水二十里即望川源矣。又县西有龙爪滩。晋义熙三年，谯纵请桓谦于姚秦，谦至，纵疑之，置于龙格，使人守之。胡氏曰：即广都龙爪滩也。

　　○野桥箐在县西南。唐中和二年，阡能作乱，高仁厚讨之。贼立五寨于双流西，伏兵于野桥箐以邀官军。仁厚谕降之。即此。

　　郫县府西二十五里。西至灌县九十里。古卑邑。蜀王杜宇都此。秦置郫县，属蜀郡。汉以后因之。今土城周十里，编户八里。

　　○郫城在县城北，汉县治此。后汉建武十二年，臧宫自涪城攻拔繁郫，与吴汉会于成都。郫即此城也。又晋太安二年，李雄攻取郫城，寻自称益州牧，治郫。刘宋元嘉十年，益州贼赵广等攻成都，不克，退保广汉。旋自广汉至郫，连营数百。巴东太守周籍之等进军攻郫，克之。追败之于广汉。梁天监初，邓元起攻刘季连于成都，留辎重于郫，季连将李奉伯间道袭郫，陷之。元起舍郫径围州城，寻下之。皆此郫城也。《志》云：郫城即古杜鹃城。又有冯城，在县北二十里。未详所始。

　　○内江在县治南。东流入成都县界，亦曰郫江，亦曰沱江。《志》云：县西十里有九曲江，源出灌县，流合郫江，俗呼清白江。○双清河，在县西北十里，自灌县东流，经合江浦，分为二。至县东北，复合为一。又油子河，在县北六里，亦自灌县流经此，俱东南入于郫江。又县南一里有闹市河，源出温江县之鹿角堰。县南五里又有酸枣河，俗呼马坝河，自温江县流入境，下流亦俱合于郫江。

　　温江县府西南五十里。南至崇庆州六十里。本郫县地。西魏分置温江县。隋开皇初，省入郫县。仁寿初，复置万春县。大业初，又省。唐武德三年，复置万春县，属益州。贞观初，更名温江，以江水温润为名也。后因之。今土城周三里有奇，编户六里。

　　○鱼凫城县北十里。相传古鱼凫所都。又北五里有方便城。《志》云：汉朱遵所筑。县西二十五里又有废郭城。

　　○皂江水县治西南。自灌县流入境，即郫江上源也，亦谓之大皂江。又县有新源水，唐开元二十三年，长史章仇兼琼因隋蜀王秀故渠开导，漕西山竹木处也。

　　鹿角堰在县西。《志》云：县境有鹿角、蓝靛口等，凡三十六堰。

　　新繁县府西北五十六里。东至新都县二十五里。汉置繁县，属蜀郡，以繁江为名。后汉因之。蜀汉改曰新繁。晋仍为繁县。宋齐以后因之。后周复改曰新繁。隋省入成都。唐初，复置，属益州。今城周六里有奇，编户四里。

　　○繁城县东北三十里。汉县治此。后汉初，臧宫击公孙述，拔樊郫，即此繁也。《蜀志》：延熙十年，凉州胡章卞降，姜维徙居之于繁，而迁繁民居新县，故曰新繁。晋永宁二年，李特攻成都，罗尚遣督护张龟军繁城，为特所败。唐文德初，王建攻彭州，西川帅陈敬遣兵壁新繁以救之。明年，建大破敬将山行章于新繁，即今县也。

　　○沱江县西北十五里。即李冰所凿大江别出处，非《禹贡》江沱也。自彭县流经县界，入华阳县境，即流江之上源，成都人谓之外江也。《志》云：县北十里又有清白江，源出灌口，下流入沱江。宋赵忭过此，曰：吾志如此江清白，因名。又有九井河，在县南五里。相传亦李冰所凿。今湮。

　　湔泄口在县西。《水经注》：成都江北则左对繁田，汉文翁又穿湔泄以溉灌之，凡一千七百顷。《志》云：湔水自灌县东北流经县界，入新都县。即此水矣。又县有火烧、长乐、杨柳等二十三堰，皆节沱江之水。

　　○沱江驿在县南。唐置驿于此，以沱江为名。咸通十一年，将军宋威援成都，败南诏于新都，进军沱江驿，距成都三十里。既而蛮战毗桥，不胜，趣沱江，为伏兵所败，即此。今废。

　　新都县府北六十五里。东北至汉州六十里。汉县，属广汉郡。后汉因之。蜀汉尝置新都郡。晋初，移置新都郡于雒县，以县属焉。太康中，郡废，还属广汉。宋、齐因之。梁置始康郡。西魏郡废。隋开皇十八年，改新都曰兴乐。大业初，省入成都。唐武德二年，复置新都县，属益州。今城周五里有奇，编户九里。

　　○新都旧城县治东二里。汉县治此，法正依刘璋为新都令，即此城也。唐咸通十一年，南诏围成都，东川帅颜庆复驰救，次新都，别将曾元裕击败蛮兵。文德元年，王建攻陈敬于成都，军新都以逼之。大顺二年，敬党杨晟欲自彭州饷成都，建据新都，彭州道绝，即今县也。

　　金水废县县东南七十里。本新都县地，唐置金水县。宋曰怀安军。今详见金堂县。《志》云：县治南一里有始康城。晋末，置始康郡，寄治成都，始康县属焉。宋、齐因之。西魏废。即此城矣。

