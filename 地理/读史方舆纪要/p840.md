<!-- { "loadSidebar": true } -->
　　云南，与贵州、四川接壤。今行旅所经有东西两路，而皆以曲靖为孔道。从辰、沅经贵州，出威清、平坝、普定、安南、越普、安州，入云南界，遵平夷而达曲靖者，此东路也。从巴、夔经泸州，出永宁、赤水、毕节、乌撒，逾七星关入云南界，遵沾益而达曲靖者，此西路也。《志》云：云南之门户有四：曰古路，曰西路，曰东路，曰间路。自邛、雅、建昌、会川渡金沙江入姚安、白者，古路也。秦常音案略通五尺道，至蜀诸葛武侯始大辟之，谓之南道。亦曰石门道。《唐书·韦皋传》：石门者，隋史万岁南征所开也。天宝中，鲜于仲通下兵南溪今见四川叙州府，道遂闭。至是，蛮径北谷近吐蕃，皋复治之，繇黎州出邛部，直云南，置清溪关见四川重险。始遣幕府崔佐时复从此通南诏。又蜀王建时，繇此击云南，俘斩数万。自宋以后，此道闭塞。西路亦曰姚路。唐天宝中，出师繇之。元季始置邮传于此。东路则肇自庄乔，而立驿则自明初始。若繇重庆、綦江，七驿至遵义，又六驿至贵州，所谓间道也。诸葛武侯遣李恢、关索分道南征，又马忠抚定柯，皆繇此。此四路者，主黔蜀而言也。若从广西而入云南，又有二道，皆会于宜良明万历三十二年，普氵朋驿丞李仲登请开广西路，以便云南。其略曰：云南富州与广西宾州接界，仅隔一江。欲开水路，则从宜良、路南、弥勒、维摩，至水下江，泛舟过富州，计程不过六日。往时有在城驿、回部驿、维摩驿、阿母驿，今皆荒废。欲开陆路，则从宜良、师宗、块卜、古彰、阳达，计程八日。至泗城州、田州，通计二十日。中间平川坦道，接三岔江。入京师，不过七十四站。水陆通渠，较近二十余站，中惟普、鹅埂、马蚌、古彰、夜得、板羊、阿拜等村设驿四站。土壤饶沃，道路易通。不果。从安南而入云南，亦有二道，皆会于蒙自明永乐中，平安南，分军出云南蒙自是也。罗氏曰：蒙自县经莲花滩，入交州石陇关，循洮江右岸者，此大道也。自蒙自县河阳隘入交州，循洮江左岸者，皆山险崎岖，此间道也。今详广西安南。其余蹊径岐途，不可更仆数矣。杨氏曰：昔诸葛武侯入南中，分军一出柯今四川遵义府而西南，皆道，一向益州今曲靖、云南皆古益州郡也，而躬率步骑渡泸，入越四川建昌行都司入姚安府境是也。隋史万岁平南蛮，自越、马湖、青蛉、弄栋而入，即其道矣。自是有事南中者，未尝不师武侯之成法也。唐天宝九载，鲜于仲通伐南诏，统大军出南溪路今四川叙州府，分遣越军出会同路见建昌行都司，安南军出步头路步头，今临安府。十三载，李宓伐云南，亦分二道。宓自蜀入宓时为剑南留后侍御史，广南节度使何履光督军自海道入又贞元五年，异牟寻谋归，分遣信使繇西川、黔中、安南三辈俱达于成都。安南路，即所谓海道也。宋宝初，蒙古攻大理次忒列在吐蕃境内，分军一从西道入曰晏当路，在今丽江府徼外，一从东道入路繇白蛮，即今姚安。或以为曲靖路，误也。忽必烈将劲骑从中道入从越渡金沙江至北胜州，此中道也。元至顺初，遣撒里帖木儿击云南叛者时云南诸王秃坚等为变，亦分军一自四川进，一繇八番进今贵州也。又至正二十四年，明玉珍攻云南，分兵三路。一繇界首入在叙州府，一繇建昌入，一繇八番入。明洪武十四年，傅友德等帅师讨云南，分军出四川、永宁，趣乌撒。而大兵自辰沅出贵州，向曲靖。此从来攻取之大势也。

　　南控交趾，

　　自广南、广西、临安、元江以及车里、老挝二宣慰司之南，皆安南国地。

　　西拥诸甸，

　　自永昌以西皆蛮甸，环立为边徼外藩。

　　北距吐蕃。

　　永宁、丽江皆与吐蕃接界，今西番诸蛮是也。明初，既平云南，裂吐蕃二十三支分属沿边郡邑，辖以土官。于是控制在我，侵叛绝少，盖得御番之上策矣。

　　其名山，则有点苍山、

　　点苍山，在大理府城西五里。高千余仞，盘亘百余里一云高六十里，盘亘三百里。介龙首、龙尾两关之间，前襟榆江，碧澜万顷，背环漾水，连络为带。亦曰灵鹫山。有十九峰环列内向，如弛弓然。山椒悬瀑，注为十八溪。翠峦条分，青嶂并峙，如大鸟之连翼将翔也。旧《志》：山似扶风太乙之状，郁然高峻，与云气相连结，阴崖积雪，经夏不消，亦名雪山。《名山志》：自山南而北，一曰斜阳峰，溪曰南阳溪。二曰马耳峰，溪曰葶溟溪。三曰佛顶峰，溪曰莫残溪。四曰圣应峰在城南十里，溪曰青碧溪。五曰马龙峰，溪曰龙溪。六曰玉局峰城南五里，溪曰绿玉溪。七曰龙泉峰，溪曰巾溪。八曰中峰，溪曰桃溪。九曰观音峰，溪曰梅溪。十曰应乐峰在城西北，溪曰隐溪。十一曰雪人峰，溪曰双鸳溪。十二曰兰峰，溪曰白石溪。十三曰三阳峰去城北十三里。溪曰灵泉溪。十四曰鹤云峰在城北二十里，溪曰锦溪。十五曰白云峰城北二十六里，溪曰芒涌溪。十六曰莲花峰，溪曰阳溪。十七曰五台峰，溪曰万花溪。十八曰苍琅峰，溪曰霞移溪。十九曰云弄峰，下与洱海相接。环海之外，复有诸山，曰青巅，曰鸡岩，曰玉几，曰罗筌，曰曩葱，曰龟，曰蛇。若拱若揖，其间石窟岩峦，不可殚述。又玉局峰，一名占文峰，峰顶之南有冯河，周回万步，叠承流，水色莹澈。又西南为青碧溪，溪中石子粼粼，青碧璀璨。缘山麓北行二里，至祭天台，诸葛武侯画卦石在焉。山中林阻谷奥，而无猛虎毒蛇。冬夏气候调适，暑止于温，寒止于凉。诸泉流注为十八川，川流所经，沃壤百里。溉灌之利，不俟锄疏。舂碓用泉，不劳人力。东注洱河，河山辉映。盖与临安之西湖，洪州之西山，嘉州之峨嵋，齐安之临皋，滁之琅邪，同一巨丽矣。唐时蒙氏窃据，封为中岳。天宝九载，鲜于仲通讨南诏，进薄白崖，渐逼江口谓漾备江也。分军欲自点苍山西腹背攻太和城，为蛮所败。贞元十年，西川帅韦皋遣节度巡官崔佐时至云南，云南王异牟寻等与佐时盟于点苍山神祠是也。宋宝初，蒙古攻大理，登点苍山，下临城中。城中危惧，寻弃城走。明初蓝玉等攻大理。大理城西倚点苍，东临洱海以为固。玉等遣奇兵绕出点苍山后，攀木援崖而上，立旗帜，敌遂惊溃。李梦阳曰：点苍山色积黛，四时如一。高六十里，接连云气。滇西山川，联络拱揖，此为之冠。

　　高黎共山、

　　高黎共山，在永昌府腾越州东北一百二十里。一名昆仑冈，土语讹为高良公山亦作高黎贡山。东临潞江，西临龙川江，左右有平川，名为湾甸今山之东南即湾甸州也。山上下东西各四十里，登之可望吐蕃雪山，草卉障翳，四时不凋。瘴气最恶，冬雪春融，夏秋炎炽。山顶有泉，东入永昌，西入腾越，故又名分水岭。《志》云：泉极清冽，行者咸掬饮之。蒙氏封为西岳。明永乐初，平缅诸蛮刁孟叛，何福讨之。跻高良公山，直捣南甸，大破之。正统二年，麓川贼思任发叛，断潞江，守将方政击败之，别将高远追败贼于高黎共山下，乘胜深入，逼思任发于上江，遇伏战死。七年，督臣王骥等奉命进讨，分军破上江贼寨中军。繇夹象石渡下江，通高黎共山道，进至腾冲。其山延袤数百里，当走集之道，战守要地也。一名磨盘山。《滇行记》：越怒江二十里为磨盘山，径隘菁深，屈曲仅容单骑，为西出腾越之要冲。即此山也。又《滇附录》云：渡怒江至八湾，度高黎共山，其高四十里，下山为橄榄坡驿。左渡龙川江，其炎瘴同怒江。过龙川至腾冲卫，地稍凉。中国之西南界尽于此矣。

　　玉龙山江云露山、蒙乐山附见。

　　玉龙山，在丽江府西北三十里，一名耸雪山，亦曰雪山。条冈百里，岿嵬十峰。上插云霄，下临丽水。山岭积雪经夏不消，玉立万仞，千里望之，若在咫尺，与蜀松州诸山相接。蒙氏封为北岳，或谓之雪岭。唐贞元中，韦皋约云南共袭吐蕃，驱之云岭之外，盖即雪岭外也。元至顺初，云南诸王秃坚等作乱，四川行省兵讨之，至雪山峡，击败罗罗斯军。《滇志》：唐贞元四年，异牟寻自称日东王，僭封五岳、四渎。五岳者，东岳曰江云露松外龙山，在武定府禄劝州东北二百八十里，接四川东川府界。亦名乌蒙山，亦名云龙山，亦名绛云露山，亦曰雪山。北临金沙江，上有十二峰，雄拔陡绝，盘旋七十余里。唐贞观二十年，州都督刘伯英言：松外诸蛮暂服亟叛，请击之，以通西洱河天竺之道。从之。明年，遣梁建方发蜀十二州兵讨松外诸蛮，杀获十余万，群蛮震骇，走保山谷。遂遣使诣西洱河，谕其酋帅，相率受命，松外首领蒙羽亦请入朝是也。南岳曰蒙乐山，在景东府北九十里。西南入威远镇康州界，西入云州界，东南入者乐甸长官司界，艮疑当作亘三百余里。亦名无量山。西岳则高黎共山，北岳则玉龙山，中岳则点苍山也。东南两山虽非险要所系，然亦境内之大山矣。

　　其大川，则有金沙江、

