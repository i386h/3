<!-- { "loadSidebar": true } -->

　　肃州卫

　　山丹卫

　　永昌卫

　　凉州卫

　　镇番卫

　　庄浪卫镇夷、古浪、高台三所附见

　　西宁卫碾伯所附见　羁縻司卫及属夷附见

　　东濒河，

　　黄河，在榆林镇东。又南经延安府东及西安府之东北，与山西皆濒河为界。

　　南据汉水，

　　汉水，在汉中府城南。东流过兴安州北，入湖广、界陕西之境，实逾汉水而南也。

　　西抵羌戎，

　　肃州、西宁、洮州、岷州诸卫以西，皆古羌戎地。今为西域诸国及西番诸裔之境。

　　北届朔漠。

　　即沙漠也。自西域横亘而东北，以达于辽海，为内外大限。今榆林、宁夏、甘肃三镇之北，皆以沙漠为界。汉唐至今，所以固内攘外之要地也。

　　其名山，则有终南秦岭附、

　　终南山，在西安府南五十里。亘凤翔、岐山、县三县俱属凤翔府、武功、、县、长安、咸宁、蓝田之境，皆谓之南山。《禹贡》谓之终南雍州：终南享物。《诗》谓之终南，亦谓之南山《秦风》终南何有、《小雅》南山有台及节彼南山之类，皆指终南也。《诗传》：周之名山曰终南。《左传》：中南九州之险也。汉东方朔曰：南山，天下之阻也。南有江淮，北有河渭，其地从河陇以东，商洛以西，厥壤肥饶《汉书》东方朔曰：南山出玉石、金、银、铜、铁良材，百工所取给，万民所仰足也。又有亢、稻、梨、栗、桑、麻、竹箭之饶，土宜姜芋，水多蛙鱼。贫者得以人给家足，无饥寒之忧。故酆、镐之间，号为土膏。班固曰：、杜竹林，南山檀柘，号称陆海。其《西都赋》云：表以太华、终南之山。张衡《西京赋》曰：终南太一，隆崛崔按王氏曰：终南，南山之总名。太一，南山之别号。据经传皆以终南、太一为一山。《西京赋》既并言之，则非一山矣。又潘岳《西征赋》曰：面终南而背云阳。又云：太乙あだ。所谓太一，谓武功县之太白山也。《一统志》：太一山，在终南西二十里。误。盖终南脉起昆仑，尾衔嵩岳，钟灵毓秀，宏丽瑰奇，作都邑之南屏，为雍梁之巨障。其中盘纡回远，深岩邃谷，不可殚究。关中有事，终南其必争之险也。后汉建武二年，赤眉大掠长安，乃引而西，自南山转掠城邑入安定、北地。三国时，汉魏相持，必在南山褒斜诸谷间。晋大兴四年，终南山崩，时刘曜窃据长安。说者曰：此曜亡之征也。咸康三年，侯子光聚众杜南山南山在杜县界中，故曰杜南山，僭称帝，后赵将石广击斩之。《地志》曰：南山大谷凡六六谷，或曰：子、午、傥、骆、褒、斜，南北分列，此六谷也。详见汉中府子午等道，出奇走险，则南达汉中，东通襄、邓，故后秦姚苌拜郝奴为六谷大都督，使备南山之险云。义熙十三年，刘裕伐秦，使沈田子等入武关。恐田子众少不敌，遣沈林子将兵，自华阳循南山趋秦岭往助之。宋元嘉二十二年，魏卢水胡盖吴作乱于渭北，民皆渡渭奔南山。明年，魏发兵屯南山诸谷，以备盖吴窜逸。隋大业末，李渊入关，南山群盗皆起兵应之。武德七年，校猎于之南山，遂幸终南。广德初，吐蕃入长安，亡军叛卒、乡曲无赖，多乘乱为盗。吐蕃去，犹窜伏南山五谷中五谷，见下《元和志》。乃设南山五谷防御使讨之。永泰二年，京兆尹黎自南山引涧水，穿漕渠入长安，不就。兴元初，李怀光叛附朱Г，车驾自奉天幸梁州。怀光遣将孟保等将精骑趣南山邀车驾。保逗留不前，至而还。于是百官从行者，皆得达行在。广明以后，长安多故，车驾往往入南山，趣兴元。五代梁开平三年，遣杨师厚击叛将刘知俊，至华州，长安已为岐守按：是时刘知俊以同州附李茂贞，复取长安，请兵于岐。师厚因以奇兵并南山，疾驱而进，自长安西门入，遂克之长安西面三门，延平门最近南山。宋失中原，以南山与金人分界。其后，蒙古突入山南，而宋与金人之患俱急矣。《唐十道志》：西京南据终南，一行以天下山河之象，存乎两戒，而终南分地络之阴阳。柳宗元曰：据天之中，在都之南按晋潘岳《关中记》云：终南，一名中南。言在天下之中，居都之南也。西至于褒斜，又西至于陇首，以临于戎；东至于商颜按：颜师古《汉书注》：商颜者，商山之颜，譬人之颜额也，又东至于太华，以距于关关谓潼关。其物产之厚，器用之出，则琳琅，《夏书》载焉；纪堂条梅按《诗》注：纪，山之廉角也。堂，山之宽平处。条，山楸也，材宜为车版。梅，亦材之美者。《秦风》咏焉。《元和志》：南山，西接岐州，东抵陕虢。其谷之大者有五：曰子午谷、斜谷、骆谷、蓝田谷、衡岭谷也接：衡岭亦作横岭，见蓝田县。又有牛心谷，见华阴县。其谷北接华山，南通商洛，或曰子午五谷。其谷之小者，约以百计。宋宣和六年，种师道致仕，居南山豹林谷，是其类也。南山深远，自昔常为用兵之地。《雍记》：终南横亘关中南面，西起秦陇，东彻蓝田，相距且八百里。昔人言山之大者，太行而外，莫如终南。胡三省曰：关中有南山、北山。自甘泉连延至[B18D]、九为北山；自终南、太白连延至商岭为南山也。按唐时京师每多水患，盖诸山之水暴溢所致。罗洪先曰：关中虽称四塞，然南山东西通接商、洛、汝、邓、汉、凤、襄、沔，山深谷密，萦纡盘互，无虑数千里，内多岩洞窟穴。盗贼往往逋逃其中，潜通声问，不啻萌蘖。故《易》称豕牿牛，涣丘解拇。称名取类，义弘远矣。呜乎！罗氏之言，岂意为天宝、靖康之谶哉按：罗氏有《广舆图》传于世。又《史记》：秦岭，天下之大阻也《通释》：秦岭在商州西八十里。《一统志》云：秦岭在西安府蓝田县东南。恐未可据。《西京记》云按：《西京记》，后周薛撰。诸家各引其说：长安正南，山名秦岭，东起商洛，西尽氵开陇，东西八百里。岭根水北流入渭，号为八百秦川。王应麟曰：秦岭北为秦山，南为汉山，周六百二十里。旧记皆云，南山深处，高而长大者曰秦岭。然则终南、秦岭，本一山矣按《括地志》：终南山，一名南山，一名橘山，一名楚山，一名秦山，一名周南山，一名地肺山。是亦以终南为秦山也。《六典》云：陇右道名山曰秦岭，或以为今凤翔府之岍山。

　　泰华少华山附、

　　泰华山，在西安府华州华阴县南十里，即西岳也。《舜典》：八月西巡狩，至于西岳。《禹贡》：导河至于华阴。即华山之北矣。《周礼·职方》：豫州，其山镇曰华山。《山海经》：太华之山，削成而四方，高五千仞，广十里，远而望之，若华然，故曰华山按《白虎通》：西方华山，少阳用事，万物生华也。《尔雅》云：西南之美者，有华山之金石云。汉成帝元延二年，幸河东，涉西岳而归。后汉初平四年，华山崩裂。《灾异志》云：汉亡之征也。《水经注》：华岳有三峰按《胜览》云：华岳三峰：芙蓉、明星、玉女是也，直上数千仞，基广而峰峻叠秀，屹于岭表，有如削成。山顶有二泉东曰太丘泉，西曰蒲池，东西分流，挂溜腾虚，直泻山下。今其山盘回峻挺，翼带河滨，控临关险，壮都邑之形胜，扼雍、豫之噤喉。秦中险塞，甲于天下，岂不以践华为城，因河为池，山川之雄，泰华裒然称首哉！唐武德二年，大猎于华山按《唐史》：是年祀华山，明年复祀焉。上元初，复较猎于华山曲武原原在山下。天宝九载，群臣请封西岳，不果按：是年将封华山，命凿华山路，设坛场，既而以关中旱，不果。《六典》：关内道名山曰泰华唐玄宗《华岳铭》有曰：雄峰峻削，菡萏森爽。是曰灵岳，众山之长。伟哉此镇，峥嵘中土。高标赫日，半壁飞雨。又《题名记》：自开元迄后唐之清泰，登华岳者，凡五百四十有二人。其峰峦洞谷，参差错列，而峰之最著者，为莲花诸峰按《华岳志》：岳顶中峰曰莲花峰，东峰曰仙人掌，西峰曰巨灵足。世传华山初与蒲州首阳山为一山，河神巨灵劈分为两，以通河流，掌迹犹存。故张衡《西京赋》云：缀以二华，巨灵，高掌远，以流河曲。曹植《述征赋》亦云表神掌于岩谷也。唐王涯为之辨曰：华岳首峰有五崖，比壑破岩而列，自下远而望之，偶为掌形耳，谓是巨灵之迹，不亦诞哉！又华山南峰，曰落雁峰。其相近者，曰黑龙潭、仰天坪。西北曰毛女峰。东北曰云台峰。其与云台相近者，曰公主峰。相传汉南阳公主避王莽乱，入山得仙处；洞之最著者，为碧云诸洞《华岳志》：岳顶而东，为碧云洞，下为碧云溪。稍西有王刁洞，昔仙人王遥与刁自然所居也。岳顶之东南，曰老君洞，旁为焦公岩。岳顶之北，则为仙人洞、水帘洞。其近毛女峰者，《道书》以为太极总仙洞也；谷之最著者，为牛心诸谷牛心谷，见前终南山五谷小注。按《华岳志》：碧云洞旁有黄神谷、牛心谷。其相近为藏马谷，相传谷有神马藏焉。汉武求仙时，马自谷中出也。又有文仙谷，为仙人贾君所居。迤西曰车箱谷。又有雾谷，后汉张超居此。宋陈抟命弟子凿张超谷中石室，是也。又西曰仙谷，一名石羊城，俗讹为黄初平叱石成羊处。又西南曰桃谷、瓮谷、竹谷、大敷谷。又西南则华阳薮也。登华岳之巅，俯视云烟，皆出其下。帝座微茫，仿佛可通也郭缘生《述征记》：从山麓至山顶，升降纡回，凡三十三里，有天井、青柯坪、百丈崖。夹岭以上至屈岭，为绝顶处，道皆奇险。而夹岭两箱，悬崖数百仞，路广裁三尺余，世亦谓此为搦岭也。又少华山，在华州南十里，东去太华八十里张衡赋：缀以二华。即太华、少华也。峰势相连，视华山差小，故曰少华。其峰之名者，曰少华诸峰按《华岳志》：少华山正峰，曰少华峰。峰之东曰独秀峰，亦曰玉女峰。其下即敷水峪也；谷之名者，曰白石诸峪《华岳志》：少华峰西，有白石峪、潭峪、水峪，皆深广。白石峪之西，为郑南峰。华州，本春秋时郑始封地也。《志》云：以后周所移郑县而名。又西则石堤峪也。华山层岩复岭，与终南相环带，信为天设之险矣。

　　陇坻陇关附、

