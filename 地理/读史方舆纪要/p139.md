<!-- { "loadSidebar": true } -->
　　建州城卫东南四百余里。唐武德初，尝置昌黎县，属崇州。五代初，契丹置建州保静军于此。汉乾初，故晋李太后请于契丹主耶律兀欲，愿依汉人城寨之侧，给田以耕桑自瞻。许之。乃自黄龙府迁于建州南四十里，给地五十顷，令从者耕以自给。《辽志》：州在灵河南，屡遭水患。契丹主隆绪时，又迁于河北，即唐之故崇州城治焉。初曰武宁郡，后曰保静军。金因之。元亦曰建州城。明初废。《五代史》：自辽阳行十数日，过义州、霸州，至建州。胡氏曰：建州之南为义州，建州之北则土河。土河之北，则契丹中京大定府也。《金人疆域图》：建州南至燕京千二百四十五里。○永霸废县，建州属县也。《金志》云：本唐昌黎县地，辽置永霸县。又析置永康县，俱属建州。金废永康县。元复改置建平县为建州治。明初废。

　　玄州城在卫东南。隋初置州，处契丹李去闾部落。唐因之，治静蕃县，后寄治范阳县之鲁泊村。○金源城，在卫东，唐初为玄州地。景云元年，析置青山州，治青山县，后寄治于范阳县之水门村。辽开泰二年，置金源县于此，属大定府。金、元因之。《金志》云：县有金甸，因名。明初废。

　　惠和城卫东北百里。辽置惠州于此，亦曰惠和军，领惠和县。金州废，县属大定府。元因之。明初废。《辽志》云：惠州，唐归义州地也。阿保机俘汉民于兔は山下，筑城居之，谓之惠州。

　　和众城亦在卫东。《志》云：汉临渝县地，唐初为慎州地。载初二年，析置黎州，处浮渝乌素固部落，隶营州，治新黎县。复寄治良乡县故都乡城，其地为奚所据。辽置渝州，亦曰高平军，治和众县。金废州，县属大定府。元因之。明初废。○永和城，在渝州西南。《辽志》云：汉昌城县地，属右北平郡，后废。辽开泰中，置县于此，属渝州。金废。

　　武安城卫东北二百里。唐初为昌州地。载初中，析置沃州，处契丹松漠部落，治滨海县，隶营州都督。后寄治于蓟县东南之回城。阿保机初俘汉民，置木叶山下，因建城于此以迁之，曰杏埚新城。复以辽西户益之，更名新州。统和八年，改曰武安州，治沃野县。金废州，改沃野县曰武安县。大定七年，又改为武平县，隶高州，寻改属大定府。元因之。明初，华云龙逐元孽，败之于武平。即此城也。

　　高州城卫北二百里。《志》云：唐信州之地。万岁通天初，以契丹室活部置信州，治黄龙县，隶营州都督，后寄治范阳城内。契丹主隆绪开泰中，伐高丽，以俘户置高州，领三韩一县。金初，置节度使。皇统三年，州废，以县属大定府。寻复为高州，以三韩县省入。明初废。又三韩废县，故高州治也。辰韩为扶余，弁韩为新罗，马韩为高丽。辽伐高丽，俘三国遗人置三韩县。金因之。元省。○遂州城，在高州西南。《辽志》：本高州地，辽置遂州，在檀州西二百里，东北至临潢一千里。

　　潭州城在卫东。《志》云：本汉交黎县地。唐贞观二年，于废静蕃戍置昌州，领契丹松漠部落，治龙山县，隶营州都督。后移治三合镇，寻寄治于安次县古常道城。契丹初置习家寨于此。开泰二年，置龙山县，寻置潭州广润军治焉。金废潭州，以县属利州。元改属大定府。《金志》：利州所领，有兰州寨、漆河镇。元废。○利州城，在卫东南，地名琵琶川。唐末，契丹迁奚人于此。统和四年，置阜俗县。二十六年，置利州治焉，属大定府。金因之。元省阜俗县入利州。明初州废。

　　松州城在卫西北。《志》云：汉辽西郡文成县地。本松林南境，辽置松江州胜安军，治松江县，为商贾会聚之地。金废州，改县为松山县，属大定府。元复置松州，寻以松山县省入，改属上都路。明初废。○恩州城，在卫西南。《志》云：汉新安平县地也。辽开泰中，以勃海户置恩州怀德军，治恩化县，属大定府。金废为恩化镇。

　　全宁城在高州东北。元时置全宁路，领全宁县。明初洪武二年，常遇春奉诏取开平，过惠州，取全宁，败元丞相也速兵，进攻大兴州，擒元相脱火出，遂克开平。正统九年，成国公朱勇等讨三卫。勇出喜峰口为中路，别将马谅出界岭口为北路，徐亨出刘家口为南路，陈怀出古北口为西北路。逾滦河，渡柳河，经大小兴州，过神树。至全宁，遇福余，逆战，寇败遁，即此。

　　会州城卫西南二百四十里。明初置。又二百四十里，即遵化州之喜峰口也。《志》云：喜峰口北六十里，为椴木谷寨。又六十里，至富民城，松亭关在焉。其相近者曰宽河。自是而东北，曰松山，曰会州，各六十里。由会州而东，曰东庄，曰富峪驿。又东北至新城、大宁，亦各六十里，共四百八十里。洪武二十年，冯胜北征纳哈出，出松亭关，筑大宁、宽河、会州、富峪四城。是也。建文初，燕王取大宁，还至会州，简阅将士。宣德二年，兀良哈犯大宁，经会州，将及宽河。时上亲历诸关寨，驻跸蓟州之石门驿，闻之曰：今出喜峰口路隘且险，当出其不意擒之。遂北至宽河进战，兀良哈大败，诛其渠帅。遂进次冷岭，又北至会州，乃班师。是也。○青城，在卫东南九十里。又东南至会州百五十里，旧为戍守处。万历初，三卫颖克等窃据于此。

　　○七金山在卫东南。中多长松，一望郁然。土人皆畜牧于此。《一统志》：山有七峰，因名。卫境之大山也。又石门山，在故柳城县西南。后汉中平五年，公孙瓒讨张纯等，战于属国石门，纯等大败，即此。

　　马盂山在卫北。《志》云：山东西千里，南北五百里。北接故临潢境。高、松等州，皆在其南。土河之源出焉。○彻彻儿山，亦在卫北。明洪武中，燕王北讨，抵大宁，沿黄河而北。掩击遗孽，败之于彻彻儿山，追至兀良哈之秃城而还。《一统志》：洪武中，总兵官周兴北征，自兀者河追至彻彻儿山下，大破之。

　　灰山在卫东北。明初，遗孽屯聚于此。洪武八年，徐达出塞讨乃颜不花至北黄河，北骑骇遁。傅友德选轻骑夜袭灰山，克之。○虎头山，在卫北。正统中，朱勇讨三卫，败福余于全宁，次虎头山及流沙河，遇泰宁朵颜诸寇，又败之。

　　太子山在卫西南。契丹主宗真清宁九年，田于滦水之太子山。耶律重元作乱，讨平之而还。○胡土白山，在卫境。宋宣和五年，金人陷辽上京。辽主延禧谋拒之，至中京，猎于胡土白山。《金志》：抚州有胡土白山，本名麻达葛山。大定二十九年，更名抚州。今兴和城，似非此山也。

　　毡帽山在卫北。明洪武七年，李文忠攻高州大石崖，克之。进至毡帽山，破斩虏众。是也。○哈剌温山，在卫东。其相近者，曰贵烈河。元至元二十五年，都指挥土土哈败叛人乃颜余党哈丹于此。

　　龙山在营州东。燕慕容时，有黑白三龙斗于此，率僚属观之，祭以太牢，二龙交首嬉戏解角而去，因名。其宫曰和龙，以柳城为和龙城，山亦曰龙山。○安萝山，或云在营州东南。唐贞观十八年，伐高丽，诸军大集于幽州，遣姜行本等先督众工造梯冲于安萝山。

　　白狼山在营州西南。《志》曰：近故凡城界，汉白狼县以此名。曹操伐乌桓，登白狼山，望柳城，卒与敌遇，操纵击，大败之。或谓之白鹿山。晋元兴三年，后燕主慕容熙游畋，北登白鹿山，东逾青岭，南临沧海而还。郦道元曰：白鹿山，即白狼山矣。魏收《志》：广都县有白狼山、白狼水。又云：建德郡石城县有白鹿山祠。○马兜山，亦在营州西南。段辽掠柳城，慕容遣封奕帅骑伏于马兜山，破斩辽将荣伯保。是也。

　　青山在营州东南。《通典》：徒河县之青山，在柳城东百九十里，即慕容翰攻鲜卑留壁处也。晋元兴三年，燕慕容熙与符后游畋，东逾青岭。胡氏曰：青岭即青陉，在龙城东南四百余里。盖即青山矣。高齐主洋天保四年，击契丹至平州，从西道趋长堑，使司徒潘相乐自东道趋青山。齐主至白狼城，进至昌黎城。又使韩轨率精骑断契丹走路，至杨师水，倍道兼行，掩袭契丹，大破之。潘相乐至青山，击契丹别部，亦破之。长堑，即卢龙塞，见永平府。杨师水，见下。又旧《志》：柳城东二百里，有鲜卑山。又棘城东塞外亦有鲜卑山，土人因以为号。或曰鲜卑山即青山也。

　　突门岭在卫西南，其西有甘松陉。晋建元二年，慕容灭宇文部，石虎遣兵自甘松出救之，不及。又义熙十四年，魏主嗣东巡濡源及甘松，遣将袭后燕冯跋于和龙，嗣屯突门岭以待之，即此。○九荆岭，在卫西南。《新唐志》：自渔阳郡东北渡滦河，有古卢龙镇，又有斗陉镇。自古卢龙北，经九荆岭、受米城、张洪隘、度石岭，至奚、王帐六百里。又东北行，傍土护真河，五百里至奚、契、丹牙帐。又北百里，至室韦帐。旧《志》云：九荆岭，亦卫境大山也。

　　摘星岭在卫南境。唐末，刘仁恭据幽州，尝乘秋深入，逾摘星岭，以击契丹。即此。○松陉岭，《志》云在营州西北百里，亦曰松岍。岍，读如硎。梁天监七年，魏安州三戍兵反，上谷贼杜洛周自松岍赴之。或曰即此松陉。误。

　　冷岭在废会州南。又南有偏岭。明宣德三年，车驾败兀良哈于宽河。明日，次冷岭。又明日，次会州。既而自会州引还，次铁将军店，又南次摆山站。明日，次偏岭。又明日，入喜峰口。是也。

　　牛尾谷在营州北。晋咸和九年，辽西鲜卑段兰攻柳城，败慕容将慕容汗于此。○黄榆谷，在营州西南二百五十里。晋隆安初，后燕慕容宝自蓟北趋龙城，宿广都黄榆谷。其子会作乱处也。

　　索莫汗陉在营州西南。慕容宝自石城还龙城，至索莫汗陉，去龙城四十里。又营州西境有板陉，亦险塞处也。晋隆安四年，慕容盛遣将李旱讨叛将李朗于令支。军还，闻盛诛其徒卫双，弃军亡走，至板陉而还。

　　○土河在卫南。自马盂山发源，东南流经此，又东北流，至朵颜卫境之木叶山，合于潢水，又南入于辽河。《五代史》：土河之南为建州，北为契丹中京大定府。《金志》：大定县有土河及阴凉河。盖卫境之大川也。明正统八年，命朱勇等讨三卫，分兵出喜峰等口，期至黄河、土河两叉口，会辽东各路兵马追剿，互有斩获而还。或曰土河亦名温榆河。○老河，在卫南。《志》云：出会州西北，经兴州南，又经大宁城南里许，复东北流，与黄河合，又东北过火郎兀儿大山，乃东流入辽东三坌河，归于海。土名曰老花母林。土人称河曰母林也。或曰老河即土河之别名矣。

