<!-- { "loadSidebar": true } -->
　　马村河县西北四十里。自涞水县流入境，东南流合于白沟河。《志》云：马村河本自拒马河分流，由涞水县东南境赤土社，经县之马村，因名。宋咸平五年，修堤塘，拥鲍河，开渠入顺安军及威虏军。诏莫州部署石普护静戎军，壁于马村，以张军势，即此。

　　南里河县东北二十里。《志》云琉璃河支流也，与顺天府良乡县接界。又县东三十里，为浑河，自顺天府固安县分流，合南里河，经雄县境，而入霸州界。

　　○三甲店县北三十五里，北至涿州之中道也。又高密店，在县西北三十五里。元至治中，尝游畋至此，亦名驻跸庄。○巨河镇，在县西南，旧有巡司，今废。又有汾水马驿，在县治东。

　　雄县府东北百二十里。西至安州六十里，东至霸州保定县八十里，南至河间府任丘县七十里，北至新城县六十五里。汉易县地，属涿郡。后汉属河间国。晋曰易城县。后魏复为易县，属高阳郡。北齐天保七年，省入郑县。唐武德五年，置归义县，兼置北义州治焉。贞观初，州县俱省。八年，复置归义县，属幽州。大历四年，改属涿州。五代晋初，没于契丹。周显德六年，收复，置雄州。宋太平兴国初，改县曰归信，而州如故。政和三年，赐郡名曰易阳。金仍曰雄州，又为永定军。元因之。明洪武初，省归信县入州。七年，改州为县。城周九里有奇，编户十七里。

　　○废易县在今县北三十五里。本燕故邑也。春秋鲁庄公时，燕桓侯徙于临易。即此。战国时，赵惠文王与燕、莫阝、易。莫阝与易相接也。汉因置易县。后汉建安十一年，曹操征乌桓，至易，留辎重，轻兵兼道而进。晋曰易城。唐曰归义。宝应二年，官军追史朝义，及于归义，朝义败走。宋太平兴国初，讳义改曰归信。宋白曰：唐归义县，本属涿州，周移县治瓦桥，宋改为归信县。而涿州所属之归义，乃在界河之北，仍治汉易县故城，属契丹境内。自是一县而两境分置，宋之雄州治归信，契丹之涿州领归义也。金人始以归义并入归信，仍为雄州治。明初县始废。又《括地志》曰：归义废县东南十五里，有故易城，乃汉易县治云。

　　易京城在县西南。《水经注》：易京城在易城西四五里，易水经其南。《尔雅》曰：绝高谓之京，并人力谓之丘。杜佑曰：归义县南十八里即易京城。后汉末，公孙瓒据幽州，有童谣云：燕南垂，赵北际，中央不合大如砺，惟有此间可避世。瓒以为易京地当之，遂徙镇易，为固堑十重，于堑里筑京，京皆高五六丈，为楼其上。中堑为京，特高十丈，自居焉。《后汉史》：瓒筑易京城，修营垒楼观临易河，通辽海，以铁为门，乃曰：兵法，百楼不攻。今吾诸营楼橹数十重，积谷三百万斛，足以待天下之变矣。及为袁绍所攻，瓒南界别营，或降或溃。绍军径至其门，为地道穿楼下，施木柱之，度足达半，便烧之，楼辄倾倒，稍至京中。瓒与子书云：袁氏之攻，状若鬼神，冲梯舞于楼上，鼓角鸣于地中。竟为绍所破。晋建兴四年，石勒以李回为高阳太守，回徙居易京。咸康四年，段辽袭后赵，幽州刺史李孟孟退保易京。其后石季龙击慕容隽，还至此，恶其险固而隳之。今旧址仅存。

　　亚谷城在县东。《城冢记》：汉景帝时，匈奴王卢它之降，封为亚谷侯。即此。又县西有杨关城，相传宋将杨延昭守关南时所筑。

　　○大雄山县治西南二里。高峙数十丈，峰顶平广。一名望山，以其标领群岫，为众望也。其左翼为小雄山，奇峰牙列，石罅甘泉出焉。五代周置雄州，盖因山为名。

　　○易水县南二十五里，自安州流入境。相传燕太子丹送荆轲于易水上，盖在此处。唐光化三年，朱全忠遣将张存敬寇易、定，幽州帅刘仁恭遣其子守光救定州，军于易水上，存敬袭败之。一名瓦济河。《志》云：易水至雄县南，东合白沟河，是为瓦济河。又东合清河，是为三岔口河。县西三里有黄湾河，则易水之支流也。

　　白沟河县北三十里，亦曰巨马河。自新城县流入境，即宋之界河也。宋宣和四年，童贯伐辽，至高阳关，遣种师道总东路兵趋白沟。既而师道次白沟，辽人击败其先锋杨可世于兰沟甸，师道退保雄州。未几，童贯复遣刘延庆等出雄州，度白沟以侵辽，至良乡为辽所败。明建文中，燕王与李景隆大战于白沟河，即此处也。宋《北使行程记》：雄州之北，界河之南，有白沟驿。

　　雄河县南三里。自安州易水分流，径县界东流，仍合于易水。《宋会要》：沿边塘泺，东南起保定军，西北抵雄州，合百水淀、黑羊淀、小莲花淀为一水，衡广六十里，纵二十五里，或十里，其深八尺，或九尺，后废。今县南五里有闸河，相传宋杨延昭浚此运粮。又南十里为高阳河，自高阳县流入而名。又县东南五十里有清河，俱流合于易水。

　　○瓦桥关在县南易水上。旧《志》：关在涿州南百二十里，莫州西三十里。唐大历九年，魏博帅田承嗣叛，发诸道兵讨之，卢龙留后朱滔军于瓦桥。成德帅李宝臣叛附承嗣，袭败滔。光化二年，幽州帅刘仁恭为汴将葛从周所破，自乾宁军退保瓦桥，既而汴将张存敬复攻仁恭，拔瀛、景、莫三州，下二十城，将自瓦桥趣幽州，道泞不得进，乃西攻易、定，取祁州。五代梁乾化二年，晋将周德威攻燕，遣裨将李存晖等攻瓦桥关，关及莫州皆降于晋。贞明三年，契丹据平州，晋王存勖自瓦桥运粮输蓟城，屡被契丹抄掠。后唐同光二年，契丹入寇至瓦桥，遣将屯戍。周显德六年，伐契丹，赵匡胤先至瓦桥关，契丹守将以城降，周主以其地控扼幽、蓟，建为雄州，割容城、归义二县隶焉。宋太平兴国五年，契丹主贤入寇，围瓦桥关官军，陈于水南。耶律休哥帅精骑渡水逆战，官军败绩，休哥追至莫州。宋白曰：瓦桥亦谓之瓦子济桥，在涿州南，易州东，东至益津关八十里，当九河之末，周世宗收复三关之一。沈括曰：瓦桥关素无关河为阻。仁宗时，六宅使何承矩守瓦桥，始议因陂泽之地，临水为塞。庆历中，内侍杨怀敏复踵为之。熙宁中，又开徐村、柳庄等泺，皆以徐、鲍、沙、唐等河，叫候、鸡距、五眼等泉为源，东合滹沱、易、白等水并大河，于是自保州西北沉远泺，东尽沧州泥姑海口，凡八百里，悉为渚涝。自是倚为藩篱。乾宁军，见青县芦台城。

　　大姑寨在县东。今有大姑村。《宋志》：县境有双柳、红城、新垣、大涡、木场、张家、三桥等共八寨，皆五代周及宋时所置，为备御要地。金废。○驻驾台，在县东七里，高数丈，相传周世宗曾驻跸于此。《志》云：县城东南有城子台，平地特起，状若城垣。又县西北三十里，有凉马台，高数丈，相传燕赵分易水为界，筑二台以登陟而耀武云。

　　容城县府东北九十里。东南至雄县五十里，东北至新城县七十里，西至安肃县四十五里，西北至定兴县五十里，汉置容城县，属涿郡。景帝封匈奴降王徐卢于此。后汉省。晋复置容城县，属范阳国。后魏属范阳郡。北齐省。隋未改置遒县于此。唐初，属北义州。贞观初，属易州。圣历二年，契丹入寇，县固守得全，因改曰全忠。天宝初，复为容城县。五代晋入于契丹。宋初复置县于巨马河南，属雄州。金改属安肃州。元因之。明初，省入雄县。洪武十四年，复置，属保定府。今城周四里有奇，编户六里。

　　○容城故城在今县西北三十里，西距易州八十里。汉唐以来县盖治此。五代梁乾化初，燕刘守光侵易、定，攻容城，即此。石晋初，地入于辽，居民皆避居巨马河南，宋因置县以统之。《辽志》云：容城故城，本在雄州西南，辽侨置于涿州新城县界，仍属易州，盖以宋所置城为故城也。金初以北容城并入南容城。明景泰二年，相地筑城，复迁治于拒马河北，南去旧县十余里，即今县城也。○三台城，在县西南。《城冢记》：燕赵分易水为界，筑三台并置城于此。

　　○易水在县南。自安肃县流入境，复东北流，经新城县境，又东南入雄县界。亦曰白沟河，亦曰拒马河。《水经注》：易水径容城县南，又东渥水注之，其水上承二陂于容城县东南，谓之大小渥淀，南流注易水，谓之渥洞口。今渥水湮废久矣。《邑志》县自东而北有长堤，延袤五十里，以防白沟河涨溢。永乐十四年，溃决，寻修塞之。

　　濡水在县西。自易州流入境，亦曰北易水。《水经注》：濡水出故安县西北穷独山南谷，东流至容城县西北大利亭，又东南与易水合。《邑志》：县西南二十里有黑龙渡，易水与鲍河合流处。误以濡水为鲍水也。○雹水，在县南，即鲍水也。自安肃县流入境，又东南入新安县，为长流河。

　　唐县府西南百二十里。东南至祁州九十里，南至真定府定州六十里，西北至山西广昌县一百四十里。古唐邑。汉置唐县，属中山国。后汉及晋因之。后魏属中山郡。北齐省入安喜县。隋开皇十六年，复置唐县，属定州。唐因之。五代梁改为中山县。唐复故。晋又改为博陵县，汉复为唐县。宋仍属定州，金因之。元改属保定路。今城周四里有奇，编户二十二里。

　　○唐城即今县。相传尧为唐侯时，国于此。春秋时属北燕国，谓之阳邑。昭十二年，齐高偃帅师纳北燕伯于阳。《传》曰：纳北燕伯款于唐。是也。后为鲜虞邑。赵灭鲜虞，亦为唐邑。汉置唐县于此。晋太元九年，慕容垂将平规攻秦，幽州刺史王永屯于蓟南。故代将刘库仁遣其将公孙希救永，败规，进据唐城，即此城也。

　　中山城在县西北十三里峭岭上。《括地志》：中山故城，一名中人亭。春秋昭十二年，晋荀吴帅师侵鲜虞及中人。是也。《史记》：赵敬侯十一年，魏、韩、赵共灭晋，分其地，伐中山，战于中人。又赵孝成王元年，齐田单将赵师取燕中阳。孔颖达曰：即中人也。《载记》燕慕容垂都中山。王氏曰：在唐县之中山城。杜佑以为唐昌，误也。刘昭曰：中人亭在唐县西四十里。唐昌，见无极县。

　　左人城县西北四十里。《晋语》：赵襄子使新稚穆子攻翟，胜左人、中人。即此左人也。后魏孝昌三年，五原降户鲜于修礼等帅北镇流民反于左城。盖谓左人城。刘句曰：唐县旧治左人城。圣历初，移于今所。

　　王陵城在县西北三十里唐河东岸。相传汉高屯于白登，王陵将援兵屯此，因名。又有灌城，在县西四十里唐河西岸，与王陵城相对，旧传灌婴所筑。晋太和五年，秦苻坚灭燕，追慕容至灌城，即此城也。《寰宇记》县北五十里有贾复城。后汉初，贾复追击铜马五番贼，筑城于此。又有鸿郎城，在县北，相传尧子丹朱所居。

