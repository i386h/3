<!-- { "loadSidebar": true } -->
　　○东燕城在县西。春秋时之南燕也。《左传》隐五年，卫人以燕师伐郑。战国属魏。秦始皇五年，蒙骜攻魏，拔燕、虚。秦为燕邑。汉初，卢绾、刘贾与彭越复击破楚军于燕郭西。又汉将王武反黄、程处反燕，曹参往击，尽破之。孔氏曰：黄，今内黄黄泽；燕，即南燕也。汉置南燕县。后汉初为樊封邑。晋省县而城犹存，谓之东燕城。光熙元年，进东嬴公腾爵为东燕王，东燕国盖置于此。永嘉二年，石勒寇邺，诏车骑将军王堪屯东燕以拒勒，既而为刘渊将刘景败于延津。大兴二年，石勒将桃豹屯陈川，为祖逖将韩潜所逼，退保东燕。升平二年，故赵降将高昌保东燕，慕容隽遣兵攻克之。太和四年，桓温伐燕，不克，自枋头奔还，以毛虎生为东燕太守。沈约曰：东燕郡，江左分濮阳置。《晋志》：石虎分东燕郡，属洛州。后魏为东燕县，属东郡。隋始改置胙城县。《新唐志》：武德初，于胙城县置胙州，又析置南燕县于此。州旋废，仍以南燕省入胙城。又旧胙城，在县南。杜预曰：南燕县西南有胙亭，古胙国也。隋盖因以名县。

　　新城在县西南。《金志》：大定二十六年，卫州避河患，徙治共城。二十八年，还治汲县。贞二年，城宜村。三年，徙卫州治于宜村新城。五年，以胙城为倚郭县。正大八年，以石新城，是也。元初复还旧治。

　　桃城在县东三十里。战国魏之桃邑。赧王四十二年，楚黄歇说秦拔虚、桃。虚与桃相近也。汉初封项襄为桃侯，邑于此。又虚城，亦在县东南，战国时魏邑也。秦始皇五年，蒙骜攻魏，拔燕、虚，此即虚邑矣。或以为朝歌，误。

　　○黄河旧在县北。自新乡县流入境，接汲县界，又东入大名府县境。金时黄河屡决，河在县南。元时自开封府原武县决而东南流，北道之河遂绝。

　　文石津在县东北。旧为大河津济处。胡氏曰，津在东燕之东北，枋头之东南，是也。晋永嘉四年，石勒围陈留太守王讠赞于仓垣，为讠赞所败，退屯文石津。六年，石勒自葛陂北行，至东燕，将渡河，闻汲郡向冰聚众数千，壁枋头，恐邀之，从张宾言，使支雄等自文石津缚筏潜渡，尽取其船。勒遂自棘津渡河，击冰，破之。今堙。仓垣，见陈留县；葛陂，见新蔡县。

　　棘津在县北。黄河自新乡县界流经此，亦谓之石济渠，故南津也。《春秋》僖二十八年，晋伐曹，假道于卫，卫人不许，还自南河济，即此津矣。亦谓之棘津。昭十七年，晋荀吴帅师，涉自棘津，用牲于雒，遂灭陆浑。晋永嘉六年，石勒将图河北，济自棘津，击破向冰于枋头。永和八年，戴施救冉智于邺，自仓垣徙屯棘津。《水经注》：河水经东燕故城北，有棘津之名。棘津，盖石济南津也。旧有棘津亭。《寰宇记》云：津在汲县南七里。

　　石济旧在县东北。《水经注》：河水径东燕故城北，有济水自北来注之，即石济也。宋元嘉三十七年，王玄谟将兵取河南地，攻滑台，遣垣护之为先锋，帅百舸屯石济。石济在滑台西南百二十里。及玄谟败退，不暇报护之，魏人连战舰断河，绝护之还路，河水迅急，护之中流而下，遇连舰，以长柯斧断其铁锁，魏不能拒。后魏大和十七年，将迁洛阳，自河南城如虎牢，舍于石济。十八年，敕后军将军宇文福行牧地。福表石济以西，河内以东，距河凡十里为牧场，自代徙杂畜置其地。自是常畜戎马十万匹。正光以后，始渐衰耗。十九年，魏主自滑台还洛，舍于石济。又北魏主永熙三年，与高欢隙，遣汝阳王暹分兵守石济，欢使其党韩贤拒之。宇文周末，尉迟迥以杨坚擅政，起兵相州，招东郡守于仲文，仲文不从。迥遣宇文胄自石济、宇文威自白马济河，二道击之，既而杨素攻杀宇文胄于石济。今亦为平陆矣。白马，见大名府滑县。

　　濮渠在县南。《寰宇记》：渠在城南一里，自酸枣县流入。《水经注》：濮渠东北经燕城南，为阳清湖，又经桃城南，入濮阳县。濮阳，今直隶开州也。

　　○瓦亭在县东北。春秋时卫地。定八年，公会晋师于瓦。杜预曰：燕县东北有瓦亭。刘昭曰：县北又有雍乡。谢沉《书》：赤眉攻雍乡。是也。○万户营，在县东南。《志》云：元末万户陈荣置营于此，因名。

　　新乡县府西五十里，南至开封府阳武县八十里。本汉河内郡之获嘉、汲二县地。隋开皇初，于古新乐城置新乡县，属怀州。唐初属义州，后寻属殷州。贞观初，属卫州。宋因之。熙宁中，省入汲县。元初，复置。今县城周九里有奇，编户五十里。

　　○新乐城今县治。晋太和五年，燕慕容臧所筑。元魏尝以获嘉县治此。魏收《志》，太和中，获嘉县治新乐城，是也。隋改置今县。唐武德二年，王世充使刘黑闼守新乡，为窦建德所获。朱梁开平五年，晋将周德威逼卫州，拔新乡及共城。新乡，皆今治也。

　　获嘉城在县西南十二里。本汲县之新中乡。汉武元鼎六年，东巡至此，适灭南越得吕嘉首，因置县。自汉以后县皆治此。至隋，始迁而北，今获嘉县是也。

　　○五陵冈县东北二十里。阜之大者有五，因名。又红土冈，在县北十里，俗传为纣师倒戈血流之所。

　　○黄河在县西南。旧自获嘉县流入境，又东北经汲县界。今自县西南流入阳武县界。又县境有汉堤。《志》曰：自获嘉西南四十里，至县南，又东北至胙城县，又北接汲县，皆有汉古堤。

　　卫河在城北。又东入汲县界，或谓之清河。又清水，在县西北。《志》云：清水出怀庆府修武县西北，经获嘉县北六里，又东至新乡县西北侯家桥，而入于卫河。

　　沁河在县西。今涸。《一统志》：沁河故道，自怀庆府武陟县入获嘉县境，下接新乡县，又东北接汲县界，北抵清河。按：沁河自武陟而东，从高入卑，势如建瓴。《府志》称卫辉浮图最高，才与沁水平，故万历十五年莲花池之决，为患甚烈，所当谨杜其端云。详见武陟县。

　　○临清关在县东黄河北岸。隋仁寿四年，炀帝发民掘堑，自龙门抵临清关。大业九年，杨玄感作乱，自黎阳引兵向洛阳，修武民相率守临清关，玄感不得渡，乃于汲郡南渡河，是也。《一统志》云：关，唐所建。误。

　　延津关旧在县东南，所谓大河北岸之延津也。汉建安五年，袁绍以颜良败于白马，自黎阳渡河，追操军，沮授谏曰：今宜留屯延津，分兵官渡，谓此延津也。《唐志》新乡县有延津关。○李台寨，在县东南。《志》云：元末，里民避兵之处。明改为李台驿。永乐中废。今县城东有新乡驿。

　　获嘉县在府西北一百里。西南至怀庆府修武县五十里。周之修武地。汉置获嘉县，属河内郡。晋属汲郡。后魏因之。后周置修武郡。隋开皇初，废郡，属怀州。十六年，又置殷州于此。大业初，州废，仍属河内郡。隋末，王世充复置殷州。唐武德二年，李厚德逐其殷州刺史，以城来降，仍置殷州。贞观初，州废，以县属怀州。宋因之。明初改今属。县城周三里有奇，编户二十七里。

　　北修武城今县治。后魏末，分修武县置北修武县，以故县为南修武县。后齐省入南修武，复曰修武县。隋开皇四年，移获嘉县治此。唐武德五年，世民击刘黑闼军至获嘉，黑闼弃相州退保州，是也。○齐州城，在县西南二十五里。《志》云：南北朝时，尝侨置齐州于此，城因以名。今亦名齐州村。

　　○同盟山在县东北五里。相传武王伐纣，与诸侯同盟处。

　　○黄河在县南六十里。自武陟县流经县界，又东入新乡县界。

　　清水在县北六里。自辉县流入，又东至新乡县而入卫河。○太白陂，在县西北十里，其上流即吴泽陂也。自修武县流入境，下流入于清水。

　　○茅亭《括地志》：在县东北二十里，周苏忿生之邑也。周桓王与郑赞、茅，襄王又以赞、茅与郑，即此。徐广曰：修武故县有茅亭。○崇宁驿，在县治东南。又县南十里有亢村驿。

　　淇县府北五十里。北至彰德府汤阴县六十里，东至直隶县七十里。汉河内郡朝歌县地。唐、宋时，卫县之鹿台乡也。元初置淇州，又置临淇县为州治，属大名路。至元三年，省临淇县，以淇州属卫辉路。明初，改州为县。今县城周三里有奇，编户二十六里。

　　○朝歌城在县东北。杜佑曰：卫县西二十里有朝歌古城。《括地志》在卫州东北七十二里，即纣所都也。《左传》：齐伐晋，取朝歌。战国时，属魏。秦始皇五年，拔魏朝歌。汉因置朝歌县。隋改曰卫县。今见直隶县。近《志》云：县东二十里有卫县城，康叔所封。又云：今县西南二十里有朝歌寨。

　　临淇城县西北十里。东魏天平初，置临淇县，属林虑郡。北齐废。隋开皇十六年复置，属相州。唐废。元初，复置临淇县，为淇州治，盖因旧名也。《志》云：今彰德府林县南七十里有临淇城。又魏德城，在县东，亦东魏天平二年置，属林虑郡。北齐废。《括地志》：魏德故城，一名晋鄙故城，在卫县西北五十里，即信陵君矫夺晋鄙兵处。

　　○朝阳山在县西十五里。有岩石泉林之胜。又县西南三十里有青岩山。唐天宝末，甄济隐此，安禄山辟之不就。其上有水帘洞。又县西北二十里有灵山，上有黑龙泉。又金牛岭，在县西十五里。

　　○淇水在县西北三十里。《山海经》：淇水出沮洳山。《水经》：淇水出隆虑县西大号山。杜佑曰，出共县之共山，是矣。上流自彰德府汤阴县流入境，又东至大名府县西而入卫河。淇水亦兼清水之名。○阳河，在县西南三里，一名太和泉。自辉县东流，经县界，东入卫河。相传纣斫朝涉之胫于此，亦名斫胫河。

　　肥泉在县东。《水经注》：淇水至朝歌东南，有马沟水出朝歌城北，东南流合美沟水。美沟水出朝歌西北大岭下，东南流与马沟水合，又东南注于淇水，为肥泉。《诗》曰：我思肥泉。《尔雅》：归异出同曰肥。犍为舍人曰：水异出，流行合同为肥。是水异出同归矣。

　　○淇园在县西北，地名礼河社。汉武帝塞瓠子决河，下淇园之竹以为犍。东汉初，寇恂为河内太守，讲武肄射，伐淇园之竹，为矢百余万。章帝建初七年，幸淇园。今废。瓠子河，见直隶开州。○淇门驿，在县城西南，明初置。城西北又有淇县递运所。

　　鹿台在县东北。刘向曰：朝歌城中有鹿台，大三里，高千尺。《志》云：今县之南阳社有鹿台，县东北吴里社有巨桥，皆殷纣积粟处。

