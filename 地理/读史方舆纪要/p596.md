<!-- { "loadSidebar": true } -->
　　○龟峰山县东六十里。山势嵯峨，上有白黑二龙井，即举水之源也。一名龟头山。又县东北三十里有柏子山，《春秋》定四年，吴楚陈于柏举，盖合柏山、举水而名。《元和志》县东南八十里有龟头山，即春秋时之柏举也。岩石洞壑，种种奇胜。唐太宗常驻跸于此。○飞龙山在县北三十里。山势峻耸，如雌雄并立，登之可以望远。有龙井引流，可以溉田。又有五龙山，在县东三十五里，五峰攒聚，蜿蜒如龙，中有兴福寺。

　　什子山县东八十里。有数峰排列，高耸干云。宋端平间，徙县于此，因山为险也。又县东百二十里有九歇山，山势险阻，石径曲折，登者必纡回而上。《志》云：县东南十五里，又有四望山，峻险难登，自上而望，四远皆见。又县东四十三里有白额山，岩高耸，其上如额。

　　木陵山县西北八十里。树木森密，冈陵隐蔽，邑之望山也，上有木陵关。又阴山，在县东北六十三里。萧梁时，尝侨置阴平县于山下。其上有阴平关。《志》云：县西北八十五里有三角山，以三峰峙立也。又有老君山，在县北八十里，峰峦特兀，俗以为老聃隐处。

　　万松岭在县西百里。宋县令张毅夹道植松万株，立亭其中，号万松亭，适当关山往来之路。又春风岭，在县治东，自新息渡淮，道由此岭。新息，今汝宁息县。

　　○举水在县东。源出龟峰山，西北流又折而东，南入黄冈县界，南流注于江。《水经注》：举水出龟头山西北，流经蒙龙城南，又西南径湖陂城，又东南历赤亭下，为赤亭水，南流注于江，谓之举洲，即春秋时之柏举云。今湮。

　　县前河在县治南。源出河南光山县境之黄土关，至县东南，下流入黄冈县之长河，出团风口，入江。《水利考》：县前河汇东北二境之水，恒有暴溢之患。弘治以来，漂溺不时，议者以为开新河，固旧岸，庶几可为永利。又界河，在县北，源出光山县界虎头关，经阴山下之抵枣林，至三家湾而合县前河。又县北七十里有白塔河，县西三十三里有浮桥河，县西七十里有松溪河，流合县西南七十三里之岐亭河，皆汇于县前河。○阎家河，在县东五里，源出河南固始县石门山，下流亦入县前河。又高岸河在县南十里，又南十五里有麻溪河，皆流入县前河。

　　义井河县东百里。源出固始县界，流入黄冈县之巴河，达大江。又义州河，亦在县东百里。《通志》：后周以史宁为东义州刺史，盖治此，有故城。去县八十里，河因以名。下流达于巴河。○沙河，在县西百十里，源出光山县界，流入黄冈县之紫潭。又有东流河在县西百里，亦出光山县，流入界，下流注于紫潭河。《志》云：县西六十里有螺敷潭，下通黄冈县之长河湾，环如螺。又有白果泉，亦曰白果河，在县南三十里，源出罗田县，沿梅家市入县前河。

　　○虎头关县东北七十里，接河南商城县界。宋淳六年，蒙古将史权攻虎头关，拔之，进至黄州。又开庆元年，忽必烈会兵渡淮，趣大胜关，分遣张柔趣虎头关，败宋兵于沙窝，复进破守关兵，关遂陷。今有虎头关巡司。○黄土关，在县北九十里，接光山县界，形势耸峭。宋嘉定十四年，金将仆散安真侵宋，自息州军于七里镇，败宋兵于净居山，追至洪门山，夺栅而进。宋将保关不出，安真分左右军，登山巅下瞰，守关者夺气，遂溃。金人遂南入梅林关，陷麻城，抵大江，黄、蕲相继涂炭。盖关为郡境北门也。又白沙关，亦在县北九十里，西至大胜关六十里，东北至光山县百四十里，与黄土关密迩，峭险壁立，登者委折而上。萧梁置沙州，治白沙关城，领建宁、齐安二郡。正监二年，将军吴子扬与魏将元英战于白沙，败绩。其地遂入魏，魏亦置州于此。后周废州而关仍旧。宋时亦为戍守重地。一云关在黄陂县北三十里，误。

　　大城关县北九十里，接河南罗山县界。宋开庆初，蒙古忽必烈入大城关，宋戍军皆溃，即此。又阴山关，在县东北阴山上，不甚高峻，而横斜盘绕，北望二十里皆见。后魏任城王澄遣长风戍主奇道显，破梁阴山戍。又宋嘉定中，金人破黄土、白沙关，亦由小径犯大城，入关内，趣阴山关，遇宋游兵，径前接战。金人疑有伏，引却。又有修善关，亦曰修善冲，在大城关旁，俱宋戍守处。

　　木陵关在县西北木陵山上，北去河南光山县一百三十里。《元和志》谓之穆陵关，南北代时戍守处。梁普通中，夏侯夔攻平靖、木陵、阴山三关，克之。陈大建中，定州刺史周炅击叛将田祖龙，祖龙使其将高景安军于木陵、阴山，皆为炅所破。唐元和中，鄂岳帅李道固出木陵关讨吴元济。宋嘉定中，金人围光州，犯五关。木陵，即五关之一也。《宋史》：李常奏复五关，略云：虎头关形势最险，两山千仞，一涧冲激。黄土关形势耸峭，白沙关与黄土密迩。木陵关山路峭壁，委折而上。大城关山势不甚高峻，而横斜盘绕。修善关亦在其旁。使诸关之兵据险效死，敌岂能遽入乎？明嘉靖间，道臣熊吉议曰：麻城北接光、汝，山谷盘阻，为四固之区，奸宄凭为窟穴。昔人据地设险，五关为最要。唐李道古乘五关而元济诛，宋李修五关而女真遁，元忽必烈、张柔入五关而鄂州震。昔人谓固江者，以淮而不以江，而守淮之要在五关也。今亦见光山县。

　　长岭关县北百里，北至河南商城县百二十里。嘉靖中，盗起西山九龙湾，议建军营于此。寻革。又有铁壁关，在县西四十里，亦设险处。嘉靖中，议置戍兵，以遏群盗。今为鹅笼山巡司。又有双城镇巡司，在县北百十里。宋《九域志》：县境又有永宁镇。

　　黑石寨县西北八十里，亦抵光山县界，其相近者，有康寨，下有包家庄。又台山寨，在县西百里。宋开庆初，蒙古忽必烈侵宋淮西，命董文炳取台山寨。《元史》：郑鼎从世祖南侵，初破大城关，继攻台山寨。是也。东馆驿在县东，今废。又县西三十里有中馆驿，西七十里有西馆驿。

　　黄陂县府西二百四十里。南至汉阳府九十里，西北至德安府孝感县百里。汉邾县地。后汉末，刘表以地当江汉之口，惧吴侵轶，使黄祖于此筑城镇遏，因名黄城镇。晋、宋因之。高齐于镇置黄陂县及南司州。后周改曰黄州。隋初因之。大业初，移州治黄冈，改曰永安郡，县属焉。唐武德三年，置南司州。七年，州废，仍属黄州。宋端平中，移治鄂州青山矶。元复旧治。今城周七里有奇，编户四十六里。

　　○黄城今县治。陈大建五年，伐齐，克黄城，以为司州，治安昌郡，即此。后周改黄州。隋开皇初，以安昌郡省入。县西一十三里有石阳城，亦名石梵。汉建安十五年，曹操使夏侯尚、文聘围江陵，又遣聘别屯沔口，止石梵，自当一队，为江夏太守。其后孙权以五万众围聘于石阳，不克而还。石梵，盖与沔口相近也。《县志》云：在县北十五里。又吴主权嘉禾三年，陆逊自襄阳引退，潜遣别将击江夏、新市、安陆、石阳，斩获而还。沈约曰：江夏曲陵县本名石阳，晋武帝太康元年，改曰曲陵。刘宋孝建初，改属安陆郡。太始六年，并入安陆县。梁元帝都江陵，魏人来侵，梁使王琛于魏，至石梵未见魏军，以告魏兵至者为妄，即石阳也。《元和志》：石阳城，一名西城。刘句曰：后周于古黄城西四十里独家村置黄陂县。唐初，置南司州治此。今亦曰南司州城。近《志》云南司州城在县北，误也。或曰：今县城，唐贞观初所徙。《邑志》云：县旧无城宇，唐宋以来，迁徙不一矣。

　　武城在县东南。亦谓之武口城。《水经注》：武水南至武城，入大江。吴旧屯所在，荆州界尽此。齐永元末，萧衍自襄阳攻郢城，东昏侯使吴子阳赴救，子阳自巴口进军武口。又梁湘东王绎发兵江陵，声言援台城，军于郢州之武城，淹留不进，即此。又有渔湖城，与武口相近，吴子阳军武口，萧衍命军主梁天惠等屯渔湖城，唐修期等屯白阳垒，夹岸待之，是也。又县东南十五里有冶城，相传梁武帝举兵东下，将攻郢城，修战守之具于此。

　　滠口城在县南四十里。《水经注》：江水径鲁山南，左得湖口水，又东合沟口水。胡氏云：滠口在武口之上，对岸即夏浦。陈大建五年，郢州刺史李综克齐滠口城。唐天复三年，杨行密遣将李神福围鄂州，州帅杜洪求救于朱全忠，全忠遣兵屯滠口，为洪声援是也。

　　○横山县北二十里。山势突兀，断石为堑，横立如障。又北十里为伏马山，高岩崔嵬，石磴萦绕，马不能进。○木兰山，县北七十里黄冈。有木兰县，盖以此山名。又北三十里有金鼓山，丹崖壁立，秀拔云表。又北十里为小尖山。又十里为嵯峨山，皆以高秀而名。又县东一里为鲁台山，下有鲁台潭，其深莫测。

　　甘露山县东十五里。峰峦叠出，林木郁然，相传旧有甘露降此。又东十五里有大阳山，峰高地迥，日出照曜，因名。○大陂山，在县东北三十里。下有大陂，溉田百顷，或谓之九十三里陂。正德中，刘六等啸聚于此。

　　○大江县西南六十里。自武昌府江夏县流经县境，又东接黄冈县界。

　　滠河县西南四十里。亦曰滠口，滠水入江处也。自德安府安陆县流入境，又经汉阳府之废滠阳城北，东南流为滠口。县北十五里有石港河，发源县西北八十里广山，下流合滠河，又达沙口入江。又有县前河，在县治南一里，上接滠河，春夏水涨，武湖、石子湖之水泛溢入焉，往往为害。下流亦通沙河口入江。《郡志》：滠河在县西南二百里。《一统志》又云在县东北二百里，源出河南罗山县南，流入大城潭。似误。○草埠潭河，在县东北三十里，自安陆县流入界，至三十六湾合流而达于沙口。又有龙骧河在县南七十里。《志》云：以晋龙骧将军王尝屯此而名。

　　武湖县东南二十五里。相传黄祖习战阅武处，亦名黄汉湖。《水经注》：武口水上承安陆之延头，南至武城入江，其入江处亦谓之武口云。宋开庆初，蒙古忽必烈侵宋，取道黄陂，登香炉山，俯瞰大江，江之北曰武湖，湖之东曰阳逻堡，遂自阳逻济师是也。香炉山，见汉阳县。○加湖，一作茄湖，在县西南。萧齐末，萧衍初举兵攻郢，王茂等军九里败郢城兵。曹景宗遂据石桥浦，连军相续，下至加湖，既而东昏侯遣吴子阳驰救，子阳自武口进军加湖，去郢三十里，傍山带水，筑垒自固。衍使王茂等乘水涨以舟师袭加湖，大破之。胡氏曰：加湖在江夏滠阳县界，湖水自北南注于江。今湮。

