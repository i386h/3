<!-- { "loadSidebar": true } -->
　　孟门山在县东南二十里。山势绵延，与吉州孟门山参差相接。《志》云：山当黄河中流，有石扼束，俗谓之石。相传即《禹贡》凿石导流处也。○盘古山，在县东南百二十里。山势纡回，翼带河滨。

　　○黄河在县东八十里。其上流自榆林卫而南流，经葭州、绥德二州之境，又南历青涧、延川及延长县而入县境，与山西平阳府吉州分界，又南流入同州韩城县界，府境东面之险也。详见大川黄河及川渎异同。

　　银川水在县西南十里。流绕县城，又东注于黄河。又汾川水，在县北八十里，自甘泉县流入境。又泽径河，在县北百里。俱流入于黄河。

　　丹阳川在县西南。蒲川水自州洛川县来，流入丹阳川。川口有赤石，因曰赤石川。又库川，在县西北二十里。川南为汉，北为蕃。蕃汉人于此缔香火。蕃人谓香火为库也。其下流，俱注于黄河。○玉莲池，在县北。《志》云：池广数千顷，为一方之胜。今湮。

　　○乌仁关在县东八十里。下临黄河岸，与山西吉州对境。《唐志》：丹州有乌仁关。《一统志》云：金置，元废。误也。

　　延川县府东北二百里。东至山西永和县百里，北至青涧县五十里。亦汉肤施县地。西魏置文安县，兼置文安郡。隋开皇初，郡废，改县为延川，取界内吐延川为名，属延州。唐因之。今县城周四里，编户九里。

　　○义门城在县西。唐武德二年，置义门县，兼置南平州治焉。四年，州县俱并入延川。

　　○青眉山在县西北六十里。后魏时，有土蕃青眉族居此，因名。又西北二十里，有玉皇山。《志》云：县西一里有西山，旧为烽火之所。

　　禅梯岭在县西南。嘉靖三十年，抚臣张珩言，保安县石门镇、甘泉县野猪峡与延川县禅梯岭，俱为套寇深入之路，比他镇为独重，可各筑一城守之。是也。

　　○黄河在县东四十五里。自清涧县流入境，又南入延长县界。《志》云：县东北六十里有漩窝渡。又有延水关渡，在县东南七十里。清水渡，在县东南八十里。皆黄河津济处。

　　吐延川在城北。一名哥基川。胡语亦谓之濯筋水。《寰宇记》：吐延川与骨胡川，俱自绥德来，流入于黄河。

　　青涧水在县东城下。自清涧县流入，又东北流入于吐延川。《志》云：县东北有柏岔沟、五龙川，县西有王家沟、唐家坌沟，县南有王林沟、沙泉沟，县北有土谷坌沟、滔水川，县西北有紫沟及社树平沟，俱流入于延川。○石油井，在县北九十里。井出石油，六月取之涂疮疾，即愈。旧《志》：高奴县出脂水。是也。或谓之石液云。

　　○永和关县东北四十里。宋置关于此。路通绥德，前据山险，下临黄河，西戎尝盘据其间，为戍守要地。县北又有顺安、白草等寨，俱宋景中置。元符二年，废。○文安驿，在县西五十里，为延绥往来之通道。

　　延长县府东百五十里。东至山西大宁县百里，西北至延川县五十里。本肤施县地。西魏置广安县。隋改延安县，属延州。唐初，置北连州于此。贞观二年，州废，县仍属延州。广德二年，改为延长县。今县城周四里有奇，编户十里。

　　○义乡城在县西南。西魏置义乡县。隋大业中，废入延安县。唐初，复置，又析置齐明县，俱属北连州。贞观二年，俱废入延安县。

　　○屏山在县治南。以形似名。下有翟水，水面出油，可以燃灯。又氵敕玉岩，在县治东轩豁，可容百人。泉出如练，流入城东鸳鸯渚，谓之城东河。

　　九连山在县西十五里。山有九峰，相连不断。又高奴山，在县北二十里。上有古寨。○独战山，在县东北六十里。其山险峻，一人拒守，可以当千。有交口川绕其下。又髑髅山，在县东六十里。相传古战斗之所。下有川，经独战山东，入黄河。

　　○黄河在县东三十五里。自延川县流入，与山西永和县接界，又南入宜川县界。县境之水，俱流入焉。○延水，在县南。自肤施县东流经县界，又南入于河。

　　○甘谷驿在县西七十里。东至府城，此为中道。《通志》作于谷驿。

　　青涧县府东北二百三十五里。北至绥德州百二十里。本名宽州垒。宋康定初，种世衡以垒当寇冲，右可固延安之势，左可致河东之粟，北可图银夏之旧，请即废垒筑之。城成，赐名青涧。金大定二十二年，升为县，属绥德州。元因之。明嘉靖四十一年，改今属。县城周三里，编户十里。

　　○绥平废县县西百里。本宋之绥平寨。宣和末置。李显忠初仕金，破红巾寇乞即罗义于绥平，是也。金末置为县。元省入怀宁。○怀宁废县，县北七十里，本宋之怀宁寨。金初因之，寻置为县。元以绥平县省入，寻又省入青涧县。

　　○草坞山在县城北。又城西有笔架山，县凭以为固。○官山，在县北五十里。万山旋绕，二川萦流，通往来官道。又吐谷岭，在县北二十里，高险为县之望。

　　○黄河在县东百里。自绥德州流经此，有郭宗渡为津济处。又南入延川县境。

　　无定河县东北八十里。自绥德州流入境，又东南流入黄河。○青涧河，在县城西。自安定县流入境，又东南流入延川县，流合吐延川入于黄河。

　　东河在县城东。发源县北官山苜蓿岭。又县西有西河，发源烽台川，俱流注于青涧河。宋种世衡城青涧，开营田二千顷，资东西二河为灌溉云。

　　石井在县治西。宋种世衡所凿。世衡城青涧，处险无泉，凿地十五丈，遇石。世衡命屑石一畚，酬百金，卒得泉。明正德间，边患告急。县令赵辂恐石井不足用，更凿一井，引东河水，自城下穿入。今谓之新井。

　　○永平寨县西七十里。宋置。《宋志》：县东七十里为永宁关。○石嘴岔驿，县北七十里。路通绥德。《通志》：县东南有奢延驿。

　　附见：

　　延安卫在府城内。洪武二年建，辖千户所五。又塞门守御百户所，在安塞县北百五十里，洪武十二年建。安定守御百户所，在安定县治北，洪武二年建。保安守御百户所，在保安县治南，洪武十二年建。俱属延安卫。

　　州府南百八十里。南至西安府耀州三百九十里，西至庆阳府宁州二百十里，西北至庆阳府三百三十里。

　　春秋时白翟地。秦属上郡。汉为上郡及左冯翊地。后汉亦属上郡。三国魏虚其地。晋因之。后魏置东秦州，后为北华州。西魏改为敷州。隋初因之。大业三年，改为城郡。寻又改上郡。唐初改为州贞观二年，置都督府，寻又改为大都督府。天宝初，曰洛交郡。乾元初，复为州。建中初，坊节度治于此，亦曰渭北节度。中和三年，改为保大军。宋仍曰州亦曰洛交郡保大军。庆历初，置康定军于此。金亦曰州复改置保大军。元仍旧以州治洛交县省入，属延安路。明因之，仍曰州编户五十一里，领县三。今仍曰州。

　　州接壤延绥，藩屏三辅，为渭北之襟要。唐乾元以后，尝置重兵于此，与、宁、泾、原诸镇相为唇齿。宋范仲淹曰：延密迩灵夏，为西羌必繇之地。因请建州城，为康定军，增筑堡寨，备御始密。南宋初，金人尝自山西乘冰渡河，陷延，然后南破潼关，残毁三辅。州当南北之冲，亦关中之重地也。

　　○洛交废县今州治。本汉雕阴县地。西魏为三川县地。隋开皇三年，析置洛交县为敷州治。唐、宋皆因之。元废。今州有内城，周二里余，外城周十里余。皆因故址修筑。

　　三川城州南六十里。苻秦置长城县。西魏改为三川县。唐因之。宋废为三川镇。今为三川驿。又利仁废县，亦在州南。后魏置。西魏省入三川县。○直罗城，在州西百二十里。《志》云：以城枕罗水而名。后魏筑城于此。唐武德三年，分三川洛交置直罗县，属州。宋因之。元废。又有直罗关，路通环庆，唐太宗征突厥所开也。今设直罗巡司。

　　长城州西南四里。战国时，秦魏分界处。《寰宇记》云秦蒙恬所筑，误也。又高奴城，今延安府之金明城也。孔颖达云：高奴在州境。《寰宇记》云在州东五里，似未可据。

　　○龟山在州城西。城南四里又有樱桃山，上多樱桃树。又有梅柯岭，在州西北三里。旧时岭有古梅。又大回岭，在州南十里。登之可以回望州城，因名。○寿峰山，在州南百二十里，南接耀州同官县境。

　　马尾崖州南百二十里。高数十丈，岩畔水流，遥望如马尾，因名。或云，即马翅谷也。宋绍兴中，李永奇谋南归。金人贼杀之于此。

　　苇谷在州南三十里。谷中多葭苇。其水东南流，合于三川水。一名圣佛谷。又州西北百里有破罗谷。其水为罗水，东合于苇谷水。

　　○洛水在城东。自甘泉县流入境，至城下，水流冲激，州城数被其患。唐麟德二年，州大水，坏居人庐舍，即洛水也。又南为三川水，流入洛川县界。○三川水，在州南六十里。庆阳府之华池水、黑水流经此，会于洛水，因名。西魏时，置三川县以此，亦谓之洛交水。

　　江家川在州西百三十里。又有余乐川，俱经废直罗县界，东南流入于洛水。

　　○龙益镇州西百四十里。今置驿于此。自镇而东，为州西七十里之北村驿，自镇而南六十里，为庆阳府合水县境之邵庄驿。《通志》：今州治西南有城驿。又州西七十里有张村驿。

　　洛川县州东六十里。东至宜川县百二十里。汉县地，属左冯翊。后魏为敷城县地。后周置洛川县，属敷州。隋因之。今县城二里有奇，编户六十里。

　　○城废县在县东南七十里。本汉县。后汉废。东晋时，苻秦置敷城县。姚襄遣其从兄兰略地敷城，是也。亦谓之敷陆。大元十二年，秦苻纂与后秦相持，自泾阳退屯敷陆。即此。后魏仍为敷城县。魏主焘神三年，夏主赫连定攻魏城，后又兼置敷城郡。隋初，郡废。大业初，改曰城。唐属坊州。唐末，李茂贞置翟州于此。朱梁开平三年，翟州降于朱全忠，改为禧州。宋废州，以县属州。金因之。元省入洛川县。今县南百二十里，有城巡司。县亦有城驿。

　　定阳城在县北。汉为定阳县，属上郡。应劭曰：在定水之阳，因名。后汉仍为上郡属县。魏废。苻秦时，复置定阳县。晋义熙六年，夏王勃勃遣兵拔后秦之定阳，是也。后魏敷城郡领定阳县。胡氏曰：废县在城县界。

　　○雄儿山县东五十里。又东二十里为圣公山，皆昔时据险拒贼处。又有黄龙山，在县南百三十里。

　　烂柯山县东北七十里。山有黄梁水出焉，西南流入洛。○界头山，县东南百五十里。与同州澄城县分界，因名。

