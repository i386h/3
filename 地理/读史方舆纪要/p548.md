<!-- { "loadSidebar": true } -->
　　○桂溪县西南三十里。自忠州垫江县流入界，两岸多桂，因名。下流经万县境，入于大江。又蟠龙溪，在县南三十里。源出蟠龙山，下流合于桂溪。

　　○牛头寨在县西二十里赤牛山上。亦名赤牛城。宋淳二年筑，周三百六十步，敌楼百四十三座，四隅有门，盖戍守之处。

　　峡石市县东五十里。其北有书院峡，市因以名。峡中又有夫子崖、子贡坝，皆传讹也。《志》云：县有太平驿。嘉靖三十六年，自定远改属此。

　　新宁县府西北六百四十里。西至广安州大竹县二百二十里，北至达州百八十里。汉宕渠县地。梁置新安县，并置新安郡。西魏郡、县俱改曰新宁。隋初郡废，并县入三冈县。唐武德二年，复置新宁县，属通州。太和三年，改属开州。明年，还属通州。宋属达州。元因之。明洪武四年，省入梁山县。十四年，复置县，改今属。城周二里有奇，编户七里。县今省。

　　○三冈废县县西北五十里。梁置，属新安郡。西魏属新宁郡。隋属通州。唐因之。宝历元年，废。大中五年，复置。宋属达州。熙宁三年，省入新宁县。又新宁废城，在县西南十七里，故县治此。唐贞观八年，移治ク城，即今治也。ク，或作淙，误。

　　○七峰山县北五里。一峰突起，分为七支，秀列如戟。《志》云：县治西有屏山，迤逦近城，平顶方麓，为邑巨镇，俗名卧牛山。近《志》：开江之源，盖出于此。○峨城山，在县西三十里。相传汉樊哙尝筑城驻兵于上，遗址犹存。

　　鸡足山县东二十里。逶迤绵亘，麓分五支，如鸡距然。亦曰鸡山。《唐志》：鸡山接蓬、果二州界。大中五年，蓬果群盗依阻鸡山，寇掠三川，果州刺史王贽弘讨平之。三川，谓东、西两川及山南西道也。其相连者曰八面山。山形秀整，望之八面皆方，因名。○五诰山，在县南五十里。五峰相连，如诰轴然。又南有百节山，峰峦绵延，分为百节。《志》云：县南五十里又有联珠峡，以众山夹峙而名。又县西四十里有七里峡，境内诸水多出于此。

　　○开江在县东。县境山溪诸水，多汇流于此。又东入开县界，谓之开江。《志》云：今县治西有澄清河，即开江之上游也。

　　建始县府南五百里。西南至湖广施州卫二百十里。汉巫县地。晋泰始初，置建始县，属建平郡。太康初省，寻复置。刘宋初，废。齐、梁时复置。后周置业州及军屯郡。隋开皇初，郡废。大业初，州废，县属清江郡。义宁二年，复置业州。唐初因之。贞观八年，州废，县属施州。宋、元因之。明初改今属。城周三里有奇，编户五里。

　　○连珠山县西十里。五峰相连，如贯珠然。又县西五十里有石乳山。山石层叠，多生石乳。《志》云：县在万山中，多产麸金，而产于石乳山者为最。○禄山，在县东二十里。《志》云：山多禽兽，洞蛮恃为廪禄，因名。又东十里有州基山，相传业州旧基也。

　　○清江县南一百五十里。自施州卫东北流经县界，又东北出湖广宜都县界，入大江县境，诸小川皆流合焉。

　　○野厢关县南百三十里。旧为戍守处。《志》云：县西有石乳关，县东南又有建阳关。○连天寨，在县境。宋置，今废。又县有枝陇驿，今革。

　　附见：

　　瞿唐卫在府治东北。明洪武四年，建瞿唐守御千户所。十二年，改为卫，属湖广都司。

　　达州府西北八百里。西至顺庆府蓬州四百二十里，西北至保宁府巴州三百里，东北至陕西兴安州一千一百里，北至陕西洋县四百三十里。

　　古巴国地。秦属巴郡。两汉因之。晋蜀巴西郡。宋属巴渠郡。齐因之。梁置东关郡，兼置万州杜佑曰：以州内地万余顷而名。西魏改曰通州以居四达之路而名。隋初，郡废，仍曰通州。大业初，曰通川郡。唐初，复为通州三年，置总管府。七年，改都督府。贞观五年，府废。天宝初，曰通川郡。乾元初，复故。宋乾德三年，改为达州亦曰通川郡。元因之。明洪武九年，以州治通川县省入，又改州为县。正德九年，复升为州编户十三里，领县二。今仍为达州。

　　州联络金、房，翼带汉、沔，西出渠、阆，东下夔、巫，地形四通，土田饶沃，峡右之名郡，沔南之奥区也。

　　○通川废县今州治。汉宕渠县地。后汉为宣汉县地。刘宋置始兴县，属巴渠郡。齐因之。梁曰石城县，置东关郡，兼置万州治焉。西魏为通州治。隋初郡废，又改县曰通川。唐、宋以后，皆为州郡治。明初省。《一统志》云：通川故县在州西二十里，后移今治。似误。《城邑考》：州旧有土城，成化初，始砖石。正德初，增修。城周四里有奇，门五。

　　石鼓废县州东北百五十里。或曰，刘宋所置始安县也，属巴渠郡。齐因之。梁曰石鼓县。西魏置迁州治焉。后周废州，置临清郡。隋开皇初，郡废，县属通州。唐因之。宝历初省。大中元年，复置。宋初因之。熙宁七年省。又阆英废县，《志》云：在废石鼓县西二十里。《新唐书》：天宝九载置，属通川郡。宋乾德三年省。○巴渠废县，《志》云：在州东二百三十八里。《新唐书》：永泰元年，析石鼓置巴渠县，属通州。太和三年，改隶开州。明年，复旧。宋属达州。元省。

　　永穆废县州西百里。汉宕渠县地。梁置永康县，并置万荣郡。后周因之。天和初，郡民反，攻围郡城，遏绝山路。辛昂募兵讨平之。隋开皇初，郡废，县属巴州。十八年，改曰永穆。唐武德二年，置万州于此。贞观初，州废，县属通州。宗因之，改为永睦县。元省。○太平废县，在县西南。刘句曰：唐武德初，割永穆县地，置太平、恒丰二县，属万州。贞观初，州废，二县皆省入永穆。又思来废县，在州北。唐武德二年，析通川县置，属通州。贞观元年，复废。

　　○凤凰山州西北五里。高耸舒展，形如飞凤，掩映城郭，有梧桐坪、宝芝洞诸胜。又翠屏山在州治南，亦名真武山，以上有真武庙也。又州西北五里有龙爪山，圆耸悬绝，如龙擎珠。

　　石城山州西三十里。四面峭绝，惟西南一径可登。梁石城县以此名。或谓之铁山，以石色如铁也。《志》云：州西二十里又有铁山。又铜钵山，亦在州西三十里，石壁圆峙，三面封固，惟南一径可通。《志》云：州西四十里有金华山，与石城山相接，亦境内之名山也。○北岩，在州西五里。岩壁耸峭，下有平池。又州西北五里有垂虹岩，以水自岩而下，如垂虹也。又龙洞，在州东南五十里。高数丈，内有重门复洞，相传龙窟其中。

　　○渠江州东三十五里。源出太平县之万顷池，西南流入州界，经废石鼓县而南，合群川之水，经州西南入广安州渠县界，会于巴江。有南昌滩，在州南江中。○明月潭，在州东七里；又有黑潭，在州之安居镇，俱有灌溉之利。

　　○铁山关州西三十里。以铁山而名。旧为戍守处。○龙船关，在州西北。《志》云：州境山溪绵亘，其西北尤为险僻。正德中，为盗贼渊薮。嘉靖初，以次讨平。因即其险阻增置龙船诸关，与巴州黄城诸关相为形援。

　　东乡县州东百二十里。汉宣汉县地。刘宋属巴渠郡。梁置东乡县。西魏置石州治此。后周废州，置三巴郡。隋开皇初，郡废，县属通州。唐武德三年，置南石州。八年，州废，仍属通州。宋属达州。元省。明正德九年，复置。今县城周二里有奇，编户五里。

　　○宣汉废县县东北八十里。《巴汉记》：后汉桓帝分宕渠东界，置宣汉县，仍属巴郡。晋初省。惠帝复置，属宕渠郡。刘宋属巴渠郡。齐梁因之。西魏置井州及永昌郡。隋开皇三年，郡废。五年，州废，县属通州。唐武德初，置南井州。贞观初，州废，仍属通州。刘句曰：县旧治和昌城，贞观元年徙治新安城，诸城皆萧梁时所置也。宋仍曰宣汉县。乾德五年，废。○下蒲废县，在县西，刘宋置，属巴渠郡。齐梁因之。后周废。唐武德三年，析东乡县，置下蒲、昌乐二县，属南石州。八年，省昌乐入石鼓，下蒲入东乡。昌乐废县盖在下蒲西北。

　　东关废县县东百里。刘宋置，属巴渠郡。齐梁因之。后周废。唐武德元年，析宣汉县地，置东关县，属南井州。贞观初，仍省入宣汉县。

　　○印石山在县治西，以山形方整而名。又西有鼓楼山，峰峦层叠，形如鼓楼。

　　○长乐河在县南。其源为白龙、赤甲二泉，会而为河，下流达于渠江。

　　○深溪关《志》云：在县东北八百里。路出陕西兴安州。又高桥关在县东四百里。石门关在县东十五里。又县西北二百里有马渡关，北六百里有盐场关。

　　太平县州东北二百里。本东乡县地。正德十年，割东乡之太平里置县。旧土城周二里有奇，今圮。编户二里。

　　○明通废县县东北二百里。五代时为通明巡院。宋初因之。绍兴中，改置通明县，属达州。元废。今为明通巡司。

　　○天马山在县治东。山势高骞，如天马然。又县北有峡口山，相近者曰城口山。○八台山，在县北百里，山有八峰，顶皆高平。

　　高眉山县南百五十里。山高而长，两峰相对，状若列眉。《志》云，县东百十里有银盘山，又县西三百里有三盘山，皆以形似名。○三条岭，在县治北二里，县北十里又有火岩岭。《志》云，县东北旧明通乡有明通井，峡内有十穴，皆产嘉鱼。

　　○后江县北二百里。《志》云：源出陕西兴安州万山中，下流汇于万顷池。

　　万顷池县东北八十里。相传为楚春申君故居。旁有平田万顷，邻邑之水多源于此。《通释》：万顷池洒流有四，三入于夔，一入于渠。是也。○龙潭，《名胜志》：在县东七里，群峰环拱，有七十二浦、四十八渚，汇而为潭，广逾百亩，其深叵测。

　　○蓝津关在县东北。《志》云：县境又有吊累关、铁炉关。

　　◇重庆府东至夔州府一千一百里，南至遵义府六百九十里，西南至泸州五百七十里，北至顺庆府四百八十里。自府治至布政司九百五十里，至江南江宁府六千五百里，至京师八千七百里。

