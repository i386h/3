<!-- { "loadSidebar": true } -->
　　莲花塘县南三里。其相接者有蛟精潭，储水以通灌溉。又黄花塘，在县西北五里，亦储水溉田处也。○南北堰，《志》云：去城皆三里，灌田二千余顷。

　　○白石镇在县南白石潭上。有巡司，亦曰白石氵祭巡司。又千秋峡巡司，在县东北十里银江滨。○大龙驿，在县东，明初置。

　　阳朔县府南百四十里，东至平乐府八十里，西至永福县七十里。本始安县地。隋开皇十年，析置阳朔县，属桂州。今县城临江倚山，周十余里；编户十三里。

　　○归义废县县西十五里。唐武德四年，析始安、阳朔县地置，属桂州。贞观初省。今为归利乡。又县南二十里白面村山下有乐州古城，《志》云：唐武德四年置乐州，盖治于此。

　　○阳朔山在县治北。县以此名。其相近者曰都利山，县之主山也。《志》云：县理在都利山下。《水经注》漓水南经都利山，即此。出香草，亦曰都荔。又鉴山，在县治西南，亦曰西山，城环其上。○龙头山，在县治东北，高百丈。又县东三里有卓笔山，濒河一峰，尖秀如笔。其在县西者又有膏泽峰，以将雨则云起也。《志》云：峰在县西一里，其下有珠明、豹隐等洞，洞有三，亦名棋盘洞。

　　寨山县西十五里。《志》云：五代时，湖南马氏常置戍于山下，因名。其地即归义县故址。傍有碧莲峰，峰峦重叠，如莲花然。相传县治旧在其下，亦名连碧峰。相近者又有乳洞，中多乳石，下为观源溪。○大天马山，在县西十五里。其相接者曰威南山，《志》云：山下有晋威南将军薛墓，因名。又西里许曰塘山，下有涌泉，潴流为渊。群山间又有读书岩及金鸡洞，洞中有小江，石如鳞甲，一名白龙洞。《志》云：皆在县西十五里。

　　东人山县东南二十里。石形如人东向，其下有三十六洞，南北纵横三十里。又县西七里有西人山，与此山相对。○? 瓷剑谙囟鲜謇铮叱鲋谏健?又有白鹤山，在县东南五里滨江，其形如鸟舒翅而名，亦曰鸟山。又云翁山，在县南，耸秀特立，群峰罗列，若其子孙，因名，亦曰秀峰。县南三十里又有古罗山，亦名都乐山，高数百丈，顶有池。

　　画山县北五十里。九峰屹立，丹崖苍壁，望之如绘。其相近者曰宝山，有瀑布飞流，下注桂江。《志》云：画山北有绣山，与临桂接界，舟入阳朔，必先经此。又石银山，在县北四十里，左右层峦峭拔，山色如银。○云源山，在县西北七十里，广数百里，阳朔群山之发轫也。又抱子山，在县东北七十里，亦曰宝子山，接湖广道州界。

　　东岭县东五十里。一名提头岭，为昭、贺、全、永必经之地。又东明岩，在县东十里，有栈道通平乐。○甘岩，在县北七十里漓江旁，一名官岩。又翠屏岩，在县西四十里，岩高而明，石门三五，俯望若屏。其相近者曰龙隐岩，泉石甚胜。又独秀岩，在县南十里，有南北二岩。又南十里曰广福岩，中弘敞，为县境岩洞之冠，俗名罗汉洞。

　　○漓江在县治南。自临桂县流入境，又南流入平乐府界，亦曰桂水。《志》云：县西北五里有东晖水，县东南三里有双月溪，俱流达于桂江。

　　西溪县西一里。源出县西北云源山，曲折流达明珠洞前，入于桂江。又兴平水，在县东北三十里。《志》云：源出抱子山，南流入桂江，其北流入道州界，合群川入于沱水。○东石渠，《志》云：在县东狮子山下，两崖天成，深丈余。又有通井，在县东练旗山下，泉脉通江，至春水辄涌沸，有灌溉之利。

　　灵陂县西北七十里。雷雨所成，涌水成江，潴以溉田。其相近者又有神陂，为众水聚流处，亦灌溉所资也。又清渌陂，在县西十五里，亦曰清渌塘，溉田甚广。《志》云：县西群山环列，溪涧萦流，潴而为塘，其得名者以数十计。○飞泉，在县西五十里。泉涌山腰，悬石百级，飞注而下，如挂银河，下流入于桂江。

　　○榕树关县西二里。《志》云：县有石柜关，洪武三十年建，今废。○伏荔镇，在县东南十五里，有巡司，其南为伏荔渡。又白竹寨，在县西二十五里，亦有巡司戍守。

　　金宝堡在县南。《志》云：县南有庄头、鬼子、金宝顶诸巢，逼近府江，犭犭童出没处也。隆庆五年，平其地，设金宝、大水田二堡戍守。万历初，贼首廖金滥等作乱，围大水田堡，永福贼皆应之。二年，抚臣郭应聘谋击之，檄诸道兵会金宝顶，大破碎江、古隘、岩塘、凉境、庙门、犭山诸巢，诛廖金滥等，于是置戍于金宝顶、遇龙、翠屏、伞山诸堡，以为保固之计。

　　古祚驿在城北龙头山下。旧在县北十五里，正统二年移于此。《志》云：唐初置归义县，有新林驿，后废。今呼其地为驿头街。又葡萄驿，在县北，明洪武二年立，正统间废。今呼其地为葡萄墟。《舆程记》：桂林府水行八十里为南亭驿，又南三十里为古祚驿，自古祚而南八十里为昭潭驿，入平乐府界。

　　白面村县东南二十里。《志》云：村南至平乐府城四十里，为往来径道。村南有白面渡，漓江所经也。又广化村，在县东七里，有广化渡。又县东南十五里有香顶渡，北十五里有五龙渡，俱四出之津要。

　　全州府东北二百五十里。东北至湖广永州府二百五十里，西北至湖广宝庆府三百七十里，南至平乐府三百三十里。

　　春秋时楚地。秦属长沙郡。汉属零陵郡。后汉、晋、宋、齐以后皆因之。隋属永州，大业初仍属零陵郡。唐亦属永州。五代晋天福四年，湖南奏置全州。周广顺二年，属于南唐。宋仍曰全州。元为全州路。明初，改路为府。洪武九年，复降为州，以州治清湘县省入，隶湖广永州府。二十八年，改今属编户八十九里，领县一。今因之。

　　州北连永、邵，南蔽桂林，舟车络绎，号为孔道。从来有事粤西者，必争全州五代周广顺二年，南唐取湖南，时桂州为南汉所取，唐主命知全州张峦兼桂州招讨使以图之，既而复命将侯训自吉州路趋全州，与张峦合兵攻桂州，不克。盖界壤相错，门户所寄也。

　　○清湘废县今州治。本汉洮阳县地，属零陵郡。隋开皇十年，改置湘源县，属永州。其治在州西七里，地名柘桥。唐亦曰湘源县，仍属永州。五代晋天福中，马希范奏改县曰清湘。后周显德三年，徙县入郭内。宋因之。明初省。《城邑考》：今州城，宋末始筑，植土为城。元至正十四年改筑，北据山麓，南瞰湘江。明年，以砖石。明洪武元年增修，嘉靖二十二年又复营治。有门五，城周五里有奇。

　　洮阳废县州东北三十五里。汉置县，以洮水经其南而名。如淳曰：洮，音韬。后汉仍属零陵郡。晋因之。刘宋永初中，以继母舅萧卓为洮阳令。元嘉三十年，宗悫以功封洮阳侯，即此。齐、梁亦属零陵郡。开皇中，并入湘源县。

　　零陵废县州北三十里。汉置零陵县，零陵郡治于此。后汉因之。延熹八年，桂阳贼攻零陵，零陵下湿，编木为城，太守陈球固守，贼激流灌城，球于城内因池势反决水淹贼，贼退走，即此。建安中，孙吴移郡治泉陵，零陵县属焉。晋以后因之。或谓此为小零陵，对零陵郡而言也。《隋志》：小零陵县，开皇十年废入湘源。刘句曰故城在湘源县南七十八里，似误。今其地名梅潭，故时城堑犹存。泉陵，见湖广永州府。

　　○湘山州西一里。峰峦蓊郁，岩洞幽深，泉石秀异，登其巅尽一州之胜。又柳山，在州北二里，郡之主山也。旧名北山。宋雍熙中，柳开为守，尝筑室读书于此，因名。山之南又有凤凰山。○三华山，在州南三里。顶有三峰，形如华盖，湘江绕出其背。《志》云：州东一里有隆城山，有古颓垣如城堑状。又钵盂山，在城东北隅。山形完整，正统中改名曰完山。

　　覆釜山州西八十二里，跨湖广新宁县界。峭险峻绝，凌逼霄汉，一名朝山。有七十二峰，其名者曰大、小覆釜，峰顶皆有石如覆釜，岩壑泉石层叠环绕。又州西四十里有屋柱岭，山脉与覆釜相接，高耸迥出天表。○文山，在州北五十里，洮水出其下。又黄华山，在州东北八十里。《郡国志》以为黄山横亘如榜，一名猎山。《志》云：州南二十里又有笔架山，以三山秀拔而名。

　　狮子岩州西四里。即湘山之支峰也。石径窄狭，中高广，可容数百人。又西十里有龙隐岩，一名龙云岩，岩室虚敞，地名石燕冈。○龙岩，在州北十五里，虚明深窈，有飞泉百余丈，萦纡如练，一名漱玉岩。

　　○湘水州城南一里。自兴安县海阳山北流，合越城峤水，至州境，挟洮、灌二水入湖广东安县界。详湖广大川湘水。

　　洮水州西十里。源出文山。《志》云：山下出泉，喷激有声，因名。《水经注》：洮水出洮阳县西南，东流径其县南，又东注于湘水。汉高祖十二年，英布军败走江南，高祖令别将追破布军于洮水南北。旧说以为此洮水，或以为今江南溧阳县之洮湖也。

　　灌水在州南二里，地名小村口。源出平乐府贺县界，东北流经灌阳县境，入州界。州西五里又有罗水，出西境罗氏山，东流经州南。俱入于湘水。《志》云：州东北门曰合江门，其对岸有山巍然，名钵盂山，即罗、灌二水入湘处。○宜湘水，在州西北九十里。群山之水皆汇于此，东流三十里入湘水。又钟乐水，出州西百里之钟石山，东流六十里入湘水。

　　○黄沙关州东北七十五里。道出永州府，关下有黄沙渡。又寨墟关，在州西北，道出宝庆府，关下有寨墟渡。旧皆有兵戍守。

　　香烟寨在州西北。《志》云：州境又有禄塘、长乌、羊γ、硖石、磨石、获源等寨，俱宋置，以防蛮寇。○延洞寨，在州西。《宋史》：全州西有延洞蛮粟氏，聚族居此，常抄劫民口粮畜。雍熙三年，柳开知全州，悉降之。或谓之西溪洞，又谓之西延六峒蛮。明弘治中，此地亦为盗薮。《州志》：州西百里有西延巡司，元至元中设，寻废。明洪武六年复置，即故延洞地也。

　　板山堡州西南七十里。又西南十五里有洮水堡。《志》云：城南六十里有里山堡，西南九十里有鲁塘堡，南五十里有石塘堡，八十里有莲塘堡，西四十五里有源口堡，北八十里有山口堡，西六十里有白塘堡，北六十五里有镇湘堡，南四十五里有罗口堡。俱有额军戍守。

