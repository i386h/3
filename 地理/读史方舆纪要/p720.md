<!-- { "loadSidebar": true } -->
　　府居浙右之上游，控鄱阳之肘腋，掣闽、粤之喉吭，通宣、歙之声势，东南有事，此其必争之地也。《图经》云：衢州川陆所会，四通五达，江浙闽广之所辐辏，守两浙而不守衢州，是以浙与敌也。争两浙而不争衢州，是以命与敌也。虽然，攻守万端，巧拙异用，神而明之，亦存乎其人而已矣。

　　西安县附郭。秦会稽郡大末县地。汉因之。后汉初平三年，分立新安县，仍属会稽郡。三国吴宝鼎初，改属东阳郡。晋太康元年，改曰信安，仍属东阳郡。唐为衢州治。咸通中，改今名。今编户一百六十五里。

　　○信安城相传旧城在今城西。宋宣和三年，方腊作乱，始筑今城。绍兴十四年，以水圮增修。嘉定三年及十一年，皆营治。元至正中，尝营筑，后圮。前朝弘治十二年，增修完固。嘉靖三十九年，复营治。万历天启间，皆经营葺。有门六，城周十里有奇。

　　盈川废县府南九十里。《志》云：龙游西有刑溪，陈时留异据东阳，恶刑字，改曰盈川。唐武后如意元年，分龙丘置盈川县，因以为名。元和七年，省入信安县。

　　○峥嵘山府治西北。三国吴遣征虏将军郑平，以千人守峥嵘镇，即此。王象之曰：昔有柴宏者，屯兵于此，后讹为峥嵘。其东南相连者，曰龟峰山，府治枕其麓。《宋史》：方腊陷衢州，州守高至临于龟峰筑城。是也。

　　岩山府西十里。四面壁立，绝顶平旷，可数十亩，中有石井，冬夏不竭，相传黄巢常屯兵于此。又西十里为屹石山，平地拔起五峰，下临溪水。○乌石山，在府西四十里，延袤十数里，巨石周匝如城，石门可入，俗呼寨门，中蓄水田，有福应院，自府境趋江右者多道此，有岳武穆题名石。

　　烂柯山府南二十里。一名石室。《通典》谓之石桥山，以中有石桥也。《道书》谓之青霞第八洞天，即晋樵者王质遇仙处。又南里许曰响谷山，崖壁峭立，水环其趾，崖半有穴，风嘘则鸣，因名。○叠石山，在府南四十里，以层岩累叠而名。《志》云：府南七十五里有爵豆山，旧出银矿，唐元和四年闭塞。五代时，钱氏复开，后仍闭。又有铜山，在县西北百里。宋时山出铜锡铅，明朝产矿，徽、处二郡民，群聚取矿于此。嘉靖中，官兵荡平之，因设兵戍守。

　　塘山府东三十里。高百仞，顶有塘，深不可测，亦曰塘台山。又东五里曰乌臣山，有东西两山连亘。其西山尤雄秀，高可六七里。《志》云：县东二十余里有翠徽山，高十余里，上有平田可数十亩，旁为仙岩，中空可坐数十人。明太祖兵下江右，凯旋过此，御书仙岩洞天四字刻于石。○绣峰山，在府东五十里。一名鹅笼山，有三坞、一池，称为奥区。其旁为九仙岩，峻峭百仞，状如屏，攀援甚艰，相对者为师姑岩，下容数百人。又紫徽山，在府东南五十里，与鹅笼相接，一名迷茨山，峰峦际天，邈绝群岭。

　　项山府北四十里。山陡峻，内有桐岩，旁列诸峰，势如奔马，上有项羽庙，因名。又北四十里有凤山，上极平旷，可治田圃，芝溪出焉，南流合于衢港。又梧桐峰，在府北七十里。《志》云：与府东紫薇峰相对，号南北高峰。

　　大金竹岭府南百二十里，与处州府遂昌县接界。又南至遂昌百五十里。有马岭口，在府东南百三十里，亦南出遂昌之道也。○灰岭，在府北九十五里，与严州府遂安县接界。又北至寿昌县百里。或曰即遂安县之猥岭也，去县五十里。

　　○衢江在城西。源出仙霞岭曰大溪，经江山县东，又北流至城西南，而信安溪流合焉，曰双港口。经城西，又绕出城北，东流至城东十五里鸡鸣山下，而定阳溪流合焉。亦曰衢港，亦曰信安江。《唐志》：元和十一年，衢州山水害稼，深三丈，毁州郭。即此水也。又东北流，经龙游县界，亦曰盈川溪，又东入金华府兰溪县界，与婺江合。胡氏曰，浙江有三源，此其一也。详见大川浙江。

　　信安溪在城西南二里。《汉志》大末县有水，即此。一名西溪，源出开化县东北百际岭，经常山县东南流，至府城西南，合于衢江。又有柘溪，在府西十五里，即西溪之支流也。一名扌縻溪，自常山县流入界，合府境之乌溪、石空溪、马溪、傥溪、后溪诸水，皆汇于信安江。至城北五里，溢为浮石潭。

　　定阳溪府东十五里。一名东溪。源出遂昌县周公岭，入府境东北流，至鸡鸣山下，合于衢江。《志》云：东溪出紫薇山，沿周公源，过相思源口，循县南二十里之九龙山下，又缘响谷、石室诸山麓而东北出。昔人于此横溪筑堰，分派导流，迤逦而北，灌田五万六千余亩。

　　彭湖府东十五里。广数十丈，延袤五里。《志》云：府东三十五里有井湖，广百步，长亦五里。县东四十五里又有木湖，乃龙游清皎湖之表，汇流于此。又神塘，在府东五十五里，唐开元五年，因风雷摧山，偃涧成塘，溉田二百顷。

　　招贤渡府西南三十里，信安溪渡口也。路达常山。又魁星闸，在小南门外，蓄水灌入城内，环绕城河。○浮石潭，在县东北五里信安溪中，有石高丈余，水大至亦不没。潭下有帝王滩，相传明太祖自江右旋师过此，尝驻跸焉。士民荣之，因以为号。

　　○柏固寨府东南四十五里。有柏固巡司，又有严剥寨巡司，在府西南百二十里，皆明初置。○上航埠头驿，在府西三里，旧为水驿。弘治八年，废信安水驿，为上航埠头水马驿。

　　通和桥在城西朝京门外。万历三十九年，创置浮桥，长八十余丈。又东碛浮桥，在府东十里，为往来通道。又东二十里曰安仁街，陆走龙游，府东之要隘也。

　　龙游县府东七十里。北至严州府寿昌县百二十五里，东至金华府兰溪县九十里，东南至处州府遂昌县百里。秦置大末县，属会稽郡。两汉因之。晋属东阳郡。宋、齐仍旧。隋省县入金华。唐武德四年，复置大末县，又置州于此。八年，州县俱废，入信安。贞观八年，改置龙丘县，属婺州。垂拱二年，属衢州。后唐长兴二年，吴越改曰龙游。宋初因之。宣和四年，改曰盈川县。绍兴初，复曰龙游。旧无城，明朝隆庆二年创筑，万历元年增修，城周六里。编户二百十五里。

　　○姑蔑城在县北。今府境，故姑蔑地。《国语》：勾践之地，西至于姑蔑。又《左传》哀十三年，越伐吴，吴王孙弥庸见姑蔑之旗，是也。杜预曰：姑蔑，今东阳大末县，相传溪之南即其故城。

　　大末城在县治西。《汉书》注：大，音如闼。李留之曰：自杭而上，至常山六百九十五里，逆流多惊滩，以竹索引船乃可上。大，读如达，义有取焉。王象之曰：龙丘，故大末也。唐光化二年，淮南宣州将康儒败两浙将王球于龙丘，擒之，遂取婺州，即此。○白石废县，在县南。唐武德四年，析大末县地置白石县，属州。八年，省入信安县。又南有武安废县，唐证圣二年置，寻省入龙丘。

　　○龙丘山县东四十里。有九石特秀，亦曰九峰。以状若芙蓉，亦名芙蓉山。中有三叠岩，其相近者有方山，产茶。又石壁山，在县东三十里，下临溪。

　　灵山县南四十里。其下为灵溪，有灵山市，路通遂昌。一名徐山，相传以徐偃王名。其相近者有塔山，在灵溪中，孤屿屹立，四水环流。又圣坛山，在县南三十里，山高五里，鸟道萦纡，名十八曲，上有天生池。○岑山，在县南十五里。自金华望之，正当其面，因名婺女照台山。俗呼笔架山。又白石山，在县南四十五里。《志》云：唐初尝以此山名县。

　　梅岭县北五十里。路通寿昌县。又三元岭，在县南六十五里。高三里，路出遂昌。○白佛岩，在县北三十五里，其地险峻，人迹罕至。

　　○溪县北五里。即衢江汇信安、定阳诸溪，流入县界，经县西南三十里，一名盈川溪，至县北名溪。唐初置州，以此。又东入汤溪县境。

　　灵溪在县治东南。溪自遂昌县北流经县南灵山下，曰灵山港。绕城南，复折而东，又北达于溪。又筑溪，在县东二十五里。《志》云：溪源出处州府松阳县界大方山，入县境七十里，合马报溪，西北流入于溪。

　　五百人湖县东北三十里。周二里，溪诸水所汇，溉田五百余顷。又有西湖，在县治西。宋令马天骥凿此，以拟杭之西湖。又有清皎湖，在县西二十五里，与西安县接界。

　　○湖镇市县东三十里。路出兰溪，有湖镇巡司，明初置。又豪岭寨，在县南五十里。又县东南七十里有赤津岭寨。县南又有小莲寨、上塘寨，俱接遂昌县界。正统中置，以备矿寇。

　　坡亭县北五里。坡在水旁。唐武德四年，州盖置于此。宋建亭于坡上，亭废，亦曰坡岩。《志》云：氵江南旧有波驿，弘治六年，徙溪北水次，寻圮于水，复徙溪南，地名泥湾，曰亭步水马驿。○大虹桥，在县南，路出遂昌，山崖高险，阻塞难行。天顺四年，令王瓒凿石构桥，遂为通道。又通驷桥，在城东，跨灵溪上，长百丈。宋绍兴中建，后尝修葺。

　　常山县府西八十里。南至江山县五十里，西至江西广信府玉山县七十里，北至开化县八十里。本大末县地。后汉建安二十三年，孙氏分新安置定阳县。三国吴宝鼎初，属东阳郡。晋以后因之。隋废入信安。唐咸亨五年，复析置常山县，属婺州。垂拱二年，属衢州。乾元初，属信州，后复故。宋初因之。咸淳末，改为信安县。元复曰常山。旧无城，明朝正德七年，以姚源贼乱，筑城备御，周三里有奇。编户一百有六里。

　　○定阳城县东南三十里。后汉末，孙氏置县于此，至隋始废。《志》云：今其地名三冈，遗址犹存。又县东南招贤乡有信安废县，相传晋时置县于此。

　　○三衢山县北二十五里。昔有洪水暴出，派山为三道，因名。峰岩奇秀，甲于一郡。唐取以名州。其相接者曰容车山，下有碧玉、莲花二洞，山高三百丈，周环五里。又有石门山，石径仅容一人，下临金川。○严谷山，在县北三十八里，石壁高百余丈，山胁有洞，流泉不竭，下多严姓，因名。

　　常山县东三十里。县以此名，一名长山。绝顶有湖，广数亩，亦曰湖山。巨石环绕，俨如城郭。王象之曰，即信安岭也。陈天嘉初，留异据东阳时，江、郢二州俱为王琳所有。异因与琳自鄱阳信安岭潜通使往来，今自衢州经信州达于鄱阳，必由常山，所谓岭路也。旧《志》云：唐时常山县城盖治常山之麓。

