<!-- { "loadSidebar": true } -->
　　地松河府东北十五里。其地名松屯，南流入麻哈江。又羊场河，在府东五里，横截驿道。弘治十年建石梁于其上，曰通济桥，俗以为葛镜桥也。跨两山间，石壁千仞。从山坡百级而下，过桥则复百级而上，皆用舟渡，每患覆溺。里人有葛镜者，捐赀建桥于此，因名。流通马场江，入麻哈江。○冷溪，在府西南四十五里，流入清水江。

　　○武胜关府南二里。又谷芒关在府南四十五里。梅岭关与新添卫接界，在府东四十里。七星关，在府北五里。《志》云：府东南二十里又有羊场关，以羊场河而名。又有高平寨，亦在府境。○平越驿，在府城内。又城南有平越站，又府南三十里有黄丝站，府东三十里有杨老站。《志》云：自遵义入贵州之通道也，有杨老堡。

　　清平卫府东北六十里，东北至兴隆卫六十里，西至扬义长官司四十里，南至都匀府一百三十里。

　　古夷地。明洪武十四年，始开置清平堡。二十二年，增置清平卫指挥使司，隶贵州都司《通志》：二十四年，移卫治于清平堡北。似误。万历二十七年，改属平越府初领清平、平定二长官司。弘治七年，改清平司为县，属都匀府，又以平定司改属麻哈州。《志》云：卫与清平县同城。今城邑及山川险隘，俱详见清平县。今亦设清平卫。

　　卫群山环拱，溪水交流，居川、黔之间，为要会之处。

　　兴隆卫府东北百二十里，南至清平卫六十里，西至黄平州界七十五里，东北至偏桥卫六十里。

　　古夷地。宋、元皆为羁縻蛮地《通志》：宋为狼洞寨，属黄平府，元因之。未详所据。明洪武二十二年，始置兴隆卫军民指挥使司，隶贵州都司《通志》：洪武八年，为四川播州重安长官司地。二十二年，颍国公傅友德征南，以其地当西南要冲，始置是卫。初名兴龙，后改为隆。万历二十一年，改今属。今亦设兴隆卫。

　　卫北接川播，东控溪蛮，为三方之保障楚、蜀、黔也，壮四达之噤喉。

　　○兴隆城今卫治。洪武二十六年建，寻以石，为门四，城周三里有奇。

　　○香垆山卫西南十五里，与清平卫接界。峭拔高耸，叛苗常屯据于此。今详见清平县。

　　龙岩山卫城北一里。一名龙洞山。石势崭岩，水色深碧。相传龙居其中，时出云雨。明初卫名兴龙，以此。一名狼洞。其相接者又有揭榜山，崖壁端直而峻削，因名。○大翁山，在卫北二十里，形势雄伟。其对峙者曰马鞍山，岩石甚胜。

　　飞云岩卫东三十里。一名东坡山。壁立千仞，奇胜万端。下有澄潭，旁为月潭寺。今置月潭公馆于此。○截洞，在卫南。景泰二年，苗贼韦同烈伪称苗王，纠众数万屯聚截洞，攻平越、清平。官军进讨，会师兴隆。贼迎战，击败之，遂退据香垆山洞，盖与香垆山接。

　　○重安江卫南三十里。源出苗境。两山夹岸，水深莫测。当滇、贵驿道，维舟为渡。又南入清平县界，为舟溪江，下流入麻哈江。○处洞河，在卫西十里，源出苗境，东流经处洞，至卫城西，有兴隆大河及兴隆小河流合焉。又东入镇远府之镇阳江。

　　高溪在卫西南，傍有高溪屯。又秀溪，在卫东三十五里东坡堡下。下流皆入重安江。

　　○大石关在卫北。又卫南二十里有重安关。关南有重安桥。《志》云：卫西南二十五里，有重安巡司。旧属黄平安抚司，今属黄平州。○东坡堡，在卫东二十五里，又卫南三十里有重安堡，皆置站于此。又黄平驿，在卫城南，亦兼置兴隆站。

　　黄平州府北七十里。西北至四川遵义府三百里，东南至兴隆卫界七十五里。

　　古荒服之地。秦隶黔中郡。汉、唐以后，为柯蛮所据，叛服不常。宋为羁縻蛮地《一统志》：宋为黄平府，立上下三曲二长官司，隶叙州。今《宋志》不载。元置黄平府属播州军民安抚司。明洪武八年，改为黄平安抚司，仍属播州宣慰司初杨氏世守其地。元至元中，黄平蛮叛，播州杨氏将罗季明讨平之，遂有其地。明初罗镛归附，仍令世守。万历二十七年，改为州，又改今属。今仍曰黄平州。

　　州控御蛮獠，襟带黔楚，且土田沃饶，山溪险固，北出播州，界壤相接焉。

　　○黄平城今州治。元置府于此，旧有土城。明初因旧址修筑。洪武八年，改建安抚司。以地多叛苗，复置黄平守御千户所于城内，隶四川都司。十五年，改隶贵州都司。万历中，并所入州。《城邑考》：城本洪武二十五年筑，以石，有门三，周九里有奇。

　　重安废长官司州东南百里。元黄平府地。明洪武八年，置重安长官司，授土酋张佛保，又以冯铎副之，世守其地，属播州宣慰司。万历二十七年废。《一统志》：司在播州东南四百里，又东三十里即兴隆卫司，近重安江，故名。○葛浪洞，等处废长官司在州西，元置，属播州军民安抚司。明初废入黄平安抚司。

　　○梯子山州西北五十里，山最高，中有一径至山之巅，屈曲陡峻，梯石为磴而上。又都凹山在州西北三十里。州北六里，又有琴坡山。○笔架山，在州治南，以形似名。州南五里又有铜钉山。相近者又有宜娘山，上有垒。又斗崖山在州西五里，亦曰西岩山。《志》云：废重安司北五十里有马鞍山，亦高峻。马鬃岭州东四十里，官路所经，接镇远、石阡二府界。岭之阳有马蹄井。○七里谷，在州东五里，俗名七里冲。两山壁立，中通一路。杨应龙畔时，屯兵二十七营于此，以窥黄平，盖以此为贵竹咽喉也。又州城东有梅子洞，以多梅树而名。又有燕子洞，在州西十五里。

　　○两坌江州西南十五里。有两源：《一统志》：两坌江源，一出上塘，一出大原。流转三波，合而为一。流入平越界，即麻哈江之上源也。又州西有水，流入两坌江。○泠水河，在州城东，水白而寒，三伏亦不可涉，下流亦入两坌江。

　　西门河在州西北。自北而东，入镇阳江。又东溪在州东北，流入西门河。○苗里水，在废重安司西南，出苗里寨，下流入镇阳江。

　　○马鬃岭关在马鬃岭上。其东有镇宁关，属石阡府。又烂泥关，在州北。《志》云：州北十五里，又有深沟关。○丹章寨，在废重安司西南，旧为叛苗屯聚处。

　　余庆县州西百六十里。北至四川遵义府百六十里。元末为余庆州，属播州军民安抚司。明洪武十五年，改长官司，隶播州宣慰司，土官毛氏世守其地。万历二十七年，改置今县。编户〔一〕里。

　　○白泥废长官司县东北百四十里。元置白泥等处长官司，属播州安抚司。至正末，改为白泥州。明洪武十七年，复为长官司，授土酋扬氏世守，隶播州宣慰司。万历二十七年，并入余庆县。

　　○拱辰山县南百五十里，以山势北向而名。又紫霄山，在废白泥司东四十里，山势巍耸，上凌霄汉。

　　○小乌江县南六十五里。源出县东境之树溪。西南流入于乌江。《志》云：县东北有鱼窟头山，鳌溪出焉，下流入小乌江。

　　白泥河在县东废白泥司南。源出黄平州葛根洞，流经此，又东北入南府界，亦入于乌江。

　　○走马坪寨在县东南。旧为控扼苗蛮之处。嘉靖三十四年，督臣冯岳以播州之三度关、余庆之走马坪、石阡之龙泉司为三省接壤苗蛮之冲，请各立哨堡于其地。瓮安县州西北百八十里。西至四川遵义府百二十里。《志》云：宋绍兴中，开设瓮水寨，为黄平府地。土酋犹氏世守。明洪武十七年，犹恭以地归附，授瓮水安抚司，属播州宣慰司。万历二十七年，播酋杨应龙作乱，出瓮安，犯龙里。事平，改置今县，编户〔一〕里。

　　○草塘废安抚司县东百里。元置旧州草堂等处长官司，隶播州军民安抚司。土酋宋氏世有其地。明洪武十七年，宋显威以地归附，授草塘安抚司，仍隶播州宣慰司。万历二十七年，并入瓮安县。

　　○旗山县南五里。山顶有洞，一名川岩。又万丈山在废草塘司东南二十里，崖壁高峻，矗立万丈。又有后岩，在废草塘司治北，沿岩曲折而上，石壁列两傍，如雉堞然。○龙洞，在县北三里之鼠场，极幽邃，水深数仞，中有一石，横架如桥，宽平可涉。

　　○乌江县西五十里，与四川遵义府接境。又东北入石阡府界。县境诸山溪之水，皆流合焉。

　　○黄滩关县西十五里。明万历中，李应祥自平越进攻播贼，破四牌、乾溪等寨，直抵黄滩关，是也。《志》曰：四牌寨在县东四十里，旧播州叛苗所聚。

　　飞练堡在废草塘司北十里，傍有飞练泉。万历中，播酋作乱，攻贵州边界，围飞练。又攻东坡、烂桥诸寨，焚之。楚黔路梗，黄平、龙泉所在告急，是也。东坡寨即兴隆卫之东坡堡，与烂桥寨皆接偏桥卫境。

　　西坪寨在县西。明景泰五年，草塘苗贼黄龙、韦保等作乱，攻劫西坪、黄滩等处屯寨营堡。贵州督臣蒋琳会四川兵进讨，龙等据地泡山寨。其党黄定干据水坪大寨，官军击破之，尽焚其巢。分兵破中潮山及三百罗等寨，贼犹据沿江崖箐以抗拒。于是克乖西、谷种、乖立诸寨，擒其贼首。余寨遂望风逃遁。○乾溪寨在县东。或云元所置乾溪、吴地等处长官司也。明初，废为寨。又东有中坪寨。

　　天邦囤在废草塘司西北三十里。万历中，贵州兵讨杨应龙，与贼战于飞练堡。贼佯走天邦囤，诱官军至，尽歼之。

　　湄潭县州北百里。本播州之苦竹坝、三里、七牌地。明万历二十七年，议者以湄潭川当川、贵之险要，始置县于此。四十七年，官军讨永宁叛酋，败贼于湄潭，是也。今编户□里。

　　○容山废长官司在县东。旧《志》：在播州东三百二十里。元置容山长官司，隶播州安抚司。明初因之，授土酋张氏世守，地界湖、贵间，溪山荒旷，土地卤瘠。嘉靖中，为臻洞所残破，民夷桀骜，长官不能治也。万历中，平播因以兵威略定其地，故有湄潭驿。于是改置县，而长官司遂废。○湄潭水在县西。《一统志》：播州东二百里有湄潭水，下流入乌江。○三江水，在废容山司东五里。有三源，俱出苗界山箐中，流经司东之望浦，合为一川，下流亦入乌江。

　　凯里安抚司府东北百里。西北至四川遵义府三百二十里。

　　本柯蛮地。元为播州安抚司地《名胜志》：元置凯里安抚司，属播州军民宣抚司，土酋扬端世守其地。明初，端之孙友与其弟仇杀而司废。今考《元志》不载凯里司，疑有脱误。明正统中，分播州宣慰司地，置凯里安抚司。嘉靖九年，改属贵州清平卫《通志》：司在卫东四十五里。万历二十七年，改今属。今亦设凯里都司。

