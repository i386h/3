<!-- { "loadSidebar": true } -->
　　○建节水在县西南。源出广信府弋阳县界，西北流入县境，下流入乐平县境，合乐安江。又洎水，在县东南百二十里，出高山下，西流入建节水，并为鄱江之上源。○大溪，在县北二十里，源出徽州府婺源县，至县境会诸溪水，下流入于乐安江。

　　○白沙镇在县之乐平乡十二都，有巡司。又县境荣禄乡有石港城，元末邑人王溥筑以自固。○金场，在县南二十里，宋时冶金处也。又有银场，在县东六十里，唐冶银处。《志》云：县境六都有朱砂共，共石槎牙，罅间出朱砂，今湮没不可得。

　　安仁县府南二百十里。东至广信府贵溪县百里，西至抚州府百五十里，西南至抚州府东乡县九十里。汉余汗县地。晋析置晋兴县，属鄱阳郡，寻废。唐武德四年，析置长城县，属饶州。八年，仍省入余干县。宋开宝八年，置安仁场于此。端拱初，升为县，仍属饶州。县旧无城，明正德五年，姚源寇起，因筑土城，覆以石瓦。嘉靖四十一年以后，屡经营葺。城周三里有奇，编户九十七里。

　　○长城废县在县北。唐初，置县治此，寻废。今为长城乡。《通志》：晋永嘉七年，尝改晋兴曰兴安。或曰：德兴县治北有兴安废县，晋永嘉中置。似误。

　　○华山县西北七里。山最奇秀，类池州之九华山。《志》云：余干县南七十里有华山，盖境相接也。又县西北四十里有紫云山，亦高秀。《志》云：余干县界有白云山，与此亦相接。○积烟山，在县西南八十里。宋末邑人陈{大羊}与蒙古兵战于此，兵败死之。

　　吴岭县西南六十里。相传汉吴芮与东越王尝战于此。巅有洗马池。○仙岩，在县东南七十里，岩半有穴二十四，人不能到，下有溪流。《志》云：仙岩东接贵溪县界，其外又有燕岩、琐岩、白云、盐仓、钓藤、马嘴、杨子、金仙诸岩，相去不过十里云。

　　○锦江在县南。一名安仁港，一名兴业水。自贵溪县漏石村流经县界，下流经余干县，为龙窟河。港中有崩岩横石，悬水千仞，湍奔浪激，声合风雷，舟楫所历，少有程准，篙工失措，便成齑粉，然居人赖其膏泽之利，溉田几二百余顷。又县南有云锦水，发源福建光泽县，峭壁千仞，绚草成章，故有云锦之称，西北流合于锦江。《志》云：县治前有云锦楼，下瞰锦水，旧设云锦驿于此。

　　白塔河在县东。源出贵溪龙虎山及抚州金溪县，合流入于锦江。又龙泉水，在县南六十里，渊深莫测，引流入白塔河。○乌石涧，在县南二十里，源出抚州临川县，下流入白塔河。又有玉石涧，在县治东，上有衣锦桥，流入云锦水。

　　○白塔镇县东二十都，有巡司。又有紫云驿，在县治西临锦江侧。○团湖坪，在县北。宋末张孝忠与蒙古战于此，力竭死之。又鹅门隘，亦在县北，路通余干、万年二县。又北有石头口，北经苦竹山，自县趋府城之道也。

　　万年县府东南百二十里。东北至乐平县八十里，南至安仁县八十里，东南至广信府贵溪县百五十里，西南至南昌府进贤县百八十里。本鄱阳、余干、乐平三县及贵溪之远鄙。明正德七年，群盗聚乱于此，讨平之，因置今县，筑城，以砖石，周不及二里。编户六十四里。

　　○万年山在县治北。亦曰万年峰，县以此名。旧《志》：德兴县界有万年岭，宋末广王由此入闽，曾驻跸山下。今县东北去德兴百六十里，盖旧为德兴界也。明正德六年，江西盗起，七年，调两广土兵剿之，前后俘斩万余。姚源洞残贼尚猖獗，复俘斩五千余人，因设县于此。

　　犁壁山在县南。四围突起，盘旋如壁，一名挂榜山。明正德中，参政吴廷举平姚源贼，驻师于此。又县南有铜冈、罗村、石虹等山。○武山，在县东南，接贵溪县界，盘礴数里，即吴廷举分守武山断贼归路处。又有文山，在县东五十里，接乐平及贵溪县界，旧尝置戍于此。

　　三界岭在县西。《志》云：岭当余干、乐平、安仁三县之交，因名。明正德中，吴廷举讨姚源贼，置寨于此，以扼冲要。相近又有上茶诸岭。又石牛岭，在县东五十里。又东有马伏诸岭。《志》云：县西北有百丈、梅树诸岭。又有桃岭，正德中，讨姚源贼，亦尝驻营于此。

　　姚源洞在县东里许。深可十五里，两山并峙，林木蓊蔚，土田肥美，向为盗薮。明正德以后，始为乐土。《志》云：县西北又有何山洞，亦深广。

　　○洎江在县北。自德兴县西流入县境，又西入余干县界，合龙窟河。《志》云：县西北有殷河，出百丈岭，合诸溪以通洎江。县西五里又有陈坊渡，其水亦流入洎江。

　　姚源水在县西南。自贵溪县北流入县境，又西入余干县，即余水之上源也。又县有裴源水，明正德中，俞宪击姚源洞贼于裴源，败之，是也。○古楼埠水，亦在县西北。《志》云：其水北流，合余干县冯田水入番阳县界，会于珠湖。明正德四年，官军捕姚源盗，遇伏于古埠，即此。

　　○荷溪镇县东南四十里。又东南去乐平县之仙鹤镇不及十里。明正德中，筑城于此，以御寇冲，寻移仙鹤寨巡司戍焉。又桥顶寨，在县南，接安仁姚源界。又县西有黄柏寨，北有富公寨，东有三界寨，旧俱为戍守处。○石门街，在县东南，水陆俱接贵溪县之神前街，亦与余干、安仁县接界，为盗贼出没处，有巡司。见贵溪县。又五星桥，在县西北姚源水上，与余干县接界，亦为要隘处。

　　附见：

　　饶州守御千户所在府城西南隅，明洪武初建。

　　◇广信府东至浙江衢州府二百四十里，南至福建崇安县二百四十里，东南至建宁府五百五十里，西南至建昌府五百十里，西北至饶州府五百三十里，北至江南婺源县三百里。自府治至布政司六百三十里，至江南江宁府千八百四十里，至京师五千里。

　　《禹贡》扬州地。春秋时为吴地。战国为楚地。秦属会稽、九江二郡。汉属会稽、豫章二郡。后汉因之。孙吴属鄱阳、东阳二郡。晋以后皆仍旧。梁属吴州。隋属饶州。唐初，仍属饶州。乾元初，析置信州江淮转运使元载奏置。宋因之亦曰上饶郡。元曰信州路。明初，曰广信府，领县七。今仍曰广信府。

　　府当吴、楚、闽、越之郊，为东南之望郡。唐元载以鄱阳川原远，边防襟带，请增置信州，是也。宋韩元吉曰：郡南控闽越，东引二浙，隐然为要冲之会。今自玉山以达三衢，自铅山而入八闽，诚毂绾之口也。刘宋泰始初，邓琬以晋安王子勋举兵寻阳，遣其党张淹自鄱阳峤道入三吴，军于上饶。南宋德末，谢枋得崎岖于此。明初，胡大海与伪汉相持，屡争信州，岂非以地利所在欤？

　　上饶县附郭。汉豫章郡鄱阳县地。孙吴析置上饶县，属鄱阳郡，以其地旁下饶州而名。晋省。刘宋复置，仍属鄱阳郡。齐、梁因之。隋废。唐武德四年复置，隶饶州。七年，省入弋阳。乾元初，复置为信州治。今编户二百八里。

　　○信州城今府城。唐所置也。《志》云：宋时罗城，周七里有奇，中有子城，周不及二里。先是辟四门，后复辟为八门。皇二年，洪水为害，因旧址修筑。淳七年增葺，十二年复为洪水所坏。宝三年，又修筑焉。元仍旧。至正二十年，城归于明，乃复营治，并浚城濠，自城西而南，深一丈五尺，阔一丈八尺；自南而东通溪流，深二丈五尺，阔四十九丈。洪武九年，复为洪水所溃，寻复营葺。正德五年以后，屡经修筑。今城周九里有奇。○上饶故县，在府城西北天津桥之原。孙吴时置上饶县于此，隋废，今社稷坛即其故址也。

　　○南屏山府东南五里，与谯门相值。有一峰尖耸，名曰狼牙，其势自东南来，拱抱府治。山麓有台，地高爽，登之可望一城，名曰跨鹤，宋知州王自中所建。旁有南台，赵汝愚所筑也。○石桥山，在府西二十里，山半有岩洞，远望如月，亦名月岩。其上平坦如桥，因名。

　　灵山府西北六十里。一名灵鹫山。《道书》第三十三福地，实郡之镇山也。有七十二峰，高千余丈，绵亘百余里。上有龙池，中产异木奇草及水晶等珍。其东北峰挺立孤石，高百余丈。西峰绝顶有葛仙坛遗址。溪分五派，西流入上饶江。《志》云：宋时有水晶场，设灵山之白云尖下，岁贡水晶器凡十事。元初停采。明天顺中，遣内官采进，多不堪用，乃复罢之。重山，在府城北，其脉由灵山来，重峦叠，峻绝，谢枋得因以叠山为称。又有岩山，亦在府城北，脉由重山来，迂纡昂伏数十里，再折而南，平绝壁，<谷牙>然巨岩，空空可容数千人，有石泉甚甘美。

　　封禁山府东南八十五里。一名铜塘山。险塞危峻，为郡之要害，中产铜铁。明景泰中，福建沙县寇邓茂七盗冶铜铁，剽掠永丰，知县邓显追捕，遇害，久之患始平。自是严冶禁，设隘戍守。《志》云：山绵亘广远，东接福建浦城县界。有铜孛山，为封禁之要口，南连福建崇安县，北通永丰县。其西南为择子岭，与高洲铁山一带相接，向为奸宄啸聚之地。其中林篁丛杂，溪港连延。旧制以其险峻难通宜于封禁，因名。万历三十年，尝复议开采，不果。自是垂为永制。○丁溪山，在府南七十里，一名铁山。宋时为冶铁之所，任百姓开采，官收什一之税。后属饶州永平监，今废。又铜山，在县南四十五里，脉自铁山而来，其西接永丰县之鹤山。《志》云：府南十里有南岩，一名卢家岩；又有北岩，亦在府南，并称形胜。

　　○上饶江在府城南。源出怀玉山，分流两道：一东自衢州常山县入浙江，一西南流过玉山县，又西流经城南，合诸溪之水，经弋阳、贵溪县入饶州府安仁县，为安仁港，下流入于鄱阳湖。

　　槠溪府西十里。源出灵山，西南流入上饶江。以岸多槠木而名。或曰槠溪即灵溪也。明初，胡大海攻信州，败元兵于灵溪，遂克其城。溪盖因灵山而名。又宋溪，在府西二十里，源亦出灵山，流百二十里入上饶江。○古良溪，在府南六十里；又有破石水，俱出封禁山北流，与丁溪山水合而入上饶江。

　　○岑阳关府南百二十里。山溪丛杂，径路崎岖。又东至浦城县之二渡关三十里，为江闽之间道。又竹关，在府南百里，二关皆在崇安八关之列。今详见福建崇安县。又柴门关，在县北百里，通江南婺源县之要道。又北有东坞关，亦走徽、婺之间道也。○沙溪寨，在县东七十里，路通闽浙山寇啸集之处，旧有巡司。郑家坊镇，在县东北七十里，与徽、饶邻境，人烟□集，为一郡之会，有巡司。又县东南百里有八坊场镇，亦置巡司，与邵武接境，山深路阻，奸宄往往薮匿于此。

