<!-- { "loadSidebar": true } -->
　　○芗溪在县城南。相传溪旁产郁金香草，因名。一名贵溪，其上流即上饶江也。自弋阳县流入境，会于须溪。《志》云：须溪，在县治西南，源出福建光泽县界之大源官山，经火烧山北，又北流历夏南乡，合三十六水至中坑渡而入芗溪，其合处曰须口，俗呼罗塘港。又西入安仁县界，为安仁港。○石堂溪，在县西二十里。《志》云：县南百二十里有石堂，中可坐数百人，下为石堂溪，北流合于芗溪。又上清溪，在县南百里。源有二：一自分水岭北流，经罗家洲；一自建昌府南城县高阜山北流，经梅潭至大王渡，合而西流入于安仁港。

　　义泉井县南七十里，当入闽要路。行者至此，多渴，里人徐氏凿井引泉，作亭其上，人赖其利。又有三台井，在县南百里，其井三级相连，水源不竭。

　　○雄石镇在县南八十里璩岭下。唐武德八年置。有巨石雄踞溪浒，因名。俗呼阵石。《志》云：镇在唐末为江闽要冲，尝置镇遏使于此，宿兵守卫。五代时，杨氏、李氏相仍置戍。宋平江南，始敕镇隶县。○管界寨，在县南九十一里，有巡司。又县北八十里有神峰寨巡司，近饶州万年县界。《志》云：司在自鸣山之西。又有金沙埠在县西二十里，又西二十里为石鼓溪，又西十里为鹰潭渡，接安仁县界，皆设险处。

　　芗溪驿在县治东南。治西又有芗溪递运所。皆明初置。又胡林桥，在县西，自抚州东乡县入县境之道也。又县北有黄连桥，又有倪家港，为自县入饶州府之要隘。《志》云：县东四十里有河潭，县南八十里有江明山，今皆为设险处。○上清宫，在龙虎山中，唐名真仙观。宋大中祥符间，改上清观。政和间，赐名上清正一宫。元大德间，赐名正一万寿宫。今曰上清宫。张道陵裔世袭真人居于此。《闻见录》：上清宫至抚州金溪县百里，又百二十里至建昌府。

　　铅山县府西南八十里。东至福建崇安县百三十里，西北至弋阳县百十里。唐上饶、弋阳二县地。南唐置铅山场，寻升铅山县，属信州。宋开宝八年，平江南，以县直隶京师，寻还属信州。元元贞初，升为铅山州。明初洪武二年，复为县。九年，始营县城，环城为濠。正德十四年以后，屡经修筑，周四里有奇。编户五十七里。

　　○铜宝山县西南七里石窍中。有胆泉涌出，浸铁成铜，天久晴，有矾可拾，一名七宝山。宋建隆三年置铜场，今废。《志》云：县西三里有胆水，盖出铜宝山下。○铅山，在县西四里，旧名桂阳山，又名杨梅山。唐时，山出铅，百姓开采，十而税一。建中元年封禁。贞元元年复开，隶饶州永平监，寻又废。山亦出铜及青碌，南唐升元二年置铅场，保大中改立铅山县，皆以山名也。

　　鹅湖山县北十五里。山之上有湖生荷，旧名荷湖山。后有龚氏畜鹅于此，因改鹅湖山。周回四十余里，诸峰连络，以一二十计，最高处名峰顶，有三峰揭秀。又女城山，在县东三十里。《志》云：山形如乳，故以女名。其巅有蕊云洞。○葛仙山，在县南五十里，吴葛玄修炼于此，因名。山高秀，上有龙井。又大琛山，在县西北四十里，峰峦雄峭，横亘数里，当饶江中流，亦名青山。

　　分水岭县南七十里，南接福建崇安县界。山岭峻阻，水流南北两分，南流达闽江，以入于海，北流达鄱湖，以注于江。分水关置于其上。又紫溪岭，在县南四十里，高可四百余丈，其水流为紫金溪。岭下旧有紫溪驿。又南四十里为乌石岭。《志》云：乌石岭南五里为郑家岭，往来必经之地也。又有白鹤岭，在分水关外，间道可达崇安大安驿，今塞。

　　车盘岭县南六十里。明正德中，浙江庆元贼叶宗留作乱，由福建浦城劫建阳，掠建宁，分众袭车盘岭。铅山惴恐，行旅断绝。既而邓茂七作乱于延平，诏张楷等讨之，至广信，以道梗不能前。指挥戴礼请先驱击贼，遇宗留于黄柏铺，殪之。贼党奔入山，拥叶希八为渠魁，复劫车盘岭，悉众驻十三都，欲回浦城。戴礼进军搜山，至十二都，败死。今车盘驿置于此。黄柏铺，在县南五十里。十三都、十二都，俱在县东南境。

　　○上饶江县北三十里。自上饶县流经此，又西流入弋阳县界，谓之铅山河口。商旅毕集于此，税厂官仓在焉。《志》云：县北五十里有青山湾，又北十里曰黄沙湾，与上饶县接境，皆行旅所经也。

　　川县西三十里。《志》云：县西二十五里有新岩，一名石城洞，以石门如城而名。相近为层冰洞，又西五里为石龙洞。三洞皆岩诡异，川去三洞不远。洞有两小溪，合流入川，流下五里，谓之口，西北入上饶江。《志》云：口镇在县西北三十里。宋淳熙间，设住泊巡司于街北。明洪武十五年，革。○石溪，在县东北三十五里，源亦出山溪中，上饶、永丰南境之水皆汇流于此，北入上饶江。

　　桐源水县南五十里。源出福建邵武府界，远近众流悉汇入焉。经县西南三十五里，至口。县北二十五里有傍罗水，源出玉山，过郡南五十里，至傍罗，下口。

　　江家湖县西一里。一名西湖。湖内生菱荷，旁多高柳，沙屿回折，景趣潇洒。今故址仅存。○石井，在县东北四里资圣院后，周六丈，深三丈，有岩三面回抱，瞰于井上。县多胆水，味涩，此独甘，昼夜流注，溉田数百亩。旧名玉洞泉，又名碧玉泉、慈济泉。唐光启中，赐额曰石井。

　　○分水关在县南分水岭上。有巡司，为浙闽之冲要。今详福建崇安县。又温林关，在县东南七十里，岩峦峻绝，亦崇安八关之一也。亦见崇安县。○石佛寨，在县西南五十里，有巡司，接福建邵武府界。又县西南五十里有湖坊隘，西达贵溪县，南通福建光泽县之云际关，为戍守处。《邑志》：县东南四十里有刘墩隘，相近又有石龟岭寨，其地险峻幽僻，惟一路通上饶高洲封禁山。明嘉靖中，寇乱，筑垒戍守，得免。盖饶、铅两境咽喉所系也。

　　锁山门县西七十里。山溪险仄，昔时胆水出此。其水或涌自平地，或出自石罅。《神农本草》云：胆水能化铁为铜。宋时为浸铜之所，有沟漕七十七处，兴于绍圣四年，更创于淳熙八年，至淳后渐废。其地之水有三，胆水、矾水、黄矾水，各积水为池，每池随地形高下深浅，用木板闸之，以茅席铺底，取生铁击碎入沟，排砌引水，通流浸染，候其色变，锻之则为铜，余水不可再用。县之胆水多自山下注，势若瀑布，随天旱涝，而有涸溢。大抵盛于春夏，微于秋冬。后水流断续，浸铜颇费工力。凡古坑有水处曰胆水，无水处曰胆土。胆水浸铜，工省利多。胆土煎铜，工费利薄。水有尽，土无穷，官亦兼收其利。《通考》：浸铜之说，自昔无之，因饶州布衣张甲献言而始。绍圣元年，其利渐兴。绍兴二年，朝议以坑冶所得，不偿所费，悉罢监官，以县令领其事。后遂废。今犹有胆水余流，水潦时东溢入于口。○霞落园，在县北三里。宋绍兴间，闽寇范汝为作乱，丞相李纲将兵万五千人驻于霞落，即此。俗呼相公府。

　　鹅湖驿在县治北。又有铅山递运所。俱明初置。又车盘驿，在县南车盘岭。车盘递运所亦置于此。《舆程记》：县南四十里有紫溪镇，因置紫溪驿。又二十里为车盘驿，旧有车盘寨，宋淳熙间设巡司。明洪武十三年革。又二十里为乌石驿，又东南四十里即崇安县之大安驿也。○祝公桥，在县东南六十里。《闻见录》：自祝公桥三十里至源藤岭，又三十里至葫芦岩，又三十里即崇安之桐木关。今关在县西南八十里，为入闽之间道。

　　永丰县府东南四十五里。东北至浙江江山县百里，东南至福建浦城县百八十里。本上饶县地。乾元初，析置永丰县，属信州。元和中省。宋初，为永丰镇。熙宁七年，复升为县，仍属信州。县无城，明嘉靖四十一年，创筑。隆庆六年，增修，周五里有奇。编户六十九里。

　　○排山县东二十五里。高数百仞，周十余里，群峰Лヴ，如列戟然。又石城山，在县南十五里，山之左右，石壁如破垒，中颇平衍。《元志》云：唐末避黄巢之乱，城其两端而居，因名。○星石山，在县东二十五里。《志》云：山周回三十里，高百余丈，罗列周布，若陨星然。相传黄巢之乱，尝寨其巅。又东数里有明石山，亦高广。又县东六十里有三岩山，周七十里，高三百余丈，屹立孤耸，冠于群山。有三石岩，广皆数丈。又松峰山，在县东七十里，山高百丈，周百里，接浙江江山县界，顶有龙湫。

　　青金山县西北二十里。接上饶县界。山下地名洋口。永丰溪汇诸山谷之水，流经山下，长瀑大溪，汹涌弥望，适远近者，皆从此发棹，盖要会之地也。山纡徐昂伏，趋洋口水门，则三峰鼎立。其并峙者为永丰山。《志》云：永丰山，形如石，下瞰溪流。旧传山生石乳，赤则岁旱，白则年丰，因名。永丰去县西北二十五里。又西南即青金山也。○覆泉山，在县西北十二里，俗名覆船。《元志》：山有泉八十四，冬夏水沸出，溉田万顷，山因以名。今堙塞，仅有泉三四处耳。又鹤山，在县西二十里。山有龙池，四时不竭。高八十余丈，周六十里。其东北接上饶之铜山。王象之曰：鹤峰左有天井，广丈许，深莫测，溉田数百顷。盖即龙池矣。

　　双门山县东北三十五里。两峰并峙，纡回二十余里，东接衢州，北连玉山，远望如双门。往来常、玉二邑者，必取道于其下。又灵鹫山，在县东南四十里。岩石秀润，树木环密，下有光相洞，称幽胜。○平洋山，在县东南六十里。旧有坑曰平洋坑，出银矿。其地去仙霞十五里，而近浙、闽，诸盗常窥伺焉。又有九仙山，在县南六十里，峰峦环叠，绵亘数十里，与浦城县接界，深险难穷，盗贼往往啸聚于此。其相接者为白花岩，岩之南为清风峡，皆奇峻。《志》云：县西南三十五里有ψ山，峻拔雄秀。其并峙者曰蒋峰，一名蒋家尖。

　　念青岭县东北二十三里。耸拔三百余仞，当江浙通衢，望江山县如指掌。又从岭左折而上，约五里许，一峰干霄，曰大岩尖。陟其巅，东望三衢，西顾信州，山川形胜，一览而尽。泉涌绝顶，冬夏不涸。又有石室，可容千人。○六石峰，在县东六十里，与平洋山相望。六峰特立，中有圣泉，冬至则涸，夏至则溢，六石关置于此。又鹅峰，在县东三十里。脉自闽中绵亘至此，长数百里，有峰矗起，以形似名。

