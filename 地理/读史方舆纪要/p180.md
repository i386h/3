<!-- { "loadSidebar": true } -->
　　高家堰府西南四十里。汉陈登筑堰防淮，此其故址也。明永乐初，陈始为筑治。隆庆四年，淮水决于此，王宗沐复修葺之。万历三年，又为淮水决坏。六年，潘季驯更为修筑，堤长六十里。《河防考》：高家堰西有阜陵、洪泽诸湖。隆庆中，淮水挟湖水决于此，合扬州宝应县之白马、汜光诸湖，又决黄浦八浅，山阳高、宝、兴、盐诸境，悉为巨浸。淮既东，黄河亦蹑其后，西灌凤、泗，而清口堙塞，淮黄交病矣。万历中，更为修筑，堰南有越城周家桥，地势稍亢，因筑减水坝，淮水涨则溢入白马湖，消则仍为陆地，而后运道无阻。盖高堰者，黄、淮两河之关键也。

　　常丰堰在府东。南唐大历中，黜陟使李承置，以御海潮，溉屯田瘠卤，收常十倍他税。又棠梨泾，《志》云：在淮阴西九十里，唐长庆初所开。

　　通济闸在淮阴故城南，即浊水入淮处。永乐中，陈于天妃寺东北通河之口，置新庄闸，为运道咽喉之地，自新庄以至板闸，或为四闸，或为五闸，以时增减，达于城南。弘治七年，河灌新庄闸口，至清江浦三十余里，淤浅不通，诏有司修浚。嘉靖末，废新庄闸，改置通济闸于三里沟。隆庆中，河臣万恭复开天妃口闸以济运，既而复闭天妃口，繇通济闸。六年，河臣潘季驯奏迁通济闸于甘罗城南。今因之。

　　○庙湾镇府东北百八十里，为滨海冲要处。亦曰庙湾场。嘉靖中，倭寇往阑入于此。《志》云：府东北九十里为马逻镇，有马逻巡司戍守，百六十里为北沙镇。又二十里即庙湾，有庙湾巡司。○刘庄，在府东南百五十里。嘉靖二十八年，倭据庙湾，东侵淮安，官兵败之于姚家荡，又败之于刘庄。贼复遁入庙湾，寻败走。官军追至虾子港，贼乘舟开洋遁去。

　　南昌亭在府西三十里。秦置亭于此，韩信寄食南昌亭长，是也。又欧阳戍，亦在淮阴旧县界。南北朝时，戍守于此。宋泰始中，吴喜使萧道成屯军欧阳，即此。○羊寨，在府东北二百二十里，有巡司戍守，其西为戴百户营，亦海口列戍处也。

　　周家桥府西南九十余里，北去高堰五十里。又南为翟家坝，淮水东溢，往往从此奔冲，为高、宝一带之患，堤防至切。又平河桥，在府西南四十里，南至宝应县六十里，为往来通衢。○西义桥，在新城西门外，旧名西铁桥，为行旅辏集之所。又东义桥，在新城东门外。《河防考》：清河而下，黄淮交流注海，越二十里，一大折于淮郡之西桥，又五十里，一大折于徐家坝，湍激之势，不可无备。《志》云：府城望云门外有淮阴驿。又崇河、满浦二驿，今革。

　　清河县府西五十里。西南至泗州百五十里，南至泗州天长县二百十里。汉淮阴县地。唐为临淮县地。乾符中，高骈置淮宁军于淮口，即此。宋为泗州清河口地。绍兴初，屯重兵于此。咸淳末，始置清河军及县。元至元十五年，废军，以县属淮安路。县无城，今编户三十六里。

　　○吴城县西二十里大清河之涯。有东西二城，宋南渡后，尝置县于此。《会要》云：绍兴五年，罢楚州吴城县为吴城镇。是也。又有清河旧城，《志》云：县初治大清口。元泰定中，黄河决溢，迁于甘罗城。大历初，以地僻水灾，民居稀少，迁于小清河口之西北，即今治也，东去淮阴城十里。

　　○黄河在县西。自桃源县流入境，至县治西南清河口而入淮，自是河淮合一，沂泗诸流，尽失其旧。○淮河，在县治南，自泗州流入境，至小清河口，黄河流合焉。自此以东，淮皆变为河，而客大主小，决溢不能免矣。

　　清河在县治西，即泗水下流也。自山东泗水县，流经徐、邳之境，过桃源县北，又东至县西北三十里之三汊口，分为大小二清河，大河繇县治东北入淮，小河繇县治西南入淮，即古清口也，今为河淮交会之口，详见大川清河。

　　洪泽湖在县南六十里。湖长八十里，与泗州盱眙县相接。又北萍湖，在县南九十里，与淮水通流。○三角湖，在县西北八里，四围高阜，水潴其中，雨潦涨溢，则注于大清河。《志》云：县境湖泽相连，大小以数十计，其下流皆达于河淮，县盖钟水之区矣。又双沟，在县西南三十里，出泗州迮家湾，通流入淮。

　　○渔沟镇县北四十里。又北二十里，旧为金城驿，亦曰金城乡，往来孔道也。又有浪石镇，在县东北二十里。万历十四年，议者欲自桃源县界三汊镇浚老黄河，经鱼沟、浪石，又东至瓦子滩、颜家河，仍合安东县赤晏庙之正河，是也。

　　洪泽镇亦曰洪泽驿，在湖北岸。唐咸通九年，庞勋据彭城，其党吴回攻泗州甚急，敕使郭厚本将淮南兵救之，至洪泽，不敢进，辛谠从泗州出求救，因邀五百人至淮南岸，度淮击贼，走之。明设洪泽巡司于此。○马头镇，在县东七里，其下为马头渡，有巡司戍守，亦淮滨要地。

　　盐城县府东南二百三十里，西南至高邮州二百四十里，北至安东县二百里。汉盐渎县，属临淮郡。后汉属广陵郡。三国时废。晋复置，仍属广陵郡。义熙中，改曰盐城县。刘宋属山阳郡。齐、梁因之。高齐置射阳郡。陈改曰盐城郡。后周因之。隋初郡废，仍曰盐城县，属楚州。大业初，改属江都郡。唐仍属楚州。南唐属泰州。宋复属楚州。绍兴初，属涟水军寻复旧。元属淮安路。今城周七里，编户九十三里。

　　○射阳城县西九十里。汉县，属临淮郡，高祖封项伯为侯邑。《功臣表》：汉六年，封刘缠为射阳侯，即项伯也。后汉属广陵郡，陈登为广陵太守，治射阳。三国时废。晋复置，仍属广陵郡。刘宋侨置于江南，属临淮郡，而故射阳县遂废。齐、梁因之。隋末，常彻据盐城，置射州于故射阳县，又分置新安、安乐县。唐废射州，省三县俱入盐城。戴延之《西征记》曰：吴王濞反于广陵，射阳侯率众至山阳拒之，县有山阳津，晋因以名郡。○巢城，在县北百二十里。相传黄巢将寇广陵，屯兵于此，因筑是城。

　　○沙冈在县西北。南抵县西十八里之冈门镇，东北距海，延袤五六十里。

　　○海在县东，自海浦东北出洋，凡五十里，相传元时漕运繇此港出海，以达直沽，有堤在东门外二里，谓之捍海堰。唐大历中，李承为淮南节度判官，谓海潮漫为盐卤，良田必废，因自县东北接山阳县，南抵通泰、海门，筑堤障岸，绵亘薮百里。宋天圣初，张纶刺泰州，留意修复，时范仲淹监西溪盐仓，力赞之，议移堤势稍西，垒石以固其外，迤逦如坡，不与水争，虽洪涛不能冲击。五年，堤成，长一百四十三里有奇，俗谓之塘潮岸。淳熙八年，淮东提举赵伯昌言，捍海堰遮护民田，屏蔽盐灶，其功甚大。今日就颓圮，每风潮泛溢，辄氵没田庐，毁坏亭灶。自宣和、绍兴以来，屡被其害，望敕有司随时修葺。务令坚久，从之。亦谓之范公堤。于是滨海沮洳泻卤之地，复为良田，民得奠居。元詹士龙为兴化宰，复加修葺，民被其利。明景泰三年重修。嘉靖中，倭贼从山阳大海口阑入县境，官军据岸遏之，贼不能前。盖不特田畴攸赖，而亦守御所资也。

　　射阳湖县西北百四十里。明万历中，兴化令欧阳东凤议，以射阳淤塞，欲于湖旁二十余里开神台河，迤北繇葫芦港，迤西出朦胧喻口，直走庙湾入海，不果。今与山阳、宝应县接界。○大踪湖，在县西南百里，南北径三十里，东西广十五里，与兴化分湖为界，南接鱼鲸湖，北达射阳湖。又马鞍湖，在县西三十里，环三十里，下流亦北入于射阳湖。

　　芦沟河在县西北六十里。《志》云：县西五十里有东塘河。又西曰西塘河，俱自大踪湖分流至此，合为芦沟河，又西北二十里，合于张岐塘，塘袤三十里，又北经县西北百里之侍其汊，而合马鞍湖之水，又西北达于射阳湖。

　　运河在县西南七十里。《志》云：通泰以北诸水，经县西南八十里，为东西界河，与兴化县中流分界，西入大踪湖，自界河分流北出，为旧运河。又有新运河，在县东南五十里。流经县东南三十里伍盐场，西北合于旧运河。又西北注于东塘河，又有官河，亦自大踪湖引流而北，至县西五十里注东塘河，谓之盐河。

　　广惠达县东三里。旧名白波湫，运河水涨则自此决泄入海，以杀水势，夏秋海潮浩大，亦繇此冲入浸田。宋淳熙六年，摄县事教授刘炜始用砖石砌，名曰广惠。明万历四年，河臣王宗沭修盐城石达海口，以疏运河涨水入海之路，即此。《邑志》：广惠达，宋绍兴五年重修。洪武二十九年复建。

　　○盐城监在县南，古盐亭也。历代海岸煎盐之所。南唐置监，管盐亭百二十三。《寰宇记》：南唐立盐城镇。周平江淮，因之不改，管盐场九所，曰伍，曰紫庄，曰南八游，曰北八游，曰丁溪，曰竹子，曰新兴，曰七惠，曰四安，俱在县南北三五十里之间。《邑志》：县人以煎盐为业，不耕种而富饶，公私商运，舳舻千计，此吴濞所以富国强兵，而抗衡汉室也。今府境之盐场凡十，而在盐城者四，曰白驹，曰刘庄，曰伍，曰新兴。在山阳者一，曰庙湾。在海州者三，曰板浦，曰渎，曰临洪。在安东者凡二，曰兴庄团，曰徐浦渎。皆民生所赖而国用所资也。

　　喻口镇县西北百二十里。有喻口渡，淮河津要也。宋绍定三年，叛贼李全据楚州，袭陷盐城，诱射阳湖人造浮桥于喻口，以便盐城往来。明设喻口镇巡司。嘉靖中，倭屯庙湾。唐顺之谓：若从宝应拖船过坝，自清沟喻口水路进攻，路径而饷易。是也。清沟镇，今在县西百四十里，有清沟渡。县西北四十里又有清沟巡司，旧名崖沟。

　　朦胧镇县北百八十里。《志》云：广洋、射阳诸湖下流，昔时俱经朦胧、喻口，出庙湾入海。又伍镇在县东南三十里，新兴镇在县北十八里，即伍、新兴二盐场也。又沙沟镇在县西百四十里，又县西七十里有大冈镇，又西十里为唐桥镇，皆商民辏集之所。○姚家场，在县西北，商贾辏集，为滨海大镇。

