<!-- { "loadSidebar": true } -->
　　《禹贡》梁州之境。周秦时为氐羌地。汉属广汉郡。三国汉属阴平郡。晋以后因之。梁普通间，没于氐《志》云：普通三年，为土豪杨杰、李龙迁所据。西魏得之，置江油郡治江油县，兼置龙州。隋初郡废。大业初，又改州为平武郡。义宁初，改曰龙门郡寻曰西龙门郡。唐曰龙门州武德初，仍曰西龙门州。贞观初，始去西字。天宝初，曰江油郡。至德二载，改应灵郡。乾元初，复为龙州。宋初因之亦曰江油郡。政和五年，改曰政州。绍兴初，复曰龙州。元因之，属广元路《志》云：元升龙州为元帅府，寻改为宣慰司。今正史皆不载。洪武七年，仍为龙州。二十三年，改龙州军民千户所，寻复故。宣德七年，又改为宣抚司隶布政司。嘉靖四十五年，升为龙安府，领县三。今仍旧。

　　府控扼氐羌，山川重阻，峭壁云栈，连属百里，真四塞之地也。说者谓松潘介在生番粮援之道，恃龙安以无恐。龙安者，南重成都之防，北壮松潘之势，故改建郡县，不可缓也。自魏邓艾伐蜀，而阴平遂为取蜀之捷径。艾之伐蜀也，自阴平行无人之地七百里，凿山通道，作桥阁，山谷高深，至为险难。艾以毡自裹缚而下，将士攀木缘崖，鱼贯而进，先登至江油，而蜀人胆丧矣。后唐长兴二年，石敬瑭等攻两川，前军克剑门，西川帅孟知祥急遣军争剑门，而命别将李筠将兵趋龙州，守要害，盖剑门拒守，又恐奇兵自阴平故道而入也。既而官军果分道趣文州，将袭龙州，为西川兵所败。明洪武四年，伐蜀，傅友德亦自阶、文而进，克青川果阳，下油江，遂趋绵州。《修造记》：龙安路通秦、阶，严稽出入，直与剑阁为比。盖自蜀入秦之道，东则剑阁，西则阴平，剑阁之防，显而易知，阴平之道，僻而易忽。故出奇制胜者，往往托足于此焉详陕西阶州阴平道。

　　平武县附郭。汉广汉郡刚氐道地。蜀汉析置广武县，属阴平郡。晋太康初，改曰平广县，寻又改为平武县，仍属阴平郡。宋元嘉二十七年，以故氐王杨文德为辅国将军，使引兵自汉中西入，摇动陇，遂取魏阴平、平武，是也。齐梁仍曰平武县。西魏改置江油县，并置江油郡治焉，寻又为龙州治。隋以后因之。宋端平三年，兵乱，宝六年，徙州治今县东之雍村坝，县亦徙治焉。元以江油县省入龙州，又徙州治武都镇。明洪武中，又徙州治乐平镇，即今治也。嘉靖四十三年，土司薛兆乾作乱，事平，改为府。万历十九年，始置今县，为附郭，编户二里。

　　○龙州城在今府东。祝穆曰：龙州城，梁李龙迁所筑，去江油东北三里，盖即隋唐州城也。宋宝以后，州益迁而东，其故城皆土筑，旋圮。明洪武七年，土官知州薛文胜创设州城于青川所。二十三年，知州薛继贤奏移今治，周以木栅。宣德五年，知州薛忠义奏筑砖城。嘉靖十三年，宣抚薛俊卿又复营筑。四十五年，改为府城。今城周五里有奇。

　　平武城府西三十里。《隋志》：梁末，李文智自立为藩王，以平武为国都。西魏复为县，而别置江油县，龙州治焉。隋亦曰平武县，仍属龙州。唐贞观八年，省入江油。近《志》：西魏废帝二年定蜀，置龙安县，寻改曰平武。似误。

　　方维城府东北百二十里。西魏置秦兴县，为建兴郡治。隋废郡，改县曰方维，属龙州。唐武德四年，改属沙州。贞观初，州废，又省县为方维镇，属景谷县。贞元初，南诏、吐蕃合兵入寇，分道趋扶文，掠方维、白坝，即此。白坝见昭化县。

　　德阳城府东二百里。本汉梓潼县地。后汉改置德阳县，属广汉郡。《华阳国志》：德阳有剑阁道三十里至险。盖与剑门相近也。建安十九年，先主军涪，张飞自江州而上，定巴西、德阳。邓艾从阴平邪径经汉德阳亭，至江油，出剑阁西百里，皆谓此。晋徙德阳而南，因谓此为汉德阳。

　　阴平城府东百五十里，东南至剑州百六十里。宋白曰：文州为古阴平，魏晋之阴平郡及阴平县治也。永嘉末，太守王鉴以郡降李雄，晋人悉流移于蜀汉，其氐羌并属杨茂搜，于是有南阴平郡，属益州。宋永初以后，晋人流寓于蜀者，于益州立南北二阴平郡，寓于汉中者，亦于梁州立南北二阴平郡。剑州之阴平，即宋所置北阴平郡也。宋文帝元嘉九年，益州流民许穆之诈称司马飞龙，招合蜀人，攻杀巴兴令，逐阴平太守。刺史刘道济遣军击斩之。或以为此汉州苌杨之南阴平。梁天监十四年，魏人侵蜀，诏任大洪自阴平入魏，晋寿招诱氐羌，绝魏运路。十五年，将军王光昭与魏战于阴平，败还，即此阴平也。又大宝末，萧纪将杨乾运攻叛氐杨法琛，拔剑阁，进据南阴平，对古阴平而言，因谓此为南阴平耳。《隋志》：宋置北阴平郡，治阴平县。后魏置龙州于此。西魏改郡曰阴平，而徙龙州治江油。后周尝改郡曰静龙郡。隋郡废，县属始州。唐属剑州。宋因之。端平以后兵乱，县废。旧《志》：阴平城，南去梓潼县六十里。似误。

　　○药丛山府南十里。多产药材，因名。或讹为落丛山，俗名乐从山。又马头山，在府西南五里，以形似名。○火风山，在府北十里。山势峭险，其麓即箭楼山，拥抱府城。一名旗山。又崆峒山，在府西北十里，山谷深险，直接蕃界，似平凉之崆峒。又化豹山，在府东北十五里，山势高耸，林木丰茂，限隔蕃塞。

　　九龙山府东五十里。其地峻险，前距铁蛇关抵蕃地，一山九岭，叠耸如龙。又羊盘山，在府东北六十里，石径九曲，如羊肠然。又箐青山，在府东南六十里，重峰叠嶂，树木森郁。

　　马盘山府东南百二十里。高三千三百丈，其形似马，盘旋而上，重峦叠嶂，行者难之。后魏马盘县以此名。○牛心山，在府东百五十里，山秀拔，形如牛心。西魏李虎葬此。唐武后时，凿断山脉。玄宗幸蜀，修复之。回銮后，升龙州为都督府，赐名灵应郡。《唐志》云：山在江油县西一里。长庆四年，龙州刺史尉迟锐上言：山有掘断处，请加补塞。于是役数万人于绝险之地，东川为之疲弊。

　　马阁山在废阴平县北六十里。峻峭がテ，极为艰险。邓艾军行至此，路不得通，乃悬车束马，造作栈阁，始通江油，山因以名。《旧唐书》：阴平北有十八陇山，其山有陇十八，或以为即马阁山。又左担山，《志》云：在府东百八十里。邓艾伐蜀，路经江油，因山高江险，修凿栈阁，以通担负，今七里阁是也。胡氏曰：自文州青塘岭至龙州一百五十里，自此而南者，右肩不得易所负，谓之左担路，邓艾伐蜀之道也。祝穆云：左担路上涪水崖壁，有阁道六，曰青崖、曰蟆颐、曰石回、曰七里、曰东阁、曰石城，又有二阁不在左担之数，曰猿臂、曰黄林，皆阁道之险者。○两垭山，在府东北七十里。山岭分峙，两垭路通青川、广昭等处。

　　弩牙山府东南百六十五里，状如弩牙。相传邓艾伐蜀屯军于此。又东南五里曰石门山，两崖相对如门，与氐羌分界处。左思《蜀都赋》：缘以剑阁，阻以石门。梁大宝中，氐酋杨法琛据黎州附魏，益州刺史武陵王纪遣杨乾运讨之，拔剑阁，法琛退保石门。《舆地纪胜》龙州江油县东百里有石门戍，《唐志》利州景谷县西有石门关，即此石门也。

　　○涪江府西北二百里。源出松潘卫小分水岭，经小河所而东，至府城西，又历城南而东，下入江油县境，盘纡萦带，为郡境之险。详见大川涪水。○青漪江，《志》云：源出落丛山，下流至绵州彰明县，合于涪江。

　　青川溪府东百二十里。源出西蕃界，经青川所，下流合白水，入嘉陵江。又醍醐水，源出府东清潭岭，接青川溪，流入嘉陵江。《图经》云：清水出啼胡山，阔五丈，东流入利州界。其水清美，亦云啼胡水，《志》作醍醐，美其名也。○大溪河，在府西北二十五里。《志》云：源出白马路西番界，流至此，入于涪水。又府境有木瓜官渡、古城、高村、大印等河，皆源出蕃界，下流入于涪江。《志》云：废阴平县西四十里有扬帆水，下流入梓潼县界，合于潼水，泛涨奔注，势若扬帆云。

　　利人渠在废阴平县西北二里，引马阁山水入县溉田。唐龙朔二年，县令刘凤仪开，宝应中废，后复开。景福二年，又废。

　　○胡空关府西北四十里，永乐中置。又羊昌关，在府西北十五里，其地有羊昌山，山崖层叠，通铁蛇官道。○铁蛇关，在府东十里，为番夷出入之冲。又有黄杨、和平、大鱼等关，与胡空诸关共为六关，俱永乐中置，为府境之要险。

　　涪水关府西北涪水上。《唐志》江油县有涪水关，即此。又龙门关，亦在府西，隆庆中置。○芍药戍，在府南九十里，唐置。本名溪戍，永徽中，改今名。

　　兴文阁在府东南二十里海棠铺。山路盘束，下临急湍，置阁其上，以通行旅。又南岩阁，在府东六十五里，正德初修凿，平坦可行。《阴平修路记》：龙安栈阁，在治东者凡八，曰石城、曰佛崖、曰麻园、曰蟆颐、曰黄林、曰三店原、曰七里、曰飞仙；在东南者凡三，曰石回、曰兴文、曰猿臂；在东北者凡二，曰秦陇、曰东阁；在府东者凡九，曰金鼓、曰芭蕉、曰楮株、曰卢崖、曰天井、曰桑坪、曰兜索、曰木蕊、曰飞泉；在西北者凡十五，曰金匮、曰桐油、曰隆奉、曰胡空、曰黄梗、曰刘屯阝、曰鹅顶、曰禅峰、曰石门、曰仙女、曰马桑、曰溪坝、曰黑水、曰罗汉、曰羊肠。《志》云：邓艾伐蜀，置秦、陇等阁道一十二处。明洪武十一年，开设松潘卫，又置飞仙等阁道二十五处。

　　溪子驿在府西。《志》云：府东百二十里有古城驿，百七十里有武平驿，二百里有小溪驿。又水进驿，在府西北九十里，又府西二百里有小河驿。《会典》：县有明月所巡司。○永济桥，在府西北二十五里，路接小河所。明洪武中，土官薛文胜以蔑缆架桥。永乐初，薛忠义造铁索六条，长十五丈，架板为桥，名曰垂虹。俗名铁索桥。详见小河所铁龙堡下。又天生桥，在府西北九十里，通羊洞寨，河水奔险，中有三巨石如柱，居民架木为桥。

　　白马寨府北三百里，番寨也。《志》云：白马番北通阶文，西抵潭腊。其生番号黑人，延袤数百里，碉房不计，有名色可举者凡十八寨，多不过四五百人，少可百人而已。嘉靖元年，白马跳梁，用兵五千，分五路，一由松潘小河所之铁龙堡，一由松潘东路之三舍堡，一由府西北之黄杨关，一由青川所之北雄关，一会兵陕西，由阶文而进，蛮畏慑听命。今为府境属夷。

