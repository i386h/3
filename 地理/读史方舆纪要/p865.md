<!-- { "loadSidebar": true } -->
　　古西南夷，汉之掸国也掸，读坛。《后汉纪》：永元九年，徼外蛮及掸国王雍繇调遣使重译朝贡。永宁初，复遣使朝贺，献新乐及幻人。应劭曰：掸国在永昌徼外，其使者自言海西人，盖其地近海西，与大秦为邻国。大秦，今西域拂林国也。在唐谓之骠国《唐书》：骠，古朱波也。在永昌南二千里，去京师万四千里。南滨海，北南诏。至德初，与寻传蛮皆降于南诏。贞元十八年，自南诏入贡，骠国王雍羌遣其弟悉利移来朝。元和初，复至。太和六年，南诏掠骠民，迁之拓东。咸通三年，复遣使来贡。《通鉴》：骠国在南诏西南六千八百里。至宋始谓之缅崇宁四年，缅、波斯、昆仑俱入贡。明年，蒲甘入贡。绍兴中，缅复来贡。元至元中，屡讨之至元五年，命爱鲁等击缅。自是缅屡入寇，辄兴师击之。自后于蒲甘缅城置邦牙等处宣慰使司至元二十年，破缅，置宣慰司，缅降。大德初封缅酋为缅国王。四年，复叛，寻谕降之。明洪武二十一年，缅叛，沐英讨败之。二十七年，始置缅甸军民宣慰使司《通考》：洪武二十六年，缅酋南速来朝贡。明年，置司于此。授其酋普剌浪，自是屡来朝贡。土司皆莽姓。嘉靖初，缅为孟养酋思伦所破，杀宣慰莽纪岁，遂与木邦酋瓜分其地。三十三年，纪岁子瑞体长，以计夺大古喇地，寻复入缅，并孟密，掠孟养，残孟乃，侵车里、木邦、老挝、八百之境。隆庆二年，木邦酋罕拔叛附于缅。六年，陇川叛目岳凤亦附，缅蛮莫酋思哲亦附焉。万历初，罕拔、岳凤等导缅兵入陇川。三年，复陷干崖。七年，遂尽据孟养之地。十年，并据有干崖地。是年，瑞体死。十一年，瑞体子应里并木邦地。湾甸酋亦叛附焉。遂寇顺宁以北，官军破走之，复收湾甸、耿马诸境。别将率兵出陇川、猛密，至缅境。于是木邦、孟养诸酋皆降。师还，缅复炽，数侵邻境。十六年，复夺孟密。十八年，又夺孟养及孟拱、孟广之地。二十一年，入蛮莫，寇陇川。官军击却之。寻复寇蛮莫，寇孟养。三十二年，猛养陷。自是以后，五宣慰渐为缅所并。遂倔强于云南西南境云。

　　○江头城在司北。东北去永昌府腾越州十五日程。元至元十九年，遣诸王相答吾儿击缅，分道攻之，拔其江头城。又以建都、太公城乃其巢穴，进军拔之。于是建都王乌蒙金齿与西南夷十二部俱降。《志》云：太公城北去江头城凡十五日程。○马来城，在司境。《志》云：北至太公城八日程，又南五日程为安正国城。

　　蒲甘缅城在司西南。《志》云：城东北去安正国城凡五日程，去大理五十余程，与江头诸城为缅中五城。元至元十三年，以缅酋数侵永昌，遣速剌丁伐缅，降其寨三百馀。明年，缅寇蒲甘，复侵金齿。行省丞相赛典赤遣万户忽都等迎战于金齿南甸，缅酋败走。十五年，复入寇，又败去。十九年，命大兵击缅，造船于阿若、阿禾两江，得二百艘，进破江头城及太公等城。明年破缅，始置邦牙宣慰司于蒲甘城，命云南王也先帖木儿移镇缅。二十五年，复还，镇大理。《一统志》作蒲江缅王城，或以为即缅国故都云。阿若、阿禾两江，即金沙江之随地易名者。阿瓦城在司东北。旁有阿瓦河，因名。万历四年，缅酋瑞体寇孟养，孟养酋思个潜发兵至阿瓦河，绝其饷道，据险待之，缅大困。十一年，王师讨叛缅，别将刘纟廷出陇川、孟密，直抵阿瓦。阿瓦酋莽灼与猛密蛮莫诸酋俱诸降。师还，缅复攻阿瓦，莽灼内奔，至曩朴寨，病死。缅酋复守阿瓦，以拒王师。○洞武城，陆氏《滇纪》云：在缅东千五百里，近时为缅境东偏要地。尝以子弟帅重兵戍此。

　　○金沙江在司北江头城下。其上流即大盈江也。《志》云：缅有金沙大江，阔五里馀，水势甚盛，缅人恃以为险。自孟养境内流经司界，下流注于南海。详附见大川潞江。

　　阿瓦河在司北。自孟养流入境，下流入于金沙江，为司境北面之险。

　　○普坎《志》云：在缅甸司西三百里，旁通蒲甘。《滇纪》：诸葛丞相六擒孟获，复纵使去。获携重赂入缅、木鹿等国，借安都鲁兵来战，大败，复就擒。自是不复反。武侯乃于普坎立碑纪绩，遂班师。按三国时无缅之名，恐未可据。

　　江桥在司北，跨金沙江上。又有孟坝，亦在司北，皆自司境北出之道也。

　　洞伯村在司东八十里，又司东南百十里，地名象腿，皆缅近郊也。又有马得狼、井角等村，皆近江滨。○者梗，在司东。其相近者又有井梗。《志》云：者梗竹城茅舍，仅同村落。自蛮莫入缅界，抵金沙江，舟行至井梗，陆行则至者梗。者梗在阿瓦河北，与阿瓦城甚近。从井梗至者梗，数十里而近耳。

　　◇木邦军民宣慰使司东至八百大甸宣慰使司界，南至速克剌蛮界，西至缅甸宣慰使司界，北至芒布长官司界。自司治东北至布政司三十五程，转达于京师。

　　古南蛮地，本名孟都，又名孟邦。元至元二十六年，立木邦路军民总管府领三甸。明洪武十五年，改为木邦府。永乐初，改为宣慰使司土司罕姓。《通考》：司于六宣慰中分地最多。永乐、正统间，数以从征军功益地。隆庆二年，土舍罕拔叛附缅，屡寇陷邻境。万历十年，为缅所侵夺。明年，官军讨却之，立罕钦守其地。钦死，其叔罕礻盍约暹罗攻缅。缅恨之。三十三年，缅围木邦，陷其城。伪立孟密思礼领其地。官军未能讨。

　　○废蒙怜路在司北。元至元二十七年，从云南行省请，以蒙怜甸为蒙怜路军民总管府，蒙莱甸为蒙莱路军民总管府，后废。其地皆在今司境。

　　○慕义山在司北。万历二十二年，陇川孟卯酋多淹叛附缅，负于木邦境内慕义山。时抚臣陈用宾议于木邦、天马、汉龙之地，置关以拒缅，淹袭杀其工役。木邦酋罕钦奉檄擒淹，淹觉，欲奔古喇。钦追及之于雷耸茂，诛之。缅失淹，于是东路寇掠稍缓。雷耸茂亦在司西北境。

　　○喳里江在司西，即潞江也。自芒布流入境，又西南入缅甸界。

　　○孟炎甸在司北。万历十一年，官军讨缅。缅酋莽应里西会诸路兵于孟卯东，会车里、八百、孟艮、木邦兵于孟炎，合犯姚关，寻败还，是也。姚关，见后湾甸州。孟卯，见陇川宣抚司。

　　天马关在司北。万历二十一年，缅入寇。抚臣陈用宾击却之，遂城天马及汉龙关以拒缅，是也。

　　◇八百大甸军民宣慰使司东至老挝宣慰使司界，南至波勒蛮界，西至木邦宣慰使司界，北至孟艮府界。自司治北至布政司三十八程，转达于京师。

　　古蛮地。世传其土酋有妻八百，各领一寨，因名八百媳妇。元大德初，遣兵击之，道路不通而还。后遣使招附。元统初，置八百等处宣慰司。明洪武二十四年，其酋来贡。乃立八百大甸军民宣慰使司土司刁姓。

　　○南格剌山在司东北，为车里、八百之界。上有洞，南属八百，北属车里。

　　◇孟养军民宣慰使司东至金沙江，南至缅甸宣慰使司界，西至大古剌宣慰使司界，北至干崖宣抚司界。自司治东北至布政司三十七程，转达于京师。

　　汉永昌西徼地，地名香柏城。元元贞二年，置云远路军民总管府。明洪武十五年，改为云远府。十七年，又改置孟养军民宣慰使司土司刁姓。正统后，属于思氏。《通考》：宣德中，夺麓川酋思暗地授孟养酋刀宾王，宾王懦，麓川孽思任发复拥众据麓川，并略取孟养地。宾王走死永昌。正统六年，王骥等平麓川，思任发走缅。十年，以孟养地与缅，购任发，诛之。于是以缅酋卜剌浪子银起莽居守。而思任子思机、思卜亦皆遁居孟养，招诱部众，复图为乱。十三年，王骥等复帅大兵入孟养，讨麓川余孽，屡破蛮兵。思机等竟不可得。师还，部落复拥任发少子思禄为乱，逐银起莽，据孟养地。骥知贼不可灭，乃许为土目，立誓而还。于是孟养在废除之数。嘉靖初，孟养酋思伦纠木邦诸部击缅，破之，杀其酋莽纪岁，遂与木邦瓜分缅地。既而纪岁子瑞体长，复有缅地。隆庆中，数侵孟养。万历七年，为缅所并。十一年，官军败缅，孟养酋思义来归。十三年，始立孟养为长官司。十八年，缅复并孟养。二十四年，孟养酋思轰弃缅来归。二十七年，缅攻孟养，抚臣檄各土司赴救，缅溃还。三十二年，缅复攻孟养。孟养酋思轰败死。酋长思华代据其地，遂服属于缅。

　　○密堵城在司南。又有速送城，皆距孟养十余程，为别部所居。其地濒金沙江，近缅甸之阿瓦城。万历初，为缅所据。十二年，官军败缅，孟养来归。移兵至二城，二城皆迎降。十四年，缅复攻陷之。既而孟养酋思威纠土兵图复二城，求援于官兵。官兵至遮浪，缅兵溃，复取二城，后仍没于缅。

　　○鬼窟山在司东，极险厄。蛮人据为硬寨，或讹为鬼哭山。正统十三年，督臣王骥复征麓川余孽思机等于孟养，败其兵于金沙江。贼于鬼哭山立三大栅，骥与总兵张亲冒矢石，战一日，而栅寨悉拔，即此。○芒山，亦在司东。王骥破思机于鬼窟山，又攻芒山等寨，拔之，是也。

　　○金沙江在司东界，即大盈江之下流也。正统十一年，麓川余孽思机据孟养，诏沐斌等调缅甸、木邦等兵征之。至金沙江，遣使招谕，许赦其罪，竟不出。缅、木二蛮兵亦不敢渡江，遂还。十三年，王骥复征之。抵金沙江。贼据西岸，立栅坚守。骥造浮梁亘数千尺，遂渡江攻拔贼栅，乘胜至孟养，进至孟卯。孟养在金沙江西，去麓川千余里，诸部皆震怖。曰自古汉人无度金沙者，王师至此，真天威也。今详见大川潞江。

　　○戛撒在司南。道出缅甸，至为险隘。万历四年，缅人来寇，孟养酋思个潜遣军至阿瓦河，绝缅粮道。而督大兵伏于戛撒，诱缅深入。思个不战，但塞险隘，断归路。亟请援于官军，欲腹背歼之。缅大困。久之，援不至，陇川叛目岳凤集兵援缅，导之由间道逸去，缅自是复炽。

　　孟伦在司西。隆庆中，缅酋莽瑞体屡侵孟养。孟养酋思个退保孟伦，与缅相持处也。又孟矿寨在司西南。弘治中，思禄尝据此为巢穴。或曰，即孟巩也。又讹为孟拱。《志》云：近缅诸部有景迈猛巩、猛别诸部。万历四年，与官军期共击缅。既而官军援孟养者久不至，皆为缅所并。又十八年，叛缅莽应里复掠孟养，破孟拱。孟养酋思远奔盏西。盏西，在南甸境内。

　　戛里在司西南，孟养别部也。又有哈喇杜诸蛮，皆近孟养、缅甸之境。《志》云：司北又有阿昌诸蛮。○猛别，在司西南，近缅界。万历十一年，官军败缅酋应里，追至境。既而缅酋还守阿瓦，又遣亲信分守洞吾、猛别、雍会诸地。猛别，盖与雍会相接，近大古喇境。

