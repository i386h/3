<!-- { "loadSidebar": true } -->
　　○萧城在县西北十里。古萧国。春秋时为宋附庸，萧叔大心之封邑。庄十二年，南宫万弑闵公，立公子游，群公子奔萧。宣十二年，楚伐萧，萧溃，即此。秦置萧县。二世二年，沛公与秦将司马尼战萧西，不利，还，收兵聚留。汉二年，汉王入彭城，项羽自齐还至萧，晨击汉军。自两汉以至南北朝，皆为萧县。宋元嘉二十八年，魏人南寇，拓跋建进屯萧城，时武陵王骏镇彭城，遣将拒之，为魏所败。魏收《志》：魏沛郡治萧县黄阳城，或谓之北城。《城邑考》：北城方九里，南去萧城二十里，相传萧子避暑城也，其南城即故萧国城。《北征记》：萧城周十四里，南临汴。今城方九里三十步，东南绕城，有隍，西北无隍。唐时县治北城，自宋以来治南城。明亦为萧县治，城周仅四里。万历五年，圮于水，乃迁治于三台山南麓，即今治也。

　　杼秋城在县西七十五里。汉县，属梁国。光武封刘般为侯邑，明帝改属沛国。晋因之。后废。又扶阳城，在县西南六十五里。汉县，属沛郡。宣帝封韦贤为侯邑。后汉省。○永固城，在县东南四十里永固山下。元至大中，尝置县于此，寻省。今为永固镇。

　　龙城县东三十里。《水经》谓之历龙城，隋因以龙城名县。又曹马城，在县西北七十里，相传曹操尝盘马其中，因名，中有古塔。○厥城，在县北。魏收《志》相县有厥城。或谓之厥固。梁大通中，兰钦拔魏萧城、厥固，是也。

　　○三台山在今城北。城东里许有龙蟠山，西一里曰虎踞山。又三仙台山，在旧城南一里。○大蒙山，在旧县东二十里，其相接者曰小蒙山、里仁山，与州境楚王山相接。又大方山，在旧县东南二十里，其相连者又有小方山，亦与州接境。

　　丁公山今县南十五里。相传楚将丁公追汉王于此，其地亦名丁里村。又绥舆山，在今县东北二十里。刘裕为绥舆里人，里盖因山以名也。○浮绥山，在今县南三十里，东接蕉子山，又东为天门山，山谷幽邃，林木蓊蔚。又大观山，在今县东南四十里，山多岩洞，其相近者曰白土山，下为白土镇。

　　永固山在今县南四十里。下有永固镇及永固湖。《寰宇记》：县南二十里有胜高山，东接丁公山，山阴有黑坞，约三亩许，夏秋积雨其中，染人衣，即成黑色云。胜，一作升。在今县南十里。

　　○黄河在县北。《志》以为即汴河故道也。自河南永城县及砀山县境，流经县西六十五里之新挑沟，又东五里为赵家圈，又东十里至拖绳桥，又东十里至东镇渡，又东二十里至曲里渡，又东五里至朱珊渡，又东十二里至旧县北三里之冀门渡，又东三里至两河口，与山西湖之委流合，以达州境。宋绍圣中，汴水冲决，县令张淳凿汴水新渠，以避水患。元大德间，县令马彻里复开南伏道口、北铁锁孔二渠，以泄水，其后大河挟汴而东，县境遂为大河经流。明嘉靖二十七年，河决秦沟，自新挑沟以至朱珊渡一带俱淤，惟冀门渡以东，尚存旧流，其后溃决不时，河去县益远。万历三十四年，始复旧道。详见川渎大河，下仿此。

　　睢水在县南五十里。自河南永城县流入境，又东入徐、宿二州界。○西流河，在县南三十里，稍东有浮绥诸湖，北经旧县治南，汇于东北三里之两河口，而合大河。又有淇河，在今县西五十里，东北流经杨家集，又经旧县西南，而东北会于两河口。

　　山西湖在今县西南十二里。又南接于永固湖，湖在永固山下，其南为梧桐湖，稍西曰时村湖，又南曰土形湖，又南合于睢水。○姬村湖，在县东十五里，又东五里曰姬村泊。明万历中，议引运艘自灵壁双沟，繇睢水历永固、姬村诸湖，至徐州九里沟，出小浮桥，是也。又有青庄湖，在县南四十里，苏家湖在县东南八十里，稍西又有李家庄湖。

　　英州泊县西北五十里。《志》云：其地有城址，中多水，相传昔置州于此。又西北五里为黑沙废县，即故英州附郭县也。元末，其地为水所圮，遂成平陆，今俗呼为雁门泊。○朱珊泊，在县西十里，即朱珊渡也。又白米堰，在县东南三十里，源出县东南五十里白米山下，导流西北，为灌溉之利。

　　鸿沟在旧县西北四十里。县西北二十里曰白羊沟，又有白沟，西北十里曰菱沟，东北八里曰凉楼沟，东南五里曰黄柏沟，西南六十里曰渠沟，皆水患时导流分泄处也，今堙废。

　　郑陂在县西北。曹魏黄初中，郑浑为沛郡太守，界下湿，患水潦，百姓饥乏，浑于萧、相二县界，兴陂曷，开稻田，郡人不以为便，浑曰：地势污下，宜溉灌，终有鱼稻经久之利，此丰民之本也。陂成，民赖其利，号曰郑陂。今堙。

　　○曲里馆在旧县西三十五里。《志》云：黄河自河南虞城，达县北冀门集，出徐州小浮桥，所谓贾鲁故河也，亦谓之赵渠。明嘉靖末，始北徙。万历初，河臣潘季驯议复故道，不果。二十六年，河决山东单县黄固口，稍复成渠，惟曲里馆至三仙台四十里如故，河臣刘东星欲浚之，又议开支河，自三仙台至小浮桥，又不果。至三十四年，大河复经曲里馆而东。今有曲里渡。

　　红亭在今县西北。杜预曰：萧西有红亭。昭八年，大于红，即此亭也。红与宋近，而去鲁甚远，或以为鲁之边邑云。○赵家圈，在今县西六十里，有赵家圈渡，大河津要处也。嘉靖四十四年，大河繇此冲决，丰、沛皆受其患。有赵家圈巡司。

　　沛县州西北百四十里，东至山东滕县九十里，西北至山东鱼台县百十里。古Τ阳国地。秦置沛县，为泗水郡治。汉高初起于此，改泗水郡为沛郡，移郡治相，沛县属焉。时谓之小沛，吕后封吕种为沛侯，邑于此。后汉亦为沛县，仍属沛国。晋因之。宋属沛郡。后魏因之。隋属徐州。大业初，属彭城郡。唐仍属徐州。宋因之。金初属邳州，后属滕州。元初移滕州治此，州寻废，寻省县入丰县。至元二年，复置沛县，属济宁府。十三年，属济州。明初改今属。旧城周二里，编户三十六里。

　　○沛故城县治东南微山下。山无石，隆然一土冈耳。汉高初起于沛，为沛公。后汉兴平元年，陶谦表先主为豫州刺史，屯小沛。建安初，吕布夺徐州，先主仍屯小沛。三年，布遣兵拔沛城。四年，先主取徐州，复屯小沛，为曹操所败，自是沛县皆兼小沛之名。萧齐建武三年，魏主宏如小沛，是也。《志》云：汉沛县城在今县西北，又为小王城。元至正十七年，孔士亨等据其地，因筑此城，今圮。县东又有泗水城，相传秦泗水郡治此。

　　留城县东南五十里。故宋邑。秦置县。二世元年，秦嘉立景驹为楚王，在留，沛公乃往从之，欲请兵以攻丰。又张良遇汉高于此，因封留侯，寻亦为留县，属楚国。后汉属彭城国。晋因之。大元三年，苻秦将彭超攻彭城，置辎重于留城，谢玄赴救，扬声遣军向留城，超等乃释彭城之围，还保辎重。宋仍属彭城郡。元嘉二十七年，魏主焘南侵，拓跋建自清西进屯萧城，步尼公自清东进屯留城。泰始中，没于魏，亦属彭城郡。后齐废。隋复置，属徐州。唐废。今为运道所经，城北十三里有马家桥闸，新河所经也。

　　广戚城县东北四十里。汉县，属沛郡。武帝封鲁共王子将为侯邑，后除。成帝河平三年，又封楚孝王子勋为广戚侯。后汉属彭城国。晋因之。后省。《志》云：县西北二十里有灌城，相传汉将灌婴所筑。又泗河东岸有旧城，俗以为张士诚所筑。

　　湖陵城县北五十里，与山东鱼台县接界。故宋邑。秦置县。《史记》：项梁击败秦嘉，进至湖陵，既而并嘉军，军湖陵。又沛公攻湖陵，下之。汉二年，东伐楚，入彭城，项羽释伐齐还救，从鲁出湖陵，是也。寻亦曰湖陵县，属山阳郡。王莽时，改曰湖陆。后汉建武二年，盖延破刘永将佼强、周建等于沛西，永等走保湖陆。《东观记》：时苏茂杀淮阳太守，得其郡营，广乐大司马吴汉围茂，茂将精兵突至湖陆，与刘永会。即此。寻复曰湖陵。建武五年，幸沛，进幸湖陵，是也。章帝封东平王苍子为侯邑，仍改曰湖陆。晋属高平国。东晋太和四年，桓温伐燕，遣檀玄攻湖陆，拔之。既而苻坚灭燕，置兖州于此。宋永初三年，魏人南寇，徐州刺史王仲德将兵屯湖陆，既而兖州刺史郑顺之戍守于此。又元嘉八年，到彦之恢复河南，自东平弃师南走，兖州刺史竺灵秀弃须昌奔湖陆，魏将叔孙建攻之，灵秀大败，既而建还屯范城。孝建元年，兖州刺史徐遗实戍湖陆。寻入魏，并入高平。今有湖陵城闸，南至庙道口十八里，运河所经也。广乐，见河南虞城县。

　　○七山县西南三十里，亦曰戚山，县之镇山也。其相近者曰青龙、桂籍山，高仅寻丈，有饮马池，相传ガ侯牧马处。《志》云：县无高山大陵，平原旷野，土田肥沃。

　　葛墟岭县东南九十里。《志》云：岭傍南北通衢，南去徐州洪九十里。明万历中，议开氵加河，自县东南四十里马家桥，开微山、赤山、吕孟诸湖起，至葛墟岭下，凡三十里，为始功处也。

　　○黄河在县南。自丰县流入县界，又东南接萧县境，而入徐州界。自正德以后，河繇山东曹、单二县境冲决而东，县被灾最甚。嘉靖四十四年，河决萧县西赵家圈，东北流，平地河高七尺，繇七山南二里，东南入秦沟，入泗河。万历五年以后，渐复故道。

　　泗河在县城东。自山东鱼台县，流经县北，又至城东南流入州境，即今运河也。旧有金沟口闸，在县西南十五里。北抵湖陵，南至留城，皆置闸以疏运道。嘉靖四十四年，黄河决，徙闸河壅塞，乃于留城北创开新河，以利漕，西去旧河四十里，自鱼台之南阳闸，至夏镇，抵留城，长百四十里，自是遂为运艘通渠。

　　泡河在县城西。其上流即丰水也。自山东单县来，经丰县，北流至此，又循县城东南至泗亭驿，而合于泗。亦曰苞水。《水经注》：苞水东径丰县故城南。水上旧有梁，谓之苞桥。宋元嘉中，魏将步尼公屯留城，与宋将稽玄敬遇，引兵趣苞桥，欲渡清西，沛县民烧苞桥，夜于林中击鼓，魏以为宋兵大至，争渡苞水，溺死者大半。桥在今县西。《河渠考》：正德四年，黄河泛溢，西南接泡水，出飞云桥。嘉靖四十四年，河淤。隆庆六年，于泡泗交会处，浚新渠十里，接鸿沟河，东北入支河，繇留城入运。万历四年，筑护城堤，截泡河旧道，繇是泡河徙堤外，仍东会于泗河。

