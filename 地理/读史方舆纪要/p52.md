<!-- { "loadSidebar": true } -->
　　眉州唐曰眉州。宋因之，领眉山等县四。眉山，即唐州治通义县。

　　嘉州唐曰嘉州。宋因之。庆元二年，升为嘉定府，又为嘉庆军，领龙游等县五。

　　邛州唐末为永信军治。宋仍曰邛州，领邛县等县六。

　　雅州后蜀置永信军于此，兼领黎、邛二州。宋仍曰雅州，领严道等县五，并羁縻州四十四。

　　黎州唐曰黎州。宋因之，领汉源等县二，兼领羁縻州五十四。

　　茂州唐曰茂州。宋因之，领汶山等县二，兼领羁縻州十。熙宁十年，又置威戎军，领汶川县一。政和七年，改曰咸宁军。宣和三年，军废。汶川，今茂州属县也。又政和六年，于羁縻直州置寿宁军，八年军废，今州西北五里废寿宁寨是也。

　　维州唐曰维州。宋因之。景德三年，改曰威州，领保宁等县二。保宁，即唐州治薛城县也。又兼领羁縻保、霸二州，二州本唐故州。政和四年，于故保州改置祺州，领春祺县一。又于故霸州改置亨州，领嘉会县一。宣和三年，二州俱废。又熙宁九年，置通化军。宣和二年，改隶威州。在今州西北一百七十里。

　　永康军唐置镇静军。后蜀曰灌州。宋乾德四年，改为永安军。太平兴国三年，曰永康军，领导江等县二。导江，今成都府灌县也。

　　怀安军本简州金水县。宋乾德五年，置怀安军，领金水等县二。金水，今成都府新都县东南七十里废县是也。

　　广安军唐为渠州渠江县。宋开宝二年，置广安军。咸淳三年，改曰宁西军，领渠江等县三，今顺庆府广安州也。

　　富顺监唐为泸州富义县。宋乾德四年，升为富义监，掌盐利。太平兴国初，改曰富顺监，领富顺县一。熙宁初，县废。

　　峡西路东接三峡，西抵阴平，南扼群獠，北连大散。统府一，州二十，军二，监一。

　　兴元府唐山南西道治。前蜀改曰天义军，旋复故。宋仍曰兴元府，亦曰山南西节度，领南郑等县四。又至道二年，置大安军，领三泉县一，三年军废，绍兴三年复置，今宁羌州沔县西八十里三泉故城是也。

　　洋州唐末武定军治。后蜀曰源州。宋仍曰洋州，亦曰武定军，寻改曰武康军，领兴道等县三。兴道，今汉中府洋县治也。

　　兴州唐曰兴州。宋因之。开禧三年，改为沔州，领顺政等县二。

　　利州唐末昭武军治。前、后蜀因之。宋仍曰利州，亦曰昭武军，又改为宁武军，领绵谷等县四。

　　阆州后周置保定军治此，兼领果州。后蜀因之，改领剑州。宋仍曰阆州，亦曰安德军，领阆中等县七。

　　剑州唐曰剑州。宋因之。绍兴二年，升普安军节度。绍熙初，又升为隆庆府，领普安等县六。

　　文州唐曰文州。宋因之，领曲水县一。

　　龙州唐曰龙州。宋因之。政和五年，改曰政州。绍兴初，复曰龙州，领江油等县二。

　　巴州唐曰巴州。宋因之，领化成等县五。

　　集州唐曰集州。宋因之，领难江等县三。熙宁五年，废入巴州。

　　蓬州唐曰蓬州。宋因之，领蓬池等县四。蓬池，即唐州治大寅县也。

　　壁州唐曰壁州。宋因之，领通江等县三。熙宁五年，废入巴州。通江，即唐州治诺水县。

　　渝州唐曰渝州。宋因之。崇宁初，改曰恭州。淳熙初，升为重庆府，领巴县等县三。又熙宁八年，置南平军，领南川等县二，即唐故南州也。又大观二年，置溱州，领溱溪等县二。宣和二年，州废。溱溪，即唐故溱州治营懿县也。宋时，南、溱等州俱为羁縻州云。

　　夔州前蜀为镇江军治，兼领忠、万、施三州。后唐改曰宁江军。后蜀因之。宋仍曰夔州，亦曰宁江军，领奉节等县二。

　　忠州唐曰忠州。宋因之。咸淳初，升为咸淳府，领临江等县三。

　　万州唐曰万州。宋因之，领南浦等县二。

　　开州唐曰开州。宋因之，领开江等县二。

　　达州唐曰通州。宋乾德三年，改曰达州，领通川等县六。

　　涪州前蜀移置武泰军于此，兼领黔州。宋仍曰涪州，领涪陵等县三。

　　施州唐曰施州。宋因之，领清江等县二。

　　黔州唐末武泰军治此。宋仍曰黔州，亦曰武泰军。绍定初，升为绍庆府，领彭水等县二，羁縻州四十九。○珍州，本唐故州也。宋大观二年，开蛮地，复置珍州，领乐源县一。乐源，即唐州治营德县也。又置承州，即唐故夷州，领绥阳等县五。宣和三年，州废，又置遵义军，领遵义县一，亦唐故县也。宣和三年废。今遵义府东废遵义县是。○思州，亦唐故州。政和八年复置，领务川等县三。又播州，亦唐故州也，大观三年复置，领播川等县三。宣和三年，播州废。端平以后复置，寻又废。嘉熙三年复置。

　　云安军本夔州府云安县。开宝六年置军，领云安县一。今夔州府属县。

　　梁山军本万州屯田务。开宝二年置军，领梁山县一。梁山，今属夔州府。

　　大宁监唐夔州地。宋开宝六年，置大宁监，兼领大昌县一。大宁、大昌，今并属夔州府。

　　广东路东南据大海，西北距五岭。统州十六。

　　广州唐末为清海军治。宋仍曰广州，亦曰清海军，领南海等县八。

　　连州唐曰连州。宋因之，领桂阳等县三。

　　韶州唐曰韶州。宋因之，领曲江等县五。

　　南雄州南汉置雄州。宋开宝四年，曰南雄州，领保昌等县二。保昌，南汉州治也。

　　英州南汉置英州。宋因之。庆元四年，升为英德府，领滇阳等县二。滇阳，南汉州治。

　　桢州唐曰循州。南汉曰桢州。宋因之。天禧中，改曰惠州，领归善等县四。

　　循州南汉改置循州于此。宋因之，领龙川等县三。龙川，南汉旧治也。

　　梅州南汉置敬州。宋开宝四年，改曰梅州，领程乡县一。程乡，南汉州治也。

　　潮州唐曰潮州。宋因之，领海阳等县三。

　　端州唐曰端州。宋因之，亦曰兴庆军。重和初，升为肇庆府，亦曰肇庆军，领高要等县二。

　　康州唐曰康州。宋因之。绍兴初，升为德庆府。又为永庆军节度，领端溪等县二。

　　新州唐曰兴州。宋因之，领新兴县一。

　　春州唐曰春州。宋因之，领阳春县一。熙宁六年，州废。

　　恩州唐曰恩州。宋因之。庆历八年，曰南恩州，领阳江等县二。

　　封州唐曰封州。宋因之，领封川等县二。

　　贺州唐曰贺州。宋因之，领临贺等县三。

　　广西路东北距岭，南控交，西抚蛮獠。统州二十六。

　　桂州唐末为静江军治。宋仍曰桂州，亦曰静江军。绍兴三年，升为静江府，领临桂等县十一。

　　昭州唐曰昭州。宋因之，领平乐等县四。

　　梧州唐曰梧州。宋因之，领苍梧县一。

　　龚州唐曰龚州。宋因之，领平南等县三。绍兴六年，废入浔州。

　　藤州唐曰藤州。宋因之，领镡津等县二。

　　白州唐曰白州。宋因之，领博白县一。绍兴六年，废入郁林州。

　　容州唐曰宁远军。宋仍曰容州，亦曰宁远军，领普宁等县三。普宁，今容县治也。

　　郁林州唐曰郁林州。宋因之，领南流等县二。南流，今郁林州治也。

　　浔州唐曰浔州。宋因之，领桂平县一。

　　贵州唐曰贵州。宋因之，领郁林县一。郁林县，即唐州治郁平县。

　　横州唐曰横州。宋因之，领宁浦等县二。

　　邕州唐末为岭南西道节度治。朱梁时，岭南奏置建武军。宋仍曰邕州，亦曰建武军，领宣化等县二，兼领羁縻州四十四。

　　宾州唐曰宾州。宋因之，领领方等县三。

　　象州唐曰象州。宋因之，领阳寿等县四。阳寿，今象州治也。

　　柳州唐曰柳州。宋因之，领马平等县三。

　　融州唐曰融州。宋因之，亦曰清远军，领融水等县二，羁縻州一曰乐善，今融县北废乐善寨是。又崇宁四年，开蛮地置怀远军，寻升为平州，领怀远县一，今柳州府怀远县是也。又置允州，领安口县一，在今怀远县西。又置格州，领乐古县一。明年，改曰从州，在今怀远县西北境。政和以后，皆废置不一。

　　宜州唐曰宜州。宋因之，亦曰庆远军。咸淳初，升为庆远府，领龙水等县四，兼领羁縻州、军、监十三。又大观初，开蛮地置庭州，领怀恩县一，今庆远府河池州是也。又置孚州，领归仁县一，在今庆远府那地州东。又于羁縻南丹州，改置观州，四年，移州治高峰寨，今庆远府南丹州也，州东有高峰寨。又置溪州于思恩县之带溪寨，今河池州思恩县北有废溪州。其后俱废置不一。时又置兑州，领万松县一；置隆州，领兴隆县一。宣和三年俱废，以其地隶邕州。或曰二州，今庆远府东兰州境地。又《宋志》，崇庆五年，兰州来纳土，即东兰州也。又文州来纳土，其地亦在东兰州南。又那州、地州亦俱来纳土。那州，盖在地州之西北，今并为庆远府之那地州。《会要》云：大观初，置黔南路，领融、柳、宜、平、允、从、孚、庭、观九州。盖兰、文诸州，仍为羁縻州也。

　　高州唐曰高州。宋因之，领电白等县三。电白，今高州府属县。

　　化州唐曰辨州。宋太平兴国五年，改曰化州，领石龙等县二。

　　雷州唐曰雷州。宋因之，领海康县一。

　　廉州唐曰廉州。宋因之。太平兴国三年，降为太平军。咸平初，复故，领合浦等县二。

　　钦州唐曰钦州。宋因之，领灵山等县二。灵山，今钦州府属县。

　　琼州唐曰琼州。宋因之，领琼山等县四。又大观初，置镇州于黎母山心，亦曰靖海军，领镇宁县一。政和初废，因以琼州为靖海军。黎母山，今琼州府南境五指山也。

　　儋州唐曰儋州。宋因之。熙宁六年，降为昌化军。绍兴三年，改曰南宁军，领宜伦等县三。宜伦，即唐州治义伦县。

　　万安州唐曰万安州。宋因之。熙宁七年，降为万安军，领万宁等县三。万宁，即唐州治万安县。

　　崖州唐曰崖州。宋因之。熙宁六年，降为朱崖军。绍兴十三年，改曰吉阳军，领宁远等县二。宁远，本唐振州治也。又大观初，置延德军，领通远等县二。政和初军废。今崖州感恩县境有废延德县及废通远寨。

　　凡府、州、军、监三百二十有一，县一千一百六十二羁縻州县不在此列。东、南皆至海，西尽巴、今马湖府，古国也，北极三关见周世宗北奠三关。东西六千四百八十五里，南北一万一千六百二十里。

