<!-- { "loadSidebar": true } -->
　　葵谷在州东。晋太和二年，凉张天锡击叛将李俨于陇西，别将常据败俨兵于葵谷，即此。亦谓之奴葵谷。义熙八年，西羌彭利发袭据χ罕，乞伏乾归讨之。至奴葵谷，利发弃众南走，乾归遣将追斩之于清水。清水，在今金县界。○罕谷，在州西。宋元嘉六年，河西王蒙逊伐西秦，西秦南安太守翟承伯等据罕谷以应河西。《水经注》：陇西白石县东有罕渡，又东则χ罕故城也。

　　沙阜在州东。晋永和三年，石赵将麻秋等据大夏，略凉河南地。张重华使谢艾等拒之。别将杨阜败赵将刘宁于沙阜，宁退屯金城。

　　○黄河在州北。《志》云：黄河下渡，直州北六十里之剌麻川，路通庄浪，谓之剌麻川渡。黄河上渡，直州西北百二十里之积石关，路通西宁，谓之积石渡。积石渡，亦谓之石城津。晋太元初，苻秦将苟苌济自石城津，盖谓此。

　　大夏河在州南三里，即漓水也。一名白水，其上源为白石川。《水经注》：白石川水，南经白石城西，而注漓水。漓水又经白石城南，东至χ罕，下流入于河，是也。今有大夏桥，在州西三里，跨水上。《志》云：大夏川在故大夏县西，县以此名。唐会昌三年，吐蕃叛将论恐热屯大夏川，即此。○洪河，在州西南二里。又州南二十里有牛脊河，州东六十里有广通河，俱合大夏河，入于黄河。

　　湫池在州西北积石关西。周回三十里。池岸万木森然，雅著灵异，土人号为显神池。《一统志》：州西北六十里有龙湫，即湫池矣。又州东三十里有浅湖桥。相传上古时州地皆湖，禹疏凿入于河，湖始为陆。今州东十里有桥，开凿之迹犹存。王象之曰：州东有地名河川，川东西二里，南北十五里，即旧湖地云。

　　○积石关州西北百二十里。明初，置茶马司于河州。此为市易之处，有官军戍守。东去积石山五十里。○土门关，在州西九十里。又州西北九十里有老鸦关。二关俱有官军防戍。

　　杀马关州西南百二十里。《舆程记》：州西南六十里为宁河驿。又西六十里为杀马关。其林麓控扌益足以守御，自此而西举足浸高。又行一日至岭西，其地益高，盖与西域相出入处。元遣都实访河源，路出于此。

　　鸡项关在州西北。唐大中四年，吐蕃叛将论恐热遣兵于鸡项关南造桥，以击尚婢婢于鄯州。胡氏曰：关在河州界。又河蓝关，亦在州西北，近黄河岸。《唐志》：河州有河兰关。○通会关，在州东南五十里。《宋志》：熙宁七年置。《通略》云：绍圣五年置。金置寨于此。元废。又凤林关，在州西凤林废县，见上白石城。又安乡关，在州西北安乡废县。临津关，在州西北故临津城。俱见前。又州西有绥远关，亦宋崇宁三年置。金废。

　　曲柳戍在州东北。前凉张氏置戍处。晋永和三年，石赵将麻秋等击凉，据大夏，攻χ罕，进军屯河南。别将刘宁、王棹，略地晋兴、广武、武街至于曲柳。胡氏曰：曲柳，在洪池岭北。似误。时赵军未渡河而北也。

　　赤岸戍在州西北。《水经注》：河水自左南而东径赤岸北，亦谓之河夹岸。《秦州记》：χ罕有河夹岸，盖戍守要处也。晋永和三年，石赵将麻秋等克凉金城、大夏诸郡。张重华使谢艾拒之，进军临河秋，败退。既而重华使章瑁屯于河夹，麻秋袭败之。河夹，即赤岸戍也。

　　南川寨州西南七十里。宋熙宁七年，置南川堡，寻改为南川寨。元符二年，羌酋鬼章城洮州以居，引兵攻宋之南川寨。即此。金仍为南川寨。元废。又回乐寨，在州南境。宋熙宁六年，吐蕃木征复入河州。王韶遣将度洮，略定南山地，筑回乐寨、结河、当川二堡，破诃讷城。又城香子，尽逐南山诸羌，遂取河州，城之。诃讷，即阿诺城之讹矣。

　　东谷堡州东十五里。唐会昌四年，吐蕃叛将论恐热攻鄯州，为尚婢婢所拒，退保东谷。婢婢为木栅围之，绝其水源。恐热突围走保薄寒山，众皆降于婢婢，是也。宋熙宁七年，置东谷堡于此。薄寒山，见巩昌府。

　　通津堡州西南百六十里。本蕃境之南达堡。宋熙宁中收复。崇宁三年，改名通津堡。其东四十里，即安疆寨矣。西北至西宁卫境之大通故城，亦四十里。○来同堡，在南川寨东九十里。番名甘扑堡。熙宁中收复。崇宁中，改筑，赐名来同。又临滩堡，在安乡关西四十里。堡北至黄河四十里。《宋志》：州西南又有阎津堡，亦宋崇宁中置。《通志》：今州北百八十里有大通河堡，州西北百二十里有弘化寺堡，俱为戍守处。堡各有仓。

　　银川驿在州西六十里。旧《志》云：踏白城东有银川站，黄河所经。驿盖因旧名也。又西六十里曰长宁驿。又和政驿，在州南六十里。又南六十里有定羌城驿，与州治西南之凤林驿为五驿。

　　附见：

　　河州卫在州治西。详见河州沿革。又河州茶马司，在卫治东南。详亦见前。

　　归德守御千户所在卫城西七百里。永乐四年建，隶河州卫。

　　洮州卫军民指挥使司东至岷州卫一百五十里，南至废叠州生番界一百二十里，西至生番界九十里，北至河州三百十里。自卫治至京师四千二百二十里，至南京四千里，至布政司一千六百七十里。

　　《禹贡》雍州地。秦汉以来，皆诸戎所居《括地志》：秦地西至临洮，即洮州也。后属吐谷浑，为沙州地李延寿曰：吐谷浑部内有黄沙，周数百里，因号沙州。晋太元中，乞伏乾归以吐谷浑视罢来降，拜为沙州牧，是也。后魏败吐谷浑，取其地置洪和郡，属河州。后复没于吐谷浑。后周武帝逐吐谷浑，以其地置洮阳郡，寻立洮州。隋初，郡废，而州如故。大业初，改州为临洮郡。唐复为洮州。开元十七年，并入岷州，旋复置临州。二十七年，又改为洮州《通典》：仪凤二年，置漠门军于城内，属陇右节度。天宝初，亦曰临洮郡。乾元初，复曰洮州。后没于吐蕃，号临洮城。后唐长兴四年，内附，置保顺军置军于洮州，兼领鄯州。寻复为西番所据。宋元符二年，收复，寻弃不守。大观二年，复得临洮城，仍置洮州《宋史》：大观二年，收清臧川以为洮州。金、元因之。明洪武四年，置洮州卫军民指挥使司领千户所六，皆在卫城内，隶陕西都司。弘治中，改属固原镇。今为洮州卫。

　　卫西控蕃戎，东蔽湟、陇，据高临深，控扼要害。明太祖尝言：洮州，西番门户。今卫西南两境，皆接生蕃，而人性劲悍，善凭险阻。西偏保障，有攸赖矣。

　　○临潭城卫西南七十里，即古洮阳城也。亦谓之鲁城。《沙州记》：{山强}城东北三百里有鲁城。城临洮水。汉章帝建和三年，羌攻南部都尉于临洮。帝遣马防耿恭救之，诸羌退聚洮阳。即此城也。蜀汉景曜五年，姜维伐魏，侵洮阳。即此。晋惠帝时，尝置洮阳县，属狄道郡，后为群羌所据。宋元嘉四年，洮阳羌叛，西秦乞伏炽磐使其将吉毗招慰之，为羌所败。既而吐谷浑据之。后魏太平真君中，败吐谷浑，置洪和郡，吐谷浑附属焉。太和十五年，吐谷浑王伏连筹辄修洮阳城，魏攻拔之。其后魏乱，遂有其地。后周初，贺兰祥伐吐谷浑，拔其洮阳、洪和二城，置洮阳郡，兼置洮州。隋废郡，州治美相县，以洮阳县并入。唐贞观四年，置临潭县，属旭州。八年，废旭州，以县属洮州。是年，徙州治焉。后没于吐蕃，曰临洮城。宋大观中，仍置洮州。开禧二年，金人以胄败盟，遣将分道入寇，完颜纲出临潭，亦此城也。元移州于今治，故城遂废。宋白曰：唐临洮郡城，本名洮阳城。前临洮水，甚险固，即吐谷浑故城云。今卫城，盖明初所修筑，周九里有奇。

　　美相城在卫南，即侯和城也。《水经注》云：洮水经洮阳城，又东经共和山南，城在四山中。又东经迷和城北。蜀汉景曜末，姜维侵洮阳，魏邓艾与战于侯和，维败绩。晋咸和中，凉张骏因前赵之乱，收河南之地至于狄道，置武街、石门、侯和、氵强川、甘松五屯护军，与后赵分境。侯和以下，皆在今卫境。又太和二年，苻秦将王猛讨叛羌敛岐于略阳。岐奔白马。猛遣将追之，使别将王抚守侯和。后魏太和十五年，吐谷浑王伏连筹辄修洮阳、泥和二城，置戍。χ罕镇将长孙百年攻拔之，置洪和郡，领水池、蓝川、覃川等县。后周改置美相县，属洮阳郡。按：侯和、迷和、泥和、共和，即一城也，音转耳。隋为洮州治。唐贞观八年，移州治洮阳川。仍置美相县，属洮州。天宝中，并入临潭。○水池城，在卫北百六十里。后魏真君四年，伐吐谷浑，置水池郡。寻改为县，属洪和郡。神龟初，河州羌却铁忽反，自称水池王。诏源子恭讨平之。是也。西魏以覃川县省入。后周改县曰覃川。隋初，郡废，县属河州。唐废。卫北又有覃川城，后魏延兴四年置，属洪和郡。西魏废入水池县。

　　洮源城在卫南。后周置金城县，并立旭州，又置通义郡治此。隋开皇初，郡废。十八年，改县为美俗。大业初，州废。又改县曰洮源，属临洮郡。唐初，亦置旭州。武德五年，吐谷浑寇洮、旭、叠三州，岷州总管李长卿击破之，是也。贞观八年，州废，县并入临潭。《后周书》：武帝置旭州于河州之鸡鸣防。即此城矣。

　　广恩城卫西百六十里。后周置广恩县，并置广恩郡。隋初，郡废，县属洮州。仁寿初，改县曰洮河。大业初，又改洮阳。唐县废，置广恩镇。天宝十三载，陇右节度哥舒翰奏于所开九曲地，置洮阳、浇河二郡。洮阳郡，盖置于此。后没于吐蕃。又卫境有泛潭废县。后周置。隋开皇十一年，改曰临潭，亦属洮州。唐初，废。浇河，见西宁卫。

　　叠州城卫南百八十里。历代为羌戎地。后周武成三年，逐诸羌，始置五香郡。寻又置叠州，治叠川县。隋开皇初，郡废。大业初，州废，以县属临洮郡。唐复置叠州，治合川县。天宝初，曰合川郡。乾元初，复曰叠州。《志》云：以群山重叠而名也。后没于吐蕃。○合川废县，唐叠州治也。后周置叠州，治叠川县，而于合川县置西强郡。隋开皇初，郡废。唐为州治。又有乐川县，亦后周置，属叠州。隋属洮州。唐初，亦属叠州。贞观五年，又置安伏、和同二县，以处党项。寻俱省入合川县。刘句云：合川城，旧治吐谷浑马牧城。武德三年，移于交戍城云。

