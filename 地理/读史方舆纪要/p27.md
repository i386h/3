<!-- { "loadSidebar": true } -->
 
　

　
读史方舆纪要
　
　

卷四 

卷四
　　◎历代州域形势四南北朝　隋

　　刘裕奋自草泽，克翦逆玄，北平广固，南靖番禺广固、番禺，俱见晋青州、广州注。

　　【史略】刘裕初为刘牢之参军，以讨海寇孙恩、卢循功，积官至彭城内史，居京口京口，今镇江府，见前。会桓玄自江陵入建康僭大位，裕起义兵讨除之，晋室复定。义熙五年，裕以慕容超据广固，数入寇，表请伐之。帅舟师自淮入泗，至下邳，留船舰辎重，步进至琅邪大岘山大岘山，在青州府临朐县东南百有五里，穆陵关在焉。详山东重险穆陵关，袭克临朐，进围广固，遂平齐地。会卢循等复炽，引兵自番禺至始兴初，刘裕追败卢循于永嘉，又追败之于晋安，循浮海南走。既而循寇南海，陷番禺，其党徐道覆又攻陷始兴据之。朝廷未暇征讨，授循为广州刺史，道覆为始兴相。循寇长沙，徐道覆引舟师分道寇南康、庐陵、豫章，江州刺史何无忌拒战，败没，中外震骇。循复自巴陵趋寻阳巴陵，今岳州府治。寻阳，治柴桑，在今九江府南。俱见前，与道覆合兵东下，败豫州刺史刘毅军于桑落洲桑落洲，在今九江府东北五十余里，军势甚盛。裕方从伐燕，还至下邳，闻警，即疾驰至石头石头城，在今江宁府城西，见前。循等进逼建康，裕督军屯守。循以裕既还，建康有备，引还寻阳。裕因治水军，遣将军孙处等潜自海道袭番禺，倾其巢窟，而自引大军西击循前锋，败贼兵于南陵今太平府繁昌县西南故南陵戍是。裕进军雷池在今安庆府望江县东南十里，循等逆战，大破之于大雷今望江县，即古大雷戍。循走寻阳，将趋豫章，乃悉力栅断左里杜佑曰：左里，即彭蠡湖口也。今南康府都昌县西南九十里有左里故城。裕拔栅而进，循大败，单舸南走，径还番禺，及至，官军已入城数月矣。循走交州，穷蹙而死。

　　西定巴蜀，又克长安，而晋祚以移。

　　【都邑考】自宋至陈，皆因晋都。

　　【史略】义熙三年，刘裕使刘敬宣讨谯纵。敬宣既入峡巴东三峡是也。见前，遣别将出外水大江从成都府南境至泸州，曰外水，自帅诸军出垫江今重庆府合州。盖由内水而进也，转战而前，至黄虎在今潼川州北，去成都五百里。纵遣将悉众拒险，敬宣不得进，食尽引还。八年，复命朱龄石等进讨，别函付龄石曰：众军悉从外水取成都，臧熹从中水取广汉雒水自汉成都府合州至泸州入江，曰中水。广汉即汉州，晋曰新都。此从汉郡言也，老弱乘高舰十余，从内水向黄虎涪水自成都府绵州东南至合州入江，曰内水。俱详四川大川。时谯纵方屯重兵，以备内水。龄石至白帝白帝，见前，遂兼行至平模平模山，在眉州彭山县东十里，亦曰彭亡山，滨大江，由外水至成都必繇之道，去成都二百里，出敌不意。纵分兵拒守，龄石击破之，臧熹亦破纵别军于牛な牛な城，在今成都府简州城西，即中水所繇之道。纵诸营屯望风奔溃。龄石趣成都，纵走死，蜀地悉平。十二年，姚兴死，裕遂伐秦。遣王镇恶、檀道济将步军自淮、肥向许、洛自淮、肥者，由寿春而北也。许，许昌。洛，洛阳，朱超石、胡藩趋阳城超石时为新野太守，盖自南阳北出。阳城，今河南府登封县，沈田子、傅弘之趋武关自出襄阳引军西北也。武关，见前，沈林子、刘遵考帅水军出石门，自汴入河遵考时为彭内史，盖自彭城入汴。石门，水入河之门也，亦谓之荥口。见前七国魏苏代论荥口，以王仲德督前锋，开巨野入河巨野，见《职方》兖州浸。镇恶等入秦境，所向克捷，漆丘、项城降漆丘，今归德府南二十五里小蒙城是。项城，见晋豫州治，拔新蔡、许昌，克仓垣仓垣，在开封府陈留县西，荥阳、阳城皆来降，进至成皋。王仲德水军入河逼魏滑台，魏人弃城走，遂入据之。道济等进逼洛阳，洛阳降，进军渑池今河南府属县，见前，径攻潼关，屡败秦兵。裕亦将水军自淮、泗入清河即巨野以北之济水也，溯河西上，而遣别将留守高敖今济南府长清县西有高敖故城，以防魏人侵轶，寻入洛阳，自陕抵潼关。沈田子等亦入武关，大败秦军于青泥青泥城，在西安府蓝田县南七里。王镇恶复请帅水师自河入渭，趋长安，破秦军于渭桥东渭桥也，在西安府东北五十里。遂克长安，姚泓降。

　　然长安旋没于夏，河南州郡复陷于魏，最后又失淮北及淮西地。

　　【史略】初，赫连勃勃欲图关中，闻裕伐秦，乃进据安定，岭北郡县镇戍皆降于勃勃。裕既破秦，留其子义真守关中，遂发长安，自洛入河自洛阳浮洛入河也，开汴渠而归汴渠，见河南大川汴水。勃勃问计于王买德，买德曰：青泥、上洛南北险要，宜先遣游军断之，东塞潼关，绝其水陆之路，则义真在网罟中矣。勃勃乃以其子向长安，昌屯潼关，而使买德屯青泥。勃勃为后继。会晋将互相贼杀，勃勃遂取关中。及武帝殁，魏人议取洛阳、虎牢、滑台，遣军南侵，司、兖、豫诸郡县悉陷。元嘉七年，遣将到彦之等经略高敖、滑台、虎牢、洛阳四镇，旋败还。二十七年，遣王玄谟等北伐，复败退。魏人乘胜入寇，南抵瓜步在今应天府六合县东二十五里，境内因以衰耗。既而魏主焘被弑，复议北伐，遣萧思话督诸军，分道向高敖自历城向高敖，出许、洛自汝南出许、洛，趣潼关自宛、邓趋潼关。凡三道。青州刺史刘兴祖上言：河南阻饥，野无所掠，脱诸城固守，非旬月可拔，稽留大众，转输方劳。应机乘势，事存急速。今伪帅始死，兼逼暑时，国内猜扰，不暇远赴，宜长驱中山，据其关要后燕都中山，魏人以为重地。中山至代，有倒马、飞狐诸关，据之，则道路阻塞，声援难及矣。冀州以北，民人尚丰，兼麦已向熟，因资为易，向义之徒，必应响赴。若中州震动，黄河以南，自当消溃。臣请发青、冀兵，直入其心腹。若前驱克胜，河南众军宜一时济河，使声实兼举。并建司牧，抚柔初附，西距太行，北塞军都居庸关，一名军都关，在今顺天府昌平州西北三十里。详见北直重险。兴祖欲因山险置兵，以包举相、定、幽、冀之地也，因事指挥，随宜加授。若能成功，清壹可待。帝意止存河南，不从，师竟无功，既而宋多内乱。泰始初，晋安王子勋举兵寻阳，远近响应，建康危迫，仅而克平。徐州刺史薛安都、兖州刺史毕众敬、汝南太守常珍奇等以疑惧降魏，魏因遣将经略齐地。尉元言：彭城，宋之要藩。若重兵积粟，则宋人不敢窥淮北。又宋攻彭城，必繇清泗过宿豫清泗，即泗水也。宿豫，今邳州宿迁县，历下邳，趋青州，亦由下邳溯水经东安溯水，出山东临朐县溯山，至南邳州入泗。东安，溯水所经也。见三国魏徐州属郡。此数者，宋人用兵之要。今若先定下邳，平宿豫，镇淮阳淮阳，在今凤阳府泗州东北百里，戍东安，则青、冀诸镇可不攻而克矣。魏主从之。宋由是失淮北四州及豫州淮西之地四州，徐、兖、青、冀也。豫州之淮西，谓汝南、新蔡、谯、梁、陈、南顿、颍川、汝阳、汝阴诸郡也。

　　所有州凡二十二宋初，有州二十一。泰始七年，始增置越州。沈约云：宋有州二十二。今从之：

　　扬治建康。统郡十一：曰丹阳，曰会稽，曰吴郡，曰吴兴，曰淮南，曰宣城，曰义兴，曰东阳，曰临海，曰永嘉，曰新安，俱晋旧郡也。孝建三年，分扬州之会稽、东阳、新安、永嘉、临海五郡为东扬州。大明三年，又改扬州为王畿，而东扬州直云扬州。五年，割王畿之吴郡属南徐州。废帝罢王畿复为扬州，而扬州还为东扬州，吴郡亦复故。明年，省东扬州并入扬州。升明三年，又改扬州刺史为扬州牧云。

　　南徐治京口。统郡十六：曰南东海，治丹徒县，今镇江府治。曰南琅邪，治临沂县，今应天府西北三十里有废临沂县。曰晋陵，治晋陵县，今常州府治是。曰南兰陵，治兰陵县，今常州府西北六十里有废兰陵城。曰南东管，治东管县。曰临淮，治海西县。曰淮陵，治司吾县。曰南彭城，治吕县。曰南清河，治清河县。曰南高平，治金乡县。曰南平昌，治安丘县。曰南济阴，治城武县。曰南濮阳，治廪丘县。曰南泰山，治南城县。曰南济阳，治考城县。曰南鲁，治鲁县。皆晋南渡以来，侨置于丹阳、吴郡境。沈约曰：泰始四年，割扬州之义兴属南徐州云。

　　徐治彭城。泰始三年，淮北陷没，侨治钟离。泰豫初，移治朐山。元徽初，还治钟离。统郡十二：曰彭城，曰下邳，曰兰陵，曰东海，曰东管，曰东安，曰琅邪，曰沛郡，皆旧郡也。曰淮海，治甬城，在今宿迁县东南百余里。曰阳平，治馆陶县，郡县皆侨置，或云在今邳州境。曰济阴，侨治睢陵县，在今泗州盱眙县西六十里。曰北济阴，治成武县，今兖州府属县。此十二郡也。沈约曰：宋亡淮北，元徽初，分南兖、北豫州之境置徐州，仍治钟离，领郡三：曰钟离，晋郡也，本属南兖；曰马头，治虞县，在今凤阳府怀远县西南二十里，本属豫州；曰新昌，治顿丘县，今和州东有顿丘城，是时新置郡也。又泰始三年，分徐州置东徐州，治团城，旋降于魏。团城，即故东管郡城也。钟离，见晋淮南郡。朐山，即故朐县，今南直海州治，见前。

　　南兖治广陵。元嘉二十八年，移镇盱眙。三十年，并入南徐州，旋复置，还治广陵。泰始六年，南兖州移治淮阴。七年复故。统郡九：曰广陵，曰海陵，曰山阳，曰盱眙，曰泰郡，曰钟离，皆晋郡也。曰南济，治萧县，在广陵境内。曰北沛，曰临江，未详所理。沈约曰：南兖初领郡九，后领十一。南沛而外，有新平郡，治江阳；北淮阳郡，治晋宁；北济阴郡，治广平；北下邳郡，治潼县；东管郡，治莒县。皆失淮北后所侨置，而无北沛、临江二郡。又钟离郡，元徽初，改属南徐州，是十一郡也。

　　兖初治滑台。元嘉十三年，移镇邹山，又寄治彭城。二十一年，徙治须昌，后省兖州入徐、冀二州。三十年复置，治瑕丘。孝建初，治湖陆。泰始初，复治瑕丘。二年，兖州降魏。五年，侨置于淮阴。统郡六：曰泰山，曰高平，曰鲁，曰东平，曰济北，皆故郡也。曰阳平，沈约曰：治馆陶，元嘉中侨置于无盐县境。淮北既失，诸郡亦寄治淮南境内云。邹山，见晋兖州治。须昌，见晋东平国治。瑕丘，今兖州府治。湖陆，在今南直沛县北。俱见前。

