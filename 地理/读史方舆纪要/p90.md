<!-- { "loadSidebar": true } -->
　　○涞水县东北三十里，县以此名。源出保安州之矾山，东南流入定兴县境，亦曰巨马河，流合白沟河。《水经注》：涞水源出代郡广昌县涞山，经遒县北，谓之巨马河，亦曰渠水。汉袁绍遣别将崔巨业攻固安，不下，退还。公孙瓒追击之于巨马水，死者六七千人。又晋刘琨守此，以拒石勒。《五代史》：梁开平四年，刘守光发兵屯涞水，欲侵易、定。又贞明三年，晋王存勖以契丹围逼幽州，使李嗣源救之，嗣源军于涞水，扼祁沟诸关，以俟贼势。是也。祁沟，今见顺天府涿州。

　　遒阑河县西十里。发源乐平山，东流至定兴县界，合于拒马河。《志》云：河旁有长堤，自北山引而南，以防涨溢之患。○稻子沟，在县东十五里，即拒马河分流，至新城县西南注白沟河。

　　○石泉固在县西北。《水经注》：固在众山之内，平川之中，四周绝涧，阻水八丈有余，石高五丈，石上赤土又高一丈，四壁直立，广四十五步，路不容轨，仅通人马，谓之石泉固。《一统志》县西北有石泉城，即此也。

　　马水口在县北。《志》云：口北至保安州百六十里。又西为康家沟、狼儿沟等口，皆戍守处也。《舆程志》：县北四十里，曰乾河口，旧有乾河口巡司。又黄庄巡司，万历十二年设，今废。又西北四十里，曰白马湾口，又西五十里，为马头崖口，南去易州城三十里。

　　附见：

　　茂山卫在州治南，旧在府城内。景泰元年，移建于此。○真武卫，在紫荆关城内。又有神武卫，俱景泰三年调置紫荆关城内。 
　
 
　

　
读史方舆纪要
　
　

卷十三 

卷十三
　　◎北直四

　　◇河间府东至海丰县三百里，南至山东德州二百五十里，西南至真定府冀州二百三十里，西至真定府定州二百有八里，西北至保定府安州百二十里。自府治至京师四百十里，至南京二千一百四十里。

　　《禹贡》冀州地。春秋时属晋。战国时为燕、赵、齐三国之境。秦为巨鹿、上谷二郡地。汉置河间国初为赵地，文帝二年，别为河间国。应劭曰：在两河之间也。后汉初并入信都。和帝永元三年，复置河间国。晋因之。后魏置瀛州太和十一年，分冀、定二州置，兼置河间郡，治武垣。隋罢郡存州。大业初，复曰河间郡。唐仍为瀛州。天宝初，亦曰河间郡。乾元初，复为瀛州。五代晋时，契丹据其地。周显德六年，收复。宋仍曰瀛州《宋志》旧名关南。大平兴国初，曰高阳关。庆历八年，始置高阳关路，统瀛、莫、雄、贝、冀、沧、永静、保定、乾宁、信安等十州军，大观二年，升为河间府赐名瀛海军。金因之置河北东路于此。元曰河间路。明初曰河间府，属北平布政司。永乐七年，直隶京师，领州二，县十六。今仍曰河间府。

　　府北拱京师，南临青、济，水陆冲要，饷道所经。自古幽燕有事，未有不先图河间者。春秋时，齐由此剪孤竹，服北燕。及战国之季，清河、勃海间，几于无岁不战也。后汉末，袁绍、公孙瓒角逐于前，曹操踵其后，从而并幽蓟，平乌桓。迨典午失纲，五胡浊乱，于是滹沱沸浪，横漳腾波。北不得河间，青、冀之祸未烈。南不得河间，幽、平之患未深也。拓跋世衰，群盗竞起，耽耽虎视，恒在瀛州。岂非以海曲奥阻，鱼盐沃饶，利则进攻，不利则退守，地势为可恃乎？隋末，窦建德奋臂一呼，据有乐寿，纵横四出，雄于河北。唐藩镇之患，卢龙一道称最强者，以瀛、莫南下，易、定、镇、冀不得不避其锋也。朱全忠欲吞幽州，先争瀛、莫。及晋人取燕，既得瀛、莫，而刘守光不旋踵亡矣。石晋以瀛、莫入契丹，河北之衅，曾不逾时，甚且饮马河津，毒流汴洛。周世宗惩其弊，力战以复关南，戎夏之防，藉以少固。宋人因之，兴塘泺，列军屯，尝为重镇。及女真肆恶邀盟割地，则首及关南，知其利于深入也。蒙古攻金燕京，分军大掠瀛、莫诸州，所至残破。燕京资储，以关南为根本，自是公私耗竭，国无以立矣。元末，群贼毛贵等由清、沧而北，趣河间，逾直沽，元祚遂岌岌焉。明初，大军北伐，舟师、步骑皆自河间而进，直薄元都。及靖难之师，东西驰突，河间每为孔道。至枪四起，戎马生郊，而筹国是者，若未遑措意于河间也。谓之何哉？说者曰：郡境陂泽沃衍，宜于耕植。宋人屯田关南，岁收数倍。且地滨沧海，盐鹾之利，军府所资。又舟车通利，四方供亿，皆取给焉。诚京师之南府，天下之津途也。

　　河间县附郭。汉州乡县地，属涿郡。后汉为武垣县地，改属河间国。高齐始置河间县，为河间郡治。隋为瀛州治，唐以后因之。今编户二十五里。

　　○武垣城府西南三十八里。本赵邑。《史记》：赵孝成王九年，秦围武垣。即此。秦置县。汉属涿郡。后汉改属河间国。晋因之。后魏为河间郡。隋大业初，省入河间县。唐武德五年，复置武垣县，属瀛州。贞观初，又废。《志》云：今府城亦名东武垣城。后汉废州乡入武垣，又移武垣县于此。其后复还旧治，因谓之东武垣。高齐改置河间县。《城邑考》：今郡城亦谓之瀛州城，隋唐以来故址，宋熙宁初改筑，后复圮坏，明初增修。今城周十七里有奇，有门四。

　　束州城府东北六十里。俗名如林乡。汉县，属勃海郡。后汉因之。晋属章武国。后魏属章武郡。高齐废。隋开皇十六年复置，属瀛州，寻改曰束城。唐因之。五代周显德五年，成德帅郭荣攻契丹束城，拔之。是也。宋熙宁六年，废为束城镇。元初，复置县。金复废为镇。元置巡司于此。《水经注》：易水东经束州县南。其城旧有三重，今故址已堙。

　　州乡城府东北四十里。汉县，武帝封河间献王子禁为侯邑。后汉省入武垣。魏收《志》：武垣县有小陵城，亦曰萧陵。盖石赵所置。《寰宇记》云：在河间城西北五里。又城北六里有乞活城，晋东瀛公腾尝掠羯户万人居此，任其乞活，因名。

　　○滹沱河府西南二十里。自晋州饶阳县流入境，又东南经献县南、交河县北，又东至青县岔河口，合于卫河。《志》云：府境有铁灯竿口水，其上流自武强、饶阳之境，汇漳河、滹沱诸流，又北接博野、蠡县沙、氵寇诸河，下流潴为陂池。纡回散漫，经府境而北，地益平衍，几数百里，通静海直沽以达海。其支流环绕郡城，每遇夏秋水发，一望无际，因筑堤以捍冲啮。余详大川滹沱河。

　　高河在府西南。自高阳县流入境，东南流至交河县，入于滹沱。旧《志》云：郡在滹沱、高河之间，故曰河间。今源流断续，非复故迹也。○氵寇水，在城西，即易水支流也。亦自安州高阳县境分流经此，又北流入任丘县界，仍合于易水。

　　大浦淀在府西二十五里。下流注于滹沱。其决入之处，一名百道口，亦曰大廉陂。○长丰渠，《唐志》云：在河间县西北百里。贞观二十一年，瀛州刺史朱潭所浚。又开元二十五年，刺史卢晖引滹沱河，由束城以东，通漕溉田，仍曰长丰渠。

　　七里井在府境。隋大业十三年，诏涿州留守薛世雄讨李密，并诛翦所在盗贼。行至河间，军于七里井，窦建德袭破之。胡氏曰：井去河间城七里，因名。

　　○麴义垒在束城镇北十四里。汉末，公孙瓒据河北，袁绍令义攻之，因筑此垒。又毛精垒，在府北三十里。《志》云：汉博士毛苌宅冢也。后人于其地为营垒。

　　瀛台在府城东南。高五丈，阔倍之，登台一望，四远在目下。有旧城壕。一名驻旗台。又城东北有高阳台，与瀛台相望。《志》云：瀛州旧置高阳关台，因以名。

　　君子馆府西北三十里。宋雍熙三年，刘廷让帅师并海而北，将趣燕。契丹将耶律休哥闻之，以兵扼要害，逆战于君子馆。时廷让分精兵属李继隆为后，继隆退保乐寿，廷让力不敌，一军尽没。

　　廉良镇在府北。宋咸平二年，镇定高阳关都部署傅潜奏：先锋田绍斌等败贼众于廉良路，即此镇也。又府北有南阳务。石晋开运二年，杜威等袭契丹瀛州间。其将高谟翰引兵先出，遣梁汉璋将骑追之，遇契丹于南阳务，败死。○景和镇，在府东六十里，旧有巡司。又商家林，在府南三十里，南去献县亦三十里，行旅必经之地也。

　　青凌桥府东门外。滹沱、氵寇水诸川，交流并注于城东，此桥为之锁钥。其后桥坏，夏秋水发，辄有涨溢之患。嘉靖间，于县南开苏家、徐家二口，分杀水势，而行旅往来病于艰阻。万历十八年，复修此桥，连亘凡六里。又八里堤，在府南八里庄，自苏家口迄徐家口，亘二十里，以防涨水，亦万历中修筑。

　　献县府南六十里。东至沧州百三十里，西至晋州饶阳县九十里。本汉乐成县，高祖封功臣丁礼为侯邑，后为河间国治。后汉因之。曹魏曰乐城县。晋因之，仍属河间国。后魏属河间郡。隋开皇十八年，改为广城县，属瀛州。仁寿初，又改曰乐寿县。唐初因之，永泰初改属深州。宋属河间府。金天会七年，置寿州。天德三年，又改为献州。元至元二年，州废，寻复为献州治。明初，省县入州，又改州为县。城周六里，编户二十四里。

　　○乐成废县刘句曰：在今县东南十六里。汉县治此。后魏移县西北，近古乐寿亭。隋因改为乐寿县，即今县治也。宋白曰：后魏太和十一年，河间郡自乐成移理于今县西一里乐寿亭城。《郡国志》云：今县西南十里，曰乐寿岩，汉乐成县治此，隋乐寿县亦治焉。大业十三年，窦建德自号长乐王，都乐寿，其所居曰金城宫，亦在乐寿岩西。今湮废。是乐寿旧治县西南，唐始移今治也。又乐寿东南有慎园，俗呼二王陵。汉灵帝尊母董氏为慎园贵人，即此。

　　景城废县县东南九十里。汉曰景成县，属勃海郡。宣帝封河间献王子雍为侯邑。后汉省。后魏徙成平县治此，属章武郡。隋开皇十八年，改为景城县，属瀛州。唐初亦属瀛州。贞观初，改属沧州。天宝后还属瀛州。宋因之。熙宁六年，省为镇，属乐寿县。《金志》交河县有景城镇。○成平废县，在故景城南二十里。汉县，属勃海郡。武帝封河间献王子礼为侯邑。后汉改属河间国。晋因之。后魏徙治于废景城县。又建成废县，在故景城东南三十里，汉县，属勃海郡。后汉省。

　　中水废县县西北三十里。汉县，高帝封吕马童为侯邑，属涿郡。应劭曰：县在易、氵寇二水之中，因名。后汉及晋俱属河间国。后魏属河间郡，高齐废。又阿武城，在县西北三十九里。汉县，属涿郡。武帝封河间献王子豫为侯邑。后汉废。

