<!-- { "loadSidebar": true } -->
　　胜州汉云中等郡地。隋置胜州。唐因之，亦曰榆林郡，领榆林等县二。今榆林镇东北四百五十里有废胜州。

　　绥州汉曰上郡。西魏置绥州。隋、唐因之，亦曰上郡，领龙泉等县五。今延安府绥德州。

　　银州汉西河郡地。后周置银州。隋、唐因之，亦曰银川郡，领儒林等县四。儒林故城，在今延安府绥德州米脂县西北百八十里。又开元九年，分银、胜二州地置麟州，亦曰新秦郡，领新秦等县二。今延安府葭州神木县北四十里有新秦故城。

　　东尽海，西距函谷函谷，见前，南滨淮，北薄于河，曰河南道统州二十八。

　　洛州汉河南郡。北齐曰洛州。隋、唐因之。开元初，曰河南府，领河南等县二十六。即今河南府。

　　陕州汉弘农郡地。后魏曰陕州。隋、唐因之。天宝初，曰陕府，亦曰陕郡，领陕县等县五。天初迁洛，改为兴唐府。哀帝初复故。今属河南府。

　　虢州汉曰弘农郡。唐置虢州，亦曰弘农郡，领弘农等县六。今陕州灵宝县西南三十里故弘农城是。《唐志》云：开元初，改隶河东道。

　　汝州汉河南等郡地。隋大业初，曰汝州。唐因之，亦曰临汝郡，领梁县等县三，即今汝州。又开元三年，置仙州，领叶县等县五。二十五年，州废。叶县，今属南阳府裕州。

　　郑州汉河南郡地。后周曰郑州。隋、唐因之，亦曰荥阳郡，领管城等县八。今开封府是。

　　汴州汉曰陈留郡。后周曰汴州。隋、唐因之，亦曰陈留郡，领浚仪等县五。今开封府是。

　　豫州汉曰汝南郡。刘宋为豫州治。后魏、后周因之。隋曰蔡州。唐复为豫州，亦曰汝南郡。宝应初，复改蔡州。领汝阳等县十。今汝宁府。

　　许州汉曰颍川郡。后周曰许州。隋、唐因之，亦曰颍川郡，领长社等县九。今属开封府。又建中二年，置氵殷州，治郾城县。长庆三年废。郾城，今许州属县。

　　陈州汉淮阳、汝南郡地。隋曰陈州。唐因之，亦曰淮阳郡，领宛丘等县四。今属开封府。

　　颍州汉汝南郡地。唐武德六年，始曰颍州，亦曰汝阴郡，领汝阴等县三。今属凤阳府。

　　亳州汉沛郡地。后周曰亳州。隋、唐因之，亦曰谯郡，领谯县等县八。今属凤阳府。

　　宋州汉曰梁国。隋置宋州。唐因之，亦曰睢阳郡，领宋城等县七。今归德府。又光启中，增置单州，领单父等县四。光化二年，朱全忠奏改为辉州，移治砀山，以温生于砀山也。后唐复曰单州，仍治单父。单父，今山东单县。砀山，今南直徐州属县。

　　曹州汉曰济阴郡。后周曰曹州。隋、唐因之，亦曰济阴郡，领济阴等县五。今山东巢县西北七十里废济阴县是其治。

　　滑州汉曰东郡。隋曰滑州。唐因之，亦曰灵昌郡，领白马等县七。今为大名府滑县。

　　濮州汉东郡、济阴等郡地。隋曰濮州。唐因之，亦曰濮阳郡，领鄄城等县二。今属东昌府。

　　郓州汉曰东平国。隋曰郓州。唐因之，亦曰东平郡，领须昌等县三。今为兖州府东平州。

　　济州汉济北东平等郡国地。隋曰济州。唐因之，亦曰济阳郡，领卢县等县五。天宝十三年，废济州入郓州。卢县，见汉泰山郡注。

　　齐州汉济南等郡地。后魏曰齐州。隋、唐因之，亦曰济南郡，领历城等县八。即今济南府。

　　淄州汉安乐等国地。隋曰淄州。唐因之，亦曰淄川郡，领淄川等县五。今济南府淄川县是其治。

　　徐州汉楚国沛郡地。晋为徐州治。后魏及隋、唐因之。亦曰彭城郡，领彭城等县六。今仍曰徐州。又元和四年，增置宿州，领符离等县四。今属凤阳府。

　　兖州汉曰鲁郡。刘宋时，兖州治此。隋曰兖州。唐因之，亦曰鲁郡，领瑕丘等县八。今为兖州府。

　　泗州汉临淮等郡地。后周曰泗州。隋、唐因之，亦曰临淮郡，领临淮等县五。今属凤阳府。

　　沂州汉琅邪等郡地。后周曰沂州。隋、唐因之，亦曰琅邪郡，领临沂等县五。今属兖州府。

　　青州汉曰北海郡。东晋为青州治。刘宋因之。隋仍曰青州。唐因之，亦曰北海郡，领益都等县七。即今青州府。

　　莱州汉曰东莱郡。隋曰莱州。唐因之，亦曰东莱郡，领掖县等县六。今莱州府。又如意初，置登州，亦曰东牟郡，初治文登县。神龙三年，移治蓬莱，领县四。今为登州府。

　　棣州汉平原、勃海等郡地。唐武德四年置棣州，亦曰乐安郡，领厌次等县五。今济南府武定州。

　　密州汉高密等郡国地。隋置密州。唐因之，亦曰高密郡，领诸城等县四。诸城县，今属青州府。

　　海州汉曰东海郡。东魏曰海州。隋、唐因之，亦曰东海郡，领朐山等县四。今属淮安府。

　　东距常山常山，即恒山。见前，西据河，南抵首阳、太行首阳山，在今山西蒲州东南十五里。太行山，今怀庆府北。见前，北边匈奴，曰河东道领州十八。

　　并州汉太原郡。后汉为并州治。晋以后因之。唐亦曰并州，又为太原府，领太原等县十四。今太原府太原县是其治。又龙纪初，置宪州，领楼烦等县二。今太原府静乐县西北七十里有故楼烦城，李克用所奏置。

　　潞州汉上党郡。后周曰潞州。唐因之，亦曰上党郡，领上党等县五。今潞安府。

　　泽州汉上党、河东等郡地。隋曰泽州。唐因之，亦曰高平郡，领晋城等县六。即今泽州是。

　　晋州汉河东郡地。后魏曰晋州。后周及隋唐因之，亦曰平阳郡，领临汾等县七。今平阳府。

　　绛州汉河东郡地。后周曰绛州。隋、唐因之，亦曰绛郡，领正平等县五。今属平阳府。

　　蒲州汉河东郡。后周曰蒲州。隋、唐因之，亦曰河中府，又为河东郡，领河东等县五。今属平阳府。

　　汾州汉西河、太原二郡地。后魏置汾州。唐因之，亦曰西河郡，领隰城等县五。今汾州府。

　　慈州汉河东郡地。隋曰汾州。唐武德五年曰南汾州，八年曰慈州，亦曰文成郡，领吉昌等县五。今平阳府吉州也。

　　隰州汉河东郡地。隋曰隰州。唐因之，亦曰大宁郡，领隰川等县六。今属平阳府。

　　石州汉西河郡地。后周曰石州。隋、唐因之，亦曰昌化郡，领离石等县五。今汾州府永宁州。

　　沁州汉上党郡地。隋置沁州。唐因之，亦曰阳城郡，领沁源等县三。即今沁州。

　　箕州汉上党郡地。唐武德三年置辽州，八年曰箕州。先天初曰仪州，亦曰东平郡。中和三年，复曰辽州，领辽山等县四。即今辽州。

　　岚州汉太原郡地。后魏曰岚州。隋唐因之，亦曰楼烦郡，领宜芳等县四。今太原府岢岚州岚县是其治。

　　忻州汉太原郡地。隋曰忻州。唐因之，亦曰定襄郡，领秀容等县二。今属太原府。

　　代州汉雁门、太原二郡地，隋曰代州。唐因之，亦曰雁门郡，领雁门等县五。今属太原府。

　　朔州汉定襄、雁门二郡地。后魏置朔州。北齐及隋唐因之，亦曰马邑郡，领善阳等县二。今属大同府。

　　蔚州汉代郡地。后周置蔚州。隋、唐因之，亦曰安边郡，领灵丘等县三。灵丘，即今蔚州灵丘县。

　　云州汉云中、雁门等郡地。唐武德六年，置北恒州，七年废。贞观十四年，改置云州于此，亦曰云中郡，领云中县一，今大同府治是也。唐末，又置应州，领金城等县二，今属大同府。

　　东并海，南迫于河，西距太行、常山，北通渝关、蓟门渝关，即今山海关。蓟门，即今居庸关。俱见前，曰河北道统州二十三。

　　怀州汉河内郡。后魏置怀州。隋唐因之，亦曰河内郡，领河内等县九。今为怀庆府。又会昌三年，置孟州，领河阳等县五。河阳，今怀庆府之孟县。

　　卫州汉河内及魏郡地。后周曰卫州。隋、唐因之，亦曰汲郡，领汲县等县五。今为卫辉府。

　　相州汉曰魏郡。后魏曰相州。后周及隋、唐因之。亦曰邺郡，领安阳等县九。今为彰德府。又武德初，置磁州，贞观初废，永泰初复置，领滏阳等县四。即今彰德府滋州。

　　州汉曰广平国。后周曰州。隋、唐因之，亦曰广平郡，领永年等县七。即今广平府。

　　邢州汉巨鹿、常山等郡国地。隋曰邢州。唐因之，亦曰巨鹿郡，领龙固等县九。即今顺德府。

　　赵州汉巨鹿、常山等郡国地。北齐曰赵州。隋、唐因之，亦曰赵郡，领平棘等县九。今属真定府。

　　冀州汉曰信都国。晋尝为冀州治。后魏以后因之。唐亦曰冀州。龙朔二年改魏州，寻复故。亦曰信都郡，领信都等县六。今属真定府。

　　恒州汉常山郡。后周置恒州。隋、唐因之，亦曰常山郡。元和十五年，改曰镇州，领真定等县六。即今真定府。

　　定州汉曰中山郡。后魏曰定州。后周及隋、唐因之。亦曰博陵郡，领安喜等县十一。今属真定府。又景福二年置祁州，领无极等县二。无极，今真定府属县。

　　易州汉涿郡地。隋曰易州。唐因之，亦曰上谷郡，领易县等县五。今属保定府。

　　幽州汉曰燕国。后汉为幽州治。晋以后因之。唐仍曰幽州，亦曰范阳郡，领蓟县等县十，今顺天府。又开元十八年，新置蓟州，亦曰渔阳郡，领渔阳等县三，今属顺天府。又天宝初，置顺义郡，亦曰顺州，领宾义县一，寄治范阳郡城内。又大历四年置涿州，领范阳等县三，今属顺天府。又唐末置儒州，领缙山县一，今延庆州也。

　　深州汉涿郡地。隋曰深州。唐因之。贞观十七年废，先天二年复置。亦曰饶阳郡，领饶阳等县四。饶阳，今真定府晋州属县。

　　瀛州汉涿郡地。后魏曰瀛州。隋、唐因之，亦曰河间郡，领河间等县十，即今河间府。又景云二年置郑州，开元十三年曰莫州，亦曰文安郡，领莫阝县等县六。今河间府任丘县北三十里有废莫州城。

　　贝州汉曰清河郡。后周置贝州。隋、唐因之，亦曰清河郡，领清河等县九。今广平府清河县是。

　　魏州汉魏郡及东郡地。后周置魏州。隋唐因之。龙朔二年，改曰冀州，寻复故。亦曰魏郡，领贵乡等县十。贵乡，今大名府大名县是。又武德四年，置澶州，贞观初废。大历七年复置，领顿丘等县四。顿丘，今大名府清丰县西南五十五里有故城。

　　博州汉东郡、平原等郡地。隋曰博州。唐因之，亦曰博平郡，领聊城等县六。今为东昌府。

　　德州汉曰平原郡。隋置德州。唐因之，亦曰平原郡，领安德等县八。今济南府陵县，故安德县也。

