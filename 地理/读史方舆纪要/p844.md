<!-- { "loadSidebar": true } -->
　　诸葛洞在县南小石岭。诸葛武侯南征时，尝置营于此。亦名诸葛营。

　　○大池江在县东八十里。一名盘江，一名大河。从曲靖陆凉州流入境，流六十里出县界，入江府界，谓之铁池河。○大城江，在县东，源自江府杨宗县，流经县界，下流入盘江。

　　○汤池驿在县西北八十里，有汤池，水如百沸汤。汤池巡司亦置于此。西去府城七十里。

　　晋宁州府东南百里。东南至江府百里。南至临安府三百五十里，西南至昆阳州九十里。

　　汉益州郡滇池县地，晋属晋宁郡沈约《宋志》：晋惠帝大安二年，分建宁西七县为益州郡。怀帝永嘉中，更立晋宁郡，治建伶县，而滇池属焉。隋开皇中，置昆州寻废。唐武德初，开南中，复置昆州，领晋宁等县。后入于蒙氏，为阳城堡部。段氏因之。元初，置阳城堡万户府。至元中，改置今州。明初因之编户五里，领县二。今仍曰晋宁州，领县一。

　　州拱翼会城，指臂旁郡，亦要地也。

　　○晋宁废县《志》云：州有内城，蒙氏所筑，即阳城堡也。有外城，周七里，九门，十二衢，隋刺史梁昆所筑，在今州城西北，俗呼为古土城。明成化、弘治中，皆因故址筑土墙。万历四年，始筑砖城，周三里。

　　天女城在州西。晋大安中，李毅为益州部南夷校尉，病卒。女秀明达，有父才，权领南中，城盖秀所筑，因名。○大甫城，在州南二十里。元至正中，置县，寻省入州。

　　○万松山州东五里。山多松树，形如盘龙。一名盘龙山。又州西三里有海宝山，相传山下有窍，滇池之水繇此泄入江府之龙泉溪。又西二里曰金砂山，以砂石如金而名。○五龙山，在州南五里，上有五龙泉，一名小石屏山。又光长山，在州西南十里，北瞰滇池。

　　○大堡河在州西。《志》云：源出江府新兴州界，经州之永兴乡，分流入于滇池。

　　○忽纳寨在州西。明初瓦尔密闻曲靖破，走入晋宁州忽纳寨，赴滇池死，即此寨也。○儒宁驿，在州西北，去府城八十里。又南七十里而达江府之江川驿。

　　归化县州东北二十里，东南至江府百二十里。本名安江城，有吴氏居此，因号大吴笼。后为些莫徙蛮永偈所据。元初，隶呈贡千户所。至元中，分大吴笼安江、安氵朋之地置归化县。明嘉靖中，因旧土城砌以石，周不及二里。编户一里。县今省。

　　○罗藏山在县东十里。山高耸，将雨，则有白云卷舒其间。

　　○交七浦县东北二十里，广二百余亩。《志》云：滇池之下流也。○金鲤潭，在治南六里之白马勒村，旧为平原，恒苦亢旱。明隆庆六年七月，田中忽水涌成深潭，有金鲤游泳其中，遂为一方灌溉之利。

　　呈贡县州北六十里。旧有呈贡城，为乌、白、些门、些莫徒、阿茶五种蛮所居。元初，立呈贡千户所。至元中，改为晟贡县。明初改今名，编户四里。

　　○伽宗城在县治西。大理段氏时，土官伽宗所筑，因名。

　　○三台山在县治北。三山相属如台星，因名。一名万福山。○象兔山，在县西南十五里，旧有蛮寨，为恃险之处。

　　○滇池县西南三十里。烟云万顷，支流环绕，邑中资以灌溉。又落龙河，在县北十里，南流入于滇池，上有天生石室。

　　安宁州府西七十里。西至楚雄府三百一十五里，北至武定府二百十里。

　　古滇国螳螂川地。汉为益州郡之连然县。晋初，属建宁郡。大安后，属晋宁郡。宋、齐因之。隋初，属昆州。唐武德初，改置安宁县，仍属昆州。天宝初，陷于蛮《滇纪》：天宝初，越都督竹灵倩置府东爨，通安南，因开步头，筑安宁城。赋役烦重，群蛮作乱，攻陷安宁，即此城也。步头，今临安府治。后为蒙氏所据蒙氏以苏闭阿裒治此。《滇纪》：初群蛮陷安宁，唐发兵南讨，命南诏皮罗阁合军击平之。九载，南诏益强。诸爨微弱，寇陷姚州，遂攻安宁。会鲜于仲通将兵南讨，乃解围去。及仲通败，遂取安宁。十三载，李宓讨南诏，自安南而北进，取安宁及盐井。未几败没，安宁遂没于南诏。段氏因之使高氏守其地。元初，取其地隶于阳城堡万户府。至元初，立安宁千户所，后改为安宁州。明初因之土知州董氏世袭，编户十里，领县一。今仍曰安宁州，领县二。

　　州东屏会城，西联楚雄，为往来孔道。南诏阁罗凤谓安宁雄镇，为诸爨要冲，是也。

　　○江东废县在州东南。又州北有青笼城，皆昔蛮酋恃险处。《州志》：州旧有安宁守御所土城，明洪武二十四年所筑。周二里有奇。万历四年，始建砖城于旧土城北，为州治，周四里有奇。

　　○呀山在州西北五里，州之主山也。山有煎盐水。《汉志》：连然有盐官。《华阳国志》连然县有盐泉，南中所共仰。《滇程记》：安宁民食马蹄盐。盐产象池井。今州治西古阿宁地有盐课提举司，辖盐井四，列于司治之东西。

　　洛阳山在州东十里。山顶平旷，峰峦峭立，下有泉流经东桥下，入于螳螂川，灌田三千余亩。《志》云：州治西有罗青山，出泉极甘美。又城内有太极山，亦高耸，与虎丘连山而分岐。○岱晟山，在州北十五里，山高耸，今名笔架山，亦曰坎山。又葱山，在州西北二十里，高耸冠诸山，其北复起，为凤城山。

　　○螳螂川在州南。源出滇池，萦回州治东北，流入富民县界。川中有沙洲，形似螳螂，因名。又有安宁河，在州西，亦流入富民县界。

　　汤池州北十里。亦名碧玉泉。《滇略》云：滇温泉至多，而州之碧玉泉为冠。四山壁立，中为石坎，飞泉注焉。

　　盐井在州治西。《志》云：安宁提举司有大井、石井、河中井、大界井、新井，其新井旧无今有，故止称四井。

　　禄驿州西五十五里。兼置巡司于此，亦曰禄票。地食釜盐，产黑井中。又西八十里而达禄丰县之禄丰驿。

　　罗次县州西北九十里。东至府百四十里，北至武定府和曲州百二十里。古压磨吕村乌蛮罗部农落弹居此。宋时，大理高量成令高白连庆治其地。元至元中，置罗次州，隶中庆路。后改为县，属安宁州。明初因之。弘治十二年，改属府。今改属安宁州。县无城，编户三里。○罗部城在县北，旧为蛮酋恃险处。亦曰罗部府。《元史》：兀良合台从忽必烈攻大理，分兵取附都善阐，转攻乌蛮之合剌章水城，屠之。前次罗部府，其酋高集诸部兵拒战，大破之于夷可浪上下。遂进至乌蛮所都押赤城。城际滇池，三面皆水，既险且坚。选骁勇以炮摧其北门，纵火焚之，皆不克，乃大震鼓钲，进而作，作而止，使不知所为。如是者七日，伺其乏，夜五鼓潜师跃入，乱斫之，遂大溃。至昆泽，擒其王段兴智，押赤城。盖在县东南境云。

　　扶邪城或曰在县境。南诏有扶邪都统。《实录》云：扶邪县属罗次州，南诏所置。罗次一作罗伏。○九戍山在县南五里，以九峰高起而名。一名九涌山。又有玉龙山，在县东南五里，中有碧石窦，涌泉如玉龙，因名。○穹荡山，在县南十五里，乌蛮谓之堀峰。又有苴麽﹀裒山。译云子望母山也。有二：一在县旧治东北四十里，一在县南三十里，两山相望，因名。

　　○沙摩溪在县西。自富民县流入境，即安宁河也。流入禄丰县界，谓之大溪。○星宿河，在县西北，自武定府和曲县流入县境，又西南入禄丰县界。

　　○炼象关在县东百里，有巡司戍守。《滇程记》作栋橡关。关北二十五里曰矣者村，东十五里曰清水沟。

　　禄丰县州西百八十里。西至楚雄府广通县百三十里。古为禄奉甸之白村，乌蛮居之。其地瘴热，迁徙不常。大理时，高智子义胜治其地。元初隶安宁千户所。至元中置今县，属安宁州。明因之。今编户三里。

　　○骥琮笼城在县东北山上。又县南有巅裒城，皆昔蛮酋恃险处。

　　○南平山县西十五里。三面陡峻，惟南稍平，因名。县东北三十里有姚陵山，本名骥琮笼山。群山之中，一峰高耸，有泉。又有古营垒，即骥琮笼城也。《志》云：治西五里有蒙答缚山，势如屏障，今名三次和山。

　　○星宿河在县西。源出武定府，过易门县而入元江府境。○大溪，在县东，其源即安宁河也。自罗次县流入县界，又南流入易门县境。

　　○老鸦关在县东四十里。有巡司。又有狮子口，路迮临涧壑。谚云：狮子口，十骑九下走。又有栋橡坡、棠梨哨，皆险厄处也。杨用云：十里棠梨哨，三重栋橡坡，是矣。其间有草，名金刚锁。碧干而猬芒，形肖刺桐，其浆能杀人。

　　兰谷关在县西，与楚雄府接界。两山夹水，鸟道羊肠，自县之楚雄者，为必繇之道。又有六里菁，溪谷蒙笼，林木茂密，与兰谷并称深险，皆行旅所经也。○南平关，在县西南平山上，有巡司。《志》云：司东二十五里有清水河，西三十里为稗子沟。

　　昆阳州府南百五十里。东至江府二百二十里，东南至临安府二百八十里，西至楚雄府四百六十里。

　　汉益州郡昆泽县地。晋属建宁郡。宋、齐因之。隋属昆州，寻废。唐初，亦属昆州，后复废《一统志》：萧梁时土人爨瓒者据此，隋时南宁夷爨玩来降，拜为昆州刺史，治于此。麟德初，置河东等处二十四羁縻州，隶州都督府，后改隶黎州。天宝中，没于南诏。五代时，大理段氏有之，为巨桥城段氏以高氏世治其地。元立巨桥万户府。至元中，改为昆阳州。明因之编户四里，领县二。今仍曰昆阳州，领县一。

　　州北负滇池，南临番部，称为雄胜。

　　○巨桥城今州治。即大理段氏时所置巨桥城也，本属善阐府。元立巨桥万户府于此，寻为州治。明正德四年，始筑州城，周三里，有门四。沿海附山，又筑堤以广城基云。

　　望水废县在州西南。唐武德七年，置南龙州。贞观十一年，改钩州治望水县，兼领唐封一县，寻废。刘句曰：钩州东北接昆州界，又废。《河西县志》云：在州之河西乡。元至元中置，寻省入州。

　　○长松山在州西五里。望之郁然深秀。又州北十里有望州山，其势昂耸，回顾州治。○珊蒙果山，在州西十里，顶秀三峰，奇分八面。

　　○渠滥川州东南五里，东北流入于滇池。隋开皇中，史万岁为行军司马，自蜻蛉川至渠滥川，破夷落三十余部，即此。

　　三泊县州西北七十里。西北至禄丰县一百六十里，旧为獠所居。大理时，筑那龙城于此，隶善阐府。元初，隶巨桥万户府。至元中，改置三泊县，以溪为名。明因之。县无城，编户二里。县今省。

