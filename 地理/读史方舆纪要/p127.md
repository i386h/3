<!-- { "loadSidebar": true } -->
　　渝河县东二十里。源出塞外废瑞州境，东南流至连峰山西。一名狮子河。出菱、芡、蒲、鱼，为民利。亦名泥蒲河。又南入于海。《汉志》：渝水首受白狼水。《水经注》：白狼水经黄龙城西，又东北出，东流为二水，右水疑即渝水也。西南循山径一故城西，世以为河连城，当即临渝故城矣。渝关之称以关，据河为险也。

　　阳河县西一里。源出口外别陀山。一云县北三十五里有星星峪，即阳河之源也。口北群川多汇流于此，南流径县西，又东南历紫荆山下，复南流，而入于海。○温河，在县东五十里，源出口外孤石峪，旁有温泉堡。裂头诸山之水，汇流于此，分为二支，西曰汤河，东曰张果老河。下流复合，而入于海。

　　石河在山海关西三里。源出口外，自义院口流入，旁多丛石，水流石罅中，褰裳可涉。秋潦涨急，险不可履。南流注于海。

　　○山海关县东百里。本名渝关，自古为戍守重地。《一统志》：今县东二十里，有渝关。明初，魏国公徐达始徙而东去旧关六十里，谓之山海关。或曰：辽金时，以渝关为腹里地，故址渐湮。今县东二十里之渝关，乃其驿递之所，因渝关旧名耳。明初，修复故关，增置屯营。其于金元时之渝关，仍置邮驿。今关盖汉唐旧址，非明创建也。郭造卿曰：山海关，即故元迁民镇。元天历初，屡发兵戍守迁民镇，寻又发平、滦民堑迁民镇，既而上都兵自辽东入迁民镇，其地险在此也。据《北番地理书》，迁州治迁民县，在临渝关东五十里，南至海二十里。今关城以砖石，高四丈有奇，周八里有奇，月城二，水关三，门四。有池环之，东面又有夹池、罗城，恃为险固。余详重险渝关。

　　明垤关旧《志》云：在县北。《唐会要》：平州有明垤关，与临渝关并为险要。今关道榛塞，渝关独当东面之冲。○南海口关，在山海关南十里，滨海。天启二年，增设龙武营于此。《志》云：南海口东五里，曰老龙头，极冲也。自南海口而西三十里，曰秦皇岛。又西十里，曰白塔岭。皆滨海要地，设兵戍守。又有南水关，在山海关南二里。

　　义院口关县北四十五里。其西南十二里，曰石乔谷。又南十三里，曰石门寨。东八里为长谷营，皆有小城戍守。《边略》：义院口北九十里，地名常海，贼巢也。又北二十八里，曰三坌口。又北三十五里，曰红草沟。景泰中，朵颜来犯县北之车渠庄，官军击败之于红草沟。是也。○水门寺关，义院口东第四关口也。《志》云：水门寺迤北为平顶谷城、子谷等关，而东接董家口关。又老岭在旧边外，山陡险，难修边墙。万历初，设敌台于此。《志》云：老岭在长谷口外二十余里。

　　界岭口关县北七十里。其东南十里，曰双岭儿。又南十里，曰郭家庄。又十里即台头营也。嘉靖三十七年，土蛮犯界岭口，官军拒却之。今有关城，为戍守要地。《边略》：界岭口东十五里，曰十八盘岭。又东三十五里，曰牛心山，去义院口三十里。又口北十八里，为梨花山。又北六十里，为茨儿山。又北三十里，曰红石岭。皆土蛮出没处也。○箭捍岭关，在县北，界岭口东第一关口也。又东接双岔谷、星星谷等关。又苇子谷关，界岭口东第四关口也。又东历细谷口、花场谷、拿子谷等关，而接义院口。皆有小城，为戍守要地。

　　董家口关县东北七十里。关之东，曰大毛山口关。皆筑城戍守。《边略》：董家口北二十六里，曰龙潭。又北十五里，曰横岭。又北五十五里，为十字河。又五十五里，曰长岭。又北五十五里，曰大卤场。三卫侵轶，往往出没于此。○小毛山口关，董家口东第三口也。又东曰小河口，又东曰大青山口，又东南曰黄土岭关。其西有黄土岭营，又历庙山等口，而至一片石关。《志》云：黄土岭关，在县东北百二十里。

　　一片石关县东七十里，董家口东第十二关口也。一名九门水口。有关城。其北三十余里，曰大小尖山。又北三十余里，曰大小横岭。自大横岭而北五十余里，曰平漫川。又十五里，有孤山。自孤山至辽东界三山营四十里，南去一片石凡百六十里。嘉靖三十九年，朵颜酋影克勾虏把都儿犯一片石，戍将郭琥败却之。近代一片石、红草沟一带，屡被冲突，防守最切。《边防考》：一片石西有铁鹿崖，称为险处。又自一片石南至山海关，凡历五关，曰寺儿谷、三道关、角山关、旱门关、北水关、三道关。南去山海关，北至一片石，各二十里。其相近者，又有乱石关。诸关皆有小城戍守，东面多事，步步皆险矣。

　　台头营县西北三十里。西至卢龙县燕河营三十里，东至李家庄二十七里。又平山营，在县东北四十里，西至李家庄三十里，东至石门寨三十里。又七星寨，在山海西十里，俱筑城置兵于此。○附马寨营，在县北五十里，亦有小城戍守。又甘泉堡，在县东北，西接星星谷关。又东有温泉堡。

　　牛头营在县东牛头崖口。《志》云：营在望海冈西，营西北有满井，随汲随满，大旱亦然。营之西南，即连峰山也。又蒲河营，在县南六十里蒲河海口，东至戴家河四十里，为海口要冲，近设官军戍守。

　　马头嶷寨县北二十里。又北十里，曰羊角山寨。县西四十里，又有鹁鸽堂寨。西北三十里，曰雕崖堡。东三十里，曰塔子山堡。南三十里，曰兔嘴岩寨。皆民堡也。○卢峰口驿，在县城西。又渝关马驿，在县东四十里。迁安马驿，在山海关城西。永乐初，自迁安县移于此，属永平府。又县治东南，有西关递运所。山海卫治东北，有东关递运所。

　　昌黎县府东南八十里。东北至抚宁县四十里，西南至乐亭县九十里。汉置交黎县，属辽西郡。后汉改曰昌黎，其地在今废营州境。唐时在今县界侨置柳城县。五代梁末，契丹以定州俘户置广宁县于故柳城县，兼置营州邻海军。金皇统二年，废营州，以县属平州。大定二十九年，改为昌黎县。元至元七年，省。十二年，复置，属滦州。寻属永平路。今城周四里，编户二十六里。

　　○县城在县北。汉县，属辽西郡。后汉省入临渝县。文颖曰：县有碣石山。又旧《志》云：县西南六十里有静安社，即故柳城郡城，隋唐时亦为柳城治。误也。《新唐志》平州有柳城军，永泰元年置，或即此地。元曰静安社。嘉靖三十一年，置静安堡。

　　○碣石山县西北二十里。山势穹窿，顶有巨石特出，因名。即《禹贡》导河入海处也。山之西，为道者山。西南为凤凰山，置堡其上，险可避兵。《志》云：县北十五里仙台山，即碣石之顶也。其后曰观音山。台前峰峦层列，曰锯齿山。南去县十里，迤东有岭，曰欢喜岭。以群峰蔽亏，登此可以四望也。台之东，曰龙潭山，去县亦十五里。旧有石磴百余级，隆庆三年，龙毁其半。其东为西五峰，又东曰东五峰，泉壑秀美。盖县境诸山，大抵皆碣石之支阜。四面环列，得名者以数十计，其实皆一山也。余详见名山碣石。

　　安山县西三十里。《志》云：山有避兵堡，饮马河经其下。又驻跸山，在县西五十里。旧《志》云：唐太宗征高丽，还登此。郭造卿曰：疑后魏文成帝尝游此，俗误以为太宗也。○临河岩，在县南八十里。一名黎洞。壁立千仞，顶分八字，山腰有洞，逼近深潭，有小径可入，容二百余人。旁又有小穴十余，皆幽胜。又南为磨山，邑人多采石于此，名白石店，下临渝河。

　　○溟海县东南七十里。海至县界，突然北出七里而赢，亦曰七里滩。广袤三十余里，有菱、芡、鱼、蟹之利，居民赖焉。《志》云：县南有黑洋河，即海道也。明嘉靖中，议由海道运天津仓米，从黑洋河一带抵昌黎，登岸达山海关，以给辽饷。盖自天津循海岸而东，皆曰黑洋河也。

　　急流河在县城西，一名西沙河。源出龙潭山下，流合饮马河入海。○饮马河，在县南五里，源出卢龙县界溪谷中，流经县西安山下，又东流为沙河，至县西十八里，合深江河。又东南流，至县南八里，金人置虹桥跨其上。又南合潮河，而注于海。《志》云：深江河，源出县西北三十里氵瓜山下，汇诸水而南，出县西南十二里。又有绕湾河，源出县西北五十里茶牙山，绕而南经安山东麓，亦名安山河，东流入饮马河。

　　柳河县西二十里。诸山溪之水所汇流也，有柳河桥跨其上。《志》云：凤凰道者，诸山之水，合为梭头湾，流入柳河，径县西南八里，分流为两河，又东至虹桥，皆会于饮马河。○潮河，在县南二十五里，即县境群川之下流也。汇上源诸水，以达于七里滩。一名马家河。《志》云：县南三十里，又有甜水河，亦流入于七里滩。

　　蒲泊县南二十五里。源出县东二十里海眼山，旁近诸山溪之水皆流合焉。历惠民场东南，而入于海。《志》云：蒲泊有盐场，即惠民场也，在县南二十八里。

　　○赤洋营县东南三十里。有小城，海滨防戍处也。《郡志》：县东南四十里，有沙崖庄海口，东至抚宁县蒲河口七十里，西至野猪口二十五里，又西至胡林河十五里，皆滨海戍防处也。自胡林河西三十里，即乐亭县之刘家墩矣。

　　裴家庄堡县东二十里。县西三十里，曰蛤泊堡。六十里，曰莫谷庄堡。南五十里，曰套里堡。六十里，曰石谷庄堡。与静安堡，皆民堡也。○张角庄，在县东北二十里。又县西三十里，有张家店。皆往来孔道，置公馆于此。

　　附见：

　　永平卫在府治南，洪武四年建。又东胜左卫，在府治东北，旧属山西行都司。永乐九年，移建于此。又卢龙卫，在永平卫南，永乐四年建。

　　兴州右屯卫在迁安县城内。本置于口外大宁境内，永乐三年移建于此。

　　抚宁卫在抚宁县北十里，永乐三年建。又山海卫，在山海关城内，洪武十四年所建也。

　　滦州府西南四十里。东至山海关百七十里，南至海百十里，西北至顺天府蓟州三百二十里。

　　古孤竹国地。战国时属燕。秦属右北平郡。两汉、晋、魏皆因之。隋属平州。唐亦为平州地。五代唐时，契丹分置滦州于此亦曰永安军。金、元因之。明亦曰滦州，以州治义丰县省入编户六十七里，领县一。今仍曰滦州。

　　州控临疆索，翼蔽畿甸，负山滨海，称为形胜。契丹置州于此，所以厚渝关之防，联络营、平，窥觎幽、冀也。其后拱手而取燕云。女真袭其迹，而中夏为之糜烂。然则滦州之置，亦外内升降之机也欤？

