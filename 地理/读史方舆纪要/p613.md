<!-- { "loadSidebar": true } -->
　　○江津戍府东南二十里。亦曰江津口戍。江水经百里洲而枝分，至此合流，势益大。《家语》云：江水至江津，非方舟避风不可涉。郭璞《江赋》云：济江津以起涨。言其深广矣。或谓之津乡。《荆州记》：江陵县东三里有津乡，盖沿江津得名也。汉时于此置戍，有江津长司之戍。南对马头岸，亦谓之江陵南岸。晋隆安三年，桓玄袭殷仲堪于江陵。仲堪急召雍州刺史杨期于襄阳。期至，即与其兄广进击玄。玄畏其锐，退军马头。元兴三年，桓玄余党桓谦等复据江陵，何无忌等攻之，破桓谦于马头。义熙元年，刘毅等复讨桓振，至马头，振挟帝出屯江津。六年，刘道规镇荆州，时卢循据寻阳，以姚秦将苟林为南蛮校尉，使寇江陵，屯于江津。谯纵复使桓谦来侵，道规败谦于枝江。谦单舸奔苟林，道规追斩之。又十一年，刘裕击司马休之于江陵，军于马头，帅诸军济江。休之兵临峭岸置陈，裕将胡藩领游兵在江津，以刀头穿岸劣容足指，腾之而上，直前奋击。休之兵却，遂克江陵。宋元嘉三年，到彦之等讨谢晦，至马头，江陵遂下。齐永元二年，巴西、梓潼二郡太守刘山阳将兵之官，欲就荆州兵袭萧衍于襄阳，寻自江安至江津，单车入江陵。荆州行事萧颖胄伏兵斩之。梁承圣初，西魏将于谨等袭江陵济汉，遣宇文护等先据江津，断东路，既而筑长围，中外信命皆绝。梁将徐世谱等赴救，皆筑垒于马头，遥为声援。唐初李孝恭至江陵击萧铣，李靖谓不若且泊南岸，俟其懈而击之。不听，果败走，趋南岸。铣众委舟收掠军资。靖见其众乱，纵兵奋击，大破之，直抵江陵，入其外郭。五代梁开平二年，淮南遣将李厚以水军趋荆南，高季昌逆战，败之于马头。胡氏曰：江津在沙市南。是也。

　　黄华戍在府东北。魏于谨等侵梁，前锋至黄华，去江陵四十里，是也。《志》云：府东十里有司马休之垒。休之筑此以拒刘裕。其旁又有鲁宗之垒，见上柞溪下。○破冢戍，府东三十里大江东岸。晋义熙六年，贼徐道覆自湓口侵江陵，奄至破冢。刘道规拒却之于豫章口。十一年，刘裕击司马休之于江陵。前锋出江夏口，战于破冢，为鲁轨所败。宋元嘉三年，谢晦拒命，发兵江陵，列舟舰，自江津至于破冢，是也。

　　虎渡口府西南二十里。《志》云：龙洲南有虎渡里。后汉时，郡守法雄有异政，猛虎渡江去，因名。大江经此分流，注于澧江，同入洞庭，所谓穴口也。宋乾道七年，湖北漕臣李焘修虎渡堤，今有虎渡口镇巡司。○郝穴口，在府东南九十里，大江经此分流注潜水，合于汉水。又东四十里旧有章卜穴口。俱为大江分泄之处。明初章卜穴塞。嘉靖初，复筑塞郝穴口，大江遂至涨溢为害。隆庆中，复议开浚诸口，以章卜等穴湮塞既久，无复故道，惟郝穴与虎渡为大江南北岸分泄要口，无容浅塞，因议并浚二穴中支河，为通利之计。今有郝穴口镇巡司。

　　沙桥在府北。晋义熙初，桓振自郧城袭破江陵，刘怀肃自云杜引兵驰救，与振战于沙桥，振败死，复取江陵。又宋元嘉三年，雍州刺史刘粹袭谢晦于江陵，至沙桥，为晦将周超所败。升明二年，沈攸之举兵东下，张敬儿为雍州刺史，乘虚袭江陵，至沙桥，城中自相惊溃。敬儿遂入江陵。云杜，见前沔阳州景陵县。○通会桥，在府城西，众水之所会也。下有铁窗大渠。

　　章华台在今沙市。《荆州志》：故楚离宫也。楚灵王筑，亦曰豫章台，今为章台寺。《左传》昭七年，楚子为章华之宫，又成章华之台。杜预曰：在今华容城内。《郡志》：台有二，一在沙市，一在监利县境内云。

　　公安县府东南七十里。西至松滋县一百五十里，南至澧州安乡县二百里。汉武陵郡孱陵县地。建安十四年，孙权表刘备领荆州牧，分南郡之南岸地以给备。备营油口，改名公安。《荆州记》：时备为左将军，人称为左公，故曰公安。二十四年，关羽使糜芳守江陵，傅士仁守公安，自率众攻曹仁于樊。既而吕蒙来袭，士仁遂降，吴徙南郡治焉，往往以重兵驻守。晋平吴，分孱陵置江安县，又置南平郡治此。宋、齐因之。梁改县曰公安。陈失江陵，与后梁分江为界，亦置荆州治此。隋开皇九年，入陈，公安、巴陵以东无复城守。寻废郡，又以州并入江陵县，仍属焉。唐因之。五代梁开平初，武贞帅雷彦恭会楚王马殷攻江陵。荆南帅高季昌引兵屯公安，绝其粮道。彦恭败，楚兵亦走。宋属江陵府。建炎中，升为公安军，寻复旧。今城周四里有奇，编户二十三里。

　　○孱陵城县西二十五里。汉县。吴大帝封吕蒙为侯邑。晋属南平郡。宋、齐因之。隋开皇九年，省入公安县，亦谓之孙夫人城。《元和志》：孙夫人城在孱陵城东五里。汉昭烈夫人，权妹也。与昭烈相疑，别筑此城居之。又孱陵城东有地名中，晋永嘉末，荆州刺史王澄自江陵徙治孱陵，又奔中，是也。

　　马头城县西北五十里。吴陆抗所屯。江北岸即江津戍。郦道元以为抗与羊祜相拒处。陈亦为重镇。隋军来伐，遣将陈纪守此。余详见上江津戍。○吕蒙城，在县北二十五里，蒙尝屯孱陵，筑城于此。又县东北有仓城，今为江水所经。其城址名为仓堤。《志》曰：县西南有龙城，周五里有奇，建置未详。

　　○大江县北三里。自江陵县流入境，又东南流入石首县界。《水利考》：县地平旷，旧治在今治西南柴林街。因避三穴桥水患，移治江皋，势若原陇。宋端平三年，筑五堤以捍水。元大德七年，竹林港堤溃，自是决溢不时。明初修筑沿江一带堤岸，西北接江陵上灌洋，东南抵石首新开堤，凡百二十余里。中间最切者凡十余处，而閔头铺、艾家堰、竹林寺、狭堤渊、沙堤铺诸堤，尤为要害。成化以后，溃决殆无虚岁矣。五堤；在县治东三里者，曰赵公堤，在县治南半里者，曰斗湖堤；在县西三里者，曰油河堤；在县东北二里者，曰仓堤；在县治北者，曰横堤。其起于县西北四十里，迄于县东南八十里者，则明时所筑之沙堤也。三穴桥，在县西三十里。

　　油河县西北三里。源自施州，流经松滋县界，至县西南，又东北合于大江，为油口。孙权使周瑜败曹仁兵入江陵，因领南郡太守，而表刘备为荆州牧。俞分备南岸地，立营油口，领零陵、桂阳、武陵、长沙四郡，是也。江左置南蛮校尉于江陵。《水经注》：府在方城，自油口以东，屯营相接，悉是南蛮府屯兵。宋孝建初，府始罢。五代梁开平四年，马殷遣将侵荆南，军于油口，为高季昌所败。今县城北有油口巡司。《水经注》：油水东有景口，即武陵郡界。景口东有沦口，沦水南与景水合，又南通澧水及诸陂湖，今多湮废。○石浦河，在县东一里，浅不堪运。正统初，县令俞雍筑坝潴水，以便民漕。

　　夏水在县东北。《水经》：江水过江安县北，又东左合于夏口。道元曰：江水左迤北出，通于夏水，故曰子夏，亦名江夏口。刘裕击司马休之于江陵，前锋出江夏口，是也。

　　东湖在县东五里。广袤数里。县西南一里，有斗堤湖，斗堤邑之巨障也。以形似名。又县东四十里有重白湖，又东为神油湖。县东南十余里有洋港湖，湖有河泊所。又县西南三十五里有蒲家湖，西南七十里有军湖。又有贵纪湖，在县西八十里，其相近者曰大金湖，上流接江陵县之虎渡，皆水柜也。

　　○涔阳镇在县西南百里。丁度曰：郢中有涔阳渚，即此。宇文周天和初，巴峡诸蛮为乱，连结涔阳蛮为声援。又朱梁初，朗州帅雷彦恭攻江陵，为荆南高季昌所败，既而复引兵攻涔阳、公安，季昌复击败之。《志》曰：涔阳者，以在涔水之阳。涔水在澧州安乡县北，盖与县接界云。

　　孙黄驿县西南六十里。《舆程考》：自两京至云贵陆路，至此而合。又七十里为顺林驿，又六十里即岳州府之澧州也。又孱陵驿，在县北三里。又县东北六十里有民安驿。

　　石首县府东南百八十里。西至公安县百二十里，南至岳州府华容县八十里。汉南郡华容县地。晋置石首县，以山为名，仍属南郡。刘宋省。唐武德四年，复置，属荆州。宋因之。今城周四里有奇，编户三十一里。

　　○石首旧城刘煦曰：旧治在石首山下。唐显庆初，移治阳岐山下。《城邑志》云：县尝改为建宁，其址在调弦口，往东山路也。宋元中，迁于楚望山北大江畔。元初，迁绣林山下，仍名石首。至元中，再迁楚望山北，即今治也。

　　建宁城在县东，本华容县地。宋乾德三年，析石首县地，置建宁县于故白血巡院，又以故万庾巡院置万庾县，既又省万庾入建宁。熙宁六年，省建宁入石首。元初复置，南渡后废。

　　○石首山县北三里江滨。有石孤立在北山之首，县以此名。孙宗鉴曰：自竟陵南至大江，并无丘陵之阻。渡江至石首，始有浅山。石首者，石自此而首也。○龙盖山，在县东二里，县之主山也。与绣林、马鞍为三峰，俱错列江滨。《水经注》：大江右有龙穴水口。今龙盖山上有石湫，号龙穴水，下流入江。相传唐李卫公征萧铣取道江陵，屯兵于此。又马鞍山，在县南二里。《志》以为陆逊取荆州解鞍休兵处。

　　绣林山县西南二里。一名阳岐山。昭烈娶孙夫人于此。绣幛如林，因改今名。又县西二里有楚望山，一名望夫山。相传昭烈泊舟江北沙浦，孙夫人于此望之。又八仙山，亦在县西二里，与绣林山相接，环县治后。

　　东山县东七十里。《志》云：县东六十里有焦山，与东山连麓。其东南即华容县界也。山下有焦山港，通洞庭湖，岸北即调弦口。又猎货山，在县东三十里，下有彭田港。宋时商贾舟楫往来贸易于此，水涨亦通洞庭。

　　○大江县北三里。一名长河。自公安县流入境，又东入岳州府界。《水经注》：大江径石首山北，又东径赭要洲。赭要洲下即扬子洲，并在大江中。《水利考》：县治一面滨江，地复下湿。元大德七年，决县东三十五里之陈瓮港堤，始筑黄金、白杨二堤护之。未几，复决，始议开杨林等穴，水势以杀。明时穴口俱湮，堤防渐坏。嘉靖元年以后，冲决不时。隆庆初，修筑南岸，自公安沙堤至调弦口，凡四千一百余丈。北岸则自江陵洪水渊至监利县金果寺堤，凡千有余丈，其间杨林、尾子湾、藕池、袁家、长豆刂诸处，皆要害也。

