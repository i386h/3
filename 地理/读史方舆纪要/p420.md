<!-- { "loadSidebar": true } -->
　　潼关，在今西安府华州华阴县东四十里，东至河南阌乡县六十里，古桃林塞也。《左传》文十三年，晋侯使詹嘉处瑕瑕，见山西猗氏县，守桃林之塞。杜氏曰：桃林，在弘农华阴县东，潼关是矣。自函谷至斯，高出云表，幽谷秘邃，深林茂木，白日成昏。又名云潼关，亦曰冲关。河水自龙门冲激至华山东也。王氏曰：自灵宝以西今河南灵宝县、潼关以东，皆曰桃林。自崤山以西崤山，见河南名山三崤、潼津以南，通称函谷。范雎谓左关坂即崤函也。苏秦曰：秦东有崤函之固。贾生《过秦》亦曰：秦孝公据崤函之固者也。《史记》：周慎靓王三年，楚、赵、魏、韩、燕同伐秦，攻函谷关。秦出兵逐之，五国之师皆败走。秦始皇六年，楚、赵、魏、韩、卫合从伐秦，取寿陵胡氏曰：寿陵在新安、宜阳间至函谷，败还。林氏曰：春秋时，崤函晋有也，故能以制秦。秦得崤函，而六国之亡始此矣。当苏秦之约从也，山东六国共攻秦，至函谷关。秦出兵击六国，六国皆引而归，岂非入险不可犯耶？沛公伐秦，不从函谷入，乃引而南袭攻武关，破之，诚畏其险也。及沛公军霸上，项羽引军而西，或说沛公亟守函谷关。既而项羽破守关兵，至鸿门《本纪》：时项羽至关，不得入，使黥布先从间道破关下军，遂得入，至咸阳鸿门。鸿门，今见临潼县。此非函关不足恃也？沛公方弱，阴欲贰于羽，而外不能与抗，虽守亦不固也。张良劝都关中，则云：关中左崤函。《淮南子》：九塞，崤坂其一也。《五行志》亦云：函谷关拒山东之险，地利乌可忽欤？《括地志》：函谷故关，在陕州桃林县南十一里今河南灵宝县。有关城在谷中，深险如函，因名。其中劣通，东西十五里，绝岸壁立。其上柏林荫谷中，殆不见日，荀卿谓之松柏之塞。西去长安四百里。秦法：日入则闭，鸡鸣则开。汉初因其制，置关都尉守之。景帝初，吴楚谋叛，吴遣其臣应高说胶西王曰：王幸而许之一言，则吴王率楚王略函谷关，守荥阳敖仓之粟，拒汉兵，治次舍，须大王矣。武帝元鼎三年，从杨仆言，徙故关于新安东界，以故关为弘农县，东徙盖二百里，谓之新关今见河南新安县。王莽居摄二年，关东翟义等兵起，遣其党武让屯函谷关。东汉初，王霸屯函谷关，击荥阳、中牟贼，平之。此新关也。王元说隗嚣曰：请以一丸泥，东封函谷关，图王不成，其弊犹足以霸。杜笃《论都赋》云：关函守，山东道穷，关，见蓝田县。此仍据故关言之。班固《西都赋》：左据函谷二崤之阻。张衡《西京赋》：左有崤函重险桃林之塞。此兼新故关言之也。桓帝初平二年，校猎上林苑，遂至函谷关。延熹九年，复幸函谷关。灵帝光和五年，校猎上林，历函谷关，遂狩于广成苑见河南汝州。此皆新关也。献帝初平二年，董卓胁帝西幸长安，出函谷关。是时关犹在新安。建安十六年，曹操破马超于潼关潼关之名，始见于此。是时关已在华阴。盖中间所更置，而史不之载也。《魏志》：建安十六年，曹公遣兵讨张鲁于汉中，关中诸将马超、韩遂等疑惧，同时俱反，部众十万屯潼关。曹公自将击之，与超等夹关而军。既而自潼关北渡河，曹公自留南岸断后，马超击之，几不免。诸葛武侯《出师表》谓操殆死潼关，正此事也。魏正始初，弘农太守孟康言，移函谷关，更号大崤关，又为金关。此以关城既移，欲更定新关之名耳新关，谓在新安者。晋大安二年，河间王举兵关中，使其将张方自函谷东犯洛阳。永嘉三年，时南阳王模守关中。模将赵染以蒲坂降刘聪，聪使染等攻模于长安，战于潼关，模兵败，染长驱至下わ下わ，见渭南县。咸和三年，后赵石虎攻赵蒲阪，刘曜驰救，自冲关北济冲关，史误作卫关。虎惧，引退。九年，后赵石生举兵于长安，讨石虎。虎遣其子挺为前锋，向长安。生遣将郭权拒之，战于潼关，挺败死，虎奔还渑池今河南属县。永和六年，苻健遣其弟雄率众先驱，自潼关入。时杜洪据长安，遣兵逆战于潼关北，败走，健遂入关中。十年，桓温伐秦，不克，还自潼关。太元十八年，氐帅杨佛嵩叛，奔后秦。河南太守杨期等追之，败佛嵩于潼关。后秦将姚宗趣救，期引却。义熙十二年，秦姚懿以蒲坂叛。秦主泓遣姚驴屯潼关。十三年，刘裕伐秦，前锋王镇恶自渑池径抵潼关，檀道济等自陕北渡河，攻蒲阪。秦主泓使姚绍督军五万守潼关，又遣兵救蒲阪。沈林子谓檀道济曰：蒲坂城坚兵多，未可猝拔，不如并力争潼关。若得之，蒲坂不攻自溃矣。从之。姚绍出战，大败。绍复使姚鸾屯大路即三崤路也，以绝道济粮道。鸾分遣尹雅将兵战于关南，皆为晋军所败。绍又遣姚讠赞屯河上以断水道，亦败走。裕寻至潼关，遂克之。既而裕自长安东还。夏王勃勃图取关中，其臣王买德曰：青泥、上洛，南北险要青泥关，见蓝田县。先遣游军断之，东塞潼关，绝其水陆之路，三辅不足取也。勃勃遂遣军向长安，而分命其子昌屯潼关。十四年，长安乱，朱龄石等奔潼关，关中遂入于勃勃。《西征记》：函谷左右绝岸，高十丈，中容一车，沿路逶迤。入函道六里，有旧城，城周百余步，北临大河，南对高山，姚氏置关以守峡。宋武帝入长安，檀道济、王镇恶或据山为营，或平地结垒，为大小七营，滨带河阴。姚氏亦保据山原，阜上尚传故迹。《水经注》：河在关内，南流，冲激关山，因谓之潼关。晋所谓桃林之塞，秦所谓杨华也。又西有潼水，东北注于河。河自潼关东北流，水侧有长坂，谓之黄卷坂见河南阌乡县。傍绝涧，陟此坂以升潼关。潘岳《西征赋》所云：溯黄卷以济潼也。历此出东崤，通谓之函谷关。邃岸天高，空谷幽深，涧道之峡，车不方轨，号曰天险。《西京赋》云“岩周固，襟带易守”者也。宋元嘉二十七年，遣兵北伐，雍州刺史随王诞遣其属柳元景等自南阳北出，入卢氏，拔弘农，进向潼关，遂攻之。魏戍主娄须弃城走，将军庞法起等据之。关中豪杰，所在蜂起，四山羌胡，皆来送款。会王玄谟等自滑台败退，魏军深入，宋主以元景等不宜独进，皆召还。二十九年，复遣雍州刺史臧质，分道向潼关。魏人闻之，遣军屯守。《北史》：魏孝昌三年，关中乱，秦州贼莫折念生遣其党据潼关，既而魏复得之。未几，萧宝寅以关中叛，遣兵守潼关。魏主遣长孙稚等讨之。至恒农，杨侃谓稚曰：昔魏武与韩遂、马超据潼关相拒，遂超之才，非魏武敌也。然而胜负久不决者，扼其险要故也。今贼守御已固，虽魏武复生，无以施其智勇，请分兵自蒲阪而西。从之。稚遂克潼关，入河东。永熙三年，高欢入洛，魏主西入关。欢自追迎之，至弘农，攻陷潼关，进屯华阴。寻退屯河东，使别将薛瑜守潼关。宇文泰复进攻潼关，斩瑜。东魏天平二年，司马子如等攻潼关，宇文泰军霸上以备之。三年，复遣高敖曹趣上洛，窦泰趣潼关。欢军蒲坂，造三桥，欲渡河。宇文泰谋先袭其潼关军。关之左有谷，谓之小关。宇文深请选精锐，潜出小关击贼。从之。窦泰败走，欢军乃退。后周保定四年，宇文护约突厥共伐齐，护军至潼关，遣尉迟迥为前锋，趣洛阳。权景宣帅山南之兵时周人有荆襄之地。山南谓荆襄也，趣悬瓠见河南汝宁府。杨ɡ自邵郡出轵关邵郡，今山西垣曲县。轵关，见河南济源县。大象二年，尉迟迥举兵相州讨杨坚。坚遣将杨尚希将兵镇潼关。隋大业七年，移潼关道于南北镇城间角音阙兽槛谷，去旧关四里余。十三年，唐公渊济河而西，遣世子建成等将兵屯永丰仓见华阴县，守潼关，以备东方兵。屈突通自河东引兵趣长安，为唐军所拒，东保潼关北城，与唐相持。《唐史》：潼关有南北二关城，炀帝各置都尉守之，谓为都尉南城，都尉北城。唐公初济河，遣建成戍永丰仓，备潼关，别将王长谐遂克潼关南城而守之。既而屈突通谋攻长安，不克，乃保潼关北城，为刘文静所败。北城亦降于唐。天授二年，益移关向北，近河为路。开元十二年，以华州岳祠南为通衢，旧入关而西，路在岳北也。天宝十四载，安禄山陷东都，封常清败走，至陕，谓高仙芝曰：潼关无兵，若贼豕突入关，则长安危矣。陕不可守，不如引兵先据潼关以拒之。仙芝从之。贼至，不得入。既而哥舒翰代仙芝守潼关，屡却贼兵。寻奉诏与贼战于灵宝西原，败绩。贼遂入潼关。玄宗西狩。至德二载，郭子仪自河东遣其子旰等，济河击潼关，破之。安庆绪自洛阳遣兵救潼关，旰等大败。既而子仪将收东京，追贼至潼关，克华阴、弘农二郡，破贼将崔乾于潼关。乾走保蒲津。子仪又遣赵复等败贼关内军，进收永丰仓见华阴县，关陕始通。杜佑曰：旧关在灵宝县南，今通途反在关北，则旧关非衿束之要矣。今关即天授间所置。其地上跻高隅，俯视洪流，历崤函而至潼津，数百里间，盘纡峻极，实为天险，所谓秦得百二者，此也。河之北岸为风陵津亦见华阴县，又北至蒲关六十里，河山之险，逦迤相属。自此西望，川途旷然，岂非神明之奥区、帝宅之户牖哉？自开元而后，牧华州者多带防御潼关军使，即汉设都尉之意也。乾符三年，王仙芝寇汝州，逼东都，诏凤翔帅令狐发兵狩陕州潼关。又小关曰禁谷，亦曰禁坑。广明初，黄巢陷虢州，张承范屯潼关，仅得军二千人，为守御之备。关左有谷，平日禁人往来，以榷征税，所谓禁坑也。贼至仓卒，官军忘守。时汝郑将齐克让，以军万人屯关外，力战，饥甚而溃，遂从谷入。谷中灌木寿藤，茂密如织，一夕践为坦途。明日，贼急攻潼关。关外有天堑，贼驱民千余人入其中，掘土填之，须臾即平，引兵而度。夜，纵火焚关楼俱尽。承范方分兵守禁坑，而贼已入矣。贼夹攻潼关，关上兵皆溃。朱梁开平三年，刘知俊以同州附于李茂贞，又袭华州，以兵守潼关。刘讨之，乘间入关，华州降，知俊遂遁。汉乾初，乱将赵思绾据长安。虢州伶人靖边廷杀州将，驱掠州民，奔思绾，至潼关。守将出击，其众皆溃。又李守贞以河中叛，先遣兵据潼关潼关度河至河中百余里。陕州将王玉复克而守之。郭威奉命讨守贞，自陕州进，分遣别将白文珂自同州、常思自潼关进，寻克河中。宋室南迁，潼关入于金，而永兴六路，遂不可复。嘉定十五年，蒙古木华黎取金河中，遂趣长安，遣安赤将兵断潼关。既而金人尽弃河北、山东关陕，惟守河南，保潼关。铁木真谓金精兵尽在潼关，是也。又降人李昌国言于蒙古曰：金迁汴将二十年，所恃以安者，惟潼关、黄河耳。绍定四年，金人闻蒙古入饶风关见汉中府县，遣徒单兀典行省阌乡，以备潼关。及蒙古围汴，兀典发兵入援，潼关遂入于蒙古。元致和元年，燕帖木儿作乱，迎怀王图帖睦尔于江陵。将至汴，遣孛罗等将兵守潼关，又遣襄阳、邓州兵守武关。既而诸王阔不花等破潼关，克阌乡陕州，别将铁木哥出武关，破邓州、襄阳。又也先帖木儿北渡河中，趣怀、孟，下郡县三十余，横绝数千里。河南河东皆大震，既闻上都陷，乃引还。至正末，元主诏潼关以西属李思齐，潼关以东属扩廓帖木儿。明洪武二年，冯宗异破潼关。太祖曰：潼关，三秦门户，扼而守之，李思齐辈如穴中鼠耳。既而自关以西，次第降下。今有关城，设卫防御，又以备兵使者驻其地。
