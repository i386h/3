<!-- { "loadSidebar": true } -->
　　古冉ζ国地《后汉书》：冉ζ有六夷、七羌、九氐，各有部落。汉武开置汶山郡，宣帝时废《汉纪》：地节三年，省汶山入蜀郡，为北部都尉。后汉灵帝时，复置《华阳国志》：孝安延光三年，复立郡，领汶江、蚕陵、广柔三县。《晋太康地志》云：蜀汉时复置。晋亦曰汶山郡。刘宋废为汶山郡地。齐因之。梁复置北部郡，兼置绳州。后周改曰汶州治文山县。隋开皇初郡废，改州为蜀州，寻曰会州。大业初，复为汶山郡《隋志》：开皇中，置总管府。大业初，府废。唐武德初，仍曰会州。四年，改为南会州《旧唐书》：武德三年，置总管府。七年，改为都督府。其后常为都督府治。贞观七年，又改为茂州。天宝初，曰通化郡。乾元初，复为茂州《新唐书》：州城内有威戎军。宋因之亦曰通化郡。元仍曰茂州。明初，以州治汶山县省入编户四里，领县一。今仍曰茂州。。

　　州逼近羌戎，环带山险，成都肩背之地也。汉攘夷置郡，而边关益斥。其后皆置戍守于此，为蜀西保障。唐增置安戎城，以拒吐蕃。宋亦设鸡宗关，以防番寇。说者谓蜀之险在西山，西山之险，州其要领也。《边略》：州之四境，皆群蛮盘踞，所恃为形援者，松潘、叠溪、威州其最也。大抵松、茂、威、叠，如一身然，松潘首也，叠溪喉嗌也，茂州胸腹也。东之土门，西之威与汶、保，其州之手足欤。

　　○汶山废县今州治。汉置汶江道，县属蜀郡。后汉因之，寻为汶江郡治。蜀汉因之。晋仍曰汶山县，亦为汶山郡治。宋移郡治都安，以县并入焉。齐因之。梁初置广阳县，寻改置北部都尉，又为北部郡治。后周因之。隋初废北部郡。仁寿初，复改县曰汶山，为会州治。唐为茂州治。刘句曰：汶山旧县在今县北二里。宋曰广阳县，后周曰汶山。似误。宋亦曰汶山县。熙宁九年，即县置威戎军。元军废。明初省县入州。《城邑考》：州旧无城，惟植鹿角为限。宋熙宁九年，始筑城。明成化十四年，因旧址修筑，周不及四里，门三。

　　湔氐废县在州西北。汉为湔氐道，属蜀郡。惠帝三年，湔氐反，讨平之，即此。后汉仍为湔氐道。蜀汉属汶山郡。晋废。《汉志》：岷山在湔氐西徼外。是也。○广阳城，在州西北五十里。晋置广阳县，属汶山郡。宋废入汶山县。梁复置。宋白曰：晋置广阳县于汶江县西北五十里。后周移治石镜山，西去旧城六十里，置汶州治焉。隋改曰汶山。疑即今州治也。

　　安戎城在州西南徼外。其地险阻。唐仪凤二年，益州长史李孝逸筑，绝吐蕃通蛮之道。永隆元年，吐蕃陷其城，以兵据之。由是西洱河诸蛮皆降于吐蕃。《唐史》：李孝逸筑安戎城，以迮吐蕃南鄱，既而生羌导吐蕃取之，遂并西洱河诸蛮，东与松、茂、接。开元二十六年，剑南节度王昱攻之，为所败。二十八年，节度使章仇兼琼克而守之，未几，吐蕃围安戎城，不能陷，寻复寇安戎城及维州。至德初，改曰平戎城。《会要》：平戎城凭藉高深，玄宗以为其地险阻，非力所制。是也。大历中，复分剑南为两节度，面西山三城列戍。高适上言：东西川实一道，自邛关、黎、雅抵南蛮，由茂而西，经羌中平戎等城，界吐蕃濒边，皆仰给剑南。平戎以西数城，皆穷山之巅，蹊隧险绝，运粮束马之路，坐甲无人之乡。谓此也。《唐志》恭州西南有平戎军。

　　威武城在州西北。唐开元二十六年，陇右节度留后杜希望攻吐蕃新城，拔之，以为威武军。《志》亦作威戎军。又七盘城在州西。贞元初，蛮寇剑南曲环，以陇兵五千驰救，收七盘城、威武军、维、茂等州，蛮破走，即此。○栖鸡老翁城，亦在州西北。唐贞元十九年，韦皋讨吐蕃，分遣兵攻其维、保、松州及栖鸡老翁城，亦谓之鸡栖城，盖吐蕃所筑。胡氏曰：翼州有栖鸡城。城盖与叠溪所接界。

　　蓬州城在州西北。唐永徽二年，特浪辟惠等羌酋内附，以其地置蓬鲁等三十二州，属茂州都督府。唐《茂州壁记》：贞观初置，羁縻州九，曰维、翼、笮、涂、炎、彻、向、冉、穹。《会要》：武德元年，临涂羌归附，置涂州，领临涂、端源、婆览三县。贞观二年废。五年，复分茂州之端源戍置。又炎州，贞观五年置，本名西封州，八年改领大封、慕仙、义川三县。又向州、彻州，俱生羌地。贞观五年，置向州，领贝左、向贰二县，彻州领文彻、俄耳、文进三县。冉州本徼外敛才羌地，贞观五年置西冉州，九年，止曰冉州，领冉山、磨山、玉溪、金水四县。穹州亦贞观五年置，本曰西博州，八年，改领小川、彻当、壁川、当博、恭耳五县。笮州，贞观七年以白狗羌归附置，本曰西恭州，八年，改领逢都、亭劝、比思三县，皆属茂州都督府。永徽初，又析九州为三十二州也。《宋志》：茂州领羁縻州十，曰当、真、时、涂、远、飞、乾、可、向、居。又云，涂、静、当、真、时、飞、宕恭等羁縻州，环茂州而居，州不过数十里。盖诸州皆在唐永徽中三十二州之内，或名号偶岐耳。今维、翼、静、当、真、恭等州，俱见后，余皆为生番境矣。○春祺城，在州西南。《宋志》：本羁縻保州也。政和四年，建为祺州，县曰春祺。宣和三年州废，仍为戍守处，属于茂州。

　　坝底城在州东，与龙安府石泉县接界，即坝底堡也。正德中，羌蛮围坝底城，州将何卿破之。《经略志》：正德十三年，抚臣宋沧克平坝底、白草诸寨，诸蛮献侵地二千余顷。是也。○土门城，亦在州东，即土门堡也。正德中，州将何卿破叛蛮于此。《志》云：土门为州东之要塞。又东四十里即坝底城。

　　○岷山在州西北徼外。山高六十里，绵延千里，江水导源于此。蜀境西山之险，岷山其首也。详见名山岷山。

　　茂湿山州北十二里。林木茂密，常有岚气。《益州记》：江至湿坂而稍大，即此也。唐贞观中，因山以名州。贞元中，韦皋出湿山，破吐蕃。是也。今山北三里有相公岭，亦曰茂湿岭。又州北二十里有鹰门山，山高险，上多栖鹰。○巨人山，在州南二十里，顶有石如人立，下有九龙池。

　　鸡宗山州西南四十二里。宋熙宁九年置鸡踪关及镇羌寨于此，扼羌人出入之路。《宋史》：是年，静州番酋杨文绪导番董阿丹作乱，声援俱绝，诏内使王中正将兵旁出鸡宗山击斩之，因置关于此。○乞习山，在州西南徼外。唐贞观十九年裴行方讨茂州叛羌黄郎弄，擒其余党，西至乞习山，临弱水而归。《志》曰：蜀之西山有弱水。

　　蓬婆岭在州西南，近安戎故城。唐开元二十六年，剑南节度王昱谋取安戎城，因于安戎左右筑两城，为攻拒之所，顿兵蓬婆岭下，运剑南资粮以逼之，为吐蕃所陷。杜甫诗：次取蓬坡雪外城。盖其地在雪山外云。○虎头崖，在州北。嘉靖中，何卿征茂州五寨，夺虎头崖等险，克平十一寨，是也。

　　○汶江在州治西。自叠溪所流经州城下，又西南达威州境。王咨曰：汶江自徼外来，绕汶川郡西北而南出，极目可百里许。详见川渎异同。○龙溪水，在州南十里，流合于汶江。

　　五福泉在州治南。《图经》：自城西三溪口引水入城，至州治，贮以两井，号五福泉，资民汲饮。又新井，亦在州城中。《志》云：茂旧无井，仰汲于江，蛮寇围城，辄断汲路，居民窘迫。正德中，巡抚马昊凿地数十丈方，得泉，居民赖之，号曰新井。○滋茂池，在州之牛溪镇。池周四十里，四时无竭溢，居民资以灌溉。

　　○鸡宗关在州南鸡宗山上。《宋史》：茂州南鸡宗关通永康军，北有陇东道通绵州。熙宁九年，群蛮犯州，两道皆为蛮所据，州守范百常募人间道诣成都，又书木牌数百投江中告急。蜀绵兵驰救，蛮始解围去。今亦为戍守处。又魏磨关在州北二十里，亦宋置。○七星关，在州南四十五里，与鸡宗相近，或曰，即唐所置望星关也。乾符二年，高骈帅西川，复戍清溪、望星等关，即此。《志》云：关东有石鼓堡，关南有雁门堡，其相近又有青坡堡，俱为戍守处。《志》云：茂州南路有迁桥墩、黎兰头、白水墩、盐盔头、独脚门楼、瞰远墩、四顾墩、羊毛坪、五星墩、文镇抚村、大宗渠、石鼓村、七星关、雁门堡、青坡堡，而达于威州。是也。又积水关，在州东九十里。《宋志》：州西有敷文关。宣和三年，废为堡，寻复。后废。

　　桃坪关在州东北。亦为桃坪堡，即古桃关也。萧梁普通初，置绳州，取桃关之路，关北当风穴，一二里间，昼夜沙石飞扬不息，去白草、青厅诸番，不过四五十里。《土夷考》云：茂州东路诸番，白草最强大，白草又与松潘黄毛鞑相通，桃江、青厅、板舍次之，白苦、水磨、岐山又次之。今关属陇木长官司戍守。

　　长宁堡州北六十里。明初历日寨首归附，置长宁安抚司，在州西北，辖凿溪、章贡等寨，后虚其职，置长宁堡于此。《边略》：嘉靖十四年，抚臣宋沧克平茂州鸡公寨。十五年，长宁等处深浅诸蛮声言复仇，备兵使者朱纨督官兵剿平之。又穆肃堡在州北七十里。又西北十里有实大关，俱设兵置仓于此，控御西番。又北接叠溪所之新堡。《志》云：实大关附近巴猪五族及大小历日俱强悍。

　　神溪堡州东北四十里。《志》云：州城东北有土地岭堡，又东有镇夷、关子、神溪、夹山、土门等堡，达于桃关，共为七关堡，州境东路之险也。○镇戎堡，在州东十里，附近有后沟乌都及河东之法虎、插兵等寨，俱静州长官司属羌也。

　　椒园堡州北二十里。稍西曰长安堡。《志》云：长安堡附近有恰利寺寨番僧也，三年一入贡。又有韩胡碉、水磨沟、鸡公等寨，正德十三年，抚臣宋沧讨叛蛮，克平鸡公等寨，即此。○韩胡堡，在州北四十里。又北十里为松溪堡。《边略》：松溪附近为黑苦七族，有番众二千，最称强悍。

　　寿宁寨在州西南。《宋志》：本羁縻直州。政和六年，蛮酋归附，建寿宁军，在旦江外，距茂州五里。八年，废为寨。宣和三年，又废寨为堡。其南又有延宁寨，本名威戎军，熙宁间所建。政和六年，汤延俊等纳土重筑军城，改名延宁。宣和三年，废为寨，隶茂州。四年，与寿宁堡俱废。○刁农寨，在州境。又有窄溪寨，万历二年降附。

　　长宁驿州北十五里。又州城南有护城驿，州南四十里有安远驿。○绳桥，旧在州北汶江上。《寰宇记》：梁置绳州，州以绳为桥也。又有度索寻ㄅ之桥，江水峻急如箭，两山之胁，系索为桥，中刳木为ㄅ系行人于上，以手自缘索，到彼岸，则旁有人为解其系。盖皆绝险处。今桃坪关有绳桥。

