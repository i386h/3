<!-- { "loadSidebar": true } -->
　　渔浦镇在县治西南渔浦上。宋置渔浦寨，前朝改巡司，并设税课局于此。后局废，而司如故。又钱清镇，在县东四十里，与山阴县接界，有钱清场盐课司。元至正中，所置搬运米仓所也，明初改置今司。成化二年，改属山阴县。《志》云：县东南十五里单家堰，有工部分司，嘉靖十二年置。○新林寨，在县东二十里，宋置，与西兴、龛山、渔浦共为四寨，设兵戍守，今俱废。

　　黄岭镇在县西南四十八里之黄岭，亦曰黄岩镇。又有岩下、贞女二镇，俱在黄岭西南，去县百里。唐中和三年，刘汉宏谋兼浙西，分兵屯黄岭、岩下、贞女三镇，董昌遣钱Α击之，Α自富春渡江，破三镇兵，擒其将。胡氏谓三镇在婺、越间，是也。○西兴驿，在西兴镇运河南岸，唐曰庄亭，宋曰日边驿，后改今名。又白鹤铺，在县东三十里，亦曰衙前，又东十里即钱清镇，有钱清塔，往来者必由之道也。旧《志》，县城东北有梦笔驿，渔浦镇有渔浦驿，皆宋置，后废。

　　诸暨县府南百二十里。西南至金华府义乌县百二十里，西至金华府浦江县百里，西北至杭州府富阳县百十里。本越王允常所都。秦置诸暨县，属会稽郡。汉以后因之。隋属越州。唐仍旧。光启中，改曰暨阳。五代初，吴越复故。宋仍属越州。元元贞初，升为诸暨州。明初，为诸全州。洪武二年，复为诸暨县。今编户一百七十五里。

　　○新城县西南六十里。明初守诸暨，以抗张士诚、方国珍之兵，既而守将谢舟兴叛降士诚，李文忠在严州闻乱，急遣将胡德济进屯五指山下，亲引兵驰一百六十里，遇贼于义乌，击破之。文忠议以诸暨浙东藩篱也，诸暨不守，则衢处不支矣。乃度地去旧城六十里，并五指山筑城以守之，贼来攻，不能下，乃去。既而士诚复遣兵水陆齐进，逾浦江，围新城，守将胡德济遣兵败之于斗岩下。文忠驰救，抵龙潭，去敌二十里，据险为营，敌来攻，败去。于是新城之守固，而婺、衢诸州皆无恙。后复取诸暨，乃还旧治。《图经》：诸暨旧城周仅二里有奇，唐开元中创筑，天宝中增修。天二年，淮南兵拔婺州，进攻暨阳，两浙将方习拒却之。五代初，吴越王Α遣其臣王永修改筑左浣江、右长山，周九里三十步，明初胡大海取诸暨而守之，亦尝营筑。嘉靖三十三年，以倭患，旧城废，乃复兴修，周四里有奇。

　　吴宁城在县西南。沈约曰：汉献帝兴平二年，孙氏分诸暨立吴宁县，属东阳郡。《水经注》：吴宁溪出吴宁县，经乌伤县，为乌伤溪。是也。自晋、宋及陈皆因之，隋废。○义安城，在县东北五十里。宋乾道二年，置县于此，淳熙元年废。今为枫桥镇。

　　○长山县治西一里，南北长十余里，高千余丈，其顶平博，有石室可坐百人，北有戚家岭，亦曰七冈，相传范蠡居此。亦名陶朱山，吴越筑诸暨城，右倚长山，是也。又萝，山在县南五里，下临浣江，相传西施所居，一名罗山。

　　五泄山县西五十里。泄，亦作氵曳。山中有泉，沿历回绕，分为五潭，即五泄也。《水经注》：浦阳江东径诸暨，与泄溪合。《图经》：山泉沿历五级，下注溪壑，土人谓瀑布为泄也，山连亘深远，有十六峰，二十五岩，洞谷溪涧之属，不可胜纪。俗名小雁荡，西接浦江、富阳二县界。○五指山，在县西南六十五里，丰江绕其东北。明初依此山筑诸全州新城，寇不能陷，其北有龙潭，去新城十里许，即李文忠败敌处。

　　句乘山县南五十里。《国语》：勾践之地，南至于句无。韦昭曰：诸暨有句无亭，《括地志》以为句乘山也。山有九层，亦名九乘山。又白岩山，在县南六十五里，山与义乌县接界，一名巢勾山。《志》云：县南六十里有金涧山，下有坑，宋、元间，尝产金如糠比，命官陶采熔炼，无成，乃罢。永乐四年，遣行人验视，无冶铸迹，亦罢。又县北三十里有银冶山，相传山有银矿。永乐、景泰间，或言其事，遣官勘验无实，抵罪。○五岫山，在县东六十里，峰峦秀出者五，与会稽云门相连。又杭乌山，在县北五十里，叠嶂七十有二，其中一峰特高，曰鼓吹峰。

　　斗子岩县南四十里。形高如斗，峻不可上，即胡德济败张士诚兵处。又善坑岭，在县西南六十里，接义乌县界，白水岭在县东南八十里，接东阳县界，皂荚岭在县东七十里，接嵊县界，阳塘岭在县西五十里，接浦江县界。

　　○浣江在县治南，即浦阳江也。一名丰江，一名青弋江。唐咸通五年，引青弋江为永丰陂以利民，即此。士人以流经苎萝山北，因曰浣浦，亦曰浣渚，绕城东而北出，至山阴县，为钱清江。明初胡大海取诸暨，张士诚将吕珍堰水灌城，大海夺堰水还灌之，珍大困，即堰浣江之水也。《志》云：浣江上源有二，一曰上东江，东南自东阳县流入，合诸溪涧水，亦名洪浦江，西北注于浣江。一曰上西江，西南自浦江县流入，合诸溪涧水，又东北流，合于东江，并注于浣江。二江既合，浣江之水益盛，经城东，有太平桥跨其上，长三十六丈。又引而北，复分为二流，一曰下东江，绕县东以折于北，凡七十余里，趣三港口。一曰下西江，绕县北而斜趣于东，亦七十余里，至三港口而合于东江，附近诸溪涧之水，悉流入焉，二江既合，亦名大江。又北流数十里，至山阴之纪家汇，而为钱清江。元大历中，尝浚下西江，以泄浣江之涨，浣江之名著，而浦阳之名晦矣。

　　三湖在城中，近郭。长山以西诸溪涧及浣江之水自城南溢入城中，潴为上、中、下三湖，自城北出，为白水河，流二三里，复东合于浣江。或曰，即唐时大农湖也。天宝中，县令郭密之于县东二里筑湖塘，溉田二千余顷，即此湖矣。又泌浦湖，在县东北五十里，旧湖周八十里，今大半为豪民所佃。

　　○长清关县西南五十里。县西又有阳塘关，在阳塘岭上。二关皆元置。又县南五十里，为湖头铺，路出东阳，元置巡司于此。○枫桥镇，在县东北，即故义安县也。宋为枫桥驿，明初置巡司，寻废。今为枫桥铺，有枫桥公馆。《志》云：自镇而东北三十里，出古博岭，达郡城，为往来之要道。明初胡大海克诸暨，自枫桥趣绍兴。嘉靖三十三年，倭扰山阴，由枫桥趋县境，是也。又管界寨，在县东八十里，县境又有紫岩寨，皆宋置。《郡志》：县城西南有待宾驿，南二十里有亭阔驿，五十里有兴乐驿，皆宋置，寻废。

　　余姚县府东北百四十七里。东至宁波府慈溪县九十里，东南至宁波府百里，西南至上虞县八十里。舜支庶封此，以舜姓姚而名。秦置县，属会稽郡。隋初，省入勾章县。唐武德四年，复置县，兼置姚州。七年，州废，县属越州。宋因之。元元贞初，升为余姚州。明初，复为县，编户三百里。

　　○余姚城《志》云：县有新旧二城，旧城筑于孙吴将朱龙，周不及二里，后废。元至正十九年，方国珍重筑，周九里，四面引江为濠，可通舟楫。明朝洪武二十年增筑，嘉靖三十年修葺，以御倭，周广如旧城之制。其新城在姚江南岸，明初邑人吕本建议增筑，后渐圮。嘉靖三十六年，以倭患营葺，与旧城隔江相对，通济桥亘其中，通两城为一。县治在旧城内，而学宫在新城中，城周八里有奇，俗谓之江南城。

　　○四明山县南百十里。亘县境及上虞、嵊县之界，所谓西四明也，由白水山而入。今白水山在县西南六十里。山壁峭立，有泉四十二道，投空而下，四面不绝，因名。其岭亦名瀑布岭，为四明山之西趾。又有东明山，在县西南五十里，是为四明水口。余详见名山四明。

　　龙泉山县治西。一名灵绪山，一名屿山。三峰挺秀，南俯姚江，泉虽微而不竭，谓之龙泉。又治北有秘图山，山卑小，本名方丈山，唐天宝六载改今名。旧《经》谓神禹藏秘图于此。○胜归山，在县北三里。相传晋刘牢之败孙恩，还屯于此。又县西北五里有丰山，上有东西二峰，旁多古穴，或以为兵火时，居民逃避处。又点兵山，在县西北十一里，相传高雅之讨孙恩驻兵处也。县东北十五里曰屯山，即孙恩屯兵处。

　　陈山县东北十里。高千余仞，少石饶草木，远望卓削，至其巅则正平，相传子陵尝居此，一名客星山。又石匮山，在县东北二十二里，峙烛溪湖中，三面皆水。其脉西自梅岭来，自高山望之，正方如匮，上有烽堠旧址。山之东麓，相接者曰航渡山。又东曰许郎山，一名海郎山，北向开广，登陟仅可及半，其上陡峻，必由东西逶迤乃得上，山巅亦有烽堠旧址。又东曰真武山，盘礴高峻，北面烛溪湖。《志》云：县东北二十八里有孤山，南麓临烛溪湖，四峰高秀，前有墩曰涨沙墩，浮出湖中，水溢不没，与真武山相望。○缪家山，在县东北三十里。山甚高，登其巅，北望大海。其西南陡峻不可登，北上则平坦。自山而东，群峰绵延，数里不绝。又东北十里曰游源山，游泾水出焉，山多大谷，称险僻。又悬泥山，在县东北七十里，其北于大海，俗呼胜山。嘉靖中，屯营于此以备倭。

　　大兰山县南八十里。其南与四明相接，东有九曲、分水诸岭。唐咸通初，王式讨裘甫，擒之于剡县，余党逸入大兰山，诸将追获之，其相接者曰太平山。《志》云：山东连四明，南接天台，姚江源出于此，东去慈溪县六十里，为接境处，一名日门山。又乌瞻山，在县西南三十里，山峰高秀，航海者视为指南。《郡志》：大兰、乌瞻皆四明之支陇也。又有黎洲山，在县南百十里，与嵊县、奉化接界，亦四明之旁阜。○蛾眉山，在县西四十里，山高二百余丈，周七十里。唐天宝六载，改名吴女山。又西十里曰姜山，上有五峰相接。

　　眉山县北三十五里。海中望之，如修眉然，其北五里有巡司。又浒山，在县东北三十八里，其下为三山所。○姥岭，在县东北十五里，东去烛溪湖五里。湖西南岸有梅岭，道出梅溪。又茭湖岭，在县南五十里，山径峭险，亦四明之别岭也。县西南六十里又有{圭}竹岭，与上虞、会稽接界。

