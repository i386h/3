<!-- { "loadSidebar": true } -->
　　大河在河阴县北十三里《里道记》：自河阴县渡河，至武陟县五十六里。县西二十里有石门渠，即古之荥口。秦始皇二十三年攻魏，引河沟灌大梁。汉王横言：秦攻魏，决河灌其都，决处遂大，不可复补，即此矣。后汉初，河自荥阳决入汴河阴，故荥阳县地。永平十三年，诏修汴渠堤，自荥阳东至千乘海口千余里，盖始功于此今详见河阴县。自河阴而东三十里，经荥泽县北五里。荥泽地稍下，古荥水所钟也。唐开成三年，河决，浸郑州外城。五代汉乾佑三年，河决郑州。周广顺二年，河复决于郑州。说者曰：自荥泽县决而南也《五代史》云：河决原武。或曰，当在荥泽。显德初，遣使修塞决河又《五代史》：周广顺中，河决河阴。宋太平兴国二年，河决于荥泽。熙宁十年，河复决荥泽。元延佑十年，河决荥泽之塔海庄东堤塔海庄，在县东南七里。久之始塞。明正统十三年，河决荥阳。既而自孙家渡决而南孙家渡，在县东南五十里。全河南徙，久之始塞。弘治五年，河大决于封丘。抚臣徐恪请开孙家渡。从之，既而复塞《河渠考》：先是弘治二年，河决原武，命户部侍郎白昂治之。昂于荥泽县杨桥开支渠，引中牟尉氏决河，由陈颖至寿州达淮。杨桥，在县东南，与孙家渡相近。盖引决河使入正统时南决旧道也。至是河流横溃，张秋决口塞而复决。恪上言：决河湍悍之势，未可遽回。今自荥泽孙家渡口旧河东经朱仙镇，下至项城南顿，犹有涓涓之流。若疏之由泗入淮，可杀上流之势。又黄陵冈有贾鲁旧河，南经曹县梁清口，下通归德丁家道口。今梁靖以北淤塞将平，计功力之施八十余里。若疏而浚之，使由徐入淮，以杀下流之势，则决口可塞，运道可完也。时多从其策。而卫辉府之获嘉县南去大河六十里，与荥泽河阴接壤。宋太平兴国三年，河决怀州之获嘉。盖亦堤防之处矣。

　　又东经原武县北，阳武县南。

　　大河在原武县北二十二里。五代周广顺中，河决原武，寻遣使修塞。又显德六年，郑州奏河决原武。宋元丰元年，河复决于此。五年，又决下流，纳梁山泺梁山泺，在山东寿张县。《宋志》：河决原武埽，溢入利津河、阳武沟、刁马河，归纳梁山泺。利津等河皆在阳武以东。明洪武十四年，河决原武及祥符、中牟。二十四年，河决原武黑阳山在县北二十里。东经开封城北五里，又南行至项城，经颍州颍上县，东至寿州正阳镇正阳镇在寿州西六十里，全入于淮。而河之故道淤塞，疏久之，乃复旧。弘治三年，河复决原武，支流为三：一决封丘金龙口亦作荆隆口，漫祥符及长垣直隶长垣县，下曹、濮，冲张秋长堤。一出中牟，下尉氏。一泛滥于兰阳、仪封、考城、归德，入宿州。诏白昂修塞之《河渠考》：昂为户部侍郎，奉命治河。筑阳武长堤以防张秋之决，引中牟决河出荥泽杨桥，下达于淮，浚宿州古汴河达泗州。又浚睢河，自归德饮马池中经符离桥，至宿迁县入漕河。上筑长堤，下修减水闸。又疏月河十余以杀其势，塞决口三十六。由河入汴，汴入睢，睢入泗，泗入淮，以达海，水患稍息。昂又以河南入淮非正道，恐不能容，乃复自鱼台历德州，至吴桥，修古河堤。又自东平北至兴济凿小河十二道，引水入大清河及古黄河入海。河口各作石堰，以时启闭。昂意盖欲于东北分其流，于东南疏其淤也。未几，河复决徙，昂所规画一时皆废。吴桥、兴济今直隶属县也。而阳武南距大河十余里，旧时大河经城北，与卫辉府之新乡、汲县接境。自决塞不时，河遂徙而南。周广顺二年，河决阳武，寻修塞之时又决常乐驿，或曰驿在阳武西。宋乾德三年，河决阳武。开宝五年，复决阳武。金大定十七年，河决阳武之白沟白沟，在县东南三里。明昌五年，河决阳武故堤决口地名光禄村，灌封丘而东。元至元二十五年，阳武诸处河决。泰定三年，河决阳武，漂居民万六千五百余家，寻复塞治。明洪武十五年，河决阳武。天启元年，河决阳武县脾沙礟在县东南三十里，由封丘、曹、单至考城，复入旧河。自河出阳武之南，而新乡、汲县、胙城之境，皆去河渐远。禹迹之益，不可问也，自阳武之决塞始也。

　　大河旧道，在阳武县北，又东经延津县北，又东经胙城县北。河之北岸，为新乡县及汲县之境。

　　此大河旧道也。旧《志》云：河在阳武县北二十三里。河之北岸，即新乡县境，县南去大河三十里。金明昌中，河决阳武，入封丘。于是河益东南下《金史》：贞四年，延州刺史温撒可喜言：近世河离故道，自卫东南流，由徐邳入海，以此河南之地为狭。臣窃见新乡县西河水可决使东北流，其南有旧堤，水不能溢，行五十余里，与清河合。则由州、大名、观州、清州、柳口入海，此河之旧道也。皆有古堤，补其罅漏足矣。如此则山东大名等路，皆在河南，而河北诸郡亦得其半。退足以为备御之计，进足以壮恢复之图。议者以河流东南已久，决之非计，遂寝。清河谓淇水口，柳口即今直沽口也。元至元九年，河决新乡《元史》云：河决新乡广盈仓南河北岸。盖是时河犹出阳武新乡间也。由阳武而东五十里，径延津城北十七里。延津，即古酸枣。汉文帝后元年，河决酸枣，东ㄨ金堤，东郡大兴卒塞之。五代周广顺二年，河决酸枣。显德初，遣使修塞。前朝成化十四年，河溢延津。明年，复自县南流入封丘也。其旧流故道，则自延津折而东北，经汲县东南十七里，又东北径胙城县北一里《里道记》：延津县东北至胙城四十五里。宋熙宁四年，河溢卫州王供埽旧《志》云：在州东三十里。十年，复溢王供埽及汲县上下埽。金大定二年，河决卫州及延津县，弥漫至归德府。二十六年，河决卫州堤，坏其城，泛滥及于大名。先是，胙城隶开封府。泰和八年，以限大河，改属卫州。贞三年，徙州治于宜村新城详见胙城县，以胙城为倚郭。胙城为河北县，自金始也。

　　又东北径县之南，滑县之北。

　　大河旧在县城南一里。河之南岸，即滑县界《里道记》：滑县西北至县四十里，县南至胙城县五十里。大河经其间。北曰黎阳津，南曰白马津。自昔津济之要，今变为平陆矣。汉建始四年，河决东郡金堤颜氏曰：在今滑州界。唐元和八年，河溢瓠子，东泛滑，距城十二里。郑滑帅薛平、魏博帅田弘正，共发卒凿黎阳山东，复入故渎故渎在黎阳西南。时河流南徙，薛平请于田弘正，共发卒凿古河十四里，径黎阳山东会于故渎，自是滑无水患。开成三年，河决，浸滑州外城。乾宁三年，河涨，将毁滑州。朱全忠决为二河，夹城而东，为害滋甚。石晋天福六年，滑州河决。九年，滑州河决，侵汴、曹、单、濮、郓五州之境，环梁山合于汶，大发数道丁夫塞之。五代汉乾元年，河决滑州之鱼池店在州西。周广顺二年，河决滑州灵河诸处灵河废县，在今滑县西南六十里。《五代史》：广顺中，河决灵河、鱼池、六明镇诸处，盖皆在今滑县境内。命王浚修塞之。三年，义成帅白重赞奏塞决河。宋乾德四年，滑州河决，坏灵河大堤。太平兴国三年，河又决滑州之灵河。八年，河大决滑州之韩村在州东北。泛澶、濮、曹、济，东南流至彭城，入于淮时大发丁夫筑堤塞之。议者欲于澶、滑间立分水之制，于北岸开入王莽河，以通于海。南岸开入灵河，以通于淮。多作斗门，随时启闭。可以通舟航，溉农田。不果。王莽河，即屯氏河。灵河，即灵河决口。欲因决河通泗入淮也。九年河复决滑州之房村亦在州东北。既而巡河官梁睿言：滑州土脉疏，岸善ㄨ，每岁河决南岸，害民田。请于迎阳埽凿渠引水，凡四十里，至黎阳合河，以防暴涨。从之。既而渠成，又命凿河开渠，自韩村埽至州西铁狗庙五十余里，复合于河，以分水势。迎阳，在州东北，大河北岸。大中祥符四年，河决通利军今县。合御河，坏州城田庐州城，即州城。天禧三年，滑州河溢城西北天台山旁，俄复溃于城西南岸，漫溢州城，历澶、濮、曹、郓，注梁山泊。又合清水古汴渠此清水谓泗水也。东入于淮，州邑罹患者三十二。诏发丁夫塞治先是，李垂上《导河形势书》，大略欲自汲郡东推禹故道，挟御河出大亻丕、上阳、太行三山间，复西河故渎。又欲自滑州而北，以渐派为六渠，导入漳河、滹沱、易水，以入于海。议者以为未便。至是垂复请自卫州东界曹公所开运渠东五里河北岸凸处，就岸实土坚处引之，正北稍东十三里，破伯禹古堤，注裴家潭，径牧马陂。又正东稍北四十里，凿大亻丕西山洒为二渠，一逼大亻丕南足，决古堤正东八里，复澶渊旧道。一逼通利军城北曲河口，至大禹所导西河故渎正北稍东五里，开南北大堤。又东七里入澶渊旧道，与南渠合。如是则北载之高地，滑州之水，不治自涸矣。议复格。上阳山，或曰即直隶清丰县之广阳山。四年，河复决于天台山先是，西南堤成，又筑月堤于天台山旁。及是，河复决于天台山下，达卫南，浮徐济，为害益甚。大发丁夫筑塞之。天圣五年，塞河成，以其近天台山麓，名曰天台埽。自是以后，滑州之患大抵移于澶州元符三年，河复决于苏村，在县东北。然其为害甚鲜。重和初，诏于滑州州界万年堤广植林木以护堤岸，壮地势云。○河自大亻丕以上，犹《禹贡》时大河经流也大亻丕山，在县东二里。汉贾让欲决黎阳遮害亭亭在县西南五十里，放河使北入海。河西薄大山，东薄金堤，势不能远泛滥。此即司马迁《河渠书》所称禹以为河所从来者，高水湍悍，难以行平地，数为败，乃酾二渠，以引其河，北载之高地之说也。其后王横亦言：禹行河水，本随西山下东北去，宜更开浚，使缘西山足乘高地而东北入海，乃无水灾。宋李垂祖其说，欲引河自大亻丕而北，载之高地。其后孙民先亦主是说。元丰中，陈甫亦请修复禹故道。夫滑州河患，莫甚于宋之天禧以前，于此时引河北去，未为不可。其后河亦益徙而北，出于信都、勃海间，故道庶几可复矣。乃谋国者方且人持一说，非迂疏拂逆之计，则因循苟且之见而已矣。以千载一时之机，而空言坐失之。宋事之不可为，岂惟用兵为然哉？至于李垂《导河形势书》，迂回繁复，类皆不切于用，盖所见近是而未达于因势利导之方也。其言果行，安在不与六塔五股并遗诮于后世哉！

　　又东北经开州南，长垣县及东明县之北。

