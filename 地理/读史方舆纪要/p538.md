<!-- { "loadSidebar": true } -->
　　文成山府东三十里。峰峦耸列，林木葱，一峰突出，上有汉张道陵玄都台。又府东南四十里，有赐绯山。山势环拱，草木蓊蔚，为郡之胜。又东南三十里，曰恭思山，极高峻。刘句曰：唐武德元年置辨丹、恭思二县，属隆州。七年，俱省入阆中县。思恭县盖置于山下。○大方山，在府东北百里。山顶四方如坪，其对峙者曰小方山，顶亦方平。又有凤栖山，与小方并峙。

　　重锦山府东百三十里。两峰对峙，秀丽若锦。又东二十里，曰天目山。上有二洞，一曰天目，一曰天溪。相传葛洪修炼处。《志》云：府东六十里，有灵城岩。岩最深邃，泉石奇胜。又掌天山，在西水县界，以高耸名。梁以此名郡。《志》云：山在南部县北八十五里，亦曰掌山。

　　○嘉陵江在城南二里。自陕西宁羌州而南入府境，历广元、昭化、剑州、苍溪诸境，至府西，折而东南，经南部县入顺庆府界，亦曰汉水，亦曰阆水，亦曰渝水，亦曰巴水，皆嘉陵之异名也。范晔曰：阆中有渝水，夹水居者，谓之巴渝蛮。善战斗，喜歌舞，亦谓之板蛮，以常挟为战具也。有七姓，曰罗、朴、督、鄂、度、夕、龚，皆为渠帅。自秦世立功，复其租赋，其余户岁入ク钱，口四十。其渠长为ク侯。高祖为汉王时，发此蛮以定三秦。后因制巴渝舞。后汉永初以后，每助郡讨破羌寇，所向有功。光和二年，板蛮叛，五年，复定。建安二十年，曹操取汉中，张鲁欲降，其功曹阎圃劝鲁依度护，赴朴胡。鲁因奔南山，入巴。度护，ク侯之名。朴胡，即七姓蛮之一也。盖皆依嘉陵为险。余详见陕西大川嘉陵江。

　　老溪在府西。东流合嘉陵江。宋淳化五年，蜀贼李顺作乱，宦者王继恩率师复绵州，遣别将曹习破贼于阆溪，复阆、巴、蓬、剑等州。是也。今堙。○南池，在府城南。东西四里，南北八里。《汉志》阆州南有彭道将池，西南有彭道鱼池。此即彭道将池也。自汉以来，堰大斗、小斗之水溉田，里人赖之。唐时堰坏，遂成平陆。

　　○锯山关在府东北蟠龙山后，为汉、沔要冲之路。又玉台山，下有滴水关。○南津关，在城南，临嘉陵江，有南津渡口，为戍守处。今关下有锦屏浮桥。又梁山关，在府东灵山下。府东南二十里又有和溪关，路通巴达。《志》云：阆州境有唐清、金子、章溪等堡，凡六十有二，俱有民兵守把。

　　锦屏驿旧在城西澄清门外，今移于城东富春门外。又隆山马驿，在府西南四十里。《志》云：府北十五里，旧有双山驿。明初置，后省。又府南百里有富村马驿，府北百四十里有柏林递运所。正德十年，废紫石水驿，设所于此。○耀池镇，在府南六十里。旧置税课局于此，今废。又水会渡，在府北八十里。又北六十里，有白沙渡，皆嘉陵江津济处也。

　　苍溪县府北四十里，西北至剑州百八十里。秦阆中县地。晋分置苍溪县，属巴西郡。刘宋省。萧齐改置汉昌县，仍属巴西郡。梁因之。隋开皇末，复改曰苍溪，属隆州。唐属阆州。今城周二里有奇，编户六里。

　　○苍溪故县在今县西南。晋太康中，置县治此。刘宋省。齐为汉昌县治。隋复旧。

　　奉国城在县东南。梁置奉国县，为白马郡治。隋开皇初，郡废，县属隆州。唐武德七年，改属西平州。贞观初，复属隆州，寻属阆州。宋因之。元至元中，并入苍溪。《志》云，奉国旧县，在府东百里。又有义阳废县，在县东，亦梁置，为义阳郡治。隋开皇初，郡、县俱废。○岐坪废县，在县北八十里。晋置岐坪县，属巴西郡。宋废。隋复置，属利州。唐初因之。武德七年，置南平州于此。贞观二年，州废，还属利州。开元二十三年，改属阆州。宝历初，废。天复中，王建表置。宋初，仍属阆州。熙宁四年，省为岐坪镇，属奉国县。

　　大获城在县东大获山上。因石岩为之，中通四门，周十里。宋绍定中，都统孙臣王坚所筑。后安抚杨大渊亦尝于此聚兵。淳三年，兵乱，制置使余筑此城，为阆州治，而以苍溪县为倚郭。后蒙古取雅州，至阆之大获山，降其城，即此。

　　○大获山县东三十里。有大小二峰，小峰上有石井，出泉不竭，大峰上有池，广数亩，谓之天池。宋江环绕其下，石城四周，即宋余所筑以护蜀口者。○小锦屏山，在县治南。临江高峙，奇秀与阆中之锦屏山相似，因名。又县治东有笔架、白鹤诸山，皆耸秀。

　　云台山县东南三十五里。高四百丈，上方百里，有鱼池，宜五谷。山峰峻削插天，一名天柱。有洞四，曰麻姑、芙蓉、平仙、峻仙，池二，曰浴丹、玉鱼，岩二，曰松根、蟠桃，盖山之幽胜者。又紫阳山，在县东三十五里。一峰屹峙，高入青云。○方山，在县东八十五里，远望如几案之状。《志》云：古方州城也。未知所据。

　　○嘉陵江在县治东南。自剑州流经县境，而入阆中县界。○宋江，在县东。源出陕西汉中府南废廉水县界，流至此，下流入嘉陵江。又曲肘川，在县治东一里。源出县北十里之玉女山，东南流入嘉陵江，曲折如肘，因名。

　　○八字关县北八十里。有巡司戍守。又铁山关，在县西五十里。今废。《志》云：县有隆山关、大白垭关、庙垭关、茶店垭关、吊兜嘴关等五堡，俱有民兵戍守。又苍溪驿，在县西。水道所经也。又西六十里有高桥水驿，县北二十里又有槐树马驿。

　　南部县府南七十里。南至顺庆府二百二十里，西至潼川州盐亭县二百七十里，东至蓬州仪陇县百三十里。汉巴郡充国县地。后汉末，为南充国县地。晋属巴西郡。宋齐因之。梁天监二年，置南部县，以县居郡南而名。西魏于县置新安郡。后周郡废。隋属隆州。唐属阆州。宋因之。明洪武十年，并入阆中县。十四年，复置。今城周二里有奇，编户九里。

　　○新井废县县东北四十里。汉充国县地。晋安帝尝置新安县，为新巴郡治。宋齐因之。后废。唐武德初，析南部、晋安二县地，置新井县，以其界内有盐井而名，属阆州。宋因之。元并入南部县。《郡志》：新井城，在府东七十五里。又《寰宇记》云：新井东北二十八里，有汉充国故城。○新政废县，在县东南五十里。汉充国县地。唐武德四年，分南部、相如二县置新城县，寻改曰新政，属隆州。宋属阆州。元省入南部郡。《志》云：新政城，在府东南百三十里。

　　○南山县治南一里，县之主山也。蜿蜒苍翠，环绕县治。汉末，张鲁奔南山，入巴中，或以为即此山也。一名跨鳌山。《志》云：宋端平以来，厄于兵县无定治，宝中，移县治此。今县城南门曰跨鳌门，因山以名也。又灵云岩，在县治北二里。有石洞深阔，亦曰灵云洞。○小盘龙山，在县南二十里。似阆之盘龙而小，其相近者曰龙灵山。面嘉陵，背西江，山势如龙，因名也。又有龙楼山，在县西南五十里。峰顶峭拔，众山拱揖，有溪环绕其下。

　　禹迹山县东三十里。俗传禹治水时尝经此。山顶平衍，有小石泉。又离堆山，在县东南五十里。蜀有三离堆，此其一也。唐颜真卿《磨崖记》谓此山下入嘉陵江，直上数百丈，形胜缩聂，上峥嵘而下洄伏，不与众山相连属，因曰离堆。

　　兰登山县西四十里。三面峻拔，俯临西江，下有洞。相传汉严君平隐于此。又长坪山，在县西百五十里。相传昔人尝聚兵御寇于此。○思依山，在县北百五十里，中有东西二观，岩洞奇胜。

　　○嘉陵江在县治东南。《志》云：山自阆中县，逶迤而来，过县左南折，从跨鳌山下而东，又南入顺庆府界。○西水河，在县南三十里。自龙安府经剑州及梓潼县流入界。又有溲水河，在县南五十里，流入西水河，下流至蓬州合于嘉陵江，俗亦谓之西江。《志》云：县东三里有安溪。溪深产鱼。又县治西半里有状元溪，以宗马涓登第而名。二溪皆嘉陵之溢流也。

　　○思依堡在县西。《志》云：县境之堡，凡百十有八，兵乱时，居民聚守处也。○盘龙水驿，在县东二十五里，今属广安州。又柳边马驿，在县西百二十里。《志》云：县东百里有长宁旧茶驿，县北二十五里有保宁茶盐场。今皆废。

　　广元县府北三百五十里。西南至剑州百九十里，东北至陕西宁羌州二百里。秦葭萌县地。汉属广汉郡。后汉因之。蜀汉曰汉寿县，属梓潼郡。晋太康初，改曰晋寿县。太元中，又析置兴安县，属晋寿郡。宋齐因之。梁为晋寿郡治。西魏因之。隋开皇初，郡废。十八年，改县曰绵谷，为利州治。大业初，改州为义城郡。唐复为利州，亦曰益昌郡。宋仍为利州治。端平后，以兵乱废。宝初，蒙古复置绵谷县，为利州治。至元十四年，改为广元路。明洪武七年，改为广元府。是年，改府为州，以州治绵谷县省入。十四年，又改州为县。城周九里，编户三里。

　　○晋寿城在县东。蜀汉析葭萌县地，置汉寿县。《三国志》：延熙中，费屯汉寿。景曜二年，姜维议使诸国敛兵退守，于是令督汉中胡济却住汉寿。晋改曰晋寿县。永兴以后，李雄据蜀，使其将李凤屯晋寿，屡窥汉中。太元十五年，置晋寿郡。宋元嘉十年，仇池氐王杨难当寇梁州，进攻葭萌，获晋寿太守范延朗。十八年，难当拔葭萌，进围涪城。既而复入于宋。梁天监四年，魏将邢峦取汉中诸城戍，晋寿降于魏，置益州治焉。十四年，晋寿复来降。明年，复入于魏。大同元年，益州刺史鄱阳王范、南梁州刺史樊文炽合兵围晋寿，魏益州刺史傅敬和来降，寻改曰黎州。西魏复曰益州，亦曰西益州，世号小益州。废帝三年，改曰利州。宇文周末，益州总管王谦举兵应尉达迥讨杨坚，遣将攻利州，堰嘉陵水灌之。利州总管豆卢固守，不能克。隋初，州治兴安县，寻改县曰绵谷，为义城郡治。唐初，仍曰利州，置总管府，寻改曰都督府。天宝初，曰益昌郡。乾元初，复故。乾宁四年，移感义军治此，改曰昭武军。后唐同光三年，伐蜀取凤州。蜀人谋扼利州以拒唐。宋仍曰利州。景四年，改军名曰宁武。淳十二年，蒙古将汪德臣城沔州，又城利州。沔、利既城，且耕且守，蜀土遂不可复。《志》云：州控蜀之吭，四集之国也。《城邑考》：利州城，元初堕废。明洪武三十一年，设利州卫，始筑城。东面山，西临溪，南北则凿池为险，有门五，城周四里有奇。

