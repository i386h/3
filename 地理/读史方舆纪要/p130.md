<!-- { "loadSidebar": true } -->
　　四海治堡县东百里。元时往来上都，恒取道于此。明天顺八年，创筑城堡，周三里有奇。与靖胡等堡，为宣府东路之冲。有大胜岭、新兴岭、将军岭、长生口诸要口，边外有芍药湾、宝山寺，为属夷驻牧处。弘治七年，徙永宁左千户所屯守。嘉靖中，边臣许论言：四海治上通开平大路，下连横岭，为三卫窥伺之地，宣府东路要防也。○黑峪口，在县北，寇冲也。口西为白草お等处，属夷驻牧于此。

　　附见：

　　延庆卫州东南四十里居庸关口，本名隆庆卫。建文四年，燕王置卫于此。隆庆初，改今名。领左、右、中、前、后五千户所。又有延庆左卫，亦在居庸关，本名隆庆左卫，永乐二年置。宣德五年，移入永宁县。隆庆初，更名。

　　永宁卫在永宁县治西，永乐十五年建。

　　◇保安州东至延庆州坌道口百二十里，西南至山西蔚州二百里，西至蔚州界深井堡百四十里，北至宣府界泥河七十里。自州治至京师三百里，至南京二千七百七十里。

　　《禹贡》冀州地，春秋、战国时属燕。秦为上谷郡地。两汉因之。晋属广宁郡，亦为上谷郡地。后魏因之。隋为幽州地。唐为妫州地。光启中，置新州于此幽州帅李匡威表置。后唐为威塞军治五代梁乾化初，晋王存勖置团练于新州，总山后八军。三年，置威塞军防御使，寻又升为节镇，兼领妫、儒、武三州。石晋纳于契丹，改为奉圣州亦曰武定军。金大安初，升德兴府。元初因之。至元初，复改奉圣州，属宣德府。寻改曰保安州至元三年，以地震改名。明初废。永乐十三年，复置保安州编户七里，直隶京师。

　　州通道燕、云，襟带妫、蔚。东顾则扰居庸之戍，西出则震飞狐之师。若乘间捷出，南越紫荆，则畿辅之藩垣坏矣。盖迫近门庭，地势阻厄，山南之险，以新、武诸州为捍蔽也。唐末，卢龙由此侵云、朔，河东亦道此以并幽、蓟乾宁初，李克用拔武州，取新州，进攻妫州。长驱入居庸，幽州望风降下。至于女真覆燕京，蒙古略冀北，曷尝不以州为驰逐之地欤？

　　○永兴废县州西南四十里。本汉之涿鹿县地，属上谷郡。后汉因之。晋属广宁郡，后废。唐末，置永兴县，为新州治。五代晋没于契丹，新州仍治焉。金改曰德兴县。元复曰永兴，为保安州治。明初，州县俱废。永乐十二年，置保安卫。十三年，复置保安州，以县并入。《城邑考》：旧州城，永乐十三年修筑。景泰二年，改筑新城于家站，移州及卫治焉，城周七里有奇。天顺九年、嘉靖四十三年，皆加修治。其旧城在南山下，嘉靖四十五年复修筑，周四里有奇。设官驻守，谓之旧州城，与新城互为唇齿。

　　沮阳城在州东。汉县，上谷郡治此。沮，颜师古曰：音阻。《史记》汉十一年，周勃击破卢绾军于沮阳，追至长城。长城盖在妫川北。后汉仍曰沮阳县。晋亦为上谷郡治。太元十年，慕容垂伐魏，至平城，疾笃而还，卒于上谷之沮阳。后废。

　　矾山城州南九十里。本汉军都县地。唐置矾山县于此。《新唐书》：新州治永兴，兼领矾山、怀安、龙门三县。是也。后没于契丹，仍曰矾山县。金因之。元省入永兴。今为矾山堡，周三里。万历七年，设兵戍守。《边防考》：堡介保安卫、马水口间，地势平坦，防卫最切。

　　广宁城州西北二百里。汉置广宁县，属上谷郡。后汉曰广宁县。晋置广宁郡，治下落城，县并入焉。其城亦曰大宁城。咸和二年，后赵石虎击代王纥那于陉北，纥那兵败，徙都大宁以避之。又咸康元年，拓跋翳槐国乱，奔赵。三年，赵将李穆纳翳槐于大宁。太元中，魏将奚斤等破越勤部于跋那山，西徙二万余家于大宁。义熙十三年，魏主嗣如大宁长川。宋永初三年，魏主嗣自[A212]南宫如广宁。景平二年，魏主焘东巡大宁。元嘉五年，魏主焘如广宁，观温泉。明年，复如广宁，临温泉，又置宫于此。大明初，魏主如广宁温泉宫。《北史》魏太和十六年，祀舜于广宁。时又置大宁郡治焉。《水经注》：魏燕州广宁郡治广宁县。即此。孝昌以后，郡县俱废。高齐改置长宁郡，在今怀来卫。陉北，见山西重险勾注。跋那山，见陕西榆林镇。○下落城，在州西北，汉县，属上谷郡。晋为广宁郡治。后魏仍属上谷郡。后废。又罡城，亦在州西。《水经注》：大宁东有罡城。《史记》：燕人蔡泽谢病归相，秦号罡城君。疑即泽所邑。世名武罡城。罡城，《国策》本作刚成，是时秦未并燕地，恐误。

　　涿鹿城在州西南。汉县，属上谷郡。应劭曰：黄帝与蚩尤战于涿鹿之野。即此。《帝王世纪》云：黄帝所都也。汉置县。后汉因之。晋属广宁郡。义熙十一年，魏主嗣如濡源，遂至上谷、涿鹿、广宁。是也。后魏亦属广宁郡，后废。《魏土地记》：下洛县东南六十里，有涿鹿城，西北百三十里有大宁城。又轩辕城，在州东南四十里，相传黄帝所筑。今名古城。

　　宁县城在州西北。汉县，属上谷郡，为西部都尉治。后汉曰宁县。建武二十五年，复置护乌桓校尉于上谷宁城，领内附乌桓并鲜卑顾内属者。《西京旧事》：武帝于益州部置蛮奚骑都尉，幽州部置领乌桓校尉，凉州部置护羌校尉，皆持节领护降夷，时已废而更置也。晋时县废，时谓之宁川。义熙四年，魏主如豺山宫，遂至宁川。又谓之小宁城。《水经注》：大宁城西二十里，即小宁城。杜佑曰：小宁城，俗名西吐勃城，在怀戎县西北。豺山宫，在大同府。○茹县城，在州西北。汉县，属上谷郡。后汉省。《魏土地记》：鸡鸣山西十里有故茹县城，俗谓之如口城。

　　安塞城在州西北。《唐志》：安塞军在蔚州之东，妫州之西。是也。宋祁曰：幽州丁零川西南有安塞军。乾宁四年，李克用以刘仁恭叛，击之，攻安塞军。幽州将军可及赴救，别将杨师侃伏兵于木瓜涧，克用大败而还。木瓜涧，宋祁曰在蔚州界。○药师城，在州东合河镇。《志》云：宋宣和中，郭药师守燕山时筑。

　　○磨笄山州西北二十里。《史记》：赵襄子姊为代王夫人，襄子灭代，夫人磨笄自杀于此，因名曰磨笄之山。代人怜之，为立祠。每夜有野鸡群鸣祠屋上，亦名鸡鸣山。此即鸡鸣驿北之鸡鸣山。《魏土地记》：下洛县东北三十里，有于延河东流，水北有鸡鸣山，文成帝保母常氏葬此，别立寝庙。太和十五年，始定制，惟遣有司行事。唐贞观十九年，北巡幸鸡鸣山。元至元三年，如鸡鸣山，将猎于浑河，不果。明正统十四年，北虏乜先犯大同，奄王振主亲征，驾次鸡鸣山。敌渐退，伏塞外以诱我，即此山也。○保宁山，在州西北六十里，旧名白贴山。其中洞穴穹窿，有石如仰盂，泉出其中，仅斗许，群饮不竭。《志》云：元至元初，以地常震，始改名保宁。

　　涿鹿山州西南九十里。一名独鹿山，涿水出焉。相传黄帝破蚩尤于此。《括地志》：怀戎县东南五十里，有涿鹿山，涿鹿城在其侧，黄帝邑于涿鹿之阿。盖谓此。今山去怀戎县颇远，《括地志》似误。

　　矾山州西南百二十里。有南北两山，出白、绿矾，因名。唐置矾山县于此。金末为矾山寨。《金史》：兴定四年，以蒙古南略，命中都西路靖安民为易水公、涿、易、安肃、奉圣州，君氏川、季鹿、三堡河、北江、矾山寨、青白口、朝天寨、水谷、欢谷、东安寨隶焉。君氏川以下，其地皆在州境。《志》云：矾山，一名矾石山，涞水出焉。《水经注》：亦谓之涞山。

　　乔山州东南百二十里，亦曰桥山。上有黄帝祠。后魏主嗣泰常八年，如涿鹿，登桥山，遂如幽州。是也。《魏土地记》：下落城东南四十里，有乔山，山下有温泉。《北史》神二年，置温泉宫于此。《水经注》：乔山下有温泉，能治百疾。

　　鹞儿岭州西北四十里。明正统末，车驾自大同还，至鸡鸣山。乜先来追，朱勇御之于此。乜先设伏夹攻，杀掠殆尽。又州西有叠翠岩，本名恶崖，金泰和中更名。又州境有漫天窝，金泰和中，更曰扫云坪。

　　○桑乾河州西南四十里，在旧城南一里。自蔚州东北流入界，州境土田资以灌溉。东南入顺天府境，出西山，至宛平县，西南而为卢沟河。详见大川桑乾。

　　宁川在州西。《汉志注》：于延水出代郡且如县塞外，东至宁，入沽水。《水经注》：于延水经罡城南，又东北与宁川水合，水出小宁城西北，东南流注于延水。又东经小宁故城南，而入沽水。沽，刘氏曰当作治。治水，即桑乾河矣。○妫川，在州东。一名清水河。自怀来卫西南流入境，合桑乾河，所谓合河也。金时有合河镇，今亦名河合口，为南山戍守处。《志》云：清水河在州西南三十里，即妫川下流也。自延庆州流入合洋河，注桑乾。似误。

　　洋河州西南十五里。自宣府界流入，经州城西南，又东南入于桑乾河。阳乐水，或曰在州西北。《水经注》：阳乐水出上谷且居县，东北流经女祁县，世谓之横水，又谓之阳曲水。且居，见下怀来卫。女祁，或以为在州境。

　　矾山水在州东南。《水经注》：矾山水出广昌县阎乡之矾石山，东流历覆釜山下，又东至古长城门，注于易水。盖即涞水之上源也。长城门，见保定府安肃县。○二郎沟，在州西南八十里，亦出矾山下，居民资以灌溉，东北流入于洋河。又有龙池，在矾山北二里，水自平地涌出，澄清可鉴，潴而为池，溉田甚广。

　　火神淀在州西。宋白曰：新州西有火神淀。淀，读曰殿。浅水为淀也。五代周广顺初，契丹主兀欲谋入寇，诸部不欲，杀契丹主于此。既而诸部共推德光之子述律为主，自火神淀入幽州。是也。

　　九十九泉在州境。《魏土地记》：沮阳城东八十里，有牧牛山，山下有九十九泉，即沧河上源。五代周广顺初，契丹谋会北汉兵入寇，与诸部长议于九十九泉，诸部皆不欲，强之南行。至新州火神淀作乱，杀契丹主。何氏曰：在新州西北，又魏收《书》天赐二年，登武要北原观九十九泉。在大同西界，非此泉也。○阪泉，亦在州境。晋《太康地志》：涿鹿城东一里，有阪泉。《括地志》：阪泉在怀戎县东五十六里，出五里至涿鹿，东北合于涿水，亦名黄帝泉。《一统志》：阪泉，今隆庆州阪山也。盖荒远不可考矣。

　　○协阳关在州西南。《魏土地记》：下落城西南九十里，有协阳关，西通代郡，有协阳水。代郡，今蔚州境也。关废。○担车寨，在州西南。《水经注》：担车水出担石硎，东南流注紫石水，又东注于涞水。宋嘉定十三年，金易水公靖安民出兵至矾山，取担车寨。蒙古袭取其所居山寨，安民之兵遂溃。涞水，即矾山水也。

