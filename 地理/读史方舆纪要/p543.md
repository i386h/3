<!-- { "loadSidebar": true } -->
　　清居山府南三十五里。山势高耸，其上宽平，嘉陵水绕其下。宋淳中，兵乱，余帅蜀，筑清居城，徙府治于此。宝六年，为蒙古所陷。景定初，蒙古置征南都元帅府，亦治此山之龙筇坝。《志》云：山凭高据深，形胜甲于一郡。○大方山，在府西三十里。其并峙者，曰小方山。千峰百岭，周回缭绕，称为名胜。又府西百里有大耽山，其并峙者，曰小耽山，以隋隐者杨耽居此而名。

　　○嘉陵江府治东。自蓬州流入境，环绕府治，引流而南，下流至重庆府合州，与渠江合。详见前大川嘉陵江。

　　流溪水府西八十里。源出潼川州遂宁县界，平流三十里，无滩险，东南入嘉陵江。唐流溪县以此名。又曲水，在府西四十里。源出府西北琉璃镇，盘回九折，流入嘉陵江。○清水溪，在府城东，居民藉以灌溉。又大斗溪，在府东八十里。源出岳池县老君山，溪旁有大石如斗，因名。下流俱合于嘉陵江。

　　昆井府西六十里。《志》云：昆井，大井也，即古盐井云。又府境州县俱有盐井，产盐甚众。

　　○北津镇府北五里。郡城旧置于此，今有北津渡巡司。又嘉陵驿，在今府治东。

　　西充县府西七十五里。西至潼川州盐亭县百二十五里。汉充国县地。晋析置西充国县，属巴西郡。宋、齐因之。梁置木兰郡治焉。西魏废郡，改县曰晋城，属宕渠郡。隋属隆州。大业末，废。唐武德四年，复置西充县，属果州。今城周七里，编户八里。

　　○西充山县治东一里。治西一里有孝廉山，与此并峙。又化凤山，在治东。其相接者，曰亚夫山，与县城相倚。又凤台山，在县治西，顶方如台，因名。○双图山，在县东十里。两峰相对，宛如画图。

　　南岷山县南十五里。上有九井、十三峰。元至正间，群盗作乱，主簿马蒙古夕率民筑堡垒于此，邑赖以全。○回龙山，在县北三十里。耸翠嵯峨，萦回盘绕。又有琼珠山，在县西北四十里。山峰蜿蜒，若琼珠相连。

　　○西溪水在县治西。回环曲折，流合南充县之曲水，注于嘉陵江。或曰，西溪即流溪之支流矣。

　　蓬州府东北百四十里。东至夔州府达州四百二十里，西北至保宁府二百里，北至保宁府巴州二百十里。

　　秦巴郡地，两汉因之。晋属巴西郡。宋齐因之。梁置伏虞郡。后周置蓬州治安固县。隋初，郡废州存。大业初，州废，并其地入清化、宕渠、巴西三郡。唐武德七年，割巴、隆、渠三州地置蓬州初治安固县，寻徙大寅县。天宝初，曰咸安郡。至德二载，改曰蓬山郡。乾元初，复为蓬州。宋因之亦曰咸安郡。元至元二十年，升为蓬州路，寻复为蓬州徙治相如。明因之，以州治相如县省入编户七里，领县二。今因之。

　　州南屏果、渝，北控利、阆，山川奇秀，雄峙东陲。

　　○相如废县今州治。本汉安汉县地，属巴郡。梁置相如县，梓潼郡治焉。后魏郡废。刘句曰：县南二十里有汉司马相如故宅，县因以名。隋亦为相如县，属隆州。唐武德四年，改属果州。宋因之。宝六年，改属蓬州。元徙蓬州治焉。明初，省县入州。《城邑考》：州旧无城，天顺中，始筑城立栅。弘治中，始以砖石。今城周四里，有门四。

　　安固废县州东北百五十里。本汉宕渠县地。晋李势时为獠所据。齐梁始置安固县，属伏虞郡。其地亦名恒陵。《北周书》：恒陵所在险固，方数百里，群獠居之。天和三年，恒陵獠叛。遣赵文表讨之。獠中先有二路，一平一险。文表阳称从宽路进，出不意引兵从险路入。獠相率出降。事平，遂置蓬州，治安固县，以文表为刺史。隋大业初，州废，县属巴州。唐武德元年，仍属蓬州。天宝初，更名良山。宝历初，省入蓬池县。大中间，复置良山县。宋熙宁五年，废。建炎三年，复置，仍属蓬州。元至元二十年，并入营山县。

　　咸安废县州东南百里。亦汉宕渠县地。梁置绥安县。隋开皇末，改今名，属渠州。唐武德七年，改属蓬州。至德二载，改为蓬山县。宋仍属蓬州。熙宁三年，省为蓬山镇，属营山县。

　　○凤凰山州治南一里。隔嘉陵江，其山一峰突起，两峰相接，状若凤凰飞舞。又五马山，在州北五里。其山五峰高耸，势如奔马。

　　云山州东南二十里。四围壁立，其上平广。宋淳初兵乱，移州治于山上，藉以保固。元人复还旧治。又北山，在州东八十里。《志》云：蓬州之主山也。○三合山，在州西五十里。三峰并起，围环相合，因名。

　　○嘉陵江在州西。自保宁府南部县流入界，经州治南，复折而西南，入南充县境。

　　巴江在州东北。自保宁府巴州流入境，又东南流经营山县，至渠县界，而合于渠江。

　　○龙溪驿《志》云：旧在州治南。景泰中，移于城西水浒，后改属大竹县。

　　营山县州东南六十里。南至广安州百四十里。汉宕渠县地。梁相如县地。唐武德四年，析相如县地置朗池县，属果州。宝应元年，改属蓬州。宝历初省。开成二年，复置。宋初因之，仍属蓬州。大中祥符五年，改曰营山。元因之。今城周二里有奇，编户三里。

　　○云凤山在县治北。山势高骞，因名。治西又有太白山。○芙蓉山，在县东北八里。峰峦丛秀，若芙蓉。又衮山，在县西十五里，石壁峭立，上有凤凰台。

　　大蓬山县东北七十里。与小蓬山相对峙，相距二里许。唐以山名州。一名绥山。《志》云：蓬山有朝阳洞，空阔可容数百人，久塞。万历中，重开。

　　○巴江在县东。自蓬州界流经此，入渠县境，县东六十里有七曲汇，水流萦回，七曲两岸，崖石悬绝，飞湍喷沫，若烟雾腾涌。盖即巴江矣。○蓝溪，在县西十里。下流合于嘉陵江。

　　仪陇县州北百八十里。西至南部县百三十里。汉阆中县地。梁置仪陇县，又置隆城郡。隋郡废，以县属隆州。唐初因之。武德三年，于县置方州。八年，州废，还属蓬州。刘句曰：州旧治金城山。开元二十三年，徙治平溪。是也。宋仍属蓬州。今城周三里有奇，编户七里。

　　○蓬池城县南三十里。亦汉阆中地。梁置大寅县，属隆城郡。隋属隆州。刘句曰：梁时县治斗子山，后移治斗坛口。唐武德初，仍属隆州。七年，改属蓬州。开元二十九年，徙州治焉。广德元年，更名蓬池县，寻省。开成初，复置。宋亦为蓬州治。元移州治相如县，而以蓬池省入仪陇。《郡志》：蓬池故城，在今州东六十里。又云：县东北十里有良山城。似皆误。

　　伏虞城县东六十里。梁置宣汉县于此，并置伏虞郡。西魏因之。隋开皇初，郡废，县属巴州。十八年，改县曰伏虞。唐武德七年，改属蓬州。刘句曰：旧治长乐山，长安三年，移治罗获水。宋因之。元至元二十年，省入仪陇县。

　　○金城山在县治北。众山环向，如雉堞然。石壁高八十丈，周回五里，惟西南有径可通，上有数石如贮米囊，故亦名金粟山。杜佑曰：山本名隆城，梁置县在山上，凭险为理，因曰隆城郡。唐方州亦治此，后县移治平溪。唐天宝中，何滔尝举义兵讨贼，营于金城。是也。○石城山，在县北三十里。四壁峭立如城。其相近曰九龙山，上有九峰，状若龙翔。又铁山，在县北四十里，山色如铁。

　　仪陇山县西三十里。冈蛮回曲，为境内之望，梁因以名县。《志》云：山下有仪陇县废址，疑即梁所置。○伏虞山，在县东五十里。山纡回峻阻，为一方险要，梁因以名郡。又观陇山，在县东十五里。登其巅可尽境内之胜，因名。

　　○巴江县东五十五里。自巴州流入境，又南流入蓬州界。○鳌水，在县西北三十里。水中有石如鳌，因名。西南流入于嘉陵江。

　　流江溪县南三十里。源出仪陇山，东南流，达渠县界，入于渠江。又平溪，在县东十里，下流入于巴江。

　　广安州府东二百十里。东至重庆府忠州三百四十里，西南至重庆府合州三百里，北至蓬州二百里。

　　秦巴郡地，两汉因之。晋属巴郡及巴西郡，宋、齐因之。梁置渠州治流江，隋因之。唐为渠、果、合三州地。宋开宝二年，分置广安军。咸淳二年，改宁西军。元至元十五年，军废。二十年，升为广安府。前朝洪武四年，改为广安州，以州治渠江县省入编户十一里，领县四。今因之。

　　州山川回环，形势奇胜。宋何行中《驻泊记》曰：广安军南连巴徼，北接通川复岭，东横清江，西下林深箐密，岩穴幽邃，介于果、合、渠三州之间，亦要会之处也。

　　○渠江废县州治北五里。汉巴郡宕渠县地。梁置始安县。后魏属流江郡。隋属渠州。开皇十八年，改曰ク城县。唐武德初，复曰始安县，仍属渠州。天宝初，改曰渠江县。宋开宝二年，移治于合州境内之浓洄镇，为广安军附郭县。元为广安府治。明初省。《城邑考》：州旧无城，树木为栅，依山石为墙。成化以后，相继修筑，以砖石。今城周六里，门四。

　　丰乐废县在州西北。唐武德初，分始安县置，仍属渠州。八年，省。○大良城，在州东北六十里。本曰大良平。宋淳三年，制置使余城大良平为广安军治所。其地石崖四绝，天然险固。宝末，陷于蒙古。景定初，复取之。咸淳二年，改军为宁西。元至元中，始还旧治。《郡志》：州北八十里有大小梁城。似误。又云，州北十里有虎啸城。建置未详。

　　○秀屏山在州治西。层崖峭壁，草木丛茂，宛如屏障。又州治东有白鹤山，州治南二里有猊峰山。《图经》所云西倚秀屏，南接猊峰者也。○子仙山，在州西二十五里。山高秀，即秀屏山来脉也。《志》云：汉车骑将军冯绲之子得仙于此，因名。一名望子山。

　　富灵山州东南七十五里。山峻峭，多产药物。又州东六十里有谷成山，亦高峻，以能兴云雨润五谷而名。

　　○渠江州东北五里。源出达州太平县之万顷池，流经渠县东，与蓬州之巴江合。又南流经此，谓之篆水。《志》云：江中滩石纵横，湍流奔激，有三十六滩之称，至此石碛平坦，波纹萦洄如篆也。又南流而为洄水。一名清洄，亦以渠水下注，波纹萦洄而名。又西南流至合州，注于嘉陵江。

　　西溪水在州治西。一名浓水。水色常浊，故曰浓。发源州北百二十里蓬州之绵坝，分为二流，至橡树坝，二溪相合。又经龙扶速山下龙栖滩，有环水流合焉，至城南五里，东折入渠江，合于洄水。州治故名浓洄镇以此。《志》云：州东有洄水渡，旧名龙门渡。又州北有罗洪渡，州西有黄瓦渡，即渠江及西溪之津要也。

　　○盘龙驿在州南。本属南部县。嘉靖三十六年，移置于此。

