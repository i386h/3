<!-- { "loadSidebar": true } -->
　　参合城在府东百里。汉县，属代郡。高帝十一年，故韩王信与胡骑入居参合，柴将军与战，屠参合，斩韩王信，即此。后汉末，县省。晋元康中，拓跋禄官分其众为二部，一居代郡参合陂之北。咸康五年，什翼犍会诸大人于参合陂。太元二十年，后燕慕容垂遣其子宝击魏，还至参合陂，营于陂东蟠羊山南水上。魏军追至陂西登山，下临燕军，纵兵掩击，燕军大败。二十一年，慕容垂复伐魏，至参合陂，见积骸如山，设祭吊之，死者父兄皆号恸，垂惭愤疾笃而还。《燕书》：垂过参合陂，乃进顿平城三十里。是也。义熙三年，魏主自濡源西如参合陂，乃还平城。六年，魏主嗣北击柔然，引兵还参合陂。刘宋景平元年，魏主嗣北巡至参合陂，其后复置县，仍属代郡。东魏天平中，属梁城郡，北齐省。《水经注》：可不踥水出雁门、沃阳县东南六十里山下，西北流注沃水，合流而东，径参合县南。县西北有参合陂，亦曰参合陉，俗谓之苍鹤陉。

　　盛乐城府西北三百余里。汉置成乐县，为定襄郡治。后汉改属云中郡，后废。鲜卑拓跋力微，始居其地。晋元康五年，拓跋禄官始分其国为三部，一居上谷之北，濡源之西，自统之。一居代郡参合陂之北，使兄沙漠汗之子猗盿统之。一居定襄之盛乐故城，使猗盿弟猗卢统之。建兴初，猗卢城盛乐，以为北都。其后为石虎所败，部族东徙。至拓跋翳槐于咸康初，复城盛乐，在故城东南十里。弟什翼犍于咸康六年，始都云中之盛乐宫。明年，筑盛乐城于故城南八里，即汉之成乐县地也。又《晋纪》：太元十一年，拓跋居定襄之盛乐，盖前此迁逐于云中、代郡间，未有定居也。亦曰云中宫。《魏土地记》云：云中宫在云中故城东四十里。义熙九年，魏主嗣如云中旧宫，盖是时都平城，故谓盛乐为云中旧宫。魏主焘始光元年，柔然入云中，攻拔盛乐宫，魏主击却之。寻置朔州，领盛乐、广牧二郡。《司马楚之传》：世祖拜为云中镇太守、朔州刺史。是也。正光五年，元或讨破六韩拔陵，顿于朔州。是年，诏改怀朔镇为朔州，更命朔州曰云州，亦谓之云中，李崇为破六韩拔陵所败，自白道还云中。既而复自云中引兵还平城，曰：云中者，白道之冲，贼之咽喉，若此地不全，则并肆危矣。乃请留费穆为云州刺史，既而北境皆没，惟云中一城独存，久之乃弃城南奔。《魏土地记》：云中城东八十里有成乐城，今云中郡治，一名卢城。唐天宝元年，王忠嗣奏置振武军，西去东受降城百余里。大历八年，徙单于都护府治振武军城内。元和七年，李绛言：振武、天德左右，良田万顷，请择能员开置营田，可以省费足食。于是诏以韩重华为振武军营田等使，起代北，垦田三百顷，三岁大熟，因募人为十五屯。屯制，每三十人耕百亩，就高为堡，东起振武，西逾云州，极于中受降城，出入河山之际，凡六百余里，列栅二十，垦田二千八百余顷，岁收粟四十万余石。既而请益开田五千顷，可以尽给振武、天德、灵武、盐、夏五城之军，议格不行。《唐史》：振武、天德良田，广袤千里。是也。贾耽曰：振武城在朔州北三百五十里，本汉定襄郡成乐县。《续通典》：振武军，故盛乐城也，在唐朔州北二百八十里，与定襄故城对，其地据阴山之阳，黄河之北。五代梁贞明二年，契丹阿保机袭土谷浑，还至振武，尽俘其民而东。后置振武县，属丰州。金废为振武镇。其北七十里有黑沙碛云。

　　平地城府西北五百里。《元志》云：本名平地袅。至元二年，省入丰州，三年置平地县，属大同路。明初省。○武进城，在府西北塞外，汉县，属定襄郡，西部都尉治焉。光武封赵虑为侯邑，寻复为县，属云中郡。熹平初废。又沙陵城，在武进城西。汉县，属云中郡，后汉末废。《汉志注》：白渠水出武进塞外，西至沙陵入河，即此。

　　原阳城在府西北境。故赵邑也。《战国策》：赵武灵王破原阳以为骑邑，即此。汉为原阳县，属云中郡。后汉末废。《水经注》：芒干水出阴山，南经武皋县，又南径原阳故城西，是也。又武皋城，亦在府西北境，汉县，属定襄郡，中部都尉治此。后汉末废。《汉志》注：武皋有荒干水出塞外，西至沙陵入河，即《水经注》所云芒干水也。○武要城，在府北。汉县，属定襄郡，东部都尉治此。后汉末废。《志》云：武要西北即石漠矣，盖极塞也。又陶陵城，亦在府北，汉县，属云中郡，东部都尉治焉，后汉废。

　　武泉城在府西。汉云中郡属县也。汉初灌婴击反韩王信于马邑，别降楼烦以北六县，斩代左相，破胡骑于武泉北。又周勃击破胡骑于此。景帝中六年，匈奴入雁门至武泉，是也。后汉末废。○北舆城，亦在府西境。汉县，属云中郡，中部都尉治焉。后汉废。郦道元曰：武泉水出武泉县故城西南，又南流西屈径北舆故城南，是也，其地俱在白道北。又府西北有武城城，汉县，属定襄郡，后汉废。

　　净州城府西北四百二十里。金大定中置，治天山县。元因之，曰净州路。明初废。又砂井城，在府西北五百里，金人置砂井总管府，领砂井一县。元曰砂井路，明初废。今其地有砂井，外即界壕。○苏武城，在府西北五百余里，相传汉苏武使匈奴时居此。

　　东胜城府西五百里，辽所置东胜州也。《续通考》：辽太祖破振武军，故胜州之民皆趋河东，胜州遂废。石晋割代北献辽，乃置东胜州，领榆林、河滨二县。金初属西夏，后复取之，并置武兴军，领东胜一县。元又省东胜县入州，明初改建东胜左右二卫，兵民皆耕牧河套中，寇益稀少。洪武二十六年，城东胜，永乐初，移入畿辅，其地遂墟。正统三年，边将周谅言：东胜州废城，西滨黄河，东接大同，南抵偏关，北连大山、榆杨等口，中有赤儿山，东西坦平，二百余里。其外连亘官山，实贼寇出没必经之地，若屯军此城，则大同右卫、净水坪、偏头关、水泉堡四处营堡，皆在其内，可以不劳戍守。非惟可以捍蔽太原、大同，亦所以保障延安、绥德也。时不能用。成化中，虏酋窃入套中，边事日亟。嘉靖间，陈讲亦言东胜撤而偏关之备急。盖东胜当全晋之西北，关系尤重矣。

　　桑乾城府东百五十里。汉县，为代郡治。后汉仍属代郡。建安二十三年，曹操遣子彰击代郡乌桓，彰乘胜逐北，至桑乾，去代二百里，即此。后废。亦谓之桑乾川。晋太元初，苻秦分代地，自河以东属刘库仁，库仁西击库狄部，徙其部落置之桑乾川。《魏土地记》：代城北九十里有桑乾城，城西渡桑乾水，去城十里有温汤，疗疾有验。刘宋升明二年，魏主弘如代汤泉。明年，复如代郡温泉，是也。○梁城郡城，在府东，或曰即梁川也。魏主焘太平真君十年，将寇宋，大猎于梁川。天平二年，置梁城郡于其地，领参合、旋鸿二县。《一统志》：今去朔州西二十里有梁郡城，后魏尔朱荣所筑。未知所据。

　　怀朔城在府西北。后魏六镇之一。魏收曰：朔州本汉五原郡。建和二年置镇，后改为怀朔。《水经注》曰：光禄城东北即怀朔镇城，是也。今为榆林镇，故胜州也。后魏孝文帝太和十八年，如怀朔镇，又如武川镇，如抚宣镇，复如柔玄镇。胡氏以为此六镇自西徂东之次第。正始初，柔然侵魏之沃野及怀朔镇，诏原怀出行北边，怀还至恒、代，按视诸镇左右要害可以筑城置戍之处，欲东西为九城，储积粮伏，为犬牙相救之势，使游骑之寇，终不敢攻城，亦不敢越城南出。从之。正光四年，沃野镇民破六韩拔陵畔，其党卫可孤围武川镇，遂攻怀朔镇。孝昌中，改置朔州，并置大安郡。既而武川陷，怀朔亦溃。以朔州寄治并州界。魏收《志》大安郡领狄那、捍殊二县，是也。后齐废。今详见故丰州。

　　武川城在府北塞外，魏六镇之一也。《北史》：魏主焘破蠕蠕，列置降人于漠南，东至濡原，西暨五原阴山，竟三千里，分为六镇，曰武川、曰抚冥、曰怀朔、曰怀荒、曰柔玄、曰御夷。孝文太和八年，高闾请依秦汉故事，于六镇之北筑长城。又云：计六镇东西不过千里，一夫一月之功，可城三步之地，强弱相兼，不过用十万人，一月可就。是六镇皆在代都以北。胡氏谓以千里计之，六镇相距各一百七十许里，是也。又十八年，魏主如武川镇。景明四年，使源怀巡行北边六镇，恒、燕、朔三州。正光四年，沃野镇民破六韩拔陵，叛，其党卫可孤围武川镇，又攻怀朔镇。六年，柔然阿瑰为魏讨破六韩拔陵，自武川西向沃野，屡破拔陵兵。杜佑曰：后魏六镇并在马邑、云中、单于府界。其武川镇在白道中汉水上。《隋书》：宇文述，代郡武川人，后或废镇为县也。《唐志》：魏武川镇城，今名黑城，在天德军北二百里。又云：光禄城东北有怀朔古城，俱未足据。天德军见陕西榆林镇，光禄城即光禄塞，亦见榆林。

　　柔玄城在府东北塞外於延水东。《水经注》：柔玄镇在长川城东，城南小山於延水所出也。魏太和十八年，如柔玄镇。孝昌初，柔玄镇民杜洛周反于上谷，围燕州镇，盖与上谷接境。胡氏曰：柔玄镇城在汉且如县西北塞外。○抚冥城，胡氏曰：当在武川，柔玄之间，魏六镇之一也。宋元徽元年，柔然侵魏柔玄镇，二部敕勒应之。魏太和十八年，如抚冥镇，遂东至柔玄，是也。

　　怀荒城在府东北塞外，魏所置六镇之一也。魏收《志》蔚州，即改怀荒，御夷二镇置。魏正光三年，遣元孚抚谕柔然阿那瑰于柔玄、怀荒二镇间。胡氏曰：怀荒在柔玄之东，御夷之西，是也。今御夷镇，见宣府镇怀安卫。

　　马城在府东北境。汉县，属代郡。东部都尉治此。东汉元初六年，鲜卑寇马城塞，邓遵等击破之。又建光初，鲜卑其至犍寇居庸关，犯云中，围乌桓校尉徐常于马城。阳嘉二年，鲜卑寇马城。又魏明帝太和二年，鲜卑轲比能围护乌桓校尉田豫于马城，即此。《十三州志》：马城在高柳东二百四十里。

　　延陵城在府东北，战国时赵邑也。《史记·赵世家》：孝成王十八年，延陵钧帅师从信平君廉颇助魏攻燕，即此。汉置延陵县，属代郡。后汉废。《风俗记》：当城西北有延陵乡故县也。○颓当城，在塞北。汉初韩王信入匈奴，居此生子，因以为名。

