<!-- { "loadSidebar": true } -->
　　浙江之形势，尽在江淮。江淮不立，浙江不可一日保也。曰：越不尝以此亡吴乎？夫越之与吴抗也，越实不足以敌吴，而吴恒有吞越之志。夫差败越于夫椒，栖越于会稽，当是时，固已无越矣。而吴不取，乃从而受越之愚。越自知其不能报吴也，与种蠡诸臣，积谋蓄力数十年，而后发之一旦，使吴不虚竭其国，疲弊其民，杀其谋臣以资越，越未可以得志也。越既灭吴，而江淮之地，坐收之矣。而越不能有也，楚人从而奄有之。盖越之亡，即肇于亡吴之日矣。君子观楚人有江淮，而早知灭越者必楚也。后代李子通窃余杭，而亡于江淮之杜伏威。太祖定金陵，收江北，然后从而覆伪吴，亦其大较矣。曰：吴越不尝以此立国乎？夫吴越之立国也，阴结与国，厚赂中国，恃为形援。而淮南以上游之力，若不难剪此而后朝食。吴越之敌国外患，莫甚于淮南。故其君臣皆勉强自立，亦兼有将帅之材，仅保其境内，而不授敌人以隙。然江淮虽与吴越为仇，而吴越实藉江淮之卫。吴越助中朝以攻南唐，唇齿之虑，宜无待李氏之昌言也。处触藩之会，既不敢以背中朝，力又不足以存李氏，及李氏亡，而惕然有孤立之惧矣。藉地来朝，不可缓矣。是江淮之存亡，即为吴越之存亡也。宋之都临安也亦然。渡江之初，奔亡仓卒，江淮之藩篱，未遑立也。兀术提兵躏江东，陷建康，自广德直趋临安，进陷明越，穷追海ㄛ，钱塘之波涛，曾不能濡戎马之足矣。嗣是诸将力战于江上，于两淮，又远而争襄、汉，争川、陕，然后藩篱益固，而临安可都矣。迨其后也，蒙古扰两淮，倾襄樊。伯颜长驱入建康，而江淮之险，尽入于敌。伯颜自建康分兵三道，直指临安。压卵之势已成，虽有智者，不能为宋谋也。犹谓浙江之命，非江淮制之也乎？曰：然则浙江无当于得失之数乎？曰：奚为其然也。夫浙江者，南临闽越，北辅陪都，东御岛夷，西走饶、歙，鱼、盐、粟、帛，财赋所资也。其民习波涛，善弓弩，甲兵亦可用也。但以僻在东陲，湖山间阻，以此争雄天下，势有所难逮耳。盖尝取浙江而筹之矣。浙江在汉，不及一郡之地。东汉永建四年，议者以会稽一郡，周围万一千里，山川险阻，控驭为难，因分浙江以东为会稽郡地，而西则为吴郡。孙氏分割以后，建置始多。大约两浙之壤，北尽江滨，南极瓯闽。唐乾元初，置浙江西节度使，领升、润、宣、歙、饶、江、苏、常、杭、湖十州；浙江东节度使，领越、睦、衢、婺、台、明、处、温八州。其浙西之地，益推而广之矣。后又以浙西为镇海军，领润州及苏、常、杭、湖、睦，共六州；浙东为镇东军，领越州及台、明、温、处、婺、衢，共七州。后之言两浙者，皆以是为据。钱Α兼领镇海、镇东两军，而移镇海于杭州，不能有常润也。盖已非两浙之旧壤矣。然而有吴郡，则犹以江为境也。今之建置，并不逮吴越之疆矣。如是，而欲争雄天下，不诚难哉！虽然，时会何常，且用兵之道，亦在奇变而已。夫浙江者，震泽枕其北，大海亘其东，此奇变之资也。吾用正兵以指平江，敌不虑我之越海而来，渡湖而至也，则吾之计得矣。何也？自钱塘而放乎大海，乘风破浪，左江右淮，因利乘便，出入纵横，敌必不知其所备也。钱Α讨薛朗于润州，欲自定山下海门。董搏霄自德清进击项普略于杭州，曰：吾若退保湖州，使贼得乘锐趋京口，则江南不可为矣。夫杭州至京口，未易信宿达也。由海道而前，则一帆可至耳。震泽与苏、常接壤，春秋时，吴越已从而争之。六朝都建康，以义兴为重地。东方有变，必争义兴，以其抱震泽之口也。淮南、南唐，与吴越相持湖滨，烽火星罗棋布。明初，亦由宜兴出太湖，袭敌之湖州。盖太湖在诸郡肘腋间，与敌共险，先乘者胜矣。且自宜兴以西，道溧阳，越东坝，可直抵金陵也。夫以东南而问中原，则不能无事于江淮；以浙江而问江淮，则不能无事于湖海。此必然之势也。若自四安而出广德，由广德而上东坝，亦出奇者必争之道。而势少力孤，或未可遽达。若东西齐举，水陆相回，奇正相辅，则偏师宜出其间矣。淮南独用之以攻吴越，而卒无功。金人、蒙古用之，两陷临安。一则无备之国，当方张之寇；一则分道并进，气盛力强也。至于仙霞入闽，良为要途。然汉伐闽越，由会稽海道而进；吴越取福州，自温州越海而南。元人入闽，多自明州济师。明初平闽寇，一自江西出杉关，一自明州泛海，竟掩福州，实未尝由仙霞也。夫用间道者多奇功，自昔然矣。噫！此亦就浙江言之耳。有提衡六合之规者，居上游而运中原，浙江以南，皆将传檄而下，望风而附，如吴越已事，正不必切切于浙江也。”或曰：“太祖何以先图两浙乎？”曰：“太祖实起于东南，卧榻之旁，皆戎首焉。自不得不先为苞桑之计矣。夫运量天下，岂惟一途？而子犹有刻舟胶柱之心哉！” 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十九 

卷八十九
　　◎浙江一

　　《禹贡》曰扬州。周《职方》亦曰东南惟扬州详见南直。春秋为吴，越二国地杜佑曰：吴越分界处，在嘉兴之语儿溪，后并于越。战国时，属楚周显王四十六年，楚威王伐越，破之，杀其王无疆，尽取浙江以北地，其后天文，亦斗分野也。秦并天下，属会稽郡。汉武置十三州，此亦为扬州地。后汉因之。三国时为吴地。晋亦属扬州。宋孝建初，分浙江东为东扬州领会稽、东阳、新安、永嘉、临海五郡。寻复入于扬州《通典》：孝武置东扬州，旋罢扬州，称为王畿。而东扬州直云扬州，既而复故。梁、陈时亦分置焉。隋大业初，置十三州，此仍为扬州地。后为沈法兴、李子通等所据。唐分十道，此为江南道。开元中，隶江南东道。五代时，属于吴越。宋初为两浙路，后分浙东西为两路熙宁中，分合不一。南渡后，始定为两路，浙西治临安，浙东治绍兴。元置浙江等处行中书省元至元十三年亡宋，立两浙都督府于杭州。二十一年，自扬州迁江淮行省治此，改曰江浙行省。后为方国珍、张士诚等所据，明初平之。洪武九年，置江浙等处承宣布政使司，领府十一，属州一，属县七十五总为里一万八百九十九。夏秋二税，大约二百五十二万二千八百二十七石有奇，而卫所之设参列其间。〔今仍为浙江布政使司〕。

　　◇杭州府属县九

　　钱塘县附郭　　仁和县附郭　　海宁县　　富阳县　　余杭县临安县　　於潜县　　新城县　　昌化县

　　◇严州府属县六

　　建德县附郭　　桐庐县　　淳安县　　遂安县　　寿昌县分水县

　　◇嘉兴府属县七

　　嘉兴县附郭　　秀水县附郭　　嘉善县　　崇德县　　桐乡县平湖县　　海盐县海宁卫澉浦、乍浦二所附见

　　◇湖州府属州一　　县六

　　乌程县附郭　　归安县附郭　　长兴县　　德清县　　武康县

　　安吉州

　　孝丰县

　　◇绍兴府属县八

　　山阴县附郭　　会稽县附郭　　萧山县　　诸暨县　　余姚县上虞县　　嵊县　　新昌县绍兴卫三江所，又临山卫沥海、三山所附见

　　◇宁波府属县五

　　鄞县附郭　　慈溪县　　奉化县　　定海县　　象山县宁波、定海卫穿山、舟山、廓、大嵩等所，又观海卫龙山所，又昌国卫石浦、钱仓、爵溪等所附见

　　◇台州府属县六

　　临海县附郭　　黄岩县　　天台县　　仙居县　　宁海县太平县台州、海门卫前所、新河、桃渚、健眺等所，又松门卫隘顽、楚门等所附见

　　◇金华府属县八

　　金华县附郭　　兰溪县　　东阳县　　义乌县　　永康县武义县　　浦江县　　汤溪县

　　◇衢州府属县五

　　西安县附郭　　龙游县　　常山县　　江山县　　开化县

　　◇处州府属县十

　　丽水县附郭　　青田县　　缙云县　　松阳县　　遂昌县龙泉县　　庆元县　　云和县　　宣平县　　景宁县

　　◇温州府属县五

　　永嘉县附郭　　瑞安县　　乐清县　　平阳县　　泰顺县温州卫平阳、瑞安、海安三所，又金乡卫蒲门、壮士、沙园所，又盘石卫蒲岐、宁村所附见

　　东濒海，

　　嘉兴以北，接苏州洋。温州以南，接福州洋。而宁、台为濒海之极冲，绍兴次之，杭又次之。东面之防，以海为亟。

　　南极闽，

　　衢、处、温三府，皆与闽接界。而温以平阳、泰顺为藩篱，处则庆元、龙泉为门户。衢州府江山县之仙霞岭，则南北往来之喉嗌也。

　　西接重山，

　　衢州以西，接江右之广信。严州以西，接南直之徽州，湖州安吉以西，与广德为唇齿。其间山盘错，间道所由，非一途矣。

　　北限五湖。

　　太湖当湖州之北，嘉兴府之西北。东出者为吴淞江，又嘉兴与苏、松接壤处也。

　　其名山，则有会稽、

