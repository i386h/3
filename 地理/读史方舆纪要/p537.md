<!-- { "loadSidebar": true } -->
　　笼山城在州北。唐置戍于此。广德元年，吐蕃陷维州笼山城是也。今有笼山寨，为吐蕃所据，诸番之中，此为最强。又龙溪城，在州西北八十里。唐贞元初，韦皋帅蜀，城龙溪，筑西山堡以纳降羌。七年，皋使威戎军使崔尧臣出龙溪石门两路伐吐蕃是也。今有龙溪番寨。○桑远城，在州南。唐太和中李德裕所筑，以扼西山吐蕃，寻废。《郡志》：州治南有故安远城，宋置，今为安远仓。

　　○高碉山州北三十里。三面悬崖，大江经其南。刘句曰：维州治岷山孤峰，即此。上有姜维故城，即唐维州治。○玉垒山，在州治后。又治西五里有峨嵋山，一名古城山。《志》云：州城包玉垒、古城二山。是也。又州治东有龙洞，两崖如削，高千余仞，深五丈许，洞水清彻，四时不竭。

　　定廉山州东南四十五里。有盐溪出其阳，流至盐溪村，民得采漉之利。唐盐溪县以此名。○雪山，在州西南百里，与乳川、白狗岭相连。山有九峰，上有积雪，春夏不消。隋大业四年，吐谷浑伏允可汗为铁勒及隋兵所败，南奔雪山，或以为即此山也。亦曰西山。杜佑曰：维州西南至白狗岭六十二里，西山八国诸蛮皆以散居山旁而名。又鹿危山亦在州西。唐贞元十七年，韦皋败吐蕃于此。

　　的博岭在州西北。唐韦皋分兵出西山，逾的博岭，围维州。杜佑曰：的博岭在奉州北七十里，一作滴博岭。又有风流岭，亦在州北，旧有风流部蛮居其下。○黄崖，在州南。唐韦皋分兵出黄崖以扰吐蕃是也。今没于蛮。

　　○汶江州北三十里。自茂州西南流经州界，又西经保县境，复东南流入汶川县界。○赤水，在州西北四十里。《志》云：源出赤水寨。又有桃溪，在州西北三十五里。源出龙溪寨，流合赤水，注于大江。又磨刀溪，在州西十五里。溪旁有石，利于磨刀，因名。下流亦入于汶江。《志》云：州治东有蒲溪，有桥跨其上，亦曰蒲溪桥，下流亦达于江。

　　平谷水在州北，与后谷水及溪谷水俱流合于大江。又白浪河在州境。宋元丰二年，知维州杨采开白浪河，引江水溉民田是也。○洞口瀑泉，《志》云：在州治西南五里。其源极远，自半空直下，喷流数千尺，居民资以灌溉。

　　○保子关州西北百里。又州西北百三十里有彻底关，州西南百二十里有镇夷关。俱旧置此以隔阂番戎，有兵戍守。

　　乾溪堡州西北五十里，即唐时乾溪守捉城也。《新唐书》：维州有通化军，有乾溪、白望、暗桶、赤鼓溪、石梯、达节、鸦口、质台、骆驼九守捉城，西山南路有通耳、瓜平、乾溪、侏儒、箭上、谷口六守捉城。又有苻坚城及宁塞、姜维二镇兵。今多湮废，而乾溪犹设堡置仓为戍守处。

　　坝州堡州西北二十五里，因唐宋霸州旧名也。今设仓置戍于此。自堡而北有龙溪、卜南、木上诸寨，与北路番族黑苦三姐相通。又坡底堡，在州西南，西北去坝州堡五十里。附近有龙山、竹打、大寺、小寺、蒲挖、太子愤等寨，皆番族驻牧。又新安堡，《志》云：由州西至新安堡，即抵保县。○黄土铺，在州东北百里。宣德二年，松潘蛮族攻围城堡，官军讨之，至黄土铺失利，松威之道遂绝，即此。

　　绳桥州东十五里。辫竹为绳，上施木板，长三十丈，通蕃汉路，盖设险要地。又州西北有永镇桥。

　　保县州西四十里。本薛城县地。宋保宁县地。元威州地。明洪武六年，分置今县。十一年，环以石城。正德以后，屡经修治，周一里有奇。编户四里。

　　○通鹤城在县西，唐之通鹤军也。垂拱二年，没于吐蕃。贞元九年，韦皋攻吐蕃，破通鹤军，即此。○废鹣州，在县西。《宋史》：威州西南边地有鹣州，与保州接境。嘉中，尝遣人贡马。或曰，州盖唐末吐蕃所置。

　　○笔架山县北三里，一名九子龙窝，或谓之玉山。又箭岭，在县城东一里，有冈陡直如箭，曰箭上里。唐置箭上守捉城，盖以岭名也。○蛇浴岭，在县西北。宋乾道四年，风流部蛮作乱，保宁令张文礼闭绝蛇浴岭路，番从岭后斫生路入境攘劫，寻讨降之。

　　○汶江在县东。《志》曰：蜀之西塞威茂、汶川，皆在江内，惟保县独在江外。是也。○沱水，在县西，出县西北花岩山，下流至威州，入于汶江。

　　○镇安关《郡志》：在威州西南。《志胜》云：关今在县西北二十里，关外即生蕃界矣。《四夷考》：维州路生番最多，可考者，曰孟董、梁黄、梭城、月上、星上、龙山、龙溪、大寺、小寺等寨，设一关六堡以戍之，关曰镇夷，堡曰保县、曰新安、曰乾溪、曰西平、曰坝州、曰坡底。又《保县志》：县北熟番二股，一路为水田等寨，向背不常；一路为近县玉山十二寨，稍稍易驯，正北野番有梁黄等五十余寨，直连松州黑水番云。

　　附见：

　　威州守御千户所在威州城内。洪武初建，属茂州卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十八 

卷六十八
　　◎四川三

　　◇保宁府东至夔州府达州五百六十里，南至顺庆府三百里，西北至龙安府五百十里，西南至潼川州三百十五里，北至陕西沔县六百三十里，东北至汉中府千里。自府治至布政司七百里，至江南江宁府五千九百里，至京师一万三百里。

　　《禹贡》梁州之域。春秋为巴国地。秦惠王灭巴，置巴郡。汉亦为巴郡地汉巴郡治江州县。后汉因之。建安中，刘璋置巴西郡《华阳国志》：初平元年，安汉赵颖建议分巴为三郡，欲得巴旧名，以垫江以上为巴郡，治安汉，江州以下为永宁郡，朐貼以下为固陵郡。建安六年，鱼复蹇胤争巴名，刘璋乃改永宁为巴郡，固陵为巴东郡，前巴郡为巴西郡，于是有三巴之称。宋白曰：建安六年，改巴郡为巴西，始自安汉移治阆中。安汉，今见顺庆府。垫江，见合州。晋亦曰巴西郡，寻为李雄所据。永和中，收复。宋曰北巴西郡。齐因之。梁置南梁、北巴州及北巴郡天监四年，巴西降魏，既而复入于梁。十六年，巴州叛降魏。魏亦置巴州，以统诸獠。后复属于梁。西魏改为隆州，又改郡为盘龙郡。隋郡废州存。大业初，又改州为巴西郡。唐武德初，复为隆州。先天初，改曰阆州避玄宗讳也。天宝初，曰阆中郡。乾元初，复曰阆州。五代唐因之，兼置保宁军《五代史》：天成四年，置保宁军，领阆、果二州。长兴初，董璋叛，陷阆州，军废。三年，知祥并东川，复置保宁节度，兼领果、蓬、渠、开四州。宋仍曰阆州亦曰阆中郡。乾德四年，改军号曰安德军。元初，立东川路。至元十三年，升为保宁府。二十年，曰保宁路，后复为府。至正二十年，为明玉珍所据。明洪武四年，仍为保宁府，领州二、县八。今仍旧。

　　府包络群山，确艰险，为两川之屏蔽。自古未有两川有事，巴西不先受其患者。盖巴蜀之口，府实绾之。东道之安危，即西方之存亡也。故汉中失，则蜀之大势十去其六，剑阁危，则蜀之大势十去其九矣。梁天监四年，巴西入于魏。邢峦表言，巴西、南郑相距千四百里，去州迢递，恒多扰动。昔在南之日，以其统绾势难，曾立巴州，镇静蛮獠。梁州藉利，因而表罢齐高帝建元二年，分梁州立巴州。武帝永明二年，巴州复罢。巴西广袤千里，户逾四万，若于彼立州，镇摄华獠，则大帖民情。从垫江以还今重庆府合州，即垫江也，不劳征伐，自为国有。魏主不从。既而梁人复得之。盖阆中之地，居三巴上游，北接梁洋，西控梓益。故杜佑曰，阆州居蜀汉之半，又当东道要冲，备御不可不切。然广元一邑，实当蜀口，前界关表谓阳平关，后据剑北。自南北朝以来，建郡设州，以为咽喉要路。秦蜀有事，此其必争之所。唐光启中，王建为利州刺史，周庠说建曰，葭萌四战之地，难以久安，阆州地辟人富，攻之易下。建袭据阆州，后遂为并蜀之本。宋以利州名路，而阆州属焉。西方多事，必绸缪于利、阆之间，盖自利州而趋剑阁，由剑阁而道绵、汉，势若建瓴焉。自府境而言，利州首险也，剑州次险也，所以保阆中者于此，所以保巴蜀者亦于此。保宁非全蜀重地欤？

　　阆中县附郭。秦县。汉属巴郡，以阆水纡曲绕县三面而名。晋宋以后，皆为巴西郡治。隋改县曰阆内。唐复为阆中县阆州治焉。宋元因之。今编户十里。

　　○阆中城府东二十里。秦筑。亦谓之张仪城。县旧治此。后汉建安五年，刘璋以张鲁据汉中，以庞羲为巴郡太守，屯阆中以御鲁。即此。自唐以后，皆为阆中县治。明洪武七年，徙县治于府治西南，其故城谓之白沙镇，亦曰白沙坝。《城邑考》：郡旧为土城，在嘉陵江北，对峙锦屏山。相传汉建安六年，刘璋创筑。元时增修。伪夏明玉珍移城而西，仍为土城。明洪武四年，即旧城增拓，内外俱以石，为门四，周九里有奇。

　　隆城在府东北。魏正始中，立巴州，又立隆城镇。宋白曰：取其连冈地势高隆而名。熙平中，又尝改隆城镇为南梁州。时巴州叛降魏也。《西魏典略》：此州旧有隆城坚险，故又谓之南隆。州治即故阆中城。

　　西水废县府西四十里。本阆中县地。梁置掌天郡。西魏改曰金迁。后周又置西水县。隋开皇初，郡废，县属隆州。唐因之。宋属阆州。元并入南部县。○晋安废县，在府西北六十里。梁置金匮郡，寻改金迁郡。隋废郡入晋城。唐武德中，改置晋安县。宋初，仍属阆州。熙宁四年，省为晋安镇，属西水县。《郡志》：废县在南部县北九十里，元至元末废。似误。又小宁废州，亦在府界。《元志》云：保宁府路，初领新得、小宁二州，后并入阆中县。近《志》：巴州西百里有小宁城。

　　○锦屏山府南三里。嘉陵江南岸，两峰连亘，壁立如屏，四时花木，错杂如锦，与郡治对峙，因名。一名阆中山，亦曰宝鞍山。山之西曰印斗山，西南曰金耳山，其东三里曰南岩，一名大象山，又名台星岩，俗谓之读书岩，以宋陈尧叟兄弟读书于此而名。其相连者，曰漱玉岩。○盘龙山，在府东三里。宛如盘龙，后魏以此名郡。唐贞观中，侯气者言山有王气，因凿断山脉，俗谓之锯山。咸通中，尝移阆中县治于此。山侧又有东岩，在城东五里，即盘龙之别阜。

　　伞盖山府北五里。中高四下，其状如盖。相传为府之主山。其相连者，曰北岩。又北二里曰玉台山。○灵山，在府东十里，一峰峭拔，界嘉陵、宋江之间。唐天宝中，赐名仙穴山。上有圣池。又府东南二十里，有青崖山。

