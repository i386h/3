<!-- { "loadSidebar": true } -->
　　硖石山县东北六十里。一名紫微山。其并峙者曰赞山。两山相夹，中通河流，曰硖石湖。唐白居易尝登此，因以其官名之。山之西为硖石镇，元置税务于此。明初改税课局，兼置河泊所。嘉靖三十四年，倭犯硖石。明年复犯硖石，盖登泊为易也。○妙果山，在县东六十里，一名龙山。其相连者曰袁花山，亦名龙尾山。袁花塘经其下。嘉靖三十年，倭据尖山，焚掠袁花市，官兵逐之，败绩。

　　尖山县东六十四里。高峰崛起，南临大海，建烽堠于其巅。一名大尖山。嘉靖中，倭尝据此。○黄湾山在县东六十五里。一名盈山，周九里，旁近大海。有黄湾浦，与海盐县澉浦接界，北通硖石、袁花诸处。嘉靖中，倭贼往往出没于此。设黄湾山寨，并筑土城戍守。《志》云：寨在城东五十里。

　　金牛山县东八十三里。高三百丈，周十九里。山势隆起，冠于境内。山侧有洞，深不可测。相传宋建炎初，避乱者多居此。稍北为庙山。庙山之西二里为凤凰山，下有烽堠山寨。庙山东三里曰望夫山，亦烽堠处。《通志》：庙山在县东南六十八里，高百丈，周九里。与望夫山皆接海盐县界。

　　○海县南十里。东连海盐，西接浙江。潮汐往来，冲激不常。旧有捍海塘，长百二十四里。唐开元九年修筑。《宋志》：嘉定十二年，臣僚言盐官去海三十余里，旧无海患，县盐灶颇盛，课利易登。去岁海水泛涨，湍激横冲，沙岸溃裂不时，以致侵入卤地。芦洲港渎，荡为一壑。今潮势深入，逼近居民。乞下浙西诸司，亟为修筑捍御之策。十五年，浙西提举刘言：县南濒大海，元有捍海古塘，亘二十余里。今东西皆沦于海，海水侵入县两旁各三四里，止存中间古塘十余里。万一水势冲激不已，不惟盐官一县有垫溺之忧而已。今古塘既冲损，盐潮必盘越北注，宜筑土塘以捍之。筑塘基址，南北各有两处。在县东，近南则为六十里咸塘，近北则为袁花塘。在县西，近南亦曰咸塘，近北则为淡塘。尝验两处土色虚实，则袁花塘、淡塘差胜于咸塘。且各近里，未至与海潮为敌。势当修筑两塘，以御咸潮。其县西一带淡塘，连县治左右共五十余里，合光修筑。而县南去海一里，幸古塘尚存，县治民居，赖以无恙，尤宜亟为防护。其县东且筑六十里咸塘，万一复为海潮冲损，则修筑袁花塘以御之，庶为得宜。从之。《元史》：盐官州旧去海岸三十里，有捍海塘二，后又添筑咸塘。宋时亦尝崩陷。大德二年，塘岸崩。延六年，陷地三十余里。泰定四年，冲捍海小塘，坏州郭四里。因建议修筑石塘四十余里。天历初，塘岸始就。海沙亦复涌起，倾圮可免，因改州名曰海宁。《海塘说》：县境海塘之外，旧有沙场二十余里，所以海潮不至冲啮，石堤可以经久。今荡入于海，渺茫无迹，欲恃数尺之塘，抗弥天之浸，岂不危哉？明朝自永乐九年，历成化、弘治、嘉靖，以迄万历三年，海凡五变，塘凡五修筑。而其害莫甚于永乐九年，朝命保定侯孟瑛等役苏、松九郡民，赀累巨万，积十有三年，而患始息。盖海昌地最高，境内诸水，皆北流散入于嘉、湖、苏、松之境。障海昌亦所以障列郡。塘之修废，关于东南利害，安可不先事预防，而贻后时之悔哉。

　　新江塘河县东北二十里。源自湖州府德清县之大麻溪支流，由县西北庄婆堰，东抵县城濠，逶迤曲折，析为众流，东北入嘉兴境。○洛塘河，在县西北三十里，亦新江塘河之支流。东入硖石南湖，旁有支港通小河，迤北注嘉兴界长水塘河。又袁花塘河，在袁花山下。自吴姚塘港分流，南通白弹港，西入县城濠。《志》云：白弹港在县东二十五里，袁花塘河之支流也，北流入于新江塘河。

　　塘河一名二十五里塘河。自城内市河出城北拱辰水门，迤西南二十五里，会于运河，而达长安坝。《志》云：运塘自庄婆堰北接崇德县界，经许村西至仁和县界，长三十余里，此即上塘河运路也。○淡塘河，在城西北。宋嘉定中，海岸崩陷于此。筑堤障潮，今堙塞过半。

　　硖石南湖在硖石山下。稍西南为茶湖，其上流接麻泾港、吴姚塘港诸水，迤西南流入于洛塘河，东达海盐县界黄道湖。《志》云：麻泾港在县东北五十八里，吴姚塘港在县东六十五里，皆新江塘河之支流也。又有硖石市河，为洛塘河之支流，北注嘉兴长水塘。○高湖，在县东北十七里，南北一里，东西二十八里。又建兴湖，在县西北二十五里，东西十里，南北六里，吴建兴中开，因名。又有月湖，旧在赭山西侧，今为潮沙壅塞。

　　赭山港县西四十五里。《志》云：县西二十八里有天门港。又西二里曰褚家坝港。又西二里曰马牧港。又西十三里曰赭山港。又有浑水港，在县东四十五里。五港皆分运塘河之支水，南抵海塘岸。○庄婆堰，在县西北三十里，接德清县境之水，绕流县境，恒启不闭，甚为民利。嘉靖三十五年，倭贼自海盐而西，分二道。一趣长安镇，一自硖石庄婆堰，与长安贼合，谋趋杭州，即此。

　　○长安镇县西北二十五里，旧为运道所经。宋熙宁元年，提举河渠胡淮请修长安堰。绍圣中，转运使毛渐请起长安堰，至盐官彻清水浦入海。淳熙二年，漕臣赵老言：临安府长安闸至许村巡司一带，漕河浅涩，请开浚。嘉定十二年，臣僚言：长安闸上彻临平，下接崇德，漕运往来，商旅络经。今海潮冲激，两岸田亩，恐有咸水氵没之患。而里河堤岸，亦将有溃裂之忧。乞敕有司及时修治。德二年，元伯颜军至长安镇，进屯皋亭山，而宋亡。今为商旅聚集之地。元设税课务，并置驿于此。前朝改为税课局。嘉靖中，驿废。

　　石墩镇县东南六十里。有巡司，洪武二年，置于硖石镇。二十年，徙近石墩山。嘉靖中，筑土城御倭，为戍守重地。又赭山镇，在县西南四十五里文堂山上。元置巡司。前朝洪武初，徙司于县西陈桥北。二十年，徙于赭山。永乐六年，海潮为患，徙于今所。嘉靖中，亦设小城戍守，以御倭寇。又有赭山场税课局，明初亦设于此。○许村，在县西四十五里。东北至长安镇三十里，西南至临平镇二十里，有许村场盐课司。又汤镇在县西南四十五里，接仁和县界。

　　富阳县府西九十里。西南至桐庐县八十里，北至余杭县五十里。本汉富春县，属会稽郡。哀帝封河间孝王子元为侯邑。后汉属吴郡。三国吴黄武四年，置东安郡治焉。七年郡废，县仍属吴郡。晋因之。咸安初，以郑太后讳春，改曰富阳。宋以后因之。隋属杭州。唐仍旧。五代时，吴越尝复为富春，寻复故。《城邑考》：县旧无城。吴越时，以县逼江隅，筑城以砖石。明初尝缮治。嘉靖三十五年，复营砖城，周四里有奇。编户七十五里。

　　○东安城县北十八里。《志》云：吴黄武中，置东安郡，郡守全琮筑城，此其故址也。

　　○观山在县治东。孤峰高耸，横截大江。三国吴建道观于山上，因名。亦曰鹤山。亦曰石头山。又胡鼻山，在县东五里。山势峭峻，下瞰大江，路狭而险。宋乾道中，县令陆楠凿石为栏以护之，后屡修复。宝庆中，令赵汝捍复凿石径，以避险阻。○赤松子山，在县东九里，高百五十丈，周四十里。孤圆耸秀，江流其下，群峰环拱，望如华盖，亦名华盖山。一名赤亭山。一名鸡笼山。俗传赤松子尝憩此。

　　阳平山县南十五里。广二十里，南面大江。相传孙钟旧居此，今有钟墓。钟，坚之父也。又灵峰山，在县东南四十里。其山高出众峰，绝顶平衍，有泉数亩，泉源不竭。旁有渔岭，接萧山县界。县东南五十里又有剡望山，峰峦回合，下有泉池，流溉民田。○贝山，在县西三十里，高三百丈，广七十八里。顶有湖，流为岁溪，南入浙江。山之西麓属新城县界，相接者曰草鞋岭，亦路通新城。

　　胡γ山县西南五十里。胡γ水出焉。山高三百丈，广百三十二里，上有石楼、石城。侯景、方腊之乱，里人尝于此避兵。山下泉流曰锦溪，东流合胡γ水，注富阳江。又西南二里有申屠山，峰峦重叠，湍石峭险。中有平田，如设万席。以申屠蟠隐此而名。

　　岭县北二十五里，又二十五里达余杭县。明初李文忠自严州下桐庐，至富阳，遂北趋余杭。张士诚将潘原明守杭州，以城降，盖道出于此。○鹊岭，在县东南四十里，路通诸暨。又县西南五十里有青草岭，路出桐庐。又有金沙岭，在县南九十里，路通浦江。

　　○富春江在县城东南，即钱塘江之上流也。江中有洲，曰孙洲，在县西南四十二里，以孙坚名。西南五十里有桐洲，以上接桐江而名。尾入孙洲，周二十三里。王氏云：县西南旧有中渡。《史记》：秦始皇临浙江，水波恶，乃西百二十里，从中渡。水波恶处，今由钱塘渡西陵是也。中渡则在富阳分水之间。

　　胡γ水县西南九十里，出胡γ山。又步桥水，在县西南四十里，出贝山下，即步溪也。县东南十里，又有吴川水。东五里有新浦，与县境诸川，皆流入富春江。

　　阳陂湖县北十里。唐贞观十二年，县令郝某因旧址开湖，并造水闸。湖周六十里，溉田万余亩。万岁登封初，县令李筑堤。贞元七年，令郑早增修，今多堙废。○涌泉湖，在县西二十五里，溉田可四百余亩。又小谢湖，在县南二十里，大江之阴，溉田二千余亩。

　　○屠山村县西南五十里，江南岸有东梓巡司戍守，元置。前朝因之。○会江驿，在观山东，宋初置。嘉定中，徙于通济桥。洪武三年，复移于此。

　　余杭县府西北六十里。西至临安县五十里，西北至湖州府安吉州百三十里，南至富阳县五十里。本秦县，属会稽郡。汉因之。后汉属吴郡。三国吴属吴兴郡。晋以后因之。隋属杭州。唐仍旧。吴越时，尝号为清平军。宋复故。今编户七十一里。

　　○余杭城在苕溪南，秦汉故县治此。后汉熹平中，徙溪北，寻复还溪南。唐末钱Α筑县城于溪北，周不及二里。寻又徙溪南，号为清平军。宋雍熙初，复徙溪北。后因之。明初尝因故址修筑。嘉靖三十五年，以砖石。今城周六里有奇。《志》云：溪南一里有旧城基。元至正十六年，参政汤完者命部将筑以守御，亦名营盘城。今废。又县北三十里有周赧王城，晏殊《类要》云：赧王南游所筑，未知所据。

