<!-- { "loadSidebar": true } -->

　　镇边堡卫西北七十里。又西有镇夷堡，接义州卫界。《志》云：镇夷堡东南有盘岭，可以按伏。又镇远堡，在卫东北六十里，其西南曰东安堡。又镇宁堡，在镇远堡东南四十余里，堡西有蛇山，可按伏。○镇安堡，在卫北三十里，其西北有镇静堡。又团山堡，在卫西北二十五里。

　　镇武堡卫东百五十里。万历末，边将罗一贵驻守于此。又东八里曰西兴堡，堡东南又有西宁堡，西宁之西，曰西平堡。又平洋堡，在卫东二百里，接海州卫界。亦曰平洋铺。○制胜堡，在卫东二十里。《一统志》：堡在卫北境者，曰镇安、镇边、青石、团山、双树、北安、东安、南安、西安、中安等堡。在东境者，曰高庙、倒塔、板桥、平洋等堡。在南境者，曰四塔、闾阳、柳河、十三山、丰安、沙窝、沙墩、海潮、大觉、凌河、双峰等堡，凡二十五云。又有咸场寨，在卫南百里。

　　十三山驿在卫西南七十里，即十三山堡也。又西八十里，达锦州之小凌河驿。又高平驿，在卫东四十五里。又卫东九十里有盘山驿。○老虎林，在边外百余里。三卫驻牧处也。

　　义州卫司西北五百四十里。东至广宁卫百二十里，东南至广宁右屯卫亦百二十里，南至海岸百四十里，西南至广宁中屯卫九十里，西至边外废兴中州百六十里。

　　秦、汉辽西郡地，汉末为山戎所据。唐为营州地。辽置宜州崇义军。金改为义州，属中京路。元属大宁路。明初州废。洪武二十二年，置卫。今省入锦州府。

　　卫山川环峙，迫处疆索，亦控驭之所也。

　　广宁后屯卫在义州卫治西偏，洪武二十五年置。初治旧懿州，永乐八年，徙治于此。今废。

　　○弘政废县即卫治。汉置县，属辽西郡，后废。辽置弘政县，为宜州治，在今卫东北二十五里。金移今治。元省县入州。明初，州废。洪武二十二年置卫，因故城修筑，周九里有奇。正德中，复修治，其城南有南关，周一里余。

　　闻义废县卫南四十里。辽置海北州广化军，治闻义县。金皇统三年，州废，县属义州。元省。

　　○青山卫东三十里，上有塔。又卫东北五十里有隘口山，又十里有骆驼山，与废川州接界。○牛心山在卫西六十里。与废兴中州接界。又卫北二十里有石门山，又北十五里有嘉福山。

　　擦牙山卫西北六十里。其相近者曰营城山。又双山，在卫南十五里。又南十里有八塔山。

　　○大凌河卫西北六十里。源出废大宁卫之松山，流入境，东南流经卫东，又经广宁左右屯卫界，下流入海。○隘口河，在卫东北八十里，源出废川州之双峰山，流入清河。《志》云：双峰山在卫东北九十里。又清河，在卫东北百里，源出废川州境，南流合隘口河，入大凌河。

　　石河卫南四十里。源出卫西南山中，流为石房河，经卫城西一里，南流为石河，又东入大凌河。卫南二十里又有泥河，出西山中，流经卫东二十里之杵头山，入大凌河。

　　○大定堡卫西南七十里。堡东南有十方寺。由大定而西北，有大安堡，堡北曰半边山，可屯兵。又西北曰大康堡，其相近又有义家堡。○太平堡，在卫北六十里，堡南有狗河寨，可按伏。又有黄泥沟、黑鹰山，贼冲也。又大宁堡，在太平堡东二十里，堡南有金家沟，可按伏。又有达达岭、分水岭，为贼冲。又正义堡，在大宁堡南二十里。

　　大靖堡卫东北七十里。其东曰大清堡，又东接广宁之镇夷堡。○永宁堡，在卫东三十里。又有杵头堡，在卫东二十里，以近杵头山而名。其在卫东者，又有辽镇堡、三家城等堡。

　　塔山堡卫东南六十里。其相近者，又有塔山南堡、塔山北堡。又五里庄堡在卫南。其相近者，又有鹅食、团山、栾家、开川等堡。又泥河堡，在卫南二十里，其东北又有城南堡。○石家堡，在卫西南，其相近者，曰八塔山堡。又青榆林堡在卫西，其北为万佛堡，以近万佛山而名。《志》云：山在卫西十五里。又卫西北边外百余里有凌河屯。《边防考》：凌河、墨州、上三卫贼巢也，皆在义州塞外。

　　广宁中屯卫司西南六百里。东至广宁卫百八十里，北至废兴中州百五十里，西北至故大宁之废建州百五十里，西南至宁远卫百二十里，南至海岸五十里。

　　秦汉辽西郡地。东晋时，慕容置西乐县按《十六国春秋》：晋咸和九年，征慕容仁，入辽东，置西乐县。后墟其地。辽置锦州临海军。金因之，属大定府。元属大宁路皆兼置临海节度于此。明初，仍为锦州。洪武二十四年，改置卫。今改置锦州府，领州一、县二。

　　卫山川盘错，屹峙边陲，称为形胜。

　　广宁左屯卫在中屯卫治西，洪武二十四年置。今改置锦县，为附郭。

　　○永乐废县即卫治，辽置为锦州治。金因之。元省县入州。明改州置卫，因旧城修筑，周五里有奇。成化十二年，复增筑。弘治十七年，并城南关。今城周七里有奇，形势若盘，俗谓之盘城。

　　安昌城在卫西。辽置安昌县，属锦州。金因之。元省。陈元靓曰：元临海节度领永乐、安昌、兴城、神水四县。考诸志无兴城县也。

　　神水城在卫西北。《辽志》：汉徒河县地，属辽西郡。辽开泰二年，置神水县，属大定府。金改属锦州。皇统三年，废为神水镇，寻复为县。元废。《志》云：城北有溜石山堡，金末，蒙古将木华黎镇北京大定府，降将张致据锦州以叛，华黎以致地险兵精，欲设奇取之，遣兵急攻溜石山堡，而使别将屯永德西十里，致驰救溜石，永德军遣骑将断其归路，华黎驰至神水，与致遇，永德军亦至，致败走，锦州遂下。○永德城，在卫北。辽初置安德县，属乾州，改属霸州，寻升置安德州化平军于此。金州废。大定七年，改为永德县，属兴中府。元废。《志》云：永德城西北去神水城五十余里，东北去兴中城百里。

　　木叶山卫东三十里。契丹阿保机建南楼于木叶山，在今三卫境内废永州，非此山也。又紫荆山，在卫东八十里。○望海山，在卫东南十五里，山高可望沧海。

　　弘螺山卫西六十里。亦名红螺山。有大小二山，绵亘东西百余里，今因其势筑长城，为一方之障塞。又白云山，在卫西二十五里，土人以山验晴雨。○杏山，在卫西南四十里，向有杏山驿。又西南三十里有乳峰山，中峰如盖，东西十二峰，拱城北向，悬岩有窦，泉出其中，寒溜如乳。又翠幕山，在卫北十里。又北十五里有梯子山。又有望城冈，在卫北八里。

　　○小凌河卫东南十五里。出废大宁卫界，南流，经卫西南五里，有女儿河流合焉。河出卫西南五十里之女儿山，至此并流而东。又有哈河，在卫南十里，亦东流合于小凌河，又南注于海。《志》云：卫西有小河，名锦川，州以此名。或曰：小凌河与诸水回合如锦也。○大凌河，在卫东南四十里，自义州卫流入境，又东南入广宁右屯卫界。

　　○松山堡卫南二十里。以地有松山而名。宣德三年，置中左千户所于此，属中屯卫。又大凌河堡，在卫东四十里，以近大凌河而名。宣德三年，亦置中左千户所于此，属左屯卫。

　　大兴堡卫西六十里。又西与宁远卫接界，堡北有新庄子，可屯兵。又大福堡，在大兴堡东北。又东为锦昌堡。○大镇堡，在卫西北三十里，其西曰沙河堡。又大胜堡，在卫北。其南曰蔡家堡，有分水岭，可以按伏。

　　大茂堡卫东北四十里，其南曰流水堡，有苇子沟，可以按伏。自堡而东，接义州之大定堡。○年丰堡，在卫东四十里。《一统志》：卫境自东转南，有广济、顺阳、常丰、仁和、大有、广盈、嘉禾、顺宁、乐安、丰稷、春华、西杏、西和、永丰、临川、富有、锦昌、丰稔、兴稼、得安、南阳、福宁、秀颖、蔡家、西宁，凡二十五堡。又卫境盐、铁场凡四，其盐场百户所，一在城南六十里，一在城南八十里。铁场百户所，一在城西六十里，一在城南百里。

　　小凌河驿卫南三十里。又卫西四十里有杏山驿。又西六十里达宁远卫之连山驿。《边防考》：辽东之木市凡三，置于锦州、宁远及前屯卫。

　　广宁右屯卫司西五百里。北至广宁卫百二十里，西至广宁中屯卫八十里，南至海岸三十里。

　　秦、汉辽东郡地。辽为显州地。金为广宁府地。元因之。洪武二十七年，改置卫。今并入锦州府。

　　卫南临大海，北峙医闾。辽左有事，此亦出奇之地矣。

　　○右屯卫城即卫治，元闾阳县之临海乡也。洪武二十六年，置卫于十三山堡。二十七年，迁治于此。永乐中筑卫城，周五里有奇。

　　○十三山卫北三十里。五代胡峤《北行记》：十三山西南去幽燕二千里。又《辽史》：燕王淳讨武朝彦，至乾州十三山。即此。又塔山，在卫北四十里，有塔在其上，因名。

　　○大凌河卫西二十五里，自广宁中屯卫流入境，又东南入于海。又城东一里有枯凌河，从大凌河分流，或盈或涸，故名，亦东南入海。

　　○黑林堡卫西北五里。又卫东南有河通堡。《一统志》：自卫境东北折而南，有枯树、东海、枯凌河、槟榔、常丰、女贞等六堡。又盐场百户所，在卫南二十里。铁场百户所，在卫东五十里。

　　望海顿在卫西南。隋大业八年，伐高丽，败还，敕运黎阳、洛口、太原等仓谷向望海顿，图再举。谓此。

　　广宁前屯卫司西九百六十里，西至山海关七十里，南至海二十里，北至边墙二十五里，西北至大宁废卫三百七十里。

　　秦、汉辽西郡地。晋及后魏因之。唐初，为营州地。咸亨中，置瑞州于此。契丹置来州归德军。金天德三年，改为宗州。泰和六年，复为瑞州避金主睿宗讳也。元亦曰瑞州，属大宁路。明洪武二十五年，改卫。今省入宁远州。

　　卫襟带燕蓟，控扼营平，当戎索之要冲，司雄关之锁钥，诚咽喉重地也。

　　○来远废县即卫治。《唐史》：贞观十年，以乌突汗部落置威州于营州境，后改瑞州，又置来远县为州治，后废。契丹改置来宾县，来州治焉。金曰宗安县。泰和六年，改曰瑞安。元省县入州。明改置卫，因旧城修筑，周六里有奇。

　　海阳城在卫东。《辽志》：汉海阳县地，属辽西郡，濒海多硷卤，置盐场于此。慕容置集宁县，辽置隰州平海军，领海阳县。金皇统三年，州废，县属瑞州。元省。○海滨城，在卫西七十里。《辽志》：本汉阳乐县地，属辽西郡，辽置润州海阳军，统海滨县。金初封辽主天祚为海滨侯，州寻废，县属瑞州。元省。明初置东关递运所于此。《北蕃地里书》：润州西至渝关四十里，南至海三十里。旧《志》云，海滨故县在关城东也。
