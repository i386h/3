<!-- { "loadSidebar": true } -->
　　孙丘谷在府东南。晋太元十一年，苻秦平凉太守金熙，安定都尉没奕干等，与姚秦将姚方成战于孙丘谷，败之。即此。又苟头原，在县东。晋太元十四年，苻登攻后秦平凉城，克之。进据苟头原，逼姚苌于安定，不克，是也。

　　○泾河在府北一里。源出笄头山。经华亭县境，至府西五里，有泾河桥。又东经城北，至府东五里，为利民渠。又东入泾州界。《志》云：利民渠引泾水连亘二百里，至泾州东，分渠六十二，灌田三千余顷。今多堙废。《图经》：泾河自府西南白岩发源，下流入于泾州。详见大川泾水。

　　横河府西三十里。自华亭县流入境，下流注于泾河。又府东三里有湫峪河，又东十里有大坌河，又府南二里有南峪河，俱流入于泾河。

　　依力川在府西。晋义熙五年，赫连勃勃掠后秦平凉，进屯依力川。王氏曰：依力川在平凉故城东南，又东流入于泾河。今涸。○柳湖，在府北三十里，旧时湖畔栽柳数千株，因名。

　　○通梢关在府东五里，有平凉卫军戍守。关盖明初所置。

　　群牧监旧在府西。《唐书》：天宝末，太子自奉天至平凉阅牧马，得数万匹。盖府境宜蓄牧也。明洪武三十年，于府治东建陕西行大仆寺。永乐四年，又于府治东建陕西苑马寺，领长乐、灵武、威远、同川、熙春、顺宁六监，开城、安定、弼隆、广宁、清平、万安、庆阳、定边、武安、陇阳、保川、泰和、天兴、永康、嘉靖、安胜、康乐、凤林、香泉、会宁、云骥、升平、延宁、永昌二十四苑，俱在府境及庆阳、巩昌境内。正统三年，又并甘肃苑马寺入焉。

　　密造堡在府西南。晋太元十四年，苻登攻安定羌密造堡，克之。即此。○敕奇堡，在府西北。晋义熙五年，赫连勃勃攻秦敕奇堡、黄石固、我罗城，皆拔之。黄石固，即百泉废县也。我罗城，又在黄石之东。

　　朝谷堡在府西。《唐志》：在平凉故城西三十五里。贞元七年，泾原节度使刘昌筑平凉故城，又筑朝谷堡。诏更为彰信堡。《实录》：朝谷作胡谷，彰信作彰义。按潘原已为彰信堡，则此当作彰义。○归化堡，亦在府西。唐贞元十四年，归化堡军乱，泾原节度使刘昌讨定之。后堡废。元和中，节度王潜复筑归化垒于此。

　　硖石镇在府西北。唐元和中，泾原节度王潜自原州逾硖石，败〔吐蕃〕军，筑归化、潘原二垒，是也。时原州治今镇原县之废临泾县。○安国镇，在府西四十里。宋置。今为递运所。又府东九十里有花家庄递运所。《通志》：府东二里为平凉递运所，五十里为上，现递运所。又有高平驿，在府东南。

　　崇信县府东南八十里。东北至泾州七十里。本平凉县地。唐贞元间，陇右节度使李元谅始筑城屯军，名曰崇信。亦为神策军分屯之所。宋初始置县，属凤翔府。淳化初，改属仪州。熙宁中，州废，以县属渭州。金属平凉府。今县城周三里有奇，编户五里。

　　○赤城县西南五十里。宋置。赵元昊谋攻延，约诸番自德靖、塞门、赤城三道并进。所谓赤城，即此城也。金为西赤城镇。德靖、塞门，见延安府保安、安塞二县。○铜城，在县西四十里。其西有铜城山，宋因置铜城军。《宋志》：庆历四年，陕西漕臣张奎采仪州黄铜，置博济监。盖在此。

　　○花山在城南。又城北五里为殿子坡，襟带近郊，恃为形胜。○五马山，在县西南四十里。状如五马。又有迎驾坡，在县西南三十里。《通志》：县西四十里有断万山，险绝难登。相近又有文笔山，亦秀削。

　　湫峪在县西北二里。湫峪水发源于此。北流入平凉县境，注于泾水。《志》云：县西十五里有左峪。又西二十五里为石佛峪。又十里为黄花峪。皆昔时防守之地。

　　○水在城北。源出陇州弦蒲薮。历华亭县，又东北流经此，复东入泾州界。《志》云：县西北四十里有峡口，水自华亭县境分南北二流，复会于此，并出峡中，而绕流达于城下云。今源流附见大川泾水。

　　赤城川在县西南六十里。流经灵台县东北，会白石川，入州长武县境。至县东四十里亭口镇，入于泾水。○白石川，在县南六十里。东流入灵台县境，合于赤城川。

　　华亭县府南百二十里。南至凤翔府陇州百六十里。汉右扶风县地。后魏普泰二年，立华亭镇以扼蕃戎。隋大业初，置县，属安定郡。义宁二年，分置陇州于此。唐改属陇州。垂拱二年，改为亭川县。神龙初，复故。大历八年，置义宁军于此。九年，吐蕃入寇，凤翔节度李抱玉破之于义宁，是也。元和三年，省县入源。贞元三年，吐蕃大掠阳、吴山、华亭，即故城也。五代唐又改置义州。后周显德中，复置华亭县，为州治。宋改为仪州。熙宁五年，州废，以县属渭州。金属平凉府。今县城周五里有奇，编户八里。

　　○化平城在县西北百里。宋初置安化县，属渭州，在今县西。熙宁五年，废原州制胜关，移县于关地，以旧县为安化镇，县仍属渭州。金初因之。大定七年，改为化平县，属平凉府。元省。○永信城，在县北。唐贞元十三年，筑永信城于平戎川，置军以备御吐蕃。《志》以为即此城也。

　　阳城在县西南。东汉初，隗嚣败赤眉于乌氏、泾阳间。赤眉复进至阳城，入番须中，逢大雪，士多冻死。道元曰：阳城在安民县。汉成帝永始二年，罢安定呼他苑为安民县。后汉废。安民应在县界，今《汉志》不载。乌氏，见泾州。番须，见陇州。

　　○陇山县西三十里，即陇山之东麓也。崇隆绵亘，界于平凉、巩昌、凤翔诸郡间，为关中之屏障。其在县境者，亦曰小陇山。今详见名山陇坻。○瓦亭山，在县西北百六十里。瓦亭关在其西麓。又有朝那山，在县西七十里。汉朝那县以此名。县境诸山，皆陇山之别阜矣。

　　义山在县东二里。唐以此名军。又县西北二里有铧尖山，以形似名也。又有飞凤山，在县西北百里。○桦岭山，在县东五十里，山多桦树。又有湫头山，在县北六十里。

　　支磨原在县东北。郭汾阳《家传》：大历十年，吐蕃略潘原，西至小石门白草川，又下朝那川，至百里城支磨原而入华亭。子仪遣浑破走之于故平凉县。小石门，或曰在平凉县西。百里城，今见灵台县。

　　○泾河县西北八十里。自开头山发源，流经此，与平凉县分界。《志》云：县北十里有武村水，又北二十里为策底水，下流俱入于泾河。又有燕脂川，在县西北百里，亦东流入于泾河。

　　水在城东南三里。自陇州流入境，又东北流入崇信县。《志》云：水绕流城下，有惠民渠引水经城中而西北出，以溉高之田。

　　○瓦亭关县西北百八十里。魏收《志》：鹑阴有凡亭。后汉灵帝时，段破东羌于此。即瓦亭之讹矣。亦谓之东瓦亭。唐贞观二十年，逾陇山至西瓦亭观牧马。此巩昌秦州秦安县之瓦亭山也。至德元载，肃宗幸灵武，牧马于瓦亭。此东瓦亭也。宋建炎四年，金人陷泾原，经略使刘退屯瓦亭，金人遂取渭州镇戎军。亦此瓦亭。胡氏曰：瓦亭川出陇山东北，西南流。关在瓦亭川之首，故名。金为瓦亭寨。今有巡司戍守。《通志》：有瓦亭驿及递运所，而瓦亭巡司则在县北百八十里。○三乡镇，在县西八十里。有三乡川，置巡司于此。《志》云：县又有马铺岭巡司。今革。

　　镇原县府北百三十里。西南至巩昌府秦州四百六十里，西北至宁夏卫灵州所五百四十里，东北至庆阳府四百三十里。汉临泾县地，属安定郡。隋大业初，置秋谷县于此，寻改曰临泾，属安定郡。唐初，仍属泾州及原州，陷吐蕃。元和三年，徙原州治临泾。大中三年，州还治高平。广明后，又侨治临泾。宋、金皆因之。元初，改今州曰镇原州，属巩昌路。至元七年，省州治临泾县入。明初，改州为县，又改今属。今城周不及二里，编户二十里。

　　○高平城在县西二里。汉置县为安定郡。后汉建武初，冯以恂邑叛，引兵西向天水。隗嚣逆击，败之于高平。其东有城，曰第一城。建武八年，光武讨隗嚣，进至高平第一城。嚣将高峻拥兵据高平第一城。耿等围之，一岁不拔。寇恂奉命往降之，至第一城。峻遣其军帅皇甫文出谒，恂诛之，峻降。其城险固，故曰第一城也。晋省。《括地志》：晋省高平，刘曜复置，为朔州治所。苻秦又置牧官都尉于其地。姚秦时，为鲜卑别部帅没奕干所据。晋元兴初，拓跋圭袭高平，没奕干走上わ，寻复还高平。义熙三年，赫连勃勃以朔方叛秦，伪畋于高平川，因袭杀没奕干而并其众。诸将皆谓高平山川险固，土田饶沃，可以定都。勃勃不从。后魏初，谓之高平川。太延二年，置高平镇。正光五年，镇民赫连恩等反，推敕勒酋长胡琛为高平王，攻高平镇，以应破六韩拔陵。魏遣将卢祖迁击走之，改置原州。既而秦州贼莫折大提遣其党卜胡袭高平，陷之。寻复为胡琛、万俟丑奴等所据。永安三年，尔朱天光击平之。西魏大统十四年，宇文泰奉太子钦巡西境，登陇至原州，历北长城。盖繇高平而北至秦所筑长城也。自隋以后，为原州治。唐广德后，陷于吐蕃。自是、泾之间，御寇不给。大中三年，原州复治高平。广明中，又弃不守。宋至道中，改置镇戎军于今治。咸平六年，筑军城为重镇。明初，始改为县。今城虽周不及二里，而险固有余。

　　临泾城在县东六十里。《括地志》：临泾南去泾州八十里。汉置县，属安定郡。更始末，方望等立前定安公婴为天子，居临泾。更始遣李松等击灭之。后汉移安定郡治此。建安十六年，曹操自长安围安定，杨秋以城降。晋仍为郡治。后魏因之，又为泾州治。后周改置州郡于安定，县寻废。隋大业初，改置湫谷县，属安定郡，旋改为临泾。唐属泾州。大历九年，吐蕃寇临泾。即此。《唐志》：广德初，原州陷于吐蕃。节度马表置行原州于灵台县之百里城。贞元十九年，刘昌城平凉，原州徙治焉。元和三年，始徙治临泾。《郝传》：为临泾镇将，以临泾地险要，水草肥美，吐蕃将入寇，必屯其地。因言于节度马曰：临泾扼洛口，川原饶衍，利蓄牧；西走戎道，旷数百里，皆流沙，无水草，愿城之，为休养便地。不听。及段代为节度，复请。从之。因置行原州，以为刺史。自是吐蕃不敢过临泾，泾原获安。大中三年，原州还旧治。广明中，复治临泾。宋原州亦治焉。金因之。元至元七年，省入镇原州。

