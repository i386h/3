<!-- { "loadSidebar": true } -->
　　崖门山在府治西南。有两山，高下相并，谓之崖门。崖下水流合平茫水，入大溪。西上有洞向北，深广莫测。《志》云：司西五里有排衙山，其相近者曰云堂山，一名琵琶山。草塘后洞苗所出没处也。《一统志》：琵琶山在府南四十里。○骆驼山，《志》云：在石阡司西三里。又西为飞马山。府西南又有挂榜山，府南曰温塘山。

　　青山府北七十里。山高耸，多林木。又北五里为笔架山。《志》云：石阡司北又有文笔山。又迎仙峰在府西北百五十里，下有龙塘泉。○望乡崖，在府西百六十里，下亦有泉，曰望乡泉。

　　香炉囤府北十里。平地高二十丈，可容五百人。避苗寇者倚此为险。又十万囤，在府南六里，可容十万人。○寒林箐，在府城西，以竹树阴森而名，城西北有杉木箐，多杉木。

　　秋满洞《志》云：在石阡司治南。成化中，郡守余志《记略》曰：府南梭寨隔岸有山，高峻凌空，下有秋满洞。洞门开敞，洞后穿过塘池寨、平茫溪，石泉长流，资以灌田。正统间，苗贼为乱，民多窜入洞内。贼不敢入，但守洞口，计当困死。民从洞后逸出，皆得免。又龙洞在府西南龙底江上，阔三丈余，深一里。又府西张家寨旁高山上亦有洞峻险，人不能至。

　　○乌江府西百五十里。自四川遵义府流入界，又东北流入思南府境，又北入四川彭水县界而为涪陵江。详见大川乌江。

　　龙底江在府城西南三里，亦谓之大溪。其上源为包溪、铺溪，流经府东黄茅囤而合流，绕府前入思南府界，注于乌江。○洋溪，在府北十里，出铜仁府提溪司山中，西南流入界。又西经龙泉县界，有桶口河流合焉，入于乌江。又深溪在府西百二十里，各容溪在府西八十里，皆西流注于乌江。登沙塘在石阡司治南。居民筑堤遏水以避旱。又司治西有新寒陂，相近者有各容陂，皆潴水溉田。《志》云：府城南一里有温泉，泉源涌出，四时清暖。相近又有小温泉，岁旱居民皆决渠引水以溉田。○平贯沙洲，在石阡司治北，上有平贯寨，寨前有温泉潭，又保大沙洲，在司治西，相近者为石滩。《志》云：龙底江所经也。

　　○松明关在府治东。又东有凯斜关，南去镇远府九十里，镇远卫军戍守。又大定关，在府东南，官路所经地。属镇远卫。○镇宁关，在马鬃岭，大路岭属黄平州。盖境相接也。又武定关在府境白马岭上。《志》云：松坎关在府治南，府东北又有石灰窑关。

　　铜鼓关在府西北。《志》云：石阡司与思南府蛮夷司接界处。又镇夷关在府北，地属思南府印江县，接近府境。《志》云：石阡司又有象鼻关，司前又有太平寨。○茶园关，在府南，与偏桥卫接界。又府西南有锡乐坪关，与平越府余庆县接界。

　　龙泉县府西百二十里。西南至四川绥阳县百七十里。元初置大保龙泉长官司，寻改为龙泉坪长官司，思州安抚司治于此。明仍为长官司，属思南宣抚司。永乐十一年，改今属。十七年，以土酋安永和为正长官。万历二十七年，播酋杨应龙突犯龙泉，长官安民志战死。播平，改为龙泉县，以民志后世袭土县丞。编户二里。○绥阳山在县治西北。又鸡公山，在县西北二十里。《通志》云：唐绥阳县治绥阳山下。又鸡翁县在鸡公山下，今俱见四川绥阳县。○东山，在县东二十里。又县东五十里有石牛山。

　　腾云洞县北十里。平地突起一峰，四面险阻，中通一孔，外窄隘而中高广，可以避兵。○青竹崖，在县治东北，一名深箐。又县治东有玛瑙崖、山羊岩，皆高险。又黄蜡箐，在县治东。县北又有隘头箐、石笋峰、中宗崖，皆错列近境。黄杨古囤县东三十里。岩绝壁，有大河环绕其上，可容百万人。又龙泉坪，即今县治，旧长官司以此名。万历中，杨应龙以播州叛，突攻龙泉，又从龙泉移兵攻婺川。既而湖帅陈琳进兵白泥，分两翼，使陈良比等由龙泉坪进，是也。

　　○桶口河在县北，流合洋溪，西入乌江。又县治北有清江溪，亦流合桶口河。又犭乞木溪，在县南，环绕县治，入于清江溪。又鱼□孔泉，在县□□□□□深不可测，常有小鱼从中出。

　　○牛水口关县西八十里。《志》云：县界又有天井关、青龙关、张教坝关、竹坝平关，俱为戍守处。又东山寨在县南。

　　邓坎寨在县南。杨应龙攻龙泉，袭官军于邓坎。官军击走之，破其金竹、青冈嘴、虎跳关等七寨，盖县境去播最近也。

　　苗民长官司府西南八十里。本蛮地，名曰壁林。明洪武十年置司，建文初，授土酋汪得英，属思南宣慰司。永乐十一年，改今属。编户二里。

　　○洋川废县《通志》云：在司南洋溪山下，唐夷州属县也。今见四川绥阳县。

　　○马鞍山在司治东，山形昂耸。又东有黄杨山，多黄杨树。又笔架山，在司治南。司西又有青山。○长沙岭，在司东。《志》云：司南有烂沉箐，又有来林箐。司西有大夫峰，又有斜崖，环拱司治。

　　○小溪司北四十里。源出山箐中，出溪口会于乌江。水流迅疾，恒有涨溢之患。《志》云：司北有相公滩，即溪流湍激处也。又有金场滩，在司治南。沙洲在司治东，山溪之水汇流经此，北入于小溪。○大龙潭，在司北，澄深不测，有灌溉之利。

　　○板桥司北四十里，跨小溪上。正统初，建桥以便行旅。天顺三年、成化十四年以后，屡经修治。板桥巡司亦置于此。《志》云：板桥巡司在府西北三十里。弘治中迁治于思南府东。境内之巡司遂废。○金树寨，在司前，旧为戍守处。

　　葛彰葛商长官司府南百里。元置葛彰、葛商等处长官司，属思州安抚司。明洪武五年，仍置是司，授土酋安永，属思南宣慰司。永乐中，改今属，编户二里。

　　○夜郎废县《通志》：在司西六十里。唐武德四年，置夜郎县，属夷州。贞观初，与州俱废，即此县云。

　　○狮子山在司治旁有二山，皆高耸。又司东有飞凤朝阳山。又金顺山，在司东五十里。下有石荫泉，广一丈，深莫测。○麒麟山，在司治南。又南为云谷，其相接者为聚兵墩峰，峻险可以屯兵。

　　隘门山在司治北，两峰相峙，险隘如门。又司西有擒苗山。其相近者曰三尖峰、黄杨岭。又有峰洞岩、瓮古岩及山丹、绵花诸坪，俱为西面之险。○杉木岭，在司北。又北为葛冲岩。《志》云：司东有甘猛崖，司南有坪耕箐，司境又有崖头、葛蔓诸箐，皆以岩险阴而名。

　　○乐回江在司南。其源有三，至方竹箐合为一。流出司东北，又折而西流，注深溪，入乌江。○氵龙陂，在司南，旁有氵龙滩，皆乐回江所经也。

　　○牛塘坝关在司境。又司南有乐回寨。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十三 

卷一百二十三
　　◎贵州四

　　◇龙里卫军民指挥使司东至新添卫六十里，东南至都匀府二百里，西南至定番州百里，西至贵阳府六十里，西北至底寨长官司百里。自卫治至布政司见上，至江南江宁府四千一百五十里，至京师七千六百二十五里。

　　汉为西南夷地。唐、宋时，皆为罗甸蛮地。元置平伐等处长官司，属新添葛蛮安抚司《志》云：元初置龙里州，隶八番罗甸宣慰司。至元末，改为平伐长官司。大德元年，平伐首领内附，乞隶亦奚不薛千户，从之。寻改隶新添葛蛮安抚司。明朝洪武二十三年，置龙里卫，属贵州都司。二十九年，又升为军民指挥使司《志》云：洪武四年，置龙里驿。十九年，改曰龙里站。二十三年，始置卫，属贵州都司，而总领于四川布政司。永乐十一年，增置贵州布政司，卫仍属贵州都司，领长官司一。今以龙里卫并龙里长官司，置龙里县，属贵阳州。

　　卫咫尺会城，噤喉要地。脱有不虞，则黔、楚之路绝，而肘腋之患至矣。故曰：欲保贵阳，先守龙里。此前鉴也天启初，安邦彦作乱，犯贵阳，先据龙里，以绝官军之援。既而官军克龙里，贼遂引而西。

　　○龙里废县卫东南五十里。《志》云：元初置县，属龙里州，寻省入平伐长官司。又龙里废州，在今卫治西。亦元初置，寻废。今卫城，明洪武二十三年筑，以石，有门四，城周四里。

　　平伐废长官司卫东南六十里。元置，明初因之。万历十八年省，今见贵阳府。又哝耸、古平等处废长官司，《志》云：在卫东十里。元置，隶新添葛蛮安抚司。明初废。

　　○龙架山卫南一里。卫西南一里又有回龙山。卫西一里又有马鞍山。《志》云：卫城东有紫虚观山，又龙里站旁有潮音山，参差角立，为近郊之险。

　　冗刀山在废平伐司西南八里。峰峦如列戟，上有营垒故址，今见贵阳府。又长冲山，在卫西四十里，旧为苗贼出没之所，成化间，置哨堡以守之。

　　○簸箕河卫北四里。入新添卫境，下流合清水江。又原溪在卫西南五里。东北流，合于簸箕河。今其地有广济桥，为往来者必经之道。○加牙河，在废平伐司北，源出卫东南谷者寨，流入大平伐之瓮首河。

　　○长冲关卫西十七里。又龙耸关，在卫东二十里。俱洪武二十五年置，设兵戍守。《志》云：卫西一里有西关，东一里有东关。又卫西五里有永通关，二十里有黎儿关，皆戍守处也。

　　龙头营在卫东。天启初，安邦彦犯会城，抚臣王三善赴救，自新添抵龙头营，败贼兵，夺龙里，是也。○白杵营，在卫东南。安邦彦犯会城，其党洪边土司宋万化据龙里，官军不能进。别将杨愈懋等与贼战于江门白杵营，死之。

　　莲花堡在卫西。天启三年，安邦彦再犯会城，使贼党何中尉据龙里。抚臣王三善遣别将祁继祖等下龙里，破莲花堡，连烧上中下三牌贼寨百余处。于是龙里之路始通。又高寨亦在卫西。王三善克龙里，引兵复进，夺高寨、七里冲，乘胜进兵毕节铺，遂抵会城，是也。○龙里驿在卫城西。又龙里站，亦置于此。

　　大平伐长官司卫南八十里。洪武十九年置，授土酋宋隆豆为副长官，属贵州卫。二十八年改今属，编户四里。今亦设平伐司。

　　○谷峡山司治东北，连峰峭壁，中一径可通。旧与平伐长官司分界。

　　○瓮首河司东南二十里，下流合清水江。

　　◇新添卫军民指挥使司东南至都匀府一百五十里，东北至平越府七十里，西南至龙里卫六十里，北至乖西长官司五十里。自卫治至布政司一百二十里，至江南江宁府四千二百九十里，至京师七千五百六十里。

