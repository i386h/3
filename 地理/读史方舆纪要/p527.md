<!-- { "loadSidebar": true } -->
　　○成都城。府城。旧有太城、有少城、有子城，又有罗城。太城，府南城也，秦张仪、司马错所筑，一名龟城。俗传仪筑城未立，有大龟出于江，周行旋走，随而筑之，城因以立也。少城，府西城也。唯西南北三壁，东即大城之西墉。昔张仪既筑太城，后一年，又筑少城，《蜀都赋》：亚以少城，接于其西。谓此也。晋时两城犹存，益州刺史治太城，成都内史治少城。元康元年，诏征刺史赵为大长秋，以成都内史耿滕代之，谋作乱，据太城未去，滕入州，遣兵逆之，战于西门，滕败死。太安二年，李特攻罗尚于成都，取少城，既而尚袭杀之，特子雄寻复入少城，尚退保太城。永和三年，桓温平李势，平少城。张咏《创设记》：张仪筑蜀郡城，方广七里，从周制也，分筑南北二少城，以处商贾。少城之迹今湮。隋开皇初，封子秀为蜀王，因附张仪旧城，增筑南西二隅，通广十里，亦曰少城。时因谓太城曰子城。其后少城复毁。《唐史》：咸通十一年，南诏寇西川，西川民争走入成都。时成都但有子城而无濠，湫隘填溢，公私困惫。乾符三年，高骈帅西川，展筑罗城，周二十五里，蜀土疏恶，以甓之，环城十里内取土，皆划丘垤平之，毋得为坎陷以害耕种，役者不过十日而代，众乐其均。城成，名曰太玄城，南门楼曰太玄楼。后唐天成二年，孟知祥于罗城外增筑羊马城，周四十二里。宋皇五年，程戡知成都，增修罗城。建炎初，守臣卢法原复修筑。绍兴中，王刚中帅蜀，亦增修之。乾道中，范成大帅蜀，亦复营葺。明初，因旧址增修。《华阳国志》：张仪、张若，城成都，周回十二里，更于夷里桥南立锦官。锦官者，犹合浦之珠官也。今城南名锦官城，城西名车官城，盖旧时城四面皆有军营垒舍也。又芙蓉城，或曰孟蜀官院城，后主昶尽种芙蓉于城上，谓左右曰，此诚锦城矣。又《周地图记》：汉元鼎二年，太城立九门，少城立九门，故有十八郭门之称。后汉初，讨公孙述，臧宫军咸门，又入小雒郭门，咸门北面东头门也。其北面西头门曰朔门，或以为即小雒门，皆秦时旧门，汉列于十八门者也。其东有阳城门，左思《赋》云：结阳城之延阁，飞观榭乎云中。又西有宣明门，《益州记》：宣明门楼，即故张仪楼，重冈复道，跨阳城门，是也。南曰江桥门，大江水所经也。稍西曰市桥门，汉旧州市在桥南，桥下即石犀所潜渊，亦曰石牛门也。其北曰咸阳门，谓道出咸阳，或曰阳城诸门，蜀汉时更名也。唐高骈筑罗城开十门，上皆有楼。西南曰小市桥门，东南曰小东郭门，又有东阊、西阊等门。大顺初，王建攻陈敬营于东阊门外，是也。又有义兴门，相传王建时宫南门也。前朝初，为五门：东曰迎晖、南曰中和、西曰清远、北曰大安、其小西门曰延秋。洪武二十五年，塞小西门。今存四门，俗止呼东、西、南、北门。宣德以后，屡经修筑。今城周二十里有奇。

　　西平城在府南。晋安帝时，以秦雍流民立怀宁郡，寄治成都，初属南秦州。宋元嘉十六年，改属益州。其属有西平县，亦寄治成都城外，遂为实土，萧齐因之。梁天监初，邓元起为益州刺史，刘季连先在益州不受代，治兵相攻，元起进屯西平，又进屯蒋桥，距成都二十里，是也。后周郡县俱废。又始康废郡，亦晋安帝时以关龙流民置，领始康等县四。又晋熙废郡，亦晋安帝时，以秦州流民置。领晋熙等县二。又宋兴废郡，宋元嘉十一年免建平营置，领南汉等县三。又宋宁废郡，亦元嘉十一年免吴营侨置，领欣平等县三，齐梁因之，后周俱废。

　　广都城府南四十五里。唐所置也，今入双流县界。其东北十五里有汉广都城。汉元朔二年，置县，属蜀郡。《本纪》：蜀王本治广都之樊乡，又蜀号三都者，成都、新都、广都也。王莽置就都大尹于此。后汉建武十一年，岑彭讨公孙述，拔武阳，使精骑驰击广都，去成都数十里。十二年，光武敕吴汉曰，直取广都，据其心腹。吴汉遂拔广都据之，与述战于广都、成都之间，八战八克，遂军成都郭中，寻亦为广都县，晋移治于今之双流县，故城遂废。武阳，见眉州彭山县。《郡志》广都县北十五里又有晋广城，建置未详。

　　犀浦废县府西五里。唐垂拱二年，析成都县置，属益州。大顺初，王建攻成都，陈敬分兵布寨于犀浦、郫、导江等县以拒建，是也。宋熙宁中，废为犀浦镇，属郫县。《宋志》：犀浦镇有废始兴郡城及晋兴县城，或南北朝时所侨置，又灵泉废县，在府东五十里。唐久视初，置东阳县，属益州。天宝初，改曰灵池。宋天圣四年，又改为灵泉县。元废。《成都记》：府治北三里有赤涂城，相传李特所筑云。

　　○武担山府治北。广仅数亩，高七丈许，上有立石莹洁，号曰石镜。《蜀纪》：武都女子为蜀王开明妃，不习水土而死。王遣五丁于武都山担土为冢处也。一名武都山，汉昭烈即位于武担之南，即此。明蜀府建于其阳，有砖城周五里。○星宿山，在城北，唐咸通十一年，南诏寇成都，分兵拒援兵于新都，将军宋威大破之，蛮退保星宿山。五代梁开平二年，蜀王建讲武于星宿山，步骑三十万。即城北之升仙山矣。《志》云：城西有西山，一名雪岭。

　　学射山府北八里。蜀汉后主尝习射于此，因名。唐光启三年，王建攻陈敬，拔汉州，进军学射山，又败西川将勾惟立于蚕此。《志》云：山一名威凤山，一名石斛山，山东南有蚕此镇，《九域志》：成都县有蚕此镇，是也。○天回山，在府北二十里。《蜀纪》云：以杜宇自天而降，号曰天隳。及玄宗幸蜀，返跸时经此，土人呼曰天回山，下有天回镇。又六对山，在府南五十里。五代末，蜀后主昶自新津县修觉山回至广都，见十二峰，有三峰六对之语，因名。又龙华山，在府西南四十五里，滨江特峙，前有石崖。

　　鸡鸣原在城南。宋咸平三年，知蜀州杨怀忠攻益州贼王均，败之。乘胜逐贼，至城南十五里，寨于鸡鸣原以待王师，即此。

　　○郫江府城南十里。大江之支流也，亦曰汶江。自灌县分流经郫县，历府城西折而南，又东合于流江，亦谓之内江。杜预《益州记》：郫江为内江，流江为外江。是也。又名石犀渠，相传李冰导江穿渠，作石犀五以厌水，因名。后汉建武中，吴汉乘利逼成都，去城十余里，阻江北营，作浮桥，使别将刘尚屯江南为营，相去二十余里。公孙述遣将谢丰等攻汉，而别遣兵劫尚，使不得相救。汉潜师就尚于江南，大战斩丰等。江即石犀渠也。晋永宁元年，李特据广汉，进攻益州刺史罗尚于成都，尚屡败，乃阻长围，缘郫水作营，连延七百里，《载记》尚缘水作营，自都安至犍为七百里。盖自郫江南达大江，缘水为险也。既而特潜渡江击尚，水上军皆散走，蜀郡太守徐俭遂以少城降，特入据之。或据《水经注》以绵水为尚所阻之郫江，误矣。《括地志》：郫江一名永平江，又唐置犀浦县，盖以渠名也。今成都人或谓之北江。《郡志》：府治西四里有都江，宜造粉，亦名粉江。盖亦郫江之异名矣。

　　流江在府城北。亦自大江分流，由灌县东北经新繁县，又东过府城北，折而南，至府东南十余里，合于郫江。一名外江，又名清远江。宋咸平三年，王均据益州，雷有终讨之，败贼于升仙桥东。官军进至清远江，为浮桥而渡，筑垒于城北门外，收羊马城，进逼罗城。别将秦翰又于城北鱼桥列筑土山，贼败走。俗亦名走马江，亦合于郫江，通谓之二江。《汉志》：李冰穿二江成都中。《风俗通》：冰为蜀守，开成都两江，溉田万顷，皆可行舟。《括地志》：二江合于城之东南，岸曲有合江亭。《元丰志》：二江旧皆从城西入，唐高骈筑罗城，遂从西北作麋枣堰，塞故渎，更凿新渠，导外江绕城西而北，内江绕城西而南，下流仍合于旧渚。旧渚者，合江亭也。《寰宇记》：二江合流，亦名锦江。蜀人以此水濯锦鲜明也。《山堂杂论》曰：外江、内江之名，前后凡三见。大江为外水，涪为内水，此不易者也。湔水入雒为外江，流江入江为内江，此自成都府言之也。郫江对大江而言，则大江为南江，郫为北江。对流江而言，则流江又为外江，郫为内江。此自成都一城言之也。流江实兼内外之称，各因所指立名，似相杂而实不相溷也。又二江之源，皆自西来，地势高，时有水患。五代唐广顺二年，蜀大水，溢入成都，漂没千余家。宋元以来，皆修筑堤堰，以时节宣，然后二江顺规，经双流而南，下流仍合于大江。

　　金水河在府城内。《志》云：唐白敏中所开，环络街市，谓之禁河。其后相继开浚。吴师孟《导水记》云：唐高骈筑罗城，堰糜枣，分江为二道。环城而东，惟余一脉，于西北隅城下之铁窗潜流入城，岁久遂绝。宋天禧中，王觌知成都，博访父老，于城西北隅得铁窗石渠故基，循渠而上十里许，至曹波堰，接上游溉余之弃水，于是导之自西门循大逵而东，注于众小渠。又西南隅至窑务前闸，南流之水，自南铁窗入城，于是二渠既酾股引而东，派别为四大沟脉，散于居民夹街之渠，而辐辏于米市桥之渎。又东汇于东门而入江，民以为便。久之，复塞。大观初，席旦复疏导之。宣和末，旦子益以旧渠堙废，旱潦皆为患，复修筑城西外堤，引江水入城如故，作三斗门节之，并议岁加修治。盖即禁河也。明初，建蜀府于河阳，改名金水。《志》云：内江之水，分流入城，为金水河。是也。

　　摩诃池在府城内。隋开皇中，欲伐陈，凿大池以教水战。《成都记》：池在张仪子城内，隋蜀王秀取土筑广子城，因为池。有胡僧见之，曰：摩诃宫毗罗。胡语谓摩诃为大，宫毗罗为龙。言此池广大有龙也。唐咸通十一年，南诏入寇西川，民争入成都，时成都但有子城而无濠，又乏水，取摩诃池泥汁，澄而饮之。蜀王建武成元年，改为龙跃池。永平三年，太子元膺作乱，败奔龙跃池。后主衍建宣华苑于池上，又改为宣华池，《渭南集》云：摩诃池入王蜀宫中，泛舟入池，曲折十余里。至宋世，蜀宫后门已为平陆，然犹呼为水门也。明以其地填为蜀藩正殿，西南尚有一曲水光涟漪云。胡氏曰：池在今成都县东南十二里。《郡志》又云在东南二十里，似误。

