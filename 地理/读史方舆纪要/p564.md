<!-- { "loadSidebar": true } -->
　　○龙游废县今州治。汉南安县地，属犍为郡。后周置峨眉县，平羌郡治焉。隋初郡废，县属嘉州。开皇九年，改县曰青衣。平陈日，有龙见水中，随军而进，十年，因改曰龙游。大业初，为眉山郡治。唐为嘉州治。宋因之。宣和初，改曰嘉祥县，寻复故。明初省。《城邑考》：州城，宋开禧中故址，西北依山，东南临江，江水啮城，城辄坏。明正统中，障以木栅。成化中，复捍以石堤。正德中，于城东南两面掘地石，深厚皆八尺余，高倍之，复编柏为栅以附石，始称坚完。嘉靖二年，复改筑西北一隅，又于水城增崇雉堞。自是皆以时修葺。城周十二里有奇。

　　平羌废县州北四十里。后周置平羌县，属平羌郡。《志》云：本汉时平羌戍也。后周保定间，因故址置县。隋因之，属嘉州。大业初，属眉山郡。唐仍属嘉州。宋初因之。熙宁五年，废为平羌镇，属龙游县。《一统志》：平羌故城在州南十八里。似误。○废丰远监，在州界。《宋志》嘉州有丰远监，掌铸铁钱。元废。

　　○九顶山州治东一里隔江。山有九峰，曰凤集、曰栖鸾、曰灵宝、曰就日、曰丹霞、曰祝融、曰拥翠、曰望云、曰兑说。山下有凌云寺，唐开元间，僧海通者，于渎江、沫水、蒙水之会，悍流怒浪之滨，凿山为弥勒大像，高三百六十尺，建七层阁覆之。咸通十年，南诏蛮陷犍为，掠陵、荣二州，既而大集于凌云寺，与嘉州对岸。州刺史杨等勒兵拒之，蛮潜遣奇兵自东津济，夹击官军，官军溃，遂陷嘉州。《志》云：寺在州城东南。又乌尤山，在九顶山之东。旧名乌牛，突出水中，作犀牛状。黄庭坚改为乌尤，亦名乌龙山，俗仍呼为乌牛山。明初，明玉珍据重庆，元将完者都将攻之，屯嘉定之大佛寺，明玉珍遣兵劫乌牛山寨，捣嘉定，是也。大佛寺，见犍为县山之左。又有马鞍山，《唐志》：嘉州有二十四镇兵，一曰马鞍镇，盖置于此。一云在州南八里。又有圣冈山，在州治东南，山冈与凌云寺相连，因名。一名东山。

　　高标山州治西半里。一名高望山。巍然高峙，万象在前，旧有层楼，江山千里，一目可尽。其相接者有杨雄山，有洞深邃，相传子云所居。《志》云：在治西一里。又城西门外有古像山，有石镌佛像，如凌云大佛而略小。俗云，初作此为式也。又茶山，在州西二里，产茶。

　　三龟山州治东。以形似名。中间一峰，循其趾而上，弯环有九洞。宋德初，元将汪德臣攻嘉定，守将昝万寿战败，籍境内三龟、九顶、紫云诸城以降，即此。紫云城见犍为县。又州治南有洛都山，俗名龟子山。郭璞所云将州对洛都者也。

　　青衣山在州东南大江中。屹然迥绝，崖壁苍峭，周广七里，长波四匝。又九龙山，在州东二里，俯临大江。○锦江山，在州北四十里，大江自成都环流至此，登山下瞰，萦绕如带。又白崖山，在州北八十里，山有清风、白云、朝霞三洞，称佳胜。

　　○大江在州城东，俗名通江。自眉州流入界，又南经乌尤山下，为三江会流处。中有洲，曰黑水尾，旧为茶商批验之所。又东南流入犍为县界。《志》云：大江经州东，青水、沫水从西南来注之，谓之合水。晋永和三年，桓温讨李势，循外水西上，势遣李福拒温，自山阳趋合水。山阳，峨眉山阳也。又唐咸通十年，南诏陷犍为，薄嘉州，刺史杨与蛮夹江而军，蛮阴自上游济，背击王师，走。嘉州陷，江盖州之襟要也。余详大川岷江及川渎异同。

　　阳江州西南九十里，亦曰阳山江。阳，一作羊。即大渡河也。源出雅州羌界，下流自越卫境流入州界，径峨眉县南，至州西，又东径州城南入大江。《通典》谓之青衣江，以与青衣水合流也。或谓之峨水，以峨眉山水流入也。自蜀以西之水，交会于此。详见大川大渡河。

　　青衣江州西十五里。其上流自青神县流入夹江县界，至此会于阳江，而东入大江。《图经》：青衣、沫水合流处，有观音滩，自滩而上，曰鱼村、曰浮桥口，路出雅州之道也。《郡志》：州境有渎江，发源成都府温江县，径双流县界，又径眉州丹棱县、青神县，入州境，至州城东而入大江。盖即青衣水讹为渎江耳。详见大川青衣水。

　　泥溪河州东北五里。源出平羌县山谷中，每岁泛涨，水色甚浑，泥凝于岸，因曰泥溪。西南流会于大江。又临江溪在州西二十里，源出三峨山，流合青衣江而入大江。《志》云：州治北有竹公溪，又平羌县界有三溪，今皆湮。○明月湖，旧在州治南，今为平陆。又西湖，在城西，方广十里。

　　吕公堤在城东。《志》云：州城三江门当二水之会，岸被水啮，易于圮。宋守吕由诚筑堤，连延不断，以御冲波，郡人德之，号曰吕公堤。

　　○平羌关在州西北。《唐志》平羌县有平羌关。《州志》云：白崖山南有临江关，今废，即平羌之讹也。又嘉禾关，亦在州北。又有紫石关，当嘉、眉两州分界处，山石皆赤，因名。二关皆近代所增置。○嘉庆关，在州城东大江东岸。《志》云：凌云寺之西即嘉庆关。

　　二石阙在州西南旧市镇。《郡国志》：龙游县有二石阙，汉武使唐蒙下夜郎置。《舆地碑目》云：旧市镇石阙上有唐李德裕领重兵过此九字。晏殊《类要》误作二石关，近《志》皆从之。宜辩。又《州志》云：关在州东。亦误。

　　凌云驿州治东。水驿也。又州北四十里有平羌水驿，即故平羌县，皆大江所经也。《志》云：州东南四十里有金石井巡司，万历中革。

　　峨眉县州西八十里。西北至洪雅县八十里。汉南安县地。后周为峨眉县地。隋开皇九年，改峨眉曰青衣。十三年，复置峨眉县于此，属嘉州。大业中，属眉山郡。唐仍属嘉州。宋因之。今城周八里，编户六里。

　　○绥山废县县西四十里。刘句曰：本名荣乐城，隋招致生獠置县于此，因山为名也。唐属嘉州。宋乾德四年，省入峨眉县。

　　罗目废县县西南九十里。唐麟德二年，开生獠置县，并置沐州治焉。上元三年，州废，县亦省。仪凤三年复置，属嘉州。刘句曰：县初治峨眉县界内ヌ和城，如意初，移于今治，距旧县三十余里。宋乾德四年，废为罗目寨，属峨眉县。

　　三峨山《志》云：大峨山在县西百里，所谓峨眉山也。中峨山在县南二十里。一名覆蓬山，一名绥山。小峨山在县南三十里。一名铧刃山。三山相连，谓之三峨。详见前名山峨眉。

　　龙门山县西十里。两崖峭峙，仰观青天，仅露一罅，岩壑奇胜，不一而足。又罗蒙山在县南三十里，一名罗目山，亦高广。二山盖即峨眉之别阜。

　　○阳江县西南百里，即大渡河也。自越界流入境，经废罗目县南罗目江流入焉，亦谓之峨水。又东入州界。

　　罗目江在县西。出峨眉山麓，右溪自小天池以东，左溪自黄茅平以北，至罗目废县之上，合二溪之委为江。水石甚奇险，下流入于阳江。《寰宇记》：罗目县西南五里有小铜梁，盖在罗目江之上。○符文水，在县西三十里。出峨眉山洞中，北则白水，南则黑水，过双飞桥下而汇流为一，下流亦注于阳江。

　　夷惜水县东南五十里。又天津水，在县西南百五十里。皆出越界，东北流入县境，注于阳江。○秦水，在县西南二十里，亦出峨眉山麓，下流汇于阳江。《志》云：秦惠王克蜀，移秦人万家以实之，秦人思秦之泾水，遂于此水侧置戍，谓之泾口。唐天宝六载，改曰秦水。《名胜志》：今夹江县治名泾上。泾水疑在其地。又种玉溪，在县西十里，出龙门山，亦曰龙门溪，流合于秦水。

　　○土地关县西南四十里。《边略》：县地西南二边，邻松坪木瓜、大小赤口等处，自县三十里至高桥，又十里至土地关，二十里至龙池场，二十里至大围关，五里至铁索桥，五里至射箭下坪，三里至射箭上坪，此县之旧界也。坪外八里至黑龙溪，四里至虎皮冈，始分两岐，右路由上马胜溪至金口厂，为邛部司新附之民，名归化乡，有阳化堡设焉。由金口厂二十里至楠木园，五十里至天池，八十里至万家石，三十里至松坪，则黎州境内矣。左路由下马胜溪至古金寺，渡中镇河，有中镇巡简戍之。又十七里而至太平墩。墩有两岐，右路过阳村行百里，乃至猡犭回。猡犭回，亦新附蛮种也。左路上蛮鬼冈，冈势险峻，树木丛杂，入冬徂春，烟雾不收，雨雪层积，即蛮人亦鲜踪迹。又十五里至空木，即永宁墩。八里乃至栖鸡坪，今筑平夷堡处，城池候馆咸备焉。由栖鸡五里至泠溪，二十里至热水河，十里至四百囤，又二十五里而主西河，设有镇远墩，过墩四十里为杀马溪，悬崖峭壁，中逼河流，人过此者，两头牵索，缘索而步，至下山处，名为马漕。又五十里则木瓜夷种巢穴也。栖鸡，一作茜鸡。

　　靖夷堡在县西南。《志》云：万历初，猓夷猖獗，增设此堡以备之。又中镇亦在县西南，临中镇河，明初置巡司于此。又ヌ和镇在县西南，后周时置戍于此。唐仪凤中，为罗目县治，寻改置ヌ和镇兵于此。宋废。○峨眉驿，在县西南。唐置峨眉镇于此，寻改为驿。明初，傅友德于大渡河造船，以达建昌，曹震言，建昌驿道经大渡河，多瘴疠。峨眉至建昌有古驿道，平易可行，乞以时开通，移温江至建昌，各驿马置峨眉新驿为便。从之。寻废。

　　夹江县州西北八十里。东北至青神县六十里。本龙游、平羌二县地，隋开皇三年，析置夹江县，属嘉州。唐、宋因之。今城周五里有奇，编户十五里。

　　○南安废县县西北二十五里。汉县，高帝封功臣宣虎为侯邑。武帝时，属犍为郡。后汉因之。自晋以后，皆属犍为郡。梁属齐通郡。后周属平羌郡，寻废。今为南安镇，亦曰南安乡。○夹江旧城，刘句曰：本夹江废戍也，在今县北八十里，地名泾上，隋于此置夹江县，唐武德初，移于今治。

　　○万松山县东北三十里。山有三峰，中峰尤为峻耸，环山皆松也。其南曰天马山，山势高骞，一名马鞍山。相近者曰伏龟山，冈峦绵亘，盘曲有九。又有葛藤山，以形如葛藤也。滨江又有帘钩山。《志》云：以两山夹江，状若帘钩而名。自天马以下俱在县东三十里。○丈人山，在县东十里，亦曰九盘山。上有石，峭拔如人立，俗谓之丈人峰。相近者曰虎履山，上多虎迹，因名。

　　平羌山县西十五里。山高广，下瞰平羌江。后周以此山名县。又凤凰山在县南十里，冈峦攒列，飞翥若凤。又县西三里有云吟山，亦耸秀。○千佛崖，在县西八里，数峰崭然，崖石峭拔，崖旁多镌佛像，因名。西岩瀑布悬流，响震林壑。

