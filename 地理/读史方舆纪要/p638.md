<!-- { "loadSidebar": true } -->
　　黄连溪县北二十里。县北六十里曰游溪，七十里曰白溪，八十里有株林、邓家等溪，百里有李溪；县南三十里有珂溪，九十五里有龙溪；县东二里有鲤鱼溪，十里有青峰溪；县西十五里有鼎溪，三十里有杨溪、辇溪，六十里有蓦溪，八十里有白水溪，皆有灌溉之利。下流悉入于资水。

　　○苏溪镇县北百里。向设巡司，并置公馆于此，北达安化县。《志》云：县境有隘五：曰黄柔、樟木、石门、凿鼻、道田；有堡三：曰黎平、花桥、纸钱，皆有官兵戍守。又龙溪镇，在县南九十里，当往来孔道，亦置公馆于此。○五寨，在县境。《宋志》：新化有惜溪、柘溪、滕溪、深溪、云溪五寨，皆太平兴国中所置也。

　　城步县府西北百四十里。西至靖州绥宁县百三十里，北至辰州府溆浦县二百七十五里，南至广西全州二百六十里。宋武冈军及绥宁县地。熙宁六年，置城步寨于此。明初，为城步巡司。弘治十七年，始析置县，即故城步巡司为县治，属宝庆府。土城周二里有奇，编户十三里有奇。

　　○南城《志》云：在县治南。相传诸葛武侯曾驻此，亦名诸葛城。一云城在县南二十里，误。

　　○罗溪山县东十三里。有十八山相连。又县东二十里有楠木山，多楠木。县东三十五里又有巫山，以巫水所出也。又青角山，在县东百里，峰峦耸秀。○生风洞，在县北四十里，石路九曲，而进中宽平，容数百人。《志》云：县北有三十六峰，洞壑皆相通。

　　○巫水在县东。源出巫山，分为三派，东经县东七十五里之威溪入于资江，西经城南之南江，又西经城西三十里之乌龙江，入靖州会同县之洪江。○真良水，在县东三十五里，经县城南与巫水合。《志》云：城南门外有蒋家渡，即巫水南江合流处。又石井水，在县东五十里石岭中，引流溉田，下流合于巫水。

　　○连荷山隘在县境。《志》云：县当蛮洞隘口，有苗路四：曰风界，曰塔溪冲口，曰大右山，曰连荷山。又有大水洞苗路三：曰旧宅界溪山，曰斜头山，曰洞头山。俱有兵民戍守。

　　附见：

　　宝庆卫府治西。明初，置卫于长沙府益阳县。洪武六年，徙于此。城步守御千户所，在县治东，明初置。

　　武冈州府西南二百八十里。东南至永州府二百里，南至广西桂林府四百里，西至靖州三百十里。

　　春秋时楚黔中地。秦属长沙郡。汉属零陵郡。后汉因之。三国吴属邵陵郡。晋以后因之。隋属潭州。唐属邵州。宋初因之。熙宁五年，始升为武冈军。元曰武冈路。明初升为武冈府，洪武九年降为州，以州治武冈县省入编户四十里，领县一。今仍为武冈州。

　　州接畛粤峤，连壤蛮獠；溪山环卫，有括囊之固；形胜雄远，得控驭之权，亦西南要地矣。

　　○武冈废县今州治。汉都梁县地。晋太康初，祈置武冈县，属邵陵郡。宋、齐以后因之。隋省入邵阳县。唐初，置武攸县。唐武德四年，复曰武冈，属南梁州，寻属邵州。宋为武冈军治。元因之。明初，省。《城邑考》：州有旧垒，明初增筑。今城周四里有奇，门四。

　　都梁城州东五里。汉县治此。武帝封长沙定王子遂为侯邑。后汉仍属零陵郡。三国吴属邵陵郡。晋以后因之。隋废入邵阳县。○夫夷城，在州东北百四十里。汉县，属零陵郡。武帝封长沙定王子义为侯邑。后汉仍属零陵郡。三国吴属邵陵郡。晋以后因之。隋废入邵阳县。

　　○武冈山州北五里。《郡国志》：冈接武陵郡界，因名。郦道元曰：武冈县有左右二冈对峙，间可二里。后汉武陵蛮为汉所伐，来保此冈，因名武冈。一云东汉伐五溪蛮时，与民同保此山，故亦名同保山。唐元和中，黔巫蛮獠寇乱武冈，潭帅柳公绰招降之，勒铭于冈上。《志》云：山有同保岩，容数千人，昔时避兵处。

　　云山州南三十五里。山有七十一峰，《道书》以为第六十九福地。峰峦岩洞，奇胜不一，自麓至巅，盘回石磴几二十里。又金城山，在州东南五十里，《道书》以为第六十八福地。○宝方山，在州南五里，旧名资胜山，岩洞泉石，皆极胜。又州东南十五里有南山，山半有泉，溉田千顷。又连山，在州南十二里，峰峦连接，其上高平，昔人避兵处。

　　风门山州西四十里。极高峻，或以为即风阳山也。五代汉乾二年，楚将徐进败蛮于风阳山，斩首五千级，即此。其相近者曰太源山，冈原平衍，泉流深阔，溉田甚广。○广福山，在州北三十里，山峰峻拔，石洞深邃。又望乡山，在州北百四十里，岩高峻，界于辰沅。《志》云：州北百八十里有角尖山，山有二：曰大角尖、小角尖，其状如角，周围森耸，路通沅江。

　　都梁山州西百里。山高耸，泉流环绕，汉以此山名县。《名胜志》云：山在州东百三十里，似误。又竹坪，在州西南百八十里，高峻环绕，为州之胜。○唐纠山，在州西南百里。《汉志》注：都梁县有路山，资水所出。《水经注》云：即唐纠山也。今山接绥宁县界。

　　○资水在州北。自靖州绥宁县流入界，又东北入邵阳县界。○都梁水，在州西南，源出都梁山，东北流，有夫夷水流合焉，经州北入邵阳县界，合于资水。《志》云：州城西有黄塘坡，即都梁水所汇也。引流溉田，凡四千余顷。

　　○石羊关州东二十里。又州东百五十里有紫关，在紫阳山上，亦曰紫阳镇，有巡司戍守。○石门镇，在州南六十里。又州西北有蓼溪镇，俱有巡司。

　　硖口镇州北百四十里，亦曰四硖口，昔时戍守处也。《宋志》：武冈县有山塘等寨。熙宁六年废。元四年，置赤水寨。绍兴元年，置神仙寨。崇宁二年，置通硖寨。大观元年，置硖口寨。元以后渐废。明初，置四硖口巡司于此。《志》云：州境有堡六：曰桐木，曰九溪，曰白仓，曰歇岭，曰太平，曰安乐，皆有官军戍守。

　　新宁县州南九十里。东南至永州府东安县百六十里，南至广西全州百五十里。汉都梁县地。唐邵阳县地。宋绍兴二十五年，析置新宁县，属武冈军。今土城周二里余，编户六里有奇。

　　○新宁旧城在县东四里金城村。宋绍兴中，于水头江北置新宁县，即此。明景泰初，迁县于今治。

　　○樟木山县西南四十里，绵亘八十余里。下多犭民，皆鸟语夷服，风化不通。或作ㄅ木山，误。又八十里山，在县南三十里。《志》云：山南北延袤几八十里，山麓南抵全州四十里，北抵县治亦四十里。石磴峻峭，俨若蜀道。宋隆兴十年，全州言，州密迩犭峒，径途非一，如永州之东安，武冈军之新宁盆溪及八十里山，皆可径达，是也。盆溪，或以为即花溪山。

　　金峰山县东五里。上有大小芙蓉岭，亦名大小金峰山。岭侧有飞瀑泉，四旁斗，绝顶正平，可容数百人；有石屋户牖，皆天成。又花溪山，在县东南七十里，犭獠环居其下，新寨水出焉。○九子岭，在县东七十里，上有九峰。又有啸岩，在县东百四十里，内宽广。寇乱时，居民避此，险不可攻，寇至望啸而去，因名。

　　○夫夷水县南里许。源出广西全州界，流入境，下流会于都梁水。又新寨水，在县东南，出花溪山，流经县南石门洞，合于夫夷水。《志》云：县西十里有长湖，自都梁山发源汇流于此，东入夫夷水。

　　○枫木岭关县东百二十里。旧为戍守处。又靖位镇，在县东北九十里，旧属武冈州，有巡司戍守。《志》云：县境邻接蛮犭，时被劫掠。正德六年，调长沙、衡州二千户所于县城内，为哨守之备，后皆因之。○阳洞寨，在县西。《志》云武冈有阳洞蛮，与广西全州延洞蛮接，即其地也。

　　附见：

　　守御武冈千户所在武冈州治东北，隶靖州卫。

　　◇辰州府东至常德府四百六十里，东南至宝庆府六百里，西至贵州镇远府六百六十里，北至永顺宣慰司三百十里。自府治至布政司一千七百里，至江南江宁府三千五百里，至京师七千一十里。

　　《禹贡》荆州之域。本南蛮地，春秋时属楚。秦属黔中郡。汉为武陵郡地。后汉因之。三国时，为吴、蜀之郊。晋以后，并属武陵郡。陈分置沅陵郡治沅陵县。《陈本纪》：天嘉元年，以武陵都尉所部六县为沅州，别置通宁郡，以刺史领太守，治都尉城。大建七年，改武州为沅州。按《水经注》：沅水自辰阳又东经沅陵县北，又东经沅陵县故治北都尉。府盖即旧治置。陈初，沅州、通宁郡皆治此。大建中，以武陵为沅州，以沅陵为沅陵郡也。隋废郡，置辰州。炀帝复为沅陵郡。唐又为辰州景云二年置都督府，开元二十七年罢。天宝初，曰卢溪郡。乾元初，复故。宋仍曰辰州亦曰卢溪郡。元为辰州路。明初，改曰辰州府，领州一，县六。今仍旧。

　　府控压群蛮，障蔽潭、朗，重冈复岭，带水萦纡，险要固塞之地也。《史记》：秦昭襄二十七年，使司马错、张若发陇西兵，因蜀攻楚黔中，拔之。三十年，蜀守若取江南为黔中郡，于是筑城置戍，控扼五溪。后汉初，五溪蛮为乱，刘尚讨之，不克。马援至临沅击破诸蛮。建武二十五年，宋均受群蛮降，而后武陵无事。唐景云中，增置都督府于辰州，岂非以咽喉溪洞故耶？宋熙宁中，章经制荆湖，尽拓取群蛮地，而朗、澧之寇患息焉。明初，辰州境内群蛮及川、贵诸蛮相结煽乱，命胡海讨平之。数百年来，即有窃发者，亦疥癣矣。夫辰、沅之于荆、湖、川、贵，若犬牙然，绸缪未雨，固其所也。

　　沅陵县附郭。汉县，属武陵郡。高后封长沙王芮子阳为侯邑。后汉仍为沅陵县。晋以后因之。陈为沅陵郡治。隋为辰州治。唐、宋因之。今编户五十八里。

　　○黔中城府西二十二里。《括地志》：秦黔中郡治此。汉改黔中为武陵郡，移理义陵，今辰州溆浦县也。后汉移理临沅，今朗州治也。自隋以涪陵蛮地为黔州，而黔中之名始乱。秦汉之黔中，实在郡境。《城邑考》：辰州故城，宋隆兴中水涨城圮。明初因旧址改筑。成化七年，霖雨水浸，城复溃，因复增筑之。弘治以后，相继修葺。为门六，城周八里有奇。

　　酉阳城府西北百二十里。汉置酉阳县，属武陵郡，以在酉水之阳，因名。后汉因之。晋、宋以后，仍属武陵郡。隋废。又黔阳城，在府西北。孙吴置黔阳县，属武陵郡。晋、宋因之。萧梁时废。《水经注》：酉水北岸有黔阳县。○刘尚城，在府西南百三十五里。相传后汉建武中，尚征武陵蛮时所筑。今城虽废，犹足以控扼诸蛮。《郡志》云今辰溪县东南五里有刘尚城，即此城也。

