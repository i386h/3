<!-- { "loadSidebar": true } -->
　　东平陵城府东七十五里，春秋时谭国地。庄十年，齐师灭谭，谭子奔莒。汉置东平陵县，以右扶风有平陵，故此加东也。济南郡治焉。后汉灵帝时，济南贼起，攻东平陵。晋时，移郡治历城县，以东平陵属之。后赵石虎建武八年，济南平陵城北石虎一，夜中自移于城东，虎以为己瑞也。刘宋曰平陵县，后魏因之，高齐废。唐武德二年，复置，并置谭州治焉。贞观初，州废，县属齐州。十七年，齐州都督齐王据州叛，土人李君求等据县不从，因改曰全节。元和十年，并入历城县。城址犹存，周二十余里。又故谭城，在府东南七十里。杜预曰：谭城在平陵西南。是也。

　　台城府东北三十里，汉置台县，属济南郡。高帝六年，封东郡尉戴野为台侯。后汉仍之，晋省。刘宋侨置东魏郡。魏收《志》：东魏郡治台城，后迁历城。是也。《寰宇记》：后魏孝昌三年，济南郡移治台县。齐天保中，始还历城，台县旋废。章怀太子曰：故城在平陵县北。又鲍城，在府东三十里。《志》云：齐大夫鲍叔采邑也，叔牙是其后裔。旁有鲍山，俗传为管、鲍分金处。

　　巨里城府东七十里，亦曰巨合。汉武封城阳顷王子发为巨合侯，即此。后汉建武五年，张步将费邑守历下，分遣其弟敢守巨里。耿进兵，先胁巨里，邑趣救，分兵守巨里，自引精兵上冈阪，乘高合战，临阵斩邑，城中危惧，遂下巨里。《水经注》：巨里三面有城，西有深坑，坑西即耿营。《郡国志》：历城有巨里聚，今为龙山镇。旧有递运所，今革。龙山马驿置于此。

　　○历山府南五里。俗讹为舜所耕处。或以为即靡笄山，靡与历相近也。《春秋》：成二年，鞍之战，晋师从齐师至于靡笄之下。一名大佛头山，山南有危石矗立也，亦名千佛山。又有庙山，在府东十里，以上有舜庙而名。

　　华不注山府东北十五里。虎牙桀立，孤峰特起。《左传》：成二年，齐、晋战于鞍。齐师败绩，晋逐齐侯三周华不注山。下有华泉，即逢丑父使齐顷公如华泉取饮处也，今涸。司马贞曰：华不注山，一名靡笄山。又伏琛云：不读音跗，与《诗》鄂不кк之不同，谓花蒂也，言此山孤秀，如花跗之著于水云。今亦名金舆山。

　　石固寨山府南五十里。下有渴马崖，南有瓢峰，凤凰山，西有丁公岭，东有虎山。山居其中，颇为险固，昔人置寨于此，因名。今山上有修真观。又龙洞山，在府东南三十里，山如重甑，上有东西二龙洞：东洞出万仞绝壁上，中有泉，昔人尝避兵于此。其峰岩甚奇胜。一名禹登山。○函山，在府南二十里，即泰山北麓也。一名卧佛山。又В山，在府北十里，童无树木，有双峰耸出立如В，因名。

　　黄山府西南六十里。山周如城，岱阴诸谷之水奔流至山西，汇为池，周数亩，不溢而伏流，至城西，出为趵突泉。○三平山，在府南五十里，高峻，有三峰壁立，至巅则平如掌。

　　○大清河府西北四十里，自齐河县流入界，经府北，有听水自南来入焉。亦曰响河。又东北过华不注山阴，又东径下泺堰，即泺水，旧合大清河处也。又北入临邑县界。○小清河在府城北，即泺水也。《春秋》：桓十八年，公会齐侯于泺。即此。《地志》云：济之南源也，源发趵突泉，俗名娥姜水，以泉源有舜妃娥英庙也。经城北而东，大明湖自城北水门流合焉。又东北经华不注山阳，合华泉。又东北入大清河，旧谓之泺口。宋南渡后，泺水分流入章丘县界，为小清河。明朝永乐以后，渐至堙塞，成化九年，尝浚治之。自历城以东，直至乐安，而小清河复治。嘉靖十二年，小清河复塞，历城西北百里间，积潦盘回，道多梗塞，乃复浚博兴以西，达于历下，几三百里，小清河复治。久之，故道复淤。今小清河仍自华不注东北入大清河。《志》云：府城东北五里有广惠闸，在小清河上。天顺中，抚臣年富所建。先是，湖水泛溢，浸没民田，至是，水有蓄泄，大为民利。余见前大川济水。

　　大明湖在府城内西北隅，源出历下诸泉，汇而为湖，周十余里，繇北水门出，流注小清河，一名西湖。按《水经注》：泺水北为大明湖。《一统志》：湖源出舜泉。今泺水绕城北流而东出，不入城。舜泉在城内，止成一井，不流。惟北珍珠、濯缨诸泉，则北流入大明湖耳。又旧时湖流浩衍，望华不注峰，如浸水中，今多为居民填塞，治圃环沼，仅存曲港，可通小舟，而蔬果菱芡、鱼蟹之属，甚为民利。《宋史》：景定二年，李以济南来降，蒙古攻之，城将陷，乘舟入大明湖，投水中，水浅不得死，为蒙古所杀。然则湖之浅涸，盖已久矣。

　　鹊山湖府北二十里，湖北岸有鹊山，因名。《志》云：泺水自大明湖东北流，经华不注山下，汇为湖。又东北流，入大清河。伪齐刘豫自城北导泺水东行，而鹊山湖涸为平陆。又濯缨湖，在城内倚北，合北珍珠、散水泉、濯缨泉、朱砂泉，汇流为湖，周广数亩，本名灰泉湖，元人改今名。

　　巨合水府东七十里。《志》云：源出章丘县界之鸡山，东源曰榆科泉，西源曰江水泉，北流各五里许，而合入小清河，故曰巨合水。《水经注》：巨合水北经巨合故城西。是也。今谓之龙山河。

　　趵突泉在府城西南，一名爆流，平地涌出，盖济水伏流重发处也。曾巩曰：泰山之北，与齐东南诸谷之水，西北汇于黑水湾，又西北汇于柏崖湾，而至渴马崖，水之来也众。其北折而西，悍疾尤甚，及至崖下，则泊然而止。自崖以北，至历城之西，盖五十里，有泉涌出，高或至数尺，土人名曰趵突，齐人谓尝有弃糠黑水湾者，而见之于此。盖泉自渴马崖潜行地中，至此复出也。其水冬温，泉旁蔬果，经冬长荣，故又谓之温泉。其注而北，则谓之泺水，达于清河以入海。○金线泉，在城西，石方池，泉乱发其下，东注城濠，澄澈见底，波心南北有金线一道，隐起水面，因名。又珍珠泉，在城中有二：南珍珠近东偏，今塞。北珍珠泉在城东迤北，泉瀑如珍珠，汇流入大明湖。又有舜泉及杜康诸泉，俱在城内。曾巩曰：齐多甘泉，甲于天下，其显名者以十数，而色味皆同。以予验之，盖皆泺水之旁出者也。《一统志》：济南名泉七十二，趵突为上，金线、珍珠次之，余者不能与三泉侔矣。

　　孝感泉在城北。相传昔有孝子居此，泉涌其旁，因名。其水溢为小渠，与四望湖合流入城，历诸廨署，西入泺水。《寰宇记》：四望湖在历城县西二百步，其水分流入城，与孝感水合。

　　○堰头镇府东北二十里，亦曰下泺堰，亦曰泺口。即泺水入大清河处，筑堰以分其流，因曰堰头。堰南即小清河也，今仍为交流之所，有巡司戍守。○谭城驿，在府西北二里，洪武初置。又龙山驿，即故巨里城也，亦洪武初置。见前。

　　赖亭在府东，近章丘县界。《后汉志》注：菅县有赖亭。《左传》：哀六年，齐侯阳生使胡姬以安孺子如赖。十年，晋赵鞅伐齐，毁高唐之郭，及赖而还。即此。

　　章丘县府东百十里，东北至邹平县六十里，东南至长山县百里。汉为阳丘县地，属济南郡。后汉省。高齐移高唐县治此。隋开皇十六年，改曰章丘。大业九年，群贼王薄等攻章丘，齐郡丞张须陀击败之。唐初，县属谭州。贞观初，州废，改属齐州。宋因之。景德三年，置清平军。金军废，改属济南府。今城周六里，编户百里。

　　○阳丘城县东南十里。汉县治此，文帝封齐悼惠王子安为侯邑，后汉县省。又乐盘城，在县南二十七里乐盘山下。相传齐孝王为平陵侯时，与阳丘侯饯送处也。又县北七十里有新城，或以为刘宋大明中侨置，属高阳郡。后魏因之。高齐废。

　　菅城县西北三十里。汉菅县，属济南国。菅，音奸。景帝封齐悼惠王子罢军为侯邑。后汉亦为菅县。晋省。《述征记》：历城至菅城二十里，自城以东，水弥漫无际，南则迫山，实为险固。隋开皇十六年，亦尝置菅城县。大业初省入章丘。唐武德初，又置。八年，省入平陵。《通志》：故菅城在章丘临济镇北。《述征记》似误。又营平城亦在县西。汉宣帝封赵充国为营平侯，邑于此。《汉表》：邑在济。是也。或以菅城当之，谬矣。《志》云：菅城今名水寨。

　　朝阳城县西北六十里，汉县，属济南郡。高帝封华寄为侯邑。宣帝时，封广陵厉王子舜于此。后汉曰东朝阳，以南阳郡有朝阳，故此加东也。晋因之，改属乐安国。刘宋仍曰朝阳县，属济南郡。后魏因之。齐废，隋开皇六年复置。十六年，改曰临济，又别置朝阳县。大业初，复并入临济。唐初，置邹州。武德八年，州废，县属谭州。贞观初，改属齐州。宋初因之。咸平中，废为临济镇。又有崔氏城，杜预曰：在东朝阳县西北。《左传》：襄二十七年，崔成请老于崔氏。即此。《通志》：崔城在县西北二十五里。○犭虎城，亦在县西，汉置犭虎县，属济南郡，武帝封赵敬肃王子启为侯邑，后汉省。苏林曰：东朝阳有犭虎亭。是也。犭虎，音。

　　亭山城县西南六十里，汉东平陵县地。宋元嘉五年，析置卫国县，后魏仍之。隋改曰亭山，属齐州。唐因之，元和十五年废。今其地有亭山，盖隋因以名县。又《通志》：县东北三十里有古宁戚城。

　　○长白山县东三十里，跨邹平、长山、淄川三县界。《抱朴子》：长白乃泰山之副岳，绣江源发于此，高二千九百丈，周六十里，山中云气长白，因名。亦名会仙山，孤秀盘郁，独压众山。《后魏书·辛子馥传》：长白山连接三齐，多有盗贼，子馥受使检覆，因辨山谷要害宜立镇戍之所。又诸州豪右在山鼓铸，奸党多依之，得密造兵仗，于是请破罢诸冶。从之。又建明初，齐州刺史萧赞为城民赵洛周等所逐，入长白山。隋大业七年，邹平民王薄等拥众据长白山，攻剽诸郡。九年，贼帅左才相自号博山公，据长白山。盖自昔为深险处。○黉山，在县东二十五里，一名黉堂岭，达淄川、邹平二县界，相传郑玄著书处。《元史·张荣传》：金末，山东群盗蜂起，荣率乡民据黉堂岭拒守处也。

　　龙盘山县南十八里。山绵亘甚远，西接历城界。县西南二十八里曰东陵山，与龙盘山冈脉相接。《庄子》：盗跖死利于东陵之上。即此。○危山，在县西南四十里。汉景帝时，齐孝王与吴楚通谋自杀，葬于此山之巅，俗呼为铁墓。又鸡山，在县西南四十里，下有双柳泉。《齐记》：卫国县鸡山，巨合水所出也。又女郎山，《志》云：在县北一里，顶有三阳洞，甚深邃。《三齐记》：章亥妾溺死葬此，谓之章丘，县因以名。

