<!-- { "loadSidebar": true } -->
　　《禹贡》豫州之域。周为王畿地。春秋时，为戎蛮子邑，亦楚、郑二国之境。战国属韩。秦属三川郡。汉为颍川、河南、南阳郡地。晋属河南、南阳郡。后魏属汝北、鲁阳二郡。东魏置北荆州。后周改和州。隋初，曰伊州俱治陆浑县。大业初，改曰汝州徙治承休县，寻改为襄城郡李密亦曰伊州。唐初，复曰伊州。贞观八年，复为汝州治梁县，即隋承休县也。天宝初，曰临汝郡。乾元初，复曰汝州。五代因之。宋仍曰汝州亦为临汝郡陆海军节度。金因之。元仍为汝州，属南阳府。明初因之，以州治梁县省入。成化十二年，升为直隶州编户九十二里，领县四。今仍旧。

　　州山川盘纡，原隰沃衍。南出三鸦，则拊宛、邓之背；北首伊阙，则当巩、洛之胸；西指嵩高，而陕、虢之势动；东顾汾、陉所谓汾陉之塞也。见前新郑陉山及襄城县之汾丘城，而许、颍之要举矣。春秋时，晋、楚争郑，恒角逐于颍、湛间。及战国之季，韩、魏、楚之师，常战于三梁下。及秦失其鹿，沛公自洛阳南入南阳，寻复自宛、叶北出巩、洛，州其必经之道也。王莽之篡窃也，光武起于宛、邓，遂收洛阳。既而赤眉以山东之众，西出陆浑，直走弘农。是时，汝、颍之间，几于无日不战也。东京既宅，南梁近在畿甸，路通宛、洛，巡幸屡经，因建为苑囿。马融上《广成颂》，其略曰：右三涂，左概嵩岳；面据衡阴衡，即雉衡山。见南阳府，箕背王屋王屋山，见济源县；浸以波、氵差波，见鲁山县。氵差，见湖广枣阳县，演以荥、洛荥，荥泽。洛，洛水。融盖即广成而侈言之。此亦足以见州之形胜矣。汉德浸衰，河南八关，广成其一，东南保障，此为要膂。关东诸军讨董卓，分道出鲁阳而北。曹操迁车驾都许，自梁而东。晋室浊乱，兵戎起于辇毂，攘夺接于羌胡，河洛多故，兵锋每及焉。元魏承之，以迄周、齐争逐之日，汝北鲁阳，朝秦夕楚。盖西不得此，则不能得志于汝、蔡；东不得此，则不足以争衡于伊、洛也。隋季纷纭，李密围东都，先断襄城之援。唐攻王世充，亦遣别军出此以多其敌。厥后范阳流毒，因而淮西效尤，东面之防，近在汝、邓建中四年，李希烈以淮西叛，寇陷汝州，官军寻复取之。元和九年，又移置怀汝节度使于此，以御淮西。李吉甫云：汝州，东都藩蔽。是也。广明之乱，黄巢由淮北西趣汝州，遂陷东都。其后秦宗权之徒，亦往往恣睢于此。宋三京陷没，汝州沦丧。岳武穆经略中原，先收汝州，西京旋下。宋嘉定八年，蒙古窥金汴京，时金人守潼关大河以拒之。蒙古乃由嵩山小路，略汝州，遂趣汴。明初，大兵取河南，分命邓愈出汝、裕，收南阳。州在嵩、洛、宛、颍间，为棋劫之势，自昔用兵者所必争也。

　　○承休废县在今州治子城东。本曰周承休城。汉武帝元鼎四年，封姬嘉为周子南君以奉周祀，邑于此。元帝初元五年，更名周承休侯国，属颍川郡。成帝绥和初，更进为公。平帝元始四年，更名为郑。光武改封姬常于东郡畔观县，曰卫公，以郑县废入阳城县。后魏置南汝原县，兼置汝北郡。高齐改曰汝原县，又改郡曰汝阴。后周郡废。大业初，改县曰承休，移本州来治，又改为襄城郡。唐初为伊州治。贞观初，以梁县并入，而改承休为梁县，自是州郡皆治此。明初废。《括地志》：周承休城，一名梁雀坞，在梁县东北二十六里。魏收《志》：东魏武定中，汝北郡移治梁雀坞，即梁瞿乡也。《水经注》：承休东南有梁瞿乡，后汉世祖尝驻军于此。杜预曰：故承休城，在梁县东。然则隋之承休，非即古城矣。今州土城，明初重筑，后屡经修葺。周九里有奇，有门四。

　　梁县城州西南四十五里。周邑，后为蛮氏邑。哀四年，楚为一昔之期，袭梁及霍，遂为楚邑。《国语》：惠王以梁与鲁阳文子，文子辞曰：梁险而在北境。是也。战国时，谓之南梁，以别于大梁、少梁。亦谓之上梁。城浑曰：郑、魏之弱，楚以上梁应之。亦谓之三梁。《史记》：魏伐赵，赵与韩共击魏，赵不利，战于南梁。又须贾说穰侯，梁惠王伐赵，战胜三梁，即此。汉置梁县，属河南郡。后汉建武二年，改封邓禹为梁侯。建安初，曹操攻杨奉，拔其梁屯。晋仍属河南郡。后魏因之。太和二十三年，齐将陈显达攻魏马圈诸城，魏主驰救，自洛阳南至梁城。孝昌中，改属汝北郡。隋属伊州，寻属襄城郡。唐武德四年，杜伏威自丹阳遣兵助唐击王世充，攻梁，克之。贞观初，并入承休县。○汝北城，在州城西南。魏收《志》：孝昌二年，置汝北郡，治阳仁城，领石台等县。天平初罢。武定初，复置，治梁雀坞。七年，移治杨志坞。齐废。《通典》：高齐置汝北郡，置兵于此以备周。一名王坞城。

　　注城在州西四十五里。故韩邑。《史记》：魏文侯三十三年，败秦于注。又赵孝成王元年，田单攻韩注人，拔之。后讹为治城。北魏时，置治城县于此，属汝北郡。高齐废。《括地志》：梁城在汝南，注城在汝北，隔水相对云。

　　蛮城在州西南。攻蛮戎子国。亦曰曼阝乡城，亦曰蛮中聚，俗呼麻城。蛮与麻，声相近也。《左传》昭十六年，楚杀戎蛮子嘉，遂取蛮氏，既而复立其子。哀四年，楚单浮余围蛮氏，蛮氏溃。东汉初，祭遵获山贼张满于曼阝聚，即此。

　　成安城在州西。汉县，属颍川郡。武帝封韩千秋子延年为侯邑。东汉省。俗讹曰白泉城。○临汝城，在州西北六十里。唐先天初，置县，属汝州。贞元八年，移县治石壕驿。五代周废。宋建炎中，翟兴守西京，置镇汝军。刘豫因之。绍兴六年，岳飞遣将复镇汝军及河南长水县，即故临汝城也。今为临汝铺。又西北即彭婆镇，入洛阳者必取道于此。

　　○霍山州东南二十里。春秋时有霍阳聚，盖因山以名。杜佑曰：汉于山下立霍阳县。俗谓之张侯城。东汉初，蛮中山贼张满屯于此，故有是名。○鹿台山，在州北二十里，有台，状如蹲鹿。又州东北二十里有风穴山。

　　鱼齿山在州东南五十里。《左传》襄十八年，楚伐郑，次于鱼陵，涉于鱼齿之下。杜预曰：氵蚩水经鱼齿山下，故言涉也。又湛水源于此，流入叶县境。

　　空峒山州西南六十里。唐卢贞云：天下空峒有三：一在临洮，一在安定。庄子称黄帝问道空峒，游襄城，登具茨，访大鬼，皆与此山相接。今山上有广成庙，下有广成城。汉广成苑，盖亦因山以名也。又云梦山，在州西南五十里。有水帘洞，相传鬼谷子修道处。

　　鸣皋山州西六十里。亦曰狼皋山。汝水自山东流出峡，谓之汝厄。唐贞观十四年，作襄城宫于汝州西山。明年，罢之。新《志》：襄城宫亦曰清暑宫，在临汝县鸣皋山，南控汝水，睨广成泽。宋建炎二年，翟进保西京，乱贼杨进剽掠汝、洛间，进击败之，追贼至此，为贼所杀。进弟兴复击贼于鸣皋山北，遂殪之。

　　○汝水在州南五里。自鲁山县流入，合广成泽水，东南流而入郏县界。后魏孝昌初，汝水诸蛮据险为乱，鲁阳以南，道路不通。诏元进讨鲁阳蛮，屯汝上。又永熙末，魏主修以高欢犯洛，诏贺拔胜自荆州赴援，胜引军军汝水，即此处也。《志》云：汝水环流州境，几三百余里。州境之田，支引分灌，渠堰不可数计。其汝水不及者，则穿泉引渠，互相灌注。详见大川汝水。

　　广成泽在州西四十里。源出鸣皋山，合于汝水。一名黄陂。周围百里，有灌溉之利，百姓赖之。旧有广成聚。汉置广成苑，东汉时，往往校猎习射于此。和帝永元五年，诏以广成游猎地假与贫民。灵帝初平元年，置河南八关，广成其一也。隋大业中，置马牧于广成泽。欧阳曰：广成泽，今为广润河，盖避朱梁讳云。又有汤泉，在苑中。泉有九源，东南流注广成泽。别有寒泉在其侧，西流入于氵蚩水。虽盛夏，肃如冰谷。《志》云：梁县西南六十里有温汤，可以熟米。一名皇女汤。后魏主修永熙二年，狩于嵩高，遂幸温汤，即梁县之温汤也。炀帝于此置温泉顿。唐仪凤元年，幸汝州温汤，后又屡幸焉。武后圣历三年，亦幸汝州温汤。又开元十年，幸汝州广成汤泉。《金志》：废主亮正隆六年，命环汝州百五十里内州县商贾，悉赴温汤买市，时将游汝州汤泉云。

　　西湖在州西八里。一名龙塘陂。其水四时不竭，溉田甚广。○马跑泉，在州东南。相传光武经此，军渴乏水，马跑地得泉。《寰宇记》：州西门外有洗耳河，源出登封县之箕山，相传许由洗耳处，南流入于汝河。

　　○榆关在州境。战国时楚之边境。《史记》：楚悼王三年，归榆关于郑。郑，即韩也。又十一年，三晋伐楚，败我大梁榆关。大梁，或曰即梁县。

　　霍阳聚在州东南二十里。《左传》哀四年，楚为一昔之期袭梁及霍，以围蛮氏。梁，即故梁县也。霍阳，杜预以为山名。梁、霍，皆蛮子之邑也。东汉建武二年，祭遵攻新城蛮、柏华蛮，破霍阳聚，即春秋诸蛮部落矣。郦道元曰：弘农有柏华聚。新城，见洛阳县。《后汉书》作厌新蛮。

　　狐聚在州西北三十里。《史记》：秦昭王五十二年，取九鼎宝器，迁西周公于狐。、惮同。徐广曰：狐聚，在洛阳南一百五十里梁、新城之间。是也。又阳人聚，旧《志》：在梁县西四十里。《战国策》：郑强矫以新城、阳人与韩太子。《史记》：秦庄襄王元年，灭东周，不绝其祀，以阳人地赐周君。东汉初平二年，孙坚讨董卓，移屯梁东，为卓将徐荣所败。坚复收散卒，进屯梁县阳人，去鲁阳百余里，是也。今有阳人故城。

　　沛公垒在州东北大刘山南。汉高入关时驻此。世祖西征，亦尝驻焉。故山有大刘、小刘之称。《寰宇记》：大刘山，在郏县北三十里。

　　鲁山县州西南百二十里。南至南阳府南召县百二十里，东至裕州叶县九十里。夏时刘累所迁之邑也。春秋时属郑。战国时属楚。汉为鲁阳县，属南阳郡。后汉及魏晋因之。后魏太和十一年，置鲁阳镇。十八年，改为荆州。二十二年，罢州置鲁阳郡。永安二年，复置广州。东魏武定中，广州移置于襄城县。西魏得其地，仍置广州，寻改曰鲁州。隋初，郡废。大业初，州废，以鲁县属襄城郡。唐初复置鲁州，改县曰鲁山。贞观初，州废，县属伊州。八年，改属汝州。宋以后皆因之。今县城周五里，编户四十六里。

