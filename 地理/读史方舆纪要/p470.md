<!-- { "loadSidebar": true } -->
　　州山川环带，水陆流通。岭北有事，州实为之孔道。晋太元中，姚苌起于岭北，以安定为根本。其后遂为重镇。梁喜谓若无安定，戎马必至于，是也。赫连勃勃因刘裕灭秦，先据安定，尽收岭北郡县。及裕东还，南下长安，势若建瓴矣。夏人之衰，安定亦降于魏。赫连定复举安定，遂长驱而入长安，魏人力与之争，然后关中复定。唐自至德以后，吐蕃内侵，恒以泾州为节镇，遮蔽岐。宋以夏人跳梁，泾州亦为重地。庆历中，范仲淹请驻泾州，斩复横山以断贼臂横山，即桥山之北麓。寻命韩琦、范仲淹开府泾州，总四路之事，为攻讨声援。盖泾州联络中外，翼带东西，诚关中之襟要也。

　　○泾川废县即州治。汉置安定县，属安定郡。后汉省。晋末复置。苻秦为雍州治。姚氏因之。宋元嘉五年，魏将奚斤等军安定。夏主昌自平凉进攻，为魏将安颉所擒。既而魏将丘堆弃安定南走，赫连定复取之。后魏为安定郡治。正光末，高平贼胡琛遣其党万俟丑奴等寇泾州。萧宝寅等军于安定，丑奴军于安定西北七里。别将崔延伯自安定缘原北上。贼覆背来击，延伯败绩。后周时，为泾州治。隋初因之。大业初，为安定郡治。唐亦为泾州治。天宝末，改县为保定县。宋因之。金大定七年，改县曰泾川。明初省。《志》云：泾川城，旧在州北五里，泾州治焉。洪武三年，县废，州移今治。今城周六里有奇，惟南北二门。

　　乌氏城《括地志》：在安定县东三十三里。周之故地，后入于戎。秦惠王取之，置乌氏县。氏，音支。汉因之，属安定郡。后汉建武初，隗嚣追破赤眉于乌氏、泾阳间，是也。《后汉志》亦作乌枝。晋仍为乌氏县。后魏皆因之。西魏时，废，后为乌氏驿。唐武德九年，突厥屯河南，入寨，围乌城，即乌氏也。肃宗初，自马嵬北行，至乌氏。亦即此。○爰得城，在州东南。汉置县，属安定郡。后汉废。后魏复置，属新平郡。后周废。

　　圻鬖城州东北十四里。亦曰薛举城。唐初薛举尝据此，因名。举卒，子仁果立于圻鬖城，寻为世民所败，降于唐。杜佑作析鬖城。析，思历反。鬖，章恕反。○故县城，在州南。汉安定县初治此。后汉省，因名故县。晋太元十年，后秦姚苌自故县如新平，是也。

　　抚夷城在州东北。汉置县，属安定郡。后汉省。魏收《志》乌氏县有抚夷故城，是也。后魏复置抚夷县，属陇东郡。后周废。或曰，后魏盖徙治于平凉西。

　　○回中山在州西五里。上有王母宫。《一统志》以为汉武通回中道盖在此，似误。○笔峰山，州南五里，山峰耸秀。又东有三峰峭拔，俗名为米面山。

　　青石岭州西北七十里。宋白曰：泾州西北九十里有临泾城，其界有青石岭，亦曰青石原。后汉元初四年，马贤讨羌，败于安定青石岸，即此。晋义熙三年，赫连勃勃败姚秦将张佛生于青石原。六年，勃勃又南攻安定，破姚秦将杨佛嵩于青石北原，进攻东乡，下之。东乡，盖在青石岭东也。唐大历七年，吐蕃下青石岭，军于那城。郭子仪谕却之。又十二年，吐蕃下青石岭，逼泾州。子仪复击却之。那城，盖朝那城之误也。

　　青溪岭在州西南。宋建炎二年，金娄宿犯泾原。经略使曲端遣将吴逆击于青溪岭，败之。绍兴中，撒离喝自凤翔趣州，泾州将田盛遣兵击之于此，寇引去。

　　马鞍阪州西百里。晋义熙十二年，后秦姚绍自安定击赫连勃勃于马鞍阪，破之，追至朝那，不及而还，是也。又州西北有彭坑谷。《后魏书》：孝昌元年，万俟丑奴置营泾州城北七十里当原城。崔延伯缘原北上，战败，保泾州。又从泾州西进，去贼彭坑谷七里，战没。当原城，盖近朝那。○安仁谷，《志》云：在州东南四十里，中有长城寨。宋范仲淹尝遣宋良等控守于此。

　　○泾河在州北。自平凉县流入境，又东南流入州长武县界。○水，在州北二里。上有桥。自崇信县流入境，又东南流，入州长武县界，合于泾水。

　　阁川河州西南三里。州西山谷诸水，会流成河，下流入于泾河。

　　百泉州西三十五里。泉眼极多，四时不涸，州人引以溉田。其下流入于泾河。又共池，在州北五里。《诗》：侵阮徂共。郑氏曰：阮，国名，今之共池。是也。

　　○盐仓在州西。唐大历八年，泾原节度马与吐蕃战于盐仓，败绩。盖是时运盐储此，以供军，故有盐仓之名。

　　平亭在州北。元魏永安三年，高平贼万俟丑奴为贺拔岳所败，弃岐州北走安定，置栅于平亭。既而尔朱天光进下安定，丑奴弃平亭北遁。又彭坑，在州西北。元魏正光末，高平贼帅万俟丑奴等屯安定西彭坑。崔延伯击之，自安定西进，去贼七里结营，直前袭贼，败死。

　　连云堡在州西界。宋祁曰：泾西要地也。三垂峭绝，北据高岸，〔敌兵〕进退，烽火易通。唐贞元三年，吐蕃陷连云堡，泾州恃堡为斥侯。连云既陷，西门不开，门外皆为敌境矣。四年，戍将刘昌始复筑之。

　　路承堡在州东南。晋太元十六年，姚苌败苻登于安定东。登退据路承堡。路承，人姓名。丧乱时创筑此堡，因以为名。

　　马家凹州东四十里。今有递运所。又东有金家凹，置巡司戍守。○瓦亭驿，在州东六十里，泾之通道也。《通志》：州治西北有安定驿。

　　灵台县州南九十里。南至凤翔府麟游县七十里，东南至州六十里。古密须国。汉为鹑觚县，属北地郡。后汉属安定郡。晋因之。后魏置赵平郡治此。后周郡废，县属泾州。隋初因之。大业初，析置灵台县，取文王伐密作灵台之义。明年，废入鹑觚。唐天宝元年，改鹑觚为灵台县，仍属泾州。宋因之。元省入泾川，寻复置。今城周三里有奇，编户二十里。

　　○鹑觚城即今县。或曰汉县治，在今县东南接州长武县之鹑觚原。秦蒙恬筑长城，以觚爵奠祭。有鹑集觚上，县因以名。今城本隋所置灵台县，后以县并入鹑觚，遂移鹑觚县治此。

　　阴密城县西五十里。《志》云：古密国也。周文王伐密，《诗》所称密人不恭，此矣。《左传》：密须之鼓与其大辂文，所以大也。《国语》：周共王游泾上，密康公从。盖即密国之后矣。秦始名阴密。昭王五十年，武安君白起有罪，为士伍，迁阴密。汉为阴密县，属安定郡。后汉废。晋复置。大兴二年，晋王保使其将张显等据阴密，为刘曜所陷。三年，巴酋句渠知举兵拒刘曜，保于阴密，曜将游子远击灭之。太元十二年，苻登将杨定等攻后秦姚硕德于泾阳。姚苌自阴密赴救。义熙十二年，赫连勃勃攻拔后秦阴密，置雍州镇焉。寻复为秦所取。后魏主焘延和三年，休屠金当川围魏阴密。魏将拓跋嘉击斩之。即此城也。后魏仍为阴密县，属平凉郡。后周废。

　　良原城县西北九十里。《九域志》：在泾州西南六十里，本鹑觚县地。隋大业初，析置良原县，以县西南有良原而名。唐属泾州。贞元二年，为吐蕃所破。四年，陇右节度使李元谅筑良原故城而镇之。开美田数千里，劝士垦辟，岁入菽粟数十万斛。自是常以神策军分屯于此，谓之良原镇。朱梁贞明六年，蜀将王宗俦等攻岐，出故关，壁于咸宜，入良原，是也。宋仍属泾州。元省入灵台县。胡氏曰：咸宜，今见陇州。

　　百里城在县东。《元和志》：灵台县有百里城，亦曰百城。唐大历八年，吐蕃入寇，郭子仪使浑将兵趣朝那。吐蕃至百城而还。邀之于隘，尽得其所掠。十年，马复破吐蕃于此。又以原州陷于吐蕃，表置行原州治焉。贞元三年，吐蕃入寇，诏唐朝臣戍百里城，是也。《九域志》灵台县有百里镇。

　　○苍山县南二里。以林木苍翠而名。又隐形山，在县东北二里。以地形深奥而名也。○台山，在县东北十里。山多奇木异禽，甘泉秀石，顶平如台，因名。一作书台山。

　　保岩山县东三十里。山势峭拔，回旋百折，巅有经台，登之望见百里外。其下常有云雾。又有温、冷二泉出焉。○兼山，在县西九十里。其山两重，因名。《一统志》云：泾州之主山也。

　　白石原在县西北。《志》云：白石原首起废良原县西南三十里。东下三十里分为两原：一更名良原，一更名杜原。或曰，即灵台西原也。唐永泰初，回纥、吐蕃入寇，郭子仪以回纥兵破吐蕃于灵台西原。刘句曰：破吐蕃处在灵台县西五十里，地名赤山岭。○望儿原，在废良原县东三十里。今县东十里又有卧龙原。

　　○三香水在县东北五里。源出凤翔府麟游县东，亦名三交川。下流入州界，合泾水。《志》云：在县东十五里。○达溪川，在县南二里，流达于泾河。《志》云：源出陇州五马山，至州梁山下，入于泾水。旧《志》：县西七十里有妲己川。相传妲己产于此。盖即达溪之讹矣。

　　细川水在县东北。源出麟游废普润县之细川谷，东北流，入县境，又东北合于三交川。北魏永安三年，高平贼万俟丑奴屯安定，闻魏军未进，乃散众耕于细川。唐初，泾州镇将刘感自高鬖引还泾州。薛仁果自南原驰下，与感战于百里细川，感为所擒。百里、细川地盖相近。胡氏曰：灵台百里镇，即古细川地。

　　○草壁戍胡氏曰：在阴密东。晋大兴二年，屠各路松多起兵附晋王，保据草壁。刘曜攻拔之，松多奔陇城。《水经注》：陇山西南故陇城北有松多川。盖因松多据此为名。○栖凤桥，在县西五十五里，细川水经其下，南接麟游县境。

　　静宁州府西二百三十里。南至巩昌府秦州二百五十里，东北至固原州百六十里，西北至靖边卫四百二十里。

　　汉安定郡地。唐属原州。宋为渭州之陇干城。庆历中，置德顺军，属秦凤路。金皇统二年，改为德顺州贞四年，又升为陇安节度。元初因之。寻改为静宁州，以州治陇干县省入，属巩昌路。明初改今属，仍曰静宁州编户十一里，领县二。今亦曰静宁州。

　　州陇坂环峙，河、渭萦流。宋天禧中，曹玮筑陇干城，曰：异时泾渭有警，此必争之地。隆兴中，吴复秦陇诸州，朝议弃还。金人虞允文言：恢复莫先陕西，陕西新复州郡系德顺之存亡，一旦弃之，则窥蜀之路愈多。西、和、阶、成，利害至重，不可不审。盖静宁为陇口要地，自陇以西，保据所当先也。

　　○陇干废县今州治。宋元八年，以外底堡置陇干县，为德顺军治。金因之。元省。今州城周七里有奇。有登高台置于城最高处，为望之所。

