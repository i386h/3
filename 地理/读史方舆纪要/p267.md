<!-- { "loadSidebar": true } -->
　　莘县府西南九十里。西至直隶大名府九十里，北至临清州百二十里。春秋时卫邑。汉阳平县地，属东郡。晋属阳平郡，永嘉后废。后魏太和二十一年，复置，仍属阳平郡。后齐改县曰乐平。后周于此置武阳郡。隋初，郡罢，县属魏州。开皇六年，复改县曰阳平。八年，改曰清邑。十六年，置莘州于此。大业初，州废，改县曰莘县，属武阳郡。唐初，复置莘州。贞观初，州废，县属魏州。宋属大名府。金因之。元属东昌路。今土城周六里有奇，编户十四里。

　　○阳平城在县西。《图经》：县西南七里有斗城，其形如斗。或云：即汉阳平县旧治也。汉昭封丞相蔡义为侯邑。后魏普泰初，高欢举兵信都，尔朱仲远等击之，自大梁而北，军于阳平，旋遁还。即此。后移县于今治。《唐书》：乾宁二年，朱全忠欲攻兖、郓，李克用遣其将李存信救之，假道于魏，军于莘县。师还，魏帅罗弘信袭败之。五代梁乾化五年，晋取魏博州。刘与晋军相持，晋王军博州，自堂邑军莘县，治莘城堑而守之。自莘及河，筑甬道以通馈饷。既而晋王营于莘西二十里，一日数战，寻攻绝其甬道，却走。皆今县治也。胡氏曰：刘军莘县，盖渐逼魏州云。

　　莘亭城在县北。京相曰：阳平县北十里有故莘亭，道厄险，自卫适齐之道也。《春秋》：桓十六年，卫宣公欲杀公子，使盗待诸莘。谓此。隋因置莘亭县，大业初废。唐武德四年，复置，属博州。五年，并入莘县。又冈成城，亦在县西。《后汉志》：秦封蔡泽为冈成君。即此。

　　○山县北四十里。旧有泉曰山泉。《志》云：即古中聚。《左传》：襄二十五年，齐闾丘婴出奔处。似误。今其地为马桥镇。

　　○大河故渎县东三十里。即五代梁刘筑甬道以通馈饷处。盖渡河而东南，即郓、濮之境也。又石晋开运三年，河决杨刘，西入莘县，广四十里，自朝歌北流。胡氏曰：莘县在魏州东，朝城在魏州东南，相距盖四十里。今县东有古堤，逶迤而西，以障马颊河、黑龙潭之冲，河南徙后皆堙废。○漯河，在县东，自朝城县流入境，又东北入堂邑县界，今涸。

　　清平县府北七十里。北至临清州五十里。汉贝丘县，属清河郡。自晋至魏因之，后改曰清阳。隋开皇六年，又改为贝丘县，属贝州。十六年，改曰清平县。大业末，废。唐初复置，属博州。五代汉改属大名府。宋因之。元属德州。明初，改今属。城周六里，编户十六里。

　　○清平故城县西四十里。宋白曰：石赵初置平晋县，为清河郡治。隋置贝丘县于此，寻改曰清平。宋熙宁二年，割博平之明灵寨来属。元丰中，河决，遂移治明灵寨，即今县也。今故县亦曰清平镇，一名水城屯。

　　贝丘城在县西北。或以为即春秋时齐贝丘地。汉置县，属清河郡，郡都尉治焉。后汉属清河国。晋因之。后魏亦属清河郡。后齐省贝丘入清河县，而改清河县曰贝丘，即故甘陵城也。见高唐州夏津县。

　　○会通河县西二十里。自堂邑及博平县流入界，置闸一，曰戴家湾。又北入临清州境。○漯河，在县西十里，亦曰漯川。《汉志》：河自馆陶分为屯氏河，与大河相并而行。元帝永光五年，河决清河灵鸣犊口，分流入博州界，其下流与漯为一。王莽时，河遂行漯川。今漯河自堂邑县流入境，绕县城而西，去县六七里，上源为漕河所经，下流达高唐恩县，抵海而止。其水盈涸不时。又县西南二十里有龙湫，阔仅亩许，深不可测，流出十里，注于漯河。即宋时河决故城处也。《寰宇记》：县南十八里有王莽河。今涸。

　　直渠在县西。汉时大河所经也。《沟洫志》：地节中，郭昌使行河。河曲三所，水流之势皆邪直贝丘。恐水势盛，堤防不能禁，乃各更穿渠直东，经东郡界中，不令北曲。渠通，百姓安之。建始初，清河都尉冯逡言：郭昌穿渠后三岁，河水更从第二故曲间北，可六里，复南合。今其曲势复邪直贝丘，百姓寒心，宜复穿渠东行。不听。今俱堙废。又二渠亦在县境，《汉书音义》：二渠，一出贝州西南，南折，一则漯川也。禹、厮二渠以引其河，即此。今涸。漯川，见莘县。

　　○清阳驿县西南三十里。驿西有魏家湾巡司，滨河置戍处也。

　　冠县府西南百里。西南至北直大名府六十里，南至北直南乐县百十五里。春秋晋冠氏邑。汉馆陶县地，属魏郡。隋开皇六年，始析置冠氏县，属魏州。唐初，属毛州。贞观初，仍属魏州。宋属大名府。元属东平路。至元六年，升为冠州。明初降为县，改属东昌府。今城周四里，编户二十七里。

　　○冠氏城在县北。春秋时晋邑也。哀十五年，传晋人伐卫，齐为卫故，伐晋冠氏。杜预曰：冠氏即馆陶也。隋因置冠氏县。唐建中初，朱滔入魏境，攻拔冠氏，与田悦相恶也。既又屯兵冠氏，以逼魏州。皆此。金人移于今治。

　　黄城在县南。《括地志》：冠氏南有黄城，亦以黄沟为名，本赵邑，后属魏。《史记·齐世家》：宣公四十三年，田庄子伐晋，毁黄城。又《赵世家》：敬侯八年，拔魏黄城。又肃侯十七年，围魏黄城，不克。《读书记》：汉陈留郡有外黄县，魏郡有内黄县，而山阳郡有黄县。元康中，□□□□□□□□□。俱在大河旁，为魏、赵、齐战争之地。王氏云：苏秦说齐：赵袭魏之河北，烧棘蒲，队黄城。此河北之黄城也，在冠氏南十里。苏代约燕王：决白马之口，魏无黄、济阳。此河南之黄城，在考城县东二十四里。按《志》云：苏秦所言之黄，当是内黄县。今外黄城，见河南杞县。

　　清渊城在县北。汉县，属魏郡。晋属阳平郡。永嘉初，苟击破群盗汲桑于东武阳，桑退保清渊，是也。后魏仍属阳平郡。北齐属清河郡。隋属贝州。唐避讳，改曰清水县。贞观元年，省县入冠氏县。

　　○卫河在县西北。自直隶大名府流入界，又东北入馆陶县境。旧有吉固堤，在县西。○屯氏故河，在县东南二十五里，今为平陆。

　　○清水堡在县东北四十里。唐初，置清水县，属毛州。贞观初，省入冠氏县。今亦为清水堡城。

　　附见：

　　东昌卫在府治南门。宣德五年建。今亦置东昌卫，又有左右二所。

　　平山卫在府治东。洪武五年建。《志》云：城中有二阜，谓之平山，明初建卫于此，因名。今亦置平山卫。

　　临清州府西北百二十里。东北至济南府德州三百五十里，西北至直隶冀州二百七十里，西至直隶广平府百二十里，南至直隶大名府百五十里。

　　春秋时卫地。战国时，为赵之东鄙。秦属东郡。汉属魏郡。晋属阳平郡。后魏因之。隋属贝州。大业初，属清河郡。唐仍属贝州。大历中，改属瀛州。贞元中，属贝州。宋属大名府。金属恩州。元属濮州。明洪武二年，属东昌府。弘治二年，置临清州编户四十一里，领县二。今仍曰临清州。

　　州联络莄、邢，形援魏、博，自昔为战守要地。五代之际，梁、晋夹河相持，州之被患尤亟。元开会通河，州益为挽输孔道。明初，徐达定中原，自临清会师北伐。建文二年，燕王驻师临清，乃谋南下。州诚南北之喉嗌矣。

　　○临清废县今州治。汉清渊县地。后魏太和二十一年，始析置临清县，属阳平郡。后齐废。隋复置，属贝州。唐初，属毛州。贞观初，属贝州。宝应初，仆固追史朝义，败之于临清，即此。大历七年，改属瀛州。贞元末，属贝州。乾宁三年，河东将李存信攻临清，败汴兵。朱梁开平五年，晋将周德威略魏博，自临清攻贝州，拔夏津、高唐。乾化五年，魏博附晋，晋王存勖命李存审自赵州进据临清，晋王引大军自晋阳东下，与存审会于临清。既而刘与晋王相持，军于宗城，知临清有蓄积，欲据之以绝晋粮道，为周德威所拒却。宋熙宁四年，废县为临清镇，寻复为县。《城邑考》：魏置临清县，故城在今州西四十里，卫河西岸。宋建炎中，河决，移治于今州西南十里卫河南岸。洪武二年，又移治于故县北八里临清闸。景泰初，建新城于会通河北、卫河东，移县治焉。弘治二年，始建为州。今州有新、旧二城，旧城，即景泰初所筑新城也。新城，正德六年筑，皆以砖石。嘉靖中，复拓而广之，跨汶、卫二河，为水门三：汶一、卫二。城周九里有奇。又沙丘废县，在州西。隋开皇十六年，析临清置沙丘县于此。大业初省。唐武德五年复置，属毛州，贞观初省。

　　永济城在州西南。唐大历七年，田承嗣奏析临清县，置永济县，属贝州，以西临永济渠而名。兴元初，朱滔谋渡河侵汴，应朱Г于长安。入魏境，至永济，以田悦不与偕行，怒，略取平恩、永济，以兵守之。朱梁乾化五年，魏博附晋，晋王存勖自临清进屯永济，遂入魏州。宋初，仍并入临清县。平恩，今见直隶曲周县。

　　○大阜在城北二里。盘踞百余亩，下视林莽数十仞，岿然为城北主山。

　　○会通河在城南，亦云汶河。自清平县流入界，有闸二：曰新开上闸、南板闸。《志》云：州治当汶河之北，卫河之东，汶水自南旺分流，至此渐微，沿途置闸，启闭极严。经州城西南之南版闸，始与卫河合而东北流，漕舟至此，谓之出口。又二水相合处，谓之中洲，以石筑之，名鳌头矶，延亘二十余里，突峙中流，有四闸分建于左右，如足然。又有广济桥尾，其后为商贾辐凑之地，俗名观音嘴，以上有观音阁也。《志》云：鳌头矶在城北，当会通河分津之处。余详川渎漕河。

　　卫河在城西。自直隶大名府流经馆陶县界。又东流至此，合于汶河，亦谓之清河。应劭曰：清河在清渊县西北。是也。自隋以后，谓之永济渠。大业十二年，遣杨义臣讨群贼张金称于平恩。义臣引兵直抵临清之西，据永济渠为营，寻自馆陶潜济，袭击金称，破斩之。唐光化二年，幽州刘仁恭攻魏州，败还汴，魏兵追至临清，拥其众入永济渠，杀溺不可胜计。宋皇初，河合永济渠，注乾宁军。崇宁初，开临清县坝子口，增修御河西堤，是也。乾宁军，见北直青县。

　　古堤在城东。盘曲低昂，状如蛟螭。其脉南来，为会通河所断，逾河而北，城之东南复枕其半，俗因呼为东堤。转而东，直隶抵夏津，其委濒海，盖古之堤防也。

　　○渡口驿州北五十里。其地为清河、夏津两县之交，漕舟所经，因置驿于此。又清源水马驿，在州城西南隅。州西南五十里旧又有清泉水驿，今废。○临清递运所，在州西南二里。又西南五里有会通税课局。

