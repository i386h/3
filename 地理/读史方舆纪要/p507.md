<!-- { "loadSidebar": true } -->
　　○积石山在卫西南百七十里。旧《志》：在龙支县西南九十里。即《禹贡》所云导河自积石者也。今详见名山积石。

　　峡口山在卫东南。地极险阻，为湟、鄯往来咽喉地。汉时谓之湟峡。赵充国屯田，奏治湟峡以西道桥七十所，令可至鲜水左右，是也。唐人尝修阁道。宋筑省章城，控制要害。亦名绥远关。

　　四望山在卫东百里。湟水经其阳，亦曰四望峡。颜师古曰：山峭夹水曰峡也。汉神爵元年，赵充国击西羌，至金城度河，遣骑侯四望峡中无人，夜引兵上至洛都。喜曰：吾知羌不能为军矣，使发数千人守杜四望峡中，兵岂得入哉？《隋志》湟水县有土楼山，即四望山也。洛都，即破羌故城之雒都谷。

　　拔延山在卫南二百余里。隋大业五年，大猎于拔延山，长围亘二十余里。《隋志》西平郡化隆县有拔延山。《通典》在廓州广威县，炀帝征吐谷浑时经此。广威，即隋化隆也。又连云山，亦在州西南二百余里。《隋志》达化县有连云山。

　　浊浑山在卫西北。旧《志》云：在赤海之西。唐贞观九年，李大亮破吐谷浑于浊浑山，即此。又热水山，在卫西南五百里。《志》云：山南出暖水，流入青海。山北有冷泉，即西宁河源。

　　丰利山在卫西青海东。隋开皇初，吐谷浑寇凉州，遣将元谐击破之于丰利山，又败之于青海。又尔汗山，在卫西。隋开皇三年，行军总管梁远破吐谷浑于此。○库山，亦在卫西。唐贞观八年，李靖等讨吐谷浑。任城王道宗败之于库山。靖因与道宗等分道穷追。是也。

　　曼头山在卫西北。宋泰始六年，北魏主宏遣其将长孙观西击吐谷浑王拾寅，败之于曼头山。唐贞观八年，李靖等伐吐谷浑，自库山分两道，靖趣北道，其部将薛孤儿败吐谷浑于曼头山。《志》云：隋置河源郡，有曼头城，城盖因山得名也。○车我真山，在卫西六百余里。隋大业五年，炀帝追吐谷浑可汗伏允于覆袁川。分命元寿南屯金山，段文振北屯雪山，杨义臣东屯琵琶峡，张寿西屯泥岭，四面围之。伏允潜遁，遣其名王诈称伏允，保车我真山，是也。金山，亦在卫西界。

　　赤岭卫西三百二十里。《续通典》：石堡城西三十里有山，土石皆赤，北接大山，南连小雪山，号曰赤岭。去长安三千五百里，自鄯州鄯城县西行二百里，即赤岭也。北魏主诩时，宋云等奉使西域，自洛阳行四千里，至赤岭，乃出魏境。又西行再期，至乾罗国，得佛经一百七十部而还。唐仪凤三年，娄师德使吐蕃。吐蕃迎之于赤岭。开元十九年，吐蕃请交马于赤岭，互市于甘松岭。宰相裴光庭曰：甘松，中国之阻，不如许赤岭。乃听以赤岭为界，表石刻约。二十二年又立碑于赤岭，分唐与吐蕃之境。二十六年，命河西节度萧景、陇右节度杜希望，分道经略吐蕃，碎赤岭碑。天宝八载，哥舒翰克吐蕃石堡城，复以赤岭为西塞。长庆二年，吐蕃复请定疆候。大理卿刘元鼎过石堡城，西行数十里，土石皆赤，名曰赤岭，盖陇右故地。距长安三千里，即开元中与吐蕃分界处也。甘松岭，见四川松潘卫。

　　承风岭卫西二百九十五里。唐仪凤三年，李敬玄与吐蕃战于青海。兵败还，顿承风岭，阻泥沟自固。贼屯兵高冈以压之。别将黑齿常之引军袭击其营。贼败，遁去。杜佑曰：岭在广威县西南，东北去鄯州三百十三里。○白草岭，在卫西北，近甘州界。《水经注》：西平鲜谷塞东南有白草岭。刘宋元嘉初，西秦乞伏炽磐遣太子暮末等出貂渠谷，攻北凉，白草岭、临松郡，皆破之。

　　勒姐岭在卫东。阚る曰：金城安夷县东有勒姐河，与金城河合。勒姐岭，勒姐河所出也。汉时，勒姐羌居之。晋义熙十一年，沮渠蒙逊攻拔西秦广武郡，又败西秦兵于浩。西秦王炽磐遣将折斐等据勒姐岭，邀其还路，蒙逊击擒之，即此。姐，音子。又白土岭，在卫东南，岭盖与白土故城相近。唐大中四年，吐蕃叛将论恐热遣兵击鄯州帅尚婢婢于白土岭。胡氏曰：岭在河州凤林县西。○星岭，在故龙支城西北。隋大业四年，征吐谷浑，度星岭而北，是也。吐蕃置城于此，曰带星岭城。宋元二年，赵元昊攻吐蕃厮罗宗哥城及带星岭城，即此。

　　榆谷在卫西。《水经注》：河水经西海郡南，又东径允川西，历大小榆谷北。二榆土地肥美，本先零羌所依阻。后汉建武中，烧当羌滇良集诸种，击破先零，夺居大小榆谷地，繇是始强。章和末，烧当豪迷唐据大小榆谷，侵扰河湟间。护羌校尉邓训，发兵掩击迷唐于写谷。羌乃去大小榆，居颇岩谷，众悉离散。永元四年，聂尚代邓训为校尉，招迷唐等复居大小榆谷。迷唐遂叛，寇金城塞。五年，校尉贯友攻迷唐于大小榆谷，破走之，因作河桥于逢留大河以度兵。十一年，迷唐降，入居金城。诏将其种人还大小榆谷。迷唐以汉作河桥，兵来无常，故地不可复居，辞不肯徙。校尉吴祉等促使出塞，遂复叛还赐支河曲。十四年，时迷唐衰息，西海及大小榆谷左右无复羌寇。俞麋相曹凤上言：西羌为寇，常居大小榆谷。土地肥美，有西海鱼盐之利，阻大河以为固，缘山滨水，可广田畜，故强大常雄诸种。请及时规固二榆，屯田积谷，隔塞羌胡交关之路。从之。永初中，以羌乱，复罢。自晋以后，皆为羌胡所据。后周击逐吐谷浑，复收其地。隋大业四年，筑长城，自榆谷而东，以御吐谷浑也。胡氏曰：大小榆谷，即唐之九曲也。去积石军三百里，水甘草良，宜畜牧。景云初，吐蕃请河西九曲池。鄯州都督杨矩奏与之。吐蕃置洪济、大漠门等城，又置独山、九曲两军以守其地。地肥饶，吐蕃就之畜牧，因以入寇。矩悔惧自杀。开元二年，吐蕃寇临洮，至渭源。宰相姚崇等奏吐蕃旧以河为境。神龙中，尚公主遂逾河筑城，置独山、积石两军，去积石三百里，又于河上造桥。今吐蕃既叛，宜毁桥拔城。从之。五年，陇右节度郭知运大破吐蕃于九曲。天宝十二载，陇右节度哥舒翰击吐蕃，拔洪济、大漠等城，悉收九曲部落。盖即汉大小榆谷地矣。杜佑曰：榆谷，在兰州五泉县。误也。颇岩谷，又在榆谷西。

　　洛都谷在卫东北。刘昭曰：浩县有雒都谷，即洛都也。赵充国夜引兵自四望上至落都，即此谷矣。后汉永平初，马武击烧当羌，败于落都谷。羌引出塞，武追破之于东西邯，羌皆降散。东西邯，见上归义城及邯川城注。○写谷，在卫西。后汉章和二年，护羌校尉邓训发湟中秦胡羌兵四千人出塞，掩击叛羌迷唐于写谷。迷唐远徙。是也。《东观记》写谷作雁谷。

　　长宁谷在卫西。《水经注》：湟水径临羌故城南。又东，长宁川水注之。长宁水东南流，径晋昌川。又有长宁亭。亭北有养女岭，即浩西平之北山。隋炀帝自拔延山入长宁谷，度星岭，然后至浩川，是也。

　　大允谷在卫西青海旁。汉时，湟中羌烧当种世居河北大允谷。后汉建武中，烧当玄孙滇良击夺先零卑氵南羌地，居大榆中，始强盛。所云允谷、盐池，即此谷也。○渴波谷，在卫境青海西。唐开元十五年，河西节度使萧嵩、陇右节度使张忠亮，大破吐蕃于此。

　　三兜谷在卫西南。东汉章和末，护羌校尉傅育击烧当羌迷吾，穷追不设备。至三兜谷，迷吾袭杀之。胡氏曰：三兜在建威县。或曰在临羌西南。○木乘谷，在卫西。后汉章和初，张纡为护羌校尉，屯临羌。迷吾犯金城塞，纡遣从事司马防与战于木乘谷，败之。谷盖在临羌西境。又龙泉谷，亦在卫西。唐长庆二年，刘元鼎使吐蕃，逾湟水，至龙泉谷，西北望杀胡川，哥舒翰故壁多在焉。杀胡川，盖近青海。

　　破逻真谷在卫西南。唐贞观八年，侯君集与任城王道宗自库山分兵出南道，引兵行无人之境二千余里，经破逻真谷，追及吐谷浑王伏允于乌海，大败之。既而还军至破逻真谷。伏允之子顺出降。诏以顺为西平郡王。○黄谷。在故浩县东。刘宋永初元年，沮渠蒙逊欲伐西凉，引兵攻西秦浩，潜还，乃露布西境云。已克浩，将进攻黄谷。谓此。或云，西秦置城戍守于此。

　　牛心堆在卫西北。唐贞观九年，李靖败吐谷浑曼头山，进败之于牛心堆。《水经注》：湟水自临羌县东流，合龙驹川，又东合晋昌川，又东合长宁川，又东合牛心川。川水出西南远山，东北流，径牛心堆，又东径西平亭西，东北入于湟水。○三堆，在故浩县南。晋隆安四年，后凉吕纂击秃发利鹿孤。利鹿孤使其弟亻辱檀拒之，败后凉兵于三堆。胡氏曰：三堆，在浩河南。

　　○西海在卫西三百余里。一名青海，亦曰鲜水。又为允谷盐池，周围数百里，中有龙驹岛。今详见大川西海。○曲海，在卫西。《北史》云：在吐谷浑北乙弗勿敌国境内。海周围千余里，其种万落，风俗与吐谷浑同。或云，曲海即西海也。

　　赤海在卫西北，即赤水也。西汉末，赤水羌与去胡来王相攻。即此。唐贞观九年，李靖败吐谷浑于牛心堆，又败之于赤水源。别将薛万均等又败之于赤海。麟德二年，吐蕃攻夺吐谷浑地，遣使入见，求赤水地畜牧。胡氏曰：赤海，赤水深广处。唐时有黑党项居赤水西，是也。去胡来王，羌国王名也，见后安定卫。○乌海，在卫西塞外。《隋志》云：乌海，在河源郡汉哭山西。李靖等伐吐谷浑，自库山分两道。任城王出南道，历破逻真谷，追及其王伏允于乌海，大破之。咸亨元年，薛仁贵击吐蕃，自大非川进屯乌海。杜佑曰：吐蕃国出鄯城五百里，过乌海，暮春之月，山有积雪，地有冷瘴，令人气急，不甚为害。《新唐书》：破逻真谷，去乌海二千余里。误。

　　黄河在卫南。自西域流入中国，经积石山，又东北入河州界。《后汉志》注：大河经大小二榆谷北，有逢留之名。和帝永元中，护羌校尉贯友攻破迷唐于大小榆谷。遂夹逢留大河筑城坞，作大航，造河桥，欲度兵击迷唐。既而迷唐衰灭。曹凤为金城西部都尉，屯龙耆，增广屯田，列屯夹河，合三十四部。会永初羌乱，功垂成而罢。

　　湟水在卫北。《汉志》：临羌西北塞外有西王母石室、仙海盐池，则湟水所出。《括地志》：湟水，一名乐都水，来自牛心堆，经四望山阳，东至允吾入河。湟水左右，地皆肥美。汉武开河西四郡，隔绝羌与匈奴相通之路，斥逐诸羌，不使居湟中地，是也。其后元康四年，先零豪言：愿时渡湟水北，逐民所不田处畜牧。是后遂抵冒渡湟水，欲结匈奴、绝汉道。赵充国击平之。《元图经》：湟水出祁连山下，东流千余里，合浩河。又东入兰州西境，合洮水，入黄河。《一统志》：湟水今不经见，卫城北北山之阴有苏木连河，疑即湟水云。

