<!-- { "loadSidebar": true } -->
　　薛河在县东南十里。出滕县境，西流合昭阳湖，繇金沟口合于泗河。明嘉靖四十四年，开新河，筑石堤，横截其流，南注微山、吕孟诸湖。○氵郭河，在县东北，一名南沙河，出滕县述山，流入昭阳湖，又西南合于薛水。又有北沙河，自山东鱼台县流经县界，至县东北五十里之三河口，合薛水，经鸿沟，入泗河。自开新河后，乃筑三坝遏之，西注尹、满二湖。○鸿沟河，在县东十五里，旧自滕县界引昭阳湖，入薛水，后废。嘉靖末，河臣朱衡开新河。隆庆二年，衡复以昭阳湖受黄河之水，而赶牛沟复会鲇鱼泉及南阳减水闸南出诸水，胥注于湖，溢则坏民田，乃自湖东南开县东二十里回回墓支河，上通昭阳湖、湖陵城河口。既而河臣翁大立奏开鸿沟废渠，自昭阳湖达鸿沟，自鸿沟达李家口，自李家口达回回墓，东出留城，开河长六十余里，引水济运，并灌民田数千顷，滕沛间利之。袁氏云：鸿沟在新河西，昭阳湖东，旧引沙、薛二水从此入旧河，旧河废，而此沟亦淤其半，鸿沟开，而新旧二河俱得宣泄。

　　昭阳湖县东北八里。即山阳湖，俗称刁阳湖。邹、滕二县之水，俱汇于此。周二十九里有奇，下流与薛水合，自金沟口达泗。明永乐中，于湖口建石闸，东西二湖口建板闸。成化中，俱易石闸。弘治中重修，以时蓄泄，为漕渠之利。嘉靖四十四年，大河决入运河，漫入昭阳湖，因改浚运渠出湖之东，而湖为河流散溢处矣。○吕孟湖，在县东南四十里。《漕河考》：县境有张庄、吕孟、微山、赤山诸湖，与昭阳湖并为潴水济漕之处。

　　泥沟在县西北五十里。自鱼台县流入界，经沙河镇西南，而入于漕河。亦曰泥沟河。又辛庄河，在县东北。《志》云：出滕县西南五十里，南流十里，入昭阳湖。县东北三十五里又有章公河，明弘治间所浚泄水河也。○赶牛沟，亦在县东北，出滕县五花泉，至县界三河口，与沙、薛二河合。明嘉靖中，开新河遏之，西合鲇鱼泉，注于新河。《志》云：鲇鱼泉在县东北三十里。又荆沟泉，出滕县东北五十五里，泉眼百余，水流迅急，西南流八十里，至新庄桥入昭阳湖。正统六年，参将汤节开渠十里，引流济运。今废。

　　○夏镇县东北四十里，南去留城四十四里。即新河所经也，有管界分司镇焉。明万历十六年，筑夏镇城。三十二年，开氵加河，起自夏镇，经徐州东北彭家口，迤于邳州东之直河口，凡二百六十余里，避黄河之险者三百余里。又天启中，妖贼徐鸿儒作乱，攻夏镇至彭家口，掠运船，阻绝运河，官军击却之。《志》云：分司旧驻南沽头，有沽头城，在县东南十五里，嘉靖二十二年筑。四十四年，圮于水。隆庆二年，新河成，始移驻夏镇，在新河西岸，寻筑城为戍守处。又西镇，在今县东五十里。

　　沙河镇县西北六十里。亦曰沙河店，旧有沙河驿及递运所。明建文三年，燕兵南下，驻沙河驿，攻沛县下之，即此。嘉靖四十五年，移驿及递运所于鱼台之亭镇。今详见鱼台县。○庙道口，在县西北三十里，旧为黄河冲决处。明嘉靖中，屡决屡淤。万历中，渐为平陆。又刘家堤口，在县南三十里。

　　啮桑亭在县西南。徐广曰：梁与彭城间有啮桑。谓此地也。战国周显王四十六年，秦张仪及齐、楚之相，会于啮桑。汉武帝《瓠子歌》：啮桑浮兮淮泗满。及塞决口，而梁、楚无水灾。后汉初，王梁击佼强、苏茂于楚沛间，拔大梁、啮桑，是也。

　　泗水亭在城东南。汉高为泗水亭长，即此。向设泗亭驿，明隆庆初，移夏镇。《括地志》：沛县东南二十里有沛宫，即汉高置酒宴父老处，歌风台亦在焉。《寰宇记》云：俱在沛县治东南，泗水西岸。

　　鸡鸣台在县东北五十五里沙河北岸。明正统中，置闸于此，为运河所经，嘉靖中废。《志》云：鸡鸣台东有小河，出滕县之三里桥及七里沟泉，西南流百余里，至台东入漕河。初，二泉漫流为泽。正统六年，漕运参将汤节始开渠，引入漕河，置闸于河口以积水，既以济运，又变沮洳为良田。今淤。○射箭台，在县东南五里，明成祖驻师时所筑也。又有射戟台，在南门内西偏，相传吕布射戟处。

　　飞云桥在城南。泡水经其下，入泗水，为往来津要。明正德四年，大河决于此，入运河。嘉靖八年，飞云桥之水北徙入鱼台，三十七年，支流复冲入飞云桥，四十四年，泛滥益甚，为漕害。万历以后，遏河南徙，横决始免。

　　丰县州西北百八十里。西至山东单县九十里，西北至山东金乡县百里。秦沛县之丰邑，汉高沛丰邑中阳里人也。又高祖使雍齿守丰，齿反为魏，即此。寻置县，属沛郡。后汉属沛国，晋因之。刘宋属北济阴郡，后魏因之。隋属徐州。唐、宋俱仍旧。元属济宁路。明初，复改今属。旧城圮于水，编户十七里。

　　○邀城在县西南二十里。相传汉高还乡，父老邀之于此，因名，亦曰邀驾城。又有偃王城，在县北五十里，相传徐偃王所筑。

　　○东华山县东南三十里。亦曰华山，亦曰小华山，周十余里，土山也。明嘉靖五年，以河患移县治此。三十一年，复还旧治。《志》云：元时有华山巡司，山北有岚山，山东北又有堕山，与岚、华相连。○白驹山，在县西南二十里，地形高阜。相传汉高大会父老于此，歌白驹以留宾，因名。

　　○黄河在县南。自砀山县流入境。明嘉靖四十四年，黄河决溢，其北股经华山南，而东流入沛县界。县西南有秦沟，在河北岸，于是导河入沟济运。万历六年，筑邵家坝，以绝秦沟旧路，又议于华山斜筑大坝，东至楼子集，断遏秦沟、浊河二口。《志》云：秦沟口亦曰邵家口，其浊河在县东南。隆庆初，黄河自秦沟冲决而南，遂为浊河，其后河复旧流，秦沟、浊河，往往堤塞，无复旧流矣。

　　丰水在县城北。亦曰泡河。自单县流入境，东入沛县界。明嘉靖中，为河流荡决，故址仅存。《水经注》：泡水经丰西泽，谓之丰水。水上承大荠陂，东径己氏及平乐县，又东径丰县故城南，又东合苞水。汉高为亭长时，送徒骊山，到丰西泽中止饮，解纵所送徒处也。又有大泽，在县北六十里，县西二十里又有斩蛇沟，俱汉高遗迹处。

　　○吴康镇在县南。唐文德初，朱全忠欲置戍于楚州，感化帅时溥自将兵屯吴康镇以遏之，为全忠将朱珍所败。今县南有吴康里。○厌气台，在县治东北，亦曰秦台，相传秦始皇东游厌气于此。

　　榆社县东北十五里。汉初旧里社也。高祖初起兵，祷丰榆社。又汉高故宅，在县西中阳坊。《述征记》：宅在丰水西九十里。魏收《志》云：丰县有汉高旧宅。是也。

　　砀山县州西百七十里。西北至山东单县九十里，东南至河南永城县百二十里。秦置砀郡及砀县。二世二年，沛公攻砀，拔之。汉改郡曰梁国，砀县属焉。晋省入下邑。宋初，复置。后魏属砀郡，又分置安阳县。隋开皇十八年，改安阳曰砀山县，属宋州。唐因之，昭宗时置辉州，以朱温出自砀山也，寻徙州治，单父县属焉。五代唐时，县属单州。宋因之。金属归德府，后废。元复置，属济宁路。明初改今属。县无城，编户十八里。

　　○砀县故城在今县东三里，故砀县治。唐、宋以来因之。金兴定中，圮于河，迁虞山南保安镇。元至元中，复还旧治。明嘉靖四十一年，圮于河，迁治县东南二十里小神集。四十四年，复还旧治。旧有护城堤，周九里，门五。万历二十六年，复圮于河，始迁今治。

　　麻城县东北二十五里。汉之麻乡也。后汉初，盖延尝驻兵于此。魏收《志》：魏孝昌二年，置安阳县，属砀郡，县治麻城，即此。隋废入砀山县。今为麻城集。又杼秋城，在县东六十里，与萧县接界。

　　○砀山在县东南七十里，与河南永城县接界。其北八里曰芒山，汉高尝隐芒砀山泽间，是也。山有紫气岩，即汉高避难处。唐咸通中，官军讨叛卒庞勋于徐州，勋穷蹙，自砀山西出袭宋州，不能陷而还。或作石山，误也。又有戏山，在砀山东，砀山之西曰狼牙山，又南曰铁角山。○虞山，在县东南五十里，南去芒砀山十余里，金时尝迁县治于山之南麓。

　　○黄河旧在县南三十里，即元贾鲁所开。繇河南永城县入境，经县南狐父聚，达抒秋城，凡九十余里，又东出徐州小浮桥入泗。明嘉靖二十八年，河繇县北二十里戎家口，出徐州茶城，入漕。万历初，又自县西陈孟口分流，绕县之护城堤，达毛城铺、周家口、龙沟一带，出小浮桥。今陈孟口渐淤，每岁夏秋有泛溢之虞。《志》云：护城堤首起虞城，尾达萧县，延袤七十余里。隆庆中，知县王廷卿募民作堤，以防河患，仍于河北筑堤，西起市力寨，东至秦沟，通计四千五百八十丈，以障漕渠。

　　睢水在县南五十里。县东南有徐溪口，睢水繇永城县流经此，又东南入萧县境。嘉靖中，自徐溪至永城，俱成平陆。

　　夹河县西南五十里。大河支分处也。或曰：即大河之别名。元末，刘福通等作乱，自砀山夹河迎韩林儿为帝，即此。○段庄河，在县西北四十里，亦大河支流也。繇虞城县流入境，经县西回冈集。明嘉靖二十四年，沙淤，坡水漫流，至双沟集南一里，汇流成河，又东三十里，合桑叶河，经萧县境，北流入徐州，而合大河。《志》云：桑叶河在县东二十五里。又陈霜口河，在县西，源自虞城县史家、皮家二口，分为两河，繇镇里二十里至县境，西南合流，入陈霜口河，又南流十里至汪家口，大河尝冲决于此。又东复分为二，一冲县之小南门，一北流，绕县北门，昔时往往为害。嘉靖二十四年，知县王绍元于汪家口筑堤一道，长七十四里有奇。又西为月堤，接于高原，沿堤上至镇里固，下至高良相口，为顺水堤五十里，以御水患。

　　龙扒沟县东南三十里。旧通汴水。明嘉靖三十八年淤，创开一派，繇城东南二十五里冲三龙口，又二十里至西镇淀，过萧县境，入胡淀沟，与大彭等沟为州西北之五河，俱大河冲溢处也。县东又有盘盆河。万历二十五年，河臣杨一魁议：空砀山之地，北导李吉口下浊河，南存徐溪口下符离，中存盘盆河下小浮桥，三河并存，南北相去五十里，任水游荡，以不治治之。盖好为异说，而非笃论也。

　　新汇泽在南郭外。以河徙成泽，南北二十里，东西四十里，经冬不竭，占良田无算。隆庆中，知县王庭卿开新渠十余里，以疏泄之。今淤。

