<!-- { "loadSidebar": true } -->
　　【史略】马邑刘武周，初为鹰扬府校尉马邑，故朔州也。大业十三年，作乱据郡，称太守，附于突厥。寻引突厥破隋兵，陷楼烦郡今太原府静乐县，炀帝置郡，并置汾阳宫于此，转陷定襄郡初置云州，今大同府朔州北境故定襄城是，遂称帝时突厥立为定扬可汗，武周因以为国号，都马邑。又攻雁门郡故代州，陷之，数犯唐陉岭以南陉岭，即勾注，见前。武德二年，进陷介州今汾州府介休县，又陷并州及晋州，逼绛州，陷龙门今山西河津县，见前，进陷浍州今平阳府翼城县，即唐初浍州治。唐遣秦王世民击败之，遁入突厥，寻为所杀《唐纪》：武周败死，其党苑君璋仍据马邑。武德六年，君璋将高满政以马邑来降，君璋北遁，仍引突厥攻陷之。既而突厥以马邑来归，君璋复保恒安。贞观初，突厥衰，始来降。恒安，今大同府治是也。

　　称永乐者一。

　　【史略】蒲城郭子和蒲城，今西安府华州属县，初为左翊卫士，坐事徙榆林见前。大业十三年，作乱据郡，称永乐王，南连梁师都，北附突厥突厥以为平扬可汗，子和不敢当，因以为屋利设。武德初，降于唐。

　　称楚者二。

　　【史略】城父朱粲城父，今南直亳州东南有故城父城，初为县佐史。从军，亡命为盗谓之可达寒贼，自称迦楼罗王，转掠荆沔及山南郡县。唐武德元年降隋，隋主侗以为楚王。粲寻称楚帝于冠军今南阳府邓州西北四十里有冠军废县，陷唐邓州，据之。二年，粲为淮安土豪杨士林等所攻淮安郡，见上，败奔菊潭今邓州内乡县东郦县故城，隋之菊潭县也，请降于唐，唐仍以为楚王。后叛奔王世充。洛阳平，诛粲。○鄱阳林士弘，初从其乡人操师乞为群盗。大业十三年，师乞自称元兴王，攻陷豫章，以士弘为将军。师乞旋败死，士弘代统其众，称帝，都豫章，国号楚。取九江、临川故抚州、南康故虔州、宜春故袁州等郡，北自九江，南至番禺，皆为所有。十三年，士弘徙南康，萧铣遣将袭克其豫章，士弘退保余干余干，今饶州府属县唐武德元年，苍梧诸郡苍梧，故梧州附于士弘时汉阳太守冯盎以苍梧、高凉、珠崖、番禺附士弘也。汉阳，今陕西成县，隋为汉阳郡。盎初拜此职，关中乱，奔还岭南，据有数郡，旋复入于萧铣。二年，豫章贼帅张善安以虔、吉等州降唐善安，本方与贼帅，转陷庐江，渡江归士弘。旋叛士弘，营于豫章境内。是时唐平萧铣，善安因以诸州归于唐。方与，今山东鱼台县，士弘将王戎亦以南昌州降唐南昌州，今南康府建昌县是。时置州于此。士弘惧，请降，寻复走保安成山洞安成，今吉安府安福县县西百余里有武功山，最深险，为洪州刺史若干则所破，旋死，其众遂散。

　　称吴者二。

　　【史略】东海李子通，先依长白山贼帅左才相长白山，在今山东长山县西南三十里，寻渡淮，窃据海陵今扬州府泰州也，称将军。唐武德二年，陷江都，遂称帝，国号吴。三年，渡江取京口，败沈法兴，遂取毗陵及丹阳郡。既而杜伏威遣将辅公┙等攻之，渡江取丹阳，败子通兵于溧水即今应天府溧水县。子通食尽，遂弃江都保京口，于是江西之地自江以西也。今人谓之江北尽入于杜伏威。伏威徙丹阳，子通惧逼，东走太湖，收合亡散，袭沈法兴于吴郡，大破之，法兴走死。子通复振，徙都余杭今杭州府，见前，尽收法兴之地，北自太湖，南至岭谓浙东南境诸山，非五岭也，东包会稽，西距宣城，皆有之。四年，为伏威将王雄诞所败灭。○章丘杜伏威章丘县，今属山东济南府，初与临济辅公┙为群盗临济，今济南府东北废朝阳县是，转掠淮南，据六合今应天府属县，称将军。大业十三年，破高邮今扬州府属县，据历阳今和州，见前，自称总管，以公┙为长史。唐武德元年，降隋，隋主侗命为楚王。二年，降唐，唐以为和州总管。三年，进封吴王，攻李子通，败之，尽取其江西地。复渡江，居丹阳，子通自京口东走。四年，伏威遣将王雄诞击子通及歙州汪华大业末，华据有黟、歙等州，亦称吴王。黟，今徽州府黟县是。时增置黟州于此。歙州，即今府、昆山闻人遂安等昆山，今苏州府属县，皆破平之，于是尽有淮南江东之地，南至岭，东距海。五年，入朝，其地悉入于唐。

　　称许者一。

　　【史略】宇文化及，初为右屯卫将军，袭封许公化及父述，本匈奴种破野头氏，从其主姓为宇文氏，为炀帝所宠任，封许公，从炀帝幸江都。大业十四年，虎贲郎将司马德戡等定谋弑帝，推化及为主，自江都趣彭城，欲西还长安。李密据巩、洛拒化及，化及不得西，乃引军取东郡，既又北趣黎阳。密将徐世畏其兵锋，西保仓城。化及遂渡河据黎阳，攻仓城不克，与李密相持，食尽，乃入汲郡求粮，东郡亦降于密。化及复自汲郡北据魏县今大名府属县，称帝，国号许，有济北数城。唐武德二年，淮安王神通击化及于魏县，化及走保聊城今东昌府附郭县。寻为窦建德所灭。

　　称郑者一。

　　【史略】王世充初为江都通守世充，本西域胡人，姓支氏。幼随母嫁王氏，因冒其姓。大业六年，为江都郡丞，领江都宫监。九年，平余杭贼帅刘元进等，进位通守。十二年，复击杀河间贼帅格谦，又平涿郡贼帅卢明月。大业十三年，奉命援东都，与李密相持，明年，炀帝弑于江都，以越王侗即位时侗居守东都也，拜世充为纳言，封郑国公。世充剪除异己者元文都等，遂专大柄。寻败李密于邙山，密之将帅州县，多附于世充。唐武德二年，篡称帝废隋主侗而弑之，国号郑。北据河世充取怀、孟及卫、滑诸州地。卫州，亦曰义州，东至徐、兖世充取汴、亳等州，又陷密州，徐圆朗亦以兖州属世充，又使其弟世辨据徐州。密州，今青州府诸城县，南有襄、邓世充陷唐伊州及邓州，于是显州、随州、襄州俱附世充。伊州亦曰襄城郡，显州亦曰淮安郡，襄州亦曰襄阳郡，俱见前，西保慈涧今河南府新安县东三十里有慈涧。世充置戍于此，以重兵守之。又于境内置司世充改洛州为司州，即洛阳也、郑于汜水置郑州，即虎牢也、管于管城置管州，即今郑州治、原于沁水置原州，今山西泽州有沁水县、伊见上、殷于获嘉置殷州，今卫辉府获嘉县、梁即梁郡，今归德府，见前、溱于新郑置溱州，今郑州新郑县、嵩于嵩阳置嵩州，今河南府登封县也、谷于大谷置谷州，今河南府东南十五里之大谷口是、怀见上、德于武德置德州，今怀庆府东南五十里废武德县是等十二州营田使，欲缮兵积谷以拒唐。唐遣秦王世民击平之。

　　称燕者一。

　　【史略】勃海高开道，初从河间贼帅格谦据豆子此河间豆子也，在今河间府静海县境，谦称燕王，以开道为将。大业十二年，谦败死，开道收其余众掠燕地，军复振。唐武德元年，取北平，陷渔阳北平，今北直永平府。渔阳，今顺天府蓟州。俱见前，遂称燕王，都渔阳。三年，降唐，命为蔚州总管，封北平郡王。四年复叛，称燕王，北连突厥，南结刘黑闼。时开道徙据燕州今宣府镇怀来卫是，恒、定、幽、易，数被其患。七年，其将张金树杀之以降。

　　称汉东者一。

　　【史略】漳南刘黑闼，本窦建德故将。武德四年，起兵袭据漳南，陷俞阝县今山东夏津县，即故俞阝县也，败魏州、贝州兵魏州即故武阳郡，贝州即清河郡，乃还漳南称大将军。又进陷历亭今山东恩县西南十里有历亭故城，取深州《志》云，时深州治安平，今真定府晋州安平县是也，败淮安王神通于饶阳城南饶阳，见前。又败幽州总管李艺兵于藁城今真定府属县，进陷瀛州，取观州、毛州观州，今北直景州。毛州，今山东馆陶县是其治。又陷定州及冀州，败黎州总管李世于州黎州时置于黎阳，遂陷之。又拔相州，取黎、卫二州。半岁间，尽复建德旧境。既又陷邢州即故襄国郡、赵州、魏州、莘州莘州，今东昌府莘县。五年，自称汉东王，定都州，东盐州亦附于黑闼北直盐山县时为东盐州。秦王世民击败之于水在今广平府城西四十里，黑闼遁归突厥。既而复引突厥寇定州，转陷瀛州、盐州即东盐州，复叛附之。又败贝州兵于俞阝县，取观州，复败淮阳王道元于下博今深州治也，于是山东震骇，州县相率降附。旬日之间，遂复故地。仍据州，取沧州，引兵而南，收相州以北诸州县，惟魏州不下。黑闼南拔元城时魏州治贵乡县，今大名府大名县也，元城县属焉。刘句曰：元城县旧治，在朝城东北十里。朝城，今山东濮州属县。盖在贵乡之南，非今之附郭元城县也，还攻魏州，复取恒州。太子建成等击之，相持于昌乐今北直南乐县西北三十里有昌乐故城。黑闼食尽，自馆陶北遁，至饶州即饶阳，其下执之以降。

　　称鲁者一。

　　【史略】鲁郡徐圆朗，初为贼帅，陷东平，分兵略地，自琅邪以西北至东平，皆有之。唐武德二年来降，拜兖州总管，封鲁国公。四年，叛附刘黑闼，兖、郓、陈、杞、曹、戴诸州皆应之杞州，即今开封府杞县，保任城即今济宁州治，自称鲁王，既而济州亦附焉。六年，黑闼平，圆朗兵败，弃城走，为人所杀。

　　称宋者一。

　　【史略】辅公┙，初与杜伏威降唐，授淮南道行台、左仆射、舒国公。及伏威入朝，留公┙守丹阳。武德六年，公┙以丹阳叛，称帝，国号宋，分兵略东海、寿阳诸郡。七年，赵郡王孝恭等讨平之。

　　何氏曰：天下久分裂而难合也，而秦、隋合之。然皆止于二世，何也？天下之业既定，而犹虐用其众也。 
　
 
　

　
读史方舆纪要
　
　

卷五 

卷五
　　◎历代州域形势五唐上

　　唐起自太原，先定关右。

