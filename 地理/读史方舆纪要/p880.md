<!-- { "loadSidebar": true } -->
　　○河由江司北十里。源出铜仁府乌罗司。又石马江，在司西百三十五里。下流俱入水德江。《志》云：司北五里有五门滩，四十里有培塔滩，乱石横江，水势最险。又有黎芝滩，与湖白滩相距十里，崖石险峻，皆江流所经也。○桃竹溪，在府北高歇峰，下流合河由江。朗溪蛮夷长官司府东四十五里，北至沿河司二百六十里。唐贞观八年，置朗溪县，属巫州，在今湖广沅州界。元为朗溪洞，洞人犭乞獠据此。明洪武十年置是司，授土酋田荣。永乐四年，又以土酋任鉴副之，属思南宣慰司。十一年，改属乌罗府。正统四年，府废，复改今属。编户二里。

　　○琴德山司东五里。山多材木，望之郁然，为司之胜。

　　○仁溪在司治前。出山岩中，自高而下，居人引以溉田。中有川主洲在司治东南，居人建川主庙于其上，因名。

　　○皂岭关司东五十里。又司北四十里有松岭关。

　　◇思州府东至湖广沅州界九十里，东南至湖广天柱县界二百五十里，南至黎平府界三百里，西至镇远府界百里，北至铜仁府界百二十里，东北至湖广麻阳县界二百八十里。自府治至布政司七百五十里，至江南江宁府四千二百里，至京师七千七百二十里。

　　《禹贡》荆州。秦为黔中郡地。汉为武陵、二郡地。唐为思州地。宋因之。元属思州军民安抚司《通志》：元至元十二年，思州田氏降，置沿江安抚司，隶思州安抚司。寻自龙泉坪移安抚司治清江，即此地也。后宣抚仍还旧治。至正中，其族属镇远州知州田茂安始分据其地，以献伪夏。于是创设思南府，而宣慰田琛徙治都坪。思州自此分为二。按《元志》有沿河等处长官司，疑即《志》所称沿江安抚司。明洪武三年，分置思州宣慰司《志》云：吴元年，田氏归附。是年始置宣慰司，仍隶湖广行省。以田琛世其职。一云：明初以思南授田仁厚，而以思州授其子弘正。琛即弘正之子也。永乐十一年，改为思州府时田琛与思南宣慰田宗鼎有隙，弄兵坐废，隶贵州布政司，领长官司四。今仍为思州府。

　　府东连沅、靖，西抵涪、渝，扼瓠之噤喉《元志》：思州蛮有犭羊犭黄、犭乞猪、木犭、猫数种，盖皆瓠之苗裔，为楚、蜀之唇齿。且重山环抱，溪水萦流，商贾贸迁，居民辐辏，实西南雄胜之地矣。

　　都坪峨异溪蛮夷长官司附郭。元置台蓬、若洞、住溪等处蛮夷军民长官司，属思州军民安抚司。明洪武六年，改置是司授土酋何梦霖。二十五年，省入黄道溪长官司。永乐十一年复置，授土酋周斌与何氏，并世其职，为府治。十三年，营府城，后复展筑。有门四，城周二里有奇，编户四里。

　　○平溪废长官司府东北五十里。《志》云：元置平溪等处蛮夷军民长官司，属都云军民府。考《元志》：平溪等处长官司属管番军民总管府，去府境似远。明初废。又废都素府，《志》云：在府北七十里。元初置，寻废。

　　○松园屯山府城北。高大磅礴，为郡之镇。《志》云：府治北有后山，旧在城外，议者以俯瞰城中，敌至难守，乃筑石城环之，周百二十丈。今亦曰据胜山。又龙塘山，在府城北，产铅铁。一云：山在府东六十里。又平山，在府北十里，顶平如台。○独峭山，在府东北一里，孑然孤峭，卓异群峰。又平轩山，在府东一里，一作平Й山。又岩前山在府东五十里。

　　峨山府南三里。其山律而嵬峨，登陟颇艰。下有架溪，跨以木桥。往来者经其上。《志》云：府南一里，有点灯山，亦高竦，夜常有光如灯。又上下住溪山，在府西三十里，诸溪之水流经山下，潴而复流，因名。

　　白崖府西五里。高峻难登，中有空洞，下临深潭。○打宝坡，在府南五里。又府南百里，有岑贾坡，外接洪江，苗所出没。又十万囤，在府东十里，其地平旷，可屯十万兵。

　　○清江在府东，即氵舞水也。经镇远府境，曰镇阳江。流至府西三十里，曰注溪，以众水所潴也。又东经城南曰架溪，至府东三十里曰平溪，流入湖广沅州境，注于沅江。《志》云：府东八里曰异溪，以小水派流，合平溪大河而名。○洒溪，在府城北，源出都素司之马口溪，绕城北而东，合于架溪，谓之清江。一云，洒溪在城南，似误。

　　养苗溪府西北八十里。源出岩洞中，有巨石障流，土人架木槽引以灌田。又转水在府西北四十里，群山四合，水经其间，众流悉汇，旋绕数曲。风气完固，可建城邑。引流而东南，至府北十里，为纸漕溪。又东南，入于清江。○龙溪，在府西五十里，相传土人击铜鼓于此而龙出，因以成溪。府西二十里又有凹溪，东岸有油鱼洞，西岸有铜鱼洞，俱流合于清溪江。

　　○平溪关府东北三十里，又东北三十里有鲇鱼关，俱属平溪卫。又黄土关，在府南十五里。○盘山关，在府城北。《志》云：关倚城临水，一径盘回。又清平关，在府南一里，都哨关在府东一里。

　　平溪驿府东北四十里。平溪卫城外有平溪渡。又东北三十里有晃州驿，又七十里为便溪驿，有便溪浮桥。又东五十里即沅州也。○磨寨，在府北五里，有磨寨渡。又府北五十里，有云盘渡，转水津济处也。

　　都素蛮夷长官司府西九十里，本蛮地。明初为马口寨，属黄道司。永乐十一年，始置是司。编户二里。

　　○土麻山在司治北。又江头山，在司东北三十里。《志》云：山在府西北八十里，旁有歇路坪，土人每遇节序，则相聚笙歌于此。又天应山在司东南十里。旧《志》云：山在司西百里，最高耸，土人尝祷雨于此。呼雷而雷应，因名。○天平囤山，在司南二里。《志》云：土人避兵处也。又有狮子口山，在司境平牙寨，为洞苗出没处。

　　○马口溪司北一里，即洒溪上源也。又左溪，在司南十里。泠水溪，在司西南二十里，下流俱入于清江。又竹溪河，在司北，流合洒溪，有竹溪河渡。施溪长官司府北二百五十里，元置施溪、漾头等处长官司，属顺元等路军民安抚司。明洪武五年，迁置施溪长官司于平地寨，授土酋刘道忠，隶湖广沅州卫，寻属思州宣慰司。永乐十一年，改今属。编户一里。

　　○丹川废县《通志》云：今司治。唐武德初，置丹川县，属夷州。贞观初，州废，改属务州。是年县废。县盖以溪水产丹砂而名。旧《志》：施溪司在府南百四十里，似误。

　　○御屏山司北里许。又司北二十里者蜡傍山。其相近者有六龙山，苗常出没于此。○漾头山，在司南三里，又大龙坑山在司西三十里。

　　独径岩司东北十里，路狭岩险，设隘御苗。《志》云：司境有朱砂坑四十八面，明初督其课以充贡，寻改折秋粮二十三石。罢其贡，坑犹存。

　　○施溪司东里许，其上流自铜仁府来，流经司北十里，有龙门滩。滩险损舟，下流达湖广辰州府界。

　　黄道溪长官司府东北百三十里。元置黄道溪军民长官司，属思州安抚司。明洪武初仍置司，授土酋刘贵，又以土酋黄文聪副之。二十五年，迁治武陵坪，仍属思州宣慰司。永乐十一年，改今属。编户一里。

　　○丹阳废县《通志》：今司治。唐初置丹阳县，属思州。贞观初改属务州。二年废。旧《志》：黄道司在府南百二十里，似误。○野鸡坪废长官司，在司西。元置，属思州安抚司。明洪武五年废。《志》云：司西有务程龙鳌坪长官司，又有岳溪都坪长官司，洪武二十五年，俱废入黄道司。

　　○旗头山司西三十里，山势险峻，高可万仞。又鳌山在司西八十里，以形似名。○黄崖冲山，在司西南五里，山势险固，其中平广，有据险避苗囤。又杨柳岩，在司西二十里，亦险峻。

　　九曲坡司西十里，山高路险。又田Й坪，在司西北三十里，四山围绕，中有广原沃野。坪前半里为小石桥，路出晃川，通沅州大道。又前四里余为大石桥，皆往来通津也。嘉靖中，议者谓田Й坪一带系平溪、万山、黄道等卫司及沅州相邻接，为三省屯寨通衢。又迫近大陇山叛苗，宜筑一城，增兵戍守云。○泉洞，在司西七里，崖壁千仞，瀑泉飞泻，下成溪河。以艇从傍入，洞广容百人。

　　○黄道溪司西南八十里。《志》云：司北五里有淘沙溪，西北三十里有瑰楼溪，五十里有白崖溪，为思州、铜仁分界处。溪左山上常有戍兵屯守。又田塍岩溪在司西五十里，有渡。诸溪下流皆附平溪大河入于沅江。○龙泉，在司治北。其水清洁而甘，居民赖以溉田。

　　◇平溪卫府东北三十里。西南至清浪卫七十里，东北至湖广沅州百六十里。洪武二十二年建，隶湖广都司。今设卫，仍隶湖广。

　　卫当黔、楚之冲，控御溪苗，东西应援，良为要地所属关、堡、驿、站，分见上府境及湖广沅州。

　　◇镇远府东至思州府界二百二十里，东南至湖广靖州界四百二十里，南至黄平州湄潭县界六十里，西至平越府兴龙卫界二百二十里，西北至遵义府界百四十里，北至石阡府界百八十里。自府治至布政司四百三十里，至江南江宁府四千二百里，至京师七千三百三十里。

　　《禹贡》荆、梁二州荒裔。汉为郡地。唐为思州地，寻没于蛮蛮名竖眼大田溪洞。元初，置镇远沿边溪洞招讨使司，寻改为镇远府，属思州军民安抚司《通志》：元至元十二年，置招讨司。二十年，改为军民总管府。似误。明洪武五年，改为镇远州，隶湖广行省《通志》：时改置思南宣慰司，治镇远州。二十二年，始徙治水德江州，直隶湖广布政司。永乐十一年，仍于州置镇远府，隶贵州布政司。正统三年，省州入府，领县一、长官司二。今仍曰镇远府。府东达沅辰，西通贵竹，当往来之冲，为扼要之地嘉靖中，知府周瑛议镇远东接沅州，西接播州，中间道路险阻，乃云贵往来必繇之所，而所属邛水、施秉等司县，又与洪江一带生苗接踵。百姓平居无事，皆带镖弩自随，有事则肤刃接矣。故镇远者云、贵之门户也，邛水、施秉者镇远之噤喉也。欲通云、贵，当守镇远；欲守镇远，宜经营邛水、施秉等司县。此形势之可考，事理之必然也。

