<!-- { "loadSidebar": true } -->
　　○苞中城在今县南。汉曰褒中。后汉永昌四年，滇零羌寇褒中，汉中太守郑勤移屯于褒中，是也。晋义熙中，改曰苞中。沈约曰：谯纵灭梁州，还治汉中之苞中县。县在南郑西南，亦谓之南城。宋初因之。元嘉十年，仇池氐杨难当南寇，刺史甄法护为所攻，南城失守。明年，刺史萧思话遣萧承之追击难当将赵温，至南城。寻又遣行参军王灵济出洋川，攻难当将赵英于南城，拔之。以南城焚毁，不可复固，乃移治南郑，是也。后魏永平初，复置褒中县于此。隋、唐为褒城县治。《志》云：旧褒城治县南十里打钟村。宋嘉泰中，徙治于山河堰东南五里，后又移今治。又有古褒国城，在今县东三里骆驼坪，中有褒姒井。

　　万石城在县东南。《水经注》：汉水东径万石城下。城在高原上。原高十余丈，四面临卑，形若覆瓮。水南遏水为阻，西北并带汉水。其城宿是流杂聚居，故世亦谓之流杂城，盖晋宋间筑。又三交城，在县东北。《水经注》：褒水东南径三交城。城在三水之会，一水北出长安，一水西北出仇池，一水东北出太白山，是城取名焉。

　　武乡城在县西十七里。后魏延昌初，置武乡县，属褒中郡。后周废。又县西南有廉水城，亦后魏延昌中置，县属褒中郡。梁大同中，废。宋绍兴四年，亦置廉水县，属兴元府。嘉定中，废。《一统志》：宋置廉水县，在今府南五十里。

　　○连城山县北六里。山有十二堡相连属，因名。中有池，广二亩。相传汉王所凿，亦名汉王山。又东北五里为同鼎山，以汉王、鸡翁与此山鼎峙而名。○鸡翁山，在县东北二十里。《志》云：山有石峰临黑龙江，突起如鸡冠状。

　　箕山县北十五里。山有秦王猎池及丙穴。道人谷，或云箕山之谷，亦谓之箕谷。谷口有石如门，曰石门，广二步，深八步，高一丈，相传蜀五丁所凿。汉高通之，以避子午之厄，为汉中入蜀之险蔽。左思《蜀都赋》云“阻以石门”者也。《水经注》：褒水又东南得丙水，水上承丙穴，出嘉鱼。左思称“嘉鱼出于丙穴，良木攒于褒谷”者也。褒水又东历小石门，门穿山通道，六丈有余。汉永平中，司隶校尉犍为杨厥所开也。○牛头山，在县西北二十五里，以形似名。其上云覆如笠，即雨。亦名戴笠山。下有灵液泉。

　　中梁山在县南三十里。以其镇梁州之中，故名。山有泉，注鹤腾崖下，曰鹤腾泉。《南郑志》：鹤腾山，在南郑县西南四十里。盖与此山相接也。鹤腾崖之水，北注于沔水。

　　黄草山县北四十里，有黄草坪，即连云栈诸山也。青桥驿设焉。又马道山，在县北九十里。马道水出焉，注于褒水。又有马道驿。旧有桥曰樊桥，相传樊哙所创云。详见前褒斜道。○四州山，在县北百三十里。山高耸，登其顶，望见古褒、沔、洋、凤四州，因名。

　　褒谷县东北十里。出连云栈，直抵斜谷之道也。亦谓之南谷，所谓南口曰褒也。蜀汉建兴十二年，魏延先据南谷口，杨仪等奉武侯之丧还。延逆击仪，延军皆散，遂走死。○七盘岭，在县北十三里。自北南上，盘回七转，繇此入连云栈。详见前褒斜道。

　　○沔水在县南四里。自宁羌州流入境，又东南入南郑县界。○华阳水，在县西二十五里。源出牛头山，南流入沔水。今县西南七十里有铁炉堰，引华阳水溉田处也。又有章溪水，出南郑县境仙台山，亦北流入汉水。今县西南九十里有龙河堰，即章溪引流处。

　　褒水在县城东。自凤县流入境，一名黑龙江，又名紫金水。《水经注》：褒水西北出衙岭山，东南径大石门，历故栈道下谷，又东南径三交城，又东南得丙穴水，又东南历小石门，又南经褒县故城，东南流入汉。《胜览》云：褒水出太白山，流经凤县南，出褒谷，入汉江。按《水经注》所云，大石门者当即斜谷之口，而小石门在箕山，近褒谷口，所谓褒水历大小石门者也。又马道河，在县北九十里。南入褒水，源出马道山，因名。

　　廉水在县南三十里。自南郑县流入境，经中梁山下，入于汉水。《志》云：县南八十里有流珠堰，引水六十四里，分水门七，导余波入之，以溉境内之田。又县西南百二十里有龙潭堰，引流而东，分为马湖堰、野鸡堰、马岭堰，以溉田。皆廉水所注也。

　　让水在县西南三十里。一名逊水。《志》云：逊水承廉水下流，溉田之余，东南流至古廉水城侧。范柏年谓宋明帝：臣乡有廉泉、让水。是也。朱梁乾化元年，李茂贞围蜀安远军，蜀将王宗钅岁等驰救，壁于廉、让之间。即此。安远军，见沔县。

　　沙水在县北。源出县西北七十里之云雾山，东北流，入于褒水。又青桥水，在青桥驿北，亦西南流，入于褒水。○石沟水，在县北百五十里，历武曲栈阁旁，至武冈驿栈而东注于褒水。又葛鱼潭，在县北百十里。今有葛鱼栈阁，下流亦入褒水。

　　山河堰在今县南二里。横截黑龙江，起自汉相国萧何，而曹参成之。宋绍兴二十二年，利州东路帅臣杨庚奏称，褒斜谷口，旧有六堰，灌溉民田。靖康之乱，民力不能修葺。夏月，暴水冲坏堰身，请设法修治。乾道四年，宣抚使王炎言，山河堰，世传汉萧曹所作。嘉中，提举史照上堰法，获降敕书，刻石堰上。中兴以来，堰事荒废。今委知兴元府吴拱修复，尽修六堰，浚大小渠六十有五，凡溉南郑、褒城田二十三万三千亩有奇，赐诏奖谕，是也。今城东南六里曰金华堰，金华上游曰高堰，下流曰舞珠堰、大小斜堰，县南五里为第三堰，皆引褒水之流。即六堰旧址矣。

　　○鸡头关县北八里。关口有大石，状如鸡头。自此入连云栈，最为险峻。近代贼犯汉中，官军断栈道，守鸡头关，贼不得前。《志》云：县北十里有鸡头关巡司。○汉阳关，在县西北二十里。刘昭曰：褒谷西北有阳平关，诸家因之。杜佑曰：汉置阳平关于此。又县西有甘泉关，杜佑云在牛头山北，隋置。

　　虎头关县北二百里。今为虎头关栈。其北为飞仙关。今为武曲关栈。皆自褒谷达凤县之路，详见前。

　　黄沙戍县南五十里。《水经注》：汉水南有五丈溪，溪水侧有黄沙屯。蜀汉建兴九年，丞相亮围祁山。十年，劝农于黄沙，作木牛流马，即此地也。今为黄沙驿。栈道至此，始出险就平。

　　马盘寨在县西北。唐天复二年，王建将王宗播攻兴元，取金牛、黑水、西县、褒城四寨。又攻马盘寨，克之。即此。○青桥驿，在县北五十里。又北四十里为马道驿。《志》云：县南二十五里小柏乡有褒城驿故址。

　　城固县府东七十里。东南至洋县六十里。汉县，属汉中郡。后皆因之。唐初曰唐固。贞观二年，复曰城固。宝应初，奴剌党项寇城固，即此。今县城周七里，编户十里。

　　○城固旧城《志》云：在县东八里。旧有南北二城：北城，汉县治也；南城，蜀汉将刘封所筑。又建兴七年，武侯筑乐城于城固。景曜二年，姜维议令诸围皆敛兵退就汉、乐二城。从之。命监军王含守乐城。六年，魏钟会来伐，分兵围二城。会径过，西趣阳安关。魏景元二年，司马昭西至长安，遣贾充将兵径入斜谷，屯乐城，虑钟会为变也。《志》云：乐城在今县西十八里。或曰，即故南城。《华阳国记》：蜀以城固为乐城县。是也。晋时县治北城。永嘉初，秦州流民邓定等据城固，寇掠汉中。蜀李雄遣军应之，梁州将吏皆弃城走。后魏移县于婿乡，始为今治。

　　汉阳城在县西北三十里。后魏延昌初，析南郑、城固二县地置，属汉中郡。后周废。魏收《志》：汉阳有胡城。汉张骞使西域还，与胡妻居此，因名。今城在县西四十里。○扁鹊城，县西南四十里。相传扁鹊曾居此。又《城冢记》：县东十里有汉王城，高十余丈，南北二百步，东西三百步。其东五里有韩信台。

　　○斗山县西北二十里。《道书》：山有五穴，通昆仑、长安、武当、青城、陇山云。明初下汉中，明升遣将来攻。徐达驰援，屯益门镇。遣傅友德径趣黑龙江，夜袭木槽关，攻斗山寨，燃炬山上。蜀兵夜遁。益门镇，见凤翔府宝鸡县。○天池山，在县南三十里。上有大池，四时不涸。

　　三山在县西北四十里。有三峰高耸，如覆鼎足。又县北五十里有九真山，道家以为太白山。长六百里，与三山相接。王日休云：黑水出兴元城固县西北太白山，南流入汉。是也。○马盘山，在县北百二十里。有上清、中清、下清三溪，俱流入于婿水。

　　通关山县北百三十里。《水经注》谓之通关势山。山高百余丈，旧有城，方五里，浚堑三重。高祖北定三秦，萧何守汉中，欲修北道以通关中，故名为通关势。《志》云：今县北三十里有赤土坂。或以此为赤崖。

　　○汉水在县南。自南郑而东，经胡城南，又东注南北二城之间，入洋县界。

　　胥水县东北六里。《水经注》：城固城，北临胥水。是也。一名左谷水，一名智水。胥，古作{巩耳}，讹为智也。源出府西北二十八里之听山，东流入洋县界，下流入于汉水。今县西北二十五里有五门堰，又西北五里有百丈堰、高堰，皆引胥水溉田。

　　黑水在县西北百里。《水经注》：黑水出北山，南流入汉。北山，王日休以为即县北太白山也。或云，褒水一名黑龙江，县西北接褒城界，此即黑龙江矣。武侯笺云：朝发南郑，暮宿黑水。北魏元英曰：据襄阳之城，断黑水之路。皆谓此也。唐置黑水寨。光启二年，田令孜劫上幸兴元，遣神策使王建帅兵戍三泉，晋晖等屯黑水，修栈道以通往来。天复二年，西川将王宗播攻兴元，破黑水褒城等寨。是黑水即褒水矣。

　　南沙河在县西南三十五里。今县西南四十里有盘龙堰，引南沙河之水。又县西北四十里有北沙河，引流为邹公堰。又县西三十五里有横渠堰，亦引北沙河以溉田。其下流皆入于汉水。又小沙河，在县南十里，引流为承河堰，流合于南沙河。

　　○樊哙台在县北五里。《水经注》：胥水径樊哙台南。台高五六丈，上容百许人。又东南径城固城北。水北有韩信台，高十余丈，上亦容百许人，即高祖置坛拜信处。《志》误以樊哙台为樊哙城。又县西北二十五里有木槽关，建置未详。

