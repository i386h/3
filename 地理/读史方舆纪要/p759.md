<!-- { "loadSidebar": true } -->
　　云居山县西二十里。卓立嵯峨，若趋若伏，云常居之。其东为东山，俗呼高峰寨。又周山在县西南二十里。形势雄壮，绵亘三十余里。又西南五里为达理山。峭拔苍翠，亦名笔架山，茂林清泉，六月如秋。○陈岩山，在县西二十六里。中峰尖耸，东西二峰屹立，谓之二台。昔有萧姓者开路于山左，通龙岩、尤溪二县。凭虚架石，下瞰深谷，过者股忄栗。峰回路转，如羊肠一线，几三四里，行者仄足而过。地名马跳石崖，刻字曰一夫关。下临石涧，俯视深箐蒙翳，但闻水声，即陈岩溪之上流也。石梁横其上，曰高骞桥，亦名马跳桥。自七都至六都，必逾此桥。而西又九十余里为县之一、三都，地渐入漳平界矣。与陈岩山相近者曰洪步山，长亘数里，高耸凌空，巍然独秀，若步武状。又鸡母岫山，在县西北六十里。嘉靖初，官兵败汀漳贼于此。山之东南十余里曰河涧山，盘回起伏，凡九十九峰，一名大池岩。相近又有矿山，产铁。《志》云：县西北二十余里曰高丽山，屹立如屏，绝顶有道场寨，可容万人。

　　蓬莱山县东北二十里。回环秀丽，胜若蓬莱。相对者曰锦绣山，亦高胜，本名鬼岫。宋光宗改今名。又天竺山，在县东北三十里，极高峻，接南安、仙游二县界。又东北有四台山，四面各有一山，乐山居中，亦曰五台。《志》云：乐山周围数十里，昔时尝闻山顶有音乐声，因名。○苦竹岭，在县东，接仙游县境。嘉靖四十一年，倭自仙游来犯，义兵拒却之于此。

　　○桃溪县治南。其源出县西北六十余里之雪山，山高峻，多积雪，接德化县界。水初名仙华，绕流而南出，经群山间，为陈岩、埔兜等溪。又东折为γ溪、磁灶等溪，至石鼓溪，始通舟楫。流经县治，为县前溪。复曲折流，为留湾溪。又东南出，历马甲、钟山、山门、南涧、滑石等滩，皆险崖激浪。至县东十五里之西涵滩，则桃溪咽喉也。宋开宝三年，令林滂以马甲诸滩险阻，凿之以通舟楫。自西涵而下，出南安县水江村，合于双溪，即晋江上源也。《志》云：溪自雪山下至西涵，出水江村，凡九十余里，舟楫通行。自石鼓至水江村，凡三十里，其众水之会于桃溪者，先后凡十四支。桃溪山，在县西北二十余里。旧《经》云：桃溪之水，盖以山名。

　　黄田溪县西北百五十里，有岱山，北接德化县界，溪源出焉。南流有碧溪诸水，出群山中，先后来会，入安溪县界。又洞口溪，在县西北五十里。亦合诸溪水入安溪县界，下流合于蓝溪。○小姑水，在县西二十三里，流经县西南二十里西向山，分流东南注，至南安县北塔口村，下流合东关水，即桃溪别名也。

　　○南峰寨县西北百五十里。相近有占仔、碧溪等寨。《志》云：碧溪寨。宋绍兴二十年，州将陈敏讨捕山寇，以其地控漳、泉、汀、剑之冲，因置寨。复置丘店寨。后皆废。又有蝴蝶、金鸡等寨，俱据山为险。又石鼓寨，在县西北五十里。相近有陈坑寨及山中上下二寨、龟洋、马头寨。县西二十余里曰陈岩寨，因山以名。明萧安六所建，旁有小路通龙岩尤溪。又西北为道场寨。○仙亭寨，在县西南二十余里后头山上，寨容百人。又县西二十里石壁山西有银瓶寨，险峻，壁中有清泉。元末所建。

　　双鱼寨县治南留湾山上。山亦名双鱼山，寨因以名。又王山寨，在县治东北悬钟山后。又陈占仔寨，在县东南石谷山。相传昔剧盗陈占仔据此，鳞石岩，恃以为险。县东十里又有湖安山寨，山上有屯田百亩，即占仔寨门户也。相传贼将昔屯此。又县西北二十五里曰白鹳寨，在白鹳山顶，峻削壁立，崖石环障，清泉四出，纵横各一里许，亦元末建。正统十四年修筑。乡人避兵于此，贼不能陷。又有石壁、覆船等山寨，与白鹳相近。《志》云：县共有二十七寨，皆多事时戍守处。

　　樟坑隘县西北百六十里三台山下，路通漳平县。又有任田隘，在县西北岱山下，路出尤溪。又西北东山下有吴隘，路出德化、尤溪及延平府。又白岩山下有上隘，亦出德化、尤溪县。西百五十里东湖山下曰白山岭隘，路通安溪县。自任田以下四隘，皆嘉靖二年置，以备汀、漳之寇。○芦地隘，在县西北五十里新犁山下，亦嘉靖二年建。又县西北二十里有山中隘，其南有许平隘，宋开庆元年筑，今废。

　　上达隘县西南二十余里白芒坑山后。相近有高平隘，路出安溪打鼓岭。俱嘉靖初筑以拒贼。○白隔隘，在县东北三十里。岭势律，一径迂回而上，旁皆石涧，俯视千仞，路出仙游。此兴郡走泉郡之间道也，地名白隔岭。其相近有梅坑、石狮山二隘，俱有小路可入仙游。县北十余里又有岭隘，东北十余里曰苦竹隘。《志》云：县城东南有泥门隘，东十余里有东关隘。关倚山临涧，深林密竹，亦称险隘。关之东数里阻大溪，阔二十五丈，旧有桥曰通仙桥，亦曰东关桥，今圮于水。自南安来者必渡此。北二十五里又有苏坑、英山隘，久废。嘉靖初复置。县境之隘，凡二十有二。其因嘉靖初寇乱而置者，盖十有九云。

　　德化县府西北百八十五里。东至兴化府仙游县百三十里，北至延平府尤溪县二百四十里，东北至福洲府永福县二百五十里，西南至安溪县二百二十里。本唐福州永泰县地。贞元中，析置归德场。五代唐长兴二年，王闽升为德化县，属长乐府。汉乾二年，南唐改隶清源军，又割尤溪县二乡益之。宋仍属泉州。旧无城。嘉靖间，筑城御倭。今城周三里，编户十三里。

　　○龙浔山县治东北。山势峭拔数千仞，蜿蜒如龙，县主山也。宋绍兴初，令吴崇年凿山筑寨以御寇。其西有大旗山，峰峦回顾，环拱县治，势如展旗。又治南一里有双鱼山，两峰并耸，为县之案山。○琼山，在县治西南。一名山，以圆秀如高廪也。相近者曰雪山，峰峦峻拔，高耸云际，冬时积雪，数日不消。又西南有斤山，一名盖竹根山，高五里，广十里。峰峦尖秀，如卓笔然。县北三里又有绣屏山，层崖峭壁，高秀若屏。《志》云：县西四里为五华山，一名根山，上有五峰，状如莲花。县南三里有凤翥山，一峰高举，又名鹞山。高秀出诸峰之上，旧有浮图，今废。又南曰罗城山，一名豪城山，山形如覆釜，四围峭峡，顶上平坦，旧为寨基。

　　戴云山县西北五十里。高耸霄汉，雄跨十里，尝有云气覆之。巅有池，深不可测。分为九派，下注九溪。一曰张岩，二曰卢地，水皆北流。三曰双芹，四曰马槽场，五曰上洋，六曰上云，七曰中兴坑，水皆东流。八曰东埔，九曰李山，水皆南流。灌注县境。又西里许曰太湖山，盘踞数里，形势峻拔，四面崔嵬，上有奇峰罗列十二。山巅平广数丈，内有池丈余，影涵大虚，一碧如镜，因名太湖，俗曰龙湖，又名青草湖。山形如舡，亦名飞舡山。○大帽山，在县北七十里，脉自九仙山来，绵亘数十里，卓起大峰，状若大帽。《志》云：九仙山在县西北百里，广袤峻拔，甲于诸峰。俗传尝有九仙隐此。又莲花山，在县西北八十里，五峰攒簇，高耸峻峭。又西北有钟山，四面俱石壁峭峻，形如覆钟，中有岩洞涧壑之胜。县西北百余里为鸡髻寨山，地甚险阻，峰如鸡髻，中有石门隘。

　　虎头山县西百五十里。有古寨，周围七里余。其中泉石如画，外极高峻，避兵者依之，万夫莫敌。相近又有一山，亦甚高峻，但乏水。昔有避贼于其上者，贼欲久围以困之，有一女子取酒浣衣以示贼，贼疑有水，因解围去。俗呼酒昙寨山。又西有金鸡山，山阴有金鸡寨。又西有大尖山，峭峡奇险，耸峙尖削，有泉出其顶。

　　均山县东北百八十里。山势峭拔，延广数十里。相近者曰飞仙山，两峰角立，悬崖峭壁，瀑布飞流，高数千仞。县东二百里又有九座山，其山重峦叠嶂，道路险。○剧头岭，在县东南二十里，与永春县接界。又县西北百九十里有官田岭，接尤溪县界，亦曰尤岭。岭下有跃龙寨，宋元符中建。《志》云：县西五十里有湖岭，最高峻，其水分西南二流，皆入于溪。

　　○溪在县北，即戴云山水也。九溪之北流者凡二，合为赤水，西溪东流，迤逦为上涌、下涌、山茶、曾坂、百叶、湖头、李田、涌口等溪，益折而东北，距县百八十里曰九窦溪。又东北七八十里为螺潭，入永福县界。其五溪之东流者，二溪合为龙潭，为左溪，合于九窦溪；其上洋之水，过涵口，至县东北百七十里之石狮渡；上云之水为浆溪，过焦口，亦入石狮渡；中兴坑之水为林翰坑，会于县前溪。其二溪之南流者，合流为白泉、石山、苏溪、涂坂等溪，经城西，为西门溪。折而东流，为县前溪。回环曲折，俗谓之腰带水，总名曰溪。又东北为十二翰溪，与上洋、上云二水会于石狮渡，东北与张岩、卢溪、双芹、马槽四水同入永福界，为大樟溪，即九溪之下流也。境内山溪之水皆分流环注，并入于溪。

　　丁溪在县南。源出琼山，汇九氵祭诸溪，经欧山溪、大坑溪，而汇于县北之溪。相传溪本南流，不与会。宋元符中，大雷雨，水流回转，纵横若丁字，因名。又寨前溪，在县西，源出湖岭。南流者入李山溪，西流者自尤溪转入永福，合大樟溪。《志》云：县西南百八十里有下坪溪，入尤溪县之大溪。

　　○官井关县东北二百六十里。又汤尾关，在县东北百里。其地有汤岭隘，亦曰汤尾寨。又岩市关，在县西北百八十里，平卢关在县东北百四十里。其地又有石门隘。俱宋元间置，以防山蹊支路盐丁出没沙、尤诸县间也。今仍旧。○苏坑隘，在县东南。又有剧头、盖福洋、上氵祭等隘，俱通永春及仙游县。又油竹隘，在县西北二百六十里之大官岭，路通尤溪。其东北曰蛇岭隘，道出永福。《志》云：县北百里有龙床、赤岭等隘，俱通尤溪。其西为伏虎隘，元至元十三年，以地接延、汀二郡，拨军戍守，今废。又焦岭隘，在县西北百八十里，路亦出尤溪。其地即小尤中团也。嘉靖三年，官军歼汀漳贼于此。

　　高镇在县东北百四十里。旧有巡司，万历末革。《志》云：县有三县巡司寨，在县西三十里五店村。宋祥符间，以左岭为五州所辐辏，因置寨于此。管德化、永春、安溪三县。元丰三年移此，元废。○上瓮驿，在县北，宋置。《志》云：自宋以前，郡城西北取延建路，道南安澄口驿、永春桃源驿、德化龙浔驿、上瓮驿，抵尤溪县，逶迤经西芹，至延平。盖以避大义江之险，然山岭高峻，卒不可行。自宋以来，西北之驿道遂废。

　　附见：

　　泉州卫府治西，洪武元年置。

