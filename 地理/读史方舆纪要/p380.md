<!-- { "loadSidebar": true } -->
　　孟津县府东北五十里。东北至怀庆府孟县四十里，西北至怀庆府济源县七十里。汉平阴县地，属河南郡。魏晋时为河阴县地。唐为河清县地，仍属河南府。宋移河清县治白坡镇。金又徙而东十里，治孟津渡，改孟津县；又升为陶州，州旋废。元仍曰孟津县。明时嘉靖十七年，圮于水。二十五年，始迁今治。旧无城，今增筑，周三里有奇。编户二十九里。

　　○孟津旧县在县东二十里。周武王伐纣，师渡孟津，是也。汉为平阴县地。晋属河阴县。唐属河清县。宋亦为河清县地。金人徙置孟津县于此。前朝因之，并置巡司。嘉靖中，又徙今治，仍置孟津巡简司于旧县治。旧《志》：县北去孟县三十里。

　　平阴城在今县东一里。旧《志》云：城在故洛阳城东北五十里。《左传》昭二十二年，子朝之乱，晋籍谈帅师军于阴，即平阴也。二十三年，晋师在平阴，是矣。其地亦为津济处。沛公北攻平阴，绝河津南，战洛阳东。汉二年，南渡平阴津，至洛阳。后置平阴县，属河南郡。《十三州志》：县在平津大河之间，故名。更始将朱鲔遣兵攻温，自将数万人攻平阴，是也。魏文帝改曰河阴，仍属河南郡。晋因之。永嘉五年，帝以洛阳危困，欲东幸仓垣，而卫从不备，使傅祗出诣河阴，治舟楫，不得进而还。既而洛阳陷，祗建行台于河阴。后魏仍属河南郡。太和十八年，如河阴规方泽。二十年，营方泽于河阴。武泰初，尔朱荣立子攸于河阳，百官奉迎于河桥，荣遣骑入洛，执太后及幼主钊送河阴，沉之于河。魏收《志》：河阴县，晋置，太宗并洛阳，正始二年复。元象二年，又分置河阴郡治此。其后周武帝攻齐，拔河阴大城，是也。隋初郡废。仁寿末，汉王谅举兵并州，遣其将余公理下河内，诏史祥拒之于河阴。祥具舟南岸，公理屯河阳，亦聚兵当之。祥简精锐于下流潜济，公理败走。大业初，县废。王世充复置，又置平州治焉。唐武德四年废。开元二十年，始割汜水、荥泽二县地置河阴县，非复平阴旧地矣。《通典》河阴旧城，北对河阳岸，即此。

　　小平城在今县西北。《汉志》河南郡有平县。武帝封刘遂为侯邑，城中有高祖讲武场。旧《志》云：汉平阴县城北有河津，曰小平津。津上有城，灵帝时河南八关之一也。袁绍诛宦官，中常侍张让等将帝步出门，至小平津，让等投河死。帝夜从小平津步至雒舍。雒舍在邙山之北，驿舍也。晋永嘉末，傅祗保盟津小城，或曰即小平津。建兴末，刘聪将赵固以洛阳归晋，聪遣刘粲以步骑十万屯小平津，逼洛阳。隆和元年，慕容遣其将吕护屯河阴，进攻洛阳，桓温遣军赴救，护退守小平津，中流矢而死。后魏太和二十年，讲武于小平津。又武泰初，尔朱荣举兵南向，胡太后遣费穆屯小平津拒之，穆遁还。《水经注》：小平津，亦曰河阳津。

　　武济城在旧县东。旧传周武王伐纣，由此济河，故名。东魏筑城于此，为戍守处。周建德四年，大举伐齐，宇文宪拔武济，进围洛口，拔东西二城，是也。

　　回洛城在旧县东。《唐志》河阳关南有回洛城。东魏大象初，侯景邙山之战，诸军皆北渡河桥，万俟洛独勒兵不动，魏人畏之而去，高欢因名其所营地曰回洛。隋大业二年，于其地置回洛仓，仓城周回十里，穿三百窖。十三年，李密遣兵袭回洛东仓，破之。既而据回洛仓，大修营堑以逼东都。隋段达等出兵拒之，战于仓北，隋兵败走。未几，达等复陈于回洛仓西北，密战败，奔还洛口。寻败隋兵，复取回洛。武德三年，世民攻王世充，分遣怀州总管黄君汉自河阴攻回洛城。君汉遣其将张夜以舟师袭回洛，克之。世充使其子玄应来攻，不克，乃筑月城于其西，留兵守之。《隋纪》云回洛仓置于洛阳北七里，似误。

　　○破陵在县西。隋大业中，杨玄感围东都，屈突通奉诏驰救，自河阳济河，军于破陵。胡氏曰：破陵，近洛城东北。

　　硖石在县西二十里，亦黄河津济处。晋永嘉末，魏浚率流民数百家，保河阴之硖石。后魏永安二年，尔朱荣奉魏主子攸讨元颢，自马渚西硖石夜渡，亦河阴之硖石也。

　　○黄河在县北五里。河北即怀庆府孟县界，又东入巩县境。《志》云：旧县治西有护民、永安二堤，当黄河漫流。又有罗家滩、在县西北十五里；又西为杨家滩、柳滩、杏园滩及耕子、马坟二滩，俱在黄河中。

　　委粟津在县西，黄河渡处也。刘宋元嘉七年，后魏将安颉自委粟津济，攻宋金墉，守将杜骥南遁，遂克之。

　　高渚在县西，亦黄河津渡处。北魏胡太后之乱，尔朱荣举兵至河内，迎长乐王子攸于洛阳。子攸潜自高渚济河，会荣于河阳。亦曰雷陂。尔朱兆闻庄宗诛尔朱荣，自汾州引兵南下，破丹谷军，趣洛阳，从河桥西涉渡。《洛阳伽蓝记》曰：渡处即雷陂也。亦曰[A212]陂津。普泰二年，尔朱度律等攻邺，败还，斛斯椿等先据河桥拒之，度律等不得入，西走[A212]陂津，为人所获，是也。胡氏曰：[A212]陂津，在河桥西。丹谷军，见山西泽州。

　　马渚在县西，近故洛城北，亦黄河渡处也。后魏永安二年，尔朱荣奉魏主子攸南讨元颢。颢列兵沿河固守，北军无船，不得渡。伏波将军杨В与其族居马渚，自言有小船数艘，求为乡道。荣遂命尔朱兆等缚林为筏，自马渚西硖石夜渡，袭击颢子冠受，擒之，颢军遂溃。三年，尔朱世隆犯洛阳，李苗募人从马渚上流纵火船焚河桥，世隆北遁。○陶渚，在县北，大河中渚也。河流经此，有三渚之名。晋永嘉末，刘聪子粲攻晋故司徒傅祗于三渚，即此。详见重险河阳三城。

　　○河桥在县北。晋杜预所建。详见重险河阳三城。

　　横水店在县西。唐宝应元年，仆固怀恩讨史朝义，陈于横水。贼立栅自固。怀恩陈于西原以当之，遣骁骑回纥并南山，出栅东北夹击之，贼大败。又转战于昭觉寺、石榴园、老君庙，皆败之。贼人马相蹂践，填满尚书谷。《金人疆域图》孟津县有横水店、昭觉寺诸处，应在河北岸。

　　文家寺在县南。宋建炎二年，翟进复西京，遂袭兀术于河阳，败还。又帅韩世忠等战于文家寺，复败走。金人遂复入西京。○观兵台，在旧县治东。相传武王观兵于此。一名选将台。

　　宜阳县在府西南七十里。西至永宁县百二十里，北至新安县六十里，东至登封县百八十里，南至嵩县百二十里。周为召伯听讼之所。汉宜阳县地，属弘农郡。晋及后魏因之。后魏孝昌初，置宜阳郡。东魏天平初，置阳州。四年，州降于西魏。后周明帝二年，改置熊州。隋初郡废。大业初州废，县属河南郡。义宁初，复置宜阳郡。唐初，改郡曰熊州，改县曰福昌。贞观初，州废，以县属州，六年，又徙州治此。显庆初，州废，县属洛州。后唐改为福庆县。宋复曰福昌。熙宁五年，省入寿安县。元初，复置。金以福昌县属嵩州。正隆后，改寿安为宜阳县。元初，以福昌废入。明仍之。今城周四里有奇，编户六十八里。

　　○宜阳城在县东北十四里，韩城也。苏秦说赵曰：韩弱则效宜阳，宜阳效则上郡绝。说韩曰：韩西有宜阳、商阪之塞。张仪曰：秦攻新城、宜阳，以临二周之郊。又说韩曰：秦下甲据宜阳，断韩之上地。苏代曰：秦起乎宜阳而触平阳。皆谓此也。又周王曰：宜阳城方八里，材士十万。故甘茂亦云：宜阳，大县也。秦惠文王三年，拔韩宜阳，既而韩复取之。又武王四年，使甘茂伐宜阳，五月而不拔，大起兵拔之。盖渑池、二崤，实皆在宜阳境内，为控扼之要地。孔氏曰：宜阳，韩之大郡，伐取之，三川路乃通。汉置县于此。光武降刘盆子，积甲宜阳城。晋太安二年，河间王举兵关中，遣其将张方趣洛阳。长沙王使皇甫商将兵拒之于宜阳，为方所败。永嘉三年，刘渊遣其子聪等寇洛阳，长驱至宜阳，弘农太守垣延袭败之。未几，渊复遣子聪自宜阳寇洛阳。周、齐时，为东西必争之所。后周天和四年，遣宇文宪等将兵趣宜阳，筑崇德等五城。五年，齐斛律光救宜阳，屡破周军，筑统关、丰化二城而还。六年，周宇文纯复取宜阳等九城，斛律光引兵争之，与周师战于宜阳城下，取周建安四戍。四戍，亦在宜阳城侧。隋义宁二年，唐公渊遣世民等救东都，东都不应，引还。东都将段达来追，世民败之，逐北至城下，置新安、宜阳二郡，留兵戍之而还。

　　福昌城今县治。杜佑曰：即故乙合坞。晋永嘉末，魏浚屯洛北石梁坞，族子该聚众屯一泉坞。大兴初，谈始自宜阳帅众南迁新野。盖其地险固可凭也。《水经注》：洛水经卢氏县南，又东过一合坞南。城在川北原上，高二十丈，南北东三箱，天险峭绝，惟筑西面，即为全固，因名乙合坞。《晋书》：一泉坞，在宜阳西南洛水北原上。又名乙泉戍。慕容时，戍此以备秦。晋太和四年，燕慕容垂奔秦，乙泉戍主吴归追之至阌乡，是也。宇文周时，亦置重兵于此以备齐。唐初移宜阳县于此，改曰福昌。○洛水城，在县西北。东魏置南渑池县，属金门郡。后周改曰昌洛县，属熊州。开皇末，改为洛水县。大业初废。

　　寿安城在县东南二十里。旧《志》：在洛阳西南七十里。后魏置甘棠县，属新安郡。隋仁寿四年，改曰寿安。义宁初，移治九曲城，属熊州。唐贞观七年，复移治此，改属洛州。宋因之。金废。杜佑曰：高齐孔城防，在寿安县东南。又兴泰城，在县东南四十五里。隋大业四年，置兴泰县，属河南郡。隋末废。唐长安四年，立兴泰宫，复析置兴泰县。神龙初，省入寿安。○金门城，在县西南六十里，以金门山名。后汉延熹二年，以诛梁冀功，封尚书令李玮为金门亭侯，即此处也。后魏天平初，置金门郡及金门县。后周废。《隋志》宜阳县有故金门郡。

　　九曲城在县东三十里。高齐置城于此以备周。其地亦曰九阿。《水经注》：洛水自宜阳而东，径九曲南，其地十里，有阪九曲。《穆天子传》所谓天子西征，升于九阿，是也。刘句曰：熊州寿安县，隋义宁元年移治九曲城。唐武德二年，王世充与唐兵战于九曲，秦叔宝等来降。三年，熊州总管史万宝邀败王世充子玄应于九曲，是也。○柏谷城，在县南，后周所置以防齐。《北史》：高齐武成初，斛律光出洛阳，击斩周将曹回公，柏谷戍主薛禹生弃城走，光遂取文侯镇，立栅置戍而还。镇盖与柏谷城相近。又天和五年，宇文宪与斛律光争汾北，齐将段韶等攻周人柏谷城，拔之而还。

