<!-- { "loadSidebar": true } -->
　　【史略】后唐同光三年，以孟知祥为西川节度使知祥，龙冈人。同光初，为太原尹、北京留守。郭崇韬伐蜀，荐为西川帅。龙冈，今为顺德府治。既以朝廷多故，遂与东川帅董璋共图据蜀。长兴初，遂叛，略有前蜀诸州北守利州，东戍夔州。寻并有东川地，复内附。四年，册为蜀王。会唐主殂，遂僭称帝，国号蜀都成都。既而唐室内乱，兴元、武定两镇来归，其兴州亦弃不守，于是散关以南，悉为蜀境时阶州来降，又取成州，文州亦来降，又金州及施州亦俱附蜀。既而阶、成二州复归于晋。是年，子嗣位。石晋开运三年，契丹入汴，雄武帅何重进以秦、阶、成三州来降，既又遣兵克凤州。周显德二年，四州复为周所得孟蜀之地，埒于前蜀。前蜀有州六十有四者，盖包举西山诸州而言。此则既失秦、凤、阶、成四州，又废前蜀之州，而西山诸州不在四十六州之限也。《宋史》：宋平蜀，得州四十五。自孟知祥得蜀，传二世。宋乾德三年，国亡。

　　自湖南北十州为楚。

　　【史略】周广顺初，王逵、周行逢共为朗州将逵与行逢俱武陵人，起军卒，为马希萼将。武陵，即朗州治，从马希萼入潭州。希萼政乱，叛还朗州，擅易州将，既又迎辰州刺史刘言为武平留后。时南唐取湖南，言等据境自守。二年，王逵袭克潭州，称武安留后，又遣兵克岳州，唐将在湖南者皆遁去。于是岭北诸州，惟郴、连入于南汉。刘言以潭州残破，移使府治朗州，以逵为武安节度仍治潭州，谓朗州为西府，潭州为东府。逵寻以周行逢知潭州，自将袭朗州，克之，囚刘言而代其位逵还治潭州，移行逢知朗州。显德初，逵复迁朗州，移行逢于潭州。显德三年，王逵为岳州刺史潘叔嗣所杀，行逢因入朗州，称武平、武安留后周主因授行逢武平节度使，制置武安、静江等军。宋建隆三年，行逢卒，子保权嗣。四年，为宋所灭《宋史》：平湖南，得州十五，曰朗、澧、潭、岳、衡、永、辰、道、邵、全、奖、诚、锦、溪、溆，又得监一，曰桂阳。全州，治清湘县，楚马希范置，今州属桂林府。诚州，唐羁縻州也，希范得其地，今为靖州。桂阳监，今衡州府桂阳州也，唐末置。此仅云十州，盖奖、诚以下皆不与焉。

　　自浙东西十三州为吴越。

　　【史略】吴越据有两浙，得州十三杭、越、苏、湖、秀、衢、睦、婺、处、明、台、温、福也。又有军一，曰衣锦军，即临安县。自钱至弘ㄈ，传五世。宋太平兴国三年，国亡。

　　自岭南北四十七州为南汉。

　　【史略】南汉据有岭南北地。自刘隐至钅长，传五世。宋开宝四年，国亡《宋志》云：平广南，得州六十。盖唐末岭南道有州七十。南汉时，惟交、武峨、笼、环、、岩、古、爱、长、、峰、汤十二州没于安南耳。刘岩初僭位，于境内增置英州，治浈阳县，今韶州府英德县也。又置雄州，治保昌县，今为南雄府。又置敬州，治程乡县，今潮州府程乡县也。又改唐之循州为桢州，而于龙川县别置循州，今惠州府龙川县是。又置常乐州，治博雷县，今廉州府东北有废常乐川。刘晟又取岭北之郴州，而刘钅长复置齐昌府，治兴宁县，今惠州府兴宁县也。时又有顺州，治龙化县，或曰唐大历中置，南汉因之。又有思唐州，或曰即唐之山州。然则南汉所有，盖不仅四十七州而已。

　　自太原以北十州为北汉。

　　【史略】五代汉天福十二年，汉主以其弟崇为河东节度使，留守北京。乾三年，隐帝被弑，既而郭威篡位，于是崇自立于晋阳崇初闻隐帝遇害，欲举兵南向。会郭威等议立其子武宁节度使ど，崇乃止。太原少尹李骧说崇曰：公宜疾引兵逾太行，据孟津，俟徐州即位，然后还镇。不然，且为郭公所卖。崇怒而杀之。ど旋为郭威所害。自崇至继元，传五世。宋太平兴国四年，为宋所灭《旧史》：崇初称帝，有并、汾、忻、代、岚、宪、隆、蔚、沁、辽、麟、石十二州之地。周广顺二年，取其岢岚军，寻复没于北汉。显德四年，麟州降于周。六年，复取其辽州，寻又为北汉所有。隆州，胡氏曰：晋汉间置，在岚州西北。今太原府祈县东南三十里有隆州城，或曰即隆州也。蔚州，时已属契丹。岢岚军，今山西属州，军寻废，宋复置。《五代史》无隆、蔚二州。《宋志》：平北汉，得州十、军一，则无麟、蔚二州，而有隆州。又有宝兴军，盖刘继元于团柏谷银场置，谷在祈县，即石晋败唐兵处。又有宁化军，在太原府静乐县北八十里，宋亦置军于此。又《宋国史》：乾德二年，府州刺史折德侵北汉卫州，擒其刺史杨琳。二年，北汉耀州团练使周审玉来降。然则北汉所增置之州，其不可考者盖多矣。

　　而荆、归、峡三州为南平。

　　【史略】自高季兴至继冲，传五世。宋建隆三年，国亡。

　　欧阳修曰：自唐失其政，天下乘时，黥髡盗贩，衮冕峨巍。吴暨南唐，奸豪窃攘。蜀险而富，汉险而贫。贫能自强，富者先亡。闽陋荆蹙，楚开蛮服。剽剥弗堪，吴越其尤。牢牲视人，岭遭刘。百年之间，并起争雄。山川亦绝，风气不通。语曰：清风兴，群阴伏。日月出，爝火息。故真人作而天下同。 
　
 
　

　
读史方舆纪要
　
　

卷七 

卷七
　　◎历代州域形势七宋上　夏附

　　宋抚有中土，奄甸四方。先取荆湖，西灭蜀，南平广，遂并江南。

　　【史略】初，赵匡胤为周宿卫将，从世宗征讨，屡有功，威望甚著。显德六年，幼主宗训即位，匡胤以殿前都检点领归德节度使归德镇宋州。匡胤既代周，遂以宋为国号。会北汉及契丹谋南寇，命匡胤御之，次陈桥驿在今开封府东北二十里。军乱，推匡胤为主，遂入汴，即帝位。建隆三年，湖南张文表作乱文表为衡州刺史。时周行逢卒，遂作乱，据潭州，周保权请救。宋命慕容延钊等将兵南下，假道荆南，遂入荆州。高继冲惧，因籍三州以献。时湖南已平张文表，宋师长驱而进，克其潭州，还趋朗州，保权谋拒命，延钊袭执之以归，荆楚悉定。乾德二年，王全斌等伐蜀，道出凤州，别遣刘光义等出归州。全斌进克兴州，略定山南诸城寨，进至益光今保宁府昭化县，蜀人扼剑门以拒。全斌用降卒言，遣别将由来苏径出剑门南来苏，村名，在今剑州东南九十里，出敌不意，遂克之，西至魏城在今绵州东六十五里。蜀人骇惧，孟出降。时刘光义亦克夔州，尽平峡中地万、施、开、忠诸州是也，遂州迎降。于是引军而西，会全斌于成都，略定两川。开宝三年，遣潘美等将兵伐汉。先是美为潭州防御使，遣将攻南汉，克其郴州。至是自道州而进克富州今平乐府属县，拔贺州，转趋昭州，克之。又拔桂州及连州，大败汉兵于莲花峰下今韶州府南五里莲花山是也，拔韶州。韶，汉之门户也。汉人大惧。美进克英州时又遣别将克其雄州。二州，见前岭南北四十七州注，引兵屯马径，去广州十里时美进屯马径，寨于双女山下。双女山，在今府西十七里，马径又在其东。或以为即今府北六里之马鞍山。汉人出战，复败，刘钅长乃降，尽平广南州镇。七年，遣曹彬等伐南唐，自荆南发战舰东下，克其池州，进拔唐师于铜陵今池州府属县，遂次采石在今太平府北二十五里，见前，以浮梁渡江。明年，彬又败唐兵于白鹭洲及新林港白鹭洲，在今应天府西南二十里大江中。又东里许，即新林港，别将克溧水今应天府属县，彬进次秦淮秦淮水，在今应天府城南正阳门外，即彬屯兵处。唐兵陈于城下，涉水击败之。吴越亦发兵助宋，克其常州，润州来降。又遣将败其江西援兵于皖口在今安庆府西十里，见前。金陵势益孤，城陷，李煜降。江南悉定。

　　吴越入朝，闽海内附，乃兼北汉。

　　【史略】建隆初，钱弘ㄈ即遣使朝贡。及兵下江南，弘ㄈ自帅兵助宋攻南唐，南唐亡。明年，遂来朝，寻遣还。太平兴国三年，复入朝，会陈洪进以漳、泉二州来归闽朱文进之乱，泉州将留从效举兵复泉州，归于王延政。延政败亡，泉州降于南唐。晋开运二年，从效废其刺史王继勋，自领军府事，南唐因授为泉州刺史。明年，唐兵败于福州，从效因遣唐戍兵归国，遂据有漳、泉二州。汉乾二年，唐置清源军于泉州，以从效为节度。宋建隆初，入贡称藩。三年，从效卒，统军使陈洪进废其子绍纟兹，推副史张汉思为留后。乾德初，洪进又废汉思而代之。明年，宋改清源为平海军，以洪进为节度使。三年，入朝，遂籍二州十四县以献，弘ㄈ惧，亦籍境内州军以献。于是闽越悉为王土。四年，伐北汉先是太祖屡遣兵击汉。开宝二年，自将至太原，壅汾、晋二水灌之，其岚、宪二州来降，晋阳久不下，乃引还。九年，复遣将分道攻太原，不克。汾水，在今太原县东。晋阳，在今县城西。太原，故晋阳也，命潘美帅诸军攻围太原，复命郭进为石岭关都部署石岭关，在今太原府东北百二十里，断燕蓟援师。契丹来救，进败之于白马岭今太原府孟县东北三十里白马山是也，遂引去。帝复自将至太原，攻围益急。继元危困，遂出降，并、代悉平。于是天下复归于一。

　　因袭前辙，定都大梁。

　　【都邑考】宋建隆初，因周旧制，以大梁为东京开封府，洛阳为西京河南府。真宗建宋州为南京景德三年，以宋州为太祖旧藩，升州为应天府。大中祥符七年，遂建为南京。其后高宗即位于此，仁宗又建大名府为北京庆历二年，以大名府为真宗驻跸之所，建为北京。时谓之四京又皇四年，以曹、陈、许、郑、滑为辅郡。崇宁四年，以右司谏姚佑言，于是以颍昌府为南辅，升襄邑为拱州，为东辅，郑州为西辅，滑州为北辅，各置军防。其后废置不一。高宗南渡，以临安府为行都，后遂定都焉建炎元年，幸扬州。三年，幸杭州，进幸江宁府，改为建康府。四年，幸温州，复幸越州。绍兴二年，以杭州为临安府，旋幸临安。三年，营建康行宫。四年，幸平江府。五年，还临安。六年，又幸平江。七年，幸建康。八年，复还临安，自是定都焉。三十一年，幸建康。明年，复还临安。

　　分天下为十五路先是淳化四年，法唐制，分天下为十道：曰河南，曰河东，曰河北，曰关西，曰剑南，曰淮南，曰峡西，曰江南东西，曰浙东西，曰广南。至道三年，始分天下州军为十五路，各置转运、经略、安抚、等使统之。

