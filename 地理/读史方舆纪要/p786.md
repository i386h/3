<!-- { "loadSidebar": true } -->
　　大林山在府西南腊石社。产白垩，攒峰叠，林木蔚荟，犭人耕种其上。有岩如厦屋，容五六百人，门至逼仄，一人持戟而守，千人攻之不能入。○白云嶂，在府西百三十里，高千余仞，广圆二百里，重冈复岭，峭拔凌テ，西湖诸山皆起于此。

　　○海府城南百十里。自府东南以迄西境，皆以海为险。《志》云：海滨有船澳。宋祥兴初文天祥移师处，即涌船澳矣。

　　东江在府城东北。源出江西安远县界，南流过龙川、河源县界，流入境，绕白鹤峰之阴，至府城东，西江水流入焉。西流历城北，经博罗县而入广州府境。亦谓之龙川江。附详大川北江。

　　西江在府东南。源出九龙山，西流与群川水合，至府城东受西湖水，乃北折而合于东江。《志》云：城东有斤斗水，亦曰百田水，有鱼利，官收其税。

　　丰湖在府城西。广袤十余里，亦曰西湖。宋知州事陈筑堤防，创亭馆以为胜。后太守林亻免叙云：湖之润溉田数百顷，苇藕蒲鱼之利数万，民之取于湖者，其施以丰，故曰丰湖。隔水有山曰丰山，自西逶迤入之湖中，有氵敕玉滩、点翠洲、明月湾、熙春台、杂花岛、披云岛、归云洞诸胜。左有苏公堤，以苏轼谪居时所筑而名。《志》云：西湖之水出石埭山，流绕飞鹅岭下，至府南三里汇为龙塘，塘在沙子埠前，其水清甘。又北注于丰湖，氵亭泓涵浸，流入城中，出东水关而注于西江。又有东湖，在城西南，与西湖相并，一名塔子湖，中有甲山。宋守陈以岁旱，教民以牛车汲水入东湖溉田，即此。又有秀山湖，本汇丰湖，以入西江，后改注于百官池。池上有印山亭，邦人游赏处也。《图经》：丰湖南有鳄湖水，小而深黑，相传中潜鳄鱼，亦名鳄穴。今在城西南一里。○同湖，在府南四十里，群山之水注焉。春夏间，弥茫数十里，冬月水涸，有鱼虾之利。其下流北入于东江。

　　淮水府南百里。亦曰上下淮水。源出府西南梧桐山，东流受李溪水、米塘水，至鼓角山折而北流，有麻溪水来合焉，北流注于西江。○横槎水，在府西二十里，出黄洞山下，流汇于西湖。《志》云：县东南五十里有梁化水，源出归化山；又有神溪水及上下义水，俱出归化山，下流并注于西江。

　　○驯雉镇在府东北。有巡司，后改属永安县。又内外管巡司，在府东南百三十里，地名饭罗冈。皆洪武初置。又碧甲巡司，在府东南百八十里海滨，正统八年置。

　　蚬壳营在府西北，与博罗县接界。有官军戍守。又马公寨，在府东北。《志》云：岭东贼巢曰洋乌潭、马公等寨，皆丛山深箐，延袤八百余里，一夫当关，万夫莫过。贼首伍端、黄世乔等啸聚其中，吞食东路者数十年。万历初，督臣殷正茂剿平之。○怀安戍，在府南怀安山下，唐置戍于此。开元十四年，贬刘宗器为循州安怀戍主，即此。

　　欣乐驿府北一里。又水东驿，在府东九十里。苦竹派驿，在府东百六十里。平山驿，在府东南八十里。平政驿，在府东南百五十里。《舆程记》：自欣乐驿西四十里至博罗县之苏州驿，为入广州之道。自平政驿东八十里至海丰县之平安驿，东达潮州府之道也。

　　博罗县府西北三十里。西南至广州府东莞县百七十里。秦置县，属南海郡。汉以后因之。隋属循州。南汉属祯州。宋属惠州。今城周四里，编户五十五里。

　　○罗阳废县在县西。萧齐时析博罗县置，属南海郡，隋废。唐初复置，属循州，贞元初省入博罗县。《城邑考》：博罗县旧无城，惟环以土墙。成化二十三年，创筑。弘治九年，复增拓之。

　　○罗浮山县西北五十里，与增城县接界。山绵连高广，峰岩洞壑之属不可悉记，为岭南之望。今详见名山罗浮。

　　象山县北二十里。山高大，形如象，俗呼象头山。其右群峰骈列，惟黄甲峰最为耸峙。又白水山，在县东北三十里，一名白水岩，北连象山。苏轼曰：白水山，即罗浮东麓也。有悬泉百仞，山八九折，折处辄为潭，深者至五六丈。旁有佛疏岩，岩西有泉二：东曰汤泉，西曰雪如泉，二泉相去仅步武，而凉燠迥别云。○旗山，在县西十里，山高百余丈。《志》云：县北三里有石鼓岭，岭有巨石，击之有声，一名神钲。又县治东有浮碇冈，俗传罗浮山以此冈为碇。又有龙冈，在县西三十里，顶有龙潭，深不可测。

　　○东江在县城南。自归善县流入境，大小群川多汇于此，又西流入东莞、增城二县界。

　　罗阳溪县西六十里。源出罗浮山西双髻峰下，亦曰罗水。罗浮诸峰之水皆会于此，东南流入于龙川江。又有榕溪，在县城东，源出象山，西南流至县治，西折而东流，至东门浮碇冈下入于龙川江。○云母溪，在县西北百里，亦出罗浮山，流入增城县境，入于增江。旁产云母石，因名。

　　○石湾镇县西七十里。有巡司。又县东有善政里巡司。俱洪武四年置。○橘子铺营，在县西北，又有南坑营、桥子头营，俱接广州府龙门县界。

　　苏州驿在县城西。又县东有莫村驿。《志》云：县西南七十里有沙河驿，亦曰铁冈驿，与东莞县接界。又西八十里达黄家山水驿，广州往来通道也。○泊头墟，距罗浮山十五里，广、惠二郡舟楫，及自陆路而至入罗浮山者，皆毕集于此。

　　长宁县府西北四百里。东北至韶州府翁源县百五十里，西北至英德县百六十里。本归善县及韶州府英德、翁源二县地，在万山中，为盗薮。隆庆三年，督臣吴桂芳奏置今县，治鸿雁洲。有城，编户六里。

　　○君子山县北一里。冈峦耸列，形势端正，因名。又象首山，在县东三里，下有樟树镇、三星潭、游鱼洲。○岳城山，在县东北十里，峭壁四周若城垣然。

　　雪峒山县北六十里。中有大雪、小雪二峰，其南又有雪山，俱以冬春积雪而名。岭南地暖，独此三峰有雪，故为奇也。○横石岭，在县东南八十里，岭半清泉一线，从石罅中出，千人汲之不竭。又县西二里有云髻岭，中有石洞。

　　○玳瑁水在县东。县境又有公庄水。皆东南流入归善县界，注于东江。

　　○皮村隘在县西北。又有腊溪等隘。皆接英德县界，旧为盗薮，设兵戍守。○牛神径，在县东，接和平县界，亦戍守处。

　　永安县府东北二百五十里。本归善、长乐二县地，在万山中，为盗薮。隆庆三年，督臣吴桂芳奏置今县。有城，编户七里。

　　○紫金山在县治东。城跨其上。又三殿山，在县东二十三里，五峰插天，状如宫殿者三。又丫髻山，在县东三十里，形如蝶翅，又若双鬟，因名。○闻嶂，在县东五十里，本名帘紫嶂。宋末帝航海，丞相文天祥收败率屯此，夜闻黄鸣，遂徙南岭，其寨址阶石尚存。相连者曰山谷嶂。又乌禽嶂在县南百里，高峻盘{山弗}，周百余里。西为犁壁山，折而北为南山，与南雄府接界。

　　南岭县东南八十里。广百余里，四高中衍，惟一路可通。宋景炎二年，文天祥为蒙古将李恒所追，奔循州，收散卒屯此。后人呼为忠臣岭。其下为高洋坑水，一名毒水，饮者多死。今泉气如呼吸，随出随没，而水不流。○梅花岭，在县西百里。五岭攒聚，状如梅花，故名。有岩高十寻，路甚狭隘，累足而入，弘邃高旷，远望无际。

　　○琴江在县东。有二源，皆出县东九十里之琴岭，分为南北，合而为神江，亦曰神冈水。又有义容水、秋乡水及上下岚水、横沥水、古仙水，皆自县境西南流入归善县界，注于东江。

　　○宽仁镇在县东，地名桃子园。《志》云：宽仁里巡司，旧置于府东古竹派驿侧，后迁于今所，距府城四百余里。

　　海丰县府东三百里。东至潮州府惠来县二百七十八里。汉南海郡博罗县地。晋末置海丰县，属东官郡。宋、齐因之。隋属循州。唐仍旧。宋属惠州。今城周二里有奇，编户四十里。

　　○陆安废县在县西北。萧齐置县，属东官郡。隋废。唐武德五年，复置，属循州。贞观初，省入海丰县。《城邑考》：海丰旧有土城，在今城东一里，元末废。洪武二十七年，始筑今城。

　　○龙山县东二里。山势蜿蜒，盘踞龙津水口。《隋志》县有黑龙山，即此。又县东二十里有东保障山，西十里有西保障山，皆绵延峭拔，互拱县治。○银瓶山，在县北三十里，山高而锐，瀑布悬流，县之镇山也。其南十里曰莲花峰，峰峦攒簇如莲花。又南十八里曰五坡岭，南去县城仅二里，皆冈脉相接。宋祥兴初，文天祥屯潮阳，蒙古将张弘范以舟师济潮阳。天祥走海丰，蒙古别将张弘正追之。天祥方饭五坡岭，被执，即此。

　　金笼山县东南十里。山腰有泉甘洁，土人呼为圣泉。《志》云此为小金笼山。又有大金笼山，在县西南八十里，蜿蜒高广，镇长沙海口。笼，本作龙。宋端宗易今名。又法留山，在县东三十里，有岩如屋。○宋师岭，在县东二十里。《志》云：县东南二十五里有新水，旧时沃野弥望，水道不通，{疋旦}民分东西两溪。宋师至，舟不得渡，遂凿而通之。其上流五里名宋师岭，时伐土为阶级，故迹尚存。今闽、广商船，多聚于新水口。

　　大蹊岭县西六十里。景泰以前，驿路经此，石为道，盗贼阻塞，行人从间道由新岭、鹿坑、南山绝江而西，日暮苦无舟楫。又西北五里为杨桃岭，正德中凿石通衢于此，径路便易，今为往来通道。又五里沙，在县西南九十里大海滨，亦达府之路也。○旗峰，在县东百九十里，山状如旗，半枕海上，东南夷入贡，望此为表识。

　　○海县南百里。旧《志》谓之涨海，即南海也，亦曰长沙海口。《图经》县南百里有丽江，合龙津、蛟溪诸水，东流入海，名丽江浦，即长沙海口矣。宋景炎三年，文天祥败于空坑，走循州，又走惠州行，收兵出海丰，次于丽江浦，是也。空坑，见江西兴国县。

　　龙津水县东七里。源出银瓶山，南流至小金笼山下，与赤岸、大小液诸水合，名三江口。《志》云：赤岸水，在县东北，有二源：一出激石溪，一出掘龙径，流至清湖而合，又南至小金笼山下，会龙津水。又大液水，在县西七十里，源出小溪山。小液水，在县西六十里，源出马鞍山，东南流数里，汇为田心溪，又东合于龙津水，所谓三江口也。南出长沙海口，而达于海。○冲口水，在县东北九十里，源出黄泥坑，东合蛟溪诸水，至南沙渡入于海。又东海水，在县东北八十里。《志》云：源出吉康罗溪，南流百里，分为二派：东流出县东南迎仙桥，西流至沙塘渡与众水合，入于海。

