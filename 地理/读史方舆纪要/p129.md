<!-- { "loadSidebar": true } -->
　　○新桥营县西南三十里，有城周二里。《郡志》：新桥海口旧有巡司。万历二十年，倭犯朝鲜，因设新桥营，与昌黎赤洋营、抚宁牛头崖营，为海口三营，联络巡哨，以为防卫。四十三年，移巡司于榛子镇。《郡志》：滦河口有刘家墩海防营，近时滨海要口也。西至韭菜沟三十五里，又西至清河口二十里，又西至高糜河八里，又西至滦州之蚕沙口四十里，皆有官兵戍守。

　　曹泊店县西南五十五里海中。海水咸苦，店有泉独甘洌，渔海者资焉。又有曹马店，在济民场西南入海八十里，有昔时民居故址。

　　胡家坨堡县东二十里。又东十里，曰黄瓜口堡。县西北六里，曰连北店堡。西三十里，曰新寨堡。南三十里，曰阎各庄堡。西南三十五里，曰马城堡。皆民堡也。

　　附见：

　　开平中屯卫在滦州西。石城废县旧在口北大宁沙岭，后移真定。永乐初，复移建于此。城周四里，拨遵化卫军守御。

　　◇延庆州东至四海治一百二十里，南至居庸关五十里，西至保安州沙城界百里，北至云州上谷百三十里。自州治至京师一百八十里，至南京二千九百三十里。

　　《禹贡》冀州地。春秋、战国皆为燕地。秦属上谷郡。二汉因之。晋及后魏亦为上谷郡地。高齐置北燕州领长宁、永丰二郡。后周曰燕州。隋初因之《隋志》：开皇初，二郡俱废，而州如故。大业初州废，改属涿郡。唐初，为高开道所据。武德七年平，亦置北燕州开道将张金树杀开道来降，因置州，以金树为都督。贞观八年，改置妫州。天宝初，曰妫川郡治怀戎县，今宣府镇怀来卫也。唐末，又析置儒州于此。五代晋初，契丹得其地，亦曰儒州又为缙阳军，治缙山县。金皇统初，州废。崇庆初，复置镇州，旋废。元属奉圣州。延三年，改置龙庆州仁宗爱育黎拔力八达生于此也。明初，州废。永乐十一年，复置隆庆州，直隶京师。隆庆初，改曰延庆州编户十四里，领县一。今仍曰延庆州改隶山西布政司。

　　州介于山前后间，由此南瞰居庸，左挠虎北虎北口在州东二百余里，则燕山失其固矣。若乘辕北向，列滦河之戍谓开平故卫，空漠南之庭，州实咽喉所也。表里关山，拱卫陵寝，岂非郊圻重地哉！

　　○缙山废县今州治。汉上谷郡居庸县地。唐为妫川县地。唐末，析置缙山为儒州治。契丹因之。金州废，县属德兴府。元至元三年，省入怀来县。五年复置，属奉圣州。延三年，改属大都路，寻升县为龙庆州，仍属大都路。明初，州废。永乐中，复置今州。《城邑考》：州城，景泰二年因故址修筑，周四里有奇，万历七年，复展修之。今周五里有奇。

　　上谷城在州北。《元和志》：战国燕所置上谷郡城也。《史记·匈奴传》：燕筑长城，自造阳至襄平，置上谷、渔阳、右北平、辽西、辽东郡，以距胡。秦始皇十九年，灭赵。赵公子嘉奔代，自立为代王，与燕合军，军上谷。秦、汉亦为上谷郡地。汉武帝元朔二年，破匈奴，取河南地，亦弃上谷郡之斗僻县造阳地以与胡。韦昭曰：造阳在上谷。杜佑曰：造阳在妫川郡北。《括地志》：上谷郡故城在怀戎县东北百十里。即此城也。近《志》云：城在州西北，去怀来废县北十里。又妫川城，在州西。唐天宝中，分怀戎县置妫川县，属妫川郡。契丹省入缙山县。

　　隆镇卫城在州城南。元大德中，指挥使哲言不花所建。政和元年，燕帖木儿奉怀王于大都，与上都相持。隆镇卫将斡都蛮以兵袭上都诸王兵于陀罗台，大败之。陀罗台，或曰即今州治东北之古台也。蚩尤城，在州西南。《志》云：西北去怀来县六十里。杜佑曰：怀戎县北有蚩尤城。又州东北二十里有古城，相传辽萧后所筑。

　　○红门山州东南二十里。山高三里，有大小红门口，为戍守处。○阪泉山，在州西，相传轩辕与炎帝战于阪泉之野，即此山也。亦曰阪山。又历山，在州西北二十里，形如覆釜，亦曰历阳山。后魏主神瑞二年，如广宁，登历山，祀舜庙。又后魏主嗣泰常七年，至广宁，登历山，使使祀舜。时盖以历山即舜所耕处也。广宁，见保安州。

　　官帽山州北十八里。状如幞头，与怀来卫大海陀山东西相望。一名东崖山。相近者曰石门山，中有洞，南北通明如门。又擎笏山，在州北二十里，峭拔孤立，状如擎笏。州东北二十五里，又有金刚山，两山对峙，势若相抗。其相近者，曰古城山。

　　东螺山州西北三十三里。高七里许，盘回而上。又州西北六十七里，有西螺山。○大翮山，在州北二十五里。相传秦始皇时，王仲为大鸟仙去处，仲即变大篆为隶书者。其相接者，曰小翮山。又佛峪山，在州西北三十里，下有温泉。

　　八达岭州南三十里，东南去居庸上关十七里。为往来之冲要。五代周胡峤《陷虏记》：自居庸西北入石门关，关路狭隘，一夫可以当百，此中国控扼契丹之险。或以为此即石门关也。元人以此为居庸北口。上有城，设官兵戍守。《山水记》：自八达岭下视居庸关，若建瓴，若窥井，昔人谓居庸之险，不在关城，而在八达岭也。○横岭，在州南四十七里，当居庸之西北，亦要路也。嘉靖中，俺答由此入犯。今设兵戍守。

　　○妫川州东十五里。自永宁县流入界，一名东川。宋淳化二年，契丹主隆绪至儒州，猎于东川，即此。西流至怀来城东南，又西流至保安州境，入于桑乾河，俗名清水河。《志》云：妫川即古之阪泉，今名韩家川。与天寿山咫尺，其地可屯十万众，设险处也。沽河在州城南。自州东北双营发源，西南流至此，合于溪河。溪河自永宁县团山发源，流经州界，至州城南，合于沽河。西入怀来卫境，合妫川而注于桑乾河。

　　涧河州南三十里。源出八达岭。岭东四里有青龙桥，涧河经其下，东南流入居庸关，达昌平州界，入于榆河。○玉液泉，在州城西南。元时取以造酒，因名。其水西流入清水河。又白马泉，在州北三里，其深莫测，旁为白马村。宋端拱二年，契丹主隆绪至儒州，祭风伯于白马村。是也。

　　○柳沟营州东南十五里。嘉靖中，筑南山一带土城，东起永宁县东火焰山，西抵保安州东南河合口，置城于此，设兵驻守。其东北沿边一带，曰谎包儿、韩家口、海子口、柳沟口，皆防御处也。又东南为大小红门口。《边防考》：柳沟城创自隆庆初，周三百十八丈有奇。万历二十四年，复增北关，周百八十五丈有奇。而阎家庄，为缓急守御之要地。

　　岔道口州南二十里。《志》云：自八达岭而北，地稍平，五里至岔道，有二路。一自怀来卫保安州，历榆河、土木、鸡鸣三驿至宣府，为西路。一至延废州永宁卫四海治，为北路。八达岭为居庸之噤吭，岔道又八达之藩篱也。宣德五年，巡边，驻跸岔道。明日，猎于岔道。嘉靖三十年，筑城于此，周二里有奇，与南山联为一边，其地逼临山险，为居庸之外卫。

　　弘阳镇州西南三十里。唐武德六年，高开道所部弘阳、统漠二镇来降。或曰二镇盖开道所置。○统漠镇，在州西南八十里，即高开道所置镇也。《一统志》云：辽主游幸，尝张大幕于此，因名为统幕。诞矣。俗讹为土幕，又为土木。其地与保安州及怀来卫接界，今详见怀来卫。

　　蟒山寨州东南二十里蟒山上。山形如蟒头，置寨其巅。又有招帖寨，在州北二十里将军山上，皆昔人据险避兵处。《志》云：州有屯粮堡二，一在城西半里，一在城东二十里，皆元时馈饷储粮之所。

　　永宁县州东三十里，本缙山县地。明永乐十一年，始置今县。十五年，筑城置戍。宣德、嘉靖中，屡经修治，城周六里有奇，编户五里。

　　○团山县西北十五里。巍然独立，本名独山，县之主山也。《志》云：县西北十里有多景山，亦高秀。又缙阳山，在县北十三里，山下有缙阳泉。一名龙安山。○双髻山，在县东北二十里，绝顶有双峰并峙，状若髻然。又神仙山，在县东北二十五里，径路崎岖，其上平衍，有神仙寨，相传辽金时所置。

　　火焰山县东北百余里，与蓟州边接界。《志》云：山当宣、蓟、昌平之要道，登其巅可以望远。又黑头山，在县东。《志》云：在四海治堡东三十里。嘉靖中，督臣翁万达言：黑头山至密云城不五六十里，若为直垣相属，则密云西南至居庸数百里之边，皆腹里地矣。又高山，在堡北三里，以高耸独峙而名。又堡东南八里，有龙爬山，其东为驴鞍岭。又镇南峰，在堡南三十里。翁万达言：四海治有镇南墩，与蓟州边所属火焰墩接界，仅三里余，筑墙于此，可防寇冲。火焰墩，盖在火焰山上。

　　大石岭县东北五十里。又长城岭，在县东九十里。《志》云：县东北十二里有涩石岭，一名塞石岭。又东灰岭，在县东南十五里。县南十二里，又有西灰岭。○红土坡，在县东北二十五里。又有白草坡，在县西北十五里，一名嚼草坡。

　　○妫川县西十五里。《志》云：源出缙阳山，流经此。上有孤山桥，自县入州之通道也。又县东五里有龙湾河，源亦出缙阳山下，西流会于妫川。《志》云：龙湾河，在县西北十里。

　　溪河县西北十三里。源出团山，西南流至州城，南合于沽河。《志》云：县西北二十里，有神仙溪，下流入于溪河。

　　○靖胡堡县西北二十里，故夷巢也。嘉靖三十五年，新筑此堡，周二里有奇，北面阻山，东、西、南三面临河，称为险要。其东河沟无边墙可据。为极冲，而马路南楼东水峪墩次焉。边外有黑牛山、乱泉寺、许家冲，属夷驻牧处也。《边防考》：宣府东路参将驻永宁县，分边自四海治至靖胡堡，长百八十里，兼辖怀来卫、保安州一带，城堡凡十有七。而黑牛山、大安山、天圪力等处，层崖叠嶂，林壑深阻，属夷往往巢穴其中。

　　黑汉岭堡在县东南。嘉靖三十年创筑，周二里有奇。其北有仓、房二口，要冲也。南距天寿山，后有莺窝梁，山险林密，突犯不易。边外曰白塔儿、牛心山，皆属夷驻牧。而堡东宁川墩，为拒守处。

　　周四沟堡在县北。嘉靖十九年创筑，周二里有奇。其西北有黄土岭、西石河镇口、外山口诸冲。边外则乱泉寺、孤山咸场、虎喇岭诸处，皆敌境也。而三坌马道庙儿梁，亦为沿边拒守处。○刘斌堡，在周四沟堡西南，山灰岭等口之喉吭也。万历三十二年，设堡于此，周一里有奇。有擦独口、鲍峪口等冲，而防胡墩、大鸦口，其锁钥处也。

