<!-- { "loadSidebar": true } -->
　　横山寨府北二百三十里。宋元符初筑。其东六十里接东谷寨，其西七十里为宁羌寨，其南三十里为通塞堡，北三十里则定边军也。金废。○绥远寨，在横山寨北十五里。本名骆驼巷。其北三十里有神堂寨，南十四里有鸡嘴堡，其东二十里接定边军。宋元符初所置。又观化堡，在鸡嘴堡西二十里。又南二十里为通化堡。以上俱宋置。金废。又威边寨，在横山寨东三十五里，亦宋置。金废。

　　柔远寨府西北百四十里。北距白豹城五十里，东北至大顺城四十里。宋仁宗时，夏人入寇，巡简杨承吉拒战于此。又范仲淹城大顺，引兵至柔远，版筑皆具。是也。金亦为柔远寨。元废。○怀威寨，府东北二百七十里。其西四十里为矜戎堡，其南二十里为威宁寨，其东十五里即延路之通庆城也。《宋志》：威宁寨，在定边军东十五里。本名衡家堡。政和六年展筑，改名威宁。金时俱废。

　　东谷寨在白豹城西三十里。又安疆寨，在白豹城东南四十里。胜羌寨，在白豹城北五十里。宋时与金汤、柔远诸寨，并为控扼要地。金仍置安疆寨。元废。

　　天固堡在彭原废县南。隋开皇中所置。以天然险固而名。○闹讹堡，在府北三百里。宋熙宁中，夏人筑闹讹堡。庆州兵击之，败还。

　　荔原堡府东北二百五十里。宋治平四年，蔡挺所筑。熙宁三年，夏人来攻，不能陷而去。金仍为荔原堡。元废。《金志》：荔原堡，西白豹城，南七十五里有第二将营。《一统志》：府东百二十里有第二将城，宋置。谬甚。○九阳堡，在镇安城西二十里。又有麦川堡，在镇安南十里。又南二十里为威远堡。府境又有金村、定戎等堡，俱宋置。金废。《通志》：今府治北有弘化驿。

　　合水县府东七十里。东至延安府甘泉县二百六十里，东南至州中部县二百五十里。汉北地郡归德县地。西魏为华池县地。隋末为合水县地。唐武德六年，分合水置蟠交县。天宝初，改蟠交曰合水。五代周省入乐蟠县。宋熙宁四年，复置，属庆州。今县城周三里有奇，编户十八里。

　　○乐蟠城县西南七十里。后魏时为彭阳县之落蟠城。西魏置蔚州于此。后周废。隋义宁初，分合水县置乐蟠县。唐因之，属庆州。宋熙宁四年，省为镇。《通典》：汉北地郡略畔道故城，在乐蟠县东北五里。又安定郡月氏道故城，在乐蟠县北。

　　华池城在县东北百二十里。汉归德县地。西魏置华池县。后周废。隋仁寿初，置华池县，属庆州。大业末，属于梁师都。武德三年，梁师都将刘以城来降，因置林州。五年，梁师都将辛獠引突厥寇林州，是也。贞观元年，州废，县仍属庆州。宋初因之。熙宁中，废为华池镇。七年，改为华池寨。其相近者，又有东西二华池寨。金因之。元废。今设华池巡司于此。○库多汗城，宋白曰：在华池城东北二里。隋置华池县，盖治于此。

　　弘化城在县西南。后周时，置长城镇。隋初为弘化县。开皇二年，遣虞敬则屯弘化，以备突厥，是也。十八年，置弘州。大业初，州废。唐初武德六年，移县入庆州城，为附郭县。又弘德废县，在州北。隋大业初置。唐废。

　　○子午山县东五十里。亦曰子午岭，即桥山也。沮水源出于此。亦谓之桥门，又名翟道山。一名鸡山，有乌鸡水出焉，北注于洛。详见名山桥山。

　　白於山《寰宇记》：在县北二十里。一名女郎山。洛水出焉。《山海经》：白於山，洛水出其阳，东流以注于渭。是也。又有南山，在县治南一里，皆子午山之支阜矣。○长厚原，在县西南七十里。又县西九十里有汉城原。

　　○建水在县治东。源出子午山，西南流。府东境之九坌河流合焉，谓之合水。西南流入马莲河。《地理志》：华池县有二渊。二川合流，因名。即此水也。○马莲河，在县西南四十里。自安化县流入境，合冉家河，南流入直宁县界，又南会于九龙川。

　　华池水县东北七十里。自延安府保安县流入境。合豹子川、平戎川、苗村沟诸水，流入延安府州界。华池县因以名。○玉梅川，在县东，与延鸠川俱出子午山，东流入华池水。又凤川，在县东北，源出子午山，亦东流入华池水。

　　平戎川在县东北。源出延安府保安县界，南流入华池水。唐贞元二年，吐蕃尚结赞入寇岐陇，寻自宁庆北去，军于合水之北。宁帅韩游瑰遣将夜击其营，败之。吐蕃来追，游环陈于平川，潜使人鼓于西山，寇惊遁。即平戎川也。○清水沟，在县治南。源出县西田家里，南流入合水。

　　○凤川寨县东北五十里。亦曰凤川镇。宋范仲淹所置。又平戎寨，在县东北八十里，近平戎川。亦范仲淹所置。○崇冈镇，在县西北。唐武德八年，突厥寇原州，入大震关。将还，弘州总管宇文歆邀击之于崇冈镇，大破之。

　　宋庄驿县东六十里。又东南七十里为邵庄驿，东达州之通道也。《通志》：邵庄驿在县东百里。又县西六十里为华池驿。又宋庄驿亦在县西。似误。

　　环县府西北二百里。北至宁夏卫灵州所五百里。汉北地郡富平县地。后魏为灵武郡地。后周为怀远郡怀远县地。隋开皇三年，郡废，县属灵州。唐置方渠县，属庆州。此为方渠县地。五代晋天福四年，移置威州于方渠县。周广顺二年，改曰环州。显德四年，降为通远军。宋淳化五年，复置环州，治通远县，亦曰通远军。金因之。元以通远县省入州。明改州为县。今城周五里有奇，编户四里。

　　○通远废县即今治。本方渠县地。五代晋置通远县。宋为环州附郭县。元省。

　　方渠城在县南七十里。本汉县，属北地郡。后汉废。隋为庆州马岭县地。唐景龙元年，分置方渠县。贞元十三年，以方渠当吐蕃要路，命宁帅杨朝晟城之。元和十四年，吐蕃寇庆州，营于方渠。即此。五代晋徙威州治此。宋省为方渠寨，属通远县。

　　马岭城县南一百三十里。汉置马领县，为北地郡治。师古曰：有川形似马领，因名。杜佑曰：汉旧牧地也。后汉县废。隋大业初，置马领县，治天家堡。唐初因之。贞观八年，移理新城。或云：县西有马岭坂，县因以名。后废。贞元十三年，杨朝晟筑方渠三城。引还，吐蕃追之至马领。朝晟拒却之，遂城其地。五代晋末，废为马岭镇。《金人疆域图》通远县有马岭镇，是也。

　　乌仑城县北三十里。宋置乌仑寨，以乌仑山而名，为戍守要地。金为乌仑寨。元因之。今亦设兵防卫于此。其城东面圮于环河。○需源城，在县北四十里。宋置。其城北面圮于环河。又洪德城，在县北六十里。宋置。咸平六年，赵保吉入寇洪德寨，是也。熙宁中，章遣折可破夏人于洪德城。即此。

　　木波城县南四十五里。唐为木波堡。贞元九年，杨朝晟为宁州刺史，诏城盐州。朝晟分统士马屯木波堡。十三年，城其地。亦谓之木波镇。后又升为县。《五代史》：石晋置威州于方渠县，割庆州马领、木波二县隶之。是也。县旋废。《金志》通远县有木波镇。

　　安边城县西北百二十里。本名徐丁台。宋崇宁初，筑城于此，赐名安边。金亦曰安边寨。元废。○细腰城，在县西。《宋史》：种世衡知环州。环、原之间，明珠、灭臧、康奴三族最大。其北有二川，交通西界。庆历五年，范仲淹议筑细腰城断其路，命世衡董其事。城成，自环州改隶原州。即此城也。

　　兴平城县东北八十里。地名灰家嘴。灰，一作炭。宋元符初，筑城于此，赐名兴平。金亦为兴平堡。又县北有清远城。宋元丰四年，高遵裕伐夏，出环庆，复清远军，是也。

　　曲子城县南九十里。今为曲子驿。又县南百五十里有灵城，今为灵驿。二城俱永乐初征西将军何福所筑。《通志》：县北九十里有红城儿，成化八年所修也。《一统志》：今县北三里有秦长城，秦蒙恬所筑。宋白曰：方渠县北一里有长城。

　　○乌仑山县北三十里。山甚高峻，顶阔根狭，难于登陟，为险要之所。又县北境有木盘山。唐开元九年，方渠降支康愿子反，掠牧马，西涉河出塞。张说击擒之于木盘山。或曰，山盖在榆林西境。○尖山，在县东百里。其山高耸，因名。又县南九十里有天池原。

　　青冈峡在县北。亦曰青冈岭。唐开元四年，单于副都护张知运，击突厥叛户于青冈岭，兵败，为所擒。又后唐天成四年，朔方节度使唐福赴镇，至方渠。羌戎出兵邀福。福击走之。至青冈峡，遇吐蕃野利、大虫二族，大破之，遂至灵州。宋至道二年，李继隆等讨李继迁于平夏，分道并进，期抵乌白池。时继隆应出环州，违命繇青冈峡，与庆州路将范廷召合兵趣平夏，行十日，无所见而还。胡氏曰：自方渠橐驼路出青冈峡，过旱海至灵州。赵《聚米图经》：环州弘德寨有归德、青刚两川。归德川在弘德东，透入盐州。青刚川在洪德西北，本灵州大路。自此过美利寨，入浦乐河，至耀德清边镇入灵州。自过美利寨后，渐入平夏，经旱海中难得水泉，是也。乌白池，即宁夏后卫之盐池。浦乐河，在宁夏灵州所。

　　板谷在县南。唐大历十二年，吐蕃入寇，军于原州北长泽涧，进破方渠，入板谷。郭子仪遣将李怀光救却之。又石台谷，在方渠废县界。唐贞元十三年，杨朝晟筑方渠三城，发军次石台谷。盖庆州之要道也。

　　○环河县北七十里。源出青冈峡。亦曰环江。流经县城西，委曲环抱，石桥交跨，小港分流，南入安化县界，而为西河。

　　黑水河县南百里。自府境西南流经此，复折而南，入府西界。《通志》：黑水出县西百五十里牛家山，流经县南，入氵水。

　　咸河在方渠废县境。《唐志》：咸河从土桥、归德川、同家谷三处发源，咸苦不可食。又有甜河，在城西三里。从蕃部鼻家族北界来，供人饮食，亦曰甜水沟。流注环河。又石泉河，在县南五里，亦流注环河。

　　合道川县西八十里。东流注于环河。○七里沟，在县东七里。鸳鸯沟，在县西十八里。水波沟，在县南四十里。又佛堂沟，在县西九十五里。俱流入环河。

　　葫芦泉《志》云：在环县西。镇戎之东北，旧有蕃部居此。范仲淹曰：葫芦泉一带蕃部与明灭臧相接，一处城寨平定，更图一处，实为据守之策。是也。又应圣泉，在方渠废县。唐贞元十三年，杨朝晟请城方渠三城。从之。师次方渠，乏水，有青蛇降岩下走，视其迹，水从而流，筑防环之，遂为停渊。诏名其泉曰应圣。

