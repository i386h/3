<!-- { "loadSidebar": true } -->
　　唐羁縻蛮洞地。宋元丰三年，置南丹州《志》云：宋开宝中，土酋莫洪内附。元丰中，置州管辖溪洞，以莫氏世其职。大观初，改为观州，寻复故《宋史》：大观元年，广西经略使王祖道欲急边功，诬南丹酋莫公佞阻文兰州不令纳土，发兵取其地，杀公佞，改南丹为观州。公佞弟公晟密图报复。四年，废观州，仍以公晟知南丹州，历世承袭。元为南丹州安抚司至元末，莫国麟纳土，升州为安抚司。大德初，并入庆远路时议者以南丹去庆远为近，户口少，请省之。因立庆远南丹溪洞等处军民安抚司。明初，复为南丹州。洪武二十八年，州废，改设南丹卫。正统十年，复置州洪武初，莫金内附，后复叛，遣都督杨文讨平之，因废州置卫。后卫治屡徙，州地既虚，夷民屡叛，乃复置州，以授金子莫禄，世守职贡，属庆远府编户十九里，秋米七百二十石有奇，贡锡。州今省。

　　州蛮峒错杂，控据咽喉，称为形要《西粤风土记》：南丹视田州、泗城差小，而兵力悍劲。东兰、那地兵亦精勇。

　　○废观州在州东。本南丹州之高峰寨也。宋大观初，改南丹为观州。四年，南丹复故，移置观州于高峰寨。绍兴四年，复废州为寨，即此。○废永州，在州境。《一统志》：明初，省永、鸾、福、延四州入南丹州，建置未详。

　　中平废县在县北。宋所置羁縻县也。大观初，置靖南寨于此，属庭州。四年，移寨于废孚州。政和七年，寨还治中平县。宣和三年，仍置于废孚州，以其地废入南丹州。

　　○孟英山州西五十里。产银。永乐十五年，遣内臣开矿，岁不过九十余金，旋变锡，遂罢。《志》云：州西有长春、三宝诸山，州南有金鸡等山，皆高峻。

　　○都泥江在州南。自贵州定番州界流入境，又东历那地州，入忻城县界。详见大川右江。《志》云：州东南有红盆江，西有青云溪，下流俱入于都泥江。

　　○罗侯关《图经》云：在州西。又西有下城关。又甲界关，在县东南三十里。《志》云：县东北二十里有莲花寨，又东有金鸡寨、巴峨寨。又有蒙寨，在州东南四十里。

　　木门寨在州东。《宋志》州有存留、木门、马台、平洞、黄泥、中村等堡寨，今皆废。○君峒，《舆程记》：在州南六十里。又东南六十里为中坑锡场，又六十里而至那地州。

　　东兰州府西南四百二十里。东北至那地州二百四十里，东南至思恩府二百四十里，西南至田州界百三十里，西至泗城州界二百里。

　　唐羁縻蛮洞地。宋崇宁五年，置兰州《土夷考》：宋时，韦君朝者居文兰洞为土夷长，传子宴闹。崇宁五年，内附，置兰州，以宴闹知州事，世其职。元曰东兰州。明初因之洪武十二年，土酋韦富挠归附，世袭知州，修职贡，属庆远府编户十二里，秋米一千一十三石有奇，贡马。州今省。

　　州群山森立，地僻而险。

　　○废文州在州东。本羁縻蛮洞。宋崇宁五年，纳土，置文州。大观初，改置绥南寨。绍兴四年，寨废，仍置文州。《一统志》，洪武十二年省安习、忠、文三州入东兰州，建置皆未详。

　　废隆州在州南。宋政和四年，置隆州，治兴隆县。宣和三年，州县皆废，改置威远寨，隶邕州。又东南有废兑州，亦宋政和四年置，治万松县。宣和三年，州县俱废，改置靖边寨，亦属邕州。元初，二寨俱废。

　　○五篆山在州西南。又州北有青云山，州西有胜山，州南有双凤等山，为州之胜。○福山，在州东北。其东有三佛山，又东北曰伐山。皆高胜。

　　○隘洞江在州东北。流入南丹州界，合都泥江。又州西有九曲水，流经州南，合于隘洞江。《舆程志》：自州东南渡清水江，越狗遁关，出思恩府之道也。

　　○雷山关在州东南。其地有雷山，因名。

　　那地州府西南二百四十里。西南至东兰州二百四十里，南至思恩府百七十里，西至泗城州界三百里。

　　唐羁縻蛮洞地。宋崇宁五年，置地、那二州《志》云：宋熙宁初，土酋罗世念等归附。崇宁五年，诸蛮纳土，因置地州及那州。元因之。明洪武元年，省那州入地州，改为那地州时地州酋罗黄貌帅先归附，诏省那入地，以罗氏世管州事属庆远府编户二里，秋米四百一十石，贡锡、马。州今省。

　　州界蛮犭之中，山川盘纡，有险可恃。

　　○废那州在州南。宋崇宁五年，蛮酋纳土置。元亦曰那州。明初废。○废孚州，在州东。本地州之建隆县。宋大观初，析置孚州，其倚郭县曰归仁。四年，州县俱废，移置靖南寨于此。政和七年，复置孚州及归仁县，以靖南寨还旧治。宣和三年，州县仍废，置寨如故。绍兴四年，寨废。

　　○虎山在州南，以山形蹲踞也。又有马山，在州北。马山之西曰感现山。俱高耸。又有屏山，在州西，以卓立如屏而名。○红山，在州东南。又东曰翠屏山。《志》云：州北有慕晓岭，州东北有怀峡岭，俱峻险。

　　○都泥江在州北。自南丹州流入界，又东入忻城县境。《志》云：县东有龙泉江，州西有巴罗江，俱汇于都泥江。

　　○盘利关《图经》云：在州东北。又州东有龙泉寨，州西北有思廉寨。○水龙坑，在州西南六十里。《舆程记》：水龙坑山路险仄，沿溪越岭，三日而至东兰州。

　　忻城县府南百四十里。东南至柳州府宾州百六十里，西南至那地州百里。本蛮地。唐贞观中，开置芝州，治忻城县。天宝初，曰忻城郡。乾元初，复曰芝州。宋为羁縻地。庆历三年，废芝州，以忻城县隶宜州。元属庆远路。明初，属庆远府。《土夷考》：元置八仙屯千户，授土官莫保。洪武初，罢屯官，籍屯田兵为民，莫氏遂徙居忻城界。正统以后，犭犭童屡乱，知县苏宽不事事。犭童老韦公泰等举莫保玄孙敬诚为土官，宽请于监司，奏授世袭知县。一县二令，权不相统，流官徒拥虚名印，蹴居府城。弘治中，革流官，独任土官莫氏世居其职。编户一里，秋米二百一十九石。县今省。

　　○废纡州在县西。唐所置羁縻州也，领东区等六县，隶桂州都督府。其南又有羁縻废归思州，亦唐置。宋初因之。庆历三年，以二州地并入忻城县。○废思顺州，在县东，亦唐所置羁縻州也，领罗遵等五县。宋初因之。又有废归化州，宋所置羁縻州也。庆历四年，以二州地并入柳州府马平县，后析入县境。盖县与马平接界也。

　　○叠石山县北六十里。岩石重叠，因名。又龙塘山，在县北六里。○张帽山，在县东北，山高耸，与叠石山相映带。

　　○乌泥江县西六里，即都泥江也。自那地州流入境，经县北，下流入宾州迁江县界。○龙塘江，在县北，源出龙塘山，东南流入乌泥江。《志》云：县旧设三寨巡司，旋革。

　　永顺长官司府西南六十里。本宜山县古阳、述昆等乡。弘治间，增置是司，以邓文茂等世其职，割宜山西南百二十四村畀之，秋米三百五十九石。

　　永定长官司府东南八十里。本宜山县归善、洛三等乡。弘治中，增置是司，以韦槐等世其职，割宜山东南一百八十四村畀之，秋米三百三十五石。《土夷考》：宜山南境与思恩府接界。正统六年，老人黄祖记与思恩土官崇瑛合谋割地归思恩，土人韦万秀不服，遂倡乱。成化二十二年，覃召管等复作乱。弘治间，遣官抚之，叛者愿以黄祖记所谋割地别立长官司。抚臣邓廷瓒奏，从其请，遂置二司，设正副长官各一。自是遂为羁縻之地。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十 

卷一百十
　　◎广西五

　　◇南宁府东至浔州府贵县五百里，东南至广东钦州三百五十里，西至太平府罗阳县界三百十里，西北至思恩府二百三十里，东北至柳州府宾州二百五十七里。自府治至布政司二千二百里，至江南江宁府六千四百十里，至京师九千二百七十里。

　　古百粤地。秦属桂林郡。汉属郁林郡。后汉因之。晋大兴初，分置晋兴郡。宋、齐以后因之。隋平陈，郡废，属简州。大业初，属郁林郡。唐武德四年，置南晋州。贞观六年，改曰邕州置都督府，并督羁縻二十六州。自是皆兼督府之名。天宝末，置邕管经略使，为岭南五管之一。刘句曰上元后始置经略使，似误。《新唐书》州城内有经略军。天宝初，曰朗宁郡。乾元初，复故咸通三年，置岭南西道节度使，治此。五代时，属于南汉改岭南西道曰建武军节度。宋仍曰邕州亦曰永宁郡建武军节度。州仍置都督府，督羁縻州四十四。

　　元曰邕州路。泰定初，改曰南宁路。明初，改路为府《志》云：洪武十年改，领州三、县三，又羁縻州四。今仍曰南宁府。

　　府内抚溪峒《志》云：府境有三十六峒，错壤而居，外控蛮荒，实南服噤喉重地。唐置邕管于此，为广南唇齿之势唐咸通元年，南诏陷安南。明年，转陷邕州。四年，南诏复陷安南，遂进逼邕管。明年，围州城。盖州与安南接境。宋侬智高倡乱，邕州不守，而西路遂为鱼肉宋皇四年，侬智高陷邕州，遂陷横、贵、藤、梧、康、端、龚、浔八州，又陷昭州及宾州。荡灭之后，恒以重兵戍守。元亦置重镇于此，以镇压安南元至元十六年，邕州路兼左右两江溪洞镇抚司。元贞初，以静江都元帅府分司邕州。近代用兵田州及经略安南，皆建节于此。盖地居冲要，势所必争也。

　　宣化县附郭。汉领方县地，属郁林郡。晋置晋兴县，为晋兴郡治。宋、齐因之。隋属简州。开皇十八年，改县曰宣化，属缘州。大业初，属郁林郡。唐、宋以后，皆为州郡治。今编户四十一里。

　　○邕州城府南二里。相传唐时邕州治也。四方俱水而中高曰邕，有邕溪水经其下。咸通二年，邕州为南诏所陷，后复治此。宋皇中，平侬智高，改营今城，后屡经修筑。明嘉靖十六年，复营治之。有门五，城周六里。

　　朗宁废县在府西。唐武德五年，析宣化县置朗宁县，属南晋州，寻属邕州。宋开宝五年废。○思笼废县，在府西北。《新唐书》：乾元后，开山峒置，属邕州。又封陵废县，亦唐乾元后开山峒所置也，属邕州。开元十四年，封陵獠梁大诲等据宾、横州反，讨平之。宋开宝五年，与朗宁县俱废。

　　晋兴废县在府东北。唐武德五年，析宣化县地置，属南晋州，寻属邕州。五代末，南汉废。又横山废县，在府东，以近横山而名。唐武德五年置，属南晋州，寻属邕州。乾元后省。○如和废县，在府南。唐武德五年置，属钦州。景龙二年，改属邕州。宋景二年，废入宣化县。

