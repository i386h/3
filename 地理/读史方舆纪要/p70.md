<!-- { "loadSidebar": true } -->
　　滦河，源出宣府卫西百二十里之炭山，东北流经云州堡北六十里，马营堡南二十余里，又北流经废桓州南，入旧开平卫境。东南流经古北口边外小兴州东，又东南与边外九道流河及诸小水合，势始大。由蓟州遵化县县今升州东北团亭寨入内地，经永平府迁安县东，至府西合漆河。又经滦州东，至乐亭县南入海。自源徂流，横亘于北境，盖千有余里。《水经注》：濡水自塞外来，过令支、肥如、海阳等县，入于海。濡水，即滦水也濡，乃官反，音与滦同。晋元康五年，鲜卑拓跋禄官分其国为三部。一居上谷之北，濡源之西，即今宣府以西地也。义熙三年，北魏主北巡，至濡源。自是以后，往往为巡幸顿舍之处。十三年，魏主嗣遣将延普渡濡水击叛将库亻辱官斌，斩之。进攻燕令支令支，时属后燕。刘宋元嘉六年，魏主焘大破柔然、高车，徙降附之众于漠南，东至濡源，西暨五原、阴山三千里中，使之耕牧，而收其贡赋。九年，魏主焘至濡水，遣将奚斤发民兵，运攻具出南道，会和龙以伐北燕。《括地志》：滦水导流深远，为幽平之外堑，《北使录》一作《使北录》，明李实撰：滦水阔不盈丈，而中甚深。西岸柳条丛生，秋时采为箭杆。土人以河水青绿急流，呼曰商都此谓今开平废卫以东之滦河。元至元二十八年，议疏浚滦河，漕运上都。大德五年，滦水涨溢，平州城郭俱被其患元人亦谓滦河曰御河。《元史》：延四年，上都城南御河西北岸圮，开平县亦言东关滦河水涨，冲损北岸，议修筑之。泰定二年，永平路复请筑堤，以防滦水。三年，上都言滦水啮堤，请及时修治。盖滦水源高流迅，易于决溢。自开平弃，而滦河中流遂属荒外，倘狡焉者为壅塞之谋，平、滦一带，能不以沉溺为虑哉！

　　其重险，则有井陉、

　　井陉关，在真定府获鹿县西十里，山西平定州东九十里。《吕氏春秋》：天下九塞，井陉其一。亦曰土门关。《地记》：太行八陉，其第五陉曰土门关。今山势自西南而东北，层峦叠岭，参差环列，方数百里，至井陉县东北五十里曰陉山《穆天子传》谓之山。其山四面高平，中下如井，故曰井陉。燕赵之间，亦谓山脊为陉也。徐广曰：陉，山绝之名。赵武灵王二十年，使赵希并将胡、代、赵，与之陉。盖并将胡、代、赵之兵，与诸军向井陉之侧也。始皇十八年，王翦攻赵，下井陉。三十七年，始皇死，行遂从井陉抵九原。二世二年，赵王武臣使李良略太原，至石邑，秦兵塞井陉，未能前。汉三年，命韩信、张耳东下井陉击赵。赵聚兵井陉口。广武君李左车谓陈馀曰：信、耳乘胜远斗，其锋不可当。今井陉之道，车不得方轨，骑不得成列其势，粮食必在后。愿假臣奇兵三万，从间道绝其辎重，足下深沟高垒，勿与战，彼前不得斗，退不得返，野无所掠，不十日而两将之头，可致麾下。否则必为二子所禽矣。馀不听。信遂下井陉，斩陈馀。《汉志》亦谓之石研关，上党三关之一也研，读曰刑。关盖与上党连界。晋太元十八年，慕容垂自中山伐西燕，遣慕容瓒等分道出井陉，攻晋阳。二十一年，拓跋伐后燕，潜自晋阳开韩信故道，遂出井陉，趣中山。北魏主兴光二年，丁零数千家匿井陉山中为盗，陆真讨平之。魏主诩武泰初，葛荣据有冀定以北。秀容部长尔朱荣，请帅所部自井陉以北，滏口以西滏口，见河南武安县，分据险要，攻其肘腋。遂勒兵召集义勇，北捍马邑，东塞井陉。普泰初，高欢举兵信都。尔朱兆自晋阳出井陉，趣殷州即今赵州。欢击败之于广阿见隆平县。明年，尔朱兆复攻高欢于邺，败保晋阳。欢寻自邺引兵入滏口，遣别将库狄干入井陉击兆，兆北走。宇文周建德五年，克齐晋阳。齐高孝珩请以幽州兵入土门，趣并州。隋仁寿末，汉王谅举兵并州，分遣其将刘建出井陉，略燕赵。诏李子胡发幽州兵击却之。《唐十道志》：河北道名山曰井陉。武德三年，窦建德南渡河，救王世充于洛阳。诏并州总管刘世让出土门，趣州时建德都州。调露初，突厥降部叛，寇定州。诏将军曹怀舜屯井陉以备之。天宝末，安禄山叛，遣养子安忠志军土门。既又使其将李钦凑守井陉口代忠志守也，以备西来诸军。会常山太守颜杲卿起兵，杀钦凑，声言朝廷已遣大军下井陉。河北诸郡皆响应。未几，常山为贼将史思明所陷。河东帅李光弼出井陉，遂复常山。朔方帅郭子仪复自井陉东出，与光弼合军，声大振。既而闻潼关陷见陕西重险，光弼等乃复入井陉，留兵守常山。诸将惧力不敌，遣宗仙运请于信都太守乌承恩，曰常山北控燕冀，路通河洛，有井陉之险，足以扼其咽喉，莫若移据常山而守之。承恩不能用。宝应初，征回纥兵讨史朝义于洛阳，药子昂奉诏劳回纥于忻州见山西，请回纥自土门略邢、、卫、怀而南，不从。会昌四年，发诸道兵讨泽、潞，太原兵乘间作乱。诏别将王逄自榆社还军讨之榆社，见山西，而命成德帅王元逵自土门入，应接逄军。景福二年，李克用败镇冀兵于平山，进下井陉，寻引还。光化二年，朱全忠将葛从周救魏博，破幽州兵，乘势自土门攻河东，拔承天军承天军，见真定县。五年，全忠侵河东，使葛从周以兖、郓及成德军入自土门，趋晋阳。又别将白奉会成德兵，亦自井陉入，拔承天军。梁开平四年，全忠谋并、镇、定。镇、定请救于晋，晋王存勖命周德威引兵出井陉，屯赵州以拒梁兵。后唐清泰末，契丹围晋安寨见山西太原县，卢龙帅赵德钧请自土门路西援。石晋末，契丹入汴，分军自土门西寇河东。既而契丹北还，刘知远称帝于晋阳。进群臣议进取，诸将咸请出师井陉，攻取镇、魏，先定河北，则河南拱手自服矣。周显德六年，命李重进自土门击北汉，败北汉兵于柏井见阳曲县。宋太平兴国中，车驾自太原幸常山，由土门路。靖康元年，种师闵及金斡离不战于井陉，败绩。斡离不遂入天威军，陷真定。元至正十八年，刘福通之党关先生等大掠晋冀，分军四出，察罕勒重兵屯列要隘，塞井陉，杜太行，击却之。明初取元都亦自真定而西入井陉，下平定州见山西。盖太行为控扼之要，井陉又当出入之冲。今特设官军戍守。

　　渝关、

　　渝关，一名临渝关《汉志》注：渝，音喻，亦曰临闾关《唐志》：渝关，一名临闾关，今名山海关。在永平府抚宁县东百里，辽东广宁前屯卫西七十里按：前屯卫，废入锦州府，在今府东三百六十里。《永平志》：旧渝关在抚宁县东二十里。明初，徐达将兵至此，以其非控扼之要，移建于旧渝关东六十里。考《通典》《通释》并云渝关在平州卢龙县东一百八十里，则关实隋唐以来故址也。详见抚宁县。北倚崇山，南临大海，相距不过数里，实为险要。隋开皇三年，城渝关。十八年，命汉王谅将兵伐高丽，出临渝关。值水潦，馈运不继，而还。大业九年，杨玄感叛，李密谓玄感曰：天子出征，远在辽外。据临渝之险，扼其咽喉，可不战擒也《隋志》卢龙县有临渝宫。大业十年，复议伐高丽，至临渝宫。是也。唐贞观十九年，征高丽，还自临渝。开元二十年，契丹可突干叛，幽州道副总管郭英杰屯于渝关外，为可突干所败。天宝十五载，安禄山叛。平卢帅刘客奴挈池来归，寻遣先锋使董秦袭渝关，入北平。《唐志》：柳城西四百八十里有渝关守捉城，所谓卢龙之险也。天复三年，契丹阿保机遣其将阿钵寇渝关，刘仁恭子守光戍平州，诱执之。五代梁乾化中，渝关为契丹所取，薛居正曰：渝关三面皆海，北连陆。自渝关北至进牛口，旧置八防御兵，募士兵守之，契丹不敢轻入。及晋王存勖取幽州，使周德威为节度使，德威恃勇，不修边备，遂失渝关之险。契丹刍牧于营、平二州间，大为边患。欧阳修曰：渝关东临海，北有兔耳、覆舟山，山皆斗绝，并海东北有路，狭仅通车，其傍可耕植。唐置东硖石、西硖石旧《志》：东、西二硖石，盖因碣石山麓而名、绿畴、米砖、长杨、黄花、紫蒙、白狼城，以扼之《新唐书》又有温沟、白望及昌黎、辽西，共十二戍。后唐清泰末，赵德钧镇卢龙即幽州，石敬瑭以太原畔求援于契丹，耶律德光许之，其母述律后曰：若卢龙军北向渝关，亟须引还，太原不可救也。盖渝关控据形要，制临蕃戎，实为天险。幽平之间，以五关为形胜，而渝关又其最也。宋宣和末，建燕山路，而渝关为女真所得，覆败不旋踵焉。《金虏节要》宋洪皓撰云：燕山之地，易州西北，乃金坡关今名紫荆关。昌平之西，乃居庸关。顺州之北顺州，今顺义县，乃古北关。景州东北景州，故遵化县，今升州，乃松亭关。平州之东，乃渝关。渝关，金人来路也。自雄州今保定府雄县东至渝关，并无保障，沃野千里，北限大山。重冈复岭中，五关惟居庸、渝关可通饷馈，松亭、金坡、古北，止通人马，不可行车。其山之南，则五谷、良材、良木，无所不有。出关未数里，则地皆卤瘠，盖天设之险。宋若尽得诸关，则燕山一路可保矣。金人既据平州，则关内之地，蕃汉杂处，故斡离不遂自平州入寇，此当时议割地者不明地理之误也。《志》云：渝关下有渝水通海，自关东北循海有道，道狭才数尺，仅通一轨，傍皆乱山，高峻不可越宋白曰：渝关西皆乱山，至进牛栅，凡六口，栅戍相接，此天所以限中外也。明初以其倚山面海，名曰山海关。筑城置卫，为边郡之咽喉，京师之保障。

　　居庸、

