<!-- { "loadSidebar": true } -->
　　浦子口河县东二十里，源出定山，繇浦子口，西入江。《志》云：浦子口有左右二水，环抱萦回，名东西沟云。又沙河在县东三十里，宋天禧中，范仲淹领漕事，以大江风涛之险，开此河，引江水支流，下至瓜埠入江，即六合县之长芦河也。

　　后河县西北三十五里，即滁河之下流，自滁州东流，经县北三十里之茅塘桥，接六合县界，东出瓜步入江。《志》云：县西北有费家渡，道出滁州。

　　○高望镇县西南二十里。又县西三十里有香泉镇，以近汤泉而名。《志》云：泉在镇西南五里，本名汤泉。明初赐名香泉。又乌江镇，在县西南七十里，古乌江县地也。今详见和州。

　　六合县府西北百三十里。北至天长县九十里，东南至仪真县七十里，东至扬州府一百三十里。春秋时楚之棠邑。襄十四年，楚子囊师于棠以伐吴，又伍尚为棠邑大夫，是也。汉为棠邑县，属临淮郡。后汉属广陵郡。三国时，为吴魏分界处。晋复属临淮郡。惠帝永兴元年，分立棠邑郡。太元四年，苻秦寇淮南，遣将毛安之率众屯棠邑，即此。安帝改为秦郡，又改置尉氏县。宋因之。齐永明初，罢秦郡，以尉氏县属齐郡。梁仍属秦郡。或亦谓之新秦。侯景置西兖州于此，又遣其党郭元建为北道行台，镇新秦，是也。寻改置秦州。北齐亦曰秦州，又为瓦梁郡。陈曰义州。后周曰方州，又改郡为六合郡。隋初郡废，以尉氏县为六合县。大业初州废，县属江都郡。十二年，杜伏威起兵屯于六合。明年，隋将陈棱讨之，为伏威所败。唐初复置方州，贞观初罢，属扬州。南唐于此置雄州。周仍为六合县。显德三年，时韩令坤袭克扬州，唐遣兵来争，周主命赵匡胤军六合，扬州之守始固。宋属真州。元因之。明洪武三年，改属扬州府。二十二年，又改今属。旧有土城，周七里，今废。编户十七里。

　　○棠邑城在县北。汉县也。晋改置尉氏县。萧梁仍置棠邑县，东魏又增置横山县。陈因之，并属秦郡。后周又改横山为方山县。隋开皇四年，俱省入六合县。今设棠邑驿，在县治东。○秦县城，在县西北。东晋末，侨置秦县，为秦郡治。宋因之。萧齐亦属齐郡。后废。

　　瓜埠城在县东二十五里瓜埠山侧。萧齐建元初，自郁洲徙齐郡治瓜埠城，盖是时所筑也。郁洲，见淮安府海州。

　　胡墅城在县东六十里，南岸对石头城。梁敬帝初，徐嗣徽引齐兵据石头城，齐复遣将崔子崇等，于胡墅度米载马以济之，陈霸先遣侯安都夜袭胡墅，烧其舡，断其运道。又陈大建五年，吴明彻等伐齐，克秦郡，瓜埠、胡墅二城皆降。十一年，复没于后周。十三年，周罗攻隋胡墅，拔之。明年，归胡墅于隋以请和。

　　怀德城在县西。《宋志》：大明五年立，又以历阳之乌江，并二县立临江郡。永光初郡省，以怀德属秦郡。齐复置临江郡，怀德县属焉。东魏属临滁郡。后齐县废。临滁，今滁州全椒县。

　　○瓜步山县东二十五里，亦曰瓜埠，东临大江。宋元嘉二十七年，魏主焘至六合，登瓜步，隔江望秣陵，才数十里，因凿山为盘道于其上，设毡殿。《魏史》谓起行宫于瓜步，是也。二十八年，魏师还，帝如瓜步，既而使沈庆之徙彭城流民数千家于瓜步。三十年，武陵王骏讨元凶劭，至新亭，豫州刺史刘遵考，亦遣其将夏侯献之军于瓜步。大明七年，帝如瓜步山，废帝子业时，义阳王昶举兵彭城，旋奔魏，子业因自白下济江，至瓜步。《齐志》：建元初，徙齐郡治瓜埠，即此。东昏侯末，命李叔献屯瓜步，叔献降于萧衍。梁绍泰二年，徐嗣徽引齐兵犯建康，陈霸先潜遣将沈泰渡江，袭齐行台赵彦深于瓜步，获舰百余艘，粟万斛。陈大建十一年，阅武于大壮观山，命陈景帅楼舰出瓜步江，振旅而还。唐至德二载，永王作乱，自当涂进据丹阳，淮南采访使李成式等遣兵军于瓜步，广张旗帜，列于江津，党望之，始有惧色，相率来降。五代周显德三年，侵唐淮南，遣赵匡胤军六合，唐主遣其弟齐王景达将兵二万，自瓜步济江，距六合二十余里，设栅不进，数日，乃趋六合，为匡胤所败。鲍昭云：瓜步江中之眇小山耳，徒以因迥为高，据绝作雄，临清瞰远，擅秀含奇，亦居势使之然也。《江防考》：自瓜步渡江为唐家渡，至南岸二十里。又二十五里即南京之观音门也，向设瓜步巡司。

　　六合山县西南六十里。亦名六峰山，有寒山、狮子、石人、双鸡、芙蓉、高妙等峰，互相拱抱，县以此名。今五峰在县境，惟狮子峰入江浦界中，山多泉石岩壑之胜。又盘城山在县南五里，旧《志》云：下有盘城，宋置步军司庄及兵寨于北。

　　桃叶山县南六十里，隋初置六合镇于此。开皇九年伐陈，晋王广屯军于六合镇桃叶山，是也。山之西为宣化山，北接盘城山下，为宣化镇。

　　灵岩山在县东十五里。山岩高峻，泉石秀美，为县之胜。又东十五里曰横山。《志》云：宋建炎中，刘纲尝保聚此山。又咸淳中，施忠亦拒敌于此，其相接者曰方山，昔皆以山名县。○滁口山，在县南十八里，山下临滁河，其相对者曰城子山。

　　马头山县东北三十五里。山势雄秀，泉石奇胜。又有马鞍山，在县北二十五里。《志》云：宋将毕再遇败金人于此。○冶山，在县东北五十里，相传吴王濞铸钱处，其相接者曰牛头山，峰峦耸秀，高入云表，有泉出焉，西流为冶浦。

　　三山在县西北六十五里，接天长、来安二县界。竹镇港之水出焉，流入滁河。又龙山在县西北五十里，山之西，复有一山，连亘于来安县界，曰西龙山。

　　赤岸山在瓜埠东五里，下临江中。《南兖州记》云：潮水自海门入，冲激六七百里，至此，其势始衰。郭璞《江赋》所称“鼓洪涛于赤岸”也。《寰宇记》：山高十二丈，周四里，临大江，土色皆赤，因名。○蜀冈，在县东北三十里，南接仪真，东连江都，绵亘数十里。相传以地脉通蜀而名，亦名昆仑冈。鲍昭《赋》“轴以昆冈”，盖指此。

　　○大江在县东南三十里，自江浦县流入境，与上元县分界，滨江而南，即府城也。有滁口在瓜步山下，为自昔冲要处。

　　滁河在县治西南。自滁和州界会五十四流之水，入县境分为三，亦名三汊河，南接江浦县界，又东合为一，流经县治，复东南至瓜埠入江，即古滁水也。陈大建五年，吴明彻攻齐秦州，州前江浦通滁水，齐人以大木立栅水中，明彻遣别将程文季攻拔其栅，遂克之。宋绍兴三十年，金亮南侵，造三闸，渚滁水，塞瓜埠口。虞允文自采石还京口，命张深守滁河口，扼大江之冲，以苗定驻下蜀为援，是也。详见大川涂河。

　　冶浦河在县东二里。源出牛头山，北通天长，南入滁河。又沙河，在县南长芦镇，亦曰西河，亦曰长芦江，自江浦县导流入境。《宋会要》：天圣三年，发运使张纶请开真州长芦口河属之江。是也。《志》以为范仲淹所开。又东沟水亦在长芦镇东，宋绍兴间所开，为商旅舣舟之所。

　　河子沟县东南二十五里。旧名急流江，今曰急水沟，宋淳熙初所开新河也，下流入于大江。沟北又有岳子河，《志》云：兀术屯瓜步时，岳飞遣子云凿此河袭之，因名。俗呼为鸭子河。○陈里港，在县南二十五里，南接瓜步，西入扬子江。元设巡司于此。

　　○瓦梁垒在县西五十五里，西北距滁州八十五里，即孙吴所作涂塘处也。亦曰瓦梁城。陈大建五年，吴明彻败齐军于石梁，瓦梁城降。明初与元兵相持于瓦梁垒，其处有东西二城。《纪胜》曰：瓦梁堰即涂塘也，堰上有瓦梁城，亦曰吴王城，在姜家渡西，即孙权屯兵处。宋尝修故城，开四门，今余址尚存。《江防考》：姜家渡在县西四十里，亦名新渡口。张氏曰：自瓦梁下舡直至滁河口，便入大江，此防守要地也，石梁见泗州天长县。

　　长芦镇在县南二十五里，滨长芦江。旧为戍守处。齐建元初，魏人南寇，分军守长芦。梁大宝初，萧会理等以侯景出屯皖口，建康中虚，谋诛王纬，使萧又理出奔长芦，集众得千余人，事觉，被杀。又有长芦寺，宋淳熙十三年，徙寺于滁口山之东。张舜民曰：长芦镇在滁河西南，宋设沿江巡官监税渡。今亦见扬州仪真县界。

　　宣化镇在县南六十里六合山，东滨宣化江。有宣化渡，亦曰五马渡，晋元帝与诸王渡江处也。南岸对建康之靖安镇，最为冲要。旧有晋王城，相传即隋伐陈时，晋王广所筑。宋置巡司及税务于此。绍兴十一年，张浚救濠州，为金人所败，驰入宣化，寻议筑城驻守，不果。吴表臣言：大江下流最急者，有建康之宣化，是也。张氏曰：自滁州全椒县出宣化渡，则径达建康靖安镇，又泗州盱眙有小径，繇张店出瓦梁、盘城，至宣化不满三百里，兀术曾繇此至六合下寨，此有事时必守之地也。

　　竹镇在县西北五十里。《志》云：宋设巡司及税务于此。又韩世忠及毕再遇败金人处也。或谓即竹墩镇，今见泗州。○郭墅，在县东五里。宋嘉熙中，土人立寨拒守于此。

　　士林馆在县西北。梁元帝初，齐兵围秦郡，陈霸先赴援，大败齐将郭元建于士林，是也。《志》云：竹镇有士林馆。

　　附见：

　　孝陵卫在京城东北钟山南麓。又济川卫，亦在金城外。《志》云：明初于京城内设锦衣等三十七卫，于江北设江淮等十卫，城外则设孝陵、济川二卫，共四十九卫，环卫京师，总领官军三万余员名。 
　
 

卷二十一 

卷二十一
　　◎南直三

　　◇凤阳府东至淮安府四百里，东南至滁州二百二十里，西南至庐州府二百七十里，西至河南陈州七百二十里，北至徐州四百十八里，西北至河南归德府五百二十里。自府治至京师二千里，至江宁府三百三十里。

　　《禹贡》扬州之域。古为涂山氏国。春秋时为钟离子国。战国属楚。秦属九江郡。汉初为淮南国，武帝时复属九江郡。后汉因之。晋初，属淮南郡。成帝时，置钟离郡沈约云：安帝时置。刘宋明帝时，侨置徐州于此。萧齐为北徐州。梁因之。东魏改置楚州，后齐亦曰西楚州。隋改曰豪州。大业初，复为钟离郡。唐复曰豪州。天宝初，亦曰钟离郡。乾元初，又为豪州《新唐志》：濠字，初作豪，元和三年，始改从濠。南唐保大初，置定远军。宋仍曰濠州亦为钟离郡。元至元十三年，置濠州安抚司。十五年，改为临濠府。二十八年，复为濠州，属安丰路。明初为兴基之地。吴元年，改临濠府。洪武五年，改中立府，定为中都。七年，改为凤阳府自旧城移治中都城中，直隶京师。正统后，隶南京，领州五、县十三。今仍曰凤阳府。

