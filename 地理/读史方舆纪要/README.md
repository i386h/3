<!-- { "loadSidebar": true } -->
读史方舆纪要
叙 

叙宁都魏禧
　　《读史方舆纪要》一百三十卷，常熟顾祖禹所撰述也。其书言山川险易，古今用兵战守攻取之宜，兴亡成败得失之迹所可见，而景物游览之胜不录焉。《历代州域形势》凡九卷，《南北直隶十三省》凡一百十四卷，《山川源委》凡六卷，《天文分野》一卷。《职方》《广舆》诸书，袭讹踵谬，名实乖错，悉据正史考订，以折衷之。祖禹沈敏有大略，为人奇贫而廉介，宽厚朴挚，不求名于时，与宁都魏禧为兄弟交。禧既笃服其书，祖禹因请为之叙。禧愀然而叹曰：有是哉！此数千百年所绝无而仅有之书也。惟禧学不足贯穿诸史，足迹不及天下五分之一，顾何足推明祖禹意？然窃尝得举其论之最伟且笃者，以示子弟。盖其大者有二：一以为天下之形势，视乎建都。故边与腹无定所，有在此为要害而彼为散地，此为散地彼为要害者。一以为有根本之地，有起事之地。立本者必审天下之势，而起事者不择地。呜呼！古今豪杰，暴起草昧，往往迫而应天人之会，初未尝迁地而谋形胜也。用其地之人，因其地之势，以驱策天下，而天下无以难之。盖其故可思矣。失其术，则据十二百二之雄而可以亡，得其术，则虽迫狭瘠弱，而无不可批导，以中天下之要。祖禹贯穿诸史，出以己所独见，其深思远识，有在于言语文字之外，非方舆可得纪者。呜呼！非其人，谁与知之？此则禧所欲为祖禹叙而不复辞让者也。北平韩子孺时从余案上见此书，瞪目视余曰：“何哉？吾不敢他论。吾侨家云南，出入黔蜀间者二十余年，颇能知其山川、道里。顾先生闭户宛溪，足不出吴会，而所论攻守奇正荒僻幽仄之地，一一如目见而足履之者，岂不异哉？”禧于是并识之。 
　
叙 

叙南昌彭士望
　　读古今上下数千百年之书，以自成一书，兼括数千百年之上，使数千百年下之人不能不读。此其志，岂文人经生之所能及者哉？而成是书者，则有数难：识难朗而精，资难敏而决，断制严而难确，心胸阔而难细，此难之在己者也；其待资于外者，博考难于书，明辩难于友，取给繁费难于财，游涉方域难于遍，为尤难焉。夫使其书为悬解冥悟，综合事理，殚一夫之精力，虽极穷困无聊时，犹或可以坐致。古之人有能之者矣。惟撰述方舆之书，则高山大川之寥阔，渎壑丘陵之琐细，古今名号之建置不一，崩筑疏凿之因创损益各异，或侨设而名存，或陵谷变迁而实没，舟车之所不通，人力之所罕至，容并有之。而是人则踽踽穷饿妻子之不惜，独身闭一室之中，心周行大地九万里之内外，别白真伪，如视掌中，手画口宣，立为判决，召东西南北海之人，质之而无疑，聚魁奇雄杰闳深敏异之士，辩之而不穷，据之而有用。此其人之资赋。盖乔岳翕河之所降生，使之续禹书之遗，以诏告于天下万世，为开辟之所仅见。望行年七十，得此一士，数常熟顾祖禹之为《方舆纪要》是矣。祖禹之创是书也，年三十九，秉厥考之遗言，及先祖所为之地志、九边之图说，僻处宛溪，不交州府，间藉资于馆；游历所至，惟有借书，随即钞纂，睹记所及，更获新胜，即改窜增益之。虽十易草所不惮，经二十年，始成是书。自为《历代州域形势》通论至《天文分野》，共百三十卷，可六千页。祖禹尝语望曰：“历代之书，世远言湮，难穷其蕴，惟览者能自得其指归。禹之为是书也，以史为主，以志证之；形势为主，以理通之；河渠沟洫，足备式遏；关隘尤重，则增入之；朝贡四夷诸蛮，严别内外；风土嗜好，则详载之；山川设险，所以守国；游观诗赋，何与人事，则汰去之。此书之立体者也。其采用之书，自二十一史地志而下，凡百十种，具见于《发凡》。”是其志之超迈，用力之专勤，而成书之浩博，亦既无复加矣。乃其意中绝不自矜喜，若身未尝与其事，望故尤笃服祖禹之人。其胆似韩稚圭，而先几旁瞩，不敢置胜负于度外；智似李长源，而愿学邹鲁，不好神仙；德量似娄师德，含弘光大，唾面自干，而人卒不能唾其面；清操似卢怀慎，吐纳万有，而不为无口匏；宽静似谢安石，绝意声色，不事矫情；奇才博学似王景略，虽去桓温，必不为苻坚所用。祖禹之人如是。望盖观摩朝夕，阴察其人而得之。惟有其人，而后可用其书，有其书，而益知其人之用大。宁都魏禧已备言其书之用，望第述其书与人之本末如是。天下后世，当共见之矣。 

总叙一
　　昔在神禹克平洪水之灾，作为《禹贡》，孔子删书，列于六经。其并传者，又有《山海经》，其词迂诞。太史公曰：“言山川者，断自《禹贡》”，允矣。自禹以神圣平成天下，传之子孙，其支庶列为侯伯。其在《商颂》曰：“韦顾既伐。”说《诗》者曰：“顾亦桀党也。”呜呼！桀之暴虐，天下皆知弃之。顾为同姓国，葛ぱ相庇，宗社无陨，义也。汤欲倾夏，则不得不先剪顾，顾亡而夏随之矣。然则顾非党于桀也。后有弃其宗祀，献符瑞于仇雠之庭者，是则顾之罪人也已。自汤伐顾，而顾遂微于商周之世。及汉兴，始得姓于江淮之南，盖少康封少子于会稽，以奉禹祀。至春秋时，越子允常而始大，〔其〕子勾践遂以其国霸，灭吴而有其地，通盟于上国，又数传为楚所灭，子孙窜处于江南，各保城邑，自为君长。而海阳侯以灭秦诛项功，分符汉室，五传侯绝。侯之子孙，皆以顾为姓，保氏族于江南。及吴丞相雍以功名显，累传以降，皆有功德文章，载在史册。至黄门侍郎野王，则以著述显于梁陈之际，所著书数百卷，而舆地志尤见重于世，至今学者犹宗师而俎豆之。由隋唐以迄两宋，子孙代有名人。而征君原九于宋端平元年，由临安避地梁溪，耕读于宛溪之上，子孙奉遗命，历元世皆隐居不仕。明成化中，征侍郎允敬，始官于朝。曾孙光禄丞大栋，当嘉靖间，好谈边徼利病，跃马游塞上，与大司马灵宝许公论善，撰次《九边图说》，梓行于世。子奉训大夫文耀，万历中，以光禄大官正奉使九边，还对，条奏甚悉，天子称善。文耀生郡诸生龙章，早卒。龙章生柔谦，九岁而孤，好读书，补邑弟子员，深慨科举之学，不足裨益当世，慨然欲举一朝之典故，讨论成书。年及强仕，而遘流寇之变，遂遁入山，焚笔瘗砚，率子祖禹躬耕于虞山之野。久之益穷困，愤懑无聊，得奇疾，将卒，呼小子命之曰：“吾家自两汉以来，称为吴中文献，先代所著述，小子可考而知也。士君子遭时不幸，无可表见于世，亦惟有掇拾遗言，网罗旧典，发舒志意，昭示来兹耳。尝怪我《明一统志》，先达推为善本，然于古今战守攻取之要，类皆不详；于山川条列，又复割裂失伦，源流不备。夫以一代之全力，聚诸名臣为之讨论，而所存仅仅若此，何怪今之学者，语以封疆形势，惘惘莫知。一旦出而从政，举关河天险，委而去之，曾不若藩篱之限、门庭之阻哉？先光禄在世庙时，傍徨京邑，岌岌乎有肩背之虑，图论九边，以风示谋国者。先奉训当神庙中，四方无虞，以边备渐弛，伏戎可虑，先事而忧，卒中忌讳，仕不获振。先文学请缨有志，揽辔无年。及余之身，而四海陆沈，九州腾沸，仅获保首领，具衣冠，以从祖父于地下耳。嗟乎！园陵宫阙，城郭山河，俨然在望，而十五国之幅员，三百年之图籍，泯焉沦没，文献莫征，能无悼叹乎？予死，汝其志之矣！”小子匍伏呜咽而对曰：“小子虽不敏，敢放弃今日之所闻？”卒一年，而祖禹以疾废。又三年，疾愈。不揣愚陋，思欲远追《禹贡》《职方》之纪，近考春秋历代之文，旁及裨官野乘之说，参订百家之志，续成昭代之书，垂之后世，俾览者有所考镜。而贫贱忧戚，杂乱其中。上之，不能涉江逾河，登五岳，浮沅湘，探禹穴，穷天下之形势；次之，不能访求故老，参稽博识，因以尽知天下险易厄塞之处；下之，不能备图志，列史乘，不出户而周知山川城郭里道之详。惟是守残抱缺，寤叹穷庐，吮笔含毫，消磨岁月，庶几无负先人提命之意。若以语于著作之林，余小子夫何敢？ 

总叙二
