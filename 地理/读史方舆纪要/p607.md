<!-- { "loadSidebar": true } -->
　　府囊山带江，处百粤、巴蜀、荆襄之会，全楚之要膂也。三国初，曹公下荆州，以舟师追先主至巴丘，既而败还。先主与周瑜俱自巴丘追蹑之。后鲁肃戍守于此，以为重镇《水经注》：巴陵，吴之巴丘邸阁也。《城冢记》：巴陵城，鲁肃所立。孙皓时，万屯兵于此，以拒晋师。杜预曰：巴丘，沔、湘之会，表里山川，实为险固。晋室不竞，东南多故，陶侃镇荆州，以江陵偏远，移治巴陵。及上游发难，兵锋东指，亦以巴陵为喉嗌隆安初，殷仲堪举兵江陵，讨王国宝，遣南郡相杨期屯巴陵。宋、齐以后，巴陵绾荆、湘、郢三州之冲，谈形胜者，未尝不首及巴陵。梁侯景之乱，湘东王绎遣王僧辨进讨，至巴陵，闻郢州已陷，因留戍之。绎令僧辨曰：贼既乘胜，必将西上，但守巴丘，以逸待劳，无虑不克。又谓将佐曰：贼若水步两道直指江陵，此上策也。据夏首，积兵粮，中策也。悉力攻巴陵，下策也。巴陵城小而固，僧辨足可委任。景攻城不拔，野无所掠，暑疫时起，食尽兵疲，破之必矣。景悉力攻巴陵，果败遁。陈初，后梁引周人掠取巴陵、长沙诸郡，侯等悉力争之，首得巴陵，诸郡相次降下。隋将取陈，崔仲方谓水陆冲要必争之所，巴陵亦其一也。唐人以岳、鄂二州控扼江沔，并称冲要。五代时，荆襄多事，往往争胜于巴陵。盖湖南得之，足以规取荆、鄂；淮南得之，足以包举湖南，故争之急也。宋末，蒙古据岳州，而湖南、两粤次第倾陷。盖自江而东西，自湖而南北，巴陵皆居其要会。巴陵未下，不可以图进取也。吕氏祉曰：巴陵与武昌，盖辅车之势。《岳阳志》曰：四渎长江为长，五湖洞庭为宗，江湖之胜，巴陵兼有之，故其形势亦最重云。

　　巴陵县附郭。本汉长沙郡下隽县地。孙吴初为巴丘邸阁。晋初，置巴陵县。仍属长沙。宋属巴陵郡。自是以后，州郡皆治此。明洪武九年，省入岳州。十四年，复置。编户五十七里。

　　○巴丘城今郡治。相传孙吴所筑故城也。明洪武中，因旧址增筑。周九里有奇，门五：东朝阳，西岳阳，西之左下水，南南薰，北拱极。其县治旧在府城外。弘治中，始筑城环之，周一里有奇。

　　下隽城汉县，属长沙国。后汉属长沙郡。晋因之。太安二年，陶侃等屡破江沔贼张昌，昌逃于下隽山，盖县境山中也。宋、齐俱属巴陵郡。梁、陈间，省入巴陵县。《水经注》：江水东至长沙下隽县北，澧水、资水、沅水合东流注之。盖巴陵江左所设，本下隽地也。后汉建武二十五年，马援讨五溪蛮，军次下隽时，未设巴陵，则下隽为顿宿要地矣。太子贤曰：下隽城，在辰州沅陵县。误也。

　　糜城府东三十里。相传古糜子国，有东西二城。《春秋》定五年，秦救楚，败吴师。吴师居糜。楚人焚之。又战，吴师败还。既而楚昭王使王孙由于城糜，即此。○刘备城，在府西九十里。相传昭烈与吴争荆州时所筑。又陶侃城，在府东八里，侃镇巴陵时所筑也。又有竹城，亦在府东。《志》云：宋建炎绍兴之扰，州尝寄治仙明洲东岸，以竹为城，至今犹称竹城。

　　○巴丘山在府城西南。后汉建安十五年，吴周瑜卒于巴丘。既而孙权使鲁肃以万人屯巴丘。蜀汉建兴三年，吴主闻武侯卒，增巴丘守万人。汉人闻之，亦增永安之守。宗预使吴，所谓东益巴丘之戍，西增白帝之守者也。陈天嘉初，周将贺若敦等军湘川，侯等屯巴丘以逼之。亦名天岳山，一名幕阜山。前有培，谓之巴蛇冢。相传羿屠巴蛇于洞庭，其骨若陵，因亦谓之巴陵山。后临大江。《水经注》：湘水至巴丘入江，山在右岸，有巴陵故城，是也。又有白鹤山，在城南二里，与巴丘相峙。又有九龟山，在城南五里，水际有九山相连。

　　君山在府西南十五里洞庭湖中。一名湘山。《史记》：黄帝南至于江，登熊、湘。湘，即湘山也。秦始皇二十八年，南游，浮江至湘山祠，遇大风，因问湘君何神。博士对曰：尧女舜妃。始皇怒，命赭其山。唐天复二年，淮南将李神福败荆南帅成于君山。后唐天成三年，吴将苗攻楚岳州，至君山，及还，为楚将许德勋所擒。宋绍兴五年，岳飞伐君山木为巨筏，塞洞庭诸汊港，擒斩杨么，是也。《志》云：山方六十里，状如十二螺髻，亦名洞庭山。《山海经》：洞庭之山，帝之二女居之，盖尧女湘君尝居此。又名酒香山，山有仙酒。汉武使栾巴求得之，为东方朔所窃饮。今春时山中往往闻酒香也。《道书》以君山为第一福地。○め山，在府南五里君山东，洞庭之涯，状如浮舟。《水经注》谓之编山。《括地志》以为即山。

　　城陵山府西北十五里。蜀江西来，洞庭南注，合流于此，乃一郡水口。山下有城陵矶，长江奔流于矶下。东则有白石、翟家二湖汇焉。每舟行多阻风涛，陆行则寻山历涧，纡回三十余里。旧尝于二湖口构木为梁，颇利涉。明弘治中，筑永济堤于矶南，长四千丈。于旧置梁处为桥二，以便行者。岳州有事，城陵矶其必争之地也。《水经注》：江之右岸有城陵山，山有故城，东接微落山，亦曰晖落矶。○七里山，在府北七里。宋岳飞讨杨么，屯兵于此。

　　黄茅山府东三十里。盘亘数里，壁立干霄。相近为集云峰，有叠嶂层峦之胜。又千聚山，在府东百里。盘亘数十里，众山拱揖其旁。其相近者曰雷分台山，秀丽高耸，一名仙人台。又福圣山，在府东百十里，多松柏。相传宋末蒙古兵过此，伐其树，斧斤不能入，时以为神。亦名福圣台。又相思山，在府东百三十里。高耸盘踞，岩石甚胜。○九峰山，在府东北百里。山高耸，有九峰并峙。其相接者曰黄龙山，亦峻拔。又大云山，在府东北五十里，连接七十余峰，高数百丈，与九峰山连麓。山之北属临湘。《县志》云：府东北百五十里又有渭洞，广袤百里，周围如城。

　　石城山府南六十里，上有杨么寨。又鹿角山，在府南五十里洞庭湖东，旧为戍守之所。又九马觜山，在府西南四十里。岸有九觜，舟过甚险。又西南十里有五龙山，以五山对峙而名。○大发岭，在府东北三十里，两山夹峙，形胜崇绝。

　　隐矶在府东北。矶南对彭城矶。二矶之间，大江之中也。宋元嘉三年，到彦之等讨谢晦，为晦前锋所败，退保隐矶。梁大宝三年，侯景破江夏，引军西上，缘江戍逻，望风请服。景遂自隐矶济江，攻巴陵，为王僧辨所败。又彭城、隐矶之间，有巨石孤立大江中东江浦，世谓之白马口，亦谓之白马矶。

　　○大江在府城西北十五里。自荆州府石首县境东流，经城陵矶下，合洞庭诸水入临湘县，又东北入武昌府界。其流清者为洞庭，浊者为大江，其回合之处，曰荆江口，亦曰西江口，亦曰三江口。三江者，岷江为西江，澧江为中江，湘江为南江也。《志》曰：三江俱在府城下。宋吴表臣谓大江上流最急者，岳之北津，即三江口也。余见重险荆江口。

　　洞庭湖在府西南。其南曰青草湖，其西曰赤沙湖，凡七八百里，亦谓之三湖。详见大川洞庭。○白石湖，在府北七里。其相接者曰翟家湖。又鱼苗洋湖，在府北十五里。又府东三里有枫桥湖，府东六十里有乾沙湖。又め山湖，在府南五里。又南有鹿角湖，在鹿角山下。《志》云：虾须池在府北二十里，大城池在府西北八十里，与鹿角、め山等湖皆有河泊所。

　　氵邕湖在府东南五里。亦名氵翁湖。相传古雍ㄛ也。《左传》定四年，吴人败楚师于雍ㄛ。《尔雅》：水返入为。唐张说云：湖者，沅、湘、澧、汨之余波，夏潦奔注，则为此湖。冬霜既降，则涸为平野。亦曰角子湖，以在洞庭之角也。后唐天成三年，吴将苗将水军攻楚岳州，至军山，楚将许德勋潜军角子湖，使别将绝吴归路，遂擒。或谓之阁子湖，以湖地卑，岁苦水患，民多重屋而居，故名也。今有阁子镇。

　　新墙河府南六十里。发源相思山，自灌口注于洞庭湖。又府东南有隽水，或曰出大云山，流入武昌府通城县。○大江港，在府西门，下为荆、湘、常、澧之通道。又南津港，在府南五里，油港在府东四十里，柏港在府东北十五里，龙湾港在府东南五十里，皆北出大江，西通湖渚。

　　杨林浦在府北，或曰即杨叶洲也。姚思廉云：洲近西江口，以形似名。陈天嘉初，侯等军于巴丘，袭破周将独孤盛于杨叶洲，盛收兵登岸，筑城自保。既而周将尉迟宪以巴陵降，盛将余众自杨叶洲遁还。后唐天成中，楚将许德勋击苗，使别将帅战舰二百屯杨林浦，绝吴归路，还至江口，为德勋所擒。王氏曰：浦盖在三江口北岸。

　　彭城洲在府城东北。宋元嘉三年，谢晦自江陵举兵东下，至江口，到彦之已至彭城洲，晦前锋庾登之据巴陵，畏懦不进。久之，使孔延秀攻破将军萧欣于彭城洲，又攻破洲口栅，彦之退保隐矶。《水经注》：江水过长沙下隽县北，东径彭城口，水东有彭城矶，自彭城矶东径如山北，山北对隐矶。是也。又忌置洲，在府北。《水经注》：江水自西江口东径忌置山南，又东过彭城口。宋檀道济等讨谢晦至忌置洲尾，列船过江是也。

　　曹公洲在府城南四十里。《括地志》巴丘湖中有曹公洲，即孟德为孙权所败烧船处。又金沙洲，亦在洞庭湖中，一名龙堆，延袤数里，亦名金沙堆。○堰虹堤，在府治西北，城下瞰洞庭，每至夏秋，风涛昼夜氵敕啮。宋郡守滕宗谅因筑此堤捍之。嘉靖三十九年，江湖俱溢，堤圮。隆庆初，郡守李时渐缮城筑堤，民赖其利。又李公堤，在府城东北，直接城陵矶，长十五里。旧本湖地，水涨病涉。弘治中，郡守李镜筑堤建桥，人以为便。又白荆堤，在府东南十里，与湖相近。

　　○白田镇在府北。五代梁开平四年，荆南帅高季昌败楚马殷兵于公安之油口，逐北至白田而还。唐天成三年，荆南高季兴复败楚兵于白田，执楚岳州刺史李廷规。《九域志》：巴陵县有白田镇。○鹿角镇，在府南五十里，以山为名。朱梁开平初，淮南将冷业引水军救雷彦恭于朗州，自平江进屯朗口。楚将许德勋败之，追至鹿角镇，擒之，是也。今为鹿角水驿，并置巡司于此。又岳阳马驿，在府北三里。府西九十里又有临江马驿。

　　临湘县府东北九十五里，东至武昌府蒲圻县百七十里，西北至安陆府沔阳州二百五十里。本巴陵县地。五代唐清泰中，湖南置王朝场于此。宋淳化三年，升为王朝县，属岳州。至道初，改临湘县。今城周四里有奇，编户八里。

