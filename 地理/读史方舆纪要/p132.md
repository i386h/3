<!-- { "loadSidebar": true } -->
　　○鸡鸣驿堡镇东南六十里。永乐十八年，设站于此。十七年，因民堡增筑。隆庆四年，修治堡。周四里有奇，为镇城入京要路，正北达龙门堡，西北达赵川堡，实当两路之冲。堡傍皆流沙积石，行旅苦之。近山可耕之田，不过五十余顷，储蓄为艰。嘉靖四十二年，北虏由此突犯，为戍守重地。

　　葛峪堡镇北五十里。宣德五年创筑。嘉靖四十二年、万历六年增修。堡周四里有奇，四山壁立，路径崎岖，中路参将驻此。分边东起赤城，西尽张家口，沿长一百三十一里，辖龙门卫一、堡十，盖镇城北面之藩篱也。葛峪所辖墩台，以预筑镇虏诸处为最冲。边外东北则有兴和、靖边等城。西北则东胜卫所等城。皆中国故地，后为属夷驻牧。《志》云：堡北有松树梁，旁多松堡。东三里有柳沟泉，南流成河，居民资以灌溉。

　　长峪口堡镇西北四十里。亦宣德间置，万历十五年增筑，周三里有奇。有黄草、滩骆、驼鞍等冲，而坝口在堡北五里，尤为极冲。自坝口而外，靖边城、晾马台、兔鹘崖诸处，旧皆内地，后为属夷驻牧。《志》云：堡西七里有小尖山，北十五里有东高山，三十里有馒头山，皆望处也。○阎家堡，在卫西南四十五里，亦戍守处。

　　青边口堡镇西北五十里。在长峪堡西，亦宣德中置，万历九年增筑。周三里有奇。墩台则滴水崖、北嘴沟、曲丁、宁远四处为最冲。口外则段木嘴、三道川、犭回々墓、马头山，皆属夷驻牧。《边防考》：本堡沿边山形中断，故曰青边口。临口依平地为墙，迤北则山岩沟壑崎岖相错，夷酋亦以部落拒守。盖中路最冲之地也。嘉靖中，虏酋俺答再犯宣府，青边口首被其患。《志》云：堡北八里有青山，十余里有石嵯山，西北十二里有西高山，皆望所资。

　　羊房堡在青边口西南，距边十里，接壤张家口，西为中路尽界。成化元年创筑，弘治二年、嘉靖四十三年、万历十七年俱增筑。周二里有奇。虽重冈为险，而何家堰、镇夷、镇口诸处，皆要径也。墙外有红崖儿、窍头嘴、擦胡石数处，皆诸部落驻牧。《志》云：堡西北十五里有鳌头山，山上巨石突出，高阔数十百丈，因建墩台，以便。

　　大白阳堡在镇东北。《唐志》：妫州有白阳镇。即此。成化初置堡，景泰、嘉靖间修筑，万历十三年增修。周三里，堡地平坦。其镇虏墩、古道梁、毛家墩等口，皆极冲。边外胡嵯儿诸处，为诸巢穴，窃发不时，防御最切。《志》云：堡南十里，又有椴树山。

　　小白阳堡在大白阳堡东，与龙门卫接界。宣德五年创筑。嘉靖四十三年、万历二十四年增筑。周二里有奇。其边墩马圈儿、石塘子，为最冲。边外近地有东西古道、韭菜冲等处，皆贼巢也。万历八年，敌由此入。因议于龙门关娘娘山旧有捷径盘道，稍修平之，以通东西互援之路，自是称便。又边外有泉引入，可资灌溉，较诸堡差为饶沃。《志》云：堡西二里有马鞍山堡，北有碾槽沟。○赵川堡，在卫东北六十里。又东北至龙门关二十里。《边略》：堡在大小白阳二堡间，宣德五年筑，嘉靖十三年、隆庆四年增修，周二里有奇。边墩有沙嘴子为最冲。边外西古道，即夷巢也。《志》云：堡东八里有白庙堡，白庙东北七里有龙潭。

　　龙门关堡在小白阳堡东南。宣德三年置，嘉靖四十三年、万历十三年增筑，周二里有奇。关门在堡东五里，俯关下瞰堡城，若在平原然。沟河盘错，近实难逾。正统间，北路不守，全镇倚为东偏半壁。盖虽视小白阳诸堡差为腹里，而烽火由此以达南山，往来应援，恒出于此，备未可疏也。《志》云：龙门堡，即故龙门镇，在镇东八十里。元尝移置望云县于此。其南乡产铜。又镇北百二十里，有牙恰村，旧产银。○固疆堡，今镇治也。《宋志》：宣和五年，归化州内属。六年，筑固疆堡，南去新州七十里，寻为女真所陷。又老鸦庄，在镇西北四十里。辽、金时，顿舍处也。《志》云：元筑，明因遗址增修，为戍守之所。

　　天桥关口在镇南百八十里。南至怀来卫境之沿河口四十五里，与宛平县接界。

　　万全左卫镇西六十里。西至怀安卫六十里，西南至山西蔚州二百五十里。

　　唐初为妫州地，后为武州地。契丹属归化州。金属宣德州。元为宣德府地。明初废。洪武二十六年，置今卫。后迁改不一洪武三十一年，调山西蔚州，寻又调通州，而卫名不改。永乐初，复为万全左卫。今仍之。

　　卫唇齿镇城，翼带云、蔚，西偏之屏蔽也《边防考》：卫虽近内地，而为东西孔道，往来络绎，汛守不可不密。

　　○宣平废县卫西十里。本文德县之大新镇。金承安二年，置宣平县，属宣德州。大安三年，蒙古败金于野狐岭，进薄宣平，克缙山县游骑，遂入居庸。明年，复克宣平，陷德兴府。元仍曰宣平县，属宣德府，移治于辛南庄。明初废，寻改置今卫，筑卫城。正统九年，增筑城，周九里有奇。议者以城大难守，嘉靖四十二年，截三分之一。今城方六里有奇。

　　沙城在卫西北。隋开皇三年，突厥寇幽州，总管李崇拒之于沙城，突厥围之，败没。即此城也。自是常为戍守处。明永乐中，北征，道宣府，次沙岭，次万全，次沙城。是也。景泰二年，设沙城堡。正德八年，寇入万全，咸宁侯仇钺自大同驰救，战于沙城，败绩。隆庆二年，增筑。五年，又修东西两关，共周五里，资为保障。《志》云：卫北五里有九王城，相传辽时所筑，今废。

　　○瓦窑山卫东南五里，以陶甓所在而名。《志》云：卫西南四里有香炉山。又六里有没皮山，以山无草木也。又有红塘山，在卫南十里，下有红塘河。

　　○洋河卫北五里。自塞外流经此，东南入宣府卫界。又东河，在卫东一里，自德安卫流入，即水沟口河也。北流与洋河合，可资灌溉。○西海子，在卫城西，水环三十余里，东南流入于洋河。

　　○会河堡在卫西。辽、金时所置戍守处也。宋嘉定四年，蒙古败金人于獾儿嘴，追至会河堡，遂进薄宣平。即此。

　　宁远站堡卫东三十余里。永乐初，设站于此。嘉靖四十一年，被兵毁。万历六年，改筑，周三里有奇。堡当张家口之冲。万历二十七年，复于堡北刘平寺湾，新置土墩一座，周回建瓮城以翼之。往来行旅，恃以无患。堡本属镇城，万历六年，改属上西路管辖。

　　万全右卫镇西八十里。西至怀安卫四十里，西南至山西大同府三百五十里。

　　唐武州地。元属宣德府。明洪武中，与左卫同置，曰万全右卫。今仍之。

　　卫控御边陲，为东西声援。漠南有事，每当其冲，防维不可略也。

　　○德胜城即今卫治。《边防考》：右卫初与左卫同城，永乐二年，城德胜口，移卫治焉。本曰德胜堡，洪武二十六年所置，至是改筑为卫。城东北面河，西南平坦，去边三十里，屡有边患。成化十年，设上西路参将于此，所辖边墙一百二十四里有奇。其近卫城者镇河、平夷等墩台，俱极冲口。外庄窠沟一带，为部落驻牧。万历二十六年，增修卫城，周六里有奇。

　　○翠屏山卫北三里。两峡高百余丈，望之如屏。宋嘉定四年，蒙古攻金西京，金将胡沙虎弃城遁，蒙古主追败之于翠屏山，遂取西京。西京，即大同府也。○大尖山，在卫东北六里。又卫西北三十里，有小尖山。

　　马头山在卫西北。《志》云：在洗马林堡西北四里，山下出泉，盛暑极寒。山之阳有水关洞。又东孤山，在堡北四十里，以独出群山而名。堡西北三十里，又有西孤山，陡峻突立，产赤石脂。又有北高山，在堡西二十五里。○寨儿岭，在堡南五里，其山四合若寨。又堡西南有黑龙洞。已上皆洗马林之险也。

　　野狐岭卫北三十里。势极高峻，风力猛烈，雁飞遇风辄堕地。宋景四年，契丹主宗真猎于野狐岭。又北有獾儿嘴。嘉定四年，蒙古破金抚州将南下，金将完颜九斤驻兵野狐岭以备之。蒙古进至獾儿嘴，金人遁走。元至元十九年，如野狐岭。明初洪武三年，李文忠北伐，出野狐岭，败元兵于察罕脑儿。景泰初，上皇自北还，乜先遣兵送至野狐岭。抚州，即今废兴和所。察罕脑儿，见开平卫。○兴宁岭，《志》云在卫南八十里。又卫西北五里，有紫岩，有泉出焉。

　　○西阳河在卫西北。永乐二十一年，征阿鲁台，次西阳河，进次上庄堡，遣将追之于宿嵬山。是也。《志》云：西阳河东南流注于滦河。亦曰西洋河，在今柴沟堡北百步。又东洋河在柴沟堡西北八里，南洋河在堡西南五里，至堡东七里，而合如燕尾，然俗谓之燕尾河。皆会于西洋河。又有红草沟，在卫城西北十二里。又孙柴沟河，在洗马林西南十里，下流皆注于西洋河。○龙池泉，在卫城东南，其水清泠，引入城中，资以灌溉。宋雍熙二年，契丹主隆绪如儒州，寻至龙泉。即此。又沙城暖泉，在柴沟堡东北八里，其水冬温夏凉，资以灌溉。

　　○张家口堡卫东三十五里，东南至镇城四十四里。宣德四年筑，嘉靖十二年、万历二年增筑。堡周四里。其灭虏台等处，为最冲口。外有狮子屯一带，诸部落驻牧处也。堡为互市之所，关防最密。《边略》：张家堡西北有黑山墩。嘉靖中，督臣翁万达议曰：宣府西路黑山台，直望马营堡之威远墩，不过百三十里，兴和十八村在焉。地沃饶可耕，自永乐中陷失，于是自右卫张家口、羊房、龙门，以至马营，回环三百余里，北路受敌愈多，悬绝难守。若引垣直之，由黑山以至威远，则掣三百里戍为百三十里戍，利甚大也。《志》云：堡北四里有水泉山。又有红崖，在堡东北十里。

　　膳房堡在卫北二十里。成化十五年筑，嘉靖十二年、万历元年增筑，堡周二里有奇。其野狐岭、平山台，为最冲口。外大红沟一带，为诸部落驻牧。《边防考》：膳房堡沿边关口，永乐中北征之路也。弘治九年，从此入犯。镇城及南路东西顺圣城一带，防御最切。有大水泉，在堡北三里。

　　新开口堡卫西北四十里，膳房堡西。宣德十年筑，嘉靖七年、隆庆四年增修，周二里有奇。其宁远、德胜、镇胡等墩台，为最冲口。外榆林庄一带，诸部落驻牧处也。《边防考》：堡逼近虏境，向来屡被侵犯，俗称为东马营，比于北路之马营堡。又正南泉，在堡城南。城西南，又有清水泉。

