<!-- { "loadSidebar": true } -->
　　五潮山县北三十里。形势雄伟，高耸如屏，为县枕山。山西有普陀岩，岩口有潭，常盈不竭。又石鸟山，在县西北四十里，形势峭拔，双峰并耸，状如飞鸟。○金刚髻山，在县东北七十里，尖峰秀拔，渔舟出海归路，视此为准。又百花山，在县东三十里，亦名百花岭，以山多异花也。

　　黄冈山县东六十里。山势峻，有峰鴓然，雄峙海表。《志》云：县西三十里有梳山，峰峦高广，亘百余里。○峡岭，在县西北六十里，盘径纡曲，盗贼出没处也。又铭湖岩，在县东南三十里，山麓有石宽平数丈，盘盖为室，南北相通，中容百余人。又东南十里为双髻山，二峰秀拔，上有岩曰宝峰岩。又县西八十里有黄山径，路通海丰，隘不容车，群盗所窟。

　　○光华溪在县东北二里。源出县东四十里释迦岭，西流经虎头山，至县南十五里合神泉港入海。《志》云：港在文昌山之阳，中有大石，潮没而汐见，俗谓之石龟。○罗溪，在县西二十里，源出石鸟山，流合东溪，下流会于神泉港。又龙冈溪，出县西三十里莺嘴山，由鲎溪至潦洋，又东入于罗溪。《志》云：县城西北有禄昌溪，源出盐岭，入大溪，至白沙会小溪，接赤洲，而南达于神泉港。

　　大陂溪县西九十里。由澳头达海丰县之甲子港入海。又洪桥溪，在县东六十里，源出金刚髻山，东至靖海港入海。○赤沙澳，在县南四十里，沙堤蔽涛，海艘时集于此，为防御要地。其相近又有石井澳、铅锡澳。

　　○神泉镇县南十里。有巡司，洪武初置于县之北山村，二十七年改置于此。当神泉澳口，海寇猖獗，兵民难以寄顿。嘉靖三年筑城，周不及二里，有兵戍守。又县东九十里有龙井盐课司，接潮阳县界。○文昌营，在县南文昌山下。又有武宁隘，在县东，接潮阳县；大陂隘，在县西，接海丰县。皆有兵戍守。

　　北山驿在城西。旧置于县北北山村，后改置于此。又大陂驿，在县西九十里，接海丰县界。县东五十里旧有武宁驿，今移置于程乡县境。《舆程记》：自大陂驿而西，八十里至海丰县之东海驿，惠、潮通道也。

　　大埔县府东北百六十里，东北至福建永定县二百二十里，南至饶平县二百里。明初为海阳县地。成化以后，为饶平县地。嘉靖五年，析饶平县之洲、清远二都地，置今县。《城邑考》：县东连福建平和县，北接上杭、永定二县，西北距程乡县，南抵饶平、海阳二县。其地荒僻旷远，溪洞险阻，盗贼往往蟠结于此。正德六年，清远都山獠张白眉依山结营，分队剽掠。嘉靖二年，悉剿平之。五年，置县，治大埔村，创筑砖城，二载始就，周三里有奇。编户二十里。

　　○义招废县县南七十里。晋义熙九年，以东官五营立义招县，属义安郡。宋、齐因之。隋属潮州，大业初改曰万川县，仍属义安郡。唐初，废入海阳。《志》云：废县治，在今县南清远都之湖寮村，遗址尚存。县境又有绥安废县，今见福建漳浦县。

　　○茶山在县治北山下。有寨，元至元二十一年，闽人涂侨据此，称涂寨，久之始降。今城垣半跨其上，县之主山也。山后有白莲洞。城东北一里曰伏虎山，一名石柱山，数峰联络，其首如虎之伏，西临大江，东绕小溪，中有高峰如柱，上有寨址。其后又有数峰，起伏绵亘。城西一里曰狮子山，奇石岩，襟带江上，有来秀峰。下有山如螺旋，曰海螺峰。○南栋山，在县南二十里，山高耸。稍南为积龙山，下有岩，前有盘谷。又南三十里有双髻山，中有石室。

　　大河山县西四十里。高百余丈，周四十里，大河经其西，一名阳石峰。又西四十里曰乌槎山，多竹木。《志》云：阴那山，亦在县西八十里，相接者曰铜鼓嶂，俱接程乡县界，盗贼盘踞其中。又西岩山，在县西南百五十里，涧谷深杳，下有龙潭。○高昌山，在县西北二百里，一名梁山，跨福建漳浦县界。下有绥安溪，一名越王潭。《南越志》绥安县北有连山，是也。今详福建名山梁山。

　　天门岭县南百二十里。两峰杰峙，中有径通福建平和县，绝顶有泉，大旱不竭。又风波嶂，在县东二十里，高四百余丈，周四十里。又有阎罗石，在县东北三十里，右达福建永定县，左达上杭。其石欹仄如砖壁，人不可行，舟经石下，亦必登岸而后进。

　　○神泉河在县治北。一名大河，即汀州府之鄞江也。经上杭空头，奔激出丛石中，西流横带县治，会永安、小靖二溪，又西北流三十里，经大河山西达三河。闽、广往来，水道之所必经也。

　　三河县西四十里。上流有三：自汀、杭北注者曰大河，自长乐县西注者曰小河，自平和县东注者曰小溪。三支交会，潆洄氵亭畜，南达府城东，所谓韩江也。○大靖溪，在县东五十里，一名漳溪，源出永定三层岭，湾曲数十里，绕县北流入神泉河，所谓永安河也。《邑志》：溪有二源：自漳州来者为漳溪，自永定东洋来者为黄沙溪，合流为大靖溪。又有小靖溪，源亦出永定县，曲折数十里，绕县北会神泉河。

　　小河县西北五十里。源出惠州府龙川县界，东流经长乐、程乡二县界，会为三河。县西南又有小溪，源出平和县赤山岩，西流入境，曲折流会于大河。《志》云：小溪上源为清远河，出福建漳平县象湖山，合诸涧壑流入境，经县南下流会梅子潭，注于山溪。又有莒溪，在县东南，源出尖笔栋，流汇诸溪涧水，合清远河，所谓双溪也。

　　○三河镇在县西。有巡司，洪武九年置。又三河驿，亦置于此。嘉靖中筑城，周不及三里。万历末，司废，有威远营，设兵戍守。又大产巡司，在县南大产村，嘉靖十六年置。又有乌槎巡司，在县西乌槎山下，本乌槎堡，嘉靖末改设巡司。

　　虎头沙隘在县东北。又县北有平沙隘，县东有箭竹凹隘，县东南有长窖隘、莒村隘、白猴隘，县南有鸦鹊坪、天门岭、枫朗三隘，县西有大麻隘、阴那口隘，俱有兵戍守。《郡志》县西又有小靖、看牛坪、坑三寨。

　　平远县府西北三百八十里，东南至程乡县百六十里，西至惠州府兴宁县百里，北至江西长宁县二百三十里。本程乡等县豪居堡、林子营。嘉靖三十八年，以险僻多盗，设通判驻守。四十一年，析福建武平、上杭、江西安远、惠州府兴宁四县地置县，以接壤于武平、安远，因名，属江西赣州府。四十三年，还三县割地，惟析兴宁之大信都与程乡之义化、长田、石窟、石镇四都为县，改今属，筑城。崇祯中，增修，周三里。编户四里。

　　○凤山县南三里。一名鹅山，县之主山也。又卓笔山，在县东南三十里，高出群峰，下有铁矿。又有白云山，在县东南百里，一名石镇山，中有岩洞数处，四壁削成，中通一径，上平衍有泉，为乡人避寇地。

　　五子石山县东北三十里。山多石峰，壁立云际，其最胜者为宝鼎、宝盖诸峰，含珠、击磬、睡佛诸洞。高处约数百寻，好事者缘崖而上，豫章、闽越之境，悉在眉睫间。县北五十里有项山，亦高胜，产葛，土人采以为布。

　　三段岭县东南二十二里。段，亦作断。三岭相接，纡回断续，通道所经也。县西北五十五里又有凤头嶂，为江、广接界处，亦名空头隘。嶂外即长宁县丹竹楼，贼巢也。

　　○县前溪在县治南。源出项山，东流入镇平县，达大埔县之三河。又石镇溪，在县西南，下流入程乡县之梅溪。《志》云：县有大柘溪、河头溪、长田溪、坝头溪，俱东入镇平县之石窟溪。《会典》：石窟巡司，旧属程乡县，后改属平远，寻又分属镇平县。

　　○石镇营县西南百里。向有官兵戍守。又有石镇村隘。《志》云：石镇与兴宁大帽山贼巢接壤，其路险，可以遏敌；其山嵯峨，可以固守；其上坦平，可以屯兵；且原田宽衍，可以耕种云。○腰古隘，在县西北。东南去程乡县二百余里，径路险狭，丹崖若壁，长三十余里，通赣州安远县。县北又有分水凹隘，近安远县黄乡贼巢。县东南又有田径隘，近武平县缘绳峰贼巢。旧皆有兵戍守。

　　普宁县府西南百二十里。西北至揭阳县七十里。嘉靖四十三年，析潮阳县之洋乌、氵戎水、黄坑三都地，置县于贵屿，名普安县。万历三年，改筑城基于后屿。十年，以二都还潮阳，止存黄坑一都，改曰普宁县。十四年，城成，因移治焉，南去旧治二十里。城周三里有奇，编户十四里。

　　○昆山在县治东。又有金山，在县治西。其南曰铁山，峰峦峭峙。○黄举林山，在县东十里。其北有洪山，孤峰特起，上有泉不涸。

　　○氵考溪在县东。《志》云：县境又有下浦、竹浦、南溪，下流俱注于枫溪入海。

　　○北关隘县城北。城南有南关隘。

　　澄海县府东南六十里。东北至饶平县百三十里。嘉靖四十二年，析饶平县苏湾一都，揭阳县它江、鳄浦、蓬州三都，并海阳县之上、中、下外三莆共七都，置澄海县，创筑县城。万历、崇祯间，皆增修，周五里有奇。编户五十五里。

　　○北殿山县西北七里。相传宋太子避元兵至此，设行在，因名，俗呼皇子佃山。又凤山，在县北十里。又北五里曰仙门山，又二十里曰三髻山，皆高耸。○莲花山，在县北六十里，与龙舟岭相连。

　　浔洄山县西五十里。突起海中，接潮阳县界。又小莱芜山，在县东十里海中，一名留子山。又东二十里曰大莱芜山，亦名双髻山。《志》云：县东南三十里有南澳山，接饶平县界，山之左有侍郎屿。

　　○海在县东南。《志》云：外沙海中有鸣洋，声起若雷，东风西雨，海人每以为候。又牛田洋，在县西南四十五里，揭阳境内南、北二溪及枫溪诸水，俱汇于此，入大海。

　　三川溪县北一里。又北一里有玉带溪流合焉。又有南港、北港及黄洲溪、新溪诸水，俱流注于三川溪，下流入海，居民资以灌溉。○横陇溪，在县西北二十里，上通海阳县之韩江，分二派绕流入县界，东接诸港以达于海。《志》云：县北有大洲港、飞钱港、旗岭港，县西南有溪东港、它济河，又有石港、新港、东港、溪南港，俱县境通海之道也。

　　○辟望镇在县南南洋村滨海。有巡司，洪武五年置。嘉靖三十八年，官军败倭贼于南阳湾，贼奔聚辟望港口。明年，官军捣平之。四十二年，自海阳县改今属。○它浦镇，在县西南。有巡司，洪武三年置，本属揭阳县。嘉靖三十七年，倭犯它浦，又攻蓬洲千户所，即此。四十二年，改今属。《志》云：它浦镇西北旧有小江场盐课司，镇北有它浦河泊所，其东南又有东陇河泊所。今二所皆废。

