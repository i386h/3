<!-- { "loadSidebar": true } -->
　　宁武守御千户所在宁武关。宏治十一年建，详见前。

　　八角守御千户所在八角堡。嘉靖二年建。见前。

　　岢岚州府西二百八十里。南至永宁州二百五十里，西北至保德州二百里，东北至大同府朔州二百四十里。

　　春秋时晋地，后为楼烦胡所据。赵灭楼烦，因为赵地。秦属太原郡。汉因之。后汉末，为新兴郡地。魏、晋因之。后魏末为岚州地杜佑曰：州治在今静乐县。隋属楼烦郡。唐属岚州。宋太平兴国五年，析岚州岚。谷县置苛岚军。金大定二十二年，升为州。元初为管州地，后为岚州地。明洪武七年，复置岢岚县，属太原府。九年升为州编户十一里，领县二。今仍曰岢岚州。

　　州控大河之阻，居四山之中，捍御边陲，形势雄固。

　　○岚谷废县今州治。汉汾阳县地也。后汉以后，其地大抵荒废。后魏末，为岚州地。隋为静乐县地，又置岢岚镇于此。唐为岢岚军。刘句曰：唐初宜芳县地也，有岢岚军。长定三年，分置岚谷县。神龙二年省。景龙中，张仁徙其军于朔州，留者号岢岚守捉，隶大同军。开元十二年，复置岚谷县，隶岚州。《新唐书》：高宗永淳二年，以岢岚镇为栅，长安三年，改为军。是也。五代唐复置岢岚军，周广顺二年，府州防御使析德拔北汉岢岚军，以兵戍之。宋仍置军于此。金为州治。元州县俱废。明初复置岢岚县，寻升为州。今州城周六里有奇。

　　遮虏城在州东南。唐遮虏军也，亦曰遮虏平。乾符五年，以振武帅李国昌为大同帅。国昌不受命，与子克用合兵陷遮虏军，寻攻岢岚军，陷其罗城，败官军于洪谷。《志》云：洪谷东北有遮虏平，时置军于此。○孤苏戍城，在州东北十里，相传北齐所筑，遗址犹存。

　　○岢岚山州北百里。高二千余丈，长百余里，与雪山相接。《一统志》云：蔚汾水出岢岚山，似误。又雪山，在州东北七十里，高三十里，长三十里，有东西二山，即岚、朔之分界。《一统志》：雪山在州东北四十里。○长城山，在州东三十里。山下有白龙泉，流合苛漪河。《志》云：州西有焚台山，地中出火，因名。山上又有火井。

　　巨麓岭州西南五十里，西南至兴县六十里接境处也。山多松，一名万松岭，或谓之松子岭。宋靖康初，析可求援太原，道出松子岭，为金人所败处。○乏马岭，在州东四十里，山岭高峻，马经此辄疲乏，因名。《志》云：巨麓岭、乏马岭下，皆有水流入岚漪河。

　　○岚漪河在州城西南，源出州东五十里黄道川北之分水岭，经乏马岭西，与舟道沟水合流。又西南合巨麓岭水，西流经兴县界入大河。○名源水，在州北五十里，亦西南流入于黄河。

　　○洪谷保隘州南四十里。唐末，李克用败官军于洪谷。即此。胡氏曰：岢岚军南有洪谷，今为洪谷保隘，路出永宁州。又天涧堡隘，在州北五里，路通大同、朔州，两山并峙，深狭如涧，因名。○于坑保隘，在州西北八十里，路通保德州。《志》云：州东北四十里有三井镇，明初置巡司于此，今革。

　　五寨堡在州北。东去宁武关神池堡八十里。堡城嘉靖十六年筑，万历八年增修，周四里有奇，镇西卫五所屯牧于此，故名五寨。四野平旷，居民蕃滋，寇往往窥伺。又逼近芦芽山，丛木茂林，寇易啸集，防守不可不密。○三岔堡，在五寨北五十里，堡城嘉靖十八年筑，万历九年增修，堡当四达之冲，偏关商旅，尽出其途，亦要地也。

　　岚县州东南百四十里，东北至静乐县九十里，东南至文水县百七十里。亦汉汾阳县地。隋为静乐县地，隋末置岚城县。唐武德四年，置东会州治焉，又改县为宜芳县。六年改置岚州。天宝初，曰楼烦郡，乾元初复故。宋仍曰岚州。金因之，亦曰镇西军。元至元二年，州县俱省入管州。五年，复置岚州，以宜芳县省入。明洪武二年，降为县。九年，析置岢岚州，以县属焉。编户十里。

　　○合会城在县西南。《唐志》：武德四年，分宜芳县置合会、丰润二县，属东会州。明年，省丰润入宜芳。六年，县属岚州。九年，又省合会入宜芳县。○秀容城，《通志》云：在县南三十里。《通典》：宜芳县有古秀容城，即汉汾阳县。或曰：城盖刘渊所筑，渊姿容秀美，因以名其城云。

　　○铜鼓山县南四十里，山险峻。又大方山，在县西南六十里，山下有白龙池，亦名白龙山。又黄山，在县西二十五里。《志》云：县四境绵邈，山谷丛杂，有白龙、铜鼓、鸡缺、势要等山，俱称险阻，盗贼往往潜匿其间。又尖山，亦在县西。《志》云：蔚汾水所出。

　　羊肠坂在县东。《水经注》：汾阳故城积粟所在，谓之羊肠仓，有羊肠坂，石磴萦纡，若羊肠焉。《唐志》：岚州界有羊肠坂。皇甫谧《地里书》：太原北九十里有羊肠坂，崔颐引以对隋炀帝。《通释》云：岚州羊肠坂，盖与交城县羊肠山相近。

　　○大贤河在县南。《志》云：源出县南四十里柳峪村，东北流至静乐县之楼烦镇，入于汾水。又蔚汾水，在县西，源出尖山，流经州境，入兴县界，注于大河。○清水河，在县东，源出县北四十里双松山，流经静乐县之楼烦镇，入汾水。

　　二郎关县北二十五里。有土城，周一里。元大德十一年，置巡司于此。明洪武十八年修筑，仍置巡司。今革。○天村寨，在县北三十五里，有城周二里。洪武九年，调镇西卫官兵戍守。今罢。

　　乏马岭寨在县北六十里，与岢岚州接界，有城周三里。洪武九年，亦调镇西卫官兵守御，今罢。○宁武寨，或曰在县西。唐乾元中戍守处，后置军于此，曰宁武军。乾符五年，李国昌陷遮虏军，进击宁武及岢岚军，盖即此。胡氏曰：妫州怀戎县西有宁武军，盖国昌遣兵东西肆略也。

　　兴县州西五十里。北至保德州百五十里，西南至陕西葭州六十六里。汉汾阳县地。后齐置蔚汾县，属神武郡。隋大业四年，改县曰临泉，属楼烦郡。唐武德四年，又改县曰临津，属东会州，寻属岚州。贞观元年，复改为合河县。宋因之。金末升为兴州，属太原府。元仍旧。明洪武二年，降为县。九年，改今属。今城周一里有奇，编户十二里。

　　○合河城县西北六十里。唐县治此。宋元丰中，徙治蔚汾水北，即今治也。或曰：今县东南六十里有故临津城，盖唐初县尝治此。○太和废县，在县北，隋末置。唐初属东会州，寻属岚州。九年省。贞观三年，复置太和县。八年，又省入合河县。

　　○石楼山县东北五十里。一峰孤耸，峭壁端直，百丈有余，四围不可攀援，惟向北一小径，盘回可达峰顶，俯视群山，若丘垤然。一名通天山。后汉阳嘉中，使匈奴中郎将张耽等击乌桓于通天山，大破之。后魏主和平三年，石楼胡贺略县及长安，镇将陆真讨平之。高齐天保五年，齐主自离石进讨山胡，一军从显州道，一军从晋州道夹攻，大破之，遂平石楼。石楼绝险，自魏世所不能至，于是远近山胡，莫不慑服。是也。显州，今见汾州府六壁城。

　　合查山县东南八十里。峰峦耸异，下有龙池。又采林山，在县西南六十里，峰岩高峻，甲于群山。又县西百二十里，有紫金山，泉石颇胜。

　　○黄河在县西五十里，自保德州流入境，又南入汾州府临县界。

　　蔚汾水县南十五里。自岢岚流经此。县治东有通惠泉，自崖阜间分三穴涌出，西南合蔚汾水。又西南流，达于大河。○南川河，在县东南八十二里，源出合查山，经县南五十里，合蔚汾水。又有湫水，亦出合查山，西南流入临县界，下流注于大河。

　　○合河关县西北七十里。宋白曰：蔚汾水西与黄河合，故曰合河。有合河津，唐置关于此。赵《聚米图经》：关在府州东南二百里。唐开元九年，并州长史张说出合河关，掩击叛胡于银城连谷，大破之。宋庆历元年，赵元昊陷丰州，遣兵分屯要害，以绝麟州饷道。议者请弃河外，保合河津，即此也。银城连谷，见陕西神木县，余见榆林卫。○蔚汾关，在县东，《唐志》合河县东有蔚汾关。盖以蔚汾水为名，后废。

　　黑峪口县西五十里，即黄河官渡，路通陕西神木、柏林等处。嘉靖四十三年，套寇由此踏冰突犯。隆庆元年，套寇复由此南犯石州，旁略县界。盖县之要防也。○界河口，在县东六十里，路出岢岚州，置有巡司戍守。又孟家谷，在县西南五十里黄河口，路出陕西神木县，亦置巡司于此。其相近者，又有穆家峪，旧亦置巡司，今革。

　　附见：

　　镇西卫在岢岚州治西，洪武七年置。

　　保德州府西北五百里。南至汾州府永宁州二百七十里，西南至陕西葭州二百二十里，东北至河曲县百二十里。

　　春秋时晋地。战国属赵。秦属太原郡。两汉因之。晋以后荒弃。隋、唐时，为岚州地。宋淳化四年，置定羌军。景德初，改保德军。金大定二十二年，升为州。元因之，属太原路。明洪武七年，改州为县。九年，复为保德州编户五里，仍属太原府。

　　州迫临黄河，密迩西徼，一有不虞，自河以东，如捧漏卮矣。故西境之防，河曲而下，州其次冲也。

　　○保德废县今州治。自昔未有城邑，宋始置军于此，与河西麟、府诸州相应援。金大定十一年，于军城内置附郭县，仍曰保德，寻改军为州。元省县入州。明因之。永乐十一年，修筑土城，东西南三面临深沟，北临大河。万历二十年、三十年，俱增筑。《边防考》：州与陕西府谷县止隔一河，先年寇由柳沟、驴皮窑等处，入犯州境，直至河曲一带，俱被荼毒，故汛守为切。今州城周七里有奇。

　　芭州城在州东北，元初置芭州，属太原路。至元初省入保德州。《志》云：州本置于黄河北岸，后圮于河，遗址仅存。今见陕西府谷县。

　　○翠峰山州东八十里，形如覆斗，松柏蔚然，州之镇山也。又有赤山，在州东十里。

　　○黄河在州城西北，与陕西府谷县隔河相望，东北接河曲县界，南接兴县界。套寇入犯，侵轶为虞。《宋志》保德军有大堡、沙谷二津，盖大河津渡处也。

　　○保马水关州东北百里，有土城周一里余。洪武九年，置巡司于此。《志》云：州东北二十里有水寨，地名义门村，黄河中流，巍然屹立，高二十八丈，周围如之，旧尝置寨于此。

　　附见：

　　保德州守御千户所在县治东南。宣德中建。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十一 

卷四十一
　　◎山西三

