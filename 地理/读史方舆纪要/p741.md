<!-- { "loadSidebar": true } -->
　　双岩岭县东南百二十里。宋建炎间，韩世忠讨建寇范汝为，尝屯兵于此。又栖云岭，在县西十五里，当往来之道。《志》云：县东南五十里有百辟岩，相传宋少帝航海入闽，集勤王之师于此，因名。○岩湖嶂，在县北四十里，高广皆数十仞。其平如掌，容数百人，半岩有穴，亦容数十人。下有湖，名曰岩湖。又铁仙嶂，在县西北，有三峰峙秀，林木阴森，亦县之胜也。

　　○海在县南。《志》云：县境之海，与福宁州宁德县相接。

　　六印江县南百里，中有六小屿。又有苏江，在县东南五十里，流合六印江。其下流为甘棠港。《志》云，港在县东南百六十里，一名黄崎港，与六印江相连。先有巨石，屹立波间，舟多覆溺。唐乾宁五年，王审知欲凿之，忽风雨大作，别开一港，甚便舟楫。闽人以审知德政所致，名曰甘棠港。下流出福宁州之古镇门入海。

　　长溪在县西北。源出浙江庆元县界，自东北来者为东溪，自西北来者为西溪。二溪汇流为交溪，又东南流为长溪，绕流县郭，亦谓之环溪，又东南入州境达于海。远近诸溪涧水悉流合焉。《志》云：县南境有三港口，自三港口而下，为苏江、六印江、甘棠港、芭蕉洋、古镇门，皆江也。出古镇门则为海，自三港口而上，则皆溪矣。○平溪，在县西北五十里，自寿宁县流入境，合于东溪。又秦溪在县东五里，源出福宁州西北境之钟龙井，南流入长溪。又穆溪，在县西南三十里，源出政和县界，流入境，有白石溪流合焉，又东会于廉溪。《志》云，廉溪在县南五十里，上接穆溪，为三港口，汇群溪以入于海。又有大梅溪，在县东南四十余里，亦入廉溪。

　　○白石镇县北七十里。有巡司，成化八年置，有城。嘉靖中，移置于县南百五十里黄崎镇。《志》云：黄崎镇，唐咸通中置，后废。宋熙宁五年复置。崇宁三年，并置榷务于此。嘉熙四年废。嘉靖中，以宁德县之长崎为黄崎镇，而改黄崎为白石巡司，设有城堡，监司行部驻节于此。○渔洋巡司，在县北九十里，元置，明初因之，景泰六年废。又辜岭巡司，在县南二百余里，近宁德县之飞鸾渡，宋置，元废。

　　白沙务县南二十五里。宋绍兴二年置，寻罢。《志》云：县南三港口，旧有税粮场，闽王审知置。东辖温麻港，西辖童镜港，中辖甘棠港。宋熙宁五年，行市易法，以风涛险恶，商舟艰于驻泊，乃移置于黄崎镇。又税课务，在县西南三里，洪武三年建，宣德中省。○下邳驿，在县东十里。又黄崎驿，在县西南三十里。俱宋置，今废。

　　附见：

　　福宁卫在州治东。洪武二十年建，领所一。○守御大金千户所，在州南八十里海滨，亦洪武二十年建。旧为巡司，寻改千户所，筑城周三里有奇。永乐以后，不时修筑。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十七 

卷九十七
　　◎福建三

　　◇建宁府东至福宁州八百五十六里，南至延平府百二十里，西南至汀州府七百三十里，西北至江西广信府五百五十里，北至浙江衢州府五百里，东北至浙江处州府四百七十六里。自府治至布政司五百二十五里，至江南江宁府二千三百十里，至京师五千七百五十五里。

　　《禹贡》扬州地。周为闽越地，秦属闽中郡。汉属会稽郡，后汉因之。三国吴永安三年，始置建安郡《吴录》：后汉分冶县地为会稽东、南二部都尉。东部，临海是也；南部，建安是也。吴孙休分南部立建安郡，治建安县。晋以后因之。隋平陈，废郡属泉州。大业中，属建安郡郡改治闽鼎。武德四年，置建州仍治建安县，以建溪为名。天宝初，曰建安郡。乾元初，复曰建州。五代时，属于王闽石晋天福六年，王延政据建州，请于其主曦，欲以建州为威武军。曦以威武乃福州旧号，因以建州为镇安军。延政自改曰镇武军，寻称帝于此，国号曰殷，后又属于南唐石晋开运二年，南唐取闽地，改建州军号曰永安军，后周显德三年，南唐又改曰忠义军。宋仍曰建州亦曰建安郡。端拱初，升为建宁军节度。绍兴三十二年，升为建宁府以孝宗潜邸也。元曰建宁路。明初复曰建宁府，领县八。今因之。

　　府西带江西，东连浙右，形势四通，为全闽之藩屏，晋安之肩背。且束水襟山，号为奇峻，诚东南胜地也。宋绍兴二年，群盗范汝为据建州，韩世忠自温台路进讨，曰：建居闽岭上游，贼沿流而下，七郡皆鱼肉矣。及景炎初，蒙古窥闽，以舟师出明州逼福州，复以骑兵取处州、瑞安即温州府，入建宁，于是东西震动时蒙古西入邵武，东侵福州，八闽瓦解。明初征陈友定，亦命诸将首攻建宁，盖所以夺敌之心喉也。

　　建安县附郭，在府治西。本汉冶县地。《志》云：建安初，分侯官之北乡置建安县。宋白云：建安十二年孙策所置，以年号为名也。寻为建安郡治。晋、宋以后因之。隋废郡，而县仍旧。唐为建州治，自是州郡皆治此。今编户一百五十四里。

　　瓯宁县附郭，在府治南。本建安县地。宋治平三年，析置瓯宁县，并析建阳、浦城地益之。熙宁三年省。元四年，复析建安县地之半置今县。元因之。今编户一百九十九里。

　　○建安城今府城也。《志》云：三国吴永安三年，郡守王蕃始筑城于溪南覆船山下。刘宋元嘉初，迁于溪北黄华山下。梁末毁，太守谢竭栅木溪西为治所。陈刺史骆文广复徙于覆船山北，而以黄华山麓为建安县治。唐大历中，州寄治县城内。建中初，刺史陆长源改筑县城为州治，周九里有奇。天中，刺史孟威增筑南罗成。五代晋天福五年，伪闽王延政增筑郡城，周二十里，寻入南唐，城复故址。宋绍兴十四年，为洪水所圮，寻复修筑。二十年以后，屡经营缮。元季城毁，至正十二年，红巾入寇，郡守赵节因旧址修筑。二十年，陈友谅来攻，行省参政阮德柔击败之，益加修筑。明洪武二年，拓城西南隅。十九年，复增筑城西，包黄华山于城内，有门十一。永乐中，闭西北二门。今有门九，城周十一里有奇。

　　东瓯城府东南十里。《志》云：汉吴王濞世子驹发兵围东瓯，盖此城。误。又府东南三里有故府城，相传汉会稽南部都尉所治也。又府东北有古长城，相传五代时王审知据闽，曾迁郡城于此，乡人呼其地为党城。

　　○黄华山在府治东北，郡之主山也。脉自括苍来，绵亘六七百里，止于此山。刘宋守华瑾之徙郡治山西麓，五代时，王延政尝建太和殿于山下，宋韩世忠讨范汝为，屯军山上。元至正二十年，陈友谅来寇，列营于此，守将阮德柔筑城山顶，下属旧城以御之。明初改拓郡城，山遂在城中。又马鞍山，在府东北三里，一名瑞峰，状若马鞍，郡之主山也。其相接者曰鸡笼山，去城五里。○覆船山，在府西南三里。山即三国时置郡处。其相接者有铁狮山，铁狮之右曰紫芝山，左曰云际山，其相近者又有梅仙等山，参差并峙。又升山，亦在府南三里，本名朗山，以晋司马王朗尝游此。王延政据郡，僭筑郊坛于山上。宋改今名。又响山，在府东五里。其山空洞，枕于溪侧。

　　天湖山府北十里，郡之镇山也。泉石奇胜，有三十六景。又将军旗鼓山，在府西北二十里。山有四峰，左一峰如鼓，右一峰如旗，中二峰雄峙，如将军然。○梨山，在府东南十五里。奇秀峭拔，为诸山最。又十里曰东山，一名苏口山，崖邃谷，奇变层出。相接者曰盘山，以宽平如盘也。又鸡足山，在府南三十里，有三峰如鸡足。又南有二门山。王氏据闽时，置栅于此，以守疆场，因以门名。又屏风山，在府西南四十里，群峰联属，拱揖左右，中一山截然壁立空翠间，状若屏风。

　　凤凰山府东北二十五里。一名茶山。石晋天福三年，王延政据建州，福州兵来攻，延政败之于茶山。宋绍兴二年，韩世忠闻贼帅范汝为入建州，水陆并进，直抵凤凰山，大破之，建州平。山上有凤凰泉，一名龙焙泉，又名御茶泉，宋以来上供茶取此水濯之。山之麓名北苑，广三十里。旧《志》云：伪闽龙启中，里人张廷晖以所居北苑地宜茶，悉献之官，其名始著。又有龙山，与凤山对峙，有泉。宋咸平间，丁谓监茶，尝于御茶亭前引二山之泉为龙凤池。又壑源山，在凤凰山南，山之茶为外焙冠，俗名捍火山，又名望州山。

　　天宝山府西北五十里。峰峦连属，延袤五六十里。又西为斗峰山，高五六百丈。山形左右低而中高，高处方平如斗，因名。又吉阳山，在府西北百里，接延平府顺昌县境。其南曰高阳山。山高峻，日出则光先照，因名。又有高峰山，在府西南百余里，亦接顺昌县境，层峦叠，千态万状，中峰挺然特秀，高五千余丈。登其巅，俯视群山，望大海如襟带间也。山之东麓曰郭岩，相传汉时郭仙得道于此。○洋峰山，在府北七十里，屹然特出众山中，顶甚平旷。相峙者曰鸡笼顶山，山根盘踞数里，其巅状若鸡笼。

　　天堂山府东北百里。高出群山，林木蓊郁。其巅高明爽垲，登者如置身霄汉之上。又东北十里有擎天山，两峰卓立，一峰尤为圆秀，高插云霄，如天柱然。又辰山，在县东北百四十里，山高大，登其巅，可望海日初出。上有逍遥、饮坑、牛头三峰，旁有牛心、芦竹诸洞。又有蛟窟，深不测。○铜场七峰，在府东二十五里，有七峰连属。又大雪岭，在府西北八十里，岭高寒，至冬尝有积雪。又徐将岩，在府北三十余里，有前后二岩，峭拔宽广，相传昔有徐将军者曾驻兵于此。黄巢入闽，乡民避岩中，得活者千余人。

　　○建溪即建江也。有二源，一曰西溪，在府城西，自浦城、崇安两派而下，会建阳诸溪之水，至城北，又分为二，复交会于城西南临江门外，稍南合于东溪。一曰东溪，在府城东，自松溪、政和而下，至城东南政和门外，绕而西，会于西溪，两溪合流谓之大溪。五代晋天福五年，闽主曦遣将潘师逵、吴行真将兵击王延政于建州，师逵军城西，行真军城南，皆阻水置营，焚城外庐舍，寻为延政所败，即此水也。南流入延平府境。溪中滩险林立，行者惮之。余详见大川建江。

　　安泰溪府东百里。源出古田县。又有顺阳口溪，在府东七十里，相近又有东苌口溪，俱出古田县界，下流入于东溪。○渔溪，在县东北五十里。又县东北百里有川石氵祭溪，俱出政和县界，流入东溪。《志》云：府东北九十里有千源溪，源出政和县境，入古田界，流会东苌口溪。

