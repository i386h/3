<!-- { "loadSidebar": true } -->
　　○溧水县西北四十里，即永阳江也。一名濑水。相传子胥乞食投金处，今其地有投金濑，亦曰金渊。《汉志》注：溧水出南湖。《祥符图经》：溧水承丹阳湖，东入长荡湖。丹阳湖即南湖也。溧水经溧水、溧阳，又东接宜兴县之荆溪。《元和志》：溧水在溧阳县南六里，盖指旧县治而言也。张铉曰：诸家谓溧水西北出曹姥山，经溧水州界，又经溧阳州而东，合于永阳江，非也。溧水即永阳江之上源，大江南岸之水，多会于此。江上有渚，曰濑渚，又谓之陵水。范雎说秦昭王：子胥出昭关，至陵水。是也。自濑渚东流为濑溪，乡民误曰烂溪，入长荡湖，又分流东行，为吴王漕。盖五代时杨行密漕运所经也。自东坝筑，而丹阳湖之水，不复入于溧水、永阳江之源流，亦滋晦矣。《水利考》：永阳江，亦曰颖阳江，古名中江，又谓之九阳江。

　　长荡湖县北二十里。一名洮湖。中有大浮山，西南去县四十五里，陶隐居所云“石孤耸以独绝，岸垂天而若浮”者也。又有小浮山，去县二十五里，亦在湖中。今详见大川长荡湖。

　　黄山湖在县西三十七里黄山下，湖周五十里。又三塔湖，在县西七十里，周四十里，一名梁成湖，俗名三塔堰。稍西南曰升平湖，五堰之水，东流注于湖。又有溪水，自建平县之梅渚来会焉，下流俱合于永阳江。○千里湖，《志》云：在县东南十五里，俗呼千里氵。

　　白云溪在县东十里。一名白云径。县境之水多汇流于北，清澈可鉴，东流会于宜兴县之荆溪。又高友溪，在县南二十里，源出广德诸山，聚而为溪，经黄墟荡，合于白云溪。又举善溪，在县南三十里，亦出广德诸山，会众流合于高友溪。

　　百丈沟在县南三里。一名百步沟。源出县南五里之燕山，东北入白云溪，旧有坝三十四，潴水溉田，岁久淤塞。弘治初，县令杨荣因故址开浚，中存九坝，民赖其利。又缲车泾，在县南十里，西接黄墟荡，东北属于白云溪，岁久淤塞。成化中，知县熊达疏浚，为灌溉之利。○径渎，旧《志》云：在县北三十里，自金坛县境流经县界，入长荡湖。晋宋间有此渎。隋大业中，县令达奚明又加疏浚，今堙。又葛涪氵，在县西十五里，昔周四十五里。又西五里曰新昌氵，互相通注，引水溉田。今淤。

　　○广通镇县西百十里，西北至高淳县六十里，为分界处。俗谓之东坝。《志》云：春秋时，吴王阖闾伐楚，用伍员计，开河以运粮，东通太湖，西入长江，因名胥溪河，其后渐堙。唐景福二年，孙儒围杨行密于宣州，行密将台作鲁阳五堰，拖轻舸馈粮，故得不困，鲁阳盖五坝旁地名也。坝西北有吴漕水，亦以行密而名。宋时五堰渐废，改为东西二坝，坝卑，薄水易泄，故高淳无水患，而苏、常、湖三州，当太湖委流，被害尤甚。宜兴进士单锷因议复筑五堰，阻上流诸水，使不入荆溪，下太湖，苏轼韪之。元时，河流渐塞。明初，定鼎金陵，以苏浙粮道自东坝入，可避江险。洪武二十五年，复胥溪河，建石闸启闭，始命曰广通镇，又凿溧水县胭脂冈，引丹阳诸湖之水，会秦淮河以入江。自是苏浙之漕，皆自东坝，直达金陵。永乐初，苏、松水灾特甚，是时运道亦废，于是修筑东坝，高厚至数十丈，严禁决泻，以苏下流水患。今商贾往来，多集于此。余详高淳县。

　　陶庄在县北八十里鸦髻山东，有公馆，为溧阳。句容之通道。《宋志》：县北三十五里，有山前巡司。○周城埠，在县西南四十五里。宋末，土人尝结寨筑城于此，以御侵暴，周回濠迹尚存，亦曰周城。又上兴埠，在县西北六十里，旧有巡司戍守。

　　溧水县府东八十五里。东北至句容县八十里，西南至宁国府二百里。本溧阳县地。隋开皇十八年，改置溧水县，属蒋州。大业中，属丹阳郡。唐武德三年，杜伏威遣辅公衤石攻李子通，渡江克丹阳，军于溧水，子通平，县属扬州。九年，改属宣州。乾元初，又属升州，寻复故。大顺二年，贼将孙儒渡江，自润州而南，至溧水，杨行密自宣州遣其将李神福袭败其前军，是也。宋仍属升州。元元贞初，升为溧水州。明初复为县。今城周五里，编户二百五十五里。

　　○中山县东十里。孤耸不与群山接。一名浊山。《舆地志》：浊山有浊水，流演不息，相传山出兔毫，为笔工妙。○东庐山，在县东二十里，有水三源，一为秦淮河，一入马沉港，一为吴漕河，入丹阳湖。

　　杜城山县东南十二里。相传隋大业末，杜伏威屯军于此，下有杜城。又官塘山，在县东二十五里，一名官山。山麓有大塘，筑堰以资灌溉，其旁为官塘镇。

　　芝山在县东南七十里。上有李子洞，泉出沸涌，相去三百步。又有燕洞，产石燕，中容数千人。杨吴将田κ作乱，邑人尝避兵于此。○铜山，在县西南四十五里，山产铜，昔尝冶铸于此。

　　○秦淮水在城西。自东庐山西流，经县治南，又西北至方山埭，与华山所出之秦淮河合，而入上元县境。

　　胭脂河县西十里。其地有胭脂冈，因名。明洪武中，议通苏浙粮运，命崇山侯李新凿开胭脂冈，引石臼湖水，会于秦淮，以为运河。永乐初废。

　　石臼湖县西南四十里，接高淳县及太平府当涂县界。湖西南与丹阳湖相连，一望氵亭泓，中有军山、塔子、马头、雀垒等四山。又丹阳湖，亦在县西南七十里，一名路西湖。昔时大江以南、太湖以西之水，多汇于此，流入太湖。今引流西北，经太平府芜湖县，入于大江。○沙湖，在县南六十里，周五十余亩，为堰以资灌溉。

　　马沉港县东南三十七里。出县东五十里分界山，流入石臼湖。又蒲塘港，在县南二十里。源出溧阳县境之方山，下流亦入于石臼湖。一名浦里塘。三国吴永安三年，丹阳都尉严密，议建丹阳湖田作浦里塘，久之不成，即此。

　　高淳县府南百四十里。西至太平府芜湖县百里。本溧水县之高淳镇。弘治四年，分置县。嘉靖五年，始筑土城。周三里，编户一十二里。

　　○固城《志》云：在县南十五里。春秋时，吴所筑，为濑渚邑。周景王五年，楚使子围败吴军于此，城陷于楚。汉置溧阳县，盖治于固城。后城邑迁徙，此城遂废，宋为固城镇。今因之。

　　○学山县治东一里，学宫在其旁，因名。又县治在镇山上，县本高淳镇，山因以名。○秀山，在县东南三十里，山多松柏。又东南三十里为花山。

　　○固城湖在县西南五里，有水四氵瓜，汇流成湖。西通石臼、丹阳二湖，与当涂、宣城县分界。湖之东即广通坝，又县治南临淳溪河，即固城湖支流也。《志》云：县南六十余里有大山，其水北流入固城湖，曰大山水，经五堰，东入溧阳三塔港。

　　丹阳湖县西南三十里，中流与当涂县分界。湖周一百九十五里，东连石臼、固城二湖。《志》云：湖源有三：出徽州府黟县者为舒泉，出广德州白石山者为桐水，出溧水县东庐山者为吴漕水，俱汇于丹阳湖。分二流：一西出芜湖，一北出当涂县姑熟溪，俱注于大江。○石臼湖，在县西二十里，与当涂、溧水二县分界。

　　余家堰县东南七十五里。《金陵志》：溧水州东南百里有银林堰，亦曰银堰。林，本作淋，宋避讳，改曰林。稍东南曰分水堰，又东南五里曰苦李堰，又五里曰何家堰，又五里曰余家堰，所谓五堰也。杨吴时曰鲁阳五堰。今谓之东坝，界高淳、溧阳二县之境。○於家堰，在县东南四十里，旧《志》亦以为五堰之一，今废。

　　○广通镇县东南六十里，与溧阳县分界，即东坝也。又东十二里有下坝，旧谓之东西二坝，今总曰东坝，亦呼为银东坝，即杨吴五坝之地。唐景福二年，杨行密将台作五堰，以拽馈运轻舸，是也。苏轼曰：五堰以障宣、歙、金陵、九阳江之水，使入芜湖，其后贩卖木入东西二浙者，以五堰为阻，遂废去。而东西坝列焉。于是宣、歙诸水，多入荆溪间，有入芜湖者，亦西北之源，而非东南之流也。《志》云：五坝即分水银双河东坝之地，银者，以石窒堰，复熔铁淋石，以固之也。苏、常，承中江之流，恒病漂没，五堰筑，则中江不复东，而宣、歙诸水，皆自芜湖达大江。宋德佑初，以元兵渐迫临安，遣赵淮戍银东坝，既而元将阿剌罕破银东坝，遂克广德，军四安镇，今自太湖、宜兴至东坝，不二日，便径达会城。盖又为戍守重地矣。《舆程记》：东坝北至溧水县一百二十里，东北至金坛县一百六十里，西南至宁国府一百二十里，西北至太平府百六十里，南至广德州百四十里。明洪武中，尝建置石闸，以均节五堰之水。永乐初，复改筑土坝，兼设广通镇巡司，并佥溧阳、溧水人夫防守，禁止盗泄。正统弘治中，皆增筑之。嘉靖初，复修治。盖东南水利所关也。

　　江浦县府西四十里。西北至滁州百里。本六合县地。明洪武九年，始分六合县及滁、和二州地，置县于浦子口。二十四年，又割江宁一乡隶之，移治旷口山之阳，即今县也。县无城，编户二十四里。

　　○东葛城县西北三十五里。《志》云：萧梁时，侨置临淮郡，治东葛城。是也。旧为馆驿，又有西葛城，在县西北四十里。《魏志》：临滁郡治葛城，领怀德县。怀德，见下六合县。○浦子口城，在县东三十里。明洪武四年，立应天卫命指挥丁德筑城于此，周十四里有奇。九年，置县治焉，县寻移今治，而城如故，为南北津渡之要。

　　○龙洞山县西二十五里。西接天井山，东连西华山及马鞍山。又定山，在县东北二十五里，即六合县之六合山，亦与龙洞山相接。○四溃山，在县西南七十里，俗呼四马山。又县西南四十五里有阴陵山。旧《志》以为项羽败走处，盖传讹也。

　　黄悦岭在县西北十五里。又骆驼岭，在县东北二十五里。皆今驿道所经。○白┠岭，在县西北三十里，亦为东西通道。

　　○大江在县东南三里。其地曰江淮关口。向设江淮驿，有新江口渡。又县东八里曰八字沟渡，县西南十五里曰西江口渡，又有新河口渡，在县西南百里和州界，皆滨江处也。而最冲要者，曰浦子口渡，自此渡江，至府城观音门二十里而近，一名安阳渡。《江防考》：浦子口西二十里为江淮巡司，旧属应天府司。东至瓜埠八十里，西至和州浮沙口，亦八十余里，中间有穴子河，在县南四十里，又南二十里为芝麻河，皆江水灌注处也。其东为王家套、八字沟，洲、渚、汊、港，纵横错杂，并为险要。

