<!-- { "loadSidebar": true } -->
　　府包络江、湖，左右吴、楚，东南一都会也春秋时，吴楚相攻，必有事于豫章。郦道元曰：《左传》昭七年，楚令尹子荡伐吴师于豫章，即此地也。夫江湖沮洳，春秋时舟楫便利未逮今日，吴楚所争，实在淮、汉之间。郦氏之言非笃论矣。自汉高建郡以来，常为控扼之地。后汉末，许劭谓刘繇曰：豫章北连豫壤，西接荆州，形胜之处也。繇不能用，坐并于江东。宋、晋之末，卢循自岭外入犯，道出豫章，江州刺史何无忌自寻阳引兵拒之。长史邓潜之谏曰：国家安危，在此一举，闻循兵船大盛，势居上流，宜决南塘，守二城以待之二城，胡氏曰：谓豫章、寻阳也，此万全策也。无忌不听，与贼遇于豫章，败死。贼乘胜东出，建康震动。陈氏缔造之初，萧勃首发难于岭外，其徒欧阳、余孝顷者，连兵而争豫章，非周文育之力战，豫章必不守。豫章不守，霸先成败之数，未可知也。隋之亡也，群贼操师乞、林士弘相继据豫章，萧铣恶其逼也，急取豫章，以为东藩。唐李靖自荆楚而东，先略豫章，庾岭以北，刻期荡平矣。建中间，曹王皋帅江西，屡破贼兵于黄、蕲间。议者以南昌为百粤上游，三楚重辅，岂虚语哉？淮南袭下洪州，乃规鄂渚。及南唐之哀，以两淮既失，金陵浅露，上游完固莫若洪州，于是有南都之建。然而南唐非真能用洪州者也。宋之南也，女真突入洪州，蹂躏实甚。继而群盗李成等据江州，有江淮湖湘十余郡，又遣其党马进据筠州。诏张俊讨之。俊以豫章介江湖间，急趋之，既入城，喜曰：吾已得洪州，破贼必矣。韩世忠之平闽贼也闽贼范汝为，闻豫章方为群贼所窥伺，乃旋师永嘉若将休息者，忽由处、信径至豫章，连营江边数十里。群盗出不意，多引降。岂非以豫章在江右为噤喉之地乎？元末，陈友谅倾国以争洪都，太祖击灭之，而荆湖南北遂次第入版图。刘宋雷次宗曰：豫章水陆四通，山川特秀，南接五岭，北带九江，咽扼荆淮，翼蔽吴越。唐王勃云：襟江带湖，控荆引越。封敖曰：洪州当淮海之襟带，作吴楚之把握。宋王应麟曰：南昌为钟陵奥区，楚泽全壤，信东南大藩矣。

　　南昌县附郭。在府治东偏。汉县，为豫章郡治。后汉以后因之。隋改县曰豫章，为洪州治。唐武德五年，分置钟陵及南昌县，又于南昌县置孙州。八年，州废，省钟陵、南昌二县。宝应初，以肃宗讳，更豫章曰钟陵。贞元中，又改曰南昌。宋因之。今编户六百四十三里。

　　新建县附郭。在府治西偏。汉南昌县地。《志》云：陈又分置南昌县，隋省入豫章县。唐初亦尝置南昌县，后又并入豫章县。宋太平兴国六年，置新建县于郭内。今编户百十三里。

　　○豫章城今郡城也。或以为春秋之豫章。按：古豫章大抵在江汉之北。《左传》昭六年，楚伐吴师于豫章，次于乾溪。十三年，楚师还自徐，吴人败之豫章。二十四年，楚子为舟师以略吴疆，越大夫胥犴劳王于豫章之。三十一年，吴围弦，楚救弦及豫章，吴师还。定二年，楚人伐吴师于豫章，吴人见舟于豫章，而潜师于巢，以败楚师于豫章，遂围巢，克之。四年，吴人舍舟于淮，而自豫章与楚夹汉。杜预曰：豫章皆当在江北淮南，柏举之役，豫章又似在汉东江北。岂自昔由江汉之间以达于淮，豫章实为要害，而今不可考欤？又按：乾溪在今南直亳州，徐在泗州，弦在光州，则豫章当在近淮之地光州、寿州之间，与汉之豫章全不相蒙也。《古今记》：汉豫章城，颍阳侯灌婴所筑，亦曰灌婴城，即今城东之黄城寺。又有刘繇城，在今府城东北三十里，相传汉扬州刺史刘繇所筑。《水经注》：孙策略地至曲阿，扬州刺史刘繇奔豫章筑城自保处也。又有西城，在子城西。刘繇尝使豫章太守朱皓攻袁术所用太守诸葛玄，玄退保西城，即此。《城邑考》：汉城周十里八十四步，开六门，南曰南门、松阳门，西曰皋门、昌门，东北二门，各以方隅为名。晋咸安中，太守范宁更辟东北、西北二门。唐初筑城之西南隅。垂拱元年，洪州都督李景嘉又增筑之，凡八门。贞元十四年，观察使李巽复营治。元和四年，刺史韦丹更筑城东北隅，于是广倍于汉城。宋筑洪州城，又倍于旧，周三十里，门十六。绍兴六年，李纲帅洪州，以城北岁涌江沙，截城之东北隅入三里许，为十二门。元因宋旧，其城西面瞰江，不利守御。元至正十八年，伪汉陈友谅以大舰乘水涨附城而登，城遂陷。二十二年，明太祖定洪都，乃命都督朱文正改筑，移城去江三十步。后友谅至，遂不能近。建七门：东曰永和，又名澹台，以门内有澹台墓也。旧曰坛头，有黄紫庭仙坛云。东南曰顺化，旧名琉璃，以门内延庆寺有琉璃古像而名。南曰进贤，旧曰抚州，俱以道路相通而名。亦曰望仙，以汉梅福曾为县尉也。又南曰惠民，挽输惠民仓路由此。旧名寺步，以近隆兴寺云。西南曰广润，旧名柴步，亦曰桥步。西曰章江，以近江滨，旧曰昌门，孙策遣虞翻与郡守华歆交语于此。北曰德胜，旧名望云，李纲移筑于此，又名新城。其旧城西之滨江者，有宫步门，亦曰遵道；井步门，亦曰德遂；仓步门，亦曰惠济；官步门，亦曰利步，与洪乔凡五门，俱废。城之址，展东南二里许，视旧城杀五之一，周不及十二里。《郡志》：城中故有子城，一名牙城。三国吴五凤二年，太守张俊于城东南造双阙，亦曰双门。唐垂拱间，都督李景嘉增修，周二里二百四十步，为东西二门，官署营舍，皆在其内。南唐保大十六年，建南都。明年，遂迁居之。俗呼双门为东西华门，仍旧都之号也。宋淳化及熙宁间，皆尝修葺。建炎三年，兵毁。绍兴中，复营治，其南面虽有门楼，而故塞不启。元亦建行省于子城内。至正十八年，陈友谅陷龙兴，毁城门，惟东南二门楼存。明洪武二年，亦建行省于内。九年，改布政司。永乐元年，为宁王府。正德十四年，宸濠反，府废，乃辟中为道，通行旅。旧《记》：子城东门楼。旧名镇南军。宋赵鼎作帅时，立东门楼，旧名隆兴都督府。宋邓祚作帅时，立南昌门，旧名南楼，左望大江，下临，为一郡之胜。今废改不一，而滕王阁在章江门城上，唐显庆四年，滕王元婴为洪州都督时所造也。明初，驾幸南昌，宴从臣于此。寻改建西江第一楼在章江门外迎恩馆。

　　椒丘城府北百四十里。后汉建安四年，孙策破刘勋于浔阳，欲谋取豫章，太守华歆筑此城御之。《江表传》：策在椒丘，遣虞翻说华歆。即其地也。○齐城，在府东二十里，吴孙权立其第五子奋为齐王，都武昌，诸葛恪徙奋于此，因号为齐城。又昌邑城，在府西北六十里。《豫章记》：汉昌邑王贺封海昏侯就国，筑城于此。

　　口城府西南七十里。《城邑志》：陈永定元年，广州刺史萧勃遣从子孜及其将欧阳、傅泰等出兵南康，趋豫章。傅泰据口城，与周文育相持，既而文育使其将丁法洪攻口城，擒泰。一云城在吉安府北七十里，似误。，亦作庶。○南昌废县，在府西北。唐武德五年，析豫章县地置南昌县，又置孙州治焉。六年，洪州总管张善安叛，陷孙州，即此。八年，州县俱废。

　　○西山在城西大江之外三十里。一名厌原山，又名南昌山。高二千丈，周三百里，跨南昌、新建、奉新、建昌四县地。宋余靖云：西山在新建县西四十里，岩岫四出，千峰北来，岚光染空，连属三百余里。《郡图经》：初济江十里为石头津，并江北行有铜山，即吴王濞铸钱之所。山有夜光，远望如火，以为铜精也。自石头西行二十余里，得梅岭山，岭峻折，羊肠而上十里，有梅仙坛，即梅子真学仙处。自岭纡徐南行六七里，得葛仙峰，山下有川曰葛仙源。自葛仙羊肠而下，高下行三十里，有洪，石壁陡绝，飞湍奔注，下有炼丹井，亦曰洪井。自井南绕溪五里，有鸾冈。冈西五里最高一峰，曰鹤岭。又有大萧、小萧二崖，亦曰萧史峰。又蛇行十里，得天宝洞，洞为西山最胜处。又自梅岭而北，上下行四十五里，得吴源水，高下十堰，每堰溉田千余顷。其极源至山椒，得风雨池。风雨池者，能出云气作雷雨云。度西山之势，高与庐阜等，而不与之接，余山则枝附耳。《志》云：天宝洞，在府西八十里，《道书》所载第八洞天也。洞门喷泉如缕，名玉帘泉，泉水注入山下金钟湖。又秦人洞，在府西五十里齐源岭侧，亦幽邃。其风雨池，则在府西北七十里。《豫章记》：风雨池是西山绝顶，四面悬绝，人迹罕至，中通洪井。《寰宇记》：梅子真种莲其中，亦名梅福池。城西三十里吴源水，乃风雨池之余波也。下注十余里，为陂十有一。明初，驾幸南昌，放陈友谅所蓄鹿于西山云。

　　鸡笼山府西十里。其山盘旋耸秀，下枕大江。晋义熙六年，何无忌与徐道覆遇于豫章。贼令强弩数百，登西岸小山邀射之，会西风暴急，飘无忌所乘小舰向东岸，贼乘风以大舰逼之，无忌败祀处也。相近者又有钓矶山。○罕王山，在府西六十里，峰峦高耸。府西南八十里又有逍遥山，道家以为第四十福地。

　　几山府东北百四十里，屹立鄱阳湖中，上有仙岩。《志》云：府北百八十里有吉州山，其上居民数千家，相传秦时移此。○渐山，在府东南六十八里，耸如卓笔，南接进贤县界。

　　梅岭在府西。祝穆云：西山极峻处也。汉元鼎五年，楼船将军杨仆请击东越，屯豫章梅岭以待命。明年秋，东越王余善反，发兵距汉道，入白沙、武林、梅岭，杀汉三校尉。《索隐》云：豫章西三十里有梅岭，在洪崖山，当古驿道。一云《索隐》非也。《括地志》：梅岭在虔州虔化县东北百二十八里，此岭以梅福得名。○龙冈，在府城北带江，亦曰龙沙。《水经注》：赣水北经南昌县城西，又北经龙沙。沙甚洁白，高峻逶迤若龙形，连四十里，旧为九日登高处。《郡志》：沙踞府城之背，面临章江，环亘五里，居人时见龙迹于沙上。沙南有豫章台，明太祖破陈友谅，驻跸南昌，筑台朝父老于此，亦名龙沙台。

