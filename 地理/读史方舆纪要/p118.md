<!-- { "loadSidebar": true } -->
　　○黎阳废县县西二里。又有故城在今县东北，汉县治此。相传以黎侯失国寓卫时，居此而名。应劭曰：黎山在其南，河水经其东，县取山之名。水在其阳，故曰黎阳。《水经注》：山在城西，城凭山为基，东阻河。后汉有黎阳营。《汉官仪》云：中兴以幽、冀、并州兵平定天下，故于黎阳立营，兵锋尝为天下冠。建安四年，曹操与袁绍相持于黎阳。八年，操攻黎阳，败袁谭、袁尚于城下。既而操还许，留其将贾信屯黎阳。尚寻攻谭于平原，操救谭，复至黎阳，尚还邺。晋永嘉三年，刘渊将刘景攻陷黎阳，既而石勒亦军焉。永和六年，后赵石闵作乱，故将段勤据黎阳，谋攻闵。太元九年，谢玄北伐，遣将颜肱等军河北，袭击苻丕将桑据于黎阳。据走，遂克之，以滕恬之为黎阳太守。十一年，丁零翟辽作乱，据黎阳。十七年，慕容垂取其地。隆安以后，没于后魏。孝昌中，置郡于此，常为河津重镇。隋开皇三年，置黎阳仓，漕河北之粟，以输京师。大业九年，杨玄感督运黎阳，起兵攻东都。十三年，李密攻东都，使徐世袭破黎阳仓，据之。开仓，恣民就食。旬日间，得胜兵三十余万。唐武德初，宇文化及自滑台趋黎阳。徐世畏其军锋，自黎阳西保仓城。化及遂渡河保黎阳，围世于仓城，寻为世所败。二年，窦建德攻黎阳，克之。《括地志》：黎阳城西南有故仓城，相传袁绍聚粟之所，亦即隋开皇中置仓处也。是时黎阳城，盖在大亻丕以东矣。文德初，朱全忠救乐从训于内黄，自白马济河，下黎阳等镇。五代梁贞明二年，晋王存勖略有河北诸州镇，屡败梁兵，梁主命刘守黎阳。继而河北悉入于晋，惟黎阳为梁守。三年，晋王攻黎阳，不克。晋开运二年，契丹入寇，建牙元氏，命张彦泽屯黎阳以备之。三年，契丹犯相州。诸将张从恩等议，以相州粮少，不若引军就黎阳仓，南倚大河以拒之，可以万全。遂自相州东趣黎阳。宋端拱初，为通利军治。天圣中，城圮于水，移治于浮丘山西二里。熙宁七年，置黎阳监，铸钱于此。政和三年，都水监言：大河移就三山，今通二河于通利之东，虑水溢为患，乞移军城于大亻丕、三山之间，以就高。从之。五年，始置州治焉。《金志》云：州，宋亦曰大亻丕郡。《元志》云：州，石晋时置。今本《志》皆不载，金、元二《志》误也。邹伸之《使达日录》：州城在小横山上，复有一山如偃月，与城对峙。盖宋置城于浮丘之西。明初徙县治于浮丘东北平坡上，去旧治二里有奇。弘治十年，筑城环之。议者以城西连浮丘，登高内瞰，指顾毕尽，不可戍守。嘉靖二十九年，邑令陆光祖截旧城西南隅于城外，踞山冈险绝处，改筑今城，城小而坚，可恃为固云。

　　卫县城县西五十里。古朝歌也。殷武乙所都，纣因之。亦曰氵未邑。周武王灭殷，封其弟康叔于此。后属于晋。《左传》襄二十三年，齐伐晋，取朝歌。又定十三年，晋荀寅、士吉射入于朝歌以畔。战国属魏。秦始皇六年，伐魏，取朝歌。项羽立司马邛为殷王，都此。汉置朝歌县，属河内郡。后汉因之。永初四年，朝歌贼宁季等作乱，使虞诩为朝歌长，遂平之。三国魏置朝歌郡。晋改属汲郡。永康二年，成都王颖举兵于邺，讨赵王伦，前锋至朝歌，远近响应。太安二年，颖复举兵内向，屯于朝歌。明年，幽州都督王浚入邺，遣兵追颖至朝歌，不及而返。后魏仍属汲郡。东魏为汲郡治。后周置卫州治此，兼置修武郡。隋初，郡废，仍为卫州治。大业初，改州为汲郡，复改朝歌曰卫县，仍为郡治。唐初亦为卫州治。贞观初，州移治汲县，县仍属卫州。宋初因之。天圣四年，改属安利军。熙宁六年，废为镇，属黎阳县。元初，复置，仍属通利军。金属州。元废。杜佑曰：县西二十五里有古朝歌城。刘句曰：纣所都朝歌城在县西。《郡志》：古朝歌城在县北二十里，汉朝歌城在县西五十里。似误。今亦见河南淇县。

　　清淇城在废卫县东。隋开皇十六年，分卫县置。大业初，废入卫县。隋末，复置。宇文化及据黎阳，围徐世于仓城，李密帅兵壁于清淇，与世烽火相应。唐初，属卫州。贞观十七年，废入卫县。长安三年，复置。神龙初，废。《括地志》：清淇西南二十六里，即延津故城。

　　枋头城县西南七十里，即今之淇门渡。旧《志》：在卫县南，去大河八里。《水经注》：枋头，古淇口也。汉建安九年，曹操攻袁尚，围邺。于淇水口下大枋木成堰，遏淇水东入白沟，以通粮道，时号为枋头。晋永嘉六年，石勒自葛陂北行，至东燕。汲郡守向冰聚众壁枋头，为石勒所败。咸康二年，苻洪降于石虎，说虎迁秦雍民十余万户于关东。虎以洪为流民都督，居枋头。永和五年，赵乱。秦雍流民，相率西归，路由枋头，共推洪为主，众至十余万。洪子健在邺，亦斩关奔枋头。八年，晋将谢尚使别将戴施据枋头时，慕容隽遣军攻邺，邺溃，施自邺奔还仓垣。太和四年，桓温伐燕，战于枋头，不利而还。五年，苻坚破燕，自邺如枋头，宴父老，改枋头曰永昌，复之终世。太元九年，慕容垂攻苻丕于邺，分遣慕容德攻枋头，取之。十年，刘牢之引军救苻丕于邺，至枋头。既而邺中饥甚，丕帅众就晋谷于枋头，牢之遂入邺城。义熙十二年，刘裕伐秦，前锋王仲德帅水军入魏滑台，魏主嗣遣叔孙建等自河内向枋头，引兵济河。宋景平元年，魏主嗣遣兵寇河南，自邺城如汲郡，至枋头。既而使其将娥清镇于此。元嘉二十六年，魏主焘以宋围滑台，自平城赴救，至枋头，遂度河，大败宋军。《括地志》：枋头城在淇水北。《河南志》云：今淇县南八里有枋头城。误也。葛陂，见河南新蔡县。仓垣，见河南陈留县。

　　雍榆城县西南十八里。《春秋》襄二十三年，齐伐晋。叔孙豹救晋，次于雍榆。杜预曰：朝歌县东有雍城，即雍榆也。杜佑曰：黎阳县北又有凡城，即古凡伯国。○丘城，在县西，或曰古顿丘邑也。《水经注》：顿丘在淇水南。淇水又东屈而南，径其西。魏徙九原、西河、吐军诸胡于丘侧，故有五军之名。《寰宇记》：丘县古城在卫县西北二里。古之顿丘，今为通灵观。丘县之名，未详所据。

　　袁谭城在县西。《述征记》：黎阳城西南七里有袁谭城。城西南三里又有一城，曹公攻谭时所筑。操攻黎阳，败袁谭、袁尚，留其将贾信屯兵守之，因筑城于此。《郡志》：县西二十里有永昌废县，隋初置，大业初废。《隋志》不载。

　　○大亻丕山县东二里。周五里，高四十丈有奇。峰秀拔，若倚屏障。孔安国曰：山再成曰亻丕。李巡曰：山再重曰英，一重曰邳。亻丕与邳同也。《禹贡》：导河至于大亻丕。即此。《国语》：内史过曰，商之兴也，杌次于丕山。亦即大亻丕也。今亦名黎阳东山。刘桢《黎阳山赋》：南荫黄河，左覆金城。青坛承祀，高碑颂灵。金城，谓黎阳城也。又名青坛山。山之绝顶，有中军亭，隋末李密建以敌者。今遗址犹存。其北麓为黎阳仓，自隋至唐宋，皆置仓于此，即仓城故址也。宋政和以后，河易故道，仓始废。由大亻丕而东，曰紫金山。又东北，曰凤凰山，俱大亻丕之支垅也。控扼淇、卫交流之口，屹然并峙。旧《志》云：凤凰山在故河东岸，碧石耸立，相传昔有凤凰集此，因名。紫金山，在县东北六里，山无余土，奇石がテ，岩洞泉壑，俱称绝胜。

　　浮丘山县西南一里，高三十余丈。盘踞六里，有峰岩三层。其脉自白祀同山而东伏卫河之下，至河东岸，突然耸峙，缭绕河滨。今县治正跨其上。

　　同山县西南四十五里。相传武王伐纣，诸侯会同于此，因名。亦曰童山。宇文化及自黎阳度永济桥，与李密战于童山之下。山无草木，故曰童也。其麓绵亘四十余里，形若游龙，高处如龙脊，曰龙脊冈。冈西有山，相辅而行。西属太行，曰达西冈。《志》云：龙脊之左，有山曰白祀，淇水所径，多溢为陂，又南入同山陂。同山西麓又有小溪，名波罗河，挟山南流，至龙口渚，伏流地中，潦溢则会于长丰泊。

　　善化山县西北三十五里，去内黄县西南六十里。山有三峰如鼎峙，亦名三山。俗传纣杀比干于此，亦名枉人山。后魏主宏云：邺西有枉人山。谓此也。山高六十余丈，周三十里。其南北连跨巨冈，左右溪涧，不啻百数。西南一峰杰出，近西有黑龙潭。又有仰泉七十二穴，旱潦如一，居人以山出云雨，望之幻态百出，名曰善化山。

　　黑山县西北八十里，周五十里。数峰环峙，形如展箕。石色苍黑，岩峻壁，曲涧回溪，盘纡缭绕。汉献帝初平初，黑山贼张燕等聚众于此，掠河北诸郡县。三年，曹操自顿丘西入，击黑山贼于毒等本屯是也。或谓之墨山。其西又有陈家山，连亘而南，下临淇水。石壁屹立，高二十仞。又鹿肠山，在县西北，与黑山相接。后汉初平四年，袁绍引兵入朝歌鹿肠山，讨于毒等贼。是也。《续汉志》朝歌县有鹿肠山。

