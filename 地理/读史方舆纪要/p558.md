<!-- { "loadSidebar": true } -->
　　○阁梯山县南七里。峭壁如阁，有路盘旋如梯。又连珠山在县治北一里，以九山错峙如连珠也。又马鞍山，在县治西一里，俗呼朝天山。又西一里有远眺山，蛮人出没，登此可以远眺。《志》云：县西五十里有滕山，山多雾雨。

　　○清泠溪在县治东。出珙县九寨，流入县界，又东北经庆符南溪县境，注于大江。溪多石，舟楫难行，昔人凿去险阻，方可通筏。一名复宁溪。又宋水，在县西五十里，水流屈曲，东合清泠溪。

　　○安边堡在县城北。《志》云：其地当兴、拱、筠三县之要道。永乐中置堡于此，以为控御，叙南卫官军戍守。又江口镇在县南四十里，有巡司戍守。

　　筠连县府西南二百五十里。南至镇雄军民府三百二十里。本夜郎属境，唐置羁縻筠、连二州，属戎州都督府。宋因之。元并为筠连州，属永宁路。明初降州为县，改今属。城周二里有奇，编户四里。

　　○腾川废县在县南。唐为羁縻唐川县，属筠州，寻废。元置腾川县，属筠连州。明初废。又盐水废县，在县境。《唐志》：筠州所领有盐水、云山等八县，连州所领有当为、都宁等六县，后俱废。《名胜志》：今县南通芒部，西控乌蒙，四山皆竹，一色相连，县名筠连，盖以此也。

　　○亭台山县南二十五里。山形壁立，状如亭台。又南五里为黄牛山，山高耸，亦以形峙名。《志》云：县东五里有蛮夷山，山多岩穴，蛮夷依阻其中，因名。

　　○定川溪在县治西北，乱流自山而下，汇积成溪。其下流入石门江，注于大江。又县西南有孔雀溪。《志》云：旧有孔雀巡司土舍主之，唐武后时，开拓边境置。

　　○县西堡县西二十五里。明初置，亦叙南卫官军戍守。又三岔镇在县东南，有巡司戍守。县南又有三土巡司，正德中置。

　　珙县府南三百三十里。东南至贵州普市所二百二十里。本蛮地。唐仪凤二年，开山洞置巩州。先天初，降为羁縻州，隶泸州都督府。天宝初，亦曰因忠郡，寻复故。宋因之。熙宁八年，内附。政和中，属长宁军。元亦为羁縻蛮部。明玉珍时，改为珙州。明初，降州为县。城周五里，编户九里。

　　○哆楼废县在县西南。《唐志》：巩州所领有哆楼、都檀等五县。后废。

　　废纳州在县南。《唐志》：仪凤二年，开山洞置纳州，领罗围、播罗等八县。先天二年，降为羁縻州，属泸州都督府。天宝初，亦曰都宁郡，寻复故。宋因之。又废萨州在县西，亦唐仪凤二年招生獠置，领黄池、播陵二县，寻降为羁縻州，隶泸州都督府。天宝初，曰黄池郡，寻复故。宋初因之。熙宁八年内附。政和中，隶长宁军。后俱废。萨，或作薛，误也。《名胜志》：元上下罗计长官司，即纳州、萨州之地。

　　○芙蓉山县北三十里。有九十九峰，环错耸秀，状若芙蓉。又南有二峰突起，亦曰小芙蓉。○冠帽山，在县北一里，峰峦巍峨，形若冠冕。又北二里曰麒麟山，蹲踞如角端然。《志》云：县南三十里有落浦洞，甚深邃。

　　○珙溪在县治南。多石，不通舟楫，民以筒车引水灌田，利泽甚广。又鱼孔洞溪在县治西一里，水从洞口出，鱼亦从中来，因名。下流合于珙溪。

　　○上罗计堡县南六十里，景泰初置。又下罗计堡在县西五十里，洪武中置。俱有官兵戍守。《志》云：上下罗计堡即元上下罗计长官司也。自古为夜郎地。宋置长宁军，巩、萨等十州族姓俱效顺，各授官羁服之，为西蜀后户屏蔽。其后分姓析居，遂有上下罗计之分。元至元十三年，蛮夷部宣抚昝顺率蛮酋归附，因置上下罗计长官司分授之。二十二年，上罗计部蛮多叛，寻击平之。其民人散居村箐，无县邑乡镇。明初改置下罗计堡，调叙南卫兵戍守，以控扼蛮獠。景泰初，群蛮叛服不一，因复设上罗计堡，增置官兵戍守。正德十一年，抚臣马昊讨都掌叛蛮，屯驻于此。○罗星渡堡，在县南八十里。元至元中，亦尝设罗星长官司于此，后废。洪武中设堡，并调叙南卫官军戍守。又底东堡，在县南三十里，亦洪武中置，有官军戍守。

　　盐水镇县南百二十里。《志》云：明初置盐水坝巡司于此。万历初，改为歇马堡巡司。《会典》：盐水巡司在长宁县。又县北有洞门巡司，明初置，万历初，移于建武所城内。○都宁驿，在县南八十里，万历初增置。

　　兴文县府东南三百四十里。东北至永宁宣抚司二百三十里。本蛮地。唐仪凤二年招生獠置晏州。先天初，降为羁縻州，隶泸州都督府。天宝初，曰罗阳郡，寻复故。宋亦为羁縻晏州。熙宁八年内附。政和四年，隶长宁军。元至元十七年，设大坝都总管，以授蛮酋。二十二年，升为戎州，隶马湖路。明初降为县。万历四年，改今名。城周不及二里，编户十二里。

　　○思晏废县在县境。《唐志》：晏州领思峨、阴、新宾、思晏等县七，后俱废。或云，今县西南有晏峰，思晏县旧置于山下。《元志》：戎州本西南蛮种，号大坝都掌，分族十有九，唐时恢拓蛮徼，设羁縻十四州五十六县，晏州其一也。宋时亦尝内附。元虽置戎州，而叛服不常。州治在林箐间，所领俱村囤，无县邑乡镇。○哆刚废县，在县东南，亦唐所置羁縻七县之一也。后为多刚寨，为都掌蛮屯据处，盖以故县名。

　　甘泉废县在县北。唐置羁縻悦州，领甘泉、临川、悦水等六县，属戎州都督府。宋仍为羁縻州，改隶泸州都督，后废。旧《志》：废悦州，在府南二百十七里。

　　凌霄城县东百二十里。宋置，属长宁军。明初属戎县，都掌蛮依为巢穴。成化四年，枢臣程信督兵讨叛蛮，别将李钅广破凌霄城。城三面峭壁不可登，其南则深箐，连亘数十里。贼缒藤架木而巢其上，钅广循南崖而北，梯岩架壑以进，贼不意官军蹑其后。后山高，自高攻下，贼多坠崖死，遂破之。隆庆中，蛮复据险叛。万历初，抚臣曾省吾复督兵进讨，帅臣刘显攻凌霄城，遣别将先下落豹诸寨，遂拔凌霄。时贼据九丝城为巢穴，凌霄，九丝门户也，最高险，以落豹、恶戾坎两寨为羽翼。官军破凌霄城，贼势始蹙。事平，诏改凌霄曰拱极城。

　　九丝城在县东南。山箐峻深，至为阻隘。自宋元以来，常为都掌蛮依阻之地。前朝隆庆中，蛮叛据为巢穴，四出焚掠。万历初，官兵进讨，蛮固守鸡冠岭及九丝大城两地，雄峻相望，几四十里，其间陇坂盘折，崖壁对峙，中阻长谷、军人谷，两阵夹攻，无得脱者。又有内官、钓猴诸寨相形援。既而官兵攻九丝，一由黑帽山入其西，一由印坝山入其南，一由得挖麦易口入其东北，一由爆洞入其北。九丝山形盘礴，上修广，可容万灶，而四面峭仄壁立，真蛮中天险。其旁有凤头山，贼据守其顶，官军袭夺之，为营以逼贼，寻破九丝城。贼平，诏改九丝城为平蛮城，仍置官兵戍守。《志》云：九丝城壁立万仞，周围三十余里，上有九岗四水极广，可以播种，仅通一径鸟道。又去城十五里有左榜山，今立头、腰、尾三墩堡。

　　○南寿山县南五里。山高大。宋时蛮酋卜漏据山为寨，一豆一蛮，数有五斗，故名五斗夷。山其依阻处也。旁有炮架山，即赵征蛮遗址。○摩旗山，在县东五里。山峻耸，形如展旗。

　　晏峰县西南五里。峰峦峭拔，唐以山名州。又丹霞箐，在县南二十里。山多林木，霞彩照映，其色如丹。又恶戾坎，在县东南五十里。山高道险，宿草荒塞，故名。万历初，官军击败蛮贼于此。

　　○水车河县北十里。源出山都乡，流经泸州江安县入大江。居人以竹为轮，高二三丈，斜列以筒，汲水而上，可溉田畴，号曰筒车。

　　○李子关在县东南百余里。成化四年，攻都掌种大坝叛蛮，督臣程信驻永宁，命一军由戎县进，一军由芒布进，一军由普市水脑洞进。又以贵州帅毛荣为左哨，由李子关进，别将宰用为右哨，由渡船铺进。又分遣罗秉忠等由金鹅池进。毛荣进至李子关，伐木开路，叠石成桥，诸将又攻破其落崖、落魏及铁炉、勇番等寨。贼登高倚险，力拒我师。诸军力攻，贼不能支，遁入深箐。我军乘风纵火，焚其屋庐，蓄聚殆尽。各路军复破其龙背、豹尾等百余寨。前后共焚贼寨七百五十六处。贼党平，于渡船铺置泸州卫。金鹅池见永宁宣抚司。

　　昔乖寨在县东。蛮寨也。相近有昧漏寨，又有大穴塘、天井洞诸寨，皆都掌叛蛮保聚处。宣德二年，招抚昔乖等寨叛蛮。景泰初，复叛，官兵进讨，破其箐前、昔乖等寨。成化三年大征，官军分五路，同时俱进，焚破诸蛮寨，又进破大穴塘及昔乖、昧漏、天井洞诸寨，蛮贼以次就平。是也。

　　石头大寨在县西南。亦都掌蛮寨也。正德十年，蛮部葛魁种普法恶等作乱，诏抚臣马昊等讨之。昊遣兵分道，东从珙县，西从筠连，南自乌蒙、东川进讨，攻取老虎、牡猪、岩底等寨。既而西路军围石头大寨，恃险无备，为贼所败。官军寻复破其落崖川、山洞、猫儿崖、鸡爪山等寨，又攻青山寨不下。崖旁有碓丘坡，高峻略与寨比，乃营其上以逼贼，寻克其峰崖寨及磨底等寨，又擒贼渠于大井坝，贼党悉平。

　　都都寨在县东南。亦蛮据险处。《志》云：寨为九丝左臂，险比凌霄，而广袤过之。万历初，官兵克凌霄城，进攻都都寨。寨旁有蓝坡及洪崖等险，又有阿儿等寨为唇齿。官兵进夺其蓝坡及阿儿寨，又会兵攻破其高寨、平寨、董木等坝，又仰攻洪崖，至绝，寻拔都都寨，进兵搜两河、印坝诸处，斩获甚众。事平，诏以改都都寨曰都定寨，印坝山寨曰文印寨，仍置兵戍守。

　　落豹寨在县东。亦蛮寨也。万历初，大帅刘显讨都掌蛮，袭破其落豹寨，取其恶戾坎，遂进克凌霄城。于是分兵攻落亥寨，一军军蓝坡袭洪崖，一军军董木坝相犄角，尽收都都寨部落。是也。

　　鸡冠岭寨在县南。亦都掌蛮依阻处也。其相近又有内官、钓猴诸寨。万历中，官军克九丝城，拔其旁寨十三，又克其鸡冠寨，平旁寨十六，追至后山钓猴崖。崖不可登，官兵造敌楼，发鸟铳击之，贼不能支，于是尽克其附崖十三寨，又进破其牡猪寨，追获贼渠于贵州境上大盘山，都掌悉平。前后共下寨栅六十有奇，拓地四百里。诏改钓猴山寨曰降蛮，鸡冠寨曰金鸡，而内官寨曰武宁寨。其地广衍，旁皆沃壤，遂均田授，即其列雉为城，设官兵屯戍，诏名为建武所。是也。

