<!-- { "loadSidebar": true } -->
　　右土鲁番

　　火州在哈密西七百里。至肃州一千七百五十里，至京师八千四百里。西连亦力把力，南距于阗，北接瓦剌，汉车师前王庭之地也。元帝初元元年，始置戊己校尉，屯田车师故地。相传武帝时，兴师西讨，车中羸惫者留居此，故曰车师。又以地形高敞，名高昌壁。始元二年，车师后王姑句，驰突出高昌壁，降匈奴，亦名高昌垒。垒有八城，其人皆中国苗裔。后汉时，仍为车师地。其后与中国绝。晋建兴中，河西张氏有其地，张骏置高昌郡于此。苻秦因之。后凉吕光以其子覆统玉门以西诸军事西域都护，镇高昌。其后西凉、北凉相继有其地。宋元嘉十六年，北凉亡，凉州人阚爽据高昌，自称太守。十九年，沮渠无讳袭据高昌，奉表降宋。宋封为河西王。大明四年，柔然攻沮渠安国于高昌，灭之，立阏伯周为高昌王。高昌称王自此始。久之，伯周卒，子义成立。齐建元三年，其族兄首归杀义成，自立为高昌王。高昌豪河至罗复杀首归兄弟，推敦煌张明为王。国人复杀明，立马儒为王。建武四年，儒求迎于魏。魏欲割伊吾地居儒众。高昌旧人不乐东迁，相与杀儒，立其右长史金城麴嘉为王，复臣柔然。自是麴氏世有其地。隋大业三年，高昌入贡。五年，伐吐谷浑，驾至张掖，高昌王麴伯雅及伊吾诸国皆来朝。唐武德二年，麴伯雅遣使入贡。六年卒，子文泰立。贞观四年，入朝。十二年，以文泰屡遏绝西域朝贡，命侯君集等讨之。文泰闻唐兵起，谓其国人曰：唐去我七千里，沙碛居其二千里，地无水草，安能致大军。及兵临碛口，忧惧而卒。十四年，平高昌，得其二十二城。地东西八百里，南北五百里。以其地为西州，寻置安西都护府。显庆三年，移安西都护府于龟兹，以旧安西复为西州都督府，镇高昌故地。开元中，改为金山都护府。天宝初，曰交河郡。乾元初，复曰西州。贞元六年，时北庭、安西俱陷吐蕃，惟西州为唐守。久之，乃陷。咸通七年来归。寻复为番戎所据。宋建隆三年，西州入贡。太平兴国中，遣王延德使高昌。雍熙初，还。景德初，又遣使来贡。后又号畏吾儿国。嘉定二年，降于蒙古。蒙古置达鲁花赤监治之。明初，改曰火州。永乐七年，入贡。宣德五年，复遣使入贡。自是入贡不绝。成化以后，土鲁番强，而火州之后无闻。

　　○高昌废县今火州城也。本名田地城。《舆地志》：晋咸和二年，张氏置高昌郡，立田地县。李延寿曰：高昌国有四十六镇，田地城其一也。麴嘉王高昌，置田地太守。其地即汉戊己校尉所治。亦曰田城。唐侯君集伐高昌，自柳谷进至田城，拔之，趣其都城。寻改置高昌县为西州治。后没于吐蕃。咸通中，复得其地，改曰前庭，以其地本故车师前王庭也。后复荒弃。《通典》：高昌城东至伊州七百五十里，西至焉耆七百十里，北至北庭都护府四百十里，东南至沙州千一百里，有垦田九百余顷。

　　柳中城在火州城东七十里。相传后汉时所筑。明帝永平十七年，置戊己校尉于此。十八年，北匈奴围校尉关宠于柳中城。建初元年，酒泉太守段彭等兵会柳中，匈奴遁去。自是罢戊己校尉。和帝永元三年，复置。安帝永初元年，复罢。延光二年，敦煌太守张以北狄专制西域，寇钞河西，议遣军司马出据柳中以备之。因使班勇为西域长史，屯田柳中。明年，勇发龟兹兵列车师前王庭，击走匈奴，还屯柳中，是也。其后荒弃。晋乱，属于前后凉。后魏末，为高昌所据。唐平高昌，置柳中县，属西州。后没于吐蕃。胡氏曰：柳中，在车师中。最为膏腴，宜桑麻五谷，故汉常与匈奴争车师、伊吾以制西域。唐复因旧城置县。自宋以后，讹为柳陈城。元为畏兀儿地。明属于火州。宣德五年，柳陈城万户瓦赤剌与火州王哈散俱遣使入贡。自是入贡不绝。后亦并于土鲁番。

　　白棘城在高昌东，亦汉时屯戍处。后魏太和二十八年，高昌王马儒求内附。魏遣将军韩安保迎之。安保至伊吾，不进。儒遣其子义舒迎安保，至白棘城，去高昌百六十里。高昌旧人不乐东徙，杀儒而立其右长史麴嘉为王云。○横截城，在高昌西南。宋元嘉十九年，北凉亡。沮渠无讳西据鄯善，其弟安周屯横截城。会西凉故将唐毖之弟和自伊吾奔车师前部，因袭攻横截城，拔之，又拔高宁、白力二城，遣使请降于魏，寻复为无讳所败。白力，一作白刃。李氏曰：高宁、白刃、横截等城，即高昌四十六镇中诸城也。

　　庭州城在火州北四百十里。《通典》云：东至伊州界六百八十里，西南至焉耆镇守军八百七十里。其地在流沙之西北。前汉乌孙之旧壤。后汉为车师后王庭。历代皆戎狄所据。贞观十四年，平高昌。二十年，西突厥以其地来降，因置庭州。长安二年，改为北庭都护府。开元九年，兼置北庭节度使，又置瀚海军于州城内。上元以后，吐蕃侵扰，河西、陇右，多为所据，而安西北庭，犹为唐守。兴元初，发吐蕃讨朱Г，许功成酬以伊西北庭之地。吐蕃至州，阴持两端，寻会浑军破武功，大掠而去。驾还长安，吐蕃以前约求地。上欲与之。李泌曰：安西、北庭，控制西域五十七国及十姓突厥，又分吐蕃之势，使不得并力东侵，奈何拱手与之？且两镇之人，势孤地远，为国家守边二十年。一旦弃之以与戎狄，彼必深怨中国。他日从吐蕃入寇，如报私仇矣。吐蕃本无功，何前约之有？乃止。贞元六年，陷于吐蕃。咸通七年，复归唐。寻复荒弃。其地多回鹘杂居，亦曰回鹘。宋建隆间，遣使来贡。元亦为畏吾儿地。《元史》：自上都西北六千里至回鹘五城，即唐北庭都护也。又西北四五千里至阿力麻里。至元五年，诸王海者叛，举兵南来。世祖逆败之于北庭，追至阿力麻里。海都远遁。明属火州。后亦并于土鲁番。○金蒲城，故庭州治，后汉车师后王部所置城也。《西域传》：自敦煌西出玉门阳关，涉鄯善，北通伊吾千余里。自伊吾北通车师前部高昌壁千二百里。自高昌通后部金蒲城五百里。此西域之门户，故戊己校尉更互屯焉。范晔曰：后汉永平十一年，窦固等破车师后王。固以耿恭为戊己校尉，屯后王部金蒲城；又以关宠为戊己校尉，屯前王部柳中城，是也。十八年，匈奴破杀车师后王，攻耿恭于金蒲城，恭拒却之。其后叛附不一。延光四年，班勇击后部王军就破斩之。永建初，勇改立其故王子加特奴为王，于是车师六国悉平。六国，谓卑陆、蒲类、东且弥、渠犁、车师前、后王也。刘句曰：故庭有五城，俗号五城之地。唐贞观二十年，置金蒲县，为庭州治。后没于吐蕃。

　　浮图城在废庭州东南。亦曰可汗浮图城。旧曰务涂谷。班固曰：汉车师后王治务涂谷。是也。后讹务涂曰浮图。唐贞观十四年，侯君集伐高昌。西突厥遣其弃护阿史那贺鲁屯兵于浮图城，与高昌相影响。及高昌平，西突厥惧。二十年，率众内附，乃置庭州于浮图城，置蒲类县属西州，后改属庭州。贞元中，陷于吐蕃。咸通七年，内属，改曰后庭县。寻复荒弃。《五代志》：自交河城至可汗浮图城三百七十里。○疏勒城，在废庭州南。后汉永平十七年，耿恭以疏勒城傍有涧水可固，因自金蒲城引兵据之。未几，匈奴来攻，拥绝涧水。恭于城中穿井得泉，竟不能陷。十八年，车师复叛，与匈奴共攻耿恭于疏勒城，不能下。建初元年，恭军吏范羌自前部交河城，从山北至疏勒迎恭还，即此城也。胡氏曰：疏勒国，去西域长史所居五千里，后部去长史所居五百里。此车师后部之疏勒城也。又金岭城，在浮图城西。《唐志》：西州交河县北行八十里入谷，又百三十里，经柳谷，度金沙岭，又百六十里至庭州。唐永徽二年，西突厥贺鲁寇庭州，攻陷金岭城及蒲类县。即此。

　　蒲类城在废庭州东南。唐贞观中置县，属西州，寻属庭州。后又改为庭县。永徽二年，西突厥沙钵罗陷蒲类县。即此。

　　轮台城在废庭州西北百三十里。汉西域小国也。太初中，李广利伐宛，至轮台，不下，攻屠之。自是而西，平行至宛。又轮台、渠犁皆有汉田卒。武帝轮台之悔，谓轮台西于车师千余里，是也。唐因置轮台县，属庭州。后没于吐蕃。咸通七年，北庭回鹘仆固俊收西州，又取轮台城归唐。后荒弃。○废金满州，在故轮台城西。唐永徽三年，梁建方等大破处月朱邪孤注于牢山，擒之。五年，以处月部置金满州，属北庭都护府，寻废。胡氏曰：其地与轮台相近也。

　　莫贺城在废庭州西五百余里。《志》云：庭州西有西延城。又西六十里有莫贺城。唐初，西突厥别部阿史那贺鲁居多罗斯水南，至西州千五百里。贞观二十二年内附，授瑶池都督，处之庭州莫贺城。后改为沙钵城守捉，以贺鲁叛走，自立为沙钵罗可汗故也。

　　兜訾城在废庭州境。汉地节三年，郑吉击破车师兜訾城，是也。又清海城，《唐志》：在北庭都护府西七百里。有清海镇。咸通七年，归义节度使张义潮奏克西州北庭、轮台、清海等城，即此。

　　渠犁城在废庭州西南轮台东。《汉·西域传》：渠犁国东北与尉犁、东南与且末、南与精绝接。西有河，去龟兹五百八十里。武帝通西域，置校尉屯田渠犁。太初中，以伐宛不克，则乌孙、轮台，易苦汉使，为外国笑，乃益兵伐宛。大宛破后，西域震慑，轮台、渠犁皆有田卒。征和中，桑弘羊言故轮台以东，捷枝、渠犁，皆故国地。广饶水草，有溉田五千顷以上。处温和，田美，可益通灌渠，种五谷，与中国同时熟。《水经注》：龟兹川，东南流，径轮台之东。武帝以轮台西于车师千余里，罢之。昭帝天凤四年，复田轮台。轮台与渠犁，地皆相连也。宣帝地节二年，郑吉等田渠犁，发兵击车师，破交河城。既又攻车师王于石城，车师降。吉田车师，匈奴来攻。吉上言：车师去渠犁千余里，间以河山，北近匈奴。汉兵在渠犁者，势不能相救，愿益田卒。朝议罢车师田者，尽徙车师国民居渠犁，以车师故地与匈奴。元帝时，始复置戊己校尉，屯田车师。杜佑曰：轮台、渠犁，今皆在交河北庭界内。

　　乌垒城在渠犁北三百三十里。汉神爵三年，始置西域都护治此。去阳关二千七百三十八里，与渠犁田官相近。土地肥饶于西域，为中故都护治焉。《郑吉传》：吉破车师，降日遂，威震西域，遂并护车师以西北道。于是中西域而立幕府，治乌垒城。匈奴益弱，不敢争西域。吉督察乌孙、康居等三十六国，都护之设，自吉始也。日逐，匈奴王号。

