<!-- { "loadSidebar": true } -->
　　大剑溪在州北。出大剑山，由剑门关流出，北折为渔子溪。又北至大仓岭，入黄沙江。又小剑溪，在大剑溪北。源出小剑山，东过凉水沟瀑布崖至两溪口，合于大剑溪。《志》云：州北八十里有水会渡，亦曰水回渡，即二剑水回合处。○闻溪，在州城东。源出五子把寨，二山合流经此，又东入嘉陵江。又石血溪，在州西十五里。《志》云：溪东流至漩口，入嘉陵江。又州西有水溪，一名拓溪，在黄安废县东，下流入于西水河。

　　○剑门关在大剑山上。刘先主以阁道至险，始置阁尉。历代皆为戍守处。唐始置关。又有大剑戍、小剑镇。五代唐长兴初，董璋遣兵扼剑门，又于其北置永定关。或曰，永定关，即今小剑关也。在小剑山下有隘路，俗亦谓之后门关。宋初，伐蜀，克剑门县，以县隶剑门关，关都监得专奏事，所以重设险也。明洪武末，设利州卫，关废。正德十三年，复修关门，建公馆。嘉靖二十一年，重立关，以百户守之。余详见名山剑门。○石砀关，在州北八十里，故设险处也。今废。

　　深杭戍在州北。梁天监四年，魏取汉中诸城戍，巴西亦附于魏。梁将孔陵等将兵戍深杭，鲁方达戍南安，任僧褒戍石同，以拒魏。魏邢峦遣将王足击破之。遂入剑阁，克梓潼。南安，今州治，魏兵破深坑、石同，入剑阁，然后破南安也。或曰，石同当作石门。

　　苦竹隘《志》云：在小剑山顶。四际断崖，前临巨壑，孤门控据，一夫可守。宋置戍于此。宝五年，蒙古来攻，六年蒙古主渡白水，次剑门，拔苦竹隘，进围长宁山，即此。一作苦竹寨。○芦塘寨，在大剑山顶，险不可登。《志》云：后唐董璋筑七寨，扼剑门，此其一也。

　　木马寨州东南九十里有木马岭，置寨其上，以为守御。后唐长兴初，石敬瑭前锋拔剑州，董璋自阆州帅兵屯木马寨，即此。○研石寨，在州北三十五里。宋淳化五年，贼李顺陷成都，攻剑州。诏王继恩讨之。由小剑门路入研石寨，拔剑门，破贼五千余众于柳池驿。贼望风遁。进克绵、巴、阆三州。柳池驿，即跨鹤山之柳溪驿也。今为柳池铺。

　　来苏寨州东南七十里。后唐长兴初，石敬瑭拔剑门，孟知祥将庞福诚等屯阆州北来苏村，由间道入剑州守之。宋乾德三年，王全斌伐蜀，至益昌得降卒言，命史延德分兵趋来苏，而自帅大军由阁道攻剑关。延德至来苏，造浮桥于江上。时蜀人于江西岸置栅，见桥成即弃栅而遁。延德西出青缰达官道夹攻剑门，克之。《九域志》蓬州仪陇县有来苏镇，去剑门甚远。非是。

　　紫石驿州东六十里。陆道所经。今革。又州东南八十里有虎跳水驿。○石桥，在州治北。庞福诚入剑州，后唐兵自北山来苏攻，福诚趋石桥击却之。又赵廷隐遣兵据石桥，石敬瑭攻之，败却。

　　梓潼县州西南二百二十里。东至府城二百五十里，西南至绵州百三十里。汉县，属广汉郡。后汉因之。《志》云：县元鼎元年置，以倚梓林而枕潼水，因名。建安二十二年，刘备分置梓潼郡。晋为梓潼郡治。永嘉三年，天水人訇琦等杀成太尉李离等，以梓潼降罗尚于巴郡。四年，成将张宝复取梓潼。永和三年，复归晋，孝武移郡治涪城，以梓潼属之。宋、齐皆属梓潼郡。梁天监四年，陷于后魏，寻复入梁。西魏改县曰安寿，寻又置潼川郡。隋初郡废。大业初，改县曰梓潼，属普安郡。唐属剑州。宋、元因之。今土城周三里有奇，编户二里。

　　○安寿废县县南三十里。《志》云：西魏置潼川郡，移梓潼县于郡南三十里，曰安寿县。隋废郡，复移县于旧治，改名梓潼云。

　　○长卿山县治西南二里。旧名神山。唐玄宗幸蜀，以山有司马相如读书窟，因改名焉。又县治东五里有凤凰山。峰峦起伏，若凤凰然。○葛山，在县西南二十里。相传武侯伐魏，驻军于此。一名卧龙山。又雁门山，在县南三十里。有东西两峰，对立如门。《志》云：县东南二十里又有兜鍪山。自武连废县逶迤而来，至是崛起一峰，如兜鍪然。

　　五妇山县北十二里。《华阳国志》：秦惠王遗蜀美女五人，蜀王遣五丁迎之，至此俱化为石，因名。有五妇水，亦名梓潼水。又七曲山，在县北十五里。山腹有路，盘转七曲，西北有百顷坝，一望平衍，极为膏腴。《志》云：县北三十里有盘龙山，逶迤曲折，势若盘龙。又县北百二十里有马阁山。《志》云：因邓艾所经而名。

　　○潼江县西四里。即梓潼水也。源出马阁山，南流入潼川州盐亭县境，下流入于涪江。又小潼水，在县东北。自剑州流入界，注于阆中县之嘉陵江。

　　香泉县北百里。平地涌出，周回八十步。又灵泉，在县东百十里。世传唐僖宗幸蜀，至此饮焉，因赐今名。又县东二十里有马跑泉。相传唐明皇幸蜀过此，三军渴甚，马跑泉涌，因名。

　　○白垭堡在县东。又东曰山堡。《志》云：县境之堡，凡二十有二。○上亭驿，在县北二十里。唐置，即玄宗过此闻铃声处也。一名琅驿。又演兵坝，在县东二十里。相传姚苌寇蜀，尝演兵于此。

　　阳沔戍在县北。晋永宁二年，李特围成都，时河间王镇关中，遣督护衙博讨特军于梓潼，特使其子荡袭败博兵于阳沔，即此。

　　巴州府东三百五十里。东至夔州府达州三百里，南至顺庆府蓬州二百十里，北至陕西汉中府四百六十里。

　　古巴国《山海经注》：太四世孙后昭，是为巴之始祖。秦为巴郡地，两汉因之。蜀汉属巴西郡。晋初因之。东晋后荒废。《志》云：李特擅蜀，此地为巴氐所据，不置郡县。宋末始于巴岭之南置归化郡。齐时为荒郡。梁置归化、木门二郡，兼置巴州《志》云：后魏得其地，置大谷郡，寻复入于梁郡，复故。西魏因之。隋郡废，仍曰巴州。大业初，改曰清化郡。唐复曰巴州。天宝初，亦曰清化郡。乾元初，复故。宋仍曰巴州亦曰清化郡。元因之。明洪武四年，仍为巴州。九年，以州治化成县省入，又改州为县。正德九年，复升为州编户二十六里，领县二。今因之。

　　州北走兴元，西达阆、利，江山环峙，僻而实险。说者谓州居三巴之中，有中巴之号，土田沃衍，民物繁阜。有事于利、夔之间，州其衿要之地矣。

　　○汉昌城今州治。汉宕渠县地。后汉永元中，分宕渠北界置汉昌县，仍属巴郡。建安五年，巴郡守庞羲召汉昌ク民为兵为刘璋，即此。后分属巴西郡。蜀汉及晋因之。东晋后荒废。萧梁置梁广县，为归化郡治。后周改县曰化成。隋因之，为巴州治。唐、宋皆仍旧。杜佑曰：化成县，后汉汉昌城，梁曰大谷。是也。明初省。《城邑考》：州旧有土城。明成化中，始以砖石。正德中，复修城浚濠。嘉靖十八年以后，屡次营缮。今城周四里有奇，门四。

　　其章废县州东八十里。梁置县，属归化郡。宋白曰，县东八里有其章山，因名。隋仍为其章县，属巴州。唐因之。宝历初，废。大中元年，复置。刘句曰：其章亦曰奇章。太和中，牛僧儒为相，封奇章公，是也。宋初亦曰其章县，仍属巴州。熙宁五年，废为镇，属曾口县。○曾口废县，在州东南四十里。亦梁置。隋属巴州。唐因之。刘句曰，县治戴公山，神龙初，移治曾溪，是也。宋亦属巴州。元因之。元末废。

　　恩阳废县州西三十五里。梁置义阳县。隋开皇末，改曰恩阳，属巴州。唐因之。贞观十七年，废。万岁通天初，复置。宋因之。元至元二十年，并入化成县。○清化废县，在州西六十里。梁置伏︹县，并置木门郡治焉。后周因之。隋开皇初，郡废，县属巴州。七年，改县曰清化。唐因之。刘句曰：武德初，于清化县界木门故地置静州，领清化、大牟、地平三县。六年，移静州于地平县，又割利州之嘉川，皆隶静州。贞观十七年，废静州，以清化县属巴州，是也。宋乾德五年，改属集州。熙宁五年，集州废，省县为清化镇，属化成县。又大牟废县，在州北百里。唐武德初，析清化县地置，以县东三里有大牟山也。初属静州，州废，属巴州，后又属集州。宋初废。

　　始宁城州东百三十里。《志》云：后汉桓帝分宕渠之东置宣汉县。梁分宣汉置始宁县，并置遂宁郡。隋开皇初，郡废，县属巴州。唐因之。宋乾德四年，县废。○七盘废县，在州西南五十里。唐久视元年置，属巴州。宋初因之。熙宁三年，省为镇，入恩阳县。

　　○王望山州北三里。岩径极险，为郡之胜。《志》云：山本名黄牛山。唐天宝中，有王望者字子蒙，隐于此，因改今名。亦名王蒙山。又云：玄宗幸蜀，尝登此山，北望京阙，故名。似误。○南龛山，在州南一里。悬崖绝壁，多奇胜。又州东四里有东龛山，又有西北二龛山，皆去州八里。

　　平梁城山州西二十五里。上平坦，四围石壁如城。又有古寺、龙泉二水，四时不竭。宋淳中，都统张实筑城于此，取平定梁州之义，曰平梁城，山因以名。

　　小巴山州东北二百九十里。其北有大巴山，与此绵延相接，亦曰大巴岭、小巴岭。《志》云：大巴、小巴，世所称九十里巴山也。由小巴而北至大巴，险逾剑阁云。○石门，在州北三十里。左右皆峭壁，环围三里许。

　　○巴江州东一里。源出大巴山，至州东南分为三流，而中央横贯，势若巴字，流二十里，合清水江，又南入顺庆府蓬州境，下流至合州入嘉陵江，亦名为字江。唐李远诗：巴江学字流。是也。王氏曰：巴江发源小巴岭云。○清水江，在州西九十里。《志》云：源出广元南境通平镇，历废清化县，又东经废恩阳县，至州南合于巴江。

　　明水州北百里。自南江县流入境，下流合于巴江。又鹿溪，在州西五十里，与处溪相对。又西百里有深渡溪。皆东流入于巴江。

　　○米仓关在州北。《志》云：关旧置于小巴山绝顶，今徙于大巴山之麓。嘉靖八年，重修，有米仓关巡司。《郡志》：大小巴山之间有巴峪关，嘉靖中置。又马度关，在州东三百里。其相近又有长乐关，亦嘉靖中置。

　　黄城关在州东南万山中。崭岩四绝，箐莽结曲，郁为贼薮。嘉靖中，议者以黄城关界巴、达二州间，达州既筑龙船关，戍守其东偏，西偏即巴州长乐、太平二乡之冲，不可不为障塞。因相视云城、漏明二区，皆属要隘，可拓垒壁。又相距才十里，柝闻燧及，声援甚便，因关梁其上，与龙船鼎峙为犄角云。

