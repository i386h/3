<!-- { "loadSidebar": true } -->
　　○广州城今府城也。旧《图经》：广州州城，始筑自越人公师隅，号曰南武。《吴越春秋》：阖闾子孙避越岭外，筑南武城。后楚灭越，越王子孙避入，始兴令师隅修吴故南武城是也。秦以任嚣为南海尉，初居泷口西岸，俗名万人城，在今城西二十七里。既，乃入治番山隅，因楚亭之旧。其治在今城东二百步，俗谓之任嚣城。又相传南海人高固为楚威王相时，有五羊衔谷，萃于楚亭，遂增筑南武，城周十里，号五羊城。及赵陀代嚣，益广嚣所筑城，亦在今治东，今谓之赵陀城。汉平南越，改筑番禺县城于郡南六十里，为南海郡治，今龙湾、古坝之间是也。号陀故城曰越城。后汉建安十五年，步骘为交州刺史，以越城就圮，乃廓番山之北为番禺城，后又迁州治于此，自是不改。《城冢记》：郡南城，建安二十二年步骘迁州时筑，规制尚隘。唐广明间，为黄巢所焚。天间，清海节度刘隐更筑，凿平禺山以益之，始称壮丽。宋庆历四年，经略使魏增筑子城，周五里。皇四年，侬智高寇广州，不能舀，命再知广州。复环城浚池，筑东西南三门瓮城。熙宁三年，经略使吕居简议修东城，未果，转运使王靖城之，袤四里，合于子城。明年，经略使程师孟筑西城，周十有三里。绍兴二十二年，经略使方滋修中城及东西二城，以御寇。嘉定三年，经略使陈岘以城南稠密，无所捍蔽，乃增筑两翅，以卫民居。东长九十丈，西五十丈，谓之雁翅城。绍定二年，经略方大琮增修。端平二年、开庆元年，皆尝葺治。景炎二年，蒙古攻广州，州将张镇孙以城降。明年，蒙古毁天下城隍，广州子城及两翅城无恙。明洪武三年，复因旧垒修葺。十三年，永嘉侯朱亮祖等以旧城低隘，乃改筑府城，连三城为一，东北包粤王台山，北连马鞍至于白云山之麓，冈阜相连不断。又建五层楼于北城上，高八丈，名镇海楼，称为雄胜。成化二年、弘治十六年、嘉靖十三年，皆尝修筑。万历以来，亦相继营缮。有门七，惟东南曰定海，西南曰归德，余各以方位为名。北枕山阜，三面环濠，城周二十一里有奇。

　　熙安废县在府东。本番禺县地。宋元嘉中，析置熙安县，属南海郡。梁废。又怀化废县，在府东北，晋义熙中置，属南海郡。宋因之。梁废。又东有绥宁废县，亦宋元嘉中置，属南海郡。梁废。○咸宁废县，在府西北。《广记》：五代梁贞明四年，南汉析南海县置咸宁、常康二县。宋开宝五年，复省入南海县。《宋志》云：南汉改南海曰常康，开宝五年复故。今存以俟考。

　　陆贾城府西十四里。《志》云：贾使南越时筑。一云赵佗馆贾于此。○卢循城，在府南十里，遗址隐然，往往有断砖败瓦。《南越志》：河南之洲，状如方壶，乃循旧居。晋义熙七年，沈田子破循，焚其巢穴，即此地也。

　　○越秀山府治北。一名越王山，耸拔二十余丈。上有越王台故址，尉陀因山筑台，因名。俗呼观音山。折而西北为歌舞冈，一名越井冈。相传井亦尉陀所凿，南汉时号曰玉龙泉，有九窍，亦名九眼井。○番山，在番禺县治东南一里。山北一里曰禺山，县因以名。旧时二山连属如长城，南汉刘Ζ凿平之，就番山积石，曰朝元洞，后改曰清虚洞。禺山之阳又有西竺山，今皆为官民居址。《志》云：南海县治西南一里有坡山，在中，高仅三四丈。其阳有穗石洞，旧传即五羊衔穗处。

　　席帽山在府城北。有南汉郊坛遗址，山高二十余丈，周六里，下为兰湖。《南越志》：番禺北有芝兰湖，并注南海。今堙。又马鞍山，在府北六里。《南越志》：秦始皇时，望气者言南海有五色气，遂发人凿此山，其凿处形类马鞍。一云马援尝驻兵于此，因名。或谓之马径。宋乾德四年，潘美代南汉，南汉主刘以宋师既逼，遣郭崇岳等屯马径，既而为美所据。《郡志》：马鞍山，自北而西有凤凰、鸿鹄二岭，自北而东有松柏、麒麟、望州诸岭。盖道出群山间为陉，讹陉为径也。

　　双女山府西十里。俗名凤山。宋潘美伐南汉，次泷头，刘遣使请和，美挟使，速渡诸险，至马径，寨于双女山下，去广城十里。《南游记》：今府西十七里有花田，平畴弥望，皆种素馨。相传南汉宫人死，多葬此，一名白田。其地有双女山，即潘美驻师处。

　　白云山府北十五里。山高耸，上多白云，有九龙泉，流为大小水帘洞。又北为虎头岩，岩麓有宝象峰。折而西南五里曰栖霞山，一名景泰云峰山。景泰，六朝时僧名也。下有太霞、玉虹诸洞，又有滴水岩、聚龙冈，其东北六里为蒲涧，皆白云之胜也。《郡志》：府境名山曰白云。又乱石山，在府东北二十里，山高险，与白云山相连，一名白云后洞，亦曰紫云洞。

　　石门山府西北二十里。两山对峙如门，据南北往来之冲。汉元鼎六年，楼船将军杨仆伐南越，将精卒先陷寻峡，破石门，得粤舡粟，因推而前，挫粤锋，是也。《郡国志》：吕嘉拒汉，积石江中为门，因名石门。宋德二年，元阿里海涯遣降将梁雄飞徇广东，广东帅徐直谅闻益王昱立于福州，遣将拒之于石门，为元兵所败。○大桥山，在番禺县西北十八里，形如象鼻，下临大涧。

　　抱旗山府西南四十里。以形似名，为郡之前案。江水环绕，上有古烽堠。其南为南山峡，屹立江滨。《志》云：抱旗山北八里有青螺嶂，嶂高五百丈，一名白鹿冈，沙湾水出其下。又石壁山，在番禺县二十里，脉自抱旗山来。又县南二里有万松山，与卢循城相近。○三山，在府南二十七里，三峰并起，竞秀凌空，旧有三山寨。明初，廖永忠擒邵宗愚于此。今为桂华堡。又秀萝山，亦在府南二十七里，山阜奇秀，草木森郁。

　　灵洲山府西六十五里。其山平原弥望，一名灵峰山。《唐十道志》岭南道名山之一也。《南越志》：肃连山西有灵洲。《郡志》：肃连山，在南海县西十五里，县西十九里有浔冈，形如巨屏，又西为灵洲山。○黄山，在府西五十里。其东南有二岩，后有石室通明，可容数十人。元末，居民尝避寇于此。《志》云：府西百里有旗峰山，山半出泉，冬夏不竭。府南十里又有碧云山，形如狮子。元末，乡民黎复震筑堡于其上以避寇。又浮丘山，《志》云：在府城西一里，相传浮丘丈人得道处。《罗浮记》：浮丘，即罗山，朱明之门户，先在水中若浮丘，然今去海数里，所见惟一盘石耳。

　　西樵山府西百二十里。高数百仞，势若游龙，盘踞四十余里。峰峦大者七十有二，互相连属，内顾若罗城。其极高峻者曰大科峰，峰之南曰雷坛峰、宝峰。又折而东南曰大观峰，下有九曜岩、九龙岩。其南曰紫姑峰，下为小云谷、乌利岩。自大科峰而西，岩石层叠，水帘千尺，折流而北曰龙泉，曰宝鸭池，其下曰泻钱坑，曰双鱼坡。又折而东北曰碧云峰，又数百步则小科峰、紫云峰也，亦高峻。其阴有观翠岩，石壁中悬泉一线，亦名水帘，其下为金银池，诸山之泉出焉，注于百会泉，以达碧江。转而北曰宫山，上有翳门关。又西北曰镇头冈，曰紫竹峰，绵延至于兰谷，尤为峭拔。峰之外为壁山，下有通潮井。又数折而出曰黄旗冈。又有黄龙洞，居人皆以种茶为业。《志》云：西樵山半地平，可为民居，峰峦回合，千态万状，不可殚述也。又《名胜志》：府西百七十里有三洲山，耸拔千仞，峰峦数十，西跨高明，南连新会，为郡之镇山。

　　金鹅岭府东北四十里。一名飞凤岭。其山峻险，中藏群峰，下枕茭塘，接洋海。正统末，乡民立镇于此，以避寇。○<同戈>旗冈，在府东南十里。又十里曰卢堠石，相传吴隐之与卢循战处，一名南箕台。又四十里曰冠冈，多林木。其东有相对冈，以两冈相峙，大江中流而名。

　　○海府南百里。《志》云：府东八十里出古斗村，又东南二百里至南海卫，又南六十里出虎头门，又南一百五里抵南头城，皆切近海洋。由此东历闽粤，南达岛夷。《海防考》：府南有濠镜澳，寇自虎头门入犯，往往驻泊于此，为腹心之疾云。《名胜志》：府西南百四十里海中，有两峰并列，其形如目，名海目山。

　　西江府西北五十里。其上流为浔、郁二江，合贺江而东，过肇庆府入府界，与浈水会。浈水，即北江也。又东南流，至城南而会于东江，亦谓之三江。江中有海珠石，是曰珠江，一名沉珠浦。相传昔贾胡挟珠经此，珠忽跃入江中。今有石屹峙江心，南汉创慈渡寺于其上，亦名海珠寺。宋末，经略张镇孙与蒙古将塔出战于海珠寺，败绩。蒙古复陷广州。又东过沥窖堡，北去城十余里，亦谓之东冲。孙处袭卢循之番禺，至东冲，焚舟舰而前，即日攻拔之，是也。又分流，经西朗凡十余里，谓之蚬江，俗呼白蚬壳江，汇于府东南八十里南海庙前，《志》所称扶胥之口、黄木之湾也，一名扶胥镇。海隅出日，水中见之，是为波罗江，合诸水入于南海。详见大川西江及川渎盘江。

　　北江府西北三十里。即浈水、湟水合流而南出者也。自三水县流入境，会西江，出石门，而东南流会于东江。详见大川北江。又东江，在府东南二十五里，自惠州府博罗西流，历东莞、增城县而西至府东南，会西江入海。或谓之南江。附详见大川北江。

　　越溪府东北三里。东流与东江会。《志》云：府东二十里有蒲涧，出白云山中，中产菖蒲，一寸九节，相传安期生服此得仙。其水甘泠，一名甘溪，曲折流注越秀山麓，左为菊湖，今堙；右为越溪。又东北与东溪合注于东江。今府城东北五里有甘溪池，亦谓之<音逢>々水。王象之云：<音逢>々，即蒲涧水也。吴刺史陆胤以海水咸卤，因导蒲涧以给民用。唐节度卢钧加凿之，始可通舟。南汉更为疏辟，作甘泉苑。《郡志》：宋末，于越秀山左堰越溪溉田。今堰废，其水悉入于城濠。○沙湾，在府南三十五里，源出青螺嶂，又有韦冲水流会焉，俱注于西江。

　　扶南水府西南十六里。一名扶溪。民居环错，多菱芡之利。又西南四里为大通港，其东有平陆、松林、竹浦诸水，俱汇流入于海。

