<!-- { "loadSidebar": true } -->
　　平乡县府东南八十里。南至广平府六十里，西南至广平府鸡泽县二十里。秦巨鹿县也。汉因之，为巨鹿郡治。后汉仍属巨鹿郡。晋属巨鹿国。后魏初因之。景明二年，改置平乡县于此。孝昌中，属南赵郡。隋初，郡废，县属邢州。唐武德初，置封州。四年，废，还属邢州。宋因之。熙宁六年，省入巨鹿县。元初，复故。今城周三里有奇，编户十三里。

　　○巨鹿城今县城也。秦二世二年，章邯北渡河击赵，赵王歇、张耳、陈馀皆走入巨鹿城。章邯令王离、涉间围巨鹿，章邯军其南，筑甬道而输之粟。陈馀将卒数百人，军巨鹿北，所谓河北之军也。三年，楚上将军项羽引军渡河，救巨鹿，大破秦兵。诸侯军救巨鹿下者十余壁，莫敢纵兵，章邯兵数却，遂以兵降楚。即此巨鹿也。《括地志》：汉巨鹿郡故城，在平乡县北十一里。故巨鹿县城，即平乡县治。是。

　　平乡城县东南二十里。汉平乡县，属广平郡，在今任县界。晋末罢。后魏景明二年，始移治故巨鹿城。《邑志》县东二十里有艾村，相传其地即故南城，平乡县初治此。宋元符中，始迁今治。艾村，当即故平乡。元符迁治之说谬。

　　○棘原在县南。《史记》：项羽破秦军章邯军于巨鹿南棘原。即此。今湮。刘昭曰：巨鹿县南有棘原，即章邯所军处。

　　○浊漳河县西南二十里。自广平府曲周县流入境，又东北经县东十里，复折而西北流，入南和县界，合于澧水。《括地志》：浊漳水，即《禹贡》之横漳，俗亦名为柳河。《史记》：项羽已破秦军，军于漳水南。是也。朱梁时，魏博帅杨师厚以晋兵攻邢州，引兵救之，亦屯于此。《志》云：今县东二十余里为旧漳河，又东十二里有新漳河。漳水流浊易决，旧漳河久填淤，不能容水，每至涨溢，则西入滏阳，东入新漳。而沙、诸流，亦不时泛滥，与漳、滏诸流，合为一壑，民被其害。盖邑之为地，外高中卑，浸淫所不能免也。明朝正统中，尝为堤以防之。弘治十四年，复太溢，县令唐泽大修堤障，环绕邑境，民困始苏。盖川流变徙，大抵非故道矣。

　　河县西十里。自鸡泽县流经境内，又西五里为沙河。《志》云：县境左舒而右缩，河在境上，沙河在境外。此即沙河在鸡泽县，南流合水之道也。沙、合流，俱东北出而经县西，至南和县界，合于漳河。

　　滏阳河县东七里。亦自曲周县流经境内，又北入于漳河。万历初，漳水挟滏阳而北出，于是旧流益乱。○落漠水，在县西南十八里。漳水旧经流此，谓之薄洛津，俗因讹为落漠水，《志》以为水支流也。自县境北入南和县界，与滏阳河合，近亦为漳、诸流所并，非复故渠矣。又淤泥河，在县东十里，亦漳水支流也。

　　○沙丘台县东北二十里。古史：纣筑沙丘台，多取禽兽置其中。《庄子》：卫灵公卒，葬沙丘宫。《战国策》：赵李兑等围主父于沙丘宫，百日而饿死。《竹书纪年》：自盘庚徙殷，更不徙都。赵时稍大其邑，南距朝歌，北据邯郸及沙丘，皆为离宫别馆。赵主父及子惠文王游沙丘异宫。是也。《秦纪》：始皇三十七年，崩于沙丘平台。或曰：平台，沙丘宫中之台也。《邑志》县南五里有平台。

　　巨鹿县府东北百二十里。东北至冀州南宫县六十里，西北至赵州隆平县六十里。汉巨鹿县地。后魏初，改置巨鹿县于此，仍属巨鹿郡，后属南赵郡。高齐废。隋开皇六年，复置，属邢州。大业十年，为群盗张金称所陷。唐武德初，置起州。四年，州废，县属赵州。贞观初，仍属邢州。今城周五里有奇，编户十三里。

　　巨鹿城汉城，今平乡是也。后魏移置今县。《旧唐志》：旧治东府亭城，嗣圣元年，移今所。《邑志》云：县北十里，有旧巨鹿城，县本治此。唐垂拱初，因漳水为患，徙县于东南，即今县治。按：垂拱即嗣圣之明年，所云旧城，即东府亭城也。《宋·河渠志》：大观二年，河决，陷巨鹿县，诏迁于高地。此则县经再迁，非嗣圣故治矣。《邑志》未详也。○南城，在县北，隋开皇六年改置，大业初废。刘句以为即汉之南，非矣。《舆程记》：自县而南四十里，至平乡县，此为汉之巨鹿。自县而西五十余里至任县。又北至柏乡县之废南城九十里，此为汉之南县。

　　白起城在县西南。旧传白起攻赵，尝筑城于此。唐武德初，置白起县，属起州。四年，并入巨鹿县。又今县南七里有棘城，一名棘家寨，《志》以为即章邯所军之棘原也。又有柴城，在县东三十里，五代周显德中所筑。《志》云：世宗父柴守礼，本尧山人，尝徙于此，筑城以居，因名。今城址犹存。

　　○漳水旧在县东。有大小二河，亦谓之新旧二河。自平乡县东北流入县境，与广宗县接界，又北注于大陆泽。前朝天顺中，漳河南徙，悉入于运河，北道之流几绝。其后漳水余流，自平乡北徙，合于南和县之澧河，不复至县境，二河渐成平陆矣。《唐史》：贞元中，邢州刺史元谊徙漳水，自州东二十里，出至巨鹿县北十里，入于故河，民赖其利。又宋元初，大河北徙，决入漳河，涨溢为害。其后河复南出，漳亦随之，故道多塞。盖漳水经流，其不可问久矣。

　　广阿泽县北五里。亦曰大陆，亦曰巨鹿，接赵州隆平县界。《吕氏春秋》：晋之大陆，赵之巨鹿也。《十三州志》：广阿泽，即唐虞时大麓地，东西广二十里，南北三十里。葭苇鱼蟹之利，充刀其中。泽畔又有盐泉，煮而成盐，百姓资之，亦名沃洲。潴而复流，即宁晋之胡卢河也。《食货考》：汉堂阳县有盐官，盖以地近广阿泽云。

　　○原庄堡县西南十五里。往来所经，商旅辐集。旧有小城，可以守御。

　　广宗县府东百二十里。东南至山东临清州七十里，西北至巨鹿县三十五里。汉巨鹿郡堂阳县地。后汉章帝分置广宗县，仍属巨鹿郡。永元五年，尝置广宗国于此，国寻废。晋仍曰广宗县，属安平国。石赵尝置建兴郡治焉。后魏属清河郡。太和二十一年，置广宗郡，寻罢。孝昌中，复置郡。高齐时郡废，县属贝州。隋仁寿初，改曰宗城县。唐武德四年，置宗州。九年，州废，县仍属贝州。天初，以朱温父名诚，复改广宗县，属魏州。后唐复曰宗城。宋属大名府。金属州。元复曰广宗。至元初，省入平乡。寻复置，属顺德路。今城周四里有奇，编户十三里。

　　○宗城故县即今治。后汉置广宗县于此。光和末，皇甫嵩大破黄巾贼帅张梁于广宗。晋永嘉四年，幽州将祁弘击刘渊、冀州刺史刘灵于广宗，斩之。隋避太子广讳，改曰宗城。唐建中末，幽州留后朱滔叛应朱Г于长安，入魏境，以田悦不与同叛，攻宗城、经城，陷之。乾宁三年，河东将李存审救郓帅朱，攻临清，败汴将葛从周于宗城北，乘胜至魏州北门。五代梁乾化五年，刘谋袭晋阳，不能达。自西山下至邢州，逾漳水而东，军于宗城。以晋所蓄积俱在临清，谋袭之，以绝晋粮道。晋将周德威引兵追，至南宫诘朝，略营而过，驰入临清。因引兵趣贝州。五代晋天福六年，成德帅安重荣举兵叛，南向邺都。遣杜重威等击之，遇于宗城西南，重荣败保宗城，官军攻拔之，重荣走还镇州。胡氏曰：宗城东南至魏州百七十里。由宗城东行，斜趣至临清，数十里。自南宫东南至临清，亦不过数十里。梁晋争衡，数邑常为棋劫之势。

　　经城故县县东二十里。后汉分堂阳县置经县，属安平国。晋因之。后魏省入南宫县，寻复置，属广宗郡。高齐省。隋开皇六年，复置经城县，属贝州。唐仍曰经城县。宋因之。宋白曰：后汉于今县西北二十里置经县。后魏省。太和十年，置县于今治，又置广宗郡理于此。北齐省郡及县，尝移武强县治焉。后周复于此置广宗郡。隋开皇三年，郡废。六年，改置经城县也。熙宁六年，省为镇，入宗城。○府城废县，在县东南。隋开皇十六年，分经城县置，属贝州。大业初，仍省入经城县。唐武德四年，复置，属宗州。九年，复废。

　　上白城在县南。晋建兴初，石勒攻乞活帅李恽于上白，斩之。又永和五年，石虎死，张豺专政，谋诛李农。农奔广宗，帅乞活数万家保上白。豺遣兵攻之，不能克。○建始城，在县西南。《水经注》：张甲河经广宗故城西，又北经建始故城东。田融曰：后赵立建兴郡，治广宗，又置建始、兴德等五县隶焉。魏收《志》广宗县有建始、建德等城，是也。

　　○漳水旧在县西。《水经注》：漳水经经县故城西，其故津为薄洛津。《后汉志》：经县西有薄洛津。《战国策》所谓河薄洛之水，即此也。初平四年，袁绍击公孙瓒军于薄洛津，即漳水津矣。又县旧有大河故渎。宋元四年，河决宗城中埽。七年，赵议修宗城，弃堤塞宗城口。盖是时，大河挟漳而北注，南宫、冀州皆为水冲云。

　　张甲河县南二十里。旧自清河县流入，东经冀州枣强县东，合于洚河，后堙。《唐志》云：经城西南四十里有张甲河。神龙二年，刺史姜师度因故渎开以利民。

　　枯洚河《寰宇记》云：在县东二十七里。杜佑曰：经城县界东去清河郡理五十四里，有枯洚渠，北入南宫县界。古冀、兖二州，于此分域。

　　五桥泽在县东。东晋太元十年，刘牢之救苻丕于邺，慕容垂北遁，牢之追及垂于董塘渊。又疾趣二百里，至五桥泽中，争燕辎重，为垂所邀击，大败。董塘渊，见后曲周县。

　　○界桥在县东。《通典》：宗城有界桥。后汉初平三年，袁绍及公孙瓒战于桥南二十里，追至界桥，瓒军大败。今一名袁公桥，亦曰界城桥。郦道元云：清河经广宗县南，又东北经界城亭东。水上有大梁，谓之界城桥。太子贤曰：宗城县东有古界城，近枯洚水，桥当此水之上。

　　桑林在县南。唐兴元初，朱滔攻田绪贝州，久之未拔，成德帅王武俊、昭义帅李抱真，合兵进救。距贝州三十里，武俊先伏兵于桑林。合战，伏发，滔大败，走德州。胡氏曰：桑林在经城县西南。○唐店，在县南。五代梁乾化二年，镇冀将王德明自临清攻宗城，下之。梁魏州帅杨师厚伏兵唐店邀击，德明大败，即此。

　　附见：

　　顺德守御百户所在府治东，洪武初建。

　　◇广平府东至山东临清州百五十里，东南至大名府百二十里，西南至河南彰德府百八十里，西至河南磁州百二十里，西北至顺德府亦百二十里。自府治至京师一千里，至南京一千六百七十五里。

