<!-- { "loadSidebar": true } -->
　　洪涛山县东北四十里。山高广，每大雨，则水下沛如涛。其相近者曰岭。又拔茅山，在县东北九十里，一名城山，以峰岩如城也。又名椒岭。《志》云：县东北十里有鲁共山，相传鲁肃曾居此。明崇祯十四年，流贼犯境，据鲁共山焚掠，久之始去。○磨旗山，在县南百二十里，相传关羽曾于此驻兵，有镇，有隘口。又梅林山，在县南百十里，山多梅，亦曰梅岭。县南八十里又有横山，以横当驿路之左而名。

　　北硖山县北六十里，有两崖相夹如关。又西硖山，在县北四十七里，旧置军垒，亦曰南硖戍，即夹石山也。《通释》：淮南有两夹石，在寿州淮水上者曰北硖石，在桐城者曰南硖石。薛氏谓淮西山泽无水隔者，有六安、舒城走南硖之路，南硖所以蔽皖也。汉建安十九年，孙权攻皖，张辽自合肥驰救，至硖石，闻城已破，筑垒硖石南而还，谓之南硖戍。吴黄武六年，曹休攻皖，陆逊、朱桓等拒之。桓曰：休非智勇名将，战必败，败必走，走当繇硖石、挂车，此两道皆险隘，若以万兵柴路，则彼众可尽，而休可禽，禽休则可乘胜长驱，进取寿春，以规许洛，此万世一时也。逊不可。及战于石亭，休果败，追至硖石，斩获无算。会贾逵援休，吴兵断硖石者退走，逵据硖石，以兵粮给休，休军乃振。今山为控扼要口，北距庐、凤，南指江、黄，此为通道。○龙眠山，在县西北五十里，与庐州府舒城县接界，岩壑甚胜。《纪胜》云：山与舒城、六安、太湖、怀宁诸县接界。似误。今详见舒城县。

　　挂车岭县西四十里。即朱桓所谓“硖石、挂车，两道皆险隘”者也。《志》云：上有挂车石，汉都长安，江淮往来，此为要路。《九域志》桐城县有挂车镇，以挂车岭而名。

　　○大江县东南百三十里。上自怀宁县之长风夹，下至无为州界之六百丈墩，凡百二十里，皆属县境。《史记》：秦始皇三十七年，自云梦浮江渚，至丹阳。《括地志》：江渚在同安县东，或曰即枞阳也。

　　枞阳河县东南百二十里。其源自怀宁县界之莲湖，引流入界，经县南百三十里为石塘湖，又东流绕枞阳故县，曰枞阳河。府西北境诸川及县东北诸川，皆汇流入焉，达于大江。汉武薄枞阳而出，陈友谅自枞阳寇池州、太平，是也。《志》云：枞阳东十余里接三江口，有铁坂洲、罗塘洲、木鹅洲，皆在江滨。相传周世宗与南唐割江为界，以木鹅浮江中，随其所之，以定南北，鹅沿洲东下，故以木鹅为名。又有老洲，在县东百里，西南去枞阳六十里，六百丈巡司置于此。○长河，在县东南百三十里。其源为双河，一出鲁共山，曰东河，一出洪涛山，曰西河，流经城东三十里，为孔城河。又有白兔河，出县东南六十里独山湖，亦流合焉，汇流为长河，达枞阳入江。

　　源子港县东三十里，下流入江。《志》云：县东百有二十里，有破罡、竹子、白荡诸湖，其白荡湖亦曰民池湖。又有[C048]山湖，在县东南百二十里，[C048]山之水注焉，皆回环相接，达源子港入江。○桐溪，在县城东，源出龙眠诸山，绕城而南，引流入城，曰桐渠，复南出溉民田，下流入枞阳河。

　　团亭湖县南六十里。《括地志》：湖水发源南硖石山，与白石湖相连，湖中有两小山亭，亭高峻，白石皎然，故有团亭白石之号。昔时枞阳湖水绕团亭湖，与江水合而东流，今陵谷变迁，非复旧流也。○练潭，在县西南七十里，郡北高河、黄马河诸水，俱汇流于此，引而东南，曰古湖，又东南达于枞阳。《志》云：古湖在县南百里。

　　○北硖关县北四十里，以北硖山而名。道出舒城，有巡司戍守，亦为北硖镇。

　　浮山寨在县东浮山下。明初，徐达攻安庆，自无为州登陆，夜至浮山寨，击败敌兵，又败贼于沙河，进克潜山。沙河，今见潜山县。○西阳戍，或云在县东北。魏太和初，贾逵自豫州进兵取西阳，向东关，盖道出县境云。

　　孔城镇在县东三十里，以近孔城河而名。县东南八十里又有汤镇。《志》云：县东百八十里有源子港巡司，地名汤沟。又有马踏石巡司，在县东南三十里，地名枞阳下镇。又练潭镇，在县南六十里，以近练潭而名。

　　吕亭县北十五里。相传吕蒙尝驻师于此。宋元嘉二十五年，以豫部蛮民立吕亭左县，属晋熙郡，县寻省，即此地也。今为吕亭驿。《志》云：初为北峡驿，洪武十五年改置。又陶冲驿，在县西南四十里，地名三安。《志》云：驿旧置于沙口陂，洪武十五年改置，道出潜山县。

　　潜山县府西北百四十里。又西北至六安州霍山县三百六十里，西至太湖县百里，东至桐城县百三十里。本怀宁县之清朝、玉照二乡，宋置四寨。元至元中，立野人原寨。至治三年，始置潜山县。县无城，今编户六十里。

　　○山县西北二十里。绵亘深远，与六安州霍山县接界，即霍山矣。旧《志》：潜山与皖公、天柱三峰鼎峙，层峦叠嶂，为长淮之捍蔽，说者皆以、皖、天柱为三山，其实非也。盖以形言之，则曰山，谓远近山势皆伏也；以地言之，则曰皖山，谓皖伯所封之国也，或谓之皖公山，亦曰皖伯台；以峰言之，则曰天柱，其峰突出众山之上，峭拔如柱也。名虽有三，实一山耳。或又谓山南为皖，山北为潜，雪山盘其东，霍山屏其西。皆即一山而强为之说耳。《图经》：山高七千有二十丈，广二百五十里，周五百里，道家以为第十四洞天，有峰二十二、岭八、崖五、岩十二、原四、洞十、台四、池三，其瑰奇秀丽，不可殚纪。《汉·郊祀志》：武帝登礼之天柱山。又《尔雅》：霍即天柱山，水所经。山或以邑名，或以水名，《志》亦谓之岳也。详见前六安州霍山县。

　　天堂山县西北百四十里。四壁高峻，中敞如堂，平广可容万骑，昔尝屯兵于此。中有温泉及龙湫，又有黄沙、碎石、清风、飞旗诸岭及双乳峰、主簿原，旁为连山，曰罗源、后霍、公盖、金龟、鲤鱼及东山、后山、嬴山诸山，左右环合，称为绝险。旧有天堂寨，多事时，往往为跳梁者所据。今有天堂山巡司，在县西北百里。○牛眠山，在县北七十里，以形似名。近有牛眠寨，为据险处。《志》云：山麓有金镜潭，甚深。又北三里曰水吼岭，控天堂之胜。又昆仑山，在县东北六十里，上有泉，近置昆仑寨于此。其相近者曰龙隐山，亦名白涯山，近有白涯寨。

　　驾雾山县南三十里。峰峦高峻，驾云雾之上。三国时魏人尝屯兵于此。又白云山，在县南八十里，绝险壁立，上有平坡，悬桥以升，可容万人。近时有白云寨，结于此下。有岭曰惟岭，溪曰浒溪。其相近者又有无愁山。○闵山，在县西八十里，有果老岭，产茶甚佳。山最深处曰蟠山，以蟠曲名也。《志》云：县西北六十里有寨石岭，与六安州接界，西南八十里有分流岭，与太湖县接界。

　　○皖水县西北二十里。《志》云：出天堂山之龙潭，经乌石陂，至县东二里之崩河，合于水。其水亦出天堂附近之罗源山，流为开源涧，亦曰埭口，经水吼岭、吴塘堰，至县治西，转北而东，合于皖水，达府西石牌口，下流入江。《志》云：皖水一名后河，水一名前河，经县治西分二流，支河出县南，亦曰黑河，正河绕出县北，俱达于后河。

　　沙河县东六十里。出昆仑山，南流合府北黄马河诸水，汇于练潭。元至正十九年，明师破伪汉兵于青山，进向潜山，伪汉将郭泰，引兵涉沙河逆战，明师破斩之，进克潜山，是也。

　　黄泥港县西北二十里。太湖县境之水，汇流于此，合于水。又青河，在县西十里，亦出山，合溪涧水，达于水，曰青河口。

　　南湖在县治南。一名灵湖，亦曰南园。三面倚城，多古木，氵亭泓涵浸，宜于植莲。又有雪湖，在县治西。

　　吴塘陂县西二十里，水所注也。亦曰吴陂堰。《魏志》：扬州刺史刘馥开吴陂，以溉稻田。建安十九年，曹公遣朱光为庐江太守，屯皖，大开稻田，吴吕蒙与争处也。或曰塘即朱光所开。一云吕蒙凿石通水，灌稻田三百顷，亦即此陂也。《通释》：陂在怀宁县西二十里。

　　○驾雾关在县南驾雾山下。又县东四十里有龙井关，地名西堡，悬为瀑布，最为奇胜。○大关，在县西四十里，地名笼口。又西十里有小关，地名茅岭。

　　野人原寨县西北十五里。宋景炎二年，刘源等于此起义兵兴复，克黄州及寿昌军。元置寨。《志》云：县有旧寨二，野人原及天堂寨也。其新寨五十有八，俱绕潜山之麓。其著者为西关、皖涧诸寨，在潜山前；又大河山、小河山、张家、飞旗、从龙、张山、双峰、红岩、太平、堆金、伏龙、安龙、桃园、玄圃诸寨，在潜山后；排牙、梅家、胡卢、马园、石泉、白马诸寨，在山西南；昆仑、马鞍、英窠、独山诸寨，在山东；外又有埭口、青水诸寨，皆在县界。有事时，豪民多结聚于此。

　　沙湾店县东十里，道出桐城。又县西三十里曰桃花店，道出太湖县。西南二十里曰八字店，道出望江县。○拨蒿坂，在县西二十里。又车辋坂，在县南三十里，有青山渡。县东北百里又有黄石坂，与英窠山寨相近。又青口驿，在县东北五里，亦出桐城之道也。

　　太湖县府西北二百二十里，西北至六安州英山县二百十里，西至湖广蕲州百二十里，西南至宿松县八十里。汉皖县地。刘宋元嘉二十五年，以豫部蛮民立太湖左县，属晋熙郡，以地有太湖也。开皇初，改县曰晋熙，属熙州。十八年，复曰太湖县。唐属舒州。绍兴中，省入怀宁县，寻复置。今县无城，编户六十八里。

　　○青城废县县东四十里。《志》云：曹魏将曹仁所筑，唐武德中置县于此，寻废。又东陈废县，在县东南四十里。《寰宇记》：萧齐所置，陈大建五年废。○荆阳废县，在县东四十五里。唐武德中，置荆阳县，旋废。又大湖故城，在县东北二里。《志》云：刘宋时置县于此。

　　○司空山县西北六十里。高耸云表，上平坦可数亩，谓之司空原。旧有寨垒，又有洗马池，虽旱不涸，半山复有清泓，旁有雷洞，甚深邃，旁又有小鸦岭。《志》云：山高七里，周四十里，又西北五里曰雷公岩，削壁万仞，称为奇胜。

　　四面山县东北十里。山方而锐，四面如一。又三峰山，在县东北九十里，有三峰并峙。○嵯峨山，在县北二十里，又北二十里曰天头山。俱以高险名也。又北八里曰独阜山，亭亭秀峙，迥出群峰中，因名。○大尖山，在县北九十里，山崇隆而耸峙，群山皆出其下。又北九十里有珠子山，孤峭干云，有关与英、六为限。

