<!-- { "loadSidebar": true } -->
　　○漳河在县南。《志》云：旧漳水为浊漳，今自临漳县东流至县南十八里，又东流至府城西南，与御河合者是也。新漳水为清漳，自县南徙流而北，迫县之南关，东流数里，折而东北，经元城县北，入山东馆陶县界，与卫河合者是也。二漳水盖以堤岸相隔。按清、浊二漳已合于临漳县西，此所云旧漳者，盖沿漳水之旧名，新漳则据其分流入卫河者言之耳，非仍有二漳水也。欧阳曰：漳河过魏县，亦谓之魏河。唐建中三年，马燧等围田悦于魏州。朱滔、王武俊叛，援悦，燧败保魏县。滔等亦引兵营魏县东南，与官军隔水相拒。五代梁乾化五年，晋王存勖得魏州，梁将刘自洹水趣魏县。晋将史建瑭屯魏县拒之，晋王劳军至魏县，帅百骑循河而上，觇营。伏兵河曲丛林间，鼓噪而出，王力斗得免。河曲，即漳河曲也。《河渠考》：漳水入县境，一遇雨潦，恒多决溢之患。成化十八年，水决县西，入城市。弘治二年，复自县西羊羔口，漫流害稼。十四年，复溢。明年，从县西北趣广平县东南，下流皆被其害。仍入馆陶，合卫河。嘉靖中，漳、卫屡溢。三十年，为患尤剧。三十六年，自县及元城、大名以南二三百里间，皆为巨浸。久之，患始息。万历二十年，复涨溢害稼。土人以漳水变迁不常，谓之神河。水退后，往往以填淤为利，故垫溺常不免。又旧有漳河堤，在县南，其南岸起自临漳，延袤八十里。北岸起自成安，延袤五十里。俱由县境抵元城县界。永乐八年，县令杨文亨创筑，后屡增修之。

　　卫河县南三十里。自内黄县合洹水流入县界，经回隆镇，至县南五十里，有泊口渡。又东经县东南三十五里，有阎家渡。四十里，有双井渡。又东北入元城县境。漳水决溢，卫河辄被其患。正德初，漳水自阎家渡决入，后又自双井渡决入。嘉靖中，复自回龙镇决入。近时漳水屡决县、内黄之交，溃溢辄入县境。盖漳、卫相近故也。杜佑曰：炀帝引白沟水为永济渠，经魏县南而东北出。即此。又旧有卫河堤，自回龙镇东北，抵大名县界，景泰七年修筑。又有护城堤，弘治中县令鲍琦筑此，以御卫河之水，亦曰鲍公堤。

　　白龙潭在县西，漳水汇流处也。唐乾宁三年，河东帅李克用攻魏州，败魏兵于白龙潭，追至观音门。朱全忠驰救，乃引还观音门，即故魏州西门矣。

　　○李固镇在县东南。唐文德元年，魏博军乱，乐从训保内黄，求救于朱全忠。全忠将兵自白马济河，下黎阳、临河、李固三镇。《九域志》：魏县有李固镇。薛居正曰：邺西有栅，曰李固，清淇合流于其侧。唐同光以后，魏州有邺都之称，故曰邺西。

　　回隆镇县西南六十里。隆，亦作龙，相传宋真宗北征时，回銮经此，因名。《相州志》：安阳县东九十里，有回隆驿。又临漳县东南五十里，亦有回龙镇，南临御河。盖其地为四达之郊也。今亦见内黄县。○北皋镇，在县西北，界成安、临漳之间，商民辏集，有北皋堡。又沙口镇，在县东二十里，为往来冲要，亦置堡于此。又有双井镇，即双井渡，漳、卫合流之冲也。

　　南乐县府东南四十里。东至山东朝城七十里，北至山东冠县百十五里，东南至山东观城县五十里，西至内黄县七十里。汉置乐昌县，属东郡。高后封张敖子寿为侯邑。又宣帝封王武为乐昌侯，邑于此。后汉省。后魏太和二十一年，复分魏县置昌乐县，属魏郡。永安初，置昌乐郡治焉。东魏天平中，罢郡。后周复置郡。隋初郡废，县属魏州。大业初，省入繁水县。唐武德初，复置，属魏州。五代唐讳昌，改曰南乐，属兴唐府。宋仍属大名府。崇宁五年，改属澶州。金还隶大名府。元因之。今城周六里有奇，编户三十五里。

　　○昌乐城县西北三十五里。后魏昌乐县治也。隋省。唐武德五年，太子建成等击刘黑闼于魏州，至昌乐。刘句曰：故城在县西，后魏曾置昌州于此。今城，武德六年所筑。宝应初，仆固等追击史朝义于昌乐东，败之。五代梁乾化五年，分天雄军置镇相州，恐魏人不服，使刘济河屯昌乐以逼之，魏人遂作乱，以地归于晋。明年，晋王存勖改县为南乐。晋天福八年，以契丹将入寇，遣使城南乐及德清军，征近道兵备之。即今城矣。昌州，即后魏昌乐郡，刘句误也。

　　繁水城县北四十里。隋开皇六年，分昌乐县置繁水县，属魏州。大业初，以昌乐县省入，县属武阳郡。唐仍属魏州。贞观十八年，省入昌乐县。

　　平邑城县东北七里，故赵地。《史记》：赵献侯十三年，城平邑。又赵惠文王二十八年，蔺相如伐齐，至平邑。悼襄王元年，魏欲通平邑、中牟之道，不成。五年，傅祗将居平邑，庆舍将东阳，河外师守河梁。《竹书》：晋烈公十一年，田公子居思伐邯郸，围平邑。十六年，齐田盼及邯郸韩举，战于平邑，邯郸之师败逋。即此。汉为元城县地。东魏天平二年，分置平邑县，属魏郡。高齐废。隋开皇十六年，复置。大业初，并入贵乡县。唐建中二年，马燧等败田悦于洹水，顿兵于平邑浮图。悦因得入魏州。今有马燧营遗址。《正义》：河外，魏州河南地。中牟，今见河南汤阴县。

　　昌城在县南。魏收《志》昌乐县有昌城。晋永和六年，冉闵篡赵自立。赵将张贺度等会于昌城，将攻邺。闵自将击之，战于仓亭，贺度等大败。《志》云：县有古昌意城，黄帝子昌意所筑，即故昌城矣。又县东二十五里，有故朝城，近山东朝城县界。唐开元中，以此名县。今其地名韩张堡。五代梁将王彦章尝营此，壁垒犹存。

　　○方山县北七里。《志》云：旧有二土山并峙，其形正方。宋嘉以后，大河经县境，荡决不时，夷为平陆。今其地名方山村。

　　○龙窝河县东四十里。自山东观城县界，流经县境之荚村，又经县南，入清丰县界。或曰本大河故渎也。唐开元十四年，魏州河溢，其决口谓之龙窝。自宋以来，县皆为大河经流之道。其后河既南徙，余流断续不一，因随地立名云。又二股河，在县南，大河故道也。一名四界首河，以流经魏、恩、德、博四州之界而名。宋嘉中，大河决溢于恩、冀诸州之境，河北漕臣韩ど言：四界首，古大河所经，宜浚二股渠，分流入金、赤二河，以纾恩、冀之患。其东北为五股河，亦并浚之。诏从其请。于是大河从魏州第六埽，溢入二股河，广二百尺，经流百三十里，东至沧州入海。熙宁中，河复溢恩、冀诸州，议者复请于大名第四、第五埽开修直河，使大河还二股故道。又浚清水镇河，塞退背鱼肋河。王安石主其说。既而刘绘上言：河势增涨，许家湾、清水镇河极浅漫，几于不流。蒲泊已东，下至四界首，退出之田，略无固护。设漫水出岸，牵回河头，将复成水患。宜候霜降水落，开清水镇河，筑缕堤一道，以遏涨水，使大河复循故道。命有司相度。熙宁末，河溢卫州。又大决于澶州，而二股、直河诸流，一时湮废。吕大防曰：治河持议有三，一曰回河，二曰塞河，三曰分水。而分水之说差胜。今详见川渎异同。

　　繁水在废繁水县南五里。自内黄县流入境，又北注于永济渠。一名浮水。《水经注》：浮水上承大河于顿丘县北，下流至东武阳东入河。《志》云：县西北三十里有王村堤，繁水所经也。其堤南入清丰北，入大名县界。今繁水浅涸，非复故流矣。东武阳，见山东朝城县。○朱龙河，在县西南四里。源自开州澶渊陂，分流过清丰县界，入县境。至赵家庄曲折南，回复入开州界，注黑龙潭。今涸。又宋堤，在县东二十里，南接清丰县界。宋至和二年所筑，以御大河之泛溢。又有古金堤，在县西十里，亦南接清丰县界。

　　○仓亭县西三十五里。其地有仓帝陵及造书台亭，因以名。即冉闵败张贺度处也。或以为山东范县之仓亭津，误矣。又县西三十里有操刀、留胄二营，相去六里，土人相传周武王伐纣驻师于此。或曰非也。宇文周灭齐，遣兵追高纬，此其故垒云。

　　清水镇在县东。宋人引河出此，入于二股渠，所谓清水镇河也。其后河流涨溢，镇亦堙废。五花营，在县北十八里。唐时河北五镇尝会兵于此，因名。后人因其壁垒，聚居成镇。《志》云：县北八里有建成营，唐武德五年，太子建成驻兵于此。又有王彦章营，在县南门外，宋、金城厢，皆因其故垒。

　　清丰县府东南九十里。南至开州五十里，东南至山东濮州六十里，东至山东观城县五十里。汉顿丘县地。唐大历七年，魏博帅田承嗣请析顿丘、昌乐二县地置今县。以孝子张清丰而名。县属澶州。五代晋属德清军，宋仍属澶州。庆历四年，徙德清军治焉。金废军，县属开州。元因之。明朝改今属。城周五里有奇，编户四十五里。

　　○清丰故城县西北十八里。唐大历中，县盖治此。又县南五里有故城，或以为宋庆历中，县徙治处也。县西南十五里，又有故城。《志》以为宋嘉中，因避水患迁于此。后复移今治。今城周五里，城外又有小城，周三里有奇。

　　顿丘城县西南二十五里。古卫邑。《诗》：送子涉淇，至于顿丘。《竹书》：晋定公三年，城顿丘。汉置顿丘县治此。颜师古曰：丘一成为顿。成，重也。重，平声。后汉亦属东郡。初平三年，曹操击黑山贼于毒等，军于顿丘。晋为顿丘郡治。后魏因之。高齐郡县俱废。此为古顿丘城，在今县西北，非此城也。隋开皇六年，复置顿丘县，属魏州。唐武德四年，置澶州治焉。贞观初，州废，县仍属魏州。大历七年，复为澶州治。旧《志》云：澶州治顿丘，其地当两河之驿路。五代梁乾化五年，晋王存勖克澶州，即此城也。石晋天福三年，徙州跨德胜津，并顿丘县徙焉。因于旧城置顿丘镇，取县为名。四年，改镇为德清军。九年，复徙军于陆家店，而故城遂墟。未几，契丹入寇，军于元城。继而伪弃城去，伏精骑于古顿丘城，以俟晋军至而击之。晋军不出，复围澶州，即此城也。宋仍置顿丘县，属澶州。熙宁六年，并入清丰县。《志》云：今县西北十五里，有顿丘故城。宋时县盖治此。

　　德清军城县西三十里。本顿丘县地。石晋天福四年，置德清军于故澶州城。开运初，契丹入寇澶州、邺都之间，城戍尽陷。议者谓澶州、邺都相去百五十里，宜于中途筑城，应接南北。因更筑德清军城，合德清、南乐之民以实之。旧《史》：开运元年，移德清军于陆家店，南去新澶州七十里。二年，更筑军城。是也。王氏曰：晋天福八年，城南乐及德清军。是时军治顿丘镇，南去澶州六十里。明年，遂移陆家店。宋初因之。庆历四年，徙军治清丰县，仍隶澶州，而故城遂废。

