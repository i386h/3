<!-- { "loadSidebar": true } -->
　　○鲁阳城今县治南。战国时楚邑。《史记》：魏武侯十六年，伐楚，取鲁阳。汉置县。后汉初平初，关东诸将讨董卓，袁术屯鲁阳，既而孙坚与术合军。二年，坚败卓兵，至雒阳，还屯鲁阳。自是常为战守处。后魏太和二十三年，魏主之丧自宛北还，太子恪至鲁阳，与丧会，乃即位。其后东西魏相争，鲁阳尤为重地。《通典》鲁山县东北十七里有鲁城，即高齐所置，屯兵以备周处。

　　城县东南五十里。春秋时楚邑。昭元年，楚公子围使伯州犁城。又《史记》：沛公与秦南阳守庄战于东。汉置县，属南阳郡。建武初，遣岑彭击荆州群贼，下、叶等十余城。晋仍为县，属南阳国。刘宋时省。后魏改为翼阳县，属襄城郡。西魏为雉阳县。后周又置武山郡于此。隋初，郡废，开皇十八年，改为湛水县，属伊州。大业初，复曰城县，属襄城郡。唐初鲁州领氵蚩阳，即雉阳也。贞观初，废。近《志》曰：氵蚩阳城在宝丰县南三十里。又河山城，在城东南。后魏太和二十一年，置河山县，属鲁阳郡。隋大业初，省入城。《寰宇记》云：今叶县境之河山保是也。

　　应城在县东三十里。古应国。《左传》：于阝、晋、应、韩，武之穆也。《史记》：魏惠王六年，与秦会应。襄王十一年，复与秦武王会于应。又客谓周最，以应为秦王太后养地。秦昭王时，范雎封于此，曰应侯。《续汉志》父城县有应乡，古应国。后魏太和中，置山北县于此，属鲁阳郡。高齐时省。○绕角城，在县东南。春秋时郑地。《左传》成六年，楚伐郑，晋救郑，与楚师遇于绕角。《郡县志》鲁山县有绕角城。

　　平高城在西南十九里。杜佑曰：宇文周筑此以备齐，又置三鸦镇，为戍守重地。亦曰平皋城。城当三鸦之口。韦孝宽谓广州义旅，出自三鸦，指此城也。

　　汝南城在县东南。后魏永安初，置汝南郡，治符垒县，兼领汝南一县。后齐废郡，又以符垒县并入汝南。隋仍曰汝南县，属伊州。隋末废。又赤城，在县东北三十里。或曰：汉赤泉城也，高祖封杨喜为赤泉侯，盖邑于此。《志》云：刘裕伐姚秦时，筑以屯兵。今为赤城村。

　　○鲁山在县东北八十里。山高耸，迥出群山，为一邑巨镇，县以此名。一名露山。又彭山，在县东南二十里。或曰：以岑彭尝屯兵于此而名。

　　尧山在县西四十里。夏孔甲时，刘累迁鲁，立尧祠于山上，因名。《水经注》：汝水东届尧山西岭下，水流两分：一水东径尧山南，为氵蚩水；一水东北出，为汝水云。《寰宇记》：尧山，一名大陌山，一名大龙山。刘累以扰龙称，故以名山。

　　大盂山在县西南七十里，西接卢氏县界。山岭并，四围若城，俗呼为大团城、小团城山。《水经注》汝水源出大盂山黄柏谷，是也。○歇马岭，在县西八十里。亦名孤山，波水所出。又西十里为吴大岭，沙河所出也。

　　○汝水在县北。源出大盂山，东北流入伊阳县界。《春秋》昭十九年，晋赵鞅、荀寅帅师城汝滨。盖是时灭陆浑而取其地也。

　　氵蚩水在县东南。源出尧山，东南流，经废城西，又东南入裕州叶县界。唐天宝十五载，南阳节度使鲁炅立栅于氵蚩水南，以拒安禄山。禄山遣将武令攻之，炅兵溃走，即此处也。又鸦河，在县西南，亦曰鲁阳关水。自南召县流入境，又东合于氵蚩水。

　　沙河在县南五里。源出吴大岭，东流至叶县界合于氵蚩水。县南二十里有清水河，县西三十里有当齐河，俱流入于沙河。

　　波水在县西。源出歇马岭，下流入于汝。《周礼·职方》：浸波、氵差。马融《广成颂》：浸以波、氵差。杜佑曰：即此波水也。

　　○鲁阳关在县西南九十里，与南阳府南召县分界。一名鸦路镇。自昔戍守要地也。今详见南召县。○歇马岭关，在县西北九十里。路出卢氏县界，有巡司戍守。

　　郏县州东南九十里。东至许州襄城县六十里。春秋时郑地，后为楚边邑。战国属韩。汉置郏县，属颍川郡。后汉因之。晋属襄城郡。后魏改为龙山县，仍属襄城郡。东魏置顺阳郡治。隋初郡废，改龙山县为汝南县，属伊州。开皇十八年，又改县曰辅城。大业初，复改郏城县，属襄城郡。唐属汝州。宋属许州。金还属汝州。元初省入梁县，后复置郏县，仍属汝州。今县城周十三里，编户四十六里。

　　○郏城即今县。故楚郏邑也。郏，音夹。《左传》昭元年，楚公子围使公子黑肱城郏。又十九年，令尹子瑕城郏，是也。秦二世元年，陈胜兵起，胜将邓宠将兵居郏，章邯遣军击破之。汉置郏县，自是常为东西孔道。后魏太和十七年，以县有龙山，改置龙山县。隋复为郏城县。唐建中四年，李希烈叛，寇汝州，陷之。哥舒曜以东都节度使进讨，破希烈前锋将陈利贞于郏城，进攻汝州，克之。《志》云：今县城称为岩邑。

　　父城在县西四十里。春秋时楚邑，亦曰城父。杜预曰：昭十九年，楚费无极言于楚子，大城城父而太子，以通北方，即此城父也。故二十年，无极谓楚子：建与伍奢将以方城之外叛。《史记》：秦始皇二十二年，李信破楚鄢、郢，引军而西，与蒙恬会城父，楚人随而破之，即此。汉置父城县，属颍川郡。光武攻父城，不下，屯巾车乡，获冯异处也。晋亦为父城县，属襄城郡。后废。司马彪曰：父城西南即巾车乡。

　　期城在县西南。本郏县地，后魏置南阳县于此。东魏兼置南阳郡。隋废郡。开皇十八年，改南阳县曰期城，属伊州。大业初，废入郏城县。○贾复城，在县东二十里，一名通鸦城，俗讹为寡妇城。东汉初，贾复击郾，筑城于此。

　　○凤翅山县西北四十里。以形似名。上有灵泉，澄氵亭不竭。又峨眉山，在县西北三十里。峰峦绵亘，状若列眉。县北四十里又有扈阳山，扈涧水出焉。《志》云：峨眉、扈阳，与凤翅山参差连峙，为县之胜。又自县而东南，道多坦平；自县而西北，则山岩层叠，直接关陕。天地之气，自此中分，形胜与成皋相似矣。

　　○汝水在县东南十里。自汝州流入宝丰县境，又东经县界，又东南流入裕州叶县界。县境群川，悉流合焉。

　　扈涧水在县西十里。源出扈阳山，流入汝水。唐建中四年，神策将刘德信等与李希烈将李克诚战，败于沪涧，即此。又长桥水，在县东三十里，亦流入于汝。

　　氵敖水在县东南。《水经注》：氵敖水源出鲁阳县北将孤山，东南流，有柏水会之，下流入于汝。又养水，在县西南，亦自鲁山县流入县境，或谓之沙水，下流入汝。《续汉志》襄城有养阴里。京相曰：在郏县西南，或谓之沙城，以养水而名也。

　　摩陂在县南。汝水支流所汇也。后汉建安一十四年，关羽围曹仁于樊城，曹操自洛阳南救仁，驻军摩陂，既而徐晃解樊围，振旅还摩陂。曹魏太和六年，如摩陂。明年，有青龙见摩陂井中，魏主临观，纪元曰青龙，改摩陂为龙陂。晋泰始四年，吴主皓出东关，遣将入江夏侵襄阳，命司马望统军出龙陂为一方声援。唐于此置马监，曰龙陂监。《水经注》：摩陂纵广可一十五里。东关，见江南重险。

　　○纪氏台在县东北十余里。《续汉书》：世祖车驾西征，颍川盗贼群起，郏县贼延裒等攻县令冯鲂于县舍，世祖东还诣纪氏台，群贼自降。即此处也。○阳石寨，在县西。宋绍兴初，李横败刘豫兵于阳石，乘胜克汝州。或曰：时刘豫置寨于此。

　　宝丰县州东南八十里。东南至裕州叶县百二十里，西至鲁山县八十里。汉郏县地。隋县地。唐证圣初，分郏城、鲁山二县地置武兴县。神龙初，改为中兴县，旋又改曰龙兴，属汝州。宋初因之。熙宁五年，废为镇。元初，复故。宣和二年，以县有冶铸场，改曰宝丰。金因之。元省入梁县，明成化十一年复置今县，属汝州。城周五里，编户四十里。

　　○宝丰城在县东。故县治此，元废。明复置县，移于今治。又豢龙城，在今县北。相传豢龙氏刘累尝居于此。《金志》宝丰县有豢龙城，是也。

　　歇马山县东南六十里。相传汉高帝道出宛，曾驻马于此。又九里山，在县东三十里，以延袤九里而名。○三堆山，在县西三十里。又西五十里曰五垛山，以五峰相峙而名也。

　　青条岭四面分水。其东南曰净肠河，流合渥水。又北为马渡河，又西为绵封河，东北为达老河，俱流合于沙河。

　　○汝水在县南二里。自汝州流入境，又东入郏县界。县东有湖，阔二十里，即汝水所溢也，名曰杨家湖。《志》云：唐杨汝士居此，因名。

　　○薛店在县东。《奉天记》：唐建中四年，讨李希烈，官军自汝州前进，至薛店，为贼所败。又县东北有宋村。宋建炎四年，牛皋邀败金人于宋村，即此。

　　伊阳县州西五十里。西至河南府嵩县九十里。周伊川地。汉为陆浑县地。唐、宋为伊阳县地。明初为嵩县地。成化十二年，析嵩县汝州地置今县，属汝州。城周四里有奇，编户三十一里。

　　○太和城在县西南。后魏时筑。其后西魏得其地，置兵为防御之所。《水经注》汝水经太和城西，复经城北，是也。

　　○天息山在县西。《水经》：汝水出天息山。郦道元曰：汝水出大盂山，非天息也。今在县西二十里。又九皋山，在县西北二十里，峰岩层峙，或以为即鸣皋山之支麓。又甘泉山，在县北五里，上有泉，味甚甘，因名。

　　伊阳山在县西十里。冈陇绵亘，接嵩县东之奉牛山。宋绍兴二年，河南镇抚使翟兴屯伊阳山，刘豫将迁汴，惮兴，诱其下，贼杀之。兴子琮复守伊阳。三年，乃奔襄阳。又山有伊阳台，宋将李吉殪刘豫将梁进于此。

　　太和山在县西南。汝水经其下。山有太和谷，北魏置太和城，盖以山名。又现山，在县南二十里。《志》云：山有乾明寺，唐文皇尝经此，喜其危峰独现，因名。

　　银葫芦山在县西南。宋绍定六年，孟珙追金将武仙至此，大破之，仙逸去，降其众七万。又县境有五重山，唐开元十五年，税伊阳五重山银场，即此。

　　○汝水在县南。自鲁山县流入境，又东入汝州界。《志》云：县南八里有窄口，汝水所经也。又县东十里有紫逻山口，相传大禹所凿，导汝水自东出云。

　　伊水在县西。自卢氏县流经嵩县南，东北出而经县境，与嵩县分界，又北流入洛阳县境，注于洛水。○叶家湖，在县北一十里，大数百亩，四面岭水潴焉。近决谷口北出，遂成沃田。

