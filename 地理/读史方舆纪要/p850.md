<!-- { "loadSidebar": true } -->
　　古南蛮地，蛮名马龙、他郎二甸，阿诸部蛮居之。元初内附，立为二千户所，属宁州万户府。至元十三年，以马龙等甸管民官并于他郎甸，为马龙部千户所，属元江万户。二十五年，属元江路。明初，改为马龙他郎甸长官司，直隶云南布政司。弘治中，改为新化州。万历十九年，改属临安府。州今为开化府。

　　州江山险要，控扼群蛮。

　　○新化城明州城，旧为长官司治。本无城垣，明嘉靖五年，建土城，周五里。

　　○迤而山在州治东。山势来自昆阳，连属不绝。又迤阻山在州治西，与迤而山对峙。○彻崇山在州治北五十里，林木蓊郁，岩石峻险，延长一百五十里。路险人迹罕至，下有温泉。又龙阁山在州北百里，五峰耸峙，有泉下注于摩沙勒江。

　　马龙山州西百里。旧名马笼。蛮酋结寨其上，因名马笼部。又北有陀崆山，陀崆山之北又有法龙山，皆蛮酋结寨处也。

　　○摩沙勒江在州东南八十里，即马龙江之异名也。自楚雄府Ф嘉县流经此。又东南经元江府境，为礼社江之上源。《元史》谓之鹿沧江，秋潦有瘴。《志》云：马龙诸山，在江之右。迤阻诸山，在江之左。群山夹江，其隘如峡云。元至元中，平缅叛，结寨于马龙他郎甸之摩沙勒。明初洪武二十一年，平缅土酋思伦发入寇，亦结寨于摩沙勒。沐英遣将击却之。既而复寇楚雄之定边县，英昼夜兼行凡十五日，抵贼营，悉平其党。今有摩沙勒巡司。

　　阿怒甸在州东北，其相近有喇乌得箐，俱近新平县界，为两境之要地。

　　纳楼茶甸长官司府西南一百八十里。蒙诏时为茶甸地。元置茶甸千户，隶阿宁万户。至元中分为二千户，后又改今名，属临安宣慰司。明初改为长官司，土官普姓。临安九司，司独在江内云。

　　○通曲山司西南八里山下。有泉两派，一流入禄丰县，一流入司东北五十里之仙人洞，亦谓之石洞。又松子山在司南一里，山多产松子而名。○羚羊洞，在司北，中产矿炼银。其高耸处，有羚羊飞石层积，人不可到。又司东二十里有风洞，司东南六十里有鱼洞。《志》云：司旧有矿场三：曰中场，曰鹅黄，曰摩柯，今皆封闭。

　　○禄莲渡司南四十里。又司东南百里有乍甸渡，又司东百五十里有呵土渡，所谓纳楼三渡也。

　　○倘甸在司东，道通蒙自，为边境要地。明天启二年，增设倘甸守备于此。

　　教化三部长官司府东南三百五十里。唐时强现蛮居此，为强现、牙车等三部酋地。华语讹为教化。元为强现三部，隶临安宣慰司，后属强现四部。明初，改为长官司，属临安府，土司张氏。司今省。

　　○波些山司西四十里，孤峰秀削，冠群山之上。

　　○鲁部河司西南三十里。源出礼社江，经司境流入蒙自县之梨花江。

　　○牛羊箐在司南。有酋长守其地。《志》云：繇敦化三部而南，地名枯木箐，亦有酋长戍守。又南为斗嘴三关，险固可守，自三关而南，即抵牛羊，与交趾接壤处也。

　　王弄山长官司府东南二百五十里。元为王弄大小二部。明初改置长官司，土官阿氏。万历中，沙氏世袭。

　　○木底河箐在司境。《志》云：司境又有梭罗洞、锁狸城洞、黑打洞、弄弄山箐，俱设险处也。

　　亏容甸长官司在府西南百四十里，旧为铁容甸部。元至元中内附，隶元江路，司治亏弓村。其地上湿下热，多炎瘴，常以安置罪人。明初，改置长官司，隶临安府，土司阿氏。

　　○亏容江司西五里。源自元江府流入境，至司东，经车人寨，出宁远州。一云：即礼社江之上流也。○槟榔渡，在司西北五里。又有茶渡，在司北四十里。

　　溪处甸长官司在府西南一百五十里。旧为七溪之溪处甸部，其酋名贺，华讹为和泥。初本一部，后分为三，溪处甸其一也。元置军民副万户，隶云南行省，后属元江路。明初改长官司，隶临安府，土司赵氏。《志》云：司治左作村，部夷有夷、倭泥二种。

　　○溪处山在司治西。奇峭延长。民居山上，中有溪涧。

　　思陀甸长官司在府西南二百五十里。旧为官桂思陀部，管落恐、溪处二部，后分为三部。元置和泥路，隶云南行省，后属元江路。明初，改为思陀甸长官司，隶临安府，土司遮氏，后为李氏。司今省。

　　○思陀山在司治东。山顶平旷，有思陀寨遗址。

　　左能寨长官司府西南二百三十里，本思陀甸寨。明初置长官司，隶临安府，土官吴氏。

　　○乐育甸在司东。《滇纪》：自石屏州界坝罕渡江而南，至乐育。是也。○崇府寨，即司治。《志》云：高山连亘，崖谷之险，倍于他司。

　　落恐甸长官司府西南二百里。旧名伴溪落恐部，属思陀甸。元置落恐军民万户，隶云南行省，后属元江路。明初，改长官司，隶临安府。

　　○大寨在司西南。《滇纪》：繇石屏州坝罕甸出猛甸，遂抵落恐大寨。又西近元江府境，自大寨而东北，地名乃龙，出纳楼等司境。

　　安南长官司府东南百九十里，本阿蛮所居。旧名裒古，亦曰部弱踵甸。阿裔孙舍资居此，因名拾资部。元初，置拾资千户。至元十三年，以舍资地近交趾，为安南道防送军千户，隶临安路。明初，改为长官司。正德六年，省入蒙自县。天启二年复设，后又并入王弄长官司。

　　附见：

　　临安卫在府治东。洪武十五年建。又守御通海前前千户所，守御通海右右千户所，俱在通海县治东，洪武十五年建，隶临安卫。

　　◇江府东南至广西府弥勒州二百五十里，南至临安府宁州一百五十里，西北至云南府晋宁州百里，北至云南府宜良县百十五里。自府治至布政司百八十里，至江南江宁府七千三百里，至京师一万七百四十五里。

　　《禹贡》梁州南徼地。汉为益州郡之俞元县。蜀汉属建宁郡，晋因之。宋改属晋宁郡，齐因之。梁属南宁州。大宝初，没于爨蛮。隋属昆州。唐为南宁、昆二州地《元史·志》：唐州地。天宝末，复没于蛮，号罗伽甸。初麽些蛮居此，后为蛮所夺。上元中，南诏取其地，改置河阳郡。大理时，析蛮为三部：曰强宗，曰休制，曰步雄部。后居罗伽甸者号罗伽部。元取其地，置罗伽万户府。至元三年，改为中路。十六年，升为江路。明洪武十五年，改为江府，领州二、县三。今仍曰江府。

　　府北倚会城，南接临安，襟水负山，称为饶沃。介壤甸之中，厚藩翰之势，亦雄郡矣哉。

　　河阳县附郭。汉俞元县地。晋、宋以后因之。梁末，废南诏置河阳郡于此。元初，置罗伽千户所。至元中，改河阳州，寻降为县。今因之，编户六里。

　　○河阳城即郡城也。《志》云：府城旧建于绣球山。明弘治中迁于金莲山。正德中，迁溥山麓。嘉靖中，复迁金莲山南。隆庆四年，与县同迁于舞凤山。环城为濠，引东西泉水会入濠中，复达于抚仙湖。今城周四里有奇，门四。

　　西古城在县治西。元时筑，遗址犹存。城西十里别有西街，城居民稠密。正德六年，以寇警，守臣唐臣谕众民以其屋地所占及第户之高下分筑为城，周匝三里，为五门，与郡城相犄角。

　　○舞凤山今府治后。势自罗藏山之中支逶迤而来，如凤首览辉而下。左右两山并峙，如展翼然。明隆庆四年，郡守徐可久迁治于山麓。旧《志》云：在府西北七里。又回龙山在府治东南，一名象鼻岭。石骨低回，蜿蜒如入湖状。其脊分垅旋转，北望罗藏城郭，左顾若龙蟠然。又治西北有山，曰龙爬山。○金莲山，在府治东五里，一名龟山。高圆平正，众山环拱。日光照耀，有若金莲。又溥山亦在治东五里，上有诸葛营，为武侯驻兵之所。《一统志》：府治北有于扎山，一名无诈山，今名乌。其麓有泉，流为于扎溪，南入抚仙湖。又云龙山，《滇纪》云：在府东十里，一名订盟山，相传诸葛武侯誓蛮于此。

　　罗藏山府北十里。《后汉志》俞元县有装山，出铜，后误为藏。又蛮语虎栅为罗藏。昔有虎自碧鸡渡滇池为民害，土人造栅取之，因名也。山高五千尺，上宽平，有龙湫，时兴云雾。元梁王结寨其上，亦名梁王山。明初梁王瓦尔密闻曲靖破，走入罗藏山是也。南有泉，流为罗藏溪，入抚仙湖。北有泉，流为锦溪。西有泉，流为弥勒石溪。俱经阳宗县，入于明湖山之东。又有菜花坪，以野菜蔓生而名，相传梁王宴游处。○阙摩山，在府北三里，多岩穴泉窦，其水流为北波沼。又府西有盘龙冈，石岩下双湫夹出，曰西{山}。一云即西浦龙泉也。旧传水自地中接昆明池，双涌于西山之麓。流不百步，南折入于湖。今增建闸堰，蓄泄以时。涌拔山府西南三十里，孤高突秀，有玉笋之形。一名玉笋山，屹立于抚仙湖上。又八仙岩在府西十五里，壤接{艹收}甸，寇盗窃发，往往经此。昔有亭鄣戍卒，今废。

　　○抚仙湖城南十里。一名罗伽湖，一名清鱼戏月湖。周三百余里，北纳诸溪流，南受星云湖。涵泓清彻，一碧万顷。中多石，尾闾东会于盘江。○龙泉溪，在府西十五里乱石中，流入于抚仙湖。

　　铁池河府东二十里。源自曲靖府陆凉州，流经宜良县，至铁池铺入山峡数十里，会抚仙尾闾。又东入路南州，谓之铁赤河。河外竹山五丛，林木深密，伏戎之莽，扼河可守，盖天堑也。

　　氵敕玉泉《志》云：府东街有氵敕玉泉，出重珠山下，有氵敕玉桥。又庄镜泉，出碌奇山下，有庄镜桥。附郭田畴，资其灌溉。又西街有立马闸，防龙泉溪之水。太平闸，防梁王冲之水。又有太平桥，在治西二里，跨罗藏溪。

　　江川县府东南九十里。西南至临安府河西县百九十里。汉时名碌云异城，蛮名易笼。唐时南诏徙曲旺蛮居此，以白蛮守治之。大理以些麽徒蛮子孙分管其地，名步雄部。元初，置千户所。至元十三年，改为江川州。二十年，降为县，属江路。明属江府。今因之。县系土城，编户二里。○部椿城县北二十里。昔蛮易昌所筑。元置双龙县于此，今为双龙乡。

　　○龙凤山县西三里。崇冈叠阜，为县镇山。下有温泉、冷泉，泉水四绕，合流而注于星云湖。又西里许有西山，峰峦起伏。又城东三里有东山，山顶浮圆。唐天宝二年建。○海瀛山，在县东南。特起湖中，四壁如削。凭虚视下，竞秀争流，一名孤山。

