<!-- { "loadSidebar": true } -->
　　聊城县附郭。古聊摄地，齐之西境也。秦置聊城县，属东郡。汉因之。魏、晋俱属平原郡。后魏为平原郡及南冀州治。隋为博州治。大业初，州废，县属武阳郡。唐仍为博州治。后因之。今城周七里有奇，编户二十四里。

　　○古聊城府西北十五里。即鲁仲连射书燕将处。城东侧有鲁连台，高七丈。《水经注》：漯水又北经聊城故城西，城内有金城，周匝有水，南门有驰道，绝水南出。东门侧有层台，即鲁仲连所谓还高唐之兵，却聊城之众者也。汉十一年，代相陈叛略赵地，使其将张春渡河击聊城。唐武德初，宇文化及自魏县走聊城，李神通围之。既而窦建德亦引军攻化及，神通引却，建德大破化及之兵，遂克聊贼。《括地志》：聊城故城，在今县西十五里。是前此已经徙治也。《城邑考》：隋置博州，在今城东北二十五里。石晋开运初，圮于河，因移州治巢陵城，在今城西南十五里。宋淳化三年，复圮于河，乃移州治孝武渡西，亦曰孝武陵，即今治也。旧有土城，宋淳化间筑。洪武五年，以砖石，后屡经修葺。

　　武水城府西南六十里。汉阳平县地。隋开皇十六年，析置武水县，属博州。唐初属莘州。贞观初，仍属博州。五代周广顺二年，为河水决坏，并入聊城县。宋为武水镇。今置武水巡司于此。旧《志》：府西南四十五里有武水，盖漯水之异名也，今涸。○博固城，在府东北二十五里。《寰宇记》：博固城枕聊河之曲，俗讹为布鼓城。相传石勒时筑，唐博州尝置于此。

　　聂城在县东北。《左传》：僖元年，齐人、宋人、曹人师次于聂，北救邢。又昭二十年，齐晏子云：聊、聂以东，姑、尤以西。聊、聂，盖二邑也。《水经注》：聂城西去聊城二十一里。《寰宇记》：聂城，在博平县西南二十五里。

　　夷仪城府西南十二里。《左传》：僖元年，齐迁邢于夷仪。又襄二十四年，晋及诸侯会于夷仪，将伐齐。明年，复会于夷仪。又是岁，卫侯入于夷仪，复归于卫。时卫已灭邢也。后又为晋邑。定九年，齐侯伐晋夷仪。《史记·卫世家》：献公自夷仪反于卫。又后汉建武初，范升为聊城令，保于夷仪。《后汉志》：聊城有夷仪聚。今亦见直隶邢台县。

　　重丘城在府东南五十里，跨茌平县界。春秋时，曹北境之边邑也。襄十七年，卫孙蒯田于曹，遂饮马于重丘。重丘人讠句之，因伐曹，取重丘。又二十五年，诸侯同盟于重丘。是也。○郭城，在府东北。《水经注》：郭水出聊城东北，泛则津注水，耗则辍流。《寰宇记》：南岸有郭城，春秋时，亡国郭氏之墟也。即《传》所称郭公善善不能用，恶恶不能废者。又微子城，在府东北十八里。《城冢记》：商受封微子于此，周改封之于商丘。

　　畔城在府西。魏收《志》聊城县有畔城。晋义熙十三年，刘裕伐姚秦，引舟师溯河西上，魏兵从北岸侵扰，为裕将朱超石所败，退走畔城，超石等复追破之。即此城也。

　　○茌山府东五十三里。汉茌平县以此名。茌，读若时。《说文》：茌，草盛貌。应劭云：茌平者，县在茌山之平地也。《一统志》：山之平地曰茌。误。○牡丘，在府东北七十里。《春秋》：僖十五年，楚人伐徐，公会齐侯及诸侯盟于牡丘，救徐也。《齐语》：桓公筑牡丘。即此。《志》云：府东南二十五里有荆丘，又东南二十五里有葛丘。

　　○会通河在府东门外。自阳县流入境，有闸三：曰周家店、李家务、通济桥。又北经堂邑、博平及清平县境，至临清州，入卫河。《元史》：至元二十六年，开渠，起须城之安民山，止于临清之卫河，长二百五十余里，中建闸三十有一，赐名会通河。明永乐九年，诏疏元人故道以济漕，为输挽必经之地。详见川渎漕河。

　　漯河府东七里。旧《经》：漯水，出朝城县，经莘县、堂邑，至聊城西，又东入博平界，又北至清平县，入高唐州界。今俗呼此水为湄河。《一统志》：湄河出濮南黄河，北抵博平，西会马颊河，东入海。今涸。

　　蓬关陂在府北。晋太元十一年，燕寺人吴深叛，据清河，慕容垂攻拔其垒，深走，垂进屯聊城之蓬关陂。即此。今堙。

　　○四口关旧在府东八十里。隋置，因四渎津而名。《水经注》：河水又东流为四渎津，俗名四渎口。《唐志》：聊城东南有四口故关。○马牧，在府东。晋永兴中，群盗汲桑、石勒，起于马牧。《志》云：马牧在茌平县境，亦谓之牧苑。

　　李家务府南十八里。运河所经，置闸于此。元至正六年，盗扼李家务闸河，劫夺商旅。两淮运使宋文瓒言：世祖开会通河千有余里，岁运米至京者五百万石，今骑贼不过四十人，而不能捕，恐运道阻塞，乞急选能臣捕之。不听。今仍为运渠津要。

　　赖亭在府西。齐境上邑也。《史记》：晋赵鞅伐齐，至赖而去。谓此。又赤桥，在府西北。晋永嘉中，苟等破汲桑、石勒于清渊，桑等西奔刘渊。冀州刺史丁绍邀击之于赤桥，桑等败走。○崇武驿，在府东门外，运河西岸，为往来孔道，置水马驿于此。

　　堂邑县府西四十里。西北至临清州九十里。汉发干县及清县地，属东郡。隋开皇六年，置今县，初属毛州。大业初，改属武阳郡。唐初，亦属毛州。贞观初，改属博州。五代晋改为河清县，寻复旧。今土城周六里，编户十七里。

　　○堂邑故城县西北二十里。古卫邑。《诗》所云望楚与堂者也。隋因置堂邑县。大业末，宇文化及自魏县退保聊城，尝屯兵堂邑，筑台于城南。今有化及台遗址。唐天宝十五载，安禄山叛，平原太守颜真卿遣兵合清河、博平之军，击贼兵于堂邑西南，大破贼兵，遂攻魏郡。梁乾化五年，晋王存勖军博州，与梁将刘相持，自贝州军堂邑，周德威攻之，不克。宋熙宁初，城圮于水，因迁今治。其旧城俗谓之千户营。

　　发干城县西南二十三里。汉县，属东郡，武帝封卫青子登为侯邑。后汉仍属东郡。晋属阳平郡。南燕时，侨置幽州于此。后魏仍属阳平郡。北齐县省。○清城，在县东南三十里。春秋时齐邑。成十七年，齐高弱以卢叛，齐侯使国胜告难于晋，待命于清。即此。汉置清县，属东郡，高帝封功臣室中同为侯邑。后汉建初中，改为乐平县。晋因之，改属阳平郡。永嘉中，东海王越使征东将军苟击汲桑于平原、阳平间，石勒救桑，为所败，桑奔马牧，勒奔乐平，即此。后魏亦属阳平郡。后齐省。又毛州城，《志》云：在县北五十里，俗呼为侯固冢。冢南今有城址，相传即隋毛州故治。

　　○会通河在县东北四十五里。自聊城县北流入境，有闸二：曰梁家乡，曰土桥。又北入博平县界。○旧黄河，在县西南。《水经注》：河水经发干故城西又屈径其城，北又有漯水，经乐平故城东。今皆堙废。

　　○古战场在县东南三十里。《唐史》：至德初，平原太守颜真卿与清河李萼，破安禄山将袁知泰二万余人于堂邑。即其地也。相传为战国孙膑、庞涓战处，误矣。

　　博平县府东北四十里。西北至清平县四十里。本齐博陵邑。汉置博平县，属东郡。晋属平原国。后魏属平原郡。隋初属毛州，后属博州。大业初，改属清河郡。唐仍属博州。贞观十七年废，天授二年复置。宋因之。今土城周四里有奇，编户十八里。

　　○博平故城县西北三十里。即齐博陵邑也。《史记·齐世家》：威王六年，魏伐齐，至博陵。徐广曰：今东郡之博平是也。亦谓之博关。《战国策》：苏秦曰：赵涉河漳博关。张仪说齐曰：悉赵兵渡清河，指博关。皆谓此也。自汉至隋、唐，皆为县治。宋景中，徙县治宽河镇，即今治也。又博望城，或曰在故县城西南。《史记》：齐宣王二年，击魏，败之，三晋之王，皆因田婴朝齐王于博望，盟而去。即此地云。

　　灵县城县东北四十里。汉灵县，在今高唐州境。隋开皇六年，改置灵县于此，属贝州。大业初，省入博平。唐武德初，复置，属博州。五年，复废。

　　○骆驼山县西北十五里。土阜巍然，形似骆驼。又有平山，在县西北二十五里。

　　○会通河县西南二十五里，与聊城、堂邑二县接界。又北入清平县境。《志》云：县西北四十里有故漯河。《水经注》：漯河自顿丘出东武阳，径博平者也。或以为马颊河。

　　大河故渎在县东北。旧为河流所经。唐开元十年，博州河决，即此处也。《水经注》：屯氏故渎，上承大河渎于灵县南。《地道记》：河水自灵县别出为鸣犊河，所谓灵鸣犊口也。东北至，入屯氏河。汉元光五年，河决清河灵鸣犊口。今有水自县西南入境，经博平故城南，又经今城西北，东北至故灵城，入高唐州境，谓之鸣犊河。，见直隶景州废县。鸣犊口，亦见直隶清河县。

　　灵泉在县西。《志》云：漕河旁有梭堤，灵泉出焉。一名涵管洞，巨石成，六管三窍，以泄暴水。永乐九年，疏会通河，其泉始淤。○金堤，在县北一里。旧《志》：博州有古金堤。

　　○还驾店县北二十三里。《五代史》：后唐明宗屯兵于明灵寨，还驾至此。有行幄基址存焉。

　　茌平县府东北七十里。北至高唐州六十里。本秦旧县，属东郡。汉因之。后汉属济北国。魏、晋属平原国。晋末，移治聊城县界之兴利镇。后魏因之。后齐废。隋复置，属贝州。唐属博州。贞观初，省入聊城。金天会中，刘豫复置茌平县，属博州。今城周三里有奇，编户三十六里。

　　○茌平城在县西二十里茌山下。秦县治此。东晋末，移县治于今县西三十里。唐废。刘豫改置县于今治云。

　　临邑故县在县东。汉置县于此。莽曰谷城亭。后汉复故。永平中，封渤海兴王子复为汉邑。晋仍曰临邑，改属济北郡。宋大明初省。孝建初，侨置临邑县于故漯阴县界，即今济南府临邑县也。《水经注》：邓里渠水与将渠水合，又北经茌平县东、临邑故城西，北流入河。是也。

　　○大河故渎在县西。《水经注》：河水东北过茌平县西，又东为邓里渠，又东北径昌乡亭北，又东径高敖城西。高敖城，旧《志》谓即茌平城，误。今见济南府长清县。

　　马颊河在县西北。旧自清平县流入境，又东北入高唐州界。《志》云：县西又有大溪陂，流入博平县界。又有龙潭，在县西南。

　　○马庄馆县南十里。相传唐马周宅也。相近有兴隆冈，冈下坡陀相属。又南二十里有贺栾店，石晋时贺栾宅也。又玉楼店在县东北二十里，相传鲁仲连所居，亦名鲁连村。○茌山驿，在县东，县当往来之冲，因置马驿于此。

