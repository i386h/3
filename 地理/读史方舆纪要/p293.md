<!-- { "loadSidebar": true } -->
　　京畿道治王京。朝鲜都也，亦曰汉城。明初，高丽王旦自开州徙此，居七道之中，称为四塞，领郡三，曰杨根、丰德、水城。府三，曰汉城、开城、长湍。州七，曰杨州、广州、润州、骊州、果州、谷州、坡州。县三，曰交河、三登、土山。

　　○开州城在王京西南二百里，高丽所置州也，左溪右山，称为险固，亦曰松岳。唐天初，眇僧躬据此。朱梁贞明五年，入贡于淮南杨隆演。后唐清泰末，王建杀躬而代之，仍都于此，谓之东京，亦曰开京。宋大中祥符三年，高丽臣康肇弑其主诵，立诵兄询而相之。契丹主隆绪讨高丽，渡鸭渌江，康肇战败，退保钢州，契丹进擒肇等，追亡数十里，钢、霍、贵、宁等州皆降。进攻开京，询弃城走平州，契丹遂焚开京宫室府库，民庐俱尽。兵还，询复葺开京而居之，诸城亦复归高丽，今曰开城府。

　　丸都城在王京东北。昔时高句骊依险为城，谓之丸都，旁多大山深谷。陈寿曰：汉建安中，高丽王伊奚模更作新都于丸都山下。魏正始七年，幽州刺史丘俭以高句骊数侵叛，督诸军出玄菟讨之，高句骊王位宫败走，俭悬车束马以上丸都，屠其城，既而复都于此。晋咸康八年，时高句丽与慕容接境，谋击之，高骊以重兵备北道，潜将劲兵四万趋南道，出其不意，高丽王钊败遁，遂入丸都，毁其城，大掠而还。《唐志》：自鸭渌江口舟行百余里，乃小舫溯流，东北行，凡五百三十里，而至丸都城。

　　临屯城在王京西南。汉元封二年，置临屯郡。《茂陵书》：郡治东施县，去长安六千一百三十八里，领十五县，昭帝时郡废。施，音移。《汉志》：东施县属乐浪郡。是也。后汉并废县。又真番城，在王京西北，汉元封二年，置真番郡。《茂陵书》：郡治，去长安六千六百四十里，领十五县。昭帝时，亦并入乐浪郡。县，《汉志》不载。徐广曰：辽东郡有番汗县，疑即真番。○含资城，在王京南境，汉乐浪郡属县也，后汉因之，晋改属带方郡。《汉志》注：县有带水，西至带方入海。隋大业中伐高丽，分军出含资道，盖以汉县为名耳。

　　吞列城在王京东南。汉县，属乐浪郡，后汉省。《汉志》注：列水出分黎山西，至粘蝉入海，行八百二十里。列亦作冽。又有列口城，亦在王京西南，汉县，属乐浪郡，晋复属带方郡。胡氏曰：列口，冽水入海之口也。汉元封二年，杨仆击朝鲜，先至冽口。张晏曰：朝鲜有湿水、列水、汕水，三水合流为冽水，乐浪、朝鲜，疑皆取名于此。

　　丰德城在王京南，朝鲜置丰德郡于此。万历二十年，倭自釜山潜渡临津，分兵陷丰德诸郡，朝鲜王李公仓卒弃王京奔平壤，即此。○孟州城，在王京西。《志》云：唐置孟州，领三登一县，椒岛、椴岛、宁德三镇，今州废县存。

　　○北岳山在王京城北。万历中，倭据王城，背岳山面汉水为营，即此。○龙山，在汉江东南。万历中，倭败于平壤，遁还龙山，李如松从间道袭倭，尽焚其积粟处也。又天宝山，在王城西境。万历中，李如松遣将屯宝山以拒倭，即此。

　　神嵩山在开城府北。五代时，王建依此山为都，因名其城为松岳。《志》云：朝鲜有三都，谓平壤、汉城及松岳也。又有平山岭，在开城府西一里，其土色皆赤。

　　江华岛在开城南海中。元时，高丽王植庶族承化侯居此。《图经》：今有江华府，盖以岛名。○紫燕岛，在广州海中，旧有客馆，曰广源亭。又有岛曰和尚岛。又大青屿，亦在广州海中，一名大青岛。元文宗徙其兄子妥欢帖木尔于高丽，使居大青岛，寻徙于广西静江。是也。又有小青屿，亦在广州海中。

　　○汉江在王京南十里。源出金刚、五台二山，合流入海，王城恃以为险。江之南即古百济国地也。万历中，李如松援朝鲜，倭弃王城遁，如松入城，以兵临汉江尾倭后，欲乘其惰归击之，不果。

　　杨花渡在王京西南，汉江之滨。朝鲜各道馈饷，皆聚于此。或曰即临津渡也。万历中，倭渡临津，掠开城，既而李如松驻闻城，遣别将查大受据临津，为东西策应，即此。○礼成港，在开城府南，下流入于海。又急水门，《一统志》云：在开城府南海中，宛如巫峡。又有蛤窟，亦在开城南海中，山顶有龙河。

　　○碧蹄馆在王京西三十里。其东有桥曰大石桥，万历中，李如松与倭战处。

　　江原道治江陵府，在王京东面。本秽貊地，汉为临屯境，领郡七：曰忤城、平海、通川、宁越、松岳、旌善、高城，府五：曰江陵、淮阳、三陟、襄阳、铁原。州四：曰原州、江州、槐州、冥州，县十：曰平康、安昌、烈山、麒麟、酒泉、丹城、蹄麟、蔚珍、瑞和、歙谷，是也。

　　○大海在江陵府东。《一统志》：朝鲜之境，东西南三面皆濒海，其东水淡清彻，下视十余丈。

　　黄海道治黄州，在王京西面。古朝鲜地。领郡三：曰遂安、延安、平。，音男。府三：曰平山、瑞兴、承天，州五：曰黄州、白州、海州、爱州、仁州，县八：曰安岳、三和、龙冈、咸从、江西、牛峰、文化、长渊。

　　○海州城在黄州西南二百余里，以滨海而名。又东北即安岳县也。《志》云：境内有安岳、三和、龙冈、咸从、江西五县。长命一镇，今俱属黄州，皆唐置，元因而不改。

　　平山城在黄州东北百里，或曰旧名甑山府，西接黄州，东连平壤，其相近者有琼山，今为平山府。

　　○金堂山在黄州三和县之西北。《志》云：三和在黄州西南百里。又州境有政方山。

　　○海在黄州西百里。《志》云：西大海在黄州长命镇，东流入大通江。又白州、海州之西，皆迫近海滨。

　　月不唐江在黄州安岳县之东，其水西流入海。《志》云：安岳在黄州南百五十里。是也。

　　全罗道治全州，在王京西南面。本马韩地，后为百济国。唐显庆五年，苏定方伐百济，擒其王，置熊津等五都督府，后并于新罗。五代时，高丽兼有其地。《图经》：朝鲜地界，正北从长白山发脉，南跨全罗界，西南尽于海。日本对马诸岛，偏在朝鲜海洋之东南，与庆尚之釜山相对，倭船止抵釜山，不能越全罗至西海，故八道之中，惟全罗一道，直北正南，其迤西则与辽东对峙。日本所以隔绝辽、蓟，不通海道者，恃有朝鲜。而朝鲜所以保固边陲，控御诸夷者，恃有全罗也。《志》云：全罗之地，南滨大海，东接庆尚，为朝鲜门户，倭犯朝鲜，此其必由之道也。领郡三：曰灵岩、古阜、珍岛。府二：曰全州、南原，州四：曰罗州、济州、光州、昴州，县二十三：曰万顷、茂长、镇安、扶安、全渠、康津、兴德、黄成、乐安、昌平、济南、会宁、大江、临波、古皋、南阳、富顺、扶宁、麻仁、绪城、海南、神云、移安。

　　○南原城在全州东南，与全州相犄角，为王京要隘。万历中，倭陷南原，遂犯全罗，进逼王京，李如松谓全罗饶沃，南原尤其咽喉，是也。其相近者有云峰城，亦为冲要。○南阳，在南原府西北，朝鲜之南阳县也。万历二十二年，李如松命将守南原，分兵屯御于此。

　　济州城在南原府海岛中。亦曰济州岛。朝鲜置州于此。《志》云：朝鲜之济州，犹中国之琼州。或曰：即故耽罗也。元大德五年，置耽罗军总管府，又沿海立水驿，自耽罗至鸭渌江，并杨村梅口，凡三十所，今仍曰济州。又珍岛城，在济州西海中珍岛上，亦曰珍岛郡。宋咸淳六年，高丽叛人裴仲孙立高丽王植庶族子承化侯为王，窜入珍岛，蒙古讨平之。

　　大江城在南原府东南，朝鲜所置县也。又东接庆尚之晋州。万历中，倭屯釜山浦，李如松分遣诸将屯大江、忠州以扼之。既而倭从釜山移西生浦，刘纟廷留镇朝鲜，分屯庆尚及大江，盖扼要处也。或作大丘，误。○处仁城，在全州西。宋绍定六年，蒙古窝阔台遣将撒礼塔攻高丽，至王京南，攻其处仁城，败死。又党项城，在全州东北。唐贞观十二年，百济与高丽连和，伐新罗，取四十余城，又谋取党项城，绝其贡道云。

　　俱拔城在全州。《南北史》：百济都俱拔城，亦曰固麻城。其外更有五方，中方曰古沙城，东方曰得安城，南方曰久知下城，西方曰刀光城，北方曰熊津城。是也。唐显庆五年，苏定方下百济，留刘仁愿守百济府城，即俱拔城矣。

　　任存城在全州西，古百济所置城也。唐龙朔初，百济余众复叛，刘仁轨破之于熊津江口，其众释百济府城之围，退保任存城。任存，百济西部也，依任存山而名。三年，仁轨遣兵攻任存城，拔之。又真岘城，在全州北，唐龙朔二年，时刘仁轨既解百济府城之围，还军熊津城，有诏班师。仁轨曰：今以一城之地，居敌中央，动足辄为所擒。正宜坚守观变，乘便取之，不可动也。于是出兵掩其支罗城，拔之。并拔其尹城、大山、沙井等栅。时敌以真岘险要，加兵守之，仁轨复伺其懈，引兵袭据之，遂通新罗运粮之路。《唐书》：支罗、真岘诸城，俱在熊津之东。

　　周留城在全州西。又西北有加林城。唐龙朔三年，百济故将福信等据周留城，刘仁轨既拔真岘，诸将以加林水陆之冲，欲先攻之。仁轨曰：加林险固，攻之不易，周留彼之巢穴，宜先取之。遂定计自熊津进破百济之众于白江口，趋周留城，拔之。

　　熊津城在全州西北，即熊津江口，百济之险要也，置城于此，为五方之一。唐显庆五年，苏定方讨百济，自成山济海，百济据熊津江口以拒之，定方击破之，直趋其都城，遂克之。唐亦置熊津都督府，以守其地。龙朔初，百济复叛，围百济府城，诏刘仁轨赴援，仁轨转斗而前，所向皆下。百济立两栅于熊津江口，仁轨击破之，府城之围遂解，仁轨因驻守于此。既而再破百济余众于熊津之东，复平百济。或曰：今汉江口，即古置城处云。

　　○白山在全州南海中，或以为即白水山。唐咸亨三年，高侃击高丽余众于白水山，破之。又有黑山，亦在全州南海中，俱有澳，可以藏舟。

　　群山岛在全州南海中。十二峰连络如城，旧有客馆，曰群山亭，又有五龙庙。○白水岛，亦在全州南海中，其相近者曰阑山岛。

　　大月屿在全州南海中。又有小月屿，与大月屿对峙如门。○菩萨苫，亦在全州南海中。《图经》：小于屿而有草木曰苫。其与菩萨苫相近者，曰紫云苫、苦苫、春草苫、跪苫。又有槟榔焦，亦在全州南海中。《图经》：如苫屿而其质纯石者曰焦。

