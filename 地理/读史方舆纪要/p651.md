<!-- { "loadSidebar": true } -->
　　○章江在府城西。一名赣江。从临江府流入丰城县界，又北流至城南之南浦，始别为支流，沿城南陬而复合，中裂三洲，民居其上，为石桥以济。自南浦西北出，下流入鄱阳湖。李云：章江发源于赣，绕郡城前，从西北流入西鄱湖，俗名西河，是也。抚河，发源于于，绕郡后，从东北流入东鄱湖，湖即宫亭湖也。两水为郡之经，而鄱湖为水之聚，其在郡西南者，一由抚水入，曰曹溪水，出接溪港。一由剑水入，曰殷家渡，出荆林与接溪合，径南浦入章江。其在郡东南者曰西洛水、武阳水、三阳水，皆自抚水入，至郡城北出东鄱湖，又至康山，始合樵舍、昌邑之水，会西鄱湖出口云。

　　鄱阳湖府东北百五十里。即《禹贡》之彭蠡也。饶、信、徽、抚、吉、赣、南安、建昌、临江、袁、瑞、南康数郡之水，皆汇于此。详见前大川鄱阳湖。○南湖，《志》云：在府东五十里，源出进贤县罗溪岭，东北流八十里，合三阳水入鄱阳湖。

　　东湖在府城东南隅。周广五里，旧通章江。后汉永元中，太守张躬筑塘以通南路，谓之南塘。晋义熙六年，卢循自岭外入犯，邓潜之劝何无忌决南塘水拒之。《水经注》：豫章城东大湖，十里二百二十六步，北与城齐，南缘回折至南塘，本通章江，增减与江水同。张躬筑堤通路，兼遏此水，时卢循舟船大盛，若决南塘，则循舟兵无所用，可以坚守而待其敝也。刘宋少帝景平元年，太守蔡兴宗于大塘之上更筑小塘，以防昏垫，并遏湖水，令冬夏不复增减。隋义宁初，贼帅张善安归林士弘于豫章，士弘疑之，营于南塘上，寻袭士弘，焚其郛郭而去，士弘因徙南康。唐元和二年，江西观察使韦丹又于南塘筑捍江堤，长十二里，派湖入江，节以斗门，以疏暴涨。凡为陂塘五百九十八所，，灌田万二千顷，俗呼为南塘。《郡志》：东湖今又分为西北二湖，故豫章城中有三湖、九津之说。九津者，三湖水所派泄也，与章江水仅隔一线而不相参互，乃由内水关穿广润、章江、德胜、永和四门城濠而过之，东北汇蚬子、艾溪二湖，以入于东鄱湖。又东湖沿堤植柳，名万金堤。湖之北崖曰百花洲。

　　武阳水府东南三十五里。源出于江，自南丰县流经建昌、抚州境，入府界。支流达丰城县境。东北出，经此为武阳渡，一名辟邪渡，又东北达宫亭湖。明初太祖与陈友谅决战于鄱阳，先遣人调信州兵守武阳渡，防贼奔逸，即此。又西洛水，在府南七十里，即于、汝二水下流也。流经此，又东北入武阳水。○蜀水，在府西南六十里，一名筠河。自瑞州府东流入境，至象牙潭，吴源水自西山来会焉，入于章江，或谓之黄源水。《志》云：府西六十里有瀑布水，亦出西山中，状如玉帘，曰瀑布泉，流合吴源水。

　　象牙潭府南八十里。亦曰象牙江，即章江回曲处也。五代梁开平三年，危全讽以抚州兵攻洪州，屯象牙潭，不敢进，营栅临溪，亘数十里。淮南将周本隔溪布陈，全讽兵涉溪攻之，本乘其半济击之，全讽兵大溃，又分兵断其归路，遂擒之。象牙江之下有金口，亦曰金溪口。陈永定三年，周文育击余公、余孝励于新吴，军于金口，进屯三陂。既而王琳遣将曹庆等救孝励，分遣兵败别将周迪，文育复退据金口，是也。金口、三陂应近奉新县界。胡氏曰：自豫章西南入象牙江，至金溪口。是也。

　　生米潭府西南四十里。相传西山天宝洞之南门也，亦曰生米渡，上有市曰生米市。晋义熙六年，何无忌讨卢循，与循党徐道覆相遇，握节被害于此。宋绍兴元年，贼李成将马进犯洪州，连营西山，岳飞谓张俊曰：贼贪而不虑后，若以骑兵自上流绝生米渡，出其不意，破之必矣。俊从之，贼败走筠州。《志》云：生米市旁有翻车冈。

　　蓼洲在城西里许南塘湾外。两洲相并，水自中流入章江，上有民居数百家。郦道元所云，赣水又经谷鹿洲，号蓼子洲，即此。唐天三年，淮南将秦裴攻洪州军于蓼洲，诸将请阻水立寨，不许。洪州将刘楚据之，裴击擒之，谓诸将曰：楚若守城，则不可猝拔，吾以要害诱致之也。○百花洲，在城东东湖北。宋绍兴中，尝习水军于此。又城西章江门外江中有凤凰洲，横亘而西，北抵石头口，如凤翼然。又黄牛洲，在府西南十里。又有吴家洲，在府西南二十里。相近有滕家、郭家二洲，俱南北相去十数里。

　　黄家渡府东三十里。明正德中，宸濠作乱，赣抚王守仁讨之，克南昌。伍文定击贼于黄家渡，败之。《舆程记》：自黄家渡东四十里为赵家圩，又东四十里为团鱼洲，又东达饶州府余干县界。

　　○石头驿在章江门外十里。有石头渚，亦曰投书渚，即殷羡投书处。《水经注》赣水经豫章郡北，水之西岸有磐石，谓之石头津渡之处。汪藻曰：自豫章郡绝江而西，有山屹然，并江而出者，石头渚也。沮江负城，十里而近。陈永定初，萧勃起兵广州，讨陈霸先，遣欧阳等出南康，屯豫章之苦竹滩，别将傅泰据口城。余孝顷时为南江州刺史，亦附于勃，遣其弟孝迈守郡城，自出豫章据石头，既又与萧勃从子孜同拒周文育于石头，筑二城，各据其一，多设船舰，夹水而陈。霸先遣侯安都与文育水陆进攻，孜降，孝顷走还新吴。《志》云：陈永定中，尝置南昌县于此。隋废。唐初复置，旋废县，因置石头驿。明初陈友谅围南昌急，张子明以小渔舟夜从水关潜出，越石头口，告急于建康，是也。今为石步镇。○南浦驿，在府城西南广润门外。又府南六十里有市汊驿，在章江滨，南去丰城县之剑江驿凡百里，市汊巡司亦设于此。《舆程记》：自市汊驿而西南七十里至松湖，又西六十里即瑞州府。

　　樵舍驿府西北六十里。近昌邑王城，有巡司。明正德中，宸濠作乱，王守仁克南昌，宸濠攻安庆未下，闻之，遂移兵罂子口。其先锋至樵舍，守仁遣伍文定等击之，败贼兵于黄家渡。贼退保八字脑，既而宸濠败保樵舍，文定等四面合攻，遂擒之。又破余党于吴城，江西遂平。罂子口，在府东北鄱阳湖滨。八字脑，见饶州府。○吴城驿，在府北百二十里，临江有吴城巡司，即伍文定破宸濠处。《志》云：吴城山，在府东百八十里临大江，驿盖以山名。又武阳驿，在府东南六十里，道出抚州府。又府东七十里有赵家圩巡司。《会典》：新建县又有昌邑、乌山二巡司。

　　芊韶镇府南百里。陈永定初，周文育击欧阳等，自豫章伪遁，由间道兼行据芊韶。芊韶上流则苦竹滩诸营，下流则口城、石头诸营。文育据其中，筑城飨士，等大骇，退入泥溪，是也。泥溪，见临江府新淦县。姚思廉云：芊韶，在巴山界。似误。

　　丰城县府南百六十里。西南至临江府百三十里，东南至抚州府百四十里。汉豫章郡南昌县地。三国吴分置富城县。晋太康初，移治丰水西，改曰丰城县，仍属豫章郡。宋以后因之。隋平陈，县废。开皇十二年，复置，改曰广丰，属洪州。仁寿初，复曰丰城。唐因之。乾宁三年，改曰吴皋。淮南因之。南唐复曰丰城。宋因之。元至元二十三年，升曰富州。明初，复为丰城县。今编户三百七十七里。

　　○富城旧县在县南六十里富水西。后汉建安中，孙氏置县于此。一名黄金城，有黄金陂。晋初，移县于今县西南三十里丰水西剑池侧，因曰丰城。梁侯景之乱，南昌民熊昙朗聚众据丰城为栅，是也。唐永徽初，迁于章水东，始为今治。元延初，筑土堤以遏暴涨，周围十里，环郭六门，池濠四绕，中有子城，周不及二里。后皆圮。《志》云：旧县城在县西二十里，唐以前城也。县东南又有广丰城，梁大同二年分丰城县置，寻废。隋因改丰城县为广丰。今有广丰乡。

　　○赤冈山县西北十五里。濒江壁立，土石皆赤。一云富城县旧治此。又始丰山，在县南七十五里，道家以为第三十七福地。○凤凰山，在县东九十里。《晋书》：穆帝升平四年，凤凰将九雏见于丰城山，因名。县东南之苦竹村又有九子池。

　　龙门山县南百里。傍有龙湫，西北与道人山相接。《志》云：道人山在县西南八十里。又罗山，在县南百二十里，晋罗文通学道于此，因名。山顶有池，冬夏不竭，亦名池山，富水所出。其东为尧山，与罗山相接。○杯山，在县南百三十里，高二百丈，周回百里，形如覆杯，丰水所出。

　　○章江县西南三里，有斗门堤。至县东北十里为曲江，形如半月，中分三潭。岸傍居民凡数百家，薄晚波平，江浮金碧，舟航云绝。有矶头山。李梦阳云：赣江北奔，入彭蠡湖千里，犹建瓴然。至丰城触矶头冈，则俯而东，又折数里而北达，故曰曲江。矶头山之滨有金花潭，民居缭绕，榆柳成行，水波潋滟，动摇金碧，渔舟上下，宛然画图。宋隆太后以金花投潭，祈风于此，因名。《志》云：曲江有滩，旧尝出金。

　　蛟湖县西十五里。源发剑池，东北流五里许，汇为此湖，流入长乐港，灌田数百顷，下流入于章江。《志》云：县西南三十一里有剑池，晋雷焕得龙泉、太阿二剑处。池前有石函，长逾六尺，广半之，俗呼其地为石门。

　　丰水县南百八十里。出自杯山，西北流，绕剑池而入赣江，一名剑水。又富水，在县东南百五十里，源出罗山，西北流，合于丰水。县东南百十三里又有云韶水，源出抚州横汊河，东北入县界，合于赣江。

　　苦竹滩在县南。亦曰苦竹洲，洲多竹。陈初，广州刺史萧勃遣其将欧阳军苦竹滩，陈霸先遣周文育擒之。《一统志》：县东南有苦竹村。《名胜志》：苦竹洲在县上游十里许。○杨子洲，在县西二十五里章江中，周广二十里，居民二百余家。《通志》云：洲在府北九十里。又三洲，在县北三里，滨大江。《志》云：县北堤之趾有小港，港外为三洲：上洲曰杨林，中曰牛宿，下曰金鸡。又有龙雾洲，在县东北四十里大江中，上皆橘林。宋时有渔者得金钟于此，因名金钟口。

　　○剑江驿在县治北。又县北有市源巡司，县西南有江浒巡司。

　　进贤县府东百二十里。东南至抚州府九十里，东至饶州府余干县百四十里。汉南昌县之东境。晋太康初，分置钟陵县，寻省入南昌。唐武德五年，复析置钟陵县，属洪州。八年，废为进贤镇。宋崇宁二年，升镇为县。旧无城。明正德五年创筑。十二年，复以石。十六年，增修。城周六里有奇，编户二百四十二里。

