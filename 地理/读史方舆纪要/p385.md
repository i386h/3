<!-- { "loadSidebar": true } -->
　　朱阳城在虢州城西南五十里。汉弘农县地。后魏分置朱阳郡，治黄水县，属析州。后周废郡，改县为朱阳。隋初属虢州。大业初，属弘农郡。唐初，仍属虢州。龙朔初，属商州，又改属洛州。开元中复属虢州。宋乾德六年，废入常农。太平兴国七年，复置。金海陵时又废，后又复。元至元八年，省入灵宝县。《志》云：县西北五里有沙城，唐武后幸洛阳时筑。《河南志》：沙城三面距河，南有深堑，在县西北五里。○项城，在县南七十里。县南三十里又有霸王城。皆项羽屯兵处。

　　○岘山在县东三十五里。山连陕州界，曹阳水出焉。形似襄阳岘山，因名。亦曰岘头山。○石城山，在县南三十五里，一名横岭，亦曰衡岭，又名衙岭山，烛水出焉。又有华阳山，在故虢州南境，绪茹水出焉。俱东北流合于门水。又枯枞山，在县西南百里，亦名地肺山。赤眉立刘盆子于郑北，《古今注》云：在枯枞山下。

　　柏谷在县西南朱阳镇。《水经》：河水径湖城县北，又东合柏谷水。郦道元曰：柏谷水出弘农县石堤山，北径柏谷亭下。晋公子重耳出亡，及柏谷；汉武帝微行，夜至柏谷，是也。东西魏时，为战守之处，有柏谷城。

　　西原在县西南五十里稠桑驿西。唐天宝末，哥舒翰出潼关，与贼战，遇贼将崔乾之兵于灵宝西原。乾据险以待，南薄山，北阻河隘道七十里，贼乘高下木石，击杀士卒甚众。又遣精骑自南山出官军之背，官军骇乱，遂大败。又细腰原，在县西南七十九里。东西阔三里，南北长十里，中十五步，狭如束素，因名。

　　方伯堆在故虢州东南五里。《水经注》：烛水东注于绪茹之水，历涧东北出，谓之开方口。水侧有阜，名方伯堆，上有城，宋元嘉中，奋武将军鲁方平伐魏时所筑。又是时柳元景率众至弘农，营于开方口。唐置府兵，虢州有开方府，盖因以名。

　　○黄河在县北十里。自阌乡县流入，又东入陕州境。

　　门水在县西十里。《水经注》：洛水自上洛县东北流，至拒城西北，分为二水。枝渠东北出为门水，门水又北历华阳山，又东北历峡，谓之鸿关水，又东北径窦门城，历函谷故关城东而北注于河，谓之氵豆津云。华阳山，见陕西洛南县。

　　豆阝津在县西北十里。豆阝，一作氵豆。《水经注》：河水径湖城北，又东合柏谷水，又东合门水。河水于此，有氵豆津之名。汉建安十年，使杜畿守河东，叛者绝陕津，不得渡，畿乃诡道从豆阝津渡。宋元嘉二十九年，柳元景等自卢氏趣弘农，北魏将封礼自豆阝津南渡，赴弘农以拒之。隋义宁元年，置豆阝津关。贞观初，废关置津，是也。

　　弘农涧在县治西。会崤渑诸水，北入于河。汉兴平二年，李亻等乱长安，杨奉、董承奉帝幸弘农。李亻、郭汜兵追乘舆，大战于弘农东涧，奉等大败，即是处也。又弘农渠，在故弘农县南七里。唐贞观元年，县令元伯武引水北流入城，居民便之。

　　马牧泽在县西。《水经注》：桃林之塞，湖水出焉，其中多野马。《三秦记》：桃林塞在长安东四百里，若有军马经过，则牧华山，休息林下。马牧泽是矣。西魏大统三年，宇文泰袭高欢将窦泰于潼关，自小关出马牧泽，大破之。

　　○桃源宫在县城内。唐武德初置。又有上阳宫，隋初置于桃林县。唐贞观中，移置于湖城县。高宗又改置于东都禁苑。《一统志》云：上阳官，在废湖城县西北一里。

　　函谷故关在县南十一里。秦置关于此。汉初设关校尉。武帝移关于新安，以故关置弘农县。文颖曰：秦关在弘农衡岭。师古曰：今桃林县有洪氵留涧水，即古所谓函谷。其水北流入河，夹河之岸，尚有旧关余迹。荀卿子曰秦有松柏之塞，谓函谷关也。《史记》：齐王二十六年，与韩魏共攻秦，至函谷，军焉。又汉元年，沛公入秦。或说沛公守函谷关，无内诸侯兵。项羽欲入关，关门闭，羽怒，攻破函谷关，遂至戏。刘宋元嘉二十七年，薛安都等攻魏陕城，别将鲁元保自函谷关驰赴之。皆谓此也。《志》云：关旁有望气、鸡鸣二台遗址，以老聃、田文而传。望气台，亦曰尹喜台，即关令尹喜候得老子处、唐天宝初言得符宝处也。今详陕西重险潼关。

　　洪关在县西南四十里。《水经注》：门水东北历峡，谓之鸿关水。水东有城，即关亭也。水西有堡，谓之鸿关堡。宋元嘉末，遣雍州刺史臧质伐魏，质遣柳元景等进据洪关，即鸿关矣。○虢略关，《志》云：在县南百里。元至元八年，废虢略州，并废虢略县，置巡司于此。今因之。又火烧关，在县东南百余里，接永宁县界，山溪险恶。县西南又有辘轳关，接陕西洛南县界，至为险阻。

　　{艹务}乡在县西南五十里。后汉初，赤眉入长安，至弘农，更始遣将拒之，赤眉败更始将苏茂于枯枞山下，又败李松于{艹务}乡，转北至湖城，是也。{艹务}，莫老反。《续汉志》弘农有{艹务}乡。○桃林驿，在今县治西，明初置。

　　阌乡县州西一百三十里。西至陕西华阴县百十里，北至山西芮城县□□里，东北至山西解州□□里。汉湖城县之阌乡也。西魏大统四年，魏主自洛还关中，留阌乡。后周置湖城县。隋开皇十六年，改置阌乡，移治今所。大业初，属河南郡。唐属虢州。宋太平兴国三年，改属陕州。今城周四里，编户二十五里。

　　○湖城县东四十里。秦曰湖关。王稽载范雎入秦，至湖关，即此。汉置胡县，属京兆尹。武帝建元元年，更名湖县，以黄帝鼎湖而名。邓禹从关中还洛阳，自河北渡，至湖，邀冯异共攻赤眉处也。建武十五年，改属弘农郡。晋因之。惠帝末，东海王越等遣兵迎帝于关中，河间王使其党彭随等拒之于湖，败走，东兵遂西入关。太元十七年，河南太守杨期军于湖城，击苻登将窦冲于华阴，走之。隆安初，姚兴寇湖城，弘农、华山二郡皆降于兴。后魏县废而城存。魏主修避高欢，西奔关中，至湖城。隋义宁二年，复置，曰胡城，属虢州。乾元初，改为太平县。大历四年，复故。宋太平兴国三年，属陕州。熙宁四年，省入灵宝。元丰元年，复置。金因之。元至元二年，省入阌乡。废城中有汉武帝鼎湖宫。刘句曰：隋大业三年，于湖城县西一里置弘农县，寻随郡移治于弘农川云。

　　盘豆城在县西南二十里。西魏大统三年，宇文泰使于谨为前锋，攻盘豆，拔之，进克弘农。其东为皇天原。隋大业九年，杨玄感攻东都不克，将西图关中，至阌乡，隋兵追及之于皇天原。玄感上盘豆，布陈亘五十里，且战且行，一日三败处也。

　　○夸父山在县东南二十五里。《山海经》：夸父之山，北有林焉，名曰桃林，广回三百里。《十三州记》：弘农桃丘聚，即桃林也。晋灼曰：在阌乡南谷中。周武王放牛于桃林之野，谓此。《志》云：自灵宝西至潼关，皆曰桃林塞。《寰宇记》：夸父山，一名秦山。谚曰：秦为头，虢为尾。与太华相连，中有大谷关。○荆山，在县东南二十五里。《志》云：山下有铸鼎原，即轩辕采首阳之铜铸鼎处云。又有阌山，在县西南五十里，县以此名。

　　皇天原在县西。《水经注》：玉涧水南出玉溪，北流径皇天原西。周固《记》：阌山东首上平博，方可里余，三面壁立，高千许仞。汉世祭天于其上，名之曰皇天原。原上有汉武思子台，又有全鸠涧水出南山，北径皇天原东。《隋志》阌乡县有玉涧、全鸠涧，一经县城西，一经县城东，皆北注于河。胡氏曰：皇天原之西有盘豆城，盘豆之西有董杜原。隋杨玄感自阌乡而西，追兵及之于皇天原，玄感上盘豆，又败走董杜原是也。《志》云：董杜原，在县西四十里。

　　○黄河在县北七里。自山西西境、陕西东境南流千里抵潼关，乃折而东，沿府境之北而入开封府界，县首当其冲云。《志》云：县东五十里有阌源水，北达于河。

　　湖水在废湖城县西门外，源出夸父山。又盘涧水，在废湖城西二十五里，亦出夸父山。俱北流入河。○西董渠，在县西。弘治八年，令孟周因故渠疏凿。又有阳平渠，县东南二里有坊廓渠，皆弘治中令孟周疏凿，以资灌溉。

　　○轩游宫在县东，故隋别院宫也。唐咸亨五年，更名。

　　○潼关在县西六十里，与陕西华阴县分界。《唐志》云：武德元年，废。又西有凤陵关，贞观元年废。详见陕西重险。○大谷关，在县西南秦山谷中。

　　黄卷坂县西北二十五里。亦名黄卷坡。河自潼关东北流，水侧有长坂曰黄卷坂，傍绝涧，陟此以升潼关。潘岳《西征赋》云溯黄卷以济潼者也。

　　平吴台在县西北二十三里。晋末，赫连勃勃取关中，攻克朱龄石之兵于此，筑京观以表武功，名曰平吴台。

　　曹公垒在县西二十里。旁有李典营。郭缘生曰：汉末之乱，魏武征韩遂、马超，连兵于此，今际河之西有曹公垒。义熙十三年，王师曾据此。十四年，赫连勃勃南侵，赫连昌围晋将王敬先于此，断其水道，城遂陷。○刘武七营，亦在县西。刘裕伐姚泓，檀道济、王镇恶滨河带险造大小七营是也。

　　稠桑驿在县东三十里。《春秋》僖二年，虢公败戎于桑田，即稠桑也。魏主修奔关中，至稠桑驿。隋义宁初，刘文静遣将窦琮自潼关追屈突通，至稠桑执之。又高祖诏李密招抚山东，至稠桑驿复止之，密因入桃林以叛。其西有路曰晋王斜，馆驿使宋洋以遇暑则行者多死，乃开新路于此。○王思村，在县东。后魏主修西奔至湖城，王思村民以麦饭壶浆献，帝悦，复一村十年，乃进至稠桑。是稠桑在村西也。胡氏云：湖城西为稠桑驿。又鼎湖驿，在今县治东，明初置。

　　蓼坞在县西北。西魏大统三年，行台杨白驹与东魏阳州刺史段粲战于蓼坞，白驹败绩。《水经注》：蓼水出襄山蓼谷，当时于此谷筑坞，因名蓼坞。《汉书音义》：襄山，在潼关北十余里。

　　泉鸠里在县东南十二里。汉戾太子亡匿处。有泉鸠涧，一名全节水，亦曰全鸠水，北流入河，戾太子冢在涧东。又有归来、望思台址，皆汉武所作。《一统志》：今县东北二十里有汉武思子宫城。

　　附见：

　　弘农卫在州城内。洪武二年，置守御陕州千户所，属河南卫。十一年，改置今卫，辖左、右、中、前千户所四及守御尽六百户所一。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十九 

卷四十九
　　◎河南四

