<!-- { "loadSidebar": true } -->
　　沃干岭在州西南。晋建兴末，刘曜等逼长安，凉州张遣贾骞等逾岭入援。即此岭也。咸和二年，前凉张骏遣兵攻刘曜秦州诸郡。曜遣其子胤屯狄道。骏将韩璞赴救，度沃干岭而军。既而璞遣将辛岩督运于金城。刘胤袭败之于沃干岭，进至璞营，璞众大溃，胤乘胜追奔，济河至令居。旧《志》云：岭在晋兴郡大夏县东南，洮水西北。自凉州济河，必度沃干岭，乃至狄道。令居，见西宁镇。大夏，见河州。

　　扪天岭《志》云：在允吾东南。晋隆安中，乞伏乾归败降秃发利鹿孤，居于晋兴。利鹿孤闻其谋，遁去，遣其弟吐雷屯扪天岭以备之。宋元嘉六年，乞伏暮末遣将王伐送沮渠成都还北凉。蒙逊使沮渠奇珍伏兵于扪天岭，执伐以归。即此处也。

　　女遮谷州东三十五里。宋李宪与苗绶城兰州，败夏人于此。又李麻谷，在州西四十里。《志》云：路通甘州。又有荔谷，在废允吾县界。后汉建初二年，烧当羌迷吾等反，败金城太守郝崇于荔谷，崇轻骑得脱，即此。○东冈坡，在州东二十五里。相传唐太宗为秦王时，获褚亮于此。又州南四十五里有沙洞，洞产沙。。

　　葵园峡在州西。后汉灵帝初平二年，张温遣周慎追叛羌边章等于榆中，围之。章分兵屯葵园峡，断慎运道。慎惧，弃车重而退。○石口峡，在州东二十五里。两崖悬立，黄河经其中，东流入金县界。

　　○黄河在州城北。自河州流入，经州城下，洮、漓、湟三水入焉。夹河有滩，宜播五谷，引河灌溉，甚为民利，亦谓之金城河。胡氏曰：河流径金城郡界，自允吾以西，通谓之金城河。汉武元狩初，浑邪王降，自金城河西，西并南山至盐泽，空无匈奴。神爵元年，赵充国击西羌，至金城，欲度河，恐为敌所遮，夜遣三校衔枚先度，度辄营陈，会明毕度，是也。后汉光和六年，金城河水溢出二十余里，亦即今州境矣。

　　洮水在州南三十里。自狄道县界北流，入于黄河。晋咸和二年，凉将韩璞与刘曜子胤夹洮相持七十余日，是也。又漓水，在州西南十五里。源出塞外，流入州境，合洮水，又流经皋兰山下，东北入于河。即河州之大夏河矣。《志》云：皋兰水出皋兰山，在州西南三里，左右翼注漓水。

　　湟水在州西一百八十里。自西宁卫大小榆谷东流入境，与浩河合流而注于黄河。晋太元十九年，苻登败死，登子崇奔湟中，即帝位。盖谓湟水之西也。或谓之金城河。

　　阿干河州西三里。源出马寒山，至分水岭分为二：南流入金县，为阁门河；北流入兰州阿干峪，为阿干河。自峡奔流至州城，灌溉之利甚溥。今州西五里曰溥惠渠，引阿干水灌田百顷。

　　笋萝河州西南六里，东流入黄河。又西南里许有黄峪沟，亦流入于河。又柳沟，在州东三十里，北流入河。州东二十里又有曲柳泉，亦东流入于大河。○莲塘池，在州西七里。其地有神泉，俗呼为狮跑泉。洪武二十三年，肃藩移驻此。潴神泉为池，周回数十里，为游赏之胜。

　　石城津在州西境。阚る曰：石城津在金城西北。晋太元初，苻秦伐凉，军于西河，梁熙等济自青石津，苟苌等济自石城津，会攻凉缠缩城，是也。缠缩城，见庄浪卫。一云石城津，即河州之积石渡。○马兰滩，在州东大河南岸。明初，扩郭围兰州。别将于光自巩昌驰救，至马兰滩，为扩郭所袭，兵败被执处也。

　　○金城关州北二里当黄河西北山要隘处。本汉置。阚る《十三州记》：金城郡有金城关。是也。后废。宋绍圣四年，复置关于此，据河山间，筑城为固。崇宁二年，王厚请移关于北境之斫龙谷。不果。今设巡司于河南岸。

　　京玉关在州西北四十五里。本名把Ａ３桥。宋元符三年置关，赐今名。金因之。元废。今有卫卒戍守。又关西四十里有通川堡，又西四十里为西宁卫境之废通湟堡，俱宋置。金废。○阿干镇关，在州南四十五里，即故阿干县也。明初置关，有兰州卫卒戍守。

　　东关堡州东十八里。宋元丰四年置，本名巩哥关。六年，改为东关堡。金因之。明景泰初，重筑。又西关堡，在州西，亦宋元丰五年置，寻废。金复置。《金志》云：关逼临黄河，与夏人接界。元废。

　　皋兰堡州西南九十五里。宋元丰四年置，六年废，寻复置。又西古城堡，在州西八十里，又西四十里为积滩堡，俱宋置。金废。○质孤堡，在州东五十里。宋元丰五年置。元以后，废置不一。金亦为质孤堡，属兰州。元废。又盐场堡，在州北。又有把石堡，皆在黄河北岸。宋元丰中置。金废。《通志》州西北二十里有大岔堡，正统十四年置。

　　安宁堡在金城关西四十里。又西三十里为沙井峡，北抵庄浪之道也。○候马亭，《志》云：在州西北十五里。相传汉武遣李广利伐大宛，候龙马于此，因名。《通志》：州南一里有兰泉驿。州东五里又有兰州递运所。

　　镇远浮桥旧在州西十里。明洪武十八年，移置城西北二里金城关下，用巨舟二十四，横亘黄河中。入甘肃，通西域，路皆出此，为咽喉重地。敌若据此桥，则河西隔绝，饷援难通矣。又西津桥，在州西二里，永乐中建。

　　金县州东九十里。西南至府城百八十里。本宋兰州地。金为龛谷县地，属兰州，寻属会州。正大间，置金州，治龛谷县。元省县入州。明初，改州为县，又移今治，属临洮府。后又改属兰州。今县城周三里，编户十里。

　　○龛谷城县南二十里。本宋之龛谷寨。元丰四年置。元七年废。绍圣中，复修为堡。金升为县，寻置金州治此。元县废。明又改置今县。

　　定远城在县西北四十里。唐置。宝应间，陷于吐蕃。宋熙宁中，种谊筑城，以屯戍兵。后废。元七年，复筑。政和四年，夏人攻拔之，迁其民筑臧底河城。五年，宋将王厚等攻之，大败而还。六年，渭州将种师道攻克之。金大定中，升为县，属兰州。后改属会州。正大间，属金州。元废为镇。今为定远驿。

　　一条城县东七十里。亦谓之一条城堡。相传宋狄青巡边时所筑。又平地城，《志》云：在县北四十里。唐戍兵所筑。

　　○马衍山在县西南三十里。山雄秀甲于郡境，即马寒山也。盘亘深远，与狄道县及兰州接界。

　　龛山县南二十里。宋人置寨于此，因以为名。其下有小龛河。又有尖山，在县西南二十五里。○猪觜山，在县西北四十里。金于此置猪觜镇。又县东南三十里有驼项山，县东四十里有鸡爪山，县南七十里又有马尾山，皆以形似名也。又县南二十里有白草原，平坦可以屯军。

　　乱山在县东北八十里。其山绵延数百里，稠叠数百峰，参差远近，乱如列戟。黄河经其中。亦郡境之襟要也。

　　○黄河县北六十里。自兰州东北流，越乱山中二百余里，入靖边卫界，始泻落巨川，始瀑布然。土人沿山引水，灌田甚广。

　　浩河在县城南。源出马寒山峡中，东流入黄河。亦曰阁门河。有阁门河桥在县南门外。按《汉志》：浩水出塞外，东至允吾，入湟水。盖名同而实非也。

　　小龛河县南十五里。源出龛山，东流与浩河合。又有清水河，在县东三十五里。○连达沟，在县北十五里。皆繇浩以达于黄河。

　　○十字川堡县北八十五里。又买子堡，在县西三十里。俱宋置。金废。《舆程记》：兰州东六十里为买子堡。又东百里为一条城。又东九十里为平滩堡。又九十里而至靖边卫。○清水驿，在县东三十里。亦东出靖边之道也。《通志》：县北四十里有把石沟仓，八十九里有什字川仓，又县北百九十里有积滩堡仓、一条城仓。

　　附见：

　　兰州卫在州城内。洪武三年建。初置州治东北，后移置州东，辖千户所五。又甘州中护卫，亦在兰州治东北。旧在甘州，洪武三十二年，从肃藩移建于此。弘治十四年，改属固原卫。

　　河州府西南百八十里。南至洮州卫三百十里，西至生番界七十里，西北至西宁卫二百五十里，东北至兰州三百二十里。

　　古西羌地。秦属陇西郡。汉属金城、陇西二郡。后汉属陇西郡汉末，为宋建所据，称河首平汉王。曹操遣夏侯渊讨平之。晋惠帝永宁中，张轨奏置晋兴郡《晋志》：χ罕县，张轨分属晋兴郡。《十六国春秋》：晋咸康元年，张轨分兴晋郡属河州。自是河州为兴晋，非晋兴也。前秦苻坚始置河州《晋志》：张骏分晋兴、金城、武始、南安、永晋、大夏、武成、湟中等郡为河州。是河州，张骏所置。杜佑以为始于苻秦。《十六国春秋》：苻坚建元三年，克χ罕，以彭奚念为凉州刺史，镇之。七年，以李辨为河州刺史，领兴晋太守，镇χ罕，徙凉州治金城。后为西秦乞伏乾归所据乞伏氏置北河州，镇χ罕。《十六国春秋》：乾归太初二年，χ罕羌彭奚念来归，以为北河州刺史。九年，奚念入朝，以翟р为兴晋太守，镇χ罕。炽磐永康元年，迁于χ罕。暮末永弘二年，焚城邑东走，故地皆入吐谷浑。后魏太平真君七年，置χ罕镇，寻改为河州宋元嘉二年，χ罕为吐谷浑所据。二十年，魏主焘伐吐谷浑，别将封敕文等取χ罕，置镇于此。寻为河州治。后周兼置χ罕郡。隋郡废，仍曰河州。炀帝又改为χ罕郡。唐复曰河州开元二十六年，置镇西军于城内。天宝初，曰安乡郡。乾元初，复为河州，寻没于吐蕃。宋熙宁六年，收复，仍置河州。金因之，亦曰平西军。元曰河州路《元志》：吐蕃等处宣慰司亦治此。明洪武初，置河州卫。五年，设河州府辖宁河一县。七年，建陕西行都司。十年，立河州左右二卫。十二年，省行都司及河州府县，改置河州卫以左卫调洮州，改右卫为河州卫军民指挥使司，领千户所六，守御千户所一，隶陕西都司。景泰二年按：《会典》作成化九年，《通志》作七年，复分置河州编户四十里，属临洮府。今因之。

