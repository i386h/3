<!-- { "loadSidebar": true } -->
　　三泉城在县西南七十里。唐置。《旧唐书》：武德四年，分利州绵谷县置南安州，领三泉、嘉平二县。八年，废南安州及嘉平县，以三泉属利州。天宝元年，改属梁州，移治沙溪之东，即今城也。《续通典》：三泉县，在兴元府西南二百十里。本后魏正始中分葭萌县置，以界内三泉山为名。唐光启二年，幸兴元，宁、凤翔等军逼车驾。遣神策军使王建帅步兵戍三泉。天复二年，昭宗幸凤翔，王建引兵趣凤翔。山南西道节度使李继密遣兵戍三泉以拒之，为西川将王宗播所败。后唐同光三年，伐蜀。前锋李绍琛大败蜀兵于三泉，遂兼行趣利州。宋乾德三年，王全斌伐蜀。别将史进德败蜀兵于三泉寨。蜀既平，以三泉为蜀道之口，命直隶京师。至道二年，建为大安军，旋废。绍兴三年，复置大安军。是年，金人入洋州。刘子羽焚兴元，退保三泉。嘉定十二年，金人破大安军及洋州。都统张威遣石宣邀击金人于大安军，大破之。端平二年，蒙古将汪世显捣大安。曹友闻击却之。三年，蒙古陷兴元。曹友闻方扼仙人关，四川制置使赵彦呐檄友闻控制大安以保蜀口。及战败，蒙古遂长驱入蜀。一月之间，利州、潼川、成都三路悉见倾陷。元初为大安州。至元二十年，降为县，属沔州。明初废。今为大安关。宋《九域志》：兴州东南至三泉县一百四十五里，自三泉西至利州一百八十九里，又三泉西至阳平关二十里。《寰宇记》：城东门外濒江石上有三泉品列，县因以名。

　　○れ冢山县西百二十里，与宁羌州接界。又县西九十里有普明山，东接金堆，西连れ冢，大安水出焉。

　　烽燧山在县治西。昔尝置烽燧于山上。又县治北一里有卧龙山。○铁山，在县北五里。山出铁。《志》云：宋姚仲置寨于此，以拒金人。又刘子羽曰：川口有铁山栈道之险。谓此也。按兀术攻仙人关，自铁山凿崖开道。又吴曦以阶、成、和、凤四州降金，表铁山为界。似山当在略阳境内，非此铁山也。

　　定军山县东南十里。有两峰对峙。汉建安二十三年，先主取汉中，与夏侯渊相拒于阳平关。久之，先主自阳平南度沔水，缘山稍前，营于定军山。渊引军来争，先主使黄忠乘高下击，遂斩渊。诸葛武侯葬于此山下，有武侯督军坛。又有八阵图在山之东麓，所谓高平旧垒也，遗址仅存。宋绍兴三年，金人陷洋州，逼兴元。刘子羽邀吴同守定军山，即此。《华阳国志》云：定军山，北临沔水。○武兴山，在县东北十五里。蜀汉置武兴督，盖以山名。《一统志》：山南临汉江，古武兴郡盖治此。恐误。《名胜志》：武兴山，在略阳城西一里。峰峦秀出，竹柏蔚然。

　　龙门山在县西南六十里。旧《志》：山南去废大安军城十里。悬崖环合，溪壑交流，有鸡冠隘、龙尾坡诸险。宋端平三年，蒙古陷兴元，四川制置使赵彦呐檄曹友闻守大安军。友闻遣弟万等上鸡冠隘，多张旗帜，示敌坚守。友闻选精骑夜渡江，往流溪设伏，约内外夹击。蒙古兵至，万出战。友闻帅所部兵驰至隘下，入龙尾头。万亦出隘口，与友闻会。会大风雨，敌以铁骑冲突，两军悉没，敌遂长驱入蜀矣。江，即汉江，在大安城东。流溪，汉江东之小溪也。○潭毒山，在县西八十五里。或以为即宋绍兴二年刘子羽所守之潭毒山也。今见四川昭化县。

　　白崖在县西北。旧《志》云：在大安军东北八十里。宋元嘉十九年，魏取仇池。既而仇池杨文德复叛，据白崖。即此处。又石顶原，在县南三十里。宋时置关于此，最为险要。○百丈坡，在县东北二十里。《舆程记》：繇凤县南百里桑平铺而入，至此而出，路长二百里，为古陈仓道。汉高祖出故道袭陈仓，盖繇此。今荒塞。

　　○汉水在县南十里。自宁羌州境流入县界，又东流入褒城县境，亦曰漾水。其别源曰沮水，自略阳县流经县西三十里，又东南流，合于汉水。

　　大安水在县西九十里。源出普明山，又东南流，经废大安城西而入于汉江。又容裘水，在县西南。《水经注》：源自巴岭西北流，径西乐城东而注于汉水。

　　黄沙水在县东四十里。有天分堰引水溉田。《志》云：黄沙水源出县东北四十里之云山，下流入于汉。又有养家河，在县南二十里，或曰漾水之支流也。今县南三十里为白崖堰。又南五里为马家堰。县东南三十里又有石燕子堰。俱引以溉田。又旧州河，在县北二十五里，引为石剌塔堰。又罗村河，在县西南百九十里，引为罗村堰。俱有灌溉之利。

　　黄牛川在县西。朱梁乾化初，岐兵围安远。蜀将王宗弼等赴救，败岐兵于金牛，又败之于黄牛川，进至城下，与城中兵夹击之。岐兵解围遁去。又龙尾滩，在县西南。《志》云：大安军龙尾滩，繇凤州入阆州之道也。宋开禧中，四川帅安丙杀杨巨源于此。盖即龙尾坡矣。

　　明珠曲在县西。或曰，西县城旁有白马河。其上流为龙门沟，南流入于汉水。水所折旋处，有明支曲、凫口之名。朱梁乾化元年，岐兵围蜀安远军。蜀将王宗等救之，壁于廉、让之间，与兴元军合击岐兵，大破之于明珠曲，又破之于凫口，是也。廉、让二水，见褒城县。

　　○大安关即故三泉县也，以宋兼置大安军而名。又石顶关，置于石顶原。二关皆为控扼要地。《志》云：县西百里为金牛驿。盖即州境之金牛废县矣。又顺政驿，在今县治西。

　　广石戍在县西。先主谋取汉中，屯阳平关。魏将张屯广石。先主攻之，不克。既而夏侯渊败没，自广石引兵还阳平。广石盖与阳平关相近也。又石团寨，在县西北。孟蜀时，置寨以守剑北。宋乾德二年，王全斌伐蜀，下兴州，乘胜拔石、鱼关、白水等二十余寨，别将败蜀兵于三泉，是也。○鱼关寨，或曰近兴州。宋绍兴中，贮钱帛于此，以给军。

　　鱼孔隘在县西。宋淳三年，蒙古破大安军。宋将杨世安守鱼孔隘，孤垒不降。诏即以世安知大安军，是也。又德胜堡，亦在故大安城西南。宋嘉熙元年，广西恩州土酋田兴龙败蒙古兵于此。

　　略阳县州东北三百十里。东南至府城二百十里，西至巩昌府成县二百十五里。汉武都郡沮县地。三国汉置武兴督于此。晋仍为沮县地。晋惠帝时，尝为杨茂搜所据。后魏太和中，置南梁州于此。寻改为东益州，治武兴郡，又侨置略阳县。梁大同十二年，得其地，置武兴蕃王国。西魏改为兴州，兼置顺政郡，而改县为汉曲县。隋初，郡废。开皇十八年，改为顺政县。大业初，又改兴州为顺政郡。唐复曰兴州。天宝初，亦曰顺政郡。乾元初，又为兴州。宋因之。绍兴十四年，为利州西路治所。绍熙五年罢。开禧三年，吴曦叛，伪改兴德府。曦诛，改曰沔州。庆元二年，复为利州西路治。嘉定三年，又罢。十一年，复置。端平三年，兵乱，废。元移州治铎水县，而改州治顺政县为略阳县，仍属沔州。明初，改属府。成化二十二年，改今属。县城周四里，编户四里。

　　○武兴城即今县。《元和志》云：先主以地当冲要，置武兴督守此。筑城甚固，周围五百许步，惟开西北一门，外有仓垒，三面周匝。自晋以后，皆谓之武兴城。义熙二年，仇池杨盛略汉中。后秦梁州刺史王敏退屯武兴。宋元嘉三年，仇池氐杨兴平内附，梁、南秦二州刺史吉翰遣始平太守庞谘据武兴。氐王杨玄遣弟难当来争，谘击走之。升明元年，以杨文弘为北秦州刺史，退治武兴。齐建元二年，晋寿民李乌奴叛，数寇梁州，为州兵所败，走保武兴。既而梁、南秦二州刺史崔慧景遣长史裴叔保攻乌奴于武兴，为氐王杨文弘所拔。是年，以杨难当之孙后起为北秦州刺史武都王，镇武兴。永明十年，氐王杨集始以武兴降魏。建武四年，复来降。永元二年，又叛降魏。魏仍使归守武兴。梁天监二年，氐王杨绍先等始贰于魏，寻称帝。五年，魏克武兴，执绍先，置武兴镇。寻改为东益州，领武兴等郡。十四年，叛氐围武兴，魏南秦州刺史崔暹击破之。大同初，绍先因魏乱，自洛阳逃还，复据武兴。时梁克汉中，绍先子智慧表求归国。诏即以为东州刺史。十二年，仍附梁，梁因置武兴蕃王国授之。大宝二年，西魏将达奚武取武兴，灭杨氏，因改置兴州及顺政郡。隋唐以来，因之。柳宗元《兴州江运记》所谓“崖谷峻绝，十里百折”者也。宋建炎四年，张浚以富平之败，退保兴州。或请移治夔州。刘子羽曰：四川全盛，敌欲入寇久矣，直以川口有铁山栈道之险，未敢遽窥耳。今不坚守，纵使深入，而吾假处夔峡，遂与关中声援不相闻，进退失计，悔将何及？今留驻兴州，外系关中之望，内安全蜀之心，呼召诸将，收集散亡，分布险隘，坚壁固垒，庶几有济。浚从之。于是蜀始可守。及开禧三年，吴曦引金人入凤州，以阶、成、和、凤四州畀之，表铁山为界。曦即兴州为行宫，改州为兴德府，称蜀王。安丙等讨平之。于是始改为沔州。端平二年，蒙古入犯，自凤州至西县，捣西池谷，距沔九十里。既而自白水关入六股渠，距沔六十里。沔无城郭，依山为阻，知州高稼力战不能支，遂陷。蒙古将汪德臣因筑城屯守，既又取利州城之。而蜀口之险，尽入于敌矣。

　　长举城县西百里。本汉沮县地。后魏为梁州华阳郡地，寻析置长举县及盘头郡于此。正光五年，秦州贼莫折念生遣其党窦双攻盘头郡。东益州刺史魏子建遣将窦念祖击破之。后周郡废，县属顺政郡。隋属兴州。唐因之。后唐同光二年，伐蜀，前锋将李绍琛等至长举，其兴州将以所部兵降，是也。宋仍属兴州。元废。

　　鸣水城县西南百十里。汉沮县地。后魏置落丛郡。魏收《志》：落从郡领武都、明水二县。明水，即鸣水矣。西魏改置落丛县。隋开皇初，郡废。六年，改县曰厨谷，属兴州。八年，又改曰鸣水。唐因之。宝历初，县废。

　　仇池城在县西北百六十里。《隋志》：西魏置仇池县，后改曰灵道。隋属兴州。大业初，省入顺政县。又有修城废县，在县西境。后魏太和中置郡，治平洛县。西魏改县曰广长。后周郡废，又以所属下阪县省入。隋仁寿初，改为修城县。隋末废。又柏树废县，亦后魏置，属修城郡。后周废入广长县。

　　○玉女山在县治东南。山高千仞，多云霞覆之，不见其巅。山多白石，修洁如人形，因名。县西二里有堡子山，或以为武兴山也。又有八渡山，在县北十五里。山下水流环绕，可渡凡八处，因名。

