<!-- { "loadSidebar": true } -->
　　大镇州东北百里。旧为蒋洋巡司，在州东北八十里。洪武二十年移置于蓁屿堡，改今名。有城。又水澳巡司，在州东百里，旧为桐山巡司。洪武二十年，移置于此，改今名。有城。嘉靖中还置于桐山堡，为芦门巡司。又清湾巡司，在州东北五十里，本置于州南百里，曰西臼巡司，洪武二十年，移置于牙里堡，改今名。亦有城。又高罗巡司，在州南五十里闾峡堡；延亭巡司，在州南百里下浒堡：俱洪武二十年置，有城。《志》云：州东南又有松山巡司，亦洪武二十年置。二十六年，又置河泊所于此，嘉靖中司革。○柘洋巡司，在州西北百二十里，西南至福安县百里，有柘洋故城，元末创为保聚处。正统六年，增置巡司，以备山寇。《通志》：州境又有库溪、小澜、盐田三巡司，俱元置，明革。

　　烽火门水寨州东松山下。永乐十八年，创设于三沙海面，既以倭寇入犯，拨卫军及大金所军协守。正统九年，议者以为风涛汹涌，不便栖泊，乃移于松山下，增拨官军，以备倭寇。○流江寨，在州北百里，与平阳县接界，即横阳江南岸也。《海防考》：烽火门之要有官井、流江、九澳诸处，为贼船必泊之所，备御最切，而流江与烽火门尤为犄角之势。

　　三沙寨在州东北。相近又有清湾寨，与清湾巡司同置。又东北有可家、黄崎、小、大等寨，州东百余里又有南镇、水澳等寨，俱属福宁卫。○高罗寨，在州西南，与高罗巡司同置。又有下浒、延亭、车安、西臼，与高罗共为五寨，俱属大金千户所。又延祥寨，《志》云：在州南，宋淳三年置，有水军千人。州城北又有金城寨，在金字山上，压城而峙。嘉靖中，倭登是山攻城，城几陷。万历二十九年，置寨于此。

　　沙埕堡在州东北。《海防略》：沙埕征榷要冲，商民辐辏，三面俱海，贼所垂涎。而蓁屿堡地亦滨海，民殷庶，蓁屿而下，为三沙信地，襟山带海，旧设土堡于相近之高岩，以防海口。○湖平，在州东三十里。嘉靖三十五年，官军败倭贼于孤山，又追败之于胡坪，是也。今有湖平铺。

　　温麻驿州西五里。又西有盐田驿，又州东有倒流溪驿、饭溪驿，州北有桐山、分水二驿，俱宋乾德初置，元废。今州治东有馆驿，旧置于西门内，正统七年改置今所。又州西南四十里有盐田公馆，州西北八十余里有杯溪公馆，俱成化中置。

　　宁德县州西南二百二十里。西南至罗源县八十里，西至古田县二百六十里，北至建宁府寿宁县二百二十里。本长溪、古田二县地。唐开成中，置感德场。五代唐长兴四年，王闽升为宁德县，属长乐府。宋属福州。元改属福宁州。明初仍属福州府。成化九年，复改隶福宁州。《城邑考》：县有土城，王闽时筑，后毁。正德初增修，嘉靖四十年倭毁，四十二年改筑，周三里有奇，编户二十三里。

　　○白鹤山县西一里。俗名西山，秀拔千仞，南连飞鸾诸山，北接莲花诸峰，山下悬崖峭壁，空洞幽深，容数十人。泉水清冽，是为龙湫。其西南即白鹤岭，石磴が，纡回百折，盘曲而上，海上诸山皆入延眺。岭之南，飞泉百丈，名南山氵祭。岭半有黯井，味甘美，四时不竭。

　　金瓯山县东南十六里。若金鸥浮于水面。与酒屿、猿毛、大小金崎、橄榄诸屿，联络海中，而此特近，四际平旷。亦名覆釜山。又梅溪山，在县南二十里，东接飞鸾岭，南俯大海，鸾溪绕其下，其相属者为勒马山。又有杨溪山，俱环拱县南。又城澳山，在县南四十八里，四面环绕，如城郭然。内有南北中三澳，可容万人，然四际皆海，中无所产，人迹罕到。○骝山，在县东北二十五里，峰峦秀拔，形如骅骝奔驰入海之势。滨海有官扈山，地势坦舒，土壤饶沃。相接者为扈崎山，山下有三江洋、三渡洋，又有官井洋，出洋即渺茫大海。嘉靖中，设官井洋水寨，为控御之所。

　　霍童山县北七十里。《名山记》：山高三千四百丈，周围三百里。《道书》以为霍林第一洞天。白玉蟾云：此山周环九十九峰，诸峰俱备，名著者三十六，最胜者四十八。唐天宝中，名山曰仙游。王闽时，封此山为东岳。《列仙传》霍童作霍桐，去平地七里，巅甚平旷，有甘露池、海酋井及石廊、石室，昔有神仙霍童居此，因以名山，亦谓之鹤林山。山后有大童、小童诸峰，奇胜错出，亦谓之四十八景，东有高盖山，山之别峰也。西有支提山，去霍童二十里，历数十峰乃至。峰峦围绕，岩谷幽深，更为奇胜。叶氏曰：闽境之山，西则武夷，东则霍童，而霍童深广奥僻，岩峦洞壑之奇，不能以耳目尽也。

　　凤山县北百二十里。卓立万仞，傍分两翼，如飞凤然。上有凤池及飞石岩诸胜。○石堂山，在县西百二十里，上有岭，路通古田县。岭下有塘，名石塘，亦曰唐溪，汇为蛟潭。东麓有双柱、翠屏诸峰。

　　石壁岭县北十里。石壁峭拔，高入云霄。上有泉，出巨石上，甚清冽。下有溪，与瑞迹溪环绕里中，谓之双溪。溪旁小山曰龟屿，与石壁相连。嘉靖三十五年，官军击倭贼于此，败绩。○新岭，在县北百六十里。有大小二岭，上有瀑布泉，群峰围绕，并称奇胜。又北六十里有麻岭，路通寿宁、政和二县，巡司置于此。又有显圣岩、玉屏峰，皆耸秀入云，形状奇崛。

　　飞鸾岭县南二十里。形如飞鸾展翼，与勒马、梅溪诸山冈脉相接，逶迤曲折，达罗源县境。下有飞鸾渡，即飞鸾溪所经也。东麓有百丈氵祭，名栖云潭岭。又东有万石岩，中容数百人。又甫岭，在县东北二十余里。《志》云：岭下有东墙渡，通宝丰银场。○瑞峰，在县东三十里海上，秀拔万仞，与白鹤峰对峙。其相并者，有嵩屿、黄湾峰。又五马峰，亦在县东南，《志》云：县捍门山也。五峰列峙如马，县南诸山皆趋海，海滨垂尽处，忽五峰突起，高出海上。

　　○大海在县东南。《志》云：县境之水，入海者有三派，一自酒屿，由金崎过三江洋而入。一自三屿前过三渡洋，会蓝田之水而入。一自甫村港经甫门，径至白匏山而入。其海潮之入于县境者有五，一自南门溪，一自金鳌桥，一自蓝田，一自东墙渡，一自金垂云。

　　穹窿溪县西五十里。上有穹窿岩，因名。源出古田县境，合周仙湖东流至石堂山下，合于唐溪，又东为穹窿溪。又环溪在县西百二十里，亦出古田县界，双溪夹拱，周围环绕，至穹窿岩，合流为天柱窟，又东为淀尾，经赤鉴湖至甫门，下达于海。○外渺溪，在县北百十里，源出政和县界，自渔沧而下，汇诸溪之水，经县西北之青岩及霍童山下之桃花洲，及县东北十五里之合掌滩，又东至铜镜、金垂，入于海。又有油溪，在县西北二十里，源出古田县界，有金溪流入焉，又流经罗源县境，会百丈氵祭、竹林潭，至溪口村，同出三屿之左，汇于海。

　　飞鸾溪在县南飞鸾岭下。源出罗源县境，流入县界，经三屿东，与油溪同入于海。又官井洋，在县东扈崎山下，《志》云：源出浙江龙泉县界，东流数百里至斜滩，又东过福安县北，又东流入县界，合松潭溪，又东会于此入海。

　　赤鉴湖在县西南。一名西陂。宋里人林桂筑堤凿堰以灌田，后陷于海，寻潴为湖。上通穹窿溪，下达甫门。又周仙湖，在县西百余里，接古田县界，相传昔有周仙者得道于此。上流之水潴而为湖，乡田赖以灌溉。城东又有东湖，宋令李泽民以山高水迅，堤而湖之。起附马塘，历酒屿，历金瓯、延岫，至蓝岫，由是旱涝有备，民号李公堤。又水南湖，在县东北之铜镜村，潴水不竭，可资灌溉。○午日潭，在县西六十里，四山高峻凌霄，中有三潭，岩头瀑布千寻，泻入潭中，而蒙密不见天日，惟正午之时，日方临照，故名。《志》云：县北百二十里有柜州水，极险恶难渡，居民强悍，以贩盐为业。

　　○麻岭镇在县北百二十里涵村。有东洋麻岭巡司，元时本置于县北二百余里之东洋，明因之。宣德中，移于今所。《志》云：今司治云淡门，在县东北二十余里。又有东洋镇，即元时巡司故址。嘉靖四十年倭变，东洋民乘乱肆掠，议者以东洋地僻民顽，请设行县于周墩，分主簿一员驻其地焉。

　　长崎镇县东五十里。亦曰黄崎。又东北六十里至福宁州。《舆程记》：宁德县东四十里，地名大梨岭头，又十里至黄崎，过江而北，有路达福安县。又自镇东北行十五里过江，又十五里曰盐田，又三十里即州东门。或曰，此自县至州之径道也。

　　三县寨县东三十里。宋初建寨于三屿，即此处也。元丰初，移置于蛇崎山，界福安、福宁二县界，因名。洪武二十一年，移于福宁之松山，寻废。又甫村，在县东北三十余里，洪武初，设税课局于此，寻废。

　　宁川驿在县治西。又县西南五十里有飞泉驿，俱宋置，寻废。《志》云：县南有焦门峡，宋政和中，移飞泉驿于此。绍兴间，以风涛险恶而罢。今县有明坑公馆，在县北七十里。宝丰公馆在县西北二百二十里，即宋之宝丰银场也。

　　福安县州西北二百里。南至宁德县二百里，西北至建宁府寿宁县二百里，北至浙江泰顺县二百五十里。唐长溪县地。宋淳四年，析置福安县，治韩阳坂。元隶福宁州。明初属福州府，成化九年复改今属。正德初，始筑砖城。嘉靖中，因倭寇城陷，寻复修筑。万历九年，城圮于水，复营治而展其东面，并筑坝于城西以遏水。二十七年，城复旧制，周五里。编户三十六里。

　　○山在县治北，县主山也。其支曰鹤山，旧在城中，嘉靖间，倭陷城，议者以城旷难守，截出之。万历九年，增拓县城，复环于城内。县治有龟湖山，平地突起，俯瞰湖光，与鹤山对峙。《志》云：县治东北有铜冠山，四时云气蒸郁，青翠不改，下有流泉。○城山，在县西南十五里。唐末乡民筑城于此，以避黄巢之乱，因名。上有灵岩，岩下有双剑水，亦曰廉溪。

　　昆仑山县西北四十里。高耸万仞，上有天池，池畔多民居。《志》云：县西三十里有福源山，上有三峰，高耸如凤舞，名凤翔峰。又有狮子岩、幞头岩诸胜，下为穆洋，亦曰穆溪。○仙境山，在县北二百十里。峰峦峭拔，怪石嵯峨，岩洞宽豁，石门封固，盖神仙窟宅云。

　　牛岭在县西二十余里。《志》云：山界宁德，通延、建，其高接天。又金鸡岭，在县南四十里，一名五岭，为五路之会，有隘口，为戍守处。又有大莱岭，在县东南百余里，为盗贼渊薮，有民兵屯守。

