<!-- { "loadSidebar": true } -->
　　桓州城在卫西。本乌桓所居。金置桓州，亦曰威远军，治清塞县。州有二城，南为新城，北为故城，相去三十里。元初废入开平。至元初，复置。明初，置桓州驿于此。《志》曰：明初设开平卫。洪武三十一年，置马驿八：东曰凉亭、沈河、赛峰、黄崖四驿，接大宁；西曰桓州、威虏、明安、隰宁四驿，接独石。开平废，而八驿亦为弃地矣。《一统志》：桓州城，在云州堡北三百六十里。

　　兴州城卫东二百里。本汉上谷郡女祁县地，东部都尉治此。后汉省。唐为奚王府西省地。辽置北安州，亦曰兴化军。女真将粘没喝败辽奚王于北安州，拔其城。即此。金改为兴州，兼置兴仁县为州治。又改军名曰宁朔军。元仍曰兴州，属上都路，以附郭兴化县省入，俗谓之大兴州。明初洪武二年，常遇春追败也速于全宁，进次大兴州，败其守兵，遂进克开平。是也。三年，以兴州隶北平府。四年，州废，改立左、右、中、前、后五卫。永乐初，移入内地。○兴安城，在州西南，汉上谷郡地。辽置利民县，《志》以为即汉且居县地。《水经注》：且居县在涿鹿西北境。《辽志》误也。金废为利民寨。元置兴安县，属兴州。或曰金末兴州尝寄治此，后又徙密云，俗因名为小兴州。《志》云：兴安废县南去古北口一百三十里。《山水记》：大兴州直密云县曹家寨东北，距古北口可三日程。小兴州直古北口外九十里而近耳。

　　宜兴城在兴州西。《金志》：本兴化县之白檀镇。泰和三年，置宜兴县，属兴州。元因之。致和初，燕帖木儿以脱脱不花守古北口，与大都兵战于宜兴。是也。明初县废。《一统志》：宜兴废县在云州堡东四百五十里。

　　宝昌城在兴和西北。金置昌州，寻改为建昌县，属桓州。明昌七年，复置昌州，属德兴府。元曰宝昌州，属隆兴路。明初废。又宝山废县，在城南，地名狗泺。金明昌中置县，属昌州。元废。

　　应昌城在卫东北二百里。元置应昌路，领应昌县。明初洪武三年，元顺帝殂于应昌，其子爱猷识理达腊嗣立于此。李文忠自开平袭之，克应昌，获元太子买的里八剌。是也。又有泰宁、德宁等路，俱在卫北，分领泰宁、德宁二县，元置。明初废。○宁昌城，在卫西北。元置宁昌路，领宁昌一县。明初废。

　　○卧龙山卫北三里，元人所谓龙冈也。又城西四十里有牛心山，城南四十里有南屏山。○闵安山，在卫西南，近明安驿。明宣德中黄直败敌处也。又大伯颜山，亦在卫西南。其下为鸣銮戍，成祖尝大阅于此。

　　大青山在卫西南，或曰即青岭也。宋宣和四年，金粘没喝败辽奚王于北安州，拔其城。知辽主穷迫，乃约斜乜出青岭，己出瓢岭，期会于羊城泺，共袭辽主。瓢岭，在青岭之北羊。城泺，见山西大同府。

　　骆驼山在卫西。又有红罗山。明洪武三年，李文忠败元兵于骆驼山，进克红罗山，遂次开平。是也。

　　禽胡山在兴和西北。明初，王师擒寇乃儿不花于此，因名。成祖北征，凯旋至擒胡山。又南至清流泉，皆勒铭而还。又有宿嵬山，在兴和北，亦曰宿嵬口，度漠处也。永乐二十一年，北征，遣先锋陈懋追阿鲁台至宿嵬山，不及而还。《北征录》云：宿嵬口在饮马河北，成祖追寇至此。

　　路儿岭在兴州东，或曰即鹿儿岭也，在永平府迁安县之景山北。元至正二十四年，孛罗帖木儿屯大同，与太子有隙，遣兵犯阙，入居庸关。太子迎战，不利，东走古北口，趣兴、松，至路儿岭。诏追及之，还宫。兴，兴州。松，松州。松州，今见大宁卫。○新开岭，在兴州西。明初，常遇春克大兴州，道新开岭，进克开平。是也。又扼胡岭，在卫北。元顺帝至元初，幸上都，驻扼胡岭。即此。

　　凌霄峰在兴和东北。永乐八年，北征，登凌霄峰，望漠北。又煞胡原，在桓州北境，其南百余里有威远川。永乐二十年，北征，由隰宁进，次威远川，又进次煞胡原，获阿鲁台辎重处。

　　翠微冈在漠北，其南为双流泺。又东南为苍崖峡，亦名苍山，亦曰苍崖戍。成祖北征时，尝驻此。又东南即榆木川矣。○大石崖，在卫东，近大宁高州境。明初，华云龙出塞，至大石崖，破刘学士等寨。又李文忠亦破敌于此。

　　○滦河在卫南。自宣府界流经桓州开平境，东南流入永平府界。土人谓之商都，元人亦谓之御河。大德七年，浚上都滦河。延四年，城南御河西北岸为水冲啮，命及时修治。泰定三年，上都言大西关南马市口，滦河侵啮北堤，复命修塞。今详见大川滦河。

　　兔儿河卫西南百余里。出沙涡中，东流合于滦河。○香河，在卫东北，出松林中，南流入滦河。又有簸箕河、闾河，俱出松林中，西南流，与滦河合。

　　可温河在应昌西北。又西北地名哈喇莽来，乃度漠处也。明初洪武四年，李文忠讨元遗孽，取道于此。○曲律运河，近漠北。明初，俞通海分道追元孽，驻师于此。

　　白海子在卫西南，大青山之北。亦曰长水海子。夷人因其四望白沙，呼为插汉恼儿。插汉，译言白。恼儿，译言海子。相近有苦水海子。又西即骆驼山也。明初，李文忠自万全出师，北至察罕恼儿地，进败元兵于白海子之骆驼山。即此。

　　榆木川在卫西北，当碛口往来之冲。成祖晏驾处也。川之西，曰盘石镇。又三不剌川，在卫境。元主铁木耳立于上都，狩于三不剌川之地，以董文周谏，遂还大都。又百查儿川，亦在卫境，元顺帝至元中，大猎于此。

　　鱼儿泺在兴和西。《金志》：柔远县有大渔泺，即鱼儿泺矣。宋嘉定八年，蒙古铁木真屯抚州。既而驻军鱼儿泺，遣三哥拔都帅万骑，自西夏趋京兆，攻金潼关。是也。又安同泊，在开平北境。元元贞二年，驻安同泊，以诞节受朝贺。即此。

　　铁幡竿渠在卫城内。《元史》：大德二年，开渠于上都。郭守敬言：频年山水暴下，非大为渠堰广五六十步不可。执政吝于工费，缩其广三之一。明年大雨暴至，山水注下，渠不能容，漂没甚众，几及行殿。即此渠也。○玉沙泉，在卫北。永乐十二年，驻跸于此。

　　○鸣銮镇在大伯颜山下，亦曰鸣銮戍。永乐八年，北征，次鸣銮镇。即此。○杨林戍，在兴和西北，亦曰杨林城。其北为彻里怯儿地，成祖度大漠时，经此。又有大泉戍，亦在杨林戍北。盖碛口之要地也。

　　乌沙堡在废兴和西。宋嘉定中，金主永济命独吉千家奴诣抚州，以备蒙古。至乌沙堡，未及设备，蒙古奄至，陷之。进至乌月营，破白登城，遂攻西京。乌月营，或曰在乌沙堡西南。

　　黑山峪在卫东北。永乐二十一年，亲征兀良哈，驻跸于此。又正统七年，杨洪出黑山，与成国公朱勇东西齐举，进击兀良哈。洪至克列苏，俘斩福馀都指挥安出部酋。即此。

　　三峡口在卫西北，度碛处也。其西即苍崖峡。自峡而西，为兰忽失温地，成祖败寇于此，赐名杀胡镇。又九龙口，亦度碛处也。成祖北征，太孙从驾，与敌战于九龙口，敌遁走。《志》云：九龙口与饮马河相近。

　　凉亭在卫城南。有东西二凉亭，乃元时巡幸驻跸处。又卫北有北凉亭，亦元时游猎处也。明永乐二十年，车驾次西凉亭。正统三年，兀良哈西侵葭州，引还。边将杨洪出独石，邀败之于西凉亭。即此。《山水记》：开平南五十里，曰东凉亭。又四十里曰沈河，五十里曰叭八，六十里曰黄崖，五十里曰滦河，又五十里曰灰岭，六十里曰古城，又五十里曰青松。又南五十六里，即古北口矣。此洪武二十七年所置驿路也。永乐中，移古城驿于大喜峰口内，为朵颜入贡道。余并废。

　　八儿思地在卫西。元至正二十五年，孛罗帖木儿以大同叛，使其党秃坚帖木儿攻上都之附太子者。会孛罗被诛，秃坚以轻兵走至八儿思地，上都兵追擒之。

　　王忽察都地在卫西北。元天历二年，和世束即位于和林北。引而南，自兀纳八地，次于哈儿哈纳秃。自七月至八月朔，乃次于王忽察都。图帖睦尔入见，遂崩。图帖睦尔还至上都，复即位。○木儿古彻兀地，在卫南境。元至正二十年，北边诸王阿鲁辉帖木儿拥兵南犯，屯于木儿古彻兀之地，将犯京畿，元主遣兵讨之，不克。

　　察罕脑儿地在卫西。元至元二十年，复议征日本，籴粮于察罕脑儿，以给军匠。又至治初，元主如上都。以察罕脑儿行宫制度卑隘，欲更广之，以解任谏而止。明洪武四年，李文忠出野狐岭，至察罕脑儿。是也。

　　苦脱孙地在应昌东北，李文忠败敌处也。相近有落马河，即偏将孙虎战死处。《明史》：开平东南百里有敖目旧巢，四围皆山，壁立如削，林木茂密。其中平衍，周百里。水斥卤，可煮盐。土肥饶，可屯种。东西皆有小径，崎岖陡削，惟攀援可行。东径通古北一带近路，其隘口一夫可扼也。崇祯三年，王师出剿，其族远遁。若取而守之，亦陵寝外卫云。又西北三十里，为滦河所经。河之东，其地亦名白海子。贼犯宣、蓟，此其往来大道也。

　　废大宁卫东至泰宁夷卫界七百里，南至永平府边四百五十里，西南至喜峰口边四百八十里，西至开平废卫四百三十里。自卫至京师八百里，至南京三千四百五十里。

