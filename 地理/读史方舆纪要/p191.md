<!-- { "loadSidebar": true } -->
　　○运河在城南。分流为车头河，东经德胜湖，至城东三十里，又东合串场河。又县西四里为山子河，西通海陵溪，北入白涂河。○海陵溪，在县西十五里，自泰州北浦汀河流经县西，又西北经宝应县界入射阳湖。县东北为白涂河，西接海陵溪，东经平望湖，又东合串场河，亘百二十里。

　　海沟河县东北二十五里。西接吴公湖。又县南三十五里有蚌沿河。俱东通串场河。《泰州志》：串场河自州东之西溪，引流而东北，经东台场，又北至河垛场，又北至丁溪、草堰二场，西去兴化县百十里，又北至白驹场，西南去县百二十里，又北至刘庄场，又北至盐城县之伍佑、新兴二场，又北过天妃、石达庙湾等口而入海，经流于中十场之间，故谓之串场河云。

　　得胜湖县东十里。本名缩头湖。宋建炎中，张荣、贾虎率山东义军繇梁山泊与金人转战至承、楚间，金将挞览在泰州，荣以舟师设伏掩击于缩头湖，大败其众，因更名得胜湖。又白沙湖，在县东南十里，与得胜湖相接，岸多白沙，因名。○大踪湖，在县北四十五里，中心与盐城县分界，又西入射阳湖。祝世禄曰：兴化起大踪湖，繇旧官河历冈门镇至石达五十余里，浚之使深，积水可尽入海也。

　　平望湖县北二十里。南接官塘，中有冈阜，四望平坦，因名。又三里曰吴公湖，昔有吴尚者隐此，因名。其水西入海陵溪，东接海沟河。○千人湖，在县东北百里。相传隋末，有千人避难于此得免，因名。

　　丁溪闸在县东一百三里，即丁溪盐场也。又东北七里为少海、草堰二场。又县东北百二十里曰白驹场，又北曰刘庄场，接盐城县界。天启二年，兴化知县边之靖修拦潮五闸。明年，淮湖大涨，自高宝而东俱繇五闸汇流入海，公私利之。又捍海堰，在县东，上接盐城，下至海门，即唐李承所创，宋范仲淹所修也。今详见盐城县。

　　○陵亭镇在县南二十五里。唐大顺初，朱全忠将庞师古略淮南，下天长、高邮，引兵深入，与贼将孙儒战败于陵亭，乃还。○瓠子角，在县东南。明初徐达等攻兴化，太祖曰：瓠子角，兴化要害，寇所必经。达奉命，以兵扼其地，兴化遂下，是也。

　　安丰镇县东北六十里有巡司，又芙蓉镇在县东北三十里，县北三十五里，又有长安镇。

　　附见：

　　高邮卫在州城内。又有盐城守御千户所，在淮安府盐城县城内，属高邮卫。俱洪武中置。

　　泰州府东百二十里。东至海二百四十里，东南至通州二百七十五里，西至高邮州百五十里，南渡江至常州府二百五十里。

　　春秋时吴地。战国时属楚。秦属九江郡。汉属临淮郡。东晋安帝分广陵立海陵郡。宋以后因之。隋初郡废，仍属扬州。唐武德四年，置吴州。七年复废，还属扬州。杨吴乾贞中，为海陵制置院。南唐升元初，改置泰州。宋因之。元置泰州路，后改为州，属扬州路。明初仍为州，以州治海陵县省入编户一百七十七里，领县一。今因之。

　　州面江枕淮，川原沃衍，鱼盐繁殖，称为奥区。若夫风帆便利，跨越吴会，联络青、齐，则海舟之利也。绝南北之津梁，扼江淮之襟要，孰谓一州斗大，不足以有为也欤！

　　○海陵废县今州治。汉置县，属临淮郡。后汉省。晋太康初，复置海陵县，属广陵郡。东晋末，始置海陵郡。宋齐时，海陵县皆属广陵郡，而海陵郡治建陵县。梁时始为郡治。隋复废郡。唐初置吴州，改为吴陵县，州寻废，县仍曰海陵。南唐以后，为泰州治。明初省。今州城周十二里有奇，门四。

　　建陵废县在州东北七十里。本东海郡属县。晋义熙中，侨置于此，属山阳郡，寻属海陵郡。宋齐时为郡治。梁仍属海陵郡。隋省，寻析置江浦县于此。大业初，复省入海陵县。或曰：秦汉时，东阳废县在州东百里。其东有长洲泽，又东有扶海州，今堙。

　　新城州北五里。宋端平中，州守许堪别筑堡城于湖荡沮洳中，周二百丈。德二年，元阿术遣兵拔新城，留屯以逼泰州。元末，张士诚入泰州，坏其城，乃修筑新城，设义兵元帅府及州治于此。既而士诚将夏思恭等据守，并葺旧州城而守之。明初，徐达兵至泰兴，水道不通，乃自大江口挑河十五里，直抵州之南门湾，思恭等退保新城，达因东筑海安城，以绝通州之援，遂克之。城今圮。

　　海安城在州东百二十里。南北朝时戍守处也。宋泰始七年，侨置新平郡，治江阳，又领海安县。齐永明五年，罢新安郡并入海安，属海陵郡。陈大建五年，将军徐敬辨克齐海安城，是也，后省。唐景龙二年，又置海安县。开元十年，省入海陵。明初，徐达攻江北，驻军海安，寻进图泰州，使孙兴祖留镇于此，以断贼援军，于是贼不敢犯，盖控扼要地也。今为海安镇，有土城，周六里。《海防考》：镇居如皋，泰州之中，东可以控御狼山，通州海门之入，西可以捍卫扬州，因置巡司戍守。

　　○天目山州东四十五里土山也，上有双井，如目相对，因名。又有吕城山，在州东三十里，山形如城。○泰山，在州治西，高仅五丈许，因州以名。又罗浮山，在州西北五里泽薮中，水不能没，望之如罗浮。又中洲山，在州东北百二十里西溪镇之北。

　　○扬子江旧在州南三十里，入泰兴县界，有口岸港，引为渠，北达运河。今江沙涨塞，州去江远矣。

　　运河在州西。自江都湾头镇而东，经州西三十里斗门镇，又东至城南有运河坝，自坝而南为济川河，又南三十里至泰兴县之庙湾，又二十里至济川镇。通江商舶，多繇此入。《志》云：运河起城北一里之东西二坝，东至新城，分而为三，一自新城东北十五里至淤祈湖，又东四十里至秦潼镇，又东六十里至西溪镇，谓之西溪。至西溪复分为二，自西溪东北出，经东台场、河垛场，又北历丁溪、草堰诸场者，所谓串场河，繇兴化盐城以入海者也。其自西溪而东，又二十里至梁垛场止，为正流，引为支流，南通安丰场及富安场阔河，繇阔河南至海安镇四十里，镇设东、中、西三坝以限之，自坝而南，即湾头，抵通州之各场运盐河也。一自新城稍北，经鱼行市，又北十八里，至港口镇，又北三十七里至宁乡巡司，又北达兴化县西十五里之海陵溪，在州境亦曰浦汀河也。一自新城西北八十里至樊汊镇，又西接于官河。亦曰运盐河。相传汉吴王濞所开，三国以后，渐堙废。宋熙宁九年，发运使王子京奏请修复。自是历经修浚，为商贾经途。

　　西溪州东北百十里。西接运河，东通角斜河。一名晏溪，以宋晏殊尝监西溪盐仓也。《志》云：角斜河在州东北百二十里，南通拼茶场，西通海安镇。又辞郎河，在州东北百二十里，北通兴化县之陵亭镇。

　　淤祈湖州东北二十里。一名发溪河，下流入鸡雀湖。○鸡雀湖，在州东北四十里，周三十里，旧多鸡雀飞集，因名。又包老湖，亦在州东北四十里。湖周四十里，水至清而无滓，虽与他水会流，亦不杂，挈壶氏以此供滴漏云。又仇湖，在州东北百里，周三十里，东入梁垛场。○鸭子湖，在州南二十里，周二十五里，东通运河，西接济川河。

　　姜堰在天目山前，濒运河。北至西溪，通运盐以达上河。宋绍兴四年，诏毁之，以拒金人，寻复筑治。又有北堰，在州北四里，濒运河。宋建炎中，移堰于北门外，寻复旧。《志》云：州北三里为施家湾，今舟船骈集处也。又北二里为鱼行市。

　　捍海堰在州东。《宋史》：海陵有古堰，亘百五十里。久废不治，秋涛涨溢，每冒民田。天圣中，监西溪盐税范仲淹谋于发运副使张纶，请修复之，自北海寨东南至景庄，修筑凡一百八十里，于运河置闸纳潮以通漕。又淳熙三年，州守张子正复筑月堰，以遏潮水。五年，又筑桑子河堰，自是潮不为灾。

　　胡逗洲《寰宇记》：在州东南二百八十三里海中，东西八十里，南北三十五里，上多流人，煮盐为业。梁承圣初，侯景败走，自沪渎下海，欲向蒙山，其下羊鲲谋诛之，因景昼寝，语舟师直向京口，至胡逗洲，景觉，大惊，为鲲所杀。蒙山，见山东费县。逗，一作豆。

　　○海陵监州东北百二十里。宋为西溪盐仓，州产盐，因置监于此，以司其利。明鹾使分司于泰州者，驻西溪东北之东台场，所辖富安、安丰、梁垛、东台、何垛、丁溪、草堰、少海、角斜、拼茶寺场，谓之中十场，皆分列于州东及兴化、如皋之境，而西溪镇为商贾辏集之道。今有西溪镇巡司，在州东北百二十里。又宁乡巡司，在州北六十里。○拼茶场，在州东百十里，有寨，又东三十里即大海矣。又丁溪场闸，在州东北百四十里，又北三十八里为白驹闸，皆接兴化县界。

　　樊汊镇州西北八十里，与高邮、江都分界。《志》云：州境有史家庄、灰廓村与樊汊镇三处，俱为巨盗窟穴。又秦潼镇，在州东北六十里，州北十八里为港口镇，皆滨运河。

　　如皋县州东南百四十里，东南至通州百四十里，西至泰兴县百里。汉海陵县地。东晋安帝始置今县，属海陵郡。宋、齐因之。隋省。唐为海陵县之如皋镇。南唐复升为县，属泰州。今城周五里，编户四十二里。

　　○宁海废县在县东北。晋安帝置县，属山阳郡，寻属海陵郡。宋、齐及梁因之。隋属扬州，以如皋县并入。唐又省县入海陵。○临江废县，在县南，亦晋安帝时置，初属山阳郡，寻属海陵郡。宋齐因之。后周并入宁海县。

　　○摩诃山县南百二十里大江中。水势湍激，亦曰虾蟆山。今江岸崩圮，山去岸五十余里。《志》云：县北五十里有高阜，谓之浦岸，东西长五十里，相传古海岸也。又有平阜，在县南江宁乡，东西延亘六十里，相传即古江岸地，肥腴宜五谷。

　　会盟原县东十里。相传吴楚会盟处。考春秋之世，吴楚始终无盟会事，《春秋传》哀十二年，卫侯会吴于郧，公及卫侯、宋皇瑗盟。杜预曰：郧，发阳也。海陵县东南有发繇口，县本海陵地，当即此原矣。

　　○大江在县南六十里。昔时东接通州，西接泰兴。今县西南与靖江县接界。

　　运河在县城北。自泰州海安镇，东南流经县北三十里之立发口，南至城北，又东四十里经白丁堰镇，又东南三十里至白蒲镇，而接通州运河。○龙游河，在县东南六十里。相传龙过成河，有九十九湾，北接运河，南通扬子江。又小溪河，在县城西北，东接运河，西通泰兴县。

