<!-- { "loadSidebar": true } -->
　　○宛城今府治。春秋时楚邑。百里奚亡秦走宛，楚鄙人执之，是也。《秦纪》：昭王十五年，白起攻楚，取宛。十六年，封公子市于宛。市即泾阳君也。又《韩世家》：王五年，秦拔我宛。《年表》：王五年，为秦昭王十六年。意者韩邑近宛，秦取之以广市之封邑欤？又昭王二十二年，与楚顷襄王好会于宛。二十七年，使司马错攻楚，赦罪人，迁之南阳。宛于是始兼南阳之名。三十五年，置南阳郡，治宛。二世三年，沛公略南阳，郡守保宛。沛公引兵过而西，从张良谏，夜引兵从他道出，黎明围宛城三匝，宛降。汉三年，汉王出荥阳，南走宛，寻出兵宛、叶间。后亦为南阳郡治。王莽居摄二年，东郡翟义等兵起，莽使其党刘秀屯宛。地皇四年，新市、平林兵围宛，下之，更始入都焉。既而更始封其宗室，赐为宛王。后汉建武二年，遣吴汉击宛，赐降。四年，幸宛。章帝元和初，自章陵还幸宛。又安帝延初四年，南巡，至宛。灵帝光和末，朱破斩黄巾贼赵弘于宛。又击贼帅韩忠，入其大城，忠退保小城，复击平之。建安初，张济族子绣将济众屯宛，曹操击之，绣降。魏太和初，使司马懿督荆、豫诸州，镇宛。嘉平中，王昶亦镇焉。自是常为重镇。晋太安二年，荆州刺史刘弘等讨江沔贼张昌，屯宛。永嘉四年，石勒济河，将趣南阳，击败群盗王如等于襄城，进屯宛北。时群盗侯脱据宛，勒攻克之，遂南寇襄阳。建兴三年，荆州贼杜曾等围荆州都督荀崧于宛。咸和三年，宛城为石勒所陷。永和五年，梁州刺史司马勋拔宛城。太和初，又为慕容燕所取。明年，荆州刺史桓豁等攻拔之。太元三年，陷于苻秦。九年，复归于晋。刘宋仍为南阳郡治。齐永明五年，荒人桓天生与雍、司二州蛮相扇动，据南阳故城，请兵于魏，将入寇，诏萧景先等讨之。建武四年，魏主宏留诸将攻赭阳，引兵南攻宛，克其郛，太守房伯玉婴城拒守。既而留元禧等攻南阳，自引兵至新野。五年，魏人拔宛北城，房伯玉以城降。永元初，魏主宏殂于塘原，数日至宛城。《水经注》南阳郡治大城，其西南隅即宛城，荆州刺史治焉，亦曰荆州城。盖北魏荆州，初亦治宛也。后周废宛县入上陌。隋初并废南阳郡，而宛城之名晦。唐武德三年，置宛州，领南阳、上宛、上马、安固四县，并寄治宛城内。八年，州废，以上马入唐州，余二县并入南阳。今郡城周六里有奇，盖元时所更置。明洪武三年修葺，有门四。其小城大城之址，堙废久矣。

　　申城府北二十里。《括地志》：南阳县北有申城，周宣王舅所封。《左传》庄六年，楚灭申，遂为楚邑。昭四年，楚灵王会诸侯于申，即此城云。又吕城，在府西三十里。虞夏时国，周亦为吕侯国。穆王以吕侯为司寇，作《吕刑》。《国语》，史伯曰：当成周者，南有申、吕，是也。后亦并于楚。汉吕后封昆弟子吕恕为吕城侯，邑于此。今名董吕村。○武城，在府北。春秋时申地，后属楚。《左传》僖六年，蔡穆侯将许僖公以见楚子于武城。又成十六年，楚子自武城，使公子成以汝阴之田求成于郑，郑叛晋，从楚子盟于武城。襄七年，秦人侵晋，楚子师于武城，为秦援。昭四年，楚灵王田于武城。皆此城也。杜预曰：武城在宛县北。或谓之武延城，俗呼西城。其相近又有城，俗呼东城。汝阴，谓汝水北也。

　　育阳城在府东氵育水之阳。汉育阳县，属南阳郡。育，亦作氵育。更始初，刘演败严尤、陈茂于氵育阳，遂围宛。建武二年，邓奉据氵育阳以叛。明年，讨降之，桓帝封邓康为侯邑。晋仍属南阳国。东晋尝置氵育阳郡，旋复旧，孝武改曰云阳县。宋因之。后魏仍属南阳郡，又置北氵育郡，治武川县。西魏置蒙州。隋仁寿中，改曰氵育州。大业初，州废，改为氵育阳郡，仍治武川县。隋末，郡县俱废。后周盖以云阳县并入武川也。○皇后城，在府东北。后汉初，世祖遣傅俊迎光烈皇后于氵育阳，税舍于此。又三公城，在府东南三十里，即邓禹故乡也。

　　博望城在府东北六十里。汉县，属南阳郡。武帝封张骞为侯邑。后汉亦属南阳郡。晋属南阳国。宋废。《括地志》：博望城，在向城东南四十里。今有博望驿，又东至裕州六十里。○向城，在府北六十里。汉西鄂县地。西魏置向城县，兼置雉阳郡治焉。隋初郡废，县属氵育州。唐武德三年，置氵育州。八年，州废，属北澧州。贞观九年，还属邓州。圣历元年，改曰武清。神龙初复故。五代周废。《志》云：向城在府东北。春秋时，许国向邑之人迁此，西魏因以名县。今为村聚。自向城废县而北，即三鸦路矣。

　　西鄂城府北五十里。古楚邑也。汉置西鄂县，属南阳郡。应劭曰：江夏有鄂，故此加西。后汉因之。晋属南阳国。宋废。后魏复置，亦属南阳郡。后周废。县南有精山。后汉光和末，朱追南阳黄巾余贼孙夏，至西鄂精山，大破之，是也。

　　安众城在府西南三十里。汉县，属南阳郡。武帝封长沙定王子丹为侯邑。王莽居摄初，安众侯刘崇举兵讨莽，攻宛不克，败死。后汉仍属南阳郡。建安三年，曹操击张绣于穰，不克，引还。刘表遣兵救绣，屯于安众，守险以绝军后，操还至安众，绣追之，前后受敌，操乘夜凿险伪遁，表、绣悉军来追，操纵奇兵，步骑夹击，大破之。荀问操破敌之故，操曰：敌遏我归路，而与我死地也。晋省入宛县。○杜衍城，在府西南二十三里。汉县，属南阳郡。高祖封王翳为侯邑。后汉建武三年，祭遵击叛将邓奉弟众于杜衍，破之，追至涅阳，即此。晋省。涅阳，见邓州。

　　雉城府北八十里。相传秦文公时，童子化雉止此，后因置雉县。汉因之，属南阳郡。晋属南阳国。大和二年，荆州刺史桓豁攻宛，拔之，追擒燕将赵盘于雉城，是也。宋省。后魏复置北雉县，属北氵育郡。西魏因置雉阳郡。隋初，郡县俱废。

　　南乡城府西南百里。汉析县及顺阳之地。王莽末，析人邓晔起兵南乡以应汉。后汉始置南乡县，属南阳郡。建安中，曹操割南阳西界为南乡郡。晋改顺阳郡。咸康四年，析置南乡郡。永和十年，桓温伐苻秦，水军自襄阳入均口，至南乡。后陷姚秦。义熙元年，姚兴割南乡郡归晋，是也。刘宋复曰顺阳郡。萧齐仍之。建武末，陷于后魏。永元初，陈显达拔魏马圈城，遣军主庄丘黑进击南乡，拔之。旋复陷于后魏，又置南乡郡。梁普通六年，晋安王纲自雍州遣长史柳浑破魏南乡郡，寻复失之。西魏仍置南乡郡及淅州于此。隋初郡废。大业初，又改淅州为淅阳郡。隋末废。又安山城，亦在县西。《隋志》：后魏置左南乡县，并置左乡郡。西魏改郡为秀山，县为安山。后周秀山郡废，县属淅州。隋大业初，并安山入南乡县。又有龙泉、湖里、白亭三县，俱西魏置，属南乡郡。后周并入焉。

　　○豫山府东北十五里。孤峰峭立，俗名独山。下有三十六陂，汉召信臣、东汉杜诗、晋杜预作陂溉田，民被其利。遗址犹存。又丰山，在城东北三十里。《山海经》：山有九钟，霜降则钟鸣。下有泉曰清泠。

　　百重山府北七十里。山峦重复，几及百重，其最著者曰鹿鸣、武阳、乱石、拓禽、鲤鱼。五山皆高峻深险，乃三鸦之第一鸦也。○雉衡山，在府北七十五里。本名衡山，马融《广城颂》所谓面据衡阴者也。以在故雉县境内，因名雉衡。《寰宇记》云以光武射雉于此而名，误。又有紫山，在城北二十五里。一名紫灵山。下有汤谷，冬夏常温。

　　分水岭府北七十里。水自岭而下，南北分流，俗呼为分头岭。其水为鸦河，亦曰鲁阳关水，北流入于汝水，南流入于氵育水。此三鸦之第二鸦也。○卧龙冈，在城西南七里。起自嵩山之南，绵亘数百里，至此截然而止，回旋盘绕，相传孔明草庐在其中。

　　○氵育水府城东三里。俗名白河。源出河南府卢氏县南山中，经内乡县东境，又东南流，至府城东，绕城南而达于新野县，府境诸水悉会焉。又南至湖广光化县东北，又东经故邓城东南而入汉水。王莽末，诸将共设坛场于氵育水上沙中，立刘玄为帝，即今府城南也。又后汉建安三年，曹操击张绣军于氵育水，败还。《志》云：氵育水旧有四堰，曰上石谷、马渡港、蜣螂堰、沙堰，汉召信臣所置，溉田六千余顷。后汉杜诗、晋杜预皆增广之，以溉稻田。宋太平兴国三年，西京转运使程能上言：白河旧从唐州南流入汉，请自南阳下向口置堰，回水入石塘沙河，合蔡河达京师，以通湘潭之漕。诏遣使督治，堑山堙谷，历博望、罗渠、少柘山，凡百余里，月余抵方城，地势高，水不能至，益发役兴作，卒不可通。端拱初，内使阎文逊等复请开古白河，通襄汉漕路至京，卒不就。盖地势悬绝，不可以人力回也。

　　湍河在府西南三十里。湍，音专。源出内乡县熊耳山之枪竿岭，东南流，经邓州城北，折而东北，至安众故城，又南至新野县，东合于氵育水。《水经注》：湍水经安众城西，涅水自邓州来注之，曷而为陂，为安众港。魏武破张绣，谓荀曰：绣遏我归师，迫我死地。盖二水之间，沿涉为艰阻也。○梅溪水，在府西二十里。源出府北之紫山，南流经杜衍故城东，土地垫下，湍流注之。旧于安众置曷，令游水是潴，所谓安众港也。

　　洱水在府北四十里。亦出内乡县熊耳山，东南流，入于氵育水。府南又有泗河，与灌河、潦河及留山、黄渠等河，俱注于氵育水。○栗河，在府东南十里。《志》云：源出马渡堰，分流至新野县界，仍入于氵育水。又上石堰，在府北四十六里，南注于斗门、黄池等陂、拒柳等堰，达于唐县、新野二县，溉田千余顷。

　　爪里津府北四十里。即氵育水之津也。上有三梁，谓之爪里渡。汉建武三年，邓奉拒光武于此，帝自赭阳西入讨奉，斩之于夕阳下。今津西即夕阳聚。

　　沙曷在故南乡城北。即沙堰也，为氵育水四堰之一。聚沙以壅水，因名。齐建武二年，后魏主宏遣将军薛其度引兵向襄阳，军于沙曷。齐南阳太守房伯玉、新野太守刘思忌，皆城守拒魏兵。既而伯玉败魏兵于沙曷，魏人引退。○石敫，在府城外三里。氵育水环流，为一城之胜。敫以御水患而障城郭，向甚坚完，后渐毁坏。今石犹存。

　　○三鸦路府北七十里。自府境北出汝、洛之径，道夹路深，称为险要。详见前重险三鸦。

