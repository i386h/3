<!-- { "loadSidebar": true } -->
　　○州城在府西南。相传即古越裳氏国，周成王时，重三译而献白雉者也。秦属象郡。汉属九真郡。后汉因之。三国吴分置九德郡，治九德县。晋、宋以后因之。梁兼置德州。大同七年，交趾李贲监德州，遂结数州豪杰以叛，寻讨平之。隋平陈，废郡存州。开皇十八年，改曰州。大业初，曰日南郡。唐武德五年，置南德州总管府。八年，改为德州。贞观初，仍曰州。明年，兼置都督府。天宝初，曰日南郡。乾元初，复为州。至今不废。《通典》：郡东南至海百七十里，南至罗伏国界百五十里，西至环王国界八百里。《新唐书》：州地限重海，与文单、占婆接界。○九德废县，即州治也。三国吴置县。晋因之。《宋志》为九德郡，领西安县。齐因之。梁大同九年，李贲叛，据交趾，林邑来攻，贲将范修破林邑于九德，即此。《隋志》：开皇十八年，改曰光安。《唐志》：武德五年，分置安远、昙罗、光安三县，寻以光安置源州，并置水源、安银、河龙、长江四县属焉。贞观八年，更名阿州。十三年，州废，省水源、河龙、长江，以光安、安银属州，后皆省入九德。《志》云：萧梁时，置安远、西安二县，隋开皇十八年，改西安曰广安，大业末废，唐复置云。

　　越裳废县在故州东南。三国吴置县，属九德郡。晋初废，后复置，仍属九德郡。宋、齐因之。隋属德州，寻属州。大业初，州道行军总管刘方经略林邑，遣钦州刺史宁长真以步骑出越裳是也。唐武德五年，置明州，并置万安、明弘、明定三县。贞观十二年，明州獠反，交州都督李彦讨平之。十三年，州废，以三县并入越裳县，属智州，州寻废，县属州。○交谷废县，在越裳县南。萧梁时，置县，兼置明州。隋大业初，州废，县属日南郡。唐武德五年，置智州治焉，兼置新镇、员二县。贞观初，曰南智州，仍以二县省入。十三年，州废，县省入越裳。又金宁废县，在废越裳县西南。萧梁时置，兼置利州。隋开皇十八年，改为智州。大业初，州废，县属日南郡。唐属智州。十三年，省入越裳县。

　　浦阳废县在府东。三国吴置阳成县。晋太康二年，改曰阳遂县，又分置浦阳县，俱属九德郡。宋因之。大明后，以阳遂省入浦阳。齐、梁因之。隋初，县属德州，寻属州。唐仍旧。

　　茶笼城在府北。宣德初，黎利作乱，自老挝还宁化州，官军与战于安府茶笼州，不利，复战于清化，破走之。○奇罗城，在府东南，即奇罗县也。南滨大海。永乐初，张辅追黎贼至闷海口，贼以小舟遁走安。辅帅舟师追至海门，经鹊浅引舟毕渡。既而辅率步骑夹江东西，柳升率舟师前进至茶笼，贼败走，又追败之于奇罗海口，贼众皆溃，柳升捕得黎季父子，献军门。安南遂平。

　　○天琴山在奇罗县东海边。相传陈氏主游此，夜闻天籁如琴，因名。永乐初，张辅擒黎苍于此。○横山，在府境河华县。晋永和二年，林邑王范文攻陷日南，檄交州刺史朱蕃请以郡北横山为界。祝穆云：此横山也。

　　○灵场海口在府东境。永乐中，简定既擒，定所推陈季扩犹据义安，张辅破贼于冻潮州，沐晟又追败之于灵场海口是也。

　　新平府在交州府西南七百里。永乐二年置，领州二，曰政平、南灵，县三，曰衙仪、福康、左平。宣德以后，属安承政司。

　　○咸城在府东南。汉县，属九真郡。后汉因之。三国吴属九德郡。晋、宋以后因之。隋属德州，寻属州。唐武德五年，置州治此，兼置安人、扶演、相景、西源四县。贞观初，更名演州。十三年省相景县。十六年，州及诸县俱废，以咸县属州，寻改县曰怀县。广德二年，复置演州于此。建中三年，演州司马李孟秋叛，安南都护辅良友讨斩之。

　　顺化府在交州府西南九百里。永乐二年置，领州二，曰顺州、化州，县十一，曰利调、石兰、巴阆、安仁、茶偈、利蓬、乍令、思蓉、蒲苔、蒲浪、士荣。宣德以后，仍即顺化、升华二府地置顺化承政司，领府三，曰顺化、英都、重华。

　　○爱子江在府东北顺州界。永乐中，张辅等讨简定党陈季扩，进兵顺州，破贼于爱子江，进至政和县罗蒙江，皆悬崖侧径。辅步进大索，擒其党阮师桧于南陵州，季扩遁入老挝。

　　升华府在交州府西南千一百里。永乐二年置，领州四，曰升州、华州、思州、义州，县十一，曰黎江、都和、安蒲、万安、具熙、礼梯、持羊、白乌、义纯、鹅杯、溪锦。宣德后，仍属顺化承政司。

　　○武峨废州在府境。唐置。天宝初，曰武峨郡。乾元初，复故。《新唐书》：州领武峨、如马、武义、武夷、武缘、武劳、梁山等七县。后废于蛮。○德化废州，在府境。唐置，领德化、归义二县。刘句曰：永泰二年，于安南西界南界置。似误。又郎茫州，亦唐永泰二年置，领龙然、福守二县。刘句曰：州置于安南西界，盖皆羁縻州云。

　　广威州在交州府西三百里。永乐二年，改置，领县二，曰麻笼、美良。宣德以后，仍以广威地置兴化承政司，领府三，曰兴化、广威、天关。

　　○多邦城在州西。交人谓之兴化府。永乐初，伐交趾，沐晟军至洮江北岸，与多邦城对垒。张辅军亦至，营于城北沙滩，与晟合势。时贼帅俱逼江，不可上，惟多邦城下沙滩可驻师，而土城高峻，城下重濠密坎，城上守兵如蚁，辅督诸军夜袭其城，克之。

　　美良城在州东南。永乐中，简定复叛，张辅等讨败之，进兵清化，穷追至演州，又分沐晟兵从磊江南，朱荣舟师抵牛鼻关。辅率骑兵至美良，定窜入吉利深山，擒之。

　　嘉兴州在交州西南六百五十里。永乐二年，改置，领县三，曰笼县、蒙县、四忙。宣德已后，仍分属山西承政司。

　　○伞圆山在州东。高峻雄伟。永乐初，王师克多邦，贼奔溃，追至伞圆山，遣别将向西都，贼焚宫室遁入海。于是，三江路宣江、洮江等州县次第来降。○艾山，在州之蒙县，面临大江，峭石环立，人迹罕至。山有仙艾，因名。

　　○龙门江亦在蒙县界。《汉书》封溪县有堤防龙门水，即此。源出云南临安府宁州，流经此，有石门横截江流，中分三道，飞湍声闻百里，舟行过此，必舁上岸，方可复行。

　　归化州在交州府西九百里。永乐二年置，领县四，曰安立、文盘、文振、水尾。宣德后，仍属山西承政司。

　　○水尾城在州西南。交趾之水尾州也，与云南老挝宣慰司接界。《志》云：自水尾州至老挝司城五百六十七里。宣德二年，沐晟由云南进讨黎利，至水尾县之高寨，贼水陆拒守，即此。○来州，在水尾州之东南，安南所置州也。嘉靖中，黎宁保据于此。

　　○漆马江在水尾州西南。自老挝司境流入，东北合于洮江。嘉靖中，莫登庸作乱，安南故王黎讠惠之子宁走老挝，聚兵保漆马江，使其臣郑惟忄泛海自占城附商航走京师是也。

　　演州在交州府南七百五十里。永乐二年置，领县三，曰琼林、茶清、美{艹留}。宣德以后，仍属安承政司。

　　○荡昌废县在州西。《旧唐书》：马援讨林邑，南自交趾，寻海隅侧道以避海，从荡昌县南至九真，又开陆路至日南郡。按：二《汉志》无此县。

　　已上安南。

　　◇占城东距海，西抵云南，南接真腊，北连安南，东北至广东，舟行顺风可半月程，至崖州可七日程。古越裳氏界。秦为象郡林邑县。汉改象林县，属日南郡。后汉末，邑人区连者因中原丧乱，杀县令，称林邑国王。孙吴时，为徼外国。黄武六年，遣使入贡，其后世绝，外孙范熊代立。熊死，子逸嗣，其臣日南帅范稚之奴名文者谮逐逸诸子，逸死，文篡立。晋永和三年，文屡陷日南。四年，寇九真，大为交州患。五年，桓温遣兵讨之，不克。九年，交州刺史阮敷讨林邑，破五十余垒。隆安三年，林邑王范达陷日南、九真，遂寇交趾，太守杜瑗击破之。义熙九年，林邑范胡达寇九真，交州刺史杜慧度击斩之。宋永初元年，慧度击林邑，大破之，林邑乞降。元嘉初，林邑王范阳迈寇日南、九德诸郡。七年，遣使入贡。八年，复寇九德，交州兵击却之。十年，范阳迈遣使入贡，求领交州，不许。二十三年，以范阳迈寇盗不绝，外托使贡，遣交州刺史檀和之讨之。和之以宗悫为前锋，遂克林邑，师还，范阳迈复得其地。死，子咄历嗣。齐永明九年，夷人范当根纯攻夺其国，遣使贡献，诏以当根纯为都督缘海诸军事、林邑王。十年，范阳迈之孙诸农帅种人攻范当根纯，得其国，诏以诸农〔为〕都督缘海诸军事、林邑王。永泰初，诸农入朝，渡海溺死，以其子文款袭王爵。历梁、陈至隋，皆来朝贡。隋仁寿末，遣刘方攻林邑。明年，方破林邑兵，其王梵志弃城遁。方入其都，获其庙主十八枚，皆铸金为之，盖其有国十八世矣。诏分其地为荡、农、冲三州。三年，改为比景、海阴、林邑三郡。隋乱，梵志复收其地。唐武德六年，遣使入贡。贞观中，其王头黎献方物，死，子真龙嗣，为其下摩诃慢多伽独所弑，范氏遂绝。至德中，国人立头黎之姑子诸葛地，更号环王。唐元和初，入寇、爱等州，安南都护张丹击破之，遂弃林邑，徙国于占，因号占城。五代唐长兴二年，刘Ζ将梁克贞入占城，取其宝货以归。周显德五年，其王释利因德漫遣其臣蒲诃散来贡。宋建隆二年，其王悉利因陀盘遣使因ヌ玢等贡方物，自是间岁或数岁一贡。淳熙四年，袭破真腊。庆元五年，真腊大举复仇，俘杀几尽，更立真腊人以主之。元至元间，其主孛由补剌者吾内附，遣使贡方物。后其子补的负固弗服，屡遣重兵临之，又数遣使招谕，乍臣乍叛，终无顺志。明初，其王阿答阿者首遣其臣虎都蛮来朝，贡方物，诏遣中书省管勾甘桓等封为占城国王。自是朝贡不绝，每国王嗣位，必遣使请命于朝，因遣使册封，率以为常。其所统聚落一百有五，大约如州县之制。

