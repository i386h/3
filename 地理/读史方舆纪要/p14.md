<!-- { "loadSidebar": true } -->
　　乐浪郡亦朝鲜地。元封三年置郡，领朝鲜等县二十五。今朝鲜西境是也。朝鲜县，即平壤城，今朝鲜谓之西京。《汉纪》：武帝初，置玄菟、乐浪、临屯、真番四郡。始元五年，省临屯、真番入乐浪郡。

　　涿郡秦上谷郡地。高帝置涿郡，领涿县等县二十九。今顺天府之涿州至保定府之境，又真定府东、河间府之西，皆是其地。涿，今涿州也。

　　代郡秦郡也。汉为代国。元鼎二年，改为代郡，领桑乾等县十八。桑乾，今大同东百五十里有废桑乾县。

　　广阳国本秦上谷及渔旧郡地。汉为燕国。元凤初，国除，为广阳郡。本始元年，改为广阳国，都蓟，有县四。蓟，见前。《汉纪》：北地、朔方、五原、云中、定襄、雁门、代郡、西河，谓之缘边八郡，又益以上谷、渔阳、右北平、辽西为缘边十二郡。或曰缘边九郡，则不言辽西、北地、西河。或曰十郡，则不言西河、北地。又陇西、天水、安定、北地、上郡、西河，皆环列畿辅，宿卫之士，多取给焉，所谓六郡良家子也。《后汉书》有渔阳，而无天水，亦曰六郡云。

　　交州刺史部察郡七。

　　南海郡秦郡也。初为南越国。元鼎六年，平南越置郡，领番禺等县六。今广、惠、潮三府是其地。番禺，见前。

　　郁林郡秦桂林郡也。后属南越。元鼎六年，置郁林郡，领布山等县十二。今广西浔州、柳州、南宁等府及梧州府之郁林州，是其境。布山县，在今浔州府城西。

　　苍梧郡秦桂林郡地，后属南越。元鼎六年，置苍梧郡，领广信等县十。今梧州、平乐二府及广东肇庆府之境，是其地。广信，今梧州府治苍梧县是。

　　交趾郡秦象郡地，后属南越。元鼎六年，置交趾郡，领嬴娄等县十。今安南国是其地。嬴娄，今交州府西故交趾城是也。

　　合浦郡秦象郡地，后属南越。元鼎六年置郡，领徐闻等县五。今雷、高、廉三府及肇庆府南境，是其地。徐闻，今雷州府属县。

　　九真郡秦象郡地，后属南越。元鼎六年置郡，领胥浦等县七。今安南国西南境是其地。

　　日南郡秦象郡地，后属南越。元鼎六年置郡，领朱吾等县五。今占城国是其地。《汉纪》：武帝开南越，置南海、郁林及朱崖、儋耳，凡九郡。昭帝始元五年，罢儋耳。元帝初元三年，罢朱崖。今广东琼州府之儋州、崖州，即其地也。又《通典》：昭帝元凤五年，罢象郡，分属郁林、。而史不书建置之始，盖阙文也。

　　大约西汉之世，郡国一百有三新郡六十五，因秦郡者二十七，改秦郡者十一。废秦郡者一，闽中也，县邑千三百有十四，道三十二邑通蛮夷曰道，侯国二百四十一。左东海，右渠搜古西戎国。今榆林北境有汉时渠搜故县。或以为渠犁，在今西域火州西境，前番禺见前，后陶涂今沙漠地。又扬子云：东南一尉，西北一侯，谓会稽东郡都尉、敦煌玉门关候也。今浙江台州府，汉东郡都尉治。玉门关，在今废沙州西北二百六十里，东西九千三百二里，南北万三千三百六十八里，可谓盛矣。

　　应劭曰：自秦用李斯议，分天下为三十六郡，至汉又复增置。凡郡或以列国，陈、鲁、齐、吴是也；或以旧邑，长沙、丹阳是也；或以山陵，泰山、山阳是也；或以川原，西河、河东是也；或以所出，金城之下得金，酒泉之味如酒，豫章樟树生庭，雁门雁之所育是也；或以号令，禹合诸侯大计东冶之山，因名会稽是也。○王氏曰：秦地东不过氵贝水在今朝鲜平壤城东，今名大通江，西不越临洮今府。汉益广于秦矣。然郡县益烦，牧守屡易，国无定民，民无固志。先王之制，浸以灭息。

　　王莽盗窃神器，假名易号者，四方蜂起。

　　赤眉据长安。

　　【史略】王莽时，琅邪樊崇等起兵于莒今山东莒州。见前，转掠青、徐间。更始入洛阳，遂降。寻复叛崇初留兵濮阳，与其徒诣洛阳降。更始政乱，崇遂亡归。濮阳，见前，将兵入颍川，分为二部：一自武关，一从陆浑陆浑关，在河南嵩县北七十里，而西俱会弘农。至郑即今陕西华州治。见前，立刘盆子为帝，遂入长安。

　　王郎据邯郸。

　　【史略】更始初，邯郸卜者王郎，诈称成帝子子舆，为故赵王元之子林等所推，入邯郸称帝，分遣将帅，徇下幽、冀。赵国以北，辽东以西，皆望风响应。

　　秦丰据黎丘。

　　【史略】王莽末，南郡秦丰兵起，据黎丘今湖广宜城县东有黎丘城。寻称楚黎王，有己阝、宜城等十余县己阝，音忌。今亦见宜城县。

　　李宪据庐江。

　　【史略】更始初，莽庐江连率李宪，据郡自守郡治舒。见前，称淮南王。寻称帝，拥九城《汉志》：淮南郡十二城。盖宪所得者九城也。

　　公孙述据成都。

　　【史略】更始初，莽导江卒正公孙述，起兵入成都莽改蜀郡为导江，治临邛。更始初起，南阳人宗成等起兵略汉中，述迎成等入成都。未几，述矫称汉将军、蜀郡太守、益州牧，击杀成等，而并其众。寻击败更始将李宝等于绵竹，自立为蜀王，都成都。临邛，今邛州也。绵竹，今成都府汉州德阳县北故绵竹城是。寻称帝，号成家。既又北取南郑今汉中府，南服越，东下江州，据关江州，今重庆府治巴县是。见前。关，见今湖广长阳县，尽有益州之地。

　　隗嚣据天水。

　　【史略】更始初，成纪隗崔等起兵平襄成纪，今陕西秦州治，即故成纪县。平襄，汉天水郡治也，推隗嚣为上将军，击杀莽雍州牧及安定太守，分遣诸将徇陇西、武都及河西诸郡，皆下之。更始入长安，嚣降，遂仕于更始。及长安乱，嚣走还天水，复聚其众，称西州上将军，据有安定、北地、天水、陇西四郡，居冀陕西伏羌县东有冀城，仍附于汉，复叛降公孙述，述封为朔宁王。

　　窦融据河西。

　　【史略】更始时，窦融为张掖属国都尉，以威信抚结五郡僚属，共推融行河西五郡大将军事，遂抚定河西地。

　　卢芳据安定。

　　【史略】王莽末，安定卢芳自称武帝曾孙刘文伯，与三水属国羌胡起兵芳居三水左谷中。三水，即属国治也。见前安定郡。更始入长安，芳降，仍使镇抚安定。更始败，三水豪杰共立芳为上将军、西平王，遣使与匈奴西羌相结，匈奴乃迎芳入匈奴匈奴以芳弟程为中郎将，使将胡骑，还入安定。久之，五原人李兴等自称将军，迎芳入塞，都九原见前五原郡，掠有五原、朔方、云中、定襄、雁门五郡地。

　　彭宠据渔阳。

　　【史略】更始初，彭宠为渔阳太守宠，宛人，亡命渔阳。其乡人韩鸿，为更始使者徇北州，乃承制拜宠为渔阳太守。建武二年，以渔阳叛，攻幽州牧朱浮于蓟蓟，见前燕国。既而涿郡太守张丰亦叛应宠，蓟城饥窘，寻为宠所得。因自称燕王，复攻陷右北平及上谷数县。

　　刘永据睢阳。

　　【史略】更始初，立故梁王立之子永为王，仍都睢阳。永寻据国起兵，攻下济阴、山阳、沛、楚、淮阳、汝南，凡得二十八城；又拜西防贼帅佼强西防，今山东金乡县西北故防城是也、东海贼帅董宪、琅邪贼帅张步，皆为将军，督青、徐二州与之连兵。遂专据东方，寻称帝。

　　张步据临。

　　【史略】建武初，琅邪贼帅张步，受刘永官爵，治兵于剧剧，在今山东寿光县。见前，遣将徇泰山、东莱、城阳、胶东、北海、济南、齐郡，皆下之。永寻立步为齐王。步据郡十二十二郡，城阳、琅邪、高密、胶东、东莱、北海、齐、千乘、济南、平原、泰山、淄川也，雄长青、徐。

　　董宪据东海。

　　【史略】王莽末，东海董宪等兵起，为赤眉别校，屯梁郡，大破莽兵。后归于刘永，掠有东海郡邑，居郯见前。永寻封为海西王。

　　世祖艰难一旅，次第剪除。

