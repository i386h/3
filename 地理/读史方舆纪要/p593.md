<!-- { "loadSidebar": true } -->
　　九宫山县东南八十里。广八十里，高四十里。相传晋安王兄弟九人避难于此，造九宫而名。一云：山自下而上，高峰九层，故名。又云：山来自南岳长沙九江庐阜九十九峰之数，千岩万壑，崎岖盘折，奇胜非一。宋张道清住此，建钦天瑞庆宫于上。○白羊山，在县西三十里。《志》云：兴国州长河之源出于此。

　　新开岭县北七里。路出岭下，险峻殊绝。宣德间，凿其巅，为兴国必由之路。又朦胧岭，在县东南二十里，险峻迤逦，道出江西武宁县道。成化间，建朦胧堡于其上。

　　石牛潭县东五里，有石涧六十里，下流入于长河。又有界河，在县东六十里，亦东北注于长河。

　　附见：

　　武昌卫在府治南。洪武中建。又有武昌左卫，在府治西南。武昌护卫，亦在府治南。洪武中，为楚府置。今亦设武昌卫，并设左卫。

　　◇汉阳府东至武昌府隔江七里，西北至安陆府五百六十里，西南至安陆府沔阳州四百里，东北至黄州府一百八十三里，西北至德安府三百二十里。自府治至布政司见上，至南京一千七百二十里，至京师五千一百七十三里。

　　《禹贡》：荆州之域。春秋郧国地。战国属楚。秦属南郡。两汉属江夏郡。三国初属魏，后属{曰大}，皆为重镇。晋仍属江夏郡初立沔阳县，为江夏郡治。后郡移治安陆。宋、齐、梁因之并属江夏郡。后周属竟陵郡。隋属复州。大业初，属沔阳郡。唐武德四年，讨平朱粲，析置沔州治汉阳县。天宝初，改汉阳郡。乾元初，复为沔州建中二年，州废。四年，复置。宝历初，州废，属鄂州。周显德五年，平淮南，以汉阳县置军。宋熙宁四年，仍废为县。元元年，复置军。绍兴五年废。七年，复置。元至元中，升为汉阳府。明洪武初因之。九年，省入武昌。十三年，复置府，领县二。今因之。

　　府前枕大江，北带汉水，大别之险，古今共之。诚鄂渚之翼蔽，而亦荆、郢之藩垣也荆，谓荆州；郢，谓安陆。《形胜考》云：汉阳扼束江、汉，表以大别之山，临高深，其势而险固。国家画郡，与武昌并峙，方七里而近，左右翼蔽以巩磐石，亦宇内所仅见也。王氏有言：鄂州恃汉阳为蔽，汉阳失而鄂不可保。此鲁山、夏口夹江分险而分符作牧也欤。又薛氏云：上游粮饷，由沔而达襄、郢，由而入安、随，汉阳实为喉嗌云宋知汉阳军黄筑城，略云：汉阳之地，南人得之，则恃为捍蔽。孙氏都武昌，使鲁肃守汉阳是也。北人得之，则武昌不能自立。汉阳守臣李恕屡以舟师败鄂人是也。故筑城不惟可以守汉阳，亦所以蔽武昌也。

　　汉阳县附郭。本汉安陆县地，属江夏郡。东晋于临嶂山下置沌阳县，后废。隋开皇十七年，置汉津县，属复州。大业初，改曰汉阳，属沔阳郡。唐初于此置沔州，后废州，以县属鄂州。五代周为汉阳军治。元至元以后，皆为府治。《城邑考》：府城旧周六里，有八门。宋宣和三年，水涨城坏，寻复修筑。明洪武初，平楚，驾临汉阳，筑城保障，然城垣单薄。嘉靖三年，始议增修，内外皆用砖石包砌。周仅四里有奇，门四：东朝宗，南南纪，西凤山，北朝元，朝元门旋塞。今编户六里。

　　○鲁山城在城东北大别山上。三国时为戍守处，因筑城于此。六朝以来，皆为要地。亦曰鲁山镇城。隋因置汉阳县于山下。或谓今县即鲁山城，误也。

　　沌阳城府西六十里临嶂山下。《志》云：晋惠帝时所置也。祝穆云：魏定荆州，屯沔阳为重镇。晋立沔阳县，江夏郡移理焉。永嘉六年，湘州贼杜别将王真袭沔阳，武昌太守陶侃等击却之。建兴初，侃为荆州刺史，屯沌口。明年，移沔江，即沔阳也。亦谓之临嶂城。《水经注》：沔水经沌阳县北，又东径临嶂故城北，其实临嶂即沔阳也。沌阳，亦作沔阳。临嶂，亦作临障。大兴二年，荆州贼杜曾击败州兵，径造沔口。豫章太守周访击之，访进至沌阳，曾败遁。宋齐皆为沌阳县，属江夏郡。梁武帝又尝置沔阳郡。中大通五年，魏荆州刺史贺拔胜寇雍州，遣军攻沔阳，拔之。后周亦为沔阳郡。隋初废。

　　滠阳城府北四十里，亦安陆县地。晋惠帝时，析置滠阳县。《晋书》：张昌之乱，安陆人多附昌，惟朱伺合其乡人讨之。昌既灭，伺部曲以逆顺有嫌，求别立县，从之。分安陆东界立滠阳县，属江夏郡。建兴初，陶侃屯临嶂，杜将王贡袭侃，侃奔滠中。寻阳太守周访救侃，击贡，走之。滠中，即滠阳也。宋齐皆为滠阳县，属江夏郡。萧衍举兵襄阳，克郢城，汝南民胡文超起兵于滠阳以应衍。后周时，县废。郢城、汝南，俱见前江夏县。

　　却月城在府治北六里，与鲁山城相对，形如却月。后汉末，黄祖所守处。建安十三年，孙权夺沔口，攻屠其城。《水经注》：鲁山左即沔水口，沔左有偃月城。又《沔阳记》：沌阳县至沔口，水北有却月城。亦曰偃月垒。晋元兴初，桓振据江陵，遣其党孟仙图据鲁山城，桓仙客守偃月垒，是也。《元和志》：却月故城，在汉阳县北三里，周一里八十步，高六尺。又马骑城，在却月城西二里，周五里，高丈余。今长棚冈，其故址也。又府西四十五里有汉阴城，以汉阴山而名。皆当时屯兵处。○梁城，在府城东北。《南史》：梁武自襄阳趣建业，邓元起会大军于夏口，筑汉口城以守鲁山。今大别山横顶城，即其旧基。又有萧公城，在府西北五里，相传梁武筑城于此。

　　○大别山在府城东北汉江之右。一名鲁山，一名翼际山。东南有事，此为重镇。今详见名山大别。○凤栖山，在郡治后，今郡城环其上。其迤西之山，亦曰鲁山。《志》云：郡城东北有吴王矶，一名禹功矶。吴魏相持时，皆以沔口为重镇。吴守此矶以为险固，有铁门关在其旁，又有洗马洞及磨刀洞，相传以关壮缪得名。《志》云：铁门关，在今汉阳县治东北二里。

　　汉南山府西二十里，汉水之南。有三峰并峙，一名三山。又汉阴山，在府西四十五里，汉水北，一名马鞍山。○湖盖山，在府西北三十里。其形如盖，南临汉水，西带太湖。

　　临嶂山府西六十里。层山临江，盘基数十里。晋于山下置沔阳县。宋绍兴四年，岳飞击贼曹成于汉阳，平之，移师次临嶂。咸淳中，德安府尝迁治此。今亦名城头山。山南有峰曰乌林峰，俗谓之赤壁，盖传讹也。○百人山，在府西南七十里，相传周瑜与黄盖诈曹公，大军所起处也。南滨江，有百人矶，今置巡司于此。又大军山，在府西南六十里。府西南四十五里又有小军山，昔吴魏相持，陈兵于大小两山之间，故山以大小军名。《志》云：府西南八十里，有尉武山，相传唐武德初，尉迟恭与朱粲战处。

　　香炉山府西九十里。以形似名。宋开庆初，蒙古忽必烈取道黄陂，登香炉山，俯瞰大江。《一统志》云：即此山也。又九真山，在府西南九十里，山周百里，高峻纡回。唐咸通中，改名仙潜山。《舆地纪胜》云：即五藏山也。有九泉，皆清澈。

　　○汉水在城北三里。自沔阳州景陵县界，东流入府境，经汉川县，南流至此，又东与大江会于大别山北，其地名汉口。《志》曰：汉水与水合流入江处也。山阴石上有石穴二处，谓之锁穴。孙权攻黄祖，祖横两蒙冲挟守沔口，以拼闾大绁系石为丁。晋王伐吴，吴人于碛险要害处皆以铁锁横截之，即此穴也。晋永嘉五年，石勒渡沔，寇江夏，拔之，进屯江西。时江夏郡治安陆，江西，即汉水东矣。今城东有渡，亦曰汉阳渡。胡氏曰：汉水入江处，谓之汉曲。又即春秋之夏。《堤防考》：汉口北岸十里许有襄河口，旧时汉水从黄金口入排沙口，东北折抱牯牛洲，至鹅公口，又西南转北，至郭师口。对岸曰襄河口，长四十里，然后下汉口。成化初，忽于排沙口下、郭师口上，直通一道，约长十里，汉水竟从此下，而古道遂淤。襄河者，汉水自襄阳来也。余详川渎异同。

　　江水在府城东南。上接潇湘洞庭诸水，入府境一百五十里，自大别山东而合于汉江，转烟波湾四十里，入黄州府界。《志》云：烟波湾，在城东北三十里，旁有里曰烟波里，今土人谓之白沙湾。元至正九年，蜀江大溢，浸汉阳城云。

　　沔水在府西南三十里。源出襄水，南入大江，又东北与汉水合流。祝穆曰：三国以前，书传多称汉，不言沔。三国以后，多称沔，不言汉。先儒疑汉沔为一，然今二水源流不同，惟《书》疏引应劭云：沔水下尾与汉合，乃入江，为得其实。然考襄水在沔阳，亦即汉之支流耳。又有南沔，《志》曰：夏水入沔之后，兼流至汉阳，谓之南沔。

　　沌水在府西南四十里，有沌口。《水经注》：沌水南通沔阳之太白湖，湖水东南流径沌阳县，注于江，谓之沌口。范成大曰：自石首县舟行一百七十里，至鲁家γ，自鲁家γ入沌。沌者，江旁枝流，如海之，其港仅过运河，两岸皆芦荻，支港皆通小湖，故为盗区，客舟非结伴不可行。张舜民曰：自沌口至下港五十余里，下港故镇，南对金口。金口在鄂州西南，金口之下即窦家沙。江之西岸有沌口。晋永嘉末，荆州刺史王澄以杜等乱，弃州东下。别驾郭舒力谏，澄不从，舒因留屯沔口。建兴初，陶侃为荆州刺史，镇沌口。陈初，侯安都攻王琳，围其郢州，琳自湘州至口，安都乃释郢州围，留沈泰一军守汉曲，而悉众诣沌口。琳据东岸，安都据西岸，及战，为琳所败。又光大中，华皎以湘州降周，引周兵与陈将吴明彻等战于沌口，周军大败，是也。水，在大江南岸，其入江之口，正对北岸大军山。沌，读曰篆。《志》云：县西四十五里有直阳港，与沌水合流。又县西南二十里有永济港，南入江。

　　沦水府北二十里。自德安府孝感县流入，与黄陂县接界，通大江。宋咸淳末，蒙古将伯颜陷郢州，谋渡江。宋军分据要害，军不得进。其军将马福言，沦河口穿湖中，可从阳逻堡西沙芜口入江，伯颜乃进围汉阳，声言取汉口渡江，而乘间遣奇兵袭沙芜口，夺之。因自汉口开坝，引船入沦河，转沙芜口以达江。而以数千艘泊沦河湾口，屯骑兵于江北，招阳逻堡。盖夏口未可遽越，取间道以出不意也。沙芜口，见黄陂县。阳逻堡，见黄冈县。

　　滠水府北四十一里。本水分流。《水经注》滠水上承沔水于安陆县，误为沔也。下流东经滠阳县北，合沦、索二水，东南注于江。其入江之处，盖在黄陂县界。

