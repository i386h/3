<!-- { "loadSidebar": true } -->
　　○杉市在州西，有巡司。《闻见录》：州有铜鼓营，近黄龙山，其地险厄，奸豪尝保据于此。《会典》：县有八叠巡司。

　　附见：

　　南昌卫在府治南。《志》云：明洪武八年，置南昌左卫。永乐初，改为护卫，以宁府故也。天顺初，复为左卫。又有南昌前卫，在府治东，明洪武十九年置。正德十四年，宸濠叛，二卫官军多从逆。事平，王守仁奏请并省，于是改为一卫，垂为永制。

　　◇瑞州府东北至南昌府二百里，南至临江府百十里，西南至袁州府万载县二百里，北至南昌府奉新县九十里。自府治至布政司见上，至江南江宁府一千七百里，至京师四千九百六十五里。

　　《禹贡》扬州之域。春秋属吴。战国属楚。秦属九江郡。汉属豫章郡。晋、宋以后因之。隋属洪州。唐武德五年，置靖州。七年，改为米州，又改筠州。八年，省入洪州。南唐保大十年，复置筠州时五代周广顺二年也。宋因之绍兴十三年，赐郡名曰高安。宝庆初，改曰瑞州避理宗讳也。元曰瑞州路。明初洪武二年，改为瑞州府，领县三。今因之。

　　府山川明秀，原隰沃衍，居列郡之中，为襟要之地。

　　高安县附郭。汉置建成县，属豫章郡。武帝元光四年，封长沙定王子拾为侯邑。后汉仍为建成县。晋、宋以后因之。隋属洪州。唐武德五年，改今名，避隐太子讳也。又置靖州治焉，寻为筠州治。八年，州废，县仍属洪州。南唐以后，复为州郡治。今编户三百里。

　　○建成废县即今府治。汉置。唐始改曰高安。五代梁开平三年，危全讽以抚州兵攻洪州，请兵于楚，马殷遣军围高安，淮南将周本败楚兵于上高。宋亦为高安县。《志》云：郡旧有土城，唐初筑。宋元丰中修筑，建炎间又复增葺。元初毁，至正末亦尝营治。明正德六年，改营郡城，以砖石，又浚濠为固，有门九，城周十四里有奇。又城中旧有子城，宋时土筑，环城为濠，周三里，有门四。元毁。明正德元年增修，缘碧落山后筑墙，以卫府治。六年，经华林贼焚毁，郡守邝重建，石为墙，颇称严固，周一里有奇。

　　华阳废县府西四十里。唐武德五年置，属靖州，寻属筠州。八年，与州俱废。○云棚城，在府北三十里。又府北五里有断水桥城。隋大业末，萧铣、林士弘攻掠江西，土人应智顼拒贼于华林山，筑云棚等城，召义兵保安此土。二城，即其故址云。

　　○碧落山在府治后。下临井邑，尽在目中，一名凤凰山。山后有五龙冈，前临蜀水。又有李八百洞，久塞，亦曰迷仙洞，在郡之后圃。山之西脉曰逍遥山。又大愚山，在府治东南朝阳门外，门据山为固。又有龙化山，在府西南上蔡门外。○米山，在府北二十五里。《豫章记》：此山四面流泉，土地膏沃，生禾香茂，为米精美，唐因以名州。

　　败伏山府南百里。相传梁末陈武帝起义兵破贼，伏军于此，因名。又荷山，在府南二十五里，中有池，多红莲。山之南有琴岭，其形如琴。○凤岭山，在府西七十里。《志》云：唐初，靖州刺史应智顼屯兵之地，山势峭拔，远望如凤。相近者又有飞霞山，亦耸秀。

　　华林山府西北七十五里。有玄秀峰，相近有主岭、南北岭、三宝岭，皆山势危峻。正德七年，官兵分屯于此，进讨华林山贼。谚云：若要华林败，三宝去立寨。少南曰南山，皆华林之冈阜也。《志》云：华林山周百里，与奉新县接界。又白云山，亦在府西北七十余里，有涧泉瀑布诸胜。其相接者曰白鹤山，亦幽胜。○谢山，在府西北百里，奇峰怪石，甲于群山。

　　龙珠岭府西北四十里。又府西南六十里有鸡笼岭，高数百仞，皆以形似名。旧《志》：高安县有石炭岭，产篁竹，唐因改州为筠州。今府治北凤凰山下有大石，色黑，碎之若炭。《永和山川记》：建成县西有羊山，山产燃石。《豫章记》：建成县有葛乡，有石炭二顷，可燃以爨。疑即石炭岭矣。

　　○蜀江在府治北。源出袁州府万载县境龙河渡，流至上高县凌江口，合新昌县盐溪，历郡城中而东出，汇于南昌之象牙潭而入章江。亦曰锦江，亦曰锦水，《水经注》亦谓之浊水。自府西南来，折而东注，界为两崖。汉晋旧有城池，世远圮塞。唐武德中，李大亮始筑土城，浚濠以受之。今郡城分南北，锦江中贯，市南溪设三闸，而城跨其上，以为防卫。宋乐史云：蜀江东流五百五十里而入章江也。○钟口江，在府南三十七里，源出荷山，流入蜀江。萧梁时尝获古钟于此，因名。

　　清湖府东十五里。其水四时莹彻。又珠湖，在府南十八里，俗传有仙遗珠于此。又府西南二十五里有药湖，相传以吕仙弃药湖中而名。其下流皆入蜀江。

　　鸣水府西北六十里。发源山谷中，流经此，北流入奉新县界，合龙溪诸水，而为奉新江。碧涧飞流，空谷振响，因名。又曲水，在府南六十里，源出上高县之蒙山，流出潦浒口，东入赣江。其势回环萦曲，因名。○华阳水，在府西南百里，源出临江府新喻县界，东北流入蜀江。又龙口水，在府西六十里，一名谈口水。《志》云：高安县西界有蛟湖，引流为龙口水，北流至花园埠，入于蜀江。又务农溪，在府东三十里，源出新建县东，至府城南流入蜀江。

　　○阴冈岭镇府南六十里，有巡司。《志》云：县旧有洪成巡司，革。○仁济桥，在府治东，旧有浮桥。宋淳熙十二年，改建石桥于两岸，作石堤以摄悍流，垒八墩于深渊，以酾水势。墩之上架木为梁，以石版。梁之上覆以厦屋六十余间，往来者便之。后修废不一，元季毁于兵燹。明弘治九年，因旧址复建，长数十丈，屹为津要。又府东有青湖、舣口等渡，皆蜀江津口也。

　　上高县府西南百里。东南至临江府新喻县九十里，南至袁州府分宜县百四十里，西北至新昌县五十里。本建成县地。后汉中平中，汝南上蔡民分徙于此，因立上蔡县，属豫章郡。晋太康初，改曰望蔡县，以上蔡人思其故土也。宋、齐以后因之。隋复省入建成县。唐武德五年，复置望蔡县，属靖州。八年，又废。僖宗时，钟傅以故县地置上高镇。南唐升元中，改镇为场。保大十年，升为县，属筠州。今编户百七十五里。

　　○上蔡废县今县治西。晋曰望蔡。隋废。《五代志》：唐中和末，钟傅以其地在高安上游，因置上高镇。宋白曰：以地形高上而名也。天四年，淮南将吕师周等戍守于此，以备湖南。既而师周奔湖南。五代梁贞明三年，楚马殷遣弟仔攻上高，大掠而去。南唐升为县，有城，周五里。宋嘉熙中增修。元废。明正德七年，凿池树栅，立四门，议循旧址修筑，未果。嘉靖末，始筑石城千一百二十二丈七尺。○米城，在县西北十五里顾城山下，或云唐末淮南所置戍守处也。

　　○镜山县东二里。山有三端，圆如镜，相对而峙，中有径，可通人行。县界五里又有屏山，山势连亘如屏，因名。○宝盖山，在县南二十五里，嵌岩岌，霭翠玲珑。稍南曰灵峰山，峰前有铜丁岭，一名铜精岭。又南五里有宝珠岭。

　　蒙山县南三十五里。周一百四十里，峭壁横险，乔木千寻，常有烟雾蒙蔽其上。山有多宝峰及上下两洞。《志》云：宋庆元间，常产银、铅，故峰名多宝，并置蒙山务于山下。○九峰山，在县西北五十里，接新昌县界。其峰有九，曰云末、飞云、香炉、翠霞、苍玉、芙蓉、清流、峨眉、天竺。县西六十里又有末山，与九峰相连，以耸峙天末而名。其相近者曰谢君岭，高数百仞，接万载县界。

　　天岭县西二十里。岭最高，行者若登天然。《志》云：县北三里有敖岭，亦曰敖峰，高峻为近郊之胜。又礼架岭，在县西北六十里，高峻多石，洞深且阔，兵燹时，土人避此，寇不能近。县西北七十里又有蓬莱岭，草木蒙密，云雾杳霭。又有黄凤岭，在县西九十里，相传昔有黄凤集于此。○慈光洞，在县西四十里，悬梯而下，始有门可入。唐乾符二年，黄巢之乱，民逃避于此，壁间题字犹存。又旺贤冈，在县北二十里，一名黄田冈。

　　○蜀江县治西。自万载县流入，至县西北二十里凌江口，新昌县水亦流入焉。又东南流经县治南，又东流入高安县界。又斜口水，在县西十里，源发蒙山，入于蜀江。

　　鸬鹚洲县治东南，当蜀江水口。又仙姑洲，在县西六十里。县境又有八叠洲，皆在蜀江中。又章树潭，在县治西，其水澄澈而渊深。

　　○离娄桥镇县西七十五里。有巡司。○蒙山务，在县南四十里，蒙山之南麓也。宋置为采炼银铅之所，今废。

　　新昌县府西百二十里。西北至宁州二百里，西南至袁州府万载县百里。汉建成县地。三国吴析置宜丰县，仍属豫章郡。晋因之。宋初废。唐武德五年，复置宜丰县，属靖州。八年，废入高安县。南唐以宜丰旧地为盐步镇。宋太平兴国六年，以地广势险，于宜丰故城置今县，属筠州。元元贞初，升为新昌州。明仍为县，编户百二十九里。

　　○宜丰城县北三十里。孙吴置县治此。唐改置于今治。宋因之，改曰新昌。有土城，元圮。明成化间，因旧址修筑，寻砌以砖石，周五里有奇。

　　康乐城县东二十里。本建成县地。孙吴黄武中，析置阳乐县。晋太康初，改曰康乐，仍属豫章郡。刘宋封谢灵运为康乐侯，即此。齐亦曰康乐县。梁、陈因之。隋废。《志》云：上高县北十五里有阳乐城，盖地相接云。

　　○三峰山县西五里，与县治前盐岭相接。《志》云：盐岭高出群山，下瞰邑市，鳞鳞可数。县东门外又有折桂峰，奇石耸秀，俗呼火焰山，岁多火灾，后平其顶，改今名。○吉祥山，在县北五十里，一名瑞云山。山高耸，中有聪明泉。又尉山，在县西七十里，盘亘数里，相传南昌尉梅福栖隐处。

　　黄冈山县西八十里。山势磅礴耸秀，为新昌诸山之冠。又八叠山，在县西北九十里。山形盘郁，叠嶂纵横，断而复续，因名。又县西百里有黄蘖山，一名鹫峰山，泉石奇胜。唐宣宗与僧黄蘖观瀑布于此。○五峰山，在县西北百里。山有归云、积翠、罗汉、月桂、佛岩五峰。《志》云：县西五十里有九峰山，与上高县接界。

　　西岭县北六十里。望东面诸山，兀起蹲伏，若翔舞状，亦曰攀龙山。又县东北七十里曰北岭，截出云外如屏嶂，峰峦相倚，紫翠万叠，有飞瀑三四道，颇为奇观。

　　○盐溪在县治西。一名若耶溪。源出南昌府宁州界，流入县境，至县南三十里，出凌江口，入上高县界，东流而入蜀江。又治西南有小斜川，亦流合于盐溪。○濯湖，在县东二里，相传晋旌阳令许逊濯衣于此，因名。

