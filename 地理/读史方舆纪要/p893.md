<!-- { "loadSidebar": true } -->
　　大河旧在开州城南，汉之濮阳，宋之澶州，皆其地也。汉元光三年，河水徙从顿丘东南流，既而决瓠子在今州西南二十五里，东南注巨野巨野泽，见山东巨野县，通于淮、泗此为黄河入淮之始。丘氏以宋熙宁十年为黄河入淮之始，误矣，泛郡十六。使汲黯、郑当时兴人徒塞之，辄复坏。元封二年，自临决河塞之，作瓠子之歌，是也。五代周广顺三年，澶州河溢。宋乾德三年，河决澶州。开宝四年，河复决澶州，东汇于郓、濮，坏民田舍。五年，河复决濮阳，命颍州团练使曹翰往塞之。淳化四年，河复决澶州，陷北城，坏庐舍七千余区。景德元年，河决澶州横陇埽在州东，自是遂为故道，所谓横陇河也。四年，又坏澶州王八埽在州西南。大中祥符七年，河决澶州大吴埽在州东。天圣六年，又决州之王楚埽在州西南。景元年，复决于横陇埽。庆历八年，又决州之商胡埽在州东北三十里。自是遂为故道，所谓商胡河也。宋人谓横陇决而东为滨、棣诸州患，商胡决而北为河北患是也。《宋志》：商胡决河自魏北至恩、冀、乾、宁入海，为北流。其二股河自魏、恩东至德、沧入海，为东流。嘉元年，河复决于六塔河六塔河，在州东北十七里。自商胡东南通横陇河之支渠也。先是皇二年，河决馆陶县之郭固。四年，塞郭固而河势犹盛。议者请于澶州开六塔河以披其势，于是遣使相度诣铜城镇海口，以约古道高下之势。欧阳修以塞商胡开横陇，回大河于故道计一千余里，役巨费烦，速宜停罢。李仲昌等固请开六塔河，使归横陇。时横陇湮塞已二十年，商胡复决数岁矣。贾昌朝等又欲移决河于京东故道，欧阳修曰：六塔止是别河下流，已为滨、棣、德、博诸州患，若全回大河，其害必甚故道，理不可复，不待智者而知也。至是遂塞商胡北流入六塔河，不能容。是夕遂决，河北被患者数千里，铜城镇在滨州海口。熙宁四年，河溢澶州之曹村在州西南，十年，大决于曹村，澶渊北流断绝，河道南徙，东汇于梁山、张泽泺梁山泺见前。张泽泺，或曰即今山东汶上县之南旺湖。分为二派，一合南清河入淮，一合北清河入海南清河，今泗水也。北清河，大清河也。《金志》：明昌四年，都水监丞田栎言黄河利害云：前代每遇古堤南决，多经南北清河分流。南清河北下，有枯河数道，河水流其中者，长至七八分。北清河乃济水故道，可容二三分。因欲于滑州墙村决河入梁山泺故道，依旧作南北两清河分流。不果。盖误引此说也，灌郡县四十五，濮、济、郓、徐更甚。元丰元年，决口塞，改曹村埽曰灵平。筑堤断流，河复归北。三年，澶州孙村、陈埽及大吴、小吴埽复决孙村等埽俱在州东。四年，小吴埽复大决，自澶注入御河，恩州危甚。五年，河溢内黄，决大吴埽，以纾灵平水患放之使北也。《宋史》：元丰八年，时河流虽北而孙村低下，夏秋霖而涨水，往往东出小吴决口。既而决大名小张口，王令图议浚滑州迎阳埽旧河，于孙村修金堤，使河复故道东流。既又言故道难复，请于南乐大名埽开直河并签河，分引水势入孙村口，以解北京向下水患。时吴安持等亦主回河东流，赵等以为不可。请开阚村下至栲栳堤七节河门、修平乡巨鹿埽、焦家等堤，浚澶渊故道以备涨水。不从。阚村等堤俱在内黄魏县以北，时大河流合御河也。○又是时陈甫上言：商胡河道填淤渐高，今当修者有三：商胡，一也；横陇，二也；禹旧迹，三也。然商胡、横陇故道地势高平，水土疏恶，皆不可复，复亦不久。惟禹故渎在大亻丕太行间，地卑势固。故昔李垂、今臣孙民先，皆议修复，乞命民先自卫州王供埽案视，迄于海口。从之，既复中止。盖自河入御河之后，而宋澶州之患稍缓。至金大定以后，河益徙而南，澶州之流遂绝。明正统十三年，河决荥阳，自阳武冲入故道，直至州治南。又东抵濮州，坏张秋堤入海，后复塞治。盖瓠子、灵平之旧迹，皆不可复识矣。○考自滑县开州以下，此秦汉以来之故道，非禹治河之故道也。盖自周定王以来，禹迹不可复矣。史称汉武塞瓠子，而导河北行二渠，复禹旧迹，岂其然耶？

　　开州之东北为清丰县之西，内黄县之东。

　　大河旧道，在内黄县东南及清丰县西南《水经注》：大河故渎，东北径戚城西，又经繁阳故城东，阴安故城西，是也。戚城，见开州。繁阳，见内黄。阴安，见清丰县。汉时河皆经此。元光三年，河徙，从顿丘东南流顿丘，今清丰县境是也。后决塞不时，故道废。宋时澶州河屡决，河复行北道。开宝八年，河决澶州之顿丘。太平兴国二年，河复决于顿丘。元八年，河溢内黄埽时有司进梁村上下约束狭河门，河遂涨溃，南犯德清，西决内黄，东淤梁村，北出阚村。宗城决口，复行魏店。北流淤断，河水四出。坏东郡浮梁，遣官修塞。许将言大河势盛，宜因梁村口以行东，因内黄口以行北，而尽闭诸口，以绝大名诸州之患。俟春夏水至，乃观水势所宜，或闭内黄，或塞梁村为便。梁村，在清丰县东南。元符二年，河决内黄口，灌邢、莄诸州，而东道之流遂绝《宋志》：元符二年，河决内黄口，遂由魏县而北。挟卫漳之水，并流而东北。大观二年，邢州言河决，陷巨鹿县。既而冀州言河溢，坏信都、南宫两县。三年，河复溢冀州信都县。未几，复南决于清河埽。自是大河不复北矣。

　　又东北经南乐县及大名县、元城县之东。

　　《水经注》：大河故渎，径昌乐故城东，即南乐也。宋时大河亦径此。嘉五年，韩请分浚二股、五股诸河于县境，以减下流恩、冀之患。治平元年，始命都水监浚治。熙宁初，河自恩、冀北注。议者请开二股河，渐闭北流。二年，张巩等奏大河东徙，北流浅小，请闭北流。从之。未几，河自其南四十里许家港东北，泛滥大名、恩、德、沧、永静五州军境永静军，本定远军，今景州。诏遣官相度。六年，王安石奏自大名之东南开修直河，使大河还二股故道。于是河势增涨。十年，河遂大决于澶州此即宋人回河之误也。《宋史》：嘉五年，河流派别于魏州之第六埽，曰二股河，行一百三十里。经魏、恩、德、博之境，亦曰四界首河。于是河北漕臣韩ど言：四界首古大河所经，即《沟洫志》所谓平原金堤开通大河入笃马河至海五百余里者，浚之一月可毕。支分流入金赤河，使深六尺，为利可必。商胡决河自魏至恩、冀、乾宁入于海。今二股河自魏、恩东至德、沧入海，分而为二。则上流不壅，可无决溢之患。从之。既而商胡堙塞，冀州界河浅，房家、武邑二埽溃，复塞之。熙宁四年，河溢恩、冀、瀛诸州，下属恩、冀，决御河奔冲为一。张茂则等谓二股河地最下，宜浚其湮塞。又开清水镇河以折其势，则捍者可回，决者可塞。从之。五年，河溢夏津县。王安石又请开修直河，使大河还二股故道，由德沧以达海。十年，河大决于曹村，而二股、直河俱废。元丰以后，王令图、范子奇等复执回河之说，欲自孙村口而东仍出二股河，功卒不就。金、赤二河在东平平原间。清水镇河，盖卫河之支流，旧在南乐县境，今湮。而大名元城县，亦皆大河所经也。唐开元十四年，魏州河溢《唐书》：开元十四年，魏州河溢。十五年，冀州河溢。先是，河决博州，故水溢而北也。宋嘉七年，河决大名第五埽。元丰七年，河溢元城埽，决横堤。冀、莄、北京皆被其害。八年，河决大名之小张口在元城县东。《宋志》：是时河流虽北，而孙村低下，夏秋霖雨，往往东出。小吴之决未塞，于是又决于此，河北诸郡皆被其害。宋时以大名为北京，堤防障遏，无岁不讲也。

　　又东北经馆陶县东，又东北经临清州及高唐州之境，又东北径恩县南。

　　大河故道，自元城冠县间入馆陶界冠县、馆陶俱山东属县。《汉·沟洫志》：自塞宣房即瓠子河，见开州后，河复北决于馆陶，分为屯氏河，东北经魏郡、清河、信都、勃海入海。广深与大河等，因其自然不堤塞也屯氏河，见馆陶县。元帝永光五年，河决清河灵鸣犊口，而屯氏河绝灵县，见山东博平县。鸣犊口，见直隶清河县。成帝建始二年，河复决于馆陶所决之河，亦名屯氏别河，及东郡金堤，泛滥兖、豫，入平原、千乘、济南，凡灌四郡三十二县。又鸿嘉四年，清河、勃海、信都河水湓溢，灌县邑三十一。新莽始建国三年，河决魏郡，泛清河以东数郡汉所称魏郡，大约主馆陶以北言之。《汉书》：先是，莽恐河决，为元城冢墓害。及决东去，元城不忧水灾，故遂不堤塞。《水经注》：大河故渎，经甘陵故城南甘陵，在临清、夏津之间，亦见清河县，又东北径灵县故城南。河渎于县别出为鸣犊河，又东径俞阝县故城东俞阝县故城，在今平原县西南五十里。《汉志》俞阝居河北，即此。此即汉时河所出之道。宋皇二年，河决馆陶县之郭固在县东北，四年，塞之即《宋史》所称郭固塞而河势犹盛，议者请开澶州六塔河者。熙宁四年，北京新堤第四、第五埽决，漂溺馆陶、永济、清阳以北永济废县，今在临清州西。仁宗皇元年，河合永济渠注乾宁军，县以永济渠而名也。清阳废县，亦见清河县，下属恩、冀，合于御河。五年，河溢于夏津，而清河即宋之恩州也。熙宁元年，河溢恩州乌拦堤在州东。是年，又决冀州枣强埽，北注瀛州。既又溢瀛州乐寿埽。元四年，又溢冀州南宫等五埽。时都水监言：前二年，河决南宫下埽。去三年，决上埽。今四年，决宗城中埽。盖皆自恩州决而北也。政和二年，河决冀州枣强埽。都水孟揆言：枣强东堤决溢，其漫水行流多咸卤及积水之地，不犯州军，止经数县地。分迤逦接御河归纳黄河。今欲自决口上恩州之地水堤为始，增补旧堤，接续御河东岸，签合大河。从之。宣和三年，河决恩州清河埽。盖自内黄决后，河出清河之北，至此下流渐壅。故上流复决，河又从瀛冀而西南矣。

　　又东北径德州西，又东北经景州及沧州之境，入于海。

