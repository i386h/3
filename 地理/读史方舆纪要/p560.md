<!-- { "loadSidebar": true } -->
　　○金华山县北二里。上拂霄汉，下瞰涪江。又县东七里有武东山，亦高秀，以武水经其西而名。武水即水也。又玉屏山，在县南十五里。一名白崖山。远望悬崖，皎如白雪，岩阜逶迤，宛类玉屏，亦曰悬岩山。

　　独坐山县东南二十里。射江、涪江，左右合流，此山卓然孤立，因名。○通泉山，《寰宇记》云：在通泉县西北二十里，东临涪江，绝壁二百余丈，水从山顶涌出，下注涪水，西魏因以涌泉名郡县。

　　○涪江县东北七里。自州境流入，经独坐山下，合于射江，又东南入遂宁县界。又江，在县北。自州境流入，经武东山下，又东南入遂宁县界。

　　射江县东南十五里。源出剑州界，历潼川东境，至独坐山下合于涪江。《益州记》：娄偻滩东六里有射江，西魏因置县，土人讹江为洪，后周从俗，改县为射洪云。○大弥江，在县东。源出剑州，经盐亭县流入境。又有小弥江，在县北，下流皆注于涪江。

　　沈水县东南八十里。后汉建武十一年，岑彭等讨公孙述，别将臧宫从涪水上平曲，述将延岑盛兵沈水以拒，宫击破之，斩溺万余，逐北至平阳乡。《水经注》：沈水出广汉县，下入涪水。《寰宇记》：通泉县北有沈水，即臧宫破延岑处。○可波水，在县东，流入盐泉县界，合梓潼水。又盐井，在县界。《宋志》：射洪县有盐井。又通泉县有三铁冶。

　　○九井驿在县西。马驿也。嘉靖中，自广元改今属。

　　中江县州西百二十里。北至绵州罗江县六十里，西北至汉州百里。汉薑县地。三国汉析置伍城县，属广汉郡，寻废。晋咸宁四年，复置，仍属广汉郡。太康六年废。七年复置。宋齐因之。后周置玄武郡治焉。隋开皇初，郡废，改县曰玄武，属益州。仁寿初，增置凯州。大业初，州废，仍属蜀郡。唐武德初，属益州。三年，改属梓州。宋因之。大中祥符五年，改曰中江县。今城周七里，编户五里。

　　○伍城废县县治南三里。《华阳国志》：汉时立仓于此，发五万人，尉部主之。晋咸宁四年，因立五城县，亦曰伍城，属广汉郡。宁康二年，时苻秦置宁州于垫江，以姚苌为刺史，晋将竺瑶等败之，苌退屯五城。太元七年，桓冲遣将杨亮等攻蜀，拔伍城，进攻涪城。苻秦遣张蚝等救却之。隋改曰玄武县。唐元和初，刘辟以西川叛，高崇文讨之，败其众于玄武。乾宁四年，王建攻东川，凤翔帅李茂贞遣军来救，建败茂贞将李继徽等于玄武。是也。《九域志》：玄武县在梓州西九十里。

　　飞乌废县在县东南。旧《志》云：古王城也，在梓州西南百三十里。隋开皇中，置飞乌县于此，属新州，寻属梓州，以飞乌山为名也。唐仍属梓州。乾宁二年，王建攻东川，其将王宗侃略地至飞乌，为东川帅顾彦晖所擒。宋属潼川府。元初废入中江县。○铜山废县，在县西南九十里。本飞乌县地。唐贞观二十三年，置铸钱监。调露初，改置铜山县，并析县地益之，属梓州。宋因之。元至元二年，并入中江县。

　　○玄武山在县城东南。涧中石多龙蛇状，因名。圣水泉出焉。《九州要记》：山一名朱雀山，一名宜君山，又名大雄山。《华阳国志》：玄武山亦名三山，其山六屈三起。又天柱山，在城西南，山峦孤秀如柱。《志》云：县东南三里有烽火山，诸葛武侯置烽火处也。又城东北有五城山，或曰晋以此名县。

　　覆舟山县西南三十里。高五里，山腹有风穴，人往视，则风起，甚至折木。《益州记》：覆船山中十五里有七里坂，一名羊肠坂，屈曲壁立，艰于升陟。又《十道录》：山亦名泊山。尧时洪水，州人泊舟于此，覆于树下，山因以名。

　　铜官山县西南九十八里，产铜。《志》以为卓王孙、邓通冶铸之所。又县南九十五里有赖应山，产铜及空青。○可蒙山，在县西南百二十里，产铜。又县南百三十里有私熔山，产铜矿，唐因置铜山县。

　　会军山县东南百六十里。汉昭烈入蜀，遣诸葛武侯、张飞略地至此，百姓以牛酒犒师，因名。○飞乌山，在县南百七十里，峻削如飞乌之状。《寰宇记》：大飞乌山高二里，周回二里，小飞乌山高一里，周回二里，两山相向，隋因以名县。

　　○中江在城东南。有二源：一为南江，来自旧神泉县，经县城西南；一为东江，来自废涪城县，经城东北。至玄武山下合流，又东南会于江。旧谓之五城水，其合处为五城水口。东晋义熙初，毛璩讨桓振，使参军谯纵等出涪水，至五城水口，纵遂作乱。《志》云：中江，一名玄武江。唐太和五年，玄武江涨高二丈，溢入梓州罗城是也。旧神泉县，见成都府安县。

　　江县东南十五里。源出铜官山下赤岸溪，东北流，会中江水，东入州界。一名武水，以中江有玄武江之名也。又有小江，出县南莲池乡，东流六十里，入江。故有大水、小水之称。○盐井，在县界。《宋志》：县有盐井。又飞乌县有五盐井，铜山有铜冶，是也。

　　○五城驿县治北。又县西五十里有古店马驿。

　　盐亭县州东百里。东至保宁府南部县百七十里，东南至顺庆府西充县百二十五里。汉广汉县地。梁置盐亭县。西魏置盐亭郡。隋开皇初，郡废，县属新州，寻属梓州。唐、宋因之。今城周六里，编户三里。

　　○永泰废县县东南三十里。本盐亭县地。唐武德四年，析置永泰县，又分剑州之黄安、阆州之西水二县地益之，属梓州。宋因之。熙宁五年，省为镇，属盐亭县。绍兴中，复为永泰县，属潼川府。元初，复省入盐亭县。《志》云：废城在州东百三十里。《名胜志》云：在县东北八十里。恐误。○东关废县，在县南四十里。宋乾德四年置县，属梓州。元至元二十年，并入盐亭县。《名胜志》：废城在县东百里，今名东关市。

　　高渠废县县西十六里。西魏置高渠县，属盐亭郡。隋开皇初，属新州，寻属梓州。大业初废。《志》云：县西北二十六里有故宕渠郡城，萧梁时废，盖即高渠之讹矣。○略城，在县西南。晋末，益州刺史毛璩东讨桓振于江陵，至略城，会谯纵作乱，奔还成都。《晋书》：略城去成都四百里。

　　○负戴山在县城西。自剑门南来，起伏四百余里，自此屹然蹲峙。上有飞龙泉，味甘美，南流入梓潼水。《寰宇记》：负戴山，一名高山，有龙虎踞之胜，下瞰梓潼水。○董叔山，在县城东九十步，高一里，西临盐亭水，孤峰绝岛，峭壁千仞，旧名潺亭山。隋开皇四年，县令董叔封有德政，时游宴于此，后人因号曰董叔山，亦曰董政山。《十道记》：董政山，原名凤凰山。

　　金紫山县北十五里。相传以唐邑人严震、严砺俱贵显而名。一名紫金山。宋宝二年，西川帅佘晦城紫金山。山，蜀之要地也。蒙古将汪德臣袭取之。○龙固山，在县西北六十里。山高四里，四面悬绝，可以固守。

　　女徒山县东北七十里。昔有女徒千人行役，路逢贼，乃于山顶置栅御之，因名。又鼓楼山，在县东百二十里，山有三层，高五十余丈。《志》云：前蜀时，尝营鼓楼，置烽火于此。

　　○梓潼水在县治南。亦曰潼江。自剑州梓潼县南流入县界，又西南流注于涪江。《志》云：县南有白马河，与梓潼水会流而注于涪水。○盐亭水，在县城东，亦谓之弥江。自剑州南境流入县界，又南流，达射洪县界，而注于涪水。

　　鹅溪县西北八十里。自绵州界流入，地产绢，所谓鹅溪绢也。又有麟溪，在县西，下流皆入于梓潼水。○杨溪，在县东南。自顺庆府西充县流入境，合于盐亭水。

　　盐井在县东。《宋志》：县有盐井六。又县与射洪县旧皆产铁，其利属于官。

　　○云溪驿在县治西。马驿也。又西六十里有富村马驿。

　　遂宁县州东南二百四十里。东北至顺庆府百七十里，东南至重庆府合州三百三十里。汉广汉县地。后汉因之。晋为德阳县地，仍属广汉郡。永和以后，于德阳东南界置遂宁郡。宋仍曰遂宁郡。齐亦曰东遂宁郡。梁因之，郡治小溪县。西魏改县曰方义。后周又改郡曰石山，兼置遂州。隋开皇初，郡废，仍曰遂州。仁寿初，置总管府。大业初，府废，又改州为遂宁郡。唐武德初，复为遂州。二年，仍置总管府。贞观初，府罢。十年，复置都督府。十七年，又罢。天宝初，改为遂宁郡。乾元初，复故。天二年，王建请置武信军，孟氏因之。宋仍为遂州，亦曰遂宁郡武信军节度。太平兴国初，复改方义县曰小溪。政和五年，升州为遂宁府。宣和五年，又升为都督府，以潜邸所在也。元初因之。至元二十二年，降为遂宁州。明初因之，以州治小溪县并入。洪武九年，改为县。今城周十里，编户十七里。

　　○方义废县在县治南。晋德阳县地。齐分置小汉县。梁曰小溪，为郡治。西魏改小溪曰方义。自隋以后，州郡皆治此。或曰：小溪，即小汉之讹也。广汉县，旧属广汉郡，谓之小广汉。省文为小汉，如沛郡之沛县为小沛，桂阳郡之桂阳县为小桂也。梁时，误汉为溪耳。未知然否。宋复改方义县曰小溪。刘仪凤曰：遂州平原沃野，贯以涪江，气象宽舒，为东蜀之都会。元人降府为州。明初，又以小溪县省入，降州为县。今城相传后唐天成中武信节度使夏鲁奇筑。明天顺、正德中，皆因故址增修，以砖石，环城为池。嘉靖中，又复营治。有门四。

　　青石废县县西北五十里。东晋置晋兴县，寻属遂宁郡。宋齐因之。西魏改曰始兴县，寻又改曰青石，置怀化郡治焉。隋初郡废，县属遂州。唐因之。宋熙宁六年，省入遂宁县。七年复置，仍属遂州。元至元十九年，省入小溪县。《一统志》：青石故城，在今州北五十里。误。又遂宁废县在县西七十里。唐景龙元年，以故广汉县地置遂宁县，仍属遂州。宋因之。元至元十九年，省入小溪县。

　　○长乐山在县治西，形如蟠龙，顶平如砥。其相接者，曰宝台山，顶平如台。又梵云山在县西南二里。《寰宇记》：山三面悬绝，东临涪江，西枕落星池。○玉堂山，在县北十五里，峰峦耸秀，气象雄峙，县之主山也。又县东北二十里有鹤鸣山，亦高秀。

　　灵泉山县东十里。数峰壁立，有泉自岩滴下，流注不竭。宋宝六年，蒙古将纽侵蜀，入成都，蜀帅蒲择之命其将杨大渊等守剑门及灵泉山，自将兵复成都，纽大败大渊等于此。又铜盘山，在县东五十里。壁立四绝，人莫能上。《志》云：县西五十里有石城山，以四面如城而名。

