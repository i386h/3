<!-- { "loadSidebar": true } -->
　　九侯山县北二十五里。九峰并列，有石门可通车马，中多泉石之胜。其相接者曰乌山，峰头巨石嵯峨，半插天表。北接云霄镇，东联豪仔林山，为邑后障。一名火焰山，以山形尖耸也。又厚广山，在县东北二十里。一名和广山，律耸秀，与初稽、九侯诸山形势联络。《志》云：初稽山在县北二十五里。○金溪山，在县西北四十里，俗曰金鸡山。与六峒诸山相接，旧有银坑。正德初，议开采，不果。万历中，复议开，商贾杂沓，奸宄欲乘机为变，寻奉旨封闭，又以南诏所官兵更番戍守。然盗矿者犹隐匿故也。又龟山，在县西南二十五里。上有巨壑，蛟龙潜焉。又有石洞，山之右有汀、潮分界巡司。又大南山，在县南十五里。两峰锐秀，俗名大尖、小尖，自山而西，绵亘数十里，若巨屏森立，接于龟山。

　　豪仔林山县东北五十里。山势あだ，崖石林立。有石屋数十处，可容百人，称十八洞。嘉靖末，附山剧寇啸聚谷中，出没靡常，大为民害，久之稍息。然箐林峭险，奸慝恒伏匿焉。《志》云：山势与九侯诸山连络，为邑之镇山。自梁山逾盘陀岭而南，此山群峰插天，居然竞胜。支麓为葵冈山，在县东四十五里，绵亘数里。中有两小山相峙，称相见岭。有古关隘，累石而成。宋为沿海道巡海所。近以上湖、后港诸村豪黠劫掠，拨浙兵守之。县东六十里又有余甘岭，山盘亘旷邈，为漳浦、诏安接壤处。旧时路出山巅，崎岖不便。万历二十五年，县令夏宏改由山腰，甚为民利。

　　渐山县东五十里。高峭千仞，顶分二峰。中有潭，深不可测。其相望者为双岐山，以两峰相岐而名。《志》云：山在县东三十五里，与厚广山相连。又玄钟山，在县东南三十里，距玄钟所十里，滨海。漳舶出洋，旧皆发于此。原设公馆，主簿镇焉。后设县，镇废。以其地屡为倭寇所凭，发船移于海澄。《志》云：玄钟之北，又有梅岭，为戍守处。嘉靖四十四年，戚继光败贼吴平于此。○大帽山，在县东，负海最奇耸。宋末，丞相陆秀夫、陈宜中扶帝泊舟于此。又川陵山，亦在海滨，半入海。俗传帝南渡，将都南澳，筑此为东京，地遂陷为海，今城堞尚存。自山巅向海，莫穷其际。其峰青耸秀丽，号为苏尖，一名苍陵，亦号东山，北去铜山所十里。相接者为虎冈山。又有揭榜山，亦曰东湖山，山下有小湖也。又甘山，在海中，远望山巅，若小髻然。天将飓风骤雨，则形状变幻不一。中有井水，独甘淡，因名。又虎仔屿、南村屿、崎屿、犬眠屿，皆在川陵山南大海中。

　　○海在县东南。《海防考》：县咫尺即海，控引潮、粤，最为险要。而玄钟所之胜澳，则县之门户也。由海口西出半日程，为饶平之南澳山，砥柱海中，周围二百余里，与玄钟所对峙。其山之远者曰黄芒山，长三十里，逋逃之民居焉。伏险窃发，为信地要害。又有蜡屿山，长二十里。相近为洋屿，中多平田，漳、潮民杂处耕佃樵牧于此。递南入潮之澄海、潮阳县界。《郡志》：诏安之海有三派：一由铜山所之大京门入县东百浦、走马溪止；一由玄钟所北港门入，经渐山，汇梅洲上湖止；一由玄钟所南港入，经赤石湾，绕县治至甲洲止。其从南澳入者，则潮之黄冈，广之南海矣。

　　东溪在县城东。源出平和县大峰山，入县境回环流，诸溪涧水悉汇入焉。经县南五里，为横岭渡，又南入于海。○港头溪，在县西，汇诸溪水出龟山西象头渡入海。又大陂溪，在县东四十里，由西北马洋山东南流，至大陂南，绕梅州村，复抵渐山而入海。又走马溪，在县东南，内有东澳，为海口藏风之处，寇船往来尝泊此，俗呼为贼澳。距玄钟所二十里。嘉靖三十九年，倭贼自广东突入走马溪，势甚张，官军与战，沉其数艘，贼败遁，官兵追至广东南澳大洋而还。

　　○金石镇在县东南海中。元设。在今宁洋县境。明洪武二十年，徙置于此。有城。又洪淡巡司，亦在县南海中。地名北埔，元置于县东五十里之沔洲，明洪武二十年移今所。又东沉赤山巡司，在县西二十五里。元置。在今南靖县境，洪武二十年，移于县南海中。正德十五年徙此，改曰汀潮分界巡司。俱有小城戍守。○岑头城，在县东。又县东四十余里有梅洲土城。《志》云：县东有甲洲土城，嘉靖二十五年筑。相近有上湖土城，嘉靖二十四年筑，皆为戍守处。

　　白叶堡县西百余里。有白叶洞，贼巢也。嘉靖中，群贼啸聚于此，出没潮、广间。二十七年，官军四面会讨，平之。因置今堡。有白叶洞，水下流入东溪。《志》云：县西二十里有分水关，又二十里即广东饶平县之黄冈驿。又有老虎关及半砂岭关、牛掌等隘，俱接饶平县境。县北又有龙过关，接平和县境。

　　南诏驿在县城内。宋为临水驿，在北关外。洪武初，重建改今名。○东溪桥在县东门外，阔七十丈，嘉靖二十八年，创建木桥。隆庆五年重修，改曰通济桥。万历二十四年，易以石，仍曰东溪桥。又有洋尾桥，在县东五里，亦曰广南桥。初设渡船，万历七年，创建石桥，凡百有余丈。又平寨桥，在县南五里。亦万历间改渡为桥。又安济桥，在县西十五里。嘉靖十六年建，长各二十余丈。《志》云：县南有陈平渡，在海中，设把截所于此。

　　海澄县府东南五十里。东北至泉州府同安县百四十里，本龙溪县滨海地。正德间，土民以番市起寇。嘉靖二十七年，始议设县，不果。三十年，建靖海馆于此。三十五年，为海寇焚掠，因筑土堡为防御计。未几，倭入寇，奸民乘机盘踞。抚臣谭伦招抚之，更设海防屯驻于此。四十三年，巨寇伏诛。明年，议割龙溪并漳浦地置县，事闻，赐名海澄。隆庆初，始设县治。五年，改营县城，明年讫功，周三里有奇。编户四十三里。

　　○儒山县西南二里，县之主山也。圆秀突起，俗呼蔡前山。又席帽山，在县南七里。高耸圆秀，状如冠帽。其西为常春山，秀锐律，拱揖县治。其东为鸿江山。又东北为鹿石山，雄峭壁立，为县东屏障。○虎甲山，在县西一里，俗名美山，岩盘踞。又西曰龙头山，两山之间，有一峰突出，盘回昂耸，状如狮子，曰陈坑山。又西南曰石壁山，最高峻，上有岩。

　　大鳌山县西南十里。蜿蜒嵬峨，特耸二峰，形若笔架。又南岐铺头山，在县西南十五里。南溪之水，自豪浔而下；大海之水，自浮宫而入。至此会合，倒流纡延，而分绕于邑内，亦名倒港山。○渐山，在县西。耸起高峰，雄大尖秀，鸡笼、南岐诸山拥峙水口，山下人民辐辏。

　　云盖山在县东南。有石室，容数百人。岩岭峻，云气尝覆其顶。又龙门岭，在县东，上有石，高十余丈。宋末，文天祥奉少帝南奔，道经此，题迹犹存。又云岳岭，亦在县东，与同安县接界。○圭屿，在县东海口中央，状如龟浮水面，俗呼龟屿。亦曰鸡屿。隆庆六年，议移海门、濠门二巡司，筑城其上，以壮形胜。城成，复废，今为戍守要地。又嵩屿，在县东。又有长屿，皆三面临海，居民各数百家。《志》云：宋末，少帝浮舟海上，遇诞辰，群臣构行殿，嵩呼行礼，故屿以嵩名。今遗址犹存。县东北又有浯屿，在同安界海中。林木苍翠，官军备倭者置水寨于此。后迁寨于嘉禾屿，此地遂为盗薮。详见同安县。又胡、使二屿在海门，上下延袤数里，先是居民凭海为非。正统初，移其民而墟其地。《郡志》：胡屿故名荆屿，上多荆木。使屿故名梁屿，今呼为海门南北山。海中又有丹霞屿，亦曰赤屿。

　　○海在县东北。自县以西北诸水悉由此入海，曰港口江，亦曰港口大溪。潮汐吞吐，粘天浴日，浩然大观也。一名圭海，盖以圭屿而名。《闻见录》：港口有大泥诸险。又自圭屿以西，有紫泥洲，西接乌礁、许茂诸洲，又西北数里，即柳营江合诸溪处也，谓之三汊河。河口之地，谓之澳头，即福河北岸，自郡东抵省会之通道。海舟登泊最易，防御为切。由海门东出，水程二日，即彭湖岛。漳之汛守岁凡再至云。

　　月港在县城西南。接南溪，东北通海潮，其形如月。《志》云：正德中，土民私出月港，航海贸易，诸番遂为乱阶。嘉靖九年，于县东北十余里海沧澳置安边馆，委通判一员驻守。二十七年，议设县治于月港，寻增建靖海馆，以通判往来巡缉。既而倭贼入犯，仍据月港为巢，于是筑土堡，跨溪为桥，筑垣其上。未几，复为寇据。隆庆五年，滨月港为县城，而安边馆仍为守御处。又普贤港，在县西。《志》云：上通九十九坑之水，达于海。○南溪，在县西南六里。源出平和县三平山，经马口，受渐水、豪浔诸水，下流至浮宫，入于海，此县境之南溪也。

　　○海门镇县东十余里。有巡司，旧置海门社于县东北海门山。正统六年，以地险民悍，时为寇患，设巡司控御之。七年，徙其民于内地，并移巡司于青浦社，即此。又濠门巡司，在县东嵩屿上。洪武初，设于海沧洋，二十一年移于此。又岛尾巡司，在县东南，明初置。本属漳浦县，后改今属。○九都堡，在县城西，今学宫饷馆设于此。《志》云：隆庆初设县，分八九都为二堡，八都堡即今县治也。时又于八都堡南筑草坂堡。四年，改营县城，草坂堡并入城内，而九都堡仍旧。

　　港口堡在县北。又有珠浦、广林、虎渡等堡，在县西南。相近又有屿上、田尾二堡。县东北又有长屿、何山、石等堡。○石马镇，在县北十五里。北达郡城之津要，有兵戍守。又西五里即龙溪县之福河堡。又安边馆，在县东北海滨，嘉靖九年置。四十三年，寇吴平巢于此，都督戚继光讨逐之，歼其余党。仍设兵戍守焉。

　　宁洋县府西北四百里。东北至延平府大田县百八十里，北至延平府永安县百四十里，西北至汀州府连城县二百五十里，南至漳平县百二十里，西南至龙岩县二百里。《志》云：龙岩县东北境有东西洋，界于漳平、永安、大田、连城四县之间。溪洞深邃，鸟道险峻。经二百余年，鞠为寇穴。至正统间，乱无宁岁，乃置巡司控制之。其地四山环列，中宽平。嘉靖四十一年，饶寇掠境，山贼廖选等聚众为乱，官兵不能制。四十四年，贼平。隆庆元年，置县，以巡司为县治，割龙岩及大田、永安地益之，名曰宁洋。并筑城，以砖石。万历以后，屡经修葺。城周不及二里，编户十一里。

