<!-- { "loadSidebar": true } -->
　　◇郴州东北至江西吉安府七百五十里，东南至江西南安府三百里，南至广东韶州府四百里，西南至广东连州三百五十里，北至衡州府三百里。自府治至布政司一千八百八十里，至江南江宁府三千七百里，至京师七千三百里。

　　《禹贡》荆州地。春秋、战国时楚地。秦属长沙郡项羽徙义帝于长沙，都郴，即此。汉初，置桂阳郡。后汉因之治郴。刘句曰：后汉尝移郡理耒阳，寻还郴。三国吴亦曰桂阳郡后汉建安中，吴蜀分荆州，以湘水为界，桂阳以东属吴，是也。晋、宋、齐仍旧。梁、陈亦为桂阳郡。隋平陈，改置郴州。大业初，复为桂阳郡。唐武德四年，复置郴州。天宝初，亦曰桂阳郡。乾元初，复为郴州。五代晋天福初，马氏改曰敦州。汉乾初，复曰郴州周广顺初，南唐取其地，仍曰郴州。宋仍为郴州亦曰桂阳郡。元曰郴州路。明初，改为府。洪武九年，降为州，以州治郴阳县省入编户十二里，领县五。今仍曰郴州。

　　州北瞻衡岳之秀，南当五岭之冲，控引交广，屏蔽湖湘。项羽谓怀王曰：古之帝者必居上游。乃徙义帝于郴。《形胜记》曰：州在五岭以北，万山之内，湘楚上游也。汉建初八年，郑弘为大司农，旧交趾七郡贡献转运，皆从东冶泛海而至，风波艰阻。弘奏开零陵桂阳峤道，至今为常路。此桂阳于楚、粤之交，有咽喉之重也。唐末，黄巢乱广南。高骈建议，请遣兵于郴州守险。时不能用。刘氏之据广南也，亦知守岭北始足以固岭南，乃规取郴、连二州，以重兵屯戍。宋将潘美南伐，自湖南进兵，先拔郴州，而岭南胆落矣。昔人云：韶、连二州，为粤东北门，而郴州又韶、连之北门也。

　　○郴阳废县今州治。秦置郴县。汉为桂阳郡治。后汉以后因之。隋、唐皆为郴州治。五代晋天福初，马氏改曰敦化县，寻复旧。宋仍为郴州治。元至元十三年，改为郴阳县。明初废。《城邑考》：州城，汉初所筑，历代因之。明初，因故址修筑。景泰、正德间，相继修筑，有门四，城周五里有奇。

　　○黄岑山州南三十六里。即五岭之一，从东第二骑田岭也。岭高千余丈，绝顶一望，郴、桂皆在目中。宋庆历七年，桂阳蛮遁入郴州黄岑山，由赵洞转寇英、韶，依山自保。赵洞，盖在宜章南也。山中涌泉深广，溉田甚多。其支曰摺岭，为楚粤之关，与诸岭连属，横截南北，寒燠气侯顿殊。《寰宇记》：黄岑山，一名黄箱山，其东为仰天湖，其北郴江之水出焉。其同出者为桂水，为寒溪水。史载高祖置桂阳郡于上岭山。又《后汉书》郴有客岭山，皆黄岑也。今亦见宜章县。

　　鱼山州东三十里。自山而东南，有七十一峰，亦谓之东岭，相传与南岳止增一峰云。又马岭山，在州东南二十余里，岩洞幽胜，一名苏子岭，以有汉苏耽升仙遗迹也。又五盖山，在州东南六十里，五峰如盖。○灵寿山，在州南二十里，旧名万岁山，出灵寿木可为杖。唐天宝间改今名。千秋水出焉，流注城南，东合于郴水。又文明山，在州城南一里，上有塔。又南四里曰香山，城东一里曰东山。张舜民曰：州在百重山内。练亨甫曰：郴环山而为州。是也。

　　云秋山州东北二百余里，云气凝结，黯淡如秋，与衡州府酃县接界。或云山有黑风洞。宋嘉定四年，黑风洞民罗世传倡乱，官军讨平之，即此。○曹王寨山，在州北二十里郴江口，山势壁立，可以避兵。又坦山，在州西三十里，有万花岩，涧水自岩而出，下流入郴水。

　　○郴水州东一里。一名郴江，源发黄岑山，北流经此，水清驶，下流会耒水及白豹水，入湘江。韩文公谓郴山奇变，其水清泻，是也。○栖凤水，在州北五十里。源出桂阳州南之龙渡山，东北流入州境，至州北五十里之栖凤渡，因名。栖凤水入永兴县界，合白豹水。又桂水，在州东南六十里。源出鱼山，东流入桂阳县界，会于耒水。《志》云：桂水亦出黄岑山，在州西南五十里。似误。

　　牙江水州东四十里。源出五盖山，北流经此，灌田八十顷，又西北流入于郴水。又州西二十里有寒溪水，源亦出黄岑山，灌田三十顷，北流入郴。○三川水，在州南一里，源出坦山，流经州西三里通陂堰，分为三派，绕城内外，其下流皆入于郴。《志》云：州西三十里有骡溪水，下流入郴。州东百里有黄袍水，下流会于耒水。俱有溉田之利。

　　北湖州北一里。湖面渺阔。唐韩愈所云北湖之空明，即此。其水流七里入郴水，灌田甚广。○温泉，在州北二十里。平地涌出如汤，东流合郴水。《荆州记》：郴县西北有温泉，其下流有十数亩田，常十二月下种，明年二三月谷登，一岁三熟。又铜坑泉，亦在县北二十里，两旁岩壁如束，迅流斗折，合于温泉。相传泉旁产铜，因名。《宋志》：郴县有新塘、浦溪二银坑，今皆废。

　　○石陂镇州西八十里。一名两路口。山径险阻，有巡司戍守，与桂阳州临武县接界。正德十二年，讨乌春贼，副使恽巍等驻兵两路口，为诸军策应，是也。亦见前临武县。○豪石镇，在州境。五代周广顺二年，湖南王逵攻郴州，与南汉兵战于豪石，为南汉将番崇澈所败，即此。

　　永兴县州西北八十五里。西北至衡州府耒阳县百九十里，北至衡州府安仁县百八十里。汉置便县，属桂阳郡。后汉因之。晋仍为便县。刘宋初，省入郴县。陈复置。隋又废。唐开元十三年，析郴县北界置安陵县，属郴州。天宝初，改曰高亭。宋仍属郴州。熙宁六年，改为永兴县。今城周二里有奇，编户二十里。

　　○安陵城县西南五十里。今县治，即汉便县城也。唐析郴县置安陵县，寻曰高亭，皆治此。宋熙宁中，太守李士燮以古便县基据郴江上，舟楫往来，贸易相通，可建邑居而设场市，乃更徙治焉，名曰永兴。今安陵城址尚存，周一里有奇，亦谓之高亭城，置高亭镇，有巡司戍守。

　　○白豹山县西九十里。山险峻，高数百丈，周百余里。接衡州府耒阳县界。又高亭山，在县西三十里，周回百十里，亦接耒阳县界，顶有仙亭，高数丈，唐以此山名县。又天竺山，在县西二十里，山亦高耸。○龙耳山，在县西十五里，周亘五十余里，南接郴州界。又土富山，在县西南二十里。《志》云：山旧有银井，凿之益深，因名。《一统志》云：山在县东南三十里。

　　四十八峰山县北九十里。有四十八山，拱峙攒簇。又县北八十里有八仙山，以八峰并峙也。○连珠山，在县东五十里，以圆峰层叠而名。《志》云：县东北有天株山，颇称要害。县东四十里有九折洞，路径逶迤，凡八十一盘。又观音岩，在县西北十五里，下瞰郴江。又有五峰岭，在县西北二十里。

　　○郴水在县城东。自郴州北流至此，又西北白豹水合焉，会于耒水，谓之郴口，又西入耒阳县界。○白豹水，在县西二十里，源出白豹山，流合郴水。《志》云：县有长安水，出西南六十里郁凤山，西流七里，灌田三十顷，又北入于郴水，水旁旧有长安馆。

　　潦溪水在县北。源出县东北之黄沙泉，北流经衡州府安仁县界，为永乐水之上源。又潮水，在县西八十里，旧有日夜两潮，后凿渠引水，潮遂绝。又四十二渡水，源出县西之乾溪，流四十里，灌田八十顷。俱西入耒阳县界，注于耒水。○紫泉，在县北，泉紫色，重于他水，铜壶漏取此以定时刻，亦曰紫井。

　　○安福镇县西北八十里。与县西南高亭镇并为戍守处，俱有巡司。

　　宜章县州南九十里。西南至广东连州二百三十里。汉郴县地。隋末，萧铣置义章县。唐武德七年，省入郴县。明年，复置，仍属郴州。五代周广顺初，南汉攻郴州，败南唐兵于义章，是也。宋太平兴国初，改曰宜章县。今城周不及三里，编户七里。

　　○义章城县北四十里。今城本高平废县也。刘句曰：唐长寿元年，分义章南界置高平县，开元二十三年，废高平，仍移义章治高平废县。是也。

　　○黄岑山县北六里，北连郴州界。又摺岭，在县北三十五里。《志》云：岭西南连黄岑山，北入永兴县，东入桂阳县，岭高百丈，其路盘叠。又县北十里有野石岩，岩壁峭立，正临官道。又北二十里曰仙人掌山，亦以岩壁峭峙而名。皆黄岑之支山也。

　　莽山县西南百里，接广东韶州府及连州界。延袤六十里，有九十九峰，山形如寒芦在宿莽，因名。宋乾道元年，宜章盗李金作乱，刘珙帅湖南，遣兵讨之，追破之于莽山，其党执金以降，是也。《志》云：县西六十里则近莽山诸犭，又四十里则近长塘诸贼云。又漏天山，在县西九十里，万山环合，多雨少晴。○桄榔山，在县东一里。山旧多桄榔木，因名。其旁有蒙岩，又县南二里有艮岩，皆有泉壑之胜。

　　○章水在县北。有大章、小章二水俱出黄岑山西麓，东至县北二十五里合流，又东合县境大小诸溪水，经流入江西崇义县界，为赣江西源，支流入广东乐昌县界，为三泷水。

　　武水县东三十里。源出桂阳州临武县之西山，东流入县，会于大小章水。又平禾水，在县北三十里，亦流合章水。《志》云：平禾水出县西北戴家源，经十二渡，至石门，出为瀑布，下流经冷水湾，至县东合章水。又宝云水，在县西七里，出县南宝云山。长乐水，出县西莽山，下流皆入于章水。

　　仰天湖县北十里黄岑山东，平旷无山阜，涌泉蓄水，周回三十里。又玉溪水，在县城南，其源一自黄岑山西北，一自宝云山东，至城西一里，两源合流，名曰两河口，至县南绕流东出。旧《志》所云玉溪三曲水也。溪滨多白石，故名。下流亦达于章水。

　　○白沙镇县西南八十里。又赤石镇，在县东六十里，皆设巡司戍守。《志》云：县南八十里有笆篱堡，洪武中置。县东八十里又有里田堡，正德中置。又县北为召募堡，本宋之永戍寨，明成化八年，设守御千户所，调茶陵卫官兵守御，堡寻废，所移置于县城东；又县西南九十里为黄沙堡，俱洪武二十七年置。又县西南六十里为凤头营，东二百二十里〔为〕糍粑营，东三十里为紫溪营，俱有官兵戍守。又有瞿塘、荆州二哨，正德中，调官军轮戍，设守备一人，治县城内。《志》云：县南有栗源一堡，西北有香口堡，皆戍守处，而香口尤为险要。

　　桃油坪寨在县西。宋庆历中，官军讨桂阳蛮唐和等，覆其桃油坪、熊家原等寨，寻又败贼于银江源，降贼甚众。卢氏曰：其地皆在县境，与广东诸山相连。

