<!-- { "loadSidebar": true } -->
　　临漳驿县治西北，马驿也。宋置，曰仙云驿。元曰临漳。明因之。又云霄驿，见上云霄镇。○东溪桥，在县东门外，宋庆元四年建。元至正三年，累石重修，长三十丈。又五凤桥，在县南门外。宋淳中，累石为址，跨以石梁，长三十丈。又建乾桥，一百四十间，长二百丈，明洪武四年重修。又鹿溪桥，在县东南鹿溪上，旧名鱼腹渡。宋庆元四年，累石为址，上跨石梁，酾水三十六道，长五十丈，后圮。洪武七年重建。

　　龙岩县府西北三百五十里。北至延平府沙县三百五里，东北至延平府尤溪县三百六十五里，西北至汀州府上杭县一百五十里。本晋新罗县之苦草镇。唐开元二十四年，置龙岩县，属汀州。《志》云：是年置新罗县于此，天宝初更名也。大历十二年，改属漳州。宋、元、明因之。城周六里有奇。今编户二十四里。

　　○赵公城在县治西。《志》云：县初无城，唐时编竹为限，寻筑土墙。宋绍定三年，令赵性夫于大{山封}山巅筑土城，可容千余家以避寇，谓之西寨，亦曰官寨。淳九年，令赵宗揆以石，俗号赵公城。元至元间，令黄士龙又即寨麓筑土城，县治仍在城东，寇至辄毁。至正十七年，筑城包县治，与旧城为上下二城。二十一年，议以二城难守，乃联筑为一，凿濠环之。二十四年，以城西逼高山，不利守御，因拓而大之，并辟城濠。明洪武八年修浚。正统中，为贼所毁。成化八年，因旧址修筑，更辟西北隅。十四年，城始就。正德以后，皆不时营葺。

　　○北寨山县治后，县主山也。一名后山，员耸如覆釜，亦名覆釜山。又治西为大{山封}山，故西寨在其上，一名官寨山。治南曰清高山，积石奇怪，以其势高而气清因名。又南曰登高山，屹峙城南，形如偃月，下瞰龙津。○龙岩山，在县东四里。《志》云：城东有翠屏山，其麓有前后二石峰，石趾为大小二洞，虚中如室，壁有双龙纹，县以此名。宋末，文天祥尝驻师岩下。又虎岭山，在城西县西南二里。又有乌石山，其对峙者曰东山，皆环列郭下。

　　东宝山县东五里。《志》云：山麓旧产银砂，因名。上有龙井洞，中为翠屏山，亦曰翠屏峰，峰下即龙岩也。左为凉伞峰，三山连络，亦曰三台山。腰有岭，通漳平县。又观音座山，在县东三十里，当龙川水门，高数仞，势极险阻。其东北曰傅溪山，圆秀回峙，如屏障然。○铁猫儿山，在县东北四十里铁石洋。特起圆阜，如猫内顾，龙川诸水经其下，为县之水口山。又高第山，在县东百里。有高第岭，地高而危，层峦耸翠。其相近为迷云岭，接漳平界。

　　紫金山县西十里。五峰秀削，壁立千仞。朝旭含辉，夕阳倒影，土石皆紫若金。上有天然池，下有赤水岩。又赤岩山，在县西四十里。以岩石皆赤而名。相近为石钟岩，奇胜不一。又双髻山，在县西五十里，最高胜。相近又有九曲岭。○奇迈山，在县南二十里。一名九峰岐。嵯峨拱峙，森如列戟。又县南六十里为上方山，行旅所经也。其南二十里曰倒岭，盘曲峻绝，岭凹有文信国驻师故垒。嘉靖初，于岭上建栖云亭，今为防御之所。

　　天宫山县北五十里。高耸深邃，上有瀑布泉，飞泻数十丈，下流为天宫溪。又九侯山，在县北三十里。高入云汉，广袤数十里。九峰列峙，尊若公侯，因名。或讹为九猴山，云形若猿猴也。一名筋山。旧《志》云：支麓盘据，如筋络然。又有寿山，在县北四十里。高平方正，形如展轴。左畔峰峦错列，旧名孝山，后改今名。○大陶岭，在县北。盘踞数十里，与汀州沙县接界。又东北为均岭，为沙县、汀州两分处。其水南北分流，南入九龙溪，北流入于尤溪。又有黄土岭，与沙县接界，以土色名。其水北流入延平。《志》云：县西北二百余里有莒林岭，其水两流，一入龙溪，一入长汀，趋广东程乡县。

　　雁石岭县东北三十里。岭北有雁石渡，即龙川所经也。地险仄，为戍守处。又县东二十里有林岭，与雁石相对，旧名恼林，后改今名。长林阴翳，岁暮多萑蒲之警，隶雁石巡司巡守。○三峰岭，在县东百里，岭半有隘。

　　○龙川在县城南。受汀州上杭及延平大田诸溪水，合大小池，历龙门空。至县西，会罗溪、筋溪诸水，环绕城南。至县南三里，汇为石鼓潭。又东经观音座山下，汇为瓮口潭。潭形中广而口狭，因名也。稍东南合傅溪水，循石峡而下，石峻水激，险怪万状，谓之傅军滩。旧不通舟楫，后辟成港，可引小舟，过雁石渡而达漳平县境，为九龙江之上流。○罗桥溪，在县西二里。源出县西南七十里大小池，合流经此，上有罗桥，至县南三里石鼓潭而会龙川。又曹溪，在县西南五里。自汀州府永定县来，至城南登高山下会龙川。又有小溪，源出县西南七十余里之茶峒，清浅幽折，流经县治，入于龙川。

　　○雁石关县东北雁石山下。有巡司，正统十一年置。又县东北百六十里有东西洋巡司，明初置，今废。《志》云：县北三十余里有黄坑、水槽、东坑、萧坑等隘，东北百里有三峰岭、廖天山二隘，西五十里有九曲岭隘，南有倒岭隘：俱戍守处也。○大池寨，在县西南。又县西有大池巡司寨及虎头岭巡司寨，俱宋所置，今故址犹存。

　　适中驿县南六十五里上方山下。嘉靖十一年建。《志》云：县城南有登龙驿，西有驻车驿，俱宋置，今废。○龙门空桥，在县西十里，道通上杭。又迎龙桥，在县西五里。两山夹溪而下，桥跨其上，亦名龙门。与城南龙津桥东西对峙，道出汀、潮。《志》云：迎龙桥旧名虎渡桥，以跨虎岭山麓也。俗呼西桥，一名筋桥。与龙津桥俱跨龙溪上，长各数丈，历代修圮不一。

　　长泰县府东北三十七里。东至泉州府同安县百二十里，北至泉州府安溪县百六十里，西北至漳平县二百二十里。本泉州南安县地。唐乾符三年，始置武德场，以便输纳。文德初，改场曰武胜，又改曰武安。南唐保大元年，升为县，改曰长泰，属泉州。宋太平兴国五年，改今属。县故土城，明初以石，嗣后屡经缮葺。今城周五里有奇，编户十二里。

　　○良冈山县西北五十里，县之镇山也。下为良冈岭，高危险峻，亘十余里。《志》云：山上有龙须泉，涌流不竭，瀑布出焉。其脊大石层列，山麓逶迤而南，圆峰特起，县治枕焉，曰罗侯山。又东瞰大溪，曰新寨山。旧设泰安寨，宋有寨官，因名。山之西曰水晶山，山形如覆釜，尝产水晶，与罗侯山俱峙城内，县城盖负山濒溪也。○天柱山，在县东五十里。山最高，岩洞泉石，种种绝胜。绝顶曰紫玉峰，环眺千里，如襟带间。

　　吴田山县东北五十里。山雄峻，少树木。高处有田十余顷，流水成渠，可引以溉田。一名曷山。《志》云：县北迤东四十里有鼓鸣山，高耸为邑之望。下有洞，风吹则成鼓声，因名。又县东北八十里曰内方山，出银矿。万历二十七年中，使奉命开采，商徒猬集，奸宄乘机攘夺，防御至切，寻禁不复采。○董奉山，在县北五十里。耸秀如卓笔然，相传仙人董奉尝游此。相近有待诏山，亦耸秀而奇丽。

　　朝天岭县东南三十里。高峻特起，旁接群峰，旧为入京之道，因名。又桐岭，在县东北七十里。多林木，亦名白桐林。上有观音岩，下有隘，接同安县界。《志》云：县东北又有磨枪岭，接安溪县界，亦有隘。○黎壁岭，在县西北六十余里，崖壁斗绝。其相接者曰大鸬鹚岭，以形似名。

　　○龙津溪县城东南。导源安溪界，流经县东北，诸溪涧水次第流汇焉。分合回环，至双溪口，入龙溪县。至华峰岭下而合九龙江，或谓之长泰溪。○马洋溪，在县东北四十里。源有二，出山谷间，滩途险恶，合流入龙溪县界。又有高层溪，源亦出安溪界，经县西北大鸬鹚岭下，有滩，亦入龙溪县，俱注于九龙江。

　　○朝天镇在县东南朝天岭下。亦曰朝天岭巡司，正统五年设。岭岩险多盗贼。万历十八年，移于县东北六十余里之溪口，亦曰溪口巡司，察白桐、磨枪等隘出入非常。《志》云：县有巡简坪，在磨枪岭上，旧设巡司，因名。又朝天驿，旧在县治东北，今废。○石高寨，在县东十里，宋置。昔人尝保此以避贼。又县东南三十余里有天成寨，县城东有泰安寨。

　　林口隘县北五十里。又县西北有鸬鹚、下翁等隘，县东北有上宁、磨枪、白桐等隘，县东南为朝天岭隘，俱有民兵戍守。○西安桥，在县城西，万历二年建，长四十余丈。又城东有东津桥，东南里许有朝京桥，皆长数十丈，跨龙津溪上，宋置，今废为渡。《志》云：县西南一里有南津桥，亦宋置，今废。

　　南靖县府西四十里。西北至龙岩县三百二十里，西南至广东程乡县百五十里，北至漳平县二百二十里。本漳浦、龙溪、龙岩三县地。元至治中，以地险远，难于控御，割置南胜县。至正十六年改名南靖。今城周三里有奇，编户十七里。

　　○南胜城《志》云：旧址有二，初置于县西南九围矾山之东。元顺帝至元三年，寇李胜等作乱，事平，乃徙治于小溪山之阳。至正中，又徙双溪，改名南靖。始筑土城，西南濒溪，东北浚濠为固。明初因之。正统十七年，为邓寇所陷。嘉靖六年，以石。后又为贼所陷。四十四年，改筑城于大帽山麓，南去旧城里许。万历二十三年，以新城耗敝，复营旧城，仍徙治焉。。

　　欧寮山县北一里。一名大帽山，又名三凤山。《志》云：山后有五峰峙立，端严峭拔，周百余里。又县西北五里有宝珠山，其并峙者，左曰镜山，右曰磨石山。宝珠夹两山间，形圆如珠。下有溪流回绕。县西二十五里又有紫荆山，五峰耸翠，中有龙潭。○湖山，在县前双溪之南，山下有湖。又有鼓旗山，县治南案山也。内山圆如鼓，外山展如旗，俗呼扳旗山。

　　峡口山县东十五里。两山相夹如门，双溪出其中。又圆山，在县东南十五里，崇圆峻拔，左郡右邑，为接境处。又东南曰西天山，一名狮山，列嶂如翠屏，为郡之西。又东即三平山。《志》云：县南五十里有天马山，一名鹅头山，皆以形似名。相近为橄榄湖山，形尖而厚，形如橄榄，下有湖。连峙者曰林壁山，出水晶。一名榜眼尖，以明初李贞居其下也。又虎头山，在县南九十里崎溪上，形如虎头。

