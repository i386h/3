<!-- { "loadSidebar": true } -->
　　据上游之势，以临驭六合者，非今日之北直乎？说者曰：“昔黄帝邑于涿鹿之阿，幽陵自昔建都地也。太史公曰：学者多称五帝，然孔子删书，断自唐虞。昔舜分幽州，周列燕国，汉唐以来，大都可知也。石晋以燕、云入契丹，耶律德光于晋之天福二年始号为南京。耶律隆绪又于宋之祥符五年改为燕京。及女真得其地，废主亮以宋之绍兴二十三年定都于燕，谓燕为列国之名，改为中都。蒙古铁木真于宋之嘉定八年克燕，谓之燕京路。忽必烈以至元元年复号为中都。四年，更置城郭，而徙都焉。九年，改称为大都路。然则女真因辽、蒙古因金燕都者，辽金元之故都也。太宗而复都于燕也，何居？”曰：“太宗龙潜之地也。太宗初就封于燕。当是时，蒙古之余孽犹炽，习见燕都之宫阙、朝市，不无窥伺之情。太宗靖难之勋既集，切切焉为北顾之虑，建行都于燕，因而整戈秣马，绝漠犁庭，亦势所不得已也。銮舆巡幸，劳费实繁。易世而后，不复南幸，此建都所以在燕也。”说者曰：“天下有偏重之处，幽燕去河洛为远，而去关中为尤远。唐都关中，以范阳、卢龙斗绝，东垂为契丹、奚、室韦、所环伺，于是屯戍重兵，增置节镇。禄山乘之，遂成天宝之祸。终唐之世，河北常为厉阶。其后契丹得幽燕，因以纵暴于石晋。女真得幽燕，因以肆毒于靖康。势莫如建为京师，俾禁旅云屯，才勇辐辏，以潜消天下之祸本。况苦寒沙碛之地，莫甚于燕，而天子且以身先之，夫谁敢耽安乐，而避艰难者？”曰：“是未可以概论也。周都丰镐，封召公于燕，不闻周室之乱自燕始也。汉都长安。高帝五年，封卢绾于燕。十一年，绾畔降匈奴。其时之畔者不独绾，且有燕而亦不能守也。后或为燕国，或为广阳郡。终汉之世，不闻燕之起而为厉。东汉初，祭彤著折冲之略，则戎夷怀畏。迨于末季，刘虞牧幽州，犹能抚循其民，歌思遍于境内。虽篡窃纷纭之际，称雄者或不乏。然革易之初，为乱且遍天下，咎又不独在燕矣。夫渔阳之祸，亦唐自召之耳。使委任得人，而制驭有方，安在禄山之能为变哉！史思明、李怀仙、朱滔、刘怦之徒，相继而拒命也。朱克融之徒，复以卢龙叛也。论者不察其本，遂比卢龙若异域，缪矣！夫王者长驾远驭，不难威行万里。幽燕，禹迹内地耳，乃谓鞭策所不能及乎？且吾闻之，天子有道，守在四夷，勇夫重闭，君子所贵。以万乘之尊，而自临于危险之地，未为长策也。有定天下之劳者，享天下之逸，亦不必寒苦沙碛之地，而后可以建都也。”曰：“然则幽燕不可以建都乎？”曰：“奚为不可？人亦有言：“建都之地，关中为上，洛阳次之，燕都又次之。”洛阳，吾无论矣。汉都长安，则置朔方之郡，列障戍于河南。又开河西五郡，以绝羌与匈奴相通之路。唐人筑三受降城，则守在河北。又置安西、北庭都护，则西域尽为臣属，故关中可以无患。及至德以后，河陇之地，尽没于吐蕃，而泾阳、渭北，戎马且充斥焉。然则朔方不守，河西不固，关中亦未可都也。都燕京而弃大宁，弃开平，委东胜于榛芜，视辽左如秦越，是自剪其羽翼，而披其股肱也。欲求安全无患，其可得哉？”“然则自辽及元，何以必都燕京？”曰：“辽起于临潢，南有燕云，常虑中原之复取之也。故举国以争之，置南京于燕，西京于大同，以为久假不归之计。女真自会宁而西，擅有中夏，仍辽之旧，建为都邑，内顾根本，外临河济，亦其所也。蒙古自和林而南，混一区宇。其创起之地，僻在西北，而仍都燕京者，盖以开平近在漠南，而幽燕与开平，形援相属，居表里之间，为维系之势。由西北而临东南，燕京其都会矣。国家之都燕也，当法汉唐之成算。以开平、大宁、东胜、辽阳为河西朔方之地，乃坐而自削，有日蹙百里之讥，无乃与都燕之初意相剌谬乎？”说者曰：“以燕京而视中原，居高负险，有建瓴之势。太宗深鉴于金陵之已事，定都于此，实为万世计也。曰：“形胜未可全恃。而燕都之形胜，又不足恃也。太史公曰：燕北迫蛮貊，内错齐晋，崎岖强国之间，最为弱小，几灭者数矣。及秦人灭赵，败燕军于易水之西，而国随以亡。臧荼、卢绾、燕王旦国于燕，不旋踵而陨毙。彭宠以渔阳贾祸。公孙瓒以易京覆宗。王浚掩有幽州，幸晋室多故，冀以自雄，而见戕于石羯。段匹有幽州，而仍不能自立也。杜洛周、葛荣、韩婴之辈，旋起旋灭，皆不足道。高开道窃有渔阳，身死而地归于唐。天宝以后，以河北叛乱者，凡十七起。其能免于诛夷，保其宗祀者，不数见也。迨夫李匡筹夷灭于克用，刘守光复系组于存勖，而幽燕卒并于河东矣。契丹倔强者八世，竟败亡于女真。女真恣睢者百年，终夷灭于蒙古。乌在其为险固者欤？呜呼！以燕都僻处一隅，关塞之防，日不暇给，卒旅奔命，挽输悬远。脱外滋肩背之忧，内启门庭之寇，左支右吾，仓皇四顾。下尺一之符，征兵于四方，恐救未至而国先亡也。撤关门之戍，以为内援之师，又恐军未离，而险先失也。甚且藉虎以驱狼，不知虎之且纵其搏噬；以鸟喙攻毒，而不知鸟喙之即足以杀身也。不亦悲哉！”“然则当去燕京而都金陵乎？”曰：“金陵可为创业之地，而非守成之地也。局促于东南，而非宅中图大之业也。”“然则建都者，当何如？”曰：“法成周而绍汉唐，吾知其必在关中矣。” 
　
 
　

　
读史方舆纪要
　
　

卷十 

卷十
　　◎北直一

　　古冀州按州名盖始于颛帝时。见卷首。舜分置十二州，此为幽州传曰：舜分冀东恒山之地为并州，东北医无闾之地为幽州。则北直为幽、并二州地。杜氏《通典》：舜分卫东为并州，燕以北为幽州。是也。《禹贡》亦为冀州。《周礼·职方》东北曰幽州按应劭曰：北方太阴，故以幽冥为号。又杜佑曰：《山海经》幽州有幽都山，州盖因以名。今山列北荒矣。武王封召公于燕，此为燕地。其在天文，尾、箕则燕分野，亦兼赵、魏之疆真定、顺德、广平、河间，春秋时晋地，后属赵。大名，春秋时卫地，后属魏。考大名在《禹贡》亦为兖州之域。卫、赵分野，今见河南、山西沿革。秦并天下，置渔阳、上谷、邯郸、巨鹿、右北平等郡见首卷。汉置十三州，此亦为幽州及并、冀二州地。后汉因之按后汉以幽州理蓟，今顺天府治也。冀州理高阝，今见赵州柏乡县。而并州则理晋阳，今山西太原县。见二卷。晋亦为幽、冀诸州幽理涿，今涿州。冀理房子，今见赵州高邑县。后为石勒、慕容隽及苻坚所据。坚败，属慕容垂。其后入于后魏晋及十六国，见三卷。魏末，高齐据之，宇文周复灭齐而有其地。隋分十三部，此亦为冀州，而不详所统后魏、南北朝州郡，俱见四卷。唐分十道，此为河北道。天宝以后，强藩往往窃据焉。五代时，石晋割燕、平诸州入于契丹。周世宗复三关，于是与契丹以白沟河为界见保定府雄县及顺天府霸州境内。按唐至五代十国，俱见五卷、六卷。宋仍为河北路，后又分河北为东、西路庆历中，尝分为四路，最后建燕山路，而宋以亡。金初亦分河北为东、西路。废主亮定都于燕，因改置中都等路。蒙古初置燕京路。至元四年，定都于此，改大都路，置中书省，统山东、西及河北之地自宋至元，见七卷、八卷。前朝洪武九年，置北平等处承宣布政使司。永乐元年，建北京称为行在。十八年，始定都焉，改布政司为直隶洪熙初，复称行在。正统六年，定为京师，统府八、州二、属州十七、县一百一十六总为里三千一百有奇。夏秋二税，大约六十万一千一百五十二石有奇，而卫所参列其中。今仍建都于此，为直隶。

　　◇顺天府属州五　县二十二　今领州六　县二十

　　大兴县附郭　　宛平县附郭　　良乡县　　固安县　　永清县东安县　　香河县

　　通州属县四

　　三河县　　武清县　　氵郭县今废　　宝坻县

　　霸州属县三

　　文安县　　大城县　　保定县

　　涿州属县一

　　房山县

　　昌平州属县三

　　顺义县　　怀柔县　　密云县

　　蓟州属县四　今领县二

　　玉田县　　平谷县

　　遵化州新改　今领县一

　　丰润县

　　◇保定府属州三　县十七

　　清苑县附郭　　满城县　　安肃县　　定兴县　　新城县雄县　　容城县　　唐县　　庆都县　　博野县　　蠡县　　完县

　　祁州属县二

　　深泽县　　束鹿县

　　安州属县二

　　高阳县　　新安县

　　易州属县一

　　涞水县

　　◇河间府属州二　县十六

　　河间县附郭　　献县　　阜城县　　肃宁县　　任丘县　　交河县青县　兴济县今废　　静海县　　宁津县

　　景州属县三

　　吴桥县　　东光县　　故城县

　　沧州属县三

　　南皮县　　盐山县　　庆云县

　　◇真定府属州五　县二十七

　　真定县附郭　　井陉县　　获鹿县　　元氏县　　灵寿县　藁城县栾城县　　无极县　　平山县　　阜平县

　　定州属县三

　　新乐县　　曲阳县　　行唐县

　　冀州属县四

　　南宫县　　新河县　　枣强县　　武邑县

　　晋州属县三

　　安平县　　饶阳县　　武强县

　　赵州属县六

　　柏乡县　　隆平县　　高邑县　　临城县　　赞皇县　　宁晋县

　　深州属县一

　　衡水县

　　◇顺德府属县九

　　邢台县附郭　　沙河县　　南和县　　任县　　内丘县　　唐山县平乡县　　巨鹿县　　广宗县

　　◇广平府属县九

　　永年县附郭　　曲周县　　肥乡县　　鸡泽县　　广平县成安县　　威县　　邯郸县　　清河县

　　◇大名府属州一　县十

　　元城县附郭　　大名县　　魏县　　南乐县　　清丰县　　内黄县县　滑县

　　开州属县二

　　长垣县　　东明县今属府

　　◇永平府属州一　县五

　　卢龙县附郭　　迁安县　　抚宁县　　昌黎县

　　滦州属县一

　　乐亭县

　　直隶◇延庆州属县一　今改属山西

　　永宁县

　　直隶◇保安州今改属山西

　　◇宣府镇属卫所附见

　　宣府左卫附郭。又有宣府右卫、前卫及兴和所，俱在郭内

　　万全左卫

　　万全右卫

　　怀安卫又保安右卫，在郭内

　　怀来卫又延庆右卫，在郭内

　　开平卫

　　龙门卫蔚州、延庆左、永宁、保安四卫别见

　　龙门所广昌、美峪二所别见。○长安岭、雕鹗、赤城、云州、马营五堡附见

