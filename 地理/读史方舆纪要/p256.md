<!-- { "loadSidebar": true } -->
　　仙坛山县东北一里。《志》云：山巅广数里，攒簇奇秀，望之如庐。相传古仙人所居。又东北四十里为榜山，下有洞，氵加水出其下。○夹山，在县北七十里，或误以为夹谷。其相接者曰夹儿山，旧有锡场。

　　青石山县东七里。顶有石穴，深数丈，西崖瀑布自削壁而下，达于涧底，中有仙洞。或谓之石城山。晋咸和中，彭城内史刘续据兰陵石城，后赵将石瞻攻拔之。魏收《志》：兰陵县有石孤山，当即石城矣。○葛峄山，在县东南十五里，[C051]水环其下。曰葛峄者，以山川络绎如葛之有蔓也。亦名桂子山。又青檀山在县西十里，山多青檀树，有流泉注[C051]水。俗名龙凤山。又马山在县南九十里，以山势若奔马而名。或谓之马旺山，武水出焉。

　　○氵加河在县南。有二：东氵加河，出榜山，一云出费县南山谷中，南流经沂州西南卞庄。东分一支，经州西南三十里芙蓉山下之芙蓉湖，溉田数千顷，古所称琅邪之稻也。西氵加河，出君山，东南流，至三合村，有鱼沟水及东氵加河并会于此，因名。南贯蛤、馒、连、汪四湖，溉田倍于芙蓉湖。又南合[C051]水，谓之氵加口，入邳州境，注于泗河，淮泗舟楫通焉。《唐志》：[C051]县有陂十三，畜水溉田，皆贞观以来筑。《齐乘》云：沂、峄二州，仰氵加、[C051]二水溉田，青、徐水利，莫与为匹，皆十三陂遗迹也，后多堙塞。万历三十二年，改氵加河为运道，堑山划石，引泗会沂，氵加河遂成大川。今详见江南邳州。

　　[C051]水县西七里。出县北六十里花盘山之车梢谷，其源曰沧浪渊，南流合许池水，今沧浪渊水微许池遂为正源。至县西，经青檀山下，又南经县南三十里，有金注水流入焉。水出县西二十里石屋山之瀑布泉，至县西南五里，有桥跨其上，曰萧桥。又东南入于[C051]水，又东会彭河水，入于氵加河。《齐乘》：[C051]水溉田千余顷，旁多美竹，人赖其利。今否。《邑志》：县西门外有[C051]治河，出许家泉，东南流，入邳州界，即[C051]水矣。

　　彭河县东南五十里。一名中心沟。源出县西四十五里白茅山下之玉华泉，东合众流，又东会[C051]水，注于氵加河，土人谓之运铁河。王应麟曰：彭城北至[C051]，有铁官，其南有铸钱山，盖因以名。又武河在县南百里，源出马山。《水经注》所谓小沂水也。旧《志》：氵加河南合于武河。[C051]水亦东流合焉，并入于泗。今详见邳州。

　　光武泉县西北五十里，引流为巨龙河。相传光武征董宪时，曾驻于此。下流合于氵加河。又许池泉，在县西北二十里，三泉并发，即[C051]水上源也。又温水泉，在县西五十里。县西二十里又有许有泉，西南流，会温水诸泉入滕县百冢河。《泉河考》：县境有泉五，三入昭阳湖，二入沂水，今并注于漕河。

　　○渣口戍在县东南。《后汉志》：Τ阳有且水，谓之且口。《春秋》：诸侯会吴于且。又哀六年，叔还会吴于且，是也。梁大通二年，魏泰山太守羊侃举兵袭兖州，不克，南奔，至渣口。渣、且同，并音侧加反。盖即今之氵加口云。○邹坞镇，在县西六十里，今有巡司戍守。

　　金乡县府西南百八十里。东北至济宁州九十里，东南至江南丰县百里。古缗国。春秋时宋邑。汉置东缗县，属山阳郡。后汉析置金乡县，以山为名。晋属高平国。刘宋因之。后魏亦曰金乡县，属高平郡。隋属曹州。唐武德四年，置金州治焉。明年，州废，县属戴州，又徙州治此。贞观十七年，州废，县属兖州。元和十三年，武宁帅李讨淄青叛帅李师道，克其金乡。是也。五代周改属济州。宋因之。元属济宁路。明洪武十八年，改今属。城周六里有奇，编户三十三里。

　　○东缗城县东北二十里。本夏之缗国。《传》云：帝相娶于有缗氏。是也。春秋时属宋。僖二十三年，齐伐宋，围缗。邹衍曰：余登缗城，以望宋都者也。汉初周勃攻缗。即此。寻置东缗县。缗读。后汉建武十一年，封冯异长子彰为侯邑。兴平二年，吕布屯于东缗，与曹操战，败走。晋省县入金乡。

　　昌邑城县西北四十里。本秦县。二世三年，沛公击昌邑，昌邑人彭越以兵属沛公。是也。汉初，属梁国。景帝三年，吴楚七国反，攻梁，周亚夫引兵东北壁昌邑中。六年，分梁为山阳国，治昌邑。武帝天汉四年，更为昌邑国，封子为昌邑王。始元初，子贺嗣。十二年，征为昭帝。后贺废，国除为山阳郡，仍治昌邑。后汉为兖州治。兴平初，吕布与曹操争兖州，自乘氏东屯山阳。晋泰始初，更为高平国，亦治昌邑。刘宋移高平国治高平县，以昌邑省入金乡。隋复分置昌邑县，属曹州。大业初省。《志》云：昌邑城纵横皆六里。一云外城，周三十余里，中城周十余里。一名山阳城。或曰：山阳城在县东北二十五里。误。

　　梁丘城在县西南。杜预曰：昌邑西南有梁丘城。《左传》：庄三十二年，宋公齐侯遇于梁丘。即此。亦曰梁丘乡。《括地志》：梁丘城在成武县东北三十二里。盖接界处也。○防城，在县西六十里，亦春秋时宋邑。隐十年，郑人伐宋，入防。杜预曰：昌邑西南有防城，亦谓之西防，以别于费县之防城也。王莽末，佼︹为西防贼帅，后附于刘永。建武三年，盖延等败刘永于睢阳，佼︹奔保西防。太子贤曰：西防在单县北四十里。盖境相接也。又有防东城，在县南，后汉置县，属山阳郡，晋省。

　　○阳山县西北三十里。山多美石，葛山在其前，鱼山在其右，位处众山之阳，因名。古山阳郡城在其下。《志》云：葛山在县西北三十五里，鱼山在县北三十五里。

　　金莎岭《志》云：在城东里许。西自曹县、定陶，东抵鱼台，绵亘三百余里，因地异名，实一岭也。《水经注》：金乡有数山，皆空中穴口，谓之隧。戴延之《西征记》：焦氏山北数山，有汉司隶校尉鲁恭穿山，得白蛇、白兔，不以葬，更葬山南，凿而得金，故曰金乡山。今焦氏山东，即金乡山也。有冢，谓之秦王陵，山上二百步得冢口，堑深十丈，两壁峻峭，中有埏门及内外堂。或云：昌邑哀王冢，北接巨野县界。

　　○大河在县西南百里。自曹州及单县流经县境，又东南入江南砀山县界。又济水，旧亦在县界。《水经》：济水径乘氏，西分为二：其一水东流过昌邑县北，又东径金乡县南，又东过东缗县北，又东过方与县北，为菏水。今堙。

　　洙水在县东北。或曰：泗水自鱼台支流入县境，谓之洙水。宇文周末，于仲文击尉迟迥将席毗罗于金乡，毗罗众溃，争投洙水死，水为之不流。《水经注》：洙水径瑕丘城，又西南径山阳郡南平阳县之闾丘亭，又西至高平南，入于泗水。高平，见巨野境，洙水在是时应至县界也。又《后汉志》乘氏县有泗水。乘氏，今曹县地，盖水道迁流，今昔不同久矣。

　　涞水旧在城北。《志》云：单县城东及县城北俱有此水，石晋时所开，首受汴水，北抵济河，南通徐、沛，元以后渐堙，惟下流入沛者，水道仅存云。○大义河，在县北，旧自济宁州流入境。《宋史》：庆历中，浚任城、金乡之大义河以通漕。是也。今亦废。《志》云：县北十里有三家湾，源出巨野县，经成武入县界，注济河。今亦涸。又蛭沟，在县南八里，东达谷亭镇，西抵成武界，元末淤，今故迹仅存。

　　○甲父亭《志》云：在故昌邑城东南。古国也。《左传》；昭十五年，齐侯伐徐，徐人行成，赂以甲父之鼎。盖甲父之重器矣。又茅乡，杜预曰：在昌邑西南，周公子所封，后为邾邑。哀七年，茅成子以茅叛，即此。亦谓之茅乡城。

　　鱼台县府南百七十里。东南至江南沛县百十里。春秋时鲁棠邑也。隐公观鱼于棠，即此。汉置方与县，属山阳郡。方与，读曰房预。后汉因之。晋属高平国。刘宋及后魏因之。后齐废。隋开皇十六年，复置，属徐州。唐初，属金州，寻属戴州。贞观中，改属兖州。宝应初，改县曰鱼台。五代唐属单州。宋因之。元属济州。至元初，省入金乡，寻复置。明初，属徐州，又改属济宁府。洪武十八年，改今属。城周七里有奇，编户二十七里。

　　○方与城在县城北。春秋时宋之方与邑。《战国策》：楚人说顷襄王外击定陶，则大宋、方与二郡者举矣。秦置方与县。《史记》：二世二年，秦嘉立景驹为楚王，引兵之方与，欲击秦军定陶下。又沛公取湖陵、方与。汉仍置方与县。其北有鲁侯观鱼台，唐因改为鱼台县。元和四年，淄青帅李师道请移县于黄台市，即今县治。九年，武宁节度使李奉诏讨师道，遣将李败贼于鱼台，进取金乡。十四年，攻李师道，自金乡进至鱼台，是也。《志》云：鱼台县故城在今县东北五十里。今城北旧有小城，即故方与县治。○湖陵城，在县东南六十里，亦春秋时宋邑，后属楚。春申君谓魏氏将出而攻钅至、湖陵、砀、萧、相者也。秦置湖陵县。汉因之。今详见江南沛县。

　　重乡城县西北十一里。《春秋》：僖三十一年，取济西田分曹地，使臧文仲如晋，宿于重馆。杜预曰：方与，西北重乡城也。又郎城，在县东北九十里。《左传》：隐元年，费伯帅师城郎。桓四年，公狩于郎。十年，齐侯、卫侯、郑伯，来战于郎。庄八年，师次于郎，以俟陈人、蔡人。三十一年，筑台于郎。昭九年，筑郎囿。皆此也。盖鲁之边邑。杜预曰：方与县东南有郁郎亭，郗鉴城在县南。《志》云：在湖陵城西，东晋初，郗鉴常营于此。《水经注》：泗水径郗鉴城北，又东南径湖陵城。是也。

　　○凫山县东北六十里，北接邹县界。稍东有黄山，即黄良泉所出。县东北百里又有平山，有泉出焉。其相近者又有独山、庙山、云寨山、兖山。《志》云：诸山皆在县东北境。

　　○运河在县东十七里。谓之旧运河，即泗水也。自济宁州流入县东北四十里之南阳闸，又南历谷亭、八里湾、孟阳泊，凡四闸而径湖陵城，又南经庙道口闸，过沛县东，历上沽头等闸，始至留城，凡百六十三里。嘉靖四十四年，黄河横决，闸河淤塞。明年，开新河于县东北二十里，自南阳至留城，凡百四十里，而旧漕河遂废。

