<!-- { "loadSidebar": true } -->
　　○义亭城即今治。古乡亭也。唐初，治怀德故城东北。武德五年，校猎于富平。开元中，始移于义亭城。宋因之。建炎中，张浚以五路之师次于富平。吴曰：兵以利动，今地势不利，未见其可。诸将不听，及战，为敌所败。○怀德城，在县西南十五里，汉县也。《志》云：县旧治在今朝邑县界。此城乃后汉建安中，因旧名移置于此。晋为富平县治。

　　频阳城在县东北六十里。秦厉公二十一年，初县频阳，以在频水南而名。始皇二十一年，王翦谢病归频阳，即此。汉亦为频阳县，属左冯翊。更始初，邓晔遣其属王宪为校尉，将数百人北渡渭，入左冯翊界，北至频阳，所至迎降。晋仍属冯翊郡。后魏因之。后周废。魏收《志》频阳有广武城。《一统志》在今县南十五里。又县南三十里有秦穆公城，西南两面有墙，各高一丈五尺，相传秦穆公筑。

　　美原城在故频阳北三里。故土门县。苻秦以频山有二土门，因置土门护军。后魏景门元年，改为县，属北地郡。隋大业初，废入华原县。唐咸亨初，析富平、华原、同州之蒲城县地，置美原县，治故土门城，属京兆府。上元初，党项寇美原、同官，大掠而去。天佑三年，静难帅李继徽合关中诸邑兵，攻夏州，军于美原。朱全忠遣同州帅刘知俊等击败之。五代梁开平末，李茂贞置鼎州于此。朱友改曰裕州。后唐废州，县仍属京兆。宋属耀州。金因之。元废入富平县。

　　○荆山县西南十里，怀德故城北。《禹贡》：荆、岐既旅。又曰：导及岐，至于荆山。所谓北条之荆山也。《帝王世纪》：黄帝采首山铜，铸鼎荆山下，。又云：禹铸鼎于荆山下，有荆渠。《汉书》注：怀德县有荆山。盖主朝邑县之怀德城而言。○迤山，在县西南二十五里。孔氏谓之靡迤。昔周东迁，以岐丰之地赐秦襄，遂有周畿内八百里，东至迤山是也。

　　频山县东北七十里。秦时于山南置频阳县，频水出焉。应劭云：秦置县于频水之阳也。今为大石、小石二涧。○中山，在县西北四十五里。

　　龙泉山县西北十五里。唐中宗定陵在焉。代宗永泰初，吐蕃寇富平，焚定陵殿，即此。又檀山，在县西二十五里。代宗元陵在其上。县西北二十里为天乳山，有两峰相对。唐文宗葬此，谓之章陵。○金瓮山，在县东北三十里。唐顺宗丰陵在焉。县西北四十里为紫金山。其上有懿宗简陵。又万斛山，在县东北九十里。

　　八公追在县东南二十五里。其追两畔各有小谷，象公字，中心有堆，故曰八公堆，亦曰八公原。金人繇扶风东还，将犯永兴。宋将贺师范与战于此，败死。今垒壁尚存。

　　○漆沮水在县西北。自耀州南流经此，入蒲城县界。其支流经怀德城南，而为石川等堰。○石川堰，在县南五里。亦曰石川河。《寰宇记》：漆沮水一名石川河。又县南十五里有常平堰，又南五里为龙门堰，皆漆沮之支流也。郑、白二渠，旧自泾阳东入注焉。《志》云：县境南有富平堰。《后周书》：西魏大统十六年，泾州刺史贺兰祥修富平堰，开渠引水，东注于洛，人获其利。

　　泽多泉县西十三里，东流入漆沮河，有灌溉之利。《志》云：县西南二十里有直城渠。又西南八里有杨九渠。县西二十五里有永济渠。又有文昌渠，在县西北十七里，又西北八里为高望渠。又长泽渠，在县西北三十里，又西北五里为石水渠。又白马渠在县西北四十里，又西北三里为偃武渠。以上九渠，俱引漆沮之水，互相灌注，溉田甚广。

　　○雨金堡县东南三十里。周八百步。中有一泊，每天雨，水色如金，因名。《史记》：秦献公十八年，栎阳雨金。县本古栎阳县界，堡因以名。又直市，在县南十五里，秦文公所置，以物价无二而名。

　　灵感寺在今县治西。唐中和二年，王铎将两川、兴元之众讨黄巢，屯于灵感寺，即此。

　　三原县府北九十里。西至耀州九十里，南至醴泉县百十里。汉池阳县地。苻秦置三原护军，以其地在清酆原、孟侯原、白鹿原间，故名。后魏废。西魏置三原县，属北地郡。后周置建中郡。建德初，郡废，县属冯翊郡。隋属京兆郡。唐武德四年，改为池阳县。六年，改曰华池，复分置三原县，属北泉州。贞观初，废三原县，而改华池为三原，属雍州。天授初，改隶鼎州。大足初，仍隶京兆府。五代唐属耀州。宋以后因之。明弘治四年，改今属。城周九里有奇，编户三十四里。

　　○池阳城县西北二十里。汉县。应劭曰：在池水之阳也。惠帝三年置。武帝时，属左冯翊。后汉因之。晋为扶风郡治。永和九年，苻秦孔持起兵池阳，苻雄击灭之。义熙十二年，赫连勃勃遣兄子提南侵池阳，秦将姚裕击却之。后魏亦曰池阳县，属咸阳郡。后周县废，移三原县治焉。唐武德四年，移三原县治清水南，改为池阳县。五年，校猎华池，即池阳也。六年，复还旧治，改曰华池县。贞观初，改为三原县。元至元十二年，始移县于龙桥镇，即今治也。《长安志》：池阳旧城，俗名迎冬城，南去泾阳县二十八里。唐会昌中，泾原帅史宪诚筑三原城，疏泾于隍，积钱储粟，以便戍守。五代梁开平四年，岐王李茂贞合泾兵，攻夏州帅李仁福。全忠救之，遣军屯三原。即故池阳矣。

　　三原故城在今县北。《通典》：苻秦置三原护军于[B18D]山北。后魏罢护军，置三原县。后周移治汉池阳城。唐武德四年，幸三原。是年移县治于清水南，改曰池阳。六年，又分置三原县。贞观初，以华池为三原，而此城遂废。

　　永安城县北五十里。或云即毛鸿宾堡也。宋白曰：三原县有鸿宾栅。后魏孝昌二年，萧宝寅作乱，关右刺史毛鸿宾立义栅以捍贼，因名。唐太子建成将诣仁智宫，未至六十里，悉留其官属于毛鸿宾堡，是也。《寰宇记》：后魏永安元年，于此置北雍州，因名为永安城。唐肃宗尝敕改为建京郡，旋废。贞元中，又以神策军分屯永安城。是也。仁智宫，见宜君县。

　　黄白城在县西南二十里。《水经注》：秦曲梁宫也。后为黄白城。东汉兴平二年，李亻等作乱，欲劫车驾幸池阳黄白城。晋愍帝初，刘曜等寇长安，诏麴允屯黄白城以拒之。永和六年，苻健入关中，羌酋白犊屯黄白，迎降于健，即此。

　　○尧门山县西北三十里。其山两合如门。《括地志》：山亦名石门山，两崖峻险，途出其中。相传尧凿山为门，因名。周显王五年，秦献公败三晋之师于石门，盖即此。又有浮山，在县北二十里。○[B18D]山，在县西北四十里，与泾阳县接界。

　　齐天原县西北二十里。《志》云：原长七里，南连白鹿，北连[B18D]，有青谷水出焉。一名鬼谷，相传苏秦、张仪师事鬼谷先生处。《史记索隐》：扶风之池阳，颖川之阳城，俱有鬼谷。盖因其人所居为号。○孟侯原，在县西北。《志》云：其相近者，又有白鹿、清酆二原。清酆，一作清风原。

　　青谷在县北。或曰，即清谷也。朱梁开平二年，岐王李茂贞遣梁降将刘知俊攻灵州，梁遣康怀贞攻静难军。知俊释灵州而还。梁急召怀贞等旋师，遣兵迎援于三原青谷，即此。

　　漆沮水在县东北。自耀州流入境，与郑渠合，又东流入富平县界。《志》云：县北有郑渠。《水经注》：郑渠东经[B18D]山南，又经池阳故城北，又东南与沮水合。是也。

　　清水在县西。自耀州而南，入县境。径黄白城西南，绝白渠，屈而东流，为曲梁水。又东南绝白渠渎，至万年镇，为五丈渠。又经藕原东南流，注于渭水。《志》云：清水今自县西南流，入泾阳县，合于冶谷水。亦谓之清谷水。万年镇，见临潼县。

　　太白渠在县南十里。清谷水合焉，东南流入渭。《水经注》：渭水又东，得白渠支口，又东与五丈渠合。是也。○长孙堰，在县北三十里。又县东北二十里，有马牌堰。又东北五里，有木王堰。皆自耀州境引浊谷水，为灌溉之利。《志》云：县西又有邢堰。白渠北限地高，水势微，不能及。遂堰清、冶二谷水，经县之龙桥镇，东至邢村，截河为堰。其水与泾合流，以溉三原、栎阳并渭南屯所之田。堰下水分二渠，中有深沟，即古白渠故道。恐水流轶入，堰之以分溉高田。今名其沟曰乾沟。

　　寡妇渡在县西北。晋义熙末，赫连勃勃遣其子贵向长安。傅弘之破之于池阳，又破之于寡妇渡。宋白曰：庆州北十五里有寡妇山。是水发源于其山，下流乃为寡妇渡，是也。

　　留运桥在县东南白渠上。唐至德二载，郭子仪奉诏自河东赴凤翔。贼将李归仁自长安邀之于三原北。子仪使将仆固怀恩等伏兵击之于白渠留运桥，杀伤殆尽，是也。

　　黄洛堡在县东北。晋升平初，姚襄自杏城进据黄洛。秦王苻生遣苻黄眉等击之，佯败走。襄追至三原，黄眉等前后夹击，襄败死。杏城，见中部县。○和宁堡，在县北。姚秦初，秦冯翊太守兰椟，率众自频阳入和宁，谋攻姚苌于长安，是也。或云和宁在岭北杏城之东南，似误。

　　荡社在县西南。《史记》：秦宁公三年，遣兵伐荡社。司马贞曰：西戎之君，号曰亳里。盖成汤之胤，其邑曰荡社。《括地志》：三原县有汤陵。又有荡台，在始平县西北。荡社，盖在三原、始平之界。建忠驿，在县治北。明初，置于此。

　　醴泉县府西北百二十里。西北至乾州四十里，东南至泾阳县九十里，西南至武功县九十里。汉谷口县地，属左冯翊。后汉及晋为池阳县地。后魏为宁夷县，属咸阳郡。西魏置宁夷郡。后周改为秦郡，寻废。隋开皇十八年，改县曰醴泉。大业中，属京兆郡。唐贞观初废。明年复置。宋仍属京兆府。金属乾州。元因之。明嘉靖三十八年，改今属。县有内城，土城也，元末筑，周里许。成化四年，增筑东西南三面外城，周六里有奇。编户二十一里。

　　○谷口城县东北七十里。本汉县。文帝六年，淮南王长遣其党谋以辇车四十乘反谷口。后汉建武二年，汉中王嘉，大破赤眉于谷口，即此。县寻废。西魏武帝修于谷口，置宁夷、温夷二护军。其地即古之寒门也。亦曰冶谷当九山东、仲山之西、泾水出山之处，故谓之谷口。仲山之北寒凉，故又谓之寒门。西北去甘泉山八十里，燕鞠武所称秦北有甘泉、谷口之固者。又《封禅书》公孙卿以明廷者，甘泉也。所谓寒门者，谷口也，即故城矣。

