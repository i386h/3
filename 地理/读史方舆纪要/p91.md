<!-- { "loadSidebar": true } -->
　　○滹沱河县西南十八里。其地有完固口，在滹沱北岸，旧时山水泛滥，往往从此横决。嘉靖十三年，筑堤为备，因以完固名。又县西南为陈家渡，滹沱河津济处也。建文中，燕王渡此，击败盛庸之师。自此又东南入交河县界。

　　鬲津枯河县西二里。旧《志》云：东北流入故饶安县界入海。又马颊河，在县东六十里，上源从山东商河县流入境。又钩盘河，在县东南五十里。上源自山东德平县流入境，盖后人凿以导水，而附以九河旧名也。今悉堙废。

　　房渊县北三十里，《水经注》以为漳水所决入也。《志》云：渊方三百里。石勒时水忽变赤，慕容隽时水忽生盐，形如印，一日再长再减，不失其度。元时有龙潜其中。其水清澈，委流入于滹沱。

　　○单家桥县南十二里。跨滹沱河上，行旅通途也。明建文三年，燕王败平安等于单家桥。又宣德初，驾征高煦，还驻跸于此。一名五节桥，以正德间流寇乱，有五妇死节于此也。旧有单桥巡司。又大慈桥，在县东五十里槐家镇，亦为东西孔道。乐成驿，在县治西南，明初置。

　　阜城县府西南百四十里。西南至冀州武邑县五十里，东南至景州六十里。汉县，属勃海郡。后汉属安平国，光武封王梁为侯邑。晋属勃海郡。后魏属武邑郡。隋属冀州，唐因之。天二年，朱全忠改曰汉阜县。五代唐复故。宋嘉八年，省入东光县。熙宁末，复置属永静军。金属景州。元因之。洪武七年，改今属。城周五里，有门六。编户二十五里。

　　○阜城故城县东二十里。刘句曰：故县治此，隋改筑县城，移今治。《寰宇记》：县东二十里有安平城，汉安平国治此。盖即故阜城矣。《城邑考》：今城当南北之冲，沧、瀛、德、冀、深、景诸州，烽烟或警，县未有不被其患者。

　　蒲领城在县东。汉县，属勃海郡。武帝封广川惠王子嘉为侯邑。昭帝时，又封清河刚王子禄于此。后汉省入县。《寰宇记》：故城去县三里。又沧州鲁城北六十里，有故蒲领城，相传后汉末黄巾之乱，蒲领人流寓其地，因筑此城。○简子城，在县东南三十里，相传赵简子所筑。一名东城。城下有简子津。《寰宇记》：县有宅阳城，一名沙丘。

　　○胡卢河在县西北七里。即衡漳之别名。自晋州武强县流入境，又东入交河县界，合于滹沱河。今漳水东合卫河，经流往往浅涸。

　　流冷河县北七里，本胡卢河之支流也。又有潢卢河，自冀州枣强县来，东北流注之，入交河县界，注于滹沱。俗作刘麟河。刘豫，阜城人也，其子麟尝渡此而名。今涸。又有王莽故河，在县西南，即屯氏河之下流也。今亦堙塞。

　　○苻融垒县东北二十四里。《志》云：苻坚灭燕，遣融引军东略，尝屯于此，因名。

　　漫河店县东南三十里。自此达景州亦三十里，今曰新中驿。又窝庄驿，在县北三十里，自此达献县之单家桥，亦三十里。皆往来通道也。

　　肃宁县府西北五十里。西北至安州高阳县六十里，南至晋州饶阳县六十五里，东北至保定府雄县百里。本河间县地。宋雍熙三年，置平虏寨。淳化初，改平城。景德二年，又改为肃宁城。金升为县，属河间府。元至元二年，废为镇，寻复故。今城周六里有奇，编户十三里。

　　○肃宁旧城在今治东南。《志》云：旧城周十六里，内有子城，周三里，宋时筑以屯兵。城旁又有肃宁寨，地名南阳疃，亦曰曲阳疃，亦宋所筑。金废。

　　○中堡河县东北三十里。《志》云：保定府蠡县以东，高阳县以南之水，溢入于县境，播为洋东五千二淀，俱注于中堡河，流经雄县界，会于瓦济河。其洋东五千二淀，俱在县东南二十余里，即唐河、滋河及滹沱诸河散流所汇也。

　　玉带河县东三十五里。洋东五千二淀之水，分流为玉带河，又东北入任丘县界。《元志》云：玉带河经雄州归信县界，入于易水。

　　唐河堤在县南二十里。《志》云：县西接保定府蠡县界二十里，堤起自蠡县之三岔口，东至韩村张王口，回曲五十余里，口岸凡十八处。失时不修，自县以东，则河间、任城、雄县，以西则蠡县、高阳、安州，以北则新安、容城、安肃，一遇水潦，辄有溃溢之患。

　　○南阳务在县城东北。石晋开运三年，契丹伪以瀛州降，天雄帅杜威引军至瀛州，契丹将高谟翰伪遁，威遣别将梁汉璋追之，至南阳务遇契丹，败死。或曰今县治即其地。又丰乐堡，在县东，亦宋置戍守处也。

　　任丘县府北七十里。东至霸州大城县九十里，北至雄县七十里，西北至安州亦七十里。汉莫阝县地，属涿郡。平帝元始二年，使中郎将任丘筑城于此，以防海寇，因名。高齐始置任丘县。隋省。唐武德五年，复置，属瀛州。景云二年，改属莫州。宋为莫州治，金因之。贞二年，降州为莫阝亭县，以任丘县并入。元初复故。至元二年，与州俱省，寻复置，属莫州。明洪武七年，以莫州省入，改今属。今城周五里有奇，编户三十二里。

　　○莫州城县北三十里。汉置莫阝县，属涿郡。后汉属河间国。晋因之。后魏属河间郡。隋属瀛州。唐景云二年，分置莫阝州于此。先天初，于州北置勃海军。开元十三年，改为漠州，旋又为莫州县，亦曰莫县，兼置唐兴军。天宝初曰文安郡。乾元初，复为莫州。建中三年，朱滔、田悦叛，易定帅张孝忠等规取涿、莫二州，断幽、魏往来之路。是也。《五代史》：瀛、莫二州，相去百十里，其地多水泺。晋天福末，契丹内犯，赵延照自贝州退遁瀛、莫，阻水自固。宋仍为莫州，改治任丘县。咸平三年，契丹内犯，范廷召追败之于莫州。熙宁六年，废莫县入任丘。元二年复置，寻又废为镇。金莫州亦治任丘。贞二年，降州为莫阝亭县。元初，改置莫亭县于此。至元二年，省入河间县，寻复置莫亭县，莫州治焉。前朝州县俱废，置莫阝城驿于此，寻移入县城内。今有莫阝城递运所，盖其地为往来孔道也。

　　高郭城县西十七里。汉县，属涿郡。宣帝封河间献王子盖为侯邑。后汉省。又阿陵城，在县东北二十六里，亦汉县，属涿郡。后汉初封任光为侯邑，后省。

　　长丰城县东北六十里。唐开元十九年，分文安、任丘二县置，属莫州。宋因之。熙宁六年，废为长丰镇，属任丘县。金因之。《郡志》云：郡城东北七十里有长丰城。即此。○谒城，在县南二十六里。相传汉桓帝崩，窦武等率群臣诣河间迎灵帝入即位，此其朝谒处。《寰宇记》云：本名滠城，讹为谒。灵帝封解渎亭侯，在今祁州界，不应于任丘有谒城也。又颛顼城，在县东北三十八里。后魏邢《三郡记》云颛顼所造，亦传讹也。

　　○金沙岭县东四十里，以土阜参差而名，本无岭也。《志》云：岭回环断续，隐约蜿蜒，如见如伏，凡数十里。断处有细沙流出，如金星，因名。○桂岩，旧《志》云在县西北。岩多桂，其中深邃，俨如巨室，为邑之胜。又县南有白马峰，其后水流决溢，皆堙为平陆。

　　○易水县西十六里。其上流自高阳、安州境流经此，复绕流东北，出入雄县界。旧《志》：莫州去雄县四十里，易水为分界处。自安州而东，会九河之水，经州北十五里，一名瓦济河，亦曰白沟河。又东汇于五官淀，下流合滹沱河入海。○氵寇水，在县城西，即易水支流也。其上源一自高阳、新安，而东汇于白洋淀。至县西，又经县东北赵堡口，仍会于易水。又一支自府城西门外北流，过半截河，经县东东庄桥，至五官淀，亦合于易水。或曰：今氵寇水即铁灯竿口之水导流而北者。

　　濡水县西北二十里。旧《志》云：在莫州西二十里，东合易水。《水经注》：濡水自容城县北大利亭东流，经莫阝县注于易水。《左传》昭七年，齐侯伐燕，盟于濡上。即此处也。今与易水交流，不复别为一川矣。又《志》云：县北五十里有高阳河，自高阳县来，经赵堡口，合易水。此亦易水支流，以县境旧为高阳关地而名。○滹沱河，《志》云在县南二里，宋时自高阳县流入莫州，至金口分界，东北流入霸州文安县境。今滹沱正流在献县，南宋人引水为塘泊，此其故道也。

　　镜河在城南。其上源即肃宁县之玉带河也，流经县南八里，会马圈泊。又北至县南三里，会莲花泊。又城东南齐家泊，亦流合焉。环城为濠，亦名玉带河。又北至五龙潭，东出斜沟，会于五官淀。《志》云：县北四十里，又有玉带河，东注沙湾，北环古莫，今淤。

　　白洋淀县西三十里。周六十里，跨安州、新安、高阳之境。《志》云：淀在县之开成村，众水汇流处也。又三浒淀，在县东北十三里，西接五龙潭。县西北唐堤之南，又有居龙淀，前后有塘，为众流之壑。○五官淀，在废阿陵县之东，上流诸水悉汇于此，东北接通州武清县为三角淀，达直沽以入于海。《志》云：五官淀即武清淀。是也。又有赵家泊，在县东二十里，亦流入于五官淀。

　　掘鲤淀在县东南。铁灯竿口之水，自河间县引流，东北出入县境，汇而为淀。遇霖潦，则洪波东注，溢入于五官淀而入海。《唐志》：莫州有九十九淀。今县境以淀名者不一处，掘鲤淀其一也。

　　通利渠县南五里。《唐会要》：武德中，凿通利渠。开元四年，县令鱼思贤复开浚，以泄陂淀之水，自城南至城西北，注于氵寇水，得地二百余顷，土人因名曰鱼君陂。○长丰渠，在县西北二十里，即唐贞观中刺史朱潭所浚。其西南五里，亦曰长丰渠。开元中刺史卢晖，自束城引滹沱东入淇水，通漕溉田五百余顷。是也。淇水，即今卫河。

　　五龙潭县北十一里。县西十八里，为白龙潭水，皆渊氵亭，大旱不竭。○唐堤，在县西北，高阜绵延，凡十余里，以障水患。盖亦以唐河而名。

　　○赵堡口县东北五十里。易水流经此。《志》云即宋时唐兴口也。○马村寨，在县西。《宋志》县有马村、王家二寨。政和三年，改马村寨曰定安，王家寨曰定平。金废。

　　清源栅在县西南。唐长庆初，义武帅陈楚奏：破卢龙叛将朱克融莫州清源三栅。是也。○马东圈，在县东南。前朝正德中，刘六等作乱，由马东圈越霸州，犯雄县。或曰：今县南马圈泊，盖以马东圈而名。

　　东庄桥县东三十里氵寇水上，广三十八丈。县南境之水，俱由此达于五官淀。又月样桥，在废莫州北易水上。前朝建文二年，燕王败李景隆之兵，破雄县，伏兵月样桥，莫州兵来援，遇伏败走。桥盖与雄县接界。○新中驿，在县西南四十里，又三十里而达河间府。

