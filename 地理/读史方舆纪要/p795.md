<!-- { "loadSidebar": true } -->
　　大水溪县东十里。源出县东北笼床山，至县东，有石滩，水声响急，其下旋洄为潭，深不可测，俗名龙潭，南流经海安所城东入于海。俗号石滩为灵山镇海滩。又古源水，在县东南十里。《志》云：源出潭田村，南流入海。○廉宾水，在县西北四十里。又西北十里为马鞍山水源出焉，南流合顿吞水，又南至老沙港入海。又迈胜溪，在县东四十里，溪水澄澈，下流亦注于海。

　　○东场镇在县西南滨海。有巡司。《志》云：洪武初置于迈谷村，二十七年迁于东场。又宁海巡司，在县东南。《志》云：洪武初，司置于县东，二十七年，迁于黎浦口。○{水口}磊驿，在海安所城中。其南有{水口}磊浦。宋雷州将王用降元言：州无粮，闻琼州欲供粮，而海道滩水峻急，止有{水口}磊浦可通舟楫，宜急守之。即此。又县北五十里有英利驿。

　　附见：

　　雷州卫在府治东。洪武五年建。○海康守御千户所，在县西百七十里，有城戍守。乐民守御千户所，在遂溪县西南百九十里。又海安守御千户所，在徐闻县西南二十里。锦囊守御千户所，在徐闻县东百里。俱洪武二十七年建，皆隶雷州卫。

　　◇廉州府东至高州府二百六十里，南至海岸八十里，西至广西上思州界五百三十里，北至广西横州三百里，西北至广西南宁府三百五十里，东北至广西博白县二百里。自府治至布政司一千二百六十里，至江南江宁府五千六百二十里，至京师九千六十五里。

　　古百越地。秦为象郡。汉初属南越国，武帝平南越，属合浦郡郡治徐闻县。后汉因之始治合浦县。三国吴黄武七年，改曰珠官郡，寻复故。晋亦曰合浦郡。宋置越州《志》：泰始七年，置州，并领合浦、临漳等郡。齐因之《志》：越州治临漳郡，而合浦郡还治徐闻。梁为越州治《通志》：梁省临漳郡入合浦郡，还治合浦，仍移越州治焉。隋平陈，废郡存州。大业初，改为禄州，寻又改为合州，三年复曰合浦郡。唐武德四年，仍置越州亦曰南越州。贞观八年，改为廉州以郡有大廉洞而名。天宝初曰合浦郡，乾元初复曰廉州。南汉因之。宋仍为廉州亦曰合浦郡。太平兴国八年，改曰太平军。咸平元年复故。元曰廉州路。明洪武初改为廉州府，寻降为州，属雷州府。十四年，复为府，领州一、县二。今因之。

　　府南滨大海，西距交趾，固两粤之藩篱，控蛮獠之襟要。珠官之富，盐池之饶，雄于南服。

　　合浦县附郭。汉县，属合浦郡。后汉及晋、宋皆为郡治。梁兼为越州治。自隋、唐以后，州郡皆治此。明初省，洪武十四年复置。编户三十六里。

　　○廉州故城在府东北七十五里蓬莱乡。唐时州治此。《志》云：今治东十里有青牛城，古越州城也。《宋志》：越州，泰始七年立，领临漳郡，旧属廉州。《南齐志》：越州治临漳郡，本合浦北界，蛮獠丛居，略无编户。宋泰始中，西江督护陈伯绍猎其地，有青牛之祥。七年，启立为越州，增置百梁、龙苏、永宁、安昌、南流六郡，又割交广之临漳、合浦、宋寿三郡属焉。元徽二年，始立州镇，穿山为城门，以威服狸獠。梁废临漳郡，以越州治合浦郡。隋废郡，仍为越州治。大业三年，改州为郡，仍治合浦县。唐武德四年，又为越州治，五年南越州刺史宁道明据州叛，即此。其治俱在蓬莱乡。宋开宝五年，移廉州治于长沙场。太平兴国八年，废州，改置太平军于海门镇，其地在今治西南三十五里。咸平初，复置廉州于廉江东岸，即今治也。《城邑考》：府城，宋元中创筑土城，绍圣四年重修。明洪武三年增筑，谓之旧城。二十八年，于城东增拓土城。宣德中之以砖，谓之新城。成化元年为贼所陷，明年修复，益拓旧址。正德中，增修。嘉靖二年，复营治。十七年，大雨，西城坏，旋修复之。十九年、二十年、三十四年，皆尝缮治。隆庆以后，屡经修筑，环城为濠。有门三，城周五里有奇。

　　石康废县府东北三十里。本合浦县地。南汉咸亨初，置常乐州，领博电、零绿、盐场三县。宋开宝五年，州县俱废，改置石康县。《一统志》石康县治南有常乐废州治，是也。本属廉州。元因之。明洪武初改属雷州府，十四年还属廉州府。成化八年，为广西犭贼所残破，并入合浦县。旧有编户十里。《广志》云：盐场废县，亦在府东南。

　　漳平废县在府东。《宋志》临漳郡无县。《齐志》为郡治。梁、陈间，郡县俱废。漳，亦作鄣，又作瘴，以临界内瘴江为名。瘴江，即合浦江也。又合浦故县，旧《志》云：在今县西南。汉初县置于此，后移而东。三国吴孙皓末，交趾太守杨稷据交趾，遣将毛炅等攻合浦，战于古城，大败吴兵，即此城云。○龙苏废县，在府东南。宋置龙苏郡，治龙苏县。齐、梁因之。隋平陈，郡废，县属越州。唐初废。又大廉废县，在府南六十里，梁置县，属龙苏郡。隋废郡，改属越州。大业初，废入龙苏县。唐武德五年，复置，属越州，寻属廉州。宋开宝五年废。

　　封山废县府西南百五十里。汉合浦县地。南齐置封山郡，治安金县。萧梁兼置封山县，萧正表封封山侯是也。隋郡废，以封山县属越州。唐武德五年，于县置姜州。贞观十二年，州废，以县属廉州。南汉因之。宋开宝五年省。又廉昌废县，在县西南百二十里，梁置，属封山郡。隋大业初，省入封山县。

　　蔡龙废县府西北百十五里。唐初置。《新唐书》：县有蔡龙洞，因名也。初属姜州，贞观中属廉州。南汉因之。宋开宝五年废。又高城废县，亦在府西，唐武德五年置，属姜州。贞观十二年，省入蔡龙县。○东罗废县，在府南。唐初置，属姜州，贞观中改属廉州，天宝以后县废。又珠池废县，亦在府南，唐贞观六年置，属越州，十二年废。又东南有安昌废县，唐武德五年置，属越州，贞观十二年省入合浦县。

　　○大廉山府东百里。上有大廉峒，唐以此名州。又东五十里曰画山，峰峦秀丽如画。又十里为百良山，山高大，多巨木良材。○登高山，在废石康县治东，旧为士民登眺处。又东二十里曰白石山，又十里曰三山，有三峰峭立，与白石山相接。《志》云：府东北百四十里有姜山，以绕山居民皆姜姓也。

　　北峨山府西北百里。峰势嵯峨。又西北四十里有糠头山，一名军头山，相传秦尉陀尝驻军于此，偶乏粮，以糠头散给，因名。俗呼狼头山。○黄稻山，在府北九十里。又北六十里曰五黄山，俗呼五黄岭，山深杳。相近有母鸡山，弘治十一年，御史万祥言，廉州山峒贼巢有母鸡山、木头洞二处，是也。

　　龙门岭府东八里。下为龙门村，有龙门水，分二支：曰源头，曰龙门，环城北入于廉江。又冠头岭，在府南八十里，形势穹窿，山石皆黑如冠，亦曰冠山。自此涉海，北风顺利，一二日可抵交之海东府。○蔡龙洞，在府东百余里。唐以此名县。《通志》洞在合浦县东一里，似误。

　　○珠母海府东南八十里巨海中。中有七珠池：曰青莺，曰杨梅，曰乌泥，曰白沙，曰平江，曰断望，曰海渚。后为五池，其东为断望、对达二池，无珠；西为平江、杨梅、青莺三池，有大蚌，剖而有珠。今止以三池名所谓合浦珠也。南汉刘于合浦置媚川都，令人入海采珠，溺死者甚众。宋开宝五年，诏废之。明嘉靖二十二年诏采珠，二十四年复采，寻以碎小不堪用而止。海中有围洲，周回百里，昔有野马渡此，亦名马渡。

　　廉江府北三十里。一名合浦江，亦名南流江，又名晏江。源出广西容县大容山，南流入府界，地名州江口，分为五江：曰州江，曰王屋屯江，曰白沙塘江，曰大桥江，曰新村江，环流至府城西南入海。又府北二十里有石湾江，府北十里有猛水江，皆廉江支流也。

　　武利江府北六十里。其源一出府北小双山，一出灵山县界张蒙山，一出府东北谢成岭，汇于武利埠，南流合新村江入海。又府东北五十里有思乡水，源出废石康县北境之思峒山，西流接武利江，还入县界，合于晏江。以其去而复还，因名。○晏水，在府东北二十里。源出废石康县界，西会于廉江。亦谓之晏江。

　　钟湾水府南七里。其湾接江通海，相传宋政和间灵觉寺钟与龙斗于此，因名。《通志》云钟湾在府北七里，似误。又府东二里有南津水，源出薛屋岭，西流绕城入于州江。府东五里又有刘公涌水，亦流会于州江。○明月溪，在府北八十里，又北九十里有绿云溪。又有张沐溪在府东北九十里。其下流皆注于州江。

　　雁湖府西北七十里。尝有雁集此，因名。或云在府治北二里，环绕芳洲，为郡之胜。又铜船湖，在废石康县治东登高山下，俗传马援尝铸铜船于此。

　　○东关在府东北。明初置，久废。嘉靖十五年重修，改曰条风关。又高仰镇，在府西南十里，有巡司，洪武初置。又珠场巡司在府东南六十里，永平巡司在府西北四百里，皆洪武初置。○山口营，在府东南百四十里。又新寮堡，在府东五十里，防新寮隘。向皆有官兵戍守。

　　环珠驿在府治东。又府东永安所城内有白石驿，府西又有乌家驿。《舆程记》：自驿东北九十里为废石康县之白石驿，又东九十里为化州石城县之息安驿，自环珠驿而西七十里为乌家驿，又西七十里至钦州太平驿，入交趾之道也。○海门公馆，在府东八十里，嘉靖六年设。又那思公馆，在府东二百里，正德中设。又有海北盐课提举司，旧在雷州府城内，洪武初迁于石康县西，成化中迁于府城内，领白沙等十五盐课司。

　　钦州府西百四十里。南至海岸二百五十里，北至广西南宁府三百五十里，西至安南界三百六十里。

　　秦象郡地。汉属合浦郡。晋因之。刘宋置宋寿郡。齐因之。梁兼置安州。隋平陈，郡废。开皇十八年，改州为钦州治钦江县，大业初曰宁越郡。唐武德四年，复改置钦州兼置总管府，七年改为都督府。贞观初，府废。天宝初曰宁越郡，乾元初复曰钦州。南汉因之。宋仍曰钦州亦曰宁越郡，徙治灵山县。元曰钦州路治安远县。明洪武二年，改为钦州府。八年，降为州，隶廉州府，以州治安远县省入编户十里，领县一。今因之。

　　州控临大海，制驭安南，为藩篱要防，折冲重地。永乐中两征交趾，皆自广西之凭祥、云南之蒙自，而未尝以奇兵出钦州，倾其内险，故贼得以偷息海上。则钦州者，灭交趾之要途也。嘉靖中，州臣林希元曾建议而不果用详见广西安南总论。有事交趾者，安可后钦州而不讲欤？

