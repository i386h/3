<!-- { "loadSidebar": true } -->
　　○鸡场关县南十里。又县北罗仲山上有罗仲关。俱洪武二十五年建。○清平驿，在县治南。《志》云：卫城南一里有清平驿。洪武十六年，建为翁霾驿，隶四川黄平安抚司。至十九年改清平驿，隶平越卫是也。《滇程记》：兴隆卫达清平，有黄安、周洞、重安、罗冲、落灯等七亭，由清平达平越，有鸡场、胡资、杨老、羊场、三郎等五亭。又云：陟梅岭关渡麻哈江，地与羊鸡之场为诸蛮互市处。以十二辰相递，历十二日一市，每场岁三十市。

　　黎树寨在县东北苗寨也。景泰二年，湖广督臣王来攻香垆山贼，分军一自龙场进，一自万朝山进，一自重安江进，诸将破黎树翁沟三百余寨，又招抚衮水等二百余寨，遂会兵香垆山下。贼党缚其魁出降。重安江，见平越府，即废重安长官司也。○龙角塞，在县北五十里，亦苗寨。《志》云：县多犭乞犭老诸苗，是也。

　　都匀长官司府南七里。《志》云：元为上都云等处军民长官司。今《元志》不载。明洪武十六年置司，授土酋吴赖为副长官。景泰三年，授其孙正为正长官。编户〔一〕里。

　　○凤凰山司治南。又司东十里有都云洞，洞有南北二门。或云元置都云洞长官司，即此地也。明初因之。弘治六年，始徙长官司于今治。○黄土坡，在司境，苗寨也。弘治三年，黄土坡蛮王和等作乱，官军讨平之。

　　○都匀河司治南，即邦水河也。自府城西南流经此，曰都匀江。《志》云：司南有马尾河，独山、平州往来所经也，即都匀河矣。又司境有羊Ф诸苗，多濒都匀河而居。

　　邦水长官司府西二十里。《志》云：元为中都云、板水等处军民长官司地，今《元志》不载。明洪武十六年置司，土官吴氏世袭。编户〔一〕里。

　　○箐口山司西南二十五里，高险多箐。《志》云：司境多犭木犭老属蛮，依山为险。

　　○邦水河在司东南。本名板水，后讹为邦。即都匀河上流也。一名板水塘。

　　平浪长官司府西五十里。《志》云：元都云安抚司地。明洪武十六年，分置是司，土官王应铭世袭。编户〔一〕里。

　　○凯阳山司西南六十里。山险峻，有寨在其上，即凯口囤也。围十余里，高四十丈，四壁斗绝，独一径仅尺许，盘旋而登，上有天池，虽旱不竭。嘉靖十五年，部苗阿向据此为乱，抚臣陈光宅檄水西安万铨讨之，屯兵囤下者三阅月。仰视绝壁，无可为计。独东北隅有巨树，斜科偃蹇半壁间，去地二十丈许。乃募壮士乘夜先登，垂徽引下，人继上，复攀缘至囤顶，仅得二三十人。即举火发炮，大呼曰：天兵上囤矣。贼惊起，自相格杀及夺径坠崖者甚众。会抚臣失士心，阿向走免。月余，复袭杀守囤官军而据之。诏安万铨进剿，万铨招下之。《平凯记》：凯口苗阿向自正德末据大囤为乱，官军屡讨之，不下。嘉靖十五年，檄水西兵与官军合势俱进，寻破其囤，斩向。向侄阿四者更名王聪，聚党袭破戍军。复据囤为乱，官军复进讨。聪乘夜来犯，官军擒斩过当，追击至囤下，沉贼于溪河甚众。随援绳梯，直捣其巢，贼皆降溃，进攻老虎山，克之，追擒聪于里耸山中。继而其党王佑、王毛复乘虚据囤，官军购旁寨顺民攻复之。余孽走谷坡箐中，次第抚定。悉擒其党，贼遂平。于是更凯口囤为灭苗镇，益兵守御。

　　鸡冠山在县东，以形似名。《志》云：司西北二十里，有雄黄洞。

　　○麦冲河司东南十里。岸有古寨，下流入于都匀河。正德三年，都匀、清平间叛苗富架重恶龙作乱，官军讨之。一由杨安干麦冲进，一由清平索驴撒毛进，即此麦冲河也。

　　平州六洞长官司府西南百五十里，元为六洞、桑远等处蛮夷军民长官司。明洪武十六年，置司，授土酋杨氏世守。编户一里。

　　○六洞山司西南七十里。山险峻，上有大六洞寨。○凯口洞，在司东北三十里，苗人常避兵于此。

　　○平州河司治南。水中有沙洲，土人开肆贸易其上。

　　○羡塘寨在司境。洪武三十一年，顾成讨司境叛苗，破苗坡、羡塘、光金、蒙台诸蛮酋是也。

　　麻哈州府北六十里。西至平越军民府三十里，北至清平卫七十里。

　　古蛮地。元置犭乞犭老寨长官司属新添葛蛮安抚司。《通志》：元置麻峡县，寻改为麻哈长官司，迁治于犭乞犭老寨，误也。考《元志》，麻峡属定远府，而麻哈长官司则《志》不载。明洪武五年，改置麻哈长官司授土酋宋氏，后改为土同知，隶平越卫。弘治八年，升为州，又改今属州内为石墙，外为土墙，有门四，领长官司二。今亦为麻哈州。

　　州西控平越之肘腋，南壮都匀之肩背，苗蛮错聚，捍御所资也。

　　○波陇山州东十里。《志》云：州西十里有铜鼓山，有树状如圆鼓，因名。○玉屏山，在州北一里。又州南二里，有天马山。

　　○麻哈江州南五里。其上流为两坌江，为水，下流即邦水河也。《志》云：州南又有摆递河。

　　○都镇驿州城内，都匀、平越之交也。

　　乐平长官司州西北四十里。南至平越府二十里。元犭乞犭老寨地。明洪武五年，置乐平长官司，授土酋宋氏为副长官，隶平越卫。弘治八年，改今属。编户〔一〕里。

　　○马场山司东北五十六里，与牧马场相连，因名。

　　○乐平溪司治南。下流合于麻哈江。《志》云：司境有紫疆苗，夹溪而居云。

　　平定长官司州西北百里。东北至清平卫六十五里。洪武二十二年，置司授土酋吴氏，初属平越卫。三十年，改隶清平卫，后又改今属。编户一里。

　　○扬古山司北二十里。又有平孔山，在司南三十里。

　　○舟溪江司东八十里。又司东北五十里为山江河，有山江渡，至清平城四十里。司东又有平定溪，流入山江河。

　　独山州府南百五十里。东至广西融县界百六十里，南至广西天河县界二百里。

　　古蛮地。元置独山州军民长官司属新添葛蛮安抚司。洪武十二年，改为九名九姓独山州长官司境内有九名九姓苗也。隶都云卫。弘治八年，升为独山州有土城，仍属都匀府，领长官司二。今仍为独山州。

　　州密迩粤西，襟带南服，为边隅要地。

　　○独山州南二十里。山尖圆高峻，无他山联属，因名。又镇夷山，在州治南，山高顶平，土酋结寨其上，以镇苗蛮，因名。

　　○独山江在州南，即都匀河之下流也。又南入广西天河县界。又母鱼河，在州南二十里，流入独山江。

　　○阿坑关州北三十里。又鸡公关，在州南四十里。其相近者又有<缶覃>子窑关。

　　合江洲陈蒙烂土长官司州东百里。西北至府城二百里。《志》云：宋置合江、陈蒙二羁縻州。元初因之，寻置陈蒙蛮夷军民长官司，隶管番军民总管府。明洪武十六年，改置是司，授土酋张氏为副长官，属都云卫。后改今属，编户一里。

　　○丙王山在司东，高数百丈。又梅花洞，在司东南三十里。宣德九年，叛苗据此为变，都指挥顾勇讨破之。相近者又有石黄洞，亦叛苗据守处。《志》云：司境多短裙苗，皆依山洞为窟穴。

　　丰宁长官司州西南七十里，北至府城二百二十里。《志》云：元都云安抚司地。明洪武二十三年置司，授土酋扬氏，隶都云卫。弘治八年，改今属。编户一里。

　　○行郎山司西南八十里。山麓斗绝，山顶平坦，道路崎岖。土人造梯以登，上有蛮民二百余家。半山岩中有流泉涌出，四时不竭。《志》云：司境有仲家苗，皆依山以居。

　　○黑石关在司南，为戍守要地。○谷劳寨，在司西南。洪武二十六年，顾成讨丰宁叛苗。藩台、谷劳、摇安诸寨皆近司境。

　　◇都匀卫与府同城。洪武二十三年置卫，寻增置都匀府，而卫不改，隶贵州都司。

　　◇平越军民府东北至偏桥卫百八十里，东南至都匀府百里，南至新添卫七十里，西北至四川遵义府三百五十里。自府治至布政司百八十里，至江南江宁府四千二百二十里，至京师七千五百里。

　　《禹贡》荒服地。秦为黔中郡地。汉、唐为所据，叛服不常。宋为羁縻蛮地《通志》：宋嘉泰初，土官宋永高克复麦新地，亦内附，号黎峨黑等寨。元置平月等处长官司。按《元志》有平伐、月石等处长官司，属播州军民安抚司，疑即此地矣。元置平月等处蛮夷军民长官司属管番军民总管府。明洪武十四年，置平越卫军民指挥使司领杨义、麻哈、乐平、清平、平定长官司五，属四川布政司，寻改属贵州都司三十年割清平、平定二长官司属清平卫。弘治七年，又改麻哈长官司为州，隶都匀府。万历二十七年，平杨应龙，分播州地置平越军民府，与卫同城而理，领卫二、州一、县三、安抚司一、长官司一。今仍为平越府。

　　府山溪深险，苗夷环伺，介黔、播之肘腋，为楚、蜀之藩维。万历中，分道讨播，平越其北出之要也。事平，置府于此，厚襟带之防，成崎角之势，屹然雄镇矣。

　　○平越城今府治。洪武十四年建土城，置卫于此。三十年，改以砖石。有门四，城周八里有奇。今置平越县。

　　三陂地蓬等处废长官司府东南三十里。元置，属新添葛蛮安抚司。明初废。今为地蓬铺。

　　○叠翠山府东南三里。群峰稠叠，青翠可挹，三江皆会其下。又石关口山，在府东南二里，两崖如门，官路经其中。又月山在府南一里，又南二里曰笔峰山。高耸卓立，四时常青。○文笔山，在府东南五里，一峰挺秀，如立笔然，下临三江。稍西曰天马山，与文笔并峙。又有笔架山，亦在府南五里。

　　氵翁霾山府北六十里，山高林深，霾雾氵翁郁。又峨黎山在府东八十里，绝顶有泉，又有穿岩，岩孔穿透，广容千人。

　　七盘坡府东五里，官道经其上。高峻崎岖，折旋凡七，坡下有溪。一云以盘回七里而名。又倒马坡，在府西南五里。官道经此。骑行者苦其险仄，马多困踣。○燕子洞，在府西二里。又西八里有百人洞，一名穿洞，清泉涌出，广容百人。

　　○麻哈江府东南三里。其上源即黄平州之两坌江。南流入境，其水清深，萦绕城下。又东南经扬义司界而入麻哈州境。○马场江，在府南四里，与羊场江通，其水湍急而深，中流如沸。又南合于麻哈江。《志》云：卫东南七里有三江口，三江即马场、羊场与麻哈江也。三水会合，波流萦回，为郡之胜。

　　清水江府西四十里。其上流自新添卫流入界，源远流阔，雄吞诸溪。又北经乖西、巴乡诸苗界而入乌江。天启初，安邦彦作乱，围贵阳。抚臣王三善分兵从清水江驰救，是也。

