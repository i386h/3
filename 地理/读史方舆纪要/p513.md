<!-- { "loadSidebar": true } -->
　　可敦城在废庭州东北。宋宣和六年，耶律大石自云中夹山西走，至可敦城，驻于北庭都护府，会西鄙七州十八部，谕以兴复。又假道回鹘，西行万里，至寻思干，败西域诸国兵，回回国王来降。又西行至起儿漫称帝。靖康二年，大石引兵东还，行二十日，得善地，遂都之，号虎思耳朵。遣军东征，无所得而还。寻思干以下，皆在庭州西南。○曷董城，亦在废庭州东北。金人闻耶律大石在和州之域，恐与夏人合，遣使索之。夏国报以不知大石所在，粘没喝使耶律俞睹攻之于漠北曷董城。和州，辽时所置州也。曷董城，东去云中三千余里。

　　东西且弥国在火州西北。《汉·西域传》：东且弥国治天山东兑虚谷，西且弥国治天山东于大谷。后汉永建初，班勇更立东且弥种人为王，是也。又北魏主焘时，东且弥国常入贡。又有卑陵国，治天山东乾当谷。劫国，治天山东丹渠谷。狐胡国，治车师、柳谷。皆汉西域小国也。○卑陆后国，在废庭州西北。《汉·西域传》：治蒲渠类谷，北与匈奴、西与劫国、南与车师接。又东为郁立师国，治内咄谷。又有乌贪訾离国，在东西二且弥国之北。《汉·西域传》：治于娄谷。其东又有单桓国，与乌孙接。《西域传》：卑陆、蒲类、东且弥、移支、车师前后王，是为车师六国。

　　小蒲类国在废庭州西。《汉·西域传》：蒲类国治天山西疏榆谷。又有蒲类后国，地节三年，西域都护郑吉攻车师石城。车师恐，击匈奴边国小蒲类以降吉，或谓之东蒲类国。元帝时，匈奴东蒲类王兹力支降，都护分车师后王西乌贪訾离地处之，是也。又车师傍有小金附国，常随汉军后盗车师。地节三年，车师王自请击破之。匈奴发兵攻车师。车师王轻骑奔乌孙云。

　　滑国在废庭州西北。本车师别种。后汉永建元年，八滑从班勇击北寇有功，勇上八滑为后部亲汉侯。梁天监中，滑国遣使入贡。又白题国，与滑国相近。梁武帝时，西北远边有白题滑国，遣使繇岷山道入贡。胡氏曰：白题，番名。汉颍阴侯斩胡白题将一人，是其种也。

　　○火焰山在柳陈城东，连亘火州。《宋史》：北庭北山中出砂。山中尝有烟气涌起，无云雾至夕，光焰若炬火，照见禽鼠皆赤，或即此山也。○丁谷山，在柳陈城北。中有唐时古寺及诸碑刻。

　　金山在庭州东南、西州西北。此西域之金山也。山形如兜鍪，俗谓兜鍪为突厥。突厥之先，兴于金山之阳。盖以山形为号。亦谓之金沙岭，一名金岭。隋开皇五年，突厥西部阿波浸强，东距都斤，西越金山，龟兹、铁勒、伊吾及西域诸戎悉附之。唐贞观中，尝置城为戍守处，曰金岭城。永徽二年，西突厥寇庭州，陷金岭城。显庆二年，苏定方讨西突厥，至金山北，先击破其处木昆部，是也。又开元中，改西州曰金山都督府，亦以山名，又谓之金娑山。西突厥别部处月种居金娑山之阳、蒲类海之东，有大碛名沙陀，因自号沙陀。开元中，沙陀金山入贡，即李克用之先也。贞元五年，时沙陀六十余帐，与北庭相依附于回鹘。既而苦回鹘侵掠。六年，朱邪尽忠降于吐蕃。元和三年，复避吐蕃之逼，自金山转战而东诣灵州，归朝。《唐书》：自交河县北行八十里入谷。又百三十里，经柳谷度金沙岭。又百六十里至庭州。《宋史》：历交河西凡六日，至金岭口。又两日至汉家寨。又五日上金岭。过岭，即多雨雪，亦曰小雪山。胡氏曰：《汉书》称西域南北有大山，北山即柳谷、金沙岭诸山矣。都斤，今见山西塞外。

　　牢山在废庭州北。《新唐书》：牢山亦曰赌蒲。东北距乌头健山，度马行十五日。永徽三年，梁建方等大破西突厥处月部于牢山，是也。

　　伊和谷在废庭州南。后汉延光二年，班勇为西域长史，屯田柳中。明年，发龟兹兵到车师前王庭，击走匈奴伊蠡王于伊和谷，还屯柳中。晋太元十年，苻秦吕光击西域，自龟兹还至宜禾，进至高昌。宜禾，或以为即伊和之讹也。○金且谷，在伊和谷之北。后汉永建初，班勇平车师后部，击走匈奴呼延王。北单于自将万余骑入后部，至金且谷，勇遣兵击却之。呼衍王远徙枯梧河上。且，于舍反。枯梧河，在庭州西北境。

　　榆幕谷在废庭州北。一作榆慕谷。唐显庆初，程知节败西突厥于此。○阊吾陆谷，在庭州西北。后汉阳嘉三年，车师后部司马率后王加特奴兵，掩击北匈奴于阊吾陆谷，大破之，是也。

　　○匈奴河在火州。西汉元封元年，赵破奴击西域楼兰车师，至匈奴河水，是也。《汉书》：赵破奴为匈奴河将军，出令居塞数千里，至匈奴河水而还。

　　业叶水在废庭州轮台县西三百里。唐显庆四年，铁勒酋思结俟斤都曼帅疏勒、朱俱波、竭陀三国反，击破于阗。苏定方讨之，至业叶水，思结保马头川，定方袭败之。马头川，当在于阗界内。○陷河，在火州西南。《高居诲使于阗记》：涉盐碛而西，渡陷河，乃入于阗界。必伐柽置水中乃渡，不然，则陷，因曰陷河。今于阗西北有娑奚水，《志》以为即弱水。陷河，岂其支流欤。

　　盐水在火州东。有道从水中行。裴矩《西域记》：盐水在西州高昌县东。东南去瓜州一千三百里，并沙碛地，道路不可准，惟以人畜骸骨及驼马粪为标验。颜师古曰：敦煌西北有恶碛。砂碛中不生草木，水又咸苦，谓之盐水。汉太初二年，使使取宛善马。宛王谓汉去我远，而盐水中数败，是也。既而李广利伐大宛，过盐水而西。高居诲云：自伊吾庐而西，至大屯城。又西始涉盐碛，无水，掘地得湿沙，人贮之胸以止渴。又西乃度陷河云。

　　瀚海在柳陈城东北。皆沙碛，若大风，则行者人马相失。《宋史》：沙深三丈，不育五谷。沙中生草，名登相，收之以食。

　　摩那渡在废庭州北。隋开皇三年，行军总管李晃破突厥于摩那渡口，是也。

　　右火州

　　亦力把力在哈密西一千六百七十里。至肃州二千五百三十里，至京师九千三百里。其地东抵火州，西至撒马儿罕，南接于阗，北连瓦剌古焉耆、龟兹二国地，居沙漠间，东西凡三千余里，南北二千余里。元初，地名别失八里。宪宗蒙哥分建诸王合丹于此。世祖忽必烈时，立宣慰司。后又置元帅府，以领屯田。明洪武二十四年，国王黑的儿火者遣使入贡。自是屡遣使贡献。永乐十六年，其王纳黑失只罕为从弟丕思所弑，自王其地。徙其国于西境，更号亦力把力。正统以后，皆入贡不绝。

　　○龟兹国城在亦力把力东南。《汉·西域传》：龟兹治延城，去长安七千四百八十里，东至都护治乌垒城三百五十里。或曰丘慈，亦曰屈兹。武帝时，内附。王莽天凤三年，戊己校尉李崇为焉耆所败，收余士还保龟兹。后汉建武二十一年，莎车攻龟兹，杀其王。匈奴复立龟兹质子建为王。建恃其威，据有北道，攻掠疏勒诸国。永平、建初间，与焉耆皆不附汉。永元三年，始与姑墨、温宿诸国皆降班超，乃改立侍子白霸为龟兹王。超屯它乾城，以镇抚之。延平以后，龟兹复乖叛。延光三年，班勇为西域长史。龟兹乃率姑墨、温宿诣勇降。自后中国多事，西域与中国隔远。三国魏黄初三年，龟兹遣使贡献。晋咸康初，凉州张骏遣兵伐之，遂朝贡于姑臧。太元七年，苻秦将吕光伐西域，焉耆诸国皆降，惟龟兹不下。九年，龟兹窘急，重赂狯胡求救。狯胡王引温宿尉头诸国兵赴救，光大破之于城西。王侯降者三十余国，光入龟兹城。城如长安市邑，宫室甚盛。光抚宁西域，前世所不能服者，悉来归附，改立故王帛纯之弟震为龟兹王而还。后魏主焘太延初，龟兹、疏勒、乌孙、悦般、渴陀、鄯善、焉耆、车师、粟特九国，入贡于魏。魏主遣使者王恩生等使西域，不能达而罢。唐贞观六年入贡。二十年，以龟兹王布失毕违命，擅侵邻国，因使阿史那社尔讨破之，擒其王，尽平其地。永徽初，复遣龟兹故王布失毕还国。显庆三年，龟兹内乱。复遣将杨胄讨平之。以其地为龟兹都督府，仍立其种为王，兼为都督。既而徙安西都护府治焉。咸亨初，龟兹等四镇没于吐蕃。长寿初，西州都督唐休等复取四镇，仍置都护于此。开元九年，又置安西节度使治焉。上元以后，河西军镇，多为吐蕃所陷。惟北庭安西为唐守，以沙陀回鹘为应援。吐蕃急攻二部，二部益衰。贞元三年，安西陷于吐蕃，自是不复入于中国。《唐志》：龟兹东接焉耆，西连疏勒，南邻吐蕃，北拒突厥，为四镇之一。东北到北庭府二千里，西南到于阗亦二千里。李泌谓安西、北庭，控制西域五十七国及十姓突厥。《五代史》：安西都护卫西域羁縻三十六国。是也。

　　多褐城在龟兹东。唐贞观二十一年，阿史那社尔将兵讨龟兹，入自焉耆，进屯碛口，去其王城三百里。前锋至多褐城，败之，遂进拔其都城。《新唐书》：龟兹所都曰伊逻卢城，北倚白山为险云。又有泥师城，亦在龟兹国东。唐显庆三年，遣郎将雷文成送龟兹王布失毕归国。至泥师城，龟兹大将羯猎颠发众拒之。布失毕不敢进，寻讨诛也。○它乾城，在龟兹东北。汉永元三年，班超为西域都护，居龟兹它乾城，是也。又延平元年，都护段禧等守它乾城。既而与副校尉梁瑾等移守龟兹王城，击败温宿、姑墨等叛戎，旋弃西域而还。

