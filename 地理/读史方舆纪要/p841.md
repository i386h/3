<!-- { "loadSidebar": true } -->
　　金沙江，源出丽江府西北旄牛徼外，以产金沙而名。亦曰丽水，流入巨津州北境。唐时谓之神川天宝以后，吐蕃有其地，置神川都督于此。贞元五年，南诏破吐蕃于神川。十年，南诏复击吐蕃于神川，大破之。《载记》云：南诏之地，北至神川。是也。东南流环丽江府境之三面，流入宝山州境。经州南而入鹤庆府东北境，又经顺州之南而入北胜州界，从州南而东经宾川州东北，乃入姚安府北境。又东历武定府北境，又东达四川之会川卫西南而合泸水，于是金沙江亦兼泸水之名。繇会川卫而南过金沙江，即武侯五月渡泸处也。两崖峻极，俯视江流，如在井底，烟瘴拍天。冬月行人过此，亦皆流汗，惟雨中及夜渡乃无虞元李京云：从滇池至越，道经金沙江，计程一千三百里。繇会川而东北流，经东川乌蒙府境。又东北经马湖府南，为马湖江。又东流至叙州府东南，而北注于大江亦见四川大川泸水。蒙氏封为四渎之一。蒙古宪宗三年，忽必烈征大理，过大度河至金沙江。乘革囊及筏以济，其济处盖在丽江府之北。又至顺初，搠思班击云南叛者诸王秃坚等，夺金沙江，遂直趣中庆，云南平。所夺盖在武定、姚安间也。《志》称云南左右分画，界以大江，东北曰金沙，西北曰澜沧，是矣。杨士云《议开金沙江书》云：江名丽水，源出吐蕃界共龙川犁牛石下。本名犁水，讹犁为丽。东经丽江府巨津、宝山二州，三面环府界。又东经鹤庆，受漾、共诸水。又东经北胜，受桑园、龙潭、程海诸水时未设宾川州，故书中不及。又东经姚安府界，受青蛉、大姚、龙蛟诸水。又东经楚雄、定远，受龙川诸水。又东经武定府，受元谋西溪诸水，又受滇池螳螂诸水士云所引诸水，源流多不可考，武定已下，次第益复舛错。又东经东川府，西入滴虑部，受寻甸牛阑江、谷壁川、喟啮、化溪诸水。又东经乌蒙南，又东经盐井、建昌、会川、越诸卫，合泸水，受怀远、宁远、越溪、双桥、长河、泸沽、大渡、鱼洞、罗罗、打冲、东河、热池诸水。又东至马湖界，受泥溪、大小汶诸水。又东至叙州府，合大江。此南中西北之险，蒙氏僭称北渎者也。汉武帝开益州郡，诸葛亮平南中四郡，皆先得此险而始通西南夷。历晋迄隋，通壅靡常。至唐蒙氏，世为边患，至酋龙极矣即晟隆。屡寇黎、雅，一破黔中，四盗西川，皆繇我失险，坐基南诏亡唐之祸。宋太祖鉴此，以玉斧画大度河曰：此外非吾有。繇弃此险，遂成郑、赵、杨、段氏三百余年之僭。元世祖乘革囊及筏渡江进薄大理，禽段智兴以破此险，遂平西南夷。明初，梁王拒命，太祖命将征讨。谕颍川侯等曰：关索岭路本非正道，正道又在西北。盖谓此也。夫云南四大水，惟金沙江合江汉朝宗于海，为南国纪。天造地设，本为天下用也。历代乃弃诸蛮酋，资其{舛马}骜。虽建立城戍，斤斤自守，时或陷没。岂知天有宿度，地有山水，人有脉络。《禹贡》于州末必曰浮某水，达某水，入某水，逾某水，盖记贡道达都，著天下大势，以水为经纪也。孰谓滔滔大川，可浮可达，反舍而陆，乃北至永宁，东至镇远，不亦迂乎！诚一劳永逸，暂费永宁，缵神禹疏凿之绩，恢四海会同之风，息东西两路之肩，拊滇云百蛮之背，变彼绝险奥区，而为掌中腹里。一统无外之治，实在此矣《滇志》：正统间，靖远伯王骥议浚金沙江，不果。嘉靖间，抚臣黄衷复议浚之，为武定土酋凤朝文所梗，事遂寝。既而抚臣汪文盛亦议修举，卒中止。其后臬臣毛凤韶上议：云南水路，昔人谓繇滇之海口浮船武定金沙，达马湖，仅七日。其武定府迤东水路，自云南海口至安宁、罗次、富民、只旧、你革、达古、普河、安革法，于土色出东川大江，至阿纳木姑，共一十三站，惟土色有叠水。又迤西水路，自云南陆路至富民、武定、虚仁、环州，凡五站，于金沙江巡司浮舟至骂喇母、白马口、粲喇则、五曲革、直勒则、卓剌、除鲁、圭宁、抄塔甸、沙吉、撒麻村，亦至土色大江阿纳木姑，凡一十四站，惟卓剌、沙吉有叠水。又金沙江土司言：弘治、正德、嘉靖间，木商多自马湖伐杉木，以五板巨舰载之。中经虎跳、天生桥，虽险阻，无害也。又姜驿驿丞言：木商结筏自本司江流，六日即抵马湖。大抵武定迤东最为捷径，迤西则水道益广。中间虽有虎跳、天生二滩，皆沙石易凿。诚于东西二道勘实鸠工，随宜利导。若果崖石险绝，人力难施，亦须设法变通，水陆兼济。至于郡邑远近，村舍稀密，堪立驿递哨堡者，皆当以次修举。所关不独一时一方之利而已。适地方多事，竟不行。隆庆初，抚臣陈用宾复申前议，亦不果。天启中，安酋倡乱，贵阳道阻。复议开通。臬臣庄祖诰谓自金沙巡司而东，由白马口历普隆、红岩石、喇至广翅塘，皆禄劝州地。其下有三滩，水溢没石，乃可放舟，涸则跻岸缆空舟以行。又历直勒村、骂喇、土色，皆会理州地。其下有鸡心石。石如锥者三叠。江中行舟，必度水势缓急。又历踏照、头峡、喇至粉壁滩，甚驶，皆东川地。又历驿马河新滩至虎跳滩、阴沟硐，皆乌蒙地。虎跳湍泻陡石，不可容舟。阴沟二山相接，水行山腹中，皆从陆过滩。易舟而下，又历大小流滩，为蛮夷司地。又历黄郎木铺、贵溪寨、业滩至南江口，始安流。自广翅塘至南江，约十日程，又至文溪、铁索江数滩，历麻柳湾、教化岩，为马湖府地。又历泄滩、莲花三滩、会溪、石角滩，至叙州府。此金沙江道里之可据者也。

　　澜沧江样备江附见、

　　澜沧江，出吐蕃嵯和哥甸鹿石山。一名鹿沧江，亦曰浪沧江，亦作兰仓水。流入丽江府兰州境。南历大理府云龙州，又南经永昌府东北八十五里罗岷山下。两崖壁峙，截若垣墉。缆铁飞桥，悬跨千尺，亦曰博南津。《后汉书》：永平十二年，得哀牢地，始通博南山，度兰仓水。行者苦之，歌曰：汉德广，开不宾；度博南，越兰津；度兰仓，为他人。指此也。《志》云：澜仓江径云龙州入永昌，广仅三十余丈。其深莫测，其流如奔。有大瘴，零雨始旭，草玄叶脱时，行旅忌之。自永昌东流入蒙化府西南界，又流经顺宁府东北，至府东南百二十里之泮山下，会于墨会江。墨会江者，即样备江也。源出西番境内可跋海。一云出鹤庆军民府剑川州南五里之剑川湖。亦曰漾濞江，亦曰濞溪江，亦曰黑惠江。流经大理府浪穹县西，又南过府西之点苍山后，会西洱海程大昌曰：唐樊绰以丽水为黑水，恐其狭小，不足为雍、梁二州界。惟西洱河与《汉志》叶榆泽相灌，广处可二十余里。既足以界别二州，其流又正趣南海。昔人谓此泽以榆叶所积得名，则其水之黑似榆叶积渍所成，尤为证验。大昌盖以样备水为叶榆泽也。流入赵州西南，亦曰神庄江。又南流经永昌府永平县之东境，蒙化府之西境，又南至顺宁府东北境，南流至泮山下，合于澜沧江《志》云：澜沧江中有物黑如雾，光如火，声如折木破石，触之则死。或曰瘴母也。《文选》谓之鬼弹，《内典》谓之禁水。惟顺宁江中有之，他所绝无。二水合流，至云州南，又东南经景东府及镇沅府西南界，又达元江府西南境、车里宣慰司东北境。又东南过交趾界，为富良江而入于南海。蒙氏以墨会江、澜沧江皆列于四渎。明洪武二十年，诏沐英于澜沧江津要筑垒置守，以备平缅是也。李元阳《黑水考》云：《禹贡》：黑水、西河惟雍州，华阳、黑水惟梁州。又曰：导黑水至于三危，入于南海。释经者拟议其说，而卒无所据。夫黑水之源固不可穷，而入南海之水则可数也。何则？陇蜀无入南海之水，惟滇之澜沧江、潞江二水皆繇吐蕃西北来，与雍州相连，水势并汹涌，皆入于南海。是岂所谓黑水者乎！然潞江西南流，蜿蜒缅中，内外皆蛮。其于梁州之境若不相属，惟澜沧繇西北迤逦向东南，徘徊云南郡县之界，至交趾入海。今水内皆为汉人，水外则为夷缅。禹之所导，于以分别梁州界者，惟澜沧足以当之。孟津之会曰：{髟矛}人在今北胜，濮人在今顺宁，皆在澜沧江内也。《地理志》谓南中山曰昆イ，水曰洛。《山海经》：洱水西流入于洛。故澜沧江又名洛水，言脉络分明也。《元史》：至元八年，大理劝农官张立道使交趾，并黑水，跨云南，以至其国。亦一证也。夫古今郡县因革之名，不可纪极。而山川之迹则不可移，不据不可移之迹而据易变之名，末矣。所以然者，论者但知陇在蜀之北，蜀在滇之东北，故以《禹贡》黑水为梁、雍二州界。又入南海为疑，不知陇、蜀、滇三方鼎立，陇则西南斜长入蜀，滇则西北斜长近陇，蜀则尖长入滇、陇之间，故雍以黑水为西界，对西河而言也；梁以黑水为南界，对华阳而言也。惟三危之山不可考。或谓近在丽江。夫《禹贡》明言三危为雍州山，且三苗所窜，岂复在南夷之地乎？姑置之阙如可也。今黑水见川渎异同。

　　潞江、

