<!-- { "loadSidebar": true } -->
　　○黄榆关在府西北黄榆岭上。据险筑堡，为戍守处。《志》云：黄榆岭口有腰水寨，最高峻，其上平阔，惟一径可通。腰半有水，因名。又香炉寨，在黄榆岭北，峰峦高险，状如香炉，惟一径可达，旧置寨于此，皆有官兵戍守。又北即赵州赞皇县界也。○马岭口，在马岭下，亦有堡寨，与黄榆关相为犄角。

　　张公桥在府西北。或云其下即野河所经。旧为通道。唐末，李克用争河北，每出青山口，必经张公桥，然后至邢、诸州。天三年，梁将葛从周败晋兵于沙河，追至张公桥。五代梁乾化四年，晋王存勖会兵于赵州，南攻邢州，至张公桥。是也。

　　檀台在府境。徐广曰：襄国县有檀台。《史记》：赵成侯二十年，魏献荣椽以为檀台。盖在此。○偏店，在府南。近时贼犯府境，官军败之于此。

　　龙冈驿在府治东，洪武间置。又西王巡司在府西七十里，□太行山，道通太原诸城邑。

　　沙河县府南三十五里，南至广平府邯郸县八十里。汉襄国县地。隋开皇十六年，析置沙河县，属邢州。唐武德初，置温州于此。四年，州废，仍属邢州。今城周五里有奇，编户十九里。

　　○沙河旧城县东一里。隋置县于此。唐武德五年，世民击刘黑闼于州。幽州总管李艺引兵会战，黑闼留兵守州，自将兵拒艺，夜宿沙河。乾元二年，官军与史思明战于相州之安阳河。会大风晦冥，官军溃而南。思明亦溃而北，至沙河，寻还屯邺南。五代晋开运初，县移今治。

　　○汤山县西北七十里。下有汤泉，《山海经》：此汤愈疾为天下最，故以名山。又黑山，在县西北四十里，山石多黑，因名。旧《志》：黑山，襄国之名山也。

　　罄口山县西南九十八里。卢毓曰：淇阳罄口，冶铸利器。汉魏时旧铁官也。今县有綦阳镇，置铁冶司于此。盖即汉魏之故址。《隋志》谓之罄山。

　　○沙河在县治南一里。源出汤山，一名氵禺水。绕流经县南，又东南流入广平府永年县界。氵禺，读曰容。《水经注》：氵禺水出襄国县西山，昔牛缺遇盗于沙、氵禺之间。是矣。西山，即汤山也。

　　○仓门县西南百二十里。《志》云：唐太宗为秦王时，击刘黑闼于河北，置仓于此，以通馈饷，故有仓门之名。或曰建中年间，昭义帅李抱真与河北叛帅田悦等相持，因置仓以供军处也。亦谓之仓口。

　　南和县府东四十里，东至平乡县四十里。汉县，属广平国。后汉属巨鹿郡。晋属广平郡。后魏太和二十年，复置。永安中，分置北广平郡治此。高齐省入广平郡。后周分置南和郡。隋初郡废，县属邢州。唐武德初，置和州。四年，州废，县仍属邢州。宋、金仍旧。元省入沙河县，寻复置。城周四里有奇，今编户十三里。

　　○漳河在县东南。自平乡县合沙、诸流入县境。又西北会于澧河，而入任县界。○澧河，在县西十里，隆冬不冻，其上源即百泉水也。自邢台县流入境，漳水及沙、诸川俱流合焉。又东北流，而入任县境。

　　氵氐水县西北十五里。《志》云：其上源自赵州临城县分流，入唐山县界，折而西南，经任县内丘县境。又东南流至县界，邢台县之达活河亦流经县西，合于氵氐水云。盖氵氐水伏见不常，自临城县流合沙河，复分流而南出于郡境者也。○狼沟河，在县南五里。沙、二河合流以后，旁出者为狼沟河，下流仍合于澧河。《志》云河两岸多狼，因名。

　　任县府东北四十里，又东北至赵州隆平县六十里。汉置任县，属广平国。后汉属巨鹿郡。晋属广平郡。后魏因之。永安中，改属北广平郡。高齐时，县废。隋开皇十六年，复置，属邢州。大业初，废入南和县。唐武德四年，复置，仍属邢州。宋省入南和，寻复置。金因之。元省入邢台，寻复置。今城周五里有奇，编户十五里。

　　○古任城在县东南。本晋邑。《春秋》襄三十年，郑羽颉奔晋，为任大夫。哀四年，齐国夏伐晋，取任，即此地也。后为赵邑。汉因置任县。刘句曰：晋改置任县，本汉巨鹿郡南县地。后废。唐武德四年，复置于故苑乡城，寻移今治。会昌三年，讨泽潞叛帅刘稹，成德帅王元逵次临，略任及尧山。景福二年，李克用攻叛将李存孝于邢州，自栾城进屯任县，即今县矣。

　　苑乡城县东北十八里。本汉南县地，后为闲厩之所，谓之苑乡。晋永嘉末，广平人游纶等拥众于苑乡。时石勒据襄国，遣其将夔安等攻败之。又永和五年，石虎子遵篡立，其兄冲起兵幽州讨之，至常山，军于苑乡，寻败死。《志》云：苑乡，石勒置县于此。又改为清苑县，属襄国郡。后魏时废。魏收《志》：任县有苑乡城。是也。

　　渚乡城县西南二十七里。本汉之张县，属广平国。后汉县省，俗谓之渚乡城。晋永嘉末，幽州刺史王浚遣兵及辽西鲜卑段疾、陆眷等，攻石勒于襄国，屯于渚阳，即此城也。城在泽渚之阳，故又曰渚阳。

　　○龙冈山在县南。《志》云：其山冈脊横亘，东西长二十里。盖西山之脉蜿蜒于郡北，与石井、鹿城诸冈互相接续也。或曰此山旧在邢台县境内，故隋以名县。

　　○澧河县东十五里。自南和县合漳河以及群川，流入县境，水势曼衍，颇有涨溢之患。又东北入隆平县之大陆泽。元初，郭守敬言：澧河东过任县，失其故道，淹没民田千余顷。若开修成河，其田即可耕种。因命有司浚导。明亦尝修治焉。

　　蔡河在县治南。其上源即邢台县之达活河也。流至南和县西，会于氵氐水，复东北流入县境，谓之蔡河。又东注于澧河。

　　内丘县府北五十五里，东北至赵州柏乡县六十里。汉置中丘县，属常山郡。后汉属赵国。晋因之。石赵尝置中丘郡于此。又改置赵安县。后魏复曰中丘。太和中，属南巨鹿郡。孝昌中，属南赵郡。隋改曰内丘，属邢州。唐初，改属赵州。贞观初，复属邢州。今城周四里有奇，编户十八里。

　　○中丘城在县东。汉县治此。魏收曰：晋废。太和二十一年，复置中丘县。今中丘故城是也。隋讳忠，因改曰内丘。唐因之。光化三年，朱全忠遣军攻幽、沧，李克用遣李嗣昭攻邢、以救之，败汴兵于内丘，又败汴兵于沙河，遂克州。五代汉乾末，契丹陷内丘，即今县治矣。

　　○青山县西二十里。《志》云：初亦名黑山，后周时始改曰青山。山冈陇绵延，与太行相接，为郡境之险。隋置青山县以此，唐曰青山口。详见邢台县之青山城。

　　攫山县西北十二里。山峰岩错峙，势如搏攫，因名。砺水出于此。又鹊山，在县西南六十里，昔扁鹊封此。又蓬山，在城西六十里。其相近者曰龙腾山，以山有骞举之势也。龙腾水出焉。○孤山，在县西北十七里，挺然独峙，旁无支阜。唐天宝中，赐名曰内丘山。《志》云：县西北十三里有夷仪岭，相传为诸侯会盟处。似误。

　　○氵氐水在县东南。自唐山、任县境内，西南流经县界，复折而东南，入南和县境。又沙沟水，在县西南，源出龙腾山，引而东，合于龙腾水。东北流入唐山县界，合于氵氐水。又砺水，源出攫山，其水可以砺刀剑，因名。亦曰砺沟水，一名渚水。下流入沙沟水。

　　○烧梁关在县西。旧为控扼之处。《晋书·地道记》中丘县有烧梁关。

　　石门塞在县西北。《晋书·地道记》中丘县有石门塞。《纪胜》云：石门塞，邢州之险要也。晋时石勒遣石季龙进据石门，因取襄国。五代初，晋王存勖以张文礼之乱，自石门趣镇州，即此矣。《寰宇记》邢台县有石门山。《金人疆域图》因之，误也。中丘驿，在县治东南。又有递运所，在县治北。

　　唐山县府东北九十里。北至赵州柏乡县三十五里，东至赵州隆平县五十里。汉置柏人县，属赵国。后汉及晋因之。后魏属赵郡。孝昌中，改属南赵郡。高齐改县曰柏仁。隋属邢州。唐武德初，置东龙州。四年，州废，改属赵州。贞观初，还属邢州。天宝初，改为尧山县。宋因之。熙宁六年，废。元初，复置。金人改县曰唐山，仍属邢州。元省入内丘县，寻复置。今城周三里有奇，编户一十四里。

　　○柏人城县西十二里。春秋时晋邑。哀四年，晋荀寅奔鲜虞，齐弦施会鲜虞，纳荀寅于柏人。五年，晋围柏人，拔之。《史记》：赵王迁元年，城柏人。汉因置柏人县。高祖八年，击韩王信，馀反寇。过赵，赵王张敖相贯高等，以帝数[1111]骂王，谋为乱。帝还过柏人，欲宿，心动，问县何名，曰柏人。帝曰：柏人者，迫于人也。不宿而去。光武初，破王郎将李育于柏人。晋建兴三年，石勒自襄国袭王浚于幽州，以火宵行至柏人。后魏主宏太和十八年，南巡谋迁都，群臣或请都邺。魏主曰：邺西有枉人山，东有列人县，北有柏人城，君子不饮盗泉，恶其名也。盖亦以柏人为迫人矣。皇甫谧曰：柏人城，尧所都。魏收《志》柏人县有柏人故城。或以为今治，即后魏时所迁矣。唐天宝初，改县曰尧山。景福初，李克用侵镇州帅王，合幽州兵拒克用于尧山。克用遣将李嗣昭击败之，即今县也。又柏乡城，在县东北十八里。魏收《志》柏人县有柏乡城。《城冢记》云：亦尧所筑也。

　　○尧山县西北八里。相传尧始封此，因名。其东麓一名宣务山，又名虚无山。《山经》：宣务山高一千八百五十丈，出文石，五色锦章。昔尧登此山，东瞻洪水，务访贤人，因名。○干言山，在县西北五里。《诗·卫风》：出宿于干，饮饯于言。《寰宇记》以为即此山也。《隋志》内丘县有干言山。《金志》亦云：山在内丘县。或曰：山延袤数十里，西接内丘县界。

　　鹤度岭县西百七十里。《志》云：岭最高，惟鹤可度，故名。南去邢台县马岭仅三十五里，俱为兵防要口。○光泰冈，在县西二里，广一里，袤数里。相传光武破李育于此。

　　○氵氐水县西二里。其上源自赵州临城县东南流入境，至县西，复折而西南，经任县之西北，内丘县之东南，远近诸川流多附入焉。

　　○宣务栅在尧山东麓，唐昭义镇所置戍守处也。会昌三年，刘稹以泽、潞叛，诏诸道兵进讨。成德帅王元逵以兵守临，掠尧山，旋奏拔其宣务栅，因进攻尧山城。刘稹遣兵来救，元逵击却之。盖宣务栅与县相唇齿云。

