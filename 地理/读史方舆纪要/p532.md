<!-- { "loadSidebar": true } -->
　　○石鼓山州东北十里。《志》云：昔蜀将许都军平定羌戎，回登山击石鼓犒将校，因名。又州城四面有四岩山。东西两岩去城五里，南岩去城一里，北岩去城二里，为附郭之胜。○玉女山，在州东北二十里。山东北有泉，西北有悬崖，腹有石乳房十七眼，土人呼为玉华池。又赖山，在州东北五十里。下有赖简池，州以此名。州东北八十里，又有柏茂山，峰峦卓立，为群山之首。

　　长松山州西七十里。与华阳接界，为州西之斧，界内诸山，皆发脉于此。稍南曰分栋山。《益州记》：蜀人谓岭为栋也。《寰宇记》：分栋山，北连秦陇，南入资泸，东北入静戎军。刘泾云：自成都趋陵简，必过分栋山。山周数百里，高大阻险，以石次第为步。巅有亭曰少休，与分栋相接者又有大塔山。○逍遥山，在州西三十里。上有悬崖，崖有东西两室，称为幽胜。又盘龙山，在县北八十里。相传先主尝立寨于此，其下有普济泉。又天台山，《志》云：在县南八十里，上有三峰，如三台然。

　　○雁水在州城东，即雒水之别名也。其上流为金堂河，流经州界谓之雁水。相传水中尝出金雁，亦曰金雁水。又东南经资县而为资江之上源。《志》云：州境有阳明镇、花鹿沟、官斗沟、平太镇、虎头、长沟等堰六十五处，皆节雁、绛诸水以溉田。

　　赤水在州治南。一名绛水。自仁寿县流入界，经故平泉县流至此。又东与雁水合，亦谓之牛な水。晋太安二年，罗尚守成都，为李特所攻，尚军无食，夜出牛な水，东走。五代、唐长兴三年，董璋侵孟知祥，至汉州，西川将潘仁嗣拒之，战于赤水，为璋所擒，璋遂克汉州。既而西川将赵廷隐等败璋于鸡踪桥，追至汉州，又进至赤水，降其余众。知祥夜宿雒县，将会廷隐于赤水，遂西还，命廷隐进攻梓州。胡氏曰，赤水在汉州东南，当即雁水之别名。似误。

　　上流井州北十里。产盐，有盐课司。又牛な井，在州城内，亦产盐。又平泉井，在废平泉县，市民日汲于此，给五百余家。○小桃源，在州北三十里。地多桃花，天水相接，一望无际，称为绝景。

　　○龙泉镇州西七十里。有巡司。又西十里，有龙泉驿，亦曰隆泉，一名灵泉。又阳安马驿，在州治西一里。○贵平镇，在州南，即废贵平县也。与仁寿、双流二县接界，今详见双流县。又白芳镇，在州西北百里，近新都废金水县界。《唐志》简州金水县有白芳镇，是也。今亦见金堂县。

　　资阳县州东六十里。东南至资县百里，西北至府城百六十里。汉资中县地。后周改资中为盘石，别置资阳县，属资州。隋以后因之。元废。明成化中，复置资阳县。正德中，改今属。土城周不及六里，编户七里。

　　○资山县西南三里。迥然秀拔，一名独秀山。又威峰山，在县东北七十里，高出云表，为一方之镇。○九泉山，在县东北。万历中，奢崇明作乱，自泸叙而西，败官军于此，遂薄成都。或云，山与资县接界。

　　○雁江县东一里。东南流入资县界。《志》云：雁江经资阳、资县之间，亦曰中水。萧齐永元初，益州刺史刘季连遣兵袭中水蛮，不克。其地盖在县界。胡氏曰：中水在资阳县西。似误。○资溪，在县西二里。萦纡九曲，流入雁江。又孔子溪，在县南二十里。溪旁有乡校，祠孔子，因名。亦东流合于雁江。《志》云：县有栗木镇、丹山镇、水溪沟等堰凡二十八处。

　　○资阳镇县东六十里。《志》云：县东三十里有南津驿，镇与驿相连。正德十三年，徙镇于今所，有巡司戍守。嘉靖中，移资阳巡司于溪河地方。又昆仑渡，在县北十五里，雁江津渡处也。

　　崇庆州府西南百十里。西南至邛州百十里，东南至眉州二百里，西北至灌县四十五里。

　　秦蜀郡地。汉、晋因之。李雄据蜀，置汉原郡。永和中，改为晋原郡治江原县。刘宋因之。萧齐改晋康郡。梁曰江原郡。后周并入犍为郡。隋属益州。大业初，属蜀郡。唐初仍属益州。垂拱二年，分置蜀州。天宝初，改为唐安郡。乾元初，复故《新唐书》：州城内有镇静军。乾符二年，节度使高骈置。宋因之。绍兴十年，升崇庆军以高宗潜邸也。淳熙四年，又升为府。元至元二十年，降为州。明初因之，以州治江原县省入编户十二里，领县一。今亦曰崇庆州。

　　州崇山重阻，江山环流，土沃田良，蜀之奥区也。

　　○晋原废县今州治。汉置江原县，属蜀郡。后汉因之。晋永嘉中，李雄立汉原郡治此。永和三年，桓温灭汉，改郡曰晋原，又改县曰多融，以县界多融山而名。寻复为江原县。宋因之。齐为晋康郡治。梁为江原郡治。后周废郡，改县曰晋原。隋属益州。唐为蜀州治。宋因之。明初省。今州城，成化中土筑，周八里有奇，门四。

　　江原废县州东南三十里。本江原县地，后周置道县，属犍为郡。隋大业初，县废。唐武德初，置唐隆县，属益州。长寿二年，改曰武隆。神龙元年，复曰唐隆。先天元年，又改曰唐安，属蜀州。宋开宝四年，改曰江原。元至元二十年，并入崇庆州。今为江源镇。

　　永康废县州西五十里。本青城县地，五代时孟蜀分置永康县，属蜀州。宋因之。元省。旧《志》：县在州北二十里。今名四界镇。又有废汉原县，在州西北五十里。相传李雄尝置县于此。今名横原镇。又州西南三十里，有晋康废县。或曰，本晋乐县之讹也。晋末置，属沈黎郡。刘宋属晋原郡。齐属晋康郡。西魏废。又有蛮城子，在县西北四十里。昔蛮人所居。

　　○鹤鸣山州西八十里。绝壁千寻，与邛州接界。《唐十道志》：剑南道名山之一也。又蟆颐山，在州西五十六里。山心如蟆颐，因名。上有平地数百步，诸山之鹿，日聚于此，号曰鹿市。《志》云：州西南有多融山，一名晋原山。

　　○汶江州西北五十里。自灌县流入界，经州北三十里，谓之味江。相传蜀王投醪江中，三军皆醉处也。又东南经州东北十里谓之白马江。又东南入新津县界。《丹铭录》：江水自湔堰至犍为有五津：曰白华津、皂里津、江首津、涉头津、江南津也。唐人皆指蜀州为五津云。○寿阝江，在州北五十里。自废青城县东流径州境，又东入温江县界，合于皂江水。《汉志》：江原有寿阝水，首受江，南至武阳入江。是也。近《志》作江，误。又文井江，在州治北，东流合于味江。《志》云：州境有黑石、石头、沙河、普济、普润、百丈、娑罗、石鱼、杨柳等堰七十四处。

　　东湖在州治东南。又治西有西湖，治北为罨画池。旧时导江水入城，环绕州治，潴为湖池，称佳胜云。

　　○清溪关州西八十里。或云，宋置关于此，以清溪故关为名也。亦曰清溪口。其旁两山峙立，上合下开，名曰百家门。门内二里曰天生桥，以两山相接如桥也。今有清溪口巡司。

　　乾溪镇州西二十里。《志》云：后周于此置晋原县，今为乾溪镇。唐中和二年，西川叛将阡能等作乱，陈敬遣将杨行迁等击之，战于乾溪，官军大败，即此处也。又唐安驿，在州治西南。

　　新津县州东南二十里，北至双流县八十里。汉犍为郡武阳县地。后周始于新津市置新津县，移犍为郡治此。隋初，郡废，县属益州。唐属蜀州。咸通十一年，南诏陷邛州，进攻成都，犯眉州，进犯新津，寻自双流而进。十四年，蛮复入寇，至新津而还，即此。宋属崇庆府。元属崇庆州。今城周五里有奇，编户七里。

　　○公孙述城县西三十里。相传公孙述所筑。又有故县城，在县治东三里。《周地图记》：县城故皂里江津之所，所谓新津市也。

　　○修觉山县东南五里。有修觉寺，唐玄宗尝幸此。蜀王衍亦尝游焉。下有渡曰三江渡，以岷江、皂江、白马三江并列而名。其上为雪峰，亦名宝华山。○天社山，在县治南三里，枕大江。兵燹时，蜀人多避难于此。其南二里曰平冈山。又稠梗山，在县南八里。稠梗，草名也。相传服之可以长生。

　　○三江县东三里，有三江上渡。又东二里，曰三江下渡。《志》云：大江之水，自崇庆州流经县北十里，曰白马江，绕流县南一里。又东与二江下流合，故曰三江。或云，县东北二十里，有北江，即二江也。又云，县城南有皂江，即大江也。又南入眉州彭山县界。

　　新穿水县东北四十里。与双流县接界，即二江所经也。唐咸通十一年，南诏攻成都，不能陷，遁还。至双流，阻新穿水，造桥未成，狼狈失度。乃伪请和，三日梁成。既济，即断桥按队缓驱。又中和二年，西川将高仁厚讨阡能，降双流西诸寨兵。语之曰：籍汝曹为我前行，过穿口、新津寨下告谕之。比至延贡，可归矣。寻至穿口降其众。进至新津，复降其十二寨。穿口即新穿水口。《九域志》新津县有新穿镇。延贡，见邛州大邑县。

　　铁溪河县西十里。其上源即邛水也。自邛州流入境，注于皂江。相传诸葛武侯曾烹铁于此。《志》云：铁溪河，一流入白木水。又夜郎溪，在县东南二里。自县南夜郎坝而来，亦合于白木水。白木水，或曰即白马江也。《郡志》又讹为白米江。

　　远济堰县西南二里。分为四筒，溉眉山，通义彭山之田。开元二十八年，采访使章仇兼琼所开。《志》云：今县境有黄土、平昌、羊马、石马、通济、小史、大小高等三十二堰。

　　汉州府东北百二十里。东至潼川州二百二十里，西至彭县七十三里，东北至绵州二百四十里。

　　秦蜀郡地。汉为广汉郡。后汉因之，兼置益州于此。晋改为新都郡。宋齐以后，皆为广汉郡。隋开皇初，郡废，属益州。大业中，属蜀郡。唐初，仍属益州。垂拱二年，置汉州。天宝初，改德阳郡。乾元初，复为汉州《唐志》：州城内有威胜军。宋因之亦曰德阳郡。元仍曰汉州，以州治雒县省入。明仍旧编户九里，领县三。今亦曰汉州。

　　州控成都之上游，为益州之内险。自昔争蜀者，必争广汉。先主之入蜀也，破雒城，遂进围成都。及魏人并蜀，邓艾破诸葛瞻于绵竹见德阳县，入雒城，长驱至成都矣。晋李毅曰，广汉之地，为益州衿领。唐杜佑曰：益州有三蜀，广汉、梓潼、成都也。盖山川襟带，形势险阻，略相等矣。五代唐同光中，郭崇韬伐蜀，前锋入汉州，王衍出降。又董璋据东川，与孟知祥争汉州。知祥复取汉州，遂并东川。明初，傅友德入蜀，自绵州趋汉，阻汉江即雒江，造战舰以济，遂拔汉州。汉州拔，而成都不可守矣。州于成都，其唇齿之势欤。

