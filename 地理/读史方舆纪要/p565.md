<!-- { "loadSidebar": true } -->
　　○青衣水县西十九里。自眉州青神县流经县界。洪雅川亦自县西流合焉，因有夹江之名。或曰，非也。大江经县东，青衣经县西，故云夹江。旧《志》：青衣水经南安故城，亦谓之南安峡口。蜀汉章武三年，汉嘉太守黄元叛，杨洪度其必乘水东下，敕诸将陈等于南安峡口邀遮，果得元。是也。青衣水又东南流，至州城西而入于阳江。

　　洪雅川县西三十里。自洪雅县流入界，东西曲流百三十里，与青衣水合，亦谓之雅江。○至川溪，在县西三十五里。源出峨眉山麓，流入县界，合青衣水而注大江。又龙鼻溪，在县西南十五里，其地有龙鼻山溪流绕其下，因名。又飞水溪，在县西十里，状如素练，一名瀑布泉，皆东流注于大江。《志》云：江西去县三十里也。又天水溪，亦在县西。有天生桥，在依凤冈东，其桥天成，涧水出其下，流而为溪，灌田千顷。

　　向君堤在县西南，延袤数里。《志》云：蒙江啮岸，县令向君捍之，锸沙泞中，得白金一箧，资以就堤，亦名白金堤。蒙江即青水江也。

　　○弱氵焉镇在县东南。有弱氵焉渡，盖青衣水渡口。《后汉志》县有鱼涪津。《蜀都赋》注：津在县北三十里。或以为即今武阳县之鱼符津也。

　　洪雅县州西北百三十里。东北至眉州丹棱县六十里。汉南安县地。后周为齐乐县之洪雅镇。隋开皇十三年，改置县，属嘉州。唐武德初，置犍州治此。贞观初，州废，改属眉州。开元七年，复置义州于此。明年，州废，仍属眉州。宋初因之。淳化四年，改隶嘉州。元至元二十年，废入夹江县。明成化十八年，复置。今城周六里有奇，县编户三里。

　　○南安废县在县东南。贾耽曰：后周废南安县，隋义宁初，改置南安县于废县西，属嘉州。唐武德二年，改属眉州。五年，省入洪雅县。开元八年，复以獠户置南安、平乡二县，属义州。明年，州废，二县俱并入洪雅。是也。《州志》：县西四十五里有洪雅故县。县初置于此，后移今治。

　　○九胜山县北一里。九峰屹立，近如屏阑，远如户闼，为县之胜。又八面山在县南三十里。峰峦高峻，黛色参差，八面如一，因名。又县东南二十五里有金釜山。冈陇回环，草木丛郁。一名主簿山。下有金釜渡，洪雅水所经也。或以为即丹棱县之金釜山。恐误。

　　竹箐山县西三十里。上多竹，蒙茸茂密。昔人以石梯磴，盘折而上。宋尝置关于其巅，设巡简司，后废。嘉靖中，复设竹箐山巡司。又云占山在县西七十里，高出诸峰之上，四时云气笼罩尝半县。西百里又有阿吒山，岩石雄峻，其东岩瀑布千仞，响撼山谷。《志》云：县西又有思经山，与雅州分界，其北有废严道县址。

　　雪坡在县南，即峨眉山麓也。胡氏以为雪岭之坡。今夹江县西有雪岭，一名宝子山，坡盖在其西。唐咸通十年，南诏入寇，与官军相持于大渡河，蛮密分兵开道逾雪坡，奄至沐源川，渡江陷犍为。沐源川，今在犍为县界。

　　○青衣水县西北七十里。自雅州名山县东南流入县界，又东南入眉州丹棱县境，亦曰平羌江，下流入夹江县。○洪雅川，在县西七十里。一云源出阿吒山，绕流县界，而入夹江县境，县以此名。唐武德九年，益州将郭行方击破眉州叛獠于洪雅川。是也。

　　花溪县西六十里。其上流为雅州之周公水，流入县界，东北流入青衣水。又有龙溪，在县西南六十里，分流为二，左流为大龙溪，右流为小龙溪，盘曲围抱，如游龙然。下流皆注于洪雅川。

　　犍为县州南百里。东南至叙州府三百里。汉南安县地。后周置武阳县。隋初改名属戎州。唐初因之。上元初，改属嘉州。宋、元因之。今城周二里有奇，编户八里。

　　○沉犀城县南十五里。《志》云：后周保定初，置沉胥郡治此。隋开皇初废。或曰，即故犍为县治。《宋志》大中祥符四年，徙县于惩非镇，即今治云。○紫云城，在县东南十五里。亦曰子云城，相传杨子云曾居此。宋宝中兵乱，筑城置戍于此。德初，昝万寿以紫云城降元。是也。今其地为水月市。

　　玉津废县县西北三十九里。《志》云：隋大业中置。唐初属嘉州。宋乾德四年，废入犍为。

　　○犍为山县南十五里。相传汉以此名县。又南五里曰沉犀山，近大江亦曰沉犀滩。沉犀城以此名。○四望山，在县东北百里，山高耸，可以四望。

　　○大江在县城东。自嘉定州南流经此，又东南入叙州府宜宾县界。唐咸通十年，南诏攻黎州，分兵东出，诡服汉衣，济江袭陷犍为，遂焚掠陵、荣二州间。《州志》：县北十里有蟆颐滩，大江所经也。湍流峻急，为行舟患。近凿而平之，公私便利。

　　沐源川县西南百里。自马湖府沐川长官司流入界，经县南入于大江。今县南有清水溪，源出马湖界，流入境，下流至孝女渡入江，曰清溪口，即故沐源川矣。唐咸通中，南诏蛮自雪坡奄至沐源川，寻陷犍为，即此。又四望溪，在县东北百里，发源三江镇，下流入岷江。○汉水，《志》云：在县东北百八十里。汉成帝时，得古磬十六枚于水滨，名宝磬川。其下流东入资江。

　　鸳鸯奇在县东北，临大江。晋永和三年，桓温伐蜀，李势将昝坚拒温，至合水，诸将欲设伏于江南，以待晋兵，坚不从，引兵自江北鸳鸯奇渡向犍为，温军至青衣，从彭模直指成都，坚至犍为，知与温异道，还自沙头津济，军遂溃。合水，今州东阳江合大江之口也。彭模及沙头津，俱见眉州彭山县。

　　○沐源镇在县西南，以近沐源川而名。唐嘉川二十四镇兵之一也。乾符初，高骈筑沐源川城，盖即故镇筑以御蛮寇。《新唐书》县又有犍为市、庄牛径等镇。

　　石马滩镇县北四十里，有巡司。又县东北百里有四望溪口巡司。其相近者，又有永通盐课司。又税课局，在县西十里。○沉犀驿，在县治南。水驿也。又南四十里为下坝驿。又六十里接叙州府境之月波驿，县北五十里又有三圣驿，又北六十里达于凌云驿。

　　大佛寺县东南四十里，唐所建。元末完者都以明玉珍据重庆，屯兵大佛寺，将攻之，明玉珍遣兵捣嘉定，遂攻破大佛寺。

　　荣县州东二百里。西北至成都府井研县百五十里。汉南安县地。隋大牢县地，属资州。唐武德初，置荣州，治大牢。贞观初，析置旭川县。永徽二年，移州治焉。天宝初，曰和义郡。乾元初，复曰荣州。继又增置威远军于城内。宋因之，亦曰和义郡。治平四年，改旭川县曰荣德。绍熙中，又升州为绍熙府，以光宗潜邸也。端平以后，废徙不一。元亦曰荣州，以州治荣德县省入。明初因之。洪武九年，降州为县。今城周五里有奇，编户七里。

　　○大牢废县县西南五十里。宋白曰：萧齐置南安郡，治南安县，即此地也。后周废。隋置大牢镇。开皇十三年，改置县，属资州。仁寿初，山獠作乱，以卫文为资州刺史，到官，獠方攻大牢镇，文单骑谕降之，即此。唐初，析置荣州，寻治大牢。永徽中，州移治旭川，大牢属焉。天宝初，改曰应灵郡。宋仍属荣州。明初省。○罗水废县，在县南，唐初置。《新唐书》：景龙二年，省云州及罗水、云川、湖连三县入大牢，其地皆与大牢相接也。

　　公井废县县东三十五里。刘句曰：唐武德元年，割资州之大牢、威远二县地，于公井镇置荣州，以界内荣德山为名。是年，改镇为公井县。六年，州移治大牢，公井属焉。宋初因之。熙宁四年，省为公井镇，入荣德县。《宋志》公井有盐场一，端平三年废。

　　资官废县县西南百二十里。本南安县地，晋义熙十年，置冶官县，属犍为郡。宋齐因之。后周省。隋末复置，改曰资官。唐武德初，属嘉州。六年，改属荣州，县有盐有铁，故曰资官也。宋仍属荣州。元省。《邑志》：县治西一里有荣王城，宋宝庆初筑，以封弟与芮，周一里有奇。元末隳。

　　○凤鸣山县治西北。《志》云：自县治北至县治西南之浮图崖有五山相连，亦曰五山。

　　荣德山县东北四十一里。唐因以名州。《志》云：山在群山中，峭拔突起，高五百余丈。有小径至山顶，以木为梯，上有石室二十四，相传皆仙真幽栖之所。一名老君山。又有荣隐山，在县北三十里，亦幽胜。一名石筠山。又荣黎山，在县东十五里，上有龙池，县有三荣之名以此。

　　○荣川在县东，亦曰荣溪。自成都府仁寿县界流入，又东南与双溪合流，东南入叙州府富顺县，合金川，注于大江。《志》云：荣川亦名遁水。又有东川，在县北，亦自仁寿县山谷中出，东南流经城下，会于荣川。○双溪，在县北。其水一自西来，流浊；一自东来，流清。二水相合，流经城下，会荣川东川而入富顺县界。

　　○新罗镇县南八十里，有盐课司。或曰，司盖与富顺县接界。

　　威远县州东三百里。东南至叙州府富顺县百三十里。亦汉南安县地，隋开皇初置，属资州。唐初，改属荣州。宋因之。元省，后复置。明洪武四年，省入荣县。九年，复置，改今属。城周二里有奇，编户四里。县今省。

　　○和义废县在县东南百里。隋末置。唐初属泸州。贞观八年，改属荣州。宋乾德五年，并入威远县。又至如废县亦在县东南。唐贞观初，置婆日、至如二县，属荣州。二年，又割泸州之隆越县来属。八年，俱并入威远县。

　　○中峰山县北百里。山峰高耸，与资县分界。又两母山，在县西北百三十里。二峰并耸，皆有石崖下垂，望之如乳。又佛顶山，在县西北三十里，悬崖百尺，上镌佛像，因名。《志》云：县东十五里有葛仙山，亦高秀。

　　○献宝溪县西北七十里。《志》云：溪源一出仁寿县界罗泉山下，一出两母山，合流而东南入富顺县界，注于金川。又有中溪，在县南，下流合于荣县之荣川。○龙会河，在县东，曲流如盘龙，合于献宝溪。又硫黄川，在县北四十里，溪自山壑中来，旁有一窍，硫黄随泉而出。

　　◇泸州东北至重庆府五百七十里，南至永宁宣抚司三百四十里，西至叙州府三百五十里，北至重庆府合州五百五十里，西北至嘉定州六百五十里。自州治至布政司一千五百五十里，至江南江宁府五千六百八十五里，至京师九千二百里。

