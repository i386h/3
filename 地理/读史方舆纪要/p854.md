<!-- { "loadSidebar": true } -->
　　○定边河在县南。其上流一自大理府赵州流入，即礼社江也。一自蒙化府罗丘场流入，即阳江也。合流经县之和木村。五六月间，涨水汹涌，人不敢渡。县东又有环川，县西又有牟苴河，一名零川。相近又有剌崩川，下流俱合于定边河，入镇南州府界。

　　○自普关在县北螺盘山上，为控扼之地。○武侯台，在县东五里刘村，相传武侯屯兵处，遗址尚存。

　　定边驿在县治西。又北百里即大理府赵州之定西驿矣。又有新田驿，在县南。石洞哨，在县南六十里。

　　Ф嘉县府南四百五十里。东至临安府新兴州百里。本蛮獠地，曰虚初。元至元中，置Ф嘉千户，后改为县，属威楚路。明属楚雄府，编户二里。县今省。

　　○黑初山在县治西。高千余仞，五峰耸列，连亘百里。《志》云：蒙古灭段氏而赦段兴智，兴智于黑初山设寨自守。时有星殒化为黑石，以为祥，因名Ф嘉寨云。○卧象山，在县治东，形如蹲象，上有元Ф嘉千户所。旧址泰定间所建，属景东路。

　　卜门山县东北三十里。高可千仞，最为险峻。《志》云：即楚雄峨录之支也。高耸入云，其泉下绕，为卜门河。自县入郡，路必经此。凡三十六折，乃至其巅，亦曰北门山。又罗甸山，在县西南二十里。○丙龙岩，在县北十里，岩高数丈，下有水自景东府流入境，下流亦入于卜门河。

　　○卜门河在卜门山下。县西四里，有马鹿塘河流合焉。二河合流之处，有西龙桥跨其上，在县北十里，又东北入于马龙江。

　　马龙江在县北。自镇南州流入境，又东入新化州界，又有上江河，在县西五十里，与南安州分界。

　　南安州府东南五十里。东至云南府易门县二百里，东南至新化州四百三十里，西南至镇沅府三百里。

　　古为黑爨蛮所居，寨名摩刍。元初，置摩刍千户，属威楚万户。至元十二年，改置南安州，隶威楚路。明属楚雄府编户五里。今仍曰南安州。

　　州山岭稠叠，林麓四周，为险固之地。

　　○南安城古摩刍寨也。元筑土城，明初因之，城周一里有奇。

　　○健林苍山州东五里。今讹为阿姑娘山。山半有泉，昔黑爨祖瓦晟吴立栅居其上。子孙渐盛，不属他部。至大理时，高氏封威楚，始隶焉。盖蛮酋据险处也。○紫石山，在县东一里。又里许为乌笼山，树木丛密，望之郁苍，泉出下注，为黑龙潭。

　　表罗山州西南四十里。中产银矿。俗名老场。滇中银场以此为最。○安龙堡山，或云在州东南。山高险，贼蛮潜伏于此。明嘉靖间，有奚德、奚本者，倡众为乱。知州苟诜出奇设伏，躬入巢穴，率师格杀，仍立哨于要地，民用以安。

　　○黑龙潭在州东七里。水深莫测。州东三里，又有白沙泉，土人资以灌溉。又石井在县东北二里，其泉涌出，随取随满。

　　镇南州府西北七十里。北至姚安府一百二十里，西至大理府赵州二百八十五里。

　　古濮落蛮所居，川名欠舍，亦曰沙却。中有城，曰鸡和。唐上元中，蒙氏置俗富郡于此，后属于段氏。元初，置欠舍千户。至元二十二年，改为镇南州，属威楚路。明属楚雄府编户四里，州同杨氏，州判陈氏世袭。今因之。

　　州山川环带，舟车往来，走集之郊也。○和子城州东二里。唐上元中，南诏阁罗凤击东爨，侵峨录，取和子城，即此也。元始筑土城为州治。明初废，弘治间改筑，嘉靖中圮。四十年，因旧址筑。万历四十三年，易以砖，周三里有奇，门四。石鼓城州东三十里。旧名鸡和城，阁罗凤侵东爨，取鸡和城，置石鼓县，段氏因之。元初置石鼓百户。至元二十二年，改为县。二十四年，省县入州，为石鼓乡。

　　○石吠山州东南二十里，产煤炭。相传上有石如犬，凶年则吠。又金鸡山，在州东五里，高出群峰，每日出则先照其上。《一统志》：州治西北有鹦鹉山，平地突出，甚高耸，鹦鹉产焉。○十八盘山在州北十五里，登之者迂回山冈，十八折乃至其巅。

　　石鼓山州东三十里。上有石行列如鼓，旧石鼓县以此名。又五楼山，亦在州东三十里太乙村后。嵯岩峭拔，最为幽胜。《一统志》：州东十里有会逢山，峭拔耸空，草木丛茂。

　　○马龙江州西南百八十里。其上流即定边河也。自定边县流入境，东南流经Ф嘉县东，又东南入元江府界。

　　平夷川州西三十里。源出众山中，经州城西，东南流至府城，西而入龙川江。《志》云：州西四十里有苴力桥，州西三十里有白塔桥，州西十里有平夷桥，俱跨平夷川上。

　　南堰在州南。又州西有西堰，可溉田二千余亩。○子甸溪在州东北，亦溉田至数千亩。

　　○英武关州西七十里有巡司戍守，亦曰鹦鹉关。《志》云：英武关蹑山脊，越峻阪，箐莽阴翳，行者寒心，为郡境之险。又有阿雄关，在州西北，亦有巡司戍守。《志》云：州境又有镇南关巡司。

　　沙桥驿州西三十里。又有铺，有堡，有巡司，俱以沙桥名，皆在州西三十里。又西七十五里为普氵朋驿。《滇程记》：自州三亭而畸达沙桥，有鸳鸯、白塔二坡，自兹徂西山确道，修凡八亭而遥达普氵朋。土人称陂堰为氵朋也。途经小孤山、鹦鹉关、七里坡、普昌关、麦地哨，道列巨箐危石，为险厄之所。

　　附见：

　　楚雄卫在府治东。洪武十五年，废征缅招讨司，置卫。又定远千户所，在定远县治东。洪武二十一年置，隶楚雄卫。

　　◇姚安府东至武定军民府元谋县三百二十里，南至楚雄府百九十里，西至大理府三百七十里，北至北胜州四百五十里，东北至四川威龙长官司四百八十里。自府治至布政司七百里，至江南江宁府七千七百六十五里，至京师一万一千二百十里。

　　古滇国地，属楚。汉属益州郡。后汉因之。蜀汉属云南郡，晋初因之。东晋咸康初，析置兴宁郡治弄栋县。宋齐因之。梁末，没于群蛮。唐武德中，置姚州初为姚州总管府。贞观四年，改置都督府于戎州。《通典》：姚州，麟德元年置，其人多姚姓，因名。刘句曰：武德四年，安抚大使李英奏置姚州。麟德元年，始自云南移于弄栋川也。又咸亨三年，永昌蛮叛，寇姚州。调露二年，永昌蛮复寇姚州，败州兵。于是废姚州。垂拱四年复置，仍为都督府督，羁縻诸州。天宝初曰云南郡。既而蒙氏据其地天宝七载，州为南诏蛮所陷。十二载，复置戍守于此，寻为蛮所陷，改置弄栋府又置弄栋节度于此，为六节度之一。宋时段氏改为统矢逻，又改为姚州，亦曰姚府欧阳玄曰：段氏以姚州为姚府，居八府之一。《滇志》：段思平改弄栋府为统矢逻。段政严时，封高太明之子明清为演习官，世有其地。元宪宗三年，内附。七年，立统矢千户所。至元十二年，改置姚州，属大理路。天历初，升为姚安路。明初，改路为府，寻又改姚安军民府府州佐皆高姓，高明清之后也。明清七世孙曰泰祥。宋理宗二十二年，蒙古攻略至境，泰祥悉力拒守，被执不屈，见杀。忽必烈因官其子伸，至今不易。所属蛮曰散摩都猡猡，强悍好斗。领州一、县一。今仍曰姚安府。府通道越，络绎滇洱，为南北之要会。诸葛武侯平南中，渡泸水而南，隋史万岁略西洱，亦自青蛉、弄栋而入。唐永徽三年，赵孝祖平青蛉、弄栋西白水蛮，遂请略定西裔孝祖上言：贞观中，讨昆州乌蛮，始开青蛉、弄栋为州县。弄栋之西有小勃弄、大勃弄二州。勃弄以西与黄瓜、叶榆、西洱河相接，人众殷富，多于蜀川，请因破白水蛮之兵，随使西讨。从之，遂略定大小勃弄之地。麟德初，武陵县主簿石子仁建言：姚州在永昌之北，越之南，此地有崇山修谷，平畴广川，东有金沙江之利，西接云南州之胜。距威楚，瞰点苍，最为险要。请置都督府于昆明之弄栋川，屯兵镇守，以治叶榆、イ河诸蛮。则群蛮不敢横，而中国长有盐贝之利矣。从之，因置府于弄栋川。咸亨以后，南中渐多事。姚州废置不恒。神功二年，蜀州刺史张柬之表言：姚州绝域荒外，山高水深。诸葛破南中，使其渠帅统之，不置汉官。国家既置姚州，叛乱屡见。延载中，司马成琛更置泸南七镇，戍以蜀兵。自是蜀中骚扰，乞罢姚州，隶府，并废泸南诸镇，于泸北置关。禁止中国百姓不得与蛮无故交通往来，以防乱萌。不纳。景云中，姚州蛮叛，引吐蕃攻陷姚州，于是姚路绝。开元二年，姚蛮复来寇，州军讨之，为所败。天宝以后遂没于南诏，恒以重兵守之，闭塞汉人南入之道。贞元中，西川帅韦皋复通南诏，自清溪关出工卩部，经姚州清溪见四川重险清溪关，工卩部见四川建昌行都司，入云南，谓之南路。盖自姚安而北，则度金沙，入越。自姚安而西，则指叶榆，趣大理。自姚安而南，则出威楚，向昆明。郡为全滇之要会。西南有事，争于滇蜀间者，自古恒在姚州也。

　　姚州附郭。汉为弄栋县，属益州郡。蜀汉属云南郡，晋因之。东晋成帝析置兴宁郡于此。宋、齐因之。梁末没于蛮。唐置姚城县，为姚州治。天宝末，没于南诏，为弄栋府治。大理段氏仍置姚州。元为姚安路治。今因之，编户四里。

　　○弄栋废县今州治。《志》云：州北有旧城，汉弄栋故县也。县境有蛮曰栋蚕。王莽时，益州郡蛮栋蚕、若豆等起兵杀郡守。后汉建武十八年，栋蚕与姑复、叶榆、弄栋、连然诸种叛，杀长吏，寻击平之。自晋至梁，皆为晋宁郡治。唐贞观二十二年，平西爨，开青蛉、弄栋为县。既而以弄栋地改置姚城、泸南等县。景云初，御史李知古改筑姚州城。蒙氏为弄栋府治，大理至元皆因故址。明初易以砖石，周二里有奇。嘉靖七年，筑月城于南门外。三十九年，复于城南增筑土城，四关皆缭以土垣。万历四十六年，复增拓旧城，创设敌楼以壮形胜。今城周六里有奇，门四。

　　泸南废县在府东北。唐置。《新唐书》：武后垂拱初，置长城县，属姚州。天宝初，更名泸南县，以地在泸水南也。天宝十载，剑南节度使鲜于仲通讨南诏蛮，大败于泸南，即此。又废长明县，亦在州境，唐置，属姚州。天宝以后，没于南诏，与泸南俱废。

　　澄川城在府东。杜佑曰：澄川守捉在云南郡东六百里，唐开元中置，属剑南节度。即此城也。《新唐书》：姚州有澄川、南江二守捉城。○废于、异州，在府境。《唐史》：武德四年，置姚州都督府，并置于、异、五陵、袖、和往、舍利、范邓、野共、洪郎、日南、眉邓、备、洛诺共十三州隶焉。《会要》：麟德初，姚州都督府管五十七州，盖皆羁縻蛮地云。

