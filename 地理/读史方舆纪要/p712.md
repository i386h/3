<!-- { "loadSidebar": true } -->
　　螺峰寨在舟山所城西南十五里，有巡司。又所西北四十里有岑江巡司，所东北二十里有岱山隘巡司，所东南三十里有宝陀巡司，皆隶宁波府。《海防考》：所境四司与县之长山、穿山、霞屿、太平、管界，共为九巡司。旧俱为海防要地，设兵戍守。又有湖头关，在大嵩所西，西南接象山县界，亦要隘处也。嘉靖四十年，倭自大嵩所入犯，官军败之于湖头裘村，或曰村在湖头之西。又有王家团，在县北，嘉靖中，倭夷尝出没于此。

　　沈家门寨在舟山所东八十里。原系水操之地，番船去来，皆泊于此。内有赵岙、南岙、芦花岙、大岙，去寨不过三五里，以大岭口为阻截要路。嘉靖中，倭贼多由水路或间道而入，官军击却之。《舆程记》：由沈家门经莲花洋、石牛港、盂山，共七十里至补陀山。

　　碇齿隘在舟山所西五十里。去岑港密迩，与外港相对，倭贼易于登犯。嘉靖中，为戍守要地。三十七年，胡宗宪击岑港贼，分军出此。时贼党有据乌沙悬山者，宗宪策其必与岑港寇合，陆路则设伏于碇齿，水路则设伏于向礁门，贼果由二路奔沈家门寨，合于岑港，官兵讨平之，向礁门亦在所东海中。

　　象山县府东南二百七十里。西北至奉化县二百十里，西南至台州府、宁海县二百三十里。汉鄞县地。晋为宁海县地，属临海郡。唐为宁海及贸阝县地。神龙元年，析置今县，属台州。广德二年，改属明州。宋因之。旧无城，嘉靖三十一年，以倭患创筑，周五里有奇。编户三十二里。

　　○象山在县治北。形如伏象，县以此名，亦名圆峰山。相接者有象潭、凤跃诸山，环峙城郭。又炼丹山，在县治西，峰峦面秀，其顶平坦夷，一名蓬莱山。○鼓吹山，在县东八里，峰峦律，岩壁空虚，天将雨，洞中有声如鼓吹。又瑞龙山，在县东南十里，一名乌龙山，周回蟠曲，状如伏龙。又县东三十里有甸平山，山顶平夷，广数十亩。《志》云：县东北三十五里有屏风山，过山为湖头渡，乃鄞奉之界也。

　　蒙顶山县西四十五里，与天台分脉。盘郁耸拔，为邑之望。中平衍，可耕稼。又姜屿山，在县北五十里，由此越海登陆，即奉化县境。又西北十里曰横山，相接者曰白石山。又十里曰乌屿山，孤悬海中，皆奉化及鄞县分境处也。○大雷山，在县西二十里，盘踞数十里。又冠盖山，在县西南三十里，顶列五峰，如冠盖相望。又西南十五里有灵岩山，岩石奇秀，瀑布悬流，凡百余丈，其相近者又有五师山，亦称名胜。

　　韭山县东南百里海中。山多韭，形势巍峨，岛岙深远。自县东四十里双泉山来，历小睦、大睦、西殊、东殊以至韭山，皆列峙海中。又东南百里有大雑山，卓然孤立，凭据大洋，直望日本，夷船往来，往往视此为准。○三萼山，在县南六十里海中，有三峰，一名三仙山，亦曰三岳山。贼自韭山来，道必经此。嘉靖三十四年，为倭船所盘踞，官军力战，始克之。盖昌国卫及石浦所之襟要也。又面现山，在县南八十里海中，与县治相值，一望无间，因名。

　　东门山县南百二十里。其状若门，下有横石如阙。一名天门山，高二百丈，周二十五里，明初昌国卫置此。倭寇往往由此南犯温台，为必备之险。又南十里有大门、担子、石坛等山。或曰石坛山即坛头山。有南北壳、菜蓝等岙，可以避风泊船，贼由日本而来，每望此山收泊。嘉靖中，设军哨守，山外又有鸡笼屿，其外一望大洋，别无岛岙，倭从韭山南来，道必经此，亦戍守要地也。

　　大佛头山县南百五十里海中。其地名南田，海中十洲，此为第一。日本入贡，每望此山为向道。《图说》云，大佛头山有斗底、虾岙、乌头、青后城、壶底等岙，系倭船往来栖泊处。山周百里，中甚平旷，地皆膏腴，宜耕稼，稍西为台明岙，两山对峙，中流为台、明二州分界处，故名。○金齿山，在县南百六十里。《海防说》：山岛岙颇多，有金齿门港，倭船往来，每栖泊于此，亦南路要冲也。又有朱门山，在大佛头山，南贼从南来，每至此栖泊。嘉靖中，设兵戍守。又有林门山，在朱门之东，山为金齿、朱门之喉舌，岛岙亦多。嘉靖中，倭从檀头海洋突入，结巢于此，官军击却之。县南二百里又有秋芦门、杨士屿等山，俱在海中，接东瓯界。又花脑山，亦与大佛头相近，俱倭夷出没处也。

　　东溪岭县西南四十里。又西南十里曰西溪岭，三十里曰黄枝岭。西溪、黄枝俱接宁海县界。又县西南九十二里，有番头岭，近石浦所。○锯门洞，在县东南三十里，置戍于此，曰锯门隘。其外曰踞门洋，亦为海中要地。

　　○海县东二十里。又县南去海三十五里，东北去海四十里。嘉靖中，倭寇屡屡窥犯，县南百九十里为秋芦门海洋，西南百五十里为渔溪海洋，则宁海县分境处也。

　　鄞港县东北四十里，港口直接大洋，中流与鄞县分界，因名。西入奉化县界，中流有白石山。东南去县六十里，其分界处也。上流诸水悉汇入焉。○北港，在县东北十五里，东达大洋，西距奉化之鲒崎山，其地有陈山渡，自陈山渡一潮至方门，舟潮至乌崎，三潮至府城下。方门，在奉化县南四十里海滨，有方门铺。

　　八排门港县南百四十里，与佛头山相连。港内多腴田，地下，便于栖泊。倭船据此，剿灭为难。嘉靖中，有兵巡守。又旦门港，在昌国卫东北，系悬海大洋外，有东旦山、与韭山相对，贼由韭山来，必望旦门突入，以往南路，内近何家、仁义、南盘一带老岸。嘉靖中，设何家、仁义二寨戍守，其相近者有马冈，官军尝败倭于此。

　　三门港县西南百里。港口为石浦巡司及土湾、番头一带居民喉舌。倭从温台突犯，必取道于此。《海防说》三门去石浦稍远，而与朱门海洋邻近，戍守最切。又牛栏基港，在石浦所北，为石浦关之后户，外洋必由之隘也。有山环抱，可避东北飓风，如分哨南北，此为适中之地。又下湾门港，在石浦所东南。《志》云，下湾门外即坛头大洋，内则旧城东门，港阔潮急，且与火炉头山对峙。又四门入路总会于此，此守下湾门要地也。又洞下门港，在石浦所西南。《志》云，洞下门逼近石浦所城，港窄潮急，贼舟进此，必纡回罄折于两岸夹山之下，而石浦左连一山，名打铜坑，与洞下门正相对，此守洞下门要地也。

　　竿门港在县西北钱仓所南，倭夷来犯，每栖泊于此，南距石浦关百余里。○青门港，在县西爵溪所东南，有山回抱，可以避风泊船，内接公屿，外冲四礁，与韭山相对，极为冲要。又茅湾，在钱仓所东南，亦与韭山相对。嘉靖中，倭船栖泊处，所北又有白沙湾。嘉靖中，倭贼由此突犯奉化。

　　中大河在县城南。会县境三十六涧之水，灌上洋田六万余亩，至县西南十五里灵长契，入于海。又县西南二里有西大河，东南九里有东大河，皆汇诸溪涧水，萦绕境内，引流溉田。于沿海置契，以蓄泄之。又瑞龙河，在县东南二十里，出瑞龙山，相近又有千丈等河，皆宋淳熙五年，令许知新引以溉田，下流入海，今多堙废。又三港口河，在县南二十五里，源出县西二十里之大来山，会西大河以入海。○淡港渡，在县西北四十里，与奉化县接界。《舆程志》：自淡港渡西北八十里，即奉化县城。恐误。

　　○陈山寨县东十三里，有巡司。《通志》：司旧置于县北陈山。正统十二年，徙今所。又赵岙巡司，在县东南七里，旧在宁海县境。正统八年，改置于此。又爵溪巡司，在县西五十五里，旧置于爵溪。洪武二十年，改建千户所，移司于此。又石浦巡司，在县西南百二十里，本置于石浦，亦洪武二十年改徙。○湖头渡寨，在县东北三十里。《名胜志》：大嵩所有湖头关，后移此，并移奉化县塔山巡司戍守。《舆程记》：自湖头渡而西，百二十里而达奉化县，渡盖为三邑要口。又南堡寨，在县南三十里。

　　游仙寨在爵溪所南。嘉靖三十一年，倭贼寇游仙寨。爵溪百户秦彪曰：游仙与爵溪唇齿，无游仙是无爵溪也。直前赴救，战死。○玉泉场盐课司，在县东南十五里。又象山河泊所，在县东南二百七十一里，今革。

　　附见：

　　宁波卫在府治西。即宋庆元府治故址。洪武初，建明州卫。十六年，改曰宁波卫。

　　观海卫在慈溪县西北七十里，东南去宁波府百五十里。西南去余姚县八十里。洪武二十年，汤和置卫于此，筑城周三里有奇。永乐十六年，增修今领所一。

　　龙山守御千户所府北七十里。西南至余姚县百二十里，东至定海县七十余里。洪武二十年建，隶观海卫，筑城周三里，永乐十六年增筑。嘉靖三十四年、五年，倭贼往往登犯。《海防考》：所北对金山、苏州大洋，东对烈港、伏龙山，控临海氵祭，相去仅十里许，为贼鶯往来必由之道，又临、观二卫之门户也。

　　定海卫在定海县治东北。洪武二十五年建，领所五。

　　穿山后千户所定海县东南九十里，西北去府城百五十里。洪武二十七年建，城周四里，明年修完。永乐十二年、十六年，皆营葺。东南接廓所，南接大嵩所，所北一里有契头烽堠，东临黄奇港。永乐初，有流倭由此入犯。嘉靖中，倭由奇头海洋突入黄奇港，犯穿山所，因设军戍守，最为要地。

　　舟山中中千户所治昌国故县城中，城周七里。洪武十二年重筑，明年城成，设昌国守御千户所。十七年改置昌国卫。二十年，县废，移卫于象山县境，改建今所。永乐十六年，增葺所城。所南二里曰翁山关，详见前翁山城。

　　舟山中左千户所亦治昌国县故城中，建置同上。

　　廓守御千户所定海县东南百二十里。西去府城百八十里。洪武二十一年建，城周三里，所滨海孤悬，其东南为梅山港，东至奇头大洋，南至双屿港，俱约五十里。西至大嵩港，约百里。北五里为三塔峰，最险要。嘉靖十九年，倭党李光头巢于双屿港，二十七年，捣平之，因筑塞港口，以空渊薮。

　　大嵩守御千户所定海县东南百三十里。西北去府城九十里，西去奉化县百里，南至象山县七十里。洪武二十一年建，城周四里，永乐十五年增修。所东援廓，南连钱仓，其东南为大嵩港，对峙韭山，直冲大海。嘉靖中，倭船往往由此犯所城，所东即慈岙山，亦是时倭贼冲突处也。

