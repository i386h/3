<!-- { "loadSidebar": true } -->
　　石马隘县东四十里。路通潮州府程乡、平远县。又径心隘，在县东五十里，亦路出程乡。又龙归洞隘，在县北七十里，亦通平远及龙川县。隘口有偷牛栋，崎岖险峻，过此为石镇与平远县接界处也。○黄竹塘隘，在县西三十里，路通龙川县，有石坑镇，地荒僻，为寇巢。县西五十里又有大坪隘，亦路出龙川。《图说》云：县西有筠竹岭隘，通长乐县。

　　消陂尾隘县南七十里。亦路出程乡，为水口之外卫。《志》云：县北九十里有罗冈隘，接江西安远县界。又县境有四都隘，旧为戍守处，今废。○黄茅尖顶寨，在县西四十余里山顶，旁有天然湖，四时不涸，俗呼野猪湖。又大龙田盘石围，在县北十余里，其地有九十九墩，昔尝议建州于此。《志》云：县境围寨凡百余处，皆为御寇之所，惟县北十里之张陂沥龙和围，又北五里至泠井水龙和围与大龙田盘石围，俱砖石包砌。

　　周塘驿在县东南。万历四年建。

　　河源县府北百五十里，东至龙川县二百五十里。汉南海郡龙川县地。萧齐始析置河源县，以县东北有三河之源而名，仍属南海郡。梁、陈因之。隋属循州。唐仍旧。南汉属祯州。宋属惠州。《城邑考》：县旧无城，洪武二十八年创筑，弘治五年增修，周二里有奇，编户十里。今置连平州，析县属焉。

　　○休吉废县在县东。萧齐置新丰县，属南海郡。隋属循州，开皇十八年，改县曰休吉，大业初废。又石城废县，在县东北，唐武德五年析河源县置，贞观初省。○龙川故城，在县东北百七十五里。秦县治此，赵陀为龙川令，筑此城。汉、晋以来，皆为县治。隋开皇十一年，省入河源县。唐初复置龙川县，属循州。贞观初，省入归善县。一云今龙川县东二里有龙川故城，似误。

　　○梧桐山县东南十里。形势峻耸，多梧桐。又县西北十里有凤皇山，与梧桐山隔江相对。又有桂山，在县西十五里，峰岩耸峙，多桂树。○平陵山，在县西八十里，高数百丈。有通海岩，岩中有泉，潜通海。又西二十里有岩峭峻，曰景星岩。

　　灵山县东北百二十里。高百余丈，上有龙湫，亦曰龙山。又县北百三十里曰戈罗山，以尖峰列峙如戈戟也。正德中，为盗薮。又北百余里曰亢山，有两峰相亢，亦名丫髻山。○东桃嶂，在县北百里，孤峰高耸。又北二十里为平石岩，平旷可居，因名。又漂湖岩，在县北百七十里，以岩下有小湖也。

　　○槎江在县南，即龙川江也。自龙川县西南流入界，绕县治而南，萦回如带，又南入归善县界。亦谓之东江。○修江，在县北三百五十里，一名新丰江，石碛险峻，东南流五百五十里入于槎江。刘句曰：河源水自虔州雩都县流入龙川江，即修江也。一云河源在县东北三角村。

　　○蓝口镇县东北八十里。有巡司，洪武六年置。蓝口驿亦设于此。又忠信里巡司，在县北百里，洪武四年设。长吉巡司，在县北戈罗山下，洪武五年设，后改属长宁县。《志》云：县有古城堡，亦戍守处也。又县南有南湖斗隘，县境又有中村、古云二隘。

　　宝江驿在城南江滨。又县东北四十里有义合驿。又东有蓝口驿，为龙川县往来之道。

　　和平县府北五百八十里。西北至江西龙南县二百二十里，西至韶州府翁源县三百里，东南至龙川县百八十里。本龙川县和平峒地，山林深险，盗贼盘据。正德十三年，抚臣王守仁奏置今县，又割河源地益之。明年筑城，周二里有奇，编户四里。今置连平州，析县属焉。

　　○东山县东一里。高百丈，周三里，形如卓旗。又紫云山，在县东北五十里，高五百丈，周八十余里，上有岩，朝夕有紫气腾起。又东北十里曰乌虎山，高二百丈，周二十里，形如虎。

　　氵利头山县北八十里。亦曰和平峒，绵亘深远，接江西龙南县境。其最近龙南者为上氵利，在岑冈者为中氵利，和平峒谓之下氵利，氵利溪水出焉。旁多奇石，岩险仄。正德中，贼党池仲容者巢穴于此。十二年，赣抚王守仁讨之，先以计擒其魁，遂举兵由龙南泠水径直捣下氵利大巢，又发诸路兵入三氵利，贼惊惧，据险设伏于龙子岭，官军进击之，克其三氵利大巢，余贼走聚九连山。事平，以和平峒巡司改为县，而移巡司于氵利头龙子岭。见赣州府定南县。○羊角山，在县北九十里。相传山时有金鼓声，金则兵起，鼓则兵息。正德初征池大鬓，嘉靖初征曾蛇子，屡有验。

　　九连山县北百里。峰峦高峻，林木蒙密，东连龙川、河源，南连博罗、增城、龙门、从化，西连乳源、氵翁源，北连赣州龙南，凡九县界，因谓之九连山。正德中，三氵利余贼屯聚九连山，山四面险绝，惟一面可上。守仁设计克之，贼走，官军四路设伏，擒斩略尽。《图说》：山多虫蛇，害人最甚。秋冬虫蛇入穴，贼备干粮入山，连月可藏，故能亡命。春夏蛰发山中，不能久藏也。○云山，在县西北百里，有大小二山，遇冬积冰，弥月不消。

　　蜡烛峰县北七十里，地名岑冈。高八十余丈，周五十余里。又龙归岩，在县西百里氵利头曲潭，口阔丈余，深入不可量，中有水流出，可灌田五六顷。嘉靖六年，官军讨曾蛇子，步入三四里，不见贼而还。又燕子岩，在县北百五十里，岩深广可容五百余人，中有流泉。遇警，乡人辄避寇于此。○五花嶂，在县北二十里，邑之负山也，高五百余丈，春夏之间杂花如绣。又有仙女嶂，在县东北二十里，亦高秀。

　　○三氵利水在县北三十里。其源一出龙南县之牛冈，一出九连山，水流屈曲经三氵利间，溪涧之水皆合焉。亦曰上、中、下三氵利水，龙川、长乐、龙南、安远四县交接之道，闽、广、江西闰余之地也。王守仁云：三氵利之地，守之足以控诸贼之咽喉，不守则为狐鼠之窟穴。盖以山溪深阻故也。《图经》：三氵利水，东流合汤坊水、乌虎镇水，南合县前溪水，下流经龙川入于东江。

　　镇水县东北六十里。源出紫云山，东北流经乌虎山下，汇龙南、安远诸小水，又东南合和平水，即氵利水也。县境之田多赖以灌溉。又汤坊水，在县北二十里，其上流有漆木嶂、大门山二水，合而东流，入于和平水。

　　○氵利头镇县北九十五里。有巡司。《志》云：司旧置于今县治，正德中改司为县，而移置巡司于此。又有氵利头镇隘，在县东北百二十里，嘉靖三十四年立隘，环以墙垣，置兵戍守。○岑冈营，在县东北三十里，北通江西定南县下历保及安远县黄乡保诸处，旧屡为贼巢。万历十四年，设岑冈营，拨兵戍守。

　　中村隘在县西。又西有驴子隘，路通翁源。《志》云：县东有平虎镇、东水二隘，通安远、长乐，东南有黄竹坑一隘，东北有阳陂、三折水、黎头、古镇四隘，皆道通龙南。又县南有高车山隘，县北有乌虎镇、三角山等隘，皆设兵戍守。

　　附见：

　　惠州卫在府治东南。洪武三年立千户所，二十三年改为卫。○长乐县守御千户所，在县治东，洪武二十四年建。河源县守御千户所，亦在县治东，洪武二十八年建。又龙川守御千户所，在县治西，洪武二十年建。俱隶惠州卫。

　　碣石卫在海丰县东南百二十里滨海。洪武二十三年建。○海丰守御千户所，在县治东。又捷胜守御千户所在海丰县南八十里，甲子门守御千户所在海丰县东二百十里，皆滨海。又平海守御千户所，在府东二百里。俱洪武二十七年置，隶碣石卫。

　　◇潮州府东、南至海岸俱百五十里，西南至惠州府七百九十五里，西北至江西赣州府千一百六十七里，北至福建汀州府六百六十里，东北至福建漳州府五百五里。自府治至布政司千一百九十里，至江南江宁府六千五百八十里，至京师九千七百四十七里。

　　《禹贡》扬州南境。后为闽越地。秦属南海郡。汉初属南越国，武帝平南越，复以其地属南海郡。后汉因之。晋咸和七年，属东官郡。义熙九年，又析置义安郡治海阳县。宋、齐因之。梁兼置东阳州，后改曰嬴州。陈废州。隋废郡，改置潮州，大业初复曰义安郡。唐武德四年，仍置潮州。天宝初曰潮阳郡，乾元初复故。五代时，属于南汉。宋仍曰潮州亦曰潮阳郡。元曰潮州路。明初，改路为府，领县十一。今因之。

　　府介闽粤之间，为门户之地，负山带海，川原饶沃，亦东南之雄郡也。往者，倭寇阑入则警戒东南，奸宄伏藏则张皇西北。郡盖非闲暇之地矣。

　　海阳县附郭。汉南海郡揭阳县地。晋咸和中，置县，属东宫郡。义熙中为义安郡治。隋为潮州治。宋、元因之。今编户三十里。

　　○海阳故城在今县治东。晋置县于此。义熙以后，皆为州郡治。《城邑考》：府旧有子城，宋至和九年筑，北绕金山，东临大江，外郭则土垣也。绍兴十四年，稍移而南，循濠旧址砌。绍定、端平间，工始竟。元大德中，修东城滨溪者，名曰堤城。明洪武三年，复辟其西南隅，砌以石。弘治八年，大水，北城坏，旋复修筑。嘉靖、万历间，皆尝营治。有门七，环城有濠，城周九里有奇。

　　○金山在府治北。形如覆釜，高四十丈，周三里，中有小湖。一名金城山。东临恶溪，西瞰大湖，为一郡之胜。城西北一里曰湖山，旧名银山，山下有西湖，因改今名。高五十丈，周十里，巅有浮图，形胜与金山相并。又有韩山，在府治东，顶有三峰。唐韩愈守是州，尝游此，因名。○九郎山，在府东北十里，起伏有九，右为尖峰，高百余丈。

　　桑浦山府西南四十里。高二百丈，周围五十五里，崔嵬蜿蜒，跨海丰、揭阳二县，为东南巨镇。有桃源洞及宝云、白云等岩产茶，其北麓多桑，因名。又西南十里曰狮子山，上有石岩屈曲，又有浮图曰狮子塔。又南为甘露岩，岩前为玉简峰，与郡城对峙。

　　瘦牛岭府西北五十五里。一名云落山，为往来通道，即揭阳山之南麓也。又有凤栖峡，在府北二十里，两山对峙，凤水经其中。

　　○海府南百五十里。有南洋三湾。嘉靖三十八年，官军败倭贼于此。

　　韩江在府城东韩山下。源出江闽汀、赣二州境，流入界，会三河而南出，又合产溪、九河、凤水，过凤栖峡，经恶溪而至山下，为韩江。又经老鸦洲，分流为三：一自县东溪口达澄海水寨入海，一自县南分东西二流俱入于海，一自溪口东南流达急水门，经北关亦入于海。

