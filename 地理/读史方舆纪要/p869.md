<!-- { "loadSidebar": true } -->
　　贵州，蕞尔之地也。其形势有可言者乎？曰：孙子言，兵无常势，水无常形。即地之形势，亦安有常哉？今夫函关、剑阁，天下之险也。一旦武关入，阴平逾，所谓函关、剑阁者，曾不能如门阈之限焉。一成足以兴夏矣，三户可以亡秦矣。此一成三户者，岂有金城汤池之固哉？有志者得而用之，天下不能与抗也。其可以贵州为蕞尔而少之哉？常考贵州之地，虽偏隅逼窄，然驿道所经，自平溪、清浪而西，回环达于西北，几千六百余里崇祯四年，督臣朱燮元讨安位，位降，使位通上下六卫，并清平偏镇四卫，设亭障，置游徼，纪里道之数千六百余里。贵阳犹人之有胸腹也。东西诸府卫，犹人之两臂然。守偏桥、铜鼓以当沅、靖之冲，则沅、靖未敢争也。据普安、乌撒以临滇、粤之郊，则滇、粤不能难也。扼平越、永宁以拒川蜀之师，则川蜀未敢争也。所谓以守则固矣。命一军出沾益，以压云南之口，而以一军东指辰、沅，声言下湖南而卷甲以趋湖北，武陵、澧阳不知其所守，膺击荆南，垂头襄阳，而天下之腰膂已为吾所制矣。一军北出思、黔，下重庆，敌疑我之有意成都，而不疑我之飙驰葭萌也。问途沔北，顾盼长安，而天下之噤吭，且为我所扌益矣。所谓以攻则强矣。如是而曰贵州蕞尔之地也，其然乎哉？客拂然起曰：子之言亦诞矣。夫贵州者，山箐蓊郁，蛮左侏离。自明初以迄今兹，苗种狺狺，时或为患。及大军四集，则草而禽之矣。未闻其能为中国病也。且东出沅辰，则五溪结曲为之限；北趣巴蜀，则重江汗漫为之防。子又何言之易矣。余曰：如客之言，所谓知其常而不知其变者也。贵州之地，自唐、宋以来通于中国者，不过什之一二，元人始起而疆理之。然大抵同于羁縻异域，未能革其草昧之习也。夫风气日开，人才亦渐出，今中国衣冠固多流寓其间者，且英雄俊伟之士亦何地不生？而谓贵州终于犭丕犭秦之俗也，吾不信也。彼苗顽者，贪残性生，争夺无厌，见利而逐，自取剪屠，固其宜矣。然安邦彦亦不过水西支孽耳。一旦披猖肆恶，结乌撒以攻沾益，而云南为之震惊；诱诸苗以袭偏沅，而湖广为之奔命，帅其党类，围迫贵阳、龙里、新添以东，所在焚劫，而川粤之师，回翔而不敢进。其为患亦剧矣。赖邦彦亦止苗夷故智，无深识远图耳，犹且兴五省之甲，仅而克之。西南半壁，驿骚殆遍，尚谓不能为中国患乎？客曰：诚如子言。以水西一族，而贵州全力且不能御之，又何有于纵横天下哉？余曰：此非贵州之不足恃也。用兵者不知其方也。王三善统川、贵之师，当贵阳就围，逡循途次，自平越至龙里，计程百三十里耳。积四日而后达，贼自畏葸解围引去耳。使三善于顿兵平越之时，分遣精锐，从遵义而进，直指大方，覆其巢穴，贼必溃散。扼其要害，至则歼之，贼可旦夕平矣。计不出此，使贼展转出没，逞其恣睢，动涉旬时，易三大帅王三善、闵梦得、朱燮元，扰半天下而后底平，谓用兵者犹有人乎哉？故曰非贵州之不足恃也。客曰：然则贵州诚为险要之区，英雄当从而争之矣。余曰：是又不然。天下有创起之地焉，有根本之地焉。创起云者，惟其所在不择地而皆可以有为者也。根本云者，得之则兴，失之则亡，当竭智尽能以图之，竭智尽能以保之者也。汉高创起于泗上，而以关中为根本；光武创起于南阳，而以河北为根本。泗上、南阳，非无形势可取，而苟无与于天下之要会，英雄亦以邮传视之矣。项羽恋恋于彭城，李密拳拳于巩、洛，狼戾无成，千古同叹。皆不知创起之地非根本之地者也。夫不知创起之地而以根本视之，不知根本之地而以创起置之，其敝皆足以至于亡。客曰：贵州之较泗上、南阳又何如哉？余曰：子姑置之□□贵州在秦汉之交亦未入版图。彼二君者，亦幸不生于其地耳。使贵州而为今日之贵州，二君生于其地。而适当亡秦乱新之际，二君者，其竟以匹夫老乎哉？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十 

卷一百二十
　　◎贵州一

　　《禹贡》荆、梁二州荒裔。自春秋以来，皆为蛮夷地。其在天文，亦参、井之分野也。汉初，为西南夷地。武帝元鼎末，开置柯郡。三国时，蜀汉分置兴古郡。又相传诸葛武侯封柯蛮酋济火为罗甸王国于此。晋及宋、齐因之。隋置州。唐分置思、夷、珍、播等州，俱属黔中道《唐志》：州为羁縻州，又有充、应、琰、牢、在、矩等州，俱羁属黔中。又有罗罗鬼主居之罗罗本罗甸之卢鹿部，后讹为罗罗。或曰：州境即殷时鬼方也。《易》曰：高宗伐鬼方。《诗》曰：覃及鬼方。考今犹有罗鬼之名。宋时，亦置思、播、珍等州《宋志》：大观中，以故夷州建为承州。宣和中省，属珍州，亦为罗施鬼国地。元于此置八番、顺元等处军民宣慰使司都元帅府八番，程番、韦番、方番、洪番、龙番、金石番、罗番、卢番也。龙番又有卧龙、小龙、大龙三番，而实与龙番同种。故云八番。《元志》：至元十六年，西南诸番归附者凡三千四百八十七寨，隶四川行省。至元二十八年，改隶湖广行省。明初以其地分隶湖广、四川、云南三布政司。洪武十五年，设贵州都指挥使司。永乐十一年，始建贵州等处承宣布政使司，领府十、属州九、县十四、宣慰司一、安抚司二、长官司七十一，而都司所领卫十八、直隶所一、守御所十、长官司六总为里七十有九，夏秋二税约三万七百石有奇。盖府卫参设焉。今仍为贵州布政使司，领府十二、州十一、县十九，而卫所亦错列其中。

　　◇贵阳军民府属州三　安抚司一　县二　长官司十七

　　新贵县附郭　　贵定县附郭

　　定番州领长官司十七

　　程番附州　　小程番　　韦番　　方番　　洪番　　卢番上马桥　　卧龙番　　小龙番　　大龙番　　金石番　　罗番　　卢山已上皆长官司，又木官等里附见

　　开州广顺州

　　金筑安抚司领长官司三

　　木瓜　　麻向　　大华

　　◇贵州宣慰使司与府同城　　属长官司九

　　水东　　中曹蛮夷　　青山　　佐　　龙里　　白纳　　底寨乖西蛮夷养龙坑

　　◇贵州卫与府同城

　　◇贵州前卫与府同城

　　◇安顺军民府属州三　长官司六

　　宁谷　　西堡

　　镇宁州领长官司二

　　十二营　　康佐

　　永宁州领长官司二

　　慕役　　顶营

　　普安州

　　◇普安卫与州同城　属所四

　　乐民　　平夷　　安南　　安笼

　　◇都匀府属州二　　县一　　长官司八

　　清平县　　都匀　　邦水　　平浪　　平州六洞

　　麻哈州领长官司二

　　乐平　　平定独山州领长官司二

　　合江洲陈蒙烂土　　丰宁

　　◇都匀卫与府同城

　　◇平越军民府属卫二　州一　县三　安抚司一　长官司一

　　清平卫

　　兴隆卫

　　黄平州领县三

　　余庆县　　瓮安县　　湄潭县

　　凯里安抚司领长官司一

　　扬义

　　◇平越卫与府同城

　　◇黎平府属县一　长官司十三

　　永从县　　潭溪　　八舟　　洪州泊里　　曹滴洞　　古州西山阳洞　湖耳亮寨　　欧阳　　新化　　中林验洞　　赤溪氵南洞　　龙里潭溪以下，俱蛮夷长官司

　　◇五开卫与府同城　属所五　隶湖广都司

　　黎平　　中潮　　新化亮寨　　隆里　　新化屯

　　◇铜鼓卫隶湖广都司

　　◇思南府属县三　长官司四

　　安化县附郭　　永德江附郭　　蛮夷附郭　　婺川县印江县沿河溪　　朗溪

　　◇思州府属长官司四

　　都坪峨异溪　　都素　　施溪　　黄道

　　◇平溪卫隶湖广都司

　　◇镇远府属县二　长官司二

　　镇远县附郭　　施秉县　　偏桥　　邛水十五洞

　　◇镇远卫与府同城　属长官司一　隶湖广都司

　　臻剖六洞横坡等处

　　◇偏桥卫隶湖广都司

　　◇清浪卫同上

　　◇铜仁府属县一　长官司五

　　铜仁县附郭　　省溪　　提溪　　大万山　　乌罗　　平头著可

　　◇石阡府属县一　长官司三

　　石阡附郭　　龙泉县　　苗民

　　葛彰葛商

　　◇龙里军民卫属长官司一

　　大平伐

　　◇新添军民卫属长官司五

　　新添附郭　　小平伐　　把平寨　　丹平　　丹行

　　◇威清卫

　　平坝卫

　　普定军民卫

　　安庄卫属所一

　　关索岭

　　◇安南卫

　　毕节卫属所一

　　七星关

　　◇赤水卫属所四

　　赤水前　　摩尼　　阿落密　　白撒

　　◇乌撒卫

　　永宁卫

　　普市所

　　东连五溪，

　　思州、镇远、铜仁、黎平，皆五溪地，与湖广之辰、沅、靖州相错杂。苗蛮环伺，乘间抵隙，每烦扑灭焉。

　　南接西粤，

　　广西柳州府之西北境，庆远府及南丹州之北境，皆与都匀、贵阳、安顺接界，而泗城州密迩普安。滇、黔有警，应援相近，故师旅相寻，必议以一军出泗州为后劲之势。

　　西通滇服，

　　自普安而西七十里，为亦资孔驿。驿，滇、黔分界处也。自驿而东，地气蒸湿，雨潦不时。自驿而西，山川开朗，风景晴和。黔土在藩服之间，固为最劣哉！

　　北屏川南。

　　川南亦蛮夷渊薮也。西起乌撒，东抵平茶，回环不啻千里，跳梁之祸往往而起。万历以降，遵义、永宁之乱，其尤剧者也。而贵州诸境，与川南皆犬牙相错，不特平越掣遵义之肘，毕节掎永宁之足也。故出奇制胜，从事于贵州者，什恒居其五六。

　　其大川，则有乌江、

　　乌江，在贵阳府北二百里，出水西境，内与四川遵义府分界。湍流汹悍，其渡处有乌江关。两境恃以为险。东北流经平越府余庆县及瓮安县西，又北经石阡府西，又北入思南府界。经府西北，流入四川重庆府彭水县界，而为涪陵江。经县西，又东北经武隆县治南，复折而西北，经涪州城东而入于大江。盖贵州东北境之大川也。

　　盘江。

