<!-- { "loadSidebar": true } -->
　　大河在陈留县北三十里《河防考》：大河北岸，有陈留寨、铜瓦厢，为黄河冲激之处，属陈留界内。又东三十五里，至兰阳县县北，去大河十五里大河旧在县北三十余里。《志》云：大河经陈留、兰阳而东，水流湓溢，冲激曹、单。嘉靖七年，于兰阳县北开赵皮寨白河一带以分杀水势赵皮寨，在县北十余里，南达巴河，或谓巴河为白河。是时，刑部尚书胡世宁言：运道之塞，河流致之。旧时河自经汴以来，南分二道。一出荥泽，经中牟、陈、颍至寿州入淮。一出祥符，经陈留、睢、亳至怀远入淮。其东南一道，自归德、宿、虹出宿迁，其北分新旧五道：一自长垣、曹、郓出阳，一自曹州、双河口出鱼台塌场，一自仪封、归德出徐州小浮桥，一出沛县飞云桥，一出徐、沛间境山之北沟。此六者，皆入漕渠而南汇于淮，今俱湮塞，止存沛县一河，势合岸狭，不得不溢。所以丰、沛、徐州漫为钜浸。近溢入沛北之昭阳，以致运道壅淤，今宜因故道而分其势。其阳、鱼台二道势近东北，恐河壅而决，不可复开。汴西荥泽孙家渡至寿州一道，宜常浚以分上流之势。自汴东南出怀远、宿迁小浮桥、沟四道，宜择其便利者开浚一道，以分下流之势。至于修城武以南废堤，塞沛县北庙道口之新决而防其北流，亦一计也。河臣盛应期复奏开赵皮寨白河一带，以分水势。从之。十三年，河遂决赵皮寨口，南入淮，既而河流迁徙，赵皮寨口复塞。十九年，兵部侍郎王以于县东开李景高支河在县东北十里，引河由萧县出徐州小浮桥，凡六百余里，以济二洪之涸时河决睢州而南也。未几，复淤。万历十七年，河决李景高口，入睢、陈故道决河故道也。寻塞之。而长垣县南数里有河堤，旧为大河所经即弘治中刘大夏所筑太行堤也。《河防考》：长垣县南堤，长九十七里，西与封丘县新丰村接界。堤外有淘北河，相传即黄河故道。万历十七年，河自荆隆口决入挟淘北河，冲决长堤之大社口，长、东两邑俱被昏垫，寻复修塞。又有大冈集，与东明县之社胜集，旧俱为长堤要害。今县去大河六十里而遥矣。

　　又东径仪封县北。河之北岸，为东明县界。

　　大河今在仪封县北二十里。元至元二十三年以后，河屡决汴梁路，河出兰阳、仪封之南。大德元年，河决杞县蒲口仪封西南至杞县九十五里。蒲口，在杞县东北。《元史》蒲口决，诏尚文相度。文言：陈留抵睢，东西百有余里，南岸旧河口十一，已塞者二，自涸者六，通川者三。岸高于水，计六七尺，或四五尺。北岸故堤，其水比田高三四尺，或高下等。大抵南高于北约八九尺，则堤安得不坏，水安得不北也。蒲口今决千有余步，迅疾东行，得河旧渎二百里。至归德横堤之下，复合正流。或强湮遏，上决下ㄨ，功不可成。揆今之计，河西郡县，宜顺水性，远筑长堤，以御泛滥。归德、徐、邳民避冲溃，听从安便。被害之家，量于河南退滩内给付顷亩，以为永业。异时河决他所者，亦如之。亦一时救患良策也。蒲口不塞便，河朔、山东争言不可，乃塞之。未几，蒲口复决，水竟北达，河复故道。二年，蒲口复决，漂溺归德属县田庐。三年，复决蒲口，归德郡县皆罹水灾。明洪武十六年，河决开封东堤，寻决杞县，入于巴河。弘治二年，河决原武，分流泛滥于仪封、考城、归德，趋宿州。五年，河决封丘荆隆口，溃仪封黄陵冈在县东北五十里，冲张秋。今县东北有三家庄、石家楼诸处，皆为堤防要害。而河北之东明县，西接长垣，东南接曹县。县南旧有长堤，为河流所径，今河益引而东南，东明去河远矣。

　　又东南径睢州及考城县之北，又东南径归德府北。河之北岸，为曹县界。

　　大河南去睢州七十里。明嘉靖十九年，河决睢州野鸡冈在州北六十余里，其旁决处曰孙继口。由涡河经亳州入淮，徐州吕梁、百步二洪皆涸，寻修塞之。又东径考城县北，南去县三里，县境尤为河流之冲也《河防考》：大河南岸有芝麻庄、陈隆口，为县境堤防要地。又东南径归德府北，南去府城三十里。自元以前，归德去河远，患颇少。元至元二十三年，河冲决河南郡县，归德始被其患。大德二年，河决蒲口，漂溺境内田庐。三年，复决蒲口，侵归德郡县。至大二年，河决归德。是时河南徙，归德常在河北。至顺以后，河渐决而北，归德仍在河南。明洪武二十三年，河决归德，命修塞之《志》云：是年决归德东南之凤池口，漂没夏邑、永城二县。自正统以后，河决而南，归德又在河北。正德以后，则仍在河南。其新集口及丁家道口皆河滨冲要也新集口，在府北三十里，稍东即丁家道口。嘉靖三十七年，新集河淤，河流于是一变《河防考》：大河旧道由新集历丁家道口、马牧集、韩家道口、司家道口、牛黄固、赵家圈至萧县蓟门集，出徐州小浮桥，此贾鲁所复故道河流。势若建瓴，上下顺利。后因河南水患颇急，另开一道，出小河口，意欲分杀水势。而河不两行，本河日就浅涩。至是自新集至小浮桥，淤凡二百五十余里。河流北徙，出砀山县治之背，趋单县东南之段家口，又析为六股：曰大沟、小沟、秦沟、浊河、胭脂沟、飞云桥。俱由运河至徐州洪。又分一股，由砀山坚城集下郭贯楼，又析五小股，为龙沟河、母河、梁楼沟、杨氏沟、胡淀沟，亦由小浮桥合徐州洪。大河分十一流而势弱，势弱则淤益多，淤多则决溢更甚矣。今详见下。四十四年，河淤益甚，而运河大受其病。未几，河复决新集塞、庞家屯在府东北，东出飞云桥。万历二十九年，河决蒙城集东南萧家口蒙城集，在府东北三十里，以故蒙城而名。河复南徙，而曹县在归德府西北百里，南去大河五十余里。县为河流南下之冲，一有ㄨ决，县辄当其患。金大定八年，河决李固渡在县西，水溃曹州城，分流于单州之境今曹县，故曹州也。单县，故单州也。自宋时大河北决以后，寻复徙而南。《金史》所载河患，始见于此。二十九年，河复溢于曹州小堤之北。元至顺元年，河决曹州北魏家道口。至正四年，河北决白茅堤在曹县西北七十余里，与东明县接界。又北决金堤在濮州西南，亦曰老堤。并河郡县济宁、单州、虞城、砀山、金乡、鱼台、丰、沛、定陶、楚丘、武城，以至曹州、东明、巨野、郓城、嘉祥、汶上、任城等处，皆罹水患。水势北浸安山安山，见山东平州安山湖，沿入会通河，延袤济南、河间，将坏两漕司盐场，妨国计，发丁夫修筑，不克。五年，河复决济阴即曹州，漂官民庐舍殆尽。九年，白茅河东注沛县，遂成钜浸。乃命贾鲁治之，疏塞并举，河复故道，南汇于淮，又东入于海《元史·志》：鲁之功，始自白茅继自黄陵冈，又南至刘庄村、砖固、黄固诸处，至归德府之哈只口。又东至凹里村、张赞店，抵砀山县。又东至徐州，凡六月而功毕。二十六年，河复自州境北徙州境，徐州境也，东明、曹、濮下迄济宁，民皆被害《元史》：先是河决徐州小流口，达于清河。坏民居，伤禾稼，至是复北徙。明洪武元年，河决曹州，从双河口入鱼台。正德四年，河决曹县杨家口在县西，奔流曹、单二县境，东达王子河故河在单县东，接丰县之境，抵丰、沛，舟楫通行，遂为大河。五年，起工修塞，弗就。七年，始塞之河臣刘恺筑大堤，自县西北魏家湾，东至双固集，亘八十里。赵瓒继其职，复增筑三十里，曹、单始平。八年，河复决曹县《河渠考》：是时决曹县西之娘娘庙口及孙家口二处，河从城北东行，而曹、单居民被害益甚。既复骤雨，涨娘娘庙口以北五里之焦家口，冲决曹、单以北，城武以南，居民田庐，悉皆漂没。嘉靖七年，河复决曹县杨家口时又决单县、城武县梁靖口、吴士举庄，冲鸡鸣台，沛县以北，皆为钜浸。梁靖口，在曹县东南，近归德府大河北岸。吴士举庄，在单县西南。鸡鸣台，见沛县。二十六年，河决曹县，冲鱼台之谷亭。三十七年，河复自曹县境东北出，冲单县之东南，盖归德府北之新集淤而河流四溢也。自嘉靖以前，曹县河患称为首冲，几与宋之澶、郓同一辙矣。○考曹县河患，论者谓始于金之大定中，非也。后汉永平中，诏书称河汴分流，复其旧迹。陶丘之北，渐就壤坟。然则曹州于汉世，已曾为沮洳之场矣。大约、滑、澶、濮、曹、单数州县间，大河东出，实为腰膂之地。疏浚无方，病必先见。自古及今，其得免于垫溺者几希矣。

　　又东为虞城县及夏邑县之北。河之北岸，为单县之境。

