<!-- { "loadSidebar": true } -->
　　雍城在县西。古雍国，周文王子所封。《左传》：郜、雍、曹、滕，文之昭也。《后汉志》又有蔡城，盖蔡叔之采邑。○赞城，在县西北二十里。周襄王赐晋文公赞、茅之田。《水经注》赞茅，本一城也。或以为赞城在此地。旁有吴泽，亦曰大陆，今名大陆村。徐广曰：修武有茅亭，《括地志》在获嘉县东北二十里。今属卫辉府。又ㄨ城，在县西北。周苏忿生封于温，其田有ㄨ、怀，是也。《左传》隐十一年，桓王与郑苏忿生之田，有赞、茅、ㄨ、怀。

　　南阳城在县北。应劭曰：晋始启南阳，今南阳城是也。《水经注》：修武，故宁，亦曰南阳。《战国策》：赧王四十二年，魏割南阳与秦，实修武然。则南阳其统名，而修武则魏之南阳地也。杜预曰：晋山之南，河之北，故曰南阳。马季长曰：晋地自朝歌以北，至中山为东阳；朝歌以南，至轵为南阳。《后汉志》修武有古南阳城。

　　天门山县西北四十里。诸山唯此最低，故名天门。其岩下可容百家，亦名百家岩。○温峪山，在县北五十里。山北二十里有石峡，峭壁千仞，悬瀑下注，汇而为潭，曰黑、白二龙潭，亦名温峪潭。又六真山，在县北二十里，下有新河，西流入吴泽陂。《水经注》谓之陆真阜。

　　○沁水在县西。万历中，沁水决于武陟县东之大樊口，县首受其患。盖县地较之大樊口下十五丈余，每秋水泛涨，多有溺民田之患。

　　预河在县南五里。积涝而成，东注于卫辉府之卫河。又新河，在县西北二十里。自六真山下，合黄王母诸泉水，南流入于吴泽陂。唐大中间，赵令所开。《志》曰：黄母泉，在县西北十五里黄王母村。又有王烈、巧妇、马鸣等泉，皆汇于新河。

　　吴泽陂在县北十里。《左传》定元年，魏献子田大陆，焚焉。杜预曰：即吴泽陂也。东入获嘉县界，为太白陂，注于清水。又宣王陂，亦在县北十里。孔子欲北之赵，尝至此。后人以孔子追封文宣王而名。流合于吴泽陂。

　　○承恩镇县西三十五里。又县西二十里有待王镇。皆以武王伐纣时所经而名。○仁亭，在县境。后汉延熹二年，以诛梁异功，封尚书令欧阳参为仁亭侯，是也。旧《志》：修武有仁亭。又废山阳县有曲亭，是时封尚书令张敬为曲亭侯处。

　　武陟县在府东一百里。南至郑州河阴县五十里，北至修武县三十五里，西南至河南府巩县六十里。汉山阳县地，属河内郡。隋开皇十六年，析修武县置武陟县。大业初废。唐初复置，兼置陟州，州旋废，以县属殷州。贞观初，改属怀州，移州治此。宋因之。今县城，明景泰中因旧址增筑，天顺间重修，周四里有奇。旧编户七十四里，今止二十里。

　　○怀城县西南十一里。隐十一年，王以ㄨ、怀与郑，后属晋。宣六年，赤狄伐晋，围怀。《史记》：赵成侯四年，魏败我怀。又魏安王九年，秦拔我怀。《竹书纪年》：秦师伐郑，次于怀。汉置怀县，为河内郡治。后汉建武初，幸怀。元和三年，北巡，耕于怀。晋初仍为河内郡治。永嘉四年，刘渊遣子聪等围河内太守裴整于怀，陷之，别将郭默收余众自保。建兴二年，刘曜攻默，默弃怀城，度河走新郑。自后，郡治野王，而怀属之。后魏因之。景明三年，魏主自邺还至怀，与宗室近侍习射。东魏改属武德郡。北齐废。唐初复置，属怀州。贞观初废。《郡国志》：怀城在洛阳北百四十里。《水经注》：怀城东有殷城，刘聪以郭默为殷州刺史，都督缘河诸军事，治焉。《元和志》：殷城，在县东十里。

　　浊鹿城在县西北。汉山阳县有浊鹿城，献帝废，居于此；帝崩，葬于城西北十里，名曰禅陵。刘昭曰：浊鹿城，今名汉陵村。《郡志》山阳城在修武县西北三十五里，浊鹿城在修武西北六十里，似皆误。《旧唐书》：武德二年，李育德以浊鹿城归顺，因置陟州及修武县于此。四年，平王世充，改为武陟县，仍废陟州，修武仍移旧治。贞观中，复移县于南境，即今县也。《志》云：今县西四十五里有樊城，相传樊哙屯兵处。又县西南三十里有司马城，相传司马故城。

　　○沁河在县东一里。自河内县流入，又南达于河，其入河之处名南贾口。支流复自县北东引，灌田二千余顷。后魏主子攸建义初，贼葛荣军乏食，遣其党任褒南掠，至沁水。宇文周末，尉迟迥起兵相州，杨坚使韦孝宽讨之，军于武陟，与迥隔沁水相持，盖在此。明永乐九年，沁河溢，淹没县境田庐，诏修决口以御之。盖沁河多沙而横暴也。又有观滩，在县东四十五里沁河之北，旧为决溢处。○黄河，在县东南六十里，南岸即郑州荥泽县。

　　莲花池在县东北沁河东岸，地名木栾店。其相邻者地名金坑，东去卫河百里。万历十五年，沁从此决，卫辉府之获嘉、新乡，俱受其患。时有议：引沁入卫，既以杀黄河之势，而卫河水盛东注，运河足资其利，当因其决，不必塞也。科臣常居敬言：沁河身阔里余，穿太行而南注，浊流湍急，较黄河益甚。卫辉在沁河下流，地形卑下，横流一发，被灾最远。且临清运道，不能赖其清流之利，而每遭其淤阻之害，此前事可覆者也。盖卫小沁大，其势难容；卫清沁浊，其流必淤。木栾，在沁河北岸，与大樊口相邻。嘉靖三十五年，从此横决，突入卫河，泥沙弥漫，至临清，逆流上拥，运河板闸至砖关七十余里，淤塞难行。此患不专在于卫辉而更贻患于漕者也。于是复堤塞之，而引沁入卫之议始格。

　　○候人亭在县西南。《左传》成十一年，晋至与周争候田，此也。杜预曰：怀县西南有候人亭。

　　永桥镇在县西。宋白曰：隋大业十一年，移修武县于永桥。高齐有永桥大都督，盖地近河阳，设以控三城之险。后入于宇文周。大象二年，韦孝宽攻尉迟迥于相州，至永桥城，城为迥守。诸将请先攻之，孝宽曰：城小而固，若攻而不拔，损我军威。因引兵壁武陟。武陟，即今县地。○宁郭镇，在县西北二十里。旧有城，崇祯九年，通判窦光仪修筑，今亦名窦公城。宁郭驿置于此。

　　孟县在府西南六十里。西南至河南府孟津县四十里，北至山西泽州一百九十里。周武王会诸侯于孟津，是也。亦曰盟津。《左传》隐十一年，王以盟与郑。后属晋，为河阳。战国属魏，为垣雍地。汉为河阳县，属河内郡。高祖封陈滑为侯国。晋仍属河内郡。后魏因之，后废。隋开皇二十六年，复置河阳县，属怀州。唐武德四年，置盟州于此。八年，州废。显庆二年，改属河南府。建中三年，河阳三城节度使治焉。会昌三年，置孟州，治河阳县。宋仍曰孟州，亦置三城节度。金亦为孟州。元属怀庆路。明改州为县，以河阳县省入。今县，城周九里有奇，旧编户三十一里，今止十五里。

　　○河阳城旧城在今县西南三十里。春秋时，晋之河阳邑。僖二十年，天王狩于河阳，是也。后属魏。《史记》：赵惠文王十一年，董叔与魏氏伐宋，得河阳于魏。汉置县。建武初，帝幸河阳。晋仍为河阳县。后魏因之。太和中，筑河阳城。北齐置河阳关。后周建德六年，灭齐，置河阳总管府，以地临河津，特为重镇。隋置河阳宫于城内。唐仍曰河阳县。刘句曰：河阳城临大河，长桥架水，古称设险。乾元中，史思明再陷洛阳，太尉李光弼以重兵守河阳。及雍王平贼，留观军容使鱼朝恩守之。建中二年，遂以河阳为节镇。会昌中，中书门下因奏置孟州于此。《元丰志》云：怀州南至河阳七十里，河阳东南至河阴百六十二里。金大定中，城为河水所坏，筑城徙治，土人谓之上孟州。兴定中，复治故城，土人谓之下孟州。元初，复治上孟州，即今治也，而故城为下孟镇。

　　河清城在县西南五十里。汉平阴县地。晋及后魏为河阴县地。隋省河阴县。唐武德二年，置大基县，属怀州。八年省。咸亨四年，复置，属洛州。先天二年，改曰河清。会昌三年，改属孟州，后仍属河南府。宋开宝初，移治于白坡镇，西去旧城三十里，仍曰河清县。金人移县于河南岸，西去旧城又十里，曰孟津。杜佑曰：县南临黄河，城侧有野水渡，置戍守之，亦谓之野戍。乾元二年，镇西兵自相州溃还，段秀实时为行营留后，屯怀，帅将士妻子公私辎重，自野戍渡河，待命于河清南岸，荔非、元礼至而军焉。又史思明见军于河清，欲绝李光弼粮道，光弼军野水渡以备之，因降其将李日越于此。《志》云野戍镇在今县西十里，似误。

　　柏崖城在故河清县西三里。东魏侯景所筑。隋末，王世充以怀州侨治此。《唐志》，武德二年，于济源西南柏崖城置怀州，四年，移治野王，是也。咸亨四年，置敖仓于此，曰柏崖仓，容二十万石。开元十年废，二十二年复置。元和十年，淄青帅李师道遣盗焚柏崖仓。○集城废县，在县西南。唐初置，属怀州，寻省入河阳。

　　中氵单城在今县西南黄河中郭家滩上。旧曰河中渚。《水经注》：河中渚上有河平侯祠，河之南岸有一碑，题曰：洛阳北界。中氵单城盖在河中渚上，东魏元象元年筑，历代为防拒之所。唐武德三年，贼帅李商胡据孟津中氵单，为窦建德所灭。今废。

　　无辟城在县东南。《南齐书》：城在河桥北二里。后魏孝文太和二十年，废其太子恂为庶人，置于河阳无鼻城。《水经注》：氵水南经无辟邑西，又南注于河。无辟城，亦为无鼻城。或谓之无比城，又曰马髀城，皆非也。

　　○紫金山在县西八里。地宜麦，亦名麦山。唐太宗尝猎于此，以其冈岭稠叠，亦曰岭山。《舆程记》云：紫金山，在今县南三十里，其下即孟津。

　　○黄河在县西南三十里，南渡即河南孟津县，河广二里。亦曰富平津，亦曰陶渚，自古设险之所。太子贤曰：孟津在河阳县南门外。胡氏曰：河内北有太行之险，南据河津之要。光武初，拜冯异为孟津将军，统魏郡、河内兵于河上，以拒洛阳，是也。又有万艘潭，在旧县治南，潭水深平，为舟楫辏泊之所。○氵水，在县北十五里。《志》云：水上有旦桥。又县东三里有东马桥，亦跨氵河上。

　　治坂津在县东南四十三里。郭缘生《述征记》：治坂城，春秋践土也。《水经注》：河阳故城，在治坂西北。《魏土地记》：治坂城，旧名汉祖渡，城险固，南临孟津。刘宋景平元年，魏主嗣寇河南，还至孟津，于栗造河桥于治坂津。魏主遂引兵北济，西如河内。元嘉七年，宋人复取河南地，魏遣安颉击到彦之，彦之遣裨将姚耸夫渡河攻治坂，与颉战，败绩于此。旧《志》：治坂津，在洛阳东北四十二里。

