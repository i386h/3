<!-- { "loadSidebar": true } -->
　　○安乐山县东南二里。上有旧仓城，相传亦旧县城也。今圮。有塔在焉，吴越时所建。又稽亭山，在县南九里，周七里。上有亭基，相传秦始皇登此以望会稽。县南十八里又有九龙山，周十五里，有九峰环抱，流泉绕注。又由拳山，在县南二十六里。一名余杭山。高三百八十丈，周十五里。《志》云：三国吴有暨猷者，自由拳来隐此，故名。亦曰郭公山，以晋郭文隐此也。自临安而东南，由此可达富阳。○观国山，在县西北十五里。相传宋建炎中，兀术入寇，乡民相率拒之于此。又西北十里有舟航山，亦高耸，俗传禹治洪水，维舟山上云。

　　大涤山县西南十八里。山周五十里，高六百九十丈。岩洞泉石，奇胜不穷。洞霄宫在焉，建于汉元封三年。历代修之。宋天圣四年，详定天下名山洞府，凡二十四处。以此为第五。其右为天柱山，高六百六十丈，四隅陡绝，耸翠参天。《道书》以大涤为第三十四洞天，天柱为第五十七福地。○黄山，在县西南二十五里，与大涤、天柱冈脉相连。《图经》：黄山亦名余杭山，高千余丈，超出云表，百里外即望见之。

　　径山县西北五十里，南去临安县十五里。山周五十里，高三千余丈。《志》云：径山为天目之东北峰，以径通天目而名。有东西二径，盘折而上，各高十里许。七峰罗列，内括一区，平林坦壑，最为幽胜。七峰者，左曰宴坐，曰朝阳。右曰鹏搏，曰凌霄，曰御爱。北曰天显。前曰堆珠。而凌霄最高秀，为山之主峰。又高陆山，在县西北七十五里。高三百丈，周五十里。南界临安，北界安吉，双溪之源出焉。

　　独松岭县西北九十里，高四十二丈。有关在其上，名独松关。控据险阻，为郡西北之噤要，详见前重险独松。

　　○南湖县南二里。苕溪发源天目，乘高而下，县地平衍，首当其冲。淫潦暴涨，则泛溢为患。汉熹平二年，县令陈浑始筑两湖以潴水。其并溪者曰南下湖，环三十里。并山者曰南上湖，环三十二里。于湖之西北，为石门函，以纳溪水，溪水得所潴，而暴流始杀。又于湖东南五亩塍，设立滚坝。溪落则湖水仍由石门函还纳于溪。湖涨则自五亩塍，经县东南五里之石棂桥，泄入于南渠河。其派别而北者，为黄母港，流十二里，与苕溪会。于其会处，节以石埭，曰西函，西函在县东十三里。溪水方涨，则闭以固东乡之田，俟其稍落，则启函以泄渠港之潦。岁旱则开函以资灌溉，为利甚溥。其后堙废，于是庐井时有漂没之患。唐宝历中，令归珧因旧迹修筑。宋崇宁中令杨时、宣和中令江、绍熙中转运黄黼，皆加修浚。继而塘堰颓坏，湖沙日高。明初以来，屡加清理，而南上湖已为豪民佃据无余。嘉靖三十四年，县令吴应徵勘称南湖故迹，惟下湖仅存。而奸民承佃不已，若不及今修筑堰坝，囊蓄水势，一遇淫涝，从五亩塍诸处溃入安乐等乡，为民田害，不惟余杭境内而已。盖湖荡泥深土沃，坝堰不修，则湖涸而奸民独擅膏腴之利。其奔腾弥漫之害，则尽贻之下流居民矣。望亟为修筑，以利民生。然奉行无实。今南湖一区，周回约二十余里。其苕溪分流之口，在城西南二里。水涨时，湖中一望弥漫。秋冬水涸，则洲渚参差，平沙弥望。必尽复西函及滚坝之制，而南北岸及中隔诸塘，以次修举，下流田庐庶永无垫溺之患矣。《通志》：上湖在县南五里，下湖在县西二里。又有北湖，在县北五里，唐归珧所开，分引苕溪诸水，以灌民田，周六十里。县北三十五里又有查湖，汇诸山之水，溉田甚广，周三十里，今多堙废。

　　苕溪在城南。出天目山，自临安县流入境，经县治前。又东流二十七里，入钱塘县界。东北流六十二里，入湖州府德清县界。《舆地志》：苕溪在县西，一名泠溪。乘舟至此，有御风泠然之意。今自城而西，连雨积潦，则水势奔腾。久晴则磷磷石涧，非舟行所宜也。

　　仇溪县东北二十里。有二源：一出县西北高陆山，东流八十六里，至县北十五里仇山北。一出县西北独松岭，东流八十里，亦至仇山下而合流。又东十里入于苕溪。○双溪，在县西北三十五里。一源出天目山，一源亦出高陆山，合流而东，入径山港。《志》云：径山港在县西北三十里，源出径山，受双溪诸水，东流三十余里，合于苕溪，可通舟楫。

　　余杭塘河在县东。其上流为南渠河，在县东南二里。南湖之水泄入焉。经县东四里之安乐桥，而为余杭塘河。东流四十五里，出杭州府北江涨桥，而入于运河。今南湖渐堙，南渠之流，不绝如线矣。又五福渠，在县东南二十六里，一名闲林河。其上源亦分南湖之水，经闲林镇，又西出，接于钱塘之西溪。○南荡，在县南，地近南湖。宋绍兴三年，置孽生马盐于余杭南荡诸乡。乾道四年，废南荡监，以田还民。

　　○独松关在独松岭，见上。○闲林镇，在县东南十五里。元至元十九年，邓愈略临安，进趋杭州，大破张士诚兵于闲林寨，即此。又双溪镇，在县西北三十五里。即双溪合流处也。自独松而南，此为要路。又有长乐镇，在县西北二十里，亦当往来之道。

　　临安县府西北百里。西南至严州府分水县一百有三里，东南至富阳县百里，北至湖州府安吉州孝丰县六十里。本余杭县地。后汉末，孙氏分置临水县，属吴郡。晋改为临安县，属吴兴郡。宋齐仍旧。隋省。唐武德七年，复置临水县，属潜州。明年，省入於潜县。垂拱四年，复置临安县，属杭州。五代梁贞明初，吴越改为安国县，亦曰衣锦军。宋太平兴国四年，改为顺化军。寻废军，复为临安县。《城邑考》：县无城。五代时，吴越增筑。后废。今编户四十六里。

　　○天目山县西五十里，亦曰东天目，岩壑稍逊于西天目，而高耸过之。《志》云：县北五十里有大山，天目之东北峰也。山势峭拔，高二千六百丈，周三百五十里。通安吉州。多事时，亦为啸聚处。今详见名山天目。

　　衣锦山县治南。本名石镜山，以东峰有圆石如镜也。钱Α为邑人，既贵，昭宗名其所居营为衣锦营，又升为衣锦城。山亦曰衣锦山。山东南有石镜溪，亦曰锦溪。其相接者有功臣山，上有功臣塔，本名大官山，昭宗改名以宠钱Α。又独山，在县东四里，为南溪、锦溪回合之处，俗谓之水口山，钱Α号曰镇水山。○临安山，在县西南十八里，本名安乐山。《寰宇记》：县盖以山名，山周二十余里。县西北十五里又有宝林山，泉石亦胜。周二十五里，今名双林山。

　　井戈山县西六十里。高二千余丈，周百五十里。蹊径萦回，深窈难行，路通安吉。又黄岭山，在县西南三十里。沈岭山，在县西南四十里，一名┺岭。皆盘回数十里，路出新城县。○西径山，在县东北五十里，即余杭县之径山也。又大涤山，在县东四十里。山皆跨两县境内。

　　○南溪在县西。即苕溪也。从天目发源，流四十五里，至县东独山下，合于锦溪。○锦溪，在县南一里，即苕溪之支流也。东流至独山，合于南溪，流二十八里，入余杭县界。溪广处几数十丈，盈涸无时，不通舟楫。

　　新溪县西十二里。即南溪之别名也。有新溪渡。元至正十二年，徐寿辉将项普略之党，自昱岭关而东寇於潜，董搏霄击之，军于临安新溪，是为入杭要路。既分兵守之，乃进兵至叫口及虎槛遇贼，皆大破之。遂复於潜，逐贼出境。叫口，或云在县西四十里。又西为虎槛。

　　○青山镇县东十五里。唐天福元年，杨行密遣李神福攻杭州，与顾全武相持，神福诈于夜中发兵引还，使别将设伏于青山路，全武追之，为所擒。神福遂进攻临安。《九域志》：临安有青山镇，以旁有青山而名。元置桃源务。明初改青山税课局，正德中废。

　　石镜镇县东二里，以石镜山名。唐乾符四年，浙西以叛将王郢之乱，募兵讨贼。临安人董昌以土团讨贼有功，补石镜镇将。同邑钱Α以骁勇事昌，为石镜都知兵马使。后昭宗赐名Α所居乡曰广义乡，里曰勋贵里。又安众营，或曰即石镜镇也。唐光化三年，改营曰衣锦营。天复四年，曰衣锦城。天四年，又升为安国衣锦军。Α寻以名县云。○西墅，在县西四里。《志》云：县本治此。明初徙东市，即今治也。旧有西墅税课局，正德中废。

　　於潜县府西北百七十里。东至临安县六十里，东北至湖州府安吉州孝丰县七十里，西北至南直宁国县百六十里。汉县，属丹阳郡。三国吴属吴兴郡。晋、宋因之。陈属钱塘郡。隋属杭州。唐武德七年，置潜州，八年州废，县还属杭州。县城吴越时筑，后废。今编户九里。

　　○城即今县。《吴越春秋》：秦徙大越鸟语人置之。阚る曰：，读作潜。汉武帝时，县始名於，东汉始加水焉。隋作，唐仍旧。又县东七里有潜州城，唐武德初筑，置州治此，寻废。今其地名城岭。

　　紫溪城县南三十里。唐垂拱二年，析於潜置县。万岁通天初，改曰武隆。寻析置武隆县，县仍曰紫溪，大历三年省。

　　○天目山县北四十五里。亦曰西天目。见前。

　　石柱山县东五里。高三百丈，周十五里，为县之主山。又阿顶山，在县东十五里。上有越王城，相传春秋时越之支庶封于此，亦名平越城。今山傍地亦曰平越村。又东为皇甫岩。《志》云：后汉皇甫嵩尝破妖贼许昭于此，故名。○Σ山，在县西二里。峭耸清绝，下浸浮溪。溪旁绝壁高四十余丈，上可坐千人。又西菩山，在县西十三里，山周四十里。九岭交陈，双峰对峙，中有飞泉三叠，怪石万状。其相接者曰柱石山，《志》云：山在县西十五里。又浪山在县西南三十五里，山有三池相接，在绝壁间，奔流如瀑。山后又有柯侯潭，每阴翳，潭中浪与山连，亦名波山。西去昌化县三十里。

　　马头山县南四十五里，以形似名。高千二百丈，周四十五里。泉甘土肥，可以树艺。县南四十七里有武勇山，五十里有阎湖山，又三里为白山，奇胜相亚，盘亘绵远，凡百余里。○良梅山，在县南八十里，山周八十余里。《志》云：马头之高，半于天目。良梅之高，半于马头。而广亚于西天目云。

　　千秋岭县北五十五里，高三百丈，即天目山西麓也。接南直宁国县界。朱梁乾化三年，淮南将李涛出千秋岭，攻吴越衣锦军。岭道险狭，钱传使人伐木断淮南军后而击之，遂虏其军。宋南渡后，亦置戍守于此。有千秋关。元至正十二年，董搏霄败徐寿辉将项普略之兵，遂复於潜而守之。贼犯千秋关，引而南，搏霄击却之，遂扼关以拒贼，今亦为要隘。

