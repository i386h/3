<!-- { "loadSidebar": true } -->
　　丰利渠在县西北。宋熙宁七年，殿中丞侯可议自仲山旁凿石渠，引泾水东南与小师泉会，下流合白渠，不果。大观四年，渠成。疏泾水入渠，民赖其利，因赐名曰丰利。《志》云：丰利渠口在白渠之上，即洪堰也。明成化中，抚臣项忠等复自旧渠上并石山凿渠口，引泾入渠，易名广惠渠。而白渠之利，得以不废。

　　冶谷水县西北五十里。出冶谷中，流泾县之嵯峨、武康、青龙等乡，溉灌民田凡数百顷，下流入渭。《志》云：冶谷水分渠十二，曰上王公渠、下王公渠、磨渠、上北泗渠、下北泗渠、仙里渠、天津渠、高门渠、广利渠、海西渠、海河渠、畅公渠。又有清谷水，在县北六十里，即清水也。自三原县流入境，合冶谷水。分渠凡六，曰原成渠、公进渠、下五渠、木丈渠、广惠渠、广济渠。○五龙水，《水经注》：出云阳宫西南。今谓之五龙谷泉，流绕长箱阪下。

　　焦获泽在县西北仲山西。《诗》：狁匪茹，整居焦获。《史记》：犬戎杀幽王，取周之焦获。《尔雅》：焦获，十薮之一也。后谓之瓠口。《水经注》：泾水东南流经瓠口，郑、白二渠出焉。○龙泉陂，在县南三里，周回六里，多蒲鱼之利。

　　○望夷宫在县东南八里。秦始皇建。临泾水，望北夷，因名。赵高使其婿阎乐弑二世于此。

　　池阳宫在县西北十里。汉建，在长平坂北。甘露二年，呼韩邪单于来朝，就邸长安，宿长平阪。上自甘泉宿池阳宫，登长平阪，诏单于毋谒。后汉建初七年，幸长平，御池阳宫，东至高陵，造舟于泾而还，是也。

　　梨园寨在县西北。王褒《云阳宫记》：车箱阪下有梨园，汉武帝所筑。大一顷，树木数百株，青翠繁密，望之如车盖，因以为镇名。唐乾宁二年，李克用讨宁王行瑜，进攻梨园寨，屡败其兵。梨园闭壁不敢出，既而食尽，弃城走。别将李罕之邀击之，杀获无算，克梨园等三寨。克用因进屯梨园，是也。

　　麻隧在县西南。《史记·晋世家》：厉公三年，与诸侯伐秦，至泾，败秦人于麻隧。又悼公十四年，使六卿率诸侯伐秦，度泾，大败秦军，至或林而去。《世本》：郑桓公居或林。或林，一作咸林，今华州也。

　　兴平县府西百里。北至醴泉县四十里，西至武功县五十里。汉槐里县地，属右扶风。始元中，为平陵县地。三国魏黄初中，改为始平县，以县北始平原名。晋置始平郡，治槐里，始平县属焉。后魏仍为始平县，属扶风郡。西魏移扶风郡治焉。隋废郡，县属雍州。唐天授二年，改隶稷州。大足初，还隶雍州。景龙二年，改为金城县。至德二载，始改今名。贞元中，常以神策军屯此，曰兴平镇。宋仍属京兆府。今城周七里有奇，编户十七里。

　　○槐里城县东南十一里。周曰犬丘，懿王所都，后更曰废丘。《志》云：以其地久废于戎也。项羽封章邯为秦王，都废丘。汉元年，章邯迎击汉军于陈仓，兵败还走，止战好，复败走废丘。汉王引水灌之，废丘降，章邯自杀。汉三年，始置槐里县。后汉建初七年，幸槐里。晋初为始平郡治。建兴四年，南阳王保镇上わ，遣其将胡崧救长安。崧破刘曜于灵台，引还槐里，长安遂陷。太元十九年，姚兴败苻登，乃即帝位于槐里。后魏废始平郡，以县属扶风郡。后周废入始平县。其西城曰小槐里。魏武以杨阜为武都太守，徙其郡于小槐里，即此城矣。又县东十五里有文学、武学二城，各高一丈五尺。相传秦章邯所筑。其相近又有舒丘城。汉桓帝封皇甫嵩为舒丘侯，邑于此。

　　平陵城县东北二十里。汉昭帝陵邑也，属右扶风。陵南有肥牛亭。元延初，张禹请平陵肥牛亭地，即此。后汉仍为平陵县。曹魏改曰始平。后魏时，迁于今治。唐贞观十二年，畋于始平。景龙二年，送金城公主出降吐蕃至此，更名金城县。天宝末西幸，夜将半，乃至金城。至德二载，改曰兴平县。《志》以为兴平军置于此，误也。中和初，宁将朱玫讨黄巢，军兴平。巢遣兵围之。玫引却。西川帅陈敬复遣将李等军兴平，屡败贼兵，即今县矣。《一统志》：平陵在咸阳县东北十三里。

　　茂陵城县东北十七里。本槐里之茂乡。汉武建元二年，析置陵邑，属右扶风。后汉因之。三国魏废。《志》云：平陵县与茂陵城相去二里。又县南十五里有樊哙城。相传哙围章邯于废丘筑。城南有武延台，亦哙所筑，以望废丘城者。

　　马嵬城县西二十五里。旧《志》云：在咸阳西，去长安百余里。孙景安《征涂记》：马嵬所筑，不知何代人。晋太元十一年，苻麟有众数千，保据马嵬，为姚苌所败，奔汉中。十九年，后秦将姚详据马嵬堡以拒苻登。元魏正光中，崔延伯军于此，以拒秦州贼莫折天生。唐置马嵬驿。景龙四年，中宗送金城公主入番，别于马嵬驿。城北有马嵬坡。天宝末，玄宗西幸，至马嵬驿。六军不发，因赐贵妃死，葬于马嵬坡。坡旁有马嵬泉，周数十步，深百尺，流入白渠。其泉久涸。洪武中，忽涌一泉于旧泉之旁，行役者资焉。

　　○始平原在县治北二里。亦曰北芒岩。原东西五十里，南北八里。或曰即咸阳北阪之别名也。北芒西原，或谓之黄山。《志》云：县北一里即黄麓山。

　　六陌《志》云：在马嵬坡西。晋元康七年，周处攻叛氐齐万年于六陌，后军不继，力战而死。太元十九年，苻登击姚兴，自六陌趣废桥，是也。

　　○渭水在县城南二十五里。自武功县流入，经黄山宫南，扬雄《甘泉赋》所云“北绕黄山”是也。天宝末，西幸至马嵬，太子为父老所留，西至渭滨，择渭水浅处，乘马涉渡，自奉天北上趣新平，是也。渭水又东入县境。《志》云：县南十五里有清水，东流入渭。

　　成国渠县北一里。《志》云：魏司马懿所开。初自陈仓至槐里，达于临晋，引氵、洛溉舄卤之地三千余顷。故址渐堙，近时复浚之，上承氵水，合韦川、莫谷、香谷诸水，溉武功、兴平、咸阳、高陵等田万余顷。今渐废。《志》云：县南二里有清渠，十里有普济渠，十五里有升原渠，县西十二里又有五泉渠。旧皆引水溉田，今并涸。

　　马牧泽县东南二十里。南北广四里，东西二十一里，即《长安志》所称四马务也。一曰飞龙务，二曰大马务，三曰小马务，四曰羊泽务，凡三百七十顷。又有百顷泽，在县西二十五里渭水南，周回十六里，多蒲鱼之利。《志》云：县西二十里有宋泊，周四十里，西南十五里有曲泊，皆渭水所溢而成也。

　　○黄山宫在县西南三十里渭水北。《宫阙薄》云：汉惠帝二年建。《东方朔传》：武帝微行，西至黄山宫遇盗处也。《汉志》槐里有黄山宫。武帝建元三年，始为微行，北至池阳，西至黄山，南猎长杨，东游宜春，是也。又宣帝地节中，霍云多从宾客猎黄山苑中。莽天凤三年，民讹言黄龙坠死黄山宫中，奔走往视，莽恶之，即此。

　　刘回堡在县东南。晋义熙十三年，刘裕入长安，以沈田子为始平太守。及裕还，赫连勃勃遣其子贵向长安，至渭阳。田子将兵拒之，畏其众盛，退屯刘回堡，即此。○娄馆，在县西。唐乾宁三年，李茂贞再犯阙。官军与战于娄馆，败绩。茂贞遂进逼京师。

　　废桥在县西北。苻登自六陌趣废桥。后秦将姚详据马嵬堡以拒之。姚兴遣尹纬驰救，纬趣废桥以待登。登兵争水不得，渴死者十二三，为纬所败。桥盖在马嵬之西。胡氏曰：废桥近栎阳。似误。

　　长宁驿县西四十里。《舆程记》：自县治北白渠驿四十里至长宁驿，又四十里至邰城驿，即武功县也。又底张驿，在县东北三十里。驿东为底张村递运所。

　　临潼县府东七十里。西北至泾阳县七十里。周为骊戎国。秦为骊邑。汉置新丰县，属京兆尹。后汉移阴盘县寓此。晋仍曰新丰县，兼置阴盘县，属京兆郡。后魏因之。隋初并阴盘入新丰县，属雍州。大业初，属京兆郡。唐仍属雍州。垂拱二年改为庆山县。神龙初复故。天宝三载，分新丰、万年置会昌县。七载，省新丰县，改会昌曰昭应。宋大中祥符间，以县临潼水，改曰临潼，属京兆府。今城周四里，编户五十二里。

　　○新丰城县东十五里。汉高祖以太上皇思东归，因置此以象丰邑，兼徙丰人及榆旧社于此，故曰新丰。自长安东出关者，必由此。汉文帝指新丰示慎夫人曰：此走邯郸路也。更始初，李松等至华阴，分遣偏将军韩臣等西至新丰，败莽军，追奔至长门宫。兴平二年，李亻等作乱，驾幸新丰。晋永嘉五年，刘聪遣子粲等寇长安，粲军于新丰。雍州刺史麴特等击破之。粲走还平阳。建兴二年，刘聪遣刘曜、赵染等寇长安，染屯新丰。索与战于城西，败之，皆此城也。唐武后改曰庆山，又改属鸿州。大足初，还属雍州。天宝七载，省入昭应。

　　栎阳城在县北三十里渭水北。或曰，本晋之栎邑。晋悼公十一年，秦取我栎，是也。杜氏《释例》云：栎，盖在河北。《史记》：秦献公二年，自雍徙都栎阳，因城之。项羽入秦，封司马欣为塞王，都栎阳。颜氏曰：国以塞名者，取河华之固为厄塞也。汉高祖初都此，二年，令太子守栎阳。诸侯子在关中者，皆集栎阳为卫。既而葬太上皇于城北原，谓之万年陵。因分置万年县于城中，为陵邑。武帝以后，属左冯翊。后汉建武二年，封景丹为栎阳侯，寻废栎阳入万年县。晋属京兆郡。后魏属冯翊郡。后周徙万年县于长安。隋又改万年曰大兴县，寻分置万年县于此。唐初，又改大兴曰万年，而改隋之万年曰栎阳。天授初，改隶鸿州。大足初，还隶雍州。宋属京兆府。元省栎阳县入临潼。今亦曰万年镇。

　　广阳城在县北。又东北有彰县城。后魏太和二十一年，分万年置彰县。景明初，又分彰县置广阳县，俱属冯翊郡。后周移万年县入长安，而移广阳入旧万年城。隋废彰县，复改广阳曰万年。《通典》：汉栎阳城，在今栎阳东北二十五里。唐栎阳，即魏广阳县也。西魏大统三年，高欢侵魏，军蒲阪。宇文泰军于广阳以御之，即此城云。

