<!-- { "loadSidebar": true } -->
　　夏州城在镇西北二百里。东南至绥德州四百里。周之朔方。秦为上郡地。后没于匈奴。汉元朔二年，逐匈奴，始置朔方郡。后汉末，废。晋乱，石勒并朔方，兼置朔州。义熙九年，赫连勃勃于朔方水北黑水之南筑城曰统万，遂都焉。宋元嘉初，勃勃名其四门，东曰招魏，南曰朝宋，西曰服凉，北曰平朔。后魏主焘始光三年，袭统万，大掠而还。明年，复袭统万，克之，因置统万镇。太和十一年，改置夏州及化政郡。《魏史》：初，勃勃筑统万城，高十仞，基厚三十步，广十步，宫墙高五仞，其坚可以砺刀斧。太武克之，每言屈丐蒸土筑城而朕灭之，守国岂在城也。永熙中，宇文泰为夏州刺史，因并贺拔岳之众。大统二年，东魏高欢袭取夏州，留兵镇守。既而西魏复取之，改郡曰弘化。隋废郡，复曰夏州。开皇六年，遣崔仲方于朔方，以东缘边险要，筑数十城，是也。大业三年，改为朔方郡。十三年，梁师都据朔方，寻称帝。唐武德五年，延州总管段德操攻之，克其东城。师都保西城，会突厥救至，德操乃还。贞观二年，柴绍引军攻取之，复置夏州。天宝初，亦曰朔方郡。乾元初，复故。贞元三年，尝置夏州节度。广明初，赐号定难军以授拓跋思恭，遂世据其地。宋淳化四年，李继捧镇定难军，以夏州合于继迁。遣李继隆入夏州，执之。朝议夏州深在沙漠，奸雄因以窃据，乃毁其城，迁其民于绥银。既而复为西夏所据。亦谓之平夏城。咸平中，李继迁徙绥州吏民之半置平夏，以为巢穴。又党项在夏州境者，亦曰平夏部也。元废。宋白曰：赫连勃勃于晋义熙九年蒸土筑城。其城土白而坚，南有亢敌峻险，非人力所攻。迄今堆堞虽久，崇墉若新。后唐长兴四年，遣安重进等攻李彝兴于夏州。州城坚如铁石，凿不能入。又为党项所抄掠，粮运不继，引还。夏人常恃为险云。○朔方废县，唐夏州治也。本汉县，属朔方郡。晋废。后魏置岩绿县，为化政郡治。隋为夏州治。唐贞观二年，改为朔方县。《旧唐书》：岩绿，亦作岩银。

　　宁朔城在废夏州南。本朔方县地。后周析置宁朔县。隋因之，仍属夏州。唐武德二年，灵州总管郭子和袭梁师都宁朔城，克之。六年，置南夏州于此。贞观二年，州废，县仍属夏州。四年，突厥亡，分突厥所统地，置顺、、长、化四州都督。又分颉利之地为六州，左置定襄都督府，右置云中都督府，以统其众。刘句曰：时侨置定襄都督府，治宁朔。云州都督府亦侨置于朔方之境。

　　长泽城在废夏州东南。汉置三封县，为朔方郡治。后汉朔方郡迁治临戎，以三封县属焉。汉末废。后魏太和十三年，置阐熙郡，治山鹿县。西魏析置长泽县，又置大安郡及长州治焉。隋开皇初，郡废。大业初，州废，县仍属朔方郡。唐贞观七年，亦置长州于此。十三年，州废，还属夏州。宋没于西夏，县废。又新[C082]城，亦在夏州东。后魏置，属阐熙郡。隋开皇三年，与山鹿县俱废入长泽。[C082]、国同。

　　德静城在废夏州北。本汉朔方县地。或谓之什贲城。《括地志》：夏州朔方县北什贲城，即汉武遣苏建所筑朔方城也。什贲之号，盖出蕃语。隋义宁二年，置德静县，属朔方郡。唐贞观七年，属北开州。八年，改北开州为化州。十三年，废化州，县仍属夏州。宋白曰：什贲故城，即德静县治。是也。

　　石堡城在废夏州东南。隋末，梁师都所置。唐武德初，延州总管段德操击梁师都石堡城。三年，师都将石堡留守张举来降。既而其城复为师都所取。五年，段德操复自延州攻石堡城，师都自将救之，败去。师都平，城废。宋时夏人复置戍于此。元丰四年，种谔克米脂，进攻银、夏二州，破石堡城，遂进至夏州，是也。

　　宥州城在废夏州西二百二十里。南至宁夏后卫百四十里。《旧唐书》：调露初，以突厥降户置曾、丽、含、塞、依、契六胡州于灵夏南境，以唐人为刺史统之。长安四年，并六胡州为匡、长二州。神龙三年，置兰池都督府，仍置六州隶之。开元九年，兰池州胡康待宾反，诱诸降户攻陷六胡州，进逼夏州。十年，复分置曾、丽、契、塞四州。十一年，克康待宾，迁其人于河南江淮之地。十八年，又于此置匡、长二州。二十六年，自江淮放回胡户，因于盐夏间置宥州处之，治延恩县。天宝初，曰宁朔郡。至德二载，改为怀德郡。乾元初，复曰宥州。宝应后，废。元和九年，李吉甫请复宥州，以备回鹘、党项。从之。因复于经略军置宥州。十五年，移治长泽县，为吐蕃所破。长庆四年，夏州节度使李复于旧经略城置州。宋没于西夏。元丰中，吕惠卿出延，复宥州，旋复为夏所陷。元废。○延恩废县，故宥州治也。唐开元二十六年，以废匡州置。《志》云：天宝中，王忠嗣奏置经略军于榆多勒城，去宥州故城东北三百里，寻移经略军于灵州城内。元和九年，以宥州寄治经略军。长庆中，始移治于故经略城，延恩县亦随州移治焉。宋白曰：六胡州俱置于德静县北。

　　归仁城在废宥州西南。唐初为兰池州之长泉县。开元二十六年，置归仁县，属宥州。又怀德城，亦在废宥州南。唐初为塞门县，旋废。开元二十六年，改置怀德县，属宥州。宋皆没于西夏，县废。○威戎城，在废宥州东南。宋绍圣四年，吕惠卿复宥州，筑威戎、威羌二城是也，旋废。

　　奢延城在故夏州西南。汉县，属上郡，以在奢延水旁而名。后汉因之。汉末废。又白土城亦在夏州南。汉县，属上郡。高七年，白土曼丘臣王黄立故赵将赵利为王以叛，即此。后汉仍属上郡，后废。《汉志》注：圜水出白土县西。是也。

　　窳浑城在故夏州西北。汉县，属朔方郡，西部都尉治此。《汉志》注：县有道，西北出鸡鹿塞。又有屠申泽，在县东。《水经注》：屠申泽东西百二十里。阚る以为浑泽也。后汉，县废。○临戎城，在废夏州西北。汉县，属朔方郡。后汉为朔方郡治，后废。县北即高阙塞也。又临河城，在临戎城东。汉初，属朔方郡。武帝封代恭王子贤为侯邑。后汉省。或曰：唐西受降城即其地。

　　沃野城在废夏州西。汉县，属朔方郡。后汉末，废。晋末，赫连勃勃复置城邑于此。后魏平赫连，置沃野镇。《后魏纪》：延兴元年，统万、沃野二镇敕勒叛，源贺讨平之。正光四年，沃野镇民破六韩拔陵聚众反，杀魏将。孝昌初，拔陵为柔然所破，乃弃沃野，南徙渡河。《魏志》沃野县属偏城郡，盖于镇城兼置县也。后周保定四年，杨忠约突厥伐齐，因引兵出沃野，寻引还。隋并县入丰林。《志》云：县地沃衍，水土尽黑，功省数倍，七月成熟，又有盐官。后魏置镇于此。又于沃野县盐泽北之黑池西，置凉城郡。今故城犹在焉。胡氏曰：魏平赫连，置统万、沃野二镇，不在六镇之列。《唐志》：魏沃野镇城，在天德军北六十里。《风土记》：后魏改朔方故城为沃野镇，去统万八百里。似误。○渠搜城，亦在废夏州北。孔氏曰：即《禹贡》所云渠搜之戎也。汉为渠搜县，属朔方郡，中部都尉治此。后汉，废。后魏太和二年，亦置渠搜县，属代郡。盖是时，侨置郡于朔方境内。又广牧城，在废夏州东北。汉县，朔方东部都尉治此，有盐官。三国魏省朔方，以县属新兴郡。晋因之。魏收《志》：广牧县，属朔州附化郡。盖侨置于河东也。又魏末，斛斯椿为广牧富昌人，岂广牧尝别为一郡欤？。

　　三交城在废夏州西。晋义熙初，姚兴以三交五部鲜卑及杂部二万余落，配赫连勃勃使镇朔方。勃勃因以叛。王氏曰：朔方西有三交城，以旁有三交谷而名。唐大中四年，以平夏党项未平，诏讨之。定远城使史元破党项九千余帐于三交谷，叛部悉定。即此地矣。盖与宁夏卫东北接界。

　　乌延城在废夏州西南。唐长庆四年，李为朔方节度使，筑乌延、川、临塞、阴河、陶子等五城于芦子关北，以护塞外，亦谓之五城。《志》云：五城俱在朔方县境。或曰：乌延城，一名乌水城，亦曰乌城。唐武德八年，突厥屯河南入塞围乌城，即此城矣。《唐志》：朔方有乌水城。王氏曰：乌城盖在盐州五原县乌盐池旁。

　　木城在故夏州东。晋义熙九年，姚兴遣将齐难讨赫连勃勃于朔方。勃勃闻秦兵且至，退保河曲。齐难以勃勃远遁，纵兵野掠，勃勃潜师袭败之。难退走，勃勃追至木城，悉俘其众，是也。又罗孩城，在废夏州东北。宋开禧三年，蒙古攻西夏，克其罗孩城。《唐志》：夏州北又有弥峨城。○察罕脑儿城，在临戎废县东。永乐中，宁夏总兵柳升请修之。景泰中，石亨请移宁塞营于此。皆不果。

　　胜州城镇东北四百五十里。北至黄河五里，东至黄河五十里。古戎狄地。孔氏曰：战国时林胡所居。赵武灵王北破林胡，其后李牧降林胡，皆此处也。亦为赵之云中郡地。秦始皇伐赵，取云中。及秦并天下，此为云中、九原二郡地，亦谓之榆溪塞。《史记》：秦却匈奴，树榆为塞。是也。汉为云中、五原二郡地。后汉末，没于匈奴。隋开皇二十年，始置胜州。大业三年，改为榆林郡。是年，北巡至榆林，欲出塞耀兵，经突厥中指涿郡。突厥奉诏，发榆林北境至其牙东达蓟，长三千里，开为御道。时又筑长城，西距榆林，东至紫河。隋末，为梁师都所据。唐讨平之，复置胜州。天宝初，亦曰榆林郡。乾元初，复故。宋亦曰胜州，寻没于西夏。辽人置东胜州于河东。后皆因之，而胜州遂废。《通典》：胜州东渡河，至马邑郡四百二十里，东南至合河关、去楼烦郡二百五十里。马邑、楼烦，今山西朔州及岚县也。○榆林废县，故胜州治也。杜佑曰：榆林，汉沙南县地，属云中郡。后汉末，废。隋开皇六年，置榆林县，寻为胜州治。唐因之。五代梁贞明二年，契丹阿保机破振武军。胜州之民皆趣河东。石晋初，以代北地割属契丹，因置东胜州，县亦迁治焉。

　　河滨城在故胜州东南。古榆林县地。或曰古河滨戍也。晋大宁三年，刘曜遣刘岳击斩后赵将石陀于河滨。盖在此。唐贞观三年，置云州于河滨，因置河滨县。四年，改为威州。八年，州废，以县属胜州。《通典》：县东临河岸，因名。辽东胜州亦兼领河滨县。金废。

