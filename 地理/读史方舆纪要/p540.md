<!-- { "loadSidebar": true } -->
　　白卫岭县西南五十里，与剑门山相接。唐玄宗幸蜀时登此。后唐长兴初，孟知祥、董璋谋据两川，命石敬瑭讨之。敬瑭入散关，前锋将王弘贽引兵自白卫岭、人头山后，过小剑路，出汉源驿，还击剑门，克之。即此。○梅树岭，在县东南四十里。丛林深箐，中多猛兽，有梅树关。《志》云：县北十八里有走马岭，西北六十里有张公岭，县南百五十里有避风岭。

　　○嘉陵江县东三里。自广元县西南流入境，清水、白水二江皆流合焉。又南入剑州界。《志》云：县南二里有石龙滩，七十里有白花蛇滩，以岸旁石如龙蛇也，县南百五十里又有散灌滩，以水流散漫也，皆嘉陵江所经。○清水江，在县西北二十里。自青川千户所东流入县境，至县北合白水江，又东南流，合嘉陵江。其水清涟滢碧，因名。

　　白水江县北二十里。自陕西文县东流，经龙安府青川所，历剑州境，而入县界。东南流，至县东三里，合嘉陵江。宋末，蒙古渡嘉陵江，至白水，造浮桥以济，进次剑门。是也。《水经注》：白水出临洮西南西倾山，东南流至葭萌县北，因谓之葭萌水。水有津关，即所谓白水关也。白水关，见陕西宁羌州。

　　泥溪河县西四十里。下流入嘉陵江，往来通道也。五代梁乾化元年，岐兵围蜀安远军，蜀主王建自泥溪如利州。后唐同光末，平蜀北还，李继岌至泥溪，后军李绍琛自剑州拥军而西，自称西川节度。安远军，见陕西沔县。○射箭河，在县西三十里。或云清水江之支流也。水流湍急，舟行如箭，因名。下流入于嘉陵江。《志》云：县北三十里有黄龙沟，下流合于清水江，有灌溉之利。

　　桔柏津县东三里。即嘉陵、白水二江合流处地。多桔柏，因名。《志》云：嘉陵江渡处有益昌驿，驿有古柏，土人谓之桔柏。唐大顺二年，王瑰出镇黔中，至桔柏津，宦者杨光复恶之，使其假子山南西道帅杨守亮覆诸江中。后唐同光三年，伐蜀，蜀兵大败于三泉。时蜀主在利州，遂西走，断桔柏津浮梁。唐前锋将李绍琛至利州，修浮梁以渡。明年军还，绍琛以兵叛，遂断桔柏津浮梁，以绝还军之道。宋乾德三年伐蜀，败蜀兵于大漫天寨，追至利州城北。蜀将王昭远渡桔柏江，焚浮梁，退保剑门，王师遂入利州。是也。亦曰桔柏潭。

　　○白水关县北二百五十里，与陕西宁羌州接界。今详见宁羌州。又岚奚关，在县南百二十里。今为柏林马驿。又县治南有渡口关，今废。○梅树关，在梅树岭，正德中建。《志》云：县北五十里旧有汉王寨，相传汉高驻兵处。又县境有曲回等堡，凡二十有四。

　　马鸣阁县北百里。汉建安二十二年，先主规取汉中，屯阳平关。夏侯渊、徐晃等与之相拒。先主遣陈武等十余营，绝马鸣阁道。徐晃击破之。曹操曰：此阁过汉中之阴平，乃咽喉之要路。阴平，当即阳平矣，见陕西宁羌州。又牛头山阁，在县西北，皆阁道之险者。

　　龙滩驿县西五里水驿也。今县南一里有龙滩渡驿，因以名。又龙潭马驿，在县东七十里。县南百八十里又有施店马驿。○马头渡，在县北三里。又县北十五里有赵销渡县，南五十里有漩口渡，皆往来通道。

　　附见：

　　利州卫在广元县治东。洪武三十一年建，旧领中、左、前、后四所。宣德四年，前所调松潘本卫，惟领三所。又保宁守御千户所，在府治南。洪武四年建，直隶都司。

　　剑州府西北三百二十里。南至潼川州三百六十里，西南至成都府绵州二百九十四里，西至龙安府二百九十里。

　　春秋战国时蜀地。秦属蜀郡。汉属广汉郡。后汉因之。三国汉属梓潼郡。晋因之。宋置南安郡。齐因之。梁置南梁州，后改为安州。西魏改为始州，兼置普安郡。隋初，郡废，仍曰始州。炀帝又改为普安郡。唐初，仍曰始州。先天二年，改为剑州。天宝初，曰普安郡。乾元初，复曰剑州。五代因之。宋仍为剑州亦曰普安郡。隆兴二年，以孝宗潜邸升普安军节度。绍熙初，升为隆庆府。元复为剑州属广元路。明洪武初，州废《志》云：初以其地并入梓潼，属广元州，寻复置。十四年，以州治普安县省入编户三里，领县一。今仍曰剑州。

　　州凭高据险，界山为门，蜀境之巨防也。秦之强也，栈道千里，通于蜀汉刘禹锡曰：驿路起右扶风，抵剑阁，千一百里。诸葛武侯治蜀，设险备焉。晋殷仲堪曰：剑阁之隘，蜀之关键。是也详见前名山剑门。梁天监四年，魏将王足侵梁，入剑阁。邢峦表言：蜀之所恃，惟在剑阁。今既克南安，已夺其险，据彼境内，三分已一。自南安向涪，方轨无碍矣涪谓绵州也。及西魏取蜀，自安州始也。唐元和初，刘辟以西川叛。山南西道帅严砺先遣军拔剑州，而高崇文之军，遂鼓行入蜀。后唐长兴元年，孟知祥、董璋谋据两川，唐军来伐，克剑门，入剑州，以大军不继，还保剑门。知祥闻剑州陷，大惧，遣其将李肇等赴之。戒之曰，尔倍道兼行，先据剑州，北军无能为也。会别将庞福诚等屯来苏村，相谓曰，使北军更得剑州，则二蜀势危矣。遂引步兵间道趋剑州，袭败官军于北山下，官军还保剑门。知祥闻之，喜曰：吾始谓北军克剑门，径据剑州，坚守其城，或引兵直趋梓州，董公必弃阆州奔还时璋克阆州而据之。我军失援，亦须解遂州之围时知祥遣军围遂州与阆州相形援。如此，则内外受敌，两川震动，势可忧危。今乃焚毁剑州，运粮东归剑门，顿兵不进，吾事济矣。宋郭忱曰：州前瞰巨涧，后倚层峦。又云：州边山而立，一径陂陀，中贯大溪，州治已在平山内外，居民悉在山上，形势险固，御敌之要地也。

　　○普安废县今州治。汉梓潼县地。齐置南安县，为南安郡治。梁为安州治。西魏改曰普安。隋、唐以来因之，皆为州治。明初，省。《志》云：明初，州治列栅为障。成化中，始石为城。正德十三年，增筑。周四里有奇，门四。

　　剑阁城州东北五十二里，当小剑山之北。祝穆云：剑门，汉广汉郡葭萌县地。蜀先主以霍峻为梓潼太守，始置剑阁县。晋因之，后废。桓温入蜀，亦于晋寿置剑阁县，属梁州。或谓即小剑故城也。刘宋初，复废。唐圣历二年，分普安、永归、阴平三县地，于方期驿城置剑门县，属剑州，即故剑阁县矣。宋亦曰剑门县。乾德四年，诏隶剑门关。熙宁五年，复隶剑州。元至元二十年，并入普安县。旧《志》：县东北去昭化县五十里。

　　黄安废县州西南百四十里。本梓潼县地，萧齐侨置华阳县，属南安郡。改县曰梁安。西魏改曰黄安，又置黄原郡治焉。开皇初，郡废，县属始州。唐属剑州。唐末，改为普成县。宋因之。元省。○武连废县，在州西八十五里，亦梓潼县地。刘宋置武都郡及下辨县于此。齐因之。梁改曰武功县，置辅剑郡。西魏改郡曰安都县，曰武连。隋初郡废，县属始州。唐属剑州。宋因之。元废。

　　永归废县州东南六十里。萧齐侨置白水县，属南安郡。西魏改曰永归。隋属始州。唐属剑州。宋初，省。今为永归坝。○临津废县，在州南二百二十里。梁置相原县。隋开皇七年，改曰临津县，属始州。唐属剑州。宋省为镇，入普安县。今为香城坝，有龙爪废驿。《寰宇记》：临津县有掌天山。盖与阆中之废西水县接界。

　　○大剑山州北二十五里。其东北三十里曰小剑山。刘句曰：大剑山有剑阁，由阁道三十里至小剑，皆绝险。剑山东西凡二百三十一里。《志》云：大小剑山，峰峦联络，延亘如城。下有隘路，谓之剑门关。大剑路颇平，小剑则石上架阁，尤险峻。有大小剑水出于山下。《胜览》云：大剑绝顶，有玉女台，峭壁千仞，下瞰古道，行人如蚁。北崖有仙女观，观后有仙女桥，其岩壑洞穴，幽胜不一处也。详见名山剑门。

　　汉阳山州北二里。峰峦高耸，州之主山也。亦谓之北山。或谓之故垒山，有姜维拒钟会故垒。又治西有普翠山，治东二里曰卧龙山，亦曰九龙山。又有鹤鸣山，俱谓之南山，环绕州治南北。二山之间，有大涧，石桥跨其上。后唐长兴初，孟知祥将庞福诚拒官军于剑州，乘夜袭败官军于北山。官军退保剑门，继而知祥遣军分屯南山，东川亦遣兵戍守。石敬瑭寻自剑门进屯北山。知祥将赵廷隐陈于牙城后山，别将李肇等陈于后桥。敬瑭自北山进击州城，败却。又遣骑兵冲石桥，复不能进，败还剑门。二年，再攻剑州，屯兵于北山。战不利，复还。剑门即汉阳山也。

　　龙飞山州西百里。本名龙须山，梁普通六年，益州刺史萧渊猷遣将樊文炽等围魏小剑，魏将淳于诞等赴救。时文炽置栅于龙须山上，以防归路。诞募壮士夜登山，烧其栅。梁军望见归路绝，皆忄匈惧。诞乘而击之，文炽大败。即此山也。○跨鹤山，在州西南废黄安县治东。一名驾鹤山，旧置柳溪驿于此。《志》云：州西十五里有把寨山。

　　五子山州西北五十里。峰峦奇秀，清溪萦流。一名五华山。又州北七十里有巾子山。山亦高峻，顶有积石特起，如巾帻然，因名。○龙岩，在州治西。又州北七十里亦有龙岩。蜿蜒如龙盘洞穴，可坐百人。《郡志》：龙岩在剑门山北，洞穴斜入，甚深邃。崖有悬泉，随穴下流，潜通嘉陵江。《雪斋小说》：唐王建为盗，朝廷捕之急，逃于剑门巨石穴中，即此岩也。

　　汉源坡在州东三十里。旧置驿于坡上，曰汉源驿。后唐长兴初，石敬瑭讨孟知祥、董璋，前锋将王弘贽自白卫岭从小剑路出汉源驿，倒入剑门，攻破之。宋乾德三年，王全斌伐蜀，由阁道攻剑门，而令别将由来苏径道至青缰店，出剑关南二十里。蜀将王昭远留偏将守剑关，而自引兵陈汉源坡以拒青缰之兵，为宋军所败，即此。今有汉源桥。

　　○嘉陵江州东七十里。自昭化县流入州界，又东南入苍溪县境。《志》云：嘉陵江中有挂溪、紫石、陶魁、壶歌、虎跃、漩口及射箭诸滩，奔流而南注。

　　涪江在州西南。自龙安府江油县流入州界，又南入绵州彰明县境。州西南百二十里有汉王滩，即涪江所经也。今详见大川涪水。○黄沙江，在州北百五十里，即白水江也。自青川所流入州界，经黄沙坝，因名。又折而东至昭化县，入嘉陵江。《郡志》云：州北百四十里曰白沙渡，即白水江津济处，接昭化县境，两岸有白沙如雪，因名。

　　小潼水州西百二十里。其地有津曰小潼津，源出废武连县北八十里，流经梓潼县，又东南入于嘉陵江。或曰，此即南部县西水河之上源。

