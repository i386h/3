<!-- { "loadSidebar": true } -->
　　○夜郎城县东二十里。《志》云：汉县置于此，郡都尉治焉。其东北有且同亭。成帝河平中，夜郎王兴等叛，太守陈立出行县，至兴国且同亭，兴从邑君数十人见立，立责兴，斩之，即此。又谈[A10J]城，在县西南。汉县，亦属郡。始元初，谈[A10J]、同、并二十四邑皆反，即此。后汉亦曰谈[A10J]县，诸志亦作谈指。晋仍属郡。永嘉以后，属夜郎郡。宋、齐因之。后废。

　　废平夷县在县西北。汉置县，属郡。后汉因之。蜀汉建兴初，南中未定，使李恢为降都督，治平夷。三年，武侯南征，恢按道以向建宁，及南中既定，马忠为督，乃自平夷进治建宁。建宁，今云南曲靖府。裴松之曰：降，去蜀三千余里，时未有宁州，置此职以总摄之。晋为平夷县，属郡。永嘉五年，宁州刺史王逊表请分立平夷郡。建兴三年，郡守雷叛，降于成。咸安初，桓温以父嫌名，改曰平蛮。宋、齐因之。梁末，郡废。

　　废{敝邑}县在县北。汉置县，属郡。《志》云：县有不狼山，{敝邑}水所出，东入沅。{敝邑}，音。县以水名也。后汉因之。晋永嘉中，改属平夷郡。《华阳志》：平夷县有安乐水。又云：犍为符县治安乐，水会南通，平夷、{敝邑}县、符县，今泸州合江县也。又符县有温水，南至{敝邑}入<黑甘>，<黑甘>水亦南至{敝邑}入江。又汉阳县汉水，东至{敝邑}入延<黑甘>水，即今黔江水，亦名延江水，即涪陵江上流也。刘宋时，县属平蛮郡。齐因之。梁末，废。

　　○柜岩县东北百里。高百丈，广半之，中有石穴，穴前巨石如柜，因名。旧《志》云：岩在播州北三百里。

　　○斋郎水在县东。旧《志》云：在播州北百里。源出蒿芰里楚米坡，过县北，经小溪里，入泸州合江县界，会于蜀江。宋时有苗斋郎者居水旁，因名。亦曰斋郎江。

　　真安州府东北二百里。北至重庆府南川县百五十里，东至贵州思南府三百七十里。

　　汉郡地，晋宋以后因之。隋亦为郡地。唐贞观十六年，置珍州刘句曰：珍州治夜郎县，本置于旧播川城，以县界有隆珍山，故曰珍州。元和初，废入溱州。宋大观二年，复置珍州亦曰乐源郡。时涪州守庞恭孙诱属夷内附置。时又置承州。元为珍州、思宁等处长官司隶播州宣抚司。明玉珍窃据，讳珍，改为真州。前朝洪武十七年，改为真州长官司土官郑瑚世有其地。万历二十七年，改置真安州编户□里，领县二。今因之。州介巴、黔之间，控蛮、之要，山溪环亘，物产饶给。西南有事，州实当其冲。

　　○废珍州州西南四十里。唐珍州治此。新、旧《唐书》：州俱治夜郎县。《通典》：州治营德县。考《唐志》不载营德县。或以废州即营德县地也。《寰宇记》：宋乾德四年，珍州首领田迁请改州名，诏改高州，继以岭南有高州，改西高州，皆为羁縻地。大观中，复置珍州，移于今治。《四夷考》：明玉珍时，其将江中立筑旧州城以守，州将郑昌孙据石城扼之，今南山寨是也。明兵至，昌孙执中立以献，因得世有其地。其判官有骆姓者，即宋大观中献地立州者也。万历中，废司置州，始莅以王官云。

　　乐源废县州西七十里。刘句曰：唐贞观十六年，开山峒置。又有丽皋废县，在州西二十里，亦是时所置，俱属珍州。元和初，州废，改属溱州，后没于蛮。宋大观中，复置乐源县，属珍州。元废。

　　荣懿废县在州东南。汉夜郎县地。刘句曰：唐贞观十六年，置荣懿县，为溱州治。天宝初，曰溱溪郡。乾元初，复故。咸通以后，没于蛮。宋初为羁縻溱州，仍治荣懿县。熙宁七年，招纳降附，置荣懿寨，隶恭州，寻隶南平军。大观二年，复置溱州，改荣懿寨为溱溪县。宣和二年，州废，又改溱溪县为寨，隶南平军。元废。《志》云：播州北二十五里有废溱州。恐误。○乐来废县，在州东。唐贞观中置县，属溱州。咸亨初，废入荣懿县。

　　○罗蒙山州南六十里。罗蒙，唐遵义县旧名也。《志》云：此山之高，远瞰罗蒙。又松山在州东南六十里，曰东松山。其在州西南六十里者，曰西松山，山多松，因名。又有豹子山，在州西八里，山恒产豹。

　　○芙蓉江州南百里。自乌江分流，东经故思义寨，环流出州东北境，又北入彭水县界，注于涪陵江。○三江，在州南五十里，一名明溪。源出州西境羊毛坡，东南流，合于虎溪，州境诸溪，悉流合焉，下流注于芙蓉江。

　　虎溪州西南七十里。源出遵义北委家岭，径旧珍州城，下流入于三江。又思溪在州西七十里。源出重庆府南川县界，流入州境，东南流，入于三江。州西南八十里又有虹转山，贯珠溪出焉，东北流，盘旋屈曲，亦注于三江。

　　○南山寨州西南七十里。亦谓之石城，即郑昌孙屯据处也。又思义寨，在州东南九十里。《志》云：唐初为思义县，属夷州。贞观初，属务州，后废。旧称珍州五堡，曰丽皋，曰思义，皆因故县置，曰白崖，曰安定，曰寿山，则择险置戍处也。万历中，官军征播，皆屯驻于此。

　　绥阳县州东南二百五十里。刘句曰：汉郡地。隋招慰徼外夷，置绥阳县，属明阳郡，盖羁縻夷郡也。唐武德三年，复置绥阳县，属义州。贞观十一年，改属夷州，寻为州治。天宝初，曰义泉郡。乾元初，复曰夷州。宋为羁縻蛮地。大观三年，酋长献其地，改置承州，仍治绥阳县。宣和三年，州废，以县属珍州。咸淳末，废入珍州。明初因之。万历二十七年复置今县，编户十里。

　　○都上废县县西南二十五里。刘句曰：隋末置。唐武德初，属黔州。贞观四年，改置夷州于此。十一年，州移治绥阳，县仍属焉。唐末，没于蛮。宋大观三年，复置都上县，属承州。宣和三年废。○义泉废县，在县西南百里。《新唐书》：隋置，本隶明阳郡。唐武德二年，以信安、义泉、绥阳三县置义州。五年，改曰智州。十一年，曰牢州，自信安徙治义泉。十六年，州废，县属夷州。宋为羁縻蛮地。大观中，复置义泉县。宣和中废。《志》云，信安废县在义泉县南。唐武德初置，贞观中，废入义泉。

　　宁夷废县县东二百里。本绥阳县地。唐武德四年析置宁夷县，并置夷州治焉。六年，州废，县属务州。贞观四年，改务州为思州，县仍属焉。开元二十五年，改属夷州。宋为羁縻蛮地。大观三年，仍置宁夷县，属承州。宣和三年废。《寰宇记》：县西北百里有旧明阳郡城，隋所置郡也，理明阳县。唐武德四年，明阳县隶夷州。六年改隶务州。贞观中省。○高富废县，在县东北百十里。唐武德四年置县，属夷州。六年，改属务州。贞观十年，属黔州。十一年，又改属夷州，寻省。

　　洋川废县县西北百里。唐武德二年置县，属义州。贞观十六年，改属夷州。宋初为羁縻蛮地。大观中，复置洋川县，属承州。宣和三年省。又宜林废县在县南境。唐武德初，置县，寻属牢州。贞观十六年，与州俱省。《通典》：夷州所领五县，宜林与焉。新、旧《唐书》有宁夷，无宜林也。○鸡翁废县，在县东南。唐武德四年置县，属夷州。六年废。贞观六年，又置鸡翁县。永徽中省。

　　○波利山县北二十里。又县北十里有碧霄洞，悬石嶙峋，最为奇胜。

　　○涪江水县东十八里，即乌江别名也。流经贵州思南府界，北入涪州彭水县境。○安微水，在县南八里，一名孤微水。东流入于涪江。

　　仁怀县州南百里。唐芙蓉县地，属播州。宋大观中，为琅川县地，寻废为琅川城，属南平军。端平中，复属播州。元废。前朝万历二十七年，改置今县，编户□里。

　　○芙蓉废县在县南。唐贞观五年置，寻隶牢州。二十年，改隶播州。咸通中废。又郎川废县，在县东南，亦贞观中置，隶牢州。十六年，改属播州。开元二十六年，省入芙蓉县。宋大观中，更置播州，兼领琅川县，即郎川也。宣和三年，降为琅川城，隶南平军，寻亦废。

　　胡刀废县《志》云：在县西南五十里。唐贞观九年，置释燕县，属郎州。十一年，州废，县亦省。十四年复置，改为胡刀县，以县南一里有胡刀水，东流合于乌江也。县属播州。开元二十六年废。○舍月废县，《志》云：在县东南九十里。唐贞观九年，置高山县，属郎州，旋废。十三年复置，改曰舍月，以境内舍月山为名。又胡江废县，在县东南四十里，亦贞观九年置，属郎州，旋废。十四年，改置胡江县，以界内胡江水为名。又罗为废县，在县西南二百里。贞观九年，置邪施县，属郎州，旋废。十四年，改置罗为县，以县南罗为水为名。县俱属播州。显庆三年，悉并入遵义县。

　　○舍月山《志》云，在县南，山高耸，唐以此名县。又罗为山，在废罗为县西百里，罗为水出焉，东流经罗为县，南入胡江水，其下流注于乌江。

　　○仁水县西南一里。或曰，即之溪上源也。曲折流入泸州合江县界，而注于大江。又芙蓉水，在县东南三里，东南流，合于湘江，亦曰芙蓉江。唐以此名县。

　　◇叙州府东至泸州三百五十里，南至故镇雄军民府五百五十里，西至马湖府四百十五里，西北至嘉定州四百五十里，东北至重庆府千一百里。自府治至布政司一千二百里，至江南江宁府六千三十五里，至京师九千二百五十里。

　　《禹贡》梁州之域，后为蛮地《志》云：春秋战国时，皆为侯国。汉建元六年，开西南夷，置犍为郡治道县。后汉因之徙治武阳。晋亦曰犍为郡。宋、齐仍旧齐时仍治道。梁置六同郡及戎州。隋初郡废州存。大业初，复曰犍为郡。唐武德初，复曰戎州贞观四年，置都督府于此。天宝初，曰南溪郡。乾元初，复为戎州刘句曰：州初督羁縻十七州。天宝初，督三十六州、一百三十七县，并荒梗无户口。后又增督至九十二州。宋初因之亦曰南溪郡。《宋志》：戎州领羁縻州三十。政和四年，改曰叙州取西戎即叙之义。元升叙州路《元志》：至元十三年，立安抚司，寻罢，复为叙州。十八年，升为路，叙南等处蛮夷宣抚司治焉。前朝洪武六年，改为叙州府，领县十。今因之。

