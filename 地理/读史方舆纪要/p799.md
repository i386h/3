<!-- { "loadSidebar": true } -->
　　归善驿州东四十里。又镇南巡司西有田头驿，安海巡司西有大村驿。《舆程记》：州城外有古儋驿，又由归善驿而东六十里为临高县之珠崖驿，大村驿而南三十里为天负驿，又四十里为昌化县之昌江驿，此州境达琼崖之道也。

　　昌化县州南二百九十里。南至崖州感恩县七十里。汉为至来县，属儋耳郡，后废。隋置昌化县，属崖州。唐属儋州。宋因之，熙宁六年省入宜伦县。元丰三年复置，属昌化军，寻属南宁军。明属儋州。县无城，编户九里。

　　○吉安废县在县北。隋置吉安县，属崖州。唐初废。贞观元年，析昌化县复置，属儋州。乾元后省。

　　○峻灵山县北十里。本名朝明山，一名神山岭。山有落膊冈，其旁石如冠帽，俚人呼为山膊。南汉封其神为镇海广德王。宋元丰五年，改封为峻灵王，山因以名。海航往来，恒泊舟汲泉于此。○九峰山，在县东百六十里。山有九峰，盘旋百余里。又马岭，在县南三十里，山势起伏至海滨，与城相对，耸起三峰，形若天马。

　　○昌江县南十里。源出五指山，西北流汇群川水，至县东南侯村，分南北二流：南江西流，经赤坎村而南出，会海潮成港，一名南崖江，又名三家港；北江北流绕县南，又西流至泥浦，与潮相会而成港，一名北港，并入于海。○峨娘溪，在县东，出九峰山下，西南流注于昌江。

　　○德霞寨在县东南。地势平衍，黎贼巢于此。嘉靖十九年，斥夺其地，拟建城邑，既而中止。二十八年，黎复叛，议者复请建城寨于此，据其膏腴，仍由德霞沿溪水以达县治。《志》云：县境村峒凡三十三处。○大南驿，《舆程记》云：在县南。自县之昌江驿，四十里而至大南驿，又七十里至感恩县之县门驿。

　　万州府东南四百七十里，西南至崖州三百六十里，东至海岸三十里。

　　汉朱崖郡地。隋崖州地。唐初因之。龙朔二年，析置万安州。天宝初曰万安郡，至德二载改为万全郡，乾元初复曰万安州。南汉因之。宋仍曰万安州亦曰万安军。熙宁七年，改万安军。绍兴六年，军废，属琼州，十三年复置军。元因之。明洪武初，改为万州。正统五年，以州治万安县省入编户三十里，领县一。今因之。

　　州控临大海，雄峙东隅，琼崖之指臂也。

　　○万安废县今州治。唐初为崖州文昌县地。贞观五年，析置万安县，属琼州，十三年改属崖州。龙朔中，为万安州治。开元九年，州徙治陵水，县属焉。至德二载，改县曰万全。贞元初，复为州治，寻复曰万安县。宋亦为万安军治。绍兴中，军废，改县曰万宁，寻复置军，县亦仍旧。元仍曰万安县。明废。《城邑考》：州城，宋绍定间筑，以砖瓦，广袤不过半里，历久倾圮。元时，土酋郑宽摄州事，因旧址砌。明洪武七年，始展拓旧城。成化七年修筑，环城为池。初有门四，后塞北门。今为门三，城周二里有奇。

　　富云废县在州西南。又南有博辽废县。俱唐贞观五年析文昌县置，属琼州，寻属崖州。龙朔中，属万安州。唐末废。

　　○赤陇山州东南三十里。土色赤，有冈陇相连，一名东龙山。又独洲山，在州东南五十里海中，风帆半日可达，峰势插天，周围五十里，有田数亩，鸟多鹦鹉，兽多猩猩。○六连山，在州北六十里。山脉接黎母山，六峰突起峻拔，连续起伏三十里，《志》以为州之主山也。中多鹿，一名鹿市山。弘治十七年，官军讨鹧鸪啼、龙吟洞诸叛黎，贼多匿于坛口村六连山麓，官军遇伏败绩。

　　氵南陵山州西南二十里。南有大溪，流绕冈阜。又剑门岭，在州西南十里，势如剑锋，卓然对峙。又东山岭，在州东七里，岭之阳有巨石耸立。又有华封、维石二岩，流泉清冽，为州之胜。《志》云：州东北百里滨海又有金牛岭。

　　○金仙水州北二里。源出黎母山，至城北潴为潭，绕流经东山岭，转北入小海港达于海。俗呼仙河溪。又大溪水，在州南十里，源亦发黎母山，绕流经此，下流入海。又南陵水在州西南二里，都封水在州西南三十里，其下流俱汇大溪入海。嘉靖二十年，官兵御叛黎，败绩于多崩江，或曰即都封之讹也。

　　小海港州东北二十里。港口有二小石山，南北对峙如门，海舶往来，取道于此。

　　○莲塘镇州东三十里。有巡司。○莆苎营，在州西北，防鹧鸪啼等村峒黎，最为襟要。又南头营，在州西。其相近有黄坎、改体、抱打、罗透表、罗眉、无俗等村黎为患，特设官兵戍守。《志》云，州北有沙牛坝营，防迤北龙吟、青山与乐会县纵横峒、葵根、水口等村诸黎，今亦见乐会县。又驭北营，在州西南，防州境与陵水县合界午岭、海湾、路口诸黎。又有镇南营，在州东南，其相近有南港、莲塘、莲岐、大塘、新潭诸港澳，俱海寇出没处，设兵守。《宋志》州境有买扶诸峒黎，旧尝梗化，端平初效顺。今州境村峒凡九十有三。

　　岐峒在州西北。岐人所居。岐人又在生黎之外，亦有生熟二种，居五指山中，历代不宾，黎人惧之。《隋志》所谓盿也。永乐三年，尝设土官统之，寻革。弘治中始为寇。正德七年，官军讨之，不克。嘉靖以来，常为寇暴。黄佐曰：黎外有岐，黎所惧者，岐也。生岐疆界，由琼抵崖不过三百余里，自儋达万不过二日余程。候彼三、八月饥荒，分兵四面，开示信义，彼必听从，乘此开路，可立衙门，岐既从而黎伏矣。

　　多陈驿州东五十里。《舆程记》：州城北有万全驿，又东北四十里为多陈驿，又北四十五里接会同县界之温泉驿。

　　陵水县州南六十里，西至崖州二百九十里。《志》云：隋大业六年，置县，属珠崖郡。今《隋志》不载，盖唐初所置也。本属振州，龙朔中改属万安州。宋初因之。熙宁七年，省入万安县，为陵水镇。元丰三年，复置县。绍兴六年，改隶琼州，十三年复来属。元因之。县无城，今编户九里。

　　○独秀山县西南一里。一峰突起，亦名文笔山。又小五指山，在县西南百里生黎峒中，与崖州接界，脉接黎母山，挺立数峰，黎人环居其下，有温郎、岭脚二洞，外险而内坦。嘉靖二十八年，科臣郑廷鹄言：温郎、岭脚，实万州、陵水之冲，大军攻黎，贼必合二峒以扰我陵水，当分奇兵出此，使二峒贼自救不暇，然后大兵直捣贼巢穴，党涣势分，可以得志。是也。○博吉山，在县东二十里，下有博吉水。又声山，在县东八十里，山中虚谷与人声相应，因名。又加枕山，在县西境。弘治十三年，黎亭峒黎陈那洋等作乱，官军讨之，至加枕山，进至大播山，贼平。

　　多云岭县南十里。一名灵山。山峻拔，云常覆其上。○双女屿，在县东百里大海中，去岸半日，周围数十里，两石对峙如人，上有淡水，海舶多就汲焉。

　　○大河水县东二里。源出五指山，绕流经此，有古博渡，南流至县南十五里与海潮会，曰水口港，远近群川悉由此入海。○陵冉水，在县东北十五里，一名陵栅水。又传吉水，在县东二十里，亦出五指山，绕石山间，东南流合众水，俱至水口港入海。又有都笼水，在县西南二十里，东入大河水。

　　○牛岭镇县北二十里。有巡司。《通志》：司在万州、陵水间，为海湾平阳之地，多盗贼为腹心患。司南有地名南峒，议建镇南营于此，增设官兵，并迁牛岭司佐之；司北有地名杨梅，议建驭北营于此，亦增设官兵，并迁莲塘巡司佐之，庶官民商旅往来可以无患云。《海防志》：县旧有苗山巡司。

　　络索营在县西北。向设官兵，防桃油、信脉、山涧、打索、朝缠、凡遐等村黎。又有鸭塘营，防寿山、芦岭诸黎，最险要。又合水营，在县西。其相近有白水、回峰、番、若那龙等村黎为患，特设官兵戍守。《志》云：县境村峒凡三十处。又县东南有水口、黎庵等港门，海寇易入，皆拨兵守。

　　乌石驿县西四十里。又西即崖州之都许驿。《会典》县又有顺潮驿，与乌石俱革。

　　崖州府南一千四百一十里。南至海岸四十里，西北至儋州五百八十里，东北至万州三百六十里。

　　汉珠崖郡地。后汉属合浦郡。萧梁亦属珠崖郡。隋属崖州，大业中置临振郡杜佑、刘句皆云隋置。今《隋志》不载。唐武德五年，置振州。天宝初曰延德郡，又改为宁远郡。乾元初复为振州。宋改为崖州亦曰珠崖郡。宋白曰，开宝六年，割旧崖州地属琼州，而改振州为崖州，是也。熙宁六年，改为朱崖军。绍兴六年，军废，属琼州。十三年复置，改曰吉阳军。元因之。明复为崖州。正统五年，以州治宁远县省入编户十五里，领县一。今因之。

　　州山林环绕，黎獠错杂，屹峙海滨，最为艰远，岭表之绝徼，溟南之奥区也《岭表录异》云：自琼至振多溪涧，涧中有石鳞次，水流其间，或相去二三尺，近似天设，可蹑之而过。或有乘牛过者，牛皆促敛四蹄，跳跃而过，或失，则乘流而下云。

　　○宁远废县今州治。隋置县，属崖州。唐为振州治。宋改为崖州治。绍兴中，县属琼州，寻为吉阳军治。明省。《城邑考》：州旧无城，仅以木栅备寇。宋庆元四年，始筑土城。绍定六年，以砖瓦，周围仅一里余。元元统初修葺。洪武九年增修，十七年因旧址展筑，明年以砖石，环城为濠。成化十二年，复修治，于濠堑周围植刺竹。弘治二年以后，屡经修葺。今城周三里。

　　延德废县州西百五十里。隋置县，属崖州，以延德水为名。唐属振州。南汉初，县废。宋崇宁五年，复置延德县于朱崖军黄流、白沙、侧浪之间。大观初，又增置延德军，复置倚郭县曰通远。政和初，军废，省延德县入感恩县，又废通远县为镇，隶朱崖军。六年，复置延德寨，又改通远镇为寨。元俱废。《通志》延德废县，在今白沙铺西南。又吉阳废县，在州西北百里。唐贞观二年，析延德县置，属振州。南汉因之。宋属崖州。熙宁六年，废为藤桥镇，隶琼州。绍兴六年，复置县。元初废。《志》云：州西百里有乐罗废县，汉置，今为乐罗村。

　　临川废县州东南百三十里。刘句曰：隋所置县也，属崖州。或曰本临振故县，隋开皇十年，以临振县赐高凉洗夫人为汤沐邑，即此。后废。唐曰临川县，属振州。南汉废入宁远县。宋为临川镇，镇东北有故盐场，亦宋置。又落屯废县，在县东五十里。唐天宝后置，属振州。南汉废。

