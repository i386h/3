<!-- { "loadSidebar": true } -->
　　德州，汉平原郡界也。河之故道，本在平原以北。汉以前大概从魏郡、清河、信都、勃海界入海，皆与平原接境，不径至平原也。武帝建元三年，河水溢于平原。成帝建始三年，河决馆陶，遂溢入平原、千乘、济南界中。河平三年，河复决平原，流入济南、千乘，复堤塞之。东汉永平中，河流合汴，泛滥兖、豫。明帝使王景治之，绝水立门，河汴分流。自荥阳东至千乘海口千余里，十里立一水门，令更相回注，无复溃漏之患。然则河经平原以南，自汉建始中始。而永平以后，尝为河之经流矣后汉以及南北朝时，大河决塞，史多失于记注。《水经注》：大河故渎，径平原故城西，又北径修县故城东修县，今直隶景州。又东北至东光县故城西东光，今直隶属县，而合于漳水。此亦约言西汉时大河所经之处。道元时，河仍自千乘入海，不至东光合漳也。宋自熙宁以后，主回河之说，沧、景常多水患。元丰四年，河溢沧州、南皮上下埽，又溢清池埽，又溢永静军阜城下埽。既而河流益北，大抵合御河、西山诸水，自深州武强、瀛州乐寿埽至清州独流寨三叉口而入于海今见河间府青县。

　　开州之东为观城县及朝城县南。河之南岸，则濮州之北。

　　《水经注》：大河径卫国县南卫国县，即今观城县，鄄城县北鄄城，旧县濮州治也。疑东汉以后，大河故道即出于此矣。五代晋开运三年，河决澶州临黄。汉天福十二年，河决观城界楚里村堤在县西南，东北经临黄、观城二县临黄废县，今见观城县。宋开宝五年，河决濮阳濮阳郡，即今濮州。明道二年，移朝城县于社婆村移而北也，避河患也。前朝正统十三年，河决荥阳，冲曹、濮。弘治三年，河复决原武，冲曹濮。濮州盖旧道所经，常为东下之冲矣。

　　又东径范县北，莘县及聊城县之南。

　　大河故道在范县之北，仓亭津在焉津在今县东北。旧经云：自范县渡河而西北六十里，即莘县是也。而聊城故博州治，今东昌府治焉。唐开元十年，博州河决。五代晋天福四年，河决博州，即此矣。

　　又东径东阿县北，博平县及茌平县南。

　　东阿，自昔大河之冲也。南涨则东平，东溢则侵济南。五代梁末，唐遣李嗣源取郓州，守杨刘今见东阿县。梁人攻杨刘，决河口以限晋兵。决口益大，连年为曹、濮患。同光二年，命娄继英督汴滑兵塞之，未几复坏。晋天福二年，河决郓州自东阿决而南也。开运三年，河决杨刘，西入莘县，广四十里，自朝城北流自东阿决而西也。周显德初，命宰相李治堤，自阳抵张秋口遏塞之《五代史》：先是，河自杨刘至博州百二十里，连年东溃，分为二派，汇为大泽，弥数百里。又东北坏古堤而出，灌齐、棣、淄诸州，至于海涯，漂没田庐，不可胜计。朝廷屡遣使，不能塞。至是诣澶、郓、齐，案视堤塞，役徒六万三十日而毕。宋乾德二年，河决郓州之竹村在州西北。三年，郓州河决。太平兴国七年，河涨挟清河谓济水也。凌郓州，城将陷，州将塞其门以遏水。驰奏遣使往固其城。咸平三年，河决郓州王陵埽在州西，浮巨野，入淮泗，水势悍激，侵迫州城。明道二年，废郓州王桥渡以避水渡在州东。是时河流涨入小清河，济南淄川皆被其患。后河势益趋而北，郓州之患始少。此五代及宋郓州水患也。而博平、茌平亦大河东出之道矣。

　　又东经长清县北，禹城县南。

　　长清以西，古大河所经也，高敖津在焉详见长清县。宋元嘉二十七年，王玄谟为宁朔将军前锋入河平高敖守之。是南北朝时，大河皆经此矣。大抵东阿以东，往往挟济而流，又东北以达于海也。

　　又东经历城县北，临邑县南。

　　临邑东有四渎津，大河故道所经也详见长清县。唐《五行志》：永徽六年，齐州河溢，即此地矣。

　　又东北经商河县北，武定州南。

　　此昔时大河所经也。唐长寿二年，河溢棣州时坏居民二千余家。又开元十年，棣州河决。太和二年，河决，坏棣州城。宋祥符四年，河决棣州聂家口在今武定州西南三十里，旧州城之西南。五年，又决于州东南李氏湾，环城数十里民舍多坏时大河挟商河为患，议者请徙商河以杀其势。役兴逾年，捍护筑塞，财力俱困，仅免决溢而湍流益暴，需地日削。河势高民屋逾一二丈，民以为忧。乃议徙州治于阳信之八方寺。六年，徙州治而北，以避河患。自是澶、滑之间，大河屡溢，而棣州之流渐绝矣。

　　又东经滨州境，合清河以入海。

　　《水经注》：河水东径湿沃津今见蒲台县。又东径千乘城北，又东过利城北利城，今见博兴县，或伪为黎城。又东北济水从西来注之。又东北入于海。夫水流变迁，其详不可得而知。今大清河自蒲台利津县东北入海，惟小清河则经青州府博兴、乐安县境而后入于海。或谓宋初大河东行，大抵从滨州境合于大清河。或谓大清河即东汉以来大河经流之处《水经注》有南北二济，无大小清河之名。其所言北济者，大概与大清河相参错。或大清河即大河故渎，河迁而济水注其中与。夫自东汉至隋唐，水之侵啮涨溢，岂能尽免。而由平原、千乘间以入海，则未经变异也。然则治河如王景，其成法讵不足遵与？自梁晋夹河之战，苟且目前，横挑大衅梁段凝于卫、滑间，决河引水以限晋兵，谓之护驾水。此五代以后溃决之患所由致也。延及宋季，横决无已，而一时蜩螗沸羹之说，迄无成见。金、元河患，皆与国为终始。至于晚近，且谓御河如御翟，庙堂无百年之算，闾阎有旦夕之忧，亦独何欤？《水经》诸书既未能条贯源流，兼综终始，史家纪载，又往往参差同异。兹略举往迩，为之差次古今之变，览者亦可知其梗概矣。右古大河。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十六 

卷一百二十六
　　◎川渎三大河下

　　大河今自阳武县南，又东径开封府城北，封丘县南。大河今在开封府城北十里。宋元符三年，河决开封之苏村旧《志》云：府西三十余里有苏村。元至元二十三年，河决开封、祥符等郡县十五处开封、祥符、陈留、杞、太康、通许、鄢陵、扶沟、洧川、尉氏、阳武、延津、中牟、原武、睢州，此十五处也。又二十五年，河复决汴梁之太康、通许、杞三县，灌陈、颍二州。皇庆三年，河决开封陈留等县，没民田舍时又决陈、亳、睢三州。延七年，河决开封县苏村及七里寺诸处。泰定二年，河溢汴梁。三年，复坏汴梁乐利堤，发民夫筑塞。明洪武七年，河决开封堤。十六年，，又决开封东堤。自陈桥至陈留陈桥，在府东北二十里，溃流数十里。二十年，河复决开封城。三十年，河溢开封。正统十三年，河决荥阳。寻自荥泽县孙家渡决而东南，开封遂在河北。景泰中，始复故《河渠考》：明初开封城北去大河四十里。洪武二十四年，河决原武，而东经城北五里至此，遂出府南。筑塞以后，大河经城北不过十数里。天顺五年，河溢，决开封府北门。弘治三年，河决开封，南入淮。成化十四年，河决开封府西杏花营在府西二十里。万历十七年，河决府西北刘兽医等堤十余处刘兽医堤，在府西北三十五里。四十四年，河决开封陶家店、张家湾陶家店，在府西北二十里。张家湾，在府西北十五里。由护城堤下经陈留等处，入亳州涡河。是冬决口淤，河复旧道。崇祯十五年，贼决开封西北朱家寨在城西北十七里。城陷大河，自陈、颍诸州漫入淮泗。盖大河出阳武之南，开封城外皆为浸淫沮洳之场矣。而河北之封丘县南去大河五十一里，旧时大河在县西北四十余里。金明昌五年，河决阳武，灌封丘而东，此封丘隔在河北之始也。元至大二年，河决封丘。顺帝至元初，河复决于封丘。明弘治二年，河决原武。其支流决封丘荆隆口在县西南三十余里，漫祥符，下曹、濮，冲张秋。五年，河复决于荆隆口，溃仪封之黄陵冈，更犯张秋，坏会通河。寻命刘大夏治之《河渠考》：弘治六年，都御史刘大夏受命治河，上言：河流湍悍，张秋乃下流噤喉，未可辄治。宜于上流分道南行，复筑长堤以御横波，且防大名山东之患。俟其循轨而后决河可塞也。报可。大夏乃浚孙家渡口，开新河七十余里，导水南行，由中牟至颍州东入淮。又浚祥符东南四府营淤河，由陈留至归德，洒为二道。一由符离出宿迁小河口，一由亳州涡河会于淮。又于黄陵冈南浚贾鲁旧河四十里，由曹县出徐州合泗入淮。支流既分，水势渐杀，张秋遂塞。又筑西长堤，起河南胙城，经滑、长垣、东明、曹、单诸县，下尽徐州，亘三百六十里，谓之太行堤，凡五旬而功毕。《志》云：县东南有陈桥集在县东南四十余里，与祥符县接界。东连马家口，西抵荆隆口，为大河冲要。弘治七年，河决陈桥集。嘉靖二十四年，河复决于此。又有于家店、中栾城与荆隆口相连中栾西为荆隆口。又西即于家店。《志》云：开封西北三十里为于家店渡。即此。皆滨河要地也。万历十五年，河复决于荆隆口，长垣、东明几于陷溺，堤防切焉。○考自阳武而入封丘，河益东南流。荆隆口直东则经长垣、东明，出曹、濮，直趋大清河矣。较之出徐、沛，合淮、泗以入海者，道为径易。夫河行之道，宜直不宜纡。入海之口，宜近不宜远。河之两岸宜阔，而归流宜深归流，即俗语所谓落漕也。平水则宜置斗门，且多置之。用王景更相回注之意，使不至旁溢，河未必不可东也后世遥堤之法，即两岸宜阔之意矣。缕堤之法，即归流宜深之意矣。滚水石坝及格堤之法，亦即斗门回注之意矣。盖未有舍古法而可以集事者。夫得其大意，尚能随试辄效，使究其精微而权其通变，悠悠黄河，岂终付之不可问乎。虽然，大河东，则会通河废。会通河不废，则大河不可得而东。两者不并立矣。此终明之世大河所以屡决而东，终抑之使南也与。

　　又东经陈留县及兰阳县之北。河之北岸，为长垣县之境。

