<!-- { "loadSidebar": true } -->
　　春秋时晋地。战国属赵。秦为邯郸郡地。汉魏郡地。晋属广平郡。后魏仍属魏郡。后周置成安郡。隋开皇十年，置慈州宋白曰：周武帝以滏阳县置成安郡，隋废郡置慈州，而《隋志》不详。大业初，州废，仍属魏郡。唐初，复置慈州。贞观初废，仍属相州。广德初，复置州相卫节度使薛嵩表置。《旧唐书》：州以地产石而名。朱全忠改为惠州。后唐复旧五代梁贞明二年，惠州为晋王存勖所取，复曰州。宋仍曰州亦曰滏阳郡。《宋志》：政和三年，改为磁。金因之。元初升为滏源军节度，属广平路，后复为磁州。明初改今属，省滏阳县入焉编户四十里，领县二。今因之。

　　州倚太行之险，控漳、滏之阻。战国时，秦、赵往往争胜于此。苏秦曰：秦甲渡河逾漳，据番吾，则兵必战于邯郸之下刘氏曰：番吾应在州东。《括地志》房山县东二十里有番吾城，今直隶真定府平山县也，去邯郸远矣。张仪曰：秦、赵战于河、漳之上，再战而赵再胜。是也。是后中原多故，凡出并、邺之间者，滏口实为之冲要滏口，见武安县滏山。慕容垂出，自滏口入天井关关在山西泽州南。或曰：非也，在武安县西，灭西燕于长子见山西潞安府。尔朱荣自晋阳讨葛荣于邺西，倍道兼行，东出滏口。高欢自邺城讨尔朱兆于晋阳，引兵入滏口，而分遣库狄千出井陉见直隶真定府。高齐末，周师克并州，将向邺，高孝珩请以幽州兵出土门即井陉，趣并州，洛州兵入潼关，而身将京畿兵出滏口，鼓行逆战。齐主不听。隋汉王谅举兵并州，遣其将綦良出滏口，趣黎阳，塞白马津黎阳，见大名府县。白马，见滑县。唐武德三年，突厥谋入寇，欲自幽州会窦建德之师，自滏口西入，会兵于晋绛。又建德救世充，军虎牢，其妻曹氏亦劝建德自滏口乘唐国之虚。虽成败逆顺，势各不同，而滏口其必争之地矣。唐自大历以后，河北诸镇角立，磁州当太行之口，恒藉以联络邢、，为昭义之襟要。其后昭义多故，磁州尝无宁岁。五代周广顺初，以北汉屯兵黄泽黄泽关，见山西辽州，谋犯邢、赵，遣兵屯磁州备之。磁州在山东西间，互为形援，不独一面之险而已。

　　○滏阳废县今州治。汉武安县地。晋为临水县地。后魏因之。后周析临水置滏阳县。隋为慈州治，州废，仍属魏郡。唐初复为慈州治，寻属相州。乾元初，九节度围邺，安庆绪求援于史思明，思明遣将李归仁军滏阳，为邺声势。广德初，复置州于此。明初县省。今州城周八里有奇，有门四。

　　临水城在州西北三十里。晋置县于滏口之右，属广平郡。后魏及隋属魏郡。唐武德六年，省。代宗广德元年，薛嵩表于临水故城置昭义县，属磁州。大历九年，田承嗣叛，遣将卢子期攻磁州，官军破之于临水，即此。宋省入滏阳县。

　　梁期城在州东南。汉县，属魏郡。《风俗记》：邺北五十里有梁期城。汉武元鼎五年，封任破胡为侯邑。后汉仍属魏郡。晋废。惠帝永兴元年，王浚自幽州遣乌丸渴末径至梁期，败成都王颖将石超于此。俗谓之两期城。又《水经注》曰：邺西有武城，俗谓之梁期城。非也。

　　台城州东北二十里。相传昔赵王所筑避暑台也。《舆程记》：台城罡北去邯郸五十里，有车时关。又较城，在州之留望里，俗传光武击王郎，较兵于此。又王城里有王城，周世宗击北汉时筑。岳城里有岳城，宋建炎初，岳武穆驻兵处也。

　　○神山在州西四十里。《山海经》滏水源于此。今山有黑龙泉，俗以为滏水源也。环城东流，入于漳水。成化十一年，判州事张□疏水北口，邯郸始无溃决之患。又州西北四十里有贺兰山，以贺兰真人居此而名。

　　○漳水在州南二十里，清漳水也。自山西潞安府流入州境，又东至临漳县界，而合于浊漳。漳河在磁州界，其北岸名三台口，西至讲武城，东至孙家庄，约十五里。其岸稍卑，每岁五六月大雨，漳河泛涨，溢岸而流，北至临漳谷子里分为三股，二股入邬米口，在邯郸县东十里。口北里许曰汉坝，折而专入肥乡、曲周。汉坝飞沙堆累，水自南来者阻塞不通，积于二口，水势浩大，堤岸崩决，邯郸县东、肥乡县西北、曲周西南。今议者专欲塞二口，但漳水未必起自邯郸二口，塞则邯郸独为壑矣。今有二计：自磁州讲武城而东，临漳县孙家庄而西，筑堤以障漳水，使不至横逆，则三股之水可除，二口亦无冲决之患矣；不然，疏漳河故道，决汉坝而东达苏胡寨口入于滏阳，庶各县均受益矣。

　　滏水在州城西南。自武安县流入境，又东入临漳县界，复东北流，入直隶邯郸县界。《郡县志》：滏水出滏山，在州西北四十五里，所谓滏口之险也。亦谓之滏阳河。○五爪渠，在州西十里，引滏水入焉。明洪武中开浚，宣德九年修治，可溉田千顷。

　　○车骑关在州北三十里。路通直隶邯郸县，自邺趣河北，车骑往来，往往取道于此，因名。今有巡司。又州治东北一里，有滏阳驿。

　　武安县州北百二十里。东北至直隶沙河县九十五里，西至山西辽州三百里。汉置县，属魏郡。曹魏属广平郡。晋及后魏因之。东魏改属魏尹。后周属州。隋因之，大业初属武安郡。唐初属慈州，寻属州。广德初，还属州。宋因之。元初省入邯郸，寻复旧。今城周三里有奇，编户三十五里。

　　○武安城故城在县西南五十里。战国时赵邑。《秦纪》：昭王三十六年，赵奢救阏与，秦军军武安西，鼓噪勒兵，武安瓦屋皆振。又四十八年，王伐赵，取武安、皮牢。皮牢，盖与武安相近。汉因置武安县，后移置今治。隋大业初，群盗张金称陷武安，即今县矣。

　　毛城在县西。汉建安九年，曹操攻邺，袁尚使武安长尹楷屯毛城，以通上党粮道，操击破之，即此。又阳邑城，《志》云：在县南三里。隋开皇十年，分武安县置。大业初，废。

　　固镇城一作故镇，在县西。唐光启二年，李克用将李克自潞州而东，败邢州孟方立兵，擒其将吕臻于焦冈，拔固镇、武安诸城镇。周显德元年，北汉逼潞州，世宗遣天雄帅符彦卿引兵自磁州固镇出北汉军后。胡氏曰：由固镇西北行至辽州，是出汉军后也。《里道记》：固镇至辽州三百十一里。

　　○粟山县东南十二里。相传秦白起拒赵廉颇于此，赵将绝粮，起命将士以布囊盛粟，积至山巅，赵军乃退。土人至今呼为粟山。又磁山，在县西南三十里。山产磁石，州名取此。

　　滏山在县东南二十里。即滏口，太行第四陉也。山岭高深，实为险厄。晋永和六年，石赵冉闵作乱，赵将张沈据滏口。太元十九年，慕容垂攻西燕，遣慕容楷出滏口，既而垂亦引大军自滏口出，是也。后魏主子攸建义初，群贼葛荣围邺，尔朱荣自晋阳东出滏口，讨平之。永安三年，魏主使杨津督并、肆等九州诸军事，津以兵少，留邺召募，欲自滏口入并州，不果。既而尔朱兆使高欢统并肆间六镇降户，欢请就食山东，遂自晋阳出滏口。高乾等闻欢东出，自信都迎谒于滏口。太昌初，高欢自邺入滏口，击尔朱兆于晋阳。后周建德五年，克晋阳，将趣邺。齐主遣尉世辨觇周师，出滏口登高阜西望。盖滏口为自邺西出之要道。亦曰鼓山，有二石如鼓，南北相当。俗语云：南鼓北鼓，相去十五。《冀州图经》：邺城西有石鼓，鸣则兵起。高齐之末，此鼓尝鸣而齐遂灭；隋末鼓又鸣，声闻数百里而隋亡。又高欢卒，高澄虚葬欢于漳水西，而潜凿鼓山石窟佛寺之傍为穴，纳其柩而塞之。《淮南子》亦谓之景山也。余见前。

　　阏与山在县西南五十里。战国赵惠文王二十九年，秦韩相攻而围阏与，赵将赵奢拒秦军于阏与，先据北山，大破秦军于阏与下。北山，即此山之北云。○焦冈，在县西六十里。唐末，河东将李克修败邢州孟方立兵于此。

　　三门山在县西北八十里。山有三足，峻峙如门。《寰宇记》云：水所出也。又有天井岩，绝壁四围，极其险峻，在县西八十里，为适晋之要途。慕容垂灭西燕，出滏口，入天井关，当在此地。

　　○河在县东北十里。源出辽州太行山，至县之柏林里伏流，至远里复出，东流入直隶邯郸县界，为广平府境之大川。县东北四十五里有响水河，北八里有儒教河，俱流入于河。

　　滏水在县东南。源出滏山，南入磁州界。《水经注》：滏水出石鼓山南岩下，冬温夏冷，东流注漳，亦名合河。

　　○新口在县西。唐会昌中，讨叛将刘稹于泽潞，自辽州开新路达磁州武安，谓之磁州新口。光化五年，朱全忠攻李克用，使张文恭引魏博兵入自磁州新口，是也。

　　固镇关县西五十里，即固镇城也。今有巡司戍守。

　　涉县州西二百里。西至山西黎城县八十里。汉置沙县，属魏郡。后汉因之，后因漳水溢，人民徒涉，因曰涉县。建安九年，曹操围邺，涉长梁岐以县降。晋属广平郡。后魏天赐元年，并入临水县。隋开皇十八年，复于涉城置涉县，属潞州。唐初属韩州。贞观十七年，改隶潞州。宋仍旧。金置崇州。元罢州，复为涉县，属真定路。明初改今属，城周四里有奇，编户二十四里。

　　○崇山在县东南三十里。金升涉县为崇州，以此山名。山头青翠，形如螺髻，亦名青头山。○韩王山，在县东五里。相传韩信曾驻兵于此。

　　○漳水在县南一里。自山西潞安府流经县界，东入磁州境。亦曰涉河，县以此名。

　　通利渠在县西一里。下流入于涉河，居民资以灌溉。

　　○沙亭在县东南。因故沙国为名。晋太元十八年，慕容垂遣将平规攻西燕将段平于沙亭。十九年，垂自出沙亭以击西燕，是也。胡氏曰沙亭在邺西南，恐误。

　　偏店关县北三十里。旧设巡司，今迁县西南二十里吾儿峪，与山西黎城县接界。《志》云：吾儿峪，地当险要。嘉靖二十一年，抚臣李宗枢奏筑城，增设官兵守之。

　　附见：

　　磁州守御千户所在州城内。洪武二十三年建，属山西潞安卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷五十 

卷五十
　　◎河南五

　　◇归德府东至江南徐州五百十里，南至江南亳州一百三十里，西至开封府三百五十里，西南至开封府陈州二百八十里，北至山东曹县一百四十里，东北至山东兖州府四百十七里。自府治至京师一千二百三十里，至南京八百五十里，至布政司见上。

