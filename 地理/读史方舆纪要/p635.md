<!-- { "loadSidebar": true } -->
　　蓝山县州西南二百里。南至广东连州二百五十里，西至道州宁远县百十里。汉置南平县，属桂阳郡。后汉以后因之。隋省入临武县。唐咸亨二年，复置南平县，属郴州。天宝初，改为蓝山县，因山为名也。宋属桂阳军。元属桂阳路。前朝洪武元年，改属郴州。二年，仍改今属。城周三里，编户二十八里。

　　○南平城县东五里。汉县治此。晋以后皆因之。隋废。又有蓝山故城，在县北十五里。《志》云：唐置县于此，宋徙今治。

　　○九疑山县西南五十里，山接宁远县界，详见名山九疑。○黄蘖山，在县南九十里，山出黄蘖，因名。与广东连州接界。《水经注》云：五岭从东第三都庞岭，在南平县界。《一统志》云：即此山也。又华阴山，在县东南五十里，跨临武县界。宋庆历二年，桂阳蛮寇华阴峒，杀吏民。五年，官军复讨蛮于华阴峒口，败绩，即此。

　　石柱山县北二十里。一名天柱山，岩洞甚胜。《志》云：县北六十里有蓝岭，即蓝山也，与桂阳州临武县相接。唐贞元中，郴州蓝山崩，即此。○百叠岭，在县东二十里，以山岭稠叠而名。又东楼峰，在县南五十里，岿水经其下。

　　○岿水在县南。一名舜水。源出九疑山，经东楼峰，东北流，合县境诸水，入桂阳州界，会舂陵水。○蓝水，县北五十里，源出蓝岭。又乾溪水，在县北八十里，亦出蓝岭，流合岿水。又县东五十里有阴溪水，出华阴山。又华荆津水亦出焉。县西二十里有蒙溪水，出九疑山。又县北二十里有龙溪水，亦出九疑山。下流俱合于岿水。

　　○大桥镇县西四十里。又县西二十里有张家陂镇。俱有巡司。《志》云：县北四十里有乾溪巡司，又县西一里有小山堡巡司，县东二十五里有毛俊堡巡司。○高獠原寨，在县南百里，其相近者又有紫獠原寨，皆崇山峻崖。崇祯十一年，群贼结聚于此，官军讨破之。

　　附见：

　　桂阳守御千户所在州治东。洪武二年建，隶属茶陵卫。

　　宁溪守御千户所在蓝山县西二十里。洪武三十年建，亦属茶陵卫。今亦置宁溪所。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十一 

卷八十一
　　◎湖广七

　　◇永州府东至衡州府桂阳州四百里，南至广西平乐府六百三十里，西南至广西全州二百五十里，西北至宝庆府三百里，东北至衡州府三百五十里。自府治至布政司一千八百二十里，至江南江宁府三千四百三十五里，至京师六千八百八十里。

　　《禹贡》荆州之域。春秋及战国时为楚南境。秦属长沙郡。汉武帝元鼎六年，析置零陵郡治零陵。后汉因之始治泉陵。晋仍曰零陵郡。刘宋为零陵国。齐复旧。梁、陈因之。隋改置永州初置总管府，寻废。大业初，复曰零陵郡。唐复置永州贞观十七年，并入道州。上元二年，复析置。天宝初，亦曰零陵郡。乾元初，复故。宋因之亦曰零陵郡。元曰永州路。明初，改为府，领州一、县六。今仍曰永州府。

　　府列嶂拥其后，重江绕其前，联粤西之形胜，壮荆土之屏藩，亦形要处也。黄巢乱岭南，高骈谓宜守永州之险。潘美之平南汉也，由道州进克富州富州，今广西富川县。明初，杨克永州，乃南攻静江今广西桂林府。魏氏曰：零陵雄郡，为粤西门户。允矣。

　　零陵县附郭。汉置泉陵县，属零陵郡。武帝元朔四年，封长沙定王子贤为侯邑。元始五年，泉陵侯刘庆上书，请安汉公行天子事，即贤后也。后汉为零陵郡治。晋以后因之。隋改县曰零陵，为永州治。唐、宋因之。今编户二十八里。

　　○泉陵城府北二里。汉县治此。隋改曰零陵县，移今治。《城邑考》：郡城，宋咸淳中创筑。明洪武六年，因旧城更拓之，东依列嶂，西临潇水，为门七，周九里有奇。

　　应阳城府西北百里。晋惠帝分祁阳县地置应阳县。宋以后因之。隋省入零陵县。王隐曰：应阳本泉陵之北部，东五里有鼻墟，即舜封象处矣。《水经注》：应阳县即应水为名。应水东南经有鼻墟南，又东南注湘水。吕蒙城，在府北三里。后汉末，吕蒙收潇湘，零陵太守郝普为蜀城守，不下，蒙筑城攻之，即此。

　　○福田山府东北五十里。崖壁峭绝，中有孤峰耸峙。宋置福田寨于此。熙宁六年废。又石角山，在府东北五里，亦奇峭。《志》云：郡治西有高山，山特峻耸。又城西二里潇江浒有西山，其东北隅曰石城山。○嵛山，在府南二十里。以高秀逾众山而名。又阴和山，在府东南八十里，接道州界。又府东百里有杉木岭，亦接道州界，上多杉树，隐蔽天日，因名。

　　马鞍岭府东三十里。岭路险峻，通宁远县界，犭洞联络，盗贼出没之所也。又石门岭，在府东八十里，上有双石门，崛起如城壁，复有石如楼阁，羚羊往来其间。或曰即白芒岭也。又鸦髻岭，在府东南五十里，双顶耸峙如鸦髻然，下临深谷，路通道州。又黄蘖岭，在府东南百二十里，连亘道州，有蘖洞。○鸣水岭，在府南百十里，瀑布飞泉，声闻数里，接全、道二州界。《志》云：府西二百里有分水岭，即湘、漓二水分流处。

　　澹山岩府南二十五里。岩有二门，壁立万仞，东南角有石窍，仰望洞然。相去三里曰暗岩，秉炬而入，中广袤，可容万人。○龙洞，在府西北六十里，唐末，里人唐世居此，团聚乡兵，保固里闾处也。又西北百里有承平洞，林岭深邃，相传中有野人。

　　○湘江府西南十里。自广西兴安县流入府界，东北流至湘口，潇水会焉。内有古墙、巴州、冷水、七里等滩，亦谓之西江。明初，杨围永州，造浮桥于西江，是也。

　　潇水在府西。源出宁远县九疑山，流至道州东北三江口，与江华县之沱水、宁远县之舜源水合，又西北流至府城外，又北流至湘口，会于湘江。○永水，在府南九十里，源出府西南百里之永山，东北流入湘江，州以此名。又贤水，在府南二十里，源出澹山岩，亦流入于湘水。

　　愚溪府西一里。源出府南百五里之鸦山，北流经此，东入潇水。本名冉溪，唐柳宗元改今名。今有愚溪河泊所。又府东七十里有黄溪，府北九十里有高溪，柳宗元所谓永之胜也。

　　石马潭府北十五里湘水中。又钴潭，在西山西麓，冉溪所汇也。潭之西为小丘，小丘之西为小石潭，皆以宗元得名。○袁家渴，在潇江浒朝阳岩东南。宗元云：楚越之间，方言谓水之反流者为渴。渴之西南为石渠，渠之西北曰石涧云。

　　垂幔滩在府西南。绵亘百里，枕湘江之岸，峭壁倚空，遥望如帷幔之状。又石牌滩，在府北四十里，石皆片断，连缀如牌筏然。又烟塘，在府东北百余里，皆湘江所经也。《志》云：府东十里有蒲州，枕潇水旁。

　　○湘口关府北十里，潇、湘二水合流处也。今为湘口驿。《会典》有湘口水驿。又大桥关，在府北六十里。府西北又有黑石关，俱永州卫官兵戍守。○东乡垒，在府西南。明初，杨围永州，元广西兵来援，驻东乡，倚湘水列营，击败之，即此。

　　雷石镇府南六十里，当道州之泷水口。唐置镇于此。或曰今府南有龙虎关，为戍守要地，即雷石镇矣。又顺化镇，在府东六十里，五代时置镇，宋改为顺化驿，今废。又杉木镇置于杉木岭，鸣水镇置于鸣水岭，皆五代时置。○高溪市，在府北七十里，向有巡司戍守。隆庆四年，改黄阳堡巡司。其相近者曰方潋驿。皆滨湘江。

　　驰道府东八十里。阔五丈余，类今之河道。《史记》秦始皇命天下修驰道，以备游幸。此其旧迹也。又府东八十里有朱砂坑，为历代采砂之处，今绝。

　　祁阳县府北百里。东至衡州府常宁县百二十里。汉泉陵县地。三国吴置祁阳县，属零陵郡。晋因之。宋泰始初，改属湘东郡，五年复旧。齐、梁因之。隋并入零陵县。唐武德四年，复置。贞观初省。四年，仍置祁阳县，属永州。今城周六里有奇，编户十三里。

　　○祁阳旧城县东北九十里。刘句曰：吴初置县于此。隋废。唐移于八台。又永昌废县，在县西八十里，三国吴析泉陵县置，属零陵郡。宋以后因之。隋省入零陵县。

　　○祁山县北十五里。山高峻，远望如城壁，县因以名。其北五里为金华山，高数千仞，为祁山华盖。又北有东江石山，层岩叠嶂，称为奇胜。○乌符山，在县北六十里，县之望山也。元成宗时，湖南盗詹一仔作乱，左丞刘国杰讨破之，降其余众，相要地为三屯，衡曰清化，永曰乌符，武冈曰白苍，选众耕屯，使贼不得为巢穴，境内宁息，即此乌符山也。

　　四望山县西南百二十里，高可望衡、邵、永、道四郡。元成宗时，盗詹一仔啸聚四望山，久不能平，寻为刘国杰所破，即此。○排城山，在县西北七里，岩壁如城。又半天罗山，在县西北二十里，下有罗口，路甚险要。县西北九十里有石燕山，刘句云：石燕冈出石燕充贡，在祁阳县西北百二十里。即此山也。

　　白鹤山县东北三十里。一名白鹤岭。旧《经》云：山南接九疑，北连衡岳，数峰卓峙，岩壑幽深，郡境名山也。又万罗山，在县东七里，以万山罗列而名。又长流山，在县南十里。其相接者为花山、白竹、双童诸山，皆高耸环峙。县东南三十里又有三台山，三山连属。

　　熊罴岭县北三十里。岩壑深邃，相传熊罴所居，一名黄罴岭。又云头岭，在县东五十里，以上凌云汉而名。○栖真岩，在县北三十里，上容千人，内一窍通明出泉，可灌田。又翠岩，在县东二里，宋岳武穆尝提兵经此。县西十五里又有铁板岩，前有铁门，深二三里，后有洞水，常不竭。

　　○湘水县东二十里。自零陵北流入界，经县南洛溪，合众流注之。又东北入衡州府常宁县境，江滨多滩碛，其最著者为县东二十二里之三门滩。○祁水，在县治北。源出宝庆府邵阳县界，地名余溪。东北流九十里经此，又东入湘水，一名小东江。又白水，在县东六十里，出县东南二百里白水山下，流入湘水。

　　浯溪县南五里。山溪诸水汇流于此，称为奇胜，流入湘江。唐元结自道州归，爱其山川，遂家于此。今浯溪摩崖碑，结所撰《中兴颂》也。又三江，在县东七十里，西入湘水。《志》云：县东北有白河江，又有清江，流合白河江，同注湘水。

