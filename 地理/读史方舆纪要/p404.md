<!-- { "loadSidebar": true } -->
　　雨施陂在县南八里。唐永徽四年，光州刺史裴大觉所开。积水溉田，凡百余顷。○千工堰，在县城西，绕城而东，凡数十里，为众水所汇。嘉靖五年，邑令王室筑石障水，负郭数千亩皆资以溉。自是修筑不一。明万历十二年，复增修之，寻废。

　　○木陵关在县南百三十里，南至湖广麻城县八十里。有木陵山关在其上。《水经注》木陵关，在黄武山东北，晋西阳城东南，南北代时为戍守要地。梁天监初，将军张嚣之侵魏淮南，取木陵戍，旋复陷于魏。普通八年，司州刺史夏侯夔出义阳道，攻魏平靖、木陵、阴山三关，皆下之，是也。唐元和十二年，鄂岳观察使李道古讨吴元济，引兵出穆陵关，攻申州，克城外郭，寻溃还。穆陵，即木陵也。

　　白沙关在县西南百四十里。五关之一也。旧《志》云：县有五关，与湖广麻城县分界。五关者，白沙而外，曰土门关，在县南九十里；曰斗木岭关，在县西南百里；曰黄土岭关，曰修善冲关，俱在县西南百二十里。宋绍兴中，江州都统赵议建五关以拒金人。嘉定十四年，金人围光州，犯五关，遂进围黄州汉阳军。或曰：五关，木陵、虎头、黄土、白沙、大城是也。今详见麻城县。

　　界河关县南百十里。《志》云：三道河，源出于此关，南至麻城县九十里。又牛山镇关，在县东百里。二关俱有巡司戍守。牛山巡司，嘉靖二十年设。○石脑山寨，在县西。元末土豪屯聚于此。明初邓愈平遂平县玲珑山寨，又进破石脑山寨，是也。

　　固始县州东百四十里，北至江南颍州百十里，东至江南霍丘县百四十里，东南至江南六安州百八十里。春秋时蓼国地，后灭于楚。汉置固始县，在今陈州沈丘县界。萧齐别置新蔡郡于此。后魏亦为新蔡郡，又始别置固始县属之。寻没于梁，改曰蓼县。高齐复曰固始，置北建州于此，寻废州，复为新蔡郡。后周改置浍州。隋初州郡并废，县属光州。唐因之。今县城周六里，编户七十七里。

　　○期思城县西北七十里。古蒋国，楚灭之为期思邑。汉置期思县，属汝南郡。英布大夫贲赫封期思侯，即此。后汉仍属汝南郡。晋属弋阳郡。刘宋因之。齐末没于后魏。正光中，置边城郡于此。梁、陈亦置边城郡。隋初郡废，县属光州。唐初废。

　　建安城在县东。萧齐所置戍守处也。建武中，夏侯详为建安戍主，带边城、新蔡二郡太守。永元二年，寿阳降魏，魏遣元勰镇之。宇文福言于勰云：建安，淮南重镇。勰因使福攻建安，戍主胡景略以城降。自后，魏新蔡太守常带建安戍主。今县东有建安乡。胡氏曰：建安与固始期思城相近。北魏正光中，群蛮出山，居边城建安者八九千户。边城郡治期思，则建安亦去期思不远矣。

　　○安阳山县东五十里。一名大山。势甚高耸，有白龙池在其上。《志》云：唐元和中，平蔡，尝驻兵于此。又有故元时大山民寨。○独山，在县南七十里。山高五里，岸然独立。又有三山，亦在县南七十里，三峰并峙，高出云表。

　　鏊山在县东。唐元和十年，寿州帅李文通奏屡败淮西兵于固始，拔鏊山。盖淮西置戍于此，以拒官军也。又县南有白鹿崖，亦昔时戍守处，故寨存焉。○白牙山，在县东南九十里。山产桑，中弓材。

　　青峰岭县南百里。有泉出焉，流为梅仙河，东北入于淮。《志》云：岭跨商、固二邑之境。○枣林冈，在县北。上有古城。近代贼自霍丘抵县东之高塘，犯县北古城，是也。又县北七十里有蓼城冈，或以为古蓼国城盖在此。

　　○淮水在县北七十里。自光州流入境，东北流，历朱皋镇，而入江南颍州界。

　　史河县东二十里。其源即商城县之牛山河，东北流，经县南五十里均济等闸，又东至江南霍丘县，入于淮。《志》云：史河入境，分为二支：上一支曰清流。旧有闸二：曰上闸，一名均济；曰中闸，一名清河。中闸承上闸为启闭，分入胜湖，共灌塘堰三十有六。下一支曰堪河，在县东北蒋家阜分泄。旧亦有闸二：曰溥惠，曰均利，共灌湖堰十有六。今多湮废。胜湖，亦曰圣湖，在县东南六十里。

　　曲河县西十五里。源出商城县之斛山，东北流，经县北，又东入于史河。县西旧有曲河土坝，地名石嘴头。天旱则筑以障水，东入串子等堰，灌湖堰十有四，至九里沟，灌湖堰二十有八。余继善曰：西淤石嘴头，而胜湖一带之水源塞；北淤三义口，而堪河之溥惠、均利二闸塞，邑之水利，十失六七矣。

　　春河县南十五里。源出商城县马鞍山，东流入淮。崇祯九年，流寇自光州掠春河而东。又有白露河，在县西南三十里，自州境流入，合于春河。有白露河土坝，天旱则筑坝障水，入王道人等港，灌湖堰十有七。○石槽河，在县南四十五里。源出商城县大苏山，北流入于史河。又泉河，在县东四十里。县境之石梁堰沿城涧诸水，悉汇入焉，亦东北注于淮。

　　淠水在县南五十里。自江南六安州霍山中发源，西北流入县境，又东北入江南霍丘县界，经寿州西南安丰废县而北注于淮。又灌水，在县西南四十五里，有大灌水、小灌水之称。《水经注》灌水出大苏山，亦名浍水，流入霍丘县，合史河入于淮。

　　茹陂县东南四十里。后汉末，扬州刺史刘馥所筑，为耕屯之利。其后邓艾等常修治之。今故址仅存。

　　○朱皋镇关县东北六十里，与江南颍州接界。有巡司戍守。今详见颍州。

　　息县在州西北九十里。北至府城二百里。春秋时息侯国。汉为新息县，属汝南郡。光武封马援为侯邑。晋为汝南郡治。刘宋曰南新息县。萧齐属弋阳郡。后魏置汝南郡。太和中，又置东豫州。梁改曰西豫州，又改曰淮州。东魏复曰东豫州，汝南郡皆如故。高齐复改县为新息。后周又改州为息州。隋州郡俱废，以县属蔡州。唐初复置息州。贞观初，州废，县属豫州。宋仍属蔡州。金复置息州。元以新息县省入州，属汝宁路。明初改州为县，属颍州。洪武七年，复改今属。县城周□里，编户二十八里。

　　○息城县北三十里。古息国也。《左传》隐十一年，息侯伐郑，郑伯败之。庄十四年，灭于楚。汉初于此置息县，寻徙而南，因以新息为名。刘宋置北新息县于此，属汝南郡。后魏因之。高齐以北新息县并入南新息县，复曰新息云。○白城，在县东。哀十六年《传》，初，子西召太子建之子胜于吴，使处吴竟，为白公。《史记》：楚惠王二年，子西召胜于吴，为巢大夫，号白公。是也。杜预曰：褒信县西南有白亭。巢，今江南巢县。《邑志》云：县西南七里有故白城。

　　阳安城在县西南十里。汉置阳安县，在今确山县北。后魏时，侨置阳安县。东魏复改侨置阳安郡，领永阳一县。高齐郡县俱废。

　　成阳城在县西。汉县，属汝南郡。高帝封奚意为侯邑，后省。后魏太和三年，乐陵镇将韦珍引兵渡淮向义阳，略齐七千余户，表置城阳、刚陵、义阳三郡。后入于梁，亦置城阳郡，兼置楚州。《梁书》：大通元年，克魏东豫州，司州刺史夏侯夔自广陵引军屯安阳，遣别将屠楚城，由是义阳北道遂与魏绝。二年，郢州来降，夏侯夔自楚州往会师，遂镇焉。中大通二年，陈庆之围悬瓠，破魏将孙腾于楚城。大同二年，东魏侯景寇楚州，禽刺史桓和，进军淮上，南北司二州刺史陈庆之击却之。寻没于东魏，亦曰西楚州。高齐改置永州。陈大建五年，将军樊毅克齐广陵、楚子城。二城盖相近也。后周亦曰永州。大象二年，尉迟迥举兵相州，申州刺史李惠应之，攻拔永州，即此。隋州废，县属蔡州。大业末，县废。唐元和十二年，李攻蔡，遣兵破西平，别将王义又破楚城，即成阳故城矣。

　　广陵城在县西南。本新息县地也。魏收《志》：太和十七年，光城蛮田益宗来降。十九年，置东豫州于新息广陵城，以益宗为刺史。延昌二年，以益宗诸子贪暴，召令赴阙，未至；遣将李世哲等奄入广陵，益宗诸子鲁生等南走。孝昌三年，梁谯州刺史湛僧智围魏，东豫州刺史元庆和于广陵克之。后复没于魏。兴和中，置广陵郡，兼置宋安县，为郡治。高齐末入于陈。大建十一年，周将梁士彦攻广陵，拔之，是也。胡氏曰：广陵城，与齐义阳隔淮对垒，有太仓在淮北岸，与广陵城相近。盖魏人置戍广陵，此其积粟处也。萧齐建武四年，魏将傅永军淮北，齐将鲁康祚军淮南，相距十余里。康祚夜渡淮，袭魏太仓口，为永所败。后周改置息州，广陵郡及宋安县俱废入焉。

　　长陵城在县东北八十里。梁置长陵郡，领长陵等县。东魏因之。高齐郡废。隋初县属蔡州。大业初，省入褒信县。唐初复置长陵县，属息州。贞观初废。

　　褒信城在县东北七十里。本汉郾县地。东汉析置褒信县，属汝南郡。晋属汝阴郡。刘宋曰西苞信县，属新蔡郡。齐因之。后魏尝为新蔡郡治，即此城。高齐亦曰苞信县。隋属蔡州。大业初，复曰褒信。唐初，属舒州。贞观初，州废，改属豫州。天中，改曰包孚。后唐复故。宋仍属蔡州。金改属息州。南宋开禧二年，韩氵亲氵亲胄主用兵，光州忠义人孙成复褒信县，是也。元省为镇。

　　○淮水在县南五里。自真阳县流入境，又东历光山县界。淮之南岸曰濮公山，即光山县之浮光山也。

　　汝水在县东北百三十里。自新蔡县流入，又东北入江南颍州界。又南营河，在县东北百十里，即汝水之支流也，东南流，入于淮。○闾河，在县东北九十里。源出确山县境高皇陂，东流入淮。又县东四十里有谷河，县东南四十五里有泥河，俱东入于淮。

　　黄漂港在县南八十里。又连桥港，在县东百里。下流俱入于淮。又县东北百四十里有曲吕港，县东又有涧头港，下流俱入于汝。

　　玉梁渠在县西北五十里。隋故渠也。唐开元中，县令薛务增浚之，灌陂六十所，溉民田三千余顷。

　　○杨庄店镇在县北九十里。有杨庄店巡司，明隆庆中，改固城巡司。自县达府之通道也。○珉玉坑，在县西北。旧出珉玉，隋时置官采之。唐初为淮水所没。开元中，淮水东移，坑复出玉。今仍没于淮。

　　商城县州东南百九十里。东至江南霍丘县百十里，南至湖广罗田县百六十里。汉期思县地。刘宋置东苞信县于此，以旧苞信县为西苞信县。梁亦为苞信县，兼置建州及义成郡治焉。东魏为南建州及平高等郡。高齐因之。隋初州郡俱废，改置殷城县，属光州。唐初置义州于此。贞观初，州废，县仍属光州。宋建隆初，以宣祖讳，改曰商城县，仍属光州，寻省入固始县。明成化十六年，复置商城县。今城周六里，编户二十三里。

