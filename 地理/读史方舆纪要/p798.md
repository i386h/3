<!-- { "loadSidebar": true } -->
　　○田牌镇县南二十里。有巡司。又县北三十里有博铺巡司。俱洪武中置。○那零营，在县南，又南有屯建营，俱防生熟黎人劫路。《志》云：县境村峒凡二百三十九处。又县北有新安、三家、末落、乌石、博白、黄龙、吕湾、博顿等八海港，俱有民兵望，防贼船湾泊。

　　定安县府南八十里，东南至会同县二百二十里。本琼山县地。元至元三十一年，析置定安县，属琼州。天历元年，升为南建州。明初，复为定安县。今城周三里有奇，编户三十四里。

　　○废忠州在县西南。古獠境。唐咸通五年，遣兵擒黎峒蒋等，遂定其地，置忠州，兵还即废。元至元三十年，元帅朱斌统兵深入，黎巢尽空。明年，于忠州故地置定安县。《城邑考》：县城，成化二年始议开筑。正德八年伐石砌，十四年工始竟，十六年风雨圮坏，寻复修筑。嘉靖二十四年增修。

　　○五指山县南四百里。山有五峰，极高大，屹立如人指，据琼、崖、儋、万之间，为四州之望，一名黎母山。或云婺女星尝降此，本名黎婺山，后讹为黎母云。黎人环居山下，内为生黎，外为熟黎，山巅常在云雾中，久晴则见翠尖浮于半空，其下犹洪不辨也。熟黎所居已阻且深，生黎之巢人迹罕至。唐乾封中，黎母山贼陷琼州，据之。贞元五年，州始复为唐境。元至元二十八年，黎叛，阔里吉思等讨之，空其巢穴，勒石五指山。明嘉靖二十年，亦尝大举师，徒攻毁巢峒，登黎婺山巅。二十八年，崖州黎复叛，大军进讨，直抵巢穴而还。《广记》：议者尝以五指山居州邑之中，为吾内患，宜于兵威削平之际，开十字大路。大约以道里计之，自府治至崖州千里而近，自儋州至万州六百里而遥，此四至径一之大凡也。细数之，自府治至沙湾三百里而遥，自崖州至罗合三百里而近，俱为坦途矣。度其中未开通处，不过二百里。若大集军民土兵，通力合作，相其溪壑，易其险阻，假以数月，而琼崖之路可由黎峒中行矣。儋、万视此，其工则又杀焉。四路交达，度中建城，量地置堡，就堡立屯贮食，以攻则取，以守则固矣。又云：五指山下东南有阳春峒，为郡境之中，其南有氵南他、香根、竹茂、竹拥诸峒，西南有万家、罗活、磨岸、磨魁等村，东有思河等峒，东南有纵横、斩兑等峒，北去定安，东南出万州、陵水，西北至儋州，俱六日程。惟西至昌化，中阻大溪，须浮筏乃济。初入自思河仅六日，前半路颇崎岖，愈入愈衍，其地皆可耕作也。

　　迈本岭县南十里。一名丫髻岭。自西南蜿蜒而东北，复峙一小峰，为县之主山。

　　○建江县北一里。源出五指山，自澄迈县流入境，又北流为琼山县之南渡江。元升县为南建州，以江名也。又思河水，在县南，亦出五指山，流经县南境，逶迤数百里，复东南流入乐会县界，为万泉江上流。

　　○岭背营在县南。《志》云：县境思河、光螺峒、水口、岭背等村黎，尝构琼山县境内诸黎为患，因设南伦营防守。嘉靖十三年剿平，改设今营。又县境诸黎村峒凡一百十有二。

　　文昌县府东百六十里。南至乐会县百七十里。汉紫贝县地，属朱崖郡，后废。唐武德五年，置平昌县，属崖州。贞观元年，改曰文昌县。南汉亦属崖州。宋改属琼州。县无城，编户十八里。

　　○紫贝废县县城北一里紫贝山下。汉置县，治此，寻废。又平昌废县，在县西北。《志》云：本武德县，隋置，属崖州。唐改为平昌县，后改曰文昌，移于今治。

　　○玉阳山县北十里。一名青山岭，林木青翠，邑之主山也。其西曰苍锡山。又紫贝山，在县北一里，一名灵山岭。○铜鼓山，在县东北一百里，又抱虎山在县东北百二十里，皆以形似名。

　　七星山县北百五十里大海中。有七峰相连，一名七洲洋。山林木茂密，下出淡泉，航海者必取汲于此。山之东又有七星泉，虽旱不涸。○焚ズ岭，在县北百三十里，枕海滨。相传汉楼船将军杨仆初渡海至此，即焚其楼船以示士卒必死处。恐误。《志》云：县东北五十里东昆港水之北有眉丘，丘狭而长，若埭然，延亘六七里，中藏一丘，隆然深秀。

　　○文昌江县南一里。一名南桥水。《志》云：江源有二：一出县境之迈南山，一出龙塘，至县南一里合流，又东南达清澜港入海。○清澜港，在县东南三十里。源出县东下场溪西，二处合流至此，与海潮相会而成港。又铺前港，在县西百五十里，商帆海舶，多集于此。

　　○铺前镇县西北百五十里铺前港之东。有巡司。又青蓝头巡司，在县东一百里抱陵港。俱洪武中置。○白延架营，在县西南，防斩脚峒黎等贼。《志》云：县境村峒凡三十有五处。又县有铺前、木栏、抱虎、七星港澳，皆与琼山连洋，大海贼船易入，拨军守。

　　宾宰驿县西北六十里。又县南四十里有长岐驿。《会典》有文昌驿。三驿皆革。

　　会同县府东南二百九十里，东南至乐会县六十里。本乐会县地，属琼州。元至元三十年，析置会同县。《城邑考》：县旧无城，周为栏闸。嘉靖三十年，始石为垣，周二里有奇。编户七里。

　　○小禄山县西二十里。下有涧水，分二派灌田。又西十里曰西崖岭，峰高千仞，顶有巨石，下有石龛。○多异岭，在县东南二十里，以岩石多异而名。又县东北三十里有文嚣岭，亦高峻。

　　○天塘溪县北二十五里。源出文昌县界天塘岭，流入境，下流达乐会县，合万泉江。又县南有大塘水，源出黎母山，分流经县南，潴为巨塘，资以溉田。

　　○调嚣镇县东南十五里。有巡司，洪武中置。○永丰驿，《舆程记》云：在县北。自文昌县之长岐驿，五十五里而至永丰驿，又四十里至温泉驿，又四十五里为万州界之多陈驿。

　　乐会县府东南三百五里。西南至万州八十里。唐显庆五年置县，属琼州。宋大观三年，改属万安军，寻复旧。县无城，今编户十二里。

　　○阴阳山县东北一里。山形奇偶相生，因名。又县东二里有雷朴山，小山特起，在万泉河南，曾有雷击其山石，因名。又香炉山，在县南二里，突起一小峰，诸峰罗列交拱。○金牛山，在县东南十五里，峻耸插空，俯视诸山皆如培，海航望此以为表识。又白石山，在县西四十里，山脉绵亘，耸立高峰，顶有巨石。

　　风门岭县西南七十里。岭路高峻，瀑布悬流，为诸黎出入咽喉之所。又三山神岭，在县东南十里。岭上有泉曰金牛井，四时不涸。○龙见石，在县西北十五里，状如龙首山脊，半里许皆黑石，がテ叠出，若龙鳞然，黎盆水绕其前。

　　○万泉河县西北二十五里。亦曰万泉江。源出五指山，入定安县界为思河水，又东南流至县西，分二支绕县治后，经雷朴山下而复合。中有印山屹立，若浮印然，周遭有沙护之，亦名应山，与雷朴山对峙，出博敖港入大海。《志》云：万泉河纳会同诸县众水之流，因名。又昔人尝饮马于此，亦名饮马河。

　　温泉河县南十里。《志》云：河自西黎山纵横峒发源，流经县西界，达县西南温汤铺，转流至东北博敖港入海。

　　○猪母营在县西南。防守加略、中心等村生熟黎。又有沙牛坝营，防葵根、水口等村黎。皆拨民兵戍守。《志》云：县境村峒凡五十有三处。

　　儋州府西南三百七十里，东南傍海至崖州五百八十里，北至海岸五十里。

　　古百越地。汉置儋耳郡《茂陵书》：郡去长安七千三百三十五里，始元中省入珠崖郡。后汉属合浦郡《志》云：时为珠崖县地。晋、宋以后，皆为荒徼。萧梁置崖州及珠崖郡。隋初为崖州，大业初复为珠崖郡《隋志》州、郡皆治义伦县，即今州治也。《元和志》《旧唐书》皆云，隋置儋耳郡于此。盖萧铣时改置。唐武德五年，置儋州。天宝初，曰昌化郡。乾元初，复曰儋州。南汉因之。宋仍为儋州。熙宁六年，改曰昌化军。绍兴六年，军废，属琼州。十四年，复置军，寻改曰南宁。元因之。明洪武初，复曰儋州。正统五年，以州治宜伦县省入编户四十六里，领县一。今因之。

　　州外滨瀛海，内扼黎狸，翼带琼崖，互为唇齿。

　　○宜伦废县今州治。梁置义伦县，为珠崖郡治。隋因之。唐为儋州治。宋太平兴国初，避讳，改曰宜伦，仍为州治。熙宁中为昌化军治，绍兴中又为南宁军治。元因之。明废。《城邑考》：旧州城，在州西北三十里，地名南滩浦。相传汉楼船将军杨仆所筑，亦谓之儋耳城。梁置义伦县，亦治此。隋末迁于高坡，即今治也。洪武六年，始筑石城，缘城为濠，后常修治。有门四，城周二里有奇。

　　富罗废县在州西南。本汉儋耳县地。隋置毗善县，属崖州。唐武德五年，改曰富罗县，属儋州。南汉废。○洛场废县，在州东南。《志》云：唐乾元中置在黎峒中，属儋州，后移置州城下。宋省入宜伦县。《志》云：州南有涔阳废县，唐天宝初置，寻废为涔阳镇。今考新、旧《唐书》，皆不载。

　　○松林山州北二十里。《隋志》谓之藤山，一名松林岭。圆顶下垂，中有石岩，县之主山也。又州东北六十里有辅龙山，俗名抱社岭。○黎毗山，在州西北四十里，近黎母山，俗呼为那细岭。又州西四十里有德义山，俗呼黎晓山，顶有巨石若岩。

　　马蝗山州东三十里。以形似名。俗传汉将曾屯兵于此，盖其地尝为战场也。○龙门岭，在州西北三十里。海岸夹起石峰，两趾奔海，其状若门，可以泊舟岭上。又有石穴，中虚通海，风出其中，名曰风门，内容数十人。

　　○海州西四十余里。一名琼海。中有狮子石，舟楫所经也。《志》云：石在海中，东去州五十里。

　　沦水州北一里。源出黎母山，流合群川，绕城北，西流十里为大江，至新英浦与新昌渡水合，会海潮成港，复南经羊浦入海。《志》云：沦水沿流有四名：一曰黎水，以出黎母山也；一曰昌江，以州旧为昌化军也；西近海滨曰新英浦；流至海口曰羊浦港。

　　白马井州西南三十里。相传唐咸通中，辛、傅、李、赵四将奉命灭黎兵，至此渴甚，有白马嘶鸣，以足跑沙，清泉涌出，因名。一名滔沿井。《郡国志》：井源与沦水通，有人以竹置井口，于沦水中得之。俚人呼竹为滔沿，故名。

　　○镇南镇州西南三十里。有巡司。又州西南八十里有安海巡司。○山口寨，在州境。成化五年，七方峒黎符那南叛，官军讨之，凭险阻不下，既而破其上下多邦山口寨，追擒之于落贺洲，并平其党姜花等峒。《志》云：州境村峒凡二百有九处。

