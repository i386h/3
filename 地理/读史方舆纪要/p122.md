<!-- { "loadSidebar": true } -->
　　○濮阳废县今州治也。王氏曰：旧城在今治西南三十里，为古颛顼之墟，亦曰帝丘。夏为昆吾氏所居。《国语》曰：昆吾为夏伯。是也。《春秋》僖三十一年，卫成公自楚丘迁于帝丘。即此。其后曰濮阳，以地在濮水北也。秦始皇七年，拔卫濮阳，置濮阳县，东郡治焉。《史记》：章邯与项羽战，军濮阳东，环水自固。汉仍曰濮阳县，亦为东郡治。后汉因之。初平二年，曹操击黑山贼白绕于濮阳，破之。袁绍因表操为东郡太守。兴平初，吕布袭据濮阳，与曹操争兖州。晋亦曰濮阳县，为濮阳国治。后魏仍属濮阳郡。隋属滑州。大业初，属东郡。唐属濮州。五代梁贞明四年，晋王存勖攻梁濮阳，拔之，寻弃不守。五年，晋败梁军于河南岸，复乘胜拔濮阳。石晋天福四年，改属澶州。宋因之。熙宁四年，河决澶渊，因改置澶州，移濮阳县为州治。胡氏曰：濮阳旧在河南，今开州治所之濮阳，乃石晋天福中移就澶州南郭者。或曰即宋所移，胡氏误也。《九域志》云：濮阳县东去濮州九十里。《城邑考》：州城，宋熙宁中土筑，后皆因之。弘治十三年，增修其城，前方后圆，俗呼卧虎城。周二十四里，为门四。

　　德胜城州东南五里，古澶渊也。《春秋》襄二十年，晋及诸侯会于澶渊。二十六年，复会于澶渊。三十年，又会焉。杜预曰：澶渊在顿丘南。今谓之繁，近戚田，其后为德胜渡，黄河津要也。五代梁贞明四年，晋王存勖拔濮阳，军德胜渡。寻遣李存审于德胜南北，夹河筑两城而守之。胡氏曰：时河津阔远，两城相距，盖三十里。五年，梁贺瑰攻晋德胜南城，百道俱进，以竹笮连艨艟巨艘，横断河流，使晋救兵不得渡，为晋将李建及所破。既而梁将王瓒据杨村，夹河筑垒，造浮桥，谋攻德胜。晋将李存进亦造浮桥于德胜。或曰：浮梁须竹笮、铁牛、石，我皆无之，何以能成？存进不听，以苇笮维巨舰，系于土山巨木，逾月而成，人服其智。晋王寻自魏州发徒数万，广德胜北城。梁人来争，晋王拒之，大小百余战，城始就。龙德初，戴思远复自杨村袭晋德胜北城，为晋所败。明年，复攻北城，重堑复垒，断其出入，昼夜急攻。晋将李存审悉力拒守，晋王自幽州驰救，思远引却。后唐同光初，梁王彦章自杨村径攻德胜，力战断其浮桥，南城遂陷。唐主命弃北城，撤屋为筏，东助杨刘守备。彦章围杨刘不克，退走杨村，唐军复屯德胜。石晋天福三年，时瀛、莫诸州入于契丹，河北无藩篱之固，于是移澶州跨德胜津，并顿丘县亦随州移治郭下。是时作浮桥于德胜口，谓之澶州河桥。于是两城有南澶、北澶之目，盖以防固河津也。九年，契丹攻澶州，欲夺浮梁，不克。开运三年，契丹入汴，遣酋帅耶律郎五据澶州。贼帅王琼帅众袭据南城，北渡浮航，围郎五于牙城，契丹救却之。汉乾三年，郭威举兵邺都，汉主遣侯益等将兵趣澶州。威至，澶州降，遂渡河，趣滑州。宋景德初，契丹入犯，寇准劝帝亲征。驾至南城，众请驻跸，准固请渡河，御北城门楼，士气百倍。既而幸浮桥，登临河亭。盖是时，澶州犹治德胜城也。庆历中，尝增修之。熙宁九年，城圮于水，因改筑州城，以濮阳县为州治，非复石晋所移之旧矣。《九域志》：澶州距魏州百三十里。胡氏曰：此据故澶州北城言之，自南城度河并浮梁计之，则百五十里，故晋人每言澶州距魏百五十里也。盖澶州徙治不一，大约唐治故顿丘城，石晋时治德胜，宋始治濮阳。《一统志》云：今州南有故德胜寨。杨刘，见山东东阿县。

　　戚城州北七里。春秋时卫邑，会盟要地也。又为卫大夫孙林父之食邑。《左传》文元年，公孙敖会晋侯于戚，时晋师伐卫，取戚，疆戚田也。成十五年，同盟于戚。襄元年，晋以诸侯之师伐郑，侵楚及陈。晋侯、卫侯次于戚，以为之援。二年，诸侯之师会于戚。五年，晋复会诸侯于戚。襄二十六年，孙林父以戚如晋，晋会诸侯于澶渊，以讨卫疆戚田也。取卫西鄙懿氏六十，以与孙氏。又昭七年，晋反戚田于卫。哀二年，赵鞅纳卫太子蒯聩于戚。宵迷，阳虎曰：右河而南，必至焉。杜预曰：是时戚在河外，晋军已渡河，故云。哀十六年，卫世子蒯聩自戚入卫。今亦谓之戚田，自戚城而西北五十里有懿城，即古懿氏也。《水经注》：戚，卫河上邑。汉高十二年，封李必为戚侯，邑于此。《五代史》：梁贞明五年，王瓒与晋将李嗣源战于戚城，败还。龙德初，晋将李嗣源伏兵于戚城，败梁将戴思远。晋天福九年，契丹入寇，围晋将高行周等于戚城，为晋所败，解围去。未几，复攻澶州，与行周战于戚城南，不胜而还，即此城也。

　　临河城州西六十里。汉黎阳县地。武帝封鲁共王子贤为临河侯，邑于此。后魏永安初，分黎阳县地，置东黎县，属黎阳郡。北齐废。隋开皇六年，改置临河县，属卫州。唐初，属黎州。贞观十七年，改属相州。文德初，朱全忠救乐从训于内黄，下临河镇。大顺初，全忠将丁会等侵魏博，度河取黎阳临河。后唐同光初，梁段凝寇澶州境，进至临河之南。宋仍为临河县，属澶州。金废。《郡志》：临河城在内黄县南三十里。一云滑县西北有临河城。盖境相接也。○澶水城，在州西二十里，本临河、内黄、顿丘三县地。隋开皇十六年，置澶水县，属卫州。大业初，属汲郡。或曰隋本置澶渊县，唐讳渊，因改曰澶水县。初属黎州，寻属澶州。贞观初，州废，还属黎州。十七年，废入临河县。

　　昆吾城州东二十五里。其地有古颛顼城，城中有古昆吾台，相传夏昆吾氏所筑。春秋时属卫。《左传》哀十七年，卫侯梦于北宫，见人登昆吾之观，是也。汉为濮阳县地。隋开皇十六年，析置昆吾县，属滑州。大业初废。唐武德四年，复置昆吾县，属濮州。八年，仍省入濮阳。《志》云：颛顼城，一名东郭城。隋置昆吾县于此。又废临河县东北三里，亦有颛顼城。

　　咸城州东南六十里。春秋时卫地。《左传》僖十三年，齐桓公会诸侯于咸。又文十一年，鲁叔孙得臣败狄于咸。定七年，齐侯、郑伯盟于咸。是也。刘昭曰：濮阳有咸城，或以为古之咸国。○圉城，在州东。春秋时卫邑。襄二十六年，卫孙林父以戚如晋，卫人侵戚东鄙。晋戍茅氏，卫人伐之，孙蒯从卫师败之圉。茅氏，即戚东鄙之地也。又五鹿城，《志》云：在州南三十里。杜预曰：卫地有二五鹿，一在元城东，一在卫县西北。此卫县西北之五鹿矣。《寰宇记》：元城东为五鹿墟，即重耳乞食处，此为五鹿城。又古浚，在州城东南。南有寒泉，即《诗》所谓爰有寒泉，在浚之下。

　　○卫阳山州东南二十里。以在卫地之阳而名。又州东南五里，曰洪洋山，山秀丽而隆峻。《志》云：澶渊旧在其下，今山南有浮翠桥，即澶水所经也。○金沙山，在州治东迤北。宋建炎间，杨隶守开德，金人来攻，力战城陷。金人屠其城，隶及弟彭年死之。人为瘗骨立冢如山，因以沙名。

　　铁丘州北五里。杜预曰：铁在戚城南。哀二年，赵鞅送卫太子蒯聩入于戚，遇郑师，蒯聩登铁上以望，惧，自投于车下。铁上，即铁丘也。又瑕丘，在州东南三十里，高三丈。《檀弓》：公叔文子升瑕丘，蘧伯玉从。即此。又东南十里为延丘，相传吴延陵季子适卫时，曾憩于此。

　　清丘州东南七十里，丘高五丈。《春秋》宣十二年，晋人、宋人、卫人、曹人，同盟于清丘。是也。唐置清丘驿。五代唐同光初，李绍兴败梁游兵于清丘驿南。即此。又旄丘，在州东北，《志》云：即《卫风》所咏旄丘之葛者。《郡志》旧濮阳城东有高丘，盖即帝丘之讹也。○寒泉冈，在州西南。《水经注》：濮阳城侧有寒泉冈，即《诗》所称爰有寒泉者。世谓之高平渠。非也。

　　○黄河故渎在州治南。自滑县流入州界，自昔大河经流处也。今有瓠子故渠，在州西南二十五里。汉元光中，河决瓠子，使汲仁、郭昌发卒数万塞之，不成。元封元年，封禅还，自临决河，塞之。筑宫其上，名曰宣防。《水经注》：濮阳北十里，即瓠河口，亦谓之瓠子堰，又为宣房堰。平帝以后，河水东浸，日月弥广。永平十二年，诏王景修治，景防遏冲要，疏决壅积。瓠子之水，绝而不通。自唐末以至五季，河流荡决，渐失故道。宋庆历中，河自澶州东北三十里商胡河口趋恩、冀，既而大名、郓、澶、滑、濮、齐、淄、沧、隶、德、博、怀、卫、孟、郑及开封，俱受河害。至和二年，河复决大名馆陶。李仲昌奏请自商胡河东南凿六塔渠，引河东注横陇故道，以披其势。时孙亦言：六塔下流，可导而东去，以纾息冀金堤之患。欧阳修谓：六塔狭小，不能容受大河，滨、隶、德、博诸州，必被其患。不听。遂塞商胡，修六塔河。明年，六塔河复决。熙宁元丰中，河屡决于澶州之境。陈甫言：商胡决三十余年，河道填淤渐高，宜修之。并修横陇，以分河流。又以二处土性疏恶，请修禹故渎。不果。既而大河自州北决，入于御河，州境之患渐少。靖康以后，大河益徙而南，商胡、六塔诸河，尽成平陆。明正统十三年，河决开封之荥阳、阳武，循故道至州南，凡百二十里，东流抵濮州，过张秋入海。其流奋击，声闻数十里，俗名响口子。寻塞。今州东二十里有清河，即大河旧流也。其北有龙泉冈，西有杏花冈，各高二丈许，下临河，即旧时堤岸矣。又六塔河，旧《志》云：在州东北十七里。横陇河在州东四十里，俱宋时决溢之处。今详见川渎异同。

　　濮水州南六十里，亦谓之濮渠。旧《志》：濮水自河南延津县东北流，经胙城，过濮阳，入山东濮州界。今胙城县犹有故濮渠，即此水上流也。大河迁决不时，濮水遂至湮废。

　　淇水旧《志》云：在临河废县东南五里。自县流入界，又东北流入内黄县及清丰县境。《通典》：临河县有古淇河，谓此。或曰：此即滑县之永济渠，自县流经临河县西北五十里，而入内黄县界者也。

　　西湖在州城西南。旧时河流汇入，积而成湖。夏秋时，弥漫甚广，后渐浅涸，然犹氵亭流荡漾，周数百亩。今无复旧观矣。○胡柳陂，在州东南五十里，与山东濮州接界。五代梁贞明四年，晋王存勖与梁军大战处也。今详见濮州。

