<!-- { "loadSidebar": true } -->
　　奚亦东胡种也。或曰即乌桓蹋顿之后。晋永嘉以后，有库莫奚，属鲜卑宇文部，与契丹同类而异种。《隋书》：库莫奚为慕容氏所破，遗落窜匿松漠间。其俗甚为不洁，而善射猎，好寇抄。后魏太和十四年，库莫奚寇魏边，安州部将娄龙儿击却之。高齐天保三年，齐主洋伐库莫奚，大破之。其后单称为奚，有五姓，一阿会部，二处和部，三奥失部，四度稽部，五元俟折部，各有酋领。《唐史》：贞观二十二年，奚酋所部皆内附，以其地为饶乐府。又以阿会等部为弱水、祁黎、洛环、太鲁、渴野等五州，皆统于营州。万岁通天中，奚酋叛附于契丹。开元二年，奚酋李大来降，仍授饶乐都督。元和初，奚王海落可入朝，以为饶乐郡王，遣归。唐末，徙居阴凉川东，去营州都督府五百里，西南去幽州九百里，东南接海，山川延袤三千里。后为契丹所并，徙居琵琶川。《五代旧史》：奚之先为匈奴所破，保乌丸山。后为五姓奚，各有属纥主为之酋领。欧阳修曰：五部奚，一阿荟，二啜米，三粤质，四怒皆，五黑纥支。唐末居阴凉川，后徙琵琶川，去幽州东北数百里。五代初，五姓奚皆役属于契丹。既而苦契丹苛虐，奚王去诸以别部西徙妫州，依北山射猎，始分为东、西奚，附于刘守光。守光灭，附于后唐。石晋初，复属于契丹。自是东、西奚皆为所并。今大宁卫境废利州，即故琵琶川也。

　　亦东胡种，一名白。唐贞观四年，突厥亡，奚、、室韦等皆内附。二十八年，以白部为居延州。《五代史》：与突厥同俗，保冷陉山南奥支水。后为奚及契丹所侵，益徙而北。女真以其地置郡，南去燕山千里。《宋史》：靖康二年，金人劫上皇及帝于燕山，迁于郡，居于相府院，继又徙之韩州。盖为女真所并也。韩州，见辽东三万卫。

　　室韦《北史》：契丹类也。其南即契丹。宋祁曰：室韦，契丹别种，居东胡北边。盖丁零苗裔，地据黄龙，北傍┡越河，西南去长安七千里。国无君长，惟大酋号莫贺咄管。析为七部，曰岭西、山北、黄头、如者、婆莴、讷北、骆丹，皆附于突厥。宋白曰：室韦在柳城东北，近者三千里，远者六千里而嬴。东黑水，西突厥，南契丹，北濒海。其别种曰黑车子。唐会昌三年，回鹘乌介可汗败保黑车子族。唐赐黠戛斯诏云：黑车子距汉界一千余里。是也。又唐末，契丹阿保机击黄头室韦，破之。其种又有臭泊室韦，或曰臭泊。盖因所居以名其部。五代初，七姓室韦皆役属于契丹。室韦本有二十余部，其近契丹者七姓也。

　　乌桓《后汉书》：乌桓故地，在丁零西南、乌孙东北。武帝遣霍去病击破匈奴左地，因徙乌桓于上谷、渔阳、右北平、辽西、辽东五郡塞外，为汉侦察匈奴动静，始置护乌桓校尉监领之。后汉初，渐为边患，辽东太守祭彤讨破之，寻皆降附。灵帝初，分为四部，各称王。建安中，辽西乌桓蹋顿有武略，总摄上谷、辽东、右北平三部大人，助袁绍灭公孙瓒。绍承制皆赐以单于印绶，而蹋顿常为雄长。建安十二年，曹操击乌桓，斩蹋顿，诸部皆降。又代郡、上郡境内，亦皆有乌桓错居其间。二十年，代郡乌桓三单于反，曹彰击平之。自是衰弱，服于鲜卑。

　　鲜卑东胡也。别依鲜卑山，因以为号。汉初为冒顿所破，远窜辽东塞外，与乌桓相接，不通中国。后汉建武十七年，始入塞为寇，辽东太守祭彤讨破之，后遂服属焉。和帝永元中，耿夔等讨破北匈奴，鲜卑因转徙据其地。匈奴余种留者十余万落，皆自号鲜卑，鲜卑由此渐盛。安帝时，屡寇代郡上谷以东，为边患。桓帝时，鲜卑益强，其长檀石槐立庭于代郡高柳北三百余里弹汗山。南抄缘边，北拒丁零，东却夫余，西击乌孙，尽据匈奴故地，东西万四千里。延熹末，益为边患，自分其地为三部。从右北平以东，至辽东接夫余、貊二千余里为东部。从右北平以西，至上谷十余邑为中部。从上谷以西，至敦煌乌孙二千余里为西部。各置大人领之，大为边患。光和以后稍衰息。建安末，别种轲比能复强，众推为鲜卑大人。魏黄初中，自云中、五原以东抵辽水，皆为鲜卑庭。青龙三年，幽州刺史王雄使勇士韩龙刺杀轲比能，自是种落离散。景元中，鲜卑索头部大人拓跋力微复雄于代北，即北魏之先也。

　　乌罗护亦东夷也。一名乌洛侯。《北史》：乌落侯国，在地豆干国之北，去代四千五百余里。后魏太平真君三年，乌洛侯遣使如魏，言其国西北有魏初起时石庙，去平城四千余里云。《唐书》：乌罗护，亦曰乌罗浑，即后魏之乌洛侯也。东邻，风俗相似，直长安东北六千里。贞观二十年，讨薛延陀，遣宇文法诣乌罗护、二国。是也。后亦为契丹所并。

　　地豆干亦东胡别种。《北史》：地豆干，在室韦西千余里。其室韦在勿吉之北。勿吉在高丽之北。后魏太和十四年，地豆干频寇边，魏将拓跋颐击走之。正光二年，柔然主示发为其族婆罗门所败，奔地豆干，地豆干杀之。后为突厥所灭。

　　右东北诸夷 
　
 
　

　
读史方舆纪要
　
　

南直方舆纪要序 

南直方舆纪要序
