<!-- { "loadSidebar": true } -->
　　小河堤在城北。元人所筑，以防涑水冲啮。又北五里有苏家堤，又北五里曰安净堤，皆元筑。○益都路堤，在州东二十里，元时州属益都路也。又州南六十里有石拉堤，俱元人所筑，以捍水患。

　　○丘戍在州东北。梁普通五年，彭宝孙克魏琅邪，进拔丘，既又拔魏东莞。即此。○卞庄，在州西南，东氵加水所经也。又西南有三合村，与峄县接界，东西二氵加水及鱼沟水合流于此，因名。《志》云：州西南九十里有罗滕镇巡司。

　　义桥在州西。唐乾符三年，王仙芝等寇沂州，天平军奏，遣将士张晏等赴救，还至义桥，闻北境复有盗起，留使捍御，晏等不从，噪还郓州。即此。○次睢之社，在县境。《后汉志》临沂县有丛亭。《博物志》：县东界次睢有大丛社，民谓之食人社。《左传》：僖十九年，宋襄公使邾文公用曾阝子于次睢之社。谓此。

　　郯城县州东南百二十里。东至江南海州百二十里，东南至江南宿迁县百八十里，西南至江南邳州百六十里。古郯子国也。秦末，置郯郡。汉置郯县，为东海郡治。后汉徐州治焉。晋亦为东海郡治。后魏属东海郡。东魏武定八年，改为郯郡治。隋初郡废，县属泗州。大业初，属下邳郡。唐武德四年，县属邳州。贞观初，省县入下邳，寻复置，又省入临沂。宋、金因之。元末，复置郯城县，属沂州。今编户六十二里。

　　○郯城县西南百里。古郯国治此。《春秋》：宣四年，公及齐侯平莒及郯。襄七年，郯子来朝。昭十七年，复来朝。《战国策》：楚人说顷襄王膺击郯国，大梁可得而有。《竹书》：晋烈公四年，越子朱句灭郯。秦二世二年，秦嘉等起兵围东海守于郯。东汉初，董宪据郯，刘永立为海西王。建武五年，董宪与刘纡败于昌虑，走保郯。帝幸郯，留吴汉攻围之。汉拔郯，董宪走朐。初平四年，曹操攻徐州牧陶谦于彭城，谦败走保郯，操攻之，不能克。兴平元年，曹操复击破刘备于郯东。皆此地也。后魏为郯城戍。《城冢记》：郯城在沂、沭二水间，城周十余里，西南去邳州八十里。今与江南邳州接界。《志》云：古郯城在县东北。似误。

　　○马陵山县东十五里。《志》云：山在沂州东九十里。盖其山冈阜绵亘，凡百余里，北接沂州，南抵宿迁，陵阜高耸，若马首之昂起，故名。或以为即古之琅邪山。有由吾洞，甚深邃。○石梁山，在县西北六十里，有巨石如梁，名天生桥。《志》云：县境有白石山，高齐立太平观于此，以居褚伯玉处也。

　　苍山县东北九十里。东望沧海，汪洋无际，因名。宋绍兴中，魏胜复海州，遣将入沂州，降其众。既而金人围海州，沂民壁苍山者数十万，金人围之，久不下。寨首滕告急于胜，胜击寇却之，入寨，为金人所围，胜度其必复攻海州，因间出寨趣还，金人果解苍山之围，攻海州，胜复败却之。是也。下有牛口峪，其相连者又有七岌山。

　　羽山县东七十里，与江南赣榆县接界。前有羽潭，一名羽池。《左传》：鲧化为黄龙入于羽渊。是也。今详见赣榆县。又县有三公山。后汉建安六年，曹操遣夏侯渊、张辽，围太山屯帅昌于东海。辽说降，单身上三公山，拜妻子。或以为即马陵山也。

　　○沭水县东十里。《志》云：沭水径马陵山东，复东南流入江南沭阳县界。又沂水，在县西二十里。自沂州南流经此，又西南入邳州界。○白马河，在县西北五里，源出县东北之九龙山，经县西南，而入沂水。

　　大方湖县西南十五里。方广百亩，有蒲鱼之利。其下流亦入沂水。

　　○磨山镇县西北五十里。其地有磨山池，镇因以名。北去州七十里。《志》云：县旧有道平、解村二驿，又有磨山巡司，今皆革。

　　费县州西北九十里。北至青州府蒙阴县百二十里。古费国地，后为鲁季氏邑。汉置费县，属东海郡，高帝封功臣陈贺为侯邑。后汉属泰山郡。晋属琅邪国。刘宋为琅邪郡治。后魏因之。隋属沂州。唐、宋因之。今编户七十五里。

　　○费城县西南七十里。《志》云：鲁懿公子大夫费伯邑。《春秋》：隐元年，费伯帅师城郎。是矣。僖元年，公赐季友汶阳之田及费，自是为季氏邑。襄七年，城费。昭十二年，南蒯以费叛。是也。汉置县治此。后汉移理薛固，在故城之南，寻又移理礻方城。后魏太和中，自礻方城移治阳口山，今县西北二十五里故费城是也。隋开皇三年，复还礻方城，即今县治。杜佑曰：礻方，郑邑也，在故费县东南。《春秋》：隐八年，郑伯使宛来归礻方。即此。

　　颛臾城县西北八十里。在蒙山之阳，鲁附庸国。《论语》：季氏将伐颛臾。谓此。城东南十里曰南武阳城，汉县也，属泰山郡。后汉及晋因之。刘宋曰武阳县。后魏属东泰山郡。隋开皇十八年，改曰颛臾县，属沂州。唐初因之。贞观初，省入费县。《志》云：故城在今县西北七十里。

　　南武城故城在县西南九十里。鲁邑也。《春秋》：襄十九年，城武城，惧齐也。昭二十三年，邾人城翼，还自离姑，武城人塞其前，邾师过之，遂取之。又哀八年，吴伐我，子泄率故道险从武城。杜预曰：子泄，本鲁人，故由险道，欲鲁为备。是也。《论语》：子游为武城宰。又云：子之武城。《孟子》：曾子居武城，有越寇。皆此。后亦谓之南城。齐威王谓魏惠王，吾臣有檀子者，使守南城，楚人不敢为寇。是也。汉置南城县，属东海郡，亦曰南成。武帝封城阳共王子贞为南成侯。后汉改属泰山郡，晋因之。咸宁中，以羊祜为南城人，置南城郡封祜，祜不受。寻曰南武城县。刘宋复为南城县。后魏因之，属东泰山郡。后齐省。或曰：南武城一名石门城，以城在石门山下也。《论语》：子路宿于石门。即此。今为石门社，翼、离姑，皆在武城南，故邾邑也。

　　东阳城在县西南七十里。鲁邑也。《左传》：哀八年，吴伐我，克东阳，而进舍于五梧，明日舍于蚕室。三邑皆在县境。《吕氏春秋》：夏孔甲游于东阳。即此邑也。刘昭曰：南城县有东阳城。是也。今为关阳镇，置关阳川巡司于此。又五梧城在县西。哀二十五年，公至自越，季康子、孟武伯，逆于五梧，公宴于五梧，即此。

　　华城县西北六十里。汉置华县，属泰山郡。后汉并入费县。初平四年，陶谦遣别将守阴平，利曹嵩宝袭杀之于华、费间，即此。晋复置华县，属琅邪郡，后废。阴平，见江南沭阳县。○防城，杜预曰：在华县东南。《左传》：隐九年，公会齐侯于防。庄二十二年，公及齐高盟于防。二十九年，城诸及防。又襄十二年，城防，臧武仲食邑于此。十七年，齐高厚围臧纥于防。二十三年，臧纥自邾如防。皆此邑也。亦谓之东防城，以别于金乡之防城云。诸即今之诸城县。

　　舆城在县西。杜预曰：南武城西北有舆城。哀十四年，司马牛卒于鲁郭门外，葬诸丘舆，即此城矣。又原宪城，在县西北百十里。或曰原宪所居。又有郑城，在县西南七十里，相传郑玄所居。

　　○蒙山县西北五十里。跨蒙阴、沂水二县界。《禹贡》：蒙、羽其艺。《鲁颂》：奄有龟、蒙。《论语》谓之东蒙。《孟子》云：孔子登东山而小鲁。东山，即蒙山也。山顶有白云岩，产云茶，下有蒙城。刘芳《徐州记》：蒙山高四十里，长六十九里，西北接新泰县界。一云：泗水县之龟山，其址与蒙山相接，绵亘盖二百余里，故《诗》以龟、蒙并称也。宋泰始七年，桓崇祖自郁州将数百人入魏境七百里，据蒙山。魏东兖州刺史于洛侯击之，引还。梁天监五年，遣角念将兵屯蒙山，招纳魏兖州之民，降者甚众。魏将毕祖朽击念，走之。其山西峰类龟，俗谓之龟蒙顶。《金史》：石破张都统、李霸王之兵于龟蒙山。即蒙山也。又有聪山在县西北百三十里。

　　大沫崮县西南六十里。根盘三十里，壁立干霄，如巨柱之擎天也。《志》云：县山以崮名者，若太平、不老、佛耳、云头之类甚众。又一泉崮，在县西南八十里，上有泉一泓，虽旱不涸。又大阜，在县西南百里，亦曰大崮，一名货郎阜，礻方水发源于此。

　　○礻方水县西南五十里。出大阜，东流入沂州。又浚河，在县西北三十里，源出聪山，东南流，合于礻方水。《志》云：县东又有洪河，出县北三十里紫金关三山下，南流三十里入浚河。又有塔石河，源出蒙山，亦南流入浚河。

　　蒙阳河县西北五十里。发源蒙山下，东南流，入于沂河。又猪龙河，在县南六十里，出费县马陵山，东北流，入于礻方河。○天井汪，在县南四十里。《志》云：源自平地涌出，其下流即涑水也。

　　○密如亭在县北。《左传》：闵二年，莒人归共仲及密。杜预曰：费县北密如亭。是也。又有台亭，在县东南。襄十二年，莒人伐我东鄙、围台。杜预曰：费县南有台亭。是也。○毛阳镇，在县西北百里，有毛阳川巡司。《志》云：县境巡司凡二，毛阳川及关阳川是也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十四 

卷三十四
　　◎山东五

　　◇东昌府东至济南府三百里。东南至兖州府三百八十里，西南至兖州府曹州四百三十里，西至直隶大名府一百八十里，北至直隶清河县一百三十里。自府治至京师九百四十里，至江南江宁府一千五百四十五里。

　　《禹贡》兖州之域。春秋时，为齐西境聊摄地。战国时，为魏、齐、赵三国之境。秦属东郡。汉因之。魏、晋属平原国。后魏为平原郡治魏收《志》：平原郡，治聊城。武泰初，立南冀州。永安中罢。隋置博州。大业初，州废，改属武阳郡。唐复为博州。天宝初，曰博平郡。乾元初，复故。宋仍曰博州亦为博平郡。金因之，属大名府路。元初，属东平路。至元初，析为博州路，寻改为东昌路。明初，改为东昌府，领州三、县十五。今仍曰东昌府。

　　府地平土沃，无大川名山之阻，而转输所经，常为南北孔道。且西连相、魏，居天下之胸腹；北走德、景，当畿辅之咽喉。战国时，东诸侯往往争衡于此。后汉末，荀说曹操曰：将军本以兖州首事，且河、济，天下之要地，是亦将军之关中河内也，不可不先定。晋室之乱，郡境被兵者百余年。唐藩镇称兵，魏博最为强横。明靖难之师，亦力战于城下。岂非地形四通，郡为战守必资之处哉？

