<!-- { "loadSidebar": true } -->
　　黄冈故城府西北百二十里。汉邾县地。萧齐置南安县，并置齐安郡治焉。北齐兼置巴州。陈大建五年，西阳太守周炅败齐将陆骞，克其巴州，是也。州寻废。后周改置弋州。隋初州郡俱废。开皇五年，置黄州。十八年，改县，曰黄冈县。大业初，为永安郡治。唐黄州亦治焉。今亦谓之旧州城。《寰宇记》以为邾城，误矣。《括地志》：邾城在州东南百二十里临江，与武昌相对。

　　西陵城在府东北百里。本楚之西陵邑。《史记》：楚顷襄王二十年，秦白起拔我西陵。或以为即此。汉置西陵县，江夏郡治焉。后汉因之，又章帝封阴堂为侯邑。晋初，属弋阳郡，后属西阳国。宋属西阳郡。萧齐为郡治。梁、陈因之。后周废。

　　西阳城府东南百三十里。汉县，属江夏郡。三国魏以为重地。黄初中，吴阳言欲猎江北，豫州刺史满宠度其必袭西阳，先为之备。吴主闻之而退。晋初，弋阳郡治此。惠帝分弋阳郡为西阳国，江左改国为郡。宋元嘉末，元凶劭弑逆，江州刺史武陵王骏方讨西阳蛮，遂建义东下。升明二年，沈攸之举兵江陵，东下夏口，遣其别将公孙方平据西阳，豫州刺史刘怀珍遣建宁太守张谟击走之。既而黄回将台军西上，至西阳，氵斥流而进是也。隋郡县俱废。《南史》：汉和帝永元末，巫蛮反，讨平之。徙置江夏，为西阳蛮。晋怀帝初，西阳夷始寇江夏，自是蛮祸日炽。

　　木兰城府西北百五十里。萧子显《齐志》：木兰县属安蛮左郡。梁曰梁安县，置梁安郡。又置北江州，治鹿城关，后入于东魏。高齐改置湘州，后亦曰北江州。隋初，别置鹿城县，继而州县俱废，改梁安县曰木兰县，属黄州。唐省入黄冈县。○永安城，在府北十里，俗讹为女王城。楚黄歇常都此。齐安志曰：初，春申君相楚，受淮北十二县之封，以其地介于蕲春、申、息之间，故曰春申云。梁置永安县，兼置永安郡治焉。北齐、后周因之。隋初，郡废，又以县省入鹿城。唐时，故城犹存。兴元初，江西节度曹王皋遣其将伊慎败淮西李希烈将杜少诚于永安，即此。

　　齐兴城在府北。萧齐永明三年，置齐兴郡，治绥怀县。永泰初，奉朝请，邓学以齐兴降魏，即此。后周废。胡氏曰：齐兴在西阳、弋阳二郡间。又《五代志》：黄冈县界旧有边城郡。梁普通二年，边城太守田守德降魏，魏置西豫州授之，盖在此。

　　○赤鼻山在府城西北汉川门外，屹立江滨。土石皆带赤色，下有赤鼻矶，今亦名赤壁山。苏轼以为周瑜败曹公处，非也。向有赤壁矶巡司，今革。○孔子山，在县东百里。俗传孔子自陈、蔡适楚时登此，盖传讹也。又崎山，在府东北百二十里，有大崎、小崎，两山连秀，为郡胜概。

　　华山府西北百二十里，近阳逻镇，俯临江滨。其东有武矶山，亦临江，相传黄祖屯兵阳逻，武其上。又龙冈山，在府北百二十里，山形蜿蜒。麻城县诸山与此分脉。其旁有木斛山，亦高峻。又五头山，在县北百八十里，有五峰高耸。

　　○大江在府城西。自武昌府江夏县流入黄陂县界，至赤鼻矶南过蕲水县而入蕲州界。《志》云：府西三十里有三江口，大江受汉水势益盛，分三路而下，至此合为一。梁大宝二年，侯景西侵郢州，军至西阳，与湘东王绎将徐文盛夹江筑垒，为文盛所破。今详见武昌县。

　　巴河在府东四十三里。出蕲水县之板石山，西南流注于江，为巴河口，亦曰巴口。刘宋元嘉末，沈庆之讨五水蛮，常屯此。又萧齐末，萧衍围郢城，东昏侯使军主吴子阳等救郢，进屯巴口。梁末，邵陵王纶为湘东王绎所逼，自郢州奔武昌，匿岩穴中，其长史韦质等迎纶营巴水，稍收散卒，屯于齐昌。陈大建五年，别将黄咏攻齐昌，克其外城，齐将陆骞驰救，出自巴、蕲，为陈西阳太守周炅所败。巴、蕲，盖巴水、蕲水间也。《水经注》：巴水出雩娄县之下灵山南，历蛮中而入于江。吴时，立屯于水侧，引水溉田。北齐置巴州，盖因巴水为名。雩娄，今江南寿州霍丘县下灵山，亦曰大别山，亦曰巴山。

　　举水在府西。源出麻城县龟峰山，流入境南，注于江。《水经注》：江水，东过邾县南，东径白虎矶北，又东径贝矶北，又东径黎矶北，北岸有烽火洲，即举洲也，北对举口。梁大宝元年，湘东王绎遣徐文盛讨侯景，军于贝矶。景将任约守西阳，帅水军逆战，文盛大破之，进军大举口，即举水之口矣。

　　高岸河在府西北。自河南光山县发源，南流至麻城县东南，入长河，注于大江。○界河，在府北。出河南光山县之白沙关，南流至双城镇，东流河直下官渡，至感化河，通樟松湖，至团风口，达于江。《志》云：感化河在县北百五十里，自罗田县境流入。又有道观河，在县北百二十里，源出崎山，经龙冈山南，注于鲍湖。虽有灌溉之利，亦多暴涨之患。皆南注于江。

　　樟松湖府北百里。府北百六十里有紫潭，上流会麻城诸水，通樟松湖，亦曰紫潭河。又团风湖在府西北五十里，府北九十里有竹根潭，与樟松湖俱达团风口，注于大江。○零残湖，在府北三十五里。又北二十五里有鲍湖。又长河湖，在府北九十里，一名旧州。长河旁有石头潭流合焉。又安仁湖在府北八十里，黄汉湖在府北百三十里，俱汇流至团风口，达大江。又滠湖，在府南四十里。府东十五里又有王九塘湖，东南三十里有沙湖，府东八十里又有马家潭，皆通巴河口，注江。境内诸河湖皆有河泊所掌之。

　　新生洲在府西九十余里。亦曰新生矶。宋景定元年，蒙古忽必烈解鄂州之围而北，留张杰等作浮桥于新生矶，以待湖南兀良合台之兵，是也。其相近者即峥嵘洲，见武昌县界。○夏澳，在府城西南二里。宋夏竦守黄州，凿水入陂以藏舟，故名。又长圻澳，在府南二里。旧立馆驿，为过客游憩之所，名曰东馆。

　　○鹿城关在府西北，近木兰故城。魏收《志》：梁置北江州，治鹿城关。是也。今废。○大活关，在府北二百三十五里。一作大治关。魏收《志》：梁武置湘州，治大治关，领安蛮、梁宁、永安三郡。高齐时，置戍于此，曰大活城。隋唐间为大活关，东北至河南光州二百八里，西至德安府礼山关百里。又白沙关，在府西北二百四十里，即麻城五关之一也。今详见麻城县。

　　齐安寨在府北。《九域志》云：黄冈旧有齐安镇，梁大宝二年，侯景将任约与湘东王将徐文盛相持于武昌，约分军袭破定州刺史田祖龙于齐安，即此处。或曰故齐安郡治也。又有镇淮寨。宋端平二年，孟珙屯黄州卢，军民杂处，因高阜为齐安、镇淮二寨，以处诸军云。今府城西有齐安驿。又李坪驿，在府北五十里。

　　阳逻镇府西一百二十里，与江夏分界。相传三国时先主约孙权拒操，旦夕使人于此逻吴兵之至，因名。宋人置堡于岸，陈船江中，以遏渡口。其地东接蕲黄，西抵汉沔，南渡江至鄂，北拒五关，诚要害处也。开庆元年，忽必烈渡淮，得沿江制置司榜文云：闻北兵议取黄陂，民船系筏，由阳逻堡渡，会于鄂州。忽必烈喜，遂如其言。至黄陂，渔人献舟为导，至阳逻堡。堡南岸即江浒黄州，官军方以大舟扼江渡。董文炳曰：长江天险，宋所恃以为固，宜夺其气。直前搏战，官军大败，遂帅诸军渡江，围鄂州。又咸淳十年，伯颜以舟师攻阳逻堡，不克。谋于其党阿术曰：彼谓我必拔此方能渡江，此堡甚坚，攻之徒劳。乃命阿术夜以铁骑泛舟直趣上流渡江，为捣虚之计。阿术遂循岸西上，逆流二十里至青山矶，遥见南岸多露沙洲，即登舟指示诸将径渡。宋军与战于中流，败却。阿术遂登沙洲，转战至鄂东门，还报伯颜。伯颜大喜，挥诸将急攻阳逻。夏贵方救阳逻，闻阿术飞渡，遂遁去。今为阳逻驿，并置阳逻镇巡司于此。又有城林铺，在阳逻东十里。《志》云：其地有大乘山土城。

　　团风镇府西北五十里。亦曰团风口，滨江要地也。正德中，刘六等倡乱于阳逻驿及团风镇，今有团风镇巡司。又李坪驿，在府北五十里，即{艹类}草坪也。贾似道自汉阳移军黄州，至{艹类}草坪获蒙古俘卒。一云：{艹类}草坪在府西百余里。○马栅，在府西北。梁大宝初，邵陵王纶屯于齐昌时，侯景将任约寇西阳武昌。纶引齐兵，未至，移营马栅，距西阳八十里，任约遣骑袭纶，纶败遁。胡氏曰：西阳，即今黄州治。似误。

　　麻城县府西北百八十里。北至河南光山县二百里。汉邾县地。梁置信安县。隋开皇十八年，改曰麻城，属黄州。《志》云：城本石勒将麻秋所筑，因名。大业中，属永安郡。唐武德三年，于县置亭州。八年，州废，仍属黄州。元和三年，省入黄冈县，寻复置。宋因之。端平中，移治什子山。元复旧治。今城周不及二里，编户一百二十里。

　　○北西阳城在县西北。梁置县。陈省，改置定州。后周曰亭州。隋州废。唐初，置亭州于麻城，析置阳城县。武德八年，复省入麻城。○建宁城，在县西。宋置建宁左郡。大明八年，省为建宁左县，属西阳郡。齐、梁复为建宁郡。后魏因之，领建宁县。《隋志》：麻城有建宁、阴平、定城三郡。开皇初，与亭州俱废。

　　蒙龙城在县北。梁天监十三年，司州蛮田鲁生及弟鲁贤、超秀来降，以鲁生为北司州刺史，鲁贤为北豫州刺史，超秀为定州刺史。魏收《志》：南定州治蒙龙城，领弋阳、汝阴、安定、新蔡、北建宁诸蛮郡。《水经注》：举水西北流经蒙笼城南，梁定州治。又西南径湖陂城东，梁司、豫二州治。天监十四年，超秀复以定州降魏，后复入于梁。大宝初，定州刺史田祖龙欲以州迎邵陵王纶，不果。陈大建五年，田龙升以州叛降，齐诏周炅讨平之。于是尽复江北之地。隋开皇初，州废。

　　赤亭城在县东南十里。有赤亭河。宋元嘉十五年，以豫部蛮民置十八县，赤亭其一也。亦为赤亭蛮，西阳五水蛮之一。齐东昏之末，魏东豫州刺史田益宗入寇，建宁太守黄天赐与战于赤亭，败绩。○岐亭城，在县西七十里，齐、梁间为岐亭县，亦蛮县之一也。今为岐亭镇，旧与黄冈、黄陂连界。明时嘉靖中，议设郡丞于此，防御寇盗，并伐石城，寻建黄安县而止。

　　竹敦城在县北。梁天监三年，元魏取三关，诏遣马仙卑筑竹敦、麻阳二城。时司马悦为魏司州刺史，镇义阳，攻竹敦，拔之。胡氏曰：皆今麻城县地。

