<!-- { "loadSidebar": true } -->
　　○虎市桥府东北一里。相近又有龙潭桥，两崖石壁，峭立相对。跨以木桥，下临龙潭，渊深莫测。又仙人桥，在府西北三十里，地名龙三藏涧。出崖壑间，涧边有石，两隅拥出，相接而成梁。

　　虚仁驿在府北。《图经》：府北有勒站及虚仁、环州、姜驿等站，达于四川会川卫境，自昔往来通道也。○利浪驿，在府南八十里。《舆程记》：又东南七十里，即云南府城矣。

　　元谋县府西北百九十里。北至四川会川卫界九十里，西至姚安府三百二十里。蛮名华竹，一名环川。元至元中，置县，属和曲州。明初因之。土官吾姓。嘉靖中，改流官，编户五里。

　　○马头山在县南。连亘四十里，地势最高。东望寻甸，南见楚雄，北眺黎溪，西瞻大理，县境之镇山也。○吾梁山，在县北三十里，孤圆秀拔，登临最胜。相近者曰雷应山，高三十余里，绵远深秀，顶有古刹。应元溪经其下。又西北四十里为盘龙山。《志》云：县西北又有火焰山。

　　住雄山县西北十里。壁立万仞，顶摩苍空，西枕陋甸，东连诸山，环于县境。一名法灵山，俗名环州山。○竹沙雄山，在县西北二百里，四面卓立，高出群山。竹木丛密，人迹罕至。

　　○金沙江在县北百八十里。自姚安府东流经此，县境群川悉流入焉。○西溪河，在县西，其上流为龙川江。自府境北流经县境，又东北流入于金沙江。

　　应元溪在县南。《志》云：自和曲州之虚仁驿流经马头山下，合于纪宝溪。○纪宝溪，出楚雄府定远县界之苴宁山，北流入县境，合于应元溪，居民多引以灌溉。下流皆注金沙江。

　　禄劝州府东北二十里。东至寻甸州界二百三十里，东南至云南府富民县九十里。

　　唐羁縻宋州地，蛮名洪农碌券甸，杂蛮所居。元至元中，置禄劝州，属武定路。明属武定府编户七里，今仍旧。

　　州接壤、蜀，控扼群蛮，山川险固，称为要地。

　　○石旧废县州东五里。旧有四甸：曰掌鸠，曰法块，曰抹捻，曰曲蔽。后讹掌鸠为石旧。元至元中，置石旧县，属禄劝州。明初因之。正德中，废入州。《志》云：今州城，旧系土垣，不及一里。万历七年，改筑今城，周一里有奇。

　　易笼废县州北百八十里，地名倍场。有二水相合，绕城而东。蛮谓水为Д，城为笼，又讹Д曰易，故曰易笼也。昔为罗婺大酋所居，群酋会集于此。元至元中，置易笼县，属禄劝州。明初，省入州。

　　○法块山州北二十五里。四面削立，惟东南有一径，可容单骑，旁有裒阿龙山。又哇匿歪山，在法块山西。巅凹而平，可容万家。○幸丘山，在故易笼县东北。四面陡绝，顶有三峰，可容数万家。昔为罗婺寨，有天生城，牢不可破。

　　乌蒙山在州东北二百八十里。一名绛云露松外龙山。与四川东川府接境，山北临金沙江。山有十二峰，耸秀为一州诸山之冠。八九月间，其上常有雪。又顶有乌龙泉，下流为乌龙河。蒙氏封此山为东岳，今附见前名山玉龙。

　　○乌龙河在州北。源出乌蒙山下，流入于金沙江。○普渡河，在废石旧县东南，北流入于乌龙河。普渡河巡司置于此。又撒里巡司，在州治南二百里。

　　掌鸠水在石旧废县，绕县三面凡数十渡。东南流，合普渡河。其合处形如狮子，一名狮子口。

　　◇景东府东至楚雄府四百里，南至威远州界四百里，西至云州界三百六十里，东北至楚雄府定边县百八十里。自府治至布政司一千一百八十里，至江南江宁府八千一百八十里，至京师一万一千六百里。古荒外地，名曰柘南，蛮名猛谷一名君南川，分十二甸，昔朴和泥蛮所居。汉、唐未通中国。南诏蒙氏立银生府于此为六节度之一。寻为金齿白蛮所陷，移府治于威楚。白蛮遂据其地，历大理段氏莫能复。元中统三年，平之，以所部隶威楚万户。至元中，置开南州，仍隶威楚路。明洪武中，改为景东府编户八里。土知府陶姓，土知事姜姓。今因之。

　　府山川环绕，群蛮错列，亦控扼之所也洪武二十年，沐英自楚雄至景东，每百里置一营，率兵屯种，以备蛮寇。盖州与群蛮迫近。

　　○景东城《志》云：府旧无城池，治北有卫城。洪武二十三年建，周二里有奇。又别为小城，在卫城之西，据景董山之顶，周三十余丈，开东北门以望远，名玉笔城。万历三年及十八年，相继增修，而府治则在卫城南门外之东。

　　○景董山在府治西。昔为酋寨，明洪武中，建卫城于山上。其城西据山巅，又有小城，亦据山顶，形如偃月，谓之月城。

　　邦泰山在府治东。高耸延长，有险可恃。土官世居其麓，曰陶猛田。○锦屏山，在府南一里。其相接者又有孟沼山。《郡志》：东有邦泰之秀，南有孟沼之雄。是也。又鹤笼山，在府北三十里，一峰突兀，绝顶盘圆。

　　蒙乐山府北九十里，与者乐甸长官司接界。一名无量山。高不可跻，连亘三百余里，中有石洞，深不可测。一峰突出，状若崆峒。其南有泉，流为通华河。北有泉，流为清水河。俱东流入于大河。山上又有毒泉，人畜饮之，皆毙。蒙氏封此山为南岳。《志》云：城西景董山，即此山之支陇也。余附见名山玉龙。

　　○澜沧江府西南二百里。自云州流入境，又东南入镇沅府界。详见大川澜沧江。

　　大河在府东。其上流即定边河也。自楚雄府定边县南之阿笠村流入府境，有三岔河流合焉。又引而东，蒙乐山之清水河、通华河俱流合焉。又东入楚雄府镇南州境，流入于马龙江。

　　笕泉在府北卫城内。明洪武中，建卫城，中无井泉，指挥袁贤以竹笕引蒙乐山泉入城，凿池潴之，上覆以亭，取汲于此，因曰笕泉。又府有土井，产盐。

　　○母瓜关府南百里。又府北一百五十里有安定关，又府东南百二十里有景阑关，皆控御处也。

　　板桥驿府东北六十里。又北六十里为定边县界之新田驿，又六十里即定边驿矣。○保甸，在府西北百里。有巡司戍守，宣德中置。又有三岔河巡司，在府东。明弘治中置，辖一碗水、九窑坡二哨，地多盗。

　　兰津桥《滇纪》云：旧在府西南，跨澜沧江上，后汉永平初所建。永乐初修，高广千仞，两岸峭壁林立，飞泉急峡，复磴危峰，森罗上下，熔铁为柱，以铁索系南北为桥。自古称为巨险。○大河桥，在府东二里，跨大河上。上覆瓦屋四十九楹。

　　附见：

　　景东卫在府北卫城中，洪武二十三年建。

　　◇镇沅府东至者乐甸长官司界二百里，南至威远州界三十里，西至景东府界三十里，东北至楚雄府南安州界三百里。自府治至布政司一千二百里，至江南江宁府八千六百里，至京师一万二千四百五十里。

　　古荒外地，濮洛杂蛮所居《元史》作昔朴、和泥二蛮。唐天宝以后，南诏蒙氏为银生府之地。后金齿夷侵夺其地，大理段氏不能复。元初内附，属威远州。后置案板寨，属元江路。洪武末，改置镇沅州《志》云：州境有刁猛混及孟婆、遗定、案板等寨。洪武末，元官土官刁平剿平之。因置州，以平典州事。永乐四年，升为府府无城池，编户五里，土知府刁氏世袭，领长官司一。府今省入沅江府。

　　府群山环峙，介于群蛮，亦控扼地也。

　　○案板山在府治北。高百余仞，形如几案，元以此名寨。○鸟连山，在府东北。山高林茂，群鸟常集，因名。又府治东有石山，以Лヴ少土而名。

　　波弄山在府治西。山势起伏，形如波浪。山之上下有盐井六所。土人掘地为坑，深三尺许，纳薪其中，焚之，俟成灰，取井中之卤浇灰上，明日皆化为盐。盐色黑白相杂而味苦，俗呼为白鸡粪盐，用以交易。

　　○杉木江在府治南。源出者乐甸，流经府境，下流入威远州界，合于谷宝江。江岸多杉木，因名。

　　○者章硬寨在府西南。明正统五年，麓川叛酋思任发屯孟罗大掠，据者章硬寨，沐昂督兵进克之，贼宵遁威远州。

　　者达寨在府境。又有石崖等寨。《滇纪》：永乐初攻石崖、者达寨，外夷整线来降。又有六谷等三十三寨，亦近府境。

　　禄谷寨长官司府东北二百五十里，永乐十五年置。

　　○马容山司北八十里，高千余丈，盘亘数百里。石路隘狭，仅容一马。又石罗山，在司南百里。又司东百里有小不旧山。

　　纳罗山司西百里。山深险，中多虎豹。土人呼藏为纳，虎为罗。南浪江出于此。

　　○南浪江在司南。源出纳罗山，下流经司治南，又西南流，合于杉木江。○马涌江，在司东，源出临安府纳楼茶甸长官司，流入司境，又西南合于南浪江。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十七 

卷一百十七
　　◎云南五

　　◇大理府东至姚安府三百七十里，东南至楚雄府四百二十里，南至蒙化府一百七十里，西南至永昌府腾越州六百三十里，北至鹤庆府二百五十里。自府治至布政司八百九十里，至江南江宁府八千里，至京师一万一千四百五十里。

　　《禹贡》梁州南境。汉武开西南夷，此为益州郡地。后汉时，属永昌郡。蜀汉属云南郡。晋初因之。永嘉中，又分置东河阳郡沈约《宋志》：晋永嘉五年，宁州刺史王逊分永昌、云南，立东河阳郡，领东河阳、榆二县。宋因之。梁末，没于群蛮。唐武德七年，为羁縻南云州地亦谓之昆弥。唐武德四年，昆弥遣使内附。《唐书》：昆弥即汉之昆明，在爨蛮西，以西洱河为境。贞观三年，改为匡州。天宝以后，没于南诏南诏伪建都邑于此，亦谓之西京，后又改为中都。五代时，郑买嗣、赵善政、杨干贞相继据之，后段思平代有其地，称大理国。元宪宗三年，收附。六年，立上下二万户府。至元七年，改置大理路。明洪武十五年，改为大理府，领州四、县三、长官司一。今仍旧。

　　府西倚点苍，东环洱水，山川形胜，雄于南服。昔武侯南征，规固其地，于是收资储以益军实，选劲卒以增武备，遂能用巴蜀之众，屡争中原。唐之中叶，蒙氏负于此，乘间抵隙，常为蜀肘腋患。段氏承之，抚有城邑，保其险塞，雄长群蛮者，亦三百余年。蒙古取其地，益成包并东南之势。盖地虽僻远，而封壤延袤，关山襟带，西南都会，滇洱其竞胜者矣。

