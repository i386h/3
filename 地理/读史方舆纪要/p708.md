<!-- { "loadSidebar": true } -->
　　临山卫在余姚县西北五十里。洪武二十年，汤和奏置卫于庙山上，徙上虞县故嵩城戍守，并海筑城。永乐十六年增修，周五里有奇，领所二，东接三山，西抵沥港，嘉靖间，倭寇屡屡突犯，《海防考》：卫北有临山港，切近卫城，直冲大海。海口曰乌盆隘、化龙隘，为汛守要地。卫东又有四门港，越海而北，即浙西之澉浦也。嘉靖三十二年，倭贼突陷卫城，寻引却。三十五年，倭舶由东北烈表突犯，官军御却之。此二港又卫境之关要也。又观海卫，在县东北八十里，今见慈溪县。

　　沥海守御千户所府东北七十里，洪武二十年建，属临山卫，城周一里，近海岸有施湖隘、四汇隘，为戍守要地。

　　三山守御千户所在余姚县东北三十五里浒山下，一名浒山所。洪武二十年建，属临山卫。嘉靖三十四年，倭寇犯此，守将刘朝恩败却之，又县城内旧有余姚千户所，洪武二十年置，正统六年废。

　　◇宁波府东至海岸百有四里，南至台州府四百二十里，西至绍兴府二百二十里，北至海岸六十二里。自府治至布政司三百六十里，至江南江宁府一千二百八十里，至京师三千七百里。

　　《禹贡》扬州之域。春秋时越地。秦属会稽郡。汉以后因之。隋平陈，属吴州。大业初，属越州，寻属会稽郡。唐武德四年，置鄞州。八年，州废。开元二十六年，复置明州治贸阝县以四明山而名。天宝初，曰余姚郡。乾元初，复为明州。五代时因之《广记》：朱梁贞明初，吴越升明州为望海军。宋建隆初，吴越又改军名曰奉国军。太平兴国初，诏吴越改军为镇国军。宋仍曰明州亦曰余姚郡。绍兴三年，置沿海制置司于此。庆元二年，升州为庆元府以宁宗潜邸也。元至元中，改为庆元路。明初曰明州府。洪武十四年，改为宁波府，领县五。今因之。

　　府控海据山，为浙东门户。浙东有难，必先中于明州。说者曰：明州三面皆海，而北面尤为孤悬，吴松、海门，呼吸可接。明州有难，必先中于江淮。往者晋有孙恩之祸，明有倭夷之祸，其大较也。夫明州北望成山，成山，见山东文登县南指岭表，楼船十万，破浪乘风，用以震叠海外，此亦一发之乐也。乃虞自保无策哉。旧《图经》：四明据会稽之东，抱负沧海，枕山蔽江，重阜崇岭，连亘数千里。又为海道辐辏之地，南则闽广，东则倭夷，商舶往来，物货丰衍，东出定海，有蛟门、虎蹲，天设之险，亦东南要会也。《海防说》云：海道之备，在昌国卫。卫坐冲大海，倭夷出没必由之处。设备之所不一，而韭山正对日本。山以外俱辽阔大洋，番船往来，必望此为准，此又昌国之咽喉也。进而定海卫，卫南临港口，极为要害，防御为难。昔人云：定海为宁、绍之门户，昌国为定海之外藩，又进而临山、观海临山卫，见余姚县，翼援东西，防维南北，皆为要区。而枢臣杨溥尝言，鏖战于海上，不如邀击于海中。议者韪其说。总戎俞大猷则云杨溥、俞大猷皆明人：海本辽阔，舟行全藉天风海潮，人力不能与抗。若风顺势重，潮之顺逆，自不能与风争；若风轻潮逆，则良难矣。且我就所短。而彼用所长，邀击海中，未为良策，故不如设备于海上。海上之备多途，而必当厚集其力于明州。以明州地形陡险，控压悬远，且迫近港口，因利乘便，于事为易也。

　　鄞县附郭。秦置贸阝县，属会稽郡。汉以后因之。隋平陈，省县入句章。唐复置贸阝县，为鄞州治，州寻废，以县属越州。开元中，复置明州治焉。五代时，吴越改贸阝县为鄞县。今编户四百五十一里。

　　○贸阝城府东三十里。《志》云：自秦以来，皆置县于此。一名官奴城，相传汉光武曾赏田奴为贸阝令也。唐开元中，为州治。大历六年，袁晁作乱，始移县于今治。长庆初，并移州治焉，吴越改贸阝为鄞，宋因之。《城邑考》：郡城，唐咸通中，刺史黄晟筑，宋元丰初增筑，宝庆二年重修，宝间改拓，开庆二年，又复营缮，元毁。至正二十年，筑城以御方国珍，寻为国珍所据，亦加修治。二十七年，城归于□。前朝洪武六年，因旧址营筑。十四年，增葺。嘉靖三十五年以后，屡经修治。有门六，城周十八里。

　　句章城府南六十里。《志》云：故城在今慈溪县界，晋隆安四年，孙恩作乱，刘牢之等讨之，改筑句章城于小溪镇，即此城也。自刘宋及隋，勾章县皆治此，唐初省入贸阝县。

　　○四明山府西南百五十里，亘奉化，慈溪及县境。其最近者，曰杖锡山，前有七峰，又有石楼、松岩诸山，回环相属。县东三十里有龙山，蜿蜒如龙，与定海县陈山接，即四明之垂尽处也。《志》云：府境由西南以达于东，参差竞秀，凡数十山，皆四明之支陇也。今详见名山四明。

　　贸阝山府东三十六里。旧《志》，昔海商贸易于此。后加邑从贸，因以名县，又东二里为横岙山，又一里为同谷山，以东西两岙同一谷口也，内有三岭，一曰石城，通定海之深岙，一曰鱼山，通定海之大契头。一曰长山，通小浃港。○阿育王山，在府东四十五里同谷山之东，志云，此为贸阝山，晋太康中改今名，山北去定海县三十五里。嘉靖中，倭寇尝犯此，又太白山，在府东六十里，视诸山最为雄峻，又东六里有天童山，高秀与太白相埒。

　　塔岭山府南四十里，环列二十三峰，引而南，冈岭相接，最为深险，与奉化接界，有塔山巡司。○岐山，在府西三十里，亦曰旗山。宋建炎中，金人犯境，张俊尝屯兵于此。又西五里为杨岙山，峰峦环拱，竹木森然，府西四十六里又有前岙山，峰峦起伏，灵秀盘结。

　　天井山府西南七十里，下瞰深渊，上有五井，峻险难陟，其相近者，又有灌顶山直上二十里，宋时曾采铁于此，后罢。《志》云：府西南五十里有锡山，葱插天，绵亘纡远，旧产锡。并峙者曰建岙山，矗立二十五峰，状如列戟，郁然深秀。又府西南六十里有木阜山，环列二十四峰，一名木坑，相接者曰清秀山，上有三十六峰，又有银山，旧产银，皆森秀。

　　稠岭府西三十五里，与慈溪县接界。嘉靖中，设寨于此，以御倭寇。又府东四十里有罗岙，以山围如罗网而名。○菩提岭，在府东南七十里，路通奉化。又府西百里有踌躇岭，以山路险峻而名。

　　○海府东北二境，皆滨于海。《志》云，府东极海岸百有四里，东南极海岸百十二里，北极海岸六十有二里，东北极海岸七十二里，自海岸溯于大海，东极石马山之洋，可六百里，东南极踞门山洋，可八百里，北极苏州洋，可千五百里，东北泛于大海可千里。

　　鄞江府东北二里。一名甬江。其上流自四明诸山汇溪涧之水，引流东北，势盛流驶，至它山下，堰而为渠，自它山东折而北，二十五里经长塘堰。又东经府东南三十里之临江堰，复南折而东，至府东南四十里之坊桥，而会于奉化江。奉化江自奉化县北流，经坊桥，合于鄞江，又北出而西折，经府南十里之铜盆浦，又北至府东南五里之林郎坝，历东门外浮桥，至城东北三里之桃花渡，而慈溪江流合焉。慈溪江承上虞、余姚之水，东南流，至府西二十五里西江渡，又经府西北七里王家湾，又东经北门外，至桃花渡，合于鄞江，又东北为定海之大浃江，其地亦谓之三江口，亦曰三港口，府境诸水悉汇入焉。○蕙江，在府南六十里，源出奉化县大晦山，逾江口而抵它山堰。

　　日湖府治东南一里。一名细湖。周二百五十丈。治西南又有月湖，周七百三十丈。《志》曰，二湖之源，俱出四明山，一从它山堰经仲夏堰，入南门，为日湖，亦名南湖，一从府西南五十里大雷山，经林村十字港，汇望春桥，入西门，为月湖，亦名西湖。宋元间，郡守刘呈尝浚治之，为郡城之胜，其下流自城北三里保丰契泄入于鄞江。

　　广德湖府西十二里。旧溉田四百顷。唐贞元中，刺史任侗因故迹增修之。曾巩曰：湖之大五十里，源出四明山，北为漕渠，东北入江兴。自齐、梁之间，东七乡之田有钱湖溉之，西七乡之田则此湖溉之。凡舟之达越者皆由此，所产有鱼、凫、蒲、莼、莲、芡之属，名曰莺ㄕ湖。唐大历八年，令储仙舟更今名，后浸废。宋至道元年，郡守丘崇元修复。天禧二年，李夷庚正湖界，起堤十八里限之。康定中，县主簿曾公望亦尝治湖。熙宁元年，张以湖久不治，岁旱，营度兴筑，为堤一千一百三十四丈，契九，埭二十，大为民利，迄政和八年，郡人楼异知郡事，复奏罢为田，后遂堙废。又雁湖，在府东北四里，其南为桃花渡，其北为颜公渠，今亦堙废。

　　东钱湖府东三十五里。一名万金湖。唐时亦曰西湖，时县治未徙也。天宝三载，令陆南金尝开浚，四面环山，受七十二溪之水，周八百顷。湖岸叠石为塘，亘八十里，又于其旁各为石契，水溢则分泄之，使注于江。宋天禧元年，郡守李夷庚复修治。庆历以后，修堤浚湖，相继不绝，中有四闸、七堰，溉田五十四万亩。绍兴十八年，复诏有司修浚。淳熙以至淳，亦再经浚治。元大德中，势家请湖ヂ为田，不许。旋侵占日滋。前朝洪武二十四年及宣德嘉靖间，皆禁侵啮，复旧制，而茭葑沙土，滋蔓淤塞，豪民得藉为奸利，其弊未革也。湖中有霞屿、大慈诸山，去郡城皆数十里，鄞县、定海、奉化三境之田，亦俱被灌溉之利。说者谓郡境农事之修废，系东钱之开塞云。

