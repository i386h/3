<!-- { "loadSidebar": true } -->
　　北江府在交州府北二百里。永乐二年，改置，领州三，曰嘉林、武宁、北江，领县七，曰嘉林、超类、细江、善才、东岸、慈山、善誓。宣德以后，仍以北江及谅江地置京北承政司，领府四，曰北河、慈山、谅江、任安。

　　○越王城在府西南东岸县。一名螺城，以其屈曲如螺也。《南越志》：交趾之地，初无郡县，统其民者为雒王，副为雒侯，亦曰雒将，皆铜印青绶。传十八世，蜀王子泮击灭之，代有其地，为安阳王。其后，南越击并之。或以为此即安阳城，与交州府平道县接界。隋仁寿二年，交州俚帅李佛子作乱，据越王故城，遣其兄子大权据龙编城，其别帅李普鼎据乌延城，刘方讨平之。乌延城，或曰旧在府北境，盖近乌浒之地。旧《志》越王城中有故宫遗址。《一统志》交州府三带州有故雒王宫。

　　嘉林城在府西南，即今州城也。滨富良江。唐羁縻都金州所领有嘉陵县，疑即此。蛮曰嘉林，置州。永乐初，张辅等进屯三带州，骁骑朱荣败贼于嘉林江，即其地也。江因城而名。

　　○东宄山在嘉林州。一名东皋山。唐高骈建塔其上。又仙游山，在武宁州，一名烂山。州境又有金牛山。相传高骈欲凿此山，见金牛奔出而止。或以为汉居风县地，恐误。

　　赤土山在府西善誓县境。万仞插天，亘数百里。《志》云：安南西面皆山，而寄狼、宝台、佛迹、马鞍在境内，皆高峻，其杰出者则赤土山也。

　　○天德江在府东。下流注富良江。一名廷蕴江，又名东岸江。永乐初，黎寇惧讨，役民堙塞江口，寇既平，重加浚治，舟楫复通。

　　市桥江在府西。东南流入富良江。自广西入安南者，江为必由之道。或谓之乾满江。元至元二十一年，脱欢等击安南王陈日ピ，入其都城，师还，交人追袭，又邀击别将唆都于乾满江，唆都战死，即此处也。一名南栅江。《志》云：道出南栅江，以筏渡行四十里至富良江，水湍急，不甚阔，江之南名桥市，居民颇众云。

　　谅江府在交州府东北三百三十里。永乐二年，改置，领州二，曰谅江、上洪，领县十，曰清远、那岸、平河、凤山、陆那、安宁、保禄、古陇、唐安、多锦。宣德以后，仍分属京北、山南二承政司。

　　○昆山在府东凤山县境。岩洞殊胜。

　　○昌江府南七十里保禄县南。源出府西北山中，下流合市桥江，有昌江市。永乐初，讨安南，张辅等进次昌江市，造浮桥济师是也。宣德二年，黎利陷昌江城，败官军，遂攻交趾城。既而都督崔聚率官军讨黎利，进至昌江，复为贼所败。

　　谅山府在交州府北五百三十里。永乐二年，改置，领州七，曰上文、下文、七源、万涯、广源、上思、下思，领县五，曰丘温、镇夷、渊县、丹巴、脱县。宣德以后，仍以谅山地置谅山承政司，领府一，曰谅山。

　　○广源城在府西北境，与广西龙州接界。或曰唐所置羁縻平原州也。本都金州之平原馆。开成四年，析置州，领龙石、平林、龙当等县，属安南都护。宋为羁縻广源州，属邕州都督府。《宋史》：广源州在邕管西南郁江之南，崖险峭深，侬智高为州蛮作乱，据傥犹州，又袭据安德州，交趾不能讨，因畀以广源，使知州事。智高僭称南天国，缘郁江东下，破宋邕州。傥犹、安德，旧俱与广源接界也。又熙宁八年，交趾入寇，诏郭逵讨之。逵遣别将燕达拔广源州，举兵出界，直抵富良江，未至交州三十里，其王李乾德惧，乞修贡如初，遂收广源州、门州、思浪州、苏茂州、桄榔县而还。诏以广源为顺州，后没于蛮，仍曰广源。

　　丘温城府北二百里，即今县。旧属广西思明府。洪武二十九年，思明府奏安南夺丘温、如{敖山}、庆远、渊脱等县，诏以其地还思明，不奉命，自是没于蛮。永乐初，遣征安将军黄中等送陈天平归国，至丘温，为黎贼所绐，进至芹站，天平见杀，即此。

　　汤州城在府东。唐置州，治汤泉县，兼领绿水、罗韶二县。天宝初，曰汤泉郡。乾元初，复曰汤州，后废。又古州城，旧《志》云：在府东北。唐贞观十二年，置古州，治乐古县，兼领古书、乐兴二县。天宝初，曰乐古郡。乾元初，复故。杜佑曰：州接州界。盖皆与邕州相近。又废武州，在府北境。《新唐书》：邕管所领有显州、武州、沈州，后省。或云：武州，大中间复置。《唐史》：咸通初，南诏陷交趾，安南都护李奔武州。二年，自武州收集土军攻群蛮，复取安南，是也。○废罗伏州，在府西境。本唐羁縻州，咸通七年，南诏据安南，置扶邪都统。《实录》：扶邪县，属罗伏州，南诏置。

　　废安州在府北境，接广西太平田州界。宋大观二年，知桂州张庄奏安化上三州一镇诸蛮纳土，幅员九千余里；又奏宽乐州、安沙州、谱州、泗州、七源等州纳土，计一十六州、三十三县、五十余峒，幅员万里。大抵皆安南接邕管之地，庄夸言之也。

　　○丘皤山在府东南丹巴县境。上有石门，广三丈，相传马援所凿。又府西南有寄狼山，尤高峻。○雷火洞，在府西北。宋嘉二年，雷火峒蛮侬宗旦入寇邕州，即此。又《宋史》：侬智高，年十三，杀其父奔雷火峒。峒盖在广源、傥犹二州间。

　　○阿劳江在府东。刘句曰：阿劳江口南至交州城五百四十九里，下流入海。○下梢河，在府境。宣德二年，黎利败王师，陷隘留关，镇夷将军王通守交趾，惧，出下梢河立坛，与利盟约而还。

　　○隘留关在府北文渊州界。又南为鸡陵关，又南为芹站。永乐二年，遣黄中等送陈天平还安南，至丘温，又进度隘留、鸡陵二关，将至芹站，山路险峻，林木蒙密，军行不得成列，贼伏发，杀天平，及大理卿薛、行人聂聪中等方整军欲战，桥断不得前，乃引还。于是发大军讨安南。将军张辅发凭祥，度陂垒驿，进破隘留、鸡陵二关，进度芹站，搜两旁，伏兵皆遁去，于是进次昌江市，造浮桥济师。及安南平，改鸡陵关为镇夷关。宣德初，黎利叛，围丘温，攻昌江，陷之，又陷隘留关。时柳升将大军进讨，连破贼兵，自隘留关进抵镇夷关。升恃勇直前，至倒马坡，率百骑渡桥，既渡，而桥坏，后军不继，贼伏四起，遂败死。别将崔聚进至昌江，亦败死，官军七万人尽殪，于是弃交趾云。

　　老鼠关在府北。《南使录》：丘温东南行十数里至褄关，度岭西南行两山间，初所见黄茅修竹，既而深林茂树，水阔不数尺，然周遭百折，或百步一涉，或半里一涉，凡六、七十处。复度一岭，夹道皆古木苍藤，有巨石挺出，篁竹薄丛，最为厄险，名老鼠关。西行，有山峰秀拔，绵亘不绝，是为寄狼山，翠壁苍崖，异木翳密，凡三十里抵刺竹关，有兵守之。关上两山相交，仅通马道，大竹皆围二尺，上有芒刺。盖其国控扼要地，所称鼠关、狼塞之险也。

　　决里隘在广源州南。宋熙宁九年，郭逵讨安南，前锋将燕达拔广源州，又破贼于决里隘，进抵富良江是也。○芹站，在府北，即陈天平被杀处。张辅讨安南，前锋度芹站，次昌江市，而大军从芹站而西折至新福县，遣将会云南沐晟之师是也。

　　坡垒驿在文渊州北百里。亦曰坡垒关。自凭祥入安南必繇之道也。今曰坡唯站。《舆程记》：自凭祥州界首关而南，三十里至坡唯站，又经洞濮站、不濮站、不博站，共二百十里至卜邻站，又百里至濮上站，又经丕礼站、昌江站、市桥站、吕块站，共二百十里度富良江而至安南城云。

　　新安府在交州府东三百里。永乐二年置，领州四，曰东湖、靖安、南策、下洪，县十三，曰至灵、峡山、古费、安老、水棠、枝封、新安、安和、同利、万宁、云屯、西岐、清沔。宣德以后，仍置海阳承政司，领府一，曰海阳。

　　○枝封城在府东海中。即枝封县，为东面要地。或曰：县本名思封。唐置岩州，领常乐、思封、高城、石岩四县。天宝初，曰安乐郡。至德二载，又改常乐郡。乾元初，仍曰岩州。今新安县即其地也。后讹思封曰枝封。

　　都斋城在府东。其地近海，即海阳城也，交趾倚为重地。嘉靖六年，莫登庸禅位于其子方瀛，退居都斋海阳，为方瀛外援，即此。

　　○象山在府东东湖州。一名安子山，相传安期生得道处。宋《海岳名山图》以此为第四福地。○云屯山，在府东北云屯县大海中。两山对峙，一水中通，蕃国商舶，多聚于此。又府东新安县大海中有大圆山，突起圆峤。永乐十六年，此山获白象来献。

　　○白藤江口在府东北，海道之口也。旧自此进至花步，抵峰州。五代晋天福三年，南汉刘Ζ以交州乱，欲并有之，使其子弘操将兵趣交州，自将屯海门，为声援。弘操帅战舰自白藤江而进，交州兵逆战于海口，弘操败死。宋太平兴国六年，遣知邕州侯仁宝等伐黎桓，分兵由邕州、廉州两道俱进。既而行营兵败贼于白藤江口，仁宝率军先进，为交州兵所败。又廉州将孙全兴自白藤江进次花步，亦败却。胡氏曰：江当在峰州界

　　建昌府在交州府东南二百里。永乐二年置，领州一，曰快州，县六，曰建昌、布县、真利、东结、芙蓉、永涸。宣德后，仍属山南承政司。

　　○海潮江在快州境。自阿鲁江分流，下通玉珠江，昔陈氏破占城军处。○夜泽，在东结县境。《方舆胜览》：昔梁武帝时，有阮贲者世为豪右，命陈霸先击破之，贲逃泽中，夜则出掠，因号夜泽。阮贲，当即李贲矣。

　　○咸子关在快州西北。自东南海道入者，此为要会之处。永乐五年，张辅等追黎贼，至胶水县闷海口，地下湿不可驻，乃阳为班师，至咸子关，令柳升守之。贼来蹑，辅还军，遇于富良江，贼水陆进战，皆败走，复乘胜追至闷海口。六年，交人简定复叛，据宁化州，来攻咸子关，沐晟讨之，战于生厥江，败绩，其党攻盘滩据之。于是，复遣张辅进讨，败贼于咸子关及太平海口等处。

　　镇蛮府在交州府东南五百里。永乐二年置，领县四，曰廷河、太平、古兰、多翼。宣德以后，仍属山南承政司。

　　○龙溪在府东廷河县。昔陈氏夜过此，溪不能渡，忽见一桥跨江，既渡，回顾不见，及有国，改名龙溪。

　　奉化府在交州府东南三百里。永乐二年置，领县四，曰美禄、西真、胶水、顺为。宣德后，仍属山南承政司。

　　○胶水城在府西南滨海。永乐初，张辅等封安南，督舟师进逼胶水，贼遁入黄江、闷海等处。辅等袭贼筹江栅，破之，又追败贼于万劫江、普赖山，又败贼胡杜于盘滩，进次鲁江，贼率舟师逆战于木丸江，大败之，穷追至胶水县闷海口，即此。

