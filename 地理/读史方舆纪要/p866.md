<!-- { "loadSidebar": true } -->
　　◇老挝军民宣慰使司东至交趾水尾州界，南亦至交趾界，西至宁远界，北至车里宣慰使司界。自司治西北至布政司六十八程，转达于京师。

　　古蛮地，俗呼曰挝家。累代不通中国。明永乐三年来贡，置老挝军民宣慰使司《通考》：老挝土司无姓，酋长有三等：大曰招木弄，次曰招木牛，又次曰招化。而袭宣慰者则招木弄也。其地在八百媳妇西南二千余里。又西千余里则西洋海。自车里至老挝，所谓六宣慰也。成化十五年，安南攻老挝，杀其宣慰，并攻八百。车里来告急，抚臣吴诚请降敕切责安南国王黎灏，使退兵，于是老挝复定。

　　○三关在司东南，老挝与安南拒守之界也。永乐中，征交趾叛人陈季扩。季扩败走老挝。张辅遣将蹑之，进克老挝三关。蛮人惧，弃季扩于南麽，遂擒之。

　　附见：

　　大古喇宣慰使司在孟养西南。《滇略》：永乐四年，遣官招谕云南西南夷，大古喇、小古喇等部落，皆愿内属。置宣慰司二、长官司五。《通考》：永乐初，大古喇、底马撒、靖定与平缅、木邦、孟养、缅甸、八百、车里、老挝，共为西南十宣慰司。而大古喇亦曰摆古。自缅甸度大江，不过两日程，即至大古喇之境。其地滨南海，与暹罗邻，亦近佛狼机诸国，善用火器。嘉靖三十三年，以兄弟争国，缅孽瑞体和解之。德瑞体，割马革地奉焉。瑞体寻以计灭其国云。

　　○底马撒在大古喇东南。永乐初，尝置宣慰司。后与靖定等司俱废，其地亦为缅所并。

　　洞吾在大古喇之北，有土酋据此。嘉靖三十三年，缅孽莽瑞体寄居洞吾母家。既长，遂据其地。又诈杀古喇酋排来等，而并其境。《滇程志》：自缅甸行十日至洞吾，又十日至摆古，为莽酋所居。旧《志》云：自老挝宣慰西行十五六日，至西洋海岸，即摆古莽酋地。

　　得楞在大古喇西南，古喇别部也。亦曰古喇得楞，与暹罗相近。万历三十八年，暹罗与得楞合攻缅甸，杀莽应里子机挝，摆古为之残破云。

　　◇南甸宣抚司东至永昌府潞江安抚司界，南至陇川宣抚司界，西至干崖宣抚司界，北至永昌府腾越州界。自司治东北至布政司二十二程，转达于京师。

　　汉永昌徼外地，曰南宋甸。元至元二十六年，置南甸路军民总管府领三甸。明洪武十五年，改南甸府。永乐十二年，改南甸州。正统八年，升宣抚司土司正宣抚刁氏，副刘氏。《通考》：司幅员甚广，为三宣最。万历十一年，为叛缅所残破，既而官兵败缅，复收其地。

　　○半个山在司北。《志》云：司置于腾越南半个山下。其山巅北恒有霜雪，南则炎瘴如蒸，盖天限华戎也。○蛮干山，在司东十五里，土酋恃其险阻，世居其上。又丙弄山，在司东十里。○温泉山，在司东二十五里，层峦叠嶂，绵亘二十余里。林木阴森，下有温泉。

　　沙木笼山司南十里。上有关，立木为栅，周围一里，正统六年，时麓川思任发叛，督臣王骥等自腾冲进讨，取道南甸，至罗卜思庄。前军哨至沙木笼山，贼党率众二万余，据高山中立硬寨。又于左右山巅连环为七营，官军攻破之。

　　南牙山司西八十里。山甚高峻，如建牙然，延袤百余里，官道经其上。树木阴森，石栈重叠，蛮人据以为险。又有清泉下注，与小梁河合，名南牙江。正统八年，督臣王骥等再征麓川，遣别将陈仪开南牙山，断贼走路，是也。

　　○大盈江在司西。自腾越州流入境，经干崖芒市又南流入孟养、缅甸界，谓之金沙江。

　　小梁河司东北三十里。源有二：一出腾越州赤土山麓，一出州之缅箐山麓，至此合为一。西南流经南牙山下，曰南牙江。又南入干崖，为安乐河，而合于大盈江。

　　盈乃河司东南百七十里，即腾越州之龙川江也。流入境，为孟乃河。又南入干崖境。

　　○黄连坡关司南三十五里。《志》云：自腾越西南行二百里，逾黄连关，即至干崖境。又有小龙川关，在司东北八十里。

　　罗卜思庄在司南七十里。正统七年，王骥讨麓川贼，自腾冲出南甸，进至罗卜思庄。又万历三年，木邦酋罕拔导缅兵，又合陇川叛目岳凤兵袭陷干崖。干崖守备李腾霄退守罗卜思庄口。《志》云：司所辖有罗布思庄与小陇川，皆百夫长分地。又有知事谢氏居曩宋，闷氏居盏西，皆在司西南境。万历二十一年，抚臣陈用宾议建关置堡于司西北，今废。○孟村，在司西南，北去腾越百二十里。自是而南，渐为羁縻荒外地。

　　◇干崖宣抚司东至南甸宣抚司界，南至陇川宣抚司界，西北俱至南甸界。自司治东北至布政司二十三程，转达于京师。

　　汉永昌郡徼外地。其地旧名干赖赕，亦曰渠澜赕，白夷居之。元中统初，内附。至元十三年，置镇西路军民总管府领二甸。明洪武十五年，改镇西府。永乐中，改为干崖长官司。正统八年，升宣抚司土司宣抚刁氏，副刘氏，土经历廖氏。《通考》：万历十年，干崖为缅所并。十一年，官军复收其地。

　　○废南赕在司西北。其地有阿赛赕、牛真赕，为白夷峨昌所居。元初内附。至元十五年，置南赕，隶金齿宣抚司。《志》云：元金齿领六路一赕，六路：柔远、茫施、镇康、镇西、平缅、麓川也。一赕即南赕也。明初废。

　　○云晃山司南十五里。有瀑布泉，注为云晃河。又云笼山在司东二十五里。

　　白莲山司北六十里。中有一峰，状若簪笏，土官居其麓，下有白莲池。又剌朋山，在司西百余里，林木阴森，四时苍翠。

　　布岭在司西。旧尝开边筑堡于此。万历中，以兵废。《滇附录》：出腾冲至南甸、干崖，其地虽冬月衣葛，汗犹如雨。又西为布岭，稍凉，如腾冲。又西为雷弄，又西为揭阳，又西为孟乃，又西为火岗，其炙毒益甚矣。

　　○大盈江在司西。自南甸流入境，又南有槟榔江流合焉。《志》云：槟榔江在司西百五十里，源出吐蕃，绕金齿蛮界，经干崖阿昔甸，下流至比苏蛮界，合大盈江入于缅。或曰：比苏即汉益州郡属县，恐误。

　　○安乐河在司东云笼山下。一名云笼河，即南甸小梁河也。流至司治北折而西，入大盈江。○云晃河，在司治南，源出云晃山，下流与云笼河合。灌田千余顷。又司东北三十里有正西河，源出云笼山，流十五里合云笼河。

　　○雷弄在司西，干崖别部也。《滇纪》：司有蛮洒冈，旧为同知刘氏所居，其雷弄洞则经历廖氏所居。后即其地为回龙营。又知事管氏居猛语冈，三姓皆华人，以功授。万历三年，雷弄洞土目廖元相为木邦叛酋罕拔所劫，附于缅。十一年，官军破缅，仍来归。

　　盏达在司西，亦干崖别部也。副宣慰刁氏世居其地。万历十一年，为叛缅莽应里所陷，土酋刁思廷被擒，民物皆一空。官军破缅，复收其地。

　　◇陇川宣抚司东至芒市长官司界，南至木邦宣慰司界，西至干崖宣抚司界，北至南甸宣抚司界。自司治东北至布政司六十六程，转达于京师。

　　汉永昌徼外地。其地曰大布茫，曰赕头附赛，曰赕中弹吉，曰赕尾福禄塘，皆白夷所居。元中统初内附。至元十三年，置麓川路军民总管府。明洪武十七年，置麓川平缅军民宣慰使司《通考》：元至正初，麓川酋思可法数侵邻境，屡遣将讨之，不克。可法并吞旁路兵力，益强。明洪武十五年，平滇南。明年，麓川酋思伦发陷永昌，既而傅友德等谕降之。于是置宣慰司，授思伦发。十八年，叛，寇景东。二十一年，侵并孟定、孟艮、孟养、戛里，威胁缅甸、木邦、南甸、干崖，他出郎甸入寇，官军败之。既又悉发其众，寇楚雄定边，为沐英所败。二十二年，复内附。三十年，平缅诸蛮乱，逐思伦发，命沐春讨定之。思伦发复还。再传至思暗，与木邦相仇杀，因而失官，以孟养刁氏代之。刁氏弱，伦发次子思任发遂拥众麓川，略孟养地。故酋刁宾王走死，任发于是益骄恣。正统三年，土酋思任发叛。六年，讨平之，遂革宣慰司。十一年，复置司于陇把之地，改曰陇川宣抚司《通考》：正统三年，刁思任侵扰孟定、湾甸、南甸、潞江诸处，进陷腾冲，云南震动。命沐晟等率兵讨之。前锋度潞江而前，深入至上江，遇伏败绩。贼遂犯景东、孟定，残大侯州，破孟赖寨，胁降孟琏等长官司。乃复命沐晟等讨之，渡潞江直抵陇把，复败却。六年，发大兵讨之。议者初欲自湾甸、芒市、腾冲三道俱进，不果。至是枢臣王骥督兵至金齿誓众，仍分三道：一军出镇康，繇湾甸趣孟定，会木邦车里之师。大军繇中路出腾冲，而别军自下江夹象石渡，径抵上江贼寨。因风纵火，焚其上江寨。贼大败，上江平。大军自腾冲出南甸，进抵麓川，合军攻之，焚其栅，贼从间道渡江走缅。骥等班师。明年，思任发复自缅窥麓川，仍命蒋贵、王骥等进讨。自金齿至腾冲，分遣沐晟等仍自东路出，径捣麓川，而驰谕缅献任发。缅请奉命会骥等，疑阻，遂不果。东路兵克孟养诸寨，任发子仍潜窜孟养，不能得。十年，遂以孟养地购任发于缅，任发至，诛之。而思机等寻窃孟养地，与缅相终始矣。明年，改麓川为陇川，设宣抚司于陇把，以旧目恭项为宣抚，与南甸、干崖合为三宣。十二年，恭项以不法废徙，以多氏代。自是多氏世有其地。隆庆末，陇川酋多士宰死，子幼，土目岳凤谋据其地，导缅酋瑞体入犯。阳集兵于麓川东岸，声言捍缅，实迎之也。万历初，缅兵至。岳凤约木邦酋罕拔及缅兵袭入陇川，尽杀多氏族属而窃其地，附于缅。十一年，官军败缅，岳凤降，以多思顺为宣抚，管陇川事。自是数为缅所侵，土酋往往叛附缅云。

