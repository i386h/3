<!-- { "loadSidebar": true } -->
　　州北接中原，南通吴会，所谓梁、宋、吴、楚之冲，齐、鲁、汴、洛之道也。《楚世家》言：越已灭吴，而不能正淮北，楚东侵广地至泗上。苏代谓齐王：有淮北则楚之东国危。自秦汉之季，迄于南北争雄，江淮有事，未尝不先争泗上也。唐李吉甫曰：临淮者，汴泗之冲，舟车之会，为必守之地。广明初，曹全拒黄巢于泗上即泗州，势孤无援，为巢所败，而祸流中原矣时宰相卢携议发诸道兵扼泗州，而以汴州帅为都统，使贼不得前，然官军竟无与贼抗者。周世宗与南唐争淮南，屡战于泗州、盱眙间，宋人以和议成，遂与金人画淮为界宋绍兴十二年，和议成，置榷场于盱眙，后又置于光州、枣阳、安丰军，金人则置榷场于寿州、邓州、凤翔府。寿州，盖金人所得下蔡地。绍兴末，以金亮南侵，因渐规淮北。及隆兴二年，金人陷海州，寇泗州。胡铨言：海、泗，今日之藩篱咽喉也，彼得海、泗，则两淮决不可保，两淮不保，则大江决不可守，大江不守，则江浙决不可安既而和议复定，乃还守旧境。嘉定中，韩胄开边衅，复泗州。丘言：泗州孤立淮北，若金人南出清河口及犯天长等城，首尾中断，堕敌计矣。乃弃泗州，还军于台。王应麟曰：取泗州间道，可以直走建康亦谓自天长而南也。明靖难之师拔灵壁，遂渡淮克盱眙，繇天长南向，列师江上，盖泗州者，全淮之门户，而天长者，又建康之噤喉也西山真氏曰：天长西趣盱眙，南趣六合，东趣扬州，自扬州至盱眙，凡数百里，平畴沃壤，极目无际，重湖陂泽，眇莽相连，田野之民，皆坚忍强悍，此强兵足食进取之资也。

　　○临淮废县今州治。本徐城县地。唐长安四年，始分徐城南界两乡于沙熟淮口置。开元二十二年，移泗州治焉。咸通九年，徐州贼庞勋遣其党寇泗州，栅于城西。十年，淮南帅马举击败之，贼退保徐城。五代周显德四年，周主攻泗州，赵匡胤焚其南门，破水寨及月城，周主居月城楼，督将士攻城泗州寻降。宋建隆二年，废徐城县为徐城驿。景德二年，移临淮县治徐城驿。元复还旧治。明初省。又州城，旧有东西二土城，明初始以砖石修砌，合为一城，汴河经其中，城周九里有奇。

　　徐城废县州西北五十里。古徐子国。《春秋》庄二十六年，齐人伐徐，自是徐屡见于春秋。昭三十年，吴灭徐，徐子章禹奔楚。汉置徐县，为临淮郡治。后汉属下邳国。晋仍属临淮郡。宋省。梁置东平、阳平、清河、归义四县。东魏改为高平县，并置高平郡，治大徐城。隋初郡废，县属泗州。开皇十八年，改为徐城县。唐仍属泗州。《括地志》徐城县北四十里有大徐城，即古徐国。因以大徐城为徐城镇。胡氏曰：镇在泗州北百余里，自此而西北，则入徐州界，其道里纡远。唐上元初，刘展叛，自宋州东下，淮东节度邓景山拒之于徐城，军溃。咸通九年，桂州叛卒庞勋等行及徐城，乃西北入宿州，盖至符离，则北至徐州才百二十里耳。此皆谓大徐城也。五代时，徐城县仍属泗州。宋建隆二年省。《志》云：今州东北八十里有古城，相传徐偃王所筑。《郡国志》亦谓之薄城。

　　淮平城在州西二十里。《宋志》：绍兴二十一年，泗州地入于金，析临淮地置淮平县，后亦入金，侨置盱眙县。明昌二年，复改曰淮平，元废。○南重冈城。《寰宇记》云：隋重冈县也，在徐城西北九十里通济渠南。大业八年，于此置县，依重冈山为名。今《隋志》不载。

　　吴城在故徐城县北三十里。相传陈吴明彻所筑。《郡国志》：徐城县西南八十五里又有古屯城，陈吴明彻于此置堰，断淮水以灌濠州，缘此筑城，置兵防守，其城内南北作隔，分为两城，又于淮水南招义县界筑城临水，与此城南北相对，俱谓之屯城。又沥桥城，《寰宇记》：在徐城西南二十五里。梁天监中，筑此置戍，南临沥水桥。

　　淮阳城州东北百里，亦徐县地。晋义熙中，置淮阳郡。宋、齐因之。魏高闾曰：角城去淮阳十八里。是也。梁亦为淮阳郡。天监五年，将军蓝怀恭与魏将邢峦战败于冫青南，萧丙弃淮阳遁还。六年，魏淮阳镇将常邕和以城来降，寻复入于魏。普通五年，遣将攻魏淮阳，不克。东魏亦曰淮阳郡。魏收《志》：淮阳郡有淮阳县。武定七年，改梁西淮郡七县置。齐因之。陈大建五年，吴明彻等克齐淮南，诸戍淮阳郡弃城走。后周亦曰淮阳郡。《隋志》：梁析淮阳地置绥化、吕梁二郡。东魏武定七年，改置绥化县，后周又改县为淮阳，隋开皇初郡废，县属泗州。唐初因之。贞观初，省入宿迁县。《郡国志》：淮阳城在徐城东北五十里，西临淮水，有抱月城，其城抱淮、泗水，形势似月。今州东北七十里有半城遗址，疑即古抱月城矣。

　　朱沛城在故徐城西北六十里。其地有朱沛水。梁因置朱沛郡。魏收《志》：武定七年，改梁朱沛、循义、安丰三郡置朱沛县，属高平郡。后齐因之。后周并朱沛入高平县。

　　○甓山州西四十里。下有甓山湖，南通淮。又土山，在州北二十里，昔时汴河东堤也。

　　石山州西百十里。与盱眙县浮山相对，即梁天监中筑堰处，上有城垒故址。又西二十里有车门山，山下有路通车，因名。

　　○淮水在城南一里，与盱眙中流分界。唐贞元八年，淮水溢没泗州城。周显德中，攻泗州，唐人立水寨于淮滨，又筑月城，两端抱水，以拒周师，为周军所破。《宋史》：开宝七年，淮水溢入州城，迄今淮水涨溢，泗辄当其患。旧有护城堤，历代皆修治之。明万历十六年，河臣潘季驯增修石堤，高厚视昔有加。

　　汴水在州城北。亦曰通济渠。自虹县流入境，绕祖陵东北，复折而西南，至城南入淮。旧《志》：汴水出泗州东西两城间入淮。今上流堙塞，惟夏月水涨，舟楫仅通虹县。详河南大川。

　　直河州东北二十里。宋崇宁三年，开此以通汴，东有一字河流合焉。《志》云：州西北有黄冈口，东至直河口，约五十余里。夏秋时，淮水泛溢，辄繇二口滋入，与诸湖会，氵及祖陵冈足。议筑堤以绕之。又拦马河，在城北十八里，夏月亦通汴河。○安河，在州东北六十里，下流入淮。又州东十里有虹蓝河，上流为土桥河。俱南流入淮。

　　永泰湖州北五十里。《郡国志》：隋大业三年，开通济渠，塞断溧水，自尔成湖。今州北七十里有溧河，近河有洗马沟，相传徐偃王洗马处，水通安河。○塔影湖，在州西北四十里，以湖东龟山寺塔影倒入湖中而名，水通溧河，又州西百十里有峰山湖。○沙湖，在州北五里，当祖陵之东南。州西十里又有陡湖，在祖陵西南，东通沙湖，下流入淮。

　　蒲阳陂在州西北。东汉元初三年，张禹为下邳相，徐县北界有蒲阳陂，傍多良田，而堙废莫修。禹为开三门，通引灌溉，遂成熟田数百顷，邻郡贫者皆归之，室庐相属，其下成市。后岁至垦千余顷，民用饶给。《东观记》：陂水广二十里，径百里，在道西，其东有田可万顷。

　　归仁集堤在州西北五十里，接宿迁东界。其北有白鹿、邸家等湖，其南有祖陵旁之陡湖及沙湖，黄河泛涨，倒灌小河诸口，并挟湖水冲射祖陵及泗州城，故筑堤以捍之，近卫泗州，远固高堰，最为要害，堤长三十九里。高堰，今见淮安府。

　　○祖陵在州东北十二里，于平原中突起高阜，较泗州城址高二丈三尺有奇。沙、陡二湖潴蓄于前，面淮背黄，合流于东，而龟山在淮河南岸，半出淮中，约束去流，风气完固，真天开胜地也。

　　竹墩镇在州东南。宋建炎中，金人南侵，挞懒屯泗州，兀术屯竹墩镇，为韩世忠所扼，不得前，寻引退。《志》云：竹墩，路通天长、六合，为建康之径道。○青阳镇，在州西北百五十里，与虹县、宿州接境处也。

　　临泗驿州北百十里，路出宿迁。又有泗水驿，在州南门外。州西五十里有杨庄驿，又西二十五里旧有龙寓驿，往来濠、徐之通道也。

　　盱眙县州南七里。东至高邮州宝应县百八十里，东北至淮安府清河县百五十里，南至滁州百九十里。春秋时为吴善道地。襄五年，仲孙蔑、卫孙林父，会吴于善道，是也。秦为盱眙县，项羽尊楚怀王孙心为义帝，都盱眙。汉属临淮郡，郡都尉治焉。武帝封江都易王子蒙为侯邑。许慎曰：张目为盱，举目为眙，盱眙者，城居山上，可以瞩远也。后汉县属下邳国。晋为临淮郡治。永和九年，姚襄自芍陂济淮，屯盱眙。太元三年，苻秦将俱难等陷盱眙，谢玄率兵进攻，秦兵败走。义熙中，置盱眙郡。宋因之。元嘉二十七年，沈璞为盱眙太守，璞以郡当冲要，乃缮城浚隍，积财谷，储矢石，豫为城守之备。及魏主焘入寇，南至瓜埠，还盱眙，为璞及臧盾所败。南齐因之。尝移北兖州来治。梁仍曰盱眙郡。东魏因之。陈大建五年，吴明彻等伐齐，盱眙降，因改置北谯州，寻废州。隋初废郡，仍为盱眙县，属扬州。唐武德初，置西楚州。八年州废，以县属楚州。光宅初，改县曰建中，寻复故。建中初，又改属泗州。五代唐长兴二年，吴升为昭信军，寻复旧。宋初属楚州。乾德初，改属泗州。建炎二年，升为招信军。四年，复为盱眙县，改属濠州。绍兴十一年，又改隶天长军。十二年，复升为招信军。元仍置盱眙县，招信军治焉。至元十四年，升为招信路。十五年，改为临淮府。二十七年府废，复曰盱眙县，属泗州。明初因之。县凭山为城，编户三十一里。

　　○睢陵城县西六十里。汉县，属临淮郡，武帝封江都易王子定为侯邑。后汉属下邳国。晋因之元帝尝侨置济阴郡。宋大明初，亦侨置济阴郡于此。泰始二年，晋安王子勋之乱，济阴太守申阐据睢陵应建康。寻没于魏，置淮阳郡。齐建元二年，崔叔阳破魏睢陵，杀淮阳太守梁恶是也。《水经注》：睢陵故县在虹县东境。宋为济阴郡治。南齐末，其地入魏，移济阴郡于淮南钟离东界，仍置睢陵县，当即是城也。梁因之。后为魏人所陷。普通五年，徐州刺史成景亻隽拔魏睢陵。太清二年，又没于东魏，改属彭城郡，寻复置睢阳郡于此。后齐改县曰池南。陈复曰睢陵。后周又改县曰招义。隋初郡废，县属濠州。大业初，又改县曰化明。唐仍曰招义，属濠州。宋为招信县，属泗州。建炎四年，还属濠州。绍兴四年，复隶泗州，寻又改属天长军。十二年，隶招信军。元初因之。至元二十年并入盱眙。今为旧县巡司。《中都志》：县西五十里有济阴城。唐初尝置济阴县，贞观初省。

