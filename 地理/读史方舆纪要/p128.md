<!-- { "loadSidebar": true } -->
　　○义丰废县今州治。汉夕阳县地，属右北平郡。晋及后魏因之。高齐省。隋为卢龙县地。唐为石城县地，属平州。五代时，契丹于黄洛古城置义丰县，滦州治焉。金元因之。明初废。《郡县志》：黄洛故城，殷时诸侯国。古《史》：武丁析孤竹之地，封功臣黄洛为侯国。又《辽志》云：黄洛水北出卢龙山，南流入濡水，城因以名。今州城，即辽故址也。明景泰二年，以砖石，后相继增修。周四里，有门四。

　　石城废县州南八十里。汉石城县，属右北平郡，在今大宁废卫境。唐贞观十五年，始置临渝县。万岁通天二年，改曰石城县，属平州。五代时，契丹改属滦州。金因之。元至元二年，省。刘句曰：贞观中，于故临渝城置临渝县。杜佑曰：平州西北至石城县百四十里。似非临渝旧城矣。《辽志》云：唐石城县在滦州南三十里，辽徙置以就盐官，又在故县南五十里。盖迁徙不一，非复旧治也。按开平中屯卫置于此，即辽旧县治。

　　马城废县州西南四十里。汉曰夕阳县，有铁官，属右北平郡。后汉省。隋卢龙县地。唐开元二十八年，置县以通水运，仍属平州。《通典》：平州西南至马城百八十里。则旧城又在其西南也。辽亦曰马城县，改属滦州。金因之。元至元四年，省。今有马城堡，在州东南三十里，盖因旧名，非即故城也。《新唐志》以马城为古海阳，盖夕阳之讹。○阳乐城，在州东。汉置阳乐县，属辽西郡。后汉为郡治。魏氏《土地记》海阳县西北有阳乐城，是也。或曰阳乐在大宁废卫境，后魏迁治于此，亦属辽西郡。东魏省入海阳县。

　　○横山州北四里。耸列如屏。州人凿其崖以达府，为往来捷径。东麓临滦河，石立水激，有潭极深，号偏凉汀。正德十三年，车驾东巡，观渔于此。《志》云：偏凉汀，旧漕运泊舟处也。悬崖有径，亦正德中所凿。后拥榆山，宛如重屏。前二里为紫金山，亦耸秀，以产赤石脂而名。《郡志》云：紫金山，在州北三里，背横面岩，襟滦带沂，州之胜也。○岩山，在州南五里，状如虎踞，其东绝壁百仞。有洞十有八，其三洞最大而深，在绝壁间，攀缘莫上。下有石桥，一郡水口也。西六里有蚕箔等峪，又西有马鞍诸山，联络数十里。

　　双山县西十五里。小沂水经其下，入大沂水。稍北有拐头山。正德十三年，驾观鱼于沂河，尝幸其巅。又有土山，在州西三十里。又西五里，曰洞山。洞深黝，大雨迅骤，能容数里湍，亦名吞流山。又西三十余里，有九里长山，林果茂密，其上为天井峪，深险可避兵。

　　清凉山州西北五十里。一名分水岭，与卢龙迁安分界。层岩叠嶂，奇胜不一。又西北二十里，曰偏山，涧谷逶迤，草木丛茂，土厚居繁，有榛、栗、枣、梨之利。山南五里曰下五岭，北五里曰上五岭，益引而北，峰峦环绕，非亭午不见日也。

　　○海州南百三十里。亦谓之潮河。海水荡，延漫百余里，即黑洋海口也。州境群川，悉由此入海。南望天津，东望山海，为州境之巨防。《志》云：潮河东二十里，有蚕丛口，一名林里河，亦曰交流河，旧时海运多避风于此。

　　滦河州东二里。自卢龙县流入境，又东过乐亭县，入于海。《元史》：泰定二年，永平路屯田总管言：马城东北五里张家庄龙湾头，旧筑堤以防滦水，西南达清水河，至州南九十里公安桥，皆耕屯地分。因霖雨不时，滦水冲溢，宜复修治。从之。盖滦水合众流而入州境，决溢常不免矣。

　　清水河州南二十里。其上流为龙溪河，出州南八里之暖泉，流数里而伏，二源并导。一出州东南二十里南闸头，经乐亭县绿洋口入海。一出州西南二十七里龙塘桥，至蚕沙口入海。《郡志》：清河出州西十五里墓子山，一名五子洞。伏而复出，相传即秦汉时漕运故渠。元时海运，自辽东三岔河分三道：一由天津径白河至通州；一由娘娘宫经粮运河，至蓟州；一由芦台经黑洋河、蚕沙口、清河，至滦州。明洪武八年，颍川侯傅友德言：永平运道由鸦洪桥而东，道里远，宜通清河、滦河故道。于是诏浚旧渠，置闸潴水，以通漕运，北合滦河，达于府城，自府城而北，以达于滦阳营。寻废。万历初，议行海运。言者欲自州东十八里滦河西岸王家闸，引滦水入清河，导入王冢坨，再导使由艾家清沟下接靳家河，通交流河，七十里入黑洋海口。由海中三十里，至建河海口，四十里至堂儿上海口，又四十里则大沽海口也。出口入通州运粮白河，又百里则天津卫矣。不果行。蚕沙口，即蚕丛口矣。鸦洪桥，见丰润县。

　　沂河州西十二里。《志》云：大沂河源出卢龙县界马家庄，西南流，径州西北二十二里之佛住山，又南合于小沂河。小沂河出州西北二十三里之烽火山，东南流经双山下，又南六里，合大沂河，至州西南三十里，合董家湾。东南流，经州西南十二里之芹莱山，又南合莲台港，下流入于清河。

　　陷河州南五十里。源出州西南五十里于家泊。汇大小群川，至蚕丛口入海。又州西南八十里为靳家河，一名小青龙河，亦汇众流达潮河以入海。○陡河，在州西百二十里，其上源曰馆河，自迁安县流入界，经偏山南流合众水，又西入丰润县界，合于庾水。又沙河，在州西南九十里，亦自迁安县流入界，至此播为大水泊，又西为小水泊，又西入丰润县界。成化十七年，管粮郎中郑廉，请自丰润还乡河通漕永平。说者谓由榆水还乡河，东导陡河抵沙河，通陷河，而及清滦，即运道所经也。庾水非滦所通，沙河淤烂，溢涸不时，所以随行随止。

　　横河州北七里。自卢龙县流入界，绕横山之麓，因名。又有别故河，在州西北二里，发源州西北庙儿山，东南流，过岩山下。又五里河，在州南五里，发源州西刘官营，东流经岩山下，与别故河合，下流俱注于滦河。又古憧河，《志》云：在州南四十里，又南合大田泊诸水，汇于清河，达绿洋入海。

　　长春淀在废石城县西。《志》云：在州西南百二十里，旧名大定淀。金大定二十年，改曰长春。有长春行宫，亦金时所建也。《辽志》：州西北十五里，有扶苏泉，昔秦太子扶苏北筑长城，尝驻此。盖传讹也。泉甚甘美，亦曰甘泉。

　　○长春宫在长春淀，本名石城行宫。金大定二十年，如石城县，改行宫为长春宫。以后尝为巡游之所。又有丹阳宫，旧《志》云：在州东南三十里。州东八里又有濯清亭，在滦河西岸。皆金置。

　　榛子镇州西九十里，近丰润县境。金大定初，世宗乌禄自辽阳趋燕京，次海滨县，寻至榛子镇，即此。今为民堡。万历中，移置巡司于此。又李家庄，在州南四十里。又南十里，曰柏家庄，一名淳风屯。又南四十里，曰独莫城，城南有大田泊。皆有土城旧址。又亻奔城，在州西南六十里。州西百二十里，又有桃李城，亦曰长春社。州西南百二十里，为唐山城，亦曰姚显社。《志》云：元立屯田总管府于马城县，诸城皆屯兵所居。今因为村社。海滨，在辽东前屯卫。○佛庄堡，在州西四十里。又州西南八十里，有司家庄。皆民堡也。《志》云：州南百十里滨海，有马头营，旧为戍守处。海运时，尝置仓于此。

　　温泉栅在废石城县东北，旧为戍守处。唐广德初，史朝义既败，欲北走奚、契丹，至温泉栅，追兵及之，穷蹙自缢处也。○千金冶，在废马城县东北，旧为冶铸处。《汉志》夕阳有铁官。《新唐书》马城县有千金冶。《名胜志》：冶在滦州南二十里，即旧夕阳铁官也。《新唐志》马城县东又有茂乡镇城。《州志》云：古城在州西七里。又擂鼓台，在州西百里松梁社。或以为汉武台，唐太宗尝登此。恐误。又有将台，在州西八十五里康庄屯，下有黄崖河，或以为料马台也。

　　济民盐场在州西南。《志》云：府境有盐场四，俱属于户部分司。一曰济民场，距分司七十里，南滨海，东极潮河，接石碑盐场，西跨运河，连丰润县越支场，亘百三十五里。一曰石碑盐场，在济民东七十里，距分司百四十里，在今乐亭县西，南滨海，亘百七十里。一曰惠民盐场，在石碑东百五十里，距分司二百九十里，在抚宁县西南，南滨海，亘二百二十里。一曰归化盐场，在惠民东南百四十里，距分司四百五十里，南滨海，东抵山海关，亘二百里。皆产盐，属于分司，而统于长芦盐运司。分司署，在府城内也。

　　乐亭县州东南九十里。北至府城一百二十里，东北至昌黎县九十里。唐马城县地。金大定末，置乐亭县，属滦州。元初置漠州治此。州寻废，县仍属滦州。今县城周三里，编户二十七里。

　　○祥云岛县西南四十里，迫近海滨。岛中时有瑞云涌出，因名。又有李家岛，亦在县西南海滨。其相近者曰桑坨岛。《志》云：县虽无山，而地势原衍，胎甲隐窿，河流环绕，俯临大海，称为沃野。

　　月坨在县西南，形如半月。《志》云：自绿洋沟入海四十里，即月坨也。在巨浸中，广数十顷，其间草木繁植，雉兔充斥。冰合时，居民尝射猎于此。泮则棹艇樵采，为利甚厚。又十九坨，在月坨东，大数十顷，饶给与月坨相似，一名石臼坨。相传漕运时，店市民居也。旧《志》：滦人以平坡而蓄水者，曰坨。

　　○海县南三十里。亦曰溟海。《志》云：海水青黑，而滦河水色清碧，入海五十里不溷，亦曰绿洋沟。沟去岸二十里，遥亘如带，中多鳞介之利。郡境群川，悉汇于此。

　　定流河县西北三十里，即滦河下流也。《志》云：滦河经县北岳婆港分为二支。一曰葫卢河，在县东北三十里，流径县东二十里，南流入海，谓之东滦河。景泰中淤塞，俗谓之乾滦河。定流河遂独承滦河之水，至县南四十里刘家墩入海。天启以后，海运繇天津三百余里，至刘家墩海口入滦河，凡二十五里至银夯柳仓交卸，改用河船，凡百八十里达于永平，时以为便。《志》云：环县有贾家、董家、杜家、宋家、戴家等河，俱滦之支流也。又有萧家湾，在县西南三里，翟家湾，在县东北三里，滦河及支川之水，潴流于此，水涨则流，达于滦河。

　　中淀河县东十五里。流经县东南十五里，达四沟港。四围皆水，中有高冈。又南通汤家河，至胡林口河入海。○清河，在县西三十五里，一名西清河。源发州南八里之暖泉，阔二丈许，分流为新寨狼河、介马诸河，抵新桥海口猫儿港入海。《志》云：县西南三十五里有清河套，以夹于清、滦之间而名。

