<!-- { "loadSidebar": true } -->
　　章练塘县东北四十五里。《寰宇记》：吴主权造战舰于此，张纛练水军。后讹张为章也。县北出之水，由查家荡经此，东流十里入南直青浦、长洲二县界，入于泖湖。又长春塘，亦自县西受东郭湖之水，引流北出，与县西北十余里之江泾塘及芦墟塘之水，交流互注，下流出白牛塘，入于泖湖。袁氏曰：县境之水，参错不一。大抵上流南受嘉兴，西受秀水，北受吴江，下流入于三泖也。

　　○魏塘镇县西二里。以宋里人魏武居此，商民成市而名。寻置巡司，元因之，明朝仍旧。又有魏塘税课局，元为魏塘务，前朝洪武三年改局。今移东关外。○风泾镇，在县东北十八里。旧名白牛村市。元改为镇，置巡司，并设白牛务。洪武初，罢巡司，改务为税课局。万历中废。又斜塘镇，在县北二十里。一名西塘，又名平川。县西北诸川皆汇流于此。正统十二年，徙陶庄税课局于斜塘，寻废。

　　陶庄镇县西北二十里，西南去府城五十四里。本名柳溪，宋绍兴中易今名，因陶姓者居此也。元置巡司，并置陶庄务。洪武初，罢司，改务为局。正统二年废。十二年，改置于斜塘，仍因旧名。万历初废。又千家窑镇，在县西北十二里，民皆业陶。县东南十里又有玉带镇，元时亦为商旅辏集处，后兵废。

　　崇德县府西南九十里。西南至杭州府百十里，西至湖州府德清县一百有八里。本嘉兴县地。五代晋天福三年，吴越析嘉兴县之义和市及崇德七乡为县，属秀州。宋熙宁十年，又割桐乡县五乡益之。元元贞初，升崇德州。前朝洪武二年，复为县。县无城，嘉靖三十四年，创筑砖城，周六里有奇。编户二百七里。今改为石门县。

　　○何城县西三里。又县东北二十里有晏城，东南三十里有萱城。县南境又有管城，接杭州府海宁县界。四城相传皆春秋时吴所筑，以御越者。又县东北十二里有纪目坡，断碑云：吴王夫差募兵教养于此。曰纪目者，立纲纪而有条目也。坡高十寻，周三百步，今置堠亭于其上。其相接者又有千乘乡，断碑云：夫差阅兵于此，车凡千乘。又东有千步路，西北七里曰游长径，俱春秋时吴屯兵处云。

　　○涵山县西北三十六里。为嘉湖两府分界处，县境之水绕其下，顶有浮图。《志》云：县西北三十里有陈山，高十有三丈。○走马冈，在县东北四十九里。《志》云：此为吴越分疆处，下有洗马池。

　　○运河在县城西北。由湖州府德清县界流入境，穿县濠北出，受左右诸泾之水，经石门塘，与桐乡县分界。

　　语溪在县治东南一里。孔氏曰：嘉兴南七十里有语儿乡，临官道，越北鄙也。语，本作御。《国语》：勾践之地，北至御儿。又文种曰：吾用御儿临之。孟康曰：今吴南亭是也。汉元封初，平东越，封辕终古为御儿侯。溪名盖本于此。《一统志》：今名语儿中泾，一名沙渚塘，运河由此流入桐乡境内。○车溪，在县东北三十六里。南北相距二十余里，接于桐乡之烂溪。

　　石门塘县东北二十里。亦曰石门泾，水折而东，湾环如带，曰玉带湾。其西北去桐乡二十五里，为接界处。春秋时，吴拒越，垒石为门，即此处也。或谓之石夷门。唐有石门驿。上元二年，刘展作乱，据江淮诸州。遣其将张景超攻杭州，败李藏用将李强于石夷门。宋绍兴中，车驾往还，即驿基建行幄殿，又置榷酒库务于此。今运河所经，亦曰石塘湾。嘉靖三十四年，官军败倭于此。由石门而北三十里，达湖州之乌镇，路出吴江之径道也。

　　○洲钱市县西北二十七里。地形如钱，周遭皆水，因名。又石门镇，在县东北石门塘。元置巡司。明初分镇之东半属桐乡县。《志》云：县有皂林驿，旧属桐乡县。嘉靖十五年，徙于县南。又县东北有横浦场盐课司。○三里桥，在县南三里。嘉靖三十五年，倭贼自湖州乌镇南犯杭州，至此，官军击之，败绩。

　　桐乡县府西六十里。西北至湖州府百二十里。本崇德县地。宣德五年，割崇德之梧桐八乡置县，治凤鸣市。嘉靖三十四年，筑城，周四里有奇。编户百七十八里。

　　○殳山县东南三十五里，与嘉兴县接界。昔有殳基隐此而名。山有两峰，其东峰一名史山。又县北十七里有甑山，山形如甑，烂溪绕其下。

　　○运河县北八里。由崇德县石门塘。西北流二十里而经皂林铺，渐折而东二十里，为斗门，又北二十里而至嘉兴府。《志》云：县东南三里有横湖，旧为陂，引流入运河，今仅存一线矣。

　　烂溪县北二十里。崇德县车溪之水，合县境康泾、永新溪诸水，绕流于甑山下，又引而北，自青镇以东，横亘十余里，东达于秀水，北达莺ㄕ湖，而出吴江之平望镇。其西自青镇下湖州之浔溪，以达于震泽者，则谓之西溪。

　　○皂林镇县北八里。亦曰皂林市，有元将路成营垒。《志》云：镇本在崇德市南，有寨，宋建炎中徙于此。元毁。明初攻湖州，张士诚遣兵趣救，常遇春击之于皂林，俘其兵六万。嘉靖三十五年，倭贼徐海围抚臣阮鹗于此，官兵力战，始却。旧设皂林巡司及皂林驿，今移驿于崇德县，而巡司如故。○石门镇，在县西北二十五里，与崇德县接界。洪武六年，置税课局于此。本属崇德县，宣德五年改今属。

　　青墩镇县北二十八里。古有青墩，唐置镇遏使于此。与湖州之乌镇止隔一水，梁昭明太子读书台在焉。○南长营，在县东南二十五里。其旁有千人坡、范蠡坞。《志》云：即越之北境，时盖屯营于此以备吴。

　　平湖县府东五十四里。西南至海盐县三十六里，东北至南直松江府八十里。本海盐县之东北境。宣德五年，析海盐之武原等乡置今县。嘉靖三十三年，始筑砖城，周五里有奇。编户百二十一里。

　　○故邑城县东南二十七里故邑山下。汉顺帝时，海盐县沦陷为湖，移治于此，后复徙于马嗥城。以此尝为邑治，故曰故邑。西南去海盐县三十六里。晋隆安二年，海贼孙恩北趣海盐，刘裕随而拒之，筑城于海盐故治，孙恩来攻，为裕所败，即此城矣。

　　○雅山县东南十七里。或讹为瓦山。嘉靖三十五年，官军败倭于潘港，又追败之瓦山，即雅山也。山多怪石，俗呼惹山。有惹山铺，南泾塘绕其下。又故邑山，以故邑城而名。或曰顾邑，谓足以顾盼城邑。《邑志》：山高八十丈，周二十里，西南去海盐县三十六里。

　　陈山县东三十里，西南至海盐县五十里。高八十余丈，周十五里。山有龙湫，一名龙湫山，旧置烽堠于山上。又观山，在县东南二十八里。一名官山。其南一里曰高公山，山周八里。稍北又有蒲山、莱荠等山，皆濒于海。

　　○当湖县治东，周四十余里。《吴地记》：王莽改海盐为展武县，陷为柘湖，今华亭柘湖也。因徙治武原乡。后汉永建二年，又陷为当湖。《宋志》：当湖之水，自月河南浦口、澉浦口以达于海。

　　市西河在县治西。源自府城东之汉塘，东流五十余里经此。又东入于当湖，又东三十里入于东泖。《志》云：市西河之水，自县西分流而南出者，则经雅山，而东南合南泾诸塘水，至乍浦以入海。自县治西分流而北出者，则绕县治后，合县北诸塘水，又东北合芦沥浦，而入华亭县界之泖湖。

　　乍浦县东南二十里。与海盐县接界，县南境诸水悉汇于此。《志》云：乍浦之水，旧自官河入海。元至正间，番舶皆萃于此。前朝洪武中，筑城浦上，以为备御。今海盐之乍浦所是也。嘉靖三十二年，倭据乍浦犯杭州，官军败却之。又潘港在县东南，与乍浦相接。嘉靖中，指挥刘岱败倭于此。○芦沥浦，在县东北三十八里。旧《志》：在海盐县东北七十里，是也。县北境之水，悉汇于此，有芦沥盐场。

　　东泖县东北三十里，界于松江之华亭陆道。《吴地记》：海盐东北二百里有长泖，即谷泖也。今县界有华亭乡，乡之南即当湖。湖之东北有泖港，蜿蜒至于横泖，为三泖之上流。其上中下三泖，则自属松江府华亭县界。其名虽殊，实皆一泖流通也。

　　○乍浦镇县东南三十六里。《志》云：镇旧在县西南二十七里。元置市舶司于此。又有顾邑巡司，宋元时置于故邑城内。洪武十四年，徙置乍浦镇，改今名。十九年，移而东南，即今司也。又白沙湾巡司，在县东二十七里。元置芦沥巡司于广陈镇，洪武十九年，移置白沙湾，改今名。二司旧皆有屯堡。嘉靖中，改筑小城，为戍守处。○芦沥市，在县东北三十九里。宋元时俱置盐场于此。明初吴元年，并盐场于县东南十五里之独山盐场，改置嘉兴盐运分司于此。洪武元年，复置芦沥场盐课司。又乍浦河泊所，在县东南二十七里。旧为市舶司，洪武十四年改置。

　　广陈墅县东南二十七里。元曰广陈镇，芦沥巡司置于此。自市而东南十二里，为新仓。又陆行五十里，即松江府之金山卫。○沈家庄，在县东十里。亦曰沈塘，与乍浦相近。有东西二庄，中绾河为堑。嘉靖三十五年，官军歼贼酋徐海于此。

　　海盐县府东南八十里。西南至杭州府海宁县百十里，东北至平湖县三十六里。古名武原乡。秦为海盐县，属会稽郡。汉因之。后汉属吴郡。晋以后因之。梁属信义郡。陈省入盐官县。唐景云二年复置，先天初又废。开元五年又置，属苏州。五代时属秀州。宋因之。元元贞初，升为海盐州。前朝洪武二年，复为县。编户百六十里。

　　○马嗥城今县治东。《南越记》：吴兵至此，忽有大风，兵败马惊，因名。汉吴王濞于此置司盐校尉。晋咸康七年，移县治此，后废。刘句云：开元五年，复置海盐县，治吴御城，即马嗥城矣。今县城相传即开元中筑，吴越时增修。前朝洪武十九年重筑，以砖石。永乐十六年增修。嘉靖三十二年，复筑外城。明年增筑子城。万历二十一年，复缮治，周六里有奇。又旧《志》：县东北有武原城。秦始皇三十七年，置武原县，盖治于此。按《吴记》：海盐本名武原乡，秦为海盐县。武原未尝置县也。恐误。

　　欤城县西北十八里。晋将军袁山松筑此以御孙恩。今为欤城寨。又有望海城，在县南三十五里。唐开元五年，筑此以为望之所。

　　○秦驻山县南十八里滨海。高百六十丈，周二十里。下有秦驻坞。相传始皇东游登此，一名秦径山。嘉靖三十四年，官军败倭贼于秦驻山，是也。有秦驻山寨。又丰山，在县西南十八里。高三十余丈，周十八里。相传秦始皇尝屯兵其上。○白塔山，在县东南二十里海中。山有白塔，山下旧有港，通鲁浦，曰白塔潭。海舟多泊于此。今故道已湮。又望虞山，在县东南二十二里。高九十丈，周十二里。以隔海望会稽上虞县而名。
