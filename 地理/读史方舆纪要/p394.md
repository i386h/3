<!-- { "loadSidebar": true } -->
　　○三台在故邺城内西北隅。因城为基，巍然若山。汉建安十五年，曹公所筑，中曰铜雀，南曰金虎，北曰冰井。左思所云三台列峙以峥嵘者也。晋永嘉二年，刘渊遣石勒等寇邺，杀魏郡太守王粹于三台。六年，石勒自棘津济河，长驱至邺。时刘琨以兄子纟寅为魏郡太守，纟寅保三台以自固，勒诸将欲攻之。张宾曰：三台险固，攻之未易猝拔，舍而去之，彼将自溃。乃进据襄国。咸康初，石虎徙邺，名铜雀曰鹳雀台。是年，台崩，虎修之，倍于其旧。《邺志》：旧台高十丈，虎更增二丈，又筑九华宫于其上。永和五年，石闵执其主遵于南台，杀之。南台，即金虎台也。继而石鉴立，居于中台，复为闵所杀。八年，晋将谢施救魏入邺，助守三台。升平元年，慕容隽徙都邺，复作铜雀台，以兵乱圮毁也。齐高洋天保七年，修广三台宫殿，发丁匠至三十余万，历三年乃成。九年，更名铜雀曰金凤，金虎曰灵应，冰井曰崇光。高湛河清二年，以三台宫为大兴圣寺。后周建德六年，周主亲将兵趣邺，时齐臣相率出降。高劢言于齐主，请追三品以上家属置三台，因胁之以战，若不捷，则焚台，可背城一决。不果。周主入邺，诏毁三台宫殿。大象二年，杨坚焚烧邺都，楼台尽毁，唯土阜存焉。李善云：铜雀园西有三台：中央铜雀台，高十丈，有屋一百一间，亦曰中台；南有金虎台，高八丈，有屋一百九间，亦曰南台；北则冰井台，亦高八丈，亦曰北台，有屋一百四十五间，上有冰室，室有数井藏冰及石墨，又有粟窖及盐窖。《春秋古地》云：葵丘，今邺西台是也。棘津，见前胙城县。

　　九华宫《一统志》：在铜雀台之东北，石虎所建，以三三为位，谓之九华。梁沈约诗：照耀三雀台，徘徊九华宫是也。又紫陌宫，见前紫陌。○明光宫，在县北，石赵所建也。晋永和七年，石祗自立于襄国，使其将刘显攻冉闵于邺，军于明光宫，去邺二十三里，为闵所败。又赤桥宫，在今县东南七里。石虎自襄国至邺，相去二百里，每舍辄立一行宫，有安阳、汤阴二宫，其临漳、永乐、黎园、赤桥四宫，皆在今县界。○清阳宫，在县东，高齐别宫也。齐主湛出高归彦为冀州刺史，敕督将悉送至清阳宫。胡氏曰：疑在清淇之阳，因名。

　　华林苑在故邺城北。晋永和三年，石虎筑华林苑及长墙于邺北，广袤数十里，盖仿洛阳故名也。太元九年，慕容垂围邺，引漳水灌之，垂行围，饮于华林园。苻丕密出兵掩之，垂仅免。东魏武定三年，高欢自晋阳来朝，魏主晏之于华林苑，即此。

　　东明观在故邺城东，石虎所立。《水经注》石氏立东明观于邺东城上，是也。石虎太子宣贼杀其弟韬于此。晋升平三年，慕容隽发虎墓，购其尸，得之东明观下。又宛阳观，在邺城东北，亦石虎所立。《水经注》：漳水自西门豹祠北径赵阅马台，台高五丈，石虎讲武于其下，列观其上以望之。《十六国春秋》，石虎欲击慕容，因悉括民马，大阅于宛阳，是也。又邺城有宣武观，亦石虎所筑。晋建元初，石虎大阅于此。○御龙观，亦在邺城中，与三台相近。晋永和五年，石闵以兵守其主鉴于御龙观，悬食以给之，寻杀之。

　　榆林店在县西南四十里。石晋开运二年，契丹入寇，至相州境，晋军陈于安阳水南。皇甫遇等觇贼，至邺，将度漳水，契丹数万奄至，遇且战且却，至榆林店，布陈力战，安阳救者至，乃得还。○白沙镇，在故邺县东南。晋成都王颖使孙惠为白沙督，是也。

　　长桥在县东漳水上。唐建中二年，马燧等讨田悦，军于漳滨。悦遣将筑月城以守长桥，燧以铁锁连车数百，实以土囊塞其下，水浅，诸军涉度，进军仓口，与悦夹洹水而军。明年，悦将王光进以长桥降于马燧。仓口，见直隶成安县。

　　混桥在故邺城东北。冉闵之乱，姚弋仲自滠头帅众讨闵，军于混桥。或曰：即故邺城东五里之石桥也。桥跨漳水上，长十余丈。滠头，见直隶枣强县。

　　汤阴县在府南四十五里。南至卫辉府九十里。汤，读曰荡。古里地也。战国为魏荡阴地。汉荡阴县属河内郡。晋属魏郡。后魏因之。东魏省入邺县。隋开皇六年，复置汤阴县，属卫州。大业末省。唐初，置汤源县，仍属卫州，寻改属相州。贞观初，复曰汤阴县。宋宣和初，改属州，旋复故。今城周六里有奇，编户四十三里。

　　○荡阴城在今县西南。荡，亦作汤。战国时魏邑。秦围邯郸，魏使将军晋鄙救赵，畏秦，止于汤阴。又晋惠帝永安初，东海王越奉帝讨成都王颖，颖将石超将兵犯驾于荡阴，稽绍死难处也。永和五年，石虎殁，张豺擅政，虎子彭城王遵自河内举兵趣邺，军于荡阴，寻入邺。《郡志》：隋开皇六年，徙置县于今县治东十七里。十六年，又改置于今县西南三十里。唐武德四年，还治古汤阴城，即今治云。○城，在县东南三十里。相传殷纣子武庚所封地。又牖城，在县北九里，北临牖水，一名防城。相传殷纣囚文王于此，古里也。徐广曰：荡阴县有里城。

　　中牟城县西五十里。《齐语》：桓公筑中牟以卫诸夏。《春秋》定九年，齐伐晋夷仪，晋车千乘在中牟。卫侯将会齐侯于五氏，过中牟，中牟人欲伐之。哀五年，晋赵鞅伐卫，围中牟。又赵襄子时，佛以中牟叛。《汲冢周书》：齐师伐赵东鄙，围中牟。又赵献侯徙居中牟。《战国策》：赵楼缓以中牟反，入梁。所谓河北之中牟也。夷仪，见山东聊城。五氏，见直隶邯郸县。○魏将城，在县东南。相传魏公子无忌矫夺晋鄙军于此，亦谓之晋鄙垒。

　　○五岩山在县西四十里。山有五谷，故名。又浅山，在县西南侯兆川，与林县太行山相接。○西牟山，在县西五十里，汤河发源于此。《隋志》县东有博望冈，今见直隶内黄县，盖接境处也。

　　○汤水本名荡水，在县治北一里。源出西牟山，流经县东五十里，东过大名府内黄县界，合洹水，入卫河。《志》云：唐贞观初，以水微温，改曰汤。○防水，出西山马头涧，东经防城西南，即防水。又有水，出县西北四十五里之鹤山，流经牖城北而成渊，一名牖水，又东会防水入于汤水。《志》曰：防水在安阳县西南二十里，盖经此而入汤水云。

　　淇水在县西七十里。源出卫辉府辉县之共山，东北流入林县境，又东流至县界，复东南流而入卫辉府淇县境。

　　○伏道店在县东十二里。又县南二十五里有宜沟驿。隆庆三年，尝移驿于城内，万历三年复旧。县东五十里，又有榻河递运所。皆往来必经之道。

　　林县在府西百二十里。北至涉县百五十里，西北至山西平顺县百十里，战国时，为韩之临虑邑。虑，音庐。汉为隆虑县，属河内郡。高帝六年，封周灶为侯国。后汉避殇帝讳，改林虑。三国魏属朝歌郡。晋属汲郡。后魏太平真君六年，省入邺县。太和二十一年，复置。永安初，又置林虑郡。北齐郡废。后周复置郡。隋开皇三年，罢郡。十六年，置岩州。大业初，州罢，仍属魏郡。唐武德初，复置岩州。五年罢，以县隶相州。宋亦曰林虑县。金为林州。明洪武三年，以林虑县省入州，又降州为县。今城周三里有奇，编户三十五里。

　　○淇阳城《志》云：在县南三十里。隋初置淇阳县，属相州。大业初，并入林虑县。又阳城，在县西北八十里。或曰：石赵时置县于此。有沧溪水，经城西北隅入于漳水。又有石城，《括地志》：在县西南九十里。秦惠文王十一年，伐赵，拔石城，即此。

　　辅岩城在县东六十里。本安阳县之水冶村。金兴定三年，置为县，属林州。元废。《志》云：县东北二十五里有利城，唐置铁冶处。宋至和中废。

　　○太行山在县西二十里。群山衿带，形势崔巍，其间峰谷岩洞，景物万状，在府界者绵亘凡二百余里云。余见前名山太行。

　　隆虑山县西北二十五里。南负太行，北接恒岳。光武遣更始将谢躬邀击尤来贼于隆虑山，躬大败走邺，即此。后改曰林虑。隋大业十三年，汲郡贼王德仁保林虑山为盗，是也。一名黄华山，有黄华谷，其北岩出瀑布，曰黄华水。刘劭《赵都赋》置酒黄花之馆，盖谓此山。《志》云：黄花山有三峰，名仙人楼、玉女台、鲁般门，洹水源出于此。《志》云：鲁班门，南去黄华谷二十里，自谷至县亦二十里。○大头山，在鲁班门西北。《水经》云：即林虑之峤岭抱犊固也。崖谷中断，以木为偏桥而行。晋乱，乡人尝保聚于此，以避石勒之祸。又马鞍山，在县东北四十里，山周三十里。

　　倚阳山县西北三十里。山势突耸，而绝顶平坦，周八十里，可以避兵。俗呼为蚁尖山。金末，置蚁尖寨于此。宋宝庆三年，蒙古史天泽攻金将武仙于真定之高公、抱犊诸寨，仙走入汲县，天泽复取相、卫蚁尖、马武等寨。明洪武七年，设守御林县中千户所，拨守蚁尖寨；二十四年，移入县城内。或讹为尾尖寨。建文三年，燕兵在大名，南军据尾尖寨，梗燕饷道，燕王遣兵从间道击破之，即此。马武寨，或曰在荡阴县南。

　　天平山在县西南三十里。峰峦泉石，奇胜万端。其别阜有将军山。相传春秋时齐侯伐晋，赵胜率东阳之师追之，驻兵于此。又有扑猪岭，最高峻，岭西即潞安府境也。又有流沙岭，岭多沙，暴风则飞走如流，至潞安界不过十余里。二岭之东，地名草场缠。宋征河东时，积粮草于此，以兵戍守处。《志》云：将军山在县西南三十五里。又天平之南为玉泉山；又南曰泽阳谷，谷南曰谷，峰岩奇胜，参差相接。○栖霞谷，在县西南四十余里。《志》云：谷在谷南十里，山溪幽险，迤逦与卫辉府辉县接界。

　　○漳水在县北八十里，浊漳水也。自山西黎城平顺县南流入县境，又东至临漳县西，合于清漳。

　　洹水在县西北五里。出隆虑山中，东至安阳县，名安阳河。又淅水，在县南，一名三阳河。源自山西泽州陵川县，东流入县境，至县南合于洹水。○淇水，在县西南七十五里。自卫辉府辉县东北流经县境，又东入汤阴县界。

　　○鸡冠寨县西北四十五里。元至正中避兵处。又双泉务，在县西北二十里。宋端拱初，置阳务于阳城内，又置双泉务于此，遣使臣采木于林虑之南北两山。未几，废。

　　附见：

　　彰德卫在府城内。洪武七年建，辖左、右、前、后千户所四及守御林县中千户所一。又有常山护卫，洪熙元年为赵府置，宣德三年革，而改后千户所为赵府群牧所。

　　磁州府北七十里。东至直隶广平府邯郸县七十里，北至直隶顺德府一百八十五里，西至山西潞安府二百六十里。

