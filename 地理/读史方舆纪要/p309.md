<!-- { "loadSidebar": true } -->
　　水泉营堡在偏关北六十里。宣德九年置，万历三年增修，周二里有奇。二十四年，又创筑附堡一座。二十八年增修，一面连旧城，三面周一里零。其北为红门隘口。隆庆五年，马市成，设市堡于其处。沿边有兔儿お等处为最冲。边外兔毛河、归化城、宁边河诸处，即虏酋驻牧。《边防考》：堡逼邻敌巢，为偏关肩背，山坡平漫，最易驰突。其西为驴皮窑。嘉靖中，石州之变，实由于此。正北三百里曰归化城，青山负焉，酋首之巢穴也。堡内止一井，汲引甚难云。青山，见大同府。

　　草垛山堡在水泉营西二十里。弘治十五年置，万历二十三年及二十八年增修，周二里有奇。边口有东坡墩、驴皮窑、杨家庄等冲，边外双墩子、鹞子沟、白塔儿一带，即虏酋驻牧。堡势极孤悬，山谷错杂，防维宜密。又黄龙池堡，在草垛山堡西十里。弘治十五年置，万历十九年废，二十三年复置，二十九年修筑，周一里有奇。沿边杨家庄为最冲，边外鹞子沟一带，即酋首驻牧。又堡西十五里为滑石涧堡，宣德九年置，万历八年增修，周一里有奇。边口水门等处为最冲，草垛沟次之。边外白塔儿一带，即酋首驻牧。堡孤悬一隅，咫尺虏境，沿边石磴纡回，寇每缘之以入犯。至水门迤西，即接河套，冬深冰结，防御尤切。《志》云：滑石涧堡南去偏关六十里，北去边六里，西去大河二十五里。

　　永兴堡在偏关南四十里。正德十年置，嘉靖四十二年、万历十八年增修，周一里有奇。堡南五十里，为八角堡，去边虽远，而地稍平旷，寇易驰骤，守此以连内外之声援云。○楼沟堡，在永兴堡西南，隆庆初置，万历十七年增修，周不及一里。堡密迩龙霸山，寇尝据此，偏关饷道几绝，故设此堡以遏龙霸之冲。万历三十一年，又增筑土堡一座，与旧堡相连。

　　河曲营堡在县东北二十里。宣德四年置，万历二年及七年增修，周二里有奇。二十六年，又增筑东关土堡，三十六年增修，亦周二里有奇。沿边鲁家口诸处为最冲，边外榆树滩、白泉子沟、大灰沟等处，俱酋首驻牧。隔河即陕西黄甫川清水营矣。《边防考》：隆庆三年，营城设参将驻守，东北起楼子营界寺前墩，西南抵县北石梯隘口，长百三十一里。又南抵兴县黑峪口，止黄河东岸，沿长二百十里，皆分辖处也。

　　扬兔堡在县北。南去石梯儿十里，堡北十里为得马水营，其西即黄河娘娘滩也。又北十里为五花营堡，又北十里为唐家会堡。《边防考》：唐家会堡在县西北六十里，有唐家会渡，为官军往来津要。宣德二年置堡，万历十年增修，周一里有奇，当黄河渡口之冲。○河会堡，在唐家会堡东南，万历二十五年建，城周二里有奇。边口有曲谷等处为最冲，边外正对陕西焦家坪、弥罗胡同、马家会等处，直接敌巢。东北泉子沟，西北柴关儿坌、霸王庙，俱部酋驻牧。堡地势平坦，四平通衢，河冻时，备御尤切。

　　灰沟营堡在偏关西六十里，去唐家会堡十里。又东北二十里为罗圈堡，又东北五里为楼子营堡。堡宣德四年置，万历五年修筑，周一里有奇。二十二年革。边口有羊角尖、吴峪口等处为最冲。成化十八年，抚臣何乔新败敌于灰沟，是也。嘉、隆间，寇每由此入犯董家庄、辛家坪等处，边外山羊会、小水口一带，皆酋首驻牧。河西即陕西黄甫川清水营，正对敌巢。《边防考》：堡东南至偏头关六十里，逼近黄河，当北寇套寇之交，沿河有大峪村等处，居民向称繁庶。

　　下镇寨在县北。宋置雄勇、偏头、董家、横谷、桔槔、护水六寨，属火山军，后废。元丰中，止领下镇一寨。○杨家寨，在县西北七十里，明初调镇西卫官兵戍守，今革。《志》云，县有得马水巡司万历中裁。

　　附见：

　　宁化守御千户所即静乐县北宁化故城也。洪武二年置所于此，旧城周六里有奇。明初，东畔依山坡改筑，周二里有奇。

　　偏头守御千户所详见上偏头关。成化十一年置。

　　老营守御千户所详见上老营堡。嘉靖十五年置。

　　平定州府东二百八十里。东北至直隶平山县九十里，西至辽州二百二十里，北至代州三百三十里。

　　春秋时晋地。战国属赵。秦为太原、上党二郡地。汉属太原郡，后汉属常山国，晋属乐平郡，后魏因之。隋属辽州，后属太原郡。唐初亦属辽州，寻属并州。宋置平定军太平兴国二年置。金曰平定州。元因之，以州治平定县省入。明初，亦曰平定州编户二十三里，领县一。今因之。

　　州东迫常山，扼井陉之重险；西驰汾曲，据太原之上游。并、冀有事，州其必争之地也。且前控漳、滏之流，后距勾注之阻，山川环绕，道路四通，居然雄胜矣。

　　○平定废县今州治。汉为上艾县，属太原郡。后汉改属常山国。晋属乐平郡，后魏太平真君九年废。孝昌六年复置，改曰石艾。隋因之。唐武德三年，县属辽州。六年，改属受州。贞观八年，还属并州。天宝初，改曰广阳县。至德二载，史思明寇太原，遣人取攻具予山东，以胡兵送之，李光弼遣兵歼之于广阳是也。宋太平兴国四年，改为平定县，平定军治焉。金为州治。元省。《城邑考》：州有上城、下城。上城谓之榆关，相传韩信伐赵时，尝驻兵于此，因高阜为寨，以榆塞门，因名。宋初增筑其东北隅，谓之下城，元时尝修筑之。今城周九里有奇。

　　广阳城州东南三十里。五代时，北汉置寨于此，宋初取其地，改属镇州。太平兴国二年，建为平定军，四年，移治平定县。《志》云：汉上艾县，唐广阳县，旧皆治此。似误。又有广阳古城，《志》云：在州西八十里，唐因以名县，今废为广阳村。○平潭城，在州西北二十五里，相传赵简子所筑也，今为平潭马驿。《城冢记》：州西北三十里有赛鱼城，唐武德八年，受州尝治于此。今亦名废受州城。

　　○冠山州西南八里。以高冠群山而名。又州西八里有嘉山，山下有黑水泉，流经城东，西合于洮水。○蒙山，在州东北十五里，孤峰耸秀，高出众山。

　　绵山州东北九十里。一名紫金山。泽发水出焉。《志》云：故关山在州东八十五里，两山险隘，关居其中。州东北九十里又有承天山。○四角山，在州西南三十里。山势四起，下出三泉。又西南十里有七里岭，岭高七里，因名。又东浮化山，在州东五十里。州西八十里曰西浮化山。

　　○泽发水州东九十里。源出绵山，一名毕发水，一名阜浆水，亦名妒女泉。上有妒女祠，俗以为介子推妹也。泉色青碧，妇人句服至此，必兴雷雨。今泉突起平地，下赴绝涧，悬流千尺，俗谓之水帘洞。东北入直隶井陉县界，为治河之上源。

　　洞涡水在县西南五十里。自乐平县流入界，合浮化水，又西入寿阳县界。《志》云：浮化水在州西南八十里，出西浮化山，流入洞涡水。○洮水，在城东，其上源即寿阳县之芹泉也，经州西九十里，谓之洮水，下流注于泽发水。又故关水，在州东五十里，东流入井陉故关，合于冶水。

　　南川水在州南五里。源出七里岭，东流合于洮水。又有阳胜川，在州南三十五里，出州西南侯神岭，亦东流合于南川水。

　　○故关州东九十里，道出井陉之要口也。《通志》谓之井陉关，今关与直隶井陉县接界。洪武三年，置故关巡司于此。

　　苇泽关州东北八十里，即唐之承天军，俗曰娘子关，以妒女祠而名。自昔为太原、恒山之界。胡氏曰：承天军至太原府三百五十里。是也。今为承天镇。详见直隶井陉县。○盘石关，在县东北七十里，与苇泽关相接，并为设险处。又有甘淘口，亦在州东，接井陉界。《通志》：苇泽关在井陉北十里，甘桃口在井陉南三里。误也。今详见直隶井陉县。又董卓垒，在州东北九十里，魏收《志》谓之董卓城。《一统志》云：唐于此置承天军。盖垒与苇泽关相近，皆唐时承天军所戍守处。

　　乐平县州东南六十里。南至辽州和顺县七十里，东南至直隶顺德府二百四十里。汉沾县地，属上党郡。后汉因之。三国魏析置乐平县，为乐平郡治。晋及后魏俱属乐平郡。隋开皇初，郡废。十六年，于县置辽州。大业初州废，县属太原郡。唐武德五年，复置辽州治此，寻徙州治辽山，以县属受州。州废，仍属并州。宋乾德初，伐北汉取之，升为平晋军，旋复故，改属平定军。金兴定四年，升为皋州。元复故。今编户十里。

　　○沾县城县西南三十里，汉沾县治此。《晋志》：泰始中，置乐平郡，治沾县。建兴四年，石勒围乐平太守韩据于沾城，刘琨救之，为勒所败，乐平陷并州，亦降于勒。后魏真君九年，郡废，县属太原郡。孝昌二年，复置郡，仍治沾城。隋初郡废，县并入乐平。

　　昔阳城县东五十里。《左传》：昭十二年，晋荀吴入昔阳灭肥。杜预曰：乐平沾县东有昔阳城，此肥子所都之昔阳也。俗误为夕阳城。七国时，赵置戍于此。又县东有东山废县，隋开皇初置，大业初废。《志》云：县南三十里又有仓角城，一名阳豪城。建置未详。

　　○少山县西南二十里，清漳水所出。《淮南子》：清漳出揭戾山。高诱曰：山在沾县，俗谓之漳山。《水经》：清漳水，出少山大龟谷。郦道元曰：其山亦曰鹿谷山，出大要谷，南流经沾县故城东。《山海经》：少山亦名河逢山。《福地记》：山在乐平沾县，高八百丈，可避兵，恒山之左支也，亦曰沾岭。

　　皋落山县东七十里。《左传》：闵二年，晋侯使太子申生伐东山皋落氏。杜氏曰：皋落，赤狄别种也。盖邑于此山下，亦谓之皋落墟。又山亦名灵山，下有皋落水，南流入于鸣水。○石梯山，在县东南六十里，石磴陡绝如梯。又十里为横山，山势横亘，西入寿阳县界。又白岩山，在县东南八十里，下有杨赵水，北流合沾水，其麓据马岭隘口，接直隶邢台县界，五代末为河东守险之地。

　　松子岭在县南四十里，接和顺县界。小松水出其北，又有松溪水出焉，西流经平定州界，又北入直隶井陉县界，注于冶河。○黄沙岭，在县东南二十里。又县西四十里有陡泉岭，洞涡水出焉，流入平定州界。

　　○清漳水在县西，源出沾岭，北流十八里，复折而西南流，名为溯流水。又南入辽州和顺界，乐榆水流入焉。详见直隶大川漳水。

　　沾水在县西南，源亦出沾岭，东流合鸣水及小松水，过昔阳城，东北流，入泽发水。○鸣水，在县西陡泉岭，亦名陡泉水，流经县南三十里，与石马水合流，东北入于沾水。《志》云：县西南二十里有石马谷，石马水所出也。○小松水，在县南，发源松子岭，东北流，入于沾水。

