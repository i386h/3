<!-- { "loadSidebar": true } -->
　　建德县附郭。后汉吴郡富春县地。吴黄武四年，析置今县，仍属吴郡。晋以后因之。梁属东阳郡。隋省入金华县。唐武德四年，复置属严州。七年省。永淳三年，复置属睦州，寻为州治。今编户八十六里。

　　○建德城今府治。三国吴置县。孙皓初封建德侯，即此。自隋以后，废置不一。唐万岁通天中，始为州治。中和中，刺史陈晟筑城，周十九里。宋宣和三年，平方腊。知州周格重筑，缩为十二里二步。绍兴八年修治。元因之。前朝洪武二十年，曹国公李文忠改筑，缩东北二面，而拓南面。西南临江，东北倚山，浚濠三面，环城接江。弘治四年、嘉靖三十七年、万历五年、十年，经修筑，有门五，城周八里有奇。○神泉废监，在府西七十里。宋熙宁中置。铸钱于此，寻罢。庆元初复置，旋废。

　　○乌龙山城北三里。《图经》云：山高六百丈，周百六十里，郡之镇山也。巅有二池，傍有乌龙岭。其水东注，曰玉泉。流为余浦，至城东三里，入于新安江。宗宣和初，尝改名仁安山。明初克严州，苗帅屯乌龙岭，李文忠击败之，即此。○高峰山，在府东五里。有双峰峭壁，新安江绕其西南，昔有浮图峙其上。又东二里曰方门山，列嶂临江，其状若门。二山皆乌龙之支山也。又屯军山，在府西北一里。相传黄巢屯军于此。府西二里又有建昌山，下瞰江流。

　　湫山府东北四十里，与乌龙山及桐庐县之清凉山相峙。高六百丈，周百里。上有石湫，岁旱不涸，因名。又龙门山，在府东二十七里。顶有浮图，下临江渚，石壁上有瀑布泉。○铜官山，在府西八十里。《志》云：秦时尝于此置官采铜。又西五里有铜官岭，路出淳安。又有铜关渡，在府西七十里。亦以铜官山而名，新安江渡口也。《志》云：铜官相接者有灵岩山，与淳安县紫盖峰相连，岩泉不竭。又有五宝山，五山一源，曰金，曰银，曰铜，曰绿，曰铁，皆以色相似而名。

　　胥岭府东北四十里。胥水发源于此。今有胥村，在府北二十五里。宋尝置驿，当杭郡通道，今废。又午方岭，在府东北六十里。路出桐庐。《志》云：岭当乌龙之南，因名。

　　鲍婆岭在府东北。明初张士诚寇严州，李文忠御之于东门外。使别将出小北门，间道过鲍婆岭，由碧鸡坞绕出阵后，大破之，是也。○井硎岭，在府东南五十里。路通浦江。明初李文忠克严州，进兵下浦江，盖取道于此。又将军岩，在府南四十里。与兰溪县接界。

　　○新安江在城南。自徽州府歙县流入府境，经淳安县南，又东流至府城东南，而东阳江流合焉。一名徽港。胡氏云：浙江有三源。其一为徽港，是也。又东胥口江流合焉，亦谓之建德江口。梁大宝末，侯景将刘神茂复据东阳叛，遣其党元κ等下据建德江口。景将谢答仁等攻建德，擒κ等杀之。胡氏曰：建德江口，在府城东十里。

　　东阳江府东南二里。婺、衢二港合流于金华府兰溪县而入府境。又东北流，经府城南，而与徽港合。止称东阳者，以来自金华也。二江合流，经城东十里，为大浪滩；又东五里为乌石滩；又东二十五里而接桐庐县之七里滩，为府境之襟要。

　　西湖在府城西南。广袤四百五十二丈。唐刺史侯温所开。中有宝华洲。又圣湖在府西七十里，广袤亦数百丈，中有白沙洲。俱限隔不与江通。

　　胥口溪府东二十五里。自胥岭发源三十里至胥口，逆流十里达于江，亦谓之胥口江，亦谓之建德江。明初张士诚来侵，至大浪滩。李文忠遣将何世明西出乌龙岭，至胥口，破走之。又追败之于分水，贼始却。

　　白沙渡县西六十里，新安江渡口也。《南征记》：自建德县绕乌龙岭背，出白沙渡，入寿昌，自常山县径达于江西，为陆行之径道。○三河潭，在府东南四十里。潭水逆流，而入于东阳江，江水从两旁顺流回合焉，故曰三河。三河关因以名。又有朱池，在府西三十五里。相传以朱买臣名。宋置朱池驿于此，当三衢大路。

　　○乌石关府东十五里，以乌石山而名。江流所经，下有乌石滩。又三河关，在府南四十里。有三河渡，即东阳江渡口也。唐置三河戍于此。宋为三河驿，当金华大道。《志》云：三河驿在府南五十里。今废。又府东三十里有管界巡司，明初置。○富春驿，在城东五里。前临江涯。宋置东馆务于此，明初改建严州驿，洪武九年改今名。

　　桐庐县府东北百里。东北至杭州府富阳县八十里，北至杭州府新城县七十里，西北至分水县八十里，南至金华府浦江县九十里。汉为富春县之桐溪乡。吴黄武四年，分置今县，属吴郡。晋、宋以后因之。隋平陈县废。仁寿三年，复置属睦州。唐初，尝置严州治此，州废，仍属睦州。五代时，吴越改属杭州。宋太平兴国三年，还属睦州。县无城，编户五十三里。

　　○桐庐故城县西二十五里。吴黄武中，置县治此。隋开皇中，并入钱塘县。又有城，在县西北十五里，桐江西岸，地名桐溪。唐贞观中所筑桐庐城也。开元二十六年移钟山，即今县治。《图经》云：县西十五里有严州城。本隋仁寿二年，鸿胪寺丞苏纶所筑。唐武德四年，置严州治此。○唐之城，在县东南二十五里。南齐永明中，富阳民唐之作乱，尝筑城保据于此。今地名舒湾。

　　○桐君山县东二里。一名桐庐山。县以此名。山下有合江亭，《西征记》：桐、睦二江会合亭下，有山巍然，直压其首，如渴鲸入水之状，即桐君山也。其相连者曰凤凰山，下瞰横江，形如凤翅。○牛山，在县西十里。山当驿道，俯瞰大江。宋孙绍远云：自桐庐取道而西，内薄山，外瞰江，高深殊绝，而洼凸屈曲，步步必戒，如是者十五六里。建炎中，金兀术入寇，歙人钱縨率民兵三千，因险设伏，大败之于此。淳熙中，邑令向演乃于沿江处所立扶栏七百，行者便之。元末刘真据县，取石筑城，扶栏遂废。其中坞之左曰金鸡山，有臣石俯瞰大江，或曰即碧鸡坞也。李文忠大败张士诚兵于此。又寨基山，在县南十四里。相传昔有避难者立寨其上，因名。

　　富春山县西三十里。一名严陵山。前临大江，汉子陵钓处，人号严陵濑。有东西二钓台，各高数百丈。《西征记》：自桐君而西，群山蜿蜒，如两蛇对走于平野之上。三江之水，并流于崖下。惊波间驰，秀壁双峙。上有子陵钓台，孤峰特起，耸立千仞。下有泉，陆羽品为第十九泉。其与钓台相对者，曰白云原，一名芦茨原。重崖蔽天，林麓茂盛，居民采薪为炭，供数州爨之用。有芦茨溪，北流合大江，唐方干隐于此。○清冷山，在县西北三十里。四面出泉，大旱不竭，溉田五十余顷。《志》云：山高五十仞，周七十里。本名钟山，唐天宝间改今名。其相接者，曰龙洞山。山半有石峡，巅有龙门池，引流可以灌田。《志》云：龙洞山在县北三十里。

　　九岭县东北四十里。其相近有白峰岭，俱路达新城县。又桃岭，在县东南七十里，东去二十里。又有野狐岭，与浦江县分界。又狮子岭，在县北四十七里，与分水县分界。《志》云：县西北二十里有娘岭，为驿道之要口。○老鹰岩，在县西四十里。岩际有路，沿江险峻。县西北四十里又有焦山岩，下瞰溪流，舟楫过此，常虞险仄。

　　○桐江在县治南，即浙江上源也。经桐君山下，因曰桐江。合衢、婺、歙三州之水，东北流九十里而至此。又东流入杭州府富阳县界，亦曰睦江。两岸山高水深如黛。《志》云：县东十五里有洋洲，可耕种。东二十五里有九里洲，桑麻甚盛，延袤九里。三十五里为桐洲，延袤二十里。俱南临大江，北有后港。

　　桐溪县东北三里。其上流即於潜县之紫溪也。自分水县南流入县界，亦曰天目溪。入县境为桐溪，绕郭而东南，出桐君山下入桐江。《志》云：由分水至县，溪中有十八滩，错立为险。其旁小溪数十，皆汇流入焉。或谓之学溪，一名潢港，一名分水港，俗谓此为桐江。误也。

　　窄溪县东南三十里。有二源：一出桃岭，西流三十余里。一出县西南西坑岭，届白云原之东，东流六十里。至县东南二十五里而会流为甘溪。又引而东北流，凡十余里而为窄溪。又东流十三里，入于江溪口，与新城港口正相对，地名窄溪埠。江流经此，阔不过数丈，易于涉渡也。○清渚港，在县西三十里。源出府东北四十里之云岫山，东流十五里，曰社息溪。东南绕富春山北，又东流二十里入于桐江。

　　白水湖县西北二十里。广百三十余亩，溉田甚溥。《志》云：县西北有上湖、下湖、鸦湖、高塘湖，凡四湖，而总名曰白水湖。白水湖南有独山，孤峰崛起，高倚江，东去县二十二里。高塘湖亦曰太湖塘，在高山顶。其山自清冷山分脉而来，旷阜平冈，群峰四拥，宛如一城垣。湖水当其中，朝夕盈缩，与钱塘潮汐相应，东去县三十里。

　　七里濑县西四十五里。《志》云：在富春山钓台之西，亦曰七里滩。谚云：有风七里，无风七十里。盖舟行难于牵挽，惟视风为迟速也。旧《志》：七里滩去建德四十余里，与严陵濑相接。梁大宝末，刘神茂据东阳叛侯景，景遣谢答仁攻之，神茂营于下淮。或谓之曰：贼长于野战，下淮地平，四面受敌。不如据七里濑，贼必不能进。神茂不从，战败，复降于侯景。今县西北有一十九滩，俱在桐江上。

　　下淮县东五十里，与富阳接境。旧为江流扼要处。《字说》：淮，围也。言江流四周围合也。陈天嘉二年，诏沈恪袭留异于东阳，异败恪于下淮。恪退还钱塘，异以兵戍下淮及建德，以备江路。又唐永徽四年，婺州刺史崔义玄败妖贼陈硕真党于下淮。

　　○水关县东二里。当桐溪入江之口，合江巡司置于此。一名严、衢、婺三州巡提私茶盐司。《志》云：司旧在桐君山东。成化八年，徙桐江口。十九年，徙今所。又有桐江递运所，旧亦在桐江口，今并于桐江驿。○浮桥关，在县北五里桐溪上。又柴埠关，在县东南二十里柴埠滩，旧有兵戍守。

　　桐江驿在县城东潢港口。旧临江，名浙河驿。后移而北，改今名。又下航渡，在县东南二里，往来津要也。

