<!-- { "loadSidebar": true } -->
　　○汾水在县城东。自阳曲县流入界，又南流，与城西之晋水会，西南入清源县界，或谓之南川，以流经太原之南也。晋永嘉六年，猗庐救刘琨，前锋败刘曜于汾东，曜扶创渡汾，入晋阳，大掠而还。唐武德五年，突厥寇并州，襄邑王神符破之于汾东。五代梁贞明二年，王檀将河中、同华诸道兵乘虚袭晋阳，昭义将石君立赴救，朝发上党，夕至晋阳，梁兵扼汾河桥以拒之，为君立所败。后唐清泰三年，张敬达攻石敬瑭于河东，契丹来救，败唐兵于汾曲。石晋开运三年，契丹入汴，分军自土门西入河东，军于南川，既而引还。宋开宝二年，亲征太原、壅汾、晋二水灌其城，北汉大恐，汾水寻陷其南城。太平兴国四年，伐太原，驻跸汾东。及城下，引汾河、晋祠水灌之，隳其故城。盖太原有事，汾河其必争之地也，今引为十一渠，分灌县境民田。

　　晋水在城西南。源出悬瓮山。《水经注》：昔知伯遏晋水以灌之晋阳，因分为二流，北渎即知氏故渠也。其渎乘高东北注入晋阳城，周围灌溉，东南出城，流注于汾。其南渎经城南，亦注于汾。后汉元初三年，修理太原旧沟渎，灌溉公私田，谓晋水也。唐贞观中，李为并州长史，以太原井水苦，不堪饮，乃架引晋水入东城，以甘民食，名曰晋渠，此即知氏渠也，俗谓之北派。其余复分二派，中派亦曰中河，又分流为陆堡河。南派亦曰南河，会流为清水河，以注于汾。今晋水入城之流已涸，余流分为南、北、中渠及陆堡渠，并溉民田。又沙河，亦在县西，源出风谷，经晋阳故城南隍中，东流入汾，雨潦则盈，旱则涸。○洞涡水，在县东南三十里，源出乐平县西褄泉岭，经平定州及寿阳、榆次诸县，下流经此入汾。今分为四渠，引流溉田。

　　台骀泽在县南十里，即晋泽也。旧为晋水汇流处，蒲鱼所钟。广二十里，今堙为民田。《水经注》：晋祠南有难老、善利二泉，大旱不涸，隆冬不冻，溉田百余顷。又有泉出祠下，曰滴沥泉，其泉导流为晋水，潴为晋泽，今泽已湮涸。

　　○晋安寨在故晋阳城南，亦曰晋安乡。薛居正曰：在晋祠南。唐清泰三年，石敬瑭以河东叛，诏张敬达讨之，营于晋安乡，寻进围太原，为契丹所败，退保晋安。契丹就围之，置营于晋安南，长百余里，厚五十里，以绝援兵之路，唐兵赴援者，皆屯团柏不敢进。唐主忧之，廷臣龙敏曰：今选精骑，自介休山路夜冒虏骑入晋安寨，使敬达知大军近在团柏，则事济矣。唐主不能用，晋安遂为契丹所陷。又阳兴寨，在县东南，或云：宋取太原时置。

　　铜壁戍在县西南汾水上。晋升平初，苻秦冀州刺史张平来降，引兵掠秦境，苻坚自将击之，前锋军于汾上，坚至铜壁，平败降。胡氏曰：河、汾间有铜川，其民遇乱，筑垒壁自守，因曰铜壁，时平据晋阳，铜壁盖近晋阳也。

　　柳林在县东南三十里。契丹围敬达于晋安寨，置营于晋安南，又移帐于柳林，游骑过石会关。既而筑坛于柳林，立敬瑭为天子处也。又甘草地，在县南，宋开宝二年，围太原，顿兵甘草地，会暑雨，军士多疾引还。

　　晋祠《志》云：在县西南十里悬瓮山南，祠叔虞也。高齐天保五年，尝改为大崇皇寺，寻复故。宇文周建德五年，围齐晋州，齐主高集兵晋祠，自晋阳趋救。又唐天复二年，汴将氏叔琮围晋阳，营于晋祠，攻其西门。宋熙宁八年，太原人史守一修晋祠水利，溉田六百余顷，盖晋水源其祠下云。○讲武台，《唐志》：在晋阳县北十五里，显庆五年筑。又县西南三十里有避暑宫，高欢避暑处。

　　榆次县府东南六十里。东北至寿阳县百二十里，南至太谷县七十里。春秋时，晋之涂水邑。涂，音涂。汉置榆次县，属太原郡。后汉及晋因之。北魏太平真君中，并入晋阳县。景明中复置。北齐省入中都县。隋改中都曰榆次，寻复移治故城，属并州。唐因之。宋太平兴国中，尝为并州治，后仍属并州。今编户七十里。

　　○榆次故城在今县治西北。杜佑曰：晋、魏榆地也。《左传》：昭八年，石言于晋魏、榆。服虔曰：魏，晋地；榆，州里名。后谓之榆次。《史记》：秦庄襄二年，使蒙骜攻赵，拔榆次，取三十七城，还定太原。是也。汉置县于此，今故址犹存。

　　中都城县东十五里，汉置县，属太原郡。文帝为代王，都中都，即此城也。后汉亦曰中都县。晋属太原国。永兴初，刘渊遣别将寇太原，取中都。即此。后魏仍属太原郡。隋并入榆次。○武观城，在县西南二十里陈侃村，一名武馆城。晋人谓之故郛城。卢谌《征艰赋》所云经武馆之故郛，即此也。又信都城，在县东十八里，盖南北朝时所侨置。

　　○麓台山县东南三十里。又东南五十里有鹰山。○黄蛇岭，在县北。唐武德二年，刘武周引突厥入寇，军于黄蛇岭，袭陷榆次，即此也。又盘肠岭，在县东南五十里，危峻多产巨木，盘曲如肠。

　　○涂水有二：一曰大涂水，发源县东南百二十里八缚岭下，西北流，至县东十五里合流村入洞涡水。一曰小涂水，源出鹰山，西流入大涂水。《水经注》：涂水出阳邑东北大兼山涂谷，西南与蒋谷水合，而入榆次县界。或曰：大兼山，今在县东南境，一作大廉山。

　　洞涡水在县东十五里。自寿阳县西南流，经此合涂水。又西五里，合源涡水。又西经徐沟、清源、太原县界，而注于汾水。唐光化二年，汴将氏叔琮侵晋阳，周德威拒之于榆次，战于洞涡河，擒其骁将陈章。五年，氏叔琮等分道侵河东，出石会关，营于洞涡驿，进抵晋阳，不能克。既而河东将李存审败汴军于洞涡，汴军引退。宋开宝初，李继勋等侵太原，与北汉战于洞涡河，大破之，进薄太原。魏收《志》：洞涡水一出木瓜岭，一出沾岭，一出大廉山，一出县东九里原，过祠下，四水合流故曰同过，后讹为洞涡云。

　　木瓜水源出县东南六十里木瓜岭下，西流二十里，经八缚岭，一名八缚水，西流合洞涡水。又源涡水，在县东八里，其泉自平地涌出，南流会洞涡水。唐贞观中，县令孙湛尝令民引渠以溉田。○涧河，在县西，一名赤坑水，源出县东北三十里之罕山，其地名赤坑村也，西南流，为二渠以溉田。又县东北五十里有芹谷水，西流合涧河，注于洞涡水。又牛坑水，出县东南三十里悬泉谷，亦西流入洞涡，居民引渠以溉田。

　　万春渠县南三里。引洞涡水西流溉田，凡百二十余顷。又聂店渠，在县北十五里，引涧河水溉田，凡五百余顷。

　　○凿台在县南四十里。洞涡水侧。《战国策》：黄歇说秦昭王书：知伯见伐赵之利，而不知榆次之祸也。又云：知氏伐赵，胜有日矣。韩、魏反之，杀之于凿台之下。《唐书》：代宗初，仆固怀恩叛，其子礏攻榆次，郭子仪将白玉焦辉击杀之于凿台下，今为洞涡水所湮。又废台，在县东南五十里，相传冉闵为并州刺史所筑。

　　长宁寨《志》云：在县东南二十五里，后魏将李长宁所居，亦曰长宁驿。又福堂寨，在县东南十里，亦曰区堂驿，相传后魏人区堂所居。○土桥，在县东北六十里，又东五十里为大安驿，乃寿阳西走太原之通路。又有鸣谦驿，在县北三十里，西去府城五十里。

　　太谷县府东南百二十里。北至榆次县七十里，西至祁县五十里。本晋大夫阳处父邑。汉为阳邑县，属太原郡。后汉及魏、晋因之。后魏太平真君九年，省。景明中，复置。隋开皇十八年，改曰太谷县。唐武德三年置太州，六年州废，以县属并州。今编户八十三里。

　　○阳邑城县东南十五里。汉县治此。后周建德四年，始移今治。隋曰太谷。唐武德八年，李高迁屯太谷以拒突厥，既而并州总管张瑾与突厥战于太谷，军没。即今县矣。又县西北十五里有洛漠城，即《水经注》所云涂水出大兼山，西南径萝罄亭者也。《郡国记》谓之萝摩亭，俗因讹为洛漠城，相传秦将王翦伐赵时所筑。唐玄宗幸太原，置永丰顿，兼立青城于此。

　　箕城县东三十五里。《左传》：僖十三年，晋败狄于箕。昭二十三年，晋执叔孙昭子馆于箕。杜预曰：箕在阳邑南。又《郡国志》：县西南七里有副井城，战国时，赵戍守处，今曰副井村。○秦城，在县界。唐广明元年，河东官军击沙陀于太谷，至秦城，战不利。或曰：今县西南七里有咸阳城，秦伐赵时，以咸阳卒戍此，因名。今犹谓之咸阳村，疑即是秦城矣。

　　○凤凰山县南十里，稍东十里曰凤翼山，即凤凰山左翼也。山下耐泉出焉，北流合咸阳谷水，谓之交合水。又灰泉山，在县东南二十里，其泉潴而为池。县南七十里，又有白壁岭。

　　马岭县东南七十里。又东南至辽州榆社县九十里，路通直隶顺德府。唐光化二年，汴将葛从周救魏博，败幽州兵，自土门进攻河东，其别将氏叔琮自马岭入拔辽州乐平，进军榆次，为河东将周德威所败。三年，李克用遣李嗣昭自马岭而东，与汴军争邢、，以救刘仁恭，时仁恭为全忠所攻也。又五年，朱全忠大举侵河东，使张归厚以州兵入自马岭，至辽州，州降。今马岭关在其上。

　　太谷在县南十三里，即咸阳谷也。秦筑城于谷口，以置戍军，谷亦因城以名。《水经注》：太谷在祁县东南，亦即是谷矣。又有奄谷，在县东南十里，俗名千佛崖。又东南二十里曰四卦谷，有泉四派分流。又东南十里曰回马谷，道亦出顺德府。又有象谷，在县东北五十二里。

　　○回马水在县东南。《志》云：源出榆次县界黄花岭，流经回马谷，因名。又咸阳谷水亦流合焉，经清源祁县界，注于汾水。又象谷水，在县东北二十五里，源亦出榆次县界恤张岭下，流经象谷，名象谷水。合徐沟县之金水河，经清源、祁县界，注于汾水。《水经注》：涂水经萝罄亭南合于蒋谷水，即象谷水矣。○胡谷水，在县西南，西北流入祁县界，合于隆舟水。又奄谷水，出奄谷中，东北流，合象谷水。金河水在县东北，出县界大塔山，众泉合流，经榆次徐沟县境，合象谷水。

　　○马岭关在马岭上。俗作马陵关，谓庞涓死处，误矣。其地控扼要险，自昔为戍守处，今有巡司，属辽州榆社县。○武林堡，在县东，北临象谷水，三面石崖，势极险阻，唐武德初筑，为戍守处。又王班堡，在阳邑故城东十余里，内有九级浮图。

　　万年顿县西北十里。本名龙泉顿。唐开元十年，幸太原，道经此，改曰万年。

