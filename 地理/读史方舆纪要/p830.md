<!-- { "loadSidebar": true } -->
　　凌时镇在州境。嘉靖七年，王守仁抚定田州土目卢苏等，因分州地置十八巡司，以卢苏为岩马甲巡司，余曰凌时，曰大田子，曰万冈甲，曰阳院，曰思郎，曰累彩，曰洎河，曰武隆，曰拱甲，曰床甲，曰婪凤，曰下隆，曰寨桑，曰思幼，曰侯周，曰县甲，曰篆甲，俱以土酋世袭。《会典》：有怕牙土巡司，又有平马土官驿，慕化、驮淮、横山各驿，俱革。

　　上林县州东南三百八十里，西至向武州界六十里。宋置羁縻上林县，隶横山寨。元属田州路。明洪武二年，土官黄嵩归附，授世袭知县，以流官吏目佐之，编户一里。今省。

　　附见：

　　恩城州在田州北二百五十里。

　　旧为蛮峒地。唐置恩城州，隶邕州都督府。宋因之。元属田州路。明初，属田州府《土夷考》：明初，岑氏世袭知州。弘治中，知州岑钦与田州相攻，官军讨之，钦服罪。弘治末，思恩岑作乱，攻田州，钦孙桂佩党于，官兵讨，并诛桂佩。印失，今无袭。旧有编户六里。弘治末废。

　　上隆州在田州北八十里。

　　旧为蛮峒地。宋置上隆州，隶横山寨《宋志》不载。元属田州路。明属田州府《土夷考》：洪武初，以上林知县岑永通管州事。成化间，移置浔州府武靖州，州遂废。旧有编户四里。成化三年，州废。

　　◇泗城州东至东兰州界三百里，南至果州界百八十里，西至上林长官司界一百二十里，北至贵州永宁州界百六十里。自州治至布政司二千一百里，至江南江宁府七千六百里，至京师一万一千四十五里。

　　汉交趾郡地。唐羁縻蛮地。宋置泗城州，隶横山寨。元属田州路。明初，移州治古洞，仍曰泗城州《土夷考》：洪武初，土官岑善忠归附，世袭知州。宣德七年，岑豹袭职，桀骜亡状，子应及接，世济其恶，迫逐程县流官知县，攻杀上林安隆长官司，残破田州。嘉靖初，为田州所戕杀，自是衰息。编户二里，秋米一千六百四十一石，贡马，隶广西布政司，领县一。

　　州山川明秀，境壤深僻，与庆远羁縻诸州互相雄长《风土记》：泗城方千余里，兵倍田州，散居岩洞，石城险绝，芭蕉关尤峻而固。

　　○泗城旧城在州西南。宋、元时，州皆治此。今治即古勘洞也。或曰：宋置勘州于此，元州废，改为古勘洞。明初，移州治焉。

　　○凌云山州治北。极高峻。又治东有迎晖山，治西有饯山，东西并峙，为州之胜。

　　○左江州东八十里。其上源即南北盘江也。自贵州慕役长官司合流入州境，又东南入田州界。详见大川左江。○澄碧水，在州东北三里。又州南百五十里有龙渊水。

　　○罗博关在州界。有巡司戍守。又州界有芭蕉关。○古那村，在州西北，与利州接界。宣德七年，总兵柳溥以泗城与利州争地，议将古那易利州之利甲庄，不果。《志》云，有木沙、板驮、上林、博赛、泗城、往甸、归乐七土官驿。旧又有罗博驿，今革。

　　程县州东北三百二十里。东至南丹州界二百里。旧名程丑庄。洪武初，土酋归附。二十一年，升置程县，隶泗城州，寻以县距州远而距宜山稍近，因改属庆远府。宣德初，改任流官，还隶泗城州。正统间，为泗城岑豹所窃据，凡七十余年。嘉靖初，始征县印，贮于公帑。其地已为蓁莽，南丹、那地诸州俱图吞据，治兵相攻。旧有编户一里。

　　○回顾山县东五十里。又县西百里有藩篱山。

　　○布柳水在县西。流入那地州境，合于都泥江。

　　◇利州东至泗城州界八十里，南至田州府界二百五十里，西至隆安长官司界百五十里，北至贵州永宁州界六百里。自州治至布政司二千五百三十里，至江南江宁府七千六百里，至京师一万一千四十五里。

　　汉交趾郡地。隋、唐以来，为溪峒地号阪丽庄。宋置利州，属邕州横山寨。元仍置利州。明初因之《土夷考》：洪武初，土官岑姓者归附，授世袭知州，流官吏目佐之。正统间，利州知州岑颜为泗城酋岑豹所攻，夺其地二十五里。颜诉于上，屡敕镇官开谕豹，终不悛，攻杀颜及子得，夺去州印，遂以流官州判管州事。嘉靖二年，泗城土酋岑接为田州岑猛所攻杀，督府始遣官按问，州印核颜，宗枝无可据者。印贮宾州库中，而以地方兵民归并泗城州。旧有编户二里，秋米一百石，贡马，直隶布政司。今省。

　　○白丽山州治北。又州西二里有巴牙山。

　　○阪丽水州北二里。又蒙泓水，在州东百三十里。阪作水，在州南八十里。三水皆小溪，乱石嵯岈，难通舟楫。

　　◇奉议州东至田州界十里，南至镇安府界百二十里，西至田州界十五里，北至田州界一里。自州治至布政司二千四百二十里，至江南江宁府七千五百十里，至京师一万九百五十五里。

　　汉交趾郡地。隋、唐以来，为溪洞地。宋置奉议州《志》云：初属静江军节度使，后属广西经略安抚司。元因之《一统志》：元属广西两江道宣慰司。明洪武五年，省入来安府。七年，复置。二十八年，改为奉议卫，寻罢卫，复置州《土夷考》：洪武初，奉议州为土酋所窃据。七年，向武土官黄志威招抚有功，兼辖州事，世袭。弘治中，殄世。今以判官掌州事。编户二里，秋米二百八十六石，贡马，直隶布政司。今仍旧。

　　○奉议旧城州东十五里。宋置州治此。元大德中，始筑此城。明洪武初，迁州治于柴林村，即今治。旧城遗址尚存。

　　○唏沙山州南十里。州东南十六里又有石门山。

　　○左江在州城北。自田州流入境，又东入南宁府归德州界。今州城北门外有州门渡，州东二里有通济桥，即左江经流处也。《一统志》作右江，而谓交趾所出之丽江为左江，误。详见大川左江。

　　○莲花关《图经》云：在州北，与田州接境处也。

　　◇

　　向武州东至田州上林县界五十里，南至太平府镇远州界七十里，西至镇安府界百二十里，北至田州界百二十里。自州治至布政司二千四百里，至江南江宁府七千五百里，至京师一万九百四十五里。

　　汉交趾郡地。隋、唐以来，为溪洞地。宋置向武州，隶横山寨《宋志》不载。元隶田州路。明初，亦曰向武州。洪武二十八年，改置向武军民千户所。三十二年，复曰向武州《土夷考》：洪武二年，土官黄志威归附，世袭知州。七年，以志威兼辖奉议州及富劳县，皆世袭。弘治中，奉议改流官，而向武、富劳羁縻如故。编户七里，秋米八百六十八石，贡马，改隶布政司，领县一。今省。

　　○向武旧城州西北五里。元筑。延中，迁州治于岜棒村，即今治也。旧城故址尚存。○武林废县，在州东北十里，元置。明永乐初，省入富劳县。又向武千户所，在今州城内，洪武中置。正统中，徙浔州府贵县。

　　○马鞍山州东三里。又州南有武城山。

　　○枯榕江在州城南。其上流即驮命江也。自镇安府流入州境，又东至田州上林县界合于左江。又泓氵江，在州东南。自太平府境流入州界，有多罕泉江流合焉，复流合枯榕江，注于左江。

　　富劳县州北三十里。元置，隶向武州。明初，为蛮獠所据，县废。二十五年，复置富劳县，仍隶向武州，以知州黄志威兼辖，仍命世袭。编户二里，秋米二百一十四石。

　　○坡州山县北三里。山势如虎，一名虎山。又塘滨山，在县西五里，山势萦纡耸秀，下有塘滨泉。

　　◇都康州东至太平府龙英州界二十里，南至龙英州界五里，西至镇安府界十里，北至向武州界五里。自州治至布政司二千四百五十里，至江南江宁府七千五百五十里，至京师一万九百九十五里。

　　汉交趾郡地。隋、唐皆为蛮地。宋置都康州，隶横山寨《宋志》不载。元属田州路。明初，州废。建文元年，复置都康州《土夷考》：洪武初，蛮獠作乱，酋长冯原保出奔，诏抚还。其子进福以安集民夷，后置州以授。进福子斌世袭知州，设流官吏目佐之。编户二里，秋米二百三十石，贡马，直隶布政司。今省。

　　州崇山峻岭，环列左右，控御诸蛮，亦称险固。

　　○唏显山在州治北。州治东又有岜望山。

　　○岜炉江州西四里。下流入龙英州界，合于通利江。○札空陂，在州西，其地有炉泉水，涌流不竭，筑为陂。又州治南有黎塘。俱为灌溉之利。

　　◇江州东至南宁府忠州界百二十里，南至思明府界百里，西至龙州界九十里，北至太平府界十五里。自州治至布政司二千一百十里，至江南江宁府七千里，至京师一万四百四十五里。

　　汉交趾郡地。隋、唐时，皆为蛮地地名江阳。宋置江州，隶古万寨。元属思明路。明初，属思明府《土夷考》：洪武元年，土官黄威庆归附，世袭知州，以流官吏目佐之。编户二里，秋米二百二十石，贡马。洪武二十五年，改隶布政司，领县一。今仍曰江州。

　　州山川环带，土田旷远，于诸部中称为饶沃。

　　○波汉山在州治后。山势起伏如波澜，因名。

　　○绿眉水在州治南。下流入丽江。又有归安水，自上思州流经州境，下流亦入丽江。

　　罗白县州东北百里。本蛮地。宋置罗白县，属迁隆寨。元属江州。明洪武初，土官梁敬宾归附，授世袭知县，仍属江州。编户一里，秋米一十五石。县今省。

　　○罗高山在县治东。

　　○陇冬水在县南。下流入于丽江。

　　◇

　　思陵州东至南宁府忠州界四百二十里，南至交趾界三百九十里，西至思明府界七十里，北至思明府界一百二十里。自州治至布政司二千一百二十里，至江南江宁府六千四百八十里，至京师九千九百二十七里。

　　汉交趾郡地，后为溪峒杂夷所据。唐置羁縻思陵州，属安南都护府。宋属永平寨。元属思明路。明洪武初，省入思明府。二十一年，复置州授土酋韦氏世袭。编户二里，秋米二十五石，贡马，直隶布政司。今省。

　　州逼近交趾，山川回绕，亦为要地。

　　○峙壁山州东六里。又东四里有纪牟山。又东陵山，在州东四十里。州南二十里又有角硬山。

　　○氵念削水在州治南。流入思明府，入于明江。○角硬水，亦在州南，源出角硬山，北流二十里合于氵念削水。

　　○辨强隘在州西南。道出安南，为戍守处。

　　◇龙州东至太平府百八十里，南至思明府界一百四十里，西至太平府上下冻州四十里，北至太平府安平州二百余里。自州治至布政司二千三百里，至江南江宁府七千一百五十里，至京师一万五百六十里。

