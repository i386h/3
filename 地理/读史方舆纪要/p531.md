<!-- { "loadSidebar": true } -->
　　资县府东南三百里。东至内江县百二十里，西北至资阳县百里。汉置资中县，属犍为郡。后汉建武十一年，岑彭等伐公孙述，述使其党悉兵拒广汉及资中，即此。晋仍属犍为郡，宋齐因之。梁亦为资中县。后周改置盘石县，并置资中郡，又自阳安县移资州治焉。隋开皇初，郡废。大业初，改州为资阳郡，唐复改郡为资州。天宝初，亦曰资阳郡。乾元二年，复故。寻又置安定军于城内。宋亦曰资州，仍治盘石县。元州县俱废，明玉珍复置资州。明初降州为县。县无城，今编户十三里。

　　○盘石废县县治北三里，即后周所改置县也。隋、唐以来，皆为州郡治，元省。《北史》：周保定二年，资州盘石人反，杀郡守，据险自守，州军不能制。总管陆腾率军讨击，破斩之。而蛮子复反，所在蜂起，山路险阻，难得掩袭。遂量山川形势，随便开导，蛮獠畏威，承风请服。所开之路，多得古铭，并是诸葛亮、桓温旧道云。《宋志》：盘石县有盐井一，铁冶八。

　　月山废县在县西。刘句曰：本资中县地。隋义宁二年，置月山县。唐属资州。宋乾德五年，废。又丹山废县，在县西北二十里。唐贞观四年置，属资州。六年，省入内江。明年，复置。宋乾德中，与月山同废。又银山废县，在县东四十里，亦义宁二年置，属资州。宋乾德中，废为银山镇。今有银山巡司。○龙水废县，在县西南八十里。隋义宁二年，析盘石县地置，属资州，有溪水屈曲蟠拥犹龙。又有龟山，依山陇为城。《志》云：隋置县于龟龙溪。是也。宋宣和二年，改龙水为资川，寻复旧。淳二年，县废。今为龙水乡。又《唐志》资州城内有安夷军。贞元二年，西川帅韦皋奏置军于此，维制诸蛮，是也。

　　○重龙山县治北二里。Β盘屈，隐若龙转。上有天池，大旱不竭，乃资中之胜也。一名四岩山。东岩在城东三里，西岩在城西六里，皆奇胜。其北岩又有泉曰君子泉。又盘石山，在县西北一里，后周以此名县。又西北五里曰丹神山，丹山县以此名。旧《志》：县北二里又有醮坛山，《盘石迁治记》云珠江流前，丹神拥后，灵岩蟠其右，醮坛据其左者也。醮坛，盖重龙之支阜矣。

　　玉京山县西南五十里。峭险壁立，插天连云。上有观曰太霄，一名玉清山。又灵岩在故龙水县西三里，即《迁治记》所云灵岩蟠左者也。

　　○珠江在县治南，即雒江所经也。自简州东南流入境，又东四十里为资江，水深百尺，为群川总会之所，流入内江县界。《志》云：县境有蒙溪、鸳鸯、石桥等堰六十一处，皆分引珠江，下流以溉田。○罗泉井，在县西百二十里，产盐，有盐课司。

　　○龙泉隘在银山镇，镇北为杜家沟，有龙泉洞。万历中，奢崇明作乱，据重庆，西犯成都、泸、叙，诸郡邑望风瓦解。内江之卑木镇、资县之龙泉诸隘口俱失。贼遂向成都，败官军于资阳之九泉山。○珠江驿，在县治东一里，水道所经也。

　　内江县府东南四百三十里。西至资县百二十里，北至潼川州安岳县九十里。汉资中县地。后汉置汉安县，属犍为郡，后废。后周置汉安戍，寻改置中江县。隋曰内江，属资州。唐、宋因之。元省，后复置。明初改今属。城周九里，编户一十六里。

　　○清溪废县县东北八十里。汉资中县地。后周为盘石县地。隋末，分置牛な县。唐初，属资州。天宝初，改名清溪。宋乾德五年，废入内江县。《志》云：县治西二里，有内江旧县。又宋绍兴末，尝置安夷军于内江云。

　　○将军山县北八十里。唐初夷獠扰掠，将军薛万彻讨之，屯兵于此，因名。又铧影山，在县西二十九里，有二泉更流迭止，与晦朔相为盈缩。

　　三堆山县西二十里。尖峰插汉，中江所经。又县东南七十里，有石笋山。下圆上锐，耸峙云表。形家以三堆为邑之天阙，石笋为地轴云。○化龙山，《志》云：在县西二里，山极幽胜，一名翔龙山。又县南二十里，有高峰山，滨江有洞，曰会真。

　　○中江县城西北五里。自资县流入，即雒江也。径资县为资江，至此为中江。《志》云：中江历资江而东，径三堆山下，西折而东，至县复东折而南，至卑木镇又南折而西，至黄市。市距三堆十五里，一水周环九十余里，县当其中，故曰内江。江去城不百武，城内西北街有桂湖，与江相通，盈缩清浊皆同也。中江又东南经富顺县至泸州，会于岷江。

　　玉带溪县西南二里。下流合于中江。又长堰池，在县南三十里，有灌溉之利。池北为天生堰，亦引水灌田处也。○黄市井，在县西南二十里。产盐。《宋志》云：内江有六十六盐井，此其一也。今有黄市井盐课司。

　　○卑木镇县南三十里，亦曰卑木关。接重庆府荣昌县界，有巡司戍守。又有安仁马驿，在县南十里。

　　安县府北二百八十里。东北至龙安府百九十里。汉涪县地，属广汉郡。唐为龙安县地，属绵州。宋初仍属绵州，后属石泉军。宝佑后，为军治所。元中统初，置安县。五年，升为安州。明初，改州为县。城周不及三里，编户七里。

　　○神泉城县南五十里。汉为涪县地。侨置西充国县，属巴西郡。西魏因之。隋初，属潼州。开皇六年，改曰神泉县，属绵州。刘句曰：以县西有神泉，能愈疾也。唐初，仍属绵州。元和初，西川帅刘辟叛，山南西道严砺遣将严秦败刘辟兵于神泉，是也。宋初，仍属绵州。政和七年，改属石泉军。《九域志》：神泉县，在绵州西北八十五里。元中统初，省入安州。《志》云：今神泉坝即其地。

　　龙安废县县东北九十里。《隋志》云：旧置益昌、晋兴二县于此。西魏省晋兴入益昌。后周别置金山县。开皇四年，省益昌入金山，属潼州，寻属绵州。唐武德三年，改县曰龙安县，仍属绵州。宋因之。政和七年，改属石泉军。宣和初，改县曰安昌，寻复故。宝中，移石泉军治此。元省入安州。又西昌城，在县东三十里。齐、梁时，益昌县治此。隋废。唐永淳元年，改置西昌县，属绵州。李吉甫曰：利州有益昌，故此名西昌也。宋初，仍曰西昌，寻废。今名花家镇，为市集贸易之所。

　　○龙安山县北十里。林泉殊胜。《志》云：隋开皇中，蜀王秀尝立亭馆于此，唐以此名县。又北一里曰九顶山，亦高耸。○浮山，在县南二十里，有十二峰，峭拔如屏，突出平野。又西昌山，在县南二十五里。本名马鞍山，唐天宝六载，改曰西昌。又透山洞，在县东三里，南入北出，可容千人。

　　○龙安水在县北。一名安昌水，自石泉县流入境，又东入绵州界，合于涪水。《志》云：县南七十里有黑水，南流入罗江县界。○神泉，在县南五十里。其泉涌出平地，旧传冬温夏沸，能愈人疾。今否。《元和志》：神泉县西三里有泉十四穴，甘香异常，痼疾饮之，即差，名曰神泉。

　　折脚堰在废神泉县北二十里。唐贞观元年置，引水溉田，大为民利。○云门堰，在废龙安县东南二十三里。唐贞观元年筑，引县东茶川水以溉田。《志》云：县自云门而下，有白马、黄土、芭蕉等堰，凡十二处。

　　○睢水关县西四十里，南去汉州绵竹县四十五里。《志》云：关面山负水，平衍饶沃。其西三十里名绵堰堡，绵水发源处也。关东三十里为叠溪堡，乃白草番后路，形势孤悬，安、绵倚为保障，故睢水关之戍守切焉。《志》曰：安县东至涪城，西极绵竹，南通罗江，北达石泉，境内虽无夷族，然而迫邻睢水、曲山、叠溪诸关堡，则天池、大坝、白草、青片诸寨，亦其接壤矣。

　　曲山关县北六十里。当平武、石泉及县境三路之要，亦曰曲山寨。成化十四年，抚臣张瓒自松潘移师叠溪、茂州，以曲山三寨负固不服，击破之，即此。又有小坝关，在县东。《志》云：县境之关三，睢水、曲山、小坝是也。又县北有三盘寨。《宋志》隆安有三盘寨及茶场。又有石关寨，在县南废神泉县境。○擂鼓坪堡，在县境。《志》云：县境之堡十一，曰擂鼓、后庄、香溪、叠溪、曲溪、三江、灵鹫、枧槽、马尾、白水、龙蟒是也。

　　高观县南三十里。有一峰突起，其上坦平，登临四望，远见百里之上，因名。又县东五里曰云梯，以石径萦纡也。县北十里曰石门，两旁皆山，路由中过，因名。

　　附见：

　　宁川卫府治东四里。洪武十二年建。又成都左护卫，在府治南六里，洪武中，为蜀府建。又有成都中前后及右四卫，俱在府城内，各领千户所五。

　　灌县守御千户所在县城内。洪武七年置，属成都右卫。

　　简州府东南百五十里，东北至潼川州安岳县百八十里，东南至资县二百里，西南至眉州百八十里。

　　秦蜀郡地，汉犍为郡地。晋永和中，改属蜀郡。宋、齐因之。西魏于此置资州及武康郡。后周因之《隋志》：后周徙资州治资中，而郡如故。资中，即今资县。隋开皇初，郡废。仁寿初，置简州。大业初，州废，仍属蜀郡。唐武德初，复置简州。天宝初，改阳安郡。乾元初，复故《志》云：贞元中，置清化军于城内。宋仍置简州亦曰阳安郡。元因之。至元二十年，以州治阳安县省入。明洪武六年，改州为县。正德十年，又升为州编户十一里，领县一。今亦曰简州。

　　州密迩成都，江山殊胜，处于高，鱼稻常饶。西川盐利，简州为最，沃饶之称，良有以也。

　　○阳安废县今州治。本汉牛な县，属犍为郡。后汉因之。东晋时曰な县，属蜀郡。义熙九年，刘裕使朱龄石伐谯纵，纵遣其党谯抚之屯牛な，龄石使别将臧熹自中水向广汉击斩之。宋亦曰な县，萧齐复曰牛な，梁因之，俱属蜀郡。西魏改曰阳安县，为武康郡治。隋、唐为简州治，宋因之，元省。《志》云：今州治西一里有古牛な戍，即故县也。州治东二里为废阳安县。自元以前，县盖治此。又州有石城，东抵江，西抵绛水溪。成化中，因故址修筑。正德十二年以后，复增修之，周四里有奇，门三。

　　平泉废县州西南五十里。本牛な县地，西魏置婆闰县，属资州。隋开皇十八年，改曰平泉县，属益州，寻属简州。刘句曰：婆闰故县，在今县南九十里。隋移县治于赖黎池，因改曰平泉县，旁有池涌泉也。唐仍属简州。元至元二十三年，省入简州。

