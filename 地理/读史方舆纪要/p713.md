<!-- { "loadSidebar": true } -->
　　昌国卫象山县西南八十里。北去府城三百五十里。洪武十七年，置卫于昌国县城内。二十年，徙卫于县南之东门山。二十七年，以东门悬海，薪水艰阻，徙后门山，跨山为城，周七里，即今卫也。永乐十五年修葺，成化间重修。嘉靖三十二年，复营缮以御倭，城控临海洋，屹为保障，领所四。

　　石浦守御前千户所象山县西南百里。北去府城三百七十里。旧置于县南十里石浦山，洪武二十年，改建于此。阻青山为城，周不及五里。永乐十五年重修。嘉靖三十四年，复完葺。前临石浦关口，切近坛头、韭山，乃倭夷出没咽喉要路，翼蔽昌国，此为门户。

　　石浦守御后千户所同上。《志》云：石浦去昌国十余里，城下一带水涯，可以栖泊战船。对面有山，即石浦旧城，今谓之石浦关。关外大洋，有山曰坛头，倭盗出没处也。宁郡之冲，以石浦、昌国为最。寇自南来，必由三门、林门、下湾门、东门四路而入，寇自东来，必由牛栏基洞下门而入，备御切矣。

　　钱仓守御千户所象山县西北三十里。北去府城二百六十里。洪武二十年建，四面阻山，城周三里。永乐十四年，重修。嘉靖三十二年，增葺。城东临大海，至大嵩港约一百里，南为涂次烽堠，外接竿门、蒲门等处，西北至湖头渡海，为大嵩所界，乃昌国之藩篱，与大嵩相为犄角者也。

　　爵溪守御千户所象山县西五十五里。北去府城二百七十里。洪武三十一年建，永乐十五年重修，成化中增葺，嘉靖三十二年又缮治。西北阻山，东南负海，城周三里，孤悬海口，直冲韭山，东逼大海，西并钱仓，南以游仙寨为外户，北以象山县为喉舌，亦称要地。

　　◇台州府东至海岸百八十里，南至温州府三百五十里，西南至处州府三百六十里，西北至金华府五百七十二里，北至绍兴府三百十里。自府治至布政司四百四十里，至南京一千三百三十里，至京师三千七百七十八里。

　　《禹贡》扬州地。春秋战国时为越地。秦属会稽郡。两汉因之汉初，为东瓯之境。武帝建元中，闽越围东瓯，东瓯徙国于江淮间，以其地属会稽郡。置回浦县，南部都尉治此。三国吴太平二年，以会稽东部为临海郡治临海县，寻徙治章安。晋后因之。隋平陈，废入处州。大业中，属永嘉郡。唐武德四年，置海州始治临海，五年改台州因天台山为名。天宝初，曰临海郡。乾元初，复曰台州光启二年，升为德化军。五代时，属于吴越。宋仍为台州亦曰临海郡。元曰台州路。明初，改台州府，领县六。今仍曰台州府。

　　府山海环峙，川泽沃饶，陆走绍兴，则明州中断而临安震。水向定海，则钱塘可袭而京口可塞也。刘宋泰始中，贼帅田流起临海，掠海盐，杀鄞令。东土大震。唐季裘甫之乱，明、越皆被其毒。元末，方国珍发难于此，东南遂有沸腾之势。岂非以台之为境，倚山傍海，可为旅拒之资，而出奇制胜，正不当局于数百里间哉？或者曰：台之最切者，海道也。其地僻处海滨，四塞为固，南有桃岙、金竹，北有桑洲、桐岩，西有关山卫墅，叠嶂层冈，重关鸟道，庶几可恃。惟是南去松门，不过百里。东至海门，仅八十里。海门者，固台之门户也。三面阻水，无险可凭，敌自海门而上，则一潮直达。若弃舟登陆，亦径至城下。仓卒将何以御之？《图经》云：台三面阻山，一面濒海，形险如此，而患战守无策，得乎？

　　临海县附郭。汉回浦县地，属会稽郡，后汉为章安县地，三国吴太平二年，分置临海县，为临海郡治，晋以后皆属临海郡，隋属处州，唐为台州治，今编户百八十里。

　　○临海城今郡治，隋唐以来故址也。旧有子城，周四里，相传唐末筑，今废。其罗城相传唐初所筑，吴越时增修。宋太平兴国三年，吴越归附，诏毁其城，寻又修筑。庆历五年，海溢城毁，复修完。明年，以砖石。至和元年，又以水患修筑。嘉二年，亦以水圮营缮。熙宁四年，守臣钱暄增修，缩城东里许以避水。淳熙二年，复葺治。明年，淫潦水溢，守臣尤袤，悉力堤护，事竟修筑，城始完固。元至正十八年，方国珍窃据，亦经营治。前朝洪武初，复营筑。永乐五年增葺。嘉靖三十二年，以倭患修治。有门七，城周十八里有奇。

　　章安废县县东一百十五里。即汉之回浦县。后汉建武中，改曰章安县，或曰章帝章和元年所改，亦为东部都尉治。三国吴为临海郡治。建兴二年，孙峻废齐王奋为庶人，徙章安，即此。晋宋以后，皆为临海郡治。隋废郡，并县入临海，自唐至宋，皆为章安镇。宋建炎初，金人陷明州，帝自昌国移次台州之章安镇，金人乘胜破昌国，来追帝，又如温州，泊港口，是也。元置税场于此，今亦为章安镇。

　　○大固山府治西北，高八十丈，周五里，蜿蜒磅礴，如屏障之状。旧《经》：晋孙恩作乱，刺史辛景休于此掘堑守之，恩不能犯，因名。一名龙顾山，旧子城盖在山上。又小固山，在府治东南，高七十丈，周四里，与大固山相望，仅悬二里，亦以辛景休御寇得名。城东南又有巾子山，与小固相连，两峰如合帻，顶有双塔，下瞰城郭，郊薮山水，尽在目前。《东征记》：城东二里有小梁山，下临澄江，江南岸又有伏龙山，去城里许，即巾子山之支陇矣。○日山，在城西五里，面东朝日，视诸山独高。又靖江山，在城东七里，旧传辛景休败孙恩于此。《志》云：府南二十里有古塘门山，两峰对峙，中空十余丈，旧传海门在焉。又亭山，在府南百里，旧有寨，由郡泛舟入黄岩者，多候潮于此。

　　真隐山府西南四十里，即括苍山也。与仙居、缙云诸山相接。详见名山括苍。

　　宜山府西六十里。其巅平衍，良畴可千顷，有潭瀑沾溉，旱不能灾。又石塘山，在府西三十里，石峡飞瀑，下注塘中。并峙者曰新罗山，与城西二十三里之八叠岭相望，鸟道Лヴ，登陟艰阻。又青潭山，在府西二十五里，旧有陂，广十余里。

　　白鹤山府东南二十里，上有展旗峰、剑崖诸胜。《寰宇记》：白鹤山上有深湖，中有盘石。又盖竹山，在府南三十里，上有石室、香炉、天门三峰，一名竹业山，《道书》以为第十九洞天，第二福地。《图经》：山周百八十里，起于临海之长石，绵亘黄岩之西，以至婺之东阳，温之乐清，盖郡境大山矣。○九盘山，在府东南七十五里，山路萦回九转，绝顶可眺大海。又东刊山，在府东九十里海中，相传禹随刊至此，山极高远，亦名天柱山。县东百里又有兵山，旧《志》云，唐末屯兵处也。又有石鼓山，在县东百有五里，旧有栅城，唐贞观初，刺史李元奏置城，设兵戍于此。

　　金鳌山府东南百二十里。宋建炎四年，金人入寇，高宗泛海，尝泊此山，留四十日，始还绍兴。其相峙者曰海门山，对立如阙，在海北岸，东枕海。又四里曰赤山，又东曰翠环山，与海中诸山相望。○玉岘山，在府东百有九里海中，旧名黄石山。唐天宝六载改今名。山中泄水九层，沿崖泾落，宛如白练。又有石涧，容数百人，四围多林木，阴翳蔽天，今其地亦曰黄礁。又东二十里曰合旗山，又二十里曰掘门山，与黄石山矗立相对。又东麂山，在府东五十七里，其相近者曰西麂山。又龙符山，在府东百七十里，一名覆釜山。又大雄山，在府东二百十里，皆海中山也。

　　芙蓉山府东二百里海中，出海口望之，竦若红莲始开。唐天宝六载，改名秀丽。嘉靖三十三年，官军击倭贼于芙蓉海口，是也。又临山，在府东北二百四十里，一名牛头山，下有溪二，水合流。亦名临溪。《志》云：山逼临海岸，亦曰临海山。○白山，在府东南二百五十里，望之如雪，其上有湖，其下有溪。又高丽头山，在府东南二百八十里，自此分路入高丽国，一峰突立如人首，因名。此皆海中诸山也。

　　三山府东八十五里，海门卫西南。卫滨海，散漫无险可依，山峙立椒江南岸，为卫境之望。又城门岭，在府东南百五十里，当卫城北，亦峙椒江南岸，稍东北即前千户所城也。由此达仙居，走温州，为所境之险。○城山岭，在府西南三里，以城跨其上而名。又有新岭，在府南三十五里，入自大左岙，至岭脊，与黄岩县分界。《志》云：大左岭在府南四十里。

　　双岩府南十五里，与府治对，峻峭为诸山之胜。又马蹄岩，在府南二十里，甚险峻，一名圣岩。又仙岩在府东南百二十里，高广可数百仞。○常风洞，在府西五十里常风岭上，中幽邃，旧有石栏护之。宋宣和中，尝驻兵于此。又招贤洞，在府西六十里，亦宋宣和中击贼处，其地险僻，设兵戍守。

　　○海府东百八十里，有两头门诸险。嘉靖中，为倭夷出没处。又有螺门，亦在府东海中。嘉靖中，官军败倭于此。《海防考》：府境最切者，曰海门卫，卫城北即海门港，一名椒江渡，港水流入二十里分两支，一抵台州府城下，一抵黄岩城下，此府境咽喉也。论者谓海门之防，视定海尤棘。定海水港既狭，港外连山，远近皆可泊船分哨，今海门港一潮之远，止有三山一座，形小势削，并无隐蔽，港内不可御敌。外洋风浪汹涌，更无山屿回抱，故明初至嘉靖中，屡被其患，所当增设水军，为港口之备。

　　澄江在府城南，一名灵江。其上流为三江，三江者，一自天台始丰溪，一自仙居永安溪，至府西十里而合为澄江，故曰三江。环绕郛郭，潮至此而止，故曰澄江。接于黄岩县之永宁江而入海。元至正十二年，泰不华招降方国珍，乘潮下澄江，触沙不行，贼至战转，为所杀。

　　东湖府东三里。宋守钱暄所浚，周十余顷，潴众山之水，引以灌溉。又府西南二十四里有御侮潭，飞瀑下注，汇而为潭，南流入于永安江。

　　百步溪府西北六十里。源出天台诸山，流入县界。有二滩湍急，俗名大小恶溪，经清潭山东注于澄江。《志》云：府南四十里又有滩溪，接三十六渡之水，会府东四十三里之潮氵祭溪，下流至大田港，入于永宁江。○寨溪，在府东七十里。一名板沸溪。下流入永宁江。相传唐末有方将军者，驻兵击寇于此。今溪侧有地，曰大郭营。《志》云：县境群溪以数十计，大约分注三江，以达于永宁江。

　　栅浦在海门卫东南。嘉靖中，倭贼由此入海门港，又由此犯松门卫。《志》云：栅浦去松门不过数里。○湖苔泉，在县南二十五里，出古塘门山，有三十六穴，引流而南，溉田甚广。

