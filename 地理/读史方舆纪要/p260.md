<!-- { "loadSidebar": true } -->
　　坎河州东北五十里。有坎河泉，南流六里入汶河。《志》云：坎河即汶水，下流泄入盐河处。盐河即济河之别名。自戴村坝筑，而汶水不复由此入济。万历七年，筑滚水石坝于此，以时蓄泄，而汶水无泛溢之患。又桓公沟，在州西南，旧与南旺、巨野相接，即桓温命毛虎生所开故址也。

　　七女津在州西北。昔时河津也。宋元嘉七年，到彦之等复河南地，沿河置守，还保东平。北魏主焘遣兵来寇，诸军会于七女津，谋南渡。彦之遣裨将王蟠龙溯流夺其船，魏将杜超等击斩之。《志》云：州北三十五里有七女泉，出蚕尾山，旧注于河，今入积水湖，会汶水七女津，当即其处。

　　芦泉州东北三十里。又东北二十五里有铁钩觜泉，旁又有安圈、独山等泉。《志》云：州境之泉凡二十五，皆注于汶河。

　　○安民亭在州西南安民山南。《水经注》：汶水西南至安民亭，入于济亭，北对安民山，东邻济水，水东即无盐县界。汉建安六年，曹操破袁绍，就谷于安民。即此。今为安山镇。明初兵下东阿，至安山镇，守者以州迎降。是也。○递坊镇，在州南。后唐初，李嗣源入郓，梁王彦章逾汶来攻，嗣源遣李从珂逆战，败其前锋于递坊镇。《薛史》作递坊。

　　乐亭在须昌故城西。唐乾宁三年，朱全忠将葛从周击郓帅朱，自杨刘而南，战于故乐亭，大破郓兵。胡氏曰：亭在郓州西门外，时从周据为寨。亦作洛亭。○成昌聚，在州西。莽地皇三年，王匡等自无盐进击赤眉别校董宪于梁郡，合战成昌，匡等大败。胡氏曰：成昌在无盐县界。

　　清口戍在州西。《水经注》：济水东北过安民亭南，汶水从东北来注之，戴延之所谓清口也。宋元嘉二十七年，北伐不克，萧斌自高敖退守历城，使垣护之据清口。又大明二年，魏兵攻清口，宋将庞孟蚪败魏兵于沙沟。既而殷孝祖筑两城于清水之东，魏将封敕文来攻，复为清口戍主傅乾爱所败。王象之曰：《禹贡》济水，又东北会于汶，今枯渠注巨野泽，北则清水与汶河会，即所谓清口也。沙沟见济南府长清县。

　　马家口在州西北。其西南为邹家口，又西即东阿县之杨刘镇。五代唐同光初，李嗣源取郓州，梁将王彦章攻杨刘，扼河津以绝援兵之路。郭崇韬曰：彦章据守津要，意谓可以坐取东平，若大军不南，则东平不守，请筑垒于博州东岸，以固河津。既得以应接东平，又可分贼兵势。嗣源亦遣使请筑垒于马家口，以通郓州之路。唐主乃命崇韬自杨刘夜发趣博州，至马家口渡河筑城，彦章来争，不能得，于是郓州走报始通。彦章退保邹家口，仍趣杨刘，为唐兵所败。石晋天福九年，契丹入寇，白再荣引兵守马家口。既而博州刺史周儒降契丹，引契丹自马家口济，营于东岸，攻郓州北津，寻为晋将李守贞所败，遁去。今堙。

　　邹家口在马家口西南。王彦章攻马家口城，唐主自杨刘赴救，陈于城西岸，彦章退保邹家口。既而唐主引兵循河而南，彦章弃邹家口，复趋杨刘。唐主至邹家口，彦章又解杨刘围，趣保赵村。见直隶开州。○刘公桥，在州东二十七里，刘裕北伐时所置，因名。其地有小城，谓之烽仓城，盖是时立烽堠置仓库之所，今城址犹存。

　　戴村在州东六十里，汶水故道所经也。永乐九年，用汶上老人白英策，筑坝于此，横亘五里，汶水经流，为坝所遏，乃直趋南旺湖。今谓之戴村坝。○金线闸，在州西北，即张秋镇河东岸也，有巡司戍守。又州治西有金线闸递运所，今俱革。《志》云：州治南有东原马驿，州西南十五里又有安山水驿云。

　　汶上县州东南六十里。东南至府城九十里，南至济宁州八十里。古厥国。春秋时，为鲁中都邑。战国属齐，为平陆邑。汉置东平陆县，属东平国。后汉及晋因之。宋为平陆县，属东平郡。后魏因之。北齐改为乐平县。隋复曰平陆，属兖州。唐因之。天宝初，改为中都县。贞元十四年，改属郓州。宋因之。金曰汶阳县。泰和八年，又改为汶上县。今编户四十八里。

　　○中都城在县西。春秋时鲁邑。夫子为中都宰，入为司寇，以冉伯牛摄宰事。是也。《郡国志》须昌县有致密城，古中都城。刘句曰：中都本治致密城，在今县西三十九里。天宝中，移于今治。后唐同光初，梁王彦章袭郓州，不克，还保中都，唐主袭执之，即此。○平陆城，在县北。战国时齐邑。孟子之平陆，又处于平陆。是也。《史记·齐世家》：康公十五年，鲁败齐师于平陆。又威王二十三年，与赵王会平陆。《韩非子》：魏安王加兵于齐，私平陆之都。即此。汉置东平陆县。晋末，移治于致密城。《水经注》：汶水西径平陆故城北。

　　成阝城县西北二十里。古成阝国，周武王封弟叔武于此。《春秋》：隐五年，卫师入成阝。庄八年，师及齐师围成阝，成阝降于齐师。《说苑》：孔子游于成阝之野。谓此。杜预云：成阝在亢父县西南。似误。又有夫钟里，杜预曰：在成阝北。《春秋》：桓十一年，公会宋公于夫钟。又文十二年，成阝伯卒，太子以夫钟与成阝わ来奔。わ，亦成阝邑也。

　　○蜀山县西南四十里。《尔雅》：蜀者，独也。四望无山，挺立波心，因名。其下曰蜀山湖。○采山，在县东北三十五里，与县北三十里坦山相接，皆出沙金。又太白山在县东五十里，山高耸，旁接云尾山。是也。

　　○会通河县西南三十五里。自济宁州流入界，亦接嘉祥县境，历南旺湖，又北入东平州境。其旁有月河，各置闸以节宣之。《志》云：县境会通河，即济水故道也。济水合诸陂泽之水，昔时自县北出东平境内，合汶水。今汶水悉入南旺，合流而北出矣。详见川渎漕河。

　　汶水县东北二十五里。其旧流自东平州东，会坎河诸泉，至四汶口而分，其西流者入大清河，此故道也。永乐中，开会通河于宁阳县北，筑罡城坝，遏其入之流。又于汶河西筑戴村坝，阻其入海之路，使全流尽出于县北二十五里，受泺当诸泉，谓之鲁沟。又西南流至城北二里，受蒲湾泊水，谓之草桥河。又西南流十里，谓之白马河。又西南流二十二里，谓之鹅河。鹅河，故宋运道也，涸而为渠，汶水由之。又西南流十五里，谓之黑马沟。又西南注于南旺，出分水河口，南北分流入运河。见前大川。

　　南旺湖县西南三十五里会通河之西岸。其地特高，谓之水脊。汶水西南流注于此，分南北二流，中有禹庙及分水神祠。《志》云：湖即巨野大泽之东偏，萦回百余里，宋时与梁山泺汇而为一，围三百余里。亦曰张泽泺。熙宁十年，河道南徙，东会于梁山张泽泺。元丰初，京东安抚黄廉言：梁山、张泽两泺，淤淀数年，每岁泛浸近城民田，乞自张泽泺下流浚至滨州，可泄壅滞。从之。后渐浅涸。永乐九年，开会通河，遂画为二堤，漕渠贯其中，渠之东岸有蜀山湖，谓之南旺东湖，周六十五里，中央有蜀山，望之如螺髻，湖中多菱芡蒲鱼之利。漕渠浅涩，则引湖灌渠，有司掌之。堤北有马踏湖，亦谓之南旺北湖，周三十四里有奇，当南旺东北，亦蓄水以灌渠，居民佃种其间，日就湮没。《水经注》：水从桃乡四分，当其派别之处，谓之四汶口，即是南旺湖矣。湖中有南旺上下闸，其北十二里曰开河闸。《河防考》：蜀山东有冯家坝，地卑而水易泄，因坝以障之。南旺南有何家口，稍卑，汶水就西而下，每决房家口，伤莲堤，南旺之水即涸。议者每以冯家坝为蜀山湖之门户，何家口为南旺之尾闾，皆不可以无备。明永乐中，尚书宋礼开会通河，成，复请设水柜以济漕渠，在汶上曰南旺，东平曰安山，济宁曰马肠，沛曰昭阳，各因钟水相地势建闸坝，涨则减之入湖，涸则开之入河，名曰四水柜。桃乡，在县南三十里，与济宁接界。或云在县东北四十里，误矣。

　　新开河县西南二十里。正统八年，凿河以泄山谷诸水，西流入会通河。又石楼泺，亦在县西南二十里，周三十里。县西北十五里又有鱼营泺，周四十里。县北三里曰蒲湾泺，旧名仲句陂，周十余里，俱入于汶。每秋水泛涨，一望无际，远近村落，悉在烟波杳霭中。

　　龙斗泉县东北五十里。初出汹涌，流为龙斗河，亘四十里而达蒲湾泊，霖潦时，辄有涨溢之患。又东北五里曰泺当山泉，西南流，会龙斗泉，入于鲁沟河。《志》云：县境之泉六，其一伏地中，其五俱注于汶河。

　　○阚亭在县西南南旺湖中，有高阜六七。《春秋》：桓十一年，公会宋公于阚。昭二十五年，叔孙昭子如阚。三十二年，公在乾侯取阚。定元年，季孙使役如阚。杜氏云：阚，鲁先公墓所在也，自隐、桓以下皆葬此。《战国策》：信陵君曰：秦长驱梁北，东至陶、卫之交，北至平、阚。陶，陶丘。平，平陆也。《史记·封禅书》：齐八祀，三曰兵主，祠蚩尤。《正义》：蚩尤冢在东平陆监乡，监即阚云。

　　开河水驿县西南三十里。又县东南有新桥马驿。盖县为水陆通衢也。

　　东阿县州西北七十里。北至东昌府茌平县百里，西南至寿张县八十里。春秋时齐柯邑。汉置东阿县，属东郡。后汉因之。晋属济北国。刘宋属济北郡。后魏因之。隋属济州。唐因之。天宝十三载，济州废，县属郓州。宋仍旧。今编户二十四里。

　　○东阿故城县西二十五里。春秋时，为齐之柯邑。庄十三年，公会齐侯盟于柯。《史记》：齐桓公与鲁会柯而盟。又鲁顷公卒于柯。皆此地。后为柯邑。赵成侯九年，与齐战阿下。又齐威王烹阿大夫。《世纪》：周显王十三年，燕、赵会于阿。秦时谓之东阿，二世二年，田儋为章邯所杀，田荣收余兵走东阿。又项梁击破章邯军东阿下。汉四年，彭越渡河，击楚东阿，杀楚将薛公。后汉亦为东阿县。元和二年，幸东阿。是也。隋、唐县皆治此。《唐史》：元和十三年，魏博帅田弘正奉诏讨淄青，败其兵于东阿，又败之于阳。宋开宝八年，徙县治南镇。太平兴国二年，徙治利仁镇。绍兴三年，金人徙治于新桥镇。明朝洪武八年，又徙今治。盖即故城也。今东阿旧城入阳界内，谓之阿城镇。

