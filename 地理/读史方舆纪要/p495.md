<!-- { "loadSidebar": true } -->
　　峡口山镇西南百四十里。两山相夹，黄河经其中。《水经注》谓之上河峡，或谓之硖石。唐武德八年，安州都督李靖与突厥战于灵州之硖石，是也。俗亦谓之青山。又名大石山。长庆初，灵武帅李进诚奏败吐蕃于大石山下，即此。《一统志》：峡口山，一名青铜峡。上有古塔一百八座。

　　省嵬山在镇东北百四十里。有省嵬口，为防御要地。《一统志》云：黄河东岸旧有省嵬城，横枕河滨。又西瓜山，在镇东北二百八十里。以形似名。山外即敌界也。

　　断头山镇东北三百里。明初，汤和北征，败绩于此。又景泰间，石亨言贼将犯大同，其巢穴在断头山，去宁夏不远，是也。○石嘴山，在镇东二百里。山岩突出如嘴。又东百里曰麦垛山。山势高耸，如麦垛然。

　　金积山镇南二百里。山多赭土，日照则色如金。东麓有滚泉，清洁可爱。又三山，在镇东南三百六十里，有三峰列峙。其南为子山，溪洞险恶，豺虎所居，人迹罕到。山出子木，因名。

　　不老山在镇北塞外，北人聚牧处也。明永乐初，宁夏镇臣何福言：谍报塔滩在不老山，将寇宁夏。上曰：此时贼不出枪杆、野狐二岭及云州之地，必向山西大同。已而山西奏寇犯灰沟村、黄甫川。《五边考》：卫西北境有宁罗山。又西南为龟山、松山、胥次山，与庄浪卫相接，皆有险塞可凭。枪杆、野狐、云州，俱见直隶宣府。黄甫川，见榆林。○大青山，在贺兰山后。隆庆三年，宁夏官兵击套寇于大青山，败之。

　　宗高谷在镇西北。唐天三年，灵武帅韩逊奏吐蕃营于宗高谷，将西击凉州。赵《聚米图经》：灵武自贺兰山路西至凉州九百里。谷盖在贺兰山后。

　　○黄河镇东南四十里。自宁夏中卫流入界，过峡口而东，至灵州所北，又折而东北，出卫界，入废丰州境。《志》云：黄河尝为中国患，而卫独受其利，引渠灌溉，凡数万顷，田者无旱涝之灾。司马迁《河渠书》：自武帝塞宣房后，用事者争言水利，朔方、西河、河西、酒泉，皆引河及川谷以溉田。《后汉·西羌传》：顺帝从虞诩言，复朔方、西河、上郡，使激河浚渠为屯田，省内郡费，岁一亿计，是也。

　　三岔河在镇东南黄河西岸，即河流曲折处也。成化中，寇犯韦州还，总兵刘聚邀败之于三岔河。又黑水河，在卫东。番名哈喇兀速河，自榆林境西流，注于黄河。

　　清水河在镇南三百五十里。河流甚狭，自平凉府固原州流经此，经宁夏中卫鸣沙故城南，注于黄河。一名胡卢河。宋元丰四年，宦者李宪自兰州伐夏，至胡卢河而还。即此矣。

　　金波湖在镇城北。又镇东北三十里，有三塔湖，镇东南三十五里，有巽湖。明万历二十年，孛拜作乱，据平夏。官军攻之。卫城西北卑下，与金波、三塔诸湖相近，东南又近汉延红花等渠，形如釜底。官军因绕城筑堤以灌之，城多崩坏，遂克之，是也。○观音湖，在镇西九十里。贺兰山之水，多聚于此。又有月湖，在卫北七十里。长湖在卫西北百二十里。

　　汉延渠在镇城东南。支引黄河水，绕城溉田，可万余顷。又唐来渠，在卫城西南。亦引黄河水，绕城而西，溉田亦万余顷。弘治十二年，抚臣王言：卫西山下，更有汉唐旧渠，首尾三百余里，两岸高峻，中广二十余丈。今大半淤塞，请疏凿成河，修筑东岸，积土削墙，山口要害各设营堡，沿河按伏以遏贼冲，且便军民耕种云。

　　红花渠镇南五里。分唐来渠水，东流溉田七百余顷，复引入城中，民汲甚便。又新渠，在卫城南，亦分唐来渠之水，溉田数百顷。○秦家渠，在黄河东南，分河水，溉田数百顷。又汉伯渠，在黄河西南，亦分河流，溉田二百余顷。

　　御史渠在镇东北黄河外。《唐史》：郭子仪请开丰宁军御史渠，溉田二千顷。是也。又尚书渠，在卫东，亦唐所开。《旧唐书》：大历十三年，马重英以四万骑寇灵州，塞御史、尚书、光禄三渠水口，以扰屯田。朔方留后常谦光逐出塞后，李听为都督长史，复导三渠。光禄渠，今见灵州所。

　　千金渠在镇南。《元和志》：渠在灵武县北四十二里，长五十二里，阔十里。又有汉渠，在灵武县南五十里。从汉渠北流四十余里，始为千金大陂。其左右又有胡渠、御史、百家等渠，共溉田五百余顷。○东坝，在卫境。天顺四年，宁夏总兵张太，破敌于东坝，是也。

　　盐池在镇界。唐《食货志》：灵州有温泉、两井、长尾、五原、红桃、回乐、弘静池。今五原池，见后卫，回乐池，旧在灵州所，余当在卫界。《通志》：今在卫北四十里者曰大盐池，卫北百七十里者，曰小盐池，卫城东南者曰红盐池，卫城西者曰长盐池。然皆湮废。

　　○广武营在镇西南百七十里。其东北为大坝堡，其西为枣园堡，又西为石空寺堡，与中卫接界，俱戍守要地也。《舆程志》：繇广武营而南五里渡黄河，即宁夏中卫之鸣沙州。

　　玉泉营镇西百三十里。其东北为平羌堡，其西即大坝堡也。《一统志》：大坝堡与中卫分界，西至中卫二百十里。又瓦窑墩，在平羌堡西北。嘉靖八年，寇繇此入犯，官军御之于平羌堡，败绩。○灵武营，在镇北百里。正统十一年，建营于此，为北面之蔽。又河西寨，在黄河西岸。河东岸又有河东寨。

　　潘昶堡镇东二十五里。自堡而东南，又有金贵、李祥、魏敬、王信、王贵、任春、叶诚凡八堡，俱属宁夏卫。王澄堡，在镇东北三十五里。自堡而东南，又有张政魏政二堡，俱属宁夏左屯卫。○谢保堡，在镇北十五里。自堡而北，又有张亮、李信、丁义、周澄凡四堡，俱属宁夏前卫。

　　杨显堡镇西南三十五里。自堡而西北，又有陶容、雷福、桂文、常信、洪广、高荣、姚福凡七堡，俱属宁夏右屯卫。○王景堡，在镇西南四十里。自堡而西南，又有李俊、邵刚、瞿靖、林皋、蒋鼎、陈刚凡六堡，属宁夏左屯卫。

　　高台在镇东十五里。地势崇高，登眺极山河之伟观。赵元昊尝建寺于此。

　　灵州守御千户所镇南九十里。南至庆阳府环县五百里。汉置灵洲县，属北地郡。后汉因之。晋县废。其后赫连夏据其地，后魏主焘灭之。太延二年，置薄骨律镇，在河渚上。孝昌中，改置灵州。初在河北，后于果园所筑城为州治，兼置普乐郡。后周因之。隋初，郡废。炀帝又改曰灵武郡。唐仍曰灵州。开元九年，置朔方节度治于此。天宝初，复改州为灵武郡。安禄山之乱，太子至灵武，即位于郡城南楼，是也。五代仍为朔方军治。宋初，改曰翔庆军。咸平五年，没于西夏，谓之西平府。元复曰灵州。明初，改为千户所。正德元年，升为守御千户所。今亦设灵州所。

　　○回乐废县在所西南。本汉灵洲、富平二县地。后魏置县，为普乐郡治。隋为灵州治。大业中，为灵武郡治。唐初因之。宋没于西夏。元省县入州。《志》云：所城旧在河东。明洪武十七年，圯于水，移筑于旧城北七里。宣德三年，又为河水所冲决，移筑于城东北五里。今所城周七里有奇，惟南北二门。

　　灵洲城在所北。汉县旧城也。《汉志》注：惠帝二年，置县，有河奇苑，号非苑。颜师古曰：苑谓马牧。水中可居者，曰洲。此地在河之洲，随水高下，未尝沦没，故号灵洲。又曰河奇也。二苑皆在县北。后汉元初三年，邓遵大破叛羌于灵州，即此。西魏置临河县，又置临河郡治焉。隋开皇初，改郡曰新昌。三年，郡县俱废。

　　富平城在所西南。汉置县，属北地郡。后汉因之。永初三年，任尚等大破先零叛羌狼莫于富平河上，是也。中平中，以羌乱，富平寄治安定郡彭阳县界。自晋以后，益徙而南，故城遂废。《汉志》注：县有神泉障，为北部都尉治。又有浑怀障，在塞外，浑怀都尉治焉。○旬卷城，在所西南二百里，汉安定郡属县也。读曰旬。后汉，废。《水经注》：河水东北经旬卷故城西，又东过富平县西，是也。

　　典农城在富平故城西。城有三：其西南城，世谓之胡城；又东北有城曰上河城，世谓之汉城；又东北有城，世谓之吕城。河水皆经其东。薛瓒曰：上河在西河富平县。汉冯参为上河典农都尉，分屯以事农处也。

　　丰安城所北百八十里。杜佑曰：在灵武西黄河外。隋开皇十年，置县，属灵州。大业末，废。唐武德四年，析回乐县，复置丰安县，兼置回州治焉。贞观十三年，州废，县并入回乐。万岁通天初，置丰安军。神龙初，突厥默啜寇鸣沙县，因移县治于丰安城。先天二年，郭元振复修筑焉，仍为丰安军，属朔方节度使。

　　丁奚城在所南。后汉永初六年，汉阳贼杜季贡降于滇零羌，别居丁奚城。《东观记》：丁奚城，在北地郡灵洲县。元初二年，司马钧等分道击叛羌，钧独进攻拔丁奚城。既而任尚复击破杜季贡于此。明年，尚复遣兵击破先零羌于丁奚城。太子贤曰：丁奚城，在庆州马岭县西北。

　　薄骨律镇城在所北。《水经注》：河水北径薄骨律镇城。城在河渚上，赫连果城也，桑果余林仍列洲上。相传赫连之世，有骏马死此，取马色为邑号，故目城为白口骝，后讹为薄骨律也。又雄州城，《志》云：在所西南百八十里。本名承天堡。唐中和间，尝徙雄州治此，因名。

　　燕然废州《唐志》：州寄治回乐县界。贞观十二年，铁勒归附，于灵州界置皋兰、高丽、祁连三州，并属灵州都督府。永徽元年并废。调露元年，又置鲁、丽、塞、含、依、契等六州，总为六胡州。开元初，废。既又复置东皋兰、燕然、燕山、鸡田、鸡鹿、烛龙等六州，仍寄灵州界，而燕然、鸡鹿、鸡田三州，俱在回乐县界，突厥九姓部落所处也。至德后，俱废。

　　○平山在所东北八十里。山顶平衍，因名。○欢喜岭，在所东。成化中，寇入所东永隆墩诸戍。官军追败之于此。又庞岭，在所西。宋乾道六年，夏相任得敬胁其主仁孝欲分夏国，仁孝分西南路及灵州之庞岭与之。上表于金，金人不许。得相寻伏诛。

　　磨鳱隘在所南百余里。宋元丰四年，刘昌祚引泾原兵伐夏，次磨鳱隘。夏人据险以拒。昌祚大破之，遂薄灵州。庆州兵亦至，共围之。夏人据黄河七级以灌昌祚营，复钞绝粮运，昌祚引还。

