<!-- { "loadSidebar": true } -->
　　青溪在上元县东六里。溪发源钟山，下入秦淮，逶迤九曲，有七桥跨其上。《实录》：吴赤乌四年，凿东渠通北堑，以泄玄武湖水，南接于秦淮，逶迤十五里，名曰青溪。其接秦淮处，有青溪闸口。自杨吴城金陵，青溪遂分而为二：在城外者，繇城濠达于淮；在城内者，堙塞仅存一线耳。《郡志》：青溪引秦淮水而成。今府城北太平门下繇潮沟南流入旧内，又出西安门外之竹桥，入濠而绝，又绕出旧内旁，至淮清桥，与秦淮河合者，是其遗迹也。晋太宁二年，王敦将沈充犯建康，刘遐败之于青溪。咸和三年，苏峻败卞等于西陵，进攻青溪栅，因风纵火，台省及诸营寺署，一时荡尽。又齐太祖尝居青溪，东有青溪故宅。杜佑曰：齐时有青溪宫，后改为芳林苑。永元初，始安王遥光谋篡立，以刘暄有异议，遣左右王昙庆刺暄于青溪桥，不果，既而遥光举兵东府城，诏曹虎屯青溪大桥以讨之。大桥，或曰青溪中桥也。梁太清二年，侯景作乱。柳元礼等援台城，自新亭移营大桁，令韦粲顿青塘，当石头中路立栅。未合，侯景帅锐卒攻粲。粲使军主郑逸逆击之，命别将刘叔胤以舟师截其后。叔胤不进，逸败。景乘胜攻粲，粲与子弟皆战死。仲礼驰救，与景战于青塘，景大败，沉淮水死者千余人，于是景不复济南岸。青塘，盖迫近淮渚，在青溪之南岸。三年，萧嗣等将兵渡淮，攻东府前栅，焚之，侯景退，众军营于青溪之东，寻溃还。隋开皇九年，平陈，斩张丽华、孔贵嫔于青溪栅下。自杨吴改筑城垣，而青溪始堙。《宋志》：乾道五年，建康守臣张孝祥言：青溪旧自天津桥出栅寨门入江，缘栅寨门近地，为有力者所得，遂筑断青溪口，创为园辅，致水流壅塞，时有泛溢之患，若访求古迹，使青溪直通大江，城内可永无水患。既而汪澈代孝祥奏，于西园依故道开浚，使水通栅寨门入江。开庆中，马光祖复浚之，筑堤飞桥，以便往来，盖青溪九曲，时仅存一曲矣。栅寨门，《志》云：在秦淮上，于故栅塘开水门，泄城中水入江，俗号栅寨门。又溪上旧有募士桥，相传三国吴建。桥西南有埭，曰鸡鸣埭。○长溪，在上元县东南六十里。《丹阳记》：溪东承句容赤山湖水，经故湖熟县南，入于秦淮。

　　新开河在府西南。《实录》云：旧城濠在通济门内，旁入秦淮，又自通济门外与秦淮分流，绕而南经聚宝门外长干桥，至三山门外，与秦淮水复合，此杨吴时旧城濠也。其自三山门外，历石城及定淮诸门，达于草鞋夹，入江，复自三汊河而南，经江东桥，与府西南十二里之阴山运道，合出大城港入江者，此宋元新开河也。明初，陈友谅侵建康，趣江东桥，舟师欲出新河口路，太祖命赵德胜跨河筑虎口城以守，即此。《志》云：江东门外有上新河，稍南五里通大江，江中舟船，尽泊此以避风浪。又有中新河、下新河，亦在江东门外，南去上新河十里，流通大江，官司船舫所泊处也，皆洪武初所开。又自下新河而东，水分三股，一引石城桥，一引江东桥，一自草鞋夹以达于江，亦名三汊河云。

　　新河在冶城西南。《志》云：在白鹭州西，西南流二十余里通大江。旧名蕃人河，今亦谓之新开河。又上元东北六十里有芦门河，亦曰蕃人河。《志》云：河在黄天荡南芦场内。兀术为韩世忠扼于黄天荡，或教之于芦场地，凿大渠二十余里，上接江口，出世忠之上。兀术从之，又傍冶城西南，凿渠成。金人悉趣建康，欲越江而北，为世忠所觉，尾击败之。汪藻云：敌于建康抱城开两河，谓此两蕃人河也。亦作老鹳河。《宋史》：建炎四年，韩世忠扼兀术于江中，兀术自京口沿南岸而西，将至黄天荡，卒不得济，或曰老鹳河故道，今虽堙塞，若凿之，可通秦淮，兀术从之。一夕渠成，凡五十里，遂趣建康，为岳武穆所败而还。《金陵志》：老鹳嘴与句容接界，东去东阳镇三十里，元置马站于此。芦门河盖近老鹳嘴云。

　　靖安河在府西北二十里。自靖安镇下缺口取径道入仪真八十余里。《吴事记》：自金陵抵白沙江，流旷数百里，波涛汹怒，其尤者为乐官山、李家漾，至急流浊港口，凡十有八处，风波至为险阻。宣和六年，发运使卢公得古漕河，于靖安镇之下缺口取径道，于青沙夹趋北岸穿坍月港，繇港尾越北小江，入仪真新河，抵新城下八十余里，以易大江百有五十里之险。《志》云：龙安津在靖安河口，即靖安渡。○护龙河，在上元县治东北，引而南，合于青溪水。宋凿《志》云：即故子城三面濠，今堙废逾半矣。又有御河，在皇城内，明时所凿，出东安门外柏川桥，合于城濠。

　　运渎在上元县治西北。三国吴赤乌八年，发屯兵三万，凿句容中道，至云阳西城，以通吴会船舰，号破冈渎。又使郗俭凿城西南，自秦淮北抵仓城，以达吴越运船，盖引破冈渎繇方山埭接于秦淮，以避大江之险，又自秦淮而东北达于苑仓也。《金陵事实》：运渎引江水而成，在故台城西南，旧有六桥跨其上。五代以来，久已堙塞。今三山门内斗门桥以北，近旧内城，东合青溪又北折而西，从铁窗棂出城者，是其故迹也。吕氏祉曰：古都城去秦淮既远，其漕运必资舟楫，而濠堑亦须灌注，故孙吴开运渎，凿潮沟，穿青溪，皆引水入城中，繇城北堑而入后湖也。自杨氏依淮为城，城之东堑，皆通淮水，西南边江以为险，春夏积雨，淮水泛溢，城市往往被其害，至冬水涸，濠内往往干浅。议者谓宜于秦淮上下置闸，遇淮水暴涨，则闭上流，令水自城外输泻入壕，以杀水势，冬间浅涸，即闭下流，蓄以养濠堑，又城北地势高峻，濠水不过数尺，若据吴之旧，开潮沟以东引江水，开青溪以西引秦淮，萦绕城之北面，入于后湖，则城北濠堑，自然通快矣。破冈渎，见句容县及镇江府丹阳县。

　　直渎在府东二十二里。源出方山，东北流接竹┠河，又经直渎山，北达于江，晋温峤讨苏峻，遣王愆期屯军直渎。孙盛《晋春秋》：直渎在方山。陆游曰：孙吴时所开也。梁有直渎戍，承圣初，王僧辨等讨侯景，入建康，贼党王伟与侯子鉴等将奔朱方，于道相失，伟至直渎，为戍主所擒。王安石诗“山盘直渎输淮口”，是也。今堙废。○竹┠港，在府东北三十里，《志》云：港西通靖安，东达石步，南至直渎，北临大江，旧有竹┠镇。胡氏曰：即竹里也。晋隆安元年，王恭举兵京口，讨王国宝等，国宝请于会稽王道子，遣兵戍竹里，夜遇风雨，各散归。元置巡司于此。《金陵志》：石步港在上元县东北四十里摄山之西，亦北达大江。宋置石步寨巡司，为滨江戍守处。

　　班渎在府北。胡氏曰：在新洲西南，刘牢之讨桓玄，军于溧洲，既降，玄乃移屯班渎，即此。又义沟渎在上元县治东二十里，下流入秦淮，溉田百余顷。

　　潮沟上元县西四里。吴赤乌中所凿，引江潮抵青溪，接秦淮水，西通运渎，北连后湖，陈霸先与齐兵相持于覆舟山，会大雨，齐军坐立泥中，而台中及潮沟北路燥，齐兵大困，是也。五代时废。今自青溪而西，抵鸡笼山以东南，是其故址。

　　查浦在府西南十里大江南岸。《实录》云：石头南上十里，即查浦，查浦南上十里，即新亭也。晋苏峻之乱，陶侃入援，屯于查浦，又李阳与苏逸战于此。义熙六年，卢循犯建康，泊蔡洲，刘裕筑查浦、药园、廷尉三垒，备其侵逸，既而循声言悉众向白石，裕遣沈林子等戍南岸，断查浦，循焚查浦，进至张侯桥，林子据栅力战，却之。又有沙门浦，在查浦之西。陶侃、温峤共讨苏峻，侃屯查浦，峤屯沙门浦，是也。

　　板桥浦府西南三十里。源出府南三十里观子山，下流经此，又北为大胜河，注于江。三国吴末，沈莹等屯于板桥，以拒晋军，败死。齐末，萧衍至新林，分遣吕僧珍据白板桥，李居士自新亭直来薄垒，为僧珍所败。梁太清二年，侯景犯建康，繇板桥至朱雀航南。元末，陈先屯兵于此，以拒王师。《实录》：新林南上十里至板桥，自板桥南上三十里至洌洲。张舜民曰：出秦淮西南行，循东岸行小夹中十里，至板桥店。胡氏曰：建康府城西南，江宁镇北，有板桥市。其地与新林相近，谢眺所云新林白板桥也。

　　新林浦在府城西南十八里，合大胜河，滨大江，亦曰新林港。宋元嘉二年，讨徐羡之等杀害营阳庐陵王之罪。羡之自西州走至新林自杀。元徽二年，桂阳王休范自寻阳逼建康，军至新林，舍舟步上，进攻新亭。齐永元初，陈显达亦自寻阳举兵逼建康，败台军于采石，进军新林，潜军夜袭宫城，于是新亭诸军皆溃。又萧衍东下至新林，分命诸将进逼建康。梁侯景之叛，韦粲、柳仲礼等赴援，合军屯新林，既而景陷台城，西侵江、郢。大宝二年，景发建康，自石头至新林，舳舻相接。隋伐陈，晋王广遣总管杜彦与韩擒虎合兵屯于新林。宋开宝七年，曹彬等伐南唐，败其兵于新林港。旧《志》：新林浦阔三丈，长十二里。梁武帝从新亭凿渠通新林浦，又于新林浦西开大道，立殿宇为江潭苑，未毕，而有台城之乱。今有新林桥，在府西南十五里。○蟹浦，在府西北十六里。《舆地志》：白下城西南有蟹浦，源出钟山，北流九里，入大江。齐崔慧景军败，单骑走至蟹浦，为渔人所杀，即此。

　　江宁浦府南七十五里。源出当涂县界，长三十里，经故江宁县入大江，即陈霸先遣侯安都袭破齐兵处也。《元志》云：浦溉田凡百二十顷，又秣陵浦在府东南五十里。《志》云：源出府东南七十里之竹堂山，北流八里入葛家湖，又十里入长溪，合于秦淮。旧《志》：浦源出龙山，龙山在府西南九十五里，接当涂县界。似误。

　　蔡洲府西二十五里。《志》云：在江宁县西南十八里石头西岸。一名蔡家泾。晋苏峻之乱，陶侃等入援，舟师直指石头，至于蔡洲。又殷仲堪以江陵畔，前锋杨期、桓玄军至石头，既而回军蔡洲。卢循犯建康，引兵向新亭，回泊蔡洲。宋以拓跋焘入寇，至瓜步，诏分军屯蔡洲，又游逻上自于湖，下接蔡洲。齐建元初，魏主宏遣兵入寇，诏置五军于蔡洲，先为之备。梁侯景围台城，合州刺史鄱阳王范，遣其世子嗣与西豫州刺史裴之高等将兵入援，军于蔡洲。又陈霸先等讨侯景，大军进姑孰，先锋次蔡洲。一名张公洲。侯景之乱，司州刺史柳仲礼亦入援，至横江，裴之高自张公洲遣船度仲礼，是也。承圣初，王僧辨等败侯景将侯子鉴于南洲，督诸军至张公洲，乘潮入淮。《志》云：蔡洲周回五十三里，张公洲周回三里，在江宁县西南五里，盖蔡洲之别渚云。

