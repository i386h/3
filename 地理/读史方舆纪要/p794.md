<!-- { "loadSidebar": true } -->
　　○谢建山县北十里。上有一峰高出，为县主山。又有一冈，远望如城，曰石城冈，县因以名。○石篱山，在县北四十里。其西、南、北三面皆峻，东稍平，叠石如篱。又天堂山，在县北百二十里。元末，民恃其险，避寇于此，获免锋镝，因名。

　　望恩山县南五十里。驿路径其麓，突起三峰，形如笔架，回绕县治。○招义山，《志》云：在废招义县西北二里。昔卢循作乱，有谭氏招义兵于此，以保乡里，唐因以名县。

　　○九洲江县东北二十里。其上流即广西陆川县之龙化江也，南流入县境，至县南有双水流会焉，又南注于海。其江至冬水浅沙露，分为九洲，因名。又南廉水，在县治东一里。《志》云：源出广西容县界，流入境，或曰即龙化江支流也，分流经此，东南入海。唐廉江县以此水名。○东桥江，在县东南四十里。《志》云：源出化州境谢获山，南流二十里，经雷州府遂溪县之柳浦，东南会石门水入海。

　　零洞水在废零绿县西三十里。源出县西境零洞山，下流入海，一名零绿水。《通志》：零绿水，在县西百二十里，一名零烈水，源出廉州府境，东南流入海。○官寨港，在县西南百二十里，源出廉州府废石康县之六牛山，南流二十里入永安大海，近官寨盐场，因名。《志》云：县东南三十里有两家滩，海澳通大海，贼船多泊此，为石城、遂溪两县之襟要，向设军防守。

　　○零绿镇在县南。以废零绿县而名。有巡司，洪武初置。零绿水经其旁。旧有零绿关，亦置于此。○那楼营，在县西八十里。旧在县西北，嘉靖中迁于息安驿。又三合堡，在县东北，成化七年设，防广西陆川犭贼。

　　新和驿在县治西。又三合驿，在县北七十里。息安驿，在县西八十里。《舆程记》：由广西陆川县永宁驿七十里而达三合驿，由车头朗、龙化江、平山墟等河共七十里至新和驿，又由三合堡河江头渡共七十里至雷州府遂溪县桐油驿。

　　附见：

　　神电卫旧在电白县东南百八十里，地名白石坡。洪武二十七年，建卫筑城。成化四年，电白县移治于卫城内。○高州守御千户所，在府城内，洪武十四年置，调雷州前千户所官军守御。信宜县守御千户所，在县治东北，正统五年置。又宁川守御千户所，在吴川县治东南，洪武二十七年置。俱隶神电卫。

　　守镇石城后千户所在县治西。正统五年置，隶雷州卫。

　　◇雷州府东至海岸十里，南至海岸二百二十里，又南渡海至琼州府七十里，西至海岸二百里，北至化州石城县二百五十里，又北至广西郁林州亦二百五十里。自府治至布政司一千四百五十里，至江南江宁府五千五百九十五里，至京师九千四十里。

　　古百越地。秦属象郡。汉初属南越，元鼎以后置合浦郡治徐闻县。后汉因之徙治合浦县。晋亦属合浦郡。宋、齐仍旧齐还治徐闻。梁大通中置合州，大同末改为南合州以别于合肥之合州也。隋平陈，复改为合州治海康县。大业中，州废，仍属合浦郡。唐武德五年，复置南合州。贞观元年改东合州，八年改为雷州。天宝初曰海康郡，乾元初复曰雷州。五代时属于南汉。宋仍为雷州亦曰海康郡。元曰雷州路。明洪武初改为府，领县三。今因之。

　　府三面距海，北负高凉，有平田沃壤之利。且风帆顺易，南出琼崖，东通闽浙，亦折冲之所也。

　　海康县附郭。汉徐闻县地，属合浦郡。隋析置海康县，为合州治。唐为雷州治。今编户百五十里。

　　○雷川废县在府西。梁置。又有摸落、罗阿二县，隋大业初俱并入海康县。《城邑考》：雷州城，五代梁贞明中南汉所筑，后圮。宋至道二年，始筑子城，周一里。绍兴十五年，复筑外城，二十五年城始就。嘉定五年、淳十年，皆尝修筑。元至顺、元统间，亦复营治。明洪武七年重修，弘治十七年增修，正德十二年复用砖石治。嘉靖以后，屡经修筑。有门四，城周五里有奇。

　　○擎雷山府南八里。府治之案山也，擎雷水出焉。又府北五里有英灵冈，府治主山也，状如屏几，一名乌卵山。相传陈大建间雷出于此，因更今名。又府西南八里有英榜山，上有雷师庙。○吉斗山，在府西北四十里，山尖盘回三十里，形如盘斗，因名。又西北五里曰雷公山，山势稍平，林木深郁，高仅八丈，盘旋五十里。相近者又有讨泗山，多竹木之利。

　　虎头山府东七十里。山枕海中。府东北八十里又有麻囊山，亦枕海滨。又有时礼山，在府东南八十里，高五十丈，山岭有泉，遇旱，居民祷雨于此。○博袍山，在府西八十里，高五十丈，岩穴甚胜。又有英高山，在府东南百三十里，两峰高峭，上有石穴，涌泉不竭。又徒会山，在府南百三十里，枕西海中，高三十余丈，周三十余里，岩穴崎岖，泉流清泠。

　　○海府东十里。亦曰东洋海。极目无际，南通琼崖，西通对落、杨梅二珠池，东北通闽广，中有思灵岛，产米豆。又有漉洲，在府东南百八十里，崛起海中，周五十余里，上有田颇腴沃。又府西南境之海亦曰西洋，海中有卵洲，地常暖，鸟多伏卵于其上。又有邵洲，在府西南百十里海中，周围六十里，居民皆煮盐为生。其地本荒弃，有邵姓者辟而居之，因名。

　　擎雷水在府南擎雷山下。一名南渡水。《志》云：水源有三：一出海康县北铜鼓村，一出县西鹧鸪坡，一出徐闻县界，三水合流，环绕郡治，南流七十里，东入于海。○罗湖水，在府城西，一名西湖，下流入擎雷水。又潭望水，在府西南六里，源出遂溪县界，流入境。又平望水，在府西北十五里。俱合擎雷水入海。又博袍水，出府西博袍山之阳，西流入海。

　　○清道镇府西南百二十里，地名乌石港。有巡司。又有黑石巡司，在府东九十里。俱洪武二十七年置。《志》云：府南二里有水军寨，宋置，屯兵以备海道。又府城北有澄海、牢城二营，俱宋置。○清道隘，《志》云：在府西百八十里滨海。又府西南有黑石隘。皆戍守要地也。

　　雷阳驿在府城北。《舆程记》：自驿而南，六十里为将军驿，又南七十里为徐闻县之英利驿，又百里为{水口}磊驿，渡海广六十里至白沙驿，繇白沙驿十里而至琼州府城。

　　遂溪县府北百八十里。北至化州石城县七十里。汉徐闻县地。梁为椹县地，属合浦郡。隋开皇十年，析置铁杷县，属合州。唐初因之。天宝初改置遂溪县，属雷州。宋开宝五年，废入海康县。绍兴十九年，复置，仍属雷州。元因之。《城邑考》：县城，洪武七年始筑土垣，正统间以石，周二里有奇。编户四十八里。

　　○铁杷废县县东南七十五里。梁椹县地，隋析置铁杷县，唐又改置遂溪县。又椹川废县，在县东南五十里。梁置椹县，属合浦郡。隋开皇十八年，改曰椹川县，仍属合州，大业初并入扇沙县。唐复置，天宝初并入遂溪县。今椹川巡司置于此。○扇沙废县，在县东。梁置扇沙县，属合浦郡。隋属合州。唐初废。

　　○乌蛇山县东北三十里。山弯长而黑色，产乌药。又县东南百里有覆盂山，以形似名也。《志》云：县东北百五十里有调楼山，高十余丈，上常有五色光见，若楼台然，因名。○螺冈山，在县西南七十里，高二十仞，盘曲如螺。又县西南二百里海中有涠洲山，中有三池，旧产珠。《志》云：山团围皆海，周七十余里，内有八村，人多田少，皆以采海为生，一名大蓬莱。旧为防海要隘，万历十七年，以珠贼为患，增兵戍守。山之阳有蛇洋洲，亦名小蓬莱，特起海中，如蛇形，周四十里，与涠洲山相对。

　　斜离岭县南五十里。高十仞，周二十里，突起二峰，势皆斜列。一名雷公岩。又七星岭，在县南七十五里，岭上有七小峰，形如北斗。○湖光岩，在县东南七十里。本名净湖岩。湖畔峰岭壁立，瞰湖为岩。其在湖西绝壁中者曰白云岩，宛若城门，其前湖水澄澈，人迹罕至。宋建炎中，丞相李纲过此，改今名。

　　○海在县东南百余里。《志》云：海中有调鸡门，周百有五里，隔吴川县洲仅一港地，势奔趋如鸡转翅，故名。县西南亦滨海，海中有涠洲山也。

　　三鸦水县东南八十里。源出县东之大陂，流经此，旁有三石如鸦，因名。《志》云：县治东有东溪，流经县治，南一里合于傍塘溪，又西南流，合东流水折而东，会三鸦水，又东入于海。○铁杷溪，在县东南湖光岩之阳。岩下有湖，俗传为陷湖，溪承其下流，中有石，形似铁杷，隋铁杷县置于溪之东岸，又东入于海。又武乐水，在县西南螺冈山下，南流数十里，折而东入海。相传汉元鼎中，路博德讨南越，尝驻师于溪北岸。恐误。

　　○椹川镇在县东南。有巡司。《志》云：元至元二十一年置于椹川村，明洪武二十三年迁于旧县治。又涠洲巡司，在海中涠洲山上，洪武三年置。○横山堡，在县西北六十里，向设官军戍守。

　　桐油驿在县城内。又县有城月驿。

　　徐闻县府南一百五里。南渡海至琼州府百九十里。汉置县，为合浦郡治。后汉属合浦郡。三国吴为珠崖郡治。晋仍属合浦郡。宋因之。齐仍为郡治，又析置齐康县，为齐康郡治。梁、陈间，并徐闻县入焉。隋平陈，废郡，改县曰隋康，属合州，大业初属合浦郡。唐属南合州，贞观二年复曰徐闻县，寻属雷州。宋开宝五年废，乾道七年复置。今城周三里有奇，编户九十里。

　　○徐闻旧县在县西北。汉初置县于此。晋、宋以来因之。梁、陈间，并入齐康县。隋改隋康。唐曰徐闻。《城邑考》：县城旧在讨网村，元至元二十八年迁于宾村，俱无城。正统中，始筑土城。天顺中寇陷，又迁于海安所城。弘治十四年，复迁宾村，始筑石城。正德五年，增修。嘉靖十一年、十九年以后，屡经修筑。

　　○石门山县西北六里。高十余丈，周围十里，上有巨石，耸峙如门，山巅有潭，四时不竭，一名石门岭。又冠头山，在县东七十里，端耸如冠冕。又东十里曰屯云山，以云雾常蒙其巅也。又十里曰三原山，上有三原泉。○尖山，在县北九十里，尖耸出群山之上。县东北七十里又有石界岭，上有石卓起。

　　小蓬山在县南三十里海中。前有海屿，名曰三墩。旧《志》：由此渡海四百里，乃至琼州。

　　○海县东南二十里。《志》云：海中有老鸡洲，抵琼州界仅四里，渡海至琼州折旋四百一十里。《舆程记》云：旧《志》谓由徐闻县而南，舟行四百三十里度海达琼州。今自雷州东海洋径达琼州白沙口，一日夜可至也。

