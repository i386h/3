<!-- { "loadSidebar": true } -->
　　济水旧自河南流入境，其上源曰氵允水。《禹贡》：导氵允水东流为济。又曰：浮于济漯，达于河。《职方》：兖州，川曰河济。春秋时，济水经曹、卫、齐、鲁之界。庄三十年，公及齐侯遇于鲁济。杜氏曰，济水历齐、鲁间，在齐界为齐济，在鲁界为鲁济也。又僖三十一年，取济西田，分曹地也。襄十一年，晋率诸侯伐齐，会于鲁济。定九年，齐与卫地，自济以西。济之见于《春秋》者，不一处矣。《战国策》苏秦说齐宣王：齐西有清河，北有勃海。所谓清河，即济水也。又燕王谓苏代曰：齐有清济、浊河，可以为固，长城巨防，足以为塞。《史记》：齐王四十年，乐毅并护赵、楚、韩、魏、燕之兵以伐齐，战于济西，齐师大败，遂入临淄。《汉志》：济水过郡九河东、河内、陈留、梁国、济阴、泰山、济南、齐郡、千乘，此九郡也，行千八百四十里《淮南子》：济水通和宜麦。《水经》：济水出河东垣县王屋山，其下流东北入海旧《志》：济水自河南巩县南入河，并流过成皋、荥阳，溢为荥。东过阳武、封丘县北，又东过冤句、定陶南，又东北流，与菏水合。东至乘氏，西分为二：其一东北入巨野泽，过寿张西，合汶水；其一合菏水，东南流入泗，故泗水亦有南清河之称。今详见曹州。郦道元曰：王莽之世，川渎枯竭，济水但入于河，不复绝流而南。其余流自东平以东北者，皆谓之清水。晋太和四年，桓温自兖州伐燕，至金乡，凿巨野三百里，导汶水会于清水，温引舟师自清入河。郗超曰：清水入河，难以通运，若寇不战，运道又绝，因敌为资，复无所得，此危道也。温不听，败还刘氏曰：时清水入河，亦即在高敖、东阿间，非《禹贡》浮汶达济之道也。义熙十三年，刘裕伐秦，将水军自淮泗入清河，溯河西上。宋元嘉七年，到彦之取河南，与魏人战，不克，乃沿河置守，还保东平。复引兵自清入济，南至历城按：此误以巨野北出者为清水，汶水合流者为济水也。郭缘生《述征记》亦云：清河首受洪水，北流入济。洪水亦巨野泽之分流，一名桓公渎，详见巨野县。八年，檀道济自清水救滑台，至济上，转战至历城。二十三年，魏人寇青、兖、冀三州，至清东而还时青治东阳，兖治须昌，冀治历城，皆在清水东也。《唐六典》：河南大川曰济水。杜佑曰：济水绝流已久，今自东平以东北入海者，实菏泽、汶水之合流耳。宋乐史曰：东平、济南、淄川、北海界中，有水流入海，谓之清河。王应麟曰：济水通得清水之名，以水道清深也《宋史》：李师中知济、兖二州，济河堙塞久，师中访古道，自兖城西南启凿之，功未半而去。今大清河自汶上县北出其上源会东南诸山泉沟泽之水，与会通河合流，至东平州西安山闸旧时济流经此，始与汶合。今并注于南旺湖，合流而北出。又西北与运河分流，经东阿县西，复折而东北，径东阿县北。又东径平阴县北。又东北径长清县西南，齐河县东。又北径历城县北，而东北会于泺水即小清河。又北经临邑县东。又东北径济阳县南。又北径齐东县北。又东北径武定州南。又东径青城县北及滨州之南。又东北径蒲台县北，至高苑县北县属青州府。又北径利津县东，而东北入于海。繇安山闸而下，皆谓之大清河。近《志》：元人始于宁阳县北筑罡城坝，遏汶水入，以通运河。永乐中，又于东平州东筑戴村坝，尽遏汶水入会通河。今之大清河，乃自平阴县南之柳沟诸泉，繇东平州北门外，过西折而东北。夏秋运河泛涨，则张秋迤南东岸张秋即安平镇，见东阿县。有减水闸，分流来合，而东北出此即今盐运所经，盐船自泺口故关，由大清河而上，泊于鱼山。又南，则由河渠至于东平，西则由小盐河至于张秋。故大清河有盐河之名，即济水之故道。说者谓大清河古济而今汶者也旧《志》：济水劲疾，故穴地伏流。郭缘生《述征记》：济水入河，性与河别，渗漉入地，伏行而溢为荥。今之历下，发地皆是流水，济所过也。东阿之井，正济所溢，清而且重，善下，故阿胶能治淤浊逆上之疴。唐高宗尝问许敬宗，济水甚细，何以列于四渎？对曰：渎之言独也，不因余水独能赴海者也。夫济流虽与古异，然今东平、历下诸泉，皆入大清河，则仍为济水溢流，不得全谓之汶水矣于慎行曰：大清第得汶之首尾，实以东平诸泉由济故渎入海。又小清河一名泺水，源出济南府城西南趵突泉。《水经注》：泺水出历城故城西南，泉源上涌若轮，是也。合马跑、金线诸泉，并城北流，屈而东，至城北水门，大明湖水出注之，东北经华不注山，合华泉，又东北入大清河。伪齐刘豫始导之东行，至韩家店，西分一支，为小清河，径章丘县及邹平县北，又东径长山县东北及新城县北，会孝妇河。又东径高苑县及博兴县南。又东径乐安县北博兴、乐安，亦属青州府，至马车渎入海。屈曲行几五百里。自历下以东之水，昔入济者，并入小清河。近年河渐淤，其水复由东北入大清河矣。盖泺水亦即济水之伏流旁出者，与大清河虽分二流，而脉络正同也。今见川渎异同元《五行志》：至正二年，济南山水暴涨，冲东西二关，流入小清河。又黑水、天麻、石固等寨及卧龙山水，通流入大清河，漂没上下民居千余家。黑水等寨，俱在济南府西南。

　　汶水、

　　汶水，出济南府泰安州莱芜县东北七十二里原山之南，《水经》所谓北汶也。又有汶水，出县东南寨子村，俱流经州东南徂徕山阳。又一源出岳北仙台岭，会诸山谷之水，经州东四十里，曰堑汶。西南流，经徂徕之阴，又南流三十里，曰大汶口，而与莱芜之汶水合流又有小汶水，在新泰县东北三十里，出泰山之龙池，西南流百余里，亦合于汶水。自州西南流，经宁阳县北罡城坝，分二流：其正流西经平阴县，南过东平州界，又西南流至汶上县，东北合白马河、鹅河诸水，凡八十里，入南旺湖，南北分流，为分水闸，即今会通河也。支流为河，自宁阳县西南流，达兖州府城西，合沂、泗二水，凡百余里，至济宁州南，天井闸东，而合于分水。南流之汶，亦即运道所经也。《运河记》：明邵宝辑汶水自泰安州经宁阳、汶上县界，又西至东平州注济水，此故道也。蒙古宪宗七年，济ヘ毕辅国，始于汶阴罡城之左，作斗门一，遏汶南流，至任城合泗水，以饷宿、蕲戍边之众江南宿州南有故蕲县。时蒙古置戍于此，与宋相持，谓之引汶入泗，而汶始南通于泗。至元二十年，以江淮水运不通，自任城开渠，达于须城安山，为一闸于奉符即罡城闸，时宁阳县废，其地属奉符县也，以导汶入。为一闸于兖州今府城东金口闸是也，以导泗、沂会。合而至会源闸，南北分流。二十六年，又用寿张尹韩仲晖等言，复自安山西开河，繇寿张西北至临清，直属卫、漳，谓之引汶绝济，而汶始北通于漳。前朝永乐九年，时以北京为行在，济宁州同知潘叔正言：故会通河四百五十余里，其淤者三之一，可浚之以通漕。乃命廷臣宋礼等往治，筑坝于东平州之戴村，横亘五里，遏汶水西南流，令尽出于南旺见汶上县。至分水龙王庙，分为二支：四分南流，以接徐沛，六分北流，以接临清。盖运河之原委，全藉汶河也。《禹贡》：浮于汶，达于济。《诗》：汶水汤汤。《史记·河渠书》：泰山下引汶水穿渠，溉田万余顷。汶水之为大川，繇来旧矣。

　　会通河、

　　会通河，在兖州府济宁州城南，元至元中所开也。《志》云：蒙古初于罡城见上作斗门以遏汶，流益泗漕，而漕渠始开。既而浚济州泗河至新开河，繇大清河至利津入海。未几，以海口沙壅，复从东阿陆挽二百里至临清，入御河。时又开胶莱新河见平度州以通海道，劳费少成效。至元中，伯颜始创海运，与济州河并行。寻用韩仲晖等言，自安民山见东平州，即安山闸开河，北抵临清，凡二百五十里，引汶绝济，直属漳、卫，名会通河。元臣宋文瓒言：世祖开会通河千有余里，岁运漕粟至京者五百万石。然河渠易于浅涩，舟不能负重，其后渐减至数十万石，于是海运不能废。明初饷北平、辽东，亦仍用海运。永乐九年，浚故道，自济宁北至临清，凡三百八十五里。南至江南沛县，凡三百里。而南旺湖地势特高，于是相地置闸，以时启闭。自分水北至临清地，降九十尺，为闸十有七，而达漳、卫。南至沽头见沛县地，降百有十六尺，为闸二十有一，而达河、淮。岁漕四百余万石，皆取道焉，诚咽喉重地矣《漕河考》：会通河凡七百十里入卫河，又四百里，始出境达京师，山东为府者三，为州者四，为县者六，由鱼台至临清，得、汶、泗、沂四水其泉百七十余，会于四水，而分流于漕渠，为闸百三十，为浅二百有二十，皆有司分掌之，而统于司空御史台。议者曰：运河以汶水为源，然汶水之西全出人力，而南旺土脉特高，水非由地，势难久安，尽括泉源，千里焦烁，频年修浚，劳费不訾，民力穷而国计亦病矣。今详见川渎漕河。

　　海。

