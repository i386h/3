<!-- { "loadSidebar": true } -->
　　赭土山州西二十里。《禹贡》：徐州，厥贡惟土五色。《汉·郊祀志》：王莽使徐州岁贡五色土。即此山之土也。山有楚元王冢，遂名楚王山，一名同孝山。○任山，在州西南三十里。唐有任山馆，自宿州趣徐州，必度睢水，逾任山，为往来通道。唐咸通九年，庞勋繇此陷徐州，又勋迎敕使自任山至子城三十里，大陈甲兵，号令金鼓，响震山谷，是也。

　　吕梁山州东南六十里。其下即吕梁洪也。又东南曰凤冠山，山有双翼如凤翅。其相接者，曰塔山，曰峰山，皆与吕梁相望。○境山，在州北四十里。相传徐之封境尽于此山，因名。又有梁山，在州东北三十五里，与境山相连，漕河所经也，今有梁境闸。

　　盘马山州东北九十里。相传汉高尝盘马于此。山产铁，汉置铁官。宋置利国监于山下。其阳有运铁河，元人建利国监桥于其上。又有铜山，在州东北八十里，旧尝产铜也。《志》云：州东北百二十里有爬头山，连徐、邳、滕、峄之境。晋大元十四年，妖贼司马衡聚众于马头山，刘牢之讨平之，盖即此山矣。或曰：州东北四十里有马山，当是其处。○橐驼岘，在州北。梁萧渊明攻彭城，军于寒山，东魏将慕容绍宗驰救，至橐驼岘，遂进至城下，大败渊明之师，是也。

　　○黄河在州城东北。自河南永城县流入界，经砀山、萧县，又东南流合泗水。今州东南七十里有房村口，在大河南岸，往往繇此溃决。又东为牛市口、梨林铺、李家井，皆扫湾急溜，防维最切，而州东郭家嘴、魁山堤，尤为要害。详见川渎黄河。○汴水，旧在州城北，自河南永城县流入界，经砀山、萧县，至州城东北而入于泗。自唐宋以来，汴渠多自夏邑、永城，达宿州境，又东南至泗州达淮，而入泗之流甚少，其后大河决啮，遂夺汴渠故道为经流矣。《州志》：泗水旧繇境山茶城，至州东北合汴水，后汴流北徙，泗水至茶城，即合于汴。盖误以大河挟汴水东下，混为一流也。今详见河南大川汴水。

　　泗水在州城东北。自沛县流入境，循城东，而东南入邳州界，亦曰清河。今黄河经城北，又东夺泗水之流，而泗皆为河矣。《志》云：泗水至州北，亦谓之鼎伏，昔周显王时，九鼎沦没于泗水，秦始皇使数千人没水求之，不获。即此处也。梁普通八年，遣将成景隽攻魏彭城，欲堰泗水灌城，魏徐州刺史崔孝芬等击却之，既而萧渊明及陈吴明彻等皆堰泗水以攻城，卒不能拔。今亦曰漕河，亦曰泉河，其河漕相合之处，有镇口闸，又北为古洪、内华等闸。盖一以制黄河之淤淀，一以时黄河之消长，岁漕恃此为咽喉也。今详见大川清河及川渎漕河。

　　睢水州南六十里。自萧县流入界，又东与凤阳府宿州接界，即项羽击汉军处也。唐咸通九年，叛卒庞勋等自宿州而北，度睢水，逾任山，趣彭城，陷之。今详见大川睢水。○水，亦在州南。《图经》：睢水自熟而支分，其东出者曰水，又东北合于泗水，故有泗之称。汉三年，诸侯兵入彭城，项羽还击汉军，汉军破走，相随入泗水死者十余万人。自隋以后，水堙绝。《水经注》：水即睢水之支流，是也。胡氏曰：睢水经熟而两分，其南出者曰蕲水，二水所在支分，通兼水之称。

　　百步洪州城东南二里，泗水所经也。水中若有限石，悬流迅急，乱石激涛，凡数里始静。一名徐州洪。或曰：洪有乱石峭立，凡百余步，故曰百步洪，形如川字，中分三道，中曰中洪，西曰外洪，东曰月河，亦曰里洪。俗传唐尉迟敬德经略徐州，凿徐州、吕梁二洪，以通水道。宋元中，亦尝修凿，置月河石堤及上下闸。明永乐中，陈复凿之，亦于洪口置闸，既以运艘损坏，凡再凿之。嘉靖二十年，管河主事陈穆复凿百步洪遂成安流。旧有闸，今废。

　　吕梁洪州东南六十里。有上下二洪，相距凡七里，巨石齿列，波流汹涌。《列子》称孔子观于吕梁，悬水三十仞，流沫四十里。《水经注》：泗水自彭城东南过吕县南，水上有石梁，谓之吕梁。晋太元九年，谢玄克苻坚，进平兖州，患水道险涩，粮运艰阻，用督获闻人谋，堰吕梁水植栅，立七埭为派，拥上岸之流，以利漕运，公私称便，遂进伐青州，时谓之青州派。宋泰始二年，徐州刺史薛安都以彭城降魏，宋将张永、沈攸之等讨之，进攻彭城，不克而还，会大雪，泗水冰合，永等弃船步走，魏将尉元与薛安都前后邀击，大破永等于吕梁之东。梁太清初，萧弄璋攻东魏碛泉、吕梁二戍，拔之。魏收《志》：吕县有吕梁城，碛泉盖在吕梁之东。陈大建七年，吴明彻攻彭城，大破齐军数万于吕梁。十年，明彻伐周，进屯吕梁，周徐州总管梁士彦拒战，为明彻所败，进围彭城，环列舟舰于城下，堰泗水以灌城，周遣王轨驰救，募壮士夜决堰，至明，陈人始觉，遂溃还。盖吕梁自晋宋间有之。或谓唐武德中，尉迟敬德开此洪，假龙门吕梁，以状此水之险，误矣。龙纪初，朱全忠将庞师古攻时溥于徐州，拔宿预军于吕梁，溥逆战，大败，退保彭城。光化二年，杨行密讨朱全忠，进攻彭城，军于吕梁，不克而还。宋元四年，京东转运使言：清河与江、浙、淮南诸路相通，因吕梁、百步两洪，湍浅险恶，商贾不行。乞度地势，穿凿开修月河石堤，上下置闸，以时启闭，通放舟船。从之。明初，傅友德奉命守徐州，未至元扩廓遣兵来寇，屯州东陵子村，友德引舟溯流至吕梁，舍舟登陆，击却之。宣德初，以漕舟艰阻，陈议于旧河西岸凿渠，深二尺，阔五丈，夏秋有水，可以行舟。七年，复凿渠令深，并置石闸以节水，既而湍险如故。嘉靖二十三年，管河主事陈洪范复凿吕梁洪，平之，自是运道益便。旧有上下二闸，今废。又吕梁巡司亦置于此。

　　雁麦湖州西南四十里。其相连者曰张塘湖、马沟陂，接萧、砀境，冬春则为平原，夏秋汇为巨浸。又汴塘湖，在州东北百里，南入邳州境，汇于武河。又成山、青冢二湖，俱在州东南七十余里，二湖相连，凡四十余里，下流入于沂河。又有黄山湖，在州北六十里，水涨则通沛县之昭阳湖。

　　狼矢沟州东二十里。又东十五里有磨脐沟，旧时黄水暴涨，从此溢入，通邳州西北境之赤龙潭及曼、蛤诸湖，至宿迁北境落马湖，出董、陈二沟，复合于大河。明嘉靖中，大河自狼矢沟东之赤栏村、樊家店，溢入磨脐沟，出沂河口，而徐、邳正河断流。万历十七年，于沟口筑堤防护，又沟地视河口卑数丈，其东有塔山，西有长山，乃建滚水石坝于中间，以畜泄之，自是冲决之患少杀。○李家沟，在州东南三十里。《志》云：州东北二十里有东西沟及溜、白等沟，俱泄东北诸山水，经辛贾山，入鹅儿湖，复分流出李家沟，合于大河。又北溜沟，在州北六十里，又南十里为南溜沟。州西北三十里又有大彭等沟，州东北三十里又有秦沟，皆昔时大河决溢处，通淤不时。今详见川渎大河。

　　七里沟在州西北。唐建中二年，淄青叛帅李纳以李洧举州归朝，遣其将王温攻之，朔方将唐朝臣救洧，败温于七里沟。或曰：沟在九里山南。○境山沟，在州东北二十里，源出州东北五十里之马跑泉，西南至境山镇，又南入于漕河。境山之北又有池浜沟，南流至州东北三十里。明嘉靖四十四年，黄河决溢于此。今淤。又新挑沟，在州东北八十里，州东北九十里有运铁河，宋所凿也。嘉靖中，复浚之合新挑沟，又西南合境山沟。《志》云：州西九里有九里沟，南通萧县之姬村湖，迤南出双桥，入永固湖及土形湖，循宿州西境徐溪口，历符离桥及灵壁县之孟山、睢宁县之高作镇，直至宿迁县小河口，约五百余里，向通舟楫。万历中，议疏此以宽州境水患，不果。

　　安王陂在州西。宋元嘉二十八年，魏主焘南侵北还，驱南口万余，夜宿安王陂，去城数十里，江夏王义恭不敢击，即此。○牛角湾，在州北茶城下。明万历初，运河经此，既而运河繇茶城东南十里镇口闸合黄河，旧河遂淤。议者以其地平旷，河易泛溢，因筑坝以防之，谓之旧河坝。又东冷泉，在州北八十里，南流经州东北二十里之秦梁洪，又西流三四里为鸟嘴沟，入沛县界。《志》云：沟在州西北二十里，今淤。

　　○利国监州东北九十里盘马山下。汉元封初，从桑弘羊请，于沛县立铁官。河平二年，沛县铁官冶废。宋为利国监。乐史云：监本狄丘冶务也，汉属沛县界，今置利国监驿于此。又宝丰监，在州东。宋元丰六年，置铸钱于此。八年废。○广运仓，在旧城南三里，永乐十三年建，今圮于水。

　　东镇州西四十里，亦曰安民镇。又州东南五十里曰房村驿，州北九十里曰夹沟驿，水驿也。州城南二里曰彭城驿，州南五十里曰桃山驿，州东北四十里曰石山驿，州城外曰黄河东岸驿，与利国驿皆为陆路所经。

　　高冢戍在州西。《水经注》：同孝山阴有楚元王冢，高十余丈，广百步许，魏置戍于此。梁天监五年，张惠绍等攻魏彭城，围高冢戍，为魏将奚康生所败。或曰即亚夫冢也。《寰宇记》：范增墓在州城南，宋元嘉二十二年，魏主焘南侵至彭城，登亚夫山，以望城内。则高冢戍当置于此。○下磕戍，在州东南。刘宋泰始二年，薛安都以彭城降魏，诏张永攻之军于下磕，即此。又州境有胡村、十八里等寨，金兴定二年，红袄贼攻徐州之胡村寨。元光初，又袭十八里寨，即此。

　　戏马台在州城南。高十仞，广数百步，项羽所筑。刘裕至彭城，大会军士于此。宋元嘉二十七年，魏主焘南寇至彭城，立毡屋于戏马台，以望城中。梁普通六年，萧综守彭城，密降于魏，魏遣使鹿愈入城，将还，成景隽送之戏马台，北望城堑，谓愈曰：“险固如此，岂魏所能取？”盖未知综谋也。苏轼以此台为城南之重蔽，今为台头寺，有故塔在焉。○大彭馆，在州西南，唐时邮传所经，亦为迎饯之地，以古大彭国为名，咸通九年，庞勋作乱，杀观察使崔彦曾于大彭馆，即此。

　　万会桥旧城东北三里。跨泗水上，以铁索维舟为之，水陆往来，皆集于此。俗名大浮桥。又旧城东北隅有云集桥，大河经其下，合于泗水，亦维舟为之，俗名小浮桥。

　　萧县州西南四十五里，南至宿州百五十里，西南至河南永城县百八十里。古萧国。春秋时宋邑。秦置萧县。汉属沛郡。更始初，封光武为萧王，即此。后还属沛国。晋因之。宋为郡治。魏因之。后齐改为承高县，属彭城郡。隋属徐州。开皇六年，改曰龙城县。十八年，改曰临沛县。大业初，复为萧县。唐仍属徐州。宋因之，皆治故萧城。明万历五年，避河患，始迁今治，编户四十三里。

