<!-- { "loadSidebar": true } -->
　　大河自中卫而东几三百里，经灵州所城北一里，其地亦谓之河曲。盖河自积石至中卫，大抵东北流；中卫至灵州，则正东流。由灵州至宁夏，则益折而北，故曰河曲也。经宁夏卫东南四十里益引而北，入废丰州界。自宁夏以上，民多引渠溉田，而宁夏尤被其利，民无旱涝之灾。盖上源势稍缓，无涨溢之患，且泥沙未甚，故引河为宜也。

　　又东北入榆林西境，经古三受降城南，又东折而南，经榆林之东。

　　大河在榆林卫北千馀里，自宁夏卫东北流六百余里，经古丰州之西，又北折而东，经三受降城南。三城相距凡八百里，至废东胜州西废东胜州，在山西大同府西境大河之滨，与榆林东北故胜州隔河相望，正当大河折旋之处，乃折而南。其西则榆林之东境，其东则山西大同府，朔州之西境也。又南至黄甫川黄甫川堡，在榆林东境，而西为延安府府谷县境，东为太原府河曲县境。其间回环曲折，几三千里，古为朔方地，今谓之河套，山川之襟要，中外之钜防也详见陕西榆林卫。

　　又南经府谷县东，又经神木县南而入葭州境，经州城东。河之东岸，为山西河曲县及保德州暨兴县之境。

　　大河在府谷县城东百步，西南流入神木县境，经县南十里，又南经葭州城东一里。而山西之河曲县北去黄甫川二十余里隔河相望也，西南去府谷百余里。县滨河为险，山西之防，以河曲一带为最冲详见山西太原府。而保德州西临大河，与府谷县隔河相对府谷，在黄河西北岸。保德州，在黄河东南岸。河自黄甫川而下，皆迤逦西南流也。又南百五十里，则岢岚之兴县也。县西去大河五十里，与葭州滨河为界。

　　又南经吴堡县东，又南经绥德州东。河之东岸，为山西临县及永宁州宁乡县之境。

　　大河自葭州而南八十里，经吴堡县城东一里。又南百六十里，经绥德州东境西去州城百二十里。而山西之临县西北去大河二十里与吴堡县接界，永宁州则西去大河百十里《志》云：自州城渡河至绥德州二百五十里，宁乡县西去黄河七十里，皆与绥德州滨河为境也。

　　又南经青涧县东，又南经延川县及延长县东。河之东岸，为山西石楼县及永和县、大宁县之西境。

　　大河在青涧县东百里，无定河自西北流入焉详见绥德州。又南经延川县东四十五里，又南经延长县东三十余里。而山西之石楼县西距大河百里西南接青涧县境，永和县西距大河五十里西北接延川县境，大宁县西距大河七十五里西北接延长县境，津流相通，一苇可航也。

　　又南经宜川县东。河之东岸，为山西吉州及乡宁县之西境。

　　大河在宜川县东八十里，而山西之吉州西距大河七十里与宜川接界。孟门山、壶口山皆在其地，为河津险要。又南为乡宁县，西距大河八十里。又西南接韩城县界，缘河两岸，群山列峙，称险固焉。

　　又南经韩城县东，又南经阳县东。河之东岸，为山西河津县及荥河县、临晋县之西境。

　　大河在韩城东北八十里，龙门山在焉详见陕西韩城县。《大事记》即吕祖谦所著：周威烈王十三年，晋河岸倾，壅龙门，至于底柱。吕氏云：自春秋以后，河患之见于史传，盖始于此。又南流经梁山东山在韩城县南十九里，亦详见韩城县。春秋成五年，梁山崩壅河，三日不流，即此矣。又南经阳县东南四十里，津渡相通，战守所资也。而山西之河津县，即古耿邑也。商祖乙都耿，圮于河水。《书》有盘庚之诰，是矣。今县西去大河三十里，亦有龙门山，与韩城之龙门对峙。所谓禹凿龙门，河经其中者，非与？又南经荥河县城西，城去大河不及一里，汾水自东北流入焉详见山西大川汾水。又南经临晋县西三十里，渡河而西又三十余里即阳县矣临晋有吴王渡，阳有茶峪渡，俱黄河津济处。

　　又南经朝邑县东，又南经华阴县东北，而渭水入焉。河之东岸，为蒲州城西，又南过雷首山西，乃折而东也。

　　大河自阳县南百二十里，而经朝邑县东三十五里滨河有临晋关，亦曰蒲津关。又南五十余里，至华阴县境，则华山当其冲，潼关在焉关西去华阴县四十里，详见陕西重险。又渭水流经华阴县北，至县东北五十里而入于河，即《禹贡》导渭入河处也渭水详见陕西大川。而山西之蒲州，大河自临晋县境南流五十余里，经其西门外，有蒲津关与陕西朝邑县临晋关夹河相对，关在县城三十五里。为自古设险之处详见山西重险蒲津关。又南则涑水流入焉即绛水也。详见蒲州。经雷首山西山在蒲州东南十五里，详见山西名山雷首，折而东，其地亦谓之河曲。春秋时，秦晋战于河曲，是也。河流自东胜州折而南，几千八百里。自壶口、龙门以至于潼关，两岸重山，翼带深险，而华山复横亘其南，冈峦盘固，河于是复折而东。河山之胜，甲于天下矣。

　　又东经阌乡县北，又东经灵宝县北。河之北岸，为芮城县南境。

　　大河在阌乡县北七里，又东经灵宝县北十里。而山西之芮城县负山面河，南距大河二十里，与阌乡县夹河相望，三十里而近耳。盖河自雷首西麓而南经芮城西二十里，稍南即折而东。芮城当其曲折之间，而阌乡县亦为大河东折之冲。东至灵宝县七十余里，西距潼关六十里，踞高临深，并为险塞。

　　又东经陕州城北，又东经渑池县及新安县北。河之北岸，为平陆县及垣曲县境。

　　大河在陕州城北，自灵宝县东流六十里，至州城西北三里，大阳津在焉亦曰茅津，详见陕州，河津要地也。又东四十余里为底柱山，控扼中流，惊涛怒湍。舟船经此，称为艰阻详见河南名山底柱。又东百余里经渑池县北境大河南去县城六十余里，又东百里为新安县境大河南去县城四十余里，陵阪陂陀，津途遥隔，故二邑无滨河之称也。而山西之平陆县城临大河东南，距陕州不过五六里，南北往来，尝为津径。又东二百余里，至垣曲县南二十里，冈阜逶迤与河南岸两相倚阻，皆非利涉之所也。

　　又东经河南府北。河之北岸，为济源县南境。

　　大河在河南府城北二十里，绕北邙山之麓北邙山在府城北十里，详见河南府，层峦叠阜，屹然保障。《志》云：大河自芮城阌乡而东河之北岸，则中条以接王屋，南岸则崤函以接北邙。夹河翼带，并趣而东。虽底柱扼塞中流，而旁无ㄨ决之患。则以岗陵包络，有自然之险固耳。而济原县南距大河七十里，西邻垣曲，南卫洛阳，亦控守之处云。《唐史》：圣历二年，河溢，湮济源民舍千余家。或以为山水暴发，非河患也。

　　又东经孟津县北。河之北岸，为孟县南境。

　　大河在孟津县北五里，北岸至孟县三十里今孟县西南至孟津县五十余里，盖嘉靖中孟津益徙而西也。即古之孟津也，河桥在焉。自昔为设险之处，河阳三城置于此详见河南重险，今废。《宋史》：乾德二年，孟州水涨，坏中氵单桥。《金史》：大定十一年，河决王村，南京、孟、卫州界多被其害王村，今山东濮州治也。孟州，即今孟县。南京，即今开封府。盖下流壅，故倒灌上流也。嘉靖十七年，河涨孟津，县圮于水。盖河自孟津而上，多循山麓。行至孟津，两岸平阔，河势渐张，溃溢之患，于是乎见端矣。夫决在下流，河之患犹浅；决在上流，河之患乃深。孟津河行平陆之上流也，河患及此，下流之壅阏必日甚，横决必且益多。征之往事，不信然与。○丘氏曰：河为中原大害，自古治之者未有能得上策者也。盖以河自星宿发源，东入中国，逾万里，凡九折焉。合华戎诸水，千流万派，以趣于海，其源之来也远矣，其水之积也众矣。夫以万川而归于一壑，所来之路孔多，所收之门束隘，而欲其不泛滥也难矣。况孟津已下，地平土疏，易为冲决，而移徙不常也哉。

　　又东经巩县北，洛水入焉。河之北岸，为温县之境，济水入焉。

　　大河在巩县北十里西去孟津县八十里，洛水自西南流入焉详见河南大川洛水。又东经温县南二十里，济水入焉济水，详见《禹贡》导川。《里道纪》：自巩县东北至温，凡四十里。宋太平兴国二年，河决孟州之温县，盖河既出险就平，复南纳洛川之注，北并济水之流，纵横震荡，势不能已。疏导无方，巩洛而下，《禹贡》旧迹，安得不月异而岁不同哉！

　　又东经汜水县北，又东经荥阳县北。河之北岸，为武陟县之南境。

　　大河在汜水县北一里《里道记》：渡河西北，至温县二十五里。又东经荥阳县北二十五里。明洪武十五年，河决荥阳，命修塞之。正统十三年，河复决荥阳，经曹、濮，冲张秋曹，曹州。濮，濮州。张秋，在山东东阿县。今详见漕河，溃沙湾东堤沙湾，在济宁州寿张县。亦详见漕河，夺济、汶入海。寻自开封西南经陈留，自亳入涡河，又经蒙城至怀远县入淮陈留县，属河南开封府亳州。蒙城县、怀远县，俱属江南凤阳府，而开封城遂在河北，久之始复故道。而武陟县南去大河五十里，西南与荥阳县接境。沁水自北来，至县南入于大河沁水，详见山西大川。其入河之处，旧名沁黄口，今曰南贾口。宋熙宁十年，河溢怀州黄沁口，即其地云。

　　又东经河阴县北，又东径荥泽县北。河之北岸，为获嘉县之南境。

