<!-- { "loadSidebar": true } -->
　　《禹贡》荆州南徼地。商、周时，皆为蛮夷国，所谓百越地也，亦谓之南越杜佑曰：南越亦曰蛮越。战国时吴起相楚，南并蛮越是也。其属有瓯越、雒越，种类甚蕃，故曰百越。后又谓之扬越。今详见广东。其在天文，则翼、轸分野。秦始皇平南越，此为桂林、象郡地。秦末，赵陀兼据此。汉元鼎六年，讨平之，改置苍梧、郁林二郡，属交州，其地又分属荆州。后汉因之。三国时，属于吴，此为荆州及广州地。晋时属于广州永和初，割始安、临贺二郡属湘州。咸和四年，复故。义熙八年，复属湘州，十三年复故。宋属湘、广二州。齐、梁因之。隋属扬州部，而不详所统。隋末，为萧铣所据。唐讨平之。贞观初，属岭南道。咸通三年，始分为岭南西道《方镇表》：开耀后，置桂管经略使，治桂州。天宝十四载，置邕管经略使治邕州，容管经略使治容州。三管俱属岭南道。乾元二年，升邕管为节度使。上元元年罢。咸通元年，又升邕管为广南西道节度，仍治邕州。唐末，属于湖南马氏。五代周广顺初，属于南汉。宋初属广南路，至道三年分为广南西路治桂州。元初，置广西等道宣慰司，隶湖广行省。至正中，始分置广西等处行中书省。明洪武九年，改置广西等处承宣布政使司，领府十一内羁縻府三、州四十七内羁縻者三十八、县五十三内羁縻者八，又羁縻长官司四总为里一千一百八十三，夏秋二税约四十三万一千三百六十石有奇，而卫所诸司参列其中。今仍为广西布政使司。

　　◇桂林府属州二　县七

　　临桂县附郭　　兴安县　　灵川县　　阳朔县

　　全州领县一

　　灌阳县

　　永宁州领县二

　　永福县　　义宁县

　　◇平乐府属州一　县七

　　平乐县附郭　　恭城县　　富川县　　贺县　　荔浦县修仁县　　昭平县

　　永安州五屯守御千户所附见

　　◇梧州府属州一　县九

　　苍梧县附郭　　藤县　　容县　　岑溪县　　怀集县

　　郁林州

　　博白县　　北流县　　陆川县　　兴业县

　　◇浔州府属县三

　　桂平县附郭　　平南县　　贵县

　　◇柳州府属州二　县七

　　马平县附郭　　洛容县　　柳城县　　罗城县　　怀远县融县　　来宾县

　　象州领县一

　　武宣县

　　宾州领县二

　　迁江县　　上林县南丹卫迁江屯田千户所附见

　　◇庆远府属州四　县五

　　宜山县附郭　　天河县

　　河池州领县二

　　思恩县　　荔波县

　　南丹州

　　东兰州

　　那地州领县一　长官司二

　　忻城县　　永顺长官司　　永定长官司河池守御千户所附见

　　◇南宁府属州七　县三

　　宣化县附郭　　隆安县

　　横州领县一

　　永淳县

　　新宁州

　　上思州

　　归德州

　　果化州

　　忠州

　　下雷州驯象卫附见

　　◇太平府属州十八　县三

　　崇善县附郭

　　左州

　　养利州

　　永康州

　　上石西州

　　太平州

　　思城州

　　安平州

　　万承州

　　全茗州

　　镇远州

　　思同州

　　茗盈州

　　龙英州

　　结安州

　　结伦州

　　都结州

　　上下冻州

　　思明州

　　陀陵县　　罗阳县

　　◇思恩军民府属县一

　　武缘县

　　◇镇安府

　　直隶◇归顺州

　　◇思明府属州一

　　下石西州禄州、西平州附见

　　直隶◇田州属县一

　　上林县恩城州、上隆州附见

　　直隶◇泗城州属县一

　　程县

　　直隶◇利州

　　直隶◇奉议州

　　直隶◇向武州属县一

　　富劳县

　　直隶◇都康州

　　直隶◇江州属县一

　　罗白县

　　直隶◇思陵州

　　直隶◇龙州

　　直隶◇凭祥州

　　直隶◇上林长官司

　　直隶◇安隆长官司

　　东达湘水，

　　湘水，出桂林府兴安县南九十里之海阳山，径全州南，而东北流入湖广永州府境。出湘水，则湖南之地在襟带间矣。

　　南控交趾，

　　自南宁府南及太平府、镇安府、思明府，以及思陵州、龙州、凭祥州之西境、南境，皆与交趾界接。

　　西接滇、黔，

　　自泗城州而西，出上林、安隆二长官司，俱接云南广南府界。由泗城州而北，则达贵州之永宁州。又自利州北境，以迄庆远府之北、柳州府之西北，皆与贵州接壤也。

　　北逾五岭。

　　五岭，在广西北境者二：自湖广道州入平乐府贺县者，萌渚岭也；自全州入桂林府者，越城岭也全州，旧属湖南，其地在岭北。盖广西之地，实逾岭而北矣详见下。

　　其名山，则有越城岭萌渚岭附、

　　越城岭，在桂林府兴安县北三里。一名临源岭，亦曰始安峤。《通典》：五岭以次而西，其第五岭曰越城岭，在始安郡北、零陵郡南。盖自衡山以南，东穷于海，皆一山之限耳。汉武帝元鼎中，遣路博德出桂阳，下湟水，路盖出于此。后汉建初八年，郑弘为大司农，旧交趾七郡贡献转运，皆从东冶泛海而至东冶，今福建侯官县，风波艰阻，沉溺相系。弘奏开零陵、桂阳峤道，自是遂为通路。建安十六年，交州刺史赖恭自广信今梧州府合兵出零陵，憩于越城岭，却步骘，即此岭也。《水经注》，漓水与湘水出海阳山而分源，湘、漓之间陆地广百余步，谓之始安峤，亦曰越城峤者，是也。又其地临湘、漓二水之源，亦谓之临源岭，又谓之全义岭以兴安县本名全义也。唐光化二年，静海帅刘士政以马殷悉定岭北地，大惧，遣将戴可屯全义岭备之，为马殷将秦彦晖所破。后唐清泰三年，楚王马希范疑其弟静江帅希杲会汉兵侵蒙、桂二州，遂自帅军如桂州，逾全义岭而南，名为御汉，实以防希杲也。王氏曰：从来越全义则已夺桂州之险。盖粤西之咽喉，实自全义岭操之。其在平乐府贺县东北二百里者曰萌渚岭萌，亦作，与湖广永州府道州江华县接界，盘峙百余里，其水皆南北分流，亦曰萌渚峤，亦曰临贺岭，亦曰白芒岭，亦曰桂岭。《广州记》：五岭，一曰临贺。《丹铅录》萌渚之峤在临贺，即此矣。晋建兴初，荆州刺史陶侃击杜于此。隋开皇十七年，桂州李世贤反，诏虞庆则讨平之，将还潭州，临桂岭观眺山川形势，曰：此城险固，加以足粮，若守得其人，攻不可拔为怨者诬以谋反，坐死。宋开宝三年，潘美击刘，自临贺而南。绍兴三年，群盗曹成据道、贺二州，岳飞讨之，追破之于贺州。成乃自桂岭置寨至北藏岭，连控厄道，以众十万守蓬头岭。既而飞登桂岭破之，成奔连州，又走邵州。盖北藏、蓬头二岭，俱与桂岭相接也。

　　勾漏山。

　　勾漏山，在梧州府郁林州北流县东北十五里平川中。有石峰千百，皆矗立特起。其岩穴勾曲穿漏，因名。容县之都峤、浔州府贵平县之白石，其林麓皆相接也。山之胜者曰普照岩，岩如覆釜，洞穴当其前。岩之西曰独秀岩，洞门弘邃，中有石室，容数千人。岩东五里许有白沙洞，纵广一顷，高数十仞，下有涸井数处，皆旧时采砂处，其沙独白，因名。其相近者曰玉虚洞俗名念经窟、观冲洞，洞中虚明莹洁，有云从洞中出则雨，风从洞出则霁。洞西南有巫山寨，规围二顷，绝壁千仞，围环左右者凡十有二峰。寨之北曰玉田洞，洞辟三门，中门明广可入，中有石田数丘，田中积水，无间冬夏。洞之南半里为王田寨，高十余仞，其深莫测，北流为二池，中有小岛，其南潜流北出则溢入大江。又西北曰宝圭洞，为勾漏之正洞，有石室三，《道书》以为第二十二洞天也。宝圭之西则为勾漏洞，其旁又有龙潭、太阳、太阴诸洞，皆洞之支出者也。《志》云：勾漏洞天，四面石山回绕，其中忽开平野数里，洞在地上，不烦登陟，外微敞豁，中有暗溪穿贯而入，与北流水合。其最胜者则为白沙洞。祝穆云：勾漏甲于天下，而白沙又为勾漏第一也。

　　其大川，则有漓江、

