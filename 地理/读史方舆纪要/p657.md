<!-- { "loadSidebar": true } -->
　　桑落洲在府东北过江五十里。昔江水泛涨，有一桑流至此，因名。旧《志》云：洲在湓城东北大江中。晋元兴三年，刘裕遣何无忌等西追桓玄，败玄将何澹之于此。义熙六年，刘裕讨卢循，战于桑落洲，败绩。宋泰始初，长史邓琬奉晋安王子勋举兵江州，令子勋建牙桑尾，即桑落洲之尾也。洲之西曰白茅湾，陈霸先讨侯景，自南江出湓口，会王僧辩于白茅湾，盖其地与江南宿松县接界。《志》云：府北二十里隔江有夹洲，袤七八里，可泊舟楫，其北为杨家穴市。○白石矶，在府东北三十里江滨，白石岩。又回风矶，在府东北四十里，舟楫至此，俱转蓬避风，因名。

　　秋水堤在府东。唐太和三年，刺史韦珩筑。府西有断洪堤，会昌二年，刺史张又新筑以窒水害。《志》云：府西五里有海天堤，一名海船窝，元时海运造船处也。路通瑞昌，旧为湖泽，行者必资舟楫以济。明正德初，始募筑堤，长五六里，植杨柳千株，以防崩溃，行者便之。以春夏水涨，若海之连天而名。近为水圮，乃移置于东关禅寺之侧。又李公堤，在府城北。正德十九年，郡守李从正石为堤，以护庾楼矶一带城址。又谢公堤，在府城西门外泥沱觜，其地界龙开河、官夹之间，二水冲激，崩陷无常。嘉靖间，备兵使者谢迪筑堤，长半里，以备之，因曰谢公堤。

　　封郭洲堤府东北十里。明隆庆中，邑令俞汝为筑堤，自李家口起，至小池口一带，绵亘三十余里，民田三万六千亩，及南昌、九江、蕲州之屯田，皆藉此堤以捍滨江侵啮，后渐圮。万历三年增筑，三十六年又建石闸以为蓄泄，四十一年淫潦，堤闸多崩坏。兵备副使葛寅亮修筑堤闸，高广完固。其后相继营葺。○严家闸，在江北三十里，接黄梅县东。明万历间建，为蓄泄之利。又有赤松闸，在府西七十里，万历四十八年建，堤内淤濑，皆成沃壤。

　　○南湖嘴镇府东四十里，临彭蠡湖口。旁有港曰将军套。明初，师扼陈友谅，作浮梁于此以渡兵，且树柳以遏奔冲。洪武初置巡司于此。嘉靖四十一年，以江湖多盗，增设官兵，置南湖营。南岸起下巢湖，东至马当山，计三百二十五里；北岸起湖广广济县龙坪镇，东至江南宿松县界沙湾角，计二百四十里，皆为泛地。由湖嘴南二十里至女儿港，即彭蠡湖北出之道也。○城子镇，在府西四十里大江北，有巡司，明洪武初置。又有龙开河镇，在府城西，亦洪武初置巡司。皆为滨江戍守处。

　　鹤问寨府西南十五里。《志》云：即故浔阳县。宋、元时置寨于此，以近鹤问湖而名。今为河泊所。又小池小江河泊所，在封郭洲，去城十里大江北，明洪武初置，旧有沙池。高头湖、桑落洲二处河泊所正统五年并入焉。又官湖旁有官湖河泊所，城西龙开河渡口有鱼苗厂，皆官收鱼税处。○浔阳驿，在府城东北。宋、元以来，皆置于府城西。明初因之。万历四十一年，改置于此，滨江以便行旅。《志》云：城西二里有九江抄关，景泰初置户部分司，以榷商税。嘉靖初，议者以关右矶险湍厉，请立新厂于海天堤，商舟溯流者泊龙开河，随流者泊官夹，公私便之。既而以荒远诲盗，多水患，复还旧所。

　　稽亭在府城东。《寰宇记》：使客经过于此，历览江山胜概，为之稽留时日，因名。齐江州刺史晋安王子懋以萧鸾擅政，谋举兵内向。鸾使裴叔业等袭取湓城，子懋先已具船稽亭渚，闻之，乃据州自卫。又梁鄱阳王范因侯景之乱，自合肥退军至湓城，江州刺史浔阳王大心，使徐嗣徽筑垒稽亭以备范，市籴不通，范军大困。范寻卒，众推范弟恬为主，遣其将裴之横攻稽亭，嗣徽击走之，即此。○置马亭，在府西后。《汉志》注：浔阳有置马亭，孙策攻庐江太守刘勋，勋士众散于此。

　　德安县府西南百五十里。东至南康府百三十里，西南至南昌府武宁县百七十里，南至南康府建昌县七十里。汉为历陵县，属豫章郡。后汉因之。晋属鄱阳郡。宋元嘉初省。隋为湓城县地。唐为浔阳县地。贞元中置蒲塘场。五代杨吴顺义七年，升德安县，属浔阳郡。今编户十八里。

　　○历陵城今县治。春秋楚东鄙，曰蒲塘。汉置县。王莽改曰蒲亭。后汉复故。宋初废。唐武德八年，置蒲塘驿。贞元中，改为场，寻废。咸通五年，复为场。五代时，杨吴升置今县，移场于县治东北，县无城。明正德六年，始筑土城。嘉靖十二年，石为址，寻复圮。四十年增筑。自是以时修治。城周三里有奇。

　　○博阳山县南十二里。孔安国《禹贡注》：敷浅原，一名博阳山。《汉书》注：历陵县有博阳山，根盘三十余里，奇峰叠秀，为一邑之重镇。杜佑云：蒲塘驿前有敷浅原，原西数十里即博阳山。○乌石山，在县北十里，旁有狮子岩，两崖相对如门，一名乌石门。其中平畴旷野，水流环绕。相近又有孤山，以山势孤突而名。

　　高良山在县东北六十里。其相连者又有秦山、闵山，绵亘共六十余里。西北接瑞昌，东邻德化，山势陡峻，径路崎岖，为往来贸易者必经之地。故人多□□于此。

　　布袋岭在县西北八十里，即大山也。有铁□嘴、老鸦尖诸峰，极陡峻，小路通湖广广济龙坪诸路援，援甚艰，昔为寇盗出没之所。

　　百家山县西北四十里。其山纡回旋绕，盘踞数十里。相近有大塘山，山坞有塘，约数十亩。又史君山，在县西北五十里，高二百丈。《志》云：唐江州刺史李渤置书院于此，因名。○东隹山，在县西北八十里，上有白石岩，其下为紫岩，中有泉石潭洞，深窈奇胜，凡数十里。

　　○博阳川在县治南。一名敷浅水。《寰宇记》：敷浅水在长乐下乡，碧色清泠，长流不息，源接瑞昌及鄂州永兴县界，屈曲流二百余里，方至县南，三时通舟楫，惟冬水涸，仅容小ザ。唐时于敷浅水南立蒲塘场，是也。永兴废县，即今湖广兴国州治。○庐山河，在县东北二十里，或曰即谷帘水之下流，自南康府流入界，为东溪，西南经乌石门，又南合博阳川。又黄河，在县北三十里，源出德化县界，高良诸山，流经黄畈，至乌石门，合庐山河。又有西河，自县西北流至乌石门，与庐山、黄二河合，谓之三港口。

　　金带河在县西。旧从西南流合庐山诸河，四面旋绕如带。后以山溪瀑涨，冲决城西，入城西北之箬山河，而会东北诸水，县西之水遂竭。嘉靖二十六年，开浚如旧。○硖石泉，在县东北二十里，地名硖石岭，泉水下流，灌田三百余亩。又静泉，在县西北七十里，以平地涌出，寂然无声而名，亦灌田三百余亩。

　　○靖安堡在县东北。旧为戍守之所。《志》云：县东北一里即故蒲塘驿，杨吴改置于此，宋仍旧，明初废。今谓之驿头。

　　瑞昌县府西九十里。北渡江至湖广广济县百四十里，西至湖广兴国州百二十里，南至德安县八十里。汉柴桑县地。三国吴曰赤乌镇，仍属柴桑。晋以后因之。隋为湓城县地。唐为浔阳县地。建中四年，以浔阳县西偏僻远，立赤乌场。南唐升元三年，升为瑞昌县。旧无城，明正德八年始营土城，周仅二里。编户十四里。

　　○清湓山县西七十里。高四十丈，周三十里。湓水源于此，为县境群山之冠。《志》云：县西六十里有愁山，嵯峨陡峻，行者患焉，因名。○白龙山，在县西十里。山麓有白龙泉，出县西二十里悬崖洞中，绕流山麓，溉田甚广。

　　羊肠山县西北三十五里，山险峻。又县西北五十里有马脊山。俱以形似名。《志》云：县西北二十里有连山，九峰相接。○赤颜山，在县西北百二十里，蛇径鸟道，登陟甚艰。《志》云：县西七十里有玉华洞，泉涌如雷，洞盖与山相连。

　　○大江县北三十五里。对岸即湖广广济县之武家穴也。西接兴国州，东入德化县界。○湓水，在县南四十里，源出清湓山，东北流入德化县界。

　　赤湖县东北二十五里。湖中有石沃山，水沃石润，因名。今有赤湖河泊所。又下巢湖，在县北四十里，通大江，上有巡司。○溪，在县治南。西北诸山涧之水汇流于此，经城西南东三面，下流合于湓水，冲荡易泄时筑堤回流，以防浅涸。

　　○赤乌镇在县治西。亦曰瑞昌镇。后汉建安中，孙权拒曹操于赤壁，使程普屯兵于此。时有赤乌之瑞，因名。唐曰赤乌场。五代时，南唐改置今县。○溪驿，在县治东南。宋绍兴中置，后废。

　　湖口县府东六十里。东至彭泽县六十里，南至南康府都昌县百四十里。汉彭泽县地。刘宋时为湖口戍。齐、梁至陈亦皆置戍于此。隋属湓城县。唐武德五年，置湖口镇，属浔阳县。南唐保大中，升为湖口县，属江州。宋元因之。县无城，编户十七里。

　　○钩圻城在县治西。《水经注》：赣水历南昌椒丘城下，又历钩圻邸阁下，而后至彭泽。刘宋时，南江运米皆积于钩圻，是也。今全省运道，亦皆达湖口而入大江云。

　　彭泽故城县东三十里。汉彭泽县盖置于此。后汉仍属豫章郡。兴平二年，扬州刺史刘繇为孙策所败，溯江西上，驻于彭泽。建安四年，孙策绐庐江太守刘勋伐海昏宗帅，遣兵屯彭泽，邀勋还道，击败之。十四年，孙权置彭泽郡，以吕范领彭泽太守，郡寻废。晋仍属豫章郡。永嘉以后，属寻阳郡。宋、齐因之。梁置太原郡，领彭泽、晋阳、和城、天水四县。隋初，郡县俱废，改置龙城县，属江州。开皇十八年，复曰彭泽县。唐武德五年，改置县，并立浩州。今详彭泽县废龙城注。又上甲废县，在县南百里。《志》云：晋永嘉元年置，义熙八年，省入彭泽县。萧梁时，尝复置，萧韶封上甲侯，即此。

　　○石钟山有二：在县治南者曰上钟山，县治北者曰下钟山。《水经注》：石钟山西枕彭蠡，连峰叠嶂，壁立峭削，其西南北皆水，四时如一，白波撼山，响如洪钟，因名。宋苏轼尝游此，复广道元之说，为《石钟山记》。又幞头山，在县南二里，与上钟山相连，峰峦秀拔，状若幞头。近幞头一山名小岭，又东二里名大岭，盖负郭山之高大者。

　　石门山在县治南。两峰对耸如门，当两石间，垂流数丈，有石可坐千人。《志》云：县东南十里有黄牛γ山，一名射蛟浦。相传晋永嘉中，许逊射蛟于此。或云：汉武帝自寻阳浮江亲射蛟处也。又云：武帝伐南越，教楼船于浦上。又城门山，在县东南二十五里，两山相对，如城门也。○柘矶山，在县北四里，峰峦高峻，沙拥其下。县东五里有老台山，与柘矶山相连。又西山，在县北二十里。其相接者曰香炉墩山，以形似名，县治关扃也。

