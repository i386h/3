<!-- { "loadSidebar": true } -->
　　平利县州东南九十里。南至四川大宁县六百里。本汉长利县地，属汉中郡。晋分立上廉县，属上庸郡。宋置吉阳县，属新兴郡。齐、梁因之。西魏改为吉安县，兼置吉安郡。隋郡县俱废入西城。唐置平利县，属金州。宋初废为镇，寻复置县。元省。明初复置。县城旧周六里，今四里有奇。编户八里。

　　○上廉城在县治东。晋太康初置。刘宋析置吉阳县。齐复分置上廉县，仍属上庸郡。梁因之。西魏并入吉安。刘句云：县本治于平利川，唐因以名县。五代周显德二年伐蜀，攻秦、凤二州。蜀将孟贻业驻军平利，为褒源之援，即此。

　　丰利城在县东北百七十里。本汉长利县地。晋为锡县地。刘宋析置丰阳县，属南上洛郡。齐因之，增置北上洛郡及北丰阳等县。后魏时为丰利县。梁大同中，置南上洛郡于此。西魏改为丰利郡。后周废郡，以县属上津郡。隋属金州。唐初属上州。贞观十年，改属均州。宋省。○熊川废县，在县东。又有阳川废县，俱西魏时置。后周省入丰利县。

　　○女娲山县东三十里。崇峦罗列，形势逶迤。旧有女娲祠，因名。下有灌溪河，西流入于汉水。○锡义山，在县西六十里。又县南三百里有化龙山，南接四川大宁县界。

　　○界溪河在县东。自湖广竹山县流入境。今县东百二十里有石嘴、黄沙二堰，俱引界溪水以溉田。又秋河，在县东南百五十里。有利河堰，源自四川大宁县流入县西南。又有岚河，自四川达州界流入，引流为线口堰，在县南九十里，其下流俱注于汉江。

　　○镇坪《志》云：在县东南二百里，有巡司戍守。《通志》：县东百三十里有九龙寨。寨后三里有九龙洞，因名。又东三十里有连线寨，途盘十五里至顶，三面壁立，下有连线洞。又东五十里有金鸡寨。平地突起一山，周环有水。正德中，官兵讨贼，尝屯于此。

　　石泉县州西二百八十里。西至西乡县二百十里。本汉西城县地。萧齐置安乐县，又置晋昌郡于此。梁改曰永乐县。西魏改郡曰魏昌，又改县为石泉县。后周废郡，以县属西城郡。隋属金州。唐因之。圣历初，改为武安县。神龙初，复故。大历初，省入汉阴。永贞二年，复置。宋仍属金州。元废。明初复置。今县城周三里，编户八里。

　　○魏宁废县在县西南。西魏析石泉县置，属魏昌郡。后周仍省入石泉县。

　　○十八盘山在县南五里。高出云表，曲盘十八始达于巅，因名。又太平山，在县东九十里。汉江南岸，山高峻，绝顶平广。○池山，在县北五十里。山顶有池，不溢不涸，谓之天池。

　　堰头岭在县东五里。汉江南岸，下有滩，曰堰滩。又东三十五里有马岭，亦高，亘二十余里。

　　○汉江在县城南五十步。自西乡县流入，经城南，稍折而东北，复折而东南，流入汉阴县界。县城褄临汉滨，境内诸水悉流入焉。今县东五里有长安堰，引汉江溉田处也。又东二里有熨斗坝。旧于此堰汉水溉田，以形似名。今废。

　　红河在县北一里。源出县北二十里之五攒岭。两岸沙石皆红，因名。又有珍珠河，在县西二里，亦出五攒岭，流合红水，南入汉江。今县西七里有七里堰，引珍珠水以溉田。○大坝河，在县西北十里。源出秦岭。繇大坝峰南流，因名。今县西十里有兴仁堰，相近者又有高田堰，俱引大坝河以溉田。又县西有饶风河，自洋县饶风岭流入境，至县西八里，合于大坝河，并流注汉江。《通志》：县有饶峰岭巡司。似误。

　　迟河县东五十里。《志》云：河名迟者，以此河易涨而难消也。其流入汉水之处，有巨石如蓬花，名蓬花石。旧设迟河巡司于此。○石泉，在县治南。其水清洌，四时不竭，流入汉水，县因以名。

　　洵阳县州东北百二十里。北至商州镇安县三百二十里。汉置旬阳县，属汉中郡。后汉省。晋太康四年，复置，属魏兴郡。宋、齐因之。西魏始置阳郡，改旬为。隋初，郡废，属金州。唐武德初，置州。七年，州废，仍属金州。宋因之。元废。明初复置。今县城周三里有奇，编户十七里。

　　○氵育阳城在县东三十里。本阳县地。晋于此置氵育口戍。西魏大统中，置氵育阳郡兼置氵育阳县。后周改为长冈县，既又改置黄土县。隋初，郡废，县属金州。唐初，仍为黄土县。天宝初，复为氵育阳县。宝历中，废。○赤石废县，在县北。西魏置。《隋志》：开皇初，并赤石、甲、临江三县入黄土县。又城废县，在县西北。唐武德初，分阳置城、驴川二县。贞观二年，省驴川县。八年，省城县。

　　伎陵城县西五十里。庾仲雍《汉水记》谓即木兰塞，蜀军救孟达之所也。曹魏太和元年，孟达谋以新城归蜀。司马懿潜军击之，八日到其城下。吴汉各遣将向西城安桥木兰塞以救达。《水经注》：汉水东径西城县故城南，又东径木兰塞。南右岸有城，名陵城，周围数里。左岸垒石数十行，重叠数十里。中为木兰塞。盖吴军向安桥，而蜀军向木兰也。安桥，应在县东南。胡氏引《水经注》云：安阳西北有高桥溪口，旬水入汉之口也，安桥当在其下。恐误。

　　○留停山在县治西。峭拔殊甚，行者登之辄为留停，因名。《志》云：县治凭高据阜，四面俱下，不便筑凿。惟县治仓库则缭以石墙，建六门，以孔道所经也。又《梁州记》：阳县治有南山。其北山为悬书崖，高五十丈。其东为临崖山，峰峦隐隐，环于县治，东瞰汉江，北连鹘岭。

　　紫荆山县东南五十里。其南有深洞及石池，池旁有石莲。又青山，在县西南五十里，亦有洞，产碧钿石。○羊山，《志》云：在县北四十里。其山连络千里，与终南、商颜冈脉相接。

　　当门山县东百五十里。有两峰如门，因名。亦谓之穿崖，高可千仞。又东十里为浮云山。山高耸，远望若浮云。○水银山，在县东北二百四十里。山有洞，产水银、朱砂。

　　○汉江在县城南。自州境流入，又东入白河县界。境内冷水、乾溪、乾诸水，悉流入焉。

　　旬水在县治东。出商州镇安县南之山，有直水枝流会焉。东流至县东南入于汉水，谓之旬口。魏西城太守申仪以孟达之叛，引军屯旬口是也。又县西二十五里为闾水，一名闾谷水，自平利县北流入境，平顶水流注焉，北入汉水。又有绪水，源出县东氵育阳废县城西，下流亦入于汉水。

　　乾河县北百里，即镇安县之丰阳川也。下流合旬水，达于汉江。《志》云：县北百三十里有水田堰，县北七十里有麻饼河堰，皆乾河之支渠也。又金河，在县南百七十里，合山谷诸水，北流入汉江。今县南五十里有神河堰，又南二十里有金河堰，县南百五十里为七里关堰，皆引此水以溉田。○西岔河，在县西北百五十里，今有西岔河堰，去县百里。又有蜀河，在县东北百十三里有堰，下流俱入汉水。

　　○旬关在县东。或曰，即楚郇阳也。苏秦谓楚北有郇阳，谓旬关矣。颜师古云：旬关，汉中旬水上之关也。沛公入关，郦商别将攻旬关，西定汉中，即此。○清风关，在县北乾河之上，南宋时为戍守之所。又有鹘岭关，在县东北，亦宋金分界处也。《志》云：今县东百四十里有闾关，置巡司戍守。又县北百二十里有三岔巡司。

　　申口镇在县界。旧为戍守处。宋《九域志》：阳县东有申口镇。唐宝应初，襄邓防御使裴戎与山南节度来相攻，为所败，追擒之于申口，即此。

　　汉阴县州西百五十里。汉置安阳县，属汉中郡。后汉因之。建安六年，分汉中之安阳置汉宁郡，以张鲁为汉宁太守。郡寻废。晋改县曰安康县，属魏兴郡。宋末，置安康郡于此。萧齐因之。梁天监二年，入于后魏，置东梁州治焉。后复入梁。大宝末，没于西魏，置直州，又改安康为宁都县。隋初，废安康郡。大业初，废直州，复改宁都曰安康，属西城郡。唐武德初，置西安州，寻亦改为直州。贞观中，州废，以县属金州。至德初，改今名。宋因之。绍兴初，徙治新店。元省。明初，复置。县城周四里，编户七里。

　　○安康废县旧治在今县北二十里。《志》云：县西二十里有安阳故城，汉县治也。晋移治于此。后魏为东梁州治。西魏主钦初，宇文泰遣军入南郑，命王雄分军取上津、魏兴。东梁州刺史李迁哲以州降。未几，安康人黄众宝叛魏，攻魏兴，执太守柳桧，进围东梁州。王雄击平之。东梁州治安康也。南宋始移县于今治。又直城废县，在故县城东。本东晋初戍守处。后魏置直城县，为金城郡治。梁普通六年，北梁州刺史锡休儒等，自魏兴侵魏梁州，攻直城，不克而退。魏收《志》：东梁州金城郡，领直城县。盖郡县寄治于安康郭下也。萧置直州，盖因直城而名。

　　宁都废县在县东七十里。晋元帝以蜀汉流民置宁都县，属晋昌郡。宋末，改属安康郡。齐因之。后魏亦曰宁都县，属魏明郡。西魏废，寻改安康曰宁都。唐武德初，复分安康置宁都、广德二县，属西安州，寻属直州。贞观中，省。○汉阳城，在县东三十五里。后魏置魏明郡，治汉阳城，是也。后周废。俗讹为汉王城。

　　○凤凰山县南二十五里。俗称龙子山。叠嶂十有二层。又双乳山在县东五里，以两峰并峙而名。○横山，在县西北五十里。又箭山，在县东北百八十里。山产箭竹。

　　○汉水在县西。自石泉县南流经县境，又南流入紫阳县境。《志》云：汉水在县南八十里。盖自紫阳县东北流，复经县境，又东流入州界也。

　　直水在故县治西。《志》云：自商州镇安县西南境流入县界。《水经注》：直水北出子午谷岩下。其支流东注旬水，其正流东南径直城西注于汉。旧直城、直州以此水名。

　　恒河在县东北二里，即州西北境之衡水也。西南流入县界。县东又有青泥水，自北流合焉，并合于月河。○月河，在县城西。源出县东六十里之月岭山，流经此，南注于汉水。今城西有月河堰，即引月河溉田处也。又县境以堰名者，凡数十计，皆分引汉水及直河、恒河之流以溉田。

　　○方山关县西三十二里。唐贞观二年，置关于此。北阻方山，南临汉水，当东西驿路之冲。

　　氵敖头戍在旧县治西。《水经注》：汉水径黄金南，东历敖头，旧立仓储之所也。傍山通道，水陆险凑，置戍于此，统领流杂。宋元嘉十一年，氐王杨难当陷汉中。宋将萧承之自襄阳缘道收兵，进据氵敖头。难当焚掠汉中，引众西还，是也。

　　白河县州东三百七十里。东南至湖广郧阳府百二十里。本阳县地。成化十二年析置，隶郧阳府，寻改今属。县城周不及一里，编户八里。

