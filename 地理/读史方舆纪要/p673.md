<!-- { "loadSidebar": true } -->
　　○永宁故城县东五十里。本永新县之胜业乡，元立县于鹅岭之西，谓此城也。至正十二年，县遭兵燹，伪相周安改筑土城于瓦冈，东西距小涧，南阻郑溪，北倚七溪岭，即今治也。明初因之，城寻圮。成化中复修筑。弘治四年，亦尝葺治。

　　○浆山县西三十里。山周四十里，峰峦峻峭，松林蓊郁，有泉味甘如浆，因名。又小玉笥山，在县西四十五里，周二十里，泉石甚胜，以别于新淦玉笥山而名。又小江山，在县西北三十里，拐湖、鹅岭二水经其下。○拐湖山，在县东南六十里，周四十里，有泉自山腰涌出，直泻山麓，汇流成湖。《志》云：县南一里又有旗山，周回三里许，山势昂耸，如列旗帜。治北又有七星峰，七峰圆布如星。

　　鹅岭县东五十里。双峰耸翠，左有巨石，其旁峰峦昂起，如鹅项欲鸣，因名。又七溪岭，在县北十里，两山夹峙，峻险若隘，巷长二十余里，林木交荫，有泉萦回，流为七溪三十六涧。岭北即永新县界也。又银冈，在县西三里，发脉鹅岭，连接七溪，有万马奔腾之势。

　　○浆山水在县西。来自湖广茶陵州界，东流与拐湖山水、鹅岭水俱汇于双江口，经小江山，萦回百八十里，下接永新江。又鹅岭水，在县治南，自永新县界发源，西流经此，又西北会浆山水。县东南又有拐湖水，自龙泉县界发源，入拐湖砻，亦流会浆山水。○郑溪，在县城南，亦曰郑溪井，溢流而入鹅岭水。

　　○胜业乡镇县西十五里。《志》云：司旧置于砻头，明洪武五年，以其地僻，移于今所。○砻头隘，在县西南三十里，亦曰四保砻头隘。其地山川平衍，商民辏集，奸盗时有。有间道二：一自隘东北历三阳寨、七里船至湖广茶陵州；一自隘南至木村，抵黄烟堡，入湖广酃县，径路盘错。黄烟堡，向来流寇出没处也，北去县不过三十五里，防御不可不密。

　　附见：

　　吉安守御千户所在府治北。明洪武二年置。又安福守御千户所，在县治东一里，明吴元年置。永新守御千户所，在县治西北，亦吴元年置。○龙泉守御百户所，在县治东，明洪武七年置。三十二年，革。永乐二年，复置，隶赣州卫左千户所。

　　◇临江府东至抚州府三百里，南至吉安府二百八十里，西至袁州府二百五十里，北至瑞州府百十里，东北至南昌府二百七十里。自府治至布政司见上，至江南江宁府一千七百九十里，至京师五千二百三十五里。

　　《禹贡》扬州地。春秋属吴。战国属楚。秦为九江郡地。汉初，属淮南国，旋属豫章郡。后汉因之。三国吴为豫章、安成、庐陵三郡地。晋、宋以后因之。隋属洪、吉、袁三州。唐因之。五代时，属淮南，后属南唐。宋淳化三年，始置临江军。元曰临江路。明初，曰临江府，领县四。今因之。

　　府控驭虔、吉，密迩南昌，为舟车四会之冲。孙策下豫章，则留周瑜镇巴丘。陈霸先讨侯景，自南康进顿西昌见吉安府，将会王僧辩于湓城，屯于巴丘。萧勃自广州举兵而北，其将欧阳等与陈人角逐于泥溪、苦竹之间。朱梁开平四年，淮南严可求请置制置使于新淦音绀，又音甘，遣兵戍之，以图虔州《志》云：虔州去新淦六百里。正德中，王守仁言：临江居大江滨，与省会近，且当道路冲。盖诚襟要之地也。

　　清江县附郭。汉豫章郡建成县地，晋以后因之。唐改建成为高安，而以境内之萧滩为镇。南唐升元二年，升镇为清江县，属洪州。保大十年，改属筠州。宋初因之。淳化三年，置临江军治焉。今编户二百五十三里。

　　○都尉城府东三十里。汉豫章都尉治此，因名，其地属建成县。唐属高安县。五代晋天福三年，南唐置清江县，城址属焉。《城邑考》：今郡城即故萧滩镇，东枕大江，堤岸易倾，向无城池。元大德间，尝伐石修筑陂障，以防水患。至正间，始筑城浚濠，既而东面复圮于江，余亦相继颓废。明弘治十年，因故址筑土垣，周五里有奇，寻亦圮。正德六年，华林贼犯境，郡以无城，不能御。明年，乃砖石为城，周八里有奇。后城东南复为江水所坏。嘉靖元年、十四年，及三十九年，历加营葺。崇祯八年，城渐倾圮，旋复修完。十四年、十五年，皆为大水冲啮，次第修筑。城门凡十，为正门者四，余六门东瞰江者五，以西配东者一，诸门时有启闭，而四正门则否，东面濒江，三面皆有濠，长四里有奇。

　　新淦故城府东六十里。汉时县治此。《汉志》豫章都尉治新淦。《郡志》云：南部都尉治所也。建元六年，淮南王安谏伐闽越书：前时南海王反，先臣使将军简忌将兵击之，以其军降，处之上淦。应劭注：新淦，淦水所出。淦水上流曰上淦也。王莽改县曰偶亭，后汉复旧。晋宋以后皆为新淦县，属豫章郡。梁大宝初，侯景将于庆略彭蠡以南诸郡，黄法屯新淦，庆自豫章分兵来袭，败却。隋始移而西南，为今之新淦县。○瓦城，在府东北四十里，相传五代时，乡豪筑城自保处也。又有吴城，一在府西三十里，一在府西南三十五里，相传杨吴时所筑屯戍处。又有富国城，在府东南十五里，相传南唐积粮处。《志》云：府东三十里有牛头城，东北五里有卢城，西北三十里有樊城。建置未详。

　　○章山府治西偏。晋时有章者隐此，因名。山周二里许，两江环其阳，萧水绕其阴，南连瑞筠山，北接白牛冈诸山，郡城之西皆枕山麓，盖郡之镇山也。《志》云：章山北奠蒙阳，南罗阁笥，西朝渝水，东抱贡章，旧名富寿冈。又城南有瑞筠山，山滨江，周五里。唐僖宗时，尝产瑞竹，因名。城西南十里曰龙冈山，当驿路。又白牛冈山，在城东三里，皆坦夷。○栖梧山，在府西南三十里，绵亘数里，岩谷殊胜。《志》云：山前濒河，有石曰河皋石，昔周瑜尝憩此，今呼为河皋寨。又西南五里曰黄冈山，下为黄冈铺。

　　阁皂山府东六十里。山形如阁，色如皂，有峰六、岭四、岩二、原五，其余泉石、池塘之胜，参差不一。相传为神仙之府，《道书》以为第三十三福地。周回连亘二百余里，东北连丰城，东接乐安，南跨新淦，屹为屏障。《志》云：阁皂山前又有峡山，周九里许。○紫淦山，在府东四十里，周二十余里。峰峦高数十丈，其色紫翠，淦水经其下。又夏山，在府东北六十里，周十余里，峰峦高耸，有泉可引以溉。县东北二十五里又有云谷山，周十余里，三峰相峙。

　　银嶂山府北七十里。特立如障，周十余里，多白石，色如银。或曰：旧尝产银，官收其利，今否。又钟秀山，在府西北三十里，形如卓笔。其对峙者曰孤山，在府西北二十里，苍翠秀拔。

　　○清江在府城南，即赣、袁二江之合流也。赣水自吉安府吉水县流经峡江、新淦二县，而北至府南十里万石洲南，西会于袁水。袁水出袁州府萍乡县之泸溪，至新喻县，为渝江，东北流，至府南十里而合赣江，绕流经城东而北，谓之清江。明成化末，赣水北冲蛇溪，不复西折，止有横河一线，与袁江相吐纳，于是郡城止临袁江，直至城北二十里，二水复合，水势盖大，时有冲啮之患。又十里经清江镇，入南昌府丰城县界，是为剑江。

　　太平江府西三十五里。出新喻县蒙山之阳，东南流，为太平江，又东南入于袁江。《志》云：府西南二十八都有太平湖，俗呼大湖，有灌溉之利。○萧水，在府西五里，源出栖梧山，及府西之乌塘，合流而为萧水，绕城西北，复东北流，经清江镇而入大江。中有萧滩，亦曰萧洲。今城西四里有萧洲桥，城东有萧滩驿，皆以此水名也。

　　蛇溪府东十里。源自永泰市北五里，分江水为溪流，三十里复与江合。明成化末，赣水暴至，北冲蛇溪，遂成大川，滨溪田土被浸者千百亩，俗呼为铜锣江。嘉靖十二年，尝议塞之，不果。《志》云：赣水今半冲蛇溪，其半自府北十五里废荷湖馆分流，绕余家洲，至清江镇，复合入于江，俗呼入江处为蛇溪脑。永泰市，在府东南十五里。

　　淦水府南三十里。汉新淦县以此名。淦邑既迁，水遂属清江县，其发源自府东南茂材乡之离岭，经紫淦山，出洋湖，至清江镇，会蛇溪水，入赣江。○沉香溪，在府东五十里，即阁山水也。其左界水流会淦水，右界水流经清江镇南八九里，折而东，纡回入丰城县界，至小江口入江。

　　万石洲府南十里。赣江环其右，袁江经其左，四面滨水，平旷肥饶，岁收尝倍，因名。《志》云：洲接新淦县界，其南为南横河，亦曰上横河，地名龙窟口，即赣江会袁江之故道。洲北曰北横河，东出铜锣江口，亦曰下横河。又北即中洲也，在两江中，因名。横广十里，纵二十余里。又北与金凤洲相接，洲盖在府城东南文明门对岸江中，横亘一里，与中洲止隔小溪也。○游家洲，亦在府城南十里，袁江西来北折，洲在其右也，与万石洲相望，一名双洲。又余家洲，在清江镇上流江中，绵亘十里许，蛇溪绕其内，土可树艺，亦为贾人居货处，一名祝家洲。

　　固本堤府城东古堤也。赣、袁二水合流东下，最易冲啮。宋嘉定迄咸淳守土者，相继伐石砌为堤，水方顺道。元大德间，亦尝增修。明弘治四年及八年、十一年，相继修筑，始为完固。崇祯十五年，堤坏侵城，旋议筑治。盖缘江西岸之巨防也。又梅家堤，在府东十五里。旧有堤，明成化以后为洪水所坏，垂修垂圮，民不能田。嘉靖初，悉力修筑，始不为患。崇祯十一年，复决，寻修塞之。相近有黄家园、郭陀堆、龙潭口等堤，崇祯十二年以后相继崩坏，旋复修治。又钟家园堤，在府东南十余里。《志》云：堤当袁、赣二水之冲，修筑为艰。隆庆三年修成，复坏，以沿堤皆沙砾，易于消溃也。万历中，复尝修筑。

　　○樟树镇府东北三十里，又东北至丰城县七十里。南北药材皆集于此，本名清江镇。袁、赣二江合流十里，遂绕镇而北，镇因以名。亦谓之鹿渚。《志》云：镇即故新淦县址也。西北面江，其左则紫淦水会蛇溪水入焉。有湖绕其后，曰瓦窑湖。镇周回十里许，为门者四：北出曰大德门，迤北而东曰菜市门，正东曰东门，正西曰秀江门。先是有小溪江水灌入，与瓦窑湖通。后以水患闭塞。明洪武三年，置巡司于此，并置税课局。正德中，宸濠作乱，南赣抚臣王守仁起兵吉安，会军于樟树镇，即此。○太平市，在府西南三十里，元时有巡司，明初革。又府西南五十里有黄土市，南四十里有长蓝市，今为戍守处。

