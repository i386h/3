<!-- { "loadSidebar": true } -->

　　祥符县附郭。故大梁，魏都也。汉曰浚仪县，属陈留郡。后汉因之。晋属陈留国。后魏仍属陈留郡。东魏于此置梁州。后周改汴州。隋大业初，州废，县属荥阳郡。唐仍置汴州，治浚仪县。宋祥符中，改今名。今编户七十五里。

　　○浚仪废县在今城西北。汉县治此。故曰大梁，魏惠王始都此。秦昭王三十二年，穰侯攻魏，至大梁。始皇三十二年，王贲攻魏，引河沟灌大梁，大梁城坏。《史记》：大梁东门曰夷门，侯嬴为夷门监，即此。《括地志》：今大梁城北门是也。《晋地道记》：故卫仪邑也。《舆地志》：夷门之下，新里之东，浚水之北，象而仪之，以为邑名。后魏陈留郡治浚仪。又魏主子攸永安二年，梁将陈庆之送元颢北入洛，元天穆等攻大梁，拔之。遣将攻虎牢，庆之还击，天穆败走。魏主恭普泰初，徐州刺史尔朱仲远自滑台徙镇大梁。隋亦为浚仪县治。《旧唐书》：隋浚仪县在今县北三十里，为李密所陷。县人王要汉率豪族置县于故汴州城内。义宁元年，于县复置汴州。唐武德四年，移县于州北罗城内。贞观中，移于州西一里。元和中，移入郭内。

　　开封废县在府南五十里。魏邑也。《史记》：韩王二十一年，使暴鸢救魏，为秦所败，鸢走开封。汉初，曹参西至开封，击秦赵贲军，破之，围贲开封城中。又沛公以郦商为将，将陈留兵与偕攻开封，是也。高祖封功臣陶舍为侯邑。后为县，属河南郡。晋属荥阳郡。后魏孝昌中，改属陈留郡。东魏增置开封郡。齐郡废。隋属郑州。唐属汴州。贞观初，省入浚仪。延和初，复析置开封县，移入郭下。宋因之。明初，省入祥符。

　　新里城在府西南。秦旧邑也。汉武帝时废。隋开皇中，复置新里县。大业初废。隋末，复置。唐初属汴州。武德七年，废入浚仪县。又信陵亭，在府城东南隅。《志》云：魏公子无忌尝居此，因名。或曰即传梁伯所作之新里，误。

　　青城有二：一在南薰门外，宋祭天斋宫也，谓之南青城；封丘门外又有北青城，宋祭地斋宫也。靖康末，金人复围汴。斡离不自真定趣汴，至城下，屯于城东刘家寺。粘没喝自河阳趣汴，屯于青城，既而金人入青城，攻朝阳门。又绍定六年，蒙古速不台攻汴，至青城，金叛将崔立以汴京降，尽送后妃诸王于青城。皆南青城也。

　　○凤凰山在府城东北隅。宋徽宗所筑，初名凤凰山，后改寿山艮岳。上为华阳宫，峰峦嶂，洲渚池沼，皆以人力为之，穷奇极胜。后为金人所毁，仅存土阜而已。

　　驼牟冈在城西北郭外。宋靖康元年，金人侵汴，据驼牟冈、天驷监，既而援兵稍至，乃守驼牟冈，增垒自固。又绍兴三年，襄邓将李横败刘豫兵，复颍昌府，传檄收东京。刘豫以金人逆战于驼牟冈，横败还。

　　赤冈府东北十二里。《水经注》：渠水东南径赤城北，即赤冈也。今名霍赤冈。唐光启三年，蔡州贼秦宗权寇汴州，其党分屯赤冈及板桥，列三十六寨，连延二十余里。既而朱温大败宗权将张至于赤冈。五代石晋末，契丹主至汴，驻马赤冈，晋百官伏路侧请罪。既入城，日暮，复出屯于赤冈。汉隐帝末，郭威自邺都渡河南下，帝遣诸军屯赤冈拒之，即此。

　　葛家冈在府城西。《宋志》：嘉二年，大水入京城，有司请自祥符西葛家冈开新河，直城南好草陂北入惠民河，分注鲁沟，以舒京城之患，是也。今河堙而冈存。又幕天坡，亦在城西。宋靖康初，李纲帅军救姚平仲，与金人遇，战于幕天坡，却之。

　　○黄河今在府城北十里。旧黄河在城北四十余里。自原武入境，东达虞城。自洪武二十四年河决原武之黑阳山，而故道淤，河去城北不过五里。正统十三年，决荥阳，过开封西南，自陈州项城，达南直亳州，入涡口，又经蒙城，至怀远界入淮，而汴城且在河北矣。景泰中，河始复归城北。自是以后，虽数经塞治，而横决不时。梁、宋、陈、颍之交，浸淫沮洳，几无宁宇。嘉靖四十四年已后，河患移于徐、沛，而汴南之患稍纾。崇祯十五年，贼围城日久，城北枕黄河，乃决城西北十七里朱家寨灌城，城圮。颍、亳以东，皆受其患。《汴录》：汴之要害，莫甚于河。秦王贲既引河以灌大梁矣。五代时，晋、梁夹河而争，晋虽屡胜，不敢自黎阳南渡者，梁之戍守严也。宋靖康之祸，金人至黎阳，入滑州，河南无一人御敌者。金人取小舟徐济，笑曰：南朝可谓无人。若以一二千人守河，吾岂得渡哉？既而李纲请固守京城，种师道亦议设策拒之，俟其惰归，扼而歼诸河。纲又请扼河津，绝饷道，分兵复畿北诸邑，而以重兵临敌营，坚壁勿战，俟其食尽力疲，然后纵其北归，半渡而击之，此必胜之计。皆不听。建炎初，宗泽守东京，据形胜，立二十四寨于城外沿大河，鳞次为垒，结两河山水寨，濒河七十二里，命十六县分守之。端平元年，赵葵入汴，蒙古引军南下，决黄河寸金淀水灌之，官军多溺死者。遂引还。寸金淀，旧在城北二十余里，盖河堤之别名也。今详川渎异同。

　　汴水旧在城南。宋时自荥阳东南流，经府城内，东入归德府界。今合须、郑、京、索之水，自中牟县北入河，不复引而东也。旧《志》：汴渠即故鸿沟。《战国策》：苏秦说魏襄王曰：大王之地，南有鸿沟。《史记》：汉四年，项羽与汉王约，中分天下，割鸿沟以西为汉，东为楚。应劭曰：楚汉会处，在荥阳东南二十里。自荥阳以下，复分二渠：一渠东经阳武县中牟台下，为官渡；一渠东南流至浚仪县，为鸿沟。秦始皇使王贲伐魏，断故渠，引河东南出，以灌大梁，谓之河沟，即鸿沟也。鸿沟口，在河口东百里。或谓之阴沟，或谓之莨荡渠，或谓之汴渠。宋张洎曰：鸿沟，即出河之沟也。太平兴国二年，汴水溢，坏开封西大宁堤，浸民田。淳化二年，汴决浚仪。景德三年，京城汴水暴溢，皆诏有司相视筑塞。盖宋漕渠之利，莫过于汴，而亦时被决溢之患。苏氏曰：自唐以前，汴泗会于彭城之东北，然后东南入淮。近岁汴水直达于淮，不复入泗。《禹贡·扬州》言：沿于江海，达于淮泗。是时江无通淮之道也。《徐州》直云：浮于淮泗，达于河。则鸿沟、官渡、汴水之类，自禹时有之明矣。详见大川汴水。

　　蔡水在城东南。自汴河分流为蔡水，亦曰沙水。沙，孔氏读为蔡。下流至归德府鹿邑县，合于颍水。宋开宝中，赐名惠民河，为漕运四河之一。今多堙废。详见前大川颍水。○永通河，旧在府城西南，亦曰永济河。即宋嘉中，自葛家冈穿河，引溢水入惠民等河处也。今亦废。

　　五丈河在城北。亦自汴河分流，东通曹、郓诸州。宋开宝中，赐名广济河，为漕运四河之一。建炎初，宗泽留守东京，开五丈河以通西北商旅，即此。今堙。亦详见大川颍水。

　　金水河在城西。其上源即荥阳县之京水也。宋建隆二年，命卫将军陈承昭凿渠引水，过中牟，凡百余里抵都城，架其水横绝于汴，设斗门，入浚沟，通城濠，东汇于五丈河，公私利焉。乾德三年，又引金水为渠，达于皇城，历后苑内。大中祥符二年，又诏内使谢德权引为渠，自城北天波门入并皇城，至乾元门引而东，由城下水窦入于濠。元丰五年，金水河透水槽阻碍上下汴舟，遣宋用臣按视，请自板桥为一河，引水北入汴，既而改由副堤河入蔡。以源流深远，与京西永安、青龙河相合，赐名曰天源。其后导洛通汴，自城西引洛水，由永丰门立堤三千余步入禁中，而金水河槽废。政和间，复命内侍宋等于城内七里河开月河一道，分水灌入禁中。重和初，复导入内庭；又于城西南水磨口引索河一派，架以石梁，绝汴南北，筑堤导入天源河以助之。《宋会要》：金水河，汴都漕运四渠之一也。今涸。

　　白沟河在城东含辉门外。河无山源，以潦涸为盈竭。《舆地广记》：河出自封丘县界，亦曰湛渠。唐载初元年，引汴水注白沟，以通徐、兖之漕，其色甚洁，故名。宋至道元年，博士邢用之等请开白沟，自京师抵吕梁口，凡六百里，以通长淮之漕。议中止。咸平六年，白渠溢，用之乃自襄邑疏下流，以导京师积水，而民田无害。大中祥符二年，金水河决。议者谓汴河南三十六陂，古蓄水之地，必有下流通河。熙宁六年，都水丞侯叔献请开白沟，储三十六陂及京、索二水为源，仿真楚州开平河置闸，使四时可行舟，则汴渠可废。既而都水监复言：白沟自睢河至淮，凡八百里，乞分三年兴修。从之。旋废。政和二年，都水丞孟昌龄复修白沟，开堰通流，功未及成。吕梁，见南直徐州。襄邑，今睢州也。○护龙河，宣化门外城壕也。靖康二年，郭京以妖术为将，开宣化门出兵攻金人，金人击之，京兵败走，堕死于护龙河者甚众，城遂陷。金人焚南薰诸门。

　　浚水旧在城北。《诗》：爰有寒泉，在浚之下。《竹书纪年》：梁惠王三十一年，为大沟于北郭，以行圃田之水。县北有浚水，像而仪之，曰浚仪。《志》云：今城西三十里有寒泉陂，即《诗》所称者。浚水为汴所夺，故汴水经大梁北，亦兼浚水之名。汉明帝时，王景作浚仪渠，盖即汴渠也。《水经》亦谓之渠水。

　　通济渠在城西南二里。隋炀帝所凿，以引汴水。杜佑曰：陈留郡西有通济渠，炀帝大业初开，以通江淮漕运，兼引汴水。又城西十里有琵琶沟，从中牟县流入，本秦汉运路。炀帝幸江都，始凿沟入通济渠。以形似琵琶，因名。又有睢阳渠。《魏志》：建安七年，魏武至浚仪，治睢阳渠。盖东达睢阳之渠也。○掣水河，有二：一在城南戴楼门外，东流；一在城东扬州门外，南流，俱至城东南二十里入决河。前朝洪武中，黄河决溢，疏凿二河以分泄之，因名。

　　金明池在城西故琼林苑北。宋太祖置神卫水军以习舟师。太平兴国元年，诏凿池，引金水河分注焉。每临幸观水战。祥符六年，诏诸军选江淮习水卒，于金明池试战棹，立为虎翼军，营于池侧，又讲武池，在南薰门外故玉津园，东抵宣化门。宋建隆四年，凿以习水战，引蔡水注之，名教船池。开宝六年，改曰讲武池。又凝碧池，在城东南平台侧，唐牧泽也。宋真宗时，凿为池。今俱淤塞。

　　沙海在府城西北十二里。《战国策》：齐欲发卒取周鼎，颜率说曰：梁君臣欲得九鼎，谋于沙海之上，指此也。隋文帝疏凿旧渠，引汴水注之，习舟师以伐陈。今塞。

