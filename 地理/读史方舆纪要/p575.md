<!-- { "loadSidebar": true } -->
　　卫控制番戎，山川险峻，川蜀之襟带，而亦关陇之藩篱也《形胜志》：卫东连龙安，南接威、茂，西尽吐蕃，西北则与洮、岷连壤，直接虏界，盖四面皆险也。说者谓松潘为西陲重地，深入番境，东南两路，仅通一线，故置关设堡，绸缪联络，为虑切焉。然自宣德以后，患多在蛮族。万历二十四年以来，患又在北翟矣。说者又谓松潘蜀西之门户也，漳腊又松潘之咽喉也。高屯堡居漳、松之间，为适中要地，宜添设戍守，以犄角漳腊，屏卫松潘。然势且日蹙矣。夫松潘旧界，广六百七十里，袤千六十里。今乃亟亟于三十里之漳腊乎？噫！无具甚矣《边略》云：松、茂之俗，大抵相似。自松达茂，不三百里，路循江岸，夷碉棋布，山岩如蜂房然。明初，以戎俗尚异端，故于松潘复立番僧二人为国师，曰商巴、曰绰领，二人为禅师，曰黎巴、曰完卜。商巴事道，黎巴事佛，皆受银印，分建寺、观于诸寨落，化导番族。宣德二年，渐倡诱其属攻围城堡，遣兵攻剿，不克。三年，复征之，犹弗靖。八年，益调兵进讨。十二年，抚臣寇深议伐之。景泰二年，复议讨之，患稍息。天顺五年，复炽，入龙州石泉等处。成化十一年，势益张。十三年，抚臣张赞督官兵攻灭掇坪、懦弱、白羊岭、鹅饮溪、大白、饮马池、通林等二十一寨，又攻破木瓜、竹头坪等寨。于是商巴等二十六族降。十四年，佥事林壁进攻黄头、复水诸寨，别将复攻西坡、禅宛等寨，又分兵为五哨：一从靖夷岗，一从擂鼓坪，合攻西坡；一从回子嘴，一从荞坝，合攻列四；一直攻双桥儿寨，又分精兵，一从牛尾巴山口，一从双桥儿山岭，进攻树底寨；一从麻答山口，一从山岭，进攻麻答寨；一从永镇堡山岗，一从禅定山口，进攻禅定寨；一攻挖撒寨，前后杀获甚众。会礻卑将谢琳等穷追牛尾巴山贼被杀，我军夺气，蛮亦困惫，乃输款。弘治中，蛮复纵，官军失陷，南路梗阻。正德二年，官兵又杀其绰领等国师雪郎三出，诸番怨恨，嗣后本寺小宛卜等屡屡围杀官军，松城之外，不敢昼牧。十一年，别将张杰等整兵击贼，贼稍敛。嘉靖初，乌都、鹁鸽、鹅儿、鸡公、刁农五寨番蛮，纠合黑虎等寨八百余番，攻围长安等堡，阻绝南路，势甚猖獗。十二年，抚臣朱廷立等调官兵协剿，乌都等十一寨次第皆平，又屠遮花寨，于是黑虎等寨亦送款，自是寇患稍息。万历初，河东羌为乱。十四年，讨降之。时河西恃长江之阻，颇逆我文告，至是亦震慑请命。王廷相曰：松、茂诸番，居止皆依山险，垒石为室，高者十余丈，谓之碉房。天气多寒，土地冈卤，不生谷粟麻菽。番性勇戆嗜利，往往侵夺内地，使民失业。莅兹土者，非以德怀之，以计困之，患未易弭也。

　　○嘉诚废县今卫治。三国汉时，为平康县地，属汶山郡。晋因之。后没于羌，寻为吐谷浑所据。后周天和初，得其地，置嘉诚县，龙涸郡及扶州治焉。隋仍曰嘉诚县，属扶州。大业初，属汶山郡。唐武德初，改置松州治焉。广德以后，废于吐蕃。刘句曰：嘉城本生羌地，后魏时，白水羌舒彭遣使朝贡，乃拜龙骧将军甘松县子，始置甘松县，魏乱而绝。后周复招慰之，于此置龙涸防。天和六年，改置扶州。隋改甘松为嘉诚县。或曰：刘句误也。甘松盖在陕西岷州境。《城邑考》：今卫城，明洪武十七年筑，即隋唐嘉诚县地也。石为城，有濠环之，门五，城周七里有奇。

　　龙鹄城在卫东。《志》云：龙涸本名龙鹄。后魏太和九年，宕昌王梁弥博为吐谷浑所逼，奔仇池。仇池镇将穆亮帅骑三万军于龙鹄，击走吐谷浑，改立梁弥承而还。后周龙涸防盖置于此。杜佑曰：龙涸城为吐谷浑之南界，去成都千余里。是也。宕昌，见陕西岷州卫。仇池，见陕西成县。

　　平康废县在卫西南。蜀汉时，置平康县，属汶山郡。延熙九年，汶山平康夷反，姜维讨平之，是也。晋仍为平康县，亦属汶山郡，后废。后周复置。隋因之，属会州，寻属汶山郡。唐初废。垂拱元年，复置平康县，属当州。天宝初，改属松州，后废。○交川废县，在卫南。本嘉诚县地，隋开皇初，析置交川县，属会州，寻属汶山郡。《隋志》：县有关官。是也。唐仍为交川县，属松州。后废。《寰宇记》云：交川县亦后周天和中置。误。

　　废潘州《志》云：故潘州在卫北七百五十里。汉武逐诸羌渡河湟居塞外，筑此城置护羌校尉御之。唐广德初，松州以北皆陷于吐蕃。宋崇宁三年，秦凤招纳司言，阶州生蕃纳土，得邦、潘、叠三州。潘州盖属吐蕃首领潘罗支，故名。又分潘州为上下中三州。元属吐蕃宣慰司。明初本设松州、潘州二卫，后并为松潘卫。今阿失寨，盖上潘州也。班班簇，即下潘州地也。中潘州界其间，其地愈北，山愈平。旧漳腊之设，在下潘州。《边略》：中潘州去卫二百五十里而远。

　　废居州在卫西北。唐贞观中，党项部细封、拓跋等氏相继来降，以其地置居、奉、岩、远等州。又轨州亦在卫西境，贞观三年置。《唐史》：党项，汉西羌别种，魏晋后微甚，周灭宕昌邓至，而党项始强。其地古析支也，东距松州，西距叶护，南春桑、迷桑等羌，北吐谷浑，山谷崎岖，亘三千里，姓别为部。太宗置松州都督府，督羁縻居、懿、麟、雅等二十五州。是也。○废麟州，在卫西。唐贞观五年置，以处生羌。又废剑州，唐永徽五年，羌酋冻就内附，以其地置剑州，俱属松州都督府。

　　废霸州卫西南二百五十里，唐贞观中置。十二年，霸州山獠反，杀其刺史向邵陵，州废。仪凤初复置，属松州都督府，寻复废。天宝初，招附生羌，置静戎郡，治信安县。乾元初，改为霸州。贞元中，剑南节度使韦皋招纳降蛮，处之于维、保、霸等州。是也。又废柘州，亦在卫西南。《通典》：柘州东至静州三十里，南至维州三百里。本生羌地，显庆元年置。天宝初，改为蓬山郡，领柘县及乔、珠二县。又有废拱州，显庆中以生羌钵南伏浪恐部置，与柘州俱属松州都督府。静州，见叠溪所。○废阔州，在卫西境，相近者又有废诺州，俱唐贞观五年置，以处党项及降羌，属松州都督府。十二年，吐蕃破党项、白兰诸羌，屯松州西境，寻进攻松州，败州兵。阔州、诺州二部遂叛归吐番，寻复内属。

　　○雪栏山卫东三十里。山势蟠蜒，四时积雪，其色如银，俗呼宝顶山。亦名雪岭，崖路险，有雪栏关。又风洞山，在卫东五十里。山高险，行数里始至其巅，上有风洞，深不可测。《志》云：洞多恶风，每午辄大作，作则灰沙蔽天，人马俱辟易，寒气袭人，触之多死，否则喘息旬日始止。盖山岚郁结之气所发。

　　红花山卫南十五里，有屯田，名红花屯，岷江所经也。又牛心山，在卫东南十五里，峰峦圆秀，若牛心然。又东四十里为火焰山，山无草木，色如赭。○金蓬山，在卫东南五里。《志》云：羌人金蓬者昔居此山。

　　甘松岭卫西北三百里。亦曰甘松山，一名松桑岭，土人谓之松子岭。后魏有甘松县，唐置松州，皆以此山名。《新唐书》：开元十九年，吐蕃请互市于甘松岭，宰相裴光庭曰：甘松岭，中国之阻，不如许赤岭。是也。今大江经其下。杜佑曰：甘松岭乃江水发源处。似误。赤岭，见陕西西宁卫。

　　大分水岭卫北二百三十里。其山高峻，水分二流，或以为大江导源处也。又小分水岭，在卫北九十里。其山平坦，有龙潭，其水亦分二流。○羊峒，在卫北，接陕西洮州界。《志》云：松潘东通任昌、蜡梅，北接羊峒、洮州，任昌、蜡梅盖番族也。

　　野狐峡在卫西境。唐贞观八年，别将李道彦分道击突厥，至阔水，党项酋长拓跋赤辞等屯野狐峡拒之。道彦不得进，为其所败，退保松州。

　　○岷江在卫西。《江源记》：岷江发源于临洮木塔山，山顶分东西流，由甘松岭八百里至漳腊西，其水渐大，复径镰刀湾，达松潘，于下水关入红花屯，达叠溪界。《一统志》：司西北六十里有潘州河，即岷江矣。河东、河西诸蛮，盖以江为界云。余见大川岷江及川渎异同。

　　涪江在卫东。发源小分水岭，东南流入小河所界，又东南入龙安府。《汉志》注：涪水出刚氐道徼外，南至垫江入汉。是也。详见大川涪江。

　　阔水在卫西北。唐贞观八年，李道彦分道伐吐谷浑，经党项中，至阔水，出不意袭败之。党项忿怒，拒道彦于野狐峡，道彦败还松州。十二年，命侯君集等分道伐吐蕃，将军牛进达出阔水道，即此。胡氏曰：阔水在故党项中，羁縻阔州以此名。今亦见陕西西宁卫。○响水泉，在卫北六十里，泉流湍急有声，居民资以灌溉。

　　○望山关卫东十里。又东二十里曰雪栏关，在雪栏山上。又二十里曰风洞关，在风洞山上，皆峻险。《志》云：风洞关北有盐井墩，即古盐川废县。似误。○黑松林关，在司东七十里，地多黑松，因名。一名松林堡。又东十里曰伏羌堡，其相近者曰红岩堡，亦曰红崖关，皆东路设险处也。

　　三舍关卫东九十里，东至小河所，此为适中之地。关东十里为镇远堡，又东二十里为小关子堡，又东十里为松垭堡，又东十里为三路堡，又东八里为师家堡，又东十里为四望堡，堡东二里即小河所也。《志》曰：三舍关有偏将驻守，所辖上至望山，下至四望，共十三关堡。四岩绝壑，一线仅通羊肠鸟径，峭磴危湍，险万状。附近有水牛、毛公、羊洞诸番，不时窥伺。嘉靖中，何卿镇松潘，节制东南，大修长安、马路、师家、永平等堡，于善地增修御寇、靖虏诸墩，以扼险要。长安堡，见茂州境内，即长宁堡。马路堡，见叠溪所。

　　西宁关卫南三十里。其北八里曰熊桢屯堡，亦曰熊溪屯，南路关堡之首也。有铁炉沟诸夷在界内。万历中，河西商巴导土鞑伏于铁炉沟以牵制我，事觉扑擒之。关南八里有小屯堡，共为形援。又东胜堡，在卫东南三十五里。《志》曰：红花屯下七里为雄溪屯，雄溪左十三里即东胜堡。○安化关，在卫南四十五里。其北七里为云屯堡，南十里曰镇革堡，又南七里曰新塘关，又七里曰艾蒿堡。《志》云：卫南七十里有新镇关，其北十五里曰百胜堡，其南十余里曰龙韬堡，皆南境之襟要也。

