<!-- { "loadSidebar": true } -->
　　○大茂山县西北百八十里，即恒岳也。北亘云、蔚，南连镇、定，为河东、河北之翰蔽。缘山有村，曰石门。《志》云：今有岳岭口巡司，在县西北百十里，即大茂山之东麓。余详见名山恒山。

　　唐山县北八里。一名唐岩，亦名尧山。又县东北十五里有孤山，四面平坦，不与他山相接。一名都山，亦名亘山，又谓之望都山。张晏曰：都山在望都县南，尧母庆都所居。尧山在其北。登尧山，望都山，故以望都为名，即此二山也。

　　灵源山县东北十五里。山溪环错，岩壑绝胜。又育山在县北十五里，与灵源相峙。○粟山，在县西北十五里，古有委粟关，盖置于山上。又东南三里，曰锣鼓山，崖壁峭险，古中山城盖在其上，其旁又有杨庄岭。

　　神和山县西北三十五里。旧名石河山，居民避兵于此得免，因改今名。其相接者，曰父子山、白合山、柏岩山，参差列峙，为县之险。○葛洪山，在县西北七十里，山宫观环列，岩壑颇胜。徐广曰：鸿上水出葛洪山，山与恒山相接，下有杨家峪。《志》云：县西北高尖峪，空闲窑诸处，旧尝产银，谓之银洞。明初尝采矿练银，力多利少，闭不复采。

　　○唐河县西三十里。古呕夷水也，源出漳、源州界恒山谷中。自山西灵丘县东南流，经倒马关至县境，又东南流，经曲阳县入定州界，谓之氵寇水。至祁州与沙河合。《水经注》：唐水导源卢奴县西北，至唐城西北曷而为河，其水南入小沟，下注于氵寇水。似误。

　　○鸿上关县西北百十里。旧《志》作七十里。徐广曰：故关今名洪城，一名鸿山关。《水经注》：氵寇水东流，历鸿山关。是也。亦谓之唐关，与定州接界，盖即今之倒马关矣。《舆程记》：倒马关北十五里，为柳角安口。又北五十里，曰插箭岭，即山西广昌县界矣。

　　八渡关县西北五十里。关下有水，屈曲凡八渡，因以名关。《寰宇记》：汉所置关也，当山溪之险道。金时置军城镇。明初亦置军城镇巡司，为戍守要地。镇南即定州曲阳县也，今亦见曲阳县。又军城驿，在县西北九十里。洪武二年，置马驿于此，道出山西，以军城镇名。万历九年废。

　　赤岸镇在县北。唐武德六年，高开道入寇，自易州而南，掠赤岸镇。《九域志》：镇在定州。《唐县志》云：县又有预备仓四。曰汀都，在县西八里。山羊，在县东北十里。高昌，在县东二十五里。留泉，在县南二十里。皆以村社为名。

　　周家堡县西北百十里，倒马关东路戍守处也。有周家镇巡司，又有中窑谷口，在倒马关西北五十里，亦为戍守要地。《舆程记》：周家堡口东至玉河安口十里，西至营沟口十五里，自周家堡西南至倒马关六十里。

　　庆都县府西南九十里。西至唐县三十里，东北至满城县七十里，南至定州六十里，西南至定州曲阳县七十里。汉望都县，属中山国。后汉及晋因之。后魏仍属中山郡，孝昌中改属北平郡。高齐废入北平。隋开皇六年又置，大业初又废。唐武德四年，复置望都县，属定州。宋因之。金改为庆都县。元改属真定路，寻又改属保定路。今城周四里有奇，编户八里。

　　○望都故城县西北七里。本战国时赵邑。《史记》：秦始皇七年，将军骜死，以攻龙孤、庆都。《括地志》：定州恒阳县有白龙山，又有扶龙山，唐县东北有孤山，所谓龙孤也。庆都盖邑名。汉因置望都县于此。刘句曰：唐初分安喜、北平二县，置望都县，治安险故城。贞观八年，始移今治。五代梁龙德初，晋王存勖败契丹于新乐，契丹主阿保机自定州退保望都，晋王追败之，逐北至易州。是也。恒阳，今见定州曲阳县。安险，亦见定州。

　　柳宿城县东南四十五里。汉武元朔三年，封中山靖王子益为柳宿侯，邑于此，后废。今为六宿堡，音讹也。

　　○恒岭县西二百里。《志》云：恒山在县西，与曲阳县接界。

　　○龙泉河在县西北。有龙泉，与县西南诸泉汇而为河，东流溉田三百余顷。《志》云：县北里许有黄、黑二泉，相去仅十余步，二色分明，与龙泉水合流，绕为城壕，隆冬不冰，相传中有温泉云。其下流亦南汇于唐河。

　　清水河县西南一里。流经县南，东流二里，合于龙泉河。又有灞龙河，在县西南五里，东北流七里，合于清水河。《志》云：县西三里有坚功泉，又西二里有西堤泉，又县西南有沈家泉、涌鱼泉，俱平地涌出，合于龙泉河，盖即龙泉之上源矣。

　　○马安关在县西。《晋·地道记》：望都县有马安关，或曰马溺关也。《中山记》：八渡、马溺是山曲要害之地，有马溺水出上曲阳县东北，东流合于氵寇水。《志》云：县附城有东南两关，隆庆初，增建。又有翟城马驿，在县治北。

　　康村在县东北。宋咸平六年，契丹寇定州之望都高阳关，将王继忠等赴救，至康村为敌所困，且战且行处也。今讹为狼村铺，道出满城县。又固店，在县西南，道出定州。

　　博野县府南九十里。西南至祁州三十里，西至定州九十里，东南至晋州饶阳县七十里。汉蠡吾县地，属涿郡。后汉元嘉初，置博陵县。魏因之。晋改县曰博陆，为高阳国治。后魏改为博野县，属高阳郡。隋属瀛州。唐武德五年，置蠡吾州治此，八年州废。九年改置蠡州。贞观初，又废，县属瀛州。永泰中，改属深州。五代周属定州。宋雍熙四年，置宁边军。景德初，改永定军。天圣七年，又改永宁军。金改置宁州，亦曰博野郡。天德三年，又改为蠡州，治博野。元至元三年，省博野入蠡州。三十一年，复置博野县，属保定路。明洪武初，属祁州。六年，改今属。城周四里，编户二十一里。

　　○陆成废县县南十六里。汉置陆成县，属中山国。武帝封中山靖王子贞为陆成侯，邑于此。后汉废入蠡吾县。旧《志》云：桓帝更置博陵县，盖治此。后魏博野县亦治焉，寻移今治。唐长庆初，横海帅杜叔良讨成德叛将王庭凑，大败于博野。石晋天福六年，成德帅安重荣以晋主臣契丹，耻之，遣骑掠幽州南境，军于博野。即今县也。

　　○唐河在县南。亦曰氵寇水。自祁州流经县界，又东入蠡县境。《志》云：唐河、沙河、滋河三水，俱自祁州流入县南，合为一川，谓之三岔口。东入蠡县，谓之杨村河。○博水，在县西北，自完县东南流，经县西。《寰宇记》云：博水入县境，合于氵寇水。又小店河，亦在县北。其西又有西庄河，俱合流达安州界，会于九河。

　　蟾河县东南二十五里。其西有龙塘河，流合蟾河，下流注于滹沱。

　　○白牛逻在县东南。昔时置戍巡警处也。北魏孝昌二年，元深蹑定州贼葛荣于交津。荣至白牛逻，掩深别将元融杀之，深遂还趋定州。交津，见晋州武强县。

　　蠡县府南九十里。西至博野县十八里，南至晋州饶阳县七十里，东南至河间府九十里。汉置蠡吾县，属涿郡。后汉属中山国。晋属高阳国。后魏属高阳郡。北齐省入博野县。唐置蠡州。元至元初，州属真定路，废博野县。寻复置县，而移州治于此。明洪武八年，改州为县。城周八里有奇，编户二十七里。

　　○蠡吾城县东二里。汉县。后汉属中山，安帝封河间王开子翼为侯邑。其子志入继大统，是为桓帝，追尊蠡吾侯为孝崇皇，陵曰博陵，因析置博陵县，而蠡吾如故。

　　清梁城县西二十里。石赵所置城也。晋永和六年，慕容隽击后赵，至无终。赵将王午、邓恒弃蓟城，走保鲁口。隽自蓟进击之，军至清梁，邓恒将鹿勃早来袭，败去。魏收《志》蠡吾县有清凉城，即此。又南安城，在县南，亦石赵所置。晋永和七年，慕容隽遣慕容评攻王午于鲁口，至南安，斩午将郑生。是也。鲁口，见晋州饶阳县。

　　○杨村河县南三里，亦谓之唐河。《志》云：滋河、沙河、唐河之水，自祁州合流，经博野县而合为三岔口，入县界为杨村河，引而东。初自县东南流入河间府境，其后自兰家圈口北决，由玉田渚口入高阳县境。又有小陈河，源出庆都县界，经县东北流，入安州界。今湮。

　　土尾河在县东北。《志》云：唐河经县东南，分流为土尾河。又东北经清苑县及高阳县境，下流仍合于滋、沙诸河。

　　○石羊垒在县东。魏收《志》蠡吾县有石羊垒，盖昔人屯戍处。今堙。

　　完县府西七十里。西南至唐县四十里，东北至满城县五十里，北至易州百二十里。秦曲逆县地。汉为北平县地，属中山国。后汉及晋因之。后魏属中山郡。孝昌中，分置北平郡，治北平县。北齐郡废。隋属定州。唐初因之。万岁通天二年，契丹来攻不下，改为徇忠县。神龙初，复曰北平县。五代唐改为燕平县，寻复曰北平，属易州。石晋改属定州。宋因之，庆历四年，移置北平军于此，仍隶定州。金曰永平县，属中山府。贞二年，升为完州。元仍改为永平县，寻复曰完州。明洪武二年，改州为县。城周九里有奇，编户十八里。

　　○北平废县县东二十里。汉县治此，高祖封功臣张苍为侯邑。顺水经其地。光武击尤来、大枪诸贼于元氏，追至北平，战于顺水北，即此处也。唐长庆初，义武帅陈楚败卢龙叛将朱克融兵于望都及北平。五代时，县移今治。宋置北平寨于此。景德初，契丹寇威虏顺安军，进攻北平寨，总管田敏击走之。东侵保州，复败却。庆历二年，于北平寨置北平军。四年，即县治置军，以寨属焉。金废。

　　曲逆城在县东南二十里。《左传》：齐国夏伐晋，取逆。郦道元以为即曲逆也。后为赵邑。秦置县。汉七年，高祖击韩王信，自代还，过曲逆曰：壮哉县，吾行天下多矣，惟见洛阳与是耳。因封陈平为曲逆侯。十一年，陈反。将王黄军曲逆，高祖自将击之。张晏曰：濡水于城北，曲而西流，故曰曲逆。后为县，属中山国。后汉章帝巡北岳至此，丑其名，改曰蒲阴。晋亦属中山国。后魏属北平郡。北齐废入北平县。隋开皇六年，复置蒲阴县。大业初又废。

　　阳城县东南五十里。《续汉志》：中山蒲阴县有阳城。阳城在蒲阴东南三十里。晋隆安初，慕容宝闻拓跋攻信都，出屯深泽，遣慕容麟攻阳城，杀魏守兵。拓跋因还屯阳城，既而拓跋仪攻慕容德于邺，以军食不给，命仪去邺，徙屯巨鹿，积租阳城。石晋开运二年，契丹入寇，晋军与战于阳城，败去。《水经注》：博水出中山望都县，东径阳城，散为渚泽，世谓之阳城淀。宋景德元年，契丹犯保州，不克，进攻定州。宋兵拒之于唐河，契丹遂驻阳城淀，即此。

