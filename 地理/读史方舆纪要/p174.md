<!-- { "loadSidebar": true } -->
　　淮陵城县西北九十五里。汉县，属临淮郡。后汉属下邳国。晋属临淮郡。惠帝元康七年，分置淮陵国。永嘉后废。梁天监二年，魏扬州刺史元澄等入寇，澄分命诸将攻东关、大岘、淮陵九山，徐州刺史潘伯邻救淮陵，为魏所败。○焦城，在淮陵废县西。梁天监二年，魏元澄南寇，将军王燮保焦城，魏党法宗等攻拔之，进破淮陵，即此。又富陵城，在县东北六十里。汉县，属临淮郡。高祖十一年，黔布反，击荆王贾，贾走死富陵，即此。后汉废。后魏亦置富陵县，属淮阴郡。后齐废。

　　直渎城在县南。晋义熙中，析盱眙县置直渎县，属盱眙郡。宋齐及梁因之。后魏仍属盱眙郡。隋初并入盱眙。○赘其城，在县西。汉县，属临淮郡。吕后封吕更始为赘其侯，邑于此。后汉县废。晋复置，寻又废。县西南有阳城及考城二县，俱晋末侨置县，属盱眙郡。隋初废。

　　鲁城县东南三十里。后魏尝侨置鲁县，属淮阴郡。后齐废，即此城也。《志》云：县东北三里有彭城，盖亦南北朝时所侨置。○公路城，在县东北七十余里，今为公路村，相传袁术屯兵处。《城邑考》：县东北三十里有汉王城与项王城、小儿城，三城相连，相传项氏立楚后时屯兵处。

　　○东山在县治东南。山有石洞，左曰灵关，右曰剑壁，皆曲折相通。宋元嘉二十七年，魏寇彭城，将军臧盾赴救，至盱眙，魏主焘已过淮，质遣其将胡崇之等营东山。毛熙祚据前浦，皆为魏人所败。明年，魏主还攻盱眙，筑长围，一夕而合，运东山土石以填堑，力攻，久之不克。胡氏曰：东山、前浦，皆在盱眙左右。东山之北。则高家山。高家山之东，则陡山，稍南则都梁山。都梁山之东北，则古盱眙城，城临遇明河。又东径杨茅涧口，又东径富陵河口，则君山，魏太武作浮桥于此。自此渡淮，稍东则龟山矣。○台子山，在县治东一里。宋元嘉中，臧质守盱眙以拒魏人，魏主造弩台于山上，以射城中，因名。治东又有第一山，治南有清风山，皆名胜处也。

　　君山县东北六里。魏邓艾尝于此堰涧为塘以溉田。晋太元四年，谢玄等败苻秦将俱难于淮阴，秦人退屯淮北之君川，即君山之川矣。宋元嘉中，魏主焘筑长围，围盱眙，作浮桥于君山，绝水陆道，即此。亦曰军山，又东北一里曰长围山。《志》云：魏主焘围盱眙，自都梁山筑长城，造浮桥，绝水路，此其旧址。

　　陡山在县东北五里，下瞰淮流，其势陡峻，亦曰斗山。《一统志》：山与都梁山相接，当淮流之险峻。胡氏曰：陡山之东，古盱眙也。唐咸通十年，辛谠为泗州迎粮于淮南，舟载钱米，还至斗山，贼将王弘立帅众拒之于盱眙，布战舰塞淮流，谠击败之，遂入泗州。○望州山，在县南五里。《志》云：自南而登，可见泗州城。又县东有磨旗山，相传南北交兵，每立旗帜于山上。

　　九头山县南三十五里。山有九丘，因名。梁天监二年，魏豫州刺史元澄分命诸将攻淮陵九山。或曰：九山，即此山也，或谓之塘山。宋嘉定六年，尤育言：白水塘源出塘山，其山冈阜重叠，涧萦纡，凡四十里。盖因白水塘而得名。

　　龟山在县东北三十里。《志》云：山有二，上龟山在县治西南，下龟山在此山西南隅，上有绝壁，下有重渊，相传禹锁淮涡水神巫支祁于此。宋嘉定十二年，山东贼时青来附，处之龟山。又宝庆三年，李全以青州叛，降蒙古，袭据楚州，败金将完颜讹可于龟山。即此。

　　都梁山在县东南五十里。广袤甚远，产都梁香，隋建都梁宫，并置城于此。项安世曰：都梁山上水极清浅，中多兰草，俗谓兰谓都梁也。隋大业二年，炀帝起行宫于山上，殿阁三重，长廊回绕。其下有磐泉，七源并导，合为一流。又于宫西南淮水侧凿钓鱼台，临淮高岸。又起四望殿，前有曲河，以停龙舟大舸。其离宫别馆，萦带淮滨，俗呼都梁宫。大业十年，贼孟让自长白山寇掠诸郡，至盱眙，据都梁宫，阻淮为固，王世充破走之。唐光宅元年，徐敬业起兵扬州，武后使李孝逸讨之，敬业屯下阿，使其弟敬猷逼淮阴，其将韦超屯都梁山，孝逸至都梁诸将以险固不可攻，薛克构曰：超众少，击之必举，举都梁，则淮阴、高邮，望风瓦解矣。从之，超果遁去。又上元二年，刘展据江淮诸州以叛，平卢将田神功屯任城，奉诏进讨，至都梁，刘展自广陵将兵迎战，败走。咸通九年，桂州叛卒庞勋据彭城，遣其党围泗州，淮南遣兵赴援，皆屯都梁城，与泗州隔淮相望，贼围都梁而陷之，据淮口，漕驿路绝，既而戴可师奉诏讨勋，欲先夺淮口，后救泗州，围都梁城，贼伪降遁去，可师入其城，贼帅王弘立乘大雾掩击，官军尽没。《寰宇记》：山在县东南六十里，淮滨之阻也。

　　青山县西南八十五里。宋绍兴间，刘泽保聚于此，金人不敢近，其城垒故址犹存。《志》亦作清平山。又西南六十余里有嘉山，亦有营寨旧址。○三台山，在县西南百五十里，山有三峰，东西南鼎立，上可屯十万众。宋建炎中，刘纲保聚于此。元末，定远豪王弼亦结寨其上。

　　浮山县西百四十里。北临淮水，一名临淮山。《水经注》：淮水自钟离县又东经浮山，北对石山。梁筑浮山堰，盖以此山名也。杜佑曰：浮山去钟离郡九十里，山下有穴，名浮山洞，夏潦不能及，冬涸不加高。浮山之名亦以此。五代周显德四年，破南唐水军于洞口，即浮山洞口也。既而周主攻下泗州，唐战船赴援者，犹泊洞口，周主遣骑侦之，唐兵退保清口。清口谓清河口矣。○云山，在县东七十余里。一名东阳山，盖因旧县而名。上有天井，冬夏皆水深五丈许。

　　○淮河在县北二里，与泗州中流分界。自五河县流入境，又东一百五十里至清河口合于黄河，城北有长沙洲，自淮水渡接牛场港，长二里，淮水泛涨，赖以捍御。

　　运河在县东北三十里。宋元丰六年开运河，自龟山蛇浦起，讫于洪泽，凿为复河，亘五十七里有奇，广十五丈，深丈有五尺，发运使蒋之奇董其役，以避淮流之险，为转输之利。谓之龟山运河，亦谓之洪泽河。宋《国史》：先是发运使许元自淮阴开新河，属之洪泽，避长淮之险，凡四十九里，久而堙涩。熙宁四年，发运副使皮公弼修泗州洪泽河六十里，以避漕运涉淮风涛之患。至是发运使罗拯，复欲自洪泽而上凿龟山里河，以达于淮。会发运使蒋之奇入对，建言上有清汴，下有洪泽，中间风涛之险，不过百里。宜自龟山蛇浦，下属洪泽，凿左肋为复河，取淮为源，不置插堰，可免风涛覆溺之虞。议者以为便，遂成之。建中、靖国初，复下司修筑。自是岁以为常。南渡后，始罢其后。○直河，在今城北郭内，唐太极初，敕使魏景倩引淮水至黄石冈，以通扬州，即此河也。

　　池河在县西南，自合肥县境流入，北注于淮，又有津里河，源出嘉山，亦北流入于淮。

　　洪泽浦县北三十里。旧名破釜塘。邓艾立白水塘，与破釜相连，开水门八以溉田。其后炀帝幸江都，道经此，久旱遇雨，因改今名。唐咸通九年，徐州贼庞勋遣其党李圜攻泗州，敕使郭厚本将淮南兵救之，军洪泽，畏贼强不敢进。宋乾道七年，诏浚洪泽至龟山浅涩处以通运。元至元二十三年，淮南立洪泽、芍陂两处屯田。初，两淮兵燹之余，荆榛蔽野，宣慰司昂吉儿言：可立屯田，以给军饷。至是试行，果大获，遂以兵三万屯此，岁得米数十万斛。○万岁湖，在县西二十里，方圆四十里。周世宗攻泗州，驻跸于此，民皆呼万岁，因名。

　　曲溪堰在县西南十里。亦名新河堰。唐咸通中，高骈镇淮南，有曲溪屯将。五代周显德二年，张永德败唐泗州兵于曲溪堰。是也。○九山湾，在县西。梁天监二年，魏元澄分命诸将犯淮陵九山，徐州刺史司马明素将兵救九山。胡氏曰：盱眙县西南十五里有三城，又西十五里至淮陵城，临池河，池河过淮陵城西而北入淮，谓之池河口。九山店在淮北，南直淮陵。九山店之东则陷冈湖，南则马城，淮流至此，谓之九山湾。其东则凤凰洲，在淮水中，约长十里。今土人亦呼九山湾为狮子渡，北兵渡淮之津要也。

　　○都梁宫在都梁山上，隋置。《志》云：县东南十五里，旧为都梁驿，炀帝亦置宫殿于此。今地名莲塘。

　　洪泽镇在县东。《九域志》：盱眙有洪泽镇。王氏曰：镇有二，一在盱眙，一在山阳界。宋绍兴中，韩世忠欲伏兵洪泽镇，邀金使者张通古处也。今县东六十里至石灰窑，又三十里至洪泽驿，繇水道沿淮至淮口，此其必繇之道也。○淮原驿，在县西南三十里，为往来濠、庐之通道。

　　天长县州东南百五十七里。东至扬州府百二十里，东南至扬州府仪真县百二十里，南至江宁府六合县九十里。汉东阳县地。刘宋侨置南沛郡及沛县于此。萧齐亦置南沛郡及沛县。梁置泾州，领泾城、东阳二郡。后齐因之。陈废州，并二郡为沛郡。大建十一年，没于后周，改置石梁郡及石梁县。隋郡废，县属扬州。大业中，改县曰永福。唐初废。天宝初，置千秋县，仍属扬州。七载，改为天长县。光启三年，淮南军乱，杨行密自庐州趋广陵，至天长，是也。南唐为天长制置使。升元六年，改曰建武军。明年，又改为雄州。周显德四年，克唐泗州，攻楚州，使降将郭廷谓将其濠州兵攻天长，天长降，改为天长军。宋因之。至道二年，复为天长县，属扬州。建炎初，又升为军。绍兴初，复为县。十一年，又升为军。十二年复为县，隶招信军。元改属泗州。明因之。县旧有土城，周六里，今废，编户二十里。

　　○东阳城县东七十里。秦县，陈婴为东阳令史，即此。汉属临淮郡。后汉永平中，属下邳国，寻改属广陵郡。刘昭《志》：县有长洲泽，吴王濞太仓在焉。晋复属临淮郡，后废。今故址尚存，俗谓之屈城。

　　石梁城县北二十五里。江左所置戍守处也。宋泰始二年，薛安都举兵彭城，应晋安王子勋，遣其从子索儿引兵向广陵，为张永、萧道成所败，退保石梁。梁承圣二年，秦州刺史严超达围齐泾，州侯等俱出石梁，为超达声援，寻为齐将韶所败，引还。陈大建五年，吴明彻大败齐兵于城下，遂克石梁。十一年，为后周所取，置石梁县于此，后废。唐武德七年，又置石梁县。贞观初省。今亦谓之旧城，其东有关城，关城之东有月城，皆战争时所筑。又有土城，在县东北三十里，一名新城，盖县尝迁治于此。○横山城，在县西南三十里，梁置横山县于此。后周省入石梁。又有义城，在县南二十五里，或曰梁时尝置义城县于此。

