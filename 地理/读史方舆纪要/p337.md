<!-- { "loadSidebar": true } -->
　　夹山在云内州北六十里。宋宣和四年，金人袭辽主延禧于白水泺，辽主遁入夹山，即此。《一统志》：夹山在朔州北三百四十里，与黑山东西相连。黑山，今见陕西榆林卫。

　　东木根山在府北。《志》云：五原有木根山。此山在河东，故曰东木根山。晋太宁二年，代王贺亻辱以诸部未服，筑城于东木根山而徙居之。魏主宏尝言远祖世居北荒，平文皇帝始都东木根山。平文，郁律谥也，盖郁律亦都此云。或讹为勿根山。晋太元十四年，后燕慕容德等击代叛部贺讷，追至勿根山，是也。

　　黄瓜堆在府西南百十里。或曰即古黄华山也。赵武灵王十九年，北至无穷，西至河，登黄华之山。《水经注》：桑乾水与武州水合而东南流，屈径黄瓜堆南，又东南流经桑乾郡。北魏孝昌初，斛律金自云州南出黄瓜堆，为上谷贼杜洛周所败。齐天保四年，柔然寇肆州，齐主洋自晋阳击之，至恒州，大破柔然于黄瓜堆。唐武后垂拱三年，突厥叛部寇朔州，黑齿常之大破之于黄花堆，即黄瓜堆也。元和四年，沙陀朱邪执宜从河东帅范希朝徙于定襄川，始保神武川之黄花堆，修新城而居之。景福初，李克用北巡，至天宁军，以幽州帅李匡威等袭云州，乃遣将发兵于晋阳，而潜入新城，伏兵于神堆，擒吐谷浑逻骑三百。既而大军至，乃入云州，出击李匡威、赫连铎兵，皆败去。神堆，亦即黄花堆新城，即后魏之新平城，在神堆东南。宋白曰：云州西南至神堆栅九十里。

　　石子岭在府西北。晋太元初，苻秦遣兵伐代，代将刘库仁与秦兵战于石子岭，大败。胡氏曰：岭当在云中、盛乐西南。《新唐书》：自夏州北度乌水，一百二十里，至可朱浑水。又百余里至石子岭。是也。又陵石，在盛乐故城东。《北史》：魏主东如陵石。或曰：陵石，地名，有山溪之阻，时置城邑于此。

　　达速岭在府西北境。高齐天保五年，北巡至此，行视山川险要，将起长城。明年，遂发民筑长城，自幽州西至恒州，是也。又牛皮岭，在府东六十里。《唐志》：云州有牛皮关，今关在岭上。又《志》云：府西三十里有双化岭，盘踞凡百余里。

　　黑沙碛在振武故城北，亦谓之鸣沙。唐元和八年，振武遣兵趋东受降城备回鹘，至鸣沙，兵乱而还，即黑沙碛矣。

　　石漠在塞北。自阴山而北，皆大漠也。其间有白漠、黑漠及石漠之分。白、黑二漠，以色为名，石漠以地皆石碛而名。《北史》：石漠在汉定襄郡武要县西北。晋义熙二年，魏主如豺山宫，遂至石漠。又魏主焘始光二年，大伐柔然，遣长孙翰等从东道出黑漠，长孙道生等出白、黑二漠间。白漠盖在黑漠西也。亦谓之大碛。四年，魏主西伐统万，命其将陆俟督诸军屯大碛以备柔然，即此。又宋泰始中，魏主宏追柔然至石碛，即石漠矣。魏主宏太和十年，敕勒叛柔然，柔然伏名敦可汗自将讨之，追奔至西漠，即大漠之西偏也。唐贞观四年，李靖袭破突厥于定襄，突厥徙牙帐于碛口，既而靖破突厥于阴山，军于碛口，漠南遂空。武后万岁通天二年，突厥嘿啜建牙于黑沙，即黑漠矣。《志》云：大漠在阴山北，东极辽海，西尽居延。是也。

　　○黄河在废东胜州西八里。自榆林北塞流经此，乃折而南，经朔州西界，入太原府河曲县及保德州境，亦谓之西河，以在平城西南也。魏主焘神元年，如西河校猎，其津济之处，有君子津，又有来违津，俱在东胜州境。郦道元曰：河水南入云中桢陵县西北，又南过赤城东，又南过定襄桐过县西，河水于二县间济，有君子之名。又曰：君子津在云中西南二百余里，汉桓帝时有洛阳大贾卒于此。津长田子封以遗资悉归其子，桓帝嘉之，因名其津为君子津。晋太和三年，代王什翼犍击刘卫辰，自君子津济，时河冰未合，什翼犍命以苇ㄌ约流，俄而冰合，然犹未坚，乃散苇于其上，冰草相结，有如浮梁。代兵乘之以渡，卫辰不意兵猝至，遂遁走，什翼犍收其部落而还。太元初，苻秦伐代什翼犍，军还，至君子津，会代乱，秦将李柔等勒兵趣云中，遂定其地。元熙元年，魏主嗣西巡云中，从君子津西渡河，大猎于薛林山。宋元嘉三年，魏主焘伐夏，行至君子津，会天暴寒冰合，遂济河袭统万，大掠而还。明年，遣执金吾桓贷造桥于君子津，寻发诸军济河，即此。其来违津，在君子津之南，魏主修永熙二年，高欢表请讨宇文泰云：臣今勒兵自河东渡，又遣恒州刺史库狄干等将兵自来违津渡，或谓之朱违津。元至元初，命选善水者一人，沿黄河计水程达东胜，可通漕运，驰驿以闻云。

　　桑乾河府南六十里。源出马邑县洪涛山。《水经注》：湿水出雁门阴馆县东北，至代郡桑乾县南，与桑乾水合，因总谓之桑乾水，即卢沟河上源也。晋建兴初，代猗卢筑新平城于[A212]北，后又筑宫于[A212]南，谓之[A212]南宫。魏都代时，数临幸焉。今详见直隶大川。

　　如浑水府东北四十里。《志》云：出开山口，一名御河，其水两源，合而为一，历府城东，又南流，与武州川合，注于桑乾河。又武州川水，在府南十五里，俗名合河，源出武州山西白羊山溪谷中，引为石渠，流至府南，又东南注于如浑水。○兔毛河，在府西北三百里，出塞外骆驼山下，南流经右卫西，至东胜州，入黄河。又有沧头河，在威远卫城南，流合兔毛河。

　　金河在府西北。杜佑曰：金河上承紫河之水，南流入大河，是也。亦曰金川，北齐主洋天保五年，邀柔然于金川，柔然远遁。隋大业三年，北巡，发榆林，历云中，溯金河，幸突厥启民牙帐，即此。唐因置金河县。《一统志》：金河在古云内州东南百五十里。

　　紫河在府西北塞外。隋大业三年，发丁男百万筑长城，西距榆林，东至紫河，二旬而毕。唐贞观十四年，遣突厥阿史那思摩建牙于此，亦曰紫乾河。唐天宝初，朔方节度使王忠嗣北讨奚怒，皆战于紫乾河，三遇三克，耀武漠北而还。《隋志》：定襄郡大利县有阴山紫河。杜佑曰：胜州榆林县有金河。紫河自马邑郡善阳县流入境，合金河，又南流，入于大河。

　　横水在府西北。《唐史》：在金河北百四十余里。永隆二年，曹怀舜等袭击突厥叛部于黑沙城，不遇，还至横水，为突厥所败，即此。○白渠水，亦在府西北。《水经注》：白渠出云中塞外，西北径成乐固北，又西径魏云中宫南，下流入于大河，今俱湮废。

　　士卢河在府北塞外。魏主宏太和十六年，命拓跋颐等击柔然，分兵三道，中道出黑山，东道出士卢河，西道趋侯延河，军至大碛，大破柔然而还。侯延河，当在榆林塞外。○黑河，在府西北四百里。源出官山，西流入云内州界，至东胜州，入于黄河。

　　诺真水府西北塞外。《唐志》：出古云中城，西北行四百余里至诺真水。贞观十五年，薛延陀侵突厥于漠南，李世自赤柯泺追及之于青山，薛延陀走累日，乃至诺真水，世大败之。○库斛真水，在府北塞外。后魏别部侯莫陈居于此，世为渠帅云。

　　牛川在府北塞外。《班志》注：於延水出代郡且如塞外，牛川当相近。晋太元十一年，拓跋大会于牛川，即代王位。是年，以窟咄之乱，乞师于燕，自弩山至牛川，屯于延水，南出代谷，以会燕师。十六年，魏别部贺染干与贺讷相攻，复与燕共讨之，燕将兰汗帅龙城之兵击染干，破之于牛都，即牛川矣。盖土人牧放，于此聚会，因名为都也。染干在贺兰部之东偏，故以龙城兵击之。隆安三年，拓跋大猎于牛川之南。义熙六年，后魏长孙嵩讨柔然，至漠北而还，柔然追围之于牛川。十三年，魏主嗣大猎于牛川，登釜山。是牛川与釜山相近也。宋元嘉五年，魏主焘北巡，大畋于牛川，即此。釜山，今见直隶怀来卫。

　　长川在府东北，即《汉志》於延水也。《水经注》：於延水出塞外柔玄镇西，长川城南小山，东南流，径且如故城南，亦谓之修水，下流径广宁县，注于桑乾河。广宁，见直隶保安州。又野马川，在府北塞外，明初，蓝玉出山西，败王保保于此，又败之于土剌河。土剌河，见漠北。○贾家湾，在府东北。正德十一年，寇分道入大同，总兵潘浩与战于贾家湾，败绩，遂犯宣镇。

　　赤柯泺在府西北。积水处曰泺。唐贞观十五年，李世击薛延陀于漠南，其众自赤柯泺北走，世自直道邀之，逾白道，追及于青山，又败之于诺真水。○吐禄泺，在府西北塞外。宋宣和六年，夏人与金议和，粘没喝承制割下寨以北、阴山以南乙室邪剌部吐禄泺西之地与之。下寨，或曰辽末置戍守处，在大河之北。

　　羊城泺在府东北境。宋宣和四年，金将斜乜等闻辽主在云中，分兵出青岭、瓢岭，期会于羊城泺，共袭辽主，即此。青岭，见直隶废开平卫。○大水泺，在府北。宋嘉定四年，蒙古铁木真侵扰云中、九原，遂破大水泺以入，金遣将驻军抚州以备之。抚州，见直隶废开平卫。

　　白水泺在府北。宋宣和四年，金将斜乜等袭辽主于羊城泺，辽主闻金师出岭西，遂趣白水泺。粘没喝复以精兵袭之，辽主遁入夹山。五年，金人袭辽主于阴山，执其诸王妃主而还，辽主自应州率兵邀战于白水泺，大败，西走云内州。

　　捺剌泊在府北。后唐长兴三年，时赵德钧守幽州，契丹入寇不得志，因徙居黑榆林南捺剌泊，寇云、朔间。《五代史》：是年契丹自黑榆林捺剌泊至没越泊，云欲借汉水草，大同帅张敬达聚众遏其冲要，契丹不敢南牧，是也。清泰末，石敬瑭因契丹近在云、应间，遂资其兵以取中国云。○没越泊，在府西北。《一统志》：没越泺、大盐泺，俱在府西四百里，近古丰州界。

　　瓠芦泊在府西北。唐显庆中，曹怀舜击突厥叛部，留老弱于瓠芦泊，帅轻骑进至黑沙，无所见而还，是也。

　　奄遏下水海府西北二百里。水潮无常，纳大氵冈、小氵冈、大汇、小汇四河及银海水诸细流，合而入于黄河。威宁海子，在府北塞下，属部驻牧处也。天顺中，石彪镇大同，请置城于威宁海，不果。成化十六年，王越袭败寇酋于此。

　　鸿池亦曰旋鸿池，在府东。《水经注》：梁城郡旋鸿县东山下水积成池，东西二里，南北四里。又魏主天兴二年，穿鸿雁池于平城。魏主宏太和八年，如方山，又如鸿池，是也。又有鱼池，亦在平城北，魏主嗣永兴五年，穿鱼池于平城北苑。魏主宏太和九年，如鱼池，登青原冈，即此。

