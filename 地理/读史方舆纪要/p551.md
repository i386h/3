<!-- { "loadSidebar": true } -->
　　○永安废县在县南。唐武德二年置，属涪州。开元二十二年，省入乐温县。又温山废县在县西。唐初置，属南州，寻改属涪州。宋初因之。熙宁三年，省为温山镇，属乐温县。

　　○乐温山县西南四十八里。山下有乐温滩，大江所经也。地气常温，禾稼早熟，因名。《志》云：此山人多耆，亦名长寿山。《郡志》：长寿山在县东北七十里。○三峰山，在县西十里，有三峰高耸。又县治西一里有凤山，其形似凤也。一名白虎山。

　　漏明寨山县北四十里。山皆石壁，中有洞，石光穿漏，如屋室然。又北八十里有云阳山，山高耸。旧有云台观在其上。

　　○大江县南六里。自巴县流入界，又东入涪州境。《志》云：县南江中有龙舌滩，水落石出，状如龙舌。其西六里曰三江滩，水分二支，三滩相接。县东六里又有不语滩，俗传舟行过此，闻人语声，则江流涌。

　　桃花溪在县治东。上有桃花洞，或谓之龙溪。又县西北七十里有玉溪。杜佑曰：乐温县有容溪，下流皆注于江。

　　○龙溪驿在县南，水驿也。《会典》：旧属巴县，嘉靖十三年，改今属。又县北二十里有黔南驿。

　　黔江县府东八百三十里。东至湖广施州卫二百六十里。汉临江、涪陵二县地，属巴郡。晋以后为黔阳县地，属武陵郡。宋、齐因之。隋开皇初，置石城县，属庸州。大业初，改属巴东郡。唐武德初，改属黔州。天宝初，改曰黔江县。宋因之，仍属黔州。元属绍庆府。明初，改今属。县旧有城，周不及二里。编户二里。

　　○石城废县《志》云：在县东南二十里。隋县治此，今县治。汉建安中，刘璋分涪陵所置丹兴县也。晋太康初，县省。隋改置石城县。

　　○八面山县西二里。山分八面，上有池，周回百顷，四时不竭。又县南三里有三台山，三峰并峙。县东二里又有狼山，山多狼。○酉阳山，在县东五里，以地近酉阳境而名。又县西九十里有武陵山，唐天宝中，以县地旧属武陵郡，因赐今名。

　　栅山县西三十五里。两山壁立若门，中宽衍，有平陆数顷，可以耕屯。○大歌罗山，在县东百九十里。旧置歌罗驿于此。又小歌罗山，在县东北五十二里。其相近有黄连大垭、黄连小垭二山，皆纡回绵亘。又有羽人山，在县东四百三十里，一名神仙山，以山径幽深而名。《志》云：县境有青岩，又有二十五岩，俱藏蜂产蜜，居人取以为利。

　　○黔江县南七十里。《胜览》云：自思州之上费溪发源，经五十八节名滩，至黔州境，分流入县界，为施州江，入湖广施州卫，谓之清江。是也。旧《志》：源出蛮中南流，名柘林溪，经天池、洛浦，名黔黎溪，南至金洞、唐崖，入黔江县，名黔江，下流会思州水德江。误。

　　四十八渡水县西二十里。源出栅山，曲折流四十八弯，滩碛鳞比，舟楫不通。又西三十里峭壁中有水柜，人迹不到，曰柜子崖。《志》云：县境有大木溪，又有七十八溪，皆灌溉田禾，民以为利。

　　○石胜关县东五十里。又老鹰关在县东南七十里。《志》云：县与施州卫散毛宣抚司接境。正德以后，施州诸土司往往与川蜀诸土蛮表里奸宄。嘉靖十年，于黔江千户所散毛宣抚司中界，设立老鹰等三关、五堡，以控扼之。

　　白石寨在县境。《宋志》：县有白石、双洪、鹿角、白水、石柱、高望、茆田、石门、虎眼、木栅等寨，凡二十有七，皆置兵以控驭蛮獠。

　　附见：

　　重庆卫在府治西。洪武六年建，领左右中前后五千户所，隶四川都司。○黔江守御千户所，在县治东。洪武十一年建，隶重庆卫。

　　合州府北百五十里。东北至顺庆府广安州三百里，北至顺庆府三百二十里，西北至潼川州遂宁县三百三十里。

　　古巴国。秦属巴郡。两汉因之。晋、宋亦属巴郡。齐改置东宕渠郡杜佑曰：刘宋置东宕渠郡。今《沈志》不载。《齐志》梁州有东宕渠荒郡，益州有东宕渠獠郡。梁曰宕渠郡。西魏改曰垫江郡，兼置合州以涪、汉二水合流而名。隋开皇初废郡。十八年，改合州曰涪州。大业初，又改州为涪陵郡。唐初复为合州。天宝初，曰巴川郡。乾元初，复旧。宋仍曰合州亦曰巴川郡。元因之。明仍曰合州，以州治石照县省入编户四十一里，领县二。今因之。

　　州枕二江之口，当众水之凑，凭高据深，屹为险要。岑彭之讨公孙述也，留将守江州，而自引兵乘利直指垫江。先主诣刘璋，取道垫江入涪。自是有事于蜀者，从内水即涪江必出垫江。垫江实控扼之所矣。胡氏曰：李雄、谯纵取蜀，东不能过垫江，以苻秦兵力之盛，取梁益如反掌，垫江以东，不能有也。北魏邢峦图蜀，所规者亦止垫江以西。盖地利足恃矣。宋自绍定失蜀，彭大雅城渝为制府，支持西蜀，且四十年。渝之所恃者，亦在垫江也。

　　○石照废县今州治。《华阳国志》曰：巴子尝治此。秦灭巴，置垫江县，属巴郡。两汉因之。垫，颜师古曰，读若叠。建安六年，改属巴西郡。三国汉建兴十五年，还属巴郡。晋宋因之。齐置东宕渠郡。梁曰宕渠郡，治垫江。敬帝初时，益州境内皆属西魏，惟前梁州刺史谯淹屯于东遂宁不附。魏宇文贵攻之，淹徙屯垫江，寻为魏将贺若敦等所败没。西魏改宕渠郡曰垫江，因改县曰石镜县。隋唐以来，皆为州郡治。宋乾德三年，改为石照县，仍属合州。淳三年，徙州治钓鱼山，县亦徙治焉。景炎三年，州将王立以城降元。元至元二十二年，州县复还故治。明初省。今州城，明天顺中，因旧址修筑。万历三年，增修，门十一，城周十六里有奇。

　　赤水废县州西北百三十里。本垫江县地。隋开皇八年置赤水县，属合州。唐因之。宋熙宁四年，省入铜梁县。七年，复置，仍属合州。元至元二十年，并入石照县。又巴川城在州南七十五里。唐开元二十三年，析石镜、铜梁二县地，置巴川县，属合州。宋因之。元省入铜梁县。

　　汉初废县州西北百九十里。汉垫江县地。萧齐置汉初县，属宕渠郡。梁置新兴郡治焉。西魏改郡曰清居。隋郡废，县属合州。唐仍曰汉初县。宋因之，皆属合州。宝中，兵乱，县废。《志》云：州南五里有巴子故城，东北又有什邡侯城。相传汉初雍齿尝筑城于此。

　　○钓鱼山州东十二里。涪江在其南，嘉陵江径其北，东西南三面皆据江，峭壁悬崖。山南有大石，平如砥。山上有天池，周五百余步，大旱不涸。宋淳三年，余帅蜀，兼知重庆府，时蜀已为蒙古所残破，力谋完复。冉谓曰：为今日守蜀计，其在徙合州城乎。蜀口形胜之地，莫如钓鱼山，请徙诸此。若任得其人，积粟以守之，胜于十万师远矣。从之。遂城钓鱼以备内水。又于利、阆诸州皆因山为垒，棋布星列，为诸郡治所。凡筑十余城，而蜀始可守。《志》云：今山在州治东，隔江五里，屹然形胜。

　　铜梁山州南五里。东西连亘二十余里，巅平整，环合诸峰，此为独秀。有石梁横亘，色如铜，《蜀都赋》所云外负铜梁者是也。又州东五里有学士山，山耸秀而圆润。○龙多山，在州西北百里。涪江经其下，山远且高，逶迤如龙蟠。《志》曰：铜梁龙多，州境之大山也。

　　寨山州西二十里，峭壁如削。昔人避乱，保聚于此。又青石山，在州西二百二十里涪水之南。李膺《益州记》：昔巴蜀争界，久而不决，汉高八年，一朝密雾山为之裂，自上及下，破处直若引绳，于是州界始判。○斜崖山，在州东北八十里。崖石奇胜，崖下有洞，内有龙湫。

　　马げ山州东北百五十里。宋咸淳九年，叛将刘整献计于蒙古，欲自青居进筑马げ、虎头二山，扼三江口，以图合州。蒙古遣统军合剌筑之。合州将张珏闻之，乃张疑兵于嘉渠口，潜师渡平阳滩，火其资粮器械，越寨七十里，焚船场，由是马げ城筑卒不就。既而珏言于朝，请城马鬃、虎头二山，或先城其一，以据险要。不果。○北岩，在州北五里，亦曰北崖，又名濮岩。或以为古濮国，即所谓巴、卢、彭、濮者也。

　　○嘉陵江州北五里。自顺庆府流入州界，经州治东北，而渠江合焉，谓之嘉渠口，亦谓之渠口。又经州东南，而涪江合焉，并流至府城北，亦谓之渝水。《志》云：嘉陵水上源曰西汉水，至阆中曰阆水，至渝州曰渝水。又有鸡爪滩，在州东北江中。宋开庆元年，蒙古主蒙哥攻合州，引兵自鸡爪滩直抵城下，力攻不能克。是也。余详大川嘉陵江。

　　涪江在州城南。自潼川州遂宁县入州界，至州东南，而嘉陵江合渠江来会焉。亦曰三江口。并流至府城东，而合于岷江，所谓内水也。详见大川涪水。

　　宕渠江亦曰渠江。自顺庆府广安州西南流经州界，至州治东北而合于嘉陵江，曰渠口。详见大川渠水。

　　○合阳驿在州治东。水驿也。舟楫往来，此为必经之地。

　　铜梁县州西南九十里。西至大足县百里。本垫江县地，唐长安三年，析置铜梁县，属合州。今县城周五里有奇，编户四十一里。

　　○铜梁城旧在县西北。刘句曰：县初治奴仑山南，开元三年，移治于武金坑。王象之曰：旧治在县北列宿坝，后移治涪江南岸，宋又移治于东溪坝。盖迁徙不一也。元时始移今治。

　　○六赢山县西三十五里。唐合州刺史赵延之集义兵于此，六战六赢，因名。又龙透山，在县西三十里。山壁绝峭，中有穴，望之通明。县西南十里又有钟山。有池，大旱不涸。○巴岳山，在县南十五里，岩洞幽胜。

　　新开山县东六十里。山有道直走巴县。《志》云：县东七十里有南峰，高五里，为峡山之胜。两山复出对峙，中广十里，涂左有穴，谓之仙洞。深五里，水伏流其中，出为大涧。又中峰，在县东南九十里。山环如盘，周二十里。民居如画，有泉冬夏不减，俗名天池。

　　○涪江在县北境。自潼川州遂宁县流入界，又东接定远县境，至合州会于嘉陵江。○马滩河，在县南五十里。源出大足县界，东流经合滩，有楼滩河来会焉，经县南，而东注于涪江。又巴川河，在县治南，水流曲折如巴字。又有东淮远洞河，在县北四十里，小安溪，在县北二十里，皆东流入于涪江。

　　定远县州北百五十里。东北至广安州岳池县百三十里。宋石镜县地，名女箐平。开禧间，尝置和溪县，寻废。元至元四年，置武胜军，行和溪安抚司事，寻改为定远州。二十四年，降为县，属合州。明因之。今县城周七里，编户十四里。

