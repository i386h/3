<!-- { "loadSidebar": true } -->
　　○南山州南十里。壁立枕海，为州屏障。石边一穴，出泉清泠，名万仞泉。元王士熙尝更名为鳌山。又南十里曰钓台山，中有试剑峰。又有岩曰大洞天，岩前瞰大海，后环曲港，峭壁在南，小洞附北。岩之西北复有一岩曰小洞天，岩外临海，有平石可坐而钓，谓之钓台。《志》云：小洞天，在州西南十里海滨。○澄岛山，在县西南十五里，孤峭枕海。又州东南十五里有石版山，傍有横石平如砥，周围数丈。

　　回风岭州东北百二十里。以飓风不过此岭而名。又大横岭，在州西十里，岭高峻，下有路北入黎界。《志》云：州北十里有报福岭，以土人遇旱祷雨于此而名。又州北三里为马鞍山，五里为豺狼岭，皆以形似名。○落笔峒，在州东百里，石壁峭立，上有石门，中有二石，形如悬笔。其东复有石洞，外窄内宽，中有井，源与海通。

　　○海州西五十里。有龙栖湾，海水湾旋二里，昔有龙栖于此。又州南亦滨海。《海槎余录》：海面七百里外有石塘，北之海水特高八九尺，其南波流甚急，海槎必远避而行。舟入回中，罕得脱者。又有鬼哭滩，舟行至此，必以米饭掷之而后过。宋天禧二年，占城使言：国人诣广州，或风漂船至石塘，即累岁不达。石塘，在崖州海面七百里。

　　大河水在州城北。源出五指山，东流转西绕州南。宋知军事毛奎塞为平地，导流经城北三里，分南北流以入于海。今名分流处为三汊河。又临川水，在州东百三十里，源亦出黎母山，分两派，前后夹流，南入海。废临川县以此水名。○木饮川，在州境。《酉阳杂俎》：朱崖有一岛，居民甚众，而地无井，海水特咸，取草木汁饮之，因名。又玳瑁栏，在州东南五十里海边，有巨石数十丈如屋。宋时陈明甫者凿石为栏，以养毒瑁云。

　　南沟在州城南。城北又有北沟。明正德十四年，知州事陈尧以州城环溪分流南北，溪外皆民田，乃凿二沟于溪之上流，南沟延袤十五里，北沟延袤五里，沟成，旁通曲引，亢燥之地，皆成沃壤。

　　○藤桥镇州东二百二十里。有巡司。又州西八十里乐罗村有抱岁巡司。又通远巡司，《志》云：在州北黄流村郎凤岭下。○合水营，在州东，与陵水县接界。又牙力营，在州东北，昔时增置官军，防罗活、千家、多涧等黎贼。嘉靖二十八年大征，遗党无几。今营废。《志》云：州东南滨海有榆林、牙狼、不头、利桐、玳瑁洲等港澳，俱海寇窥伺处，向设军守。

　　罗活寨在州东北。其地膏腴，黎贼常据此，曰罗活峒。嘉靖二十八年，黎叛，议者谓当于罗活等处建立州县，设耕屯，且由罗活历斩开路以达安定，使道路四达以慑奸萌云。《志》云：州境村峒凡九十有二，其最强者曰罗活，曰抱宥，曰多涧，曰千家，而千家尤密迩官道，为诸黎门户。成化末，尝征服之。正德初复横，寻讨平之。于是州境少事。

　　义宁驿在州城西。又西北七十里有德化驿。又都许驿，在州东百八十里。《志》云：州东藤桥村有太平驿。又潮源驿，《名胜志》云：在州城外，自会城至此凡二千五百五十里，东去陵水县陆路三百里。《舆程记》云：由感恩县县门驿，八十里至甘泉驿，又南八十里至义宁驿，东行六十里为德化驿，又东百里为潮源驿。似有误。

　　感恩县州西北三百二十里。北至儋州昌化县七十里。汉置九龙县，属儋耳郡，后废。隋始置感恩县，属崖州。唐属儋州。宋初因之，熙宁六年省。元丰四年复置，属昌化军，寻属南宁军。元因之。明初属儋州。正统五年改今属，始筑土城。正德初改筑，十年工毕，周一里有奇。编户九里。

　　○废镇州县东北七十里。宋大观初，蔡京议开边，知桂州王祖道言：黎人愿为王民，请于黎母山心立镇州。又置倚郭县曰镇宁，赐军额曰静海，未几废。○九龙废县，《通志》云：在县东九龙山下。汉置，后废。

　　○感劳山县北十里。山南有平坡，相传大军平黎曾至此，乡人感其德而劳之，因名。山之阴，感恩水出焉，隋以水名县。○息风山，在县东南十五里，中有巨穴，深不可测，每飓风作，黎人祷之则止。

　　小黎母山县东百五十里。脉接黎母山，至此危峰特耸，崖石崎岖，人迹罕至，群黎环居其下。元时讨叛黎，尝驻军于此，今石刻犹存。又黎虞山，在县东五十里，山高广，黎人虞猎处也。○抱透岩，在县东北五十里。岩在山巅，口仅二尺许，内阔如巨室，黎人常藏谷帛于此。《志》云：县东北七十里有虞山石鼓，在废镇州城之东河中，鼓圆六尺，声如空瓮，元军讨叛黎尝至此。又鱼鳞洲洞，在州北七十里，海滨特起一峰，上有石洞重叠，状如鱼鳞。

　　○海县西南四十里。有石排港，巨石排列海滨，湾环里许，可泊舟。祝穆曰：江浙之潮皆有定候，钦廉之潮，则朔望大潮谓之汛水，余日之潮谓之小水。琼海之潮半月东流，半月西流，潮之大小系长短星，不系月之盈亏也。

　　南龙江县东北五里。源出黎母山，流经此，感恩水流入焉。又绕流经县治而西，会潮成港入海。两岸皆巨石，深不可测。又延澄江，在县东北四十里。源亦出黎母山，流经此，有透道岭江绕其下，又西南流，会潮成港，一名白沙港。○南湘江，在县南三十里，源亦出黎母山，分而为二，绕流至县南复合为一，经南港铺西南流，会潮入海。

　　○延德镇县东南八十里。有巡司，因废延德县而名。或云县盖置于此。又县门堡，在县南，旧有县门驿，今革。《志》云：县有南港、岭头、白沙、南北沟诸处，向皆设官兵，防诸黎贼。县境村洞盖四十有一也。又黎港，在县西北。县南又有抱驾港、白沙湾，皆滨海水深，寇船易入，置兵哨守云。

　　附见：

　　海南卫在府治西。洪武五年置。○儋州守御千户所，在儋州治西，洪武二十年置。又万州守御千户所，亦在万州治西，洪武七年置。又崖州守御千户所，在崖州治西，洪武二十七年置。俱隶海南卫。

　　清澜守御千户所在文昌县东南三十里，西北去卫治一百九十里。洪武二十四年建，创筑砖城，周五里。又昌化守御千户所，在昌化县北十里，东北去卫治六百六十里。洪武二十四年建，始筑土城，三十年以砖石。永乐中，以倭寇屡侵，复增修。正统十年，又缘城凿池。今城周三里有奇。○南山守御千户所，在陵水县西南，去卫五百六十里。洪武二十七年置于南山港西，植木为栅。永乐十六年，以倭寇屡侵，沙土卑薄，木栅难固，乃改筑城于马鞍山之北，以砖石。成化四年，复加修葺。环城有池，周不及二里。已上诸所，俱隶海南卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

广西方舆纪要叙 

广西方舆纪要叙
　　广西之地，不必无所事于天下。然欲保据一隅，幸天下之不为我患，则势有所不能。何也？始安之峤，吾境内之险也。桂岭左右，可飞越者不一处。伐岭峤之材，浮湘水而下，席卷衡、永，风趣长沙，湖南一倾，则湖北必动，动湖北，则中原之声势通矣。昔人言：用闽浙不如用粤东，用粤东不如用粤西。何也？其所出之途易，而湖南之险与我共之也。昔者，黄巢肆祸，转入广南，议者谓广南繁富，山岭间阻，贼必欲藉以自固，势且不能骤出。惟高骈昌言于朝，请敕荆南镇将守桂、梧、昭、永四州之险。不听。既而贼从桂州编筏，浮湘水，历衡、永，抵潭州，欲径上襄阳，不果，乃逾江而东，又渡淮而北，入东都，陷长安，祸乃遍于天下。问其发轫之始，则桂州也。蒙古兀良合台从云南入交趾，可谓艰远之至矣。一旦从交趾而北破横山，进陷宾州、象州，入静江，遂逾岭而进破沅、辰，战于潭州城下，与其淮北之师声援相接也。继又趣湖北，渡江而去。当是时，宋人战戍之兵不下数十万，而敌之出没常若无人之境。是则善用兵者，交趾且可以历湖湘、涉江淮也，况其为粤西乎？吾故曰所出之途易也。然则，粤西何以不可守？曰：以粤西守，则形见势屈，敌之加我数道而至，则我必困矣。昔者，尉陀兼有粤西，其后、漓水之师入而屈于汉。李袭志坚守始安，卒并于萧铣。刘士政保静江，而马殷取之，继又为南汉所夺。宋潘美南伐，由道州而进克富川，拔贺州，而昭州、桂州次第举矣。马，宋名将也，拮据静江而卒为蒙古所陷。明初取广西，杨由永州而入，南攻静江，廖永忠则自广州抵梧州，由平乐以趣静江，静江下，而两江溪峒且望风款伏矣。吾未见以广西而能倔强自雄，使敌不能至城下，即至而犹保其境内者也。然则，何以策广西？曰：广西者，图之闲暇之时则有济，谋之仓卒之顷则无及也。往者，中原多难，时两粤犹称乐土。诚得一深识远虑有志于天下事者，周旋其间，埭江上下，田土膏腴，耕屯可以足食也。其民与蛮犭杂处，惯历险阻，便习弓弩，训练可以足兵也。兵食既足，隐然有以持天下之后。事变既至，则从容应之，不惟覆敌于境上而已。远之可以击楫江淮，近亦可以扬鞭荆楚。东南半壁，犹足有为，何至边陲坐待灭亡也哉？或曰：为广西计，亦极难耳。昔人言：广西之境，大约狼人半之，犭犭童三之，民居二之。以区区二分之民介蛮夷之中，一有举动，掣肘随至，未暇为远谋也。曰：不然。当秦之季，五岭以南，草昧方辟耳，尉陀自称蛮夷大长是也。然陀犹能以兵威边，财物赂遗，闽越、西瓯、骆役属焉。故以汉之强大，而陀犹能与抗。今诚奉天子之命，开府粤西，以奔走封内，蛮狼犭犭童，何不可以为吾用？吾以信义先之，财赏驱之，威令制之，部伍明，赏罚当，两江酋长必率先趋命。而犭犭童之材能者，吾亦择而官之，使督率其种落以供我之驱使，则胜兵十万可得也。昔犭贼作乱，官兵讨之。其人善登岩崖，攀缘树木，捷如猿猱，追袭所不能及；又善制毒矢，每发必中，中者辄毙，官军惮之。今以向之为吾患者转为吾用，驾驭有方，枢机在握，相时之宜，并力北向，敌犹敢当其锋哉？不此之为，而顾从容啸傲如承平故事，迨夫始安之峤已逾，严关之戍已遁，而会城之人尚处堂晏如。呜呼！是犹刀俎在前，以腰领畀之而已矣。天下事，其孰任之哉？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百六 

卷一百六
　　◎广西一

