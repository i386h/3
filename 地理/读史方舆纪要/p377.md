<!-- { "loadSidebar": true } -->
　　金谷涧在府东北七里。《水经注》：金谷水出太白原，东南流历金谷，谓之金谷涧，东南流经晋石崇故居。又水自千金曷东，径门桥东，左会金谷水。晋大宁三年，刘曜督诸将与石虎战洛阳，屯金谷。夜，军中无故大惊，士卒奔溃，乃退屯渑池。隋大业九年，杨玄感攻东都，代王侑自长安遣卫文赴救。文鼓行出崤、渑，直趣东都城北，屯于金谷，即石崇之金谷也。太白原，在城西北六十里，即邙山之别阜云。

　　七里涧在故洛城东二十里。《水经注》：鸿台陂，在洛阳东北二十里。其水东流合于七里涧。晋泰始十年，立石桥于涧上。永宁初，成都王颖还邺，齐王ぁ送之七里涧。大安二年，颖遣陆机为前锋，进逼洛阳，长沙王讨破之，机军赴七里涧，死者如积，水为不流。又永嘉二年，群盗王弥逼洛阳，不克，引而东，晋将王秉追败之于七里涧。

　　鸿台陂亦曰鸿池陂，在洛阳故城东二十里。《水经注》：水东经鸿池陂，池东西千步，南北千一百步。汉桓帝永兴元年，幸鸿池。元魏时曰洪池。景明二年，咸阳王禧谋为变，夜宿洪池墅，事觉，自洪池东南走，即此。又天渊池，在故洛城内东北隅。《水经注》：水径洛阳故城北，东历大夏门下，枝分渠水东入华林园，又东注于天渊池；又东历故金市南，直千秋门，支流入石逗，伏流注灵芝、九龙池，即曹魏明帝所引过九龙殿前水也。

　　翟泉在故洛阳城中。《左传》僖二十九年，盟于狄泉。昭二十三年，天王居于狄泉。三十二年，晋合诸侯之大夫于翟泉，城成周。《史记》：景王元年，晋人入敬王，子朝自立，敬王不得入居泽。贾逵曰：泽，邑名，即狄泉也。时子朝据王城，曰西王；敬王在狄泉，曰东王。郑玄曰：狄泉本在下都城北，时城成周，乃绕狄泉于城内。杜预曰：狄泉，即洛阳内太仓西南池水也。《地道记》：晋时，此水在东宫西北，今堙。○甄官井，在故雒阳城中。甄官掌琢石、陶土之事，晋为甄官署，汉时盖属于他署，而井因以名。后汉初平二年，孙坚讨董卓，败之，进至雒阳，得传国玺于城南甄官井中，即此。

　　○汉故宫在洛阳故城中。《括地志》：洛阳故城内有南宫、北宫，秦时已有之。汉五年，帝置酒洛阳南宫。后汉建武元年，车驾入雒阳，幸南宫却非殿，遂定都焉。蔡质《汉仪》：南宫至北宫，相去七里。永平初，帝思中兴功臣，图画二十八将于南宫云台。延康四年，孙程等定策立和帝，自德阳殿西钟下，幸南宫，登云台，召公卿百僚，是也。其北宫禁门，亦曰省门，又名章台门；北宫北门曰朔平门。省门内有崇玄诸门，门内即德阳殿，又有承明门及温德等殿。南宫正门即端门，旁有鸿都、盛德、九龙及金商、青琐诸门。其正殿曰崇德殿，旁为嘉德殿，崇德殿西则金商门也。董卓之乱，南北两宫，大都焚荡。建安初，驾还洛阳，诸将张扬自以为功，名所葺南宫正殿曰扬安。及曹丕篡位，营洛阳宫。初居北宫，起建始殿，朝群臣，又于其北建崇华殿。曹睿青龙三年，始于汉南宫崇德殿故址起太极、昭鼎诸殿；又是年，崇华殿灾，乃更作九龙殿，引水过殿前。其北宫南又有式乾、显阳诸殿，及太后所居曰永宁宫。皇后宫中殿曰含章殿，东宫门曰承华门。又于太极殿前作总章观，高十余丈，门曰阊阖，以象天门。晋武都洛，大抵因之。永嘉之季，刘曜陷洛，复成灰烬。及后魏南迁，大营宫室，魏晋之旧次第修复。其后尔朱始祸，东西战争。东魏天平二年，遣高隆之尽撤洛阳宫殿，运其材入邺，自是故址渐成蓁莽。及隋改营都邑，而沧桑益不可问矣。○永安宫，在汉北宫之东，中有候天台，亦汉置。

　　洛阳宫在故宫城内。隋大业所建。其正殿曰乾阳殿，殿南门曰紫微，宫门门阙曰紫微观；其别宫曰景华宫。《隋史》：宫城南面为应天、兴教、光政三门。兴教之内曰全昌门，其北曰章善门；光政之内曰广运门，其北曰显福门。大业十四年，东都立越王侗，王世充专政，使其党守章善、显福二门，既遂幽侗于含凉殿。唐武德四年，平洛阳，故宫遂废。贞观中，复治之。永徽以后，营缮益密。其正殿曰乾元，即隋乾阳故址也。武后垂拱四年，毁之，改营明堂。开元五年，复故。十年，仍改为明堂。二十五年，复为乾元殿。二十七年，复曰明堂。明堂西则武成殿也。其别殿台馆在宫内者，凡二十五所。又上阳宫，在宫城西南隅，南临洛水，西距水，东接宫城，北连禁苑，门殿皆东向，正门曰提象，正殿曰观风，内有别殿亭馆凡九所。上阳之西，隔水为西上阳宫，虹梁跨，行幸往来，皆高宗龙朔后所置。武后尝居东都，兴修益广。及天宝倦勤，渔阳乱作，车驾不复东巡，宫室渐废。天初，朱全忠缮修旧宫，逼帝迁洛，未几，全忠篡夺。开平三年，亦徙居洛阳宫。后唐都洛，未遑改作。石晋迁汴，至于宋季，宫阙犹存唐旧。及女真、蒙古播毒中华，而故宫鞠为茂草矣。《东都记》：洛阳宫城，西北出曰洛城西门，其内曰德昌殿；殿南出曰延庆门，又南曰韶晖门，西南曰洛城南门，其内曰洛城殿。龙朔初，与群臣、外夷晏于洛城门。武后载初二年，策贡士于洛城殿，或以此为夹城内别宫也。

　　禁苑在府西。隋大业初，筑西苑，周二百里，内为海，周十余里，作蓬莱、方丈、瀛州诸山，高出水百余丈，台观殿阁，罗络山上，向背如神；北有龙鳞渠，萦纡至海内，缘渠作十六院，门皆临渠。十三年，李密攻东都，每入苑，与隋兵连战。唐曰禁苑。《六典》：禁苑在皇城之西，北距北邙，西至孝水，南带洛水支渠，、洛二水会于其间；苑墙周回一百二十六里，东距上阳宫七里；西面四门：南曰迎秋，次游义，次笼烟，北灵溪。《两京记》：东都苑，隋曰会通苑，又改为芳华苑，东面十七里，南面三十九里，西面五十里，北面二十里。义宁二年，唐世子建成等援东都，军于芳华苑，东都闭门不出，李密出军争之，小战，各引去。苑内有青城宫，隋斋宫也，亦曰青城堡。唐武德二年，行军总管罗士信攻王世充，夜入洛阳外郭，焚清化里，既又拔青城堡。三年，世民攻洛阳，军于北邙，世充陈于青城宫，世民亦置陈当之。武德四年，世民移军青城宫，世充自方诸门出，凭故马坊垣堑，临水以拒唐兵，为世民所败。方诸门，都城西出禁苑之门也，唐亦为青城宫。又明德宫，亦大业初建于禁苑中。唐贞观十年，作飞山宫。十一年，幸明德宫。是年，以洛水漂溢居民庐舍，乃废明德宫及飞山宫之玄圃苑，以给洛人之遭水患者。显庆二年，改明德宫监为东都苑南面监。五年，作入关宫，寻改曰合璧宫。调露初，又作宿羽、高山等宫，寻又作翠微宫。凡离宫亭馆共一十四所。又苑中有三陂：一积翠、二月陂、三上阳，以、洛二水泛溢，故为三陂以防之。隋大业二年，集四方散乐于东京，门之于芳华苑积翠池侧。唐贞观十一年，宴洛阳西苑，泛积翠池。十二年，猎于洛阳苑。开元二十年，幸东都，晏百官于上阳东洲。二十四年，河南尹李适之复修三坡，、洛始无泛溢之患。天宝以后，亦曰西苑。建中四年，李希烈以淮西叛，围郑州，游骑西至彭婆，留守郑叔则入保西苑，苑中有九曲池，即隋龙鳞渠也。天二年，朱全忠尽杀昭宗诸王子于此。

　　上林苑在今府城东，后汉所置苑也。桓帝屡幸上林，灵帝亦尝幸焉。又广成苑，在府南。《后汉·郡国志》新城县有广成苑。延熹中，帝屡校猎广成。又光和五年，狩于广成苑。○显阳苑，在故雒阳城西。后汉桓帝延熹二年作。中平六年，袁绍等诛宦官，董卓自显阳苑急进至城西，闻帝在北，因与公卿奉迎于北邙阪下。

　　华林园在故洛城内东北隅，与宫城相接。有东西二门，魏文帝所起，亦曰芳林园。《水经注》：大夏门内东际侧城，有景阳山在芳林苑西北，魏明帝景初元年所起土山也。齐王芳即位，始改芳林曰华林。按：太和元年，王朗言华林天渊，足展游晏，则华林之名久矣。内有天渊池，池中有魏文帝九花丛殿。后魏太和十九年，游华林园，观故景阳山。二十年，宴群臣及国老庶老于华林园。二十一年，魏主将入寇，讲武于华林园。景明二年，魏主游北邙，闻咸阳王禧谋变，自华林园还宫，既而擒禧送华林都亭，是也。正始初，以北海王详得罪，遣左右郭翼开金墉门出谕旨，卫送华林园。魏主子攸建义初，诏自孝昌以来，有冤抑无诉者，悉集华林东门，当亲理之。明年，元颢自河桥败走，魏主复入洛，居华林园。东魏天平二年毁。○濯龙园，在故洛阳城中，近北宫，中有濯龙池，后汉时为游宴之所。又直里园，在故城西南隅，亦后汉所作。灵帝光和二年又造毕圭、灵昆苑，并在宣平门外。初平二年，董卓逼车驾西迁，卓留屯毕圭苑中，是也。又有西林、西游等园，后魏熙平以后，置于宫旁为游宴处。

　　三王陵在府西。《水经注》河南县西南柏亭东北有周景、悼、敬三王陵。隋义宁二年，李密围东都，世民赴救，东都不应，引还，设伏于三王陵以待之，东都将段达来追，败去。○原陵，在故洛城西北二十五里，汉光武陵也。《帝王世纪》：在临平亭东，西望平阴，大河绕其北。又显节陵，明帝陵也，在富寿亭西北，去故洛阳城三十七里。东汉凡十陵，俱在洛阳之郊。初平二年，孙坚讨董卓，自阳人进军大谷，卓与战诸陵间，败走。

　　大谷关在县东南大谷口。又皋门关，在故洛城门上，亦曰皋门桥，晋惠帝建，潘岳《西征赋》所云秣马皋门者也。《唐志》作高门关。○龙门关，即府西南龙门山口，今有河南卫军戍守也。

　　褚氏聚在故洛城南。《左传》昭二十六年，子朝之乱，王宿褚氏。杜预曰：洛阳南有褚氏亭，又有唐聚。昭二十三年，尹辛败刘师于唐。○上程聚，在故洛城西南。古程国，《史记》重黎之后伯休父之国也。关中有程地，所谓文王自程徙丰者，故此曰上程。

　　士乡聚在故洛城东。东汉初，冯异与更始将武勃战于士乡下，斩之。又有樊濯聚，在故雒城北，东汉清河王庆母宋贵人葬处。○圉乡，在故洛城东南。《左传》昭二十二年，子朝之乱，单氏伐东圉。杜预曰：洛阳东南有圉乡。

　　孔城防在故伊阙县东南。魏收《地形志》：天平中，置新城郡，治孔城防，属北荆州。西魏大统四年，权景宣与李延孙会攻孔城防，拔之。后周天和四年，盗杀周孔城防主，以其地入齐。盖周、齐相攻之境也。杜佑曰：孔城防，伊阙县东南故城是。

