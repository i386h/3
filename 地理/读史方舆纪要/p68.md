<!-- { "loadSidebar": true } -->
　　旧开平卫附

　　旧大宁卫附

　　东滨海，

　　自山海关以南与辽东接界辽东今为盛京，天津卫以南与山东接界，皆大海也。

　　南控三齐，

　　燕齐地界相错，由京师走山东德州，七百里而近。楚、粤、江、浙、闽海之趋京师者，皆以山东为梯航之会。

　　西阻太行，

　　太行中分冀州之界，围环数千里。唐宋河北、河东皆以太行为限蔽。

　　北届沙漠。

　　幽州之地，控带沙漠。明初列戍漠南，锁钥深固。后防维日坏，无复初制矣。

　　其名山，则有恒山、

　　恒山，亦曰常山，亦曰北岳，在真定府定州曲阳县西北百四十里，亘保定府以西，及山西大同府东境按《保定府志》：府境自唐县以北，接于易州，皆恒山也。又山西《浑源州志》：恒山在州南二十里，北接蔚州之境。《舜典》：岁十一月朔，巡狩至于北岳。《禹贡》：太行，恒山。《周礼·职方》并州，其山镇曰常山。《尔雅》：恒山为北岳祠典，五岳之一也《水经注》谓之玄岳。《史记·赵世家》：赵简子告诸子曰：吾藏宝符于常山上。诸子驰之常山上，求无所得。毋恤还曰：已得符矣。简子曰：奏之。曰：从常山上临代，代可取也。又《楚世家》：张仪说楚曰，秦地半天下，席卷常山之险，必折天下之脊。《燕世家》：燕听张仪计，愿献常山之尾五城于秦。汉天汉二年，祠常山，瘗玄玉。后汉初平四年，袁绍与黑山贼张燕等战于常山。建安三年，绍攻公孙瓒于易京见雄县，瓒欲将突骑出，傍西山，拥黑山之众，不果按西山即恒山。黑山，在今县西北。张燕等聚众于此，依西山为险。《天文志》：恒山，辰星镇焉。晋建兴四年，恒山崩义熙五年，恒山又崩。太元十一年，丁零翟真余党鲜于乞保曲阳西山，闻慕容垂南略地时垂都中山，乃出营望都今庆都县，为慕容麟所败。二十一年，慕容垂自将伐拓跋，引兵密发，逾青岭，径天门，凿山通道，出敌不意，径指云中按青岭即恒岭。天门，亦曰铁门，今为倒马关。隆安初，拓跋围中山。燕慕容麟作乱，自中山出奔西山，依丁零余众。二年，拓跋圭自邺还中山，将北归，发卒万人，治直道，自望都铁关凿恒岭至代五百余里刘伯庄曰：此即倒马关路也。义熙十三年，北魏将叔孙建击丁零丁零，西域胡别种。详见第三卷慕容垂时丁零翟斌注、翟、蜀洛支等于西山，平之。刘宋永初三年，北魏主嗣谋侵宋，将诸国兵南出天关即天门也，逾恒岭。元嘉五年，定州丁零鲜于台阳等二千余家，叛入西山，北魏将叔孙建复讨降之。二十年，北魏主焘自平城如恒山之阳。隋大业四年，祠恒岳。唐武德五年，突厥寇定州，总管双士洛击败之于恒山南。五代周显德六年，将复关南之地，诏义武帅孙行友捍西山路使汉不得越西山以合契丹也，行友因引兵拔契丹之易州。《地记》《地记》，盖晋人集录群书之名。齐陆澄之编一百六十家之说为《地理书》。梁任又增八十四家为《地记》：恒山北临代，南俯赵，东接河海之间，天下形胜处也。《唐十道志》：河北名山曰常岳，常水出焉。《括地志》：北岳别名华阳台。自上曲阳县西北行四百五十里，得常山，吸号飞狐口。北则代郡也按：《名山记》恒山高三千九百丈，上方三千里，有大玄泉。其山有五名，一曰兰台府，二曰列女宫，三曰华阳台，四曰紫微宫，五曰太乙宫。又《北岳记》恒山顶一名无恤台，以赵襄子尝登此观代国，下瞰东海也。《地志》云：恒山高侵霄汉，顶名天峰岭。下建北岳观，观前风出如虎吼，名虎风口。其余峰岩洞壑，随地立名者，以数百计。《中山志》定州曰中山郡：中山西北二百里有狼山，自狼山而西南连常山，山谷深险。汉末黑山张燕，五代孙方简兄弟，皆依阻其地。沈括曰：北岳恒山，一名大茂山。宋以大茂山脊与契丹分界。胡氏三省曰：自恒山之代，有飞狐之口，倒马之关，夏屋、广昌、五回之险按夏屋，见山西代州。广昌，见山西广昌县。五回，见易州。夫恒山挺峙于冀州之中，为东西屏蔽，岩谷高深，道路阻险，出奇者所必由也。

　　太行、

　　太行山，亦曰西山按太行，山之总名，西山则就都城言之，在顺天府西三十里。《志》云：太行首起河内谓怀庆府，北至幽州。今由广平、顺德、真定、保定之西，回环至京都之北，引而东直抵海岸，延袤二千余里，皆太行也。从镇、定、泽、潞诸州而言，则曰山东西镇、定，在太行东。泽、潞，在太行西。自燕、云诸州而言，则曰山前后燕、幽诸州，在太行山前。云中诸州，在太行山后。石晋以山前后十六州十六州，见六卷石晋时，入于契丹，为中原之祸者数百年。盖太行隔绝华夷，实今古之大防。州军镇戍，氵公山错列，凭高控险，难于突犯。亦谓之燕山，河北所恃以为固者也。《志胜》云：今界内诸山，凡强形臣势，争奇竞险，拱翼畿甸者，皆太行之支峰别阜耳。又太行凡八陉，其在河北者有四，曰井陉见下重险，曰飞狐亦见下，曰蒲阴即下紫荆关，曰军都即下居庸关。余详见河南名山太行。

　　碣石。

　　碣石山，在永平府昌黎县西北二十里。《禹贡》：夹右碣石入于河《礼书疏》：碣石在河口海滨冀州。北方贡赋之来，皆自北海入河南向西转，而碣石在其右。转屈之间，故曰夹右也。又云太行恒山，至于碣石。盖河北之大山也。《战国策》：苏秦曰燕南有碣石、雁门之饶《山海经》：碣石之山，渑水出焉，东流注于河。按碣石在燕东，雁门在燕西。而云燕南者，主燕而言，东西皆可谓之南也。渑水，今已堙。《史记》：秦始皇二十二年之碣石，刻碣石门，坏城郭，决通堤防示天下大定，不必有封守备御，即销兵铸ね之意。二世元年，东行郡县，刻碣石，并燕南至会稽缘海南行也。汉武帝元封元年，东巡海上，至碣石。北魏主太安三年，东巡登碣石，望沧海，改碣石山为乐游山。北齐主高洋天保四年，破契丹，还至营州，登碣石山，临沧海。后周大象初，发山东民修长城，立亭障，西至雁门，东至碣石。《唐十道志》：河北道名山曰碣石。孔颖达曰：碣石在平州，东离海三十里。远望其山，穹窿似冢。有石突出，山顶其形如柱，当即《禹贡》之碣石按《尔雅·释名》，碣石者，碣然而立在海旁也。《水经注》：碣石山，在骊成县西南，枕海有石，如甬道数十里。尝山顶有巨石如柱形，立于巨海中，莫知深浅，世谓之天桥柱。旧在河口海滨，历世既久，为水所渐，沦入于海，去岸五百里。汉平帝时，司空掾王横言：昔天尝连北风，海水溢，西南出浸数百里。故张君云碣石沦在海中，班固亦云商碣周移也。武后万岁登封初，契丹帅李尽忠、孙万荣作乱，据营州，进围檀州。遣将军曹仁师等击之，战于硖石谷，唐兵大败。明年，王孝杰与孙万荣战于东硖石。契丹兵退，孝杰追之，行背悬崖，契丹回兵薄战，孝杰败没。《唐志》：平州有东、西硖石二戍。硖石即碣石之讹也。又武后末，唐休练习边事，自碣石以西逾四镇按四镇在陕西甘肃边外，所谓四镇北庭也。详见后，绵亘万里，山川要害，皆能纪之。《通释》宋末王应麟著。今传于世曰：碣石凡有三。邹衍如燕，燕昭王馆之碣石宫，身亲往师之。此碣石特宫名耳，在蓟县东二十里宁台之东，非山也。秦筑长城，起自碣石。此碣石在高丽界中，亦谓之左碣石杜佑曰：秦长城所起之碣石，在汉乐浪郡遂城县地。今犹有长城遗址，东截辽水入高丽。隋大业八年，伐高丽，分遣赵孝才出碣石道。是也。其在平州界内者，即古大河入海处，为《禹贡》之碣石，亦曰右碣石元金仁山亦云：碣石，有左右二山。按此皆传讹之说。郭造卿云造卿，明万历中人，有《永平志》《燕追》等书传于世：今昌黎县北十里有仙人台，即碣石顶也。其台崇广，绝壑万仞，仰凌霄汉，回视边塞，俱在眉睫间。又有一巨石，形如瓮鼓，疑即所称天桥柱。昔人谓碣石沦在海中，似未然也。

　　其大川，则有桑乾河、

　　桑乾河，源出山西马邑县西北十五里洪涛山亦名累头山，[A212]水出焉，即桑乾河上源也。《汉志》注谓之治水。治，读曰除。《水经注》谓之湿水，又谓之索涫水。东流经大同府南山、阴县、应州、浑源州之北，又东流经广灵县及蔚州北境，按：已上州县，俱属大同府，入直隶保安州界按：州今属山西。经州西南出西山，至顺天府西南，曰芦沟河。俗呼小黄河，以其流浊而易淤也。亦谓之浑河。出芦沟桥下，东南流为眷丹口或误为燕丹口。《元史》作东麻谷，去府四十里，分二派。一东流至通州南高丽庄在州西南十三里，稍东南即张家湾也，合白河。一南流，经良乡县东，固安县西，又东南经东安县西，与霸州界河合。东流经永清县南，至武清县小直沽达于海。东汉建武十三年，王霸治飞狐道，陈委输事，从湿水漕，以省陆挽之劳，即此也。《汉志》注：治水过郡六按：雁门、代郡、上谷、涿郡、广阳、渔阳，此六郡也，行千一百里。又桑乾水入幽州境，亦谓之南桑乾水。隋炀帝大业七年，伐高丽，宜社于南桑乾水上。是也。宋宣和四年，童贯侵辽，遣刘延庆等出雄州，至良乡，为辽所败。降将郭药师请奇兵，夜半逾芦沟袭燕京，入迎春门，以军无后继，不能克。延庆营于芦沟桥，溃还，辽人追至涿水而去。乾道六年，金人议开芦沟河以通京师漕运，自金口河导至京城，北入濠。又东至通州，北入潞水。既而以地峻水浊，不堪舟楫，漕渠竟不成。元致和元年，上都诸王忽剌台等入紫荆关，游兵进逼芦沟桥，为燕帖木儿所败，遁去。芦沟盖京师南面之巨堑也按：《志》云：浑河流浊势盛，自大兴而东南，入东安、武清界。金、元时皆修筑堤岸，以防溃决，绵亘三四百里，而武清崩圮尤甚，每费修塞。前朝以来堤防之役，亦常不乏焉。

　　滹沱河、

