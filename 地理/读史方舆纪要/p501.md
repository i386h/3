<!-- { "loadSidebar": true } -->
　　玉门城在卫西二百里。汉县，属酒泉郡。后汉因之。阚る曰：汉罢玉门关屯，徙其人于此，因名。晋仍属酒泉郡。《五代志》：后魏尝置玉门郡于此。西魏大统十二年，凉州刺史宇文仲和据州叛。瓜州民张保据州城应之。晋昌民吕兴亦据郡应保。宇文泰遣史宁至凉州，保遣州主簿令孤整将兵救仲和。整行及玉门，还击保，先克晋昌，进击瓜州。保奔吐谷浑。所谓玉门，即此城也。《唐志》：河西节度使统玉门军，在酒泉郡西二百里，即汉故县城矣。宋白曰：县石门周匝山间，径二十里，众流北入延兴海。唐开元十五年，吐蕃陷瓜州，进攻玉门军。五代晋天福三年，高居诲使于阗记，自肃州西渡金河百里，出天门关。又西百里出玉门关，亦即玉门城矣。

　　绥弥城在卫西。汉县，属酒泉郡。后汉改曰安弥。魏、晋因之。晋太元十年，吕光自西域还，凉州刺史梁熙遣其子胤等拒之于酒泉。光遣将彭晃等与胤战于安弥，破擒之。或讹为安珍县。义熙二年，沮渠蒙逊袭李于酒泉，至安珍。即安弥也。后魏。废。○延寿城，在卫西南。后汉置县，属酒泉郡。晋因之，后废。又も马城，在卫西。晋置县，属酒泉郡。后废。

　　会水城在卫东北。汉县，属酒泉郡。阚る曰：众水所会，故曰会水。又县有偃水障，为北部都尉治。东部障，为东部都尉治。后汉因之。晋仍属酒泉郡。后废。

　　乾齐城在卫西北。乾，音干。汉县，属酒泉郡。有西部障，西部都尉治。后汉因之。晋改属敦煌郡。后废。○沙头城，在卫西二百五十里。汉县，属酒泉郡。后汉因之。晋惠帝分属晋昌郡。隆安四年，北凉酒泉太守王德叛，称沙州刺史。段业使沮渠蒙逊讨之。德奔晋昌。蒙逊追破之于沙头，是也。

　　会稽城在玉门故城西。汉沙头县地。晋惠帝元康五年，分置会稽县，属晋昌郡。西凉李因置会稽郡。后魏因之。《五代志》：会稽郡在汉玉门县界。后周废郡，并会稽、新乡、延兴三县地为会稽县。隋开皇中，改为玉门县，以汉玉门县并入焉，属瓜州。唐亦为玉门县，属肃州。贞观中，县废。《通典》：苻坚徙江淮人万余户于敦煌，中州人有田畴不辟者，亦徙七千余户。西凉武昭王遂以南人置会稽郡，中州人置广夏郡。广夏城，今见沙州卫。

　　凉宁城在卫东北，后凉所置郡也。晋隆安五年，沮渠蒙逊所部酒泉、凉宁二郡，叛降于西凉。魏收《志》：凉宁郡，领园池、贡泽二县。西魏废。○威远城，在卫北。《唐志》：肃州有酒泉、威远二守捉城。又曲尤城，在卫西。卫北又有胭脂城，盖西夏时所置。

　　威虏城在卫北百二十里。又有天仓墩、毛目等城，皆近塞，接亦集乃城。《志》云：卫东北有白烟墩等城堡，俱嘉靖间筑。又白城子，在卫东北百二十里。《元志》：在黑水河西。《五边考》：嘉靖末，嘉峪关属部落日羔剌等族，因哈密失守，徙居肃州之白城山。即白城子矣。

　　金塔寺城卫东北六十里，亦曰金佛堡。嘉靖七年，迁哈密种于此。其相近者，又有魏城及魏里城。又钵和寺，亦在卫北。嘉靖中，以钵和寺境外闲地，给哈密种人寄住，是也。

　　○崆峒山在卫东南六十里。《括地志》：古西戎地。司马迁谓黄帝披山通道，西至崆峒，指此山也。《九州要记》：近崆峒山顶有魏太祖埒。魏太祖，拓跋也。○嘉峪山，在卫西六十里。山之西麓，即嘉峪关。一名玉石山，一名璧玉山。《穆天子传》：天子巡黑水，至璧玉之山。即此。

　　昆仑山在卫西南二百五十里，南与甘州山连。其巅峻极，经夏积雪不消，俗呼雪山。《志》云：山有昆仑之体，因以为名。或曰，即《禹贡》之西戎昆仑也。周穆王西巡，至仑丘，见西王母于此。汉平帝时，金城塞外羌献鱼盐之地，遂得西王母石室云。或谓之小昆仑。○九龙山，在卫南二百里。《通典》：酒泉县有九龙山，是也。又有独登山，《志》云：在废玉门县北。有盐出岩石上，美于海盐。其相近者，又有神雨山。

　　西候山在卫西北塞外。汉本始元年，分道伐匈奴。赵充国出酒泉塞千八百余里，至西候山，是也。亦作候山。○黑山，在卫北。屹立沙漠中，黑水经其下，为北面之形胜。

　　○讨来河在卫北百里。源出雪山，东流三百里，入于镇夷所之黑河。○沙河，在卫东四十里。源亦出雪山。又清水河，在卫北四十里，下流俱会于讨来河。

　　黑水在卫西北十五里。自沙漠中南流，经黑山下，又南合于白水。《通典》：即《禹贡》之黑水也。出张掖郡西北境之鸡山，南流至敦煌郡，经三危山云。○白水，在卫西南二十里。源出卫北山谷中，黑水流合焉。又有红水，在卫东南三十里。源亦出卫南山谷中，西流会于白水，入西宁镇之西海。

　　金河在卫西。《高居诲使于阗记》：从甘州而西，始涉沙碛。又西北行五百里，至肃州，渡金河，西百里出天门关云。唐人有金河戍。

　　呼蚕水在卫东，亦名福禄水。《汉志》注：呼蚕水出南羌中，东北至会水入羌谷。羌谷水，即张掖河也。《寰宇记》：呼蚕水，一名潜水。○榆树泉，在嘉峪关外。嘉靖中，边臣杨博请建墩台于榆树泉，以厚边防，是也。

　　○嘉峪关在卫西嘉峪山下。山之西，即关口。明初，收河西地，西抵玉门，北至沙漠，而仍以嘉峪为中外巨防。弘治七年，闭嘉峪关，绝西域贡。八年，甘肃巡抚许进等出嘉峪关，入哈密。土鲁番遁走。正德十六年，土鲁番大掠嘉峪附近诸裔。自嘉靖以后，土鲁番侵扰益甚，嘉峪之防日急。隆庆以后，势始衰息。石关儿口，在嘉峪东。又东有新山口，去卫北八、九十里。

　　文殊山口在卫西南三十五里。又西南二十余里有硫黄山口。卫东南又相近有寒水石山口、红山口、观音山口，俱卫卒戍守。

　　土隗口在卫北塞外。宋大中祥符二年，契丹伐回鹘，破肃州。先是，契丹将萧图玉伐回鹘，入甘州。至是，复破肃州，尽俘其民，修土隗口故城以实之。

　　永宁堡在卫东。又卫南有永安、永清等堡。卫东南有永定盐池等堡。《志》云：盐池堡，在卫东百三十里。亦曰盐池驿，接镇夷千户所。○临水堡，在卫东四十里。亦曰临水驿。又东四十里为河清堡。亦曰河清驿。成化中，罕东番贼尝犯此。又老鹳窠堡，在卫西。嘉靖七年，土鲁番尝犯此。

　　土儿坝在卫西境。又西为沙子坝。正德中，土鲁番入寇，官军败绩于此。又仙人坝，亦在卫西境，番族所居也。○守乐烽，在卫西南三百四十里。宋白曰：唐肃州与瓜州分界处。

　　马庙在卫东。晋义熙六年，沮渠蒙逊伐西凉，败其世子歆于马庙。盖祭马祖之处，因名。

　　山丹卫镇东南百八十里。东至永昌卫百九十里，南至番界二百七十里。

　　汉张掖郡地。东汉末，属西郡。晋因之。后魏仍属西郡。西魏郡废，县属甘州。大业初，仍属张掖郡。唐属甘州。宋为西夏所据，置甘肃军于此。元为山丹州。明初，改置山丹卫。今亦设山丹卫。

　　卫密迩张掖，联属诸城，南隔番戎，北控沙漠。甘肃有事，卫其肘腋地也。哽咽为虞，可无意外之防哉！

　　○删丹废县即今卫治。汉县，属张掖郡。后汉末，改属西郡。晋因之。后魏曰山丹县，仍属西郡。西魏属甘州。大业初，复曰删丹县，仍属张掖郡。唐属甘州。西夏亦为删丹县。元曰山丹州。明初，改州为卫。今卫城周七里有奇。

　　日勒城在卫东南。汉县，属张掖郡。元凤三年，匈奴分三队入寇。日勒、屋兰、番和皆败去。《汉志》注：县有泽索谷，郡都尉治此。泽，音铎。后汉因之。献帝分置西郡，治日勒县。晋亦为西郡治。《志》云：自姑臧西北出张掖，其间有大岭。度岭而西，西郡当其要岭，谓删丹岭也。隆安二年，后凉段业据建康，使沮渠蒙逊攻克西郡。于是，晋昌、敦煌诸郡皆降。后魏改置永宁县，为西郡治。西魏郡废，又改县曰弱水。后周复省县入山丹。○金山废县，在卫东。后周置县，属甘州。寻省。

　　万岁城在卫东南。晋置县，属西郡。南凉秃发利鹿孤遣将袭沮渠蒙逊，至万岁、临松。此即万岁城也。后废。宋白曰：隋炀帝始并万岁县入删丹。○焉支城，亦在卫东南。后魏置县，属番和郡。因焉支山以名。隋并入番和县。番和，今见永昌卫。

　　宁寇城在卫北。《唐志》：渡张掖河西北行，出合黎山峡口，傍河东，屈曲东北行千里，有宁寇军。初曰同城守捉，属删丹县。武后初，同罗、仆固等部叛。刘敬同讨破之于居延海，敕侨置安北都护府于同城，以纳降者，即守捉城也。天宝二年，改为宁寇军。《通典》：张掖郡北界傍张掖河，屈曲过同城镇，至峡口烽，总三千七十八里。又宁寇军东北，即居延海云。胡氏曰：宁寇军，在凉州东北千余里。

　　○焉支山卫东南百二十里。旧《志》云：在番禾县界。汉元狩二年，霍去病击匈奴，过燕支山千余里。匈奴既失此山，歌曰：失我燕支山，使我妇女无颜色。是也。隋大业五年，炀帝伐吐谷浑，还出张掖，至燕支山。高昌、伊吾及西域二十七国皆谒于道左。唐哥舒翰尝建神祠于山麓。《西河旧事》云：焉支山，东西百余里，南北二十里。上有松柏五木，水草茂美，宜畜牧，与祁连山同。一名删丹山，亦曰删丹岭，又名丹岭。余见凉州卫洪池岭。

　　甘浚山卫西北三十里，连亘于甘州境内。中有三石洞，下有泉。又红寺山，在卫北二十里。其山土色多红。《志》云：卫城北三里有花门山。

　　葱谷在卫东。晋隆安初，沮渠蒙逊据金山。吕光遣子纂败之于葱谷。胡氏曰：葱谷，在删丹县境内。是也。

　　○南草湖在卫城南，周回九里。又西草湖，在城西十里，周回七里，与南草湖水皆可灌田。

　　红盐池在卫北五百里，池产红盐。又居延泽旁亦有池，产白盐，采之不竭。

　　○红寺山口卫北二十五里。《志》云：卫南百余里有静宁山、和宁山、无虞山、宁番山等四口。○石峡口，在卫东八十里。两峰相对，下有石井。今石峡口堡及石峡口驿，俱置于此。又东四十里，即永昌卫之水泉儿驿。

　　新河堡卫东四十里。正德中，边将张鹏等败寇于新河北山坡，即此。又东四十里，即石峡口堡也。○永兴堡，在卫东南。又东南有暖泉、大黄山等堡。卫西南又有洪水山、洪水店等堡。

　　靖安堡在卫西。成化中，寇尝犯此。官兵御却之。又宁远堡，在卫东二百里。本属永昌卫。隆庆中，改今属。卫境口堡，向俱设军戍守。

