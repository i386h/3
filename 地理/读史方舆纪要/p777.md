<!-- { "loadSidebar": true } -->
　　○云斛山县北十五里。高百余仞，周五十余里，山谷幽深，常有云气。又北十里为云坞山，高广与云斛相埒。《志》云：县北六里为端峰山，高五十余仞，周八里，屹然端正，为县主山。○宜路山，在县西北二十里，高七十余仞，周四十余里，平冈坡陀，路经其上。其相近有小温峰，高三百余仞，周三十余里，峥嵘接天，下有小温村。又鹤山，在县西八十里，高百余仞，周五十里，形势崛起，上多松。又老香山，在县东北五十里，与高要、高明接界。

　　新宁山县西南二十里。高二百余仞，周二十五里，山势高耸，为一邑之镇。又锦山，在县西南三十里，高百余仞，周五十余里，其上花木如锦。又仪峒山在县西南八十里，县西南百里又有赘峒山，俱高三百余仞，周五十里，其间千崖万壑，深杳莫测，犭人据险为巢。○佐隍山，在县西七里，高三十余仞，周三十余里，环绕县右。其并峙者曰宝盖山。又碧冈山在县西二十里，其相近者又有云山，俱高耸盘回，皆二三十里。稍南三十里曰索山，亦高峻。

　　大罗山县东二十里。高八十余仞，周二十里，山状如屏，群峰罗列其下。其并峙者曰思防山，以山形峭拔，登者尝防阽危而名。稍南曰罗陈山，山亦高广，居民多罗、陈二姓。○碧云山，在县东三十里，高百仞，周六十余里。其旁相接者有岚冈山，又有通利山，皆高广。《志》云：通利山，一名利山，多竹木，为民利，即老香山之南麓也。

　　天露山县东南七十里。险峻插天，顶有巨石，泉出其旁，注为龙潭。又双官山，在县东南五十里，高百余仞，周三十余里，数峰相连，有两峰嵬然秀出，因名。○龙山，在县南三十里，高二百余仞，周五十余里，蜿蜒如龙蟠。又南十里曰笔架山，高三百余仞，周百里，以形似名。《志》云：县南二十里有霍山，山高大，下多霍姓者，因名。

　　云宿山县东八十里。高百余仞，周百四十余里，犭贼尝结巢于此。一名云岫山。成化初，按察副使毛吉追贼至此，遇害。又县东七十里有独鹤山，俗呼独鹤尖，下有独鹤驿，与恩平县接界。又凤华山，在县东六十里，高四十余仞，周二十余里，山势轩翥如凤，亦接恩平县界。又曹幕山，在县东百十里，接高明、新会县界，耸翠参天，中通一线，左右冈陇如帐幕然，一名皂幕山。

　　望州岭县东五里。高七十余仞，周十余里，登其巅，恩平、阳江、高、雷之境皆见。又东五里有十里峰，高亦百余仞，周二十里，峰峦嵯峨，草木葱郁。○圆岭，在县东南四十里，高百余仞，周五十里，或讹为贤岭。又大面岭，在县东南五十里，高二百余仞，周四十余里，路通高明县。又东南五十里为府君岭，路通高要县。《志》云：县西南百二十里为冬瓜岭，高二百余仞，路通阳春、罗定、东安，形如冬瓜。又蟠龙冈，在县西南二里，高三十余仞，蟠旋如龙。

　　○新江在县城东北十里。其上流合诸溪涧水，汇流而北出，曲折百四十里，至府南新江口入大江。○卢溪水，在县南，发源李峒岭，经卢村，过龙山，绕县城东门，北流合锦山水。又锦山水，在县西南七十四里，源出大岭，西流至河头，与天塘水合，又北十里与蓝坑水合，又北五十里至山口，即二十四山路口也。又北二十里至洞口，南去县五里，与卢溪水合为新江之上流。凡商贾往高、雷，必拖舟至河头，乃登陆。

　　天露水在县东南。源出天露山，流至城东门，合卢溪水。又县南有清溪水出笔架山，思龙水出龙山，俱流会卢溪水。○夹冈水，出县北一里之夹冈，合锦山水流十里，至洞口合卢溪水。又县东有通利水，流合县东八里之索水，注于卢溪，并汇于新江。

　　○立将镇县西南八十里，有立将巡司。《志》云：县北四十里旧有罗苛巡司，今改属东安县。又县东八十里有四合巡司。俱洪武初置。又有废福缘巡司，在县南三十里，洪武元年置，十五年废。

　　东营县东三里。又县西二里有西营。俱嘉靖二十五年置。又通利营，在县东十二里，嘉靖二十八年置。白鸠营，在县东四十里，亦嘉靖二十五年置。○高村营，在县东六十里，嘉靖四年置。相近又有芦村营，嘉靖二十八年置。又平安冈营，在县东南八十五里，县东南九十里又有石子营，俱嘉靖四年置。

　　张公脑营县西南五十里。嘉靖三十年置。又西南二十里有第八营，嘉靖元年置。又茶岗营，在县南二十里，嘉靖四年置。里峒营，在县南四十里，嘉靖二十七年置。○良峒营，旧《志》云：在县西北三十里，嘉靖三十七年设。又伯冈营，在县南七十里，嘉靖三十九年设。又下洋营，在县西，为二十四山要地，置兵巡戍山口、河头诸处。《兵防考》：县境增置茅田径、腰古、东利、回龙四营。后又添设泠水营守县西北双桥诸处，蓝坑营守县西南天塘诸处。

　　黄三坑寨在县西，犭巢也。《志》云：县四境诸犭山凡数十处，而黄三坑、铁场、石人背等山巢皆在县西。嘉靖三十七年，督臣王钫以德庆、泷水、阳春、高要、高明、新兴、恩平连界，黄三坑、铁场、石人背、山枣坪诸贼巢盘据万山中，岩谷险峻，林箐丛密，贼首盘永贤等恃险肆恶，乃议征剿。一军由泷水江沙田登陆，进剿山枣坪等巢；一军由高要南岸登陆，进剿铁场诸巢；一军亦由南岸登陆，进剿石人背诸巢。贼大窘，奔集云浮山，复追破之。云浮山，在东安县界。

　　新昌驿在县治东。《郡志》云即废新昌县治，似误。又腰古驿，在县北五十里，旧无城。弘治八年，以犭贼劫掠，乃筑城戍守。又独鹤驿，在县东七十里。隆庆四年，亦筑石城戍守。

　　阳春县府西南三百四十里。东北至新兴县二百二十里，东南至阳江县百四十里，西南至高州府二百里。汉合浦郡高凉县地。梁始置阳春县及阳春郡。隋平陈，郡废，县属高州。唐武德四年，乃置春州。天宝初，曰南陵郡。乾元初，复为春州。宋熙宁六年，州废，县属恩州。元因之。明初改今属。城周三里有奇，编户二十四里。

　　○废春州即今县。一云唐初置春州，在今县北八十里顺阳都，后移今治。似误。《城邑考》：春州城，唐武德四年创筑。宋皇二年增修。元季废坏。明洪武三十年，因旧址加筑。天顺以后，屡经营缮。

　　铜陵废县县北八十里。汉合浦郡临允县地。刘宋置龙潭县，属新宁郡。齐因之。梁、陈间，改曰铜陵。隋属端州。唐武德四年，置勤州。五年，州废，县属春州。万岁通天二年，复置。长安中复废。开元十八年，仍置州，治富林县。乾元初，还治铜陵。五代因之。宋初州废，县属春州。熙宁六年，并入阳春县。○富林废县，在县北百里。本铜陵县地。唐武德四年，置县，属勤州，后与州俱废。开元十八年，复以富林峒置县，为勤州治。乾元初，州徙治铜陵，县属焉。宋开宝五年，省入铜陵。

　　流南废县县西北三十五里。梁置流南县，属新兴郡。隋属新州。开皇十八年，改曰南流县。大业初废。又西城废县，在县西南七十里，亦梁置，属新兴郡。隋大业初，废入铜陵县。○罗水废县，在县西南九十里。唐天宝末分阳春县置，属春州。宋省。

　　○磁石山县东南三里。一峰特起，四面平陂，产磁石。又射木山，在县东南十五里，高百余丈，周数十里，巍峨蓊蔚，为县治案山。一名云灵山，云幕其上，则雨立至。○铁坑山，在县东二十里，高七十余丈，周三十里，山势盘旋，古木森蔽，产铁。又天马山，在县东三十里，高百余丈，周七十里，一峰插天，群山拱伏，形如天马。

　　罗湖山县西南五十里。上有天湖，最清澈。其相近者曰旗鼓山，皆高广。又丫髻山，在县东南百三十里，一名白水山，高二百余丈，周四百余里，有天池、龙井、飞泉、瀑布，古木阴森，奇胜不一。其相接者曰木栏山，亦秀丽。又十里曰罗黄山，山高广，瀑布悬流，落而成川，下多罗、黄二姓。○珠环山，在县东南九十里，群峰相连，如珠累累，高六十丈，周五十余里，与阳江县接界。

　　崆峒岩县西南十五里。石壁穹窿，深广数十丈。又石角岩，在县北六十里，高五十余丈，周三十余里，旧名石脚岩，有石穴泉从中出。又北十里为铜石岩，亦曰峒石，深广数丈。又云霖岩，在县北八十里，岩穴深邃，遇警，乡人多趋避于此。又北三十里有牛钅厄岭，与新兴县分界。《志》云：县西北百二十里为响石岩，岩穴圆敞，其东北接新兴县界之冬瓜岭。○石窟岩，在县西北百三十里。有上、下二岩，下岩轩敞，陆路可抵雷、廉；下岩水从中出，可通小舟，石壁奇绝。又宝带岩，在县西北百四十里，俗呼大岩，犭童田环之，岩高朗可容千人。

　　凉伞冈县北十里。高五十丈，周数十里，盘旋宛曲，为县主山。○将军冈，在县东北八十里，高三十余丈，周四十五里。冈峦起伏，宛如波浪。唐姜晦贬州司马，尝提兵陟冈御獠贼，因名。又铅坑冈，在县北百二十里，高五十余丈，周二十里，冈之西南，出铅铁砂矿。

　　○漠阳江在县西。源出县西北百里东安县界之云浮山，自山巅东下，经新兴县界，过故富林县前，南流为漠阳江，又东南流，入阳江县界。

　　博学水县西北百二十里。源出霜山。又县北八十里有古勤州水，源出狼狂山。县北七十里又有云霖水，源出盘龙诸岭。皆合于博学水，东南流入漠阳江。《志》云：云霖水绕旧铜陵县之云霖寨，南入漠阳江。是也。○罗凤水，出县北五十里白木岭，曲折流经龙江湾，亦名江腰河，西流入漠阳江。又那乌水，出县东北五十余里之大峒西南，流十里至那乌石，又西流经石壁北入漠阳江。又高辽水，出城东北二十余里之台岭，曲折流经留村湾，入漠阳江。

　　麻陈水县西南百五十里。源出高州府电白县东岭诸山下，流百余里，合罗水。《志》云：县西四十里有罗水，自罗黄山东流，合麻陈水，又北流五里，经大沙湾，入漠阳江。○木栅水，在县西北百三十里，一名甘婪水，源出丫髻诸山，东流穿岩底，过废富林县，入漠阳江。《郡国志》：蛮语以穴为甘，以穿为婪。又石绿水，出县西三十里石绿山，流五六里，合渡口水入漠阳江。又有轮水，出县南五十里之冈，流十五里，经南留湾入阳江县界。

　　北泷水县北十里。东北诸溪涧之水，汇而西南流，入漠阳江。又博麻水，在县城东北，源出射木山，流二十里，合麻黄水，入北泷河。

