<!-- { "loadSidebar": true } -->
　　泰山，在济南府泰安州北五里，亦曰东岳，亦曰岱宗。《舜典》：岁二月，东巡狩，至于岱宗。《诗》：泰山岩岩，鲁邦所瞻。《周·职方》：兖州，其山镇曰岱山。《孟子》曰：孔子登太山而小天下。《管子》曰：古者封泰山、禅梁父者梁父山，见泰安州，七十二家。《战国策·苏秦说齐宣王》：齐南有泰山，东有琅邪。《史记》：昔黄帝东至于海，登岱宗。又《齐世家》：齐自泰山属之琅邪琅邪亦名山也，见下，北被于海，膏壤二千里。《货殖传》：泰山，其阳则鲁，其阴则齐。山之东北址，旧有明堂，为成周时朝会诸侯之处。秦汉以下言封禅者，必于泰山。秦始皇二十八年，至泰山下，议封禅。遂除车道，上自泰山阳，至颠，立石颂德。从阴道下，禅于梁父。汉元封初，封泰山，下阴道，禅泰山下址东北肃然山亦见泰安州。乃议以五载一巡狩，用事泰山，令诸侯各治邸泰山下。明年，复祠泰山。五年，南巡狩，还至泰山增封。又太初元年，行幸泰山，禅蒿里蒿，一作高，亦见泰安州。二年，修封泰山，禅石闾同上。天汉三年，行幸泰山修封。太始四年，幸泰山修封，禅石闾。征和四年，复幸泰山修封，亦禅石闾。从来封禅之数，未有如汉武者也。后汉建武中元元年，东巡封泰山，禅祭地于梁阴梁父山之阴也。章帝元和二年，幸泰山，柴告岱宗。安帝延光三年，东巡，幸泰山。桓帝延熹四年，岱山颓裂，自是天下渐多故矣。《通义》曰：王者受命易姓，报功告成，必于岱宗。《白虎通》曰：王者受命必封禅。封，增高也。禅，广厚也。天以高为尊，地以厚为德。故增泰山之高以报天，禅梁父之址以报地史称无怀、伏羲、神农、炎帝、黄帝、颛顼、帝喾、尧、舜，皆封泰山，禅云云。禹封泰山，禅会稽。周成王封泰山，禅社首。秦始皇封泰山，禅梁甫。汉武封泰山，禅梁甫、肃然及蒿里、石闾，修封者凡五是也。《汉官仪》：泰山盘道屈曲而上，凡五十余盘，经小天门、大天门，仰视如从穴中视天窗矣。自下至古封禅处，凡四十里《泰山记》：山有秦观，望见长安，吴观望见会稽，周观望见齐。黄河去泰山二百余里，于祠所瞻黄河如带，若在山趾，盖侈言之也。又周观亦曰日观，相传鸡鸣时可见日出。吴观亦曰越观，又名月观，以与日观相对也，与秦观为泰山三峰云。隋开皇十五年，东巡，顿齐州，为坛于泰山，柴燎祀天，礼如南郊。大业九年，齐郡丞张须陀击群贼王簿于泰山下，大破之。唐乾封元年，登泰山，封玉牒，禅于社首亦泰安州山。又开元十三年，封泰山，祀昊天上帝于山上，群臣祀五帝百神于山下之坛，又祭皇地于社首。宋大中祥符元年，封泰山，亦禅于社首《宋史》：时王钦若判兖州，上言：泰山醴泉出，锡山苍龙现。又木工董祚于泰山醴泉北，见黄帛曳林木上，既而帝至泰山，登山道经险峻，降辇步进，卤簿仪卫列于山下，享昊天上帝于圜台，陈天书于左，以太祖太宗配，命群臣享五方帝及诸神于山下封祀坛。明旦，禅祭皇地于社首山，如封祀仪，改乾封县为奉符县。《唐六典》：河南道名山曰泰山，山周百六十里，高四十余里郭璞云：从泰山下至山头，百四十八里三百步。一云泰山周回二千里。又《山海经》云：泰山上多玉。尸子谓山中有神房、阿阁，以及诸家夸诞之说，今皆不取。群峰之得名者：望秦、独秀、鸡笼、老鸦、狮子、莲花、悬石，而丈人峰在山顶，特出群峰之表。又有百丈、马棚、鹁鸽、舍身诸崖，石经、石壁、酆都、桃花、佛寺、鬼儿、椒子、马蹄、溪里诸峪，回马、雁飞、黄岘、思乡、青峰、西横诸岭，迎阳、吕公、白云、遥观、蝙蝠、鬼仙、水帘诸洞，玉女、王母、白鹤、白龙诸池。又有明月嶂、登仙台，及东西南三天门，东西中三溪，为山之最胜。其余峰峦峒，层见叠出，不可胜数也。自岳顶而东南二十里曰雕窠山，西南十里曰亭禅山即社首山，亦曰蒿里。南五十余里曰石闾山，又南五里曰亭亭山，东六十里曰梁父山，又东曰云云山俱见泰安州。《志》云：岳顶东南十里有东神霄山，下有东溪神庙。西南十里有西神霄山，下有西溪神庙。又西十里曰石后山、三尖山。其在岳阴者，又有孤山、襁山、鹤山，相去各十里。虽随地异名，实皆泰山之支峰别阜也永乐十四年，祠祭郎中周讷请封泰山，不许。魏氏野曰：自成皋以东，历梁、宋、曹、郓诸州，几千余里，大抵经途沃野，无大山重阻，而泰山忽焉特起，博厚崇隆，拱卫南北。自此群山翼带，直抵海滨，为天下之奥区，神皋形胜，直与关中并峙。五岳为群山之尊，而泰山又为五岳之长，不信然欤《灾异志》：汉元凤三年，泰山大石起立，说者以为宣帝特起民间之象。成化二十一年，泰山屡震，说者谓应在武宗也。

　　琅邪、

　　琅邪山，在青州府诸城县东南百四十里。其山三面皆浸于海，惟西南通陆《山海经》：琅邪台，在勃海间，琅邪之东是也。《管子》：齐桓公将东游，南至琅邪。《孟子》：齐景公问晏子，欲放于琅邪。《竹书》：越王勾践二十九年，徙都琅邪。《越绝书》：勾践既灭吴，欲霸中国，徙都琅邪，立观台于山上，周七里，以望东海今山在海滨，盖筑以望远耳。《国策》苏秦说齐宣王：齐南有泰山，东有琅邪。《史记》：始皇二十八年，南登琅邪，大乐之，留三月，乃徙黔首三万户琅邪台下。复十二岁，作琅邪台，立石刻颂秦德。又三十七年，从会稽还过吴，并海上，北至琅邪之罘之罘山，见登州府福山县。汉初，田肯曰：齐东有琅邪、即墨之饶，南有泰山之固。武帝元封五年，东巡，北至琅邪并海。太始三年，幸琅邪。《封禅书》八祀曰：四时主，祠琅邪。《子虚赋》：齐东渚巨海，南有琅邪，是也。郭璞曰：琅邪临海有山，焦特起，状如高台，即琅邪台也。战国时，齐筑长城以拒楚，自琅邪台入海，即其地矣。

　　沂山。

　　沂山，在青州府临朐县南百十五里。《周·职方》：青州，其山镇曰沂山。一名东泰山。《史记·封禅书》：公玉带言，黄帝封东泰山，禅丸山即临朐县之丹山。天子既令设祠具，至东泰山。山卑小，不称其费，乃令礼官祠之，而不封禅。魏文帝亦尝致祀焉。隋开皇十四年，诏以沂山为东镇，后代因之，载在《祀典》。《志》云：山西宗岱岳，东俯琅邪，背负凤凰岭即沂山北岭，东接穆陵关即县之大岘关，其巅为百丈崖，壁立万仞，形如斧削，有飞泉下洒，曰瀑布泉。弥水出其西麓，又沂水亦出其西，沭水出其东也。《水经注》：汶水出朱虚县之泰山。山上有长城，西接岱山，东连琅邪，千有余里。盖田氏遗址也。

　　其大川，则有济水、

