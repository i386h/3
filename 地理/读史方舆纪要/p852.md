<!-- { "loadSidebar": true } -->
　　英武山州东八十里，峰峦峭拔，高可千仞。明洪武中，设英武驿于其下，山饶盗贼及虎。行人稀阔，驿遂废。○绿德山，在州东百二十里，孤峰秀削，一名六德山。有六德废驿址，在山下。地名阿歹村，多暴客。

　　马者笼山州东二百四十里。山高峻。又州东二百里，有高耒山，高三百仞。《志》云：高耒山西南三十里，即马者笼山。

　　○巴盘江在州西北五十里。自府境流至此，又东北入曲靖府罗平州界。又州西二十余里有盘江，亦自府境流入而合于巴盘江。《志》云：州近治有大河口，盖盘江经此回曲而为大河也。

　　○槟良驿在州东南五十里，今为槟洞村。又东为英武驿，又东为六德驿，三驿俱明洪武初设，寻废。

　　弥勒州府西九十里，西南至临安府阿迷州百七十里，西北至江府二百五十里。

　　古南蛮地，本名郭甸、巴甸、部笼之地。些莫徒蛮之裔弥勒者据此，因名弥勒部。元初，隶落蒙万户府。至元十二年，以本部为千户总把，领吉输、裒恶、部笼、阿欲四千户，属广西路。二十七年，改置弥勒州。明属广西府编户十六里。今仍之。

　　州襟带山川，控扼蛮。

　　○弥勒城今州治。旧为甸村，元置千户所于此。明弘治十一年，始筑土城，周四里，门四。○卜龙山州南五里，旧部笼部千户所置于此。叠嶂重峦，环绕州治。又阿欲山在州西十里，旧阿欲部千户所治也。冈峦重叠，下有温泉。其山绵亘七十余里，东接北倾山。○北倾山，在州北三十里阿欲乡中，高五十余仞，西连阿欲、构甸二山。

　　盘江山州东南百里。有东西两山相峙，盘江流其中。东抵师宗州，南抵阿迷州，中有石窍，深广丈余。浊水涌出，注于盘江。

　　○盘江在州东南。自临安府阿迷州流入境，又东北入府界。○八甸溪，在州治北，其源有三：一出旧村，一出阿欲山，一出北倾山，至州治东而合流，南入盘江。治前有桥曰玉津桥，跨溪上。长五丈，阔七尺。

　　○十八寨在州西南。有十八寨山，山箐连属其中。蛮种最繁，盖盗薮也。寨东五里有白马河。○新哨，在州西南。自阿迷州之彭堡达于新哨，乃至州治，又北出板桥，接云南府宜良县界。

　　维摩州府东南二百六十里。东北至广南府百七十里，西至临安府蒙自县百五十里，南至安南界一百七十里。

　　古南蛮地。元始立维摩千户，隶阿迷万户。至元中，以维摩为千户总把，领维摩、屈中二千户，隶广西路，后改为维摩州。明初因之土知州旧资姓，今李姓，编户九里。州今省。

　　州南瞰交趾，险阻之区也。

　　○维摩城今州治。元初，为维摩千户所，后建为州。明洪武初，设流官，筑土城于今州西北。宣德以后，交趾背叛，土司侵强，旧治遂废，因徙今地。万历二十年，始筑土城，周二里有奇。《志》云：州西南有法土Ａ１城。Ａ１，读陇。其城险固。城后有高山壁立，复有石城，甚险峻，冯高临下，城中每恃为声援。又西地名江那，亦据险处也。丘北城在州西。又东至旧维摩城，有箐口甚险隘。《志》云：州西又有三乡城。明万历二十二年筑，周一里有奇。

　　○曲部山在州治西。中峰高耸，下有泉，流为溪。经州南数里，入于石窦。今山下有曲部驿。○万年龙山在州东北百里，有泉成溪，流入广南府界。又有宝宁山，下亦有泉，流入于宝宁溪。

　　小维摩山在州东北八十里。高可千仞。又有大维摩山，在州东南一百里，高出众山之上，昔时土官皆世居此。○阿母山，在州东南九十里，高千余仞，下有阿母驿。又东七十里为维摩驿。又折角山在州东南百五十里，下有泉，流为折角溪。○龙定山，在州东南三百余里，有五峰屹立。

　　○宝宁溪在州东北百二十里，出宝宁山，南流合万年龙溪及折角溪之水，流入广南府界，汇于右江。

　　◇广南府东至广西泗城州三百二十里，西南至广西府维摩州百七十里，南至古器野界六十里，北至曲靖府罗平州界四百里。自府治至布政司七百九十里，至江南江宁府七千九百九十里，至京师一万一千四百三十里。

　　古南蛮地。宋时名特磨道，侬智高之裔居之宋至和二年，广西经制使余靖遣邕州司户参军石鉴入特磨道，生获侬智高母，即此。元至元中，立广南西道宣抚司，领路城等五州。后来安路夺其路城、上林、罗佐三州，惟领安宁州、富州。明初，改置广南府编户六里，土同知侬姓，领州一。今仍曰广南府。

　　府山崖高峻，道路崎岖，控临边陲，有金汤之固。《志》云：广南古无郡邑，西洋江限其南，牌头山为之镇，崇巨壑，峻阪深林之区也。

　　○广南城《志》云：今府治，在平关坡上。明洪武十九年，树木为栅，周四里有奇，设西南二门，栅下有濠。

　　○牌头山府西北五里，峰峦起伏。其右小山连峙如盾，土人筑砦居之。○莲花山，在府东北二十里，五峰连耸，诸小峰参差旁峙，形如莲花。

　　○西洋江府南八十里。源出府东南境之板郎山、速部山、木王山，三流相合，东南入于广西田州府之左江。

　　富州府东二百里，东至广西安隆长官司界一百里。

　　本南蛮地。元至元中，置富州。明因之土知州沈姓。州无城，编户二里。州今省。

　　州山谷峻阻，控御群蛮。

　　○废安宁州在州西南。元置，明初省。又罗佐废州，一云在州东北百里，亦元置，明初废。

　　○祛丕山在州治西。形如狻猊。昔土人结屋避兵其上，今呼狮头寨。

　　玉泉山州西北七十里。山顶有泉，飞流如素练。下有石池，清碧洄旋，溢流于西洋江。○者鹞山，在州东南九十里，高二百仞，怪石槎岈，蛮酋之壑穴也。又西宁山在州东北百十里，岩洞深邃，蛮潜匿其中，不可究诘。

　　○楠木溪州东三十里。源出州境之花架山，其水常温。又南汪溪在州治西，源出州西北之麻卯山暨僻令山。流至州南，合楠木溪东行至石洞，伏流十五里复出，下流入于右江。

　　◇元江府东至临安府石屏州界一百十里，南至临安府思陀甸长官司界二百十里，西至思论设者癸寨界三百里，北至新化州界二百里。自府治至布政司七百九十里，至江南江宁府七千八百四十里，至京师一万一千二百八十五里。

　　古西南夷地，蛮名惠龙甸，又名因远部。蒙氏时属银生节度，徙白蛮苏、张、周、段等十姓蛮戍之。又开威远等处，置威远，读简，制若中国之州。或曰：与赕同，读淡。后仿此。后和泥蛮侵据其地。宋时，侬智高之党窜于此，和泥开罗甸居之，后为些麽徒蛮阿诸部所有。元初内附，后复叛，筑城以拒命。至元十三年，遥立元江万户府以羁縻之。二十五年，讨平其地，复于威远置元江路《元志》：割罗、马笼、步日、思麽、罗丑、罗陀、步腾、步竭、台威、台阳、设栖、尼陀十二部于威远，立元江路。明初，改为元江府。永乐初，改元江军民府，领长官司一土知府那姓。嘉靖三十年，土舍那鉴作乱，寻讨平之，革其官以临安卫署之，寻复故。今曰沅江府。

　　府屹峙南陲，制临交趾，山川环屏，道路四通。

　　因远罗必甸长官司附郭。本名罗甸。元属元江路。明初，置长官司，编户八里。

　　○步日城在府西。蒙氏立此甸，徙白蛮镇之，名步日，元为步日部，明初废。《志》云：今府城元大德中筑，三面濒河，延袤九里。

　　○玉台山在府城东。旧名罗山，凡二十五峰。悬崖绝壁，险厄难登，苍翠如玉，望之若台。又有天马山，在府治旁，秀如华峰，相对峙学宫前。○自乐山，在府东北十里，状如中原之崆峒。今名栖霞山。《志》云：山与蒙乐山同脉，故名。

　　路通山府东二十五里。旧名马笼山。北瞰礼社江，高峰千仞，蔽亏日月。一线羊肠，通临安路。○嵯峨山，在城西南二十里，中峰嵯峨，状如卓旗，飞舞翔动。又宝山在府西二十里，圆如螺髻，尖若插簪。俗传昔有蛮藏宝山麓，因名。

　　因远山府西四十里。有因远驿，为往来必经之地。泉出岩中，流为仲夷溪，分溉田亩。东流入礼社江。《志》云：府北有奇山，旧曰龙瓜山。有涵春泉、仙人洞，奇诡万状。又有九龙山，在府西北三百里，产矿，名鱼凫场。

　　○礼社江一名元江，自新化州流入境，绕府城东南而入临安府境。○良峨河，在城西四十里阿南村。有混龙桥跨其上，下流入礼社江。

　　○力白衣甸或云在府南境。元至元二十七年，云南力白衣甸酋长凡十一甸内附，盖皆在府境云。○鱼复寨，在府西，近镇沅府界。明嘉靖三十年，镇沅知府刁仁攻那鉴克鱼复寨，是也。

　　◇者乐甸长官司东至新化州界三百四十里，西至镇沅府界二百里，南至钮兀长官司界三百二十里，北至景东府界一百里。自司治至布政司一千一百七十里，至江南江宁府八千二百五十里，至京师一万一千六百四十五里。

　　古南蛮地。南诏蒙氏属马龙、他郎二甸，地名猛摩，夷名者岛。后为阿诸部所据。元时内附，属他郎甸管民官，隶元江路。明洪武末，分置者乐甸长官司土司刁姓，直隶布政司。

　　司据山附水，称险僻之地。

　　○者岛山在司治北。岛，讹为乐，司因曰者乐。山高耸可以望远，为北面之障。蒙乐山司西北二百里。一名无量山。巍然高峻，穷日之力，方陟其巅。有毒泉，人畜饮之即死。山与景东府接界，今详见景东府。

　　○景来河在司东。自景东府流经司境，下入马龙江。以自景东府来，因名。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十六 

卷一百十六
　　◎云南四

　　◇楚雄府东至云南府禄丰县一百八十里，南至沅江府三百里，西至景东府四百里，西北至大理府四百二十里，北至姚安府百九十里。自府治至布政司四百二十里，至江南江宁府七千五百七十里，至京师一万一千二十里。

