<!-- { "loadSidebar": true } -->
　　印度国在西域西南，即汉之身毒。张骞曰：身毒在大食东南可数千里。或谓之乾笃，或曰摩伽陀，或曰婆罗门，亦曰浮屠胡。唐时谓之天竺。去京师九千六百里，居葱岭南。幅员三万里，分东、西、南、北、中五天竺。南天竺濒海；北天竺距雪山；东天竺际海，与扶南、林邑接；西天竺与宾、波斯接；中天竺为四天竺之会，都城为茶和罗城，最强，四天竺皆臣之。贞观二十二年，王玄策奉使至其国，皆请遣使入贡。会中天竺王尸罗逸多死，国乱。其臣阿罗那顺自立，遂拒命。玄策发吐蕃诸国兵击破之。宋时谓之忻都。后讹为印度，仍分东、西、南、北、中五印度。而东印度亦曰榜葛剌国，北印度亦曰伐剌国，中印度亦曰诏纳朴儿国。明永乐六年，榜葛剌国王霭牙思丁遣使朝贡。十二年，又遣使入贡。寻遣使赍诏谕，诏纳朴儿国王一不剌金。余未尝通中国。

　　○茶和罗城旧为中天竺都城之名。唐贞观二十二年，王玄策击天竺，破其都城，即此。又怀德城，即唐南天竺也。开元中，南天竺请名其国，赐名怀德军。

　　迦毗黎国《志》云：天竺旁国也。宋元嘉五年，其王月爱遣使入贡。又有苏摩黎国、斤陀利国、婆黎国，皆事佛道，与天竺风俗相近。

　　师子国亦天竺旁国，居西南海中。宋元嘉五年，其王刹利摩诃入贡。唐开元中，复入贡。《南史》：师子国，地和适，无冬夏之异。五谷随人种，不须时节云。○竺乾国，亦天竺旁国也，居西南海中。蒙古取其地。或曰，即乾笃之讹。又有牙济、班卜二国，元英宗至治初，遣使从二国取佛经云。

　　○五岭在东印度国。山高林茂，民居聚焉。

　　○乾陀卫江在中印度国。唐贞观二十二年，王玄策破天竺之茶和罗城，其余众阻乾陀卫江。玄策复进击之，众溃。《水经注》：昆仑山西有大水出焉，曰新头河。西南流，径乌苌国，又屈而东南流，径中天竺国，亦曰恒河。又西径四大塔北，又西径陀卫国北。所谓乾陀卫江，疑即此。

　　○铁门关在东印度国。宋嘉定十五年，蒙古铁木真侵西域，至忻都国铁门关，大掠而还，是也。

　　右印度

　　西番朵甘卫都指挥使司在河州卫西南，本西羌种。隋唐之间，始为土蕃，最称盛强。唐末复衰，种类分散。凡内属者，谓之熟户，余谓之生户。宋时入贡不绝。其首领角厮罗始居鄯州，后徙青唐。神、哲、高宗朝，皆授以官。元宪宗始于河州置吐蕃等处宣慰司，都元帅府。又于四川徼外置碉门、鱼通、黎雅、长河西、宁〔远〕等处宣抚司。至元中，复郡县其地，以番僧领之。明初洪武二年，遣使持诏招谕之。不从，来寇临洮。守将韦正御却之，乘冰渡河，捣其营。惧而请降。自是诸部相继来归。六年，置乌思藏、朵甘二指挥使司及宣慰招讨等司万户府千户所。明年，升乌思藏、朵甘为都指挥使司，置西安行都指挥使于河州，统二番司。复封番僧为阐化等王，俾导其众，以时朝贡。二十五年，立茶马司于洮、河二州，听番人以马易茶。永乐元年，番族来朝。五年，遣指挥刘昭等往西番，设驿通使。正德、景泰间，番族多来朝贡。天顺五年，番寇凉州，边帅卫颖败却之。八年，西宁番族把沙作乱。颖复讨破之。自天顺以后，番僧数入贡，渐逾旧制。成化九年，岷州番复入寇。又是时，茶政不修，番族怠玩。弘治末，都御史杨一清请申明旧制，使番族各供差发。正德初，番僧复肆。既而西海逋寇亦卜剌暴掠西番。久之，乃归故巢，西番复定。嘉靖元年，西番反。八年，洮岷番贼数入巩昌，陇右骚动。兵部议西番为患，皆因茶禁弛废。且闻番众为亦卜剌侵苦，因而役属之。番胡交通，益肆猖獗，何以善后？乞以制驭方略，悉听督臣王琼。从之。琼征集大众，招谕诸番。番各听抚，惟若笼、板尔及剌唧等族不服。乃分兵攻之，破若笼、板尔二族，荡其巢。剌唧等族震慑，诸番复戢。十二年，乌都勃鸽番为乱，四川抚臣杨守礼讨破之。自王琼定诸番，亦卜剌亦为北部所收复，西陲稍宁。隆庆中，复修贡如制。既而北部俺答以迎佛为名，驻牧西海，蚕食西番。番人大困。万历以后，西番复定。大抵在陕西境者，为朵甘诸番，在四川境者，为乌思藏诸番。今三十三种番裔，俱见四川乌思藏都指挥使司。

　　○吐蕃即今西番。《唐志》：其地直京师八千里。本西羌属，凡百余种，散处河、湟、江、岷间。汉时谓之发羌。后汉永元十三年，迷唐羌逾赐支河首，依发羌以居，是也。亦曰发羌唐旄，世居析支河西。其后为秃发樊尼所据。樊尼者，南凉秃发乌孤之子。初，乌孤卒，樊尼尚幼，弟亻辱檀嗣位，以樊尼为安西将军。元魏神瑞初，亻辱檀为西秦乞伏炽磐所灭。樊尼集余众归沮渠蒙逊，为临松郡丞。及蒙逊灭，樊尼率众西奔，济黄河，逾积石，居諭布川及逻婆川。于羌中建国，开地千里，改姓为勃野，以秃发为国号。语讹为吐蕃。其国都城，号为逻些城。隋开皇中，有论赞索者，居柯西。唐贞观八年，始通中国。龙朔二年，灭吐谷浑，尽有其地。天宝以后，吐蕃尽取羊同、党项及诸羌地。东与凉、松、茂、等州相接，南至婆罗门，西陷龟兹、疏勒等四镇，北抵突厥，地方万余里。广德初，复陷陇右、河西诸州镇。建中三年，凤翔陇右节度张镒与吐蕃盟于清水。其文曰：今国家所守界，泾州西至弹筝峡西口，陇州西至清水县，凤州西至同谷县，暨剑南、西山、大渡河东为汉界。蕃国守备，在兰、渭、原、会，西至临洮，又东至成州，抵剑南西界麽些诸蛮，大渡水西南为蕃界。盖自汉魏以来，西戎之盛，未尝有也。大中间，吐蕃国乱。咸通中，吐蕃益衰，其部族皆离散。宋青唐羌厮者，其苗裔也。沈括曰：厮，华言佛；，华言男。称佛男，犹中国称天子。厮据宗哥邈川，有汉陇西、南安二郡地，东西二千余里。天圣中，徙居青唐。会赵元昊叛，以兵遮厮，遂与中国绝。寻复内附。死，少子董毡嗣，其国遂乖贰。熙宁五年，王厚攻吐蕃，尽得河南熙、河、洮、岷、叠、宕六州之地。自是叛服不一。然种类愈微，其雄杰者，为西番酋长云。

　　吐谷浑在陕西塞外。古析支之地，鲜卑种也。晋永嘉中，慕容庶兄吐谷浑始度陇而西，居洮水之西，极于白兰，地方数千里，称河南王。其孙叶延，以为礼，公孙之子得以王父字为氏，乃自号其国曰吐谷浑，保于白兰。太和六年，叶延子辟奚附于苻坚，苻秦封为氵强川侯。太元十五年，辟奚子视连附于乞伏乾归，乾归拜为沙州牧白兰王。旋卒，子视罴嗣立。乾归以父爵授之，不受。隆安二年，为乾归所败，走保白兰。是年，卒。弟乌纥堤立，寻卒。视罴之子树洛干立。义熙十二年，为西秦将木奕干所败，走保白兰山。卒，弟阿柴嗣立。以兵力侵并其旁小种，地方数千里，遂为强国。宋元嘉初，卒，乌纥堤之子慕贵立。元嘉六年，西秦王暮末徙南安。其金城、χ罕、陇西之地，皆为慕贵所据。十三年，卒，弟慕利延立。三十一年，慕利延兄阿柴之子纬世谋降魏，慕利延杀之。纬世弟叱力延奔魏，请兵攻吐谷浑。魏主焘使拓跋伏罗督诸军讨之，慕利延奔白兰。二十二年，复遣拓跋那击之。慕利延拥其部落，西度流沙，入于阗，杀其王，据其地。明年，复还保白兰。二十九年，卒，树洛干之子拾寅立，始居伏罗川。齐建元三年，卒，子度易侯立，请命于齐。齐主授以西秦、河二州刺史，河南王。永明八年，卒，子伏连筹立，仍授秦、河二州刺史。十年，魏以伏连筹为都督西垂诸军事，西海公，吐谷浑王。梁天监三年，魏又以伏连筹为西秦、河二州刺史、河南王。中大通二年，梁以吐谷浑佛辅为西秦、河二州刺史。时魏乱，佛辅以别部南附梁也。大同六年，伏连筹卒，子夸吕立，始称可汗，居伏俟城。其地东西三千里，南北千余里。隋开皇初，寇凉州。遣将元谐等击败之于丰利山，又败其太子可博汗于青海。吐谷浑震骇，夸吕远遁，部落多降于隋。隋以其高宁王移兹裒为河南王，使统降众。十一年，夸吕卒，其子世伏立。十七年，国乱，国人杀世伏，立弟伏允，朝贡于隋。大业四年，伏允为铁勒所破。请降求救于隋。隋遣宇文述将兵迎之，伏允惧而西走，述追获其众。伏允南奔西山，其故地尽为隋有。明年，亲将兵伐吐谷浑，虏获其众。伏允败走，无以自资，客于党项。会隋乱，伏允乃还收故地。贞观中，屡犯鄯、兰、廓诸州。八年，遣李靖等分道讨之。伏允走死，尽平其地。改立伏允子顺为可汗。寻为国人所杀，改立其子诺曷钵。自是吐谷浑益衰。龙朔三年，为吐蕃所灭。

　　西羌旧在陕西四川塞外。《四夷传》：西羌本自三苗，舜徙之三危，今河关西南羌地是也。滨于赐支，至于河首，绵地千里。赐支，析支也。夏、商、周之际，或从侯伯征伐有功，天子爵之，以为蕃服。羌爰剑者，秦厉公时，为秦所执，以为奴隶。羌人谓奴为无弋，故号为无弋爰剑。后得亡归，将其种人南出赐支河曲西数千里。其后子孙各自为种。或为牦牛种，越羌是也。或为白马种，广汉羌是也。或为参狼种，武都羌是也。至爰剑曾孙忍及弟舞独留湟中，忍生子研，故羌中号其后为研种。汉景帝时，研种留何求守陇西塞。于是徙留何等于狄道安故。及武帝西逐诸羌，乃渡河湟，筑令居塞，始置护羌校尉。从爰剑种五世至研，研最豪健。十三世至烧当，复豪。其子孙更以烧当为种号。滇良者，烧当之玄孙。时王莽篡位，四夷内侵。及莽败，众羌还据西海。光武之世，以牛邯为护羌校尉。自烧当至滇良，世居河北大允谷，种小人贫。而先零、卑氵南皆强富，数侵犯之。滇良父子积怒，从大榆中入，掩击先零、卑氵南，大破之。掠财畜，居大榆中，由是始强。滇良死，子滇吾立，部落转盛，常雄诸羌。晋时内附，以其地属浚山郡。宋、齐亦得之。后为西魏所有。《魏书》：白水羌像舒治者，常为羌豪，自称邓至王。其子舒彭遣子内附，为小番。关中乱，乃绝。西魏末，平邓至番，有其地。后周保定五年，置龙涸防。今四川松潘卫是其地也。

