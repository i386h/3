<!-- { "loadSidebar": true } -->
　　府负山滨江，地势险阻。蜀中有事，取道外水，此其必出之途也。且自府以南，蛮獠环错，通接滇、黔，尤为冲要。秦时破滇，通五尺道。汉开蜀故徼，使唐蒙发蜀卒治道，自道抵。蜀汉时，武侯南征，亦尝取途于此。隋史万岁入南中，路经石门。唐韦皋亦由此以通南诏宋白曰：戎州西南取曲协州及南宁州安宁盐井路，至南诏所居羊苴咩城，二千三百里。唐贞元九年，南诏异牟寻遣使，一出戎州，一出黔州，一出安南诣韦皋。是也。今西南不靖，我出我车，自叙而南，远近蛮部，皆将环伏而听命矣。岂非藩屏重地欤？

　　宜宾县附郭。汉置道县，为犍为郡治。后汉徙郡治武阳，县仍属焉。晋、宋因之。萧齐复为郡治。梁置戎州，亦治此。后周改为外江县。隋开皇初因之。大业初，复改道县，为犍为郡治。唐初，戎州治南溪。贞观中，还治道。宋因之。熙宁四年，省宜宾县入道。政和四年，改道为宜宾县，为叙州治。今编户二十八里。

　　○道城《图经》：故城址有三。汉武帝时，治中方乡，在今府西南接庆符县界，即元光五年发巴卒治道处。唐太宗时，徙于蜀江之右三江口，即今治也。武宗会昌中，大水，徙城于蜀江北岸，今谓之旧州城。宋咸淳三年，蒙古入蜀，安抚郭汉杰移郡城治登高山，寻以城降元。元至元十三年，毁山城，复徙治三江口。今因之。《城邑考》：郡城，唐贞元中韦皋所建。会昌中为江水荡啮，城废。元时，循复旧址筑城，至正未，城毁，明玉珍将杨琮立栅以守。前朝洪武中，复因旧址增拓，砌以砖石。有门六，城周六里有奇。

　　存阝马阝废县在府西南。汉县，属犍为郡。后汉省。诸葛武侯南征，置存阝马阝戍。晋曰存县，改属建宁郡。宋、齐因之。梁废。隋大业中，置存阝马阝县于此，属犍为郡。唐武德二年省。三年复置，属戎州。天宝初，改为义宾县。宋初因之。太平兴国初，避讳改曰宜宾。熙宁四年，省为宜宾镇。《志》云：今府西北百六十里有存阝马阝滩。疑近旧县治。○宣化废县，在府西百八十里。唐义宾县地。宋太平兴国初，改置宣化县，属戎州。熙宁四年，省为镇。宣和初，复升为县。元属叙州路。元贞二年，置万户府，领军屯田。明初省。今为宣化驿。

　　朱提废县在府西南。汉县，属犍为郡。苏林曰：朱提读曰铢时。应劭曰：朱提山在其西南也。后汉初，犍为南部都尉治此。永初元年，改为犍为属国都尉。建安二十年，又改为朱提郡。晋宋因之。齐曰南朱提郡，后没于蛮。唐武德初，复置朱提县，属戎州，寻属南通州。贞观四年，废入抚夷县。○堂琅废县，《志》云：在故朱提县西南二百里。汉置，属犍为郡。后汉省。《南中志》：朱提县有堂狼山，多毒草，盛夏之月，飞鸟过之，不能得去。县盖置于山下，蜀汉复立堂琅县，属朱提郡。晋因之。大宁二年，成李骧等攻宁州，刺史王逊遣将姚岳拒之，败骧于螳螂，追至泸水而还，即堂琅县矣。宋仍曰堂琅县。齐属南朱提郡，后废。《水经注》：自堂琅县西北行，上高山，羊肠绳曲八十余里，或攀木而升，或牵索而上，缘陟者若将阶天。又有牛叩头、马搏颡坂。其艰险如此。

　　开边废县府西南百六十里。汉道县地。隋开皇六年，置开边县，以开拓边境为名，属戎州。大业初，属犍为郡。唐仍属戎州。《新唐书》：戎州旧领石门县。贞观四年，以石门、开边、朱提三县置南通州。五年，析置盐泉县隶焉。八年，改曰贤州。是年，州废，以石门、朱提、盐泉三县置抚夷县及开边县，隶戎州。又云：自开边县西南行，七十里至曲州，又四百八十里至石门镇，又一千二百五十里至拓东城，即南诏置拓东节度处。《寰宇记》：开边县界诸山自嘉州来，每峰相接，高低隐伏，奔走三峡，石状难名。宋初县废，今为开边乡地。拓东，今见云南昆明县。○奋戎城，在府南。《唐志》戎州有奋戎城，乾符二年置。

　　废协州府西南四百九十二里，隋开皇中所置羁縻州也。大业初，废入开边县。唐武德初，开南中复置，本在今云南曲靖府界东北，去府八百余里，治东安县，兼领西安、湖津二县。天宝末，云南残破，因移置于此。又废恭州，亦隋所置羁縻州也。大业中，与协州俱废。唐武德初，开南中复置。东北去府九百余里，治安上县。七年，改为朱提县。八年，又改州为曲州，兼领唐兴县。天宝末，移治于开边县西南百二十七里。又废悦州在府南二百七十里，领甘泉等六县，亦天宝中自南中移治此。《新唐书》：诸蛮州自南宁州以下，属于戎州都督者，凡九十有二，皆无城邑，椎髻皮服，惟来集于都督府，则衣冠如华人焉。宋时所属羁縻诸州，自协州以下，凡三十余州而已。乐史曰：羁縻州邑，虽有名额，皆散在山峒，不常厥居也。南宁州与恭、协诸州，今俱见曲靖府。○废殷州，在府境，唐开元中所移置州也。《唐志》：咸亨三年，昆明蛮十四姓内附，置殷、敦、总三州，寻废。开元十五年，分戎州复置。后又废。贞元二年，节度使韦皋复表置，隶戎州都督府，后改隶黔州。胡氏曰：爨蛮西有昆明蛮，亦曰昆弥蛮。以西洱河为境，即叶榆河也。去长安九千里，后移于戎州境内。殷州在戎州之西北，敦州在南，总州在西南，远者不过五百里，近者三百里。

　　○登高山府治东二里。大江东岸，险固可凭。宋咸淳中，移郡治此，遗址犹存。又七星山，在府治东。七峰圆秀，状若连珠。其相接者，曰小梁山。《寰宇记》：郡有大黎山、小黎山，四时常雨，霖淫不止，俗呼大漏天、小漏天，即此也。○仙侣山，在府治西北。竹木耸翠，山腰有清泉一，石洞四。其北曰翠屏山，以山色常青也。又西北曰赤崖山，崖岸壁立，下瞰大江，色若绮霞。治西五里又有天仓山，相传前代屯兵处，其北有天仓滩，近大江。

　　朱提山府西五十里。连绵高耸，上侵霄汉，旧尝产银，诸葛武侯所谓汉嘉金、朱提银也。或曰，故朱提县以此名。○可峰山，在府西北七十里，峻险难越。一名梯云岭。又夷牢山，在府西北百四十里，山高旷，夷人尝会聚于此。土语乐为牢也。

　　石城山府西南百里。山高峻，环列如城，又有石夹立如门。《志》云：汉武使唐蒙凿石以通南中，迄于建宁二千余里，山道广丈余，深三四丈，堑凿之迹犹存。隋史万岁南征经此，赋诗云石城门峻谁开辟是也。唐贞元九年，韦皋遣崔佐时由石门趋云南南诏，复通石门者，即史万岁南征路也。自天宝中，鲜于仲通下兵南溪，道遂闭，至是蛮径北谷近吐蕃，皋治复之。又贞元十七年，韦皋遣威戎军使崔尧臣引兵出石门南路攻吐蕃，即此也。

　　朝阳崖府西北二十里。一名赤崖。《水经注》：道江中有崖，阻险不可穿凿，李冰积薪烧之，故其处悬崖犹有赤、白、玄、黄五色。或曰，公孙述以岑彭来伐，使侯丹将兵拒黄石，即此。既而彭自平曲分兵浮江下还江州，溯都江而上，袭击侯丹，大破之，因晨夜兼行二千余里，径拔武阳是也。平曲，见合州定远县。武阳，见眉州彭山县。按：涪州横石滩，在江州之东，而朝阳崖至武阳，不及千里，或者总计彭自江州至武阳之道云。

　　○大江在城东。一名都江。自嘉定州犍为县流入境，经宣化故城，又东流绕府城北，而东南出，合于马湖江。《志》云：府城北两岸有大石屹立，昔人置铁横绝其处，控扼蛮寇，名曰锁江。《汉纪》：河平三年，犍为山崩，壅江水逆流。疑即此处。今为济渡处，亦曰锁江津，又东流入南溪县界。详见大川岷江及川渎异同。

　　马湖江在府城南。一名泸水。一名金沙江。自马湖府流入界，经城西南一里，有蛮口津，蛮人津渡处也。又东合于大江。欧阳曰：马湖之上源即若水。是也。详见大川泸水。

　　石门江府西南百三十里。俗呼横江，又名小江。自乌蒙蛮部流经府界，又北与马湖江合，又东北会于蜀江，所谓三江口也。江中有滩，其水常若钟鸣，名曰钟滩。

　　黑水在府东南十五里。自西南夷界流经南广洞，又北入于江。一名南广溪。《汉书》注：黑水出南广汾关山，北至道入江。或以为即庆符县之南广水，误也。

　　马鸣溪府西十九里，俗名龙马溪。源出庆符县西，会马湖江达于大江。昔土人郑氏牧马溪上，产龙驹，因名。又越溪，在府西北百二十里，自嘉定州荣县流入界，有石梁横截溪水，冒越而过，流入大江。又城北二里有苏溪，又北八里有涪溪，以苏轼、黄庭坚而名。下流皆入大江。

　　天池府西二十里。一名滇池。又名波氵池。《志》云：池长五十里，阔七里，风起则波浪凌山。秦惠王破滇池，始通五尺道，即此也。池畔有石如梁，横亘南北，往来者由之。

　　○摸索关府南三百里，当蛮夷溪口。蛮有摩些种，洪武初，禁私茶不得入蛮境，俗呼为摩些关，语讹为摸索也。又落捍关，在府南五百里，又有闹造关在府西南五百里，皆捍御蛮獠之所。○石门镇，在府西南。或云，镇置于石城山下。《新唐书》戎州有石门、龙腾、和戎、马湖、移风、伊禄、义宾、可封、泥溪、开边、平寇等十一镇，是也。

　　横江镇府西南八十里，有巡司戍守。又宣化镇巡司，即宣化故县也，宣化水马驿并置于此。《志》云：府城南有姜维屯，群峰环秀，一峰突立如笔，高千仞，其顶平正。相传姜维曾屯兵于此。○汶川驿，在府治东北，水驿也。又牛口水驿在府西北六十里，真溪水驿在府西北百二十里，又西北六十里即宣化水驿矣。嘉靖中，改宣化驿为来节马驿。《志》云：府西北二百四十里为月波水驿，自是而西北六十里，至嘉定州犍为县之下坝驿，皆江行所经之道也。

　　南溪县府东南百二十里。东至泸州江安县百二十里。汉犍为郡南广县地。后汉因之。晋属朱提郡，寻置南广郡治。宋、齐因之。梁改置六同郡治焉。隋开皇初，郡废。仁寿初，改县曰南溪，属戎州。《新唐志》：戎州本治南溪，贞观中，徙道。长庆中，复治南溪。宋南溪县仍属叙州。乾德中，移治奋戎城，今府境废城也。寻复旧。今县城周三里有奇，编户十九里。

　　○南广城在县治南。汉县也。《蜀志》：后主延熙中，立南广郡，以常竺为太守。晋废，以县属朱提郡。怀帝复分置南广郡，治南广县。宋齐因之，后废。梁改置南广县于此。《元和志》：后周于南广废县置南武戍，隋改龙源戍，盖以控御诸蛮也。又旧《志》：县西南七十里有废戎州。唐武德初，戎州治南溪，盖尝置城于此。

