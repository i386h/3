<!-- { "loadSidebar": true } -->
　　○杉关在杉岭上。见前。《志》云：县南五十里有德胜关，在马嘴岭下。明嘉靖三十七年，广贼由闽自泰宁来犯，败官兵于德胜关。三十九年，邑令汤建衡筑关为备。四十年，贼复来犯，攻县城，不能陷，由德胜关遁还闽。论者谓关在岭要，形险未得，且关前有溪，溪外为岐径，非要隘之所也。《关隘考》：德胜关，本名头岭隘，后改置关。

　　同安镇县西南五十五里。地名宏村，有宏村市。宋置同安寨。元末，改为巡司。明初因之。《志》云：嘉靖三十七年，徙置于县西六十里之樟村。又极高巡司，在县东南极高岭下。《志》云：司旧为石陂寨，在极高岭东一二里，宋置，地名长义堡，为七闽盐盗所出没。熙宁中，置寨设兵。十年，改为巡司。绍兴初，土兵叛，尽燔营舍，乃迁于县北七里妙智寺。七年，迁长义溪西。九年，迁溪东。元至正末，又迁极高岭下，改名极高巡司。明初因之，寻迁于县东南二十五里水口村，仍曰极高巡司。后又改戍于德胜关。○五福镇，在县东北二十五里，为江闽往来必经之道，置公馆于此。商贾交会，民物辏集，屹为大镇。又龙安镇，在县西三十里，本名上龙镇，后曰龙安。有公馆，并置铺舍于此，道出南丰县。又楮俨镇，在县东南三十里。俨，亦作广，相传五代时置官庄于此。

　　高寨县东南三十里。唐末，危全讽起兵，尝屯据于此，今堙。又石城寨，在县南十里，相传唐末黎汾聚兵处。又冯家寨，在县东二十五里，有山，高数百仞，相传唐末有冯团将率民作寨，保捍乡里。又东三十里有石门寨，相传五代时土人黄吉盗据其地。《志》云：县东南三十里有张家营，五代时，有营将张姓者捍御于此。其南为卓望岭，路出邵武。又东村营，在县东五十里。宋元丰中，州将彭左藏置营于此，招降草寇廖恩，因名其地曰归奴洲。今圮于水。

　　弋阳隘县西六十里，与南丰县接界。今为弋阳铺。《志》云：县西南有黄家岭、丘家岭、竹鸡岭、茱岭、李岭等隘，接建宁县界。东南有杨梅岭、盐隘岭、头岭、桃树岭等隘，接泰宁县界。县东又有极高岭、羊岭等隘，接邵武县界。又东北有小岩岭、风扫岭等隘，接光泽县界。一云：风扫岭，亦名风窝。明嘉靖四十年，贼由光泽犯境，官兵逆战于此，不能胜，走还邑城，贼进营黄竹街，街盖在城南五里。○凤池驿，在县北。宋淳元年建，元末废。又黎滩驿，在县治东，宋绍兴十二年建，元废。

　　广昌县府西南二百四十里。东北至南丰县百里，东南至福建宁化县百九十里，南至赣州府石城县百五十里，西南至赣州府宁都县百二十里。本南丰县之南境。宋绍兴八年，析置广昌县，仍属建昌军。旧有土城，宋端平中创筑。元因之。明正德八年，因故址增筑。嘉靖以后修葺，周四里有奇。编户二十四里。

　　○东华山县南五里。山巅高耸，俯视群峰。县东二十里为中华山，亭亭孤峙。又有西华山，在县治西一里，三山之脉，皆相连接。又南华山在县南三十里，北华山在县北五里。县西南四十里又有金华山，亦秀耸。○潘田山，在县东北十五里。山下有岩，广百步，林木稠茂，人迹罕至。

　　金嶂山县西北四十里。高出云表，形若屏障，县治之镇也。东北接南城县界。○望军山，在县东六十里，突兀万仞，以俯视南丰之军山而名。又盘峰山，《通志》：在县东北天授乡，山形若盘，四面皆石崖，不可至，西南有鸟道，侧足可上，容万余人。元季兵乱，居民多避寇于此。又翔凤山，在县南五十里，环抱耸秀，九峰相连，形若翔凤。

　　军营岭县北一里。相传吴芮征南越时，遣将梅营其下。前多稻田，左右皆平阜，惟此岭独高。稍西有山，童然无草木，势若屯云，色如积铁，名乌石。虽天朗气清，氵翁郁不改。《志》云：县东南江流中有天堆山。宋绍兴中，一夕雷雨大作，闻砂砾声，及旦视之，屹然一山，高数丈余，因名曰天堆。○刘季尖，在县南五里，尖者，岭也。相传汉高曾登此，下有汉王岩。又车竿岭，在县东，又东去福建建宁县百二十里，旧有巡司。

　　血木岭县南百二十里。于水发源处也。又修岭，在县西南六十里，接宁都县界。旧《志》：县西南百二十里有梅岭，与赣州虔化县分界，盖即修岭矣。王象之云：广昌上流，梅岭之水出焉。○牙梳嶂，在县南十里。嶂有三穴，大风常自中出，当寒则暖，当暑则凉。又县东北十里有黄土岩，相接者曰燕岩，西北七里曰圣栖岩，亦曰静栖岩，皆幽胜。《志》云：县城西北有龙岗，山势陡峻，城凭其上。城东北浚濠有金钟岗，高旷可俯瞰城内，皆守御要地。

　　○于水在县南。自血木岭北出，近城南，有黄龙冈当其冲，曲折而东北出，流二百八十里至南丰县，又曲折而北，达于府城之东南。大小群川，皆流汇焉。○学溪，在县城西南。自金嶂山发源，流至城北，分为二溪，一经城中，一绕城外，合流于县西南佛流口而与于水会，以萦绕邑学而名。《志》云：溪旧从城北灌城而西南出。明正德九年，备兵使者胡世宁始导流为二。

　　○修岭镇在县西六十里。俗谓之秀岭，有巡司。宋绍兴十年置。明因之。又县东南四十里有白水镇巡司，洪武二十九年置。县东南百里有塘坊巡司，洪武三年置，正统四年革。

　　东坑寨县南五里。四围高山壁立，上平衍，元末居民避寇于此。又白水寨，亦在县南。宋端平中置，寨近白水镇，因名。又秩巴寨，在县东北。宋建隆初置寨，以戍扼江闽。宋末废。《志》云：县南十五里有万安寨，东三十里有花石寨，东北三十五里有太平寨，北二十五里有官石寨，三十里有木兜寨。又羊石寨，亦在县北，四面壁立，下瞰深潭。其旁有滴水寨，与羊石相望，皆土人避兵处。

　　泸溪县府东北百六十里。北至广信府贵溪县百五十里，西至抚州府金溪县百二十里，西南至新城县百里，南至福建光泽县九十里。本南城县地。宋元中，置都巡寨。明初为泸溪巡司。万历六年，析置泸溪县。九年，筑城，并浚城濠，县门以外皆田也。城周不及三里，编户三十里。

　　○石笋山县东二十里。山高广，上有巨石，尖锐如笋，直插霄汉。《志》云：县东一里有金竹山，南一里有石马山，西一里有鱼山，北半里有古寨山，一里有平步、登高诸山，皆错峙城垣间。○南华山，在县东八里。县东南二十里曰五凤山，南十里曰莲花山，东北十五曰笔架山，皆以形似名。

　　九龙峰县西南一里。支山九道，参差盘互。又鹅峰，在县北八里。嘉靖三十一年，流徒百余人结寨于此，官兵讨平之。县东北十五里有双螺峰，县东十八里为逍遥楼峰，并峙者曰鼓楼峰，皆以高峻层叠而名。○出云峰，在县西，壁立千仞，为西境之望，又双蛾峰，在县西北，与金溪县接界。

　　○泸溪在县东。发源福建崇安县之黄石口，其水深黑，故名。西入金溪县，下流合于汝水。又县境有枧溪、龙溪、税溪、曲涧、椒涧诸水，皆汇于泸溪。○南港，在县南。县境又有彭田港。皆自福建、崇安县界发源，流会诸山泽之水而合于泸溪。

　　○彭郎寨在县南，接福建光泽县界。相传有彭三郎者聚兵于此。相近又有岭村寨。皆宋时故址。又白公馆，距县治八十里，取道府城，为适中之地。

　　附见：

　　建昌守御千户所在府城内。明洪武初建，直隶都司。

　　◇抚州府东北至饶州府四百二十里，东南至建昌府百四十里，西南至吉安府五百二十里，西至临江府三百里，西北至南昌府二百四十里。自府治至布政司见上，至江南江宁府二千四十里，至京师五千四百八十五里。

　　《禹贡》扬州地。春秋属吴。战国属楚。秦属九江郡。汉属豫章郡。后汉因之。三国吴太平二年，分豫章东部置临川郡治临汝，即今治。晋以后因之萧齐移郡治南城县，梁复治临汝。梁末，尝增置宁州领临川等郡，以授周敷。陈废。隋平陈，改置抚州。大业初，又改为临川郡。唐复为抚州。天宝初，亦曰临川郡。乾元初，复故。五代时属吴朱梁开平三年，淮南将周本败危，全讽克抚州。龙德初，杨吴升州为昭武军节度，后属南唐。宋仍为抚州亦曰临川郡。元为抚州路。明初曰抚州府宋龙凤七年，元至正二十一年也。是年下抚州，明年改路为府，领县六。今因之。

　　府介江湖之表，襟闽越之疆。其在南昌，则肘腋要地也。东南有事，郡亦必争之所矣。

　　临川县附郭。汉南城县地。后汉永元八年，分南城北境置临汝县。三国吴为临川郡治。晋、宋因之。齐属临川郡。梁、陈仍为郡治。隋改县曰临川，自是州郡皆治此。今编户六百二十五里。

　　○临川城一名古城，在府治西津赤冈，即六朝时故郡城也。萧梁末，临川民周续起兵据郡，既而周敷代之，亦据故郡。王琳遣军攻周迪于工塘，屯于临川故郡北，并以胁敷，为敷等所败。隋开皇中，为抚州治。《志》云：汝水西，临水东，有平陆曰赤冈，即州治也。城中又有子城，或曰故郡城，在今城西五里。唐宝应中，太守王圆以其地势卑下，非道路之会，自赤冈移治于连樊小溪之西陲，即今城西矣。中和三年，刺史危全讽始于羊角山筑子城，周围一里二百二十三步；又包五峰而筑罗城，长十五里二十六步，即今子城西凑罗城是也。子城周为门三，东承春，稍西而南曰通教，直北曰望云，辐辏，自昔称三市。考刘宋荀伯子《临川记》郡有五峰三市，盖亦仍旧制也。南唐升元四年，太守周弘祚辟罗城，建十三门，门各有楼，加长五里，濠深及丈者三，广则六倍有奇。宋初因之。建炎初，太守王仲山补筑罗城。绍兴中，太守张重修，废四门，存九门，并修子城，仍建三门。绍定三年，以汀寇犯境，增修罗城。景定间，郡守家坤翁复营筑。既而子城渐废，止沿羊角山四周缭土垣以卫公廨而已。元至元中，罗城毁。至正中，尝葺西门城。二十一年，郡归于明。明年，平章吴宏改筑城垒，削去西南六里，仅存九里三十步，易为四门。今自青云峰迤西至于后湖田平冈一带，逶迤若游龙者，皆旧城遗址也。宣德以后，累经补葺。弘治中，复议营筑子城，未果。嘉靖至今，亦屡缮治，延袤皆仍明初之制。

