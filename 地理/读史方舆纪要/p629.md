<!-- { "loadSidebar": true } -->
　　○道吾山县北十五里。山列七十一峰，东连宝盖，西接洞阳，状若莲花，亦名莲花峰。崖高百余丈，径路二十四曲，内有龙湫。○宝盖山，在县东北七十里。群山壁立，状若张盖。又县西北六十里有洞阳山，有石崖石洞诸胜，《道书》以为第二十四洞天也。又太湖山，在县西三里，三峰鼎峙，中有巨湖，其深莫测。

　　大围山县东北百五十里。旧名首禅山。山顶有白沙湖，广袤五十余里，流分四派，一入江西宁州，一入袁之万载，一入岳之平江，其一即浏水也。冈峦围绕，盘踞四县，因名大围。又大光山，在县东北九十里，北抵豫章，西接巴陵，峰峦叠翠，最为奇观。县东百七十里又有七宝山，其山产铅、铁矿、硼砂、青、胆二矾、土黄、吸针石，故名。○霜华山，在县西南八十里，一名石霜山，南接醴陵，北抵洞阳。山峻水急，触石喷霜，因名。

　　古风岩县东五十里，岩深数十里，溪水内出，灌田百余亩。其相连者又有毛公、白石等岩。○九溪洞，在县北七十里，上合下开，路通往来，有九水绕流其前。

　　○浏水在县南。源出大围山，曰大溪，曰小溪，合流而西南，过县西曰渭水，至县南曰浏水。又南经县南三十五里，曰清风浦。折而西入长沙县界，曰浏阳水，入于湘江。○龙津水，在县西三里，源出道吾山，经县西门外，入浏水。又金牌水，在县东五里，出道吾山东麓，流经此折而西，经县南一里，入于浏水。又有清渭水，在县西五十里，流入长沙县，从浦子口入湘江。其水澄彻，因名。

　　○翟家寨县东百五十里，与江西宜春县分界。有巡司戍守。《宋志》：县境有永兴及旧溪银场，今废。

　　醴陵县府东百八十里。东至江西萍乡县百二十里，西南至湘潭县百七十里。汉临湘县地，高后封功臣越为侯邑。后汉析置醴陵县，属长沙郡。晋、宋以后因之。隋省入长沙。唐武德四年，复置县，属潭州。宋因之。元元贞初，升为州。明初，复为县。土城周三里，编户二十八里。

　　○醴陵城即今县治。旧无城，正德五年创建。范成大《行程记》：自袁州萍乡县至醴陵，两日程耳。此为宜春之噤喉，湖南之腰膂。陈光大元年，华皎据湘州，遣吴明彻等讨之，分遣巴山太守黄法慧，从宜阳出醴陵袭皎。唐乾宁初，刘建锋自洪州至醴陵袭武安。五代周广顺元年，唐将边镐自袁州引兵入醴陵，楚王希崇迎降。盖自江右趣湖南，醴陵为必争之道也。由醴陵而西则为长沙，西南则衡州矣。醴陵不守，湖南岂能一日安哉？巴山，见江西崇仁县。宜阳，即宜春。

　　○小沩山县东二十里。众山环绕，湍流中出，曰小沩泉。《道书》第十三洞天也。又章仙山，在县东北七十里，一名彰龙山，《道书》七十二福地之一。○西山，在县西五里。相传李靖驻兵于此，石壁遗像犹存。其相近者有凤凰、梧桐、丁仙诸山，稍南有石燕、水帘等洞。又县东一里有东山，上有凤凰台。

　　白云山县东六十里。山势屹立，云气尝覆其巅。又五凤山，在县南六十里，高耸罗列，形类五凤，上有天花台。○建安山，在县北二十里，山高三百余丈，周十里。元末土人尝置寨于此以避兵，曰建安寨。《志》云：县东五里有佛子岩，上有石洞，泉流不竭，可以溉田。

　　○渌江在县城西南。本名漉水。出县东之漉山，西流经县南，又屈经县西，西北流，而注于湘水，曰渌口。梁元帝初，陆纳据湘州，袭击衡州刺史丁道贵于渌口，破之。《唐志》潭州有渌口戍，是也。《舆程考》：醴陵西南至渌口九十里，长沙、衡州、袁州三郡往来之要路。又县西百里有昭陵滩，怪石屹立，水势汹涌，舟行每惮其险，即渌水合湘江处也。

　　铁江县南二十五里。源出攸县境，西北流入渌江，水滨石黑如铁，因名。又县东二十里有庄步江、双江，流合渌江。○醴泉，在县北五里，味甘美，可以愈疾，溉田千顷。又大官塘，在县西北五里，岁尝修治，以备旱潦。

　　○石门关县北十五里，五代时湖南戍守处也。又渌口镇，在县西九十五里，有渌口巡司，亦设驿于此。又县南九十里有泗洲驿。《舆程记》：驿北去渌口六十里，又西南七十五里至湘潭县之都石驿。

　　宁乡县府西百二十六里。西至安化县一百九十里。汉长沙郡益阳县地。三国吴析置新阳县。晋太康初，改曰新康，属衡阳郡。宋、齐以后因之。隋省入益阳县。唐初，萧铣复置新康县。武德七年省。宋太平兴国二年，改置宁乡县，属潭州。今城址周二里有奇，编户二十一里。

　　○新康城县西二十里。吴置新阳县治此。晋为新康县治。唐初亦因之。今县治本长沙县之玉潭镇也。五代汉乾三年，马希萼侵潭州。希广遣其将崔洪连屯玉潭，为希萼所败。宋初，改为县治。万历三年，始城之。

　　○大沩山县西百四十里。高六十里，周围百四十里，草木深茂，四面水流深阔，故曰大沩。有香泉及大小青龙诸泉，皆奇胜。嘉靖间，土贼屯据于此，抚臣翟瓒讨平之。是后尝为啸聚之所。又八面山，在县西百五十里，高耸秀拔，八面如一，下有龙潭、龙洞、龙田，号三龙池。其相接者曰云盖山，亦高秀。

　　大雾山县南五十里。峻岩深谷，云雾萦回。宋建炎间，金兵至境，刘廷佐驻兵大雾山，即此。其相近者曰石鼓山，上有巨石如鼓，北有石岩瀑布，秀峰峭壁，为邑南巨镇。又有天马山，山势高耸，以形似名。○嵇山，在县东南二十里，一名嵇茄山，上有田数亩，有仰天湖，虽旱不涸。又东南十里，有灵峰山，峻耸数百仞，林谷清幽，江流环绕，绝顶望见湘江。

　　山县西南九十里。石径十里，不通车马，人缘石扳树而行。成化间，始凿石成路。○狮顾山，在县东二里，蹲踞江滨，玉潭水绕其下。又有玉几山，在县治后，环抱如几。又楼台山，在县西北五里，秀丽层耸如楼台，俗讹为窑头山。

　　七星岭县西南六十里。有七峰插天。又罗仙峰，在县南七十里，高峻险峭，雄踞宁、湘二县间。又县西七十里曰九龙峰，有九峰相拱如龙。又有十泉峰，十峰并峙，峰顶皆有清泉。其西十里为莲花峰，亦以丛秀高耸而名。又西四十里曰罘ぜ峰，顶有屹石如屏，望见湘水。又西三十里曰青云峰，以耸秀入云也。《志》云：县西四十里有响泉岩，地名泉溪，昔人尝避兵于此。

　　○资江县东北百里。自安化县东北流经益阳县，又东南流入县界，复东北入常德府沅江县，注于洞庭湖。详见大川资水。

　　玉潭江在县城西南。有三源：一出大沩山，一出县西百五十里之芙蓉山，一出湘乡县北境之丰山，三水合流，绕县治东至新康口，注于湘江。《志》云：县南十里有乌江，即玉潭江南源经此，临江有石如乌，故名。又县西四十里有玉堂江，亦即玉潭上流也。又紫溪，出县南之方山，北流至城南，为狮子湾，逶迤横绕，会入玉潭溪，旁岸土多紫，因名。○干江，在县西北八十里，资水枝流也。江有三峰秀耸，山下二江，一流入县界，一流入湘乡县界。春秋水皆归宁而江溢，冬夏则水归湘而江干，故名。

　　化龙溪在县治东飞凤山之阳。源出益阳县四方山，流至县东，萦回环抱，宛如束带，合于玉潭江。又凤凰溪，在县南四十里，南境诸山溪之水汇流于此。县东三十里又有云溪，皆流合玉潭江。《志》云：县城南江浒有玉潭，即江水所汇也。县东四十里又有黄土潭，亦名双江，或以为干江，水溢与玉潭江合流处。○洋泉，在县西三里，有三派分流，溉田三百余亩。又县南六十里有灰汤泉，分三坎：其一沸可鸡鸭，一热可濯衣，一温可濯足。又有三泉在县西三十里，上中下三派相连，亦灌田三百余亩。《志》云：县东八十里有三停泉，泉中瀑流经八十里入湘。

　　○唐市镇县西百二十里。元置巡司于此，今废。○天王寺，在县西南。崇祯十一年，土贼刘高峰等屯聚于此，突犯安化县，官军击破之，又破其余党于大沩山，是也。

　　益阳县府西北二百里。东至湘阴县百二十里，北至常德府龙阳县百里。秦县。汉属长沙国。应劭曰：县在益水之阳也。后汉属长沙郡。三国吴属衡阳郡。晋以后因之。隋属潭州。唐仍旧。宋初，属鼎州，寻还属潭州。元元贞初，升为州。明初，复为县。城周四里有奇，编户二十二里。

　　○益阳故城刘句曰：在今县东八十里。后汉永寿三年，长沙蛮反，寇益阳。延熹三年，长沙蛮复反，屯益阳。建安二十年，孙权争荆州，遣鲁肃将兵屯益阳以拒关羽，肃因筑此城。晋、宋以后，皆治此。唐移县于今治。五代汉乾三年，马希萼诱蛮兵攻益阳，败潭州兵。周广顺元年，湖南乱，朗州帅刘言遣兵趋潭州，军于益阳之西。二年，南唐取湖南，遣将李建期屯益阳以图朗州，既而言亦遣王逵等分道趣潭州。唐武安帅边镐复遣将郭载诚屯益阳，逵等克沅江，直趋益阳，拔其城，即今县也。

　　○五溪山县西北五十八里。一名军山。吴潘讨五溪蛮，尝营于此。又浮丘山，在县西百里，峰峦倚伏，亚于南岳。又西百里为九冈山，九峰如简，立武潭津上。○龟台山，在县东南二里，相传鲁肃曾驻兵于此。又县治西南二里有白鹿山，下有龙湫。《志》云：县东南六十里有四方山，周围平正，水流入宁乡县界，即化龙溪也。

　　○资江县西南五里。自宝庆府入安化县境，又曲折五百余里，而至县南，又东历宁乡县界，至沅江，入洞庭。一名益水，县以此名。《志》云：资水经县南六十里，谓之桃花江，以夹岸多桃也。至县东二里，谓之土陵江。其在县西南五里者又有关羽濑、青泥湾，三国时羽镇荆州，吴使吕蒙取桂阳、零陵、长沙三郡，羽争之，军于此。水南又有甘宁故垒云。

　　乔江县东八十里。自资江分流经长沙县乔口镇，而入于湘江。

　　白水溪出县西北百三十里七尖山，二峰环合，一溪中出，峡口宛如匹练，下流为占溪，经县东北三十里，合于资江。五代汉乾三年，马希萼诱蛮兵攻益阳，楚王希广遣指挥使陈拒之，战于淹溪，败死，即占溪矣。又泥溪，在县南，自安化县北流入界，至溪口，亦入资江。《志》云：县西南九十里有梓梁崖，石壁如削，上有龙湫，流为桃花水，合桃花江，亦曰桃花港。又西溪，出县西南百三十里之子良岩，流合桃花水，入于资江。

