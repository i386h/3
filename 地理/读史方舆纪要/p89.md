<!-- { "loadSidebar": true } -->
　　州控据西山，指顾燕代。东下则岐沟、督亢不可为固。西出则飞狐、雁门不足为险也。是故燕代有事，易州常为必争之地。于忠肃公曰：险有轻重，守亦有缓急。居庸、紫荆，并为畿辅噤喉。论者常先居庸，而后紫荆，不知寇窥居庸，其得入者什之三，寇窥紫荆，其得入者什之七。正如秦人守函谷，而不知武关不固，咸阳遂倾。蜀人守剑阁，而不知阴平已逾，成都先丧也。欲保京师，则紫荆不可不防；欲防紫荆，则易州不可不守正统十四年，增兵易州议。

　　○废易县今州治。本汉之故安县，属涿郡。文帝封申屠嘉为侯邑。后汉仍属涿郡。建安九年，袁谭败袁尚于中山，尚走故安，依袁熙。晋属范阳国，后魏属范阳郡。北齐县废。隋开皇十六年，改置易县，为易州治。唐以后因之。明初省。《城邑考》：州城，辽金时故址。明正统十四年，甓完固。隆庆二年，增修。有门二，城周九里有奇。

　　范阳城州东南六十里。秦县。《史记》：张耳、陈馀略地燕赵，蒯通说范阳先下。是也。汉仍曰范阳县，属涿郡。应劭曰：在范水之阳，因名。后汉初，世祖追击尤来等贼于北平，为贼所败，收散兵归保范阳。晋属范阳国，后魏属范阳郡。孝昌二年，为上谷贼杜洛周所残破。高齐因移置县于故城北十七里之伏图城，时谓之小范阳，旧城遂废。隋开皇初，改置遒县，属易州。《志》云：隋末遒县移置于故容城，距小范阳三十余里。今为容城县地。

　　武阳城州东南二十七里。《志》云故燕之下都也。《史记》：赵孝成王十九年，与燕易土，燕以武阳与赵。《水经注》：武阳，燕昭王所城。东西二十里，南北十七里。其东南又有小城，东西二里，南北一里，即故安县故城也。又《图经》云：州南有古燕国，广袤六十里，召公后皆都此，亦谓之古燕城。

　　五回城州西南百里。唐开元二十三年，州刺史卢晖奏分易县置城于五回山下，谓之五回县。明年，又迁于五公城，复析故地，置娄亭、板城二县。天宝后俱废。《志》云：娄亭城，在州西北四十里。五公城，见满城县。○长安城，在州西南。《志》云：汉宣帝时，幽州刺史李宣尚范阳公主，忆长安，筑此城以象之。《寰宇记》：城在州东南二十七里，俗名为斗城。

　　长城在州西南。《水经注》：易水东届关门城，西南即燕之长城门也。盖燕赵时故址。《寰宇记》：州西七里又有荆轲城，在荆轲山下。又南二里为樊馆山，相传樊於期授首处，俗名血山。又州东南十六里有高渐离城，渐离故居也。

　　○龙迹山州西南三十里。石上有龙迹。其西麓谷中有坑大如车轮，中有四穴，春则风出东，夏出南，秋出西，冬出北。孔颖达以为即燕之龙兑也。赵孝成王与燕易土，以龙兑与燕。汉六年，郦商从击臧荼，战于龙脱，先登陷陈，破荼军易下。盖即龙兑矣。

　　孔山州西南五十里。山有三孔，因名。宋嘉定十一年，蒙古将张柔帅兵南下，克雄、易、保安诸州。金将贾据孔山台，柔攻之不下。台无井泉，汲山下，柔先断其汲道，穷困，乃降。柔引兵次于满城。《志》云：山有黄伯阳洞，深里许，中有二水，东西相隔丈许，其南为月明洞，北为众军山。明成祖尝屯军于山上，与平安大战处也。

　　穷独山州西北三十里。一名马头山，濡水所出。《志》云：州北有洪崖山，高可万仞，隆冬积雪，经春不消。又燕丹山，在州西北百里，山色黑白斑驳，俗名驳牛山，高万仞。唐天宝中，改为燕丹山，亦曰燕王山。其相近者，为五公山。又西二十里，曰西五公山，旧设五公寨于此戍守。○万仞山，在州西九十里。《志》云：在紫荆关南数里，高峻壁立。又屏山，在关城北，夹河环翠，如屏障然。又对敌山，在关东北石港口，两山对峙，峰峦相匹。又九泉山，在关东白马湾口，上有八宝寨。《边防考》：关城四面山之得名者，凡数十计云。

　　五回山州西南百二十里，亦曰五回岭。其相接者，曰狼牙峪。又为五回道。《水经注》：代郡广昌县东南有大岭，世谓之广昌岭，高四十余里。二十里中，委折五回，方得达其上。其南层崖刺天，积石之处，壁立直上，有五回道，下望层山，如蚁垤然。唐武后圣历初，突厥默啜入寇赵、定诸州，自五回道引去。开元中，置五回县，盖以山名。宋嘉定六年，蒙古大败金兵于五回，遂拔涿、易二州。《方舆记》云：易州有武夫关，武水所出。盖即五回山之误也。俗又讹为五虎岭。今有五虎岭巡司。

　　齐眉山州西南百里。明建文三年，平安自真定引兵救房昭于西水寨，与燕兵战于此，败绩。亦曰蛾眉山。又狼山，在州西南九十里，群峰耸踞，状如狼牙，上有天成寨、北楼院、大蛾眉及东、西二水寨。

　　白杨岭州西北四十里。岭多白杨树，俗讹为白羊，路通蔚州。其并峙者曰奇峰岭，有奇峰口，相传唐置娄亭县于此。口外乌龙、金水诸沟，冲要处也。今置奇峰口巡司于此。又西北十里，曰官座岭，四山环拱，一径而入，俨若官座。有官座岭巡司。又西五里，为官坐口，皆戍守处也。○黄土岭，在州西南九十里，路达山西广昌县，今置城设兵于此，防御要害。

　　紫荆岭州西八十里。峰峦环列，岭上有关，路通山西大同。《志》云：关东有柏梯、连泉、大寒、八寨、唐胡、退鱼、佛儿诸岭，关北有拒虏、耽迟、鞍头、箔儿、骆驼诸岭，关南又有接天岭，关西有薄儿岭，参差连接，真天设之险也。○石兽冈，在州西南六十里，冈有石如虎，亦曰石虎冈，雹水出于此。

　　○易水州南三十里。源出西山，东流经州境，入定兴县，合于拒马河。一名白沟河。《寰宇记》：州境易水有三，此为中易水。○女思谷水，在州西南五十里。《水经注》：源自县西南女思涧，东北流，注于易水，谓之三会口。

　　濡水在州北。源出穷独山，东南流，支分入城。又东四里许，渊而不流，曰圣女水。又东南流，入容城县界，或谓之北易水。《名胜记》：南、北二易水会于黑龙口，在容城、新安二县间，即古燕赵分界处。今濡水经容城县，而东与易水合。《记》误以中易水为南易水也。

　　雹水在州西南。源出石兽冈，亦名鲍。水经安肃县，入新安县界，为长流河。或谓之南易水。

　　雷溪在县西南。发源五回岭，即徐河上流也。滩石湍急，声闻若雷。《水经注》：徐水出广昌县东南大岭下，东北径五回岭。或云：雷溪水分流，西南入完县界，亦谓之濡水，即所云曲逆水也。

　　子庄溪州西南五十里，即紫荆关水也。自紫荆关流径州南，下流入白沟水。旧《志》谓之子庄溪。○源泉，在州西北八里，南流注于易水。又州东北二十里，有马跑泉，相传唐太宗征高丽驻跸于此，马跑泉出，因名。

　　○紫荆关在紫荆岭上。控扼西山之险，为燕京上游防戍最切。《志》云：关城，正统初改筑。十四年，始调重兵防秋。景泰二年，修浚城池，益兵守御。三年，并拨真武、神武二卫官军防守。弘治二年，增设近关城堡。自是以后，备御益密。余详见前重险紫荆。

　　西水寨在州西南百里万山中。建文三年，大同帅房昭入紫荆关，略保、定诸县，驻兵于此，欲据险为持久计，燕王击败之。○金坡镇，在州西五十里，去紫荆关城三十里，有巡司戍守。

　　东峪口紫荆关东北三十里，戍守要地也。《志》云：东峪口西去官座岭口十里。○金水口，在关北八十里，其西有石塘、横岭等口。《志》云：关西北六十里，有乌龙沟口，接广昌县界，外口极冲也。

　　盘石口紫荆关西十里，地名玉峰社。又西二十里为塔崖口，旧有塔崖马驿，今废。又西南有白石、葫等口，接广昌县界。○小龙门口，在紫荆关西南四十一里。又西南三十里为黄沙口。又二十五里，接完县之水峪口。

　　金台州东南三十里。《图经》：台在易水东南十八里，燕昭王筑以事郭隗。《水经注》：固安县有金台陂，台在陂北十余步，高十余丈，土人呼为贤士台。一名招贤台，亦曰黄金台。晋咸康四年，石虎击段辽于令支，自将进屯金台。王隐《晋书》：时段匹进屯故安，燕太子丹金台是也。又慕容垂尝置戍守于此。《志》云：州东南十八里有王公台，亦燕昭王所筑，以养士处。

　　候台在州治西。相传周武王所筑，为日者占候之所。战国时，燕昭王建五楼于其上，更名五花台。辽主隆绪尝驻于此。《图经》：隋初于遂城县，移南营州居燕之候台，改曰易州，以州南易水为名也。

　　清风店在州西南。正统十四年，瓦剌乜先薄都城，败遁。伯颜帖木儿复奉上皇出紫荆关，石亨蹑战于清风店，大破之。一云店在州西五十里。○上陈驿，在紫荆关东十五里，旧与塔崖驿为二驿。今塔崖废，而上陈驿移置于关城内。

　　涞水县州东四十里。东至涿州五十五里，东南至新城县六十里。汉涿郡遒县地，景帝封匈奴降王隆强为侯邑。后汉仍属涿郡。晋属范阳。后魏属范阳郡。后周省。隋开皇初，改范阳为遒县，更置范阳县于此。六年，改曰固安。八年，废。十年，复置永阳县。十八年，改为涞水，属易州。唐因之。今城周四里有奇，编户二十五里。

　　○遒县城在县北。汉置。《志》云：旧城在拒马河西北二里，俗名周城湾。后徙治县北一里之北庄，俱为易水所坏，乃移今治。魏收《志》云：遒县有南北二遒城。是也。○板城废县，《志》云在县北。汉高帝征匈奴时，经此所筑也。或曰：唐开元中，刺史卢晖奏置板城县，盖即此城云。

　　○亭山县北二里，以山形亭亭特峙而名。其北里许，曰云溪山。又武山在县西北九里，山下平坦，可以用武。或曰四山周围如剑戟，因名。○紫凉山，在县西北三十里，高百余丈。其并峙者，曰龙宫山，中有石洞，又有石井，泉流潜相灌注。又乐平山，亦在县西北三十里，高耸甲于群山。

　　长堤山县西十里。高耸突峙，可以远眺。又西北有金山，一名金丝山，群峰并耸，其最高者曰朝阳岭，岭色如金。又墙山亦在县西北，峭削如壁。又西有水峪山，山半出泉。其相接者，曰遍竹山。○石龟山，在县北。山巅有石，状如龟，内有岩，可容千百人，下有龙湫。又山左一洞，深不可测，相传外狭内宽，有路可通广昌。又龙湾山，亦在县北，山麓有龙潭，兵乱时人多潜匿其中，俗呼铁裹寨。

　　檀山在县西北。峰峦秀丽，中多檀木，与州西北界之白杨岭相连，濡水经其下。○白石岭，在县东。唐长庆元年，朱克融以卢龙叛，易州刺史柳公济败幽州兵于白石岭。

