<!-- { "loadSidebar": true } -->
　　丹阳城在府西南五十里，又西南至太平府八十五里。本秦县，始皇三十七年，过丹阳至钱塘，即此。汉仍为丹阳县，属丹阳郡。武帝封江都易王子敢为侯邑。后汉仍为丹阳县。晋因之。宋齐俱属丹阳尹。隋开皇九年废，入溧水县，俗谓之小丹阳，对丹阳郡而言也。晋咸和二年，苏峻济自横江，陶回谓庾亮曰：峻知石头有重戍，不敢直下，必向小丹阳南道步来，伏兵邀之，峻可擒也。不听，既而峻果自小丹阳来，迷失道，夜行无复部分，至蒋陵覆舟山，亮始悔惧。宋元嘉末，柳元景奉武陵王骏讨元凶劭，以舟舰不坚，至丹阳，步上。升明三年，萧道成篡位，废帝为汝阴王，筑宫于丹阳故县。梁绍泰二年，齐兵发芜湖入丹阳县，至秣陵，步上。又绍泰三年，徐嗣徽为周文育所败，留船芜湖，自丹阳步上，陈霸先拒之于白城，文育亦至，遂败之。唐初尝置丹阳县于此，贞观初复废。《括地志》：丹阳县城在江宁旧县东南五里，又丹阳郡城在府东南。《三国志》：建安二十五年，权自建业徙都武昌，以吕范为丹阳太守，治建业。沈约曰：丹阳郡本治宛陵。晋太康二年，移治建业。大兴初，改为丹阳尹，其城周一顷，有东、南、北三门。《图经》云：晋太康中所筑也。卢循寇建康，徐赤特迎战，败绩于张侯桥，循兵大上，至丹阳郡。又侯景自历阳趣建康，诏临贺王正德屯丹阳郡。《金陵记》：城西去长乐桥一里，南临大路。今武定桥东南有长乐巷。《一统志》：丹阳郡城在府东南四里，又东南二十里有五城，即晋太宁初，王敦党王含、钱凤战败，率余党自倪塘西置五城造营处也。唐景云中，县令陆彦恭于城侧造桥渡秦淮，亦名五城渡。

　　白下城在府治北十四里。《舆地志》：即江乘废县之白石垒也。《志》云：白石垒在上元县北十二里，当石头城之东北，台城之西，本名白石陂。陶侃讨苏峻，诸将议于查浦筑垒，部将李根曰：查浦地下，又在水南，惟白石峻极险固，可容数千人，贼来攻不克，灭贼之冲也。侃然之，一宿而垒成，贼大惊，侃使庾亮以二千人屯守，峻帅步骑万余，四面攻围不克。太和六年，桓温自广陵将还姑孰，屯于白石。隆安五年，孙恩奄至丹徒，建康震骇，分遣将军桓谦备白石，既而恩至白石，知建康有备，不敢进而还。义熙六年，卢循犯建康，伏兵秦淮南岸，使老弱乘舟向白石，声言自白石步上，既而突犯查浦。宋元嘉二十七年，魏主焘声言渡江，诏分军守白下、新亭诸处。大明四年，为蚕所置大殿于此，其后谓之白下。废帝子业末，沈文秀出为青州刺史，部曲屯白下，密谋废立，沈庆之不从，乃不果发。泰始二年，晋安王子勋举兵寻阳，其将孙冲之曰：今挂帆直取白下，众军兼行相接，分据新亭、南州，则一麾定矣。又后废帝昱元徽二年，桂阳王休范亦自江州逼建康，萧道成谓宜顿军新亭、白下，因分遣张永屯白下，是也。又齐武帝以白下城依山带江，因移南琅邪郡治焉。《齐纪》：永明六年，如琅邪城讲武。七年，复如琅邪城。九年，魏李彪来聘还，齐主亲送至琅邪城。延兴初，巴陵王子伦为南兰陵太守，镇琅邪城。萧鸾遣其典签华伯茂杀之。盖白下城北临江浒，故常置镇戍于此也。建武二年，魏人南寇，中外纂严，命陈显达往来新亭、白下，以张声势。永元二年，裴叔业以寿阳降魏，诏崔慧景将水军进讨，齐主出琅邪城送之。三年，萧衍逼建康，琅邪城主张本以城降。梁天监五年，萧宏伐魏，自洛口遁还，乘小舰济江，夜至白石垒，叩城门求入。普通六年，幸白下城，履行六军顿所。太清二年，分遣谢禧等守白下，以备侯景，景兵至阙下，禧等弃白下走。绍泰中，陈霸先与齐兵战于幕府山，命侯安都自白下横击其后，齐人大败。陈大建十一年，江北州县悉没于后周，遣将杨宝安镇白下。祯明末，隋师来伐，陈主命樊猛、蒋元徽，领青龙八十艘，于白下游奕，以御隋六合之师。唐武德九年，改金陵为白下县，移治白下城。贞观七年，复移治郭下。《元和志》：东晋以后，江津要地，或言白石，或言白下，实一处也。《金陵记》：今之龙湾，即古白下。《图经》云：今靖安镇有白下城故基，去府城十八里。

　　江乘城府东北七十里。本秦县，属鄣郡。始皇三十七年，自会稽还，过吴，从江乘渡，即此。汉亦曰江乘县，属丹阳郡。孙氏省县，为典农都尉治。晋太康初，复置，渡江后，属南琅邪郡。宋、齐因之。隋废。后汉兴平初，孙策渡江，自牛渚进攻秣陵，以秣陵险固，转攻江乘。吴黄武三年，曹丕来伐，至广陵，徐盛献计，植木依苇，为疑城假楼，自石头至江乘，联绵相接数百里，一夕而成。晋永嘉初，陈敏据建业，败走江乘，获之。咸康初，桓温领琅邪太守，镇江乘之蒲洲，寻以石季龙造舰青州，掠沿海州郡，命蔡谟沿江戍守，东至土山，西至江乘。元兴三年，桓玄作乱，刘裕讨之，败玄将吴甫之于江乘。梁太清二年，侯景围台城，邵陵王纶自京口入援，景遣军拒纶于江乘。绍泰初，齐兵犯建康，陈霸先遣别将钱明将水军出江乘，邀击齐人粮运，尽获其船米，齐人大窘。《括地志》：江乘故城，在句容县北六十里，地名琅邪乡。

　　临沂城在上元县西北三十八里。晋咸康初，分江乘县境侨立临沂县，为南琅邪郡治。齐永明中，始移郡治白下，县亦移焉。梁敬帝时，陈霸先大破齐人于幕府山，追奔至临沂，即此。隋初，郡县俱废。《志》云：城在独石山北，临大江，县境又有阳都废县。东晋初，侨置属南琅邪郡。宋大明中，省入临沂。又有即丘废县，亦东晋初侨置。宋元嘉中，省入阳都。

　　金城在上元县北三十五里。《括地志》：在江乘蒲洲上，相传孙吴所筑。晋永昌初，王敦逼建康，诏刘隗屯金城。咸康初，桓温出镇江乘之蒲洲金城，求割江乘县境，立南琅邪郡。太元八年，谢石等败苻坚于肥水，师旋，谢安劳师于金城。萧子显《齐志》：南琅邪本治金城，永明中，乃移治白下。王隐《晋书》：江乘南岸有琅邪城。

　　湖熟城在上元县东四十五里淮水北。汉县，属丹阳郡，武帝封江都易王子胥行为侯邑。后汉仍为湖熟县。孙吴省县，为典农都尉。晋复置县。宋、齐因之。隋废。《三国志》：孙策渡江，破刘繇党薛礼等于秣陵，又破繇别将于梅陵，转攻湖熟江乘，皆下之，进击刘繇于曲阿。晋咸康三年，毛宝以苏峻之乱，烧句容、湖熟积聚。义熙九年，罢临沂、湖熟脂泽田，以赐贫民。又宋元嘉二十三年，浚淮，起湖熟废田千余顷，是也。《元丰志》：上元县有湖熟镇。宋淳化中，改为淳化镇。今府东高桥门外二十里有淳化镇，亦曰淳化关。其地遮蔽句容，应接京口，形势冲要，有巡司戍守。○白城，胡氏曰：在湖熟故县界。梁绍泰二年，齐兵进及倪塘，陈霸先拒之于白城，与周文育等力战，败徐嗣徽等于此。《志》云：今府东北三十里有白山，南接钟山，白城当在其处。

　　怀德城在府北。晋元帝初封琅邪王，其国人侨寓江南者近千户。大兴三年，因立怀德县，寻废。《实录》云：怀德县旧置于宫城南七里，后改为费县，移于宫城西北三里。宋元嘉十五年省。《古迹编》云：费县故城，在今上元县北九里潮沟村。又同夏废县，在上元县东十五里。梁武帝生于同夏里。大同中，置县。陈因之。隋废。今其地有同夏浦。又东南有安业废县，唐初置，旋废。

　　白马城《金陵志》：在江宁县北三十里，吴时为烽火之所。《丹阳记》云：白马城在石头城西南最高处，旧置烽火台，并置城为戍守处。盖孙吴以后，大约于沿江筑台，以举烽燧，自建康至西陵，并日而达云。○宣武城，在府治西北九里。《胜览》：宋沈庆之所筑，孝武欲北伐，问须兵几何。庆之曰：二十万。孝武疑其多，乃令庆之守此城，而自率六军攻之，不能下，乃罢北讨。

　　○钟山府治东北十五里，京邑之巨镇也。明太祖玄宫奠其阳，远近群山，环绕拱卫，郁葱巍焕，雄胜天开，设孝陵卫官军守护。余详见名山蒋山。○石头山，《志》云：在上元县治西四里，六朝时，为险要必争之地。《南徐州记》：江乘县西二里有大浦，发源石城山，东入江，此山与卢龙幕府相连，迤逦达于京口。《江乘记》：石头山岭嶂千里，相重若一，游历者以为吴之石城，犹楚之九疑也。上有石头城，详见上。

　　聚宝山在府南聚宝门外稍东。冈阜最高处，曰雨花台，以梁时僧云光讲经雨花而名。兀术尝登雨花台，望城中，盖其地势独高也。《方舆胜览》：雨花台在城南一里，据冈阜高处，俯瞰城，江山四极，无不在目，即聚宝山之东巅也。山麓为梅冈，或谓之梅陵，相传汉梅屯兵地。孙策破刘繇别将于梅陵，即此。明初改筑都城，雨花台无复旧观，而报恩塔高耸巍焕，可以尽城郭川原之胜。又凤台山在府南，亦曰凤台冈。刘宋元嘉中，有凤集此，筑台其上，山因以名。旧《志》：冈南傍秦淮，今有凤台门。

　　覆舟山在府北太平门内。旧《志》：在府北七里，形如覆舟，因名。山脉东连钟山，北临玄武湖。东晋咸和三年，苏峻败台军于陵口，进至蒋陵覆舟山。元兴三年，刘裕讨桓玄，败其兵于江乘，进至覆舟山东，使羸弱登山，张旗帜为疑兵。数道并进，布满山谷，玄将桓谦等皆败走。梁太清二年，侯景作乱，邵陵王纶自京口入援，营于蒋山，既而景陈兵于覆舟山，纶进军玄武湖侧，为景所败。敬帝初，徐嗣徽复引齐兵犯建康，潜逾钟山，陈霸先率众分屯乐游苑及覆舟山，断其冲要，是也。一名龙山，宋元嘉中，尝改名玄武山。陈大建中，又改为龙舟山。

　　鸡鸣山在覆舟山西南。旧《志》：在府西北七里。《寰宇记》：山西接落星冈，北临栖玄塘，本名鸡笼山，以形似名。宋元嘉十六年，征庐山隐士雷次宗至建康，为开馆于鸡笼山，使聚徒教授，是也。齐永明二年，竟陵王子良镇西州，开西邸于鸡笼山。明初于山阳立十庙，又置浑天仪于山巅，赐名钦天山。《志》云：刘宋时以黑龙见玄武湖，亦名龙山。《郡志》：鸡鸣山北有太子湖，吴宣明太子所浚，一名西池。

