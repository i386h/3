<!-- { "loadSidebar": true } -->
　　清边塞在嗣武城东二十里。城西二十里为镇边寨。又龙泉寨，在嗣武城北二十里。亦谓之通泉塞。又北八里有中山堡。俱宋置戍守处也。○碎金镇，在县东北四十里，为自县达榆林之道。《通志》：今县西有银川驿。

　　附见：

　　绥德卫在州城内。洪武六年建，辖千户所五。

　　葭州府东北五百八十里。东北至山西保德州二百二十里，西北至榆林镇一百八十里，南至绥德州一百七十里。

　　秦属上郡。汉属西河郡。西魏属开光郡。后周属中乡郡。隋废郡，属绥州。唐属银州。宋为葭芦川寨初没于西夏，元丰五年收复，属石州。元符二年，升晋宁军。金初，属汾州。大定二十二年，升军为晋宁州。明年，改为葭州。兴定二年，改隶延安府。元因之。明亦曰葭州编户八里，领县三。今仍曰葭州。

　　州襟带黄河，翼蔽延庆。夹河而战，或左或右，皆可以得志。宋人议繇此以捣西夏。金人尝用此以困关中。盖出奇制胜，州其犄角之资也。

　　○真乡废县今州治。本汉┯阴县地。后周中乡县，属中乡郡。隋改曰真乡，属绥州。唐武德二年，置真州于此。六年，梁师都寇真州，即真乡矣。州寻废，县属银州。宋县废。元丰中，置葭芦川寨，寻为晋宁军治。金为葭州治。金末，又增置葭芦县于郭内。元省。今州城周二里有奇，惟南北二门。

　　○白云山在州南五里。又南五里曰横岭，以岭横若屏风也。又南四十里为檀家坪。其地滨河，有檀姓者居此，因名。又南十里为艾蒿坪，即子午岭之北垂矣。《志》云：山多艾蒿、蒙茸，因名。

　　西岭在州西五里葭芦河傍，山势逶迤。宋将韩义败夏人于葭芦西岭，即此。又州北五里有峰特出，曰第一峰。

　　双湖峪在州西北。其间有窑寨六十余所。近代皆为贼薮。官军讨之，处处垛截。贼遁走至关山岭，官军追而歼之。关山岭，或云亦在州境。

　　箭坞州西三十里。地多竹箭，因名。其相接者，又有桃园子坞，以地多桃树而名。又秋千坞，在州东北百里。两山之顶，大树架其中为路，行者若秋千下过云。

　　○黄河州东一里。自神木县流入，又南入吴堡县界。河之东岸，即山西兴县境也。《宋志》：州东五里有克狐寨，在河东岸。建炎二年，金人渡河犯晋宁，南侵丹州。即其处也。

　　葭芦河州西五里。中多葭芦，因名。宋人傍河立寨，曰葭芦川寨。或谓之西川。近时官军败贼于此。

　　真乡川在州东城下。繇沙漠界来，下流合葭芦河。城下有渡，曰桃花渡。○白草洼，在州西四十里。洼多蓄水，亦曰天池。

　　○神泉寨在州西二十五里。地名榆林川。宋元苻初置寨。又西南二十五里为乌龙寨，亦元苻二年所置也。《志》云：乌龙寨西南至米脂县暖泉寨三十里。

　　通秦寨州西北二十里。本名升罗岭。东至黄河二十九里。宋元符二年置寨。又北二十七里有通秦堡，亦宋元符中置。《元志》：金末，尝置通秦县，至元二年废入葭州。○宁河寨，在州西北八十五里，地名窟薛岭。其相近者，有宁河堡，地名哥崖岭。俱宋元符二年筑。又有靖川堡，在宁河寨北十四里。

　　三交堡在州西。地名三交川岭，与神泉寨相接。宋元符初筑。

　　西板桥在州西五里。跨葭芦河，上眺危峰，下瞰深沟，亦险隘处也。《通志》：州西北五十里通秦堡，下有旧税课司，乃前代蕃、汉互市处。

　　吴堡县州南八十里。西南至绥德州百六十里。本唐石州定胡县地。宋置吴堡寨。金升为县。元省，寻复置，属葭州。今县城周一里有奇，编户三里。

　　○寨西山在县西一里。又县南十里有龙凤山，以山势回翔而名。

　　○黄河在县东一里。自葭州流入，又南入绥德州境。县南二十里为菜园渡，东过黄河，即山西兴县界也。

　　清河沟县西二十里。黄河水浑，而此水独清，因名。有清河沟桥跨其上，东流入黄河

　　○河西驿在县南十里。山陕往来，多取途于此。

　　神木县州东北百二十里。西至榆林镇二百三十五里。旧为胜州地。唐天宝初，割连谷、银城二县地，置新秦县，为麟州治。是年，改州为新秦郡。乾元初，复为麟州。宋乾德初，移治吴儿堡。五年，升建宁军。端拱初，改镇西军。金为神木寨。元初，于此置云州。至元六年，改为神木县，属葭州。今县城周四里有奇，编户五里。

　　○麟州城县北四十里。唐天宝初，置新秦县于此，为麟州治。今县本名吴儿堡。相传赫连勃勃陷长安，以所获吴人置城于此，因名。宋移麟州治焉。《通典》：汉武徙贫人于关以西及朔方以南，谓之新秦中。县名盖本此。《五代史》：河东兵趣夏州者，必自麟府至河西。《九域志》：麟州西至夏州三百五十里，西南至银州一百八十里。绥州西至夏州四百里，皆翰海及无定河川之地，所谓银夏碛中者也。

　　连谷废县县北五十里。隋为连谷镇，属胜州。唐贞观八年，升为县。开元九年，并州长史张说出合河关，掩击叛寇于银城连谷，大破之。即此。天宝初，改属麟州。宋因之。政和四年，废入新秦县。合河关，今见山西兴县。

　　银城废县县南四十里。后魏时置石城县，属上郡。后周曰银城防，旋置银城县。隋属绥州。唐贞观四年，县属银州。八年，属胜州。天宝初，又改属麟州。宋亦为银城县。政和四年，废。《志》云：县东三里有云州故城。元初，置州治于此。

　　○龙眼山在县治东。上有二穴，穿透如眼，因名。又东五里有香炉山，以形如鼎峙也。

　　○黄河在县南十里。自府谷县西南流入界，又南流入葭州境。《志》云：山西自河曲至蒲津，千五百里。俱邻陕西，河最狭，而于神木渡河为尤易。

　　浊轮川在县西北。宋雍熙二年，王亻先出银州，破李继迁，悉利诸寨，入浊轮川，斩贼首五千级。继迁遁去。即此。或曰，即曲源川也。今其水自河套来，东南流入于黄河。又屈野川，在县西南百五十里。宋尝置堡于此，曰屈野川堡。其下流，亦入于大河。

　　柴沟在县西。天顺中，延绥被寇，神木官军败之于此。又县有紫陌沟。成化中，寇入神木堡，乘胜犯紫陌沟，是也。

　　骆驼堰在县西北百里。《唐志》：开元九年，叛胡及党项攻银城连谷。张说出合河关掩击破之，追至骆驼堰。寇走入铁建山。说安集党项，置麟州以镇抚之。即今县也。或曰，堰盖近榆林之奢延水。铁建山，见榆林之铁山。

　　○太和寨在县西五十五里。地名太和谷，宋元符二年置寨。《元志》：金末，尝升太和寨为县。至元六年，废入神木县。南至弥川寨三十里。寨北三十里为清水谷。又北二十里为太和堡，亦是时所置也。

　　弥川寨县西南八十里。本名弥勒川。宋元符二年筑。东至河四十里。又西十五里为弥川堡，地名小红崖，亦是时所筑。其南十五里，即葭州宁河寨矣。《元志》：金末尝置弥川县于此。至元六年，省入葭州。

　　神堂寨在县北。宋元丰五年，夏人寇麟州神堂寨，知州訾虎击却之。即此。又北有静羌寨。○镇川寨，在县西南。《宋志》：嘉四年，诏废麟州诸寨，惟镇川寨不废。是也。又大宁堡，在县西。其相近者又有镇川肃定、通津、兰干等堡，俱宋置。

　　府谷县州东北三百四十里。东南渡河至山西保德州不及一里，西至神木县一百二十里。隋胜州榆林县地。唐为岚州之府谷镇。五代晋王存勖天七年，升为府谷县。八年，建为府州，以控蕃界。晋初，没于契丹。开运初，府州刺史折从远举州内附。后汉初，升为永安军，兼领胜州及沿河五镇。乾三年，仍为府州，还属河东节度。周显德初，复置永安军。宋因之，兼置麟府路军马司于此。崇宁初，改为靖康军。政和五年，赐郡名曰荥河。元仍曰府州，寻改为府谷县，属葭州。今县城周五里有奇，编户四里。

　　○宁丰城在县西北萝泊川。《宋志》云：庆历初，赵元昊攻陷丰州。嘉七年，于府州萝泊川地置丰州。政和五年，赐郡名曰宁丰，领永安、保宁二寨。金废。○震威城，在县北，地名铁炉川堆。宋宣和六年，置城于此。金废。又芭州城，在县东北九十里。元初置州，属山西大原路。至元初，省入保德州，盖在今县境。《通志》：县东北五十里有固城，与清水营相近。清水营，在县北六十里。今见榆林卫。

　　○五龙山在县城东。有五峰突起，如伏虎然，一名五虎山。○水塞山，县北十五里。两川夹流，山峙川中，因名。又县北二十里有陶家山，县东五十里有梁家山，俱以二姓所居名。《通志》云：县东北百里有紫城岩，直接大漠。

　　○黄河在县东百步。自榆林镇南流入县境，又自城南折而西流，入神木县界。河之东南岸，即山西河曲县也。县境又有子河汊。宋至道元年，契丹将韩德威诱党项等族自振武入寇府州，刺史折御卿邀败之于此。

　　清水川县北十五里。自沙漠界来，东流注于河。边方骑士，赖以给饮。明成化中，王复请移府谷堡于芭州旧城。边臣卢祥言，芭州城水泉枯涸，清水川正当冲要，水草可资，可立城堡。即此。

　　○宁远寨在县西南。《宋史》：咸平六年，于府州西寒岭置寨，赐名宁远。又宁边寨，在县西。《宋志》：县境又有安丰、宁府等寨，宁川、宁疆、靖安、西安等堡。

　　东胜堡在县东。《宋史》：庆历中，张亢为并代都今，辖管麟府军马，以府州东焦山有石岩穴，为筑东胜堡；下城傍有蔬畦，为筑金城堡；州北沙坑有水泉，为筑安定堡，置兵守之。战于兔毛川，贼大溃。不逾月，筑清塞、百胜、中侯、建宁、镇川五堡，麟州之路始通。又嘉四年，诏废府州诸堡寨，惟留中候、百胜、清塞三堡云。

　　建宁堡县西北七十里。宋康定中，赵元昊寇麟府，议者请弃河外，保合河津。仁宗不许。麟府将张亢败贼于琉璃堡、柏子寨、兔毛川诸处，筑建宁等五堡，河外始安。琉璃堡，或云亦在县境。《元志》：金置建宁县，属葭州。元并入府谷县。

　　附见：

　　镇羌守御千户所在神木县治西。正德二年建，隶陕西都司。

　　◇庆阳府东至延安府州三百三十里，南至西安府州二百七十里，西南至凤翔府三百五十里，西至平京府三百里，西北至宁夏卫七百七十里。自府治至布政司五百七十里，至江南江宁府三千六百里，至京师三千七百里。

