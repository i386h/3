<!-- { "loadSidebar": true } -->
　　州控扼番戎，山川盘郁。自昔西垂多衅，χ罕尝为战地。盖犄角河西，肘腋陇右，州亦中外之要防矣。明初，置茶马司于此，以制番命，资国用。其后渐弛《一统志》：洪武七年，于河州治东南立茶马司。永乐九年，于洮州治西亦立茶马司。《四裔考》：洮、河二州茶马司，盖洪武二十五年所置。初曹国公李景隆奉使市马，以茶五千余斤，得马一万三千五百余匹。正统十四年，遣行人四人视茶政。成化二十四年，以御史一人代之。又洪武二十六年，制金牌信符颁给诸番，遇有差发，合符乃应。正统十四年，停金牌。成化十七年，给乌思藏诸番王及长河西鱼通宁远等宣慰司敕书勘合，令贡时，四川陕西验入。后因亦不剌之乱，金牌散失。嘉靖二十八年，兵部议金牌不可数给，宜给勘合，如成化故事。从之。乌思藏等，详四川诸番。弘治末，都御史杨一清言：唐时回纥入贡，即以马易茶。宋熙宁间行之，所谓摘山之产，易厩之良，无害而有利者也。我朝纳马，谓之差发，如田之有赋，身之有庸，非虐使于番。因纳马而酬茶，体尊名顺，非互市交易之比。且西番为中国藩篱，其人本非孝子顺孙，徒以资茶于我，绝之则死，故俯首服从。此制番控〔夷〕之上策，前代略之而我朝独得之者也。顷自金牌制废，私贩盛行，失利垂六十年，岂徒边方乏骑乘之用？将来番夷无资于我，跳梁自肆，将生意外之忧。撒藩篱之固，甚非计也。请申明旧制，使番族各供差发。盖河、洮二州，实为西番之噤要。故茶马二司，特设于此，至今藉其利云。

　　○χ罕废县今州治。汉县，属金城郡。后汉属陇西郡。应劭曰：χ罕，羌侯邑也，汉因以置县。建安十九年，曹操遣夏侯渊讨宋建于χ罕，破斩之。蜀汉延熙十八年，姜维伐魏，自χ罕趣狄道，是也。晋废。永宁中，张复置，属晋兴郡。张骏时，为河州治。永和三年，石虎将麻秋等来攻，不能克。苻秦亦置河州于此。义熙三年，姚秦叛将彭奚念据χ罕。五年，西秦乞伏炽磐攻拔之。后魏太平真君四年，败吐谷浑，取χ罕城。七年，置χ罕镇，寻置州。隋唐时，州郡皆治此。宋熙宁六年，置χ罕县，而州治宁河县。盖析χ罕增置也。九年，俱省入河州。崇宁四年，升宁河寨为县。金贞元二年，复置χ罕县，仍为州治。元复省。《通志》今州西七十里有χ罕废城，疑宋所置。今州城周九里有奇。

　　大夏城在州东北八十里。汉县，属陇西郡。后汉因之。永元九年，烧当羌迷唐寇陇西，杀大夏长。即此。晋县废。惠帝时，张轨复置，属晋兴郡。张骏又置大夏郡治焉，取县西大夏水为名。永和二年，石虎将麻秋克金城，进取大夏。又攻χ罕不克，退保大夏。太和二年，凉张天锡击叛将李俨，克大夏、武始二郡。俨自陇西退屯χ罕。后魏皇兴三年，亦置大夏郡于此。寻复为县，属金城郡。隋初，郡废，县属河州。唐初因之。贞观初，县废。五年，复置。广德后，没于吐蕃。会昌三年，吐蕃乱，其将论恐热屯大夏，谋并鄯州。鄯州帅尚婢婢遣将庞结心等击之，至河州南，伏兵险阻。论恐热来战，大败。宋复河州，县废。《志》云：大夏城西南二十里有金剑山及金剑城。前凉张骏时，尝置金剑县于此。《水经注》：大夏故城在χ罕西南，北临洮水。似误。○叠兰城，旧《志》云：在大夏城西南。晋时，前凉张轨所置。义熙七年，乞伏乾归徙羌众于叠兰，以兄子阿柴为兴国太守，镇之。八年，乞伏公府弑乾归，走保大夏。炽磐使其弟智达讨之，公府奔叠兰城，就其弟阿柴。智达复攻拔之。后为吐谷浑所废。

　　白石城在州西。汉县，属金城郡。阚る曰：白石城，在狄道县西北二百八十里。有白石山在其东，因名。元帝永光二年，陇西羌彡姐旁种反。遣冯奉世率任立、韩昌到陇西，分屯三处。立为右军，屯白石。昌为前军，屯临洮。奉世为中军，屯首阳西极上。前军到降同阪，先遣校尉在前与羌争地利，又别遣校尉救民于广阳谷。兵少，皆为羌所败。乃益兵破走之。后汉白石县，属陇西郡。永元十年，刘尚等讨叛羌迷唐等，不克，征还。谒者王信、耿谭代领其兵。信屯χ罕，谭屯白石，叛羌以次降附。晋废。惠帝时，张轨复置，属晋兴郡，改为永固县。太和二年，张天锡攻叛将李俨于χ罕。俨求救于苻秦。王猛自略阳驰救，使别将姜衡屯白石。即此城也。后魏，县废。隋末，李轨复置永固县，属河州。唐贞观七年，废县，改置乌州。十一年，州废，置安乡县，仍属河州。天宝初，改为凤林县，后废于吐藩。其地有凤林关。《唐书·吐蕃传》：咸通中，尚延心献款，高骈收凤林关。是也。彡姐，读曰兖紫。

　　治城在州西北百十里。晋时，前凉张氏所置城也。宋元嘉六年，西秦南安太守翟伯承等据罕谷以叛。西秦王暮末击破之，进至治城。既而西河王蒙逊至χ罕，遣子兴国攻定连。暮末逆击兴国于治城，擒之。八年，赫连定灭西秦，畏魏人之逼，拥秦民自治城济河，欲击河西王蒙逊而夺其地。吐谷浑王慕贵使其弟慕利延等乘其半济，击之，执定以归。后魏时，分金城郡置建昌郡，治城县属焉。后又析置东泾郡于此。后周，郡县俱废。○谭郊城，在治城西北。晋义熙七年，西秦乞伏乾归克秦水洛城，徙民三千余户于谭郊，因城其地。八年，徙都之。宋元嘉六年，西河王蒙逊遣子兴国攻乞伏暮末于定连。暮末击擒之于治城，追击蒙逊至谭郊，是也。

　　定连城在州东南。或曰：晋时后凉吕光所筑。宋元嘉三年，西秦乞伏炽磐为夏主昌将呼卢古所攻，自χ罕迁保定连。呼卢古入χ罕南城。秦将赵寿生战却之。六年，河西王蒙逊伐秦。秦王暮末复自χ罕迁保定连。既而所署西安太守莫者幼眷据川以叛。暮末讨之，败还定连。七年，吐谷浑慕贵袭秦定连，不克，寻没于吐谷浑。胡氏曰：川，亦χ罕左右地也。

　　列浑城在州西南百八十里。宋永初二年，西秦乞伏炽磐遣乞伏孔子率骑击铁汗秃真于罗川，大破之。寻以乞伏是辰为西胡校尉，筑列浑城于汁罗以镇之。汁罗，即罗川矣。又武成故城，在州南。前凉所置武成郡也。西秦乞伏国仁亦置武城郡于此，后为吐谷浑所废。○赤水城，在州南。晋义熙八年，西秦乞伏乾归击吐谷浑阿若干于赤水，降之。《水经注》：赤水城，亦曰临洮东城。魏收《志》：魏真君六年，改故临洮县为临洮郡，领赤水县。即此城矣。后周废。

　　临津城在州西北百二十里。下临河津。晋时，前凉置临津县，属兴晋郡。后为吐谷浑所废。《水经注》：河水自浇河东流，经邯川城，又东径临津城北、白土城南，为缘河津渡之处。是也。隋曰临津关。大业五年，自将伐吐谷浑，出临津关，渡黄河至西平。即故临津城矣。浇河、邯川，俱见西宁卫。○石泉城，在州西北。晋义熙十二年，西秦乞伏炽磐攻秦洮阳公彭利和于氵强川，沮渠蒙逊攻石泉以救之。炽磐闻之，引还，遣兵救石泉，是也。氵强川，见洮州卫。

　　盐泉城在州西百八十里。唐开元二十六年，陇右节度使杜希望将鄯州之众，夺吐蕃河桥，筑盐泉城于河左，置镇西军治焉。后没于吐蕃，亦置镇西军于此。会昌三年，吐蕃乱，其洛门守将论恐热举兵谋篡，忌鄯州镇将尚婢婢，引兵击之，至镇西。即此。○天成城，在州西八十里。唐天宝十三载，于索恭川置天成城，又于州西百余里置雕窠城，为戍守处。至德初，陷于吐蕃。

　　宁河城在州南六十里。吐蕃所置香子城也。宋熙宁六年，王厚攻拔香子城，遂平河州，因置宁河寨。崇宁四年，改置宁河县。金仍属河州。元因之，后废为镇。明初，复置县，寻废。又宋置宁河县，复于州东四十里置宁河寨。金废。元至元九年，复于吐蕃西界立宁河站云。○安乡城，在州西北五十里，吐蕃所置城桥关也。宋熙宁中，收复。元符二年，赐名安乡关。金因之，亦曰安乡城。元升为安乡县，属河州。元末，废。

　　定羌城在州南九十里。本吐蕃所置阿诺城。宋熙宁六年，改曰定羌。八年，吐蕃木征复围河州。王韶自熙州驰救，诸将议趣河州。韶曰：贼围城，恃有外援耳。乃直趣定羌城，破西番结河川族，断夏国通路，进临宁河，分命偏将入南山。木征知援绝，拔栅去。金亦曰定羌城。元升为县，河州路尝治此。元末，废。○木藏城，在州西南，吐蕃所置。宋熙宁中，王韶破吐蕃阿诺木藏城。此即木藏城也。

　　讲朱城在州西南百里。本番族所置。宋熙宁中收复。元二年，熙河将姚兕破鬼章于此。寻复为蕃族所据。元符二年，复取之，寻弃不守。崇宁二年，复修筑讲朱城。金废。又循化城，在州西南百三十五里。本名一公城。宋元符二年收复，寻废。崇宁二年，改曰循化城。又州南有当标城，亦番族所置。元符中收复。崇宁二年，改为安疆寨。金废。《宋志》：讲朱、错凿、一公、当标四城，俱在州南。○来羌城，在州西北三十里。又有怀羌城，在州西南九十里。俱宋崇宁二年王厚开边所取番地，因筑城戍守，寻俱废。

　　踏白城在州北，亦吐蕃所置。宋熙宁七年，吐蕃首领鬼章诱知河州景思立、偏将王宁会于踏白城，伏发，二将俱没。八年，王韶解河州之围，复还熙州，以兵循西山，绕踏白城后，烧贼庐帐，木征穷蹙来降，是也。

　　平夷城州西南四十里。唐开元二年，置平夷守捉于此。后废。又渔海城，亦在州境。郭子仪破χ罕十寨，取渔海等五县。盖吐蕃所置县也。○历精城，在州西，近西宁卫境。《宋史》：治平中，角厮子瞎毡居龛谷，瞎毡子长木征居河州，少瞎吴叱居银川，而角厮少子董毡与其母乔氏居历精城，即此。龛谷，见前金县。

　　○积石山州西北七十里。两山如削，黄河中流，俗所谓小积石也。附详名山积石。○凤凰山，在州东十二里。山形若凤，故州亦有凤林之名。又牛脊山，在州南二十里。又南四十里有惊骢岭，俱以形似名也。

　　雪山州西南百五十里，接洮州蕃界。四时皆有积雪，一名雪岭。又山石如骨露，一名露骨山。宋熙宁六年，王韶复河州，会洮岷降羌复叛，韶回军击之，吐蕃木征遂据河州。韶进破阿诺木藏城，穿露骨山，南入洮州境。道狭隘，释马徒行，木征复自河州尾官军，韶击走之，即此。

　　○万顷原在州北二里。四望宽平，居民稠密。其上又有重台原。《志》云：原东西百里，南北五十里。唐及五代俱名广大原，昔时番汉所驻牧地也。

