<!-- { "loadSidebar": true } -->
　　晋仍属蜀郡。永和以后，属晋原郡。宋、齐因之。梁置临邛郡，兼置邛州。西魏因之。隋开皇初，郡废。大业初，州废，改属临邛郡《隋志》：大业初，改雅州为临邛郡，治严道县，临邛县属焉。唐武德初，复置邛州治依政县。显庆三年，移州治于临邛。天宝初，改临邛郡。乾元初，复故咸通九年，置定边节度治邛州，寻省。文德初，复置永平节度。大顺中，又省。五代时，王建亦尝置永平军于此。宋仍曰邛州亦曰临邛郡。元至元十四年，立安抚司行邛州事，寻复为州，并临邛县入焉，属嘉定路。明洪武九年，降州为县。成化十九年，复升为州编户十里。直隶布政司，领县二。今亦曰邛州。

　　州屏蔽川蜀，控扼西番，邛崃、零关，近资羽翼之势，清溪、大渡，遥为肩背之形，使任得其人，未始不可以靖西山之烽火，戢南诏之戈矛也。说者谓唐置定边军，而西川益以多事，州不足为缓急之藉也。岂笃论哉？

　　○临邛废县今州治。秦置县，属蜀郡。汉因之。王莽改蜀郡太守为导江卒正，治临邛，公孙述因以篡窃者也。后汉仍属蜀郡。章武三年，汉嘉太守黄元叛，烧临邛城，即此。晋仍属蜀郡。永嘉中，李雄分立汉原郡，临邛县属焉。永和中，属晋原郡。宋齐仍旧。梁置临邛郡。刘句曰：西魏移临邛县于故县西置郡。隋罢郡，移治于今所。唐因之。初属邛州，显庆三年，始为州治。宝应元年，又置镇南军于城内。宋仍为邛州治。元至元二十一年，省县入州。《城邑考》：州旧无城，成化中，始筑土城。正德六年，以石。有门四，城周八里。

　　依政废县州东七十里。汉临邛县地。西魏置依政县，改置邛州于此。隋初因之。大业初州废，县属临邛郡。唐初，复置邛州治焉，寻移治临邛。宋仍属邛州。元至元二十一年省。刘句曰：依政故城，本秦之蒲阳县，汉为临邛县，后魏析置依政县，为蒲阳郡治。隋改为临邛郡治。似未核也。旧《志》：依政故城在州东北三十里。又公孙述城在州南十里。《志》云：即汉时临邛县治也，公孙述为导江卒正时治此。《华阳国志》：秦张仪城临邛，周围六里，高五尺，其址与成都郫同一云。临邛故城，在州南五里，盖西魏时临邛县治也。

　　火井废县州西南八十里。刘句曰：后周置火井镇。隋改为火井县，属临邛郡。唐属邛州。宋因之。《宋志》：开宝三年，移县治平乐镇。至道三年复旧。元省。《一统志》：火井城，在大邑县东四十五里。误。又《州志》：在州东南八十里。按：火井，今在州西南八十里，其东北有相台山，以袁天纲为火井令，登山相视县治而名。《州志》盖误以西南为东南也。《新唐书》火井县有镇兵，有盐。《宋志》邛州有惠民监铸铁钱，建炎二年废。

　　○古城山州西七里。亦谓之古石山。《华阳国志》：临邛有古石山，山出石矿，大如蒜子，火烧合之，成流支铁，甚刚，因置铁官。有铁祖庙，汉文帝以赐邓通，通假民卓王孙，岁取千匠，故王孙货累巨万亿，邓通钱亦遍天下。《寰宇记》：铁山铸钱，即此山也。《州志》云：山在州南十里，山有五面，对拱州治。○铜官山，旧《志》：在州东南八里。《史记》：卓氏之先，赵人。秦破赵，迁卓氏。夫妻推辇而出，曰，吾闻岷山之下沃野，下有蹲鸱。乃求远迁，致之临邛，即山铸钱。即此山也。汉文帝常以此山赐邓通。今州南五里有卓王孙宅基，方十里，耕者往往得古钱。《州志》云：山在州治东南二里。

　　七盘山州西八十里。有石径自趾至巅，委曲七盘。其相近者，曰马崖山，以崖石如马形也。○白鹤山，在州西八里。旧名四明山，一名群羊山。魏华父曰：白鹤林麓苍翠，江流萦纡，蔚为是州之望。又盘陀山，在州西十里。山高峻绝，顶宽平。《志》云：县南八里有邛崃山，汉张骞奉使西域得高节竹，植于邛山，故名。自沉黎千里至州，环抱为镇。

　　相台山州西八十里，即火井令袁天纲登山相视县治处。山之西南，即火井也。《华阳国志》：火井有二，一燥一水，取井水，以井火煮之，一斛水得五斛盐，家火煮之，不过二三斗耳。民欲其火，先以家火投之，顷许如雷声，火焰出，通耀数十里，以竹筒盛其光藏之，可拽行终日不灭。《博物志》：临邛火井，诸葛丞相往视之后，火转盛。《蜀都赋》：火井沉荧于幽泉。是矣。其井深二三丈，以竹木投取火。后人以火烛投井中，火即灭绝，不复然。隋、唐间，于其地置火井县云。

　　○邛水州南五里，俗呼南河。源出雅州邛崃山，流入州界，与山溪诸水合，东流至崇庆州新津县境，而入大江。郦道元曰：邛水南入青衣江。似误。又牙江，在州东四十里，源出大邑县凤凰山，东南流至州东，合于邛水。其合处有石如象牙，因名。

　　斜江县东七十里。源出大邑县鹤鸣山东斜曲，流径废安仁县，又东南流至州东，亦入于邛水。《志》云：县东六十里有泉水河，平地涌出，流合斜江，入于邛水。○水，在州西，源亦出大邑县凤凰山，流至州西南，合于邛水。《志》曰：水发源处，亦曰坝。又有布濮水，在州西八十里，源出獠界，流合于水。

　　东湖池州治东一里。《志》云：孟昶所凿。又有西湖池，在州西十里白鹤山之左。○盐井。《元史》：邛州有二盐井，宋名金凤、芳池。天历初，地震，盐水涌溢，州民侯坤愿作什器煮盐，而输课于官。诏四川盐运司主之。今废。

　　○夹关在州西南。两山夹立，耸峙如门。自关以西则土汉接壤，蛮獠错杂处也。昔尝置兵于此，为戍守重地。

　　火井镇州南二十五里，有巡司戍守。《志》云：司本置于故火井县，后移于此。○石盘戍，在州西百里。相传诸葛武侯征羌，驻军于此。俗呼望军顶，与獠界相接。又白鹤驿，在州治东一里。

　　大邑县州北六十里。北至成都府灌县九十里，东至崇庆州百三十里。本蜀郡晋原县地。唐咸亨二年，析置大邑县，属邛州。今城周八里，编户七里。

　　○安仁废县县南三十里。《九域志》云：在邛州东北三十八里。是也。唐武德三年，析临邛县置，属邛州。贞观十七年废。咸亨初复置。宋仍属邛州。元初，并入大邑县。

　　○鹤鸣山县西北三十里。形如覆瓮，上有二十四洞，应二十四气，七十二穴，应七十二候。又东西二溪，出其两腋。山之东南，又有石峰，名曰天柱，三面悬绝，其形如城，亦曰天城。又有青霞嶂、环玉潭，皆称佳胜，盖川西之名山也。今亦见崇庆州。

　　凤凰山县西八十里。山形如凤，有虎劈泉、骑鲸柏诸胜。又雾山，在县北五十里，山多云雾。《名胜志》：县有静惠山，一名东山，上有土城，相传蜀汉赵云所筑。盖云尝防羌于此。

　　○水在县西。出凤凰山下，流入州界。又有牙江，在县东，亦流入州界，俱注于邛水。又牡丹池，在鹤鸣山牡丹坪上，水极清洁。

　　○延贡寨在县东南二十里。《志》云：在安仁废县北。是也。唐中和二年，高仁厚降阡能之众于此。胡氏曰：自成都双流县西南出新穿口，又西至新津县，又西至延贡寨，相去皆不过四五十里。《宋志》安仁县有延贡寨。○思安寨，在县西。宋置，为戍守处。元废。

　　蒲江县州西南百里。东南至眉川丹棱县百五十里，西至雅州名山县百一十里。本临邛县地。西魏置广定县，并置蒲原郡治焉。隋开皇初郡废，县属邛州。仁寿初，改县曰蒲江县。大业初，属临邛郡。唐武德初，仍属邛州。太和四年，改隶州，寻复故。宋仍属邛州。元至元二十一年省。明洪武十三年，复置。今城周三里有奇，编户五里。

　　○蒲江旧城县治北一里。蒲，《隋志》作υ。《志》云：西魏置蒲口镇，并置蒲阳郡，寻改县曰广定。恐未可据。今县城，天顺间筑。正德中，重修。盖移治于旧县之南。

　　临溪废县县北五十里。本临邛县地，西魏析置临溪县，属蒲原郡。隋属邛州。唐因之。宋仍属邛州。熙宁五年，废为临溪镇，属临邛县。明改属今县，仍曰临溪镇。

　　○长秋山县东二十里，山高耸。一名主簿山，以昔有主簿王兴者得仙于此而名。《寰宇记》谓之小可慕山。又九仙山，在县西三十里，山有九峰，如列屏然。○金釜山，在县南八里。下有盐井，亦以金釜为名。《宋志》县有盐井监及盐井寨，以此。又有白鹤山，在县北三里，山亦耸秀。

　　○蒲水县治南。发源雅州名山县界，亦谓之蒲江。汉宣帝地节中，穿蒲江盐井，并置铁官，是也。蒲水流合邛水，出新津县而入大江。

　　铁溪河县北二十里。其上流为百丈河。自雅州名山县流入界，合蒲水，又东北注于邛水。故邛水亦兼铁溪河之名。《唐志》临溪县有铁官，盖溪旁山中旧产铁也。下流入崇庆州新津县界，注于大江。

　　○双路镇县西六十里，有巡司。宋《九域志》蒲江县西有合水镇，为戍守要地。又县南十五里旧有莫佛镇。今废。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷七十二 

卷七十二
　　◎四川七

　　◇嘉定州东至成都府内江县三百六十里，东南至叙州府四百五十里，西至雅州二百三十里，北至眉州百七十里。自州治至布政司三百六十里，至南京六千七百七十里，至京师九千八百四十五里。

　　《禹贡》梁州地。汉为犍为郡地。后汉因之。晋仍属犍为郡。宋、齐因之。梁属齐通郡。后周析置平羌郡。隋开皇初，郡废，属嘉州时州治广通县。广通，今眉州治也。或曰，隋移嘉州治此。大业二年，又改眉州。大业二年，改置眉山郡于此。唐复为嘉州。天宝曰犍为郡。乾元初，仍曰嘉州《旧唐书》：是年剑南节度使卢元裕请升州为中都督府，寻罢。宋因之亦曰犍为郡。庆元二年，升嘉定府以宁宗潜邸也。开禧初，又赐军号曰嘉庆节度。元曰嘉定府路。明洪武四年，复为嘉定府。九年，降为州，以州治龙游县省入编户十里，直隶布政司，领县六。今仍曰嘉定州。

　　州倚三峨而带二江唐杜佑曰：州在大江、青衣二水之会。宋鲜于绘曰：州背负三峨，襟带二江，山川之胜，为蜀冠冕，且北去成都不过五驿，东指江阳，易于一苇，从来繇外水而指成都、犍为、武阳，其必争之道也。宋牟子才言，嘉定为镇西之根本，以州据黎、雅上游也。然津途便利，密迩叙、泸，讵非成都之噤吭乎？

