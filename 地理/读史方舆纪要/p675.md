<!-- { "loadSidebar": true } -->
　　○宜阳城即今府城。相传城本汉时遗址。《图经》：隋大业末，萧铣陷郡城。唐武德四年，安抚使李大亮筑郡城，周四百八十四步，东西南面开濠，北倚江为濠。长寿二年，迁州治于城东北二百步。开元八年，复议迁州治于江北袁山之南，不果，遂展故城直南二百余步，去卑湿而就爽垲。建宁二年，尝筑罗城千五百余丈，又筑外城浚濠。其后又展城之东南面。五代唐天成三年，杨吴尝增葺，以备守御。长兴四年，复修浚。南唐时，复以砖石东南面子城。宋大中祥符间，因旧城修筑，周七里二十步，子城周一里一百二十步，北枕秀江，三面为濠。建炎初，复增修之。开禧中，又复增治。其后相继缮修。元至正十二年，为徐寿辉将欧祥所据。二十二年，城归于明。洪武四年，又加修筑。天顺七年，水溢城圮，寻修复之。弘治六年至正德七年、九年、十五年，皆经葺治。嘉靖以后，复屡修筑，有门四，城周八里。

　　○袁山府东北五里。峰峦秀拔。晋隐士袁京居此，因名。其北曰小袁山，回耸相对。又震山，在府东十里，一名马鞍山，山下有岩幽晦深险。唐卢肇《记》：其山本名呼冈，在城东方，望之正若冠冕，同麓异峰，四首相属，两仰成形，如画震卦，因易其名。又东十里曰雕山，高百丈，周二十里。○坤长山，在府西南七里。山自坤方来，连亘甚远。一名旗山。

　　仰山府南六十里。周数百里，高耸万仞，绝高处可仰不可登，因名。盖州之镇山也。其最胜者曰集云峰，山中石径萦回，飞瀑湍驶，异人境。又小仰山，在府南三十里，亦高秀。晋邓表修炼于此，一名邓表峰，又名水晶山。○蟠龙山，在府南五十里。自山椒至巅，凡三十六曲，上有蟠龙寺，唐末南平王钟傅所建。峭壁奔湍，为一州之胜。又木平山，在府南七十里，有三峰挺秀高胜，与仰山相埒。

　　将坟山府西百里。周四十里，高三里。相传汉武帝时，有将军易者，领兵至宜春，卒于此，因葬焉。又望凤山，在府西北七十里，周六十里，高三里，中有一峰如凤。○老山，在府西南六十里。崇高峻拔，山巅飞瀑下注为清沥江，北流入秀江。

　　严岭府北五十里。山势峭拔，自下而上，有小径十八折，顶名仰公山，下有小溪，溉田甚广。相近者曰石桑岭，地多怪石，有石门，自门登岭，凡百余丈，上有民居。又五虎岭，在府北六十里，五岭相连，形势如虎。○大军岭，在府西北九十余里，周回十五里，山腰有泉，名水浆湖，相传隋末战场也。

　　南源岭府东四十里。岭凡五，俗称南源五岭。又涧布岭，在府南六十里，与吉安府安福县接界。宋嘉定四年，尝于此置寨，以遏郴寇。又分水岭，在府东南六十余里，与严营山寨相近，皆防扼峒寇之所。○将岭，在府西百余里，上有黄王寨。又四望岭，在府西南七里，高可四望。《志》云：府东十里有羊角峰，双耸如羊角，一名双箭峰。又耸翠峰，在府西三十里，峻壁孤峙平原之上。

　　万胜冈府东五里。五代梁乾化四年，淮南将崇景以袁州叛附于楚。杨渥遣柴再用讨之，败崇景于万胜冈，崇景弃州遁，是也。又牛栏峡，在府东二十里，左有金鸡山，右有银屏山，相对若栏。《志》云：袁有三峡，谓牛栏峡，与分宜之钟山、昌山二峡也。○化成岩，在府西北五里，下瞰秀江，绝顶有浮图。宋绍圣中，郡守王古所建，为登临绝胜处。又石乳洞，在府东三十里，阔数丈，深一里许，或谓之石室山。又府西三十余里有石屋山，洞深百余丈。又漠塘洞，在府北六十里。初入阔可数丈，有潭水流洞外，继入小洞渐远，一窦通明，地名带塘，距漠塘已二十余里，深不可测。乡民尝于此避寇。

　　○秀江在府城北。亦曰袁江，亦曰渝水，《水经注》以为牵水也。源发萍乡县罗霄山，东流经府西十五里，为稠江，至城下，为秀江。下流三百里，经分宜、新喻，至临江府合大江。○清沥江，在府西南六十里，源出老山，经府西三十里之巩溪，又经府西十五里之丫山，分二派：一为府西南十里之官陂水，一为古江。官陂江又分二派：一为府西南五里之司溪江，亦名沙陂江；一为府西五里之新江，又会为麟桥江，以入于秀江。麟桥江，亦在府西六里古江侧，旧傍山流，今涸为田矣。

　　仰山水府南六十里。源出仰山侧，东北流经府东北十五里广顺桥下，入于秀江。又九曲水，在府南五里，地名山口。其水萦纡曲折，经县东三十五里赤桥下，入于秀江。又鸾溪，在府西北六十里，下流亦入秀江。○东湖，在府城东，旧为名胜，岁久湮废。宋嘉定十三年开浚，今复废。府西十里又有石湖，余址仅存。《志》云：府城西又有西池，唐乾元中，刺史郑审所开，为州之胜，今亦废。

　　李渠在府城西，源出官陂口。《唐书》：袁州西南十里有李渠，引仰山水入城。元和四年，李将顺守袁州时，州多火灾，居民负江汲溉甚艰，将顺以州城地势高，而秀江低城数丈，不可堰使入城，惟南山水可堰，乃凿渠引水，溉田二万。又决而入城，缭绕闾巷，其深阔使可通舟，经城东北而入秀江。邦人利之，目曰李渠。自唐以后，守土者相继修浚，渠屡废而复治。明初，亦尝浚复，谓之西陂。又有益州塘，在城西北，亦唐元和中李将顺所筑，广三十亩。形家以为塘于州利益，故名。中有二岛，曰卧龙洲。自塘穿渠，绕州治，与李渠接，又东流经县南赤板桥，入石潭，今堙。又雷塘，在府东北七里，方三顷。或云即雷潭也，秀江所汇而成。《郡志》：潭在府东北七里，今皆堙废。

　　宜春泉府西四里。《唐志》：宜春泉酝酒入贡。《寰宇记》：宜春县有暖泉，从地涌出，夏冷冬暖，清澄如镜，莹媚如春，饮之宜人，故以名县。《晋·地道记》：县出美酒，随岁举上贡，盖因此水得名。或谓之灵泉。今府治西北有灵泉，盖故迹已堙也。○泞泉，在府北三十里，溉田万余亩。又泉坑，在城南一里，东流至赤板桥，入秀江，溉田万亩，冬夏不竭。

　　○涧布镇在府南涧布岭，有巡司。又黄圃巡司，在府西百里。俱明洪武初置。又废税课局二：一在府西百里，景泰三年革；一在城北，嘉靖三十七年革。《志》云：县东北旧有河泊所，正统十四年革。○秀江驿，亦在府城北，旧为秀川公馆，明洪武初改置驿。

　　宜春台在府城内东南隅。高五十丈，周览川原，实为壮观。又仙女台，亦在城东南隅，与宜春台相望。城西南隅曰凤凰台，枕城为台，楼观突兀。《志》云：宜春有五台，城南十五里湖冈山有湖冈台，西北化成岩曰化成台，与城内三台为五也。

　　分宜县府东八十里。东至临江府新喻县七十里，西南至吉安府安福县二百里，北至瑞州府上高县百四十里。本宜春县之安仁镇。宋雍熙初，析置分宜县，以分自宜春而名，属袁州。元因之。县旧无城，明正德七年始兴筑，城垣卑薄。嘉靖三十七年，以旁郡寇起，因议增筑。三十九年，城成，周四里有奇。编户一百九里。

　　○钟山县东十里。山有巨石，临江如峡，亦名钟山峡。峡长九十余里，与新喻县接界，峡中之水即宜春江也。○昌山，在县西二十里，周回十八里，下瞰秀江。《志》云：山旧名伤山，崇山对峙，袁江出其间，巨石截流，潺激湍，舟行上下，辄多覆没。晋永嘉四年，罗子鲁于山峡堰断为陂，灌田四百顷。时以伤非善征，改名曰昌。唐会昌中，太守郑望夫复修堰溉田，后人思之，名峡中石曰望夫石，亦曰昌山峡。又玉冈山，亦在县西二十里，卓立如玉，其下盘回平衍。

　　台山县北二十五里。山顶平旷，广数亩若台。又贵山，在县北四十里，地产铁。《唐志》宜春县有铁。宋雍熙初置贵山铁务，盖以此，后废。又三峰山，在县北百里，亦高秀。○袁岭，在县西北十余里，七峰耸起，如列戟然。相传汉袁闳尝避地于此。其第三峰之麓有洪阳洞，仙人葛洪、娄阳栖真处也。洞门东向，高数十丈，初入平爽，益西则盘回峻阻，石室深邃。中有流泉，春溢冬涸。又有小洪阳洞，在洞之顶，门甚厄，中可容千百人。《志》云：洪阳洞，在县西十五里。又仰岭，在县南六十里，极高峻，登之可瞰吉安城。

　　灵仙洞县北三十里。险峻崎岖，仰视石屋，如云霞往来之状。又桃源洞，在县北百三十里，高峻幽邃，洞口空明，东北行半里许，有石室极虚旷，益折而北，泉石益胜，不可穷诘。距桃源洞二里，曰风洞，居山之阳，隘不可入，旁有流泉，水石参错，清风出焉。○钤冈，在县南二里秀江南岸。群峰回合，如列屏障，冈独端秀嶷重，正与县对。登其上，则四远皆在目前。《志》云：冈延袤数十里，而至城南，新泽水出其右，长寿水出其左，而夹于山末，故名曰钤。又仙女台，在县东南五里，群山环抱，一峰高耸。

　　○县前江在县城南，即秀江也。自宜春县流入界，经昌山峡而东，澄澈环抱，出钟山峡，入新喻县界。○岘江，在县南五十里，自南境之双源、里源发源，会于雷同岭下，入章溪，至石磊下，为岘江，筑陂溉田数千亩。《志》云：县南五十里有双溪水，亦两源合流，出雷同岭下，会章溪，入岘江，合于秀水。

　　杨江县西北四十里。东南流会于秀江。县北八十里有杨桥水，南流六十里注于杨江。县西北三十里又有野江，亦南流入秀水。又赤江，亦在县北，流三十里，经县西二十五里之江斜潭，出昌山峡而合秀江。○严塘江，在县东南三十里。《志》云：发源自檀溪及李家砻，出水口，会新喻江。又渭江，在县东三里，自新祉江流出七里坑，合秀水。

　　介溪县北十五里。源出北境之介塘，氵亭汇清澈，冬夏不竭，溉田千余亩，东南流十余里，出县东五里耽江桥，会秀江。又竹桥水，在县东北二十里，自台山发源，下流出小江口、白米渡，会于袁河。○汊江水，在县南五十里。其源左出仰岭，右出县南五十里黄真人台，旋绕而南，至泉江山下，二水相夹，出安福同桥、庐陵板陂，至吉水同江，会入大江。

　　西冈湖在县北二里。广六十丈，灌田数百亩。又落星湖，在县西五里，广五十余亩，其深莫测。相传唐时本民居，夜见巨星流止其屋，旦遂成湖，因名。○源涧泉，在县南泉源岭下，溉田百余亩。

　　○安仁驿在县治东。以县旧为安仁镇也。明嘉靖三十五年，移置东门外。○峡山寨，在县南，其地山峻水险，高崖峭壁。相传唐李克用曾驻兵于此，遗址尚存。又白斜寨，在县北，亦昔时屯戍处。○万年桥，在县治东，跨秀江上。明嘉靖三十五年建，酾水十一道，长百二十丈，称为壮丽。

