<!-- { "loadSidebar": true } -->
　　《禹贡》雍州地。自汉以前，为月氏国地，后为匈奴所据《汉纪》：月支故居敦煌、祁连间，为强国。匈奴冒顿破月氏，使昆邪王居之。武帝太和元年，始开置张掖等郡，以断匈奴右臂昭帝以后，与酒泉、武威、敦煌、金城，并称河西五郡。后汉因之。魏、晋仍为张掖等郡。永嘉以后，为张所据，称前凉。吕光继之为后凉。沮渠蒙逊都张掖，称北凉。后魏以其地属凉州。西魏又置西凉州，寻改为甘州。后周复置张掖郡。隋初、郡废。炀帝又改甘州为张掖郡。唐初，为李轨所据。武德二年，复置甘州。天宝初，亦曰张掖郡。寻没于吐蕃。大中间，始复内属。寻又没于羌戎。宋天圣以后，为西夏所据。蒙古得其地，仍置甘州。至元初，置甘肃路总管府。八年，改甘州路总管府。十八年，置甘肃等处行中书省治此，以控河西诸郡。洪武二十四年，置甘肃等卫。二十六年，置陕西行都指挥使司，领卫十二、守御千户所二。今为甘肃镇。

　　镇河山襟带，扼束羌戎。汉武开河西，遏绝羌与匈奴相通之路，使不能解仇合约，为中国患。刘歆言：武帝西伐大宛，并三十六国，结乌孙，起敦煌、酒泉、张掖，以隔羌，裂匈奴之右臂歆又云：孝武表河曲，列四郡，开玉门，通西域，以断匈奴右臂，隔绝南羌月氏。单于失援，繇是远遁，而幕南无王庭。盖其地跨越边塞，保险阻，宜畜牧，自古称凉州之畜为天下饶也《汉志》：自武威以西，本匈奴昆邪休屠王地。武帝时攘之，初置四郡，鬲绝南羌。匈奴地广民稀，水草宜蓄牧。故凉州之畜，为天下饶。保边塞二千石治之，咸以兵马为务。昭帝时，益置金城郡，所谓河西五郡也。天下多事，群雄恒睥睨于此。更始初，窦融私谓其兄弟曰：天下安危未可知。河西殷富，带河为固，张掖属国，精兵万骑，一旦缓急，杜绝河津，足以自守。此遗种处也。乃求为张掖属国都尉，卒保有五郡，挈以归汉。晋永康二年，张轨以天下方乱，阴有保据河西之志，乃出为凉州刺史。盖祖窦融故智也。遂世有凉土，保境息民，复以兵威慑服西域，雄长一隅几七十年。太元初，苻秦并凉，使梁熙为刺史。十年，关中乱，熙亦图据凉州，会吕光平西域，引兵还至宜禾时光未至敦煌之宜禾县，当是火州之伊吾谷。详见后。高昌太守杨翰言于熙曰：吕光新破西域，兵强气锐。闻中原丧乱，必有异图。河西地方万里，带甲十万，足以自保。若光出流沙，其势难敌。高梧谷口见后火州，险阻之要，宜先守之而夺其水，可以坐制。如以为远，伊吾关亦可拒也见哈密卫。度此二厄，虽有子房之策，无所施矣。熙不从。光遂据凉州。后十余年，秃发沮渠以及李之徒，后先角立，分裂其地，亦皆一再传而后亡。岂非以山川厄塞，负隅易固哉？北魏主焘平统万及秦、凉，以河西水草丰美，用为牧地，蓄甚蕃息，马至二百余万匹，橐驼半之，牛羊无数。隋之末也，李轨窃有其地。唐武德二年，克平之，渐有事于西域。昔人言：欲保秦陇，必固河西；欲固河西，必斥西域。汉人繇此而羌戎宾服者二百余年。光武以中土初定，未遑外略，闭玉门，谢贡献。明帝时复通西域，耿秉所谓破伊吾、折匈奴左角者也。班氏父子，世修其职，厥功炳焉。于是敦煌以东，风尘无警。唐初，得河西地。贞观中，地益拓，置四镇。咸亨初，为吐蕃所陷。长寿元年，复收四镇。议者请废之，崔融曰：太宗践汉旧迹，并南山，抵葱岭，割裂府镇，烟火相望，吐蕃不敢内侮。高宗时，弃四镇不能有，而吐蕃遂张入焉耆之西。今若又弃之，使彼得四镇，必临西域。西域震，则威忄詹南羌。南羌连衡，河西必危矣。乃复守四镇。《唐书·吐蕃传》：初，太宗平薛仁杲，得陇上地；禽李轨，得凉州；破吐谷浑、高昌，开四镇。玄宗继收黄河、碛石、宛秀等军，中国无斥候警者，几四十年。轮台、伊吾屯田，禾菽弥望。开远门，揭候书曰：西极道九千九百里，示戍人无万里行也。自乾元以后，河西军镇多为吐蕃所陷，而安西北庭，犹为唐守。贞元中，始陷于吐蕃。自是陇坂以西，皆为异境，畿辅震惊，烽火时至。盖河西，强兵足食之本也。武后时，陈子昂言：凉州岁食六万斛，甘州所积四十万斛。观其山川，诚河西咽喉。地广粟多，户止三千，胜兵者少，屯田广野，仓庾丰衍，瓜、肃以西，皆仰其。一旬不往，士已枵饥。是河西之命，系于甘州矣。且其四十余屯《六典》：甘州十九屯，水泉良沃，不待天时，岁取二十万斛。但人力寡乏，未尽垦发。今甘州积粟万计，兵少不足以制贼。若吐蕃大入，则河西何以守？宜益屯兵，外得以防盗，内得以营农。其后吐蕃入寇，终后世为边患。又《徐邈传》：邈为凉州刺史，修武威、张掖、酒泉盐池，以收敌谷。又开广水田，以足边储。宋时，河西没于夏，夏以富强。元置行省于甘肃，而西域诸国悉为附庸。明初，冯胜出兰州、略甘肃，先破元兵于别力笃山，取西凉、至永昌、下甘州。又败元兵于虎剌罕口，进拔肃州。又进至扫林山，取亦集乃路，次别驾山，抵瓜沙州，分布戍守，扼塞关塞而还。永乐二年，建哈密等卫，领袖诸番，藩篱内地。成化以后，哈密为土鲁蕃残破。嘉靖中，徙其部落于肃州近境，而弃其地于土鲁番。自是西域隔绝，番酋内侮，嘉峪以西，声教不至矣。又西海左右，复巢逋逃；甘凉之间，孔道侵多；庄浪以东，咽喉易梗。论者为羌戎异类，联络犹难。今者南北同种，声息易达，狺狺然伺我四郊，非吾利也。尝考河西水草丰饶，训兵足赋，于屯牧为宜。昔人云：屯修于甘，四郡半给；屯修于甘凉，四郡粗给；屯修于四郡，则内地称苏矣。夫耕屯之政，ぁ牧之设，旧章具在明初，置行太仆寺于都司城内，后皆因之，可勿讲欤？诚安恃欤？

　　甘州左卫附郭。本匈奴昆邪王地。汉置张掖郡，取张国臂掖之义。后汉因之。晋仍为张掖郡。西魏置甘州，取州东甘浚山为名。隋、唐因之，亦曰张掖郡。宋时，西夏改为镇夷郡，寻曰宣化府。元初，仍曰甘州。至元初，改为甘肃路。八年，曰甘州路，寻置行中书省于此。明洪武二十四年，置甘肃卫。二十九年，分置甘州五卫，此为左卫。今卫城周十二里有奇，门四。

　　甘州右卫附郭。建置同上。今仍设左右二卫。

　　甘州中卫附郭。建置同上。

　　甘州前卫附郭。建置同上。

　　甘州后卫附郭。建置同上。

　　○张掖废县即今镇治。汉为<角乐>得县，张掖郡治焉。应劭曰：<角乐>得，匈奴王号也。<角乐>，音禄。后汉仍为郡治。晋改曰永平县。后魏因之。后周为张掖郡治。隋大业初，改为张掖县。唐因之，州郡皆治此。元省。刘句曰：后魏置张掖军，孝文改为张掖郡及县。又《通典》云：张掖县西北有汉张掖郡故城。

　　屋兰城在镇东北。汉县，属张掖郡。元凤三年，匈奴犯屋兰，败去。后汉仍属张掖郡。晋因之。后废。又昭武城，在镇西北。汉县，属张掖郡。后汉因之。晋讳昭，改曰临泽，仍属张掖郡。后废。

　　氐池城在镇东。汉县，属张掖郡。后汉因之。晋省。隆安五年，沮渠蒙逊自西安举兵，袭段业。至氐池，众逾一万。进逼候坞，业军皆溃，是也。旧《志》：候坞在氐池西，去张掖百里。○西安城，在镇东。后凉吕光置西安郡。晋隆安二年，段业取西安，因城其地。五年，沮渠蒙逊求为西安太守，因举兵击业而代之。又宋元嘉三年，乞伏炽磐遣太子暮末伐河西王蒙逊，攻西安不克，又攻番禾，是也。后魏废。

　　侯官城在镇北。《后汉志》：武帝置属国都尉，以主蛮夷降者。后汉安帝时，张掖属国别领五城。五城，侯官、左骑、千人、司马官、千人官也。晋废。○祁连城，在镇西北百九十里。《晋志》：永兴中，前凉张祚置汉阳县，以守牧地。张玄靓改为祁连郡。吕光因之。后废。唐开元十六年，吐蕃寇甘州。凉州将杜宾客破吐蕃于祁连城下，即故城也。胡氏曰：城在祁连山旁。

　　临松城在镇东南。《晋志》：前凉张天锡别置临松郡。太元中，吕光置中田护军，镇临松。隆安五年，南凉秃发利鹿孤遣将袭沮渠蒙逊于张掖，至万岁、临松。义熙五年，秃发亻辱檀遣军伐蒙逊，掠临松千余户。蒙逊因掠南凉之显美以报之。宋元嘉二年，西秦乞伏炽磐遣兵袭破临松，徙其民五千余户于χ罕。十七年，魏拔姑臧。沮渠无讳起自晋昌，复拔酒泉，围张掖，不克，退保临松。后魏亦为临松郡，领安平、和平二县。寻改郡为临松县，以二县并入。后周复省入张掖县。《五代志》：后魏临松县有临松山。显美，见凉州卫。

　　建康城镇西二百里。前凉张骏置建康郡，属凉州。后梁因之。后魏废。唐嗣圣末，王孝杰置建康军。天宝初，属河西节度使，后废于吐蕃。《名胜志》：高台所西南四十里，有故建康城。

　　蓼泉城在故建康城西百二十里。晋义熙十三年，沮渠蒙逊遣张掖太守沮渠广宗诈降，以诱西凉李歆。歆发兵应之。蒙逊将兵三万，伏于蓼泉。歆觉之，引兵还。蒙逊追破之于鲜支涧，城建康，置戍而还。宋永初二年，歆东袭蒙逊，大败于怀城。勒兵复战于蓼泉，为蒙逊所杀。唐置守捉城于此。《新唐书》：祁连山北有建康军，军西百二十里有蓼泉守捉城。○弱水城，在镇西南三百里。西秦乞伏炽磐遣兵破吐谷浑觅地于弱水南，觅地降，置弱水护军，是也。或云，在西宁卫境。

