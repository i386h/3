<!-- { "loadSidebar": true } -->
　　《禹贡》雍州地，周之先不所居亦曰北豳。春秋时，为义渠戎国。秦灭义渠，以其地属北地郡。汉初属雍国，后仍属北地郡。后汉因之。晋为雍州徼外地。西魏置朔州。后周废。隋开皇十六年，置庆州宋白曰：隋初，置合川镇于此。大业初，改弘化郡。唐复为庆州武德六年，置总管府。七年，改都督府。自是常置都督府于此。天宝初，曰安化郡。至德初，曰顺化郡。乾元初，复为庆州唐末，李茂贞升为安定军。五代梁，改武静军。宋仍曰庆州亦曰安化郡。治平以后，环庆路治此。政和七年，升庆阳军节度。宣和七年，又改为庆阳府。金、元因之金初，改军名曰安国。后又改曰定安。又皇统二年，置庆原路总管治于此。元仍为庆阳府。明亦曰庆阳府，领州一、县四。今仍曰庆阳府。

　　府南卫关辅，北御羌戎，秦置北地郡以隔阂匈奴，汉人所谓缘边诸郡也。其地山川险阻，风俗劲勇。汉武拓境开边，北地良家子奏功尝最。晋弃其地，关辅日以多事。及氐羌运终，赫连奋臂，冯陵之祸，多在斯土。岂非以岭塞高，下临三辅，有建瓴之势欤贾耽曰：庆州以北，地形曼衍，直抵沙漠，寇入最易？唐时以宁为重镇。宋亦以环庆为极冲。每西北发难，控扼之备未尝不在庆州也。宋太宗时，何亮尝言，环庆至灵武几千里，居绝域之外，请于其间筑溥乐、耀德二城，以通河西粮运。不果。继而夏人发难，郡首被其祸。明自河套有事，花马池尝为重地。敌入灵、韦，掠环、庆，犯平、固，皆以花马池为捷径。故恒以重兵驻守。又西为小盐池，则庆阳至宁夏之要道也《舆程记》：府北百六十五里为木钵递运所，又四十五里为环县。环县北行二百二十里而至小盐池，又一百七十里至灵州。自灵州渡河，又百里而至宁夏。繇庆阳环县而北，无居民，亦无树木，水草皆绝少，至灵州始有之。中间地势荒瘠，屯戍者每患无所资以为固。此庆阳之患，比他郡为倍亟也。夫庆阳有警，而宁以南，祸切剥肤矣。形援可或缓哉！

　　安化县附郭。汉北地郡郁郅县地。后汉废。隋为合水县。唐武德六年，移弘化县与合水并为州治。是年，改合水为合川。贞观元年，省合川入弘化。神龙元年，改曰安化。宋因之。元省。明初，复置。今编户三十二里。

　　○郁郅城在府城东，当白马岭两川交口。汉置县于此，《水经注》谓之尉李城，音讹也。《通典》曰：即古不城。《续通典》：不城在郡城东南三里。郡城今名尉李城，亦曰不城，城周七里有奇。又合川城，在今府城西南。隋开皇十六年，置合水县于此，为庆州治。唐武德六年，改为合川县。贞观元年，省入弘化。今府城，即唐庆州城也。明屡经修筑。周七里有奇，门四：东安远，南永春，西平定，北德胜。负山阻水，屹然险固。

　　延庆城府东北三十里。本汉郁郅县地。后魏尝置延庆县，旋废。刘句曰：唐武德六年，分合水县置白马县。天宝元年，改为延庆县。宝历初，废。○归德城，在府东北百里，汉县，属北地郡。后汉更始初，封岑彭为归德侯，是也。寻废。后魏复置归德县。西魏置恒州于此。后周废州。隋开皇初，县属庆州。唐初，废。

　　洛源城府东北二百七十里。本汉归德县地。隋大业初，置洛源县。十二年，为胡贼所破，遂废。唐贞观二年，复置。四年，于延州金城县，移北永州治此。八年，州废，县仍属庆州。宋废为洛源堡。金城，见延安府安塞县废敷政城。○怀安城，在府东北百八十里。《通典》：本隋柳谷城。武德六年，置县。《唐志》：开元十年，括逃户连党项蕃落置。又有芳池州都督府，寄理怀安县界，管小州十，曰静、獯、王、濮、林、尹、位、长、宝、宁并党项野利氏种落。至德以后，芳池州废。宋并废县为怀安镇，属安化县。《金志》：合水县有怀安镇。今为怀安巡司。

　　彭原城府西南八十里。本汉彭阳县地，属安定郡。后汉灵帝时，以北地郡富平县寄治此。后魏亦为富平县，属西北地郡。后周县废。隋为彭原县地。唐武德元年，于宁州彭原置彭州，州旋废。宋改彭原为彭阳，属原州，又分置彭原县，属宁州。熙宁二年，又改隶庆州。金亦属庆阳府。元废。○同川城，在府西八十里。《唐志》：隋义宁二年，分宁州彭原县地置三泉县，治故三泉城。武德三年，移治同川城，改为同川县，属庆州。宝历初，废。

　　参城在府西北。汉安定郡属县。读廉。《汉志》注：王骑都尉治此。后汉属北地郡。顺帝安汉中，烧何种羌据参，护羌校尉赵冲等击破之。是也。魏晋间，县废。○周城，在府南百二十里。后魏置东县，属赵平郡。后周改曰周，寻废。隋开皇二年，遣虞庆则屯弘化以备突厥，行军总管达奚长孺别道出击，与突厥遇于周，力战得脱。即此城也。

　　白豹城府西北百九十里。宋时为西夏地。范仲淹建议取之。《宋史》：康定元年，韩琦使任福攻白豹城，部分诸将，王怀政攻其西，断神树岘来路。范全攻其东，断金汤之路。谈嘉震攻其北，断叶市之路。王庆、石全攻其南，武英入城门斗敌。福以大将驻于城下策应，遂克之。是也。城东四十里接金汤城，今见延安府保安县。《通志》白豹城在府东七十里，似误。

　　大顺城府西北百五十里。《宋史》：城本名马铺寨，当后桥川口，在夏人腹中。庆历元年，范仲淹知庆州，谓延安西、庆阳东、中有金汤、白豹、后桥三寨，取可攻之地，其在于此。因以计城后桥川赐名大顺，大顺成而白豹、金汤皆不敢犯，自是寇患益少。又治平三年，夏人寇大顺城，为宋军所败，徒寇柔远，又退屯金汤。《金志》安化有白豹、大顺二城。元废。

　　定边城府北二百六十里。宋元苻二年置。寻建定边军，领定边一县。金皇统六年，以其地赐夏人。寻废为定边寨，属环州。元因之。今有官军及巡司戍守。○镇安城，在府东北三百里。宋置。《志》云：城东三十里接延路之通庆城。金废。又府境有安定废州。《唐志》：安定州都督府寄在庆州界。管小州七，曰党州、桥州、乌州、西戎州、野利州、米州、还州。又有安化州都督府，亦寄在庆州界。管小州七，曰永利州、威州、旭州、莫州、西沧州、儒州、琮州，俱党项部落也。赵《聚米图经》：党项在庆州者，号东山部；在夏州者，号平夏部；在灵、盐以南山谷中者，号南山部。至德以后，羁属诸州俱废。

　　○景山府西百里。山绵延深远，中多奇木怪石及獐鹿猿猱之属。又太白山，在府北百五十里。黑水河发源于此。又有斩断山，在府城南三里。

　　寡妇山在府北。《五代旧史》：庆州北十五里有寡妇山，蕃部野鸡族居焉。周广顺二年反，命环庆二州及府州帅折从阮讨平之。或云寡妇山，即射姑山也。《续汉书》：射姑山在北地郡。顺帝时，且冻羌叛，征西将军马贤与战于射姑山，败没。

　　包山在府北。五代周广顺三年，党项为庆州将所扰，野鸡等族因拒命，诏宁二州兵击之。宁州刺史张建武败野鸡族，乘胜戕虐别部。杀牛等族诱建武军过包山度险，共击之，建武大败。

　　马岭在府北二十五里。一名箭岭。左右有川，相传汉畜牧地也。旧多居民，有果实猿鸟，岩洞幽邃，莫穷所止。唐置马岭县，盖以山名。

　　乌岭在府西北。或云即青山也。一云乌岭。西北有青山。后汉建武二十一年，安定属国胡叛，屯聚青山。遣将兵长史陈讨平之。又晋泰始七年，鲜卑树机能、北地胡共围凉州刺史牵弘于青山，弘败没。《续汉志》：北地参属国都尉治有青山。谢沉《书》：属国降羌胡数千人居山田蓄。岭盖郡境之大山也。

　　节义峰在府西北。宋景元年，庆州柔远寨番将攻夏人后桥诸堡，破之。夏人旋寇庆州，以报后桥之役，伏兵节义峰，擒宋将齐宗矩。即此。

　　大昌原在府南。宋绍定元年，蒙古入大昌原，金将完颜陈和尚大败之。二年，蒙古入大昌原，金将移剌蒲阿败之，庆阳围解。《金志》宁州平定县有大昌镇。原盖接宁州东南也。

　　○洛河在府东北二百五十里。源出合水县白于山，东北流，经废洛源县，又东入延安府保安县境。一云洛川南经尉李城东北，合马领水，号白马水。似误。今详见大川洛水。

　　东河在府城东。来自沙漠。至城北，合怀安川及灵沟水，南流至合水县界，为马莲河。又西河，在府城西。来自环县。流经城下，合杨集涧水、谷沟、下马汀诸水，繇西转南而会于东河。《志》云：府北三十里有下马汀。水滨地平，经行者多憩于此，因名。盖即东西两河之滨也。

　　黑水河府西百二十里。源出太白山。西南流，入环县境，复折而南，经府西，又东南流，入宁州境。会于九龙川，复分流而东南，入州长武县界，下流合于泾河。《志》云：府南有蒲川水，流合于黑水河。

　　北岔河在府东七十里。来自白豹寨。南流至合水县，会于建水。又三合水，在府西南百三十里，亦东流至合水县，入马莲河。又府东北二百里有白塔水，亦南流入合水县界，会于建水。

　　白马川府西百二十里。南流注于东河。又府北五十里有灵沟水，下流亦入于东河。○白豹川，在府北二百里，与境内西阳川、洪水川合，东南流，入延安府保安县之洛河。

　　大乐涧在府南五十里。东流入宁州界，会于九龙川。又西澳，在府西。近代官军败贼于此。府境又有桑落坝，亦官军败贼处。

　　牛圈府西北三百余里。四旁皆石碛，中有圈潴水，人马给饮。宋时夏人入寇，章置毒于此，夏人饮者辄毙。又鹅池，在府治东，暗通西河。宋庆历中，经略使王浚所凿。《一统志》云：经略使施昌言所浚也。

　　○驿马关府西南九十里。唐置。与镇原县接界。兴元初，朱Г败走，自泾州北趣驿马关。宁州刺史夏侯英拒之，是也。明初，张良臣据庆阳未下，徐达攻之。元将王保保遣兵陷原州，为庆阳声援。徐达等议以关当原州之冲，今先据关以扼之，贼计无复施矣。于是遣冯宗异等守关，又分兵备灵州、州、彭原以遏其奔突。庆阳旋下。今有驿马关驿，兼设巡司戍守。

