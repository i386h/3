<!-- { "loadSidebar": true } -->
　　马牢山在州东南。唐大顺初，汴军围泽州，河东将李存孝击之，汴将李谠等遁去，存孝等随而击之，大破之于马牢山。山即太行之别阜也。○丹谷，在州东太行山麓。《水经注》：丹水出高都县东北，东南流，注于丹谷，《晋书·地道记》：高都有太行关，丹溪为关之东谷，涂自此去，不复由关矣。魏主子攸诛尔朱荣，尔朱世隆引兵犯洛阳，不克，北趣并州，诏源子恭出西道讨之，仍镇太行丹谷，筑垒以防之。既而尔朱兆自汾州引兵据晋阳，南破丹谷军，遂渡河趣洛阳。

　　○丹水州东北三十里。源出高平县西北仙公山，流经州境合白水，下流入于沁河。《汉志》注：丹水出莞谷，东南入泫水。《水经注》：丹水出高都县东北，东流，左会绝水也。水即《汉志》所谓泫水，今丹水是也。《寰宇记》：丹水一名泫水。又《水经注》云：丹水经石人北。其石人各在一山，犄角相望，南为河内，北为上党，二郡以之分界。《志》云：州东南八十里有石人山。

　　白水州南三里。源出城西南胡泓水，东南流，历天井关，合于丹水。晋太元十五年，慕容永引兵向洛阳，朱序自河阴北济河，破永于太行，进军至白水。去长子百六十里，即此也。

　　天井水出天井关南，三泉并导，渊深不测，北流注于白水。亦谓之北流泉。又有源漳泉，在州东北三十三里，东流入于丹水。

　　○天井关州南四十五里，当太行绝顶，俗传孔子将入晋，回车于此。宋靖康初，赐名雄定关。元末谓之平阳关，其南即羊肠坂道，至为险要。今详见重险天井关。

　　巴公镇州北三十五里。五代周显德元年，北汉主南侵，引兵至高平南，陈于高原，与周军遇；又以中军陈于巴公原，周主自将御之，大败汉兵。今为巴公镇。○韩店，在州北，明初元孽扩廓遣兵攻泽州，王师御之于此，不利。

　　科斗店在天井关南。唐会昌三年，河阳帅王义元讨刘稹，遣兵军于天井关南科斗店，为稹将薛茂卿所败，即此。○横望隘，在州西南八十里，太行绝顶也。即狄梁公望云思亲处。今为横望镇巡司，洪武二年置，与怀庆府碗子城相距六里。又南有柳树隘，亦曰柳村店，有巡司戍守，与碗子城相接。

　　高平县州北八十三里，西北至潞安府长子县八十里。战国赵长平地。汉置泫氏县，属上党郡。魏、晋因之。后魏曰玄氏县，属建兴郡。永安中，析置平高县，属长平郡。北齐属高都郡，改县曰高平。后周属高平郡，隋郡废，县属泽州。唐初置盖州于此。武德六年，盖州移治晋城县属焉。贞观初，盖州废，县属泽州。宋因之。今城周四里有奇，编户百五十三里。

　　○泫氏城在县东十里。《竹书》梁惠成王九年，晋取泫氏，是也。汉县治此。晋永兴初，刘渊遣刘曜取泫氏。后魏改为玄氏县。永安中，置长平郡治焉。高齐废郡，仍省县入高平。五代梁开平二年，晋将周德威攻梁泽州，不克，退保高平。周显德初，北汉主南侵，过潞州，不攻，引兵而南，军于高平之南，既而败于巴公原，周军追至高平，汉兵失亡无算。即今县也。

　　长平城县西北二十一里，即秦白起破赵处。汉武帝元朔二年，封卫青为侯邑。《后汉志》：泫氏有长平亭也。晋永嘉三年，刘渊遣其子聪及石勒等攻壶关，东海王越遣王旷等济河拒之，至太行，与聪遇，战于长平之间，败没。《水经注》：长平城西有秦垒，秦坑赵卒，收头颅筑台于垒中，因山为台，崔嵬杰起。今仍号白起台。城之左右沿山亘隰，南北五十里，东西二十里，秦、赵垒壁存焉。《志》云：头颅山在县西五里，白起台在其上。

　　阳阿城县南六十里。汉县，属上党郡。高帝封万为侯邑。后汉因之。晋废。《魏土地记》：慕容永分上党郡置建兴郡，治阳阿县。后魏亦置阳阿县，初属上党郡。永安中，属高都郡。北齐废入高都。○光狼城，在县西南二十五里，《秦纪》：昭襄王二十一年，白起攻赵，拔光狼城，今其地名秦赵村。《志》云：县南三十五里有故关城，秦置。

　　○米山县北十里。相传赵将廉颇积米于此，俗呼为大粮山。又韩王山，亦在县北。《志》云：县之主山也，其山独高，上有平地数亩，登眺之，四面诸山，皆如培娄。相传秦围韩王于此，因名。又金门山，在县北五里，当赵垒之门，其土赤色，日照如金。

　　羊头山在县东北三十里，相传神农尝五谷于此。山畔生黍，和律者采之以定黄钟。又翠屏山，在县东三十六里，山峰秀丽，若翠屏然。又仙公山，在县西北四十五里，丹水出焉。○走马岭，在县西北十里，出铁矿。《志》云：县西十里王降村有护国铁冶，元大德间置，至正间废。明洪武间，徙置县北二十里，永乐中废。今旧治犹存。又县西二十里为省冤谷，即赵括败死，余众被坑处也，旧呼杀谷。唐玄宗幸潞州，过此致祭，改名省冤。

　　○丹水县西北五里。自仙公山南流，经县南入州境，一名长平水。《志》云：丹水上源合上党诸山之水，建瓴而下，每暴雨涨高二三丈，浮沙赤赭，水流如丹，因名。唐贞元初，县令明济引水入城，号曰甘水。又泫水，在县西北，《通典》谓泫谷水流合丹水，泫氏县以此名，今湮。

　　绝水在县城西。《志》云：头颅山下有阳谷，绝水出焉。秦军筑绝此水，不令赵饮，故名。今堙。据《水经注》：绝水出泫氏县西北阳谷，东南流，径泫氏县城北，又东南与泫水合。水出西北玄谷，东南流，径泫氏城南，又东会绝水乱流，东南至高都与丹水会。今所云绝水即泫水，而丹水乃绝水也。源流相错，存以俟考。○许河，在县南二十五里。《志》云：源洁泉出县西南三十里之原村，其泉周四丈，深丈五尺，东西分引溉田，西南流十余里合山水，经许庄，名许河，东南流数里入丹河。

　　○长平关县西北四十五里。隋置，有关官，唐因之。《通释》：泽州有长平关，即此。今亦为长平驿，与潞安府长子县接界。○磨盘寨，在县西北，明初冯宗异取泽州，破磨盘寨，进克潞州，是也。又桑子镇，在县西南，近时官军尝破贼于此。

　　赵障在县西。战国赵孝成王四年，取上党，廉颇军长平，秦陷赵军，取二障四尉。《括地志》：赵障故城，一名都尉城，今名赵东城，在高平县西。又有故城，此二城即二障也。○西垒壁，在县北。赵孝成王七年，赵括为将，秦攻赵，夺西垒壁。又有赵东垒，一名赵东长垒，即赵括战不胜，筑壁坚守处也。《正义》曰：俱在高平县北。

　　阳城县州西百里。东南至河南济源县百十里。汉河东郡泽县也。晋属平阳郡。后魏属安平郡。隋属泽州。唐武德初，置泽州于此。八年，移泽州治端氏。贞观初，又移州治晋城县属焉。天宝初，改为阳城县。今编户百里。

　　○泽城县西三十里。战国时魏邑也。《竹书》：梁惠成王十九年，晋取泫氏、泽。汉置泽，县盖治于此。后汉封邓鲤为侯邑。建安十年，高举兵并州，入泽，即此。后魏移今治。今为泽城村。

　　○析城山县西南七十里。即《禹贡》所云底柱析城者，盖太行之支山也。山下有神池，渊深莫测，相传与济渎相通。《水经注》：山甚高峻，上平坦，有二水，东浊西清，左右不生草木。亦曰析津。山东麓地名桑林，相传神汤祷雨处。○王屋山，在县南八十里，即《禹贡》所云析城至于王屋也。山连绛州垣曲县及怀庆府济源县界，《古今地名》云：王屋山方七百里，高万仞，本冀州之河阳山。

　　白涧山县西北十六里。《水经注》：泽水出泽城西白涧岭。是也。晋义熙十二年，丁零翟猛雀驱掠吏民入白涧山为乱，后魏主嗣遣将张蒲等击平之。○史山，在县东北三十里，产铁。其西五里有金裹谷堆，堆下亦有铁矿。

　　焦山县东三十里。有百脉泉，百流腾沸，亦名百聚泉，东流入沁河。又崦山，在县北三十里，东有白龙潭。又羊肠坂，在县东六十里，下有栖龙潭，亦东流入沁。

　　○沁河在县东二十里。自沁水县流入境，又南入河南济源县界。今详见大川沁河。

　　泽县西北十里。《墨子》云：舜渔于泽。汉以此名县。《水经注》：泽水出白涧岭，经泽城南，又东注于沁水，即泽也。隋置泽州，亦因以名。

　　○荆子隘在县南八十里，路通河南济源县，向有怀庆卫官军戍守。又有三缠凹，在县北，其地险僻，近时官军尝败贼于此。

　　陵川县州东北百四十三里。北至潞安府壶关县五十里，东至河南辉县九十里。汉泫氏县地。隋初为高平县地。开皇十六年，析置陵川县，属泽州，以县多陵阜而名。唐属盖州。贞观初，属泽州。会昌三年，忠武帅王宰讨泽、潞叛帅刘稹，败稹兵于天井关，进拔陵川，即此。宋仍曰陵川县。今城周二里有奇，编户九十二里。

　　○马武山在县东五十里。后汉初，马武尝屯军于此。又孤峰山，在县东七十里，以孤峰特起而名。《寰宇记》：县西南六十里有九仙台，一峰孤峙，三面泉流。

　　○淅水出县东北四十里佛子山，下流经潞安府平顺县界，又流入河南林县，注于洹水。又平田水，在县东南九十里，源出孤峰山，下流亦入河南林县界，注于浊漳水。○蒲水，在县西北二十里，西流入于丹水。

　　○永和隘县南六十里，路出河南修武县。明初设巡司戍守，嘉靖中革。寻以宁山卫官兵戍此，复罢。今仍设官兵戍守。又五度关隘，在县东南八十里，路通河南辉县，明初调宁山卫官兵戍守，后亦罢。

　　沁水县州西二百里。西至平阳府浮山县百二十五里。汉端氏县地，属河东郡。后魏析置东永安县。孝昌中，置泰宁郡治焉。后又为广宁郡。北齐废郡，改县曰永宁。隋开皇十八年，复曰沁水县，属泽州。王世充尝置原州于此，唐复故。今编户五十四里。

　　○沁水故城县西三十里。汉县，在河南济源县界。隋始改置于此，后移今治。今名故城村。又安平城，《志》云：在县东六十里，后魏安平郡治此，东南去端氏县三十里。

　　端氏城县东九十里。本晋邑。《史记·赵世家》：成侯十六年，与韩、魏分晋，封晋君以端氏。肃侯元年，夺晋君端氏，徙之屯留。汉置端氏县，属河东郡。晋属平阳郡。后魏置安平郡于此。隋初郡废，县属泽州。唐武德八年，徙泽州治此。贞观初，又徙州治。晋城县属焉。宋因之。元至元三年，省入沁水。

