<!-- { "loadSidebar": true } -->
　　○常宁旧城县西北三里。刘句曰：唐初县治三洞。神龙二年，移治麻洲。开元九年，又移治宜江，疑即此城也。元末又移今治。○新平城，在县南。三国吴析耒阳县置新平县，属湘东郡。晋因之。刘宋省入新宁县。

　　○英头山县南十里。山峰尖锐，因名。又四州山，在县南六十里，叠峤连云，望见四州，因名。又塔山，在县东南，山腰有白石七级，高七十余丈，宜水出焉。○插花峰，在县东三十五里，有八峰列戟，如簪花之状。又古城峰，在县南八里，上有古寨。

　　○湘水在县西北。自祁阳县流入境，东北流入衡阳县界，县境诸水皆流会焉。○舂陵水，在县东，源出道州之舂陵山，东流经蓝山县界，又东北流经桂阳州北，又北至县界，流注于湘水。

　　焦源江县东北六十里。源出蓝山县，北流入境，又东北会于湘水。又清溪江，在县东五十里，流合焦源江入湘。○宜水，在县东，源出塔山，亦曰宜溪，经县东三十里，亦曰宜江。又东有樟水流合焉，俱北注湘水。又有吴水，在县南，自永州府流入县境。又潭水，在县东，自桂阳州流入县界。俱会宜水入湘。《志》云：县北有玄石水，亦流会宜水。

　　东江在县城东。源出县南六十里天窗岩，北流入湘。《志》云：县南六十里有白水江，五十五里有竹头江，三十里有大胜江、沙江，二十里有泉江。又县东十里有浯江，二十里有青蓝江，三十里有锁石江及土陂江。又东南有黄沙江。下流俱合湘水。○湄水湖，在县南五十里。又县东三十里有小湖、筵湖，四十里有琉璃、石头等湖，六十里有上蓬湖，俱引流入湘。

　　○柏坊驿县北三十里。下有柏坊渡。又河洲驿，在县西三十里。又《志》云：县境有黄茅、杉树二堡。

　　安仁县府东二百里。东至长沙府茶陵州七十里，南至郴州永兴县百八十里。唐衡山县之安仁镇，属潭州。五代唐清泰二年，马氏升为安仁场，属衡州。宋乾德二年，升为县。咸平五年，析衡阳、衡山二县地益之，移治永安镇，仍属衡州。今城周三里，编户二十八里。

　　○熊耳山县东南七十里。山高峻，状如熊耳。有远天湖，可容万家。稍西有李朝洞，延袤数十里。又有大湖山，亦在县南七十里。○杨梅峰，在县西北十里。壁立数仞，绝顶有井。五代时，马殷将欧阳于此立寨屯兵，以备南汉。宋沈通父子亦保鄣于此。元末，乡人垒石为门，中为屋室，相率保此避寇。正德十二年，苗贼犯境，乡民亦多奔避于此得免。

　　○小江水在县南。源出郴州北境，流经县界，又北至衡山县，合氵米水入湘江。又永乐水，亦自郴州流入境，经县城南，北流入衡山县界，合义塘江，亦合氵米水入湘。又浦阳江，在县东南七十里，源出郴州兴宁县，北流至黄沙田，合永乐江。又排山江，在县南五里，源出茶陵州，西流合永乐江。又油陂江，在县西南三十里，其相近者又有宜阳江，俱流合于永乐江。

　　○潭湖镇县南七十里。又县北三十里有安平镇。俱有巡司戍守。○月岭寨，在县西三十里，岭上宽平。正德中以寇警立寨于此，以为保鄣。又西有相公山寨，相传诸葛武侯屯兵处。又县南五十里有曹婆山寨，山势险，径路深僻，旧有寨，今为山寇窟穴。

　　酃县府东三百九十里。西北至长沙府茶陵州七十里，东至江西永宁县九十里，南至郴州兴宁县百里。本唐茶陵县地。宋嘉定四年，析茶陵之霞阳、常平、安乐三乡置县氵米水之阳，取古酃县为名，属茶陵军。元属衡州路。今城周四里有奇，编户十四里。

　　○云秋山县西四十五里。周八十里，高三千九百丈，云气惨淡，常若秋时。又万阳山，在县西南八十里，周三百里，上多古木怪石。又青台山，在县北十里，与茶陵州接界。○天河岩，在县西南三十里，高峻为一邑之镇。

　　○氵米水在县东。旧有氵米泉，氵米水发源于此。宋时岸摧，泉遂罕见。今流合云秋诸水，北流入茶陵州界。○云秋水，在县西四十里，经县东折西北流，经茶陵州界，合于氵米水。又沔渡江，在县西南，源出万阳山，流入茶陵州境，谓之洮江，亦合氵米水。

　　桃源溪县西四十里。源出茶陵州云阳山洞，流经此，北流合于云秋水，为桃源江口。

　　○黄烟堡在县境。有衡州卫官兵戍守。

　　附见：

　　衡州卫府治西南。洪武五年置，辖千户等所。今亦置衡州卫。

　　常宁守御千户所在常宁县治东。洪武二十八年置，隶属衡州卫。

　　桂阳州府东南三百里。东至郴州二百里，南至广东连州三百五十里，西至永州府四百里。

　　春秋时楚地。秦为长沙郡地。汉为桂阳郡地。后汉因之。晋、宋以后，皆属桂阳郡。隋属郴州。大业初，复属桂阳郡。唐仍属郴州，后又置桂阳监掌铸钱。五代因之。宋初，亦曰桂阳监。绍兴三年，升为军。元曰桂阳路。明洪武初，改为府。九年，降为州，以州治平阳县省入编户六十三里，领县二。今仍为桂阳州，添置嘉禾县，领县三。

　　州翼带湘江，连属越峤，山川奇胜，甲于湖南。经营楚、粤间，州亦襟要之地矣。

　　○平阳废县今州治。本汉郴县地。晋以后因之。刘句曰：晋分郴县置平阳县及郡，陈废。今晋、宋诸史皆不载也。隋仍为郴县地。唐初，萧铣析置平阳县。武德四年，平铣，仍属郴州。七年废，八年复置。元和以后，置桂阳监于此。五代晋时县省。宋天禧三年复置。绍兴中，为桂阳军治。元桂阳路亦治此。明初省。《城邑考》：古监城，宋乾德四年筑。明洪武三年，因旧址增修。天顺中，为寇所毁。成化四年，以砖石，周三里有奇。

　　晋宁城州北三十里。《志》云晋宁县旧治此，恐误。今详见郴州兴宁县。又宫市城，在州北九十里。《志》云：东晋置县，寻废。今正史不载。或曰五代时马氏所置。

　　○龙渡山州南三十里。州之望山也。下有源泉，溉田甚博。一名神渡山。又金山，在州北一里，蜿蜒环绕，有如重城。州北七十里又有岩塘山，峻石岩，中深如塘。其相接者为宁冈山，高峻，周围为桂阳水口，过此山即十八滩矣。○鹿头山，在州东，山石似鹿，上有塔七层。

　　九鼎山州西北七十里。高三里，周十里。宋时出银、铅，今废。又大凑山，在州西八十里，旧出银坑，淘者纷错，商贾辐辏，因名。近为土贼屯聚处。又毛寿山，在州西二十里，五代时亦出铅，宋废。州西北百三十里有潭流山，接常宁县界，旧出铅、银、砂矿，今废。又晋岭山，在州南八十里，相传晋时亦出银、铅、砂矿。《志》云：桂阳州产银。宋天禧三年，置有九坑，曰大凑冈，曰大板源、龙图、毛寿、九鼎、小白竹、水头、石笋、大富，今皆废。

　　石门山州西六十里。有岩如门，岿水自蓝山穿石门西注，舟筏皆经其下。又白竹山，在州西南二十里，下有狮子岩，通九疑。《志》云：州西南有芙蓉山，峰峦奇峭，下有源泉。又蓝山，在州西百里，跨临武、蓝山二县界，荟蔚苍翠，浮空如蓝。

　　○舂陵水州北三十里。自蓝山县东北流入界，一名衡塘，亦曰钟水，又名舂水。经宁冈山下，曰黄田滩水，俗所谓十八滩也。有流渡水，自岩塘山下流入焉，北入常宁县界，注于湘。○岿水，在州西，自蓝山县流入界，一名舜水，经石门山下，又东至州西四十里为桐梁水，东北合舂陵水。《志》云：州西北有潭流水，出潭流山。又有沙溪水，在州西北二十五里。俱流合于舂陵水。

　　湖屯水在州南。《志》云：源出龙渡山之南，流经州东南五十里之湖屯市，因名湖屯水，折而东北流，经鹿头山，又东南流入郴州境，合于郴水。

　　○泗洲镇州北八十里。又州南六十里有牛桥镇，俱有巡司。《志》云：州东百里有鱼黄洞，近江西大庾县界。正德中，群盗结聚于此，土兵破灭之。洞中田连阡陌，皆膏腴也。今居民耕种于此。又匹袍洞，亦在州东百里，接桂阳县界，亦与江西连境。洞本上犹县所辖。弘治中，贼党负固于此。正德十六年，官兵讨平之。

　　临武县州东南百二十里。东至郴州宜章县八十里。汉置临武县，属桂阳郡。后汉因之。晋以后皆仍旧。隋属郴州。唐因之。如意元年，改县曰隆武。神龙初，复故。五代晋时，马氏省入平阳县。宋绍兴十年，复置，属桂阳军。元属桂阳路。今城周三里有奇，编户三十三里。

　　○临武城县东五十里。《九域志》：汉县治此。武溪水经治南，因名。俗名姥婆城。后迁今治。自岭南达京洛，县为必经之道。

　　○舜峰山县西北二里。旧名千仞山。上平而北垂，邑民避难，尝据其顶，筑栅拒守。又西山，在县西二十里，为邑望山，水源多出于此，一名水头山。又县东三十里为东山，高与西山等，有八水出其下，一名八源岭。○罗城山，在县南三十里，山势如城。又金城山，在县东四十里，山高广，旧时土人于上垒石为城，以避寇。又华阴山，在县西南三十里，跨蓝山县界，高秀如华岳，因名。

　　金粟岩县西北二十里。石壁峭拔，下有溪流，合于武水。又龙岩，在县北二十里，岩如覆钟，有石峰数重，最幽胜。一名龙洞。

　　○武水在县治南。源出西山下，地名鸬鹚石。经县治前，转而东南流，有赤水江及石江自县北流合焉。水渐深可通舟，流经百里，入郴州宜章县界，合于大小章水。一名武溪。

　　长江水在县东北。源出东山，北流入桂阳州境，合于舂陵水。又华阴水，在县南，源出华阴山，分为三岐：一西北流，为贝水，经县西南，合于武水；一西流出蓝山县，合于舜水；一南流入广东连州，合乐昌水。《志》云：县境诸水出西山者十之六，出东山者十之三，皆流合于武水。

　　○石陂镇县西北八十里，东接郴州界。一名两路口，向设巡司于此。又水头营在县西二十里水头山下，亦戍守处也。又县境有赤土巡司，今革。太平营，在县北官山后。又西北有走马营，旧为极寮营。正德中，议者以地非险要，迁于走马坪，因名。又有鸡头营在县南五里，又南有黄茶坪，又韭菜营在县南三十里，皆有官兵戍守。

　　泗洲寨县西南七十里。又有芹寨、猴寨、牛寨诸处，皆在深箐叠岭间，与蓝山及郴州之宜章县接境。崇祯十一年，土贼啸聚于此。又县南有上马墩，当郴州、宜章之通道，为扼要之地。

