<!-- { "loadSidebar": true } -->
　　古巢国地。春秋时吴地。战国属楚。秦属九江郡。汉属庐江郡。后汉及晋因之。宋齐亦为庐江郡地。隋属庐州。唐及五代因之。宋淳化初，置无为军，属淮南西路。元曰无为路，寻改无为州，属庐州路。明初仍曰无为州，以州治无为县省入编户四十七里，领县一。今因之。

　　州山川险阻，为控扼要地。宋周氏曰：孙氏既夹濡须而立坞，又堤东兴以遏巢湖，又堰涂塘以塞北道，然总不过于合肥、巢湖之左右，遏魏人之东而已。魏不能过濡须一步，则建邺可以奠枕，故孙氏之为守易。唐氏曰：曹公以数十万众再至居巢，逡巡而不能进；诸葛诞以步骑七万失利而退，以濡须、东兴之扼其吭也。说者曰：濡须口，三吴之要害也。江流至此，阔而多夹，阔则浪平，多夹则无风威。繇此渡江而趣繁昌，无七矶三山之险也。石臼湖、黄池之水直通太湖，所限者东坝一坏土耳东坝，见前高淳县。百人剖之，不逾时也。陆则宁国县及泾县皆荒山小邑，方阵可前，一入广德，自宜兴窥苏、常，长兴窥嘉、湖，独松关窥杭州，三五日内事耳。然则濡须有警，不特建邺可虞，三吴亦未可处堂无患也。

　　○无为废县今州治。本汉襄安县地。唐巢县之城口镇也。宋淳化初，始置军于此。熙宁中，析巢、庐江二县地，置无为县，为军治。宋白曰：军本巢县之无为镇，曹操攻吴，筑城于此，无功而还，因号无为城。其城临濡须水上，宋即其地置军，寻复置县。元亦为州治。明初，县省。今城周九里有奇，门六。

　　襄安城州南四十里。汉置襄安县治此，属庐江郡。晋因之，寻废。梁改置蕲县。隋初复改蕲县为襄安。《志》云：此为汉襄安城，旧置襄安镇巡司于此。今仍曰襄安镇。隋之襄安县即今巢县也。又临湖城，在州西南七十里。汉置县，属庐江郡。后汉及晋因之。东晋末废。今为临湖镇。○开城废县，在州西四十里。《旧唐书》：武德三年置巢州，分襄安立开城、扶阳二县。七年州废，并废二县入巢县。今为开城乡。又置开城仓于此。或云扶阳废县，亦在州西北境。

　　偃月城州东北五十里，与巢县接界，即濡须坞也。有东西二关。其地峻险，亦曰东关口，亦曰东兴堤，为吴魏相持之所。详见前重险东关。○新附城，在州南十五里，三国吴诸葛恪筑此以居新附者，因名。

　　○银瓶山州西北五十里。一峰特起，状如银瓶，最为深秀。又白马弄山，亦在州西北五十里，相传魏武牧马之处。其相近者曰曹家山，亦魏武屯兵处，因名。○五亩尖山，在州北五十里，顶平五亩许，堪种植。又白石山，在州西北四十里，高崖白石，有泉出焉。又有龙湫，虽旱不涸。山盖与和州含山县接界。

　　阳山州西四十里。相传曹操尝屯兵于此山之阳。又胡避山，在州西六十里，一名孤鼻山。宋绍兴中，郡人王之道保聚其上，群寇不能破。又西三十里曰天井山，以山顶有泉也。其相接而稍南者曰云雾山，山高耸，云雾尝蒙其上。○桐山，亦在州西九十里，有水道通白湖，渔人用箔取鱼，亦名上箔山。又有下箔山，在州西南九十里。《志》云：州西南八十里为双泉山，山下有涌泉二穴。或以为即天井山，误也。

　　三公山州西南百二十里。山高峻，有三峰削立。其相接者曰九卿山，山有九峰，俱接庐江县界。《寰宇记》：三公山，唐天宝六载改为东顾山，以山顶皆东向也。○昆山，亦在州西南百二十里，有东西二山，皆产矾，其下有清水潭。

　　濡须山州东北五十里，接和州含山县界，濡须之水经焉。三国吴作坞于此，所谓濡须坞也。○枭矶山，在州东百五十里，独立大江中，东西往来，道经其下，盖与芜湖县接界。

　　浮浓岭州北六十里，亦名芙蓉岭。西北去巢县二十里，两境分界于此，高耸为群山之冠。其上怪石交峙，地势险阻，往来者艰于登涉。正统三年，知州王仕锡开凿，行者便焉。

　　○大江在州东南。上接安庆府桐城县六丈墩，下距和州裕溪口计二百三十余里，江心与池州府铜陵县、太平府繁昌县对境。《江防考》：州东南五十里有泥汊河，又东南流入江为泥汊河口，有巡司，所辖江道，上自鲤鱼套，下至薛家湾，凡五十里。自泥汊河巡司而东北三十里，为奥龙河巡司，所辖江道，上自薛家湾，下至奥龙墩，凡八十里。繇泥汊河而西南五十里，为土桥河巡司，所辖江道，上自石灰河，下至鲤鱼口，凡七十里。中有化鱼口、宋家湾，对江十里为杨林洲，与江南信服洲、白沙洲相近，号为三江口，芦苇丛生，向为盗贼渊薮。滨江防戍，此为最切。

　　马肠河州东北六十里。其上流二十里曰运河，西接巢湖，东汇于马肠河，达大江。元至正十五年，明太祖自巢湖出湖口，至铜城闸，已脱险，元将蛮子海牙集楼船塞马肠河口，以阻后军，太祖设策败之，尽发舟师，出湖口入江，是也。铜城闸，见和州。○裕溪河，在州东北百二十里，源出巢湖，东入和州境，下流注于大江。

　　濡须水州东北二十里。源出巢湖，自巢县东南流入州界，经濡须山，又经州东五十里曰栅港河，又东经三溪河入和州界，注于大江。《志》云：三溪河在州东南百十里。又栅港，亦曰栅江，经和州西南入大江，亦曰栅口也。昔人尝立栅守险于此，因名。○夹山河，在州东南六十里，其西接泥汊河，通大江。又奥龙河，在州东百二十里。州东北百里为朴树河，与奥龙河相通，又东接于大江。《志》云：州东百二十里，又有更楼河，东临大江，下接朴树河，通裕溪。

　　里河州西十里。源出州北五十里之青檀山，下流入大江。又永安河，在州西四十里，源出白石山，亦流入大江。○直皂河，在州东南二十里。又州南百二十里有土桥河，下流俱入大江。

　　羡溪在州东北，亦谓之中洲。三国吴黄武初，朱桓戍濡须，其部曲妻子皆在羡溪，魏曹仁来侵，率万骑向濡须，先扬声欲东攻羡溪，是也。既而仁遣其子泰攻濡须，遣别将袭中洲，蒋济曰：贼据西岸，列兵上游，而兵入中洲，是为自纳地狱，危亡之道也。仁不从，果败。杜佑曰：羡溪在濡须东三十里。何承天所谓濡须之戍家屯羡溪者也。又锦绣溪，在州西南十里，亦曰双溪，一名锦绣池。

　　○安乐栅在州东北。梁太清末，侯景陷台城，合州刺史鄱阳王范弃合肥出东关，屯于濡须，遣世子嗣，将兵守安乐栅。明年，嗣破侯景将任约于三章，遂徙镇焉。亦谓之安乐栅。胡氏曰：三章在濡须之东。○豹儿寨，在州西五十里，南宋时州人结寨避兵处也。

　　糁潭镇在州南七十里，滨江。唐文德初，杨行密议袭赵于宣州，自庐州帅兵济自糁潭是也。《江行记》：自糁潭东过泥汊口，又东过栅江口，皆为滨江要害。《江防考》：今省潭湾上至桐城县界六百丈墩，中间凡八十里，中有扬子矶、石灰河、三江口，俱为险要。省潭，糁潭之讹也。石灰河，《志》云：在州东南百二十里，土桥巡司旧设于此。

　　石涧镇州北四十里，旧置巡司于此。又泥汊河镇，在州东四十里。《志》云：泥汊河巡司置于州南三十里。又奥龙河镇，在州东百二十里，其巡司置于州东五十里。土桥镇，在州南百十里，其巡司置于州南七十里云。又栅港镇，在州东南五十里。俱戍守处也。州南三里又有一字城镇。○官池河泊所，在州南六十里。官池，一作黄落河。《志》云：黄落巡司，在州东南三十里。又州西北九十里有焦湖河泊所。

　　巢县州北九十里。东至和州含山县六十里，北至凤阳府定远县百七十里，西北至府城百八十里，西至舒城县二百七十里。汉为居巢县地。东晋置蕲县，属南谯郡。宋、齐因之。魏为南谯郡治。陈大建五年，吴明彻等伐齐，别将任忠自东关进克蕲城，即此。隋改置襄安县。唐武德三年置巢州。七年州废，又改襄安为巢县，属庐州。宋初废为镇，寻复为县。绍兴十二年，置镇巢军。元曰镇巢州，寻降为巢县，属无为州。今城周四里，编户十七里。

　　○居巢城县治东北五里。古巢伯国，成汤放桀于南巢，即此。《春秋》文十三年，楚人围巢。襄二十五年，吴伐楚，门于巢。昭四年，楚启疆城巢以备吴。二十四年，吴灭巢。二十五年，楚子使熊相谋郭巢。皆此也。《史记》：吴公子光六年，大败楚军于豫章，取吴之居巢而还。秦为居巢县，亦曰居巢阝，范增居巢阝人也。汉仍为居巢县，属庐江郡。后汉永平中，徙封刘般为居巢侯，邑于此。建安三年，袁术以周瑜为居巢长。二十二年，操军居巢，寻引还，留夏侯督二十六军，屯居巢。晋仍属庐江郡，寻废。《志》云：今县治后有卧牛山，山之北有桀王城，城之故址，今为紫微观。又有亚父山，在县东北二十里，以范增居此而名。县为古居巢无疑矣。

　　谯郡城县东南二十里。晋太元中，侨置南谯郡治山桑县。宋、齐因之。后魏徙治蕲县。高齐天保六年，齐主洋立萧渊明为梁主，使其弟上党王涣送之。时王僧辨等共推晋安王方智于建康，不从齐命。涣因攻谯郡，克之。陈大建五年，任忠克齐蕲城，又克谯郡，即此城也。周废。

　　橐皋城县西北六十里。一名会吴城。《春秋》哀十二年，公会吴于橐皋，即此。汉为橐皋县，属九江郡。后汉省。孟康曰：橐皋，读曰拓姑。三国魏黄初四年，曹仁南侵，使其子泰攻濡须，自将万人留橐皋为后援。吴五凤二年，孙峻谋袭寿春，自东兴进至橐皋是也。唐曰橐皋镇。宋绍兴十一年，兀术南寇，陷庐州，以拓皋地平坦，利用骑，因屯兵于此，既而为刘等所败。橐，讹曰拓，后又讹为柘。今曰柘皋镇。

　　○东山县东三十里。山不甚高，濒江为险。宋绍兴十一年，刘等败金人于石梁河，又追败之于东山，即此。又八公山，在县西北十八里，亦名紫金山，宋刘败金人于东山，敌走保紫金山。今山有淮南王庙，盖以名同寿州八公山耳。○半汤山，在县东北十五里，有二泉，冷热各半，下流仍合，因名。

　　七宝山县东南三十里。与含山县界之濡须山对峙，相距十里，魏人筑西关于此。以拒吴处也。又大秀山，在县南三十里，以峰峦秀丽而名。○踟蹰山，在县南三十七里，南至无为州四十里，为接界处。《舆地志》：东关口踟蹰山，即坻箕山也。《春秋》昭五年，楚子观兵于坻箕。南北朝时，陈将荀朗破齐将郭元建于踟蹰山。盖坻箕、踟蹰音相近也。一名楚歌岭。

