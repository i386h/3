<!-- { "loadSidebar": true } -->
　　○庐镇关府西二百里，地入舒城县境，置巡司戍守，仍辖于合肥。嘉靖二十四年，改石梁镇巡司。又竹林关，在府西五十里石佛山下，元置，今废。

　　石梁镇在府东百二十里，接巢县界，有巡司戍守。其相近者曰顾军镇，元末尝设站驿于此。又有梁店镇，亦在府东百二十里，又府东四十里有撮城镇。

　　清水镇府东北百里。宋开禧中以濠州陷，尝移治此。又左路镇，在府北百二十里，接寿州界。《志》云：府西九十里又有长城镇，道出六安州，元设巡司于此。洪武九年废。○桃花镇，在府南二十五里，府南三十里又有青阳镇。

　　○派河驿府南四十里，路出舒城。又护城驿，在府东北八十里，道出定远县。又金斗驿，在府城东门外。

　　黄连埠在府东北，近定远县界。宋绍兴十一年，张俊等复庐州，方班师，行才数里，闻濠州围急，邀诸将杨沂中、刘等，还会于黄连埠，同往援濠，是也。○教弩台，在府城东，曹操所筑，今为明教台寺。

　　舒城县府西南百二十里，西北至六安州百三十里，南至安庆府桐城县百二十里，西至霍山县百四十里。古舒国。汉置舒县，为庐江郡治。后汉因之。三国时废为境上地。晋仍置县，属庐江郡。宋因之。齐仍为庐江郡治。梁仍属庐江郡。后没于东魏，县寻废。唐开元二十二年，分合肥、庐江二县地，于故舒城置舒城县，属庐州。今城周五里有奇，编户四十二里。

　　○舒城即今县治。春秋时舒庸、舒鸠诸国地也。《左传》僖二年，徐人取舒。文十二年，群舒畔楚。襄二十六年，楚使屈建灭舒鸠。又《诗》云：荆舒是惩。即此舒矣。秦为舒邑，属九江郡。汉高帝五年，以舒屠六。文帝十六年，分淮南为庐江国，封淮南厉王子赐为庐江王，都舒。元狩初，复为郡。后汉建武四年，李宪称帝于舒。六年，马成拔舒，获李宪。永康初，黄巾攻舒，庐江太守羊续破走之。兴平初，袁术使孙策攻庐江。建安四年，孙策袭庐江，取之，时郡仍治舒也。三国，魏移郡治阳泉而虚其地。正始四年，吴诸葛恪屯皖，欲图寿春，司马懿将兵入舒以御之。晋仍置舒县于此。梁陈间废，唐复置，即今治也。县本无城，元末始筑土城，明代相继修葺。又阳石城，《志》云：在县北三十五里，亦曰羊石。今与阳泉俱详见霍丘县。○周瑜城，在县西十八里。《志》云：瑜从孙权举义兵讨董卓，徙家于舒，因筑此城，今为净梵寺。又亚夫城，在县东南十五里，相传周亚夫尝领兵至此。又东南二十里曰茆城，相传曹操尝屯其地，因筑此城。

　　六城县东南六十里。《寰宇记》：县西南二十里有高阳城，相传高阳氏封其子于蓼、舒之间，即皋陶庭坚也。

　　颉羹城县西北三十里。相传汉高帝封兄子信为颉羹侯，食邑于舒，此城为信所筑。《城冢记》：县西十里有花家城，一名竹市。其相近者曰缪家城，又西五里曰团箕城，其相近者曰霍胡城。又有桃城，在县北三十五里，今为桃城镇，皆南北朝及南宋初戍守之所。○黥布城，在县东。《晋志》：孝武时，于汉九江王黥布城置南新蔡郡，属南豫州，寻废。

　　○春秋山县南三十五里。山多名胜，顶有洞，可容数千人。又鹿起山，在县东南三十里，《志》云：县之镇山也。○龙眠山，在县西南八十里，形若卧龙。《括地志》谓之龙舒山。晏殊《类要》谓之龙山。山阴为龙眠寨，中有泉，可容数千人屯驻，山之东南接安庆府桐城县界。

　　云雾山县南四十里。山高耸，云出必雨。又七门山，在县西南三十五里，山滨大溪，下有石洞如门者七，即七门堰之上源也。《志》云：县西南七十里有扬旗岭，相传寇乱时，土人结寨于此，寇至则扬旗聚众以拒守，因名。

　　三角山县西南百二十里。峰有三角，高百里许，出泉清润，相传饮之能益人神智，一名多智山。《寰宇记》：多智山在怀宁县西北三百里，高九百八十丈，自霍山县西南入怀宁、太湖二县界，西接蕲县，又有小山连太湖县境，迤逦百余里，中有大峡，两岸相去十里，水分两道，一道西北入霍山县界，一道东南入太湖县界，近时土豪结三尖寨于此，为控拒处。《志》云：山亦霍山之支陇也。

　　○巢湖县东百三十里，与合肥、庐江、巢县分境。县境诸水，皆汇流于此。

　　南溪在县城南。发源县西百五十里之孤井，东南流经七门堰，入于巢湖。或谓之欧溪，或谓之龙舒水。《志》云：孤井一名孤静源，西山有井，曰风，曰雷，曰雨，水经七门三堰，旋绕而通于南溪。又桃溪，在城东北三十里，发源于六安州之淠河，亦流入于巢湖。

　　上七里河县西九里。西山诸水皆汇流于此，经南溪而入巢湖。又下七里河，在县东南七里，上接南溪，下达巢湖。又有石塞河，出县西百二十里之阳山，亦东流入于南溪。

　　七门堰在县西南七门山下。三堰之源出焉。三堰者，一曰乌羊堰，在县南十五里，一曰千功堰，在县南二十里，一曰槽堰，在县南二十五里，与七门堰共溉田二万余顷，俱汉初颉羹侯所筑。后汉末，刘馥经理之，为灌溉之利。今故迹并存。

　　○北峡关县南四十五里。又南接桐城县之北峡山，路出蕲、黄，旧为设险之所。

　　阳山寨在县西百二十里阳山上，接霍山县界。又县西七十里有龙河寨，县南五十里有方山寨，俱宋设戍守处。又县西有石索山寨，与龙眠山寨相近，山崖峭险，泉水融流，俱可容数千人。又横山寨，在县西南，近时居人戍守处，与三尖寨俱近潜山县界。

　　上阳镇县东二十五里。又县东五十里有航埠镇，县南七十里有乌沙镇，皆为商旅聚集之所。○牧马市镇，在县西三十里，又十五里有九井镇。

　　三沟驿县东十五里，路出合肥。又县南三十里有梅心驿，道出桐城。又县西七十里有罗湖馆，则走六安州之道也。

　　桐乡在县西南。杜预曰：舒县有桐乡，即古桐国。又鹊亭，旧《志》云：在县治西北。《春秋》昭五年，楚伐吴，吴人败诸鹊岸。杜预曰：即舒县之鹊尾渚，亦曰鹊亭。

　　庐江县府南百八十里。东至无为州百八十里，西北至舒城县九十里，西南至安庆府桐城县亦九十里。汉龙舒县地，属庐江郡。梁天监末，始置庐江县，兼置湘州治焉。高齐州废。隋仍曰庐江县，属庐州。唐因之。宋属无为州。元因之。明初改今属。城周五里，编户十九里。

　　○庐江城即今县治。萧梁时始置县于此。陈大建五年，吴明彻等伐齐，别将徐曼克庐江城，是也。自隋以后，皆为县治。《通典》云：汉庐江郡在庐江县，误也。胡氏云：文帝初，分淮南为庐江国，在江南。《班志》：庐江郡则在江北，盖两汉庐江郡皆治舒。三国时，吴击魏庐江，满宠曰：权舍船二百里，悬军深入，恐其走不及耳。盖是时庐江郡改治六。孙氏亦置庐江郡，治皖，《三国志》：曹操使朱光为庐江大守，屯皖。吕蒙攻克之，孙权即以蒙为太守。魏正始中，文钦为庐江太守，营治六安。晋太康三年，以六安县为庐江郡治是也。后并江南，庐江郡移治阳泉。刘宋移治，即今霍山县之废城。齐建元二年复治舒。《隋志》齐庐江郡置于庐江县，与萧子显《志》不合。后魏郡治潜县。隋开皇元年，以韩擒虎为庐州总管，镇庐江。或曰庐江在合肥东五十里，梁置合州，因合肥而名，时徙州治庐江，故以庐名州。亦非也。庐江盖因旧郡而名，即合肥耳。宋高诲曰：汉庐江属县十二，若舒、居、巢、襄、安、皖等，皆在边江及江南一路。九江属县十五，若寿春、逡遒、合肥、历阳等，皆在淮南一路。晋改九江为淮南，而合肥仍属淮南。东晋永和三年，庐江太守袁真攻冉魏之合肥，克之，迁其百姓而还，时合肥未尝为庐江郡治。移郡治合肥，自隋始也。诸家之说多误，因附辨于此。阳泉，见寿州霍丘县。

　　龙舒城县西百二十里。汉县，属庐江郡。后汉永平初，封许昌为龙舒侯，邑于此。晋仍曰龙舒县，属庐江郡。东晋末废。《城冢记》：县西南二十五里有大城，相传曹操拒吴时筑。又县西北四十里有金牛城，在金牛山下，亦魏武驻兵处，今为会龙马厂。又暮容城，在县东二十里。萧齐永元二年，魏取淮南地，筑此城戍守。《寰宇记》：今县南二里有故城，汉淮南县治此云。

　　○冶父山县东北二十里，相传欧冶子铸剑处。山比众山独尊，故曰父。峰岩峻峭，林峦森密，盘亘凡数十里，自麓至巅，几五里余。前有龙湫，水尝不竭。又有三百六十四子山，罗列其下，泉石环列，为县境之名山。又百药山，在县南十里，山产药。《志》云：县之镇山也。

　　金牛山县西北四十里。巅有塔，吴赤乌二年造。下有金牛城，今为金牛市镇。县西五十里又有马槽山，上有寨垒，相传曹魏所筑，又有饮马池。○梅山，在县东南四十里，俗传曹操率兵望梅止渴，即此山云。又有矾山，在县南四十里，产矾。其相近者曰大凹山，山四围高而中下也。又天井山，在县东七十里，上有井，一名而山。而，小栗也。山多此树，因名。

　　○巢湖县东北八十里。《志》云：县北四十里有会市河，源出马槽山；县东北三十里有清野河，源出冶父山，并流注于巢湖。

　　黄陂湖县东南十五里，周八里许。《志》云：县西五十里有绣溪，出马槽山，过县城南门，穿升仙桥，汇为黄陂湖，以上流水纹如绣而名。又有石槽河，出县南矾山，沙溪河出县南大凹山，瓦洋河出县南五十里之秀山，黄泥河亦出秀山，并汇入黄陂湖而注于大江。○沙湖，在县东南十里，源亦出冶父山，注于黄陂湖。又有白湖，在县东北三十里。旧《志》云：湖周七十余里，跨六乡，与巢湖相连，下流入于大江，湖西岸有蜃山，下瞰白湖。

　　黄墩河县东南七十里。源出黄墩山，通大河入江。墩，亦作屯。元末，义师廖永安等结黄墩水寨于此。明太祖督其兵，攻败元将蛮子海牙于马肠河口，是也。又作坊河，在城东二里，亦出冶父山，杨吴时作坝，聚水集材，因名。其下流亦注于黄陂湖。○西塘，在县西三十五里，亦曰西官塘，溉田百余顷。《志》云：县境之塘凡六十有二，俱为灌溉之利。

　　○冷水关县西三十里，两山夹道如门。相传三国时曹魏设隘于此，今有巡司戍守。

　　附见：

　　庐州卫在府城内，洪武初置。

　　无为州府东南二百八十里。东至太平府百八十里，西南至安庆府桐城县百七十里，东北至和州百五十里。

