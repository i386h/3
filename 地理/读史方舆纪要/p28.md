<!-- { "loadSidebar": true } -->
　　南豫初治历阳。元嘉二十二年，罢入豫州，寻复置。大明五年，移治於湖。统郡十有九：曰历阳，曰庐江，曰晋熙，曰弋阳，曰安丰，皆故郡也。曰南谯，治山桑县，今无为州巢县东南二十里有南谯城。曰南汝阴，治汝阴县，今庐州府治是。曰南梁，治睢阳县，今寿州东北南梁城是。曰汝南，治平舆县。曰新蔡，治新蔡县。曰东郡，治项县。曰南顿，治南顿县。曰颍川，治邵陵县。曰西汝阴，治汝阴县。曰汝阳，治汝阳县。曰陈留，治浚义县。皆侨置于淮南境内。曰边城左郡，领雩娄等县，今寿州霍丘县西南八十里有雩娄故城。曰光城左郡，治光城县，今汝宁府光州光山县是也。曰南城左郡，未详所治。於湖，今太平府治也。

　　豫治寿阳。《宋志》：武帝开拓河南，绥定豫。东晋义熙九年，割扬州大江以西、大雷以北，悉属豫州。豫之基址，自此而立。永初二年，分淮东为南豫州，淮西为豫州，亦曰西豫州，亦曰北豫州。元嘉二十二年，以南豫州并入豫州。其后复分，或治寿阳，或治汝南。统郡十一：曰汝南，曰新蔡，曰谯，曰梁，曰陈，曰南顿，曰颍川，曰汝阳，曰汝阴，曰陈留，曰马头，皆故郡也。泰始三年，淮西之汝南、新蔡、汝阳、汝阴、陈郡、南顿、颍川七郡，皆没于魏。元徽初，又以马头郡改属徐州。大雷，今江南望江县，见前。

　　江治寻阳。升明初，移镇湓口。统郡十：曰寻阳，曰豫章，曰鄱阳，曰临川，曰庐陵，曰安成，曰南康，曰建安，曰晋安，皆旧郡也。曰南新蔡，治苞信，侨置于今湖广黄梅县。湓口，在今九江府城西。

　　青初，北青州治东阳，南青州治广陵。后省南青州，而北青州直曰青州。孝建二年，移治历城。大明八年，还治东阳。泰始中失淮北，青州侨治郁洲。旧统郡九：曰齐郡，曰济南，曰乐安，曰高密，曰平昌，曰北海，曰东莱，曰长广，皆故郡也。曰太原，治太原县，今济南府长清县东北废升城是。《五代志》：武帝置乐安郡于千乘郡治也。泰始四年，又分青州置东青州，治不某城，在今莱州府胶州即墨县西南五十七里。又宋尝置并州，亦寄治升城云。东阳，见晋青州治。历城，今济南府治，见前。郁洲，今南直海州东北十九里有郁洲山。

　　冀元嘉九年，分青州立，治历城。泰始二年，陷于魏，与青州并寄治郁洲。旧统郡九：曰广川，曰平原，曰清河，曰乐陵，曰魏郡，曰河间，曰顿丘，曰高阳，曰勃海，大抵皆侨郡也。《五代志》：武帝置广川郡于武强，今济南府长山县是；置平原郡于梁邹，今济南府邹平县北故梁邹城是；又置清河郡于盘阳，今济南府淄川县是。又文帝侨置高阳郡于乐安境内，勃海郡于临淄境内。孝武又尝置幽州，亦侨治梁邹云。

　　司初与并州俱治虎牢。景平初陷没。元嘉二十八年，司州侨治义阳。沈约曰：元嘉末，侨治汝南。大明中省。建始二年，复置于义阳。统郡四：曰义阳，曰随阳，故郡也。曰安陆，治安陆县，今德安府治是。曰南汝南，治平舆，郡县皆侨置于义阳南境。

　　荆治江陵。统郡十二：曰南郡，曰南平，曰天门，曰宜都，曰湘东，曰建平，皆故郡也。曰汶阳，治汶阳县，在今荆州府夷陵州远安县西百里。曰南义阳，治厥西县，在今随州西北八十五里。曰新兴，治定襄县，今荆州府西北安兴故城是。曰南河东，治闻喜县，在今荆州府松滋县界。曰永宁，治长宁县，在今安陆府荆门州西南。曰武宁，治乐乡县，今荆门州北八十里有乐乡故城。沈约曰：孝建初，天门改属郢州。泰始三年复故。

　　郢治江夏，今武昌府治。孝建初，分荆、湘、江三州置。统郡六：曰江夏，曰竟陵，曰武陵，曰武昌，曰西阳，皆旧郡也。曰巴陵，即晋之建昌郡。沈约曰：初分荆之江夏、竟陵、随、武陵、天门，湘之巴陵、江之武昌、豫之西阳置，凡八郡。后随属司州，天门仍属荆州。

　　湘治临湘。晋置，后废。永初三年又置。元嘉八年省。十七年复置。二十九年又省。孝建初复置，统郡十：曰长沙，曰衡阳，曰桂阳，曰零陵，曰营阳，曰湘东，曰邵陵。曰临庆，即临贺也。曰广兴，即始兴也。曰始建，即始安也。俱泰豫中所改。沈约曰：巴陵，本属湘州，后改属郢。临湘，见前长沙郡治。

　　雍治襄阳。统郡十七：曰襄阳，曰南阳，曰新野，曰顺阳，曰义成，皆故郡也。曰京兆，治杜县，今襄阳府西杜陵城是。曰始平，治武当县，今均州也。曰扶风，治筑阳县，今襄阳府城县东四里有筑阳故城。曰南上洛，治上洛县。沈约曰：其地名臼口，在今汉中府兴安州阳县界。或云：臼口，当作口，今县有口镇。曰河南，治河南县，今新野县东北有河南城。曰广平，治广平县，今新野县西故朝阳县是。曰冯翊，治若阝县，今襄阳府宜城县西南九十里有若阝县城。曰南天水，治华阴县。沈约曰：其地名岩洲，在襄阳城外。曰华山，治华山县。沈约曰：治大堤，今宜城县南汉南城是。曰北河南，治新蔡县。沈约曰：地名宛中。曰弘农，治邯郸县。沈约曰：地名五垄。俱在南阳城外，皆侨置郡也。

　　梁初治南城，即今汉中府褒城县。元嘉十年，还治南郑。统郡二十。曰汉中，曰魏兴，曰新城，曰上庸，曰晋寿，皆故郡也。曰新兴，治吉阳县，今郧阳府上津县西有故吉阳城。曰华阳，治华阳县。沈约云：寄治州下。曰新巴，治新安县，在今保宁府南部县境。沈约曰：晋安帝分巴西郡置。曰北巴西，即旧巴西郡也。曰北阴平，即故阴平郡。曰南阴平，亦治阴平县，在今龙安府东百里，曰巴渠，治巴渠县，今夔州府开县东六十五里废清水城是。曰怀安，治怀安县。沈约曰：寄治州下。曰宋熙，治兴乐县，或曰在今保宁府巴州界。沈约曰：郡去州七百里。曰白水，治新巴县。在今保宁府广元县界。曰南上洛，治上洛县，在今兴安州平利县界。曰北上洛，治北上洛县，亦在今兴安州界。曰安康，治安康县，今兴安州汉阴县也。曰南宕渠，治宕渠县，在今四川渠县东北，即蜀汉所置宕渠郡也。曰怀汉，治永丰县，未详所在。皆新郡及侨置郡也。

　　秦与梁州同治南郑，亦曰南秦州。元嘉二年，以武都为北秦州，授仇池杨玄。十九年，克仇池，又置北秦州。旋没于魏，而秦州如故。统郡十四：曰武都，治下辨县。曰略阳，治略阳县。曰安故，治桓陵县。曰西京兆，治蓝田县。曰南太原，治平陶县。曰南安，治犭原道县。曰冯翊，治莲勺县。曰陇西，治襄武县。曰始平，治始平县。曰金城，治金城县。曰安定，治朝那县。曰天水，治河阳县。曰西扶风，治县。曰北扶风，治武功县。自武都以下，大抵皆侨郡也，错置于梁州境内。

　　益治成都。统郡二十九：曰蜀郡，曰广汉，曰巴西，曰梓潼，曰巴郡，曰江阳，曰越隽，曰汶山，曰犍为，曰沈黎，皆旧郡也。曰遂宁，治巴兴县，今潼川州遂宁县是。曰宁蜀，治广汉县，即今成都府双流县也。曰怀宁，领治平等县。曰始康，领始康等县。沈约云：皆寄治成都。曰南阴平，领阴平等县。沈约曰：治苌杨，在今汉州德阳县西。西北阴平，亦领阴平等县，或曰在今保宁府剑州西境。曰晋熙，治晋熙县，亦在今德阳县界。曰晋原，治江原县，今成都府崇庆州也。曰宋宁，领欣平等县。沈约曰：寄治成都。曰安固，领略阳等县，在成都东境。沈约曰：去州百三十里。曰新城，治北五城县，今潼川州中江县东有故五城县。曰南晋寿，领晋寿等县。沈约曰：郡去州百二十里。曰宋兴，领南汉等县。沈约曰：寄治成都。曰南宕渠，领宕渠等县。《起居注》：元嘉十六年，自梁州度益州。或云侨置于宕渠南境。曰东江阳，治汉安县，今泸州江安县是。曰南汉中，领南长乐等县。曰武都，领武都等县。曰南新巴，领新巴等县。曰天水，领永兴等县。俱未详所在，皆新置及侨郡也。又泰始五年，分荆州之巴东、建平，益州之巴西、梓潼郡，置三巴校尉，治白帝。时三峡蛮獠岁为抄暴，故立府以镇之。

　　宁治建宁。统郡十五：曰建宁，曰晋宁，曰柯，曰夜郎，曰朱提，曰南广，曰梁水，曰兴古，曰永昌，曰西平，曰兴宁，曰云南，曰东河阳，曰西河，皆故郡也。曰平蛮，即故平夷郡。

　　广治南海。统郡十七：曰南海，曰晋康，曰新宁，曰永平，曰郁林，曰新会，曰东官，曰义安，曰晋兴，皆故郡也。曰宋康，治广化县，在今肇庆府阳江县西北。曰绥建，治新招县，在今肇庆府广宁县境。曰海昌，治宁化县，在今广州府新会县界。曰宋熙，治平兴县。曰乐昌，治乐昌县，未详所在。

　　交治龙编。统郡八：曰交趾，曰武平，曰新昌，曰九真，曰九德，曰日南，皆故郡也。曰义昌，曰宋平，皆新置。

　　越治临漳，今廉州府治是。沈约《志》：泰始七年，增置越州。统郡九：曰百梁，曰陇苏，曰永宁，曰安昌，曰富昌，曰南流，曰临漳，曰宋寿，皆新郡也。曰合浦，故郡也。沈约曰：合浦，本属交州。宋寿，初亦属交州，后改属焉。

　　郡二百六十八又合越州所置新郡，计二百七十四，县一千二百九十九。

　　沈约曰：晋迁江左，有扬、荆、湘、江、梁、益、交、广数州，其徐州则有过半，豫州惟有谯城而已。宋分扬为南徐，徐为南兖，扬州之江西，悉属豫州，分荆为雍，分荆、湘、江为郢，分荆为司，分广为越，分青为冀，分梁为南北秦。建始以后，自淮以北，化成异域，青、冀、徐、兖、豫诸州，悉非旧疆矣。今所记列，大较参差。其详难举，实由名号骤易，境土屡分，或一郡一县，分为四五，四五之中，亟有离合，千回百折，巧历莫算，寻校推求，未易精悉也。

　　王氏曰：江左大镇，莫过荆、扬。扬为京畿财赋所资，荆为阃外甲兵所聚。时谓荆为陕西，二州户口，居江南之半。以扬州为根本，委荆州以阃外，此立国之大要也。李忠定有言：六朝能保守江左者，以强兵巨镇尽在淮南、荆、襄耳《宋书》：晋氏以扬为京畿，荆、江为重镇，常使大将居之。三州户口居江南之半。宋孝建初，恶其强大，分扬州、浙东五郡为东扬州，荆、湘、江、豫州之八郡置郢州，既而荆扬由此虚耗。何尚之尝请复合二州，不果。

　　盖自晋成帝以来，州郡类多侨置，增损离合，不能悉详。又南北战争，疆境屡易。大约宋之盛时，南郑、襄阳、悬瓠今汝宁府东南平舆故城，即悬瓠城也、彭城泰始二年，彭城、悬瓠皆降于魏、历城泰始四年，历城陷于魏、东阳泰始四年，东阳亦陷于魏。自是遂以淮为境，皆重镇也。

　　萧道成冯依城社，遂奸宋位。

