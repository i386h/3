<!-- { "loadSidebar": true } -->
　　○海县北三十五里。有海塘。宋庆历七年，县令谢景初增筑。历庆元以及宝庆屡经修治，间以石堤。元大德中溃溢，至正初，州判叶恒力为营筑，自慈溪西抵上虞百四十里，石坚完，谓之莲花塘。明初以来，居民狃安习利，排海ヂ居之，堤日削。成化七年，正德七年，海溢，民被其患，相继兴修，自是皆因旧址修筑。《郡志》：永乐初，海潮渐，沙ヂ坟起，因于旧海塘北增筑新塘，以卫斥地，既而沙ヂ广十余里，成化中，稍为风涛荡决，复于海口筑塘，曰新御潮塘，以斥地给灶民为盐课。《海防考》：县境临山卫北有临山港，卫东有泗门港，皆汛守要地，而三山所东有胜山港，尤为深阔，倭舶可乘潮以入。嘉靖三十四年，官军败倭于胜山，又败之于龟鳖洋。今海中之山六，曰西霍山，曰黄山，曰胜山，曰长横山，曰扁樵山，曰球山；礁二，曰杯，曰柴排，皆临观二卫以备之险也。

　　姚江在县治南。阔四十丈。源出太平山，西至上虞县之通明坝，乃东折而北，五十里中，凡十余曲。东流过城南之江桥，又东过咸池汇，复十余曲，乃东入慈溪县，而为前江。境内曲折流，凡二百里，一名舜江，亦曰蕙江，县境诸水悉流入焉。又菁江，在县西十五里，接上虞县之新河，县境西乡诸水，悉汇入焉，以注于姚江。

　　烛溪湖县东北十八里。三面界山，东为湖塘，有东西水门。湖中又有明塘溪，一名明塘湖，又名淡水海，周二十余里，溉境内十三都之田。湖西南一曲，又名梅澳湖，亦曰湖洼，俗谓之西湖。成化中，以乡民争水盗决，乃筑塘分湖为二。○牟山湖，一名新湖，在县西三十五里，三面距山，北面为塘，周五百顷。又汝仇湖，在县西北四十里，南距山，西距孟家塘，北距海堤，周九百七十一顷，今皆半为豪右所侵。县西五十里又有余支湖，周五百顷，北距孟家塘，与汝仇湖接界。又有上林湖，在县西北六十里，周五十八顷有奇。旧皆潴水溉田为民利。

　　东横河县东北二十五里。引烛溪湖之水，合县境东北诸溪河，北至观海卫，西过石堰，南注姚江。《宋·谢灵运传》求始宁丕□洞为田，《志》曰：今在上虞县十二都□□。又西横河，在县西三十里，引牟山湖之水，西入上虞县，北至临山卫。《志》云：县西北二十五里，有长泠河，源出上虞县之长坝，亦出牟山湖，东至菁江，北至海塘。又制河，在县东北三十五里，会游源、银塘诸溪水，北流为游泾，东北溢于双河，西北会于东横河。双河，在今溪西北七十里，北流入海。

　　咸池汇县东南八里，即姚江所汇也。江流至此，纡回数曲，每曲约十余里，数曲间，陆行不过十余里，而舟行则数十里。○下坝，在县西四十里，一名新坝。石西去中坝十八里，左江右河，河高于江丈有五尺，为舟楫所必经之道，亦谓之江口坝。又李家闸，在县东南三十五里。大兰诸山之水，汇为杨溪，慈溪县石门山之水，亦流合焉，北入姚江，东达慈溪县，为蓝溪上游。宋建隆三年，吴越置闸于杨溪西北以节水，元置巡司于此，为四明之门户。今废。又石堰，在县东北二十里，有石堰场盐课司。

　　○眉山镇县西北四十里，地名湖海头。《志》云：元置眉山巡司，在县北四十里，司南五里即眉山也。前朝洪武二十年，改置今所，仍以眉山为名。又梁寿镇，在县西南四十里。《志》云：镇居四明上游，最为要口。又庙山镇，今临山卫也，旧置庙山巡司于此。洪武二十年，改置卫城，因徙巡司于上虞县之中堰，东南去县六十里，仍曰庙山巡司，筑城戍守。又三山镇，在县东北五十里金山上，以蔡山、金山、破山并峙而名。旧置巡司，洪武二十年，移于破山西南，去县六十里，有小城戍守，仍曰三山巡司。

　　姚江驿县治东一里江北岸。宋置宁波驿，在城西，明初改置。又东六十里达宁波府之车厩驿，西九十里达上虞县之曹娥驿。○江桥，在城南，长二十四丈。嘉靖三十四年，督臣胡宗宪击倭于此，复追破之于后梅。今县东北二十里有梅溪山，后梅盖在其地。又战场桥，在县南四里。宋宣和二年，睦寇犯境，里民御破之于此，因名。

　　上虞县府东百二十里。东北至余姚县八十里，西南至嵊县百五十里。秦置县，亦因舜后所封而名，属会稽郡。汉以后因之。隋废入会稽县。唐贞元初，复置属越州。宋以后因之。《城邑考》：县旧置于江西岸，晋中兴初，移治江北岸，今县西北四十里地名后郭，即故址也。唐永贞中，移县于此，旧无城。元至正二十四年，方国珍创筑。明初，汤和徙县城石，筑临山卫城，仅存土阜。嘉靖十七年，因旧址复以石，周十三里有奇。编户百四十八里。

　　○始宁城县西南五十里。后汉永建四年，分上虞南乡置县，吴晋以后皆因之，隋废。又嵩城，在县西北六十里。其城横亘数里，相传晋袁山松所筑，以御孙恩。旧置戍守于此，明初汤和改置临山卫，城遂废。

　　○罗岩山县东北七里。丹崖翠壑，泉石甚胜，其旁数山环列，而罗岩为之冠。又县南五里有伞山，中有石室，巅平衍，良田数十顷，横塘溉之，无水旱，一名太平山。县南十里又有百楼山，高五里，重冈复嶂，若百楼然，其最高者曰大雷尖山。○东山，在县西南四十五里。巍然特出，众峰拱抱，登陟幽阻，至其巅，则轩豁呈露，万峰林立，烟海渺然，为绝胜处，即晋谢安所居。又县西南五十里曰坛宴山，有成功峤，以谢玄破苻坚归会稽而名。

　　夏盖山县西北六十里。南临夏盖湖，北枕大海，西去三江口密迩。嘉靖三十五年，官军败倭于夏盖山及三江海洋，是也。又佛迹山，在县西北四十五里夏盖湖南，宋时置寨于此。县北五十里又有横山，九峰环列，亦名九峰山，横枕夏盖湖之东。○兰风山，在县西北二十五里，旧与余姚之石堰，俱为海浦要地，一名兰芎山。又西北五里曰龙头山，即龙山也，与兰芎冈峦相属，西瞰曹娥江。

　　縻家山县东南四十五里。当三县之界，地僻而险，元置巡司于此。○{圭}竹岭，在县东二十里，即余姚县接境处。

　　○海县西北四十五里。旧有海塘。元大德以后，不时决溃害民田。至正七年，营石塘修塞，二十二年增修。洪武四年至三十二年，皆以溃决补筑，至今以时修治。

　　上虞江县西三十里，即曹娥江也。自会稽县东，经县西南东山下，曰琵琶圻，亦曰琵琶洲，曹娥庙当其处，西去府城七十五里，乃运河渡口也。又经县西四十里蔡山东麓，曰蔡山渡，相传以蔡邕名，亦曰百官渡。又北至龙山，亦谓之舜江，又西北折入于海。

　　通明江县东十里，即姚江之上流。以通明坝当其上，因名。其西即运河也，起县西三十里之梁湖堰，经县治前至通明坝，亘三十里，潴溪湖众水，以通舟楫，资灌溉。又为孟宅、清水二闸以杀其流。嘉靖间，邑令杨绍芳复堤塘，浚壅塞，往来者便之。○新河，在县东北十里，志云，旧水道北由百官渡，抵余姚之菁江，南由曹娥渡抵通明江。永乐九年，以通明江七里滩阻塞，因浚新河，道出县北，亦名后新河。经县西二里西黄浦桥，抵郑监山堰，至通明坝。又开十八里河，直抵江口坝，官民船皆由之。嘉靖三年，杨绍芳复导流经城中，而黄浦桥迤东一带新河抵于江口坝，则因而不改，又五夫河，在县东北三十里，纳夏盖、白马、上妃诸湖水东达于余姚之西横河，以注于姚江。

　　夏盖湖县西北四十里，夏盖山南。唐长庆二年，开以溉田，湖周一百五里，中有镜潭及九墩，十二山，又有三十六沟，为引水灌田之道。宋熙宁中，湖渐废。元四年修复，政和中，复废为田。绍兴二年，还为湖，元元贞中，渐堙为田，至正十二年，县尹林希元定垦田数，余悉为湖，旧灌田十三万亩有奇，至今尚为民利。其南又有白马湖，创自东汉，周四十五里，三面皆壁大山，三十六涧之水会焉，中有三山，曰癸巳山，曰羊山，曰月山，亦名渔浦湖。又自夏盖之南，白马之西，有上妃湖，亦创于东汉，周三十五里，中有弓家、印禄、佛迹等三山，《水经》谓之上陂湖，《唐志》谓之任屿湖，《会稽志》谓之谢陂湖，皆上妃之别名也。夏盖之水，实藉二湖之源，三湖交相灌注，自元以后，豪民颇侵为田，非复故址矣。欧阳氏曰：任屿湖在县西北二十七里，唐宝历二年，县令金尧恭置溉田二百顷，其北二十里又有黎湖，亦尧恭置以溉田。○西溪湖，在城西南。《志》云：县境旧有三十六湖，悉钟于此。唐令戴延兴筑塘七里，亦名七里湖。宋绍兴以后，湖渐废。元至顺中，尽废为田。至正十二年，县尹林希元浚复，寻堙。明朝嘉靖中，屡议兴修，不果。万历十二年，民苦旱，县令朱维藩修复为民利。

　　梁湖堰县西三十里。王氏云，浦阳江有南津埭、梁湖堰，是也。六朝时，置税官于此。亦曰梁胡坝，坝之西即曹娥江东岸，为往来必由之道。风潮冲啮，移置不常，元浚。至元中，以溃圮重建。前朝嘉靖间江潮西徙，涨沙约七里，令郑芸浚为河，移坝江边，仍旧名，有曹娥场盐课司。○通明堰，在县东三里，宋嘉泰元年置，亦曰通明坝，其东有七里滩，以去城七里而名。《舆程考》：自浙抵鄞凡七坝，通明其第五坝也，又中坝在县东十里，宋置，一名通明北堰，明初改建，曰郑监山堰，以其地有郑监山也。又东十八里即余姚之下坝。

　　○梁湖镇在县西梁湖堰。元置百官驿于此，明初置巡司，旁有曹娥驿。《志》云：驿旧在兰芎山下，曹娥江滨，元大德中，圮于怒涛，徙县西。前朝洪武初，复徙今所。万历初裁驿，以梁湖坝官兼领。朱维藩曰：曹娥驿与东关驿止隔一江，似可议革，然自蓬莱以至东关、西路止矣。自曹娥以达姚江，东路始焉，酌往来之所必由，为驿路之所起止，未可废也。矧东关夫马，例不越江，曹娥废，而往来支应，必移之县，以县代驿，所费何异？此古人所以病纷更也。又税课局，在梁湖司侧，河泊所亦置于此，今所革。《通志》：百官桥在县西北三十五里，一名舜桥。○黄家堰巡司，在县西北八十里，亦明初置，今详见会稽县篡风镇。又智果店，在县东北十五里，嘉靖中，倭尝犯此，官军却之。旧《志》：县城东有金驿，西南五十里有池湖驿，宋置，后废。

