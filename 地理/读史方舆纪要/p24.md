<!-- { "loadSidebar": true } -->
　　【史略】初，垂自燕奔秦垂，慕容之子，以嫌忌奔秦，为苻坚所宠任。晋太元八年，坚入寇，败还，垂军独全，以兵授坚，西行至渑池今河南渑池县，请安集北鄙，坚许之。垂渡河至邺，冀州牧苻丕馆垂于邺西。会丁零翟斌起兵于新安丁零，世居康居，后徙中国。晋咸和五年，翟斌归于石赵，赵封斌为句町王，赵亡归燕。永和七年，慕容隽复封翟鼠为归义王，居中山。秦灭燕，徙其族居新安、渑池间，斌因起兵叛秦。新安，今河南府属县。康居，在今西域哈烈境内。句町，今云南临安府是其地，石赵取其名以授斌耳，谋攻洛阳，坚驿书使垂讨之。垂因聚兵至河内，济河焚桥，欲袭洛阳，豫州牧苻晖闭门固守，翟斌遂率其众归垂。垂以洛阳四面受敌，欲取邺据之。乃引兵而东，取荥阳，自称燕王，自石门济河石门，在郑州河阴县西二十里，长驱向邺，遂攻之。而分兵略故地，冀州郡县，次第皆归于燕，又北取蓟城及和龙。时邺中饥困，苻丕弃邺奔晋阳，垂取邺，又徇下勃海、青河诸郡，都中山，寻称帝。十二年，垂遣军南取历城今济南府附郭县，青、兖、徐诸州郡县壁垒亦多附燕。会丁零、翟辽据黎阳，寇略河、济间初，翟斌叛燕，慕容垂杀之。其党翟真等相继为乱于中山、常山间，为燕所败灭。翟辽奔晋黎阳太守滕恬之，恬之爱信之，辽乘间作乱，遂据黎阳，寻称魏天王，徙屯滑台滑台，今北直滑县，见前。辽卒，子钊继之。十七年，垂击钊，尽取其地《晋纪》：钊据有黎阳等七郡。十九年，复并西燕，又遣慕容农等济河南略东平、高平、泰山、琅邪诸郡，进军临海，转入临淄而还时临淄以东为辟闾浑所据。二十一年，垂卒，子宝嗣位。魏拓跋侵夺并州，东围中山，尽取常山以东郡县，惟中山、邺、信都为燕城守。隆安元年，魏拔信都，中山围急，宝遂东保龙城，中山人推慕容详为主以拒魏，慕容麟复袭入中山，斩详称帝详，曾孙。麟，宝庶弟。既而魏克中山，取邺，大河以北，悉为魏地。龙城复乱，宝为其臣兰汗所弑。宝子盛寻杀汗，复有辽西东地。又击高句丽，拔其新城、南苏二城新城，在今辽东金州卫西。南苏，即今金州卫治。《十六国春秋》：盛伐高句丽，开境七百里，徙五千余户而还。隆安五年，盛为其臣段玑所弑，慕容熙代立熙，垂之庶子。义熙五年，冯跋等作乱，推高云为主。燕亡。○后燕盛时，南至琅邪，东讫辽海，西届河、汾，北暨燕、代。冀州仍治信都初屯广阿，后复旧。广阿故城，在今真定府赵州隆平县东十里，幽州治龙城初治蓟，平州治平郭初治龙城，兖州治滑台初治东阿。太元十七年，以兖、豫二州皆治滑台，青州治历城，徐州治黎阳初置徐州于黄巾固，在今济南府章丘县北。后徙黎阳。太元二十一年，又徙治鄄城，并州治晋阳，雍州治长子。及东保龙城，州郡类多侨置。幽州置于令支晋隆安二年，慕容盛置幽州于肥如。元兴初，慕容熙复移置于令支。肥如，在今永平府西北。令支，在今永平府东北。俱见前，平州置于宿军宿军，在故龙城东北。义熙初，慕容熙改置营州于此，其后冯跋复改为平州，青州置于新城新城，在柳城之东，慕容熙始置青州，并州置于凡城凡城，在柳城西南，冀州置于肥如慕容盛时幽州治也。其视前燕版图，抑又末矣。

　　慕容永据长子为西燕。

　　【史略】晋太元八年，苻坚入寇，败还。九年，慕容垂起兵攻邺北地，长史慕容泓闻之泓，之弟，亡奔关东，收集鲜卑，还屯华阴。平阳太守慕容冲亦起兵平阳，进攻蒲阪，战败奔泓。泓进向长安，为谋臣高盖所杀。立冲为皇太弟，冲屡败秦兵，进据阿房阿房城，在西安府西三十四里，称帝，与秦兵相持。秦兵数败，且饥困，旋弃长安，冲入据之。十一年，冲为其将韩延所杀，推段随为燕王。未几，慕容恒、慕容永共杀随，立慕容ダ为燕王，去长安而东。至临晋在同州朝邑县西南二里，恒弟韬诱杀ダ，恒复立冲之子瑶为帝。永与韬等相攻，众皆去瑶奔永。永执瑶杀之，又立泓之子忠为帝。至闻喜今平阳府解州属县，刁云等共杀忠，推永为河东王，称藩于燕。既而秦主丕自晋阳移屯平阳以拒永，永求假道东归，弗许，战于襄陵今平阳府属县，丕大败，走死。永东据长子称帝，有上党、太原、平阳、河东、乐平、新兴、西河、武乡武乡，石勒所置郡也，今沁州武乡县，见前八郡地。十九年，为垂所灭。

　　姚苌据长安，亦称秦史谓之后秦。

　　【史略】初，姚弋仲为南安赤亭羌酋赤亭，在今巩昌府东五里。永嘉六年，东徙俞眉今凤翔府陇州阳县东三十里有俞麋故城，戎夏襁负随之者数万，自称护羌校尉、雍州刺史、扶风公。大宁初，降于刘曜，曜亡，降于后赵。咸和八年，石虎以弋仲为西羌大都督，帅众数万，徙居清河之滠头今真定府冀州枣强县东北有滠头戌。永和八年，弋仲卒，子襄降晋，寻复叛，侵扰淮、泗，出没许、洛间。升平初，襄自河东图关中，秦苻生遣苻黄眉等击之。襄败死于三原今西安府属县，弟苌帅众降秦。太元八年，苻坚入寇，以苌为龙骧将军，督益梁诸军事。坚败还，慕容垂起兵关东，慕容泓等应之，军于华阴。坚使苻讨之，以苌为司马。败死，苌惧罪，奔渭北马牧马牧，即牧苑也，羌豪共推苌为盟主。苌自称秦王，进屯北地，攻新平，寻克之，复取安定。会坚自长安出奔五将山注见前，苌遣将吴忠袭执坚，幽于新平，既而杀之。十一年，苌以慕容ダ去长安，乃自安定引兵而南，遂入据之，称帝。既而与秦王苻登相持于新平、安定间时新平为登所取。十六年，新平复降于苌。十八年，苌卒，子兴嗣，寻败苻登于废桥见前，登走死，西取上わ，东收蒲阪时平阳亦属于姚秦。隆安初，略取弘农、上洛诸郡。三年，陷洛阳，淮、汉以北诸城多降于秦。四年，伐西秦，取χ罕，西秦王乾归降。明年，伐后凉，吕隆亦降，于是秃发亻辱檀、沮渠蒙逊、李皆奉朝贡为藩臣。元兴二年，征吕隆入朝，使王尚镇姑臧。义熙元年，割南阳诸郡归于晋《晋纪》：时刘裕请和于秦，且求南乡诸郡，兴割南阳、顺阳、新野、舞阴十二郡归于晋。二年，以姑臧畀亻辱檀。三年，赫连勃勃叛，岭北郡县，多被侵陷。六年，乾归复攻略陇西诸郡，秦日以弱。十二年，兴卒，子泓嗣。明年，为刘裕所灭。○姚秦盛时，其地南至汉川，东逾汝、颍，西控西河，北守上郡。置司隶于长安，秦州于上わ，雍州于安定亦曰北雍州，并州于蒲阪又冀州亦置于蒲阪，河州于χ罕，凉州于姑臧元兴二年，以王尚为凉州刺史。时又有梁、益诸州，未详所置。或曰梁州治下辨，亦称南梁州。下辨，见前，豫州于洛阳，兖州于仓垣即苻秦兖州治，徐州于项城见晋豫州治，荆州于上洛。较之苻秦，盖及半而止矣。

　　乞伏乾归据苑川苑川城，在今靖虏卫西南，亦称秦史谓之西秦。

