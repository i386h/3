<!-- { "loadSidebar": true } -->
　　海在钦州南二百五十里，与安南国接境。又东为廉州府，北去府城八十里。

　　又东折而南，为雷州府之南。

　　海自廉州府南境折而东南，出雷、琼二府间。又绕而东北，今雷州东西南三面皆环海。东面去海仅十里，所领县三，徐闻一县，尤逼海滨矣县在府南百余里，东去海二十里。

　　又东北为高州府之南。

　　高州府南去大海百五十里，所属州一，县五，而化州之吴川县尤迫海滨，次则电白县也吴川县南去海四十里，电白县东南去海百里。大海自雷州而东北，经吴川县南。又东经高州府电白县南，而入肇庆府境。

　　又东为肇庆府南境。

　　府南境去海为远，而所属之阳江县，则南去海仅五十余里县在府西南四百四十里，与高州府之电白县，广州府之新宁县界相接也。

　　又东北为广州府南。

　　海在府南百里，而所属之新宁、新会、香山、东莞、新安五县，尤为滨海要冲。自阳江县而东经新宁县南县南去海七十余里。又县西南二百里，名寨门海，向为番舶往来之冲，又东北为新会县南县南去海八十里，宋之崖山在焉。又东北经会城南，而三江之水流入焉三江，西江、北江、东江也。详见广东大川。其南则香山县也县北去府城百五十里，大海环其外，渡海至北岸，几五十里。又东北经东莞县南县西南去大海六十里，又东南为新安县南海自县之西北绕而东南，番舶往来，皆出于此，又东北接惠州府界。

　　又东北为惠州府南。

　　海在府南百十里，而所属之海丰县，为滨海要地县城南去海百里，有甲子门诸险。《志》云：海自广州府新安县东北经府南境，又东三百里乃经海丰县南，闽广往来海丰，其必出之途矣。

　　又东北为潮州府南。

　　海在府南百五十里，而所属潮阳、惠来、普宁、澄海四县，尤近海滨。自惠州海丰县东二百三十里，经惠来县南海在县南四十里，又东经揭阳县南海在县东南九十里，又东经潮阳县南海在县南五里，又东经府南，又东经澄海县南海在县南四十里，而接福建漳州府界。

　　福建为府八，而滨海之府四。其西与潮州府接境者，曰漳州府。

　　海在漳州府东南五十余里，而所属诏安、漳浦、海澄三县，皆滨海冲要也。自潮州澄海县东北入诏安境海在县城东南一里，又东北经漳浦县东海在县东百里，又北经府东南，而海澄为漳州之门户。县之东北以及西南，皆滨大海。欲固漳州，必先卫海澄也。

　　又东北为泉州府南。

　　海在泉州府城东南四十里唐贞观二十一年，泉州海溢。而所属同安、惠安两县，尤为冲要。自漳州府海澄县东北经同安县南县西南去大海仅十余里，又东北经府东南，又东北经惠安县南县西南去大海仅十余里，又东北接兴化府界。

　　又东北为兴化府南。

　　海在兴化府南三十里。自泉州府惠安县东北入府境，又东北接福州府福清县境。东南有警，防维最切。

　　又东北为福州府东。

　　海在福州府东百里，而所属福清、长乐、连江、罗源四县，皆滨海之区也。自兴化府东北经福清县东县东去海三十余里，又北经长乐县东县东去海亦三十余里，又北经府东而建江流合焉建江详福建大川。又北经连江县东县东去海三十里，又北经罗源县东南县东南去海三十余里，又东接福宁州界。福州者，东南之奥区，海陬之襟要也。自福州而达江浙，风帆往来，最为捷径。自福州而达交广，乘潮驾浪，东西便易。东晋末孙恩肆毒于东海，其党卢循等窜入番禺。既而刘裕与循等相持于浔阳，裕潜遣水军自海道袭其番禺，则闽海非经行之地乎！唐咸通中，安南陷于南诏，诸道兵皆屯聚岭南。馈运艰阻，闽人陈石建议，自福建运米泛海至广州，军食以足。宋理宗朝，朱子奏札言：广东海路至浙东为近，宜于福建、广东沿海去处，招邀米客。景炎祥兴之际，自闽入粤，与蒙古争衡于海岛。元至正十九年，时山东河南之路不通。议遣户部尚书贡师泰往福建，以闽盐易粮给京师，得数十万石。其后陈友定亦自闽中海运，贡奉不绝。明初定闽粤，皆繇海道而前。汤和出明州海道取福州，而廖永忠自福州海道定广东。世庙时，倭寇播恶，歼除之绩，多在闽、粤海中。至于安南用兵，识者皆以海道之兵不继，故荡平未奏。然则交广用兵，闽海又其上游之势与附《海运考》：福建布政司城东南水波门船厂发船，至神仙壁碧水屋山岛开洋，至三坌河口。又东至鼓山寺，至琅琦港娘妈宫前泊。一日至长乐港口。一日至民远镇巡司。一日至总埠头港。一日至福州左等卫。一日至五虎庙。一日至五虎门。开洋望东北行，正东便是荻芦山，亦谓之裹衣山。正北是定海千户所，东南是福清县盐场。一日至王家峪海岛泊。一日至北高山巡司西洋山口泊。一日至福宁州帮娘娘庙前泊，一日至蒲门千户所，晚收艚巡司海口。一日至金乡卫，一日至温州府平阳县平阳巡司海口，至凤凰山、铜盆山，晚收中界山泊。一日至磐石卫，见雾在中界山正北岛泊，待南风行，至晚收楚门千户所泊。北过利洋鸡笼山，至松门港，收松门卫东港泊。又至台州海门卫东洋山泊，离温州望北行，到桃渚千户所圣门口泊。开洋至大佛头山、屏风山，至健跳千户所长亭巡司，又至罗汉堂山，到石浦千户所东关泊。离石浦港后门，过铜瓦山后沙洋、半边山，至爵溪千户所望北行，至青门山乱石礁洋，至钱仓千户所双脐港、骑头巡司，过至大嵩千户所沈家门山、招宝山，进定海港。定海卫南门开洋望北行，至遮口山、黄公洋、冽港千户所，海宁卫东山、姑山望北行，若至茶山低了，至金山卫东海滩、松江府上海县海套水浅。望东南行，晚泊候潮，过羊山、大七山、小七山、太仓宝塔，望东北行，两日夜见黑水洋，南风一日见绿水，见海内悬山一座，便是延真岛、靖海卫口浅滩，避之。此运船自福州至登州靖海卫之道也。

　　又东北为福宁州东。

　　大海在州东六十里，自福州府罗源县东折而北出，经州东。又绕州北而达浙江温州府界。

　　浙江为府十一，而滨海之府六。其南与福宁州接界者曰温州府。

　　大海在温州府东九十里唐显庆元年、总章三年，海水屡溢永嘉、安固二县，即温州境也。而所属平阳、瑞安、乐清三县，皆滨海要地也。自福宁州北经平阳县东海在县东南七十里，又北经瑞安县东海在县东百里，而海港直通县城南，又北经府东，又东北经乐清县东海在县东南六十里，又东北接台州府界。

　　又东北为台州府东。

　　海在府东百八十里，而所属太平、黄岩、宁海三县，皆滨于海。自乐清县东北经太平县东海在县东南二十里，又东北经黄岩县东海去县城百里，有海港直入，径至县城北。府境海防县为最冲，黄岩台郡之门户也。又北经府东，又东北经宁海县东海在县东四十里，与宁波府接界。

　　又东北为宁波府东，海在府东南百余里，而所属之象山、定海、慈溪三县，皆滨海要地也。自宁海县东折而北出，为象山县县东西南三面皆滨海，相距皆不过数十里，防卫至切。又迤北而西折，定海县当其冲县城东北两面皆滨大海。定海不特宁波一郡之锁钥，而全浙之噤喉也。由定海而西，为宁波之北境府北距海六十余里。又西则慈溪之北矣县北距海六十里。盖大海自闽至浙皆北行，至台州东北乃益折而东，过象山又折而西，府境适当折旋之处。东南北三面皆险也。自宁波北望金山大洋，出崇明沙上海门，风帆隼飞，信宿可至。宁波告警，大江南北安得晏然无事与！

　　大海西折而北出，西南为绍兴府境。

　　海在府北三十里，浙江、钱清江、曹娥江之水并会于此而入海，谓之三江海口唐太和二年，越州大风雨，海溢。西北趋杭州不过百余里，会城以此为门户。而所属之余姚县，亦为滨海要地海在县北四十里。自府北而东，北对海宁、海盐一带，烽火相接也。

　　又北为杭州府境，又东北为嘉兴府境。

　　海在杭州府海宁县南十里，与绍兴府三江口相接，并为襟要唐大历十年杭州海溢。自海宁县而东又微折而北，经嘉兴府海盐县城东里许，又东北折而入江南松江府界。

　　江南为府十有四，而滨海之府四。其南与嘉兴府接境者曰松江府。

　　海在松江府东南七十余里，而所属上海县，亦滨海要区也。自海盐县东北折，即府境金山卫在府东南七十二里，其南遥对定海门。当江南之要冲，又东北经府东，又北历上海县东西去县七十里。而吴淞江之水，自县北以达于海矣吴淞江，详见江南大川三江。

　　又微折而西北，经苏州府之东。

