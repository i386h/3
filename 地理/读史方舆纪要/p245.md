<!-- { "loadSidebar": true } -->
　　湖山县南五十里。高深可避兵，俗呼为湖塞。又赵山，在县西南六十里。山有四峰对峙，下可通行，俗名四门山。其相近者曰虎山，积石岩，状若虎踞，山半有拔注泉。又冶山，在县西南六十里，唐时冶铁于此，因名。

　　长城岭县南九十里，与莱芜县接界。《志》云：岭间有古长城，昔齐宣王所筑，以御楚寇。西接平阴，东距大海。又分水岭，在县东南三十里，其水自岭上东西分流。又东南四十里曰天仓岭，旁有赵八洞，虚若斗室，外有井泉，昔樵人赵八居此，因名。○黑牛岭，在县南百余里，高峻深远，多产巨木。又县南八十里曰龙堂洞，洞有二：东曰东龙洞，颇高广。西曰西龙洞，深数里，中有盆石泉。

　　○小清河县北三十里。自历城县流入界，会氵育河、獭河入邹平县境。今故道淤塞，仍自府东北入大清河，惟县东北三十五里柳塘口以东，为獭河所经之道。

　　漯河县东北七里。一名獭河，又名杨绪水。《水经注》所云杨渚沟也。源出长白山之王村谷，西北流，至柳塘口，经小清河故道，流入邹平、长山、新城界，会孝妇河，东流入海。此盖《齐乘》所载之獭河，非古漯河也。

　　氵育河县东一里，即绣江也。亦出长白山，合百脉泉及东西二麻湾泉，西北流，汇为白云湖，北流入小清河。○瓜漏河，在县西南七里，源出西南百里山峪中，东北至明杜庄之石、泊然而止。土人名其处为渗水湾，夏秋积雨，群峪之水来汇，溢至城南，会于氵育河，既霁，则枯涸如故，故曰漏河。又巨合水，在县西南四十里，俗名双女泉，北合武原水入济。武原水即江水泉也。详见历城县。

　　白云湖县西北七里。周六十里，俗名刘郎中泊，流合小清河。湖中多鱼藕、菱芡、蒲苇之利。洪武中，设河泊所于此，寻革。

　　百脉泉在县南三十里明水镇。《水经注》：百脉水出土鼓县故城西，源方百步，百泉俱发，因名。西北流，径阳丘县故城中，又西北出城北，径黄巾固，东北注于济。今泉出县南明水镇，径县东关，合于氵育河。又分流至济阳城东北，入大清河。曾巩云：历下诸泉，皆岱阴伏流所发，西则趵突为魁，东则百脉为冠。泉之西北曰净明泉，流为东麻湾。又西有泉，流为西麻湾，俱北流，入于清河。

　　○黄巾固在县城北。后汉末，黄巾保聚于此，齐人谓垒堡为固。晋太元十二年，后燕慕容绍为晋平原太守辟闾浑所逼，自历城退屯黄巾固。燕王垂因置徐州于此，使绍镇焉。亦谓之黄巾城。宋白曰：北齐天保七年，移高唐县治黄巾城，隋改为章丘，以县东南有章丘而名。

　　邹平县府东北百七十里。东至长山县二十里。汉置邹平县，属济南郡。后汉因之。晋省。刘宋侨置平原县。后魏、北齐因之隋开皇十八年，复曰邹平，属齐州。唐初置邹州于此，领邹平、长山二县。贞观初，州废，县属淄州。宋因之。元改属济南路。今城周四里，编户五十七里。

　　○邹平故城县西南二十五里，俗名赵台城。《志》云：汉、唐时，县皆治此。今县城，本唐景龙初析高苑地所置济阳县也。元和十五年，复省入高苑。宋景德初，移县治此。县东北有东邹城，汉置县，属千乘郡。后汉省。○平原城，在县东十二里，刘宋侨置平原县，属东平原郡。后魏因之。高齐移于今治。今为平原庄。又济南城，在县北十五里。隋开皇十六年，置济南县，属齐州。大业初，省入长山县。章怀太子曰：济南故城，在长山县西三十五里。《志》云汉郡治，误也。

　　梁邹城县北四十里。汉县，属济南郡，高帝封功臣武虎为侯邑。后汉亦曰梁邹县。晋咸宁初，改属乐安国，曰邹平。宋置梁邹戍。元嘉二十八年，青州民司马顺则自称晋裔，聚众号齐王，乘虚袭梁邹城。青、冀二州刺史萧斌，遣振武将军刘武之等击平之。泰始初，置平原郡，兼置幽州治焉。三年，幽州刺史、平原太守、梁邹戍主刘林宾陷魏，是也。后魏亦为东平原郡治。隋初郡县俱废入长山。今为孙家镇，半属齐东县。

　　○长白山县西南十里，与章丘、长山、淄川三县接界。《志》云：山下有浒山泺，在县西十五里，下流入小清河。又黉堂岭，在县西南三十三里，与章丘县接界。

　　大峪山县西南十五里。高广幽深，中多良田嘉木。《志》云：县东南曰黄山，上有虎头岩，土色多黄，因名。又县南十三里有砧山，峰峦尖削，状如砧。，读遐；砧，读斟。县西南三十里又有凤凰山，以山形如凤翥也。

　　○小清河县北十三里。自章丘县流入，又东入长山县界。今淤。《志》云：县西浒山泊，即小清河钟水之处。

　　孝妇河在县东。源出青州府益都县之颜神镇，流入淄川县界，又北径长山县西，又北至县东，蒙河入焉。蒙河，俗曰沙河，源出大峪山，经县西一里，流合孝妇河。又北径新城县西，又北至高苑县南，合于小清河。亦谓之龙水，又谓之笼水。《舆地志》：战国时，齐人颜文妻事姑孝，常远汲以供姑嗜，一旦甘泉涌于室内，常以绩笼盖之，笼发而泉涌，因名笼水。《集异》作颜文姜，误。

　　○邹关县西北十三里。昔尝置关于此，今废。○青阳店，在县西三十里，有青阳店马驿，兼置递运所于此，今递运所革。

　　临河镇在县西，临小清河。宋明道二年，废淄川临河镇，以避水患。盖是时大河自东平溢入小清河，为东方患也。又孙家镇，在县北三十里。

　　淄川县府东二百三十里，东至青州府百十三里。汉般阳县，属济南郡。后汉属齐国。晋因之。刘宋侨置清河郡及贝丘县。后魏曰东清河郡。北齐罢郡，以县属齐州。隋初因之。开皇十六年，置淄州。十八年，改贝丘县曰淄川。大业初，州废，县属齐郡。唐初，复置淄州。天宝初，曰淄川郡，乾元初，复故。宋因之。元曰淄莱路，寻改为般阳路。明初，曰般阳府。洪武九年，改为淄川州，以州治淄川县省入，属济南府。十二年，降为县。今城周八里，编户六十里。

　　○般阳城在县治西。汉县也。应劭曰：县在般水之阳，因名。般，亦作盘。刘宋改置贝丘县，仍置东清河郡。泰始二年，青州刺史沈文秀举兵应晋安王子勋，清河、广川二郡太守王玄邈据盘阳应建康。三年，冀州刺史崔道固遣其属房灵宝戍磐阳，别将房法寿袭据之，降于魏。磐与盘通也。

　　土鼓城县西五十里，汉置土鼓县，属济南郡。后汉因之。晋省。刘宋复置，仍属济南郡。后魏因之。高齐省。或讹土城。《水经注》：百脉泉出土城西。谓此也。○逢陵城，在县西南四十里。刘宋置县，属济南郡。后魏因之。北齐省。《志》云：县西南六十里有反踪城，相传齐景公失马，循踪逐之于此，因名。三国魏景初三年，以辽东沓氏县吏民渡海来归，因侨置新沓县于此。亦谓之新沓城，晋山涛封邑也。

　　昌国城县东北三十五里。本名昌城，齐邑也。《赵世家》：惠文王二十五年，攻齐昌城、高唐，取之。其后燕昭王以封乐毅，号为昌国君。汉置昌国县，属齐郡。晋、宋及后魏因之。《北史》：魏孝昌三年，氵育河民房顷作乱，据昌国城，时东清河郡治般阳也。高齐时县废。又莱芜故城，在县东南六十里。或云：汉县盖置于此。又县南有古长城，战国时齐所置云。

　　○夹谷山县西南三十里。一名祝其，又谓之甲山。其阳即齐、鲁会盟处，萌水出焉。《左传》：定十年，公会齐侯于祝其。实夹谷，即此地也。○昆仑山，在县西南二十里，山形如毂轮。又万山，在县南三十里，群山环绕其左右，因名。

　　原山县南九十里，西去莱芜县七十里，一名岳阳山。又东接益都县界，淄水出其阴，汶水出其阳。又摘星山，在县东南三十里，山最高耸，因名。县东十里又有梓潼山，上有鬼谷洞。或云：即黉山也。有古井，虽旱不涸。○浮山，在县北二十里，山势特立如浮。又县西北二十五里有明山，山下有水，澄澈见底，因名。

　　○孝妇河在县西门外，自益都县流入，谓之笼溪水。合泷、萌二水北流，入长山县界。详见上邹平县。

　　淄水县东南七十里。源出原山。《志》云：出颜神镇东南二十里岳阳山东麓。亦曰泉河。东北流至县界，入青州府境。又般水，在县南十五里，一名左阜水，出县东南二十里龙泉乡，分二支北流入孝妇河。又泷水，出县西南二十里之冲山，东北流会明水。明水，亦曰萌水，出县西南夹谷山，东流入于泷水。

　　龙泉水县东南二十五里，源出县西南八里之苍龙峡，下流入小清河。又丰水，出县东北三十五里之丰泉乡，下流亦入小清河。

　　○徐关在县西。《春秋》：成二年，齐师败于鞍，齐侯自徐关入。又文十七年，齐侯与国佐盟于徐关而复之。是也。旧《志》：县有古徐关。

　　长山县府东北二百里。东至青州府百三十五里。汉於陵县地，属济南郡。后汉属济南国。晋因之。刘宋侨置广川郡及武强县于此。后魏因之。后齐又改广川郡曰东平原郡，并东清河、平原二郡入焉。隋初，郡废，县属齐州。开皇十八年，改县曰长山。唐初，属邹州。武德八年，州废，县属淄州。宋因之。元初，改属济南路，寻复旧。洪武十二年，又改今属。今城周四里，编户六十三里。

　　○於陵城县西南二十里。本齐邑，陈仲子所居。汉置县治此。后汉建武中，改封侯霸子昱为於陵侯，寻复为县。刘宋废。魏收《志》：逢陵县治故於陵城。

　　广川城在县东南，东晋侨置广川县，属齐郡。刘宋改属广川郡。后魏仍属齐郡。东魏天平二年，以封延之代侯渊为青州，渊失州任而惧，行及广川，遂反，夜袭青州南郭，不克，寻走死。魏收《志》：广川县有牛山，盖与临淄县接境，后齐以广川县并入武强。又苑城，在县北二十里，相传齐桓公筑苑于此。旧有苑城店。

　　高苑城在县东北。《水经注》：时水自西安，又西径东高苑城中而西注。汉文十五年，分齐为胶西王国，都高苑。徐广曰：乐安有高苑城，故此云东苑也。水又北径故渎，又西径西高苑故城南。汉高六年，封丙倩为侯国。水又西至梁邹入济。时高苑盖属胶西。后改胶西为高密，以高苑属千乘郡。《史记》胶西都苑，不曰高苑。胶西之境不能至此，宜考。南北朝时，城邑迁改。刘宋元嘉中，高苑县废，于故狄县改置长乐县。高齐又自狄城移治被阳故城，或以为即今治也。

　　○长白山县西南三十里，县以此名。今详见上邹平县。○米山，在县南三十里。相传齐桓公积土于此，为虚粮以示敌处也。又有太湖山，在长白山南。

