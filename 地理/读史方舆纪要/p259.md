<!-- { "loadSidebar": true } -->
　　○郓城旧县县东十六里。《志》云：鲁西境邑，亦谓之西郓。成四年，城郓。十六年，晋人执季文子于苕丘，公还待于郓。昭二十六年，齐侯取郓，公至自齐，处郓。又定三年，齐取郓，以为阳虎邑。十年，齐人归郓田于鲁。杜氏曰：皆西郓也。隋因以郓名州。自隋以来，皆为县治。金大定六年，大河决溢，徙县治于盘沟村，即今县。

　　高鱼城在县东北。《左传》：襄二十六年，齐乌馀以廪丘奔晋，袭卫羊角，取之，又袭我高鱼。杜氏曰：廪丘东北有高鱼城，后讹为高梧。唐乾宁二年，朱全忠遣朱友恭围朱瑾于兖州，朱自郓州驰救，友恭设伏败之于高梧。胡氏曰：即高鱼也。俗又讹为交鱼。廪丘，见濮州范县，盖县北与范县接界。

　　○独孤山县东北五十里。以孤峰独立而名。

　　○旧黄河在县西三十里。南自曹州界沈家口，北至寿张县界黑虎庙，长百九十里。旧为县境所管河岸，今堙，○济水，《志》云：济水故渎，在县西南二十里。《水经注》：济水入巨野泽，过寿张西，与汶水合。是也。宋、金时，尝为运道。今自巨野界安兴墓入县境，东流为八里河，环县城东北流，经汶上县，北合汶水，至安民山，入运河。别开一支，自县东南经嘉祥县，入会通河。

　　氵水在县西。黄河支流也。《禹贡》：氵、沮会同。《传》云：河出为氵。王氏炎曰：氵出曹州也。自曹州夹河滩入境，受廪丘诸陂之水，径寿张黑虎庙故范城东，至张秋南沙湾小闸，入会通河，土人谓之西里河。于慎行曰：河南开封、南阳之粟，由考城、仪封经此，可输张秋。自黄陵冈塞，而此河日湮。又有冷庄河，在县西南三十里，亦自曹州界流入，与氵河俱东北流，至葛皮口出境，入寿张县界。

　　○梁家楼在县东。天启中，妖人徐鸿儒作乱，聚众卞家屯，置其家于梁山泊，起兵围魏家庄，遂寇县境。围梁家楼，据为巢穴，去县二十里，遂进陷县城。是也。

　　东平州府西北百五十里。东北至济南府三百三十里，西北至东昌府二百里，西至东昌府濮州百八十里。

　　春秋时鲁附庸须句国也，后属鲁。战国属宋，后属齐。秦为砀郡及薛郡地。汉初，属梁国。景帝中〔元〕六年，别为济东国。武帝元鼎初，改为大河郡。宣帝甘露二年，为东平国取《禹贡》东原底平之义，后汉及晋因之。刘宋曰东平郡。后魏因之魏收《志》：泰常中，置东平郡。太和末，罢。建义中，复置。后周置鲁州。隋曰郓州治万安县，炀帝复曰东平郡。唐初，仍置郓州贞观八年，徙治须昌。天宝初，亦曰东平郡。乾元初，复故。元和中，置天平军节度。宋仍曰郓州亦曰天平军东平郡。政和初，升为东平府绍兴初，金人立刘豫为伪齐，自大名徙居此，僭称东京。元曰东平路。明朝洪武初，改为府。八年，降为州，隶济宁府，以州治须城县省入。十八年，改今属编户三十三里，领县五。

　　州襟带河、济，控援魏、博，舟车四通，屹为津要。战国时，苏代说齐王曰：有宋、卫之地危地，一作阳地。孔氏曰：今濮阳之地；有济西、赵之阿东国危孔氏曰：阿即东阿，非也。阿有二：在赵者曰西阿，在齐者曰东阿。云阿者，大陵又曲隈也。盖阿地在河曲，为齐、赵之边境云；有淮北、楚之东国危东国，谓寿春以东；有陶即定陶县、平陆即汶上县，梁门不开。盖州为济西津要也。汉置东平国，尝为兖州都会。兴平初，吕布争兖州，攻鄄城不下，西屯濮阳。曹操曰：布一旦得一州，不能据东平，断太山、亢父之道，乘险要我时操击陶谦于徐州，还救兖州也，而退屯濮阳，吾知其无能为也。南北朝时，东平尝为战地。唐季朱全忠谋并山东，则急击郓州。及梁之亡，祸亦发于郓州。《五代史》：唐同光初，梁郓州将卢顺密来降，请袭取郓州。唐主曰：梁人志在泽、潞时泽、潞复叛附梁，不备东方，若得东平，则溃其心腹矣。因遣李嗣源趣郓州，遂克之。既而唐主亦渡河入郓州，复逾汶克中都王彦章时在中都，故先克之。与诸将议所向，李嗣源曰：梁之重兵，皆在河上，未知吾所向，即发救兵，直路则阻决河时梁人自汴以北，皆决河以阻晋兵，谓之护驾水，须自白马南渡。此去大梁至近，前无山险，方阵横行，昼夜兼程，信宿可至。梁将未离河上，友贞已为我擒矣。于是发中都，二日至曹州，又五日至大梁，遂克之。盖东平去大梁，不过数驿也。

　　○须城废县今州治。古须句国地。《左传》：僖二十一年，邾人灭须句，须句子来奔。明年，公伐邾，取须句，而反其君焉。文七年，公伐邾，取须句。杜氏曰：时须句复为邾所灭也。秦置须昌县。汉因之，属东郡，高帝封功臣赵衍为侯邑。后汉属东平国。晋为东平国治。刘宋因之。元嘉二十三年，移兖州镇焉。后魏亦为东平郡治。后齐郡废。隋属郓州。开皇十六年，改曰宿城县。唐初因之。贞观初，县废。景云二年，复置宿城县。贞元四年，改为东平县，移治郭下。太和四年，改为天平县。六年，并入须昌县。后唐讳昌，改为须城县。宋咸平三年，以河患复徙州治于故宿城县，仍置须城县为附郭。《宋志》：时徙州治于东南十五里阳乡之高原。是也。金、元因之。明朝初省。《志》云：州自昔为望郡，金尤为重镇，以至于元，并专制一路，城郭规制，甲于东藩。明朝为水陆之冲，号称繁庶。州城盖宋时故址，今仍为土城，周二十四里有奇。

　　须昌城州西北十五里。本须昌县地。杜预曰：须句在须昌西北，或谓即此城也。隋开皇十六年，析置须昌县于此，而改故县为宿城县，属郓州。唐初，徐圆朗据兖州，伪置昌州于须昌县。武德六年，仍属郓州。贞观八年，自郓城县移州治此。后唐改曰须城县。宋州县俱还旧治，此城遂废。或谓之郓州城。

　　无盐城州东二十里。春秋时宿国也。隐元年，公及宋人盟于宿。庄十年，宋人迁宿。战国时，为齐之无盐邑。《项羽纪》：宋义遣其子宋襄相齐，身送之至无盐，饮酒高会。汉置无盐县，属东平国。或曰：东平国盖治此。后汉因之。晋仍属东平国。刘宋大明初，魏寇兖州，向无盐，败东平太守刘胡。泰始三年，东平太守申纂守无盐，为魏将慕容白曜所陷。后魏属东平郡。北齐省。宋宣和二年，置东平监于此，政和三年废。

　　鄣城州东六十里。春秋时小国也。《左传》：庄三十年，齐人降鄣。今有鄣城集。又后阝城在州东南四十里，春秋鲁叔孙氏邑也。昭二十五年，臧会奔后阝。定十年，侯犯以后阝叛，叔孙州仇帅师围后阝。十二年，仲由为季氏宰，将堕三都，叔孙氏堕后阝。杜预曰：后阝在无盐东南。是也。亦曰后阝乡亭。

　　留舒城在州西。齐邑也。《左传》：哀二十七年，晋伐郑，齐陈成子救之，及留舒，违七里，人不知。即此城矣。又阳州城，在州东北，春秋时鲁邑。襄三十一年，齐侵阳州。昭二十五年，公孙于齐次于阳州。即此。杜预曰：阳州，齐鲁境上邑。

　　○瓠山州北二十里。山圆而长，因名。汉哀帝建平二年，山有立石之异，东平王云及后谒居束蓓草祠石，为息夫躬等告处也。又危山在州东北三十里，亦曰危山。《汉书》：哀帝时，无盐危山土自起覆草，如驰道状。即此山也。一名金螺山。《志》云：无盐城在危山下，亦曰白佛山。又有危山，在州北五里。

　　梁山州西南五十里，接寿张县界。本名良山。汉梁孝王常游猎于此，因改为梁山。《史记》：梁孝王北猎良山。是也。山周二十余里，上有虎头崖，下有黑风洞，山南即古大野泽。唐乾宁二年，朱全忠击郓帅朱，战于梁山，郓兵败走。宋政和中，盗宋江等保据于此，其下即梁山泊也。又棘梁山，在州西四十里，顶有崖，东西判为二，其上架石为桥，可通往来，名曰天桥。

　　蚕尾山州北三十里。联络望山、卧牛诸山，下有小洞庭湖，又有黄华山、凤山在其左右，群峰环抱，为州之胜。○金山，在州西北四十里，山色紫赤，其石坚纟致，河上诸邑往采以给用。州南有坤山，马跑泉出焉。又南有土山，日中无影，亦名无影山，在州西三十里。○安山，在州西南三十五里，亦曰安民山。详见下。

　　○会通河州西南十五里。南接汶上县，汶、济二水合流处也。有闸，一曰安山，西北入东阿县界。《志》云：漕河西岸有安民山，山下为安山湖，湖绕山下，萦洄百余里，流入小洞庭湖，仍合汶水，亦名积水湖。正统三年，于近河处置减水闸以济漕，后淤为民田。嘉靖二十年，清复。隆庆四年，复为民田。万历十六年，议复故址，而狭小逾半，蓄水之处，不过三十八里。《漕河考》：由南旺而至临清，亘四百里，惟藉安山一湖，以济漕河。东北有似蛇沟，东有八里湾，皆引水通漕之道。四面有堤，置闸以时蓄泄，亦曰水匮。《州志》：安民湖在州西十五里，又西三里曰积水湖。

　　汶水旧在州南一里。其上源自宁阳县西北流，至州东六十里戴村，又西经城南，至安山湖，合济水。自戴村坝筑，遂西南流至汶上县，凡八十里，而为分水河，今导为运河。西北流，经州西南，而接安民湖。五代唐同光初，李嗣源守郓，梁将王彦章引兵逾汶，将攻郓。嗣源遣李从珂逆战，败之。既而唐主至郓州，遂进军逾汶，击梁军，追至中都，拔之。宋嘉定十三年，李全攻东平，与金将张林夹汶水而军。是也。又有沙河，在城北，有大堤环之，方三十里。其源为南沙河，亦即汶水故道。明朝永乐中，宋礼言：东平东境有沙河一道，本汶河支流，至十里口，通马常泊，比年流沙淤塞河口，请及时开浚。从之。今复淤。

　　旧黄河在州西七十里。有二：其自直隶开州流经濮州东，而至州境，又东历德州、武定、滨州入海者，此自宋以前故道也。明朝景泰四年，徐有贞请开分水河，自张秋金堤通寿张之沙河，西南至竹口，逾范暨濮以达河沁，疏为广济渠，即故道矣。其自河南仪封县流经曹县东北，历定陶、曹州、郓城、寿张，而入州界者，此自金元至明初故道也。昔时州管河岸，西南起寿张范城浅，东北至阳谷高吾浅，长五里。弘治中，黄河冲决，筑堤黄陵冈，障河流尽出于南，而旧河俱堙废。○赤河，在州西北，亦黄河支流也。《宋志》：五代周显德初，命宰相李治杨刘决河，其决河不复故道者，离为赤河及游、金二河。《宋史》所云游、金、赤三河也，俱与直隶开州接界。乾德四年，赤河决东平之竹村。咸平三年，赤河复决，拥入济、泗。先是郓州城中常苦水患，至是复以霖雨积潦，及徙州治而东，今故流皆堙灭不可考。

