<!-- { "loadSidebar": true } -->
　　新寨山在县西南十里，壁立险阻。又有龙门山，在县西南十三里，两山对峙，状如龙门。又县南三十里曰香茗山，上有朱砂。○九重山，在县西三十里，以盘回绵亘而名。又夹罗山，在县西二十里，以夹罗溪而名，其土沃。○隘口岭，在县西北二百里，接英山县界。又县北六十里有青枫岭，接潜山县界。

　　○罗溪河县西北二十里。出司空山，流经县西一里，汇于马路河，经县治而东，流六十里至潜山县界之黄泥港，又东南会于潜水。《志》云：县境群川自西北出者，大率汇于马路河，归于黄泥河，合潜水而入大江云。○南阳河，在县西南六十里，源出湖广蕲州之沙河。又有白沙河，在县西南百六十里，流合南阳河，东汇于马路河。

　　后部河县西北百二十里。其上流为银河，源出潜之天堂山，入县境，经横崖而入后部河。又有羊角河，源出英山，入县界，流八十里而汇于后部河，并流而东南，凡六十里，合龙湾河，亦东达于马路河。《志》云：羊角河在县西北二百里，银河在县西北百六十里，龙湾河在县西北六十里。

　　双河县东南五里。源出四面山，萦回曲折，流合罗溪诸河，而达于黄泥港。又铜冲河，在县东十五里，中有铜矿，其下流合于双河。○思常河，在县南三十里，与宿松县分界。又有棠梨河，在县西十里，源出龙门山，东南合于思常河，入潜山县，亦汇于黄泥港。

　　太湖在县西南。县西诸山溪之水，钟而为湖，东南流经望江县，入于大江。今为平陆。《志》云：县有大湖、小湖、陆钟、仰天、黄里诸湖，故有五湖之名。今县东四十里有小池，置驿于此，或即小湖也。余皆湮没不可考。○翟公堤，旧《志》云：在县西南。元末，县尹翟居仁所筑，民至今赖其利。

　　○张安抚寨在司空山上。宋亡，有安抚张德兴者，立寨于此，以图恢复，与元人相持十余年，为元将昂吉儿所袭，兵败，死之。寨有五门，曰太平、曰欢喜、曰朱砂、曰前部、曰后部，今故址犹存。○桃花寨，在县西八十里，与蕲州接界。

　　白沙镇县西百二十里，有白沙巡司。又县北百二十里有后部巡司。又小池巡司，在县东四十里。明初置，寻革。今池口驿设于此。《志》云：县西北九十里，旧有南阳巡司，今亦废。

　　载阳桥在县西三里。造舟为梁，南通望江，西通宿松、黄梅。《志》云：县西一里马路渡，向为津济要口，近迁渡于此。

　　宿松县府西南二百七十里。东南至江西彭泽县二百五十里，西至湖广黄梅县九十里，东北至太湖县八十里。汉皖县地。晋末，侨置松兹县，属庐江郡。梁置高塘郡。陈大建二年，吴明彻等伐齐，高塘郡来降，是也。隋开皇初郡废，改县曰高塘。十八年又改为宿松县，属熙州。唐武德四年，置严州于此。八年，州废，县属舒州。宋因之。绍兴中，省入望江县，寻复置。县无城，今编户十六里。

　　○松兹废县县北五十里。晋以后，侨县治此。今其地曰仙田，有嘉禾无种自生。《志》云：县北三十五里又有旧县埠，其河亦曰旧河。

　　○得胜山县南四十里。元末，余阙守安庆，尝败贼于此。其相近者曰大炉山，上有铁冶。又跨池山，在县南六十里，多事时，每为兵燹之冲。○烽山，在县东北六十里。山高敞，可以瞻望。高齐时，淮南与陈人分江为界，尝置烽火于此，因名。

　　马头山县东八十里，峰岫纡回，岩嶂屈曲，以形似名。晋咸和三年，谯国内史桓宣以祖约作乱，帅众屯此。约自寿春遣祖涣等袭湓口，攻皖，因攻宣。毛宝驰救，击却之。○陈汉山，在县西北八十里，相传昔有陈汉者结寨于此。其地险固，豪民往往据为屯聚之所。又严恭山，在县北三十里。山突起五十余丈，环亘十余里，唐严州以此山名。其相近者曰龙门山，又北十里曰石门山。

　　小孤山县东南百二十里，与江西彭泽县接界。旧时峙江北岸，与南岸群山对峙，为控扼处。元天历中，立铁柱于山上，长三丈有奇，曰海门第一关，江流经此，湍急如沸。至正中，余阙守安庆，倚小孤为捍蔽，小孤败，安庆遂不支。既而明师西讨，至小孤，其守将丁普郎迎降。未几，明帅复繇陆道而进，自宿松抵小孤。成化二十年，江水忽分流于山北，流日益广，自是屹立中流，大江澎湃，环于四面。山有石级百十有一，纡回而上，岩林泉石，颇饶胜致。其南下曰彭浪矶，矶躅为马当山；北下为蛾眉洲，与小孤相映带。正德十四年，宸濠以南昌叛，遣将犯小孤，沿江焚掠，进寇望江，抵安庆。说者谓小孤、安庆如唇齿相维，为金陵西面之险云。今详见江西彭泽县。

　　小隘岭县西南八十里，与湖广黄梅县分界。《志》云：县西百三十里有寨子镇，即黄梅境内矣。又窑岭，在县西二里，以地多陶冶而名。○凿山洞，在县东十五里，洞可容千人，为古仙栖隐处。

　　○大江在县南百二十里。《江防考》：小孤山为江面险要，大江经此，分流东下，入望江县境。有小孤巡司，与安庆、九江官兵以时巡哨。小孤之上二十里曰杨家洲，下十五里为毛湖洲，稍东为沙湾角，俱盗贼出没处也。

　　龙南莲若湖县南三十里。中有浮洲，涌若螺黛。又东南三十里为白荆湖，其相接者曰湾池，上有山。又有污池市及污池渡，中分三十六段。又有棠梨湖、小黄湖，俱相连接达于县东八十五里之张当池，趣望江县之泊湖，至雷港入江。○大、小豆溪，在县东三十里。又县东六十里曰大、小伯涝河，合流于张富池，接杨湾口，达于泊湖。

　　摄湖县西南四十里。又西南十里曰麻湖，其相接者曰牌湖、周泊湖。又西南八十里曰湖，周回甚阔，中产鱼。又西南注于江。《志》云：县北六十里有三溪河，其水出蕲黄境内，有三氵瓜，流入县境，汇于隘口，南入大江。○浮湖，在县东南六十里。又东南十里曰黄湖。又县东南百里曰茅湖，皆相通注，汇于望江县之泊湖。

　　桑落洲县南百三十里。《寰宇记》云：洲在县西南百九十里，与浔阳分中流为界。江水自鄂陵氵瓜而为九，于此合流，谓之九江口，即刘毅为卢循所败处。又东为武林洲，即桑落洲之尾也。今详见江西德化县。○孟洲，在县南四十里，洲连龙湖。又有黄洲，连竹墩渡，其相近者曰黄陂洲。又南四十里曰杨柳洲。《志》云：县东四十里有望子洲，其相连者曰大泊湾。

　　○泾江口镇在县西南，有巡司。《志》云：小孤巡司而西六十里，有泾江口巡司。又西六十里为归林镇，有归林滩巡司，俱濒江戍守处。○枫香店，在县北四十里，亦曰枫香坂，向有枫香驿。明崇祯十年，流寇犯境，官军御贼于此，败绩。

　　屏风寨在县西三十里西源山中。其山自麓至顶，有九井相贯，层岩峭壁，险固可恃。《志》云：县有寨十，在县北者曰九层、田氏、伞架、土峰、城河凡六寨，在县东者有北林、石氏二寨，县西北又有白牙、东林二寨，与屏风为十寨云。

　　望江县府西南百十里。东至池州府东流县百二十里，南至江西彭泽县百里。汉皖县地。晋置大雷戍。东晋义熙中，置新治县，属晋熙郡。陈置大雷郡治此。隋废郡，改县曰义乡，属熙州。开皇十八年，改曰望江县。唐武德五年，置高州，寻改为智州。七年州废，县属严州。八年属舒州。宋末，尝迁治于东流县之香山镇。元还旧治。今无城，编户二十四里。

　　○大茗山县西北六十里。其旁出者曰小茗山，两山东西相向。大茗之巅，有巨石耸峙，顶平如砥。小茗之上有莲花峰，峻削而秀丽。又南十里为凤栖、鹧鸪、石灰、悬项诸山，互相映带。○嵯峨山，在县西七十里，东去大茗山十里，一名箬山，西北接太湖县界。《志》云：山下有连塘城，相传刘裕与卢循战处也。

　　磨山县北三十里。泉石颇胜。又北二十里曰宝珠山。山近漳湖，滨湖诸山皆伏，山独圆秀而杰出，因名。○周何山，在县东一里。《志》云：周瑜及何无忌皆曾驻军于此，因名。

　　○大江县南十五里，南接蛾眉洲，东北流入怀宁县界，西去县城亦三十里。《江防考》：大江上自宿松县毛湖洲，下接怀宁县皖口镇，凡百五十余里。《宋志》：自浔阳柴桑沿流三百里至望江，是也。

　　泊湖县西四十里。自宿松县界龙南诸湖及县西境之水，俱汇于此。经县南五里，曰杨溪河，其水束泊湖之口，亦曰氵散水口，又导流为诸溪港，绕县而东下，达县东三十里之雷港入江。今徙从县南十五里之华阳镇，注于江。又鲚湖，在泊湖西五里，亦自泊湖分流，达于杨溪。

　　漳湖县东北六十里。其上流为武昌湖，在县东北三十里，受茗山、凤溪诸溪涧及县北群川之水，汇而为湖，广十里，袤三十里。又东北十里为青草湖，相接者曰白土湖，会上流诸水，其涨弥天，又东北汇于漳湖，导流为埭沟河，达府西皖口入江。其支流达县东北七十里之路灌口，亦入于江。○慈湖，旧在县北十八里。《志》云：县北二十里有石子港，源出县西二十里之雪凉泉，汇慈湖、孝感诸水入于武昌湖。明初，安庆为陈友谅所袭陷，明师复克之，命徐达等追友谅至慈湖，焚其舟，是也。孝感山，在今县北十五里，其水亦注于慈湖。又县西北有大小豆溪，自宿松分流，达慈湖入江。

　　悬步河在城南。其西南六里有白涧，流径城南二里，会于龙潭，合上流诸水，汇为悬步河，又东南合于杨溪河，入江。又后溪河，在县北十里，其水分青草、白土诸湖之水，会诸溪流，合于悬步河。

　　马头河县北五十里。亦受大茗诸山之水。县西北四十里鸦滩之水，亦流汇焉，下流入武昌湖。又芦薪河，在县西北三十里，源出鹧鸪诸山，亦流入武昌湖。○埭沟河，在县北六十里，受漳湖诸流，连怀宁县境之沙滩，又东经石库渡，至皖口入江。

