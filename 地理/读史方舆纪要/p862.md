<!-- { "loadSidebar": true } -->
　　哀牢山府东二十里。本名安乐。蛮语讹为哀牢。孤峰秀耸，高三百余丈，雄峙西陲，延袤三十里许。山下有石如鼻，二孔出泉，一温一凉，号为玉泉，因亦名玉泉山。又有诸葛井，在巨石间，可饮千人。○凤溪山，在府东三十里，上有吕公台。《志》云：不韦废县在其麓。又笔架山，在府东南三十里，有五峰如指。

　　虎嶂山城西北二十里，有温泉，可浴。其相近者曰云壶山，以山多白石而名。又五里曰云岩山，山高二百丈，盘回三里许。昔人尝因岩石凿为卧佛，因名卧佛山。

　　峡口山府东南四十里，下有石洞，广二丈，高半之一。郡之水俱泄于此。阴流地中，达于施甸枯柯，下澜沧江。洞多鱼，亦名鱼洞。○天井山，在城东北三十里，冈陵四绕，中有平地可居，亦谓之石涧山。

　　罗岷山在城东北八十五里澜沧江西岸。高千余仞，延袤四十余里。《志》云：府北十里又有白龙山。○屋床山，在府南七十里。《滇程记》：繇永昌过蒲缥驿，经屋床山，箐险路狭，马不得并行。过山至潞江之外，为高黎贡山，是也。

　　玛瑙山在城西百里。山产玛瑙石，哀牢山之支脉也。又有风洞山，在府西八十五里。风自洞出，因名。○龙王岩，在城西十五里。一山中断，两崖壁立，如斧劈然。

　　○澜沧江在城东北八十五里罗岷山下。广二十六丈，其深莫测。《滇程记》：自沙木和十亭而畸至永昌，途经澜沧江，江流介二山之趾。两崖壁峙，截若墉垣，因为桥基。缆铁梯木，县跨千尺。束马以渡。又西为江坡，有径路。新辟爰建一亭。《志》云：跨澜沧江者为霁虹桥。守永昌者往往扼江为险，桥其重地也。余见大川澜沧江。

　　潞江在府南百里，旧名怒江。源出吐蕃界，经潞江安抚司北，又东南经府境，复南流入孟定府境。两岸陡绝，夏秋间瘴疠尤甚。详见大川潞江。

　　上水河在城内。又有下水河，源出九龙池及宝盖山箐。合流入城，贯穿委港而达于东河。东河亦曰郎义河。源出龙泉，流经郎义村，合清水河，南入峡口洞。○沙河，在城南七里，源出九隆山，南流入于峡口，洞有众安桥跨其上。

　　清水河城北二十里。《志》云：河有二源：一出府北阿隆村，一出甘松坡下，合流至潞江城。东北折而东合凤溪郎义河。又经府城东南，合沙河诸水，入峡口洞。今府北二十里有北津桥，为屋其上。又东十里有东津桥，皆跨清水河。

　　沙木河在城东北百十里。自顺宁府流入，合铅山涧水，汇流三十里入澜沧江，有凤鸣桥跨其上。

　　青华海在府东五里，汇诸流为池。又九龙山麓有九龙池，泉有九窦，亦曰易罗池。又响水湾，在府北六十里。泉如瀑布，声若鸣金，即澜沧江回折处也。

　　龙泉有二：一在司城北郎义村，折为三派；一在石丛村，皆有灌溉之利。刘寅《记》：永昌之城，右倚巍山。下有泉汪然涌出，停畜为池，周环数百步，澌而东南。灌田千余顷，谓之龙泉，或曰即九龙池也。

　　大诸葛堰在城南十五里。其东有东岳堰及小诸葛堰，皆有灌溉之利。○甸尾堰，在城南二十里，周广二里。

　　○清水关在城西北卧佛山之西，扼清水河之要。元时建，今设清水驿，亦设巡司于此。○山达关，在城东北七十五里。其处又有阿章寨。《志》云：保山境内有甸头、水眼关二土巡司，俱万历中裁。

　　诸葛营在城南七里。一名诸葛村。旧《记》：孔明既擒孟获，移师永昌，即金齿也。城南八里西山下，武侯尝屯兵其间。师还，民构祠祀之，因名。《志》云：元时有四川军万户府，在诸葛营后，土人居于营前。小海子内有土阜一区，周遭三十三丈，高六尺，随水高下，巨潦不没。相传为孔明竖标台。《一统志》：武侯旗台在东岳堰内。○金鸡村，或云在城东五里，有金鸡泉，一温一凉，四时可浴。泉北有将台，高丈余，广倍之。相传蜀汉时永昌掾吕凯筑此，以拒雍。村后有蒙古千户所废址，土人居之。

　　沙木和驿在府东北沙木河侧。巡司亦设于此。《滇程记》：自永平县七亭而崎达沙木和。土人谓坡为和也。途经铁场坡、花桥哨、蒲蛮哨、丁当丁山关，皆高险。蒲蛮者，孟获遗种也。今城南六十里，有蒲缥驿。《土夷考》：蒲蛮居澜沧江以西，一名朴子蛮，性勇为盗，以采猎为业云。

　　霁虹桥府北八十里，跨澜沧江。武侯南征，孟获架桥济师，后以索为之，修废不一。元至元中，也先不花重修，名曰霁虹。明初镇抚华岳置二铁柱于两岸以维舟，时遭覆溺。后架木为桥，又为火所焚。弘治十四年，备兵使者王槐构屋于上，贯以铁绳，行者若履平地。南北往来，此为孔道，亦曰澜沧桥。

　　永平县府东北百七十里，东至赵州界百七十里。本汉博南县地。晋因之，后改永平县。唐时，蒙氏改为胜乡郡，后段氏因之。元初，废郡，立永平千户所，后复为永平县，属永昌郡。今因之。城周三里有奇，编户七里。

　　○博南废县在县南东。汉永平中所置县也。《哀牢传》：章帝建初二年，哀牢王类牢反，攻越。永昌太守王寻奔榆，哀牢遂攻博南，焚烧民舍。明年诏发蛮汉兵进讨。邪龙人卤承等应募，率诸郡兵大破类牢于博南，斩之。即此。今其地名江东村。

　　永平守御城在县治东北。城周三里有奇，洪武十五年建。内有金齿前前、右右二千户所。《志》云：洪武十九年，县城立木为栅，跨银龙江上。三十六年，易以砖石。万历二十八年，议者以江流贯城南，小关洞开，每值水涸，窃盗辄乘以出入。乃浚东西两濠，引江水分流城外，会于城南，砌塞水洞为城垣云。

　　○博南山县西南四十里。汉武通博南山，即此。一名金浪颠山，俗讹为丁当丁山。极险隘，为蒲蛮出没之所。北麓有泉，流为花桥河。《华阳国志》：博南县西山，高三十里，赵之得兰仓水。有金沙，洗取融为金。《滇南略》云：博南山高二十里，上有铁柱，为西陲要道。和丘山县西三十里，高千余仞，云合即雨。东麓一潭，四时澄彻，流为木里场河。西麓有泉，流为曲洞河。○花桥山，《志》云：在县西南二十五里，上有铁矿。又县西南五里有髑髅山，县北八里有罗木山。

　　羊街山县北四十里。山半涌泉，周围五尺，名曰一碗水，行者咸掬饮之，地名碗水哨。○罗武山，在县东北百十里，高百五十丈，山半有泉，胜备江发源于此。

　　横岭山县东北百三十五里。山极陡峻，驿路经其上。其西有泉，下流为九渡河。○宝藏山，在县东七十里，一名观音山。相传武侯南征，至此迷道，遇一老妪，呼犬从绝径中出，始得路。兵旋，建庙祀之，俗名娘娘叫狗山。

　　○银龙江在县治东半里，守御城跨其上。源自县西上甸里合木里场河，又南合曲洞河，又东南过萨佑河、花桥河，又东南入澜沧江。《志》云：银龙江每孟冬时，近晓有白气横江，盘旋如龙，因名。一名太平江。有昌平桥跨之，长四十丈，高二丈五尺，广二丈，瓦亭十有二。亦曰太平桥。其东北又有安定、通市二桥。《志》云：曲涧河在县西三十里。县西四里有桃源河，皆注于银龙江。

　　胜备江在县东北百里。出罗武山，引流而东南。合九渡、双桥二河，至蒙化府，合漾备江。《志》云：九渡河在县东北五十里，出横岭山。沿水绕流，上跨九桥，故名。花桥河在县西南三十里。源出博南山，下流入于银龙江。《滇程记》：出下关石桥，至碗水哨。又西为四十里桥，又西为响水涧桥。循涧行，巨石峭Ф，鸣若轰霆，类嘉陵散关。近关有花桥，桥皆架木飞梯，横耆悬度，行人战栗，所谓花桥河也。

　　○丁当丁山关在博南山。山路峻险，置哨守于此。○上甸关，在县北二十里，有上甸定夷关巡司戍守。

　　花桥关在县西南四十里，下有花桥河，控扼险厄之处也。今改曰玉龙关。

　　诸葛寨县北三里。相传武侯驻兵处。○关索寨，在县东北五里，周回二里。俗传蜀汉将关索所筑，寨下有洞，首尾相通。樵牧过之，尝闻洞中有戈戟声。

　　永平驿在县治东五里。又东九十里为打牛坪驿，兼设巡司于此。又六十里为蒙化府之漾备驿。《滇程记》：自漾备驿九亭而达打牛坪，途径横岭。其高傍云，梯箐以升。又西为云龙桥。又西为大斗坡，而后至坪。相传武侯南征，驻师兹坪。辰值立春，鞭土牛以训蛮耕，遂以名驿。又自打牛坪十亭而畸达永平县，有毕胜桥，观音叫狗山，谚名娘娘叫狗山。其间有九转十八湾之险。

　　腾越州府西南二百七十五里。南至南甸司界二十五里，西至麻里长官司界三百里，北至茶山长官司界二百四十里。

　　汉为永昌郡西境越赕地。唐为羁縻州地。贞元中，南诏异牟寻逐诸蛮，置软化府。后白蛮徙居之，改腾冲府。大理因之。元宪宗三年，府酋高救内附。至元十一年，改腾越州又置腾越县。十四年，复改腾冲府仍治腾越县。二十五年，县废而府如故，隶大理路。明初因之。洪武末，改腾冲守御千户所，隶金齿军民指挥使司。正统九年，升所为军民指挥使司，隶云南都司。嘉靖二年，改置腾越州编户八里，属永昌府。今因之。

　　州山川险厄，为诸蛮出入要害之地。洪武中，麓川蛮入寇，自腾冲屠永昌，沐英讨平之。正统初，麓川酋思任发作乱，搅南甸，突干崖，径犯腾越，屠其城栅。守潞江督臣王骥等进讨，复腾冲，然后直捣贼巢。盖西南有事，州实当其冲也。《志》云：州与孟养、缅甸诸蛮接境，出州之镇夷关，即南甸、干二宣抚司。渡金沙江，则大小孟艮之地。其为控扼之要也，允矣。

　　○腾越废县即今州治。元至元中置县，腾冲府治焉，后废。《志》云：州旧无城。明正统十四年，再征麓川，大兵驻此，因筑土城。十五年，以砖石，周八里有奇。嘉靖二十九年，复筑濠为固城，周七里云。今城西北有土城遗址。○越甸废县，在州东北。元置此县于越甸，寻省入府。又古勇废县，在州西百里。元置此县于古勇甸，寻废。

　　顺江州城在州南。元至元十一年置。至正七年，酋长乐孙求内附，立宣抚司，寻废入腾冲府。○罗密城，在州北三十里，旧为蛮酋所居，今濠堑犹存。又州西山平原中二里有西源城遗址，相传段氏所置城也。

