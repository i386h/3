<!-- { "loadSidebar": true } -->
　　梅岭堡县西南百二十里，相传亦诸葛武侯屯兵处。又南有镇溪寨，《宋志》：元丰四年，置乐共城，领江门寨、镇溪堡、梅岭堡、大洲堡。是也。政和中，晏州蛮卜漏反攻破梅岭寨，寻讨平之。元废。江门、大洲，见上纳溪县。○席帽溪寨，亦在县境。《宋史》：元丰五年，林广入归徕州，师还，筑乐共、江门、梅岭及席帽溪等寨，西达氵育井，东到纳溪，皆控制要害。是也。寨旋废。

　　江安驿在县西，水驿也。《舆程记》：自南溪县之龙腾驿，东六十里至江安驿，又六十五里为董霸驿，自此而东六十里即纳溪县之纳溪驿。《会典》有通邮驿，即纳溪之大洲驿改今属。

　　合江县州东百二十里。东北至重庆府江津县二百七十里。汉犍为郡符县地，后汉为符节县。晋仍曰符县，属江阳郡，县寻废。永和中，改置安乐县。宋齐因之。梁时亦曰安乐戍。后周置合江县，属泸州。隋因之。今城周不及二里，编户七里。

　　○废符县在县南。汉置县于此。《水经注》：汉建元六年，以唐蒙为中郎将，从万人出巴符关，即此。元鼎二年，始置符县。后周时，置合江县于今治。隋以后因之。宋嘉熙三年，兵乱，移县治于榕山。四年，又移县治于安乐山，皆筑城为守。元复还今治。明天顺中，始筑土城。成化中，以石。弘治正德中，皆增修之。

　　安溪废县县西南百里。本蛮地，宋大观中，置纯州，并置安溪县隶焉。又南为美利城，亦属纯州。宣和二年，州废，县及美利城皆降为寨，属合江县。元俱废。

　　○榕山县南五里。山高秀，上有芙蓉池，即宋嘉熙中筑城处也。俗亦名容子山。其相近者，曰月台山，孤峰突立，之溪环绕其麓，如新月然。○安乐山，在县西五里。三峰奇秀，中有八洞及泉石诸胜，亦宋嘉熙中筑城处。《志》云：唐天宝中，尝改山名曰合江山。俗亦谓之笔架山。

　　○大江在县北，自州东流入县界。县西北二十里有白龙滩，即大江所经也。至县治东有之溪流合焉，因谓之合江。又东北入重庆府江津县界。

　　之溪在县治西南。一名小溪。源出遵义府仁怀县境，环绕如之字，径县南十里之丁山及安乐山之麓，复绕流而东北出，合于大江。

　　○遥坝寨在县南。宋大观中置，属合江县。宣和二年废。四年复置。《志》云，县境又有安溪、小溪、青山等寨，皆宋皇以后置。元初俱废。

　　冈门镇在县南。路通遵义。万历中，杨应龙之乱，合江募兵扼冈门以拒之，是也。○牛脑水驿，在县治北。县西六十里又有神山水驿，西去泸州黄舣水驿六十里。又史霸驿，在县东六十里。又东七十里为汉东驿，即江津县界也。

　　附见：

　　泸州卫州西南二百九十里。《志》云：卫地东西广二十里，南北袤九十里，东至永宁卫界，西至九姓长官司界，各十里，南至太平长官司界五十里，北至纳溪县界四十里。洪武二十五年，陕西长安卫军征云南还，命驻守州城，改为泸州卫，分立左右中前后五所隶焉。正统中，调前所于利州卫，后所于青川所。成化四年，都掌种大坝蛮叛，事平，因迁卫于宋江渡。其地本名渡船铺，增置官军，并调重庆卫前所充之，即今卫也。卫城即成化初筑，以石，周四里有奇，有门四。弘治间，复于东城外筑土城，周一里有奇，控制蕃落，为西南之要害。

　　○腰营山卫北二十里。明初命将南征，师出州境，尝屯驻于此。又有仙洞，在卫治南半里，深一里，中有池，水常不竭。

　　○宋江在卫治东。《志》云：源出大坝儿北洞，即今叙州府兴文县界也。又悦江，在卫东北，源出兴文县之氵若武箐。《志》云：以流经废羁縻悦州而名。又有思晏江，在卫西四里，源亦出兴文县界，以径故羁縻思晏县而名。皆北流径江门驿，至纳溪而注于大江。

　　○洞扫堡卫南三十里。本蛮寨。成化四年，官军攻都掌蛮，破其洞扫、海纳、龙背、豹尾等寨，事平，改为堡，属泸州卫。又定远堡，在卫南五十里，太平堡，在卫南九十里，水峡堡，在卫东南一百里，亦曰水流崖堡，俱成化四年所置也。○江门堡，在卫北五十里，即纳溪县之江门寨也。又大洲堡，在卫北百三十里，即纳溪县之大洲驿。渠坝堡，在卫西北百八十里，即纳溪县之渠坝驿也。又三层堡，在卫西北百六十里。俱成化四年置，俱分拨卫兵戍守。

　　泸州驿卫西五里，马驿也。又有来节驿，亦在卫境。或云，本在州北，近隆昌县之玉蟾山，万历初，移于此。

　　◇雅州东至嘉定州二百三十里，西南至黎州所二百四十里，西至天全六番招讨司百里，北至邛州二百里，东北至眉州二百四十里。自州治至布政司四百五十里，至江南江宁府七千七百里，至京师一万一千二百里。

　　《禹贡》梁州地。秦属蜀郡。汉为蜀郡西部。汉延光初，置蜀郡属国。三国汉改汉嘉郡。晋因之。宋属晋原郡。齐梁仍旧。西魏置蒙山郡。隋开皇初，郡废，属邛州。仁寿四年，置雅州。大业初，改曰临邛郡。唐初，复为雅州开元三年，置都督府于此，督羁縻十九州。天宝以后，多至五十七州。刘句曰：羁縻州并生獠、生羌，但有州名，无属县，亦无实土。天宝初，曰卢山郡。乾元初，复曰雅州督羁縻州如故。五代因之《五代史》：王建时以雅州为永平军。一云，后唐清泰初，孟知祥置。误。宋仍曰雅州亦曰卢山郡。《宋志》：雅州领羁縻州，凡四十有四。元亦为雅州初属嘉定路，寻属吐蕃等处宣慰司。明初，仍曰雅州，以州治严道县省入今编户四里，直隶布政司，领县三。今因之。

　　州襟带西川，咽喉夷落，唐韦皋、李德裕由此以挞伐吐蕃，鞭弭南诏，所谓邛崃、大度之险也。《寰宇记》：州西和川路，去吐蕃大渡河五日程，从大渡西郭至吐蕃松城四日程，羌蛮混杂，连山接野，鸟路沿空，不知里数。今州之西徼迫近番戎，山高谷深，天险陡绝，灵关、碉门、始阳，向称三路，而碉门要害尤为巨防也。

　　○严道废县今州治。秦县，属蜀郡。《华阳国志》云：始皇灭楚，徙严王之族以实其地，因名严道。后往往徙罪人于此。汉文帝六年，诏徙淮南厉王长于严道邛邮，即此。县亦属蜀郡。后汉延光初，属蜀郡属国。三国汉属汉嘉郡。晋因之。宋省入汉嘉县。杜佑曰：永嘉以后，李雄据蜀，此地芜废。是也。齐亦为汉嘉县地。梁因之。西魏置始阳县，并置蒙山郡治焉。隋开皇十三年，改县曰蒙山，寻为雅州治。大业初，复曰严道县。自是州郡皆治此。洪武四年，省县入州。《城邑考》：州城，明初因旧址修筑，累石为固，有门四，城周五里。

　　徙阳废县在州西。汉县，属蜀郡。徙，音斯。或曰，徙，榆蛮也。亦曰斯榆。《汉纪》：元狩中，发使者出ζ、出冉、出徙、出邛，指求身毒。即此徙也。又《西南夷传》：自以东北，君长以十数，徙、﹂、都，最大。又《西域传》：建元中，司马相如使西夷，邛、﹂、冉、ζ、斯榆之君，皆请为内臣。元鼎中，始置徙县，即斯榆地也。后汉改属蜀郡属国都尉。晋曰徙阳县，属汉嘉郡。大宁初，越斯叟攻成将任回，斯叟即徙之遗种也。宋属晋原郡。齐因之。后废。

　　蒙阳废县在州西北。《新唐书》：唐初析州界，置蒙阳、长松、灵关、阳启、嘉良、大利六县，属雅州。武德六年，俱省入严道县。

　　罗岩废州州西四百八十里。《寰宇记》：雅州管和川路、夏阳路羁縻州，凡四十有六，罗岩其首也。诸州去雅州近者四百余里，远者六百余里。和川路有罗岩以上三十七州，夏阳路有让川州以下九州。《宋史》：雅州西山蛮有部落四十六。是也。○会野废州，《通典》云：在州西北五百七十里。贞元中，吐蕃会野首领高万唐等来降。又有东西二嘉梁州，在州西五百六十余里。贞元中，其首领亦来降。又欠马、白坡等州，亦在州西五百余里。宋时诸州仍在四十六州之列。按：《新唐志》雅州羁縻有欠马州而无白坡，唯黎州羁縻有柏坡州。

　　晏山城在州西界，唐置。《新唐书》：雅州有和川、始阳、灵关、安国四镇。又有晏山、边临、统塞、集重、伐谋、制胜、龙游、尼阳等八城，盖皆置兵以控扼蛮部处。○逋租城，在州西徼外。又西北境有木波城。唐贞元中，韦皋使雅州将路惟明趋吐蕃逋租、偏松等城，既而皋败吐蕃于雅州，克木波城。是也。又有嵬龙城及业城，俱唐时吐蕃所置，近雅州西界。

　　○蔡山州东五里。《禹贡》：蔡、蒙旅平。即此蔡山也。岩峦高耸，为州之望。州东十里有地，名旅平，即大禹旅祭处。俗呼为落平。又诸葛武侯祀周公于蔡山，今亦名周公山。○雅安山，在州治西，由沉黎而来。一名月心山。州旧治山上，宋大中祥符间，州守何昌言以地多岚瘴，徙治于山麓。

　　严道山州南五里。本名鹿角山，唐天宝六载，改今名。又悬空山，在州南二十里，层峦耸翠，称为奇胜。○金鸡山，在州北二十里，上有金鸡关。又北十里有凤飞山，峰峦起伏，如凤飞然。又翠屏山，在州西二十里，山峰环列，因名。

　　万胜冈在州治西，山势起伏，环绕州治。相传诸葛武侯擒孟获，还师至此，冈下人聚观之，因名。

　　○青衣江州西六十里。源出卢山，东南流至州境，合沫水，经名山县南，又东入嘉定州洪雅县界。详见大川青衣江。

　　平羌江在州城北。源出徼外，流入境，绕州城西北郭，下流合于青衣江，故青衣亦兼平羌之名。旧传羌夷入寇，诸葛武侯击平之于水上，故曰平羌。又长江，在州东南二里，一名邛水。其源自邛崃山涌而出，绕城东北，入于平羌江。

　　沫水州西五十里。源亦出卢山，东流至此，会于青衣江，故青衣江又有沫水之称。又有周公水，在州东四里。源出荣经县瓦屋山，流经周公山，因名。下流入嘉定州洪雅县界，即花溪也。《志》云：周公山下有麒麟渡，即周公水津济处。相传麒麟尝游此。

　　和水州西南四十里。源出蕃界，流入境，合于平羌江。《禹贡》和夷底绩，唐有和川路，皆以此水名。

　　○金鸡关在州北金鸡山上，一名山鸡栋关。又金沙关，在州东北二十里。○雅安驿，在州治东，马驿也。《志》云：州城内旧有茶场，宋熙宁中置，城南又有阜民司，明洪武九年置，收买番马，后罢为民居。今州治北有税课司。

