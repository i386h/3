<!-- { "loadSidebar": true } -->
　　○大河故渎在县城西十里。旧为大河所经，亦曰西河。《汉志》：黎阳南有故大金堤，与东山相属，北尽魏界。又有鲧堤。《唐会要》：元和八年，河溢瓠子，东泛滑，距城才二里。郑滑帅薛平按故道河，出黎阳西南，遣使请于魏博帅田弘正。弘正许之。因共发卒凿古河十四里，径黎阳山东，会于故渎。自是滑无水患。宋大中祥符四年，河决通利军，合御河，坏州城田庐。遣使浚治。自是以后，决溢之患，常在州境。以大河自高趣卑，县实当其冲也。又有黎阳津，自昔为津济之要。《郡县志》以为白马津，非也。白马津属滑县，盖在黎阳之南岸。杜牧曰：黎阳距白马津三十里。《山堂杂论》云：、滑间度河处，昔皆以白马为名。然主河北而言，则曰黎阳。主河南而言，则曰白马。后汉初平二年，袁绍并河北军于黎阳。建安四年，袁绍谋攻许，曹操闻之，进军黎阳。既而操屯官渡，绍军黎阳，遣兵围白马，为操所败。操军还，绍渡河追之。五年，绍为操所败，走至黎阳北岸。七年，绍殁。袁谭屯黎阳，操自官渡渡河攻谭，败之。晋太元十七年，慕容垂攻翟钊，军黎阳，临河欲济，钊列兵南岸以拒之。垂移营就西津，去黎阳西四十里，为牛皮船佯渡，钊亟引兵趣西津，垂潜遣慕容镇自黎阳津夜济，营于河南。钊还攻镇，不能拔。慕容农遂自西津济，夹击钊，钊遂败。隆安初，慕容德自邺徙滑台，至黎阳津，冰合夜济，因改为天桥津。二年，慕容宝以兰汗等作乱，自龙城南奔至蓟，间道至邺。南至黎阳，伏于河西，欲赴慕容德于滑台。闻德已称制，惧而北走。胡氏曰：河自遮害亭屈而东，过黎阳县南，故曰河西。其东岸即滑台也。东魏武定六年，高澄南临黎阳，自虎牢济河至洛阳。高齐河清二年，自虎牢至滑台，如黎阳，还邺。武平四年，以陈人克淮南，命于黎阳临河筑城戍。时又移石济关于黎阳，改名白马关。唐元和中，发郑、滑、魏博卒，凿黎阳古河，导河还北。大顺初，朱全忠谋侵河东，假道于魏博，罗弘信不许。全忠自黎阳济河击魏。五代梁开平五年，晋王存勖乘柏乡之捷，进攻魏州，观河于黎阳，梁兵骇遁。贞明五年，晋军屯德胜。梁将王瓒自黎阳渡河，掩击澶、魏，至顿丘，遇晋兵而旋。石晋天福二年，天雄帅范延光举兵，遣其将冯晖等循河西抵黎阳。九年，契丹入寇，陷贝州，前锋至黎阳。既而晋主出屯澶州，命张彦泽将兵拒契丹于黎阳。宋靖康初，女真南犯，命内侍梁方平屯黎阳河北岸。女真将斡离不陷相州及州，前锋至黎阳，方平奔溃。河南守桥者，亦烧营遁。女真遂济河陷滑州。宋南渡以后，大河南徙。范成大《北使录》：州城西南有积水若河，盖大河剩水也。今亦堙为平陆。《河渠考》：县北四十里有大齐村，相传黄河故道也。众流所钟，旧于村东故堤，开堤口以泄众水，由田氏村顺流入卫。万历十年，为滑民所壅，自县以北，皆被溺。寻复故流，州境始为安堵。石济，见河南胙城县。

　　卫河在县城西。源发河南辉县苏门山。自汲县境流入县界，至黎阳故城西，又东经城西北。流经县西北三里，曰王桥渡。至县北二十五里，曰屯子渡。又北十五里，曰老鸦嘴渡。入内黄县界。《寰宇记》：卫河、淇水合流，亦曰黎水，亦曰水，又谓之白沟。魏武遏淇水东入白沟，盖昔时淇水南入河，堰之使东入卫，以通漕也。《志》云：县西南十里，旧有外郎河，或谓之黎水，盖即卫河故渠也。西汇长丰泊，又西北历善化山，复西北会于漳水。金时州守以州城象舟，乃自外郎河引流东北出，取舟在水中之义。今卫河经流于此。《河渠考》：卫河经城西，广数丈。堤甚卑薄，夏秋雨潦，上流诸水并集，往往为害。万历六年，县令任养心于旧堤外八里许，自石羊村至侯固寨，筑长堤障之，公私利赖云。

　　淇水县西南六十里。源出河南辉县之共山，自淇县境流入县界。《汉·地理志》：淇水东至黎阳入河，谓之淇口。贾让《治河议》：从淇口以东为石堤，多张水门。是也。亦谓之清水。后汉初平二年，袁绍屯朝歌清水口。《九州春秋》曰：淇水口也。南岸即是延津。建安九年，曹操下大枋木成堰，正在其处，卢谌《征艰赋》所谓洪河巨堰，深渠高堤者也。后废。北魏熙平中，复浚治之，盖即淇水合卫河之处矣。又宿胥渎，亦在县西南。《水经注》：淇水右合宿胥故渎，渎受河于遮害亭东，黎山西北。会淇水处，立石堰遏水，令更东北注。魏武开白沟，因宿胥故渎而加功焉。《战国策》：苏代曰：决宿胥之口，魏无虚、顿丘。即是渎也。《魏志》：武帝因宿胥故渎，开白沟导清淇水入焉。虚，即殷墟，见河南安阳县。顿丘，见前。

　　宛水县西南六十里。《水经注》：淇水南历枋堰，又东有宛水合焉，其上流有五水分流，世号五穴口。今并为二水，一为天井沟，一分为蓼沟，东入白祀陂。又东入同山陂，溉田七十余顷，又东南入于淇水。

　　长丰泊县西二十里。《地理志》：天下水名泊者二，一曰梁山泊，一曰长丰泊。长丰泊，即白祀、同山二陂水所汇也。自大河南徙，二陂渐堙，泊亦浅涸。今为牧马地，每遇霖潦，水辄泛溢。《志》云：长丰泊向为ㄜ池之所，周数十里。嘉靖中，邑令陆光祖因水涸时疏渠，南起交卸村，北抵屯子镇，延袤九十余里。一有水患，辄循渠而泄，地可耕艺。未几湮塞，寻复浚治，至今为民利。○裴潭，亦在县西，与长丰泊相近。宋天禧四年，李垂规度疏河利害，请自卫州东曹公所开运渠东五里引河，正北稍东十三里破伯乐旧堤，注裴潭，径牧马陂，正东稍北四十里系大亻丕、西山酾为二渠。不报。

　　○新镇县西南六十里。接河南汲县界，为戍守处。元置巡司于此，明初革。洪武二十九年，复置。又有新镇水驿，亦在县西六十里。《志》云：县有平川水驿，在县城西长青门外。又有李家口递运所，在县南二十五里，民居辐辏，有城周六里有奇。嘉靖三十六年，设税课局于此。《志》云：新镇、平川二水驿，嘉靖四十五年革。

　　遮害亭县西南五十里，旧为大河所经。亭西十八里至淇水口，有金堤，堤高一丈。自淇口东，地稍下，堤稍高。至遮害亭，高四五丈。大河经亭南，又东至黎阳县东大亻丕山，北入开州境，此黄河故道也。贾让《治河策》：决黎阳遮害亭，放河使北入海，河西薄泰山，东薄金堤，势不能远。即此。

　　昭阳亭在县东北。汉贾让《治河策》：河从河内北至黎阳，为石堤。激使东抵东郡平冈，又为石堤。使西北抵黎阳观下，又为石堤。使东北抵东郡津北，又为石堤。使西北抵魏郡昭阳，又为石堤。激使东北百余里间，河再西三东，迫扼如此，不得休息。昭阳，盖在黎阳县境。平冈，或曰在滑县西南。观，今山东观城县。

　　谷口戍在枋头西。晋太元十年，秦苻丕就谷枋头。既而复自枋头将归邺，与晋将檀玄战于谷口，玄败，丕复入邺。○孙就栅，在县西北。晋太元十年，刘牢之攻后燕黎阳太守刘抚于孙就栅。慕容垂来救，牢之不胜，退屯黎阳。孙就，人姓名也。

　　天成桥在故河上。宋政和五年，都水使者孟昌龄献议，导河大邳，可置永远浮桥。河流自大亻丕之东而来，直大邳山西止数里，方回南东转，复折而东，亦不过十里。视地形水势，东西相直甚径易，曾不十余里。且地势低下，可以成河，倚山可为马头。又有中潭，正如河阳。若引使穿大亻丕、大山及东北二小山，分为两股而过，合于下流，因三山为趾，以系海梁，省费数十百倍。从之。寻奏开凿大亻丕、三山两河，回引河流，修系木桥，进合龙门。功毕，诏居山至大亻丕山浮桥，属州者名天成。大亻丕至汶子山浮桥，属滑州者名荣光，俄又改名圣功。宣和三年，河溢，坏天成、圣功桥。都水孟扬奉诏修筑三山东桥，寻复坏。○巨桥，《志》云：在县西五十里。又鹿台亦在焉。《周书》：武成散鹿台之财，发巨桥之粟。盖谓此云。今有巨桥镇。

　　上宫台在废卫县东北。《志》云：卫县北有苑城，其东二里为上宫台。《卫风》所云要我乎上宫者也。相近又有沙丘台，俗名妲己台。

　　滑县府南二百三十里。东北至开州百二十里，西北至县二十五里，南至河南开封府二百十里，西至卫辉府百二十里。古豕韦氏国，春秋时卫地。汉置白马县，属东郡。后汉因之。晋属濮阳国。刘宋于此置兖州及东郡，亦谓之滑台城，河南四镇之一也。后魏初因之，寻改为西兖州治。太和十八年，废州，仍为东郡治。隋初，郡废。开皇九年，置杞州于此。十六年，改为滑州。大业二年，又为兖州。三年，复曰东郡。唐仍为滑州。天宝初，曰灵昌郡。乾元初，复故。大历七年，永平节度治于此。贞元初，为义成军治。大顺初，亦曰宣义军。五代唐复为义成军。宋仍曰滑州。太平兴国初，改军名曰武成军。端拱初，赐郡名曰灵河郡。熙宁五年，州废，属开封府。元丰四年，复旧。刘豫伪改曰凉平府。金复曰滑州。元因之。明洪武初，以州治白马县省入。七年，又改州为县。今城周九里，外堤周二十里，有城门五。编户九十二里。

