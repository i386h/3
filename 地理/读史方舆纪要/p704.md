<!-- { "loadSidebar": true } -->
　　越王山堰府北三十里。唐贞元二年，观察使皇甫政凿山以蓄泄水利。又府东北二十里有朱储斗门，北五里有新河，皆唐元和十年观察使孟简所开。西北四十六里有新径斗门，则太和七年观察使陆亘所置也。○曹娥堰，在府东九十里。水流湍急，两岸逼江。其地有曹娥渡及曹娥埭。又西岸为东关驿，驿南有曹娥场，旧设寨于此；东岸又有曹娥堰营，皆设险处也。胡氏曰：浦阳江有南津埭，今上虞县梁湖堰是；有北津埭，今曹娥堰是。又抱姑堰，在府西五十里，上连镜湖，下接小江。又有石堰，在府西三里，诸水合流，地险可据。

　　蒿坝府东南八十里。以近蒿山而名，为台、绍二府必经之道，北去上虞县四十里。○三江闸，在府北二十八里，会稽、萧山、山阴之水赖以停蓄，其外即三江口也。

　　○钱清镇府西五十里。旧尝设关于此。宋建炎三年，车驾自越州次钱清镇，将如浙西迎敌，金人百司有至曹娥江者，有至钱清镇者，不果而还。《志》云：钱清镇西抵杭州八十里。○纂风镇，在府东北八十里，当会稽上虞之界，黄家堰巡司置于此，筑城戍守。《志》云：黄家堰本在府东北六十里，有西汇渚，为防御要地，因置巡司戍之。洪武中，徙沥海所西，为海潮所啮。弘治中，徙今治。

　　三江镇在府东北四十里浮山北麓。小江经其前，大海浸其东，与三江所城南北相峙，为东海之门。旧有小城，嘉靖二年增筑，方一里，置兵以御倭。又三江场盐课司，亦置此。《志》云，司在府东北三十里。又白洋巡司，在府西北白洋山上。○三界镇，在府东南百二十里，路出嵊县。明初设税课局，嘉靖十二年废。又府南四十里有离渚市，旧设关于此，以临离渚溪而名。溪亦入于鉴湖。明初置税课局，后废。嘉靖中复置。又沧塘税课局，在府东南四十里，明初置，嘉靖十二年革。《志》云：府城东五云门外有五云河泊所，又昌安门外五里亦有河泊所，今革。又绍兴场盐仓批验所，在府西北六十里白鹭塘。正统中，迁钱清镇。弘治中，复迁于此。○脊山村，在府南四十三里脊山下。刘宋泰始二年，孔觊为上虞令王晏所攻，觊弃郡奔脊山村，被执，即此。

　　蓬莱驿在府西迎恩门外。唐曰西亭驿，宋曰仁风驿，前朝改今名。江东岸即旧曹娥驿也。又东关驿，在府东九十里曹娥江西岸，旧名东城驿，明初改今名。又钱清驿，在府西北钱清镇，正德十年革。○柯桥，在府西北三十五里。《志》云：其地水流污漫，陂深堰曲为境内之险，亦曰柯桥市。

　　萧山县府西北九十三里。西至杭州府四十里，西南至杭州府富阳县百五十里，东南至诸暨县百三十里。汉会稽郡之余暨县。三国吴改曰永兴。晋以后因之。梁陈庆之以入洛功，封永兴侯，即此邑也。隋省入会稽。唐仪凤二年，复置，属越州。天宝初，改曰萧山。后因之。《城邑考》：县旧有城，周不及二里，久废。嘉靖三十二年，重筑。周五里有奇，编户一百四十一里。

　　○西陵城县西十二里，本曰固陵。《水经注》：浙江东经固陵城北，昔范蠡筑城于浙江之滨，言可固守，因名固陵。勾践入臣于吴，群臣祖之，军陈固陵，即此。后汉建安初，孙策将取会稽，引兵渡浙江，会稽守王朗发兵拒策于固陵，策攻之，不克。六朝时，谓之西陵牛埭，以舟过堰用牛挽之也。宋元嘉末，会稽太守随王诞遣兵向建康，讨元凶劭，诞自顿西陵，为之后继。齐永明六年，西陵戍主杜元懿言。吴兴无秋，会稽丰登，商旅往来，倍多常岁，西陵牛埭税官格日三千五百。如臣所见，日可增倍，并浦阳南北津、柳浦、四埭，乞为官领摄，一年格外可长四百余万。会稽太守顾宪之极言其不可，乃止。盖西陵在平时，为行旅辏集之地，有事则为战争之冲，故是时戍主与税官并设也。陈末，西陵埭亦名奉公埭。隋开皇九年，陈亡，东扬州刺史萧岩据州不下，隋将燕荣以舟师出东海平吴郡，进至奉公埭，岩降。唐复曰西陵。咸通中，裘甫作乱，其党刘劝甫急遣兵守西陵。中和二年，浙东观察使刘汉宏作乱，谋并浙西，屡遣兵营于西陵，皆为杭州将钱Α所败。三年，汉宏自将十余万众出西陵，将击董昌，Α济江逆战，复大破之，汉宏仅免。又乾宁二年，杨行密遣安仁义以舟师至湖州，欲渡江应董昌，钱Α遣顾全武守西陵，仁义不得渡。胡氏曰，自湖州舟行入柳浦，可渡西陵也。天复三年，杭州牙将徐绾作乱，淮南宝州帅田引兵赴之，急攻杭州，仍具舟将自西陵渡江，钱Α遣将盛造等拒破之。吴越时以陵非吉语，改曰西兴。宋为西兴镇，置寨于此。今有西兴场盐课司在运河北岸，旧有戍兵。西兴驿亦置于此，下临西兴渡，渡浙江而西，至钱塘水驿十八里，公私商旅必经之道也。

　　○萧山县治西一里。唐以此山名县，一名西山。又城山，在县西九里。其山中卑四高，宛如城堞，亦谓之越王城。山半有洗马池，产嘉鱼。其前两峰对峙，谓之马门。相传吴王阖闾侵越，勾践保此以拒吴。又冠山，在县西十七里，山形如冠。又西三里为连山，长冈九里。旧《经》：秦始皇欲置石桥渡浙江，今山下有石柱数十，沿列江际。○洛思山，在县东四十三里。下有朱室坞，《水经注》：勾践百里之地，西至朱室，即此地云。

　　临江山县东南二十里。旧名牛头山，与山阴县分界，钱清江萦其西。又峡山，在县南二十六里，前后有二山相夹，亦谓之前峡、后峡。又有峡山，在县南六十里，钱清江经其下，谓之峡浦。《志》云：县南二十八里有乌石山，钱清江经此，亦曰乌石江。

　　龛山县东北五十里。吴越钱氏尝屯兵于此，有营寨旧址，下瞰浙江，与海宁县之赭山对峙，旁有小山，曰鳖子山，江出其中，故有鳖子门之名，亦曰海门，为钱塘之锁钥。嘉靖三十二年，参将汤克宽大破倭夷于龛山，三十四年，督臣胡宗宪又败倭于此，旧有龛山寨，设兵戍守，今革。寨北曰狮子口，为登涉要地。

　　虎爪山县西南五十里。下临大江，与钱塘、富阳分境。山回环盘礴，踞峙江滨，其南与浦江、诸暨诸山相联络，啸聚之徒，恃为渊薮。《志》云：县西南九十里有大山，盘亘深远，一名长山。其南最高者曰镜台山，一名白石山，岩洞幽胜。滨江而北，有州口、龙门、白峰、马谷诸山，其间相接者为百药山。傍有黄岭，东北去县四十八里，与富阳分境，相传黄巢屯兵之所。虎爪山，即诸山之支阜，而临江突峙，当舟楫必经之会，以地势而言，实杭、严、金、绍四郡之险也。○龙门山，在县西南八十里，两山对峙，上有龙湫，一名大洪山。其南十里为州口山，龙门而北数里，即白峰、马谷诸山也。

　　壕岭县南六十五里，与诸暨接界。又县西南六十里有党旗岭，元末乡民聚党揭旗以御寇，因名。

　　○海县东北五十里。胡氏曰：自龛山而东，至兰风、石堰、鸣鹤、松浦、蟹浦、定海皆谓之海浦。晋隆安四年，谢琰为会稽太守，戍海口以备孙恩，是也。今有海塘，自县东北二十里长山闸抵龛山，凡二十里，直至定海，凡五百余里。宋咸淳中，塘为风涛所圮，越帅刘良贵移入田内，筑塘植柳，名万柳塘。明初以来，屡圮屡筑。万历四十年，潮啮西兴，守臣萧良兴役重筑，为石塘三百余丈，患稍弭。又《邑志》：浙江经县北十里，亦谓之北海，有长山渡沿海而东，五十里为丁村渡云。

　　定山江即浙江也。在县西十里。旧阔可三十里，近潮沙渐积，阔不及二十里，其海口阔处，则几七十里。西兴渡而外，沿江西南五里有黄家渡，又南十五里有上沙渡，稍折而东有渔浦渡，皆东西渡口，而西兴、渔浦最为通道。又西江塘，在县西南三十里，塘亘五十里，江水自富阳一带建瓴而下，藉此塘及西兴塘以捍之。

　　钱清江县东南十五里，亦曰浦阳江，亦曰东小江。自山阴县流经县南之峡山，曰峡浦。又北经临浦，旧有麻溪，由此注入山阴县界，复引而北出，经乌石山，又东北经县东十五里之渔临关桥，乃北折而东，入山阴县，经钱清镇以入海。后以江口壅塞，建闸以遏之。而于县西南二十余里开碛堰，以通钱清江之上流，而江之故道一变。《邑志》：临浦在县南三十里，旧钱清江经此，东入山阴县界。元末张士诚将吕珍筑城江上，跨江南北，于东西两头作栅，为浮城于江面，以通舟楫，谓之钱清城，寻废。成化中，钱清江口壅塞，江水泛滥，麻溪以东之田，大受其病，于是筑临浦大小坝，为之内障，而江分为二。

　　运河在县城西。自西兴东至县，又东北入钱清江，凡五十里。《宋国史》：乾道三年，以县境西兴镇通江两闸为江沙壅塞，守臣因募人自西兴至大江，疏沙河二十里，并浚闸里运河十三里，又以通江大堰纲运至多，乃勒为定制，以时修浚，公私皆利焉。

　　湘湖县西二里。周八十里。本为民田，四面距山，田皆低洼，山水四溢，则荡为一壑，民被其害。宋政和间，县令杨时因而为湖，于山麓缺处凿堤障水，民皆以渔贩为业，遂无恶岁。自宋至今，奸豪往往欲侵据为田，有司以其病民，严为之禁。成化中，邑令朱┉复为修浚，民被其泽。王氏曰：此又越田之变为湖者。又落星湖，在县西二十三里，周二十里，旧尝有星陨此，因名。宋庆元后，渐堙为田。又白马湖，在县西二十二里，周二十五里。《志》云：县境诸湖，皆有溉田之利，自宋以来，多为奸民所侵啮，失利者众。

　　渔浦县西南三十五里。《志》云：渔浦当西陵之上游，其对岸即钱塘之六和塔，旧为戍守处。○查渎，在县西南九里。《水经注》：浙江东经查塘，谓之查渎，孙策攻固陵，不克，叔父静说策曰，查渎南去此数十里，宜从彼据其内，所谓攻其无备，出其不意者也。策遂分军投查渎，道袭高迁屯，王朗败走。夏侯曾先曰，查渎亦曰查浦，春秋吴伐越，次查浦，即此。

　　○高迁屯县东北五十里，东南去府城四十里。孙策攻会稽，分兵袭高迁屯，裴松之曰：永兴有高迁桥，是也。亦曰高迁亭，又名柯亭。《南史》：宋会稽太守褚淡之破贼众孙法亮于柯亭，贼走永兴。《志》云：柯亭即高迁亭也，或以为山阴之柯桥市境亦相属。

