<!-- { "loadSidebar": true } -->
　　大明宫府治东北五里。唐为东内，贞观八年建，初名永安宫，旋改曰大明宫。《六典》：大门宫在禁苑东南，西接宫城之东北隅。程大昌曰：太极宫之后苑也，在龙首山上。龙朔二年改作，谓之蓬莱宫，取殿后蓬莱池为名。正殿曰含元殿，殿成，遂移仗居之，更命故宫曰西内。咸亨初，又改曰含元宫。武后长安初，复曰大明宫。其含元殿，据龙首山之东趾，阶上高于平地四十余尺。南为丹凤门，殿东曰翔鸾阁，西曰栖凤阁，二阁之下为东西朝堂，后殿则宣政殿也。殿之东西，有东西廊，与西内太极殿之东西厢，皆有日华月华门。其西上阁之西，则为延英门。门左曰延英殿。自宣政殿而北，则紫宸门。门左曰崇明门，右曰光顺门。光顺门外为昭庆门，门南直光范门。而紫宸门内之紫宸殿，即内衙正殿也。又西曰金銮殿。殿当龙首山坡陇之北。有金銮坡，即龙首山之支陇，隐起平地，坡ヌ逶迤，殿在坡东，因以为名。宫内又有长乐门、长乐殿，又有芳兰殿，或曰紫兰殿也。贞观二十年，宴回纥诸酋长于芳兰殿。《大明宫图》玄武门右有玄武殿，后有紫兰殿。又紫宸东西为左右银台门，左银台门北为太和殿，殿西为清思殿。又南为宣徽殿，北为珠镜殿，而右银台门内有麟德殿。殿有三面，亦谓之三殿。又紫宸之北为温室、浴堂等殿。温室殿西南，浴堂殿东，则少阳院也。其观德殿在宜春门北，射殿也。贞观十四年，侯君集献高昌俘于此。或曰，亦在大明宫内。刘句云：东内别殿台馆，亦三十余所。

　　兴庆宫在今府治东南五里。初曰隆庆坊，玄宗在藩时宅也。开元初避讳，改曰兴庆坊，宋王成器等居之。二年，成器等献兴庆坊宅为离宫，许之，始建兴庆宫。后谓之南内。宫中有文泰、南薰、大同诸殿，宫南临大道，有长庆楼。其西南隅，又有二楼，西曰花萼相辉，南曰勤政务本。至德中，上皇自蜀还居此。上元二年，李辅国逼迁上皇于西内，而南内渐废。《雍录》：南内在皇城中，直东内之南。是也。又仙都宫，在今府西。《隋志》：长安县有仙都、福阳、太平等宫。唐废。

　　太和宫府南五十里。终南山有太和谷，唐武德八年，置宫于此。贞观十年废。二十一年复置，敕名翠微宫。宫中有含风等殿，笼山为苑，列台观其中。二十一年，以翠微宫险隘，不能容百官，乃改营玉华宫于宜君县之凤凰谷。永徽中，废为翠微寺。

　　上林苑在旧长安城西十里，本秦苑。《史记》：秦都咸阳，诸庙及章台、上林皆在渭南，是也。汉建元三年开广之，延袤三百里。李吉甫云：汉上林苑，在长安西北十四里，周匝二百四十里。苑中有昭台宫，又有平乐观。《括地志》：观在未央宫北，周十五里。宣帝地节中，霍禹等驰逐平乐观。王莽居摄二年，以三辅兵起，使其党王恽屯平乐观。是也。后汉建武三年，冯异屯军上林苑中。时群盗延岑等分据蓝田，长安及诸城邑，合兵击异，异大破之。于是招徕降附，抚慰百姓，三岁上林成都云。○博望苑，《黄图》云：在长安城南杜门外五里。《元和志》：在今长安城北五里。汉武为太子，立博望苑，使通宾客之处也。

　　禁苑今府城北。《唐志》：皇城北为禁苑。《雍录》：唐太极宫北有内苑，有禁苑。太极宫居都城北，内苑又居宫北，禁苑又居内苑之北。禁苑广矣，南面全包汉之都城，东抵霸水。其西南两面，搀出太极宫之前，与承天门相齐。承天门西，排列景耀等三门，皆禁苑门也。《六典》：禁苑北临渭水，东距川，西尽都城，周百二十里。兴元初，李晟收京城，议兵所从入。诸将请先取外城，据坊市，然后北收宫阙。晟曰：坊市狭隘，贼若伏兵格斗，居人惊乱，非吾利也。今贼重兵皆聚苑中，不若自苑北攻之，溃其腹心，贼必奔亡。如此则宫阙不残，坊市无扰，策之上也。诸将从之，遂定京邑。《志》云：禁苑中有漕渠，首受沣水北流，矩折入于禁苑而东流，又矩折北流入于渭。苑地自漕渠之东，大安宫垣之西，南出与宫城齐。详见前苑城。

　　逍遥园在今府城西。亦汉时旧苑也。《水经注》：沈水合昆明池。其枝津东北流，径邓艾祠南，又东分为二，一水东入逍遥园。晋建兴初，刘聪使刘曜、赵染寇关中。染袭长安，入外城，既而退屯逍遥园。义熙十二年，王镇恶自河入渭，趣长安。姚泓屯于逍遥园。后魏孝昌二年，萧宝寅为秦贼败于泾州，收散卒屯逍遥园，即此。

　　韭园在长安故城西。《志》云：牛首池亦名韭泽。韭园盖在其旁。晋太元九年，苻坚将李辨等召集西州人，屯于韭园，即此。又栗园，在今府城南。隋文帝尝幸此。

　　芙蓉园在府东南，近曲江池。《西京记》：芙蓉园本隋离宫，周十七里。刘饣束《小说》，园本古曲江，隋文帝恶其名曲，改曰芙蓉，以水盛而芙蓉多也。唐贞观七年，幸芙蓉园。二十年，又幸焉。《雍录》：开元二十年，筑夹城，通芙蓉园，自大明宫夹东罗城，复道繇通化门、安兴门入兴庆宫，次经春明门、延喜门，则至芙蓉园云。

　　杏园《志》云：在曲江池西。唐制，进士放榜后，于此宴集。又园内有慈恩寺塔，本隋无漏寺地，唐初废。贞观十二年，高宗在青宫为文德皇后请立寺，因名。寺南临黄渠，竹松森邃，浮图七层，崇三百尺。唐进士赐宴后，率题名于此，所谓雁塔题名也。又梨园，在禁苑光化门北。唐景龙四年，御梨园球场。开元初，教法曲于梨园。即此。又有梨园在泾阳县甘泉山下。《志》云：禁苑中芳林门内又有芳林园。○奉成园，《唐志》：在丹凤门，南出茅六坊之安道坊。德宗初立，命马子献其园隶官司，谓之奉成园。

　　灵台在府西四十里，汉灵台也。高二十丈，周回四百二十步。《三辅故事》：周灵台在县丰水东，汉灵台在长安故城西北八里，本秦之清台，汉曰灵台。郭缘生《述征记》：长安宫中有灵台，高十五仞。《水经注》：汉灵台在秦阿房宫南，南去明堂三百步，镐水经其西，汉平帝元始四年立。晋愍帝末，刘曜逼长安，南阳王保遣将胡崧破曜于灵台。义熙十三年，后秦姚恢自安定叛，南攻城，进逼长安。秦主泓使姚绍等拒之，与恢相持于灵台，恢败死，即此台也。《黄图》长安西有周灵台，误。

　　渐台在未央宫西南太液池中。高二十余丈，以池水所渐而名。汉兵斩王莽于此。又神明台，在建章宫中，高五十丈，上有九室。又有昆明台，在昆明池西。《水经注》云：汉故台也。○鸿台，《黄图》云：在长乐宫中，高四十丈，上起观宇，尝射鸿于上，因名。汉惠帝四年，长乐宫鸿台灾即此。

　　子午关在子午谷内。即汉元始中王莽所置关也。见上子午谷。

　　曲牢堡在府东。晋太元十六年，苻登自雍攻后秦将金荣于范氏堡，克之，遂渡渭水。攻后秦京兆太守韦范于段氏堡，不克。进据曲牢，复自曲牢向繁川，军于马头原，为姚苌所败，退屯于。胡氏曰：曲牢在杜县东北，范氏堡在渭北，段氏堡又在曲牢堡东北繁川，即樊川也。马头原，盖在龙首山之南麓。○莎城镇，在府东南。唐乾宁二年，、岐二镇兵作乱，上出启夏门，趣南山，宿莎城镇。胡氏曰：镇在长安城南近郊。

　　中渭桥在府西北二十五里，故长安城北。本名横桥。秦始皇都咸阳，诸庙及章台、上林，皆在渭南，架桥渭上以通南北。《黄图》：渭水贯都，以象天汉，横桥南渡，以法牵牛。是也。《三辅旧事》：横桥在长安北二里横门外，秦始皇造。汉承秦制，广六尺，长三百八十步六十八间，七百五十柱，一百二十梁，号石柱桥。《关中记》：石柱以北属扶风，以南属京兆。其北首垒石水中，故曰石柱，亦曰渭桥。汉吕后之乱，大臣迎立代王。王至高陵，使宋昌驰之长安观变。昌至渭桥，丞相以下皆迎。昌还报，王乃驰至渭桥。始元初，大雨，渭桥绝。甘露二年，呼韩邪单于来朝甘泉，就邸长安。上自甘泉还，诸蛮裔君长王侯数万咸迎渭桥下，夹道陈。上登渭桥，咸称万岁。更始初，汉兵讨莽，长安旁兵四会城下。莽出兵击之，度渭桥，皆散走。后汉末，桥坏。魏武尝更修之。《雍录》：中渭桥在今咸阳东南二十二里，渭水南有长乐宫，北有咸阳宫，此桥通二宫之间。汉末，董卓毁之。魏文帝更造。其后复毁。晋永和十一年，秦苻生发三辅民治渭桥。义熙十三年，刘裕入关，又毁之。后魏时更造。贞观十年，移于今所。宋敏求曰：汉之渭桥，约其地望，即唐太极宫西，而太仓北也。亦曰中渭桥。汉文帝二年，行出中渭桥，即此。唐至德二载，安庆绪之党据长安，别将王伯伦等攻中渭桥，破之，乘胜至苑门，败死。广德初，吐蕃入长安。寻引却，命筑城于县及中渭桥，屯兵以备之。建中四年，朱Г据长安，马燧遣河东兵入援，屯中渭桥。元和十一年，渭水溢，毁中桥。寻复修治。中和三年，李克用讨黄巢，进军渭桥，骑军军于渭北。乾宁二年，、岐、华三镇兵犯阙，李克用帅河东兵讨之，军中渭桥，是也。《志》云：中渭桥与东西渭并为三桥。兴元初，李晟复京师，车驾自兴元还长安，晟等谒见于三桥。景福二年，凤翔帅李茂贞、静难帅王行瑜犯阙，军于，进逼官军于兴平。官军溃，乘胜进攻三桥。乾宁三年，岐兵邀劫车驾，上幸石门。李克用入援，营于渭桥。既又命克用遣骑三千，驻三桥为备御。克用寻还镇。上遣诸王戒丕募兵屯三桥。岐帅李茂贞托言讨己，复犯阙。盖三桥并立于渭上，京师北面之险也。石门，见蓝田县。

