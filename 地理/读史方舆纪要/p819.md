<!-- { "loadSidebar": true } -->
　　废允州在县西北。宋置安口寨。崇宁中，置允州治焉，改寨为县。政和中，州县俱废。又西有废从州，宋置乐古寨。崇宁中，置格州治焉，又改寨为县。五年，改格州为从州。政和中，州县皆废，复为乐古寨。《宋史》：崇宁四年，时蔡京以开边蛊上，知桂州王祖道诱王江酋杨晟免等使纳土，夸言向慕者百二十峒，又言王江山川形势，据诸洞要会，宜开建城邑，置洞司主之。从之，于王口寨置怀远军，寻分其地置允、格二州是也。

　　○平山县北五里。宋平州以此名，亦曰屏山。山东麓有治平洲，广数百亩，可以耕种。又北五里曰大桂山。○武牢山，在县南十五里，高险峭拔。又县南有珠玉山，县之案山也。《志》云：今县治即故丹阳镇，有丹阳洲，苍帽山当其北，珠玉山在其南，挂榜山在其西，天马山直其东，又东北为大耀山，又远为唐朝山，与湖广通道县接界。

　　九曲山在县西北。高万仞，怪石岩，中流一泓，碧练千尺。其南为石门山，大江左右，两山夹峙，凡有四处，俱崖石峭竖如门，又南入融县界。江岸皆有山夹峙，俱谓之石门云。《志》云：县境有古尼山，峰峦环抱，风气凝聚。

　　○古州江在县西北。自贵州西山阳洞长官司流入县境，即福禄江也，亦谓之大江，湖广靖州南境之多星江、芙蓉江诸水皆流汇焉。自石门山而南，绕县西入融县境，谓之融江。

　　板江县北十五里。源出北境之扶劳山，经牛头、上瓮、边田诸村，南入大江。又蕉花江，在县北二十里，出蕉花村，自江口入大江。县北三十五里又有田寨江，出吼江北原，经田寨、播营、丹竹诸村入大江。○西波江，在县北四十三里，源出白雉山，入甘边江，会合水江而入大江。又四里江，亦在县北，自大理马平经白花、占利、龙塘诸寨入大江。又有斗江水，自县北江源、大地诸村入大江。《志》云：县北三里有军听潭，两岸皆悬崖峭壁，其流亦入大江。

　　○文村堡在县北。宋置。其东有临溪堡，又有融江寨，在县东北。又东有浔江堡。《宋志》：崇宁四年，王江、古州蛮户纳土，因建怀远军，割融州之融江、文村、浔江、临溪四堡寨隶焉，寻又属平州。政和初，州废，融江等寨还隶融州。又百乐寨，在县西北，崇宁中置，兼置万安寨，初属平州，寻又置连靖、镇安等寨，拨隶允州，后皆废。《志》云：县东有通天寨，亦宋政和中置，属平州，宣和中废。又县有浔江镇巡司，旧有宜良、丹阳、万石三巡司，今革。

　　板江堡在县西南。万历二年，设兵戍守，又议迁县治于此。四年，堡为犭贼所陷。《经略志》：万历初，议讨怀远叛犭，以近县近江诸巢为必剿之寇，黄土诸犭同、白杲诸犭童、青淇、大梅诸犭，宜安抚。于是召集诸军，水陆并进，贼党奔溃，官兵追捣太平、河里，连破七团诸巢，直抵靖州界。于是天鹅岭之北，贼犭略尽，而杲黄、大地诸贼，犹聚郡邓山，乃移兵夹击，复大破之，又破其上犭龙七寨。寨为诸犭重地，长亘数里，崖壁峭绝，官兵奋勇克之。计前后破贼巢百四十有余，犭大窘，乃议以县北之太平、河里、四港诸孽属之三甲余民，猛团、七团诸孽属之武洛良犭童，桐木、合水、三门诸孽属之白杲良犭童，县南郡邓、坡头、杲黄、大地诸孽属之县，边田、板江诸孽属之浪溪、宝江良犭童，河潺、蕉花诸孽属之背江良犭童，县境侵噬稍息。四年，犭复叛，陷坡头堡，毁板江堡。六年，复攻长安镇，官军大败之，自是犭患益少。

　　融县府西北二百五十里。东至桂林府永宁州二百八十里，东北至怀远县九十里。汉潭中县地。萧齐析置齐熙县，为齐熙郡治。梁兼置东宁州。隋平陈，郡废。开皇十八年，改州为融州，又改县曰义熙。大业初，州废，县属始安郡。唐武德四年，复置融州。六年，改义熙曰融水县。天宝初，曰融水郡。乾元初，复为融州。宋因之，亦曰融水郡。大观元年，升为帅府，黔南路治焉。三年，府罢，赐军额曰清远军节度，寻又升为下都督府。元曰融州路。至元二十二年，降为州。明洪武初，以州治融水县省入。十年，降州为县。城周二里有奇，编户七十里。

　　○融水废县今县治西。萧齐曰齐熙县，隋曰义熙，唐曰融水，皆为州郡治。明初废。《志》云：县东临融水，西近香山，南达真仙岩，北倚云际山。唐始筑州城。宋大观初，复增拓之，创外城，周九里。元至正中，寇毁，复修筑内城。明初，又增拓城西一面，环之以濠。正统九年、嘉靖三十一年、四十四年，皆尝修葺云。

　　武阳废县在县西北。《志》云，萧梁置黄水县，并置黄水郡，在今县西。又于西北置临县，属黄水郡。隋平陈，郡废，县皆属融州。大业初，俱省入义熙县。唐初，复置临、黄水二县，仍属融州。天宝初，改置武阳县，临、黄水俱省入焉，仍属融州。宋初因之。熙宁七年，废入融水县。崇宁初，置武阳寨，即故县也。或曰：武阳废县，即临故址。○安修废县，亦在县西北，唐武德四年置。贞观十二年，省入临。

　　抚水废县县西北三百里。唐垂拱中，置羁縻抚水州，领抚水、古劳、多蓬、京水四县，属黔州都督府，后仍没于蛮。宋初，亦置抚水州及县于此。祥符九年，州蛮为乱，寇宜、融等州，广西转运使俞献可使宜州将普克明、融州将王文庆等讨之。克明出樟岭西，文庆出天河寨东，磴道危绝，蛮多伏弩以待，官军击破之，群蛮窜伏，寻出降。诏以抚水州为安化军，县为归仁县。《宋志》庆远府有羁縻安化州，领县四，即此。元废。○乐善废州，在县北。宋崇宁二年，置乐善寨。绍兴中，为羁縻乐善州，后复废。

　　○独秀山县西一里。挺然秀发，上干云霄。又西里许为旗山，山巅卓起，坡势衍逶，旧设香山驿于山下。《志》云：县西南四里有老人岩，叠隆起，度高千仞。山腰削壁，忽开岩窦，轩豁明爽。山后有石径，萦纡而上，俯眺川原，尽在几榻。又县西北四里有玉华岩，俗谓之龙吟虎啸岩，以石形相似也。又县西五里有弹子岩，中多石子，一名德岩。

　　灵岩山县东南五里。仰视高远，青白错杂，灵寿溪贯串中出。岩中有白石巍然，亦名老君洞。宋咸平中，改为真仙岩，颁太宗御书百二十轴藏于岩内。《志》云：县南五里为刘公岩，旧名西峰。宋绍定间，郡守刘继祖洗辟，因名。又南二里即真仙岩矣。

　　云际山县北十里。甚高峻，上有二泉。又石门山，在县西北十里，两峰夹峙江岸，崖石峻削若门，土人谓之上石门。其在怀远县境者曰下石门。○圣山，在县北四十里长安镇，高七八里，上有舜祠，因名。又县东北四十里有四盘岭，上下二十余里，岭道萦纡。《志》云：县北五十里有天堂岭，有泉长流。

　　宝积山县东五十里。产铁及芦甘石。○采蓝洞，在县东北二十里。四山环列，洞中平地如砥。

　　○潭江县城东。一名融江。自怀远县流入，与县境诸水合流至柳城县而为柳江。今有浔阳渡，在县东南十五里，融水津渡处也，为往来要道。

　　背江县西北十里。《志》云：背江之水，历石门山，流经罗城县界入柳江，盖即融江支流也。又保江，在县北二十里。浪溪江，在县北六十里。县境又有思回江、丹江诸水，俱流汇于潭江。

　　灵寿溪县南五里。出县西南之六村，东流入真仙岩。县东七里有清潭，其深叵测，流合灵寿溪，下流俱注于融江。又玉华溪，亦曰玉华江，出玉华岩，下流亦注于融江。○都博塘，在县西南十五里，大数百亩。又县北四十五里有山塘，受诸山溪之水，回环数曲，大如江河。《志》云：县境陂塘凡数十处，而都博山塘为最大。

　　○长安镇县北四十里。有巡司。《通志》镇旧在融江东岸，今徙西岸。又县西南五十里有鹅颈镇巡司，县东六十里有思管镇巡司。《志》云，县有清流镇巡司、大约镇土巡司，又有保江、西峒、理源三镇巡司，今皆革。○板江村，在县西。成化中，怀远贼侵融县板江村据之，即此。

　　来宾县府南七十里。南至宾州二百二十里。汉潭中县地，后为獠所据。唐乾封元年，招致生獠，置来宾县，并置严州治焉。天宝初，改为循德郡。乾元元年，复曰严州。宋初，州废，县属象州。元因之。明初，改今属。城周二里有奇，编户九里。

　　○归化废县在县南。晋义熙中，置县，属郁林郡。宋、齐因之。梁、陈间废。唐乾元初，复置，属严州。宋开宝七年，省入来宾县。又循德废县，在县东。唐初，置归德县，属柳州，寻改曰循德县。乾元初，改属严州。宋初废。《志》云：县东南五十里有古郎城，以傍有古郎山而名，城周一里。疑即故循德县治。

　　武化废县县东南八十里。刘句曰：汉潭中县地。隋为桂州建陵县地。唐武德四年，析置武化县，仍属桂州，寻属晏州。贞观十二年，州废，以县属象州，寻移州治此。大历十一年，州移治阳寿，县仍属焉。宋初因之。熙宁七年，省入来宾。元初，复旧。绍兴初废。又东有长风废县。唐武德四年，析阳寿县置，属晏州，寻属象州。大历十一年，省入来宾。

　　○龙镇山县北一里。县之主山也。县北四十里又有思玉山。○石牙山，在县南三十里，平地有石，峭拔如牙。又南五里有居松山。又南五里为穿山，山有穴，南北相通，相传马伏波获白鹿于此。《志》云：县南六十里又有金峰山，泉石甚胜。

　　白云洞县北二十里。洞深邃，尝有白云覆其上。○白牛洞，在县西南六十里。弘治中，盗贼出没于此，台臣万祥言，贼在柳、庆间者，有白牛、上油、肆滴、二都、四五都诸巢，是也。

　　○大江在县南。都泥江下流也。其源自贵州定番州界，经庆远府境，历迁江县北、宾州南，又东北入县界，有雷江流合焉，又东南入于柳江。《元和志》严州有长水自流下来宾，即此水也。详见大川右江及川渎盘江。

　　定清江县北五里。又雷江，在县北三十里。俱南流入于大江。○白马溪，在县西南二十余里，下流亦入大江。

　　○界牌镇在县南境。有巡司。《志》云：司旧置于县西。宣德七年，迁于南冈石牙村，接贵县界。○在城驿，在县西二里。

　　象州府东南百三十里。南至浔州府三百六十里，西南至宾州二百八十里，北至平乐府修仁县百五十里。

