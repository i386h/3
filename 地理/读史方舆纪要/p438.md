<!-- { "loadSidebar": true } -->
　　○竹林关县东百三十里，有巡司戍守。又县东南百五十里有丰阳巡司，以故丰阳县地而名。

　　镇安县州西南百五十里。北至府城二百五十里，南至汉中府兴安州阳县三百二十里。汉商县地。后魏丰阳县地。周隋因之。唐万岁通天初，析置安业县，属商州。景龙三年，属雍州。景云初，还属商州。乾元初，改为乾元县，属京兆府。五代汉乾三年，改为乾县。宋仍属京兆府。金废。明景泰三年，改置今县。城周五里有奇，编户十八里。

　　○乾废县县北七十里。唐置安业县于此，后为乾元县治。五代汉曰乾县。元至元中废。今为乾巡司。

　　○丰阳废县在县东南。宋白曰：汉商县地。晋泰始三年，析置丰阳县，治丰阳川。永和九年，苻秦置荆州于丰阳川，即此地也。魏收《志》：魏太安二年，置丰阳县，为上庸郡治。后周，县属商州。隋、唐因之。刘句曰：旧治吉川城。麟德初，移理丰阳川。宋仍属商州。金贞元二年，废为丰阳镇。胡氏曰：丰阳与湖广上津县接界。地当秦楚之交，旧为冲要。宋绍兴中，割秦商之半畀金人，以刘岭为界，止存上津、丰阳二县，是也。

　　○车轮山县南二十五里。其水流为镇安河，绕县治南，下流入于氵乍水。○长陵山，在县北二十里。以崖岫绵延而名。又北六十里有天书山。

　　梦谷山县东北二十里。其山危峻。又五十里为重崖山，崖谷重叠，望之无穷。

　　○氵乍水在县东五里。出秦岭，流入洵阳县界，合旬水入于汉江。又水，出旧乾县西南七里考山，下流入于氵乍水。

　　旬水出县南百里之旬山。亦曰水。东南流，入阳县境。

　　乾渠在县东南。亦谓之丰水，亦曰丰阳川。《志》云：县北九十里有乾佑渠。至县东三里为乾河，即丰阳川矣。下流入阳县界，合旬水。又秋林川，在县东南八十里，亦流合于丰阳川。按：丰阳川非丰乡川也。旧《志》或讹为一水。今丰乡川，见山阳县。

　　○五谷关在县西。唐置关于此。《志》云：县西三百五十里有五郎坝巡司，接汉中紫阳县界。又有旧县巡司，在县东北百二十里。○水府，在县南。唐之折冲府也。《志》云：商州有水、玉京二府。

　　同州府东北二百八十里。东至山西蒲州八十一里，南至华州华阴县七十八里，西北至延安府州四百五十里。

　　春秋时秦、晋之疆。战国为秦、魏二国地《汉书》：自高陵以东，皆魏分也。始皇并天下，为内史地。项羽分为塞国。汉初，为河上郡，寻复为内史。景帝二年，分为左内史。武帝太初元年，改为左冯翊。后汉因之。三国魏为冯翊郡。晋因之。后魏兼置华州一作西华州。误。西魏改曰同州《禹贡》：漆沮既从，沣水攸同。言二水至斯，同流入渭也。州因以名，而冯翊郡如故。隋初废郡，炀帝复改州为冯翊郡。唐亦曰同州治冯翊县。天宝初，曰冯翊郡。乾元初，复为同州《志》云：至德后，置同州防御长春宫使，州刺史领之。又升为匡国军。兴元初，改为奉诚军寻并入河中节度，后复曰匡国军。五代梁曰忠武军。后唐复为匡国军五代周显德五年，废匡国军。宋仍曰同州，亦曰定国军。金曰安国军。元亦为同州，以州治冯翊县省入。明初因之编户三十九里，领县五。今仍曰同州。

　　州前临沙苑，后枕浒冈，左接平原，右带沮水，又密迩河中，常为孔道。春秋之季，秦晋每角逐于河西。战国时，秦与魏人争河西地，既得河西，三晋之患日迫矣《史记》：梁哀王五年，予秦河西地。《正义》：自华州北至同州，魏河西地也。汉初，自临晋东渡河以争中原。东汉初，邓禹亦繇此入关中。西魏时，高欢自蒲津济河，至冯翊。华州刺史王罴坚守，曰此城是王罴冢，不可得也。欢力攻不克，遂不能得志于西魏。《北史》：宇文泰辅政，多居同州，以地控关河之会，齐人来侵，便于应接也。唐至德二载，郭子仪自洛交引兵趣河东，分兵先取冯翊，河东遂翻城迎官军。兴元初，李怀光以河中叛。官军扼其同州，怀光遂不振。李晟曰：河中去长安三百里，同州当其冲。宋李永奇曰：同州入南山，乃金人往来驿路。盖关中襟要，莫如同州矣。

　　○冯翊废县在州城南。春秋时芮国也，后为秦所并。汉为临晋县地。后魏始于此置华阴县。西魏改为武乡县，兼置武乡郡。开皇初，郡废。大业初，复改县为冯翊。自是常为郡治。《郡国志》：州所理城，后魏永平三年，刺史安定王元筑。其东城，正光五年，刺史穆弼筑。西城与大城通。其外城，西魏大统元年，刺史王罴所筑也。今州城正方，盖唐时改筑。周九里有奇，有门四。

　　元里城在州东北。本魏邑也。《史记·魏世家》：文侯十六年，伐秦，筑临晋、元里。魏惠王十七年，与秦战元里。《大事记》：周显王五十五年，秦败魏师于元里，取少梁。孔氏曰：元里，在澄城县界。《志》云：州境有三曲城，亦名三业城。或云宇文周所置。○雒阴城，在州西北，战国时魏文侯所筑。《史记·魏世家》：文侯十七年，攻秦，至郑而还，筑雒阴合阳城。城在雒水北也。《括地志》：雒阴在同州西。

　　○黄堆山在州西。唐广德元年，党项羌寇同州，郭子仪败之于黄堆山，是也。○铁镰山，《志》云：在州北二十五里沮水岸。土具黄、白、赤三色，其形如镰，因名。

　　商原州北三十五里。《水经注》：洛水南经商原西，俗亦谓之浒原。原下有泉，水味咸苦，羊饮之，肥而肉美。谚曰：苦泉羊，洛水浆。即此。《通典》曰：商原亦谓之商颜。

　　○许原州西北五十里。《志》云：沮水之浒也。《汉志》注：许原在洛水南。或曰非也，原盖在洛水之西。西魏大统三年，高欢自蒲津渡河，攻冯翊，不克。乃涉洛，军于许原。即此。

　　○洛水在州西五里。自澄城县流入境。唐开元十五年，洛水坏同州城市及冯翊县，漂居民二千余家，是也。又东南经蒲城县东境，流入朝邑县界。州东有龙首渠，宇文周保定初所凿。盖导洛河以资灌溉处也。

　　赤岸泽在州西南。《志》云：泽在长安北、同州南，道里适中之地。周主ど如同州，自应门至于赤岸泽，数十里间，旗幡相蔽。又隋大业三年，自洛阳北巡，顿赤岸泽。唐玄宗时，王毛仲掌群牧，初才得三千匹于赤岸泽，是也。《元和志》：贞观中，自京师东赤岸泽移马牧于秦渭。应门，后周时宫门名。

　　九龙泉州东南十五里。出沙阜中。泉有九穴，会于一池。俗亦名鹅鸭池。孙忄面曰：九泉同流，故曰同州。又州西北二十五里，有龙泉洞，称佳胜云。

　　红善泉州西南四十里。又十里为苏村泉。俱自平地涌出，流入渭河，州人资以灌溉。

　　○兴德宫《唐志》：在冯翊县南三十二里。本名忠武园。亦曰忠武寺。宇文泰与高欢战于沙苑，时秦兵少，隐伏沙阜，以奇取胜。后于战处建忠武寺，令骑士种柳各一株，数及七千，因呼为忠武园。唐初举义旗，将趣京师，军次于此。武德初，因建为宫，属家令宫寺。又同州宫，亦后周所置。宇文泰相魏，恒居同州。后因置别宫于此。建德七年废。大象初，复置。二年，复改为天成宫。后废。

　　沙苑在州南十二里。一名沙阜。《水经注》：洛水东经沙阜北。其阜东西八十里，南北三十里，俗名之曰沙苑。苑南则渭水经焉。西魏大统四年，东魏高欢自蒲津济河涉洛，军于许原西。宇文泰自渭南造浮桥，轻骑渡渭，至沙苑，距东魏军六十里。欢引军来会。李弼谓泰曰：彼众我寡，不可平地置阵。此东十里有渭曲，可先据以待之。泰从之。因背水东西为阵，命将士偃戈苇中。欢至，其将斛律羌举曰：渭曲苇深土泞，无所用力，不如缓与相持，密分精锐，径掩长安。欢不从。欲纵火焚苇，又不果。及战，欢大败。又大统六年，柔然渡河南侵，宇文泰召诸军屯沙苑以备之。八年，魏主狩于华阴，宇文泰帅诸将朝之，起万寿殿于沙苑北。时冯翊县曰华阴也。后周保定四年，宇文护会突厥伐齐，周主邕亲劳军于沙苑。唐至德二载，回纥叶护助唐复两京，请留其兵于沙苑，自归取马，扫除范阳余孽。上赐而遣之。兴元元年，李怀光自河中遣其将阎晏寇同州。官军败之于沙苑。中和初，河中帅王重荣讨黄巢，屯于沙苑。三年，李克用将李存贞败黄巢兵于沙苑，克用遂进屯焉。光启初，田令孜召延帅朱玫、凤翔帅李昌符，共屯沙苑，讨河中王重荣。重荣济河，败同州兵。又邀李克用兵至，俱壁沙苑，大破凤翔、延之兵。进逼京师，天子出走。朱梁贞明六年，晋将李存审救同州，败梁将刘兵。退保华州罗文寨。存审攻之，未克。乃谋曰：兽穷则搏，不如开其走路，然后击之。因遣兵牧马于沙苑。等宵遁。追击至渭水，又破之。《元和郡国图》：沙苑宜六畜，唐置沙苑监。余靖曰：唐沙苑监，即今之同州。宋亦置监于此。庆历五年，群牧言沙苑监地万一千四百六十余顷，是也。俗谓之马坊头云。

　　车度镇在州西南。近长安北境。朱梁开平末，李茂贞遣温韬帅岐兵寇长安。朱温使同华等镇兵击韬，败之于车度，是也。

　　○李润镇在州东北。《北魏书》：李闰堡，少梁旧地。晋芮锡壤，华州刺史尝治焉。后徙州治冯翊古城。其地在冯翊东也。晋太元十五年，故秦将魏揭飞攻后秦杏城，降将雷恶地亦攻李闰以应之。苌曰：恶地智略非常。若南引揭飞，东结董成，得杏城李闰而据之，长安东北，非我有也？乃击杀揭飞。恶地降。其南又有邢望镇。义熙十一年，后秦姚泓初立，时姚宣镇李闰，参军韦宗说宣曰：邢望险要，宜徙据之，此霸王之资也。宣遂弃李闰，南保邢望。于是，诸羌据李闰以叛，姚绍讨破之，并杀宣。宋元嘉二十三年，魏主焘击叛胡，至长安。既而还至洛水，分军诛李闰叛羌是也。董成屠各帅时据北地。邢望镇，《括地志》：在李闰南四十里。

　　故市在州南。唐天复元年，朱全忠引兵自河中渡河，下同州。旋自故市南渡渭，西趣赤水。此州境之故市也。赤水，见华州。

　　朝邑县州东三十里。东至山西蒲州五十里。古大荔戎国。汉为临晋县地。后魏太和十一年，于此置南五泉县，属澄城郡。西魏改为朝邑县，属同州。隋因之。唐乾元三年，改为河西县，属河中府。大历初，复故，仍属同州。今城周四里，编户八十二里。

