<!-- { "loadSidebar": true } -->
　　【史略】蒙逊本匈奴左沮渠王之后，世为张掖、临松、卢水诸部帅临松城，在今甘州卫东南，见前。晋隆安初，蒙逊诸父沮渠罗仇等仕于吕光，为光所杀。蒙逊因与诸部结盟，起兵攻拔临松郡，屯据金山金山，在永昌卫北二里，旋为吕光子纂所败，逃入山中。其从兄男成，闻蒙逊起兵，亦聚众屯乐涫在今肃州卫东北五十里，攻拔酒泉，进攻建康建康城，在甘州卫西北，见前，因推建业太守段业为凉州牧。蒙逊亦帅众归业，业拜为镇西将军。二年，业使蒙逊攻凉西郡，拔之。晋昌、敦煌皆降于业，又取张掖，因徙治焉，既又取西安郡在今甘州卫东。三年，业称凉王，寻迁蒙逊为张掖太守，又出为西安太守。五年，蒙逊自西安袭击业，杀之，其党共推蒙逊为凉州牧、张掖公。义熙三年，蒙逊攻南凉，取西郡，又屡败南凉兵。亻辱檀惧，引还乐都，姑臧降于蒙逊。七年，蒙逊置秦州，镇姑臧。八年，蒙逊迁于姑臧，称河西王。九年，败南凉兵，围其乐都，取湟河郡。十年，南凉为西秦所灭。十一年，蒙逊攻西秦，拔其广武郡。十三年，败西凉兵，城建康而戍之。宋永初元年，蒙逊灭西凉，并其地。元嘉五年，攻西秦乐都郡。六年，取西平郡。八年，魏拜蒙逊为凉州牧、凉王王武威、张掖、酒泉、敦煌、西海、金城、西平七郡。时金城仍为吐谷浑所据。九年卒，子牧犍嗣，魏复拜为凉州刺史、河西王。十六年，魏主围姑臧，姑臧溃，牧犍出降。十七年，牧犍弟无讳起兵敦煌初牧犍灭，无讳奔于敦煌，拔魏酒泉，及攻张掖，不克，退保临松。寻请降于魏，归酒泉郡，魏因以为凉州牧、酒泉王。既而其弟唐儿以敦煌叛，无讳击杀之。魏复攻拔其酒泉，无讳乃遣其弟安周西击鄯善，克其东城在鄯善国都之东，因名。十九年，无讳弃敦煌奔鄯善，鄯善王比龙惧，将其众奔且末且末国，在甘肃西徼曲先卫西。无讳遂据鄯善，旋袭取高昌而据之高昌，今甘肃塞外火州也，见前，奉表降宋，宋封为河西王。二十一年，无讳卒，弟安周代立。二十七年，袭车师前部车师前部，今甘肃塞外吐鲁番是其地，拔其城。大明四年，柔然攻灭之。○蒙逊盛时，西控西域，东尽河湟。尝置沙州于酒泉牧犍以弟元津为沙州刺史，督建康以西诸军事，兼领酒泉太守，秦州于张掖牧犍以弟宜得为秦州刺史，督丹岭以西诸军事，领张掖太守。丹岭，删丹岭也，而凉州仍治姑臧，前凉旧壤，几奄有之矣。较于诸凉，又其后亡者也。

　　李据敦煌，为西凉。

　　【史略】初，陇西李仕段业为效令今废沙州卫东北有效废县。晋隆安四年，敦煌护军郭谦等共推为敦煌太守。既而晋昌太守唐瑶以郡叛业，移檄六郡六郡，敦煌、酒泉、晋昌、凉兴、建康、祁连也。凉兴，在今废瓜州西北七十里，段业所置郡。祈连，在今甘州卫西北，见前，推为沙州刺史、凉公。遣兵东取凉兴，西取玉门以西诸城玉门，在今废沙州卫西北，见前。五年，蒙逊所部酒泉、凉宁二郡来降凉宁，在今肃州卫东北，后凉所置郡。义熙元年，自称秦、凉二州牧，迁治酒泉胡氏曰：迁酒泉，置瓜州于敦煌。十二年卒，子歆嗣。宋永初元年，为蒙逊所灭。○西凉有郡凡七，最为弱小，其亡亦忽焉七郡，曰敦煌、曰酒泉、曰晋兴、曰建康、曰凉兴，皆故郡也。又有会稽郡，在今肃州卫西境。广夏郡，即今废沙州卫之广至城。皆李所置。凉亡时，又有新城郡。或曰李歆所置，亦在今沙州废卫境。

　　慕容德据滑台滑台，今北直滑县，见前，为南燕。

　　【史略】晋太元二十一年，后燕慕容宝嗣位，以范阳王德为冀州牧，镇邺德，垂之弟。既而魏拓跋取并州，自井陉进攻中山井陉，在今真定府获鹿县西十里，详北直重险，分军攻邺，德拒却之。隆安元年，燕主宝东走龙城，中山寻为魏所陷，将并军攻邺。会慕容麟自中山奔邺，说德曰：邺城大难固，不如南趣滑台，阻河以伺衅。德从之，弃邺南徙，自称燕王。三年，德西讨叛将苻广广，秦主登之弟，滑台叛降于魏。陈、颍之民，亦多附魏。德无所归，乃引师而南，兖州北鄙郡县皆降下。寻据琅邪，取莒城莒城，今山东莒州，见前，进克广固广固城，在今青州府城西北，见前，遂都之。四年，德称帝。义熙元年卒，其兄讷之子超嗣位。六年，刘裕讨灭之。○南燕之地，东至海，南滨泗上，西带巨野，北薄于河。置司隶于广固慕容德初置青州于广固，荆州于东莱。慕容超改荆州为青州，而以青州为司隶也，兖州于梁父今泰安州南六十里有梁父城，青州于东莱，并州于平阴今兖州府东平州属县，幽州于发干发干故城，在今东昌府堂邑县西南五十里，徐州于莒城。慕容超自谓据九州之地者也。

　　谯纵亦据蜀，称成都王。

　　【史略】晋义熙元年，益州刺史毛璩以桓振陷江陵振，桓玄族，子也，将讨之，使其弟瑾等出外水即蜀江也，参军谯纵出涪水涪水，源出松潘卫小分水岭，至合州东南入嘉陵江，所谓内水也。见四川大川涪江。纵等至五城水口在今潼川州中江县东，其党作乱，袭杀毛瑾于涪城今成都府绵州治是，推纵为凉、秦二州刺史。璩行至略城《晋书》：略城，去成都四百里，闻变，还成都，遣军讨之，大败。益州营户李腾开城纳纵兵，杀璩，纵自称成都王。二年，刘裕遣毛修之讨纵，至宕渠宕渠故城，在今四川渠县，见前，军中作乱，还屯白帝白帝故城，在今夔州府城东五里，三年，使刘敬宣讨之，不克。六年，纵使谯道福陷巴东。九年，裕复遣朱龄石讨灭之。○谯纵之地，北不得汉中，南不逾邛、。初置益州于成都，巴州于白帝，又常侨置秦、梁二州或曰：梁州置于涪城，秦州置于晋寿。规模亦浅狭矣。

　　赫连勃勃据统万今榆林卫西北二百里故夏州城，即统万城，称夏。

　　【史略】初，匈奴刘务桓世为铁弗部落大人务桓南匈奴右贤王去卑之后。再传至刘卫辰，降于苻秦。又叛附于代，寻复叛代。兴宁三年，秦将邓羌讨擒之于木根山在今榆林卫西北，既而复使统所部。宁康二年，为代王什翼犍所败。太元元年，卫辰患代之逼，求救于秦，秦王坚遣兵击定代地，分代民为二部，自河以西，皆属卫辰。寻复叛秦，刘库仁击破之是时秦分代民，自河以东属库仁，追至阴山西北千余里阴山，在今榆林塞外。久之，坚以卫辰为西单于，屯代来城在今榆林卫北，士马渐盛，雄于朔方。十六年，魏主击灭之，少子勃勃奔薛干部，薛干部送之于没奕干薛干、没奕干，俱鲜卑别部帅也。薛干在五原，今宁夏后卫境。没奕干在高平，今平凉府镇原县境。元兴初，魏遣军击高平，没奕干弃部众，与勃勃奔秦州。既而姚兴以勃勃为安北将军，使助没奕干镇高平。寻又以勃勃为五原公，配以三交五郡〔部〕鲜卑三交城，在榆林卫故夏州西及杂虏二万余落，镇朔方。会秦复与魏通，勃勃怒，遂谋叛秦，袭杀没奕干于高平，而并其众。义熙三年，自称大夏天王，既而破鲜卑薛干等部，进攻秦三城以北诸戍三城，在今延安府东南，侵略岭北诸城九诸山以北曰岭北。九山，在今陕西醴泉县西北六十里，秦人为之困弊。又西击秃发亻辱檀于枝阳枝阳，在靖虏卫西南，见前，大获而还。七年，攻秦平凉，拔定阳定阳城，在今延安府州洛川县北，又寇陇右诸城镇。九年，筑统万城而居之。十二年，袭破秦上わ，毁其城，进陷阴密今泾州灵台县西五十里有阴密城，又陷安定及雍雍，今凤翔府治，见前，复弃不守。十三年，刘裕灭秦，勃勃乃进据安定，岭北郡县镇戍皆降。十四年，入长安称帝，东略至陕，又取蒲阪。宋元嘉二年，勃勃卒，子昌嗣。三年，魏主焘袭破统万，分兵取弘农、蒲阪，遂入三辅，取长安。四年，魏复袭统万，克之，昌奔上わ，既而安定亦降于魏。五年，为魏将尉眷所攻，自上わ退屯平凉。寻攻安定，为魏将安颉所擒。其弟定奔还平凉称帝，魏安颉追击之，败没，定因复取安定及长安。七年，定复为魏所败，走保上わ。魏取安定，围平凉，既而陇西降魏，平凉亦下，于是长安、临晋、武功诸城镇临晋故城，在今同州朝邑县西南。武功，今乾州属县。俱见前，皆入于魏。八年，定攻南安，灭西秦。寻畏魏人之逼，自治城济河治城，今河州西北有故城，欲击沮渠蒙逊而夺其地。吐谷浑王慕遣兵邀击，擒之。夏灭。○勃勃盛时，南阻秦岭，东戍蒲津，西收秦、陇，北薄于河。置幽州于大城在今榆林卫东北，朔州于三城见上，雍州于长安义熙七年，置雍州于阴密，旋罢。元熙初，于长安置南台，并置雍州镇焉，并州于蒲阪，秦州于上わ初置于杏城，后移上わ。杏城，在陕西中部县东南，梁州于安定，北秦州于武功，豫州于李闰李闰，在同州东北，荆州于陕。其地不逮于姚秦，而雄悍则过之矣。

　　冯跋据和龙亦曰龙城，见前燕慕容都龙城，为北燕。

　　【史略】初，慕容破高句丽，徙其支属于青山青山，在今大宁废卫故营州东，见前，高云仕燕主宝为侍御郎。隆安元年，宝迁龙城，其子会作乱，云以功为建威将军，封夕阳公，为宝养子，与中卫将军长乐冯跋相友善跋父和，事慕容永为将。永败，徙和龙。及慕容熙即位，无道，跋得罪，亡命山泽。义熙三年，因间入龙城，与其徒作乱，推云为主，杀熙，云复姓高氏，于是幽州刺史慕容懿以令支降魏令支，在今北直永平府东北，见前。跋为云所宠任，其弟弘等皆柄用。五年，云为宠臣离班桃仁所杀，众推跋为主，跋遂即天王位。宋元嘉七年，跋卒，弟弘篡立。九年，魏人围和龙，肥如诸城皆降魏肥如，亦在永平县西北，见前。明年，魏复攻弘，取凡城凡城，在故营州西南，见前。十二年，魏兵复围和龙，大略而还。燕日危蹙，因请迎于高句丽。十三年，魏将娥清等复伐燕，高丽来迎，弘遂焚和龙而东，旋为高丽所杀。○冯氏袭燕旧壤。司隶治和龙，以并、青二州镇白狼白狼城，亦在故营州西南，幽、冀二州镇肥如，其余悉仍燕旧。

　　何氏曰：曹魏承丧乱之余，西北诸郡，地荒民少，戎夷僭居。晋之兴，刘渊，匈奴也，而居晋阳；石勒，羯也，居上党；姚氏，羌也，居扶风；苻氏，氐也，居临渭临渭，即魏晋略阳郡治；慕容，鲜卑也，居昌黎。及刘渊一倡，并、雍之间，乘机四起。始于永兴之初，讫于元嘉之季，为战国者一百三十有六年。○王氏曰：志所称十六国者，二赵、五凉、四燕、三秦、一蜀、一夏也。附刘渊于前赵，附冉闵于后赵，附西燕于后燕，附谯纵于李蜀，故不曰二十国云又仇池尝臣附于南北间，故不称国。 
　
