<!-- { "loadSidebar": true } -->
　　黾厄塞，在汝宁府信阳州东南九十里，湖广应山县北六十里。亦曰冥厄，亦曰黾塞亦作黾阝厄。黾阝、黾，皆音盲，又谓之平靖关靖，一作静。旧《志》：关在信阳州南七十五里。其地有大小石门，凿山通道，实为险厄。《左传》定四年，吴伐楚，自淮涉汉道出今光州、信阳之间，楚左司马戍请还塞大隧，直辕冥厄，自后击之。又三关总名曰城口，楚史皇所谓塞城口而入也《舆地广记》罗山县有石城山，古所谓冥厄也。《战国策》：苏代曰：秦欲攻魏，重楚，则以南阳委于楚，残均陵今襄阳府均州，塞黾厄。楚人对顷襄王曰：涉黾塞而待秦之倦也。又庄辛对楚襄王曰：穰侯受命于秦王，填黾塞之内，投己于黾塞之外。朱英谓春申君曰：秦逾黾厄之塞而攻楚，不便。魏信陵君说安王曰：秦伐楚，道涉山谷《索隐》云：往楚之险路也。盖从褒斜入梁州之道，行三千里而攻冥厄之塞，所行甚远，所攻甚难。《吕氏春秋》天下九塞，冥厄其一《淮南子》亦云。自魏晋以后，厄之地，常为南北重镇，所谓义阳有三关之塞也。三关者，一曰平靖关，即《左传》之冥厄也。其关因山为障，不营濠隍，故以平靖为名。一曰武阳关，亦名澧山关，即《左传》之大隧也。在信阳州东南一百五十里，西南至应山县一百三十里，地名大寨岭。薛氏曰，三关之险，大寨岭为平易，是也。一曰黄岘关，亦名百雁关俗讹为白雁，又谓之九里关，即《左传》之直辕也。在信阳州南九十里，南至应山县亦九十里胡氏以大隧为黄岘，直辕为武阳。义阳城与三关，势如首尾。齐东昏侯永元三年，军主吴子阳等出三关侵魏，败还。既而魏将田益宗谋取义阳，欲以扬州之卒顿于建安见固始县，捍三关之援时元英言东豫州刺史田益宗兵守三关是也。东豫州，魏治新息，即今息县。梁天监三年，义阳降于魏，三关戍将闻之，皆弃城走。七年，魏三关戍主侯登以城降梁。梁司州刺史马仙卑谋固三关梁司州治鹿城关，见湖广黄冈县，使其将马广屯长簿，胡文超屯松岘长薄在武阳关北，松岘在黄岘关北。八年，魏元英将取三关，至义阳，策之曰：三关相须如左右手，若克一关，两关不待攻而破。攻难不如攻易，宜先攻东关武阳关在东。又恐其并力于东，使李华向西关平靖在武阳之西，故曰西关，分其兵势。英自督诸军向东关，至长簿，长簿溃，乃围武阳，克之。进攻黄岘黄岘，《史》作广岘及西关，梁将皆走。普通五年，遣将李国兴攻魏平靖关，杨乾攻武阳关及黄岘关，克之。进围郢州，不克魏郢州治义阳。三关寻入于魏。八年，司州刺史夏侯夔等出义阳道，攻魏平静等关，克之。继而复自武阳进克东豫州。迨侯景之乱，三关为齐所有，于是南国之势益折而并于北。唐之中叶，淮西屡叛，亦以三关诸险在其境内，恃为强固也。宋南渡以后，三关防维单弱，故寿春合肥往往多事。盖欲保淮西，必守义阳；守义阳，则三关之备不容不重。黄氏有言：三关险要，关外百里皆险也。虏得信阳，将与我分险而守。营要坡以抗武阳要坡在武阳关北数里，营鸡头以抗平靖平靖关北有鸡头山，营石门以抗黄岘石门山，亦近黄岘关北，是举三关弃之也。

　　三鸦、

　　三鸦路，在今南阳府北及汝州之南。《一统志》：南阳府北七十里有二路，东北带西而行者为三鸦路。中有石山、鲤鱼山、拓禽山，即行人来往趣西洛之便路也。杜佑曰：汝州鲁山县，后周置三鸦镇，在县西南十九里，亦名平高城，以御齐。高齐亦于县东北十七里置鲁城以御周。今三鸦路自南阳府北六十里之故向城，又北有石川路一名百重山，即三鸦之第一；府北七十里分水岭而北，即三鸦之第二；由故向城而北，又八十里有鲁阳关，入鲁山县界，即三鸦之第三。旧时邓、汝二州，与鲁阳关分界；荆、豫径途，斯为险要。张景阳诗“朝登鲁阳关，峡路峭且深”者也。晋太元三年，苻秦寇襄阳，使别将石越，帅精骑出鲁阳关。北魏孝昌初，方有事于西北，二荆西郢二荆，谓穰城及鲁阳。后魏太和中，置荆州于鲁阳，后又移治穰城也。或以为西荆治上洛，北荆治襄城，误。西郢，《隋志》在比阳。胡氏曰治真阳县，误。穰城，见邓州。鲁阳，即鲁山。襄城，今属许州。比阳，今唐县，群蛮皆反，断三鸦路。北至襄城，中阻汝水，屯据险要，道路不通。复引梁将曹义宗围荆州即今邓州。魏将崔暹赴救，至鲁阳，不敢进，更遣元讨鲁阳蛮，辛雄东趣叶城，别将裴衍等将兵出武关，通三鸦路以救荆州。又东魏兴和二年，侯景出三鸦，将复荆州。宇文泰遣李弼等出武关，景乃还。西魏大统十三年，侯景叛东魏，以鲁阳、长社诸城赂魏。魏荆州刺史王思政将州兵从鲁阳向阳翟，此即三鸦路也。宇文周建德四年，韦孝宽陈伐齐之策：一云广州义旅广州，治今鲁山县，出自三鸦；一云三鸦以北，万春以南万春，见洛阳县，广事屯田，预为积备。三鸦盖出奇之道矣《唐志》：开元八年，邓州三鸦口大水塞谷，漂溺甚众。

　　河阳三城。

