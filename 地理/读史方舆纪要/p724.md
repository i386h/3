<!-- { "loadSidebar": true } -->
　　小梅隘县南小梅岭上。东至庆元县七十里，南至福建松溪县六十里，为入闽之间道。正统中，设隘于此。《舆程记》：县南三十里至潭湖，又五十里至查田，又二十里为小梅，由竹口新窑以达于松溪。今详福建松溪县。自县至小梅，盖百里云。又吴岱隘，在县北七十里吴岱岭上，接松阳、遂昌二县界，旧有隘，正统中重置，并设公馆于此。县西七十里又有供村隘，接浦城、庆元县界，嘉靖中置。又西二十里有鸦舂隘，亦接浦城界，正统中，因旧隘重置。又武溪隘，在县东七十里武溪岭上，亦正统中置，接云和县界。

　　查田市县南八十里查田岭下。有庆元巡司，明初置。《志》云：城北旧有云水驿，城东有荆言驿，县东南三十里有梧桐驿，六十里有大石驿，俱宋元时置，今废。○东口，在县北七十五里，为松阳、遂昌两县之要口，行旅往来，必取途于此。

　　庆元县府西南三百七十里，北至龙泉县百四十里，南至福建松溪县八十里。本龙泉县地。宋庆元三年，析置庆元县，治松源乡，以纪年为名，仍属处州。明初省入龙泉县，以其地为巡检司。洪武十四年复置。县旧无城，隆庆二年创筑，周三里有奇。今编户五十九里。

　　○石龙山县治西，蜿蜒如龙。又县治南有霞披山，色如渥丹。治西北又有象山，环夹县治。○石壁山，在县东十里，石笋凌空，为邑关阻。又拿云山，在县东五十里，山椒夹拥，嵌石披云，下有洞，容数百人。

　　百丈山县西二十里，悬崖孤峭，下有龙湫。又松源山，在县西南二十里，松源水出焉，流入福建松溪县。○横岭，在县东南百三十里，连亘如云，入于闽界。岭水北流，合于盖竹水。

　　○松源水在县西南。南流入闽，为松溪之上源。又有盖竹水，出县西七十里之凤山，有交剑水流合焉。又东经石壁山西，下流入闽之松溪。○芸溪，出县西十二里之董山，南流入闽。《志》云，县治北有涨淤溪，西流合槎溪、芸溪，又南合县南四十里之梓亭溪，而注于闽之松溪。

　　小梅溪县北七十里，西流入龙泉县界，合于大溪。

　　○大泽关县西南五十里，西出龙泉，南达松溪。又县南五十里曰新窑隘，自龙泉及县境南入闽中之通道也。○梓亭寨，在县西九都，宋置梓亭荣庆巡检司，元因之，后废。

　　云和县府西百十里。东南至景宁县五十里，西南至龙泉县百十里，北至松阳县八十里。本丽水县之浮云、元和二乡地。景泰三年，析置今县，兼二乡之名以名焉。县无城，编户五十九里。

　　○凤凰山县西北五里。秀拔数百丈，陟其巅，可尽一邑之胜。县之北曰鲤鱼山，东二里曰龟山，曰象山。又东南五里曰白龙山。环拱县治，上有冷泉、浮云溪绕其南。

　　笔架山县南十五里，有三峰并峙。又东南有安溪岭，路通景宁县，两山丛夹，控御之所也。○娄狗山，在县西十里，下有灵泉，黄溪之源出焉。又大杉源山，在县西七十里，有龙潭二，曰大杉，曰孤梯。下为箬溪，水流入丽水县界，而入大溪。

　　牛头山县北四十里，以形似名，下为深渊。○羊头岩，在县西十八里，高千余仞。又西二里曰大雄峰。其南曰雾溪岭，雾溪经其下。

　　○大溪县南三十里，自龙泉县东流经县境。又东入丽水县界，县境诸溪流皆汇入焉。

　　黄溪在县南，自娄狗山下，流经县东三里象山之麓，又东南汇于白龙山之浮云溪，下流入于大溪。又雾溪，在县西北十七里。雾溪岭下，亦曰武溪。《志》云：武溪自龙泉县流入界，汇于九里滩，又东合双坑口水，潴为规溪潭，流入丽水县，而合于大溪。

　　七尺渡县西三十里，尺亦作赤，又西至龙泉县之武溪隘十里，两县接境处也。群山四合，溪流横亘其中，叠石架梁，以通行者，有间道达石塘及松阳，至为险要。

　　○石塘隘县东三十里，下临溪流，曰石塘河。山溪回合，峻险可恃，为县境之东门。

　　宣平县府北百二十里。东至缙云县百四十里，西南至松阳县七十里，西北至遂昌县百四十里，北至金华府武义县百里。本丽水县之宣慈乡，明初置鲍村巡司于此。正统十二年，乡人叶宗留作乱。景泰三年事平，因析置今县，改巡司为县治，以剿平宣寇为名。县无城，今编户六十里。

　　○白马山县西五里。有石岩瀑布之胜。又西十里有样山，三峰错峙，四面峻绝，有样岩。正统间寇起，乡民避乱其中。○瓯溪山，在城东五里，下有瓯溪水，相近有墨山，高耸万丈，其色如墨。又岱岩山，在县东北十五里，上有岱石岩。

　　台山县北二十里。层峦叠嶂，迥出诸山，前有松溪，后有桃溪，山界于中，二水绕而西，下入松阳县境。又砻坑山，在台山西十里，旧产银。○狮子山，在县北四十里，有苦头岭，出武义之便道也。

　　玉岩山县南六十里。其东为东岩，四面陡绝，惟一径扪萝可入，一名赤石楼，稍西为西岩，两岩对峙，中有清风峡、桃花洞，唐袁晁陷郡，乡民共避于此。黄巢乱，郡人俞强复率乡民避焉。宋方腊乱，郡人梁孚复领义兵屯于此。正统中，叶宗留作乱，乡民蔡义、梁选等率众避入东岩。贼百计不能上，乃守其出入之径以困之。夏旱水竭，不戒于火，延烧草舍，贼乘势而上，焚杀殆尽。盖自昔控扼处也。又有俞高山，与玉岩山并峙，山产银矿，今塞。

　　曳岭县南四十里。岭峻险，登陟甚艰，上有曳溪洞，相传尝有仙人曳履过岭，因名。为县南守御处。又石门岭，在县南十五里，《志》云：由县趋府，此为登跻之始，冈峦稠叠，竹树蒙笼，泉流石立，虽甚高险，而致亦甚胜。又稿岭，在县南六十里，自曳岭而南，亦往来必经之地，山无草木，因名。○新岭，在县东七十里，接丽水县界，相近有坳塘岭，最为幽旷。

　　樊岭县北四十里。岭势险仄，可以防御。明初胡大海自金华进军樊岭，与耿再成合攻处州，即此，今为北出武义之径道。又西北有大黄岭，亦路出武义县。《志》云：县西三十里有竹客岭，一名寨头，与松阳县接界，下有竹客铺，亦控扼处也。又茭岭，在县西六十里，在万山中，亦为控扼要地。又西五里为板桥，与松阳县接界。○白云岩在县东南二十五里，岩高万馀丈，广百丈，有泉，大旱不涸。又有白泄岩，一名云岩，在县西五里；佛厨岩，在县南五里，皆峻险处。正统中，邑人避寇于此。

　　○双溪县南一里。源出竹客诸岭，引流而东，至县东二十三里，亦曰坦溪，一名大溪。境内诸溪水多汇入焉，绕流而南，入丽水县之大溪。○虎溪，在县南六十里，有双涧合流，亦南入丽水县之大溪。

　　桃溪县北三十里。《志》云：县西四里有栗山，二溪环之，南曰午溪，西曰申溪，引流而西，合为一溪，复折而北，入县北十五里之松溪，又北会桃溪而入松阳县之松溪。

　　通仙渡县南三十里。亦曰三港渡，路出郡城。又有赤淤渡，在县西南二十五里，路出松阳县。

　　○鲍村寨县北四十里。明初于宣慈乡置巡司，即今县治也。景泰初，矿贼叶希八等据云和山中，扰闽中建宁府界。既而以出掠不便，谋曰：今自朱湖进掠府城，而结寨驻鲍村，取货于义乌，掠人于松阳，官军必不能越冯公岭而迫我也。遂突入鲍村，犯处州。贼平，以鲍村置县，而移巡司于后陶，仍曰鲍村巡司。嘉靖中司废。今曰陶村。《闻见录》：自陶村至夏村三十里，又三十里即武义县朱湖，或曰云和县东村名也。○寨头隘，在县北，亦道出武义，又县西北有河头隘，道出汤溪。

　　景宁县府南百四十里。西北至云和县五十里，东南至温州府泰顺县二百十里。本青田县之柔远乡沐鹤溪也。明初，置沐溪巡司于此。景泰三年，改置今县。县无城，编户六十六里。

　　○敕木山县南八里。山高数千仞，积雪经旬不消，水流为尘溪。又石耳山，在县南二十里，岩高百余丈，顶出泉，大旱不竭。山之南即沐鹤溪，流入青田县界。○印山，在县治北，本名桂山，有石方正如印，因改今名。又北里许有狮山，绵延五里，一名笔架山。

　　洪岭县北十五里。岭高峻，北趋府城，为必由之道。又北三十五里为岭坳坑，又北十里为水渡，皆往来所经。○乌铁岩，在县东二里。其第二峰尤陡峻，元末居民多避乱于此。又县东二十里有螺黛岩，高十余里，其相近者曰矿坑岭。又县西三十里有石，状如屋，名曰石屋。外有瀑泉飞下，中可藏数十人。

　　○彪溪县西五十里。《志》云：县境之水，自庆元界来，又自龙泉县大溪诸水分流入境，回环曲折，合县境诸溪，流经县北，东注青田之大溪，汇瓯江入海。○尘溪，在县南五里，出敕木山。岁旱，居民多沿溪置堰以溉田，潦则决之，流入青田县界。

　　卢栖溪县东六十里。溪上岩洞奇胜，昔有道士卢遨栖其中，旁多笋，亦曰卢栖笋，溪下流至青田界，入大溪。○大汇滩，在县东北。《志》云：县北有玉泉山，玉泉出焉。又北汇众水，为邑巨浸，东下五里为大汇滩，巨石错立，形如犬牙，水行峡中，声震如雷，其下流亦注于青田之大溪。

　　○龙首关在县东二十里，地名黄木坑。悬崖绝壑，最为险要。《志》云：关即龙脑桥，水流峡中，两岸陡绝，架桥其上。嘉靖中，以倭乱设关于此以备之。○沐溪口，在县南五十里，有巡司戍此。《志》云：司旧置于今县治北。景泰三年，移于今所。又有卢山巡司，在县西百里，正统五年置。

　　绿铜隘县东五十里，与青田八都相接。正统间，黄坛盗起，守此拒之，寇不能入。《志》云：隘东去青田县二百五十里。又卢栖隘在县东南八十里，与泰顺县小堰相接。蜂桶隘亦在县东南八十里。又南十里为石佛隘，与泰顺之平寮相接，嘉靖间，倭陷泰顺、莒冈，守此三隘以却之。

　　青草隘县南百十里，接福建寿宁县界。又县南百二十里有分水隘。又黄亥隘，在县西百五十里，与庆元县接界。又西二十里为青草梧桐隘，石径险仄，仅容置足，虽地属庆元，而实本县之要口也。《志》云：县西至庆元二百五十里，道皆阻隘。○下场坑银冶，在县西十里。《志》云：县境银冶凡六处。又云和县有银坑四，铅坑二；庆元县有银坑五，铅坑一；龙泉县有银坑二十五，铅坑二：皆永乐宣德间开采处。弘治中，言者以费广利微，殃民召衅，因封闭，垂为永制。

　　附见：

　　处州卫在府治南，洪武元年，建守御千户所，八年升为卫。置左、右、中、前、后五千户所隶焉。

