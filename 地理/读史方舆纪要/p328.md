<!-- { "loadSidebar": true } -->
　　黄栌岭在州西北八十里。高齐天保三年，自晋阳如离石，自黄栌岭起长城北，至社平戍，四百余里，置三十六戍。社平，《齐记》作社子，盖在今朔州之废武州界。又《斛律金传》黄栌岭在乌突戍东，盖与今临县接界。亦作黄芦岭。今为戍守要地。

　　○大河州西百十里。有官菜园渡，路出陕西绥德州。《志》云：大河自临县流入界，又南入宁乡县境。

　　东川河在州东北。发源积山，流经州城西北，合于北川河。又北川河，在州城西，源出赤岭，流合于东川河，并流而西南入于黄河。○赤水，在州西北方山废县境，即离石水也，源出赤岭，东南流合于东川河。

　　虎泽在州北。《汉志》注：罗县西北有武泽，即虎泽也。又故美稷县亦有虎泽，今详见榆林卫。○青龙泉，在州西六十里，平地涌出，西流入黄河。

　　○孟门关州西四十里。隋置，其地险固。《通典》：后周定胡郡盖置于此。《州志》：关在州西百二十里，故孟门县也。元废，置离石巡司于此，城垣庐舍，不减于旧。今为孟门巡司。又有赤坚岭巡司，明洪武三年置，亦曰赤洪岭，在州北百八十里。

　　永安镇在州城内。《唐志》：大历中，置镇将于石州，以绥御党项。《会要》：党项部落，曰野利越诗、野利龙儿、野利厥律儿、黄野、海野等，居庆州号东山部，夏州号平夏部。代宗永泰后，皆徙石州，因置镇以统之。

　　宁乡县州西南五十里。南至石楼县百二十里。后周析置平夷县，属离石郡。隋、唐属石州。宋仍旧。金改曰宁乡。元初，属太原路。至元初，改属石州。今城周五里有奇，编户十三里。

　　○宁乡城在县东。后周置宁乡县，属离石郡。隋大业初，并入离石县。

　　○楼子台山县东南三十里。山势危耸，状若层楼，因名。其顶有刘公洞。又仙明山，在县南十里，下有仙明洞。又县南二十里有屏风山。○卧龙冈，在县城东，高里许，形如卧龙，北自州界迤逦而东，抵汾州界，盘踞五十余里。

　　○黄河在县西百五十里，有三交口渡，路出陕西绥德州，南流入石楼县界。

　　清水县南三十五里。北流经州西南十里，合东川水入黄河。又车辙泉，出县南三十五里车辙山下。县东南三十里又有蕉泉，出蕉山，下流合车辙泉，民多引渠灌田，西北流入州界，合于清水。亦谓之南川河。

　　◇潞安府东至河南彰德府三百里，南至泽州一百九十里，西至平阳府三百九十里，西北至太原府四百五十里，北至辽州二百四十三里。自府治至布政司见上，至南京二千二百六十里，至京师一千三百里。

　　《禹贡》冀州地。商周时为黎国《书》曰：西伯戡黎。春秋时黎为狄所灭。《诗·卫风·式微》：黎侯失国，而寓于卫也。《左传》：晋伯宗数狄罪曰，夺黎氏地也，后为赤狄潞子国。晋灭之，其地入于晋。战国初为韩之别都，后属赵。秦取之置上党郡《秦纪》：昭襄四十七年，攻韩上党，上党降赵，白起破赵于长平。明年，尽有韩之上党。又《战国策》谓为两上党者。王氏曰：以地在韩、魏间，犹安邑近韩，而云韩安邑也。两汉、魏、晋皆因之。后魏亦曰上党郡。后周兼置潞州。隋郡废州存，炀帝复曰上党郡。唐复曰潞州武德二年，置总管府。九年，改曰都督府。贞观八年，曰大都督府。十年，仍曰都督府。十七年，罢。开元十七年，以龙潜于此，复置大都督府。天宝初，曰上党郡。乾元初复故，寻置昭义军节度先是至德初，置上党节度，寻曰泽潞节度。大历十年，始有昭义之名。今详见州域形势说。五代梁改匡义军，唐曰安义军《五代史》：梁龙德二年，晋王存勖改昭义为安义，时李嗣昭子继韬为节度，为避父讳也。明年，李继韬降梁，改曰匡义。是年唐灭梁，仍改曰安义，长兴初复为昭义，晋复曰昭义军天福五年，割辽、沁二州属昭义。明年，二州复还河东。宋仍为潞州亦曰上党郡昭义军，太平兴国初，改军号曰昭德。崇宁三年，升为隆德府。金复为潞州。元初亦曰隆德府，寻复为潞州，属平阳路。明初洪武二年，以州治上党县省入。九年，直隶山西布政司。嘉靖八年，升为潞安府，领县八。今仍为潞安府。

　　府据高设险《志》云：郡地极高，与天为党，故曰上党，为两河要会，自战国以来攻守重地也。周最曰：秦尽韩、魏上党、太原。秦地天下之半也，制齐、楚、三晋之命。荀子曰：韩之上地谓上党之地，方数百里而趋赵，赵不能凝也凝，犹当也，故秦夺之。汉初韩信收上党，乃下井陉。东汉初，冯衍遗上党守田邑书曰：上党四塞之固，东带三关《汉志》：上党郡有上党、壶口、石陉三关。晋太和四年，燕皇甫真告其主炜曰：苻坚有窥上国之心，洛阳、太原、壶关，皆宜选将益兵，以防未然。盖洛阳、太原，邺都之外屏，而壶关则肘腋之备也。时申绍亦言：宜移戍并土，控制西河，南坚壶关，北重晋阳，西寇来则拒守，过则断后。炜皆不用。既而苻坚命王猛伐燕，谓猛曰：当先破壶关，平上党，长驱趋邺，所谓疾雷不及掩耳时燕都在邺。唐李抱真曰：山东有变，上党常为兵冲。杜佑曰：上党之地，据天下之肩脊，当河、朔之咽喉。杜牧曰：泽、潞肘京、洛而履河津，倚太原而跨河、朔，语其形胜，不特甲于河东一道而已。五代梁围潞州，晋王存勖曰：上党河东藩蔽，无上党，是无河东也。宋靖康初，粘没喝围泽州，种师中请由邢、相邢，今直隶顺德府。相，今河南彰德府间，捷出上党，捣其不意。王应麟曰：上党于河北常为兵冲者，以东下壶关，则至相州，南下太行，则抵孟州也。明初定山西，亦由泽、潞而北。上党诚自古必争之地矣。

　　长治县附郭。汉壶关县也。隋置上党县，潞州治焉。唐、宋因之。明初省。嘉靖八年，改置今县。编户一百七十里。

　　○壶关城今州治。汉置壶关县，属上党郡。晋因之。魏收曰：秦上党郡治壶关，汉治长子，董卓又移郡治壶关。慕容氏时，郡尝治安民城，后复治壶关。后魏时，移县治于颖阳冈上。隋改置上党县于此。《上党记》：曹公围壶关，起土山于城西，城内筑界城以遮之。今城内有子城，周围三里一十步为郡治。《旧唐书·田悦传》：马燧等师自壶关东下，收贼芦家寨。又城西南隅有古塔，其址即晋潞州节度使李嗣昭所筑夹寨，以御梁师者。《五代史》：梁开平初，遣李思安围晋李嗣昭于潞州，思安筑重城，内以防奔突，外以拒援兵，谓之夹寨，盖嗣昭亦于城内筑寨御之也。明年，晋王存勖破夹寨，潞州之围遂解。后唐同光二年，潞州牙将杨立作乱，既而平其城。天成中，始复葺治焉。潞州城池高深，毁后，非复旧观矣。明初洪武三年，因旧土城改筑砖城，周十九里有奇，门四。

　　○壶关山府东南十三里，延袤百余里，东接相州。崖径险狭，形如壶口。《春秋》哀四年，齐国夏伐晋，取八邑，壶口其一也。《汉志》上党郡有壶口关，盖置于此。建安八年，并州刺史高闻曹操讨乌桓，复举兵并州，守壶口关。十一年，操围壶关，壶关降。晋永嘉二年，并州刺史刘琨使上党太守刘帅鲜卑攻壶关，刘渊将綦毋达败遁。明年，渊遣王弥、刘聪、石勒等攻壶关，刘琨遣将王肃等救之，败没。既而刘聪等破屯留、长子，刘遂以壶关降。太和五年，秦王猛伐燕，攻壶关，克之，执上党太守慕容越，燕大震。太元十年，秦幽州刺史王永为后燕将王佐等所攻，弃箕城奔壶关。十九年，慕容垂灭西燕，遣慕容农出壶关，是也。亦谓之崞口。唐天宝末，李萼说平原太守颜真卿，欲开崞口出程千里之师。建中二年，田悦以相魏叛，贝州刺史邢曹俊谓悦曰：今置万兵于崞口以遏西师，则河北二十四州，皆为尚书有矣。既而田悦围临，河东节度马燧、昭义节度李抱真救之，合兵东下壶关，军于邯郸。《图经》：壶口东出相州滏口，谓之崞口，地形险要，自昔为噤喉之地。是也。又大顺初，潞州降于朱全忠，李克用遣兵围之，全忠使骁将葛从周将千骑潜自壶关夜抵潞州，犯围入城。又光化二年，河东将李嗣昭攻潞州，汴将贺德伦弃城遁，趣壶关，河东将李存审伏兵邀击，杀获甚众。《志》云：壶关山在今壶关县西北二里，山形似壶，古置关于此而名。

　　柏谷山府东北十三里。山多柏树，一名百山。俗传神农尝谷处，有百谷泉。《志》云：岩壑绝胜，与太行、王屋相连。○五龙山，在府东南二十里。《寰宇记》：本名上党山，西燕慕容永时有五龙见山上，因名。山多松柏，森茂干霄，为郡之胜。又雄山，在府东南六十里，视诸山为雄长，因名，淘水出焉。

　　白田原在府西北。《载记》：晋永嘉二年，刘渊使其子聪攻壶关，命石勒为前锋，并州都督刘琨遣护军黄秀等救壶关，勒败秀于白田，杀之，遂陷壶关。白田，一作封田。黄秀，《通鉴》作王肃。

　　○潞水府西南二十里，即浊漳水也。《周礼·职方》：其川漳，其浸汾、潞。阚る曰：潞水即漳水，源出长子县发鸠山，东北流，经府境，入襄垣县界。后汉初平二年，袁绍屯河内，何进故部将张燕与南单于於扶罗自上党归之，屯于漳水。晋太和五年，秦王猛与燕慕容评相持于上党，慕容评鬻水与军，人，绢一匹，水二石，即此矣。详见直隶大川漳水。

　　故城水府西南十六里。北流二里，合石子河，西流入浊漳水。○淘水，在府东南八十里，源出雄山，流与八谏水合。又八谏水，在府南六十里。其地有八谏山，水出山下。相传赵括将八人谏括，不听，自刎于此，因名。其水亦西流，入长子县界，会于浊漳水。又有鸡鸣水，出府东八十里之鸡鸣山，流入于八谏水。黎水，出府城西南三十五里之黎侯岭，流合于故城水。

　　西涧在府西。刘渊遣石勒、刘聪攻壶关，聪败刘琨将韩述于西涧，勒败王肃于封田，遂克壶关。胡氏曰：西涧、封田，皆在壶关东南。似误。○龙潭，在府西三十里，亦名金龙池，渊深不可测，亦流入于漳水。

　　○壶关见上壶关山下。《汉志》上党郡三关之一也。○桃花寨，在府西南，近时官军尝击贼于此。

　　黎亭在府西南三十五里黎侯岭上。相传黎侯所筑。应劭曰：黎亭，黎侯国也。晋永兴二年，刘渊以离石大饥，徙屯黎亭，就邸阁。或曰即此，疑误。○裴村，在府西北五里，唐会昌五年，昭义帅卢钧发兵戍振武，饯之于裴村，潞卒作乱，钧奔潞城，是也。

