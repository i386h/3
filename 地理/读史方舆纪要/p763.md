<!-- { "loadSidebar": true } -->
　　浮山县北八十里，接龙岩县界。山当往来之路，与上下山不相连属，如浮至然。亦曰浮丘。又南十里有金山，山下侈上锐，形若金字。中有峰突起，俗呼鹅髻山。○朝天岭，在县西北百余里。山最高耸，四时云雾接天，当漳平、龙岩两县界。又峰苍岭，在县东北十六里。峰高入云，四时苍翠，峰苍涧出其下，南流入双溪。

　　○双溪县治前。一曰大溪，出县西南平和县界，入县境，与诸溪合，至县前。一曰小溪，出西北龙岩县界，经县北，亦与诸溪合流。至县前合大溪，东流出峡口，入龙溪县界，即南溪上源也。○深渡溪，在县西北五十里。自龙岩县界历龟洋入小溪。又三团溪，在县西南百三十里。源出汀州府上杭县境，历山城水寨，至西场寨而入大溪。

　　海子潭县西三里。深渡、涌口二溪汇流于此，磨石、宝珠两峰对峙如壁，潭潴其间，渊深不测。引流东出，水口若门。《志》云：涌口溪自县北金山南流，经海子潭。

　　○古雷镇在县西。元为古雷巡司，今废。《志》云：县南有小溪巡司，元设。洪武二十年，江夏侯周德兴移建于漳浦县古雷山，以备倭寇。正统五年，小溪草寇窃发，复设小溪巡司于此。今为平和县界。又九龙岭巡司，在县南百余里，正统五年建，亦曰九龙寨。《志》云：龙溪之海门，漳浦之岛尾，南靖之九龙，皆为海防险要。○和溪巡司，在县北百七十里，接龙岩县界。又永丰巡司，在县北百九十里，地名韩婆径。正统五年，与和溪同置巡司。景泰二年改今名，以在永丰里也。弘治中，兼设韩婆径隘，为戍守处。又县西有水尾寨隘，亦弘治中置。又平南驿，在县北百七十余里。成化六年，设有平南桥，为往来津要。

　　漳平县府西北三百里。东至泉州府安溪县二百四十里，西至龙岩县一百二十里，北至延平府永安县二百二十里，东北至延平府尤溪县二百九十里。本龙岩县地。成化三年，县民林廷琥等以地险远，贼税不供，请别置县。从之。七年置今县，治九龙溪北。县居漳上流千山中，地稍平衍，因曰漳平。初无城。正德间，始以砖石筑。嘉靖以后，相继增修。城周三里有奇。编户二十四里。

　　○龙亭山治西一里。山半清泉一脉，可以溉田。顶容二百余人，乡人尝置寨以避寇，亦曰龙亭寨山。登其巅，则众山皆在目中，最为高旷。又西北曰古山，山势雄峻，县西诸山之宗也。○仙帽山，在县西北十里。一名西雾山，连接群峰，逶迤盘结，而此山特巍峨秀丽。相传乡人尝避寇于此，寇将迫，忽云雾四合，寇迷不能进，因名。又北曰九仙山，九峰叠耸，雄敞峻绝。山后朱仙洞，石室幽邃，六月生寒，一名九星山。县北二十里又有石鼓山，与仙帽并耸，俱为县北之屏障。《志》云：凌云山亦在县北二十里，峭特而秀。山半地势平旷，土人居之。又北为赖家山，高耸而顶平，民居其上。

　　三尖山县南三十里。崇峰耸峙，林木苍翠。县南四十里曰覆鼎山，林木深邃，多产宝物，山顶突出，如覆鼎然。又南数十里曰大壮山，宏壮为群山冠。○银瓶山，在县东十里。层峰叠翠，其状如瓶。又北有小都山，山高泉冷，上有岩，盛夏可以避暑。相近者曰铅山，旧产铅，闽人多采为利。旁有数峰相接。又石门隔山，在县东二十里。两山夹峙，其状如门。又东十余里为云峰山，雄峻屹立，常有云气浮其上，中有宝台岩。

　　碧灵山县西北五十里。亦曰碧凌山，黛色青苍，高凌霄汉。上有寨场，下有岩。又西曰天柱山，雄峙高耸，与龙岩县接界。自山而西北，曰岩头山，旧产铜，民采以为利。《志》云：县东北有双髻山，一名螺髻，与尤溪县接境。

　　象湖山县东南六十里，接平和县界。山深地僻，为啸聚之蔽。正德中，象湖贼作乱，南赣抚臣王守仁讨平之。《志》云：近山有湖，泉混泥深，视若田然，仅半亩许，盖薮泽所钟也。相传曾有象过此，陷不能起，因名。

　　三重岭县南二十里。上有三峰叠出，高下相因，崇峻险僻，人迹罕到。又朝天岭，在县东北。最高峻，有径道达延平。使者按部，亦时经此。○百家洞，在县南五十里，界龙溪、安溪、南靖、龙岩、漳平五县间，县正当其北，为要冲。万山环抱，四面阻塞，洞口陡隘，仅通人行。中宽广容百家，田播种，足以自给。四方亡命者逋聚其间，凭恃为乱。宣德、正统时，乌合跳梁，官兵剿捕，数载始平。

　　○九龙溪县治南。自龙岩县雁石岭东流，亦曰雁云溪。又东历县境，萦绕县南，汇诸川水为深潭大湍，亦曰漳平上溪。下流入龙溪县界，经华峰岭，水石险，凡十余里。东南流，为柳营江之上游。又九房溪，在县西北。源出汀州府连城县，流经宁洋县境，合徐溪。又有罗溪，源出永安县，流入境，徐溪来合焉。又南会九龙溪。○溪南溪，在县东北。源出安溪县界，流入境，历县东华口。又有下折溪，在县南三十里。亦流至华口，俱会于九龙溪。

　　三清湖县北十余里。地名鱼龙津，自高山发源，涌为石湖。瀑布而下，叠联三潭，因名。《志》云：湖与九仙山相近。又白鹤湖，在县南三十里。山巅峻绝，涌泉成湖，瀑布而下，为第二宫。第三宫一名三溪林。又鳌池，在县北宁洋县界，周二十余里，不溢不涸，有溉田之利。

　　○归化镇县南三十里。向设巡司戍守。又溪南巡司，在县东二十里，明初置，寻革。桃源店，在县北三十里宁洋县界，元曰聚贤、和睦等处巡司，属龙岩县，明初因之。寻徙而南，以村为名。洪武十四年寇毁。十八年，重置司署。二十年，江夏侯周德兴以地非冲要，迁于漳浦县金石寨。二十五年，复还故址。成化中，改今属，寻革。

　　三峰隘县北十余里。又北有华口、安井、赤坑口等隘。又禾头隘，在县北二十余里，其相近有白泉隘。又长塔隘，在县东北二十五里。又东有卓安、石门隔、南坑村、石<舍隹>岭等隘。又县南三十余里有朝天岭、下马坑、香树岭等隘。

　　平和县府西南二百五里。西南至广东饶平县百里，西北至汀州府永定县二百五十里，东北至南靖县七十里。本漳浦、南靖二县地。正德十四年，南赣抚臣王守仁讨平象湖贼，上言：河头之地，北与芦溪流恩山冈接境，西北与漳平象湖山接境，而平和等乡又与广东饶平县大伞、箭灌等乡接境，皆穷险贼巢，与所属县治相距五日程，往往相诱出劫，宜设县控制。于是析置今县，并筑县城。万历三年以后，屡经修治。今城周三里有奇，编户十二里。

　　○长卢山县北十里，县之主山也。其近城北者曰卓凤山，形如飞凤。城东曰东山，西数里曰楼宅山，以形如楼阁也。楼宅之东，曰岑山，与东山遥对。迤南曰天马山，如天马驰骤，双峰矗起，为县治案山。○象湖山，在县西北，接漳平县界，《郡志》云：在岑山之西。又五牙山，在县西南。九峰耸立，如牙笏然。产矾石，一名矾山，南胜县初置于此。又山，在县东，元移南胜县于山之阳，即此。亦作官，今山麓居人甚盛，称为乐土。

　　三平山在县东南。岩谷深邃，结曲崎危。登者必历三险三平，乃至其巅，有峰岩泉石诸胜。又大峰山，亦在县东南，县之镇山也。一名大峰崎山。高峻岩，石峰凡十有七，自山麓至巅，可五十余里。登陟一望，远近城邑悉在目前。商舶渡海以此山为表，山多峰岩洞壑，最胜者为山北之灵通岩。《志》云：漳浦、诏安、海澄、镇海卫诸山脉皆发于此。

　　芦溪山在县西北，山势雄壮。又北为流恩山，正德中，王守仁抚南赣，败信丰、龙南等贼，贼走象湖山，击败之。贼复入流恩山冈等巢，寻遁去。守仁又攻何塘、洞山寨及长富村等处二十余巢，皆平之。信丰等皆江西赣州府属县。

　　○河头溪在县治东南，源出大峰山。《志》云：大峰山泉潢四注，画地成川。自正西出者，其下为粗溪，西经县治，曰河头溪。清濑可掬，西流至广东大埔县三河坝，合芦溪出赤石岩，下潮阳入海。《志》云：芦溪出芦溪山南，流至三河坝合河头溪。

　　高山溪在县东北。亦出大峰山，曰高山水。历大小坪，合群溪之水为溪口溪，流入南靖县，会为大溪。土人呼为高坑石神溪，或以为即石塍溪也。旧《志》：溪源发江西、闽、广之交，下流入海。水最恶，饮之则病瘴，徒涉者则足黑，谓之乌脚溪。昔时自闽入粤，皆载水自随，以是水有毒也。《通典》云：石塍溪在漳浦西北百五十里。今溪在大峰山东，或水性变异，而旧迹尚存云。○河上溪，在县东南，亦出大峰山。或云：大峰之支麓有旗山，水源出焉，流为西林溪。又南为云霄溪，即漳浦县漳江之上源也。县南又有徐坑溪，南流为合溪，亦名双溪。又东南经葛布岭，有鱼鼓溪、马溪流入焉，下流为诏安县之东溪。

　　○芦溪镇在县北。漳汀巡司置于此。《志》云：县境大峰山南有龙峰头堡，又东有溪口堡。路当平和、南靖、漳浦之交，居民辐辏。嘉靖间，寇乱，居民累土为城，因溪为池，寇不敢犯。又东北二里许有西山堡，亦嘉靖间土人筑以御寇处。○高隘，在县东北，又有朱公、曹充、赤珠、三莱洲、茶寮等隘。县南又有半地、三角等隘。

　　诏安县府南二百里。东北至漳浦县百三十里，西至广东饶平县百七十里。本漳浦县南诏地。宋为南诏场。元至正中，右丞罗良命屯官陈君用砌石为城，以防不虞。明弘治中，广寇为患，调漳州卫官军戍守。正德十四年，设捕盗通判驻焉，督平和、饶平二县。寻废。嘉靖九年，析置诏安县。今城周七里有奇，编户二十二里。

　　○南诏城即今县治，宋南诏场也。后为沿边巡捡寨，亦曰临海寨。元至正十四年，汀、漳盗起，因筑城为备，东临溪，西、南、北倚山，城周三里有奇。明初为南诏把截所。正统十四年，邓寇猖獗，漳寇乘之，攻围八月不能陷。弘治十七年，广寇突入城中，四出劫掠，乃议调漳州卫后所官军置南诏守御千户所。始拓城西偏而广之，砌以石。嘉靖中设县，遂为县城。自是屡经修筑。三十七年，增筑城垣，浚河四周，半通海潮。四十二年，仍筑外城，周六里有奇。又筑西关城，周三百余丈，称为完固。

　　○良峰山县西一里。耸拔奇秀，县之主山也。县东北十五里曰九上落山，其山九上九下，旧为通道所经，剽掠者往往伏匿于崖谷间。嘉靖二十四年，道移而东，寇患始少。○赤坑山，在县西三十余里，攒聚若五星。又点灯山，在县北三十里，夜常有腾光，因名。

