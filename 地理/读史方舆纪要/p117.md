<!-- { "loadSidebar": true } -->
　　阴安城县西北二十五里。汉县，属魏郡。元封五年，封卫不疑为侯邑。后汉仍属魏郡。晋属顿丘郡。永和六年，冉闵败赵将张贺度等于仓亭，追斩靳豚于阴安，即此。后魏亦属顿丘郡。高齐废入顿丘县。隋末，尝移顿丘县治阴安城。唐复还旧治。胡氏曰：阴安城，一名顿丘古城，盖以顿丘尝治此也。《一统志》：顿丘城，亦名阴安古城。误矣。

　　观泽城《括地志》：顿丘城东十八里，有观泽城，战国时赵邑，又为魏地。《史记》：齐王七年，与宋攻魏，败之观泽。即此。又刚平城，在县西南。《史记·赵世家》：敬侯四年，筑刚平以侵卫。五年，齐、魏为卫攻赵，取我刚平。是也。○干城，在县西南三十里，本卫之干邑。《诗》：出宿于干。又县北十里有聂城。《春秋》僖元年，齐师、宋师、曹伯次于聂北，救邢。《志》以为即此城也。《寰宇记》：干、聂，并卫大夫食邑。又有孙固城，在县北十八里，周五里，废址尚存。一云城在县南二十里，盖五代时戍守处。又有卫城，在县东南四十里，相传卫灵公置离宫于此。

　　○鲋禺山《志》云：在顿丘故城西北三十里。一名高阳山。《山海经》：鲋禺之山，颛顼葬其阳，九嫔葬其阴。《胜览》云：山在滑州东北七十里，一名青冢山。又有秋山，亦在顿丘西北。《山海经》：帝喾葬其阴。今故址已湮。

　　○朱龙河县东七里。南接开州，北入南乐。一名龙窝河。《志》云：县东十五里，有大河故道。县东南三十里，又有六塔故渠，即宋庆历中，议引商胡河自六塔渠入横陇故道者。又有鸡爪渠，在县东。宋绍圣初，河决内黄，吴安持请塞梁村口、缕张包口，开清丰口以东鸡爪河，分泄河势者是也。今皆堙废。详见开州及川渎异同。

　　淇河在县西。旧《志》云：自临河县流经顿丘县北五里，又东历清丰县，至观城县境。盖淇水自县合卫河支流，复引而东出，经内黄、清丰之间，其下流入于大河，故渎今湮。○澶水，在故顿丘城西南二十里，伏流至南乐县废繁水城西南，合于繁水。亦曰繁泉。《志》云：顿丘故城西北有泉源，即《诗》所云泉源在左者。

　　硝河县东南十八里。水流无源，盈涸不时，两岸产硝，因名。又黄龙潭，在县东南三十五里，约二十余顷，在断堤之间。盖皆决河之余浸矣。

　　○金堤驿在县南。《志》云：县南四十五里，有金堤，南接开州，北接南乐县境。汉成帝时，王延世运土塞河，自金堤增筑之，置驿于其上，因以金堤为名。宋庆历五年，命内臣王克恭塞滑州横陇决河。克恭请先治金堤，御下流。诏止勿塞，即此处也。《邑志》云：德清废城东南五里，有金堤余址。又云金堤在县西二里。

　　主簿寨堡县东南三十里。又县西南三十里有许村堡县，东北二十里有马村堡，皆有小城，周一里有奇，可以守御。

　　蒯聩台在顿丘故城北五里，相传蒯聩所筑。又县有颛顼冢。《皇览》曰：冢在顿丘城门外广阳里中。又有帝喾冢，在顿丘城南台阴野中。《一统志》：颛顼及帝喾陵，俱在今滑县东北七十里。盖即鲋禺山麓矣。

　　内黄县府西南百里。南至滑县百二十里，东南至开州七十里，西至河南彰德府百二十里。战国时魏邑。汉置内黄县，属魏郡。应劭曰：魏以河北为内，河南为外。陈留有外黄，故此曰内。后汉仍曰内黄县。晋属顿丘郡。后魏因之。东魏天平初，省入临漳县。隋开皇六年，复置，属相州。大业初，改属汲郡。唐初，属黎州。贞观十七年，还属相州。天三年，改属魏州。宋属大名府。金大定六年，改属滑州。元因之。明初改今属。城周五里有奇，外郭九里。编户三十四里。

　　○内黄旧城在县西北十八里。战国魏之黄邑。《史记》：赵廉颇伐魏，取黄。汉因置内黄县。后汉初平三年，曹操击黑山贼眭固及匈奴於扶罗于内黄，是也。或曰：隋末，窦建德尝置黄州于此。唐武德四年，并州总管刘世让克黄州，进攻州，不克。即内黄云。又文德初，魏博军乱，逐其帅乐从训。朱全忠引兵救之，至内黄，败魏州兵。周移县于今治。

　　繁阳城县东北二十七里。战国时魏地。《史记》：赵孝成王二十一年，廉颇攻魏繁阳，拔之。汉置县，属魏郡。应劭曰：在繁水之阳也。后汉因之。晋属顿丘郡。永和六年，后赵冉闵之乱，刘国据阳城，引兵击闵。胡氏曰：即繁阳城也。后魏太平真君六年，省入顿丘县。太和十九年，复置，仍属顿丘郡。东魏天平二年，改属魏郡。北齐废。隋开皇十六年，复置，属卫州。大业初，并入内黄县。

　　柯城在县东北。《春秋》襄十九年，叔孙豹会晋士于柯，杜预以为内黄柯城也。又牵城，在县西南十二里。《春秋》定十四年，公会齐人、卫人于牵。《传》作会于脾上梁之间。杜预曰：黎阳县东北有牵城，脾上梁即牵也。

　　戏阳城在县北。《春秋》昭九年，晋荀盈卒于戏阳。杜预曰：内黄县北有戏阳城，亦曰[B111]阳聚。后汉建武二年，帝自将征五校，幸内黄，大破五校于[B111]阳。[B111]、戏通，许宜反。即戏阳城矣。一云：城在河南彰德府永定故城东二十五里，址周二十里有奇。又殷城，在县东南十三里。《括地志》：河甲居相时所筑，因名。《志》云：县西南二十五里又有亳城，城东有殷中宗陵。今为亳城集。

　　○五马山在县西。宋宝元年，彭义彬与蒙古战于内黄之五马山，兵溃，死之。即此。又博望冈，在县西南十三里。旧《志》：上有博望关路，出河南汲县。

　　○卫河在县北。自县流入境，经魏县，入元城县界，即永济渠也。亦曰淇水。《志》云：淇水东过内黄县，为白沟水，亦曰清河。唐光化二年，刘仁恭攻魏博，拔贝州。朱全忠遣将李思安等赴救，屯于内黄。仁恭子守光等来击，思安使别将伏兵于清水之右，而逆战于繁阳，阳不胜而走。守光逐之，及内黄之北，伏兵发，守光仅免。《郡志》：县南有沟河，源出县界，流经滑县，入县境西北，至孟家潭北，流入卫河。其两岸产硝，一名硝河。似误。

　　洹水在县西。其上流曰安阳河。自河南临漳县，流经广平府成安县界，又东南入县境，经县西北永和镇，入于卫河。○汤水，在府西南，自河南汤阴县流入县境，合洹水入于卫河。一名黄雀沟。

　　繁水县东二十六里。旧自顿丘县流入境，又东北入南乐县界，即浮水也。《汉志》云：魏徙大梁，以地易赵，赵南至浮水繁阳。即此地矣。○界河，《志》云：在县南，西通沟河，东南流经开州界，东经清丰界，东北经大名县界。春冬常涸。夏秋淫潦，则溢而北，入于卫。又有故河渠，在县东十余里，有南北古堤，俗呼其地曰黄滩。《志》云：清丰东境亦有故渠，俗因呼此为西黄河故道。又云县东一里有古金堤，北接大名县界之卫河。又有高堤，起自县南高堤镇，北至魏县泊口渡，凡百余里。

　　鸬鹚陂县西南五十里。陂周八十里，蒲鱼之利，土人所资。魏收《志》临漳县有鸬鹚陂，又《九域志》洹水县西南五里有鸬鹚陂。陂盖与成安县及河南之临漳县接界矣。或曰旧陂纵横广远。今水流断续，故余址分见于临漳及县境也。

　　黄泽在县西北五里。旧时泽广数里，有堤环之，曰黄泽堤。后汉初，世祖破五校贼于黄泽。是也。今湮废。城西北二十里，又有孟家潭。《志》云：其水无源，夏潦则硝河汇于此潭，溢入卫河。或以为即故黄泽也。应劭曰：黄泽在内黄之西。《志》云：县有黄池驿，嘉靖四十五年革。

　　○回隆镇县西北五十里，有回龙庙巡司。其北与魏县接界。《志》云：镇在漳、卫二水之间，河南岁漕尝转兑于此，寻移小滩镇。今详见魏县。又黄池水驿，在县西四十里卫河滨。河南粮运道皆经此，为津途要隘。

　　烽火台县北四里，高二丈许。宋咸平中，契丹入寇大名，杨延朗军内黄以御之，筑台于此。又澶、濮间皆有烽火台，俱五代时及宋咸平、景德间所置也。《邑志》云：县西南三十里，地名河村，有李靖堡。又县北二十余里，有单雄信营。营为土城，有南北二门，相传李密将单雄信屯兵处。

　　永定桥在县西南，跨卫河之上。唐大顺二年，朱全忠侵魏博，罗弘信军于内黄以拒之。全忠败魏州兵，进至永定桥。弘信惧，请降。又高堤渡，在县西南五十里卫河南岸。

　　县府西南二百里。东至开州一百里，西南至河南卫辉府百二十里，西北至河南汤阴县七十里。春秋时卫地。汉置黎阳县，属魏郡。后汉因之。晋仍属魏郡。石赵置黎阳郡。后魏属汲郡。孝昌中，分置黎阳郡。周宣政元年，置黎州。隋初，州郡俱废，县属卫州。开皇十六年，复置黎州。大业初，州废，仍属汲郡。唐初，复置黎州。贞观十七年，州废，仍属卫州。五代晋改属滑州。宋初因之。雍熙中，改属澶州。端拱初，建通利军。天圣初，改安利军。熙宁三年，复为黎阳县，属卫州。元初，复为通利军。政和五年，升为州，亦曰川军。寻又为平川军。金皇统八年，改曰通州。天德三年，复曰州。元初以州治黎阳县省入，属真定路。至元二年，改隶大名路。明洪武三年，改州为县。今城周四里有奇，编户五十里。

