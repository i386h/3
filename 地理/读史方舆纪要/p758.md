<!-- { "loadSidebar": true } -->
　　獭窟山县南五十里大海中。宋开禧间，僧道询运石成桥七百七十间，直渡海门，约五里许。潮平则没，半落则通人行，至今籍其利，亦曰獭窟屿，有巡司。又大乍山，在县东南海中。山顶有洞，由小石门入丈余，折而右，转巨石如屏，可蔽内外，中容数百人。一人持戟守门，千百人攻之不可入。明初居人避倭乱于此，寇不能攻。嘉靖三十八年，倭寇犯郡，继而自祥芝、石湖、乌浔分道出海，参将王麟追败之于此。○净山，亦在县东南海中，一名尖山，圆净尖秀，下瞰东溟。上多怪石，如水啮射状。最高而峭拔者三峰，登之可以观日出。又? 剑?在净山东十里，北对黄崎山，南控大乍山，邑境诸山之东趋于海者，至此三山而止。《志》云：黄崎山在县东南三十里。三面环海，卤气吹荡，不生草木。宋时产铁矿，置炉煮炼于此。今废。亦名扬旗山，以远望势如立旗也。又有圭峰，在县东北四十里，与黄崎山对峙于海门。又东北海中有乐屿，旧有民居，明初迁于内地。○岱屿，在县南大海中，舟楫必经之地，常有戈船守此。详见前晋江县。

　　○海县东南两岸至海，皆四十五里。北自乐屿，南属岱屿，并海凡百余里，支海穿达，上接溪港，不可悉计。又东与兴化府莆田县接界。《邑志》：县西北跨山，东南皆际海。永乐间，岛夷为患，始筑沿海五城，曰崇武，曰獭窟，曰? В换破椋环逦玻晕琳稀＝陨璞兀?

　　洛阳江县西三十里，与晋江县分界。县境山溪之水，多汇流于此而入海，亦曰洛阳港。《志》云：县西有沙溪，出三髻山，合西南诸溪，亦曰白岩溪，入洛阳江。○峰崎港，在县东五十里。县境驿坂诸溪，发源大帽以东等山，汇流入峰崎港以达海。又前林港，在县东南四十里。县南有金山等溪，发源九峰诸山，下流会群溪，东至东井埭，出前林港以入海。县东北四十里又有添崎港，其上流为证果、真如等溪，悉由此入海。

　　龙津溪在县城南。源出东平山，绕流经城西北数里之太白峰，即莲华山也。至龙津陂，绕县治前楼山之阴，又东达下谢溪，入王孙走马埭，汇辋川港接于海。辋川即峰崎港。《志》云：县城有上下水关，通莲花山下之水入龙津溪。西曰玉莲关，水门二。东曰龙津关，水门三。县境群溪以数十计，龙津溪则贯串城市间也。○马山埭，在县西南二十五里马山下，埭以山名。《志》云：县南为马山埭，其上流为下曾、黄坑等溪，俱在县西二十余里，南流由埭以入海。又傅埭，在县东北，其上流为西充溪，汇东北诸溪水出傅埭以入海。《志》云：西充溪在县东北四十里。

　　○辋川镇县东北十里。阻山负海，民居繁密。嘉靖三十七年，县屡被倭患，因议城之。四十一年，城始就，周四里，与县城相犄角。又峰尾镇，在县东北四十余里。旧名沙格巡司，在县东四十里。洪武二十年，江夏侯周德兴改置于烽尾村，筑城为守。又? а菜荆谙囟闲　较拢久《笛菜荆唇癯缥?所也。后徙置于此，改今名。又黄崎巡司，在黄崎山下，本置于德化县东北清泰里，曰清泰巡司，后改徙于此。县南又有獭窟巡司，在獭窟山下，本南安县之芦溪巡司，后改徙焉。诸司皆有城，俱洪武二十年筑。又涂岭废巡司，在县北三十里涂岭山北，元元统二年置，洪武二十年废。故址犹存。

　　白水寨县北五十里白水铺南。一名陈同寨，其地甚峻，元末寇乱，乡人筑垒为寨。正统十三年，邻境盗起，复藉此控御，邑人呼为寨岭。又东坑寨，在县西北。《志》云：日曝岭距县三十五里。又西五里即东坑也，路入仙游，地亦险仄。元季兵乱，邑人避难于此，筑寨自卫，今与白水寨俱为北境保障。○虎窟寨，在县西南山谷中。崇山夹峙，狭径仅通。正统末，置寨以御沙汀之寇，遇乱辄为戍守处。又青山寨，在县东南四十余里，洪武二十一年置，隶崇武千户所。

　　锦田驿县治西南一里。旧名皇华驿，在城东。宋太平兴国中建。元元贞间迁今所，更名龙山驿，兼置龙山站。洪武八年改今名。又西为递运所，以驿兼领。又河泊所，在县东三十里辋川澳，洪武十六年设，后为海潮漂圮，正德中重设。又惠安场盐课司，在县东南三十八里。元设管勾司，寻为司令司。明洪武十五年，为转运分司署。二十五年，改置今司。辖广运等仓埕凡八所，属盐运分司。○琼田延寿桥，在县东五里，宋建，为梁百二十九间，长二里许。自元以来增修，为县南诸溪汇流处，东出辋川入海。

　　安溪县府西百五里。西南至漳州府二百三十里，西北至漳州府漳平县二百四十里，东北至永春县百里。唐南安县地。咸通五年，置小溪场。五代周显德二年，南唐置清溪县，属泉州。宋因之。宣和三年，改为安溪县。今城周三里有奇，编户十六里。

　　○清溪城即今县故小溪场也。南唐保大十三年，詹敦仁监场事，请于清源节度留从效曰：小溪西距漳汀，东滨溟海，地广二百余里。三峰玉峙，一水环通。黄龙内顾以腾骧，朱凤后翔而飞翥。土之所宜，桑麻谷粟。地之所产，獐麂禽鱼。民乐耕蚕。冶有银铁，税有竹林之征，险有溪山之固。地实富饶，足以置县。从之，名县曰清溪。宋曰安溪。旧无城。嘉靖三十九年，倭自仙游、永春突犯。四十一年，始议筑城。四十四年，城始完固。

　　○凤山县治北，县之主山也。以形似名。一名凤髻山，又名展旗山。治南曰黄龙山，与凤山对峙，一名南山，亦曰登高山。下有黄龙津，龙津桥跨其上，亦名龙津山。○黄山，在县南十五里。一名午山，亦曰南山，为邑中众山之宗。深林邃谷，饶笋蕨棱稻。山半有五峰岩，亦曰头陀岩。又南二十余里曰浪来山，谓山势如浪也。山半为阆苑岩，一名阆山。《志》云：县西南二十余里有龙塘山，岭曰龙门岭，石壁夹峙，旧有龙门驿，道出同安县。

　　翠屏山县北五十里。高出群峰之上，亦曰大尖山。其东为小尖山。又陈五郎山，在县北三十里。最高，晴明可以望海。又覆鼎山，在县北八十里，以形似名。北接永春县界。嘉靖二十六年，贼陈日晖据山阴，出没大为民患。寻讨平之。○后洋山，在县西北五十里，最高，下为平畴。一名大洋山。又西北六十余里有朝天山，以势若插天而名。上有天宁岩。又西北曰铁矿山，产铁。《志》云：县西北八十里有佛耳山。其山峭绝而高大，可耕可庐。一名佛天山。又西北二十里有石鼓山。其相接者曰石梯岭，巨石盘回，凡五十余级。

　　磨枪岭县西百里。山岭险，路通漳州府长泰县。《志》云：自岭而西南为银场，即龙溪县界也。又九龙峒，在县西北九十里。嘉靖二十六年，盗陈日晖据覆鼎山、大小尖、白叶坂、九龙诸峒为寇，出没泉、漳、汀之交，亘百数十里。官兵寻破之于白叶坂口，遂追擒之。白叶坂与九龙相近也。○古陵坡，在县东。正统十三年，邓茂七由德化、永春、安溪寇泉州，知府熊尚逆战于古陵坡，败死。或曰坡在南安县境内，近泉州城南。

　　○蓝溪在县治南。源出县西北九十里北岩诸山，东南流，合群山溪之水，至县西南五里澳下渡，始通小舟。又东至龙津桥而流益大，溪色深碧，故曰蓝溪。又东南流，入南安县界，至珠渊渡，达双溪口，为黄龙江之上源。《志》云：溪自县治西而东，下流接南安界。群滩错列，凡十余处，为行舟之阻。溪之别派，则一出县西九十里九峰山，逆流而东北入龙溪县之九龙江。一出县西北七十余里之同发山，逆流而西北入长泰县。

　　湖头溪在县治西北。源出覆鼎诸山，引而南，诸山溪水皆会焉。至县北三十余里，有马上滩、渊滩，当溪阻石数百丈，水从石罅中出。正统间，始凿石通舟楫。又有下湖溪，出铜钹山，即同发山也。又有龙潭溪，出县西北五十里天马诸山，合诸山水并流汇湖头溪，历数滩至县治西北，为吴浦渡，会于蓝溪。蓝溪盖众水之宗矣。

　　○源口渡镇县西北五十里。旧有巡司，后废。正统五年，复置渡，即龙潭溪渡处。○白叶坂寨，在县西北八十里。嘉靖二十六年，以山寇出没置。围以石城，拨军戍守。寨在崇山密林间，岚气最甚。寻废。又县境有东岭等隘十有一，俱正德以后置。《志》云：县西八十里有大深隘，弘治四年，贼温文盛立寨山上。正德十年，建为隘，路出漳平。又打鼓隘，在县西北五十里打鼓岭下。正德十六年建。嘉靖三年，贼新大总啸聚于此。又桃舟隘，在县西北百里，西通长泰，北接永春，盗贼往来之冲也。又县东南数里有故大寨，县北凤山之半有故县后寨，皆唐季遗址，后废。

　　永春县府西北百二十里。东北至兴化府仙游县百十里，西南至安溪县百里，西北至德化县五十里。本南安县地。唐长庆二年，析为桃林场。五代唐长兴四年，王闽置桃源县。晋天福初，闽又改为永春县，仍属泉州。县无城。嘉靖间，因倭寇筑城，周不及三里。今编户十四里。

　　○古桃林场城在县西门外三里。今名上场，在县前溪之南。城周不及二里，民聚居其中。溪之北曰上西门，为商贾贸易之所，路通尤溪、大田、龙岩、漳平诸处，颇称殷繁焉。

　　○大鹏山县城北。形如飞鹏垂翅，绝顶三峰，秀出云表。其旁重冈叠嶂，左为白马悬钟，右为云龙大羽，若鸟张翼下趋，平处结为县治，实县之主山也。县东南三里曰花石山。嘉靖二年，官兵拒贼于此。○双髻山，在县北十里。耸结二峰，若双髻。一名朋山，上有仙人池。又北数里曰高镇山，形势高耸，远出众峰之上，为一邑巨镇。又北为高岭山，亦高压众峰，其顶平旷。《志》云：县东北十余里有齐云山，高接霄汉。又有三贯山，三峰秀拔，势贯云表。

