<!-- { "loadSidebar": true } -->
　　鬲城在县东北。古鬲国郾城卑阅之后。《左传》云：夏臣靡奔有鬲氏。即此。汉置鬲县，属平原郡。后汉建武中，封朱为侯邑。晋仍之。后魏改属安注。魏收《志》曰：鬲县治临齐城。《水经注》：笃马河自安注，又东北径临齐城南，始东。齐未宾，魏筑城以临之，是也。《隋志》：齐废鬲县入安注。《括地志》：鬲城，在安注县东北五十里。

　　白石城县北二十里。汉文帝封齐悼惠王子雄渠为白石侯，此其食邑也。又重丘城，在县北五十里。或以为即《春秋》襄二十五年诸侯同盟处也。汉置重丘县，属平原郡，后废。

　　三汊在县东南。《唐史》：贞元初，淄青帅李纳于德州南跨河而城守之，谓之三汊城，常置戍以通魏博之路。贞元八年，纳子师古嗣职，镇冀帅王武俊引兵至德州，将取三汊，诏师古毁其城。是也。

　　○德河县东五里，亦曰五里河。西流入于卫河。《志》云：县东南三里有马颊河，西三里有覆河，皆九河故道也。

　　○神头店县东北二十里。《通志》云：汉厌次县治此。误。

　　附见：

　　济南卫在府城内，洪武十九年建。又肥城守御千户所，在县治西，洪武二十一年建。今亦置济南卫。

　　泰安州府南百八十里。南至兖州府百三十里，西至兖州府东平州百八十里，西南至兖州府济宁州二百二十里，西北至东昌府三百七十里。

　　春秋、战国时齐地。秦属齐郡。汉为泰山郡地一云即汉初济北郡，郡治博阳。六年，以济北、博阳二郡封齐，寻又置泰山郡，治奉高。武帝又以奉高、博阳并为郡治。或谓博阳即博也，恐误。晋及后魏因之。隋郡废，属兖州。大业初，属鲁郡。唐武德五年，置东泰州。贞观初，州废，仍属兖州。天宝初，属鲁郡。乾元初，复故。宋仍属兖州。金置泰宁军，又改泰安军。大定三十三年，升为泰安州。元初，属东平路，后隶济南路。明初属济南府，以州治奉符县省入编户九十七里，领县二。今仍为泰安州。

　　州北阻泰山，南临汶水，介齐鲁之间，为中枢之地。山东形胜，莫若泰山，泰山之形胜，萃于泰安。繇此纵横四出，扫定三齐，岂非建瓴之势哉？

　　○奉符废县今州治。春秋时，齐之博邑也。《志》云：古博城，在今州东南三十里。《左传》：哀十一年、公会吴子伐齐，克博。又《国语》：吴王使王孙苟告周曰，遵汶伐博。汉三年，韩信袭破齐，田横走博阳。《汉书》作田横走博。盖博即博阳也。又灌婴追横至嬴、博。汉置博县，属泰山郡。晋因之。后魏曰博平县，泰山郡治。北齐改郡曰东平。隋初郡废。开皇十六年，改县曰汶阳，属兖州，寻又改汶阳曰博城。唐初，置东泰州，寻还属兖州。乾封初，改为乾封县。总章初，复曰博城。神龙初，又为乾封。宋开宝五年，移县治岱岳镇，即今州治也。大中祥符初，改县曰奉符，又筑新城，在今州东南三里，而以岱岳镇为旧城。金置泰安州，复还旧治。今州有石城，即金所筑也。元因之。城周七里有奇，门四。

　　奉高废县州东北十七里。汉置县，为泰山郡治。后汉及晋宋因之。后魏仍属泰山郡。隋开皇六年，改曰岱山县。大业初，并入博城县。唐初，置岱县，属东泰州。贞观中废。《汉志》注：奉高县西南四里有明堂。武帝元封初，从封禅还，坐明堂。明年，作明堂于汶上。太初元年十一月甲子，朔旦冬至，祀上帝于明堂。天汉三年春三月，上行幸泰山修封，祀明堂。天汉四年，幸泰山，祀明堂。后汉元和二年，幸泰山，柴告岱宗，进幸奉高，祀五帝于汶上明堂。《括地志》：博城东北三十里汶水，有明堂故城。《志》云：此周明堂也，其在州东十里者曰汉明堂。魏收《志》：奉高有故明堂基。《水经注》：古引水为壁雍处，基渎存焉。世谓此水为石汶。

　　嬴城州东北百里。春秋时齐邑也。《左传》：桓三年，公会齐侯于嬴。哀十一年，公会吴师伐齐，克博，至嬴。十五年，公孙宿以其兵甲入于嬴。又孟子反于齐，止于嬴。汉初，灌婴败田横之师于嬴下，寻置嬴县，属泰山郡。后汉初，陈俊讨张步，步连结泰山群盗，与俊战于嬴。建安中，尝为嬴郡，曹操表糜竺领嬴郡太守，是也。晋仍为嬴县，宋因之。后魏移置于废莱芜城，即今莱芜县也。《水经注》：汶水自莱芜，又西南径嬴县南，又南至奉高。或云：莱芜县北二十里有故嬴城。

　　○泰山州北五里。亦曰岱宗，五岳之一也。详见前名山泰山。

　　高里山州西南五里。汉太初元年，幸泰山，禅高里，是也。高，一作蒿。或以此为亭禅山。其左为社首山，周成王、唐高宗玄宗、宋真宗，皆禅于此。○徂徕山，州东南四十里。《诗》：徂来之松。谓此也。一名尤来山，亦曰尤崃山。后汉初，赤眉渠帅樊崇保此，自号尤崃三老。桓帝延熹四年，岱山及博尤来山皆颓裂。唐李白等尝隐于此。上有紫源池，玲珑独秀，诸峰及天平、东、西三寨下有白鹤湾。

　　石闾山州南四十五里。汉武太初、太始及征和中，皆禅于此。《史记·封禅书》：石闾在泰山下址，南方方士多言此仙人之闾也，故上亲禅焉。○亭亭山，在石闾南五里。《史记》：黄帝禅亭亭。按：《汉志》巨平有亭亭山。刘昭曰：即禅亭也。《水经注》：汶水自博县，又西南经亭亭山东，又西南经巨平县东。水上有石门，旧分水下溉处。又云云山，在州东南百二十里。《封禅书》：无怀、伏羲、神农、炎帝、颛顼、帝喾、尧、舜、汤，皆禅云云。即此山也。

　　梁父山州东南百十里。《史记》：秦始皇封泰山，禅梁父。《封禅书》：八神，二曰地主，祠泰山、梁父。《后汉书》：建武三十二年，禅于梁父。《志》云：梁父山西接徂徕，南入泗水县界，其东即云云山也。又介丘山，在州南五十里。《志》云：宋真宗封泰山，登介丘。即此。

　　肃然山州东北七十里。《史记》：武帝封泰山，下阴道，禅泰山下址东北肃然山。是也。其东南即莱芜县界，山势巍峨，对之肃然，因名。

　　长城岭州西北六十里。《志》称齐威王筑城以备楚，自平阴缘河历泰山北冈上，东至海千余里。按《管子》云：长城之阳，鲁也，长城之阴，齐也。则春秋时已有长城矣。《战国策》：燕王曰：齐有长城巨防。《史记·齐世家》：威王十一年，赵侵我长城。又《楚世家》：还盖长城以为防。《外纪》：威烈王十六年，王命韩赵伐齐，入长城。《竹书》：梁惠成王二十年，齐闵王筑防，以为长城。城缘河经泰山千余里，东至琅邪台入海，往往有壁门邸阁。夫魏惠王与齐威同时，作闵王，误也。又《齐记》：宣王乘山岭之上，筑长城，东至海，西至济州千余里，以备楚。长城岭，盖即泰山冈阜，以古长城所经而名也。

　　○汶水州南六十里。源出岳北仙台岭，合诸溪谷之水，经州东四十里，谓之堑汶。又西南经徂徕山北，复南会别源诸水，南流三十里，至静封镇。而莱芜县境之汶水，分二源而西注，经徂徕山南，至此合流，所谓大汶口也。又西南入兖州府宁阳县境。《述征记》：泰山郡水皆名曰汶，汶凡有五：曰北汶、瀛汶、牟汶、紫汶、浯汶，皆源别而流同。

　　泮河州西五里。源出岳西北之桃花峪，会诸谷水流经州东南二十里，又东南入于汶。又梳洗河，在州东一里，出岳南黄岘岭，合诸水为中溪，东南流，会于泮水。又氵柰河，在县西一里，出岳西白龙池，亦南流会于泮河，并入汶河。○漕河，在州南五十里。《志》云：出州东淳于野，西南流入汶。

　　铁佛寺泉州东二十五里。又龙湾泉，在州南八里；张家泉，在州西南五里。《志》云：州境凡二十八泉，多由平地土石中涌出，俱入汶水，达于运河。又州西境有谢过城等五泉，万历中新导之泉流也。谢过城，与兖州府宁阳县接界，今详宁阳县。

　　○蜀亭在州西。《春秋》：成二年，楚侵鲁，至蜀，鲁请盟，遂及楚人及诸侯之大夫盟于蜀。杜预曰：博县西北有蜀亭。又有红亭。《左传》：昭八年，大于红，至于商卫。刘昭曰：奉高西南有红亭，接宋、卫也。

　　龙乡在州西南。《左传》：成二年，齐围龙，取龙，遂南侵，及巢丘。《史记》作隆。杜预曰：龙，鲁邑，在博县西南。刘昭曰：博县有龙乡城。○阳桥，在州西北。陆澄曰：博县有阳桥，盖地名，无桥也。《春秋》：成二年，楚侵卫，遂侵鲁，及于阳桥。孟献子请往赂之，遂盟于蜀。阳桥盖与蜀近。

　　新泰县州东南百八十里。东南至青州府蒙阴县百五十里。汉东平阳县地，属泰山郡。后汉省。晋泰始中，改置新泰县，仍属泰山郡，后属东安郡。刘宋因之。后魏属东泰山郡。隋属沂州。唐武德五年，改属莒州。贞观八年，仍属沂州，宋因之。金改今属。元省，寻复置。明因之。今城周六里，编户二十一里。

　　○东平阳城在县西。春秋时鲁邑也。《左传》：宣八年，城平阳。又哀二十七年，公及越后庸盟于平阳。汉初，灌婴下下邳，击破楚骑于平阳，即此城也。寻置东平阳县。应劭曰：河东有平阳县，故此加东。晋置新泰县，而东平阳遂废。《志》云：县西北四里有东西侯城，相传汉武所筑。

　　○宫山县西北四十里，连莱芜县界，泰山左翼也。旧名小泰山，即古新甫山矣。《诗》：新甫之柏，是也。山上有云衢岫，东有球杖壑，西有冰寨溪、五云涧，西北有千人洞。宋常曾云：汉武易小泰山为宫山，封三峰为义山。义山之北，曰黄岭，下有洞，深远莫测。○山，在县东南十里。或以为即敖山，鲁先君武公名也。今详见青州府蒙阴县。

　　龟山县西南四十里。山之南，即泗水县界。《诗》：奄有龟、蒙。谓此龟山也。《春秋》：定十年，齐人来归郓、ん、龟阴田。山之北即龟阴田矣。又夫子去鲁，作龟山之操。山峰峦层叠，旧为鲁境之望。○榆山，在县东北十里，山多榆。其相接者曰五峰山，有五峰特起。下有泉，澄澈若鉴，谓之宝泉。又有寨山，在县西北十里，相传昔人避兵处。

　　○小汶河县东北三十里。源出东北四十里之龙池，池在龙亭山下，西南流百里，入于汶河。又东河，在城东，源出县东北三十里之孤山，西南流三十里，入小汶河。○泥河，在县西四十里，源出寨山，亦西南流三十里，入小汶河。县西六十里曰广平河，源出宫山，西南流二十里，亦入小汶河。

　　和庄泉在县西。《志》云：县境凡十四泉，俱西流，注于汶河。又有刘官庄等五泉，则万历中所新导。

