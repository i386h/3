<!-- { "loadSidebar": true } -->
　　镇江寨州西南五十里双髻山下。宋初，蛮置富州于此，谓之富州新城。熙宁中收复，改置镇江寨。元丰三年，并入黔阳县。今仍为戍守处。又安江寨，在州东南百九十里。宋初，蛮置峡州，谓之峡州新城，或讹为洽州。熙宁中，章取懿、洽，即此也。寻改为安江寨。今亦为安江驿。详见黔阳县安江堡。又铜安寨，在州东北三百四十里，本蛮寨，宋熙宁七年废，宣和元年复置铜安寨，今为铜安驿。○怀化寨，在州东百二十里，本蛮寨，宋置怀化铺，今为怀化马驿，并置递运所于此。又竹寨，在州东南百四十里，宋置，今为竹寨驿。

　　罗旧站堡州东四十里。又州西四十里为白茅滩哨堡，五十里为冷水站堡，九十里为晃州站堡，堡故蛮州也，亦宋熙宁中收复。今有晃州马驿，并置巡司于此。《志》云：已上四堡，俱隶沅州卫。○鲇鱼站堡，在州西百二十里，又西十里为南宁哨堡，又西二十里为平溪站堡及太平哨堡。《志》云：已上四堡俱隶平溪卫。又岳州哨堡，在州西百九十里，又西十里为梅溪站堡，又十里为梅花哨堡。《志》云：已上三堡，俱隶清浪卫。又平蛮哨堡，在州西二百三十里，又西十里为得胜哨堡及永平哨堡，又西十里为武安哨堡，又十里为大胜哨堡，又二十里为相见站堡。《志》云：已上六堡，俱隶镇远卫。又柳塘站堡，在州西三百五十里。又西三十里为苍平哨堡。《志》云：已上二堡，俱隶偏桥卫。

　　栗子关在州西，甚陡峻。又涉回龙坡，石立如峰，颇似关口。

　　鸡鸣关平溪卫西。高峰奇削，势最がテ。五十里度焦溪。

　　沅水驿州城南二里。又州东北八十里有盈口驿，东南八十里有卢黔水驿。又罗旧马驿，置于罗旧堡。余详见上。

　　黔阳县州东南八十里。东南至靖州会同县九十里，汉镡城县地，属武陵郡。梁为龙标县地。唐贞观八年，析置朗溪县，属巫州。五代时，县废。宋熙宁七年，置黔江城。元丰三年，升为黔阳县，属沅州。今城周不及三里，编户二十二里。

　　○镡城废县在县西。汉县治此。后汉因之，晋末省。唐改置今县。《志》云：县有诸葛古城二，一在城南四十里，其地有卧龙岭，一即城东九十里之安江寨堡，俗亦谓之诸葛营。相传武侯抚绥溪洞诸蛮，尝驻于此。又县东南有马王城，相传五代时马氏征溪蛮，筑此城为控扼处。

　　○罗公山县东南百六十里。昔有罗姓者隐此而名。山周五百里，四面险绝，绝顶有池，广数十里，南有砂溪，与武阳江合，北流分为两溪，入沅。宋熙宁间，土豪舒光起寨于此，为犭人所破。山西北有地，平广数百亩，岁大旱，此处独稔，号曰熟平。○金龙山，在县南百里，山势峻拔，有风出空岩中。又赤竹山，在县东百四十里，冈陇盘纡，多赤竹。又白云山，在县东六十里，高二十里，白云尝绕其上。又龙标山，《志》云：在县治东城内，沅、黔二水会流经其下。高泸洞，在县界滩水急，声沸如雷。

　　钩岩山县北七十里。削壁悬崖，倒垂如钩，中有泉，世谓之钩崖水。又紫霄山，在县北十里，峰峦耸秀，其势凌霄，洞中尝有紫云出入。

　　双石崖县南九十里。有二石对立，又名屏风崖。三面如一。相传石根随水高下，土人神之，舟楫莫敢犯。景泰中，苗寇弗靖，人皆避其上，因筑寨置戍，名为安江双崖城。○卧龙岩，在县南四十里，旁即诸葛古城，有洞深数里，石壁如垣，泉涌不竭，相传武侯驻兵处也。又牛角坡，在县西十里，坡连环如牛角，路通沅州。

　　○沅江在县城南。自沅州东流合县境诸水，又东流历会同县境，复东北折而入辰溪县界。○黔江，在县西南三里，亦曰黔水。《志》云：源出，经县南一里七宝山下，合于沅江。县南三里有狮子滩，水势深阔，湍流潋滟。

　　大龙溪县东南百里。源出罗公山。又有小龙溪，出县东南九十里之柘木隘。二溪水脉相通，皆流入于沅水。又稔禾溪，亦出罗公山，经县东南百里，西北流，亦入沅水。《志》云：县东南二百里有砂溪，源亦出罗公山。县东百六十里又有洪江溪，源出县东溪洞古城，下流皆入沅水。洪江，盖即会同县之洪江矣。

　　○托口寨县东南四十里，当九溪诸蛮之冲。宋置托口寨于此。今亦为戍守处。又洪江寨，在县东南五十里，。宋元五年置，以洪江溪名。卢氏曰：托口、洪江，皆滨沅水，与会同县接境。又竹滩堡，在县南二十里。宋熙宁中置铺于此，元丰八年罢，元五年复置寨。今仍置堡，恃为控御。《通志》云：托口，在县西南四十里。一云竹滩，在县西北二十里。似皆误。又有黔阳堡，在城北。

　　安江堡县东南百里。即州境之安江驿也。一名安江镇。明初置巡司于此，属今县。《志》云：黔阳、竹滩、安江三堡，皆景泰初以溪洞蛮獠出没为患，增设戍防，俱沅州卫官军哨守。○菱托铺，在县东百六十里。《志》云：自安江至菱托铺，皆溪洞犭贼出没要道。宋置寨铺以为捍御。今多因旧址。又铜安铺，在县东北二百五十里，今见沅州铜安驿。

　　麻阳县州北百三十里。西至施溪长官司八十里。隋沅陵、辰溪二县地。唐武德三年，析置麻阳县，属辰州。宋因之。熙宁七年，改属沅州。今城周三里，编户七里。

　　○龙门废县在县东北。唐垂拱四年，析麻阳县地置龙门县，属辰州，寻废。或曰：陈天嘉中于麻溪口置戍，唐因置麻阳县，又于旧戍城置龙门县。卢氏曰：龙门，盖在辰溪境内，宋置龙门寨，熙宁七年尝改隶沅州，当即唐之龙门县。《通志》云：在县西三十里。误也。

　　卢阳城县西三十里。刘句曰：唐垂拱二年，分麻阳地，并开蛮洞，置锦州，理卢阳县。天宝初，曰卢阳郡。乾元初，复曰锦州，后废于蛮。宋为锦州寨。熙宁八年废为铺，属麻阳县。又渭阳废县，在县西五十里，亦唐垂拱二年置，属锦州，后废于蛮。《郡志》作黄陵城，误也。○常丰城，在县西南。唐垂拱二年，置万安县，属锦州。天宝初，改为常丰县，后废于蛮。

　　○齐天山县东南五十里。峰峦秀异，高出云表。宋置齐天铺于山下，一名霁天山。又西晃山，在县南二十里，峰峦秀拔，为邑之镇。○都督山，在县北九十里。相传唐置都督府于辰州，镇抚溪苗，尝提兵驻此，因名。又罗瓮山，在县西北八十里，山石纡回，层叠突起如瓮，旧产朱砂，今绝。

　　龙门山县东北百里。连山参差，崩石对峙，势欲倾仆，最为险绝。唐置龙门县，盖以山名。东接辰溪县界。《志》云：县东北五十里有岩门山，石磴崖险，旧有巡司。又苞茅山，在县东九十里，产茅三脊，可以缩酒。相传楚贡包茅，盖出于此。○万山，在县西南七十里，峰峦峻拔，涧壑萦纡。又石梯山，在县西百十里，山峻耸，石磴如梯。

　　尔山在县西北百三十里。，俗作蜡。山之东北属卢溪县镇溪千户所及保靖卫子坪长官司，山之西属贵州铜仁府铜仁、平头二长官司，山之西北与四川酉阳宣抚司邻，而无所属。地东西二百里，南北百二十里，诸苗蟠聚，凡七十四寨，而麻阳为戍守之冲。《防险说》：麻阳尔、镇、铜平诸山，为苗蛮巢穴，周回千数百里，悬崖鸟道，丛箐栉比，岚瘴蒸郁，阴雨恒多，视诸溪峒，独称阻绝，往往乘晦冥据险为乱。嘉靖初，山酋龙求儿叛称苗王，南结贵州土獠，西诱酉阳诸蛮，连亘各寨，流毒三省。命台臣万镗等进讨，寻攻克之。镗上言：此蛮自宣德七年及正德七年，皆尝用大兵攻剿，臣博访各贼巢穴，如蜡尔等山洞，接连三省，当其险绝之处。晦冥之时，一夫拒守，百夫莫前，冒险亻幸功，非良策也。因以剿之威，行抚之恩。今虽平定，然苗蛮易动难静，不可不广施方略，以杜后患。镗又尝与朝士书曰：苗贼巢穴，如蜡尔、雷公等山，接连湖、贵、四川，周回千数百里，猩螶所居，人迹罕至。其悬崖鸟道，莫可跻攀，且竹菁丛生，弥望无际，幽岩曲涧，在在皆然。人非侧肩偻背，莫能入也。贼从内视外则明，每以伏弩得志。我从外视内则暗，虽有长技，皆无所施，此地利之难也。又苗巢所居，率皆险僻幽翳，虽天气晴明，亦惟亭午稍为开霁，一遇阴雾，则咫尺莫辨。又雨潦尝多，山岚瘴湿，秽气郁蒸，此天时之难也。先年驾驭得宜，牢笼尚易。自正德以来，边方多故，衅弊万端，土兵有难用之虞，调集增繁扰之害，此事势之难也。从来军临则散漫潜藏，军退则突出劫掠。贼云：不怕官府兵多，只怕官府粮多。盖兵虽多，而山箐深险，力未易施；粮多则围困久长，势将自毙耳。二十七年，苗复窃发，用大兵征剿，两省骚动。二十一年，始就平。

　　○锦水县西三里，亦名锦江。自贵州铜仁发源，东流入境，经锦州故寨，又东经县南，至龙门山下，入辰溪县界，合沅水。

　　龚溪县南四十里。源出西晃山，东北流入辰溪县界。又犀迷溪在县西南七里，梁源溪在县西十二里，白旗溪在县东五十里，俱流入锦水。又龙门溪，在县东北三十里，源出龙门山。县东北四十里又有西溪，与龙门水合流，俱入辰溪县界，注于沅水。

　　○鸦刺关县西北四十里。与贵州叛苗接界，为控扼之所。万历中废。又湾溪堡，在县西南。宣德六年，镇寨苗叛，总兵萧绶讨之，夺其池河营，贼降，乃设湾溪、安江等十六堡。嘉靖二十七年，复讨平子坪、蜡尔山诸苗贼，罢湾溪等堡，改设乾州等十三堡，是也。又安溪堡，在县东南八十里，或曰即安江堡。《志》云：县境诸堡俱万历中废。

　　岩门寨在县东北五十里岩门山下。今有巡司戍守于此。又龚溪寨，在县南。宋熙宁六年置寨，寻废为铺。《志》云：麻阳自岩门寨以下，有民寨、苗寨凡五十四，错列县境。

　　小坡营在县西。嘉靖二十六年，湖广及川贵诸苗皆叛，掠晃州便水驿，破小坡营，遂掠铜仁、思南、石阡诸境。又眉亮营，在县北，亦戍守要地。其相近有爆木、大梢等营。二十七年，官军分扑诸苗屯鸦刺、眉亮、爆木、大梢四营，剿回保崖崮、毛冈、板栗、昔朗、冷水、红岩、下水、坡、略变九寨。皆湖广诸苗寨也。

　　附见：

　　沅州卫在州治东。洪武初建。

　　平溪卫沅州西百五十里。洪武二十二年建。西南至贵州思州府三十里。城周九里有奇。今亦置平溪卫。详见贵州。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十二 

卷八十二
　　◎湖广八

