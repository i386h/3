<!-- { "loadSidebar": true } -->
　　土河寨县东七十里，西南北三面阻绝深涧，东面有墙，旧为戍守处，今名土河村。

　　附见：

　　沁州守御千户所在州治西。洪武十一年建。

　　◇辽州东至直隶广平府三百六十里，东南至河南磁州三百里，南至潞安府二百四十三里，西北至太原府三百四十里，北至太原府平定州二百二十里，东北至直隶顺德府二百四十里。自州治至布政司见上，至江南江宁府二千四百二十里，至京师一千二百里。

　　《禹贡》冀州地。春秋属晋，战国属韩，后属赵。秦属上党郡，两汉因之。晋属乐平郡郡治沾县，见前乐平县，后魏因之。隋属辽州州治乐平县，大业初州废，属太原郡。唐初，仍属辽州。武德六年，改置辽州于此。八年，改为箕州。先天元年，改仪州。天宝初，曰乐平郡。乾元初，复曰仪州。中和三年，复为辽州。五代因之石晋天福二年，尝改置昭义军于此，兼领沁州，四年废。宋仍曰辽州亦曰乐平郡。熙宁七年，州废，属平定军。元丰八年，复置辽州。金曰南辽州别于东京之辽州也，寻复故。元属平阳路。明初，以州治辽山县省入编户三十里。洪武九年，直隶山西布政司，领县二。今仍曰辽州。

　　州居太行绝顶，地少平原，僻而实险。唐会昌中，泽、潞兵乱，李德裕遣兵自仪州东据武安河南属县，以断、邢之路。光化以后，河东与汴人争邢、，州境常为孔道。五代之际，邢、有事，自晋阳而逾太行，州实为之腰膂，形势讵不足恃哉？

　　○辽山废县今州治。战国时赵地，亦曰阳。秦始皇十一年，王翦攻赵阳，即此。汉为涅氏县地，属上党郡。晋置阳县，属乐平郡。后魏曰辽阳县，北齐废。隋开皇十年，置辽山县。十六年，以县属辽州。大业初，州废，县属太原郡。唐武德三年，置辽州，县属焉。六年，自乐平移州治此，后因之。明初废。《城邑考》：州北三里有故辽阳城，城周五里，相传县旧治此。唐武德三年圮于水，徙今治。今城，元至正十四年重筑，明景泰初因旧城修筑，周四里有奇，门四。

　　平城废县州西北七十里。《志》云：即赵平都城也，赵简子所立。东魏武定末，高洋谋受魏禅，自晋阳拥兵而东，至平都城，即此。隋开皇十六年，置平城县，属并州。唐初因之。武德三年，改属榆州。六年，又改属辽州。宋熙宁七年，废为镇。元初，复为县。金贞元二年，又废为镇。贞四年，复为县，改曰仪城。元至元三年，省入辽山县。○交漳城，在州东南七十里。隋开皇十六年，置交漳县，属辽州，大业初废。今曰交漳村。

　　○辽阳山州东三里。后魏以此名县。又箕山，在州东南七十里，山有石室，唐箕州以此名。○五指山，在州东五十里，山岩高耸，有五指迹。《十六国春秋》：石勒当生时，此山草木皆成铁骑形。

　　黄泽岭州东南百二十里太行山上。唐光化三年，朱全忠遣兵攻刘仁恭于幽沧，拔德州，围沧州，克用遣周德威将兵出黄泽，攻邢、以救之。五代梁乾化五年，魏博附晋，晋王存勖引兵自黄泽岭东下，与李存审会于临清。既而梁将刘与晋兵相持于魏县。以晋兵尽在魏州，晋阳必虚，乃潜引军自邺而北，由黄泽岭西出。会阴雨，黄泽道险，堇泥深尺余，士卒援藤葛而进，皆腹疾足肿，死者什二三。晋人觉之，先为之备，不能进，至乐平而还。周广顺元年，北汉主刘崇发兵屯黄泽岭，谋窥邢。赵周亦遣将陈思让戍磁州，扼黄泽路，是也。

　　千亩原州东南三十里。州境多山，惟此地高平，广可千亩，上有泉，自石穴涌出，分流灌溉，众沾其利。亦名千亩泉。

　　○清漳水在州东南。源出平定州乐平县之少山，流入州境，分而为二：一自废平城县东南流，经州南一里而东。一自和顺县石堠岭，流经州东七十里而南，至交漳村。二水合流，入潞安府黎城县界。详见直隶大川漳水。

　　辽阳水在县西北，出和顺县境。或曰：即漳水支流也。流经废辽阳城东，谓之辽阳水，东南流，仍合于清漳水。

　　○黄泽关在黄泽岭上。山势险峻，路径曲折，凡一十八盘，元置关于此。路通河南武安县。洪武十一年，置巡司戍守。

　　前亭在故平城县西。高洋谋受魏禅，自晋阳行至前亭，马忽倒，洋意恶之，至平都城，不复肯进，即此地也。又州北有甘露寺，北齐主洋天保十年，尝禅居深观于此。

　　榆社县州西百里。西北至太谷县百六十里。汉上党郡涅县地。晋武乡县地。隋开皇十六年，置榆社县，属韩州。大业初，县废。义宁初，复置。唐初，于县置榆州。武德六年，州废，县属辽州。宋熙宁七年，废入武乡县。元初，复置。元至元三年省。六年，复置。今城周三里有奇，编户三十二里。

　　○榆社故城在县西。魏收《志》：乡县北有榆社城，隋因置榆社县。唐会昌三年，河中帅刘沔讨刘稹，壁于榆社，即今县也。○偃武城，在县东北。唐武德三年，置偃武县，属榆州。六年州废，县并入榆社。《郡国志》：县东三十里有箕城。《春秋》：僖三十三年，晋人败狄于箕，即此。《寰宇记》云：唐箕州所理也。又武乡废县，在今县西北二十里，盖与沁州武乡县接界。

　　○秀容山在州东南三里，县之镇山也。山势逶迤而西，峰峦秀丽，因名。《志》云：以山达忻州定襄县界而名，似误。○顶山，在县西北八十里，峰峦特起，冠于群山。

　　鼓腰岭在县西。唐会昌三年，泽、潞畔帅刘稹遣其党康良等守石会关，良为河东帅王逄所败，弃关退屯三十里，守鼓腰岭。岭盖与沁州武乡县接界。又县西五十里有黄花岭，为往来之径道，有巡司戍守。

　　○武乡水在县西南。出沁州武乡县界，流入境，又流经和顺县西南，而北入漳水。《志》云：出和顺县之孙膑坡，南入县界，似误。○仪川河，在县东北，有二源，一出县东四十里武乡岭，一出县东北狼儿岭，又东北流，合为一川，至州界合于漳水。

　　小漳水有二：一自和顺县界，流经县西之黄花岭，有黄花岭水流合焉，又南流，至武乡县合于涅水。一出黄花岭东麓，流经县东，合于仪川河。

　　○石会关在县西北。又西即武乡之昂车关，为扼要之处，唐置关于此。会昌三年，河东帅刘沔讨泽、潞军于石会，刘稹亦遣其将郭僚守石会关。既而河东将王逄克之。四年，太原军乱，石会守将杨珍复以关降，稹寻复取之。五年，潞州军乱，李德裕请召河东帅王宰守石会关，且分兵守潞州四境，乱寻定。又光化二年，汴将氏叔琮自马岭关西侵河东，为河东将周德威所败，引还。德威追之，出石会关，叔琮复败走。五年，朱全忠大举攻河东，分遣其将氏叔琮拔泽州，降潞州，进取晋阳，出石会关，营于洞涡驿。攻晋阳不克，叔琮复自石会关引归。天复二年，叔琮自晋州败河东兵，长驱围晋阳，不克，引还。河东将李嗣昭等追之，及石会关，叔琮留数马及旌旗于高冈之颠，嗣昭等疑有伏兵，引去。五代唐同光初，梁人谋分道攻唐，以陕、虢、泽、潞之兵自石会关趣太原，不果。清泰三年，契丹救石敬瑭，至太原，围唐兵于晋安寨，游骑至石会关。汉初以契丹既去汴，议进取之道，汉主欲自石会关趣上党，不果。周显德五年，潞州帅李筠击北汉石会关，拔其六寨。关盖泽、潞北走晋阳之径道也。洞涡驿，在今徐沟县。

　　马陵关县西北九十里，与太原府太谷县接界。其东接和顺县之孙膑坡，俗讹为庞涓自刎处，今有巡司戍守。详见太谷县。○古寨，在县东南二里，高三丈，东南二面俱临沟涧，旁有幽洞，盖昔人避兵处。

　　和顺县州北九十里。北至平定州乐平县七十里。本春秋晋大夫梁馀子食邑也。亦名榆城。汉为沾县地，属上党郡。晋属乐平郡。北齐置梁榆县。隋改曰和顺，属并州。唐初因之，武德三年，改属辽州。宋熙宁中省，元初复置。今城周二里三百二十二步，编户二十三里。

　　○和顺故城在县治东北。或云石勒时所置。后魏废。隋因以名县。又义兴废县，在县西，唐武德三年置，六年废。○梁榆城，在县西。《水经注》：榆水出梁榆城西，卢谌《征艰赋》：访梁榆之虚郭，乃阏与之旧都。是也。北齐因置梁榆县。

　　○合山县东四十里。盘踞纡回，上多松柏，下有郎君、娘子二泉。又九京山，在县北五里，亦名九原山。○山，在县西八十里。又西十里有三尖山，以三峰并峙而名。

　　松子岭县北三十里，与乐平县接界，有关在其上，岭路崎岖，最为险峻，下有松子水。又石堠岭，在县西北四十里，漳水经其旁。又有石鼓岭，在县南三十里。○八赋岭，在县西百余里，两山对峙，如八字然，一名八缚岭。大涂水出焉，流入榆次县境。岭下又有八赋水，东流合漳水。又小漳水，亦出于此。县西百二十里又有孙膑坡，山势盘曲，西接马陵关。

　　○漳水县西北三十里。自乐平县流入境，分为二流，又南入州界。○小漳水，在县西南百里，源出八赋岭，流入榆社县界。

　　榆水在县西。《水经注》：榆水有二源，一出梁榆城西大兼山，谓之北水，东南流，经城东南，注于南水。南水亦出西山，东南流，经梁榆城南，合于北水。《志》云：梁榆水今出县之石堠岭，流经县东南，合于清漳。又南松岭水，出县西南四十里南万岭，其松子水亦曰北松岭水，俱流入漳水。○水神水，源出县东七里涉河谷，北流经乐平县东南八十里水神谷，合沾水。

　　饮马池在县境西山之阴。水甚清澈，相传石勒饮马处。又有沤麻池，在县东北三十里李阳村，《志》以为即石勒与阳所争者。○万水泉，在县东六十里，流合漳水。

　　○黄榆岭关县东八十里太行山顶，路通直隶邢台县。洪武三年，置巡司戍守。又松子岭关，在松子岭上。《志》云：路通直隶真定县，五代末为河东守险之地。明正统八年，置巡司于此。

　　赵奢垒《志》云：在县东五十里，赵奢所筑也。县西二里有鹿苑，方广数十亩，相传赵襄子养鹿处。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十四 

卷四十四
　　◎山西六

　　◇大同府东至保安州五百里，南至太原府代州雁门关二百九十里，西至大同右卫黄土山墩二百三十里，北至废宣宁县猫儿庄一百二十里。自府治至布政司六百七十里，至江南江宁府三千五百里，至京师九百里。

