<!-- { "loadSidebar": true } -->
　　西湖在城西。周回三十里。三面环山，溪谷缕注，而为湖。汉时金牛见湖中，以为明圣之瑞，曰明圣湖。一名钱塘湖，以介于钱塘也。一名上湖，以委输于下湖也。然其地负郭而西，故其称为西湖。唐大历中，刺史李泌于湖北为石函桥，置水闸以泄湖水，溉田无算。长庆初，刺史白居易复筑堤捍湖，蓄泄其水，溉田千顷。又引入运河以利漕。久之，湖葑蔓合，湖渐堙塞。吴越时，置撩湖兵士千人，芟草浚泉。又引湖水为涌金池，以济运河。宋景德四年，郡守王济增置斗门，以防溃溢。天禧中，王钦若奏以西湖为放生池，自是湖渐堙废。庆历初，郡守郑戬尝开浚之。元五年，苏轼知杭州，以为唐李泌引湖水作六井，然后民足取汲，而生聚日繁。又放水溉田，濒湖千顷，可无凶岁。今虽不及千顷，而下湖数十里间，茭菱谷米，所获不赀。又西湖深阔，则运河可以取足。若湖水不给，则必取藉于江潮，潮水淤河，泛溢，三年一浚，必为市井大患，并六井亦且废矣。今请设法开治，并禁民侵占。从之。轼因取葑泥积湖中，横跨南北两山，径十余里，为长堤以通人行，今称苏公堤。西曰里湖，东曰外湖。绍兴九年，从张澄请，招置撩湖兵二百人。十九年，守臣汤鹏奏请开浚。乾道五年，复严侵占之禁。九年，以临安守臣言，命更加开浚。元时废弃不治。明初益为污莱，民耕业其中。成化弘治中，尝议浚之。正德三年，郡守杨孟瑛又力言之于御史台，疏奏报可，于是大加浚治。凡毁民田荡三千四百余亩，湖始复旧。又益苏堤高二丈，阔五丈三尺。又于里湖西岸为杨公堤。堤各开六桥以通水。自北新路第二桥入灵竺路，谓之赵公堤，以宋淳中京尹赵与所筑也。自断桥至孤山，谓之白公堤，以唐郡守白居易所筑也。湖中有湖心寺，易而为亭。议者谓杭之水利，莫切于西湖云。

　　临平湖在府东北临平山东南五里。吴赤乌二年，获宝鼎于此，因名鼎湖。周回十里，汉末湖已壅塞。晋咸宁二年复开，孙皓以为己瑞，既而吴灭。晋元兴二年，湖水赤，桓玄以为己瑞，俄而玄败。陈桢明初，湖又开，陈主叔宝大恶之，明年陈亦灭。盖此湖常蓁塞，故老相传，湖开则天下平也。唐宋时，湖水皆直至山下。南宋为运道所经。中有白龙潭，风波最险。绍定中，筑塘以捍之，曰永和。自是患渐息，今上塘河所经也。

　　运河在城北十里。其源有三：一自城西北三里西湖坝，上承西湖之水。一自城东北三里德胜坝，上承上塘河之水。俱汇于府北六里之江涨桥。又余杭塘河之水，亦由江涨桥西出，以会于运河。出北新关桥，至塘栖镇，接石门县界，此公私经行之道也。元末，张士诚自塘栖南五里之五林港开河，直至江涨桥，凡阔二十余丈。其最阔处，有三里漾、十二里漾之名，今亦谓之新开运河，亦名北关河。

　　上塘河在城东。自永昌门外北至艮山门，接城内运河及城外沙河诸水，又东北经临平镇东达海宁县之长安坝。南宋运道俱自长安坝入艮山水门，抵东断河而止，此其故道也。

　　官塘河在北新关外，亦曰下塘河。分运河水西北流，经府西北二十五里之板桥关，至府西北四十五里，为奉口河。合苕溪水，入湖州府德清县界。宋乾道十四年，臣僚言奉口至北新桥三十六里，皆为断港绝潢，宜亟开浚，以来商旅，平谷直。淳七年，安抚赵与募民浚广之，民以为便。河西岸有西塘，长十八里，抵安溪，通四安驿路。

　　龙山河在城南。旧有凤山水门直至龙山闸，计十余里，置闸以限潮。宋时滨江纲运，由此入城。后废。元延三年复浚之。明洪武七年，以河道窄狭，拓广一十丈，浚深二丈，仍置闸以限潮，寻以河高江低，改闸为坝，今塞。○旧运河，自候潮水门南历清水、浑水二闸，至跨浦闸，计长七里，一名里河。元延三年浚治。明朝洪武七年，以舟楫难通，浚河广十丈，闸亦高广于旧，遗址犹存。

　　茅山河在府治东。又府治北有盐桥河。宋元四年，苏轼浚苑山、盐桥二河，分受江潮及西湖水。造堰闸，以时启闭。今盐桥河尚存，而茅山河已堙。俗亦谓盐桥河为大河。又有小河，在府治东。本名市河，亦谓之便河。元至大末，江浙行省康里脱脱初下车，问民疾苦，皆言杭城旧有便河通江浒，堙废已久，若疏凿以通舟楫，物价必平。脱脱遂复之，不一月而河成，今堙废。

　　柳浦在府城东南五里候潮门外。江干有浙江亭，亭北有跨浦桥，六朝时谓之柳浦埭。刘宋泰始二年，遣吴喜击孔等于会稽，喜自柳浦渡，取西陵，击斩庾业。齐永明二年，富阳民唐寓之作乱，进至钱塘，钱塘令刘彪遣将张于御之，败于小山。寓之进至柳浦，彪弃城走。《唐书》：隋自余杭移州治钱塘，又移治柳浦，倚山筑州城。是也。唐乾宁三年，钱Α讨董昌于越州，昌求救于杨行密。行密将安仁义自润州以舟师至湖州，欲自湖州舟行入柳浦渡西陵，以应董昌。Α使顾全武守西陵，仁义不能渡。西陵见绍兴府萧山县。小山，或曰今赤山也。又城东北旧有范浦，今堙。

　　西溪在灵隐山西北。《志》云：西溪有石人坞，盖北高峰石人岭之支也。坞口为九沙，为沿山路。宋南渡时，车驾由此入余杭，历方井、法华、秦亭诸山，凡十八里，而络以小河。又北汇余杭塘，合于运河。○安溪，在府北五十里。苕溪自余杭界来，经紫微、万松、白鹤、方印诸山，凡三十余里。群山之水，合流为安溪，下流仍谓之苕溪，入德清县界。

　　九溪在赤山烟霞岭西南。其北为风篁岭。众山之泉，环流于此，自徐村入于江。稍西为十八涧，路通六和塔。○六井，在城中。杭濒海，水泉咸苦。唐刺史李泌凿阴窦，引西湖入城，作六井以便民汲。后白居易及宋郡守沈遘、陈襄，皆修浚之，民获其利。

　　清河堰旧在府城北。宋宣和三年，贼方腊攻秀州，败还。仍据杭州，官军至清河堰，贼弃城遁去。或曰今城北三里清湖闸，即其处也。又北关门内有清河坊，元末徐寿辉将项普略陷杭州，董搏霄自德清击之，进薄杭城，贼迎敌，凡七战，追杀至清河坊，贼奔接待寺，塞其门而焚之，遂复杭州。接待寺在城东北五里。○永昌坝，在城东永昌门外。又艮山门外有会安坝，武林门外有猎圈、德胜二坝，俱洪武初置，以潴上河之水，使东不得泄于江，北不得泄于外河。

　　○北新关府北十里，商旅辏集之道也。有户部分司驻此榷商税。府城东南有南新关，则工部分司驻焉，掌竹木之税。《志》云：府治东北二里旧有杭州税课司，城北九里有江涨桥税课司，城南有城南税课司，城东北八里有城北税课司。后俱废。又横塘临平税课局在府东北六十里，属仁和县。又安溪奉口税课局，在府西北五十里，西溪税课局在府西二十七里，俱属钱塘县。后又以安溪并入西溪。○临平河泊所，在临平镇，属仁和。又古荡河泊所，在府西北九里，属钱塘，洪武初置。

　　浙江驿府南十里龙山闸左滨江，宋有浙江亭，置于候潮门外，亦曰樟亭，为观潮之所。绍兴以后，每宰相去位，则待罪于浙江亭。明初改置今驿。又武林驿，在府北武林门外。吴山驿及递运所，亦置于此，今并于武林驿。《舆程志》：驿至浙江驿三十里。

　　湖洲市府城北五里。元伯颜自皋亭进屯此，旋入临安。今自北新关至武林门，居民稠叠，皆谓之湖市。又塘栖镇，在府东北五十里，旧有郡丞驻此。嘉靖三十四年，督臣张经与倭战于塘栖，败绩。○汤镇，在府东北五十里，与海宁县接界。有仁和盐场。宋苏轼尝开汤村运盐河，是也。今由城东前后沙河，皆可达汤镇、赭山，以接于海口。

　　通江桥在城南。宋淳熙二年，漕臣赵老议于此置板闸，以节宣江水。又北海家桥，在府治北。《宋志》：隆兴二年，守臣吴芾请措置北海家桥、仁和仓、斜桥三所作坝，取西湖六处水口，通流淮入府河。又以望仙桥以南，至都亭驿一带，地势高峻，议于城外保安闸及竹车门诸处，引水入保安门，通流入城。望仙桥今亦在府治东。

　　诸桥府西南二十余里。富阳诸山之水，由此入江。《南征纪》：诸桥万村，为滨江要路。西则陆走富阳。东出赤山埠。北出西溪，走黄山，以达余杭。东北则从西溪达于钱塘门。○德胜桥，在府北五里。其处亦曰枯树湾，本名堰桥。宋建炎中，韩世忠大败苗傅于此，因名。

　　海宁县府东百二十里。东北至嘉兴府海盐县一百十里。汉海盐县地，属会稽郡。吴王濞于此立盐官。三国吴置海昌都尉于此，后改属吴郡。晋亦为盐官县。宋齐因之。皆属吴郡。隋属杭州。唐武德四年，属东武州。七年，并入钱唐。贞观四年复置，仍属杭州。宋因之。元元贞初，升为盐官州。天历二年，更曰海宁。明初改州为县。县城，唐宋以来旧址，前朝洪武二十年，信国公汤和重筑。永乐以后，屡经修治。周九里有奇，编户百八十四里。

　　○海昌城县南二十里。《志》云：三国吴海昌都尉治此。晋宋以后，亦尝为都尉治。隋大业初废。又县西北四十一里有海安旧城，《志》云：隋大业中筑，县盖治于此。唐永徽中，始迁今治。

　　○石墩山县东五十里。稍东一里曰小尖山，上有烽堠。嘉靖三十五年，倭据石墩为巢，犯嘉兴府境内。参将卢镗击之，久而后克。下有小港，外通大洋，贼舟每泊此。今有石墩山寨，西去县四十里，皆筑土城戍守。

　　赭山县西南五十里，土石皆赤，因名。其对岸相峙者曰龛山，属绍兴府萧山县界。横江截海，谓之海门。西南去郡城六十里，为控扼要害。宋乾道四年，射猎于此。前朝嘉靖三十三年，倭贼突犯赭山，郡境被其害，今为汛守重地。《海塘考》：县境治南即海，海之上即塘，距城百武而近。东抵海盐，西距浙江，延袤百里。塘西南数十里有赭山，与龛山对峙，为海门。潮水趋江，始犹广衍，进入隘口，横流束而不得肆，辄怒而东。返东五十里，又有石墩山，与赭山相望，若两拳然。潮返而东，为石墩所障，仍鼓怒而西。东西荡激，数十里间，日再往来，狂澜驾风，若万马驰骤，银山雪屋，排空而下。此海塘所以恒多隐忧也。又《海防说》：海门与乍浦相形援。乍浦海中有山，至下八山为极远，此外即茫洋无山。倭船之来，必至八山及陈钱壁，下山取水，候风流犯。先年兵船畏风涛危险，止分守八山内港，倭贼不时入劫。隆庆三年，始议直哨壁下等洋，盖贼于下八山可径至鳖子门。鳖子门之险，与下八山之哨，首尾相应者也。

