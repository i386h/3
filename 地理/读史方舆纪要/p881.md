<!-- { "loadSidebar": true } -->
　　镇远县附郭。《一统志》：元置镇安县，寻改安夷县，后又为金容、金达等处蛮夷军民长官司地，属思州安抚司。明洪武五年，改为镇远、金容金达蛮夷长官司，属镇远州，授土酋何氏世守。正统三年，改属府。弘治十一年，长官何伦以罪废，因改为镇远县。《城邑考》：府旧无城，嘉靖三十年议者言府治前逼大江，后逼高山，参错广轮，丈不盈百。纵使筑城，寇自高临卑，势难固守。迤西三里，地名平昌。高爽饶衍，可容万家。后山如圭如笏，前江环绕，如拖练然。四围诸山，皆如龙翔马驰，拱揖相向，宜于此设立城池。但地连镇远卫教场，宜相视地形，彼此易置。不果。乃即旧址为城，有门三，周四十五丈，而于江南岸筑土城为县治。编户三里。

　　○思邛废县府东南九十里。唐开元中，置思邛县，盖治此。《思南志》：府东南三百九十里有废思邛县，即此也。后徙而北，今为印江县。又思王废县，在府东八十里，亦唐故县治。今俱见思南府。《通志》：府境有定安、永安二县，皆元置，属镇远沿边溪洞招讨司，寻废，未知所据。

　　金容金达旧长官司《志》云：在今府东八十里，元初置司于此。又有杨溪、公俄等处废蛮夷军民长官司，在府西。元置，属思州安抚司。明初，并其地置镇远金容金达司，是也。又晓爱、泸洞、赤溪等处废长官司，在府东。又府东七十里有卑带洞、大小田等处废长官司，皆元置，属思州安抚司。明初俱废。《通志》：府南有废德珉蛮夷长官司，元置，未详所据。

　　○中河山府治东半里。《志》云：元置镇远军民总管府以授田氏，治中河山上，即此。有两水夹流，山处其中。两崖皆有巨石，卓立水中，上丰下俭，呼香炉崖。南麓有洞曰太和洞，北曰北洞。一名东岩洞。又吉祥山，在府治西半里，临江，状如燕窠，上有吉祥寺。《志》云：府城中有五老山，以五峰相接而名。○铁山，在府东北三里，石皆铁色，下为铁溪。溪之第一湾，有巨石，下瞰如屋。其第二湾，有长潭，潭之北岸为铁山绝顶，南岸石委积成洞，有蹊隧通镇阳江。江边群石错立，急湍奔泻，名浮石滩。其东有石侧立，上多树木，名古牛崖，郡之名胜也。又笔架山，在府东南五里，三峰并耸。

　　石崖山在府治北。石高百仞，屹立如屏，亦曰石屏山。郡之镇山也。山半有石窦，久雨窦中水出，其明如虹，则江必溢。居民候此以避水。山右有路旋绕屈曲，名九曲冈。《志》云：苗自金浦狗洞来，必由县后大石崖山。自施秉鼓楼坡来，必由卫后小石崖山。有事时戍守于此。○双峰山，在府西三里，一名平昌山。《志》云：诸山自府北境白羊坡顿伏而来，至此方止。双峰圆耸插天，江水环其前。四山回合，中有平原可居，演武场在焉。又一里有狮子山，自东南望之如狮，自北望之如展旗。又六里有白石柱，临江骈立，一大一小，高数十丈。西至偏桥，有西峡渚山，悬崖飞瀑，奇胜不一。

　　观音山府东十里，岩石错立，俗名观音岩。《志》云：府西十里，亦有观音岩，岩高数十丈，屹立江上。下有石洞，可据船而入，称为幽胜。又太平山，在府东二十五里，上有小池，虽旱不涸。○巴邦山，在府东南四十五里，周围陡绝，苗蛮出没，居人尝避兵于此。又思邛山，在府东南八十里。《一统志》：山连思邛水，在旧思邛县东。又都来山，在府东南九十里。《志》云：山在旧思邛县东五十里。唐锦州有常丰县，与此接界。又都波山，亦在旧思邛县东，接洛浦县界。常丰、洛浦在今铜仁府境，去府界远，恐误。

　　鼓楼坡府南十里。冈阜重复，状如鼓楼。又马场坡在府东十五里，两旁皆深谷，中有一路，苗自白虫来者必经此，为戍守要地。○大洞，在府东五里分水岭北，俗名七间屋。以宽广相似也。嘉靖中，好事者名曰凌玄洞。

　　○镇阳江在府治南。一名镇南江，又名氵舞溪。《汉志》：无阳县有无水，首受故且兰，东入沅。今受兴隆黄平诸水，过府城而东流三百余里，入于沅江。

　　铁溪在城东北铁山下，南流入镇阳江，其水刚利可淬铁。又焦溪在府东十里，宛溪在府东十五里，梅溪在府东五十里，秋溪在府东百三十里，下流皆汇于镇阳江。○松溪，在府西北一里，府西五里有牙溪，又西五里曰小田溪，相近者曰勇溪，犭乞犭老所居，傍多隘口，又白冰溪在府西三十里，自盘石奔流入江，洁白如冰。自铁溪以下，所谓镇远九溪也。

　　平宁陂府西六十三里，居民引水溉田，四时不竭。又龙池，在府北一里。○云根五窍泉，在府西油榨关崖下，五窦并出，行者藉以济渴。

　　○油榨关府西三十里。旁有二仙坡山，二峰突立，其状如人。崖壁险固，控拒所资。又焦溪关，在府东三十里，临焦溪上，有焦溪桥。《志》云：府东三里有复古关，府治东有东关，城北又有北津关。西北有镇西关，旁有西关泉。府西三里又有西南坡关。西二十里有望云关，相近者曰九曲关。俱洪武二十二年以后次第增置。又铁山关，在城东北铁溪上。

　　瓮蓬关府西五十里，为戍守要地。《志》云：府东四十里，有沙关，地名金蓬洞。又东二十里，有梅溪关。○清浪关，在府东七十五里，清浪卫治于此。

　　烂桥关府西七十五里，镇阳江西岸长坡上。万历中，播酋杨应龙作乱，焚东坡烂桥，楚黔路梗。即此。东坡堡，见兴隆卫，盖与烂桥相接。又紫冈关，在府西北八十里。○老鹰关，在府东北九十里，与思州府都素司接界。又凯料关，在府北九十里，与石阡府接界。《志》云：自瓮蓬关以下，俱洪武二十三年以后置。

　　相见堡在府西。《志》云：堡初属沅州，后属镇远卫。嘉靖中，改属府。又柳塘堡，在府北，属偏桥卫。○茅坪寨，在府南，苗寨也。成化二年，茅坪诸处苗作乱，官军讨平之。

　　镇远驿在府治西。又偏桥驿，在府西六十里。清浪驿，在府东九十里。《志》云：驿西去卫十五里，又西五里有清浪桥。

　　施秉县府西南六十里。《通志》：元至元二十年，置施秉、前江等处蛮夷军民长官司，属思州安抚司。《元志》不载。明洪武五年置施秉蛮夷长官司，授土酋杨氏，属思州宣慰司。永乐十年，长官杨政麒从宣慰田琛之乱，官废。正统九年，改置今县。编户二里半。

　　○岑{敖山}山县北一里。《尔雅》：小山多石曰{敖山}。土人呼高为岑也。元末有陈元帅者，屯兵于此，营垒尚存。又岑麓山在县治后，四面陡立，冈峦重复。《志》云：县初治仁化镇。正统十四年，苗叛，县毁。景泰间，招抚复业，依此为治。

　　巴施山县东北二十五里，其山圆耸插天，状如卓笔。又癞头坡在县北十五里军民会哨于此。

　　○洪江在县治南，即镇阳江之别名也。又有秉溪，在县西南，北流入洪江。○响泉，在县治内，泉声触石如雷，冬夏不涸，灌溉甚广。

　　○岑麓堡县治北。《郡志》：县旧有岑麓等四堡。又邛水司，旧有荡洞等十六堡。镇远司，旧有金浦一堡。正统十四年，皆为苗贼所毁。天顺、成化间，议于府境及邛水司要冲处所立荡洞、岑麓、八弓、得民等四堡，不果。成化八年，始筑荡洞堡。嘉靖中，始筑岑麓堡。后相继修葺，为守御之备。偏桥长官司府西六十里。元至元二十年置偏桥中寨蛮夷军民长官司，属思州安抚司。明洪武五年，改置是司，授土酋安德，属镇远州。正统三年，改属府。编户二里。

　　○凤凰山司北三里，又司东二十里有马鞍山，与府接境，峰峦特起，形如马鞍。○瓮蓬洞，在司东十五里，江水经此而出，隘口凡五。行舟过此，如入瓮中。瓮蓬关以此名。稍西又有芙蓉洞，水自洞出，流经瓮蓬。长不满百尺，高百余丈，旋凿旋塞。又果老岩，在司西五里，亦幽邃。

　　○杉木河在司北。出黄平州湄潭县界，流入境。又东南入镇阳江。又黄平河，在司西。其上源即黄平州之西门河也，下流亦入镇阳江。

　　○偏桥在司东十里。左倚高崖，右临溪水。斫石架木，以通往来。又有烂桥关，在司西十五里，见上。

　　邛水十五洞蛮夷长官司府东八十里。《志》云：元置安宁县，寻改邛水县。《元志》不载。明洪武五年，置团罗、得民、晓隘、陂带、邛水五长官司。二十五年，并四司入邛水司，授土酋袁诚本为副长官，属思州宣慰司。永乐十一年，改今属，编户五里。

　　○马首山司南一里。其山东昂西伏，状如马首。明长官邓章尝聚兵保民于此。又岑楼山，在司东南八里。金朝山，在司西十五里。又西五里为巴邦山，与府接界。○岑药洞，在司西八里，崆峒深邃，莫测其际。

　　○邛水在司治南。源出蛮地，东流入洪江。

　　○荡洞堡在司东北。又司东南有得民等堡，为戍守要地。《黔略》云：邛水、施秉与洪江一带生苗接踵，清浪卫止控扼在外道路，其苗所自入防御最切者，荡洞、得民诸处是也。

　　◇镇远卫在府治西南镇阳江西岸。洪武二十三年建，领长官司一，隶湖广都司，今亦设卫本省，湖广仍设镇远卫。

　　臻剖六洞横坡等处长官司卫西七十里。元置臻洞、涪洞等处长官司，属播州军民安抚司，即此地。明初废，洪武二十三年，改建是司。

　　◇偏桥卫府西六十里，偏桥长官司南。西南至兴隆卫六十里。洪武二十三年建，隶湖广都司。今亦设卫本省，湖广仍设偏桥卫。

　　卫当黔、播之咽喉，为辰、沅之藩屏。苗蛮有警，卫实当其冲。万历二十六年，播酋袭据偏桥，掠兴隆、镇远，楚黔路梗。事平后，益为重地余见上偏桥司。

　　◇清浪卫府东七十五里。洪武二十三年置，隶湖广都司。今设清浪卫，仍隶湖广。

　　卫当往来之冲，控扼苗蛮，亦为要地。

　　◇铜仁府东至湖广麻阳县界百二十里，东南至湖广沅州界八十里，南至思州府黄道溪长官司界七十里，西南至思州府都素长官司界二百里，西至思南府印江县界二百里，北至四川邑梅长官司界二百二十里，东北至湖广五寨长官司界百五十里。自府治至布政司九百里，至江南江宁府四千二百七十里，至京师七千八百里。

　　《禹贡》荆州南裔。汉为武陵郡地。隋属清江、明阳二郡。唐初为辰州地。垂拱初，分置锦州。五代以后，仍没于蛮《通志》：宋为思、珍二州地。元属思州军民安抚司。明初，隶思州宣慰司。永乐十一年，置铜仁府，隶贵州布政司，领县一、长官司五。今仍曰铜仁府。

