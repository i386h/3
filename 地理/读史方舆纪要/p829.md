<!-- { "loadSidebar": true } -->
　　○乐昌废县在县东南。刘宋时，置乐昌郡，治乐昌县。齐、梁因之。隋废。唐为晋兴县地，属邕州。宋初，置乐昌县，仍属邕州。景二年，省入武缘县。《志》云县北有永宁废县，误。

　　罗波城县东四十里。正统中，土官岑瑛筑石城于此，中有罗波潭，因名。又东二十里有镆石城，亦岑瑛所筑。今皆废。

　　○镆山县东八十里，即大明山也。延袤甚远，旧为邕、澄二州之望。又武台山，在县东二十里，山后有大章岭，耸秀冠于一邑。又起凤山，在县东九里，平地特起，两峰轩耸，秀丽如双凤之腾霄。○独秀山，在县南五十里，平地突起一峰，高数十丈。其相近有高峰岭，高二百余丈，长十五里，南接宣化县界。

　　帽山县西十五里。山形圆耸。又郎山，在县西北六十里，山状如人。又西北十里有峥山，上有泉，甚清冽。○紫金岭，在县南二十里。又南五里有天井岭，山顶有井。俗传侬智高败遁经此，人马渴甚，穿石得泉。似误。

　　○南流江县南二里。源出大明山麓，西流合西江水，南流经宣化县界会于郁江。○西江，在县西门外，可泸水支流也。源亦出大明山，其正流经县西入隆安县界，支流经城西南合南流江而注于郁江。

　　○博涩寨县东六十里。有巡司。又县东五十里有镆寨巡司，县北百五十里有高井寨巡司，县西北百里有西舍寨巡司，县南四十里又有横山寨巡司，俱为戍守处。

　　高峰堡县南四十里。又县东百十四里有马头堡，百二十里有彭岭堡，百四十里有扶台堡。又有暗山堡，在县南三十里。俱拨兵戍守。

　　横桐驿县东六十里，马驿也。又县北四十里有朱砂马驿，县西百二十里又有白石马驿。《志》云：县南五十里有暗桥，与宣化县接界。又县北五十五里有朱砂渡，思恩府境朱砂江所经也。

　　附见：

　　武缘守御千户所在县治西。本南宁卫前所。洪武二十四年，拨武缘县守御，仍隶南宁卫。万历九年，改属思恩府。

　　◇镇安府东至向武州界八十里，西至交趾广源州界三百五十里，南至都康州界六十里，北至奉议州界四十里。自府治至布政司二千二百里，至江南江宁府七千六百五十里，至京师一万一千四百九十四里。

　　古百粤地。汉属交趾郡。唐为羁縻蛮地。宋于镇安峒建右江镇安军民宣抚司。元改镇安路。明洪武二年，以旧治僻远，移建于废冻州或曰：元上冻州尝置于此，改镇安府《土夷考》：洪武初，土酋岑天保归附，世袭知府，流官守领佐之。三十五年，向武知州黄世铁侵夺高寨等地，督抚遣兵平之，仍以其地属镇安，隶布政司编户二里，秋米千二百五十石，贡马。今仍旧。

　　府高峰峻岭，环带左右，内抚溪峒《志》云：府压溪峒二十有八，外控安南，亦形胜处也。

　　○镇安旧城在府西感驮岩下，即故镇安峒也。宋时，宣抚司置于此。元泰定三年，镇安总管岑修广为其弟修仁所攻，来告，命湖广行省辨治之，即此地。明初，移置于废冻州，即今治也。

　　○岜笔山府城北。上有数峰相连。又云山，在府城东，峰峦耸拔，上接云霄。其北又有岭曰雷高岭。○敢山，在府西十里，下有泉流，为布来水。

　　感驮岩府西四百五十里。岩周二十余丈，内有石柱如盘，亦名盘石岩。侧有镇安峒，宋、元时镇安旧治也。

　　○驮命江在府城南。府境之水皆流汇焉，东北历奉议州界，入于大江。又布来水，在府城北，南流合驮命江。

　　黑洞水府南二百余里。水出洞中，长流不竭，引以灌溉。又莲花塘，在府南，其水四时不涸。又那盎陂，在府东三里。皆潴水溉田，为利甚博。○布桑泉，在府西百八十里，亦有灌溉之利。

　　○上映洞在府东。元置上映州，属镇安路。明初，废为上映洞。明崇祯十年，复为州，仍属镇安府。土官许朝卿管峒事，世守其职。

　　湖润寨在府东南。明初，土酋岑元全归附，授巡简司，世袭传至岑稳。隆庆三年，调征广东，阵殁，其子复继其职。

　　◇归顺州东北至镇安府百余里，东至都康州界四十里，南至太平府安平州界七十里，西至交趾界二百余里。

　　宋羁縻蛮地。明初，为归顺峒，隶镇安府。弘治九年，升为归顺州《土夷考》：永乐中，镇安知府岑志纲分其第二子岑永福领归顺峒事，传子瑛，屡率兵报效。弘治中，都御史邓廷瓒奏：归顺峒旧为州治，洪武初裁革，今其峒主每效劳于官，乞设州治，授以土官知州。从之，仍增设流官吏目一员。后又以瑛子岑璋奏，改隶布政司。从之，仍隶镇安府。嘉靖初，改隶布政司编户一里，秋米一百五十石，贡马。今仍曰归顺州。

　　○归顺江在州北。流入镇安府，合于驮命江。

　　○禄峒在州西。又州西北有计峒，西南与禄峒接界。元皇庆二年，交趾犯镇安、归顺二州，陷禄峒、计峒，焚养利州，寻引去。

　　◇思明府东至广东钦州界三百里，南至思陵州界八十里，西至交趾界一百三十里，北至江州界四十里。自府治至布政司二千二百里，至江南江宁府六千三百六十里，至京师九千五百二十七里。

　　古百越地。汉属交趾郡。晋、宋以后，皆为蛮地。唐置羁縻思明州，隶邕州都督府。宋隶永平寨。元至元二十四年，改置思明路。明初，改为思明府《土夷考》：洪武初，思明总管黄忽都归附，世袭知府，流官佐之。编户三里，秋米六百三十七石，贡马。旧领州七、县一，领州一。今因之。

　　府密迩交趾，江山环带，资为屏蔽。

　　○回团山府治西南十里。以山势盘旋而名。又府南百二十里有公母山，以山顶有两峰相对也。○摩天岭，在府南十五里，道出思陵州；又府北十里有风门岭，皆高峻。

　　○明江在府治南。源出上思州之十万山，西北流，绕府治而北流百八十里，入龙州之龙江。龙江，即丽江也。

　　太子泉在府治西。《志》云：元镇南王讨占城，师还思明，士卒饮明江水而病，祷于神，马跑泉涌，味甘美，汲之不竭，因为井，亦名太子井。明初，建楼其上。

　　○迁隆峒府东二百里，东至上思州五十里。亦曰迁隆寨。宋邕州五寨之一也，为控扼要地。元曰迁隆峒。明洪武初，峒长黄氏归附。四年，置迁隆峒土巡司，以黄氏世其职。秋米四十石。

　　况村在府西。成化中，思明庶孽黄绍治兵况村，残思明州及下石西、上石西州，并据府治。弘治十八年，讨平之。绍子文昌后肆恶，迁府治于况村，筑城拒命，复讨擒之，思明始定。《志》云：有明江驿及永平寨巡司，今革。

　　下石西州府西百四十里。西至上石西州十五里，北至思明州界三十里。

　　本蛮峒地。唐置石西州。宋嘉间，分置下石西州，属永平寨。元属思明路。明初因之《土夷考》：洪武二年，土官闭贤归附，授世袭知州，流官佐之，属思明府编户一里，秋米二十五石，贡马。今省。

　　○白乐山在州治北。峰峦耸秀，林木苍翠。

　　附见：

　　禄州府东南二百余里。

　　本蛮洞地。唐置羁縻禄州，属安南都护府。宋属邕州永平寨。元属思明路。明洪武初，省入思明府。二十一年，复置，寻没于交趾。永乐二年，开复。宣德二年，复没于安南州南三里有栋包山。

　　西平州府西南二百里。

　　本蛮峒地。唐置羁縻西平州，属安南都护府。宋属永平寨。元属思明路。明初省。永乐二年，复置。宣德二年，没于安南。

　　◇田州东南至南宁府归德州三百里，南至奉议州界一百里，西至泗城州界百十里，北至庆远府东兰州界二百五十里。自州治至布政司一千三百里，至江南江宁府七千五百二十里，至京师一万一千三百三十里。

　　古百粤地。汉属交趾郡。晋、宋以后，皆没于蛮。唐开元初，置田州。天宝初，曰横山郡。乾元初，复故，后为羁縻蛮洞地。宋亦置田州，隶邕州横山寨。元改为田州路。明初，曰田州府《土夷考》：洪武元年，土官岑伯贤归附，世袭知府。弘治三年，恩城州土官岑钦、泗城州土官岑应攻寇田州，自是田州与邻境互相仇杀。正德中，酋岑猛恃其强狡，凌粇邻境。嘉靖初，骄慢益甚，督臣姚镆遣兵攻之，猛走死。疏请改置流官，从之。未几，田州复乱，乃命王守仁总制军务。七年，诸蛮听命，守仁疏言：治田州非岑氏不可，请降府为州，分设土巡司以杀其势，而添设田宁府，统以流官知府，俾总其权。从之。未几，以都御史林富言，罢府治，惟分置十九土巡司。嘉靖五年，改为流官。七年，降府为州，复添设田宁府治焉。明年，废府，仍为田州，直隶布政司编户十里，秋米四千八百六十五石，贡银炉并马。旧领四州一县，领县一。今省。

　　州山川平旷，控带百粤，翼蔽南荒《风土记》：田州临大江，地势平衍，沃野方数百里，兵力悍勇。

　　○田州旧城州东四十里。唐置州，治都救县，兼领惠隹、武龙、横山、如赖四县。大历以后，为羁縻州县。宋诸县皆废，而田州如故。元末，移于今治。今故址犹存。

　　废来安路在州西。元置来安路军民总管府于此。明初，岑伯颜以田州、来安二路来降。洪武七年，来安酋岑即广叛命，旋讨平之，寻以来安省入田州府。又唐兴废州，亦在州西境，元置，属来安路。延六年，来安总管岑世兴叛，据唐兴州，即此。明初废。

　　婪凤废州在州境。宋所置羁縻州也。元废。今为婪凤巡司。

　　○横山州东南十里。以山势蜿蜒横列而名。又岜野山，在州东三十里。《志》云：州西十里有怕武山。○古钵山，在州境。万历二十一年，土目黄关据周安镇作乱，官兵讨之，贼败遁古钵山，官兵追及之于石崖藤萝间，斩之。周安镇，见前上林县。

　　○左江州东南三十里。自泗城州流入界，又东入奉议州境。详见大川左江。○万洞溪，在州西二十里，水深阔，居民常渔于此，下流入于左江。又州西五十里有那坝泉，四时不竭，引流溉田。

　　○工尧隘在州东南。亦曰工尧村，州之险塞也。嘉靖初，官兵讨岑猛，猛以劲兵屯工尧隘，别将沈希仪击之，去工尧五里而营，夜分三百人缘山而右走间道，三百人缘江而左绕出工尧山背，黎明接战，间道兵登山树我旗帜，贼惊溃，遂入田州。○武峒，在州东。万历二十一年，州目黄关作乱，掩州之武峒，大掠而去，即此。一名武笼峒。

