<!-- { "loadSidebar": true } -->
　　○熊耳山在县西百里洛水之北。双峰竞举，状如熊耳。东汉建武三年，赤眉震惊，乞降，积甲宜阳城西，与熊耳山齐。唐初李密自桃林畔走南山，盛彦师帅众逾熊耳山南据要道，弓弩夹路乘高，刀伏于溪谷，曰：俟贼半渡，一时俱发。密至，逆击斩之。○金门山，在县西六十里。《九州要记》：金门之竹，可为笙管，一名律管山。后汉金门亭置于此。

　　鹿蹄山县东南五十里。一名纵山。或谓之非山。唐龙朔元年，畋于非山，是也。非，一作韭。甘水出焉。又女几山，在县西九十里。晋张轨少隐于宜阳女几山，即此。○锦屏山，在县治南。唐武后幸此，赐名。中有一峰耸出，谓之玉柱。又寿安山，在县东十三里。隋寿安县以此名。又南五十余里有万安山，唐武后置兴泰宫于此。

　　○洛水在县北一里。自永宁县流经县界，又东入洛阳县境。前朝洪武二十九年，洛河泛溢，漂没宜阳庐舍，因筑防于水侧。

　　宜水在县西五十里。本名西度水。自永宁县界流经县西境之宜谷西，又南注于洛。○昌谷水，在县西九十里，即永宁之刀に川。源出陕州界，东南流入洛。又甘水，出鹿蹄山西，至洛阳县南而入洛。又汪洋水，在县西四十里，自渑池县流入，下流注于洛。○豪水，在县东。《水经注》：洛水又东与豪水会，源出新安县密山，南流历九曲东而南入洛。

　　黑涧在寿安废县南。《水经注》：黑涧水出陆浑县西山，历黑涧，西北入洛。洛水径宜阳故城南，又东与黑涧水合。亦曰皂涧。《隋志》：大业初，营显仁宫，南接皂涧，北跨洛滨，是也。新安别有{白十}涧，非是。○上宜川，在寿安故城西南二十里大安山下。开元十年，幸兴泰宫，猎于上宜川，是也。又有方秀川。开元十四年，幸寿安，猎于方秀川。

　　○福昌宫县西十七里。隋置，后废。唐显庆三年，复置，改为兰昌宫。○显仁宫，在故寿安城内。隋置，自西京幸东都，以此为中顿。亦曰甘棠宫。唐初讨王世充，史万宝进军甘棠宫，是也。后仍曰显仁。贞观十一年，幸显仁宫。又兴泰宫，在废寿安县西南四十里万安山上。唐武后长安四年置宫，因分寿安置兴泰县。神龙元年废。○连昌宫，在寿安废县西二十九里。唐显庆三年置。

　　赵保镇关县西南三十里。又县西南百二十里有穆册镇关。今俱有巡司戍守。

　　张白坞在县西北。后汉末，贼将张白骑据此，曹公使庞德破之于两崤间。西魏大统四年，宇文泰置戍以拒东魏，使权景宣守之。○福昌山寨，在县南。元末，土豪屯聚于此。

　　永济桥在县东十三里。旧《志》：在寿安县西十七里。隋大业三年置，架洛水上。隋末废。贞观八年，修治，造舟为梁，长四十丈，后又易以石柱云。《河南志》：在新安县西十七里。

　　永宁县在府西南二百里。北至渑池县一百二十里，西北至陕州二百里，东至宜阳县百二十里，西至卢氏县百八十里，南至嵩县百六十里。汉为渑池县之南境，属弘农郡。西魏于黄栌城置北宜阳县，后改熊耳县，属宜阳郡。后周移于刘坞，属同轨郡。隋徙治同轨城。义宁二年，又移于永固城，因苻坚旧城置县，曰永宁。唐初复移治同轨城，属熊州。贞观初，改属州，又移治莎栅，后又移治鹿桥驿。显庆初，改属洛州。宋属河南府。金属嵩州。元属河南路。今城周四里有奇，编户六十四里。

　　○同轨城在县东。西魏置同轨防于此。大统十五年，高澄至洛阳，同轨长史裴宽与东魏将彭乐战，为乐所擒。后周为同轨郡。隋开皇初废。《通典》：永宁县，后周置黄栌、同轨、永昌三城以备齐。唐武德二年，移县治同轨城，兼置函州。八年，州废。又莎栅，亦在县东。唐乾元、上元间，卫伯玉等屡破史思明将李归仁于永宁、莎栅之间。宝应初，仆固怀恩等帅蕃汉兵，讨史朝义于东京，军于同轨城。

　　崤县城在县北五十里。后魏太和十一年，置县，属恒农郡，以三崤山而名。隋大业初，并县入熊耳。唐初复置。《旧唐书》：武德元年，复置崤县；二年，属函州；三年，自石坞移治鸭桥；八年，改属陕州；十四年，移治硖石坞，改曰硖石县。《宋志》：熙宁二年，省硖石为石壕镇。五代刘知远自太原南下，至陕州，明日至石壕，是也。旧《志》：石濠镇，在陕州东南九十里。

　　龙骧城在县西四十里。晋末，龙骧将军王镇恶伐秦，尝军于此，因名。又县西三十里有金门坞，或以为金门郡城也。

　　○崤山在县北六十里。亦曰三崤。崤水出焉，北注于河。《志》以此为东崤。其西崤在陕州东南七十里，峡石故城是其地也。李吉甫云：两崤相去三十五里。今详见前名山三崤。○金门山，在县西南三十里，溪水出焉。《志》云：金门溪水出金门山，北经金门坞，西北流入洛。又有白马溪水，在今县东十余里，水出南山，北入洛。后汉建武二年，强弩偏将军陈俊转击金门、白马，皆破之，是也。

　　阳虚山在县西五十里。一名阳峪。黄帝时，仓颉随帝南巡，登阳虚之山，是也。有玄扈水出焉，流注于洛。又大通山，在县西五十里，有风穴，击之如雹声。

　　鹈鹕山县西八十里。高峻凌云，有二峰尤为峻极。山接卢氏县界，黄城溪水出焉，东南流入洛。○荀公谷，在县东南，有荀公涧水出南山，东北流入洛。宋元嘉中，庞季明侵魏，入荀公谷，是也。又檀山，在县西五十里。其山四绝孤峙，上有坞聚，俗谓之檀山坞。

　　摩云岭县西八十里，岭高入云。又鱼脊岭，在县北七十里，以形似名。又县西四十里有分水岭，陕州、嵩县亦俱有之，以泉流分注名也。《志》云：县西南百二十里有十八盘岭，接卢氏县界，一名高门关。又县西南有角鸡尖等洞，旧产银；马槽等洞，产青碌。今皆封闭。

　　回溪阪在县北崤山南。俗名回坑，长四里，阔二丈，深二丈五尺。更始初，王莽遣九虎将东击汉兵，至华阴回溪，据隘自守，为汉兵所败。又建武三年，冯异与赤眉战，败，奔上回溪阪。杜佑曰：自汉以前，入崤之道皆由此。曹公西讨，恶其险，乃更开北道。郑康成云洛阳北险，西有降谷者，即回溪也。○崤底，在县西北七十里，即崤谷之底也，亦曰崤阪，一名渑池。冯异大破赤眉于此，光武劳之曰：始虽垂翅回溪，终能奋翼渑池，是也。今有崤底关。明初，置巡司于此。今革。

　　○洛水在县南五里。自卢氏县流入，至县东六十里而入宜阳县境。亦曰永宁川。○刀に川，在县东北三十五里。源出陕州界，下流经宜阳县界，入洛水。一名昌河，亦曰昌谷水。又有大宋川，在县东北二十里，源出县北八十里之横塘山，至宜阳县境，注于洛水，即宜水矣。

　　宣利渠在县西南三里。又有新兴渠在县西二里，万箱渠在县西一里，龙头渠在县西四十五里。皆分洛水以溉田，甚为民利。

　　○崎岫宫在县西五里。又县南二十三里有兰峰宫。皆唐高宗显庆三年置。

　　鹈鹕关在县西鹈鹕山谷，唐所建也。今废。○高门关，在县西十八盘岭上。又县西八十里有崇阳镇关。俱有巡司。《志》云：县西六十里有松阳关，尤险厄。

　　鹿桥驿在今县城东。又东有柳泉驿。唐制，三十里一驿。史朝义部将执史思明于鹿桥驿，囚之于柳泉，既而杀之。《志》云：今宜阳县西三十里有柳泉，即置驿之所。又金门桥，在县南，以金门山而名。

　　新安县府西七十里。北至怀庆府济原县百四十里，西至渑池县九十里，南至宜阳县六十里，西南至永宁县百六十里，西北至山西垣县百四十里。战国时西周地。秦曰新安。汉置县，属弘农郡。晋属河南郡，后魏太和十二年，置新安郡。十九年罢为县。天平初复置郡。周置中州，寻废。隋初郡废。开皇十六年，置州于此。仁寿四年，州废，又废新安入东垣县。大业初，复为新安县，属河南郡。义宁二年，仍置新安郡。唐初，复置州。贞观初，移州治渑池县，新安改属洛州。后因之。今县城周三里有奇，编户十八里。

　　○新安城在今县西。《括地志》：秦新安故城，在今渑池县东十二里。项羽夜击，坑秦卒二十余万人于新安城南，盖在其地。是后东徙。后汉建武二年，赤眉自三辅引而东，帝遣军分屯宜阳、新安，以要其还路。晋永宁二年，河间王举兵长安，罪状齐王ぁ，遣其将张方趣洛阳，军新安。大宁二年，石勒将石生击斩刘曜、河南太守尹平于新安。东魏天平四年，魏独孤信取新安，逼洛阳。隋义宁初，刘文静等出潼关，克弘农郡，遂克新安以西。唐为州治。武德二年，王世充围州，刺史任瑰拒却之，是也。

　　东垣城在县东。晋太元十一年，苻丕败奔东垣，谋袭洛阳，晋将冯该自陕邀击，斩之，即此。元熙元年，时刘裕将篡，宗室多逃亡在河南，司马道恭自东垣帅三千人屯金墉城西。《宋志》：晋末，河南领东垣、函二县。魏收《志》新安郡有东垣县。《隋志》：仁寿四年，废新安入东垣。大业初，改东垣曰新安。唐武德初，仍置东垣县，属州。四年省。

　　八关城在县东北。后汉灵帝中平元年，以黄巾乱，京师震动，置八关都尉。杜佑曰：函谷为八关之首，故此城总名八关城。○白起城，在县西三十里。相传白起尝屯兵于此，因名。

　　○缺门山在县西三十里。一名扼山。山阜不相接者里余，水经其间。唐乾元二年，郭子仪自相州溃还，至河阳，军中相惊，又奔缺门，即此。时有缺门营，以山名也。开元八年，契丹寇营州，发关中卒援之，宿缺门，营水上。夜半，山水暴至，万余人皆溺死。○慕容山，在县治后，相传慕容垂尝屯兵于此。又青要山，在县治西北三里，一名强山，或谓之密山，豪水出焉。

　　八特阪在县东。《水经注》：涧水经新安县东南，东北流，经函谷东阪东，谓之八特阪。晋大宁三年，石虎与刘曜将刘岳相持于石梁，曜自将救岳，虎率骑逆战，刘曜将刘黑大破虎将石聪于八特阪，是也。

　　○水在城南。自渑池县流入，又东合涧水，入洛阳县界。《水经注》：水出弘农渑池县，又东径新安故城南，又东径千秋亭，又东径缺门山。是也。○涧水，亦自渑池县流入，径县东而合水。

