<!-- { "loadSidebar": true } -->
　　○小清河县北十八里。自博兴县流入境，又东合时水，入寿光县界，汇众流以达海。《通志》：小清河经高苑、博兴、乐安县界，合于乌河，又北至马车渎入海。乌河即时水矣。

　　淄水县东南五十里。自临淄县流入境，东北流，经朱家道口，入寿光县界。又时水，亦在县南，东北合于淄水，于是淄水亦兼时水之名。○北阳水，在县东南二十五里，自益都县流入界。又女水自临淄县北流合焉，俱至寿光县入海。

　　巨洋水县东南二十五里，即弥水。县西南二十里有浆水河，县北六十里有支派沟，其下流皆合弥水入海。《志》云：支派沟起高苑城南二里，径博兴入县境，泄马家泊诸水入海，今故迹微存，居民皆佃作输租，非甚潦无水也。又有利丰堤在县城北，成化十七年，知县沈清筑。

　　马车渎县东北五十里。又南即寿光县之清水泊也。《汉志》：马车渎首受巨定，东北至琅槐入海。亦谓之马常坑，接高苑、博兴、乐安三县界，盖众水所潴也。《纪略》曰：马车渎入海处，一名皮丘沱。《旧记》：淄、渑之水，合于皮丘。即此。今谓之高家港，为海滨戍守处，有高家港巡司，司去县百余里。或作五十里，误也。

　　渤海县东北百十里，与寿光、博兴县接界。府境之水，皆归于此。《志》云：县境滨海有三盐场，曰王家冈、新镇、高家港也。

　　○塘头寨县东北百里，滨海要地也。备御百户所驻守于此，有土城周三里。又乐安镇，在县西北六十里，旧置巡司于此，与高家港巡司并为守御之所。高家港镇，在县东北。新《志》：高家港盐场在县东北九十里□□社。又县东北二十里有高家社□□□冈城□□□□□社南□。

　　柏寝台县东北二十八里，淄水经其下。齐景公与晏子游于少海，登柏寝之台，而望其国，是也。少海，或曰即勃海。俗谓台曰桓公台，相传桓公曾会盟于此。

　　寿光县府东北七十里。东南至莱州府潍县八十里。古斟灌氏地，汉置寿光县，属北海郡。王莽改置翼平连率于此。后汉初，光武封更始子鲤为侯邑，改属乐安国。晋因之。宋初省。北齐复置。隋属青州。唐初，属乘州，寻复属青州。今土城周五里，编户百三十二里。

　　○剧城县东南三十里，亦曰剧南城。春秋时纪国地。汉置剧县，初属齐国，文帝分置淄川国，都剧。景帝三年，与吴楚叛，国除，并入北海郡。寻复为淄川国治。后汉初，张步据齐地，都剧。建武五年，耿讨败之，帝幸剧。寻为北海国治，以齐武王子兴为北海王，都于此。晋以县属东莞郡。刘宋仍属北海郡。后魏因之。北齐省。《括地志》：昌乐县西五十五里有故剧县。盖淄川所治之剧也。○纪城，亦在县东南。应劭曰：剧县西有纪亭，故纪国也。城内有台，俗曰纪台城。《春秋》：庄四年，纪侯大去其国，违齐难也。战国时为齐之剧邑，鲁连子云：剧、朐之人辨。谓此。汉因置剧县。《志》云：县东北二十里有牟城，即春秋时牟国。恐误。牟城，今见莱芜县。

　　平望城县西北三十里。汉置平望县，属北海郡，武帝封淄川懿王子赏为侯邑。后汉省为平望亭。又乐望城，在县东二十里。汉县，属北海郡，宣帝封胶东戴王子光为侯邑，亦后汉省。《志》云：县南有闾丘城，隋开皇十六年，置闾丘县，属青州，大业初省。

　　巨定城在县西北八十里。汉置巨定县，属齐郡，以巨定泽而名。《水经注》：城在淄水北。是也。后汉省。《志》云：县西四十里有益城，汉益县也，属北海郡，后汉属乐安国。晏谟云：司马宣王伐公孙渊，徙丰人于益县。亦谓之南丰城。一云南丰城在县西二十里，亦曰丰城。又益都城，在县北二十里。汉武封淄川懿王子胡为侯邑，后并入益县。三国魏复置益都县。晋改置利益县，属乐安国。刘宋改置益都县，今府治是也。○斟灌城，在县东北四十里。斟，《汉志》作斗，与斟同。《春秋》襄四年传，寒浞使浇用师灭斟灌及斟寻氏。杜氏曰：二国夏同姓诸侯，仲康子后相所依也。今县有故灌亭。斟寻，今见潍县。

　　○淄水在县西南。自乐安县东北流入界。又渑水，即北阳水也，亦自乐安县流入界，与淄水会流，北注于清水泊。

　　巨洋水县东十里。自乐安县流入界，过废剧县西，又东北会于黑冢泊，亦曰巨昧水。后汉建武五年，耿败张步于临淄，步引归，伏兵起，追至巨昧水上，八九十里僵尸相属。《水经注》：巨洋水东北经益县故城东，又东北积而为潭，枝津出焉，谓之百尺沟，西北流径益都故城，注于巨淀。○<豕生>水，在县西，亦谓之尧水，《汉志》：剧县有义山，<豕生>水所出。《水经注》：尧水出剧县南角崩山，一名义山。俗以其山角若崩，因名角崩山。又为角林山，皆音讹也。其水即蕤水矣，东北流注于巨洋水。

　　丹河在县东三十里。有东西二源，东丹水出昌乐县方山，西丹水出临朐县丹山，北流经昌乐故城，西北合东丹水而为丹河，经县东，又东北入于海。○二岳龙泉水，在县西南二十里。一曰东岳龙泉水，出县西十二里，俗名北夹河。一曰西岳龙泉水，出县西南二十六里，俗名南夹河，北流至罗桥，合东岳龙泉水，注于清水泊。

　　清水泊县西北五十里。淄水、北阳水及东西岳龙泉水俱汇流于此。即《汉志》所云巨定也。《汉志》：征和四年，行幸东莱，临大海，耕于巨定。汉时尝引水溉田，今亦谓之巨淀湖。又北接乐安县之马车渎，其中茭芦千顷，利倍腴田，今属于德府。○黑冢泊，在县东北五十里，巨洋水汇焉。《述征记》谓之乌常泛，又东北注于海。

　　○广陵镇县东北三十五里，有广陵镇巡司。《志》云：县有莘店递运所，今革。

　　马陵台在县西南四十里。亦曰臧台，相传臧武仲致防而奔齐，卒葬于此，因名。○望海台在县东北四十里，相传秦始皇所筑，俗名黑冢，其北即黑冢泊也。

　　昌乐县府东七十里。东至莱州府潍县五十里。古营丘地。汉为营陵县地，北海郡治焉。后汉属北海国。晋初，属城阳郡。太康初，改属东莞郡。刘宋属高密郡。后魏属平昌郡。后齐废。隋开皇十六年，，改置营丘县，属潍州。大业三年，属北海郡。唐武德初，仍属潍州。八年，废入北海县。宋乾德二年，置安仁县，寻改昌乐县，属潍州。金因之。元至元三年，县省。明初，复置，属青州府。今土城周四里，编户九十八里。

　　○营陵城县东南五十里。此太公望所封之营丘也。《史记》：周武王封师尚父于营丘，未就国，东莱与之争。太公闻之，夜衣而行，至营丘，国遂定。盖营丘边莱也。《吕氏春秋》：太公封营丘之渚，海阻山高，险固之地。其后五世胡公徙薄姑，六世献公徙临，盖自东而西也。汉置营陵县于此。高帝十一年，封刘泽为营陵侯。应劭曰：陵亦丘也。薛瓒曰：营陵即春秋时之缘陵。后汉以后，皆曰营陵县。高齐废。隋复置营丘县。唐武德初，营丘民汲嗣率乡人拒贼于此，权置杞州，以春秋时杞尝徙治此也。二年，复为营丘县，寻废。今其地犹名营丘社，与潍县接界。

　　剧魁城在县西北。汉县，属北海郡，武帝封淄川懿王子黑为侯邑。又有剧县城，亦汉北海郡属县也，武帝封淄川懿王子错为侯邑。盖非淄川所治之剧县也。后汉时，剧魁与剧县俱省，而移北海郡治淄川之剧县。○昌乐故城，《志》云：在县西北十里。宋昌乐县治此，后徙今治。

　　○孤山县东十里。峰峦峭拔，高出云霄。《志》云：伯夷避纣，居东海之滨，盖在此山之侧。今山接潍县界。又方山在县东南二十里，山麓有龙池，四时不竭，盖东丹河所出。其相近者，又有黄山。又西曰西黄山。

　　○白狼河在县南。源有二：一出县南五十里擂鼓山，一出临朐县丹山，流入县境，合流而东北，经潍县东寒亭北，入于海。《唐志》：长安中北海令窦琰于故营丘城东北穿渠，引白狼水，曲折三十里以溉田，号窦公渠云。

　　丹水在县西。《志》云：东丹水出方山。流经县西三里。西丹水出临朐县丹山，流经县西九里，又西北合流于昌乐故城西，又西北入寿光县界。昔时引此水溉田，民被其利。○黑水，在县东南，俗名污河，源亦出方山。西北流经黄山，东有宝泉水流合焉，下流入于白狼河。

　　○丹河驿在城东，旧置丹河马驿于此。又县东有小丹河店递运所，万历初，与驿俱革。

　　临朐县府东南四十五里。南至莒州二百五十里。本齐之勺邑，汉置临朐县，属齐郡。朐，音劬。武帝元朔三年，封淄川懿王子奴为侯邑。后汉属齐国。晋属东郡。义熙五年，刘裕伐南燕，至东，慕容超先遣军屯临朐，闻晋兵入岘，自将步骑往就之。裕与燕军战于临朐南，参军胡藩曰：燕悉兵出战，临朐城中，留守必寡，愿以奇兵从间道取其城，此韩信所以破赵也。裕从之。潜师出燕兵后，袭攻临朐，克之。超走城南，裕纵兵奋击，超大败。刘宋初，县省。北齐改置昌国县。隋开皇六年，改置逄山县，属青州。大业初，复曰临朐，属北海郡。唐仍属青州。天复三年，汴将朱友宁攻青州，青州帅王师范袭杀之。朱全忠自齐州兼行至临朐，命将进攻益都。宋仍曰临朐县，属青州。元省入益都县，寻复置。今土城周三里，编户百十里。

　　○朱虚城《括地志》：在县东六十里。汉县，属琅邪郡。吕后二年，封齐悼惠王子章为侯邑。后汉永初元年，改属北海国。孔融为黄巾所败，尝保于此。晋属东莞郡。刘宋属平昌郡。后魏因之。后齐省。《县志》：今县东北萌山社有遗迹，土人犹呼为城头。《十三州志》：朱虚城东十三里有校城，亦曰校亭，汉武封城阳顷王子云为侯邑。○临原城，在县东。汉县，属琅邪郡。《史记》：武帝元朔三年，封淄川懿王子始昌为临原侯国于此。《汉书》作临朐。后汉省入朱虚县。又般阳城，在县西南，盖宋魏时因故县移治也。魏收《志》：盘阳有朱虚城。隋开皇六年，析置般阳县于此，属青州。大业初，并入临朐。唐武德四年，又置。八年，省。新《县志》：县西南三十五里有□□社，盖以故□□□。详见淄州。

