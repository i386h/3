<!-- { "loadSidebar": true } -->
　　氵画水县西二十里。《水经注》：氵画水出时水，东去临淄城十八里，所谓氵画中也。俗谓之宿留水，以孟子三宿出画云。西北流入于时水。今俗谓之泥河，在金岭镇东。○康浪水，在县西十里平地，北流与系水合。宁戚歌曰：康浪之水白石粲。谓此。

　　天齐渊在县东南八里。出南郊山下，有五源并发，广可半亩，土人名曰龙池。《史记·封禅书》：齐所以为齐，以天齐也。秦祠八神，一曰天主，祀天齐。《齐乘》曰：渊在淄水之东，女水之西，西南流，入于淄水。天齐之义，苏林曰：当天中央齐也。师古曰：谓其中神异如天之腹齐。《齐记补》引《晏子》曰：吾闻江深五里，海深十里，此渊与天齐。司马彪曰：齐回水如磨齐也。岂以众泉并出，旋流如齐而名欤。

　　○檀台县东一里。《史记》：齐简公与妇人饮于檀台。又梧台在城西三里系水傍。《说苑》：楚使者聘齐，齐襄公飨之梧台。或谓之梧宫。又阙子曰：宋之愚人，得燕石于梧台之东者也。今有小阜，即梧台故基。又遄台在县西五十里，《左传》：昭二十年，齐侯至自田，晏子侍于遄台。今俗呼为歇马台。○雪宫，在县东北五里，即齐宣王见孟子处。又《晏子春秋》：齐侯见晏子于雪宫。《志》云：齐城内有故王宫，即战国及汉时诸王故宫也。

　　蘧丘里在县西。《后汉志》：西安有蘧丘亭，亦曰渠丘，或谓即古葵丘。《左传》：庄八年，齐侯使连称，管至父，戍葵丘。辨者曰：葵丘去齐都甚近，无置戍之理，是必齐之边邑，今不可考也。京相曰：葵丘在齐西五十里，似误。又僖九年，齐桓公会诸侯于葵丘。见河南考城县。○庄岳里，在故齐城内。《左传》：襄二十八年，反陈于岳。昭十年，败栾高于庄。孟子引而置之庄岳之间数年。是也。

　　阝亭在县东。春秋纪国之邑也。庄三年，纪季以阝入于齐。《国语》：齐地东至于北阝。后为田成子之邑。《后汉志》：安平有阝亭。徐广曰：安平即故阝邑也。○棘里亭，在县西北，杜预曰：西安县东有棘里亭，陈桓子召公子山而反棘焉。是也。或谓之戟里城。《括地志》以为即古画邑云。

　　博兴县府西北百二十里。东至乐安县三十里，西至高苑县四十里。古薄姑地。汉为博昌县，属千乘郡，宣帝封董忠为侯邑。后汉属乐安国。晋及刘宋因之。后魏亦属乐安郡。北齐改为乐安县。隋复曰博昌县，属青州。唐因之。五代唐讳昌，改曰博兴。宋因之。元曰博兴州。明初，复为县。今土城周三里，编户七十六里。

　　○博昌城县南二十里。汉县治此。今县则汉乐安县城也。本属千乘郡。后汉属乐安国。晋省。唐初，复置乐安县。武德八年，省入博昌，仍移治乐安城。骆宾王谓博昌移就乐安故城，是也。天复三年，朱全忠将朱友宁攻平卢帅王师范，陷博昌，进拔临淄，抵青州城下，即今县矣。

　　薄姑城县东北十五里。殷末薄姑氏国也，亦曰蒲姑。周成王时，薄姑与四国作乱，成王灭之，以益太公之封。故晏子曰：蒲姑氏因之，而后太公因之。《史记·齐世家》：胡公徙都薄姑。即此。又《左传》：庄八年，齐侯游于姑棼，遂田于贝丘。姑棼，或以为即薄姑也。《括地志》：薄姑在博昌县东北六十里。

　　利县城在县东。汉县，属齐郡。后汉属乐安国。晋曰利益县，仍属乐安国。宋省。《水经注》：济水东北径乐安故城南，又径薄姑城北，又东北至利县，又东北至琅邪入海。是也。○平安城，在县西。应劭曰：在博昌西南三十里。汉县，属千乘郡。后汉省为平安亭。《水经注》：济水自临济县又东北迤为渊渚，谓之平州，亦曰平安城，故县也，俗谓之会城。又东北经高昌城西。是也。

　　○小清河在县南八里。自济南府新城县界，流经高苑县，至此又东流入乐安县界。顾铎曰：《汉书·卜式传》，吕嘉反，式上书欲率博昌习舟之民以行。又唐末王师范保青州，博昌之水不设备，为汴将朱友宁所败，则清河在县境，当时为茫然巨浸，历下以东，临淄以北诸水，大都由此入海。伪齐刘豫时，分流为小清河，下与乌河合流，凡海上盐场，傍河州县，其货物皆得达历下，入大清河，抵张秋以至大名。其后淤废。成化九年，参政唐源洁力请开复，于是循故迹疏之，又多置闸及开支脉沟，遇大水则开闸分流，以杀其势，旱则闭之。东方盐货仍得抵于张秋。今历城、章丘诸水，仍入大清。而小清上流，遂为平陆。惟孝妇河诸水，仍汇流入县界。然旱时亦涸而断流，潦则弥地上矣。《寰宇记》：济水北去海百步，东北流入海，其入海水口，谓之海浦，在县东北二百里。

　　时水在县南。自临淄县流入境，又东入乐安县界。《从征记》：县西南有渑水，自临淄县北，径博昌南界入时水，自下通谓之渑水云。

　　○贝中聚县南五里。杜预曰：博昌县南有地名贝中。京相曰：博昌南近渑水，水侧有地名贝丘，在齐郡西北四十里。《春秋》：庄八年，齐侯田于贝丘，见公子彭生，豕立而啼，齐侯坠车伤足处也。又《楚语》：沈诸梁曰，齐驺马濡以胡公入于贝水。亦即此。《史记》谓之沛丘。《后汉志》博昌有贝中聚，是也。

　　高苑县府西北百五十里。东至博兴县四十里，西至济南府新城县九十里。古苑墙地。汉置高宛县，属千乘郡。后汉属乐安国。晋曰高苑，为乐安国治。苑与宛通也。宋曰长乐县，属渤海郡。后魏因之。隋属齐州。开皇十八年，改曰会城县。大业初，复曰高苑县。唐武德四年，县属邹州。八年，州废，县属淄州。宋因之。景德三年，以县置宣化军。熙宁三年，军废，仍隶淄州。元属益都路。今土城周三里，编户三十一里。

　　○被阳故城今县治。汉元朔四年，封齐孝王子燕为被阳侯国。《史记·表》上作披阳，属千乘郡。后汉建武初，又封欧阳歙为被阳侯，寻省。《水经注》：临济有南北二城，中隔济水。南城即汉被阳故城也，今为渤海侨郡治。高齐又自狄城移长乐县于此。隋改名高苑，县属淄州。《元和志》：县南至州百十里，取东南高苑故城为名。是也。高苑城，今见长山县。

　　长乐故城在今县西。汉狄县地。刘宋孝武始侨置长平县，为勃海郡治。北齐郡废。隋改长平曰今城，又改高苑。《寰宇记》：刘宋于今县西二里如狄故城置长乐县，高齐又移被阳故城，而此城废。按《汉志》：狄，即临济。刘宋时，临济为县如故，何得别置郡县于此？岂如狄城又非狄耶。

　　临济故城县西北二里。故狄邑也。或曰：春秋时长狄所居，因名。《战国策》：田单攻狄，三月不下，即此。秦置狄县。二世二年，陈胜将周市北徇地至狄，狄人田儋杀狄令，自立为齐王。汉亦曰狄县，属千乘郡。汉安帝永初三年，改曰临济，为乐安国治。晋、宋属乐安国。宋泰始二年，青州刺史沈文秀举兵应晋安王子勋，高阳、勃海二郡太守刘乘民据临济城以应建康。是时县盖属勃海侨郡也。后魏亦曰临济县，属东平原郡。隋改朝阳县，并入高苑，而移临济之名于故朝阳县，非旧治矣。

　　建信城县西北五十二里。汉县，属千乘郡。高帝封娄敬为侯邑。后汉省。《水经注》：漯水自东邹县，又东北径建信县故城北，又东北至千乘。应劭曰：临济县西北五十里有建信侯城，都尉治故城。魏收《志》临济县有建新城，亦即此。

　　千乘城县北二十五里。本齐邑，后属秦。汉四年，灌婴追击齐将田于千乘，即此。《汉志》：千乘郡治千乘县。后汉乐安国移治临济，县属焉。晋省。刘宋移千乘之名于汉广饶县，而改置阳信县于县界，属乐陵郡。后魏因之。魏收《志》阳信县有千乘城，是也。又青州亦尝治此。隋初，县废。伏琛曰：千乘城在齐城西北百五十里，有南北二城，相去三十余里。其一城县治，一城故太守治也，侨置。《括地志》：千乘故城在今高苑县北二十五里。《寰宇记》：在县北者，南千乘也。

　　高阳城在县东南五十里。刘宋元嘉中，于乐安地侨置高阳县，兼置高阳郡治焉，属冀州。后魏因之，改属青州。东魏天平初，以侯渊行青州事，青州刺史王贵平不受代，渊袭高阳郡，克之，旋入东阳。是也。高齐郡县俱废。隋复置高阳县，大业初废。○济阳城，在县北九十里，《唐志》：景龙初，分高苑县置济阳县。元和十五年，并入高苑。《志》云：县有古高会城，隋改县曰会城，以此。

　　○小清河县西南七里。自新城县东北流经此，孝妇河亦自新城县北流合焉，土人谓之坌河。又东入博兴县界。《水经注》：济水自菅县东，过梁邹县北，又东过临济县南。宋泰始三年，青州刺史沈文秀以东阳拒魏，魏将长孙陵等败屯清河，即此水西也。《通志》云：县北二十里有济河故道，今堙。菅县、梁邹，见济南府历城县及邹平县。

　　隔会水在县南。《汉志》：昌国有德会水，西北至西安入如。《水经注》：如水即时水，自西安县西流，合德会水，又西径东高苑、西高苑，至梁邹入济。杜预曰：即春秋时干时。京相又谓之苑时。德会水讹曰隔会，盖时水上流也。或以为漯水别名，误。○漯水，在县北。《汉志》：漯水至千乘入海。即此。今涸。又马厩湾，亦在县东南，相传齐桓公牧马处。

　　乐安县府北九十里。西至博兴县三十里。汉置广饶县，属齐郡。后汉属齐国。晋因之。刘宋移千乘县治此，并置千乘郡。后魏因之，属青州。唐武德二年，于县治置乘州。八年，州废，县属青州。宋因之。金改为乐安县。今土城周五里，编户九十五里。

　　○广饶城县东北二十里。汉置县于此。武帝封中山靖王子国为侯邑。后汉至晋、宋、后魏皆曰广饶县。《水经注》：淄水又东北径广饶故城南。是也。隋废入，置千乘县。金人又改置乐安县于今治，初非汉时之千乘、乐安矣。

　　琅槐城县东北百十里。汉县，属千乘郡。后汉省。《风俗记》：博昌东北八十里有琅槐乡。《汉志》：济水东至琅槐入海。《水经注》：济水东历琅槐故城北入海云。又延乡城，在县西北，汉县，属千乘郡。元帝封李谭为侯邑，后汉省。《水经注》：延乡城谓之从城，延与从字相似也。《志》云：县西南又有新河城，隋开皇十八年置，大业初，省入博昌县。

　　○青丘在县北。相传齐景公尝畋于此。司马相如《子虚赋》：秋田于青丘。是也。《志》云：今清水泊，亦名青丘泺。又黄丘在县南二十里。《志》云：淄水径其东。

