<!-- { "loadSidebar": true } -->
　　○凤岭在县城北。环绕西南，如凤翥然，因名。

　　长沙平在县东。宋建炎四年，襄阳盗桑仲陷均房，直捣金州白土关。王彦遣将击之，为仲所败。或劝彦避其锋。彦不可，勒兵趣长沙平，阻水据山，设伏以待。仲败走，追奔至白碛，逐复房州。白碛，在湖广房县界。

　　○汉江在县北二里。自阳县流入境，又东入湖广郧县境。今城北有汉江渡，又有临江桥跨江上。又县东一里有白石河渡，又东十里有大黄滩渡，县西六十里有月潭渡，又三十里有吴家渡，俱汉江津济处也。

　　白石河在县南。有二源：一出县东南九十里之漫营岭，西北流；一出县西南百二十里之棕溪岭，流为马床河。与大小冷水河俱东北合于白石河，共注于汉江。

　　○白土关在县东。旧为州境之要隘。《舆程记》：县西四十里有夹河关。

　　紫阳县州西南二百十五里。本汉阴县地。正德七年置紫阳堡，明年升为县。城周四里，编户五里。

　　○天马山在县治南。以形似名。《志》云：县治北有神峰岭，木石岩，状若屏风。又天城山，在县西。团螺山，在县西北。亦皆以形似名。○目连山，在县东十里。又东十里曰三台山。又有鸡鸣坡，在县西六十里，高出云霄。

　　○汉江在县西五里。自汉阴县南流入境，又东北流入汉阴县界。《志》云：县西一里有双水渡，县东十五里有中沙渡，皆汉江津济处也。

　　五郎水县南五十里。北流入于汉水。又县南一里，有任河。《志》云：源出四川大宁县，亦北流入汉。又县东南有汝河，县西北有灌河、松河、小石河，俱流入于汉江。

　　附见：

　　兴安守御千户所在州城内。本金州守御千户所。洪武中建。万历中改今名。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷五十七 

卷五十七
　　◎陕西六

　　◇延安府东至山西黄河界二百五十里，东南至山西吉州二百九十里，南至西安府耀州六百六十里，西至庆阳府四百五十里，北至榆林卫六百三十里。自府治至京师二千二百里，至南京四千八百四十里，至布政司七百四十里。

　　《禹贡》雍州地。春秋时白翟所居。秦属上郡。汉初属翟国，寻属上郡。后汉亦为上郡地。晋为雍州塞外地。后魏延昌二年，置东夏州。西魏改为延州取延水为名。隋初因之。大业初，改为延安郡。唐复为延州。天宝初，亦曰延安郡。乾元初，复为延州。中和三年，置保塞军节度。光化初，改曰宁塞军。朱梁改为忠义军。后唐曰彰武军。宋仍曰延州亦曰延安郡彰武军。元四年，升为延安府。金因之亦曰彰武军。元改延安路。明初复曰延安府，领州三，县十六。今仍曰延安府。

　　府东带黄河，北控灵夏，为形胜之地。战国时，魏人入上郡于秦，而秦益强《史记》：梁襄王七年，魏尽入上郡于秦。《正义》：丹、坊、、延北至┯阴，魏上郡地也。秦惠文君六年，魏纳阴晋，八年纳河西地，十年又纳上郡十五县，而河西滨河之地尽矣。汉逐匈奴，开朔方，恒自上郡而北。盖其地外控︹索，内藩畿辅。上郡惊，则关中之患已在肩背间矣。晋失其驭，并、雍之间，遂成戎薮，历数百年而患未息。唐自贞观以后，开拓益广，延州之患绝少。及党项蠢动于前，回鹘、吐蕃猖蹶于后，延绥尝岌岌多事矣。广明召变，四方幅裂，藩镇交讧，延及五季，延绥尝为争遂之也《五代史》：梁开平四年，李茂贞合、泾二镇兵，攻夏州帅李仁福，请兵于晋。晋遣周德威自振武将兵会之。朱全忠西援仁福，闻晋兵在绥银碛中，遣将李遇等自延趣银夏，邀其归路。宋以西夏凭陵，置重镇于延州，往往选将屯兵，与诸路相声援。王庶曰：延安，五路襟喉也。金人之窥关陕也，恒自山西渡河，亟犯延安，延安陷则南侵三辅，如建瓴而下矣。呜呼！涓涓不绝，将成江河。以延绥之境，密迩雄边，控临秦晋，一旦有事，此国家救焚拯溺之时，乃犹以泄泄处之，安得不为滔天之祸哉！

　　肤施县附郭。战国时为赵地。赵惠文王二年，主父灭中山，迁其王于肤施，即此。秦置县，属上郡。汉为上郡治。曹魏时废。后魏复置，属襄乐郡。西魏时废。隋大业三年，复置县，为延安郡治。唐、宋时，州郡皆治此。今编户二十七里。

　　○延安城在府东五里。《宋志》：延安有东西二城，其中限以深渊。五代汉天福十二年，彰武军乱，攻其帅周密。密保东城，众推州将高允权为留后，据西城，是也。宋嘉定十四年，蒙古将木华黎攻金延安。延安将合达军于城东，木华黎潜令军士伏于城东两谷中，诱金兵来追，伏发，大败之。合达入城固守。木华黎以城池坚深，猝不可拔，乃南攻坊，留军围之。沈括曰：延安有五城。说者谓旧有东西二城，夹河对立，高万典郡，始展南北东三关城。按杜甫诗：五城何迢迢，迢迢隔河水。是天宝中已有五城也。今旧址已废。城周九里有奇，有东南北三门，即故城改筑。

　　金明城府西北百里。杜佑曰：古高奴也。项羽封董翳为翟王，都高奴。汉为县，属上郡。文帝三年，匈奴入居河南地，侵盗上郡。遣丞相灌婴发车骑诣高奴，击之。匈奴走出塞，上自甘泉之高奴，因幸太原。后汉亦为高奴县。晋废。后魏太平真君十年，置广洛县于此。十二年，置金明郡治焉。隋初，郡废，改县曰金明，属延州。隋末废。唐武德二年，置北武州，领开远、金义、崇德、永定、安义凡五县。旋复析肤施地置金明县。贞观二年，废北武州，以开远等五县俱省入，仍属延州。宋初因之。熙宁五年，废为金明寨。又永丰废县，在府西。后魏太平真君十三年，置永丰、启明二县，属金明郡。隋俱废入金明县。

　　丰林城在府东三十五里。亦汉肤施县地。后魏侨置广武县于此。太和初，兼置遍城郡。西魏末，柔然寇广武，李弼击却之。隋初郡废。开皇十八年，改为丰林县，属延州。唐武德四年，侨置云州，又析置云中、榆林、龙泉三县。八年，废州，以龙泉县并入临真，以云中、榆林并入丰林，仍属延州。宋初因之。熙宁五年，省为丰林镇，属肤施县。杜佑曰：丰林，汉朔方临河县地。似误。

　　延水城府东北百十里。西魏置安人县，属安宁郡。隋开皇初，郡废，改安人为吉万县，属绥州。大业初，废。唐武德二年，分延川县地置西和州，领安人、修文、桑原三县。贞观二年，废州及修文、桑原二县，入安人县，属北基州。八年，又废北基州入延川县。二十三年，改安人县为弘风县。神龙元年，又改为延水县，属延州。宋初因之。熙宁八年，省入延川县，为延水镇。

　　门山城府东南百八十里。《志》云：宇文周时，分云岩、汾川二县地，置门山县。隋大业初，省入汾川县，属延州。唐武德三年，复置门山县，治宋斯保，属丹州。总章二年，移治库利川。宋仍属延州。金因之。元废入宜川县。旧《志》：门山废县在宜川县西七十里。云岩、汾川，今俱见宜川县。

　　三城在府东南。《志》云：魏晋间所置，为戍守处。晋咸和九年，北羌王薄勾大等侵扰北地、冯翊。石虎使其将郭敖、石斌等击破之。勾大奔马兰山，郭敖乘胜逐北，为羌所败。斌收军保三城。又元兴中，姚兴欲以三城朔方杂裔配赫连勃勃守高平，不果。义熙三年，时勃勃以朔方叛秦，攻秦三城以北诸戍，悉拔之。既而勃勃取关中，置朔州牧，镇三城，即此。魏收《志》：遍城郡广武县有三城。是也。马兰山，见耀州同官县。

　　○嘉岭山在府城东南，形势高峻。又城东北有清凉山。上有尸毗岩及万佛、石仙等洞，又有鹫峰、定甲等泉。《寰宇记》：郡城据山，四面甚险。谓此也。元木华黎伏兵于城东两谷，即此二山云。

　　伏龙山府北五里。《郡国志》：上郡之名山也。又五龙山，在府北十里，山下有帝原水。《汉志》：宣帝从方士言，祠五龙山帝原水。即此。山北又有一峰，高数百丈，峭如碧簪，名碧簪山，一名虎头山。

　　重覆山在县东南，近废门山县，以山形重叠而名。杜佑曰：门山县有门山。《名胜志》云：山形如门，略容车马，东至宜川县仅十里。○牡丹山，在府南四十里，多产牡丹，名曰花原头。

　　○延水在府城东门外。源出安塞县西北芦关岭，东南流经此，又流经延长县，入黄河，一名濯筋水。《志》云：府南门外有南河，流入濯筋水。

　　清化水府东四十里地有嘉泉，水源出焉，东流入延水。又清水，在府西北废金明县境，流经老人谷，俗呼老人水，下流亦合于延水。○乌耶水，《志》云：出府东北乌耶谷。又龙尾水，出府北之龙尾溪，下流俱入于延水。

　　延利渠在府城南。旧时灌注城市，复穿城而出，溢为柳湖，入于延水。○五龙泉，在府城东北，从石罅中涌出，汇而为池。《水经注》：五龙山有牧龙川，多产骏马。即此池也。

　　○金明寨在府西北。本金明县地。宋天圣中，置寨于此，以御西夏。庆历初，赵元昊寇金明寨，转破宁夏寨，进陷丰州。宁夏寨，盖在夏州境内。《宋志》：金明县有金明寨。《通志》云：今府治西有金明驿，又有榆林、鱼河二驿。

　　安塞县府西北四十里。东至青涧县二百四十里。本汉高奴县地。后魏为广洛县地。唐为金明县地。宋置安塞堡。元升为县，属延安府。明因之。今县城周三里有奇，编户二十里。

　　○敷政城县西南百二十里。后魏置因城县，属上郡。后周废，寻复置，属延州。隋因之。《旧唐书》：武德二年，移因城县，治金城镇，改为金城县。又于界内置永州，领金城、洛盘、新昌、土追四县。贞观四年，移永州于洛源县。八年，废洛盘等三县入金城，属延州。天宝元年，改金城为敷政县。宋因之。元废。今为敷政巡司。○石门城，在县西。后魏置，属上郡。魏收《志》：上郡领石门、因城二县，后周废入因城。

　　○天泽山在县东五里。上有天泽泉。又龙安山，在县西一里。状如卧龙，因名。○灵台山，在县北五里。巨石高险，旧建云台观于其上。又三追山，在废敷政县北一里。土石相杂，上有三冢，遥望如追，因名。

　　○洛水在县西七十里。上流自庆阳府流入府境，经保安县西南，流入县界。至城下又南流入甘泉县境。详大川洛水。○延水，在县北百里，东南流，入肤施县界。

