<!-- { "loadSidebar": true } -->
　　覃寨在县西。明初，覃作乱，命杨讨之，进抵覃寨。贼下山迎敌，败之，乘胜追至半山。山势险峻，其寨三面岩险，下俯江水，一面仅有一路，才通一人，乃回驻山下，攻围久之，贼遁入溪洞。引还，既而大兵取蜀，周德兴克其覃寨，即此。○羌口镇，在县东九十里。成化初，洞贼出没于此，分设官兵戍守。《志》云：县西北七十里，有废宜冲驿，旧通辰沅云贵之路。明洪武中，以路险废之，迁驿于常德府。

　　附见：

　　澧州守御千户所在州治西，洪武二十五年建。

　　永定卫在慈利县西北百八十里。西南至永顺宣抚司百二十里。明初，置戍于夷徼羊峰地，隶永顺宣慰司。洪武三年，编栅为城，简沔阳、安陆、黄州、襄阳诸军充戍，曰羊山卫。后以屯饷艰阻，改置今卫，临庸水之阳，名曰大庸。建文初，更名曰永定，隶湖广都司，城周九里。今亦设永定卫。

　　○龙伏关卫西北百二十里，亦曰龙伏隘。明初伐蜀，别将周德兴取其龙伏隘，是也。又有后坪关，在卫东南四十里，皆永顺夷出没处，旧置兵戍守。又有黑崇关，在卫东南百三十里，亦有兵戍守，所谓永定三关也。今废。

　　茅冈寨在卫东北。《志》云：东南去慈利县二百里，亦曰茅冈隘。明初伐蜀，周德兴引兵道此，克其隘。正统中，招抚蛮户，立其酋为峒长。其附近又有金藏、桑汉二隘，太平、百丈、新政三关，旧俱设兵戍守。

　　守御大庸千户所卫西南三十里。东至县二百十五里。明建文初，改大庸卫曰永定，而别建大庸所于卫城西桑溪关。永乐初，始迁今所。城周二里有奇，今亦置大庸所。

　　○那平关在所境。《志》云：所有那平、边岩下、青鱼滩三关，旧皆为戍守处。又有罗城峒，在所西，本蛮峒。宋嘉二年，罗城峒蛮寇澧州，州兵击却之。

　　九溪卫在慈利县北九十里。西南至永定卫二百八十里。本宋之索口寨，后废为市。有九溪会流，故名。洪武初，编栅为城，授土酋戍守。二十二年，叛，寻讨平之。始城其地，为九溪卫，隶湖广都司。城周八里有奇，属所三，安抚司一。今亦设九溪卫。

　　○天马山卫东五里。远望屹立，锁断江流，形如天马。卫东三十里又有尖山，山峰尖耸，绝顶有泉。又南山，在卫南，绵亘数十里，或起或伏，军民杂处，耕植其间。又麻山，在卫西南十五里，屹然屏立，峰峦起伏，平坦处可以种植。

　　马鬃岭卫北三十里。壁立万仞，险不可测，岭路窄小如马鬃然。《志》云：卫北有紫驼峰，西北有马颈峰，两峰对峙，夹索口溪，高险卓绝。草木之利，军民所资。又茅花岭，在卫西八十里，高耸接天。其西北又有汆洞，洞下有石壁如门，中深远，溪水穿门南出，名鲁阳溪，经卫南合索口溪。又白马洞，在卫东三里，下有溪，自鲁阳溪分流合水，亦曰白马溪。

　　○水在卫西。自永顺界流入卫境，环城西南东三面，其形如带。又东会于澧水。○秀水，在卫西南，源出麻山，绕流至小渚，合于水。《志》云：卫东有守野潭，即水、秀水合流处也。又大庸水，在卫西南，出永定卫界，经卫南又东至慈利县西，合于澧水。

　　索口溪在卫治南。《志》云：卫东北有喝堡溪、斗溪、王富溪，卫东有龙馆溪、书院溪、大富溪、大河溪，卫南又有下阑溪，合索口溪为九溪。今索口已湮。

　　○油罗关在卫境。《志》云：慈利有油罗、大泉、于制、野鸡等关，俱永定卫军戍守。

　　守御添平千户所在慈利县北百五十里。本宋台宜寨地。明初，土酋归附，洪武二年置。今所无城。初属常德府，后改今属。

　　○马头山在所东。所西有马鞭崖，与此对峙。又有颇河山，在所北。

　　○南河在所西，东流南注，下流亦入于水。

　　○鹞儿隘在所境。《志》云：添平所属十隘，曰鹞儿、龙溪、长梯、磨冈、遥望、渔洋、石磊、忠靖、走避、细沙是也。

　　守御麻寮千户所在慈利县北三百里，本夷寨。洪武四年建所，无城。初隶常德卫，后改今属。

　　○鼓城山所南十五里。又所东有野九山，西有狮子崖，溪涧出焉，东南流入卫境，合于喝堡诸溪。

　　○临羊寨在所北。《志》云：麻寮所属十隘，曰黄家、九女、靖女、栏刁、青山、山羊、樱桃、曲溪、梅梓、宋所等隘是也。与添平十隘俱设官兵，以防御贼寇。

　　守御安福千户所在慈利县西北二百九十里。所扼诸洞之口。洪武四年设于酉水北，隶大庸卫。二十三年，移建于酉水之西，地名瓦窑冈，改隶九溪卫。城周五里有奇。今亦置安福所。

　　○前山在所治南，登山可以望。又有竹寨山，在所北。

　　○八斗溪在所北。绕城而西，合永定诸溪水入卫境，合喝堡诸溪，亦名酉水。

　　桑植安抚司在九溪卫西北四百里。元置，以羁十八洞蛮。洪武二十三年归附，永乐四年，复置安抚司，治上下二峒，属九溪卫。

　　○当打崖在司西南。其崖崩裂，世传雷所击也。往来者缘梯而过，称为险绝。又司西有山曰军马战，以高险难越也。司南为杨公坡，亦险峻，登陟甚艰。

　　○小涧在城西南。有两涧合流，盘旋司南，不通舟楫。

　　○桑植峒在司境。《志》云：司自上下峒以外，所辖凡十八洞：桑植、美坪、朝南、那步、人士、黄河、鱼龙、夹石、若南、捍坪、蚕辽、金藏、柘山、烂岩、黄家、板山、龙潭、书洛，是也。皆苗獠出没处。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷七十八 

卷七十八
　　◎湖广四

　　◇荆州府东北至安陆府三百二十里，东至安陆府沔阳州四百四十里，东南至岳州府四百七十里，南至岳州府澧州三百里，西至四川夔州府八百里，西北至郧阳府七百六十里，北至襄阳府四百七十里。自府治至布政司千二百一十里，至江南江宁府二千七百十五里，至京师六千一百三十里。

　　《禹贡》荆州地。春秋时为楚郢都。秦拔郢，置南郡。汉高元年，为临江国项羽立共敖为临江王，国于此。五年，复曰南郡。景帝二年，复为临江国封子闳于此。中二年，复曰南郡。后汉因之。三国初，属蜀汉，寻属吴。晋平吴，亦曰南郡。东晋为荆州治南郡如故晋初，荆州或治襄阳，或治江陵。渡江以后，不常厥理。太元十四年，王忱始于江陵营城府，此后遂以江陵为州治。又晋武帝置南蛮校尉于襄阳，后亦移江陵。余详州域形势，下仿此。宋、齐因之。梁元帝都此，为西魏所陷，迁后梁居之，为藩国，又置江陵总管府监之。隋开皇初，府废。七年，并梁，又置江陵总管府。二十年，改为荆州。大业初，复曰南郡。及萧铣据此，亦称梁。唐武德四年，平铣，仍曰荆州初置大总管府，寻曰大都督府。天宝初，改为江陵郡至德二载，置荆州节度于此。详州域形势。乾元初，复故。上元初，置南都，升江陵府刘句曰：时增置万人军，以永平为名。寻复为荆州。五代时，高季昌据此，称南平。宋亦曰江陵府荆湖北路治此，亦曰江陵郡荆南军节度。建炎四年，改荆南府。淳熙中，复曰江陵府。元为江陵路《志》作上路总管府。天历二年，改中兴路以文宗潜邸也。明初，改为荆州府吴元年改，领州二、县十一。今仍旧。

