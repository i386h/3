<!-- { "loadSidebar": true } -->
　　高安城县西南二十里。高齐置县于此。隋初废，寻改置罗山县。又黾阝县城，在县西南黄岘关外，汉县旧治也。后魏亦曰盟阝县。盟阝，与黾阝通。高齐时废。今基址犹存。又谢城，在县西北六十里，盖古申伯所都。王氏曰：申伯所居之谢，在湖阳县境。今见南阳府唐县。

　　○罗山在县南十里。峰峦环抱，隋因以名县。亦谓之龙山，又名小罗山。县南百里又有大罗山。○独山，在县南五十里。以突兀挺峙而名。又南三十里曰掘山，水流萦抱，四面如一。又有鹊山，在县南九十里。山水胜丽，为邑之胜。

　　牢山在县东南九十里。层峦叠嶂，势极险峻。又三爪山，在县南百六十里。山峰耸出，形如指爪，因名。○黄神山，在县西南九十里。《志》云：下有唐南罗州遗址。

　　灵山县西南百二十里。山视众山独高，旧名霸山。下有白马洞，小黄河出焉。又六斗山，在县西南百三十里。六峰并峙，形如南斗，因名。

　　○淮水县北二十里。自州境流入，其北岸与真阳县接界，又东流入息县境。○竹竿河，在县东三十里。源出掘山，北流入淮。又县东北三十里有月儿湾河，亦出掘山，流入于淮。

　　小黄河在县南门外。源出灵山，萦绕县城，东流合于竹竿河。县西南三十里有羊马河，亦流入竹竿河。○马寨河，在县西南五十里，流入小黄河。又县北三十里有泺清河，一名泺米涧，北流入淮。

　　武昌湖县西五十里。蓄水灌田，凡三百余顷。又县西南二百三十里有西湖，灌田百顷。○大乘寺泉，在县西南百二十里。引流灌田，其利甚溥。

　　○大胜关在县南百四十里。宋宝末，蒙古忽必烈等分道南寇，自光山会军度淮，南入大胜关。明初，太祖尝驻跸于此。又九里关，即黄岘关也，在县南百二十里。俱有巡司。《志》云：县南有故金牛城，亦昔时戍守处。又有破关，在县南百二十里。

　　石门《志》云：县有二石门：在县西南八十里者曰小石门，又十里曰大石门。乃两山之峡，其形似门。《胜览》云：二门皆凿鸟道以通往来，南扼荆楚，居然险塞。

　　附见：

　　信阳卫在州城内。洪武二十二年建，辖左、右、中、前、后千户所五。

　　光州府东南二百七十里。东至江南寿州四百二十里，东南至江南六安州三百二十里，南至湖广黄州府三百五十里，西南至湖广德安府四百三十里，西至信阳州二百五十里，北至开封府陈州四百里。

　　《禹贡》扬州境。春秋时黄国，亦为弦、蒋二国地。战国属楚。秦属九江郡。汉属汝南郡。魏分置弋阳郡治弋阳县。晋为弋阳郡地。宋、齐为光城、弋阳、新蔡等郡地。梁置光州及南郢州。东魏因之魏收《志》：光州治光城，南郢州治赤石关，领定城等郡。后周为淮南郡。隋复为光州。大业初，改弋阳郡。唐复为光州徙治定城县。天宝初，改弋阳郡。乾元初，复故。宋仍曰光州亦曰弋阳郡及光山军。绍兴二十八年，改曰蒋州避金太子光瑛讳也，寻复故。元属汝宁府。明初以州治定城县省入《一统志》云：元省，改属凤阳府。洪武十三年，仍属汝宁府编户十二里，领县四。今因之。

　　州襟带长淮，控扼颍蔡，自古戍守重地也。萧齐永元二年，寿阳降魏，魏将宇文福曰：建安见固始县，淮南重镇，彼此要冲，得之则义阳可图，不得则寿春难保。遂攻建安，建安降。胡氏曰：魏兵南来，齐兵北向，建安皆当其冲要。魏得建安，则西南可图义阳齐司州治义阳；若齐增建安之兵，北断魏援，东临寿春，则寿春难保矣。又魏宣武时，田益宗议取义阳曰：请使扬州之兵，顿于建安。扬州，谓寿春也。今自光州东至寿春四百余里，道皆险厄。唐元和中平吴元济，以濠、寿之兵胁其光州。其后朱温侵淮南，不能得志于光州，而杨吴之势遂成。周世宗用兵淮南，亦遣偏师争光州。盖有事淮、蔡，未有不从事光州者。若夫自光山会军渡淮，出黄州，围鄂州，而江表震动，此蒙古寇宋之道也。光州岂惟为淮西之藩蔽，不且扼全楚之噤喉欤？

　　○定城废县今州治。本汉弋阳县地，属汝南郡。梁武置郢州，并置定城郡属之。东魏曰南郢州。齐废郡入南北二弋阳县，后又改南弋阳为定城县。隋开皇初，废郢州，以定城县属光州。唐武德三年，置弦州。贞观初，州废，仍属光州。太极初，徙州治焉，自是州郡皆治此。明初省。《志》云：今州城，宋庆历初，知州梁季泌创建土城，周九里有奇，城分南北，潢河贯其中。明正德六年，为流寇所陷。七年，知州李镗增修，以砖石，开北城五门，南城六门，环十四里。万历三十年，南城复增一门，共十有二门云。

　　弋阳城在州东北。汉县，属汝南郡。昭帝封任宫为侯邑。后汉仍属汝南郡。三国魏属弋阳郡。晋及刘宋因之。后魏移弋阳郡于此，又分置南北二弋阳县。高齐省北弋阳入南弋阳，又改为定远县，而弋阳之名隐。

　　长风城在州西南。宋元嘉二十五年，以豫部蛮立十八县，长风其一也，县属西阳郡。萧齐永元二年，军主吴子阳等出三关，侵魏，与魏东豫州刺史田益宗战于长风城，子阳败还，县寻废。

　　黄城州西十二里。春秋时小国也。《左传》桓八年，楚子会诸侯，黄、随不会。僖十二年，黄人不共楚职，曰：自郢及我九百里，焉能害我？于是楚灭黄，此其国城也。又有弦城，在州西南，亦春秋时小国。僖五年，为楚所灭。唐置弦州，因此城以名。

　　○车谷山州南七十里。群峰拥抱，清流萦绕。又州东南七十里有彭山，上有古塔，俗名砖塔冈；中有九子岩、三教洞；下有小川，百折入于潢河。

　　○淮水在州北六十七里。自息县及光山县流入州界，又东入固始县境。

　　潢水在州治南。源出湖广麻城县分水岭，东流历光山县境，又东至州城西北，复贯州城而东出，又折而北，注于淮。《水经注》谓之黄水。其入淮处，谓之黄口。俗呼小黄河。旧有跨潢桥，明天顺中所置浮桥也。后废。万历中，改置镇潢桥，在城中，长十余丈。○白露河，在州东三十里。源出州南三十里之南岳山，东北流，又东入固始县界，合春水，注于淮。旧《志》云：源出麻城县之分水岭，北流经阴山关而东北出云。

　　小弋阳陂在州东。魏贾逵为豫州刺史，造新陂及运渠，又断山氵留长溪水，造小弋阳陂以溉田，是也。今堙。

　　亚港在州东二十五里。旧时引潢水及白露河诸川汇流入港，资以灌溉，为利甚溥。又州西三十里有马家湖，亦潴水溉田处也。

　　○阴山关旧《志》云：在州西南长风城之北。亦曰南关。梁天监中，北魏田益宗议取义阳，曰：二豫之军，直指南关，对抗延头。正谓此也。《唐史》阴山关在黄州麻城县东北。今麻城境有阴山。○白藁戍，与阴山关相近。《南史》：梁天监初，魏长风戍主奇道显入寇，取阴山、白藁二戍。是也。

　　中渡镇在州北淮水侧。宋嘉定十年，金人入寇，渡淮犯光州中渡镇，杀榷场官吏。是时宋与金人以淮为界，设榷场于光州，谓之中渡镇。

　　光山县州西四十五里。南至湖广麻城县二百里。春秋弦国地。汉为弋阳县地。晋分置西阳县。刘宋元嘉十五年，以豫州蛮民立光城等县。大明中，立光城左郡。梁兼置光州，寻没于魏。天监十三年，魏东豫州刺史田益宗诸子鲁生等奔关南，招引梁兵，攻光城以南诸戍，魏将李世哲等击破之。东魏亦为光州及光城郡。隋开皇初，郡废。十八年，置光山县。大业初，移弋阳郡治此。唐复改郡为光州，徙治定城县，以光山县属焉。宋太平兴国中，改曰期思，寻复故，仍属光州。今城周六里，编户三十八里。

　　○仙居城在县西。刘宋置乐安县，属弋阳郡，寻改属光城左郡。齐因之。梁置宋安郡于此。后魏因之。隋初郡废，县属光州。唐初亦曰乐安县。天宝初，改为仙居县，仍属光州。宋因之。建炎中省。刘句曰：大县古城，在仙居北十里。今大县，见湖广蕲水县。○西阳城，《寰宇记》：在县西二十里。汉江夏郡属县。晋为弋阳郡治。今见湖广黄冈县。刘氏曰：光山县有大县、西阳故城，皆后代侨置县，非汉故县也。

　　茹由城在县南六十里。宋元嘉二十五年置县，属弋阳郡。大明中，分属光城左郡。齐因之。后魏复改置边城郡于此。高齐废。又黄川城，在县境。魏尝置郡，梁废。

　　宋安城在县西南。本乐宁县地，隋废入罗山县。唐初复析置宋安县，以乐宁故宋安郡治也，并置谷州治焉。贞观初，省谷州，又以宋安并入乐安县。○丰安城，亦在县西。或曰：本后魏所置永安郡也，治新城县。高齐改为丰安郡。隋开皇三年，废郡，以其地并入乐安。《志》云：今县东十里有天子城，临官渡河。汉光武常夜经此，因名。

　　○浮光山县北八十里。一名浮弋山，即弋阳山也。山岩耸秀，俯映长淮，每有光耀，因名。亦曰濮公山，相传旧有濮公者隐于此。○雾山，在县西七十里。高插云汉，虽甚晴朗，尝有云雾蒙其上。又县西南百五十里有天台山，壁立万仞，一望千里，上有铁瓦寺，下有龙池。旧《志》云：县西五十里有仙居山，唐仙居县以此名。

　　石盘山县南九十里。山势盘旋险峻，其顶平整。旧有寨栅，可屯千兵。又有寨山，在县南七十里，上有三井，元末邑人立寨于此，以避兵。其相接者曰三山。山有千峰万壑，迥出云表，绵亘二百里。○会龙山，在县南四十里。二山并峙，如两龙相会。又南四十里曰龙蟠山，亦以形似名。又四面山，在州南八十里。其峰四面相向，水流萦回，为邑之胜。

　　○淮水在县北八十里。自息县流入境，又东入光州界。○官渡河，在县南五里，即潢水也。自麻城县流入境，又东至光州界而为小黄河。又有临仙河，在县东十五里，东北流入于官渡河。

　　梅林河在县东南三十里。源出县南百里之金泉山，东北流，会官渡水入淮。又高陌河，在县南四十五里。源出县南八十里之白压山，东北会临仙河，而入于官渡河。又县南九十里有陡山河，又南十里有三道河，俱东北流，入于官渡河。

　　寨河在县北二十里。县西四十五里有清流河流合焉，至县东北，有寨河桥跨其上，为往来之孔道。又东北注于淮河。○泊陂河，在县东南四十五里。商城县之五水关河流合焉，下流亦注于淮河。

