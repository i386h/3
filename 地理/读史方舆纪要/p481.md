<!-- { "loadSidebar": true } -->
　　○尚婆城在县西南。《水经注》：两当县有尚婆城，魏故道郡治也。盖元魏时尝置郡于此。○开宝废监，在县东。宋建隆二年，置银冶。开宝五年，升为监。治平元年，罢监官，以监隶两当县。元丰六年，废。

　　○山在县东十五里。山峰高秀，洞壑回环，下有分水溪。又申家山，在县东北九十里，与凤县接境。旧产银。

　　天门山在县南五十里。以两崖高险而名。又故道山，在县南二十里。相传故道县以此山名。○董真峪，在县东南二十里，为县境之要隘。

　　○嘉陵江在县南十里。自凤县流入，又西南入徽州境。或谓之两当水。《水经注》：两当水出陈仓大散岭，西南流，入故道川。或曰：故道川，亦两当之异名也。祝穆曰：县之得名，以自此而东抵汴京，西抵益州，皆三十六程，故曰两当。或云县西界有两山相当也。《郡邑志》：大散、嘉陵地势险隘相当，因名。又红崖河，在县东。县北又有狮子川，俱流注于嘉陵江，是也。

　　尚婆水在县西南。水多盘石。本名盘石水，俗讹为尚婆川。下流亦入嘉陵江。○琵琶洲，在县南三十里。有渚迂回，谓之枉渚。其下流，亦注于嘉陵江。

　　○横山寨在县界。宋绍兴中，吴败金人于仙人关。金人遁去。遣张彦劫横山寨，王俊伏河池，扼其归路。金人至，又败之。《通志》：县治东有黄花驿。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十 

卷六十
　　◎陕西九

　　◇临洮府东至巩昌府二百里，南至洮州卫三百十里，西至河州卫百八十里，北至庄浪卫四百五十里。自府治至京师四千六十里，至南京三千八百四十里，至布政司一千二百六十里。

　　《禹贡》雍州地。春秋、战国时，为西羌所居。秦属陇西郡。汉属陇西金城郡。晋初因之。惠帝时，分置狄道郡。前凉张骏又改置武始郡。其后西秦、南凉，代有其地。后魏亦属武始郡。西魏又增置临洮郡。后周废临洮郡。隋初，并废武始郡，以县属兰州。炀帝时，属金城郡。唐初，亦属兰州。天宝初，属金城郡。三载，分金城郡置狄道郡。乾元初，改为临州《寰宇记》：久视元年，置临洮军于临州。宝应初，陷于吐蕃，号武胜军。宋熙宁五年收复，改为镇洮军，寻改熙州治狄道县，亦曰临洮郡。《金志》云：宋又更镇洮军为德顺军。金改曰临洮府。元因之。明仍为临洮府，领州二，县三。今仍旧。

　　府襟带河湟，控御边裔，为西陲之襟要。蜀汉末，姜维数出狄道以挠关陇。魏人建为重镇，维不能以得志。晋之衰也，河西扰乱，大约据狄道，则足以侵陇西，狄道失而河西有唇齿之虑矣。拓跋魏兼有秦凉，以狄道为咽喉之地，列置郡县，恃为藩蔽。唐拒吐蕃，临州其控扼之道也。临州不守，而陇右遂成荒外矣。宋承五季之辙，王官所莅，不越秦、成。熙宁以后，边功渐启。议者谓欲图西夏，必先有事熙河。及熙河路建，而湟、鄯之域，以渐收举，虽于本计似疏，而武略未尽乖也。《志》曰：郡土田膏腴，引渠灌溉，为利甚博。其民皆蕃汉杂处，好勇喜猎。故徐达亦云：临洮西通蕃落，北界河湟。得其地，足以给军储，得其人，足以资战斗也。

　　狄道县附郭。汉置县，为陇西郡治。后汉因之。晋属陇西郡，惠帝改置狄道郡治此。又尝改县为降狄道，寻复旧。后魏属武始郡。隋属兰州。唐因之。天宝三载，置狄道郡治此。宝应以后，废于吐蕃。宋熙宁五年，收复。六年，仍置狄道县，为熙州治。九年省。元丰二年，复置。今编户二十五里。

　　○狄道故城在今府治西南。汉所置也。吕后六年，匈奴寇狄道。七年，复入寇。文帝十二年，匈奴寇狄道，即此城矣。蜀汉延熙十八年，姜维围魏王泾于狄道，不克。寻又引军出狄道，不克而还。《水经注》亦谓之降狄道。盖县之别名也。隋、唐以来，州郡皆治此。宋改筑熙州城，即今治也。《志》云：今郡城周九里有奇，门四：东大通，南建安，西永宁，北镇远。

　　武始城在府北七十里。汉狄道县地。前凉张骏以狄道置武始郡，置城于此。西秦亦为武始郡治。宋元嘉四年，武始羌叛，炽磐遣其左丞相昙达招慰。羌执昙达，送于夏主昌。后魏太平真君八年，改置勇田郡，寻改勇田县为属武始郡治。时又析置杨素县，与狄道并属武始郡。隋开皇初，俱废入狄道县。

　　临洮城府西南二百二十里。汉县，属陇西郡，南部都尉治此。后汉因之。建初二年，羌豪布桥等围南部都尉于临洮。马防讨破之。永初三年，钟羌破临洮县。永建初，校尉马贤大破钟羌于临洮。于是凉州复安。钟羌，盖羌之别种，居临洮谷者。蜀汉延熙十七年，姜维自狄道进拔河关临洮，是也。晋亦为临洮县，属陇西郡。惠帝改属狄道郡。前凉属武始郡。后魏太平真君六年，改为临洮郡，置龙城县为郡治。后周郡县俱废。隋开皇二年，突厥寇兰州，总管叱列长之守临洮，为所败。即此城矣。又俱城，在临洮故城西南。晋太元十一年，前凉张天锡子大豫攻姑臧，不克。自西郡入临洮，掠民五千余户，保守俱城，为吕光所败灭。即此。

　　安故城府西南百六十里。汉县，属陇西郡。元鼎五年，西羌反，攻安故，围罕城。盖与河州接境也。后汉仍属陇西郡。晋省。惠帝复置，属临洮郡。《晋志》：张茂分武兴、金城、西平、安故四郡，置定州。盖张氏分金城、西平二郡置安故郡，即治安故县。后魏废。《水经注》：洮水自临洮县东流，又屈而北流，径安故县故城西，又北径狄道县故城西。唐初，复置安固县。武后久视初，以吉顼为安固尉是也。寻废为镇。宋白曰：安故，在兰州南。《一统志》在兰州西八十里，误。唐时为安固镇。五代周广顺中，自安固镇至凉州，立三州以控扼诸羌。三州，临、河、兰也。

　　安乐城在府西三十六里。唐武德中，分狄道县置安乐县，属兰州。天宝中，属狄道郡。乾元中，改为长乐县。后废。宋熙宁六年，置康乐寨于此。金升为县，属临洮府。元废。

　　桑城在废安故县西南。《水经注》：洮水东北经桑城东，又东径安故县西。晋大兴三年，刘曜攻拔陈仓诸城戍。晋王保惧，自秦州迁于桑城。胡氏曰：保欲自桑城奔河西也。亦谓之桑壁。晋永昌初，休屠王石武以桑壁降刘曜。石武，亦匈奴别种也。时据桑壁，自称休屠王。大宁初，刘曜自陇上西击凉州，遣其将呼延晏攻凉宁羌护军阴鉴于桑壁。即此。

　　巩令城在府西南二百五十里。吐蕃所置城也。宋熙宁六年，王韶图武胜，使德顺将景思立分兵制番酋于南路，自南甲趣巩令城。或云，南甲在府南三十里。又鸣鹤城，在府西南，唐至德后，吐谷浑所筑。又有三足城，亦吐谷浑所筑也。宋废。○安羌城，在府西。本名溢机堡。宋宣和中，赐名安羌城。金废。

　　长城在府西北。《史记》：秦始皇遣蒙恬发兵三十万北筑长城，起自临洮。唐因置长城堡。开元二年，陇右节度使王等追破吐蕃于洮水，又败之于长城堡，杀获数万，是也。

　　○岳麓山在府城东二里。上有超然台。又东八里有滴水岩。岩东二十里有玉井峰，以峰头有井而名。○夏牟山，在府西三十里。《志》云：山下牟麦特盛，因名。其相近者曰卧龙山，山势蜿蜒，如龙偃卧。又有朱翠山，在府西五十里。

　　抹邦山府南二十五里。宋熙宁五年，王韶自通远军攻西羌。羌据险自保。韶曰：既入险地，当使险为吾有。径趣抹邦山，压敌军而陈。羌乘高下斗，韶击败之。其相近者有岚关坪，《志》云：坪在府南二十七里。关口险隘，坪上高敞，延袤可十余里。

　　常家山府西南六十里。宋元二年，羌酋鬼章与西夏相结，谋复故土。夏人聚兵天都山，前锋绝通远境。鬼章驻常家山，大城洮州，以待师期，为宋将游师雄所破。《志》云：山与西倾相接。又有龙湫，甚深广，衍为九曲十八湾。天都山，见前平凉府固原州。○西倾山，在府西南百五十里。或以为《禹贡》之西倾，非也。盖陇右诸山，多以西倾名。

　　十八盘山在府东南百里。山高险，有石级一十八盘。又莲华山，在府南百五十里。山耸数峰，宛如莲华。

　　马寒山在府北九十里。其山绵亘数百里，势极高峻，虽炎夏，冰雪不消。亦名马衔山。又太平原，在府北三十里。其地平原百顷，可以屯军。○摩云岭，在府北百五十里。雄峻参天，有摩云岭关，设巡司戍守于此。《志》云：山北去兰州六十里。

　　竹牛岭在府东。宋熙宁五年，王韶知通远军，图武胜，进筑乞神平堡，引兵度竹牛岭，破番酋抹耳等兵，洮西震动。继而韶破吐蕃于抹邦山。吐蕃帅木征度洮河来援。韶戒别将繇竹牛岭路张军声，而潜师越武胜破其前军，遂城武胜，是也。

　　锁林峡府南六十里。洮水所经。诸峰耸削，两崖悬绝，林木森郁，宛似封固，因名。又石井峡，在府北百二十里。中有泉水，四时不竭。

　　通谷府西六十里。其谷东西出入，中容千百人往来。不逾数十步，上有大窍，可见天日。宋熙宁中，置堡于谷口，曰通谷堡。又赞嘉谷，在府南六十七里。中有灵湫池。

　　○洮河在府西南二里。自岷州卫流入府境，经西倾山、常家山、锁林峡及莲华、夏牟等山，盘束千数百里，至府城南，始豁然奔放，声如万雷。又北经石井峡，而合湟水。唐会昌二年，吐蕃国乱，洛门川将论恐热举兵入渭州。吐蕃大将思罗发等合诸部兵保洮水，焚桥拒之，寻为恐热所并。又宋熙宁八年，提点秦凤郑民宪请于熙州南关以南，开渠堰引洮水，并东山，直北道，下至北关，是也。今详大川洮水。

　　东峪河府东二里。源出渭源县西十五里之分水岭，流入境，至城东，又西南流入于洮河。宋王韶自东峪径趣武胜，克之，是也。○抹邦河，在府南三十里。源出莲华山，流经抹邦山下，因名。府北三十里有打壁河，源出石井峡，西南流。抹邦河西北流合焉，共入于洮河。

　　邦金川府南六十里，西流合于洮河。宋元中，种谊等击鬼章，夜济邦金川，至铁城，黎明，大破之。即此。铁城，即岷州卫之铁州城也。○三岔河，在府西北十里。又府北六十里有结河，为三带水交结处，俱流入于洮河。

　　○南关在府城南。城北又有北关。俱宋熙宁五年置，以保障近郊。今有墙垣，与府城壕相连，俗名藩城。又三岔关，在府西三十里。又府北三十五里有打壁峪关，俱宋置。○结河关，在府北六十里。宋熙宁七年，于此置堡，后改为关。又摩云岭关，在府北摩云岭，最为高险。

