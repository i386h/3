<!-- { "loadSidebar": true } -->
　　○海昏城今县治。汉初属豫章郡，宣帝废昌邑王为海昏侯，国于此。东汉亦为海昏侯国，寻又析西南境置建昌县，或云县在今奉新县界。建安初，孙策分海昏、建昌六县，以太史慈为建昌都尉，治海昏。晋亦为海昏、建昌二县，并属豫章郡。刘宋以建昌治海昏城，遂并海昏入焉。齐、梁以后，并为建昌县。一云隋置当阳府于此，误也。《类要》云：大业十年，县又移理于县西太史慈故城。太史城，亦见奉新县，盖唐初复还今治也。宋因之。旧无城。明正德十三年，营土城。嘉靖四十一年，改以石，周四里有奇。

　　昌邑城《志》云：在县北六十里。汉昌邑王改封海昏侯时所筑城也。《豫章记》：城东十二里江边，名慨口，出豫章大江之口也。昌邑王每乘流东望，辄愤慨而还，因名。

　　○凤栖山县西十五里。山势旋γ，状如栖凤。又云居山，在县西南三十里，纡回峻极，顶常出云。一名欧山，世传欧岌先生得道于此。《志》云：欧山湫泽，涌泄垂流三十余丈，形如曳布，谓之布水，在县西南四十里。○回城山，在县西五十里，中有高峰嵬峨，望之如城阙。又城门山，在县西八十里，山形双峙，远望如城门，中有飞泉，溉田甚广。

　　长山县南五十里，与安义县龙安城相对。宋岳武穆屯兵于此，贼李成屯于龙安北，武穆登山望贼阵，邀击于楼子庄，大破之。楼子庄，盖在山西南。《宋书》：绍兴元年，岳飞败李成将马进于筠州，进奔南康。飞夜引兵至朱家山，斩其将赵万，又破李成于楼子庄，追斩马进，遂复筠州。朱家山，或曰即长山。

　　○修水在县治南。亦曰帽带水，以映带县治东西也。自宁州东流，屈曲数百里，入县界经此，又东百二十里入于彭蠡。以其遥达章江，故曰修。邑人亦谓之西河水。或云：修水，故名缭水。《水经注》：僚水导源建昌县东，径新吴县，又径海昏县，谓之上僚水，即缭水也。后汉建安三年，孙策使太史慈觇华歆于豫章，慈还言歆为太守，海昏上缭不受发召，盖是时县民数千家相结聚于上缭，惟刘氏一人为主，谓之宗帅。四年，孙策忌庐江太守刘勋兵强，绐之攻上缭，即此。亦曰海昏江。

　　蛇子径水县南二十里。旧传晋吴猛杀大蛇，蛇子穿地成穴，流水灌通。唐仪凤中，始通小舟，今水势屈曲，尚如蛇形。又潺陂水，在县南五十里，源出奉新县界，北流入境。又宝峰水，出县西九十里宝峰山下，赤石水亦出焉。县南百里又有斛源水，出靖安县界，下流皆汇于修水。《志》云：县西十里有枫林水，二十里有西江水，又五里有白沙水，县西四十里有南舍山水及醴坑水，七十里又有云门水，皆出云居山，流入修水。○向家山水，在县北三十里，流经九溪湾。又北三十里有檀陂水，源出德安县，皆南流合修水。

　　明月湖县西四十里。其水泓涵澄澈，莹然如月。县境又有南湖及东白、大岸等湖，皆导流入于修水。○捍水堤，在县治南一里。唐会昌六年，县令何易于筑。西二里又有堤，咸通二年，令孙永筑，因亦谓之孙公堤。

　　○芦潭镇县东六十里，有巡司。明初吴元年建。又县西七十里旧有谷源巡司，百二十里有河浒巡司，今皆废。《志》云：县东四里有镇遏营，汉建安八年，孙策使太史慈筑以拒刘磐。又上缭营，在县南十七里，相传昌邑王贺所筑。今皆为民地。○城子驿，在县北二十五里，唐置。又丰安驿，在县南二十里，《志》云隋置。今皆废。县南一里又有炭妇镇，今为妙明观，俗传许旌阳试弟子处。又太平镇，在县西北三十里，今亦废。

　　安义县府西南二百五十里。西南至南昌府靖安县八十里，南至南昌府奉新县九十里，北至建昌县八十里。本建昌县地。明正德十三年，议者以地广民顽，境壤旁接，依山据峒，啸聚不时，奏请割五乡置今县。从之，因安义乡为名。明年，筑砖城浚隍。十五年，功始就。嘉靖以后，屡经修筑，周四里有奇。今编户四十六里。

　　○龙安废县县东北三十里。唐武德五年，析建昌县地置龙安县，属南昌州。八年，县废。今为龙安镇。旧《志》：龙安城，在建昌县南六十里。○永修废县，在县西南四十里。沈约曰：后汉中平中置，吴、晋因之，仍属豫章郡。宋、齐以后，仍曰永修县。隋平陈，并入建昌县。唐武德五年，复置，属南昌州。八年，复省入建昌。又孙虑城，在县南三十里。《吴志》：虑字子智，权第三子，黄武七年封建昌侯，筑城于此。

　　○西山在县西南。即南昌府城西山也。蜿蜒绵亘，北入县界，为境内之巨镇。又兆州山，在县南百十里，崖磊落，其形如兆，下多良田，民居有如州郭，因名。○文山，在县南十里，峰峦秀丽。又笔架山，在县东四十里，秀丽与文山相匹。《志》云：县东二十里有睡虎山，又仰天狮山在县南二十里，皆以形似名。

　　○龙江水县南一里。源出靖安县境流入界，北会修水，达于彭蠡。县东南四十里又有兆州水，源出兆州山，奉新江之水自奉新县流入境，合于兆州水。《志》云：县东二十里有东阳新径水，源出靖安县，与奉新江、兆州二水合，俗谓之义兴三合水，亦曰三合口。萦回九转，而成大川，径达东阳津口，注修水，以合章江。○湖陂水，在县南三十里，源亦出靖安县，险不通舟。相近又有冯水，自奉新江分流入县界，皆北注修水。又皎源水，在县西北二十里。源出建昌县宝峰山，险不通舟，亦江流合修水。

　　○龙安驿即故龙安县。宋庆历中置，今废。又娉婷镇，在县东三十里。《志》云：唐太和中，女仙吴彩鸾舞鹤于此，因名。又县南二十里有龙潭镇。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十五 

卷八十五
　　◎江西三

　　◇九江府东至江南池州府五百五十里，东北至江南安庆府四百十里，东南至饶州府四百三十里，南至南康府百八十里，西至湖广兴国州二百里，至武昌府五百四十里，西北至湖广蕲州二百四十里。自府治至布政司三百里，至江南江宁府一千二百六十里，至京师四千六百里。

　　《禹贡》荆、扬二州之境。春秋时，为吴、楚之郊。战国时属楚。秦属九江郡。汉初，属淮南国，寻分属豫章郡。文帝时，又分属庐江郡。后汉因之。建安中，其地入吴，属彭泽郡，后属武昌郡。晋初，为武昌、豫章二郡地。永兴初，置寻阳郡治柴桑县，郡属江州。沈约《志》：晋元康初置江州，治豫章。咸康六年，移治寻阳。今详州域形势。下仿此。宋以后因之《志》云：梁移江州治湓城。《梁纪》：太平二年，分寻阳等五郡置西江州，时州移治豫章也。盖自陈天嘉末始，复曰江州。隋平陈，废郡，仍置江州。大业初，改江州为九江郡。唐复为江州。天宝初，曰浔阳郡。乾元初，复曰江州。五代时，属吴朱梁龙德初，杨吴于江州置奉化军节度，后属南唐。宋仍曰江州亦曰浔阳郡。建炎元年升定江军节度。二年，以江、池、饶、信为江州路。绍兴元年复故。自是常以安抚制置等使治此。元曰江州路。明洪武初，改为九江府，领县五。今仍曰九江府。

　　府南面庐山，北负大江，据江湖之口，为噤喉之地。汉伍被谓淮南王，有寻阳之船，守下雉之城下雉，见湖广兴国州，结九江之浦，绝豫章之口，强弩临江而守，以禁南郡之兵。三国吴寻阳常为津要，置都护领之。自晋置江州，以浔阳中流襟带，倚为重镇。永昌初，王敦叛，自武昌逼建康，时甘卓镇襄阳，其从事乐道融说卓分兵入江州，断彭泽，使敦上下不得相赴。卓不能从。咸和三年，苏峻逼建康，温峤自武昌入救，军于寻阳。元兴元年，桓玄举兵江陵，过寻阳，不见官军，意甚喜，将士之气亦振。三年，刘裕等讨桓玄，玄自建康走寻阳。刘毅帅何无忌等追玄，玄留其党何澹之守湓口，无忌等攻拔之。义熙五年，徐道覆说卢循乘虚袭建康以刘裕方北伐燕也，曰：君若不从，便当帅始兴之甲，直指寻阳时道覆为始兴相。宋元嘉末，江州刺史武陵王骏发寻阳东讨元凶劭。升明初，沈攸之举兵江陵讨萧道成，道成召其子赜于郢州。赜以夏口重地，使柳世隆严为之备，行至寻阳，乃曰：寻阳地居中流，密迩畿甸，若留兵湓口，内藩朝廷，外援夏首，保据形胜，控制西南，今日会此，天所置也。遂留镇湓口。道成闻之，喜曰：真吾子也。齐东昏侯末，萧衍下江州，引兵东下，留别将郑绍叔守寻阳，谓曰：卿，我之萧何、寇恂也。绍叔受命，比克建康。绍叔督江湖粮运，未尝乏绝。盖自宋之武陵王骏以江州建义，其后臧质、桂阳王休范，晋安王子勋及齐陈显达之徒，相继叠起，六朝之间，寻阳未有三十年无事者。梁大宝二年，王僧辩等讨侯景，进克寻阳。湘东王绎命僧辩顿寻阳，以待诸军之集。明年，诸军发寻阳，轴舻数百里，遂成破竹之势。隋氏平陈，亦以湓城为必争之所。自唐以来，浔阳、武昌，并为滨江重地。宋曹彬既克南唐，曹翰始平江州。建炎中，群盗李成寇浔阳，而江左震动。吕氏祉曰：江西道为州者十，而其镇则九江。盖自豫章以西，江与鄱阳之浸，浩瀚吞纳，而汇于湓口，则九江为之都会。晋桓冲谓寻阳北抚群蛮，西连荆郢，亦藩任之要。今自襄阳、江陵、武昌而东，形胜莫切于浔阳。屯浔阳而江之东西可以襟带，上游之势成，而后可以根本建康，左右淮、浙，是浔阳为东南重地也。明初，陈友谅据此，为上流患。既而太祖伐之，克安庆。刘基请竟抵江州，覆其巢穴，从之。江州既克，而江西州郡望风款附。敌虽强戾，不能为我难。正德中，宸濠作乱于南昌，袭陷九江，亦知为必争之险也。九江不保，而南昌之患在头目矣。九江为全省之噤喉，又为湖广、江南之腰膂也。《郡志》云：九江左挟彭蠡，右傍通川，陆通五岭，势拒三江，襟带上流，乃西江之重镇。《图经》云：郡西挹武昌，东引皖口，襟带中流，舟车冲要，亦一都会云。

　　德化县附郭。汉豫章郡柴桑县地。后汉及晋因之。永兴初，置寻阳郡，治柴桑县。宋、齐因之。梁析置汝南县，仍属寻阳郡。隋平陈，改置寻阳县，为江州治。开皇十八年，改曰彭蠡县。大业三年，又改湓城县。唐武德四年，复曰浔阳，皆为州郡治。五代时，南唐改曰德化县。宋仍旧。今编户十六里。

