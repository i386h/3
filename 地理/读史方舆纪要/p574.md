<!-- { "loadSidebar": true } -->
　　○邛崃山所北五里。邛人入蜀，必度此山，故名。亦名邛﹂山。盖山接荣经县界矣。其道至险，有长岭、弄栋、八渡之难，杨母阁路之峻。杨母阁者，杨氏妇始造阁其上也。又登高山，在所西五里，峰峦高耸，俯瞰城中通衢，官舍民居，一一可数。上有一小阜，曰望州坡。○圣钟山，在所东北五里，昔尝掘地得钟，因名。旧黎州城在其下，或曰，山近武侯城，一名武侯山。

　　大田山所西南三十里。下有大井水田。万历二十四年，改立黎州土千户所于司南大田坝。坝盖在山之东麓。又宝盖山，在所东南二十里，山形如盖，俗名凉伞山。又司南三十里有盘陀山，以山势盘回而名。○试剑山，在所南八十里，崭然高耸，上列三峰。中峰又析为二，状如剑削。又避瘴山，在所南九十里，近大渡河，山侧有二峒，一空阔高燥，一有水出其中，土人名为乾湿洞。夏秋之交，境多岚瘴，飞鸢群集其中，至立冬前后，瘴已乃飞去，土人避瘴于此，出入每以鸢为侯。又通望山，在大渡河南三十里，与众山相连，入州界，唐以此山名县。

　　冲天山所东八十里。险绝无路，仅通樵采。古碑云：沉黎界上，山林参天，岚雾晦日，谓此山也。又和尚山，在所东百里，山峰矗立，盘纡十余曲方至其巅。其相接者，曰狮子山，亦高耸。○朝阳山，在所北百里。《志》云：隋唐时尝置朝阳县于山下，城址犹存。今正史不载。又飞水山，在所东北二百五十里，与荣经县接界，险恶不通人迹。

　　飞越山所西北百余里，山高险，两面与羌戎接界，为沉黎西境之要害。唐飞越县以此名。又画崖山，在所西北二百五十里，山势险峻，不通人迹，山外即生蕃界。○笋Υ山，在所西北五十余里，曰前Υ，又行数十里曰后Υ山。多笋，又多林木，樵苏者以为衣食之源，号曰钱。宋绍兴间，尝立Υ租以赡学，岁收Υ钱八十千。又白崖山，在所西北二十里，山险峻，有风穴，亦名风穴山。山北有仙人洞，称幽胜。又雅山{山隼}，《郡国志》云：在汉源县，即离山{山隼}也。秦时蜀守李冰所凿。离，古雅字。雅州之名盖取于此。

　　○大渡河所南九十里。源出徼外，经雅州芦山县北，而入州境，自州西折而东南入建昌行都司界。《寰宇记》：大渡河自吐蕃经雅州诸部落至黎州东而入通望县界，为黎州南边要害。《九国志》：黎州三面阻大渡河，南至大渡河百里，东南百二十里，西南三百里。是也。详见前大川大渡河。

　　汉水所南二十里，一名流沙河，源出飞越山。《寰宇记》：汉水在汉源县西百二十里，从和孤镇山谷中径飞越县界，至通望县，合大渡河。不通舟船，每至春冬，有瘴气中人为疟。又罗目溪，在通望县北，其水流径山谷中，入嘉定州峨眉县界。

　　两涧水在所西。《志》云：所东西各有涧，至登高山下合为一。汉源之田仰此以灌溉。○渥洼池，在蛮部中，产良马，其前后之田皆膏腴也。

　　○清溪关在所南大渡河外。唐时为控驭南蛮之重地。或云，即清溪镇也。唐末侨置宁州于此，去黔州二十九日行。《洪源志》：关去州七百二十里。似误。详见前重险清溪关。

　　黑崖关所西二十里。洪武十六年置。《志》云：司西一路为黑崖关所辖，有黎州上七枝等蛮，又一路自椒子冈、冷碛寨，直抵长河，则为大西天乌思藏进贡路，诸关堡皆大渡河官军戍守。其间东西峻岭，中流一河，有大坝筒车等五姓蛮结茆以居，贸贩茶利，资为捷径，赋税未尝敢后也。

　　松坪寨司东南百八十里，安抚土舍马氏所居也。《九州志》：黎州石楼之地，多长松，不生杂木，即松坪寨矣。自炒米城抵松坪寨，连接峨眉县，凡三百六十里，皆高山峻坂，密树深箐。熟夷下七枝，名曰落凶、曰牛哄、曰沙置、曰俺立、曰母姑、曰阿辉、曰他他，皆隶松坪马氏。

　　安靖寨在所西，相传即诸葛武侯战场也。亦曰安静寨。相近又有白水寨及大小坝等寨，俱宋置。乾道九年，青羌、吐蕃奴儿结等侵掠安静寨，至大小坝。淳熙二年，白水寨将王文才复诱之盗边，州守陆柬之诛文才而祸熄。是也。○砂坪寨，在所东南，接峨眉、犍为之界，苗寨也。宋乾道中，砂坪番高志良为乱，犯雅州碉门。明嘉靖末，木瓜番作乱，出砂坪，嘉定、峨眉、犍为皆震扰，即此。

　　<多周>金堡在司西。《唐书》：黎、邛二州西百里有三王蛮，谓之浅蛮。盖笮都夷白马氐之遗种，有杨、刘、郝三姓为雄长称王，部落叠而居，号曰<多周>金。后又有赵、王二族共为五部，皆去黎州百余里，限以飞越岭，其居叠石为<多周>，积糗粮器甲于其上。朱梁乾化五年，蜀王建以杨、刘、郝三王潜通南诏为讠导，斩之，毁<多周>金堡。自是南诏不敢犯边。史曰，<多周>，大也，多也，音丁么反。胡氏曰：黎雅西南皆大山长谷，所在深远，蛮居其中。刘、郝、杨三王部落居，皆近汉界，谓之浅蛮。○消瘴堡，在司南，与避瘴山相近。《志》云：司南抵大渡河，旧有文武、消瘴、香树、黑石、流沙等堡，为戍守处。

　　沉黎驿所治北二里，明初置。《志》云：所南百四十里旧有河南驿。又南百二十里有镇西驿，入建昌越卫界。又大渡河巡司，在所南九十里。

　　鬻马场在司南，亦名买马务。旧又有茶马务，唐时剑南则市马于文黎、珍、叙等州，号川马。王建亦于汶、黎、雅、茂等州市胡马。宋韩亿知益州，移永康鬻马场于黎州，以灌茂地接西川番部，岁来互市，觇我虚实也。今市马者多由成都中江县转贩入黎、雅云。又《宋志》有博易务，在废飞越县。

　　大渡河守御千户所在黎州所治西北隅，洪武十五年建。今亦置大渡河守御所。

　　◇天全六番招讨使司东至雅州界百里，南至雅州荣经县界六十里，西至西番长河西宣慰司界一百四十里，北至董卜韩胡宣慰司界百五十里。自司治至布政司五百五十里，至南京七千八百四十里，至京师一万一千二百九十里。

　　古西南夷地，汉属蜀郡西部。梁、陈时，为蛮獠所据。唐、宋时，皆为羁縻之域，隶于雅州。元置碉门、鱼通、黎、雅、长河西、宁远等处宣抚司，属吐蕃等处宣慰司，后改六番招讨司一云，初名六安，后改六番，又分置天全招讨司。明初，合为天全六番招讨使司土酋高国英来归，世守其地，广一百九十里，袤二百十里，所辖部落曰马村、苏村、金村、杨村、陇东村、西碉村，是为六番也，隶四川都司。

　　司襟带黎、雅，控扼蛮獠，为西蜀之屏蔽，通南诏之噤喉。雅州向以三路为要害，此所云始阳路也《胜览》云：司为魏始阳县地。

　　○天全城今司治。汉徙县。西魏始阳县地。元分六番，置天全招讨司。明洪武初，并二司为一，寻石为城，有四门，周四里。

　　○禁山司西二里。两崖对峙，高峻险厄，中有飞流，四时不竭，古谓之禁门关。又龙头山，在司北二里，又北二里为云顶山，皆峭耸。○泥山，在司东三里。四时积雨，山多泥泞。一名梅岭，以尝有梅生其上也。又金凤山，在司东北二里，山形耸峙，因名。

　　多功山司东五十里。昔禹凿此山以通峡水，用功甚多，故名。又女城山，在司东百四十里。相传宋元间，杨招讨家女将守此，垒石为城，遗址尚存。又东七十里有镇西山，《志》云：三国汉时，姜维曾驻师于此也。又卧龙山，在司东二十里，相传孔明南征尝屯军于此。○旗纛山，在司东南二十里，状若旌旗。又东南六十里有玄空山，卓立天半，清雅绝伦。

　　玉堡山司南五里。亦曰玉垒山，以积雪如玉也。其相近者又有白崖山，矗立如雪，亦名雪山。《图经》：自长河西至董卜寨二百余里，皆绕雪山而行。雪山垂尽，有山曰大铁围山，盖西境高寒，山常积雪，故多以雪山为名。

　　○和水司南四十里。《胜览》云：源出蛮界，羁縻罗岩州是也。东流经司境，又东入雅州界，合于平羌江。○硫黄溪，在司东三十里，溪水作硫黄气，浸灌瘠田，禾苗特盛。

　　○禁门关司治西禁山下。又紫石关在司西百里，仙人关，在司西六十里，俱雅州千户所官兵戍守。

　　碉门寨在司东，与雅州接界。有守御百户所。洪武中，百户盛茂，垒石为城，险固可守，属雅州千户。又西有柘木场，亦要口也。明初重茶市，洪武五年，命左都督徐增寿曰，碉门距河西口，道路狭隘，跋沙艰难，市马数少，闻自碉门出柘木场，径抵长河西口，通杂道长官司，道路平坦，尔宜檄所司，开拓以便往来。是也。余详见雅州荣经县。○冷碛寨，在司西南。《志》云：司有冷碛等十八寨，为三十三种番人出入之路。

　　剑山屯在司西南。唐贞元中，韦皋分兵侵扰吐番，攻下羊溪等三城，取剑山屯。既而吐蕃大发兵，欲出西山、剑山，收州以绝南诏。是也。○安桥，在司西三十五里，以竹索为之。路通番界，亦曰龙安桥。又太平驿，在司治西，明永乐八年设。

　　◇松潘卫东南至龙安府三百三十里，南至叠溪所一百八十里，北至陕西洮州卫界八百六十里，西至吐蕃草地界四百八十里。自司治至布政司七百六十里，至江南江宁府八千二十五里，至京师一万一千四百七十里。

　　古氐羌地。秦汉时，亦为羌戎地刘句曰：松州，历代生羌之地。汉时招慰之，置护羌校尉，别无州县。后魏时，白水羌像舒活据此地。后周置龙涸郡，兼置扶州治嘉城县。《后周本纪》：天和元年，吐谷浑龙涸王莫昌率部落内附，以其地为扶州。是也。隋郡废州存《隋志》：后周置扶州总管府。开皇初，府废。三年，郡废。七年，改邓州曰扶州，而嘉诚之扶州废。邓州见陕西文县。大业初，属同昌、汶山二郡。唐武德初，置松州贞观二年，置都督府，督羁縻二十五州，其后多至百有四州，皆生羌部落，或臣或否，无县邑户口。天宝初，曰交川郡。乾元初，复为松州。广德初，陷于吐蕃。宋仍为吐蕃地。元时内附，属吐蕃等处宣慰司。明洪武十一年，置松州、潘州二卫，寻并为松潘卫。二十年，改松潘等处军民指挥使司有左右中前四千户所，俱在治内，编户二十五里，隶四川都司。嘉靖四十二年，改松潘卫，领千户所一、长官司十七、安抚司四。今因之。

