<!-- { "loadSidebar": true } -->
　　汉水自均州东南流一百五十里，而至光化县城北《舆程记》：自均州九十里至小江口，又六十里至光化县。又东南流五十里而至城县境《志》云：汉江西去城二十五里。《舆程记》：光化东南九十里曰紫店冈，又九十里即襄阳府。城在府西，为汉水必经之地。均水自北流入焉，谓之均口，亦襄、邓间之要地也。

　　又东径襄阳府城北，又东南经宜城县东。

　　汉水在襄阳府城北。汉江北岸，即古樊城也。夹江对峙，为古今之形胜，南北之要膂。有事战守者必资于此。汉建安中，关羽围于禁于樊城，会沔水泛溢三丈有余，羽乘水急击，遂克之。自古襄阳倚樊城为固，而樊城恃汉水为险也。《志》云：汉水重浊，与大河相似，襄阳实当其冲，为患最剧。自唐以来皆筑堤绕城以防溃决，故有襄阳大堤之称。明正统、嘉靖间，两被漂溺，皆以大堤废损故也。惟修筑旧址倍高且厚，襄城庶恃以无恐。自襄阳以下，汉水益折而南，凡百二十里，而经宜城县东汉水西去县四里。又南，入安陆府界。

　　又南经安陆府城西，又南径荆门州东。

　　汉水自宜城县南流，凡百七十里而至安陆府城西。府控临津流，为南北冲要。江沔有事，此亦必争之地也。而浊流啮决，最为可虞。嘉靖末，曾被其患，不可不预为备《实录》：嘉靖四十四年，府境支河尽塞，而下流竹筒河复淤。下滞上圮，漂溺不可胜纪。竹筒河，在沔阳州北。又南流四十里而经荆门州东境州西去汉水八十余里，汉江至此，复渐折而东矣。

　　又东南经潜江县北，又东经景陵县南，沔阳州北。

　　汉水在潜江县西北四十里，又东南经县北而入景陵县境。北去县百里，南接沔阳州亦百余里。《志》曰：汉水由荆门州界折而东，大小群川咸汇焉。势盛流浊，浸淫荡决，为患无已。而潜江地居污下，遂为众水之壑。一望弥漫，无复涯际。汉水经其间，重湖浩淼，经流支川，不可辨也。盖汉水为湖北之害，而襄、郢二州为甚。潜江又承襄、郢之委流，当汉江曲折回合之处，潴为大泽，势不能免矣。而景陵、沔阳，又潜江之委流也。今沔阳四境惟湖陂连亘几数百里，皆为汉水所汇。盖汉水性曲，往往十里九湾。语曰：劲莫如济，曲莫如汉。郢、沔之间，波流回荡，自必潴为薮泽。小民见填淤之利，复从而堤防之。为民牧者，又不讲于节宣之宜，疏瀹之理，岁月之间，苟幸无事。大水时至，则委之洪涛中耳。童承叙明人，撰《沔阳州志》曰：汉水至浊，与江湖水合，其流必澄。故常填淤，而沮泽之区因成沃壤。民渐芟剔，垦为阡陌。又因其地之高下，修堤防以障之。大者轮广数十里，小者十余里，谓之曰垸。其不可堤者，悉弃为莱芜。昔时垸必有长，统丁夫，主修葺。其后法久弊滋，修不以时。垸愈多，水愈迫，客堤益高，主堤益卑，故水至不得宽缓，喘怒迅激，势必冲啮，主堤先受其害，客堤随之泛滥汹涌，悉为钜浸矣。○按均州以上，汉水发源未远，故溃决常少。汉川以下，汉水入江已近，故横溢鲜闻。惟襄阳以迄于沔阳，上流既远，而众流日益，入江尚遥，而地势愈卑，汉水泛滥其中，如溃痈然，不可不察其病而图其方矣。○天下之水，大河而外，重浊而善决者，在北则漳与沁又桑乾、滹沱两河经太行而东出，自高趋下，流浊势急，故溃决亦常见，在南则汉。漳附卫入海，而后漳水之决少；汉附江入海，而后汉水之决少。沁本浊而又并入于河，故河之决最多。或谓河合于淮，藉淮以刷河，而河庶几可治。然淮终非河敌也，又安能使河之不至于决哉？

　　又东经汉川县南，又东经汉阳府城东北，合于大江。

　　汉水在汉川县西南十里，又东南流百六十里，至汉阳府城北五里。又东南经大别山北而南入于江，谓之汉口，亦曰沔口，亦曰夏口，为自古噤喉之地。谈东南形胜者，必以夏口为首也详见湖广重险夏口。夏口东岸，即是武昌府。自昔置重镇于此，岂非以险要所在，控扼不可或疏也哉！蔡氏曰：《禹贡》言江、汉朝宗于海，明乎江、汉二川势均力敌，非有主客先后之分矣。自れ冢发源以达于江，经流曲折，凡三千余里《汉志》云：沮水出沮县东狼谷南，至沙羡南入江，过郡五，行四千里。郡五，谓武都、汉中、南阳、南郡、江夏也。汉水实南纪之雄矣。

　　右汉水。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十八 

卷一百二十八
　　◎川渎五大江　盘江

　　川之大者，大河而外，莫如大江。然河流朝夕不常，江流亘古未改，周匝两垂，吞吐百川，江诚浩博矣哉。是为江纪。

　　江源出于岷山。

　　《禹贡》曰：岷山导江。荀卿曰：江出汶山汶、岷通。《山海经》亦曰：岷山，江水出焉。《水经》：岷山，江水所出。或作山，或作文山，其实一也。大江发源于岷山，审矣。山谷纡回，泉流隐伏，盘溪曲涧，汇流成川。郦道元云：岷江泉流深远，为四渎首。是也。《江谱》《岷江渠堰谱》，宋张韪撰：岷江发源临洮木塔山临洮，今陕西洮州卫，山当在其南境。或曰木塔山，即岷山之支陇。《益州记》：江源出岷山羊膊岭宋任豫《益州记》：江出羊膊岭，经甘松至灌千余里。《洮岷记》：大江出陕西岷州岷山，南流入川。《舆程记》：江源出松潘卫北二百三十里之大分水岭，或以为即羊膊岭，似误，分二流：一西南流，为大渡河详见四川大川。一南流，为大江《水利志》：岷江出羊膊岭，分二派。一西南流，为尖囊大渡河。一正南入溢村，至石纽，过汶川，历今灌县境，即禹所导之大江也。今松、茂以北，接陕西洮岷之境，群山错杂，其涧谷之水，皆奔辏而南，合为大江。然则江源本无正流。《禹贡》以岷山表识之，而江源可以依据。此圣经之文，所以为不可易与！

　　西南流经松潘卫西，又南经叠溪所西。

　　大江在松潘卫西六十里，其上流自大分水岭而来也。又南流经叠溪所西三里，盘旋崖石间，曾不容ザ矣。

　　又南经茂州城西，又西南经威州之西，又南经保县东，又东南流至汶川县西。

　　大江经茂州城西北，折而西南，经威州北三十里高碉山下，唐维州城故址在焉。三面临江，号为险塞。又西经保县城东十里，复折而东南，经汶川县治西。曲折环流，蜀境西北之保障也。

　　又东南经灌县西，又东南流经崇庆州北，又东南经新津县南。

　　大江自汶川县东南流，几二百里而至灌县西，去城三十三里，离堆在焉。秦李冰凿渠分流入成都处也有内江、外江及都江之分，今详见成都府。其正流经崇庆州西北五十里，又南为味江唐贞元十一年，蜀州江溢，即此。又东南流经新津县城南，亦谓之皂江。又东南流入眉州境。《蜀记》本唐郑撰。此盖袭前人旧名也：大江在威、茂之间，谓之汶江。自汶川县而南，往往随地易名，不可更仆数也。

　　又东南经彭山县东，又南经眉州之东，又南经青神县之东。

　　大江在彭山县东北二里，其支川自灌县分流，经成都南境者，于新津、彭山之间，复次第流合焉。经县城东，江流益盛，亦谓之武阳江。又南经眉州城东四里蟆颐山下，亦谓之坡黎江。又南经青神县东二十里，南流入嘉定州境。

　　又南经嘉定州东，又南经犍为县东。

　　大江经嘉定州城东，亦谓之通江。至城东南而大渡河合青衣江之水自州西南流合焉，亦兼合水之称。又南经犍为县城东，复折而东南，流入叙州府境。

　　又东南经叙州府城北，又东南经南溪县东。

　　大江自犍为县东南流，凡三百六十余里而至叙州府城北，经城东南，而马湖江自西南流合焉马湖江，详四川大川泸水。又东南流百二十里，经南溪县城东三里，又东南入泸州境江之北岸，为富顺、隆昌之境。《志》云：大江在府境，亦兼外水之称，控御蛮，襟带两川，为腰膂之寄。

　　又东经江安县北，又东经纳溪县北，又东北经泸州城东，又东经合江县北。

　　大江自南溪县东南百二十里，而至江安县北。南去城二十里，又东南六十里，至纳溪县城北。又折而东北流七十里，经泸州城东南，资江自北流合焉，所谓中水是也详见四川大川雒江。又东北几二百里，而至合江县北。南去城五里，又东北入重庆府境。《志》云：大江自泸州而上，滩碛交错，江流阔狭不常，由嘉定州而上，则重山曲折，崖高流迅，牵挽益艰。自泸州而下，虽滩碛间列，而江深岸阔，江淮朦艟，可以溯流而达矣。

　　又东北经壁山县南，又东北经江津县北，又东北经重庆府南。

　　大江自合江县东北流百八十里，至壁山县南去县三十里。又东北百三十里，而经江津县城北二里。又东北二百余里，而经重庆府城东南。涪江合嘉陵江自北流合焉，所谓内水也详见四川大川涪江。府居内外二水之间，凭高据深，为全蜀之襟要。

　　又东经长寿县南，又东经涪州北。

　　大江自重庆府城东流二百余里，至长寿县城南。又东流百三十里，而经涪州城北。至城东黔江，自南流合焉亦曰涪陵江，今详见涪州。东通湖广，南入贵州，黔江其径道矣。

　　又东北流经酆都县南，又东北经忠州城南。

　　大江自涪州东北流百四十里，而经酆都县城南《舆程记》：涪州六十里至东青水驿，一名焦崖驿。又八十里即酆都县。又东北百九十里，而至忠州城南，又东入夔州府境。

　　又东北经万县南，又东经云阳县南。

　　大江自忠州东北流二百余里，而至万县城南。又东二百七十里，至云阳县城南。又东百七十里，即夔州府城矣。

　　又东经夔州府城南，又东经巫山县南。

　　大江经夔州府城南，又东八里，而为瞿唐峡，所谓瞿唐、滟，天下之险也详见四川重险瞿塘关。又东百二十里，至巫山县城南。又东三十里，经巫峡中，峡长百二十里。两岸连山，舟行其间。江流至此，为出蜀而入楚之处详见四川名山巫山。波涛崩湃，崖石嶙峋，诚古今之至险，亦山川之奇胜。《江行记》：巫山东至巴东县，凡一百六十里，皆在峡中行也宋张《禹庙记》曰：夔门当西蜀川流之聚，合数百源而委之。沆氵奔泛滥，又甚他所。而巴冈、巫桥，崔嵬盘错，壁立骨峙，绵亘峻极，固塞其冲。奔溃汹涌之势，艰乎为力哉。已而瞿唐瓜分，滟孤蹲。千崖万磴，两两却立。黄流钜浸，帖帖东下。环数千里之地，既宅既旅，既蚕既粒，孰知疏凿功用之至于斯耶。

　　又东经巴东县北，又东经归州城北。

