<!-- { "loadSidebar": true } -->
　　藤县府西八十里。西南至容县二百四十里，西至浔州府平南县百四十里。汉猛陵县地。晋为安沂县地。义熙中，析置夫宁县，属永平郡。萧齐徙郡治此。梁兼置石州。陈因之。隋平陈，郡废，改州曰藤州，又改县曰永平县。大业初，复改州曰永平郡。唐武德四年，仍置藤州，治永平县。贞观中，改县曰镡津。天宝初，又改藤州曰感义郡。乾元初，复为藤州。五代时，属于南汉。宋仍曰藤州。元因之。明洪武十一年，以州治镡津县省入，复改州为县。今城周二里，编户四十四里。

　　○镡津废县在县治东北。晋置夫宁县。隋曰永平。唐曰镡津。《元志》藤州治镡津，旧在大江东岸，宋徙治于西岸，是也。明初，县废。《城邑考》：旧城，在大江之南、绣江之西，元至顺三年，因旧址修筑。明宣德间，复筑土城。天顺四年，为寇所毁。五年，重修，以砖石。成化初，又为寇所陷。二年，增筑其东北隅，皆滨大江。隆庆、万历间，皆尝修缮。崇祯九年，又复营葺云。

　　安沂废县县南百二十里。《志》云：晋升平五年，分苍梧郡立永平郡，治安沂县。宋因之。齐移郡治夫宁，安沂属焉。梁改县曰安基，置建陵郡。隋平陈，郡废，县属藤州。唐初因之。贞观七年，改属泰州。明年，为泰州治，又改州曰燕州。十八年，州废，仍属藤州。二十三年，县废，寻改置安昌县。至德二载，改曰义昌县。南汉因之。宋开宝三年，省入镡津县。明正统十二年，设义昌巡司。成化八年革。又感义废县，在县西百二十里。隋开皇十九年，置淳民县，属藤州。《隋志》作淳人，避唐太宗讳也。唐武德七年，改曰感义县，仍属藤州。宋开宝三年，废入镡津县。

　　宁风废县县西百里。唐贞观五年，置宁风县，属燕州。七年，徙州治此，更曰泰州。八年，又徙州治安基，改曰燕州，县仍属焉。十八年，州废，县属藤州。宋开宝三年废。○长恭废县，在县西七十里。唐贞观二年，置长恭及泰川、池阳、龙阳四县，属燕州，寻移州治长恭。五年，复增置新乐、宁风、梁石、罗风四县，又徙州治宁风，改池阳曰承恩，而省长恭入宁风。八年，省龙阳、承恩，后又省新乐、梁石、罗风等县，皆在今县境。又隋安废县，在县南。又东南曰贺川废县。俱隋开皇十九年置，属藤州。唐贞观末，俱废。

　　○东山县东一里绣江东岸。相传唐李靖南征，尝驻师于此。今山上有卫公祠。又南山，在县南二里绣江南岸，山势耸秀，顶平如砥。相接者曰石壁山，岩峦相倚，下瞰重渊，亦名赤壁，以石色皆赤也。又东南曰石人山，去县三里，山势峭拔，上有巨石，远望如人。《志》云：县西北五里隔江有谷山，高出众山之上，一名西山。

　　龙骧山县南七里。数峰耸列，下瞰清流。晋龙骧将军陈隐镇此郡，尝驻兵其下，因名。又登屿山，在县西十五里。二山南北对峙，江中苍翠相望。县西九十里又有六爻山，山形六叠如卦爻然，山足为十二矶，络绎相属，与白马堡对峙，为峡寇出没处。

　　灵山县东南百余里。岩石险，路径悬绝，林木阴翳，犭蛮巢窟也。又勾刀山，在县西南窦家寨北，峻绝，猿猴所不能逾。万历初，石为梯磴，南通容县，山虽险，而取径甚捷。○大燕岩，在县西三十余里，雄伟秀丽，下瞰长江。《志》云：县西南三十余里有罗幔岭，高四五里，周回如列帐，其巅广袤十里，有陂塘村落，田产沃饶。又潘洞、都榜、慕寮诸水发源处也。

　　白藤岭县西南百里。峻拔侵云，路通容县，多产白藤，县以此名。○赤水峡，在县东六十里。峡南有岩，相传李白曾过此，谓之李白岩。峡与岩相对壁立，一水中流，林木蔚然，岚气朝夕不散。有赤水峡巡司。《志》云：赤水峡中有金环滩。又县东南百余里有天堂岭，高四五里，上有大池。

　　○藤江在城东北。黔、郁二水合流，自平南县东经此，有龙潭湾，甚深阔，亦谓之镡津，旧县以此名。江流入县界，亦谓之镡江也。挟蒙、绣诸川并流入苍梧县界，一名弥江，又名剑江。《邑志》：自县至郡城，陆程八十里，水程百二十里。盖江流屈曲也。○蒙江，在县西五十五里，即永安州激江下流也。经五屯所城东，亦名五屯江，又东南入于藤江。

　　绣江在县东南。一名北流江。源出广东高州，流入府境，经北流县始通舟楫，由容县经窦家寨，至县城东入于藤江。《志》云：绣江流入县境有石城滩，江中隐石，横截如城也。又北流百里有中{告}滩，以石屿屹立中流，江分两派也。又北四十里为鸭儿滩，又北五里至城东为将军滩，舟行经此，冬月水涸，最为艰阻。○黄华江，在县西南百二十里，源出广东信宜县，至县境恩泽村入绣江。又县南百二十里有义昌江，其源一出灵山，一出岑溪县界，流入绣江。县南百五十里有潘洞江，源出罗幔岭；又南十余里有思罗江，源出容县大容山。其下流皆入绣江。

　　慕寮江县西十里。源出罗幔岭，分二流，流二十里而复合，入于藤江。又都榜江，在县西六十里，亦出罗幔岭，至黄丹驿南岸入于郁江。○黄甬江，在县东五里。又白石江，在县东十七里，源出灵山。皆北流入于郁江。

　　礻洲县东十五里。又东三十里为托洲。皆在江中，纵横各数里，有陂池、田舍，居民稠密。又登洲，在县西二十里，中流一峰突峙，高数百尺。又西有思礼、黄它等洲，皆有居民勤树畜，生产颇饶。○蓬塘陂，在县西四十里。又县南三十里有大甬陂，县北四十里有合水陂，县西南义昌乡有法冲陂。俱有灌溉之利。

　　○马鞍关县南二里。平南、岑溪、容县舟道所经也。山径险隘，正统初设关于此，嘉靖末废。○安靖营，在县城西。又三江营，在县北藤江北岸，万历十二年置。《志》云：县西二十里有登洲营，又县东十里有黄甬江口营，二十里为白石江营，皆滨江设险处也。又青草营，在县南十里，又南十里为牛湾营。

　　白石寨县西五十里。有巡司。又县东六十里有赤水镇巡司，县南百二十里有窦家寨巡司。《志》云：旧有周村巡司，在县南五十里，正统中置，成化中废，今为周村堡。又有驿面巡司，在县西南六十里，废置同上，即今驿面村。又思罗巡司，在县南百三十里思罗村，洪武中置，旋废。

　　大湾堡县西三十里。又西十里为江堡，水道北达五屯所。又石腮堡，在县西六十里，十二矶堡在县西八十里，又十里为白马堡，西出平南之水道也。又县西北八十里有标榄堡，东北至平乐府昭平县二百五十里，西南至五屯所二十里。○苦竹堡，在县南三十里。又县西南百十里为岭头村堡，又南十里为三眼堡，南出容县水道所经也。

　　藤江驿在县治南。又黄丹驿在县西六十里，双竞驿在县南百二十里之甘村。《志》云：窦家寨下旧有金鸡驿，与双竞驿相近。万历初废。《舆程记》：自藤江驿历蒙江口白石巡司而至黄丹驿，又西四十里至浔州府平南县之乌江驿。

　　容县府西南二百四十里。东北至藤县二百四十里，东南至广东信宜县百八十里。汉合浦县地。晋初，置荡昌县，属合浦郡。宋、齐因之。或作宕昌，误也。梁改曰阴石县，并置阴石郡。隋平陈，废郡，改县曰奉化。开皇十九年，又改县曰普宁，属藤州。唐初，属铜州，寻属容州。元和中，州移治普宁县。五代初，州属湖南，寻属南汉。宋仍曰容州。元为容州路，寻降为州。明洪武十年，以州治普宁县省入，又改州为县，属梧州府。今城周四里有奇，编户十六里。

　　○普宁废县今县治。唐初，属容州，州治北流县。开元中，升州为都督府，岭南五府之一也。天宝初，改曰普宁郡。乾元初，复故。元和中，移治普宁县，都督府如故，亦为容管经略使治。乾宁四年，改经略使为宁远军节度。南汉亦曰宁远军。宋仍为普宁郡宁远军。元至元十三年，为容州安抚司。十六年，改容州路，寻复降为州，皆治普宁。致和元年，广西普宁县僧陈庆安作乱，即此。明初省。《城邑考》：今县城，唐经略使韦丹筑，内为子城，周二里有奇；外城周十三里。宋咸淳初，寇毁。四年，重修。元至正十三年，寇焚门楼。明洪武二年，因故址修葺内城。二十二年，展筑城西，共周四里余。天顺三年，复为贼毁。成化四年，修筑，以城广难守，截去东隅。万历八年，复缮治，皆因内城展筑。其外城则遗迹仅存，惟旧濠如故。

　　宕昌废县在县西。唐武德四年置，因晋、宋旧名，改荡为宕也。本属容州，建中三年，改属禺州。唐末废。又西北有新安废县，亦武德四年置，属铜州，寻属容州。贞观十一年省。○渭龙废县，在县西南。唐武德四年，析普宁县置。南汉仍属容州。宋开宝五年废。

　　欣道废县县东北八十里。隋开皇十五年，置安人县，属藤州。十八年，改曰宁人县。唐初因之。贞观二十三年，改曰欣道县，属容州。宋开宝五年废。

　　○大容山县西北二十五里。高五百余丈，周围千余里，以其迥阔无所不容，因名。藤、容、北流、兴业诸县，郁林、高、浔诸州，分据其麓，皆以此山为望。南流江出焉。○凌云山，《志》云：在县北十里，以山势凌云而名，上多斑竹。又奇岭山，在县西南五里。

　　都峤山县南二十里。山有八峰，曰兜子、马鞍、八叠、云盖、香炉、仙人、中峰、丹灶，而八叠尤奇秀高耸，石径纡回，上复轩敞。又有南、北两洞，皆高广百余丈，《道书》以为第二十洞天。○天塘山，在县西南百里，上有塘水，旱潦不增减，因名。《通志》：山周二百余里，南接信宜，多竹木，有石窍出泉，流至山下为池。其西南有龙分山，天塘水出其下，流分九支，因名。

　　石梯山县南百五十里。路出高州，磴道险狭，如梯上下。○三纽岭，在县南百里，が峋峭险。

　　○容江在县南。源出北流县境之绿蓝山，流入境，又东合于绣江。○绣江，在县西三里，自北流县流入境，与容江合流而东入藤县界。又渭龙江，在县西南七里，源出天塘，分流为九，至此复合为一，下流入于容江。《志》云：县北有思登江，又有波罗等江，俱流入容江。

　　李家陂县北半里，思登江汇流处也。溉田甚广。又县西二里有莲塘陂，又西二里有石村陂，县东有水源陂，皆有灌溉之利。

　　○粉壁寨县西南四十里。有巡司。又大洞巡司，在县东五十里大横村。又三洲营，在县东江中三洲上。○自良驿，在县东北七十里，路出藤县。旧又有绣江驿，今革。

