<!-- { "loadSidebar": true } -->
　　五马山县东十里。上有五石马，因名。岩隙出泉，甚甘美，名白马泉。后魏孝昌末，赵郡豪李显甫，聚诸李数千家于殷州西山方五六十里居之，即五马诸山矣。宋建炎初，和州防御使马扩奔五马山聚兵，得徽宗子信王榛，以总制诸寨。两河忠义，闻风响应。既而金人来攻诸寨，断其汲路，诸寨遂陷。○檀山，在县东北十五里，高百余丈。相传周穆王尝驻此。又粟堆山，在县东南十五里，以山形如委粟而名。

　　十八盘岭县西六十里。山势嵯峨，林木郁茂。中有小径，萦纡上下，十有八盘。又黄沙岭，在县西北七十里，有黄沙岭口，路通山西，槐水之源出于此。今有黄沙岭巡司。○铁脚岭，在县东南，高险崎岖，艰于登陟，因名。

　　○槐水在县城北。源出黄沙岭，东流经此，折而东北，入元氏县西境。复东南出，而入高邑县界。或谓之度水。○水，在县南，源出赞皇山，《汉志》谓之石济水，今亦曰沙水。东流入临城县界。《邑志》云：《卫风》出宿于，即此水也。误矣。

　　○黄沙岭口县西北黄沙岭下，北去故关百里。正统四年，置戍。嘉靖二十一年，增兵防守。又北二十里，曰白城口，其相近者曰谷家崖口。又北三十里，即元氏县之青草峪口。○十八盘口，在县西十八盘岭下。又县西五十里，有段里口，口外有四相公寨。又西南十里，曰后沟口。县境诸口，俱属故关南路。《里道记》：自后沟口而西，至山西乐平县百十里。自后沟口而北，缘历山径至故关百二十里，至龙泉关五百十里，至倒马关六百八十里。内三关边墙，至后沟口而始竟云。

　　宁晋县州东四十里。北至晋州八十里，南至顺德府巨鹿县九十里，东北至祁州束鹿县百二十里。汉为杨氏县，属巨鹿郡。后汉因之。晋省入瘿陶县，属巨鹿国。后魏又析置瘿遥县，亦属巨鹿郡。隋复曰瘿陶，属赵州。唐天宝初，改为宁晋县，仍属赵州。今城周六里，编户十八里。

　　○杨氏废县即今治。《周·职方》冀州，薮曰杨纡。《水经注》：杨纡，即大陆泽。汉置杨氏县治焉。晋废。后魏永安二年，分瘿陶置瘿遥县，治故杨城，仍为巨鹿郡治。隋初郡废。开皇六年，改遥为陶。唐天宝初，又为宁晋县治。建中三年，朱滔与王武俊等叛，滔自深州进逼康日知于赵州，趣宁晋。王武俊亦自恒州进取元氏，东会滔于宁晋。《城邑考》：宁晋县，即古杨氏城。城周十里有奇。

　　陶城县西南二十五里。汉置县，属巨鹿郡。颜师古曰：瘿，读若影。后汉为郡治。延熹八年，勃海王悝降，为瘿陶王国于此。初平二年，博陵群贼张牛角等攻瘿陶，不能陷。晋以杨氏县省入，亦为巨鹿国治。后魏分瘿陶县置瘿遥县，仍属巨鹿郡。高齐并入瘿遥县。○大陆城，在县东南十里。隋开皇十六年，析广阿置大陆县，属赵州。大业初，改象城县为大陆，而以故大陆县并入焉，即此城也。今名鱼台村。又县东二十五里，有历城。本汉历乡县，属巨鹿郡。后汉省。魏收《志》云：瘿遥有历城。是也。亦作沥城。《一统志》：城乃小堡，城下薮泽，周回百余里，中有鱼藕菱芡之利。每岁饥、兵荒，州人赖以全活者甚众。金末，王义率众保聚于此。

　　○胡卢河县东南二十里。即《禹贡》之大陆泽。《吕氏春秋》九薮，赵之大陆其一也。郦道元以为即杨纡薮，亦谓之薄洛水。《战国策》赵武灵王曰：吾国东省河薄洛之水，与齐中山同之，而无舟楫之用。是也。亦谓之广阿泽。今泽东西径三十里，其上流即漳水也。自顺德府南和任县达隆平，而东北汇大小群川，以注于县境。而赵州西境及滹沱河以南诸水，亦悉东南流至县境，而汇为大泽。每至夏秋之交，霖潦为患，则漳水、滹沱南北交注，泛滥甚广。东经深、冀二州及阜城、献县以东，至交河县，而合于滹沱。丁度曰：胡卢河，横漳之别名也。在深、冀间，横亘数百里。五代周广顺二年，契丹将高谟翰，以苇筏渡胡卢河，入寇至冀州。周兵屯贝州以拒之，引去。冀北之大川，胡卢河其最矣。《郡志》：明正德十一年，漳河由县南徙。明年，滹沱由县北徙。盖前此皆汇流于胡卢河，至此复分，引而南北出也。

　　氵交水在县南，自赵州流经县界。又沙水在县西南，自柏乡县流入县境。《汉志》：氵交水至瘿陶入氵氐。沙河，即出，水下流矣。自州以西，诸水皆合于二水，以注胡卢河。○丰河，在县东，《志》云即漳水故道也。自胡卢河分流东出，入冀州界，为清水河之上源。又碱河，亦在县东，下流合于清水河。

　　宁晋渠在县西南。《唐志》：自胡卢河以北，县地常虞旱卤。西南有新渠，上元中邑令程知默所开，引氵交水入城以溉田，径十余里，地用丰润，民食乃甘。

　　○薄洛亭在县南。《后汉志》瘿陶县有薄洛亭，战国时为齐、赵之疆，往往战戍于此。亭盖以薄洛河而名。

　　深州府东二百五十里。东北至河间府二百里，南至冀州百三十里，西北至保定府祁州百七十里。

　　春秋时晋地。战国属赵。秦属巨鹿郡。汉属信都国。后汉属安平国。晋因之。后魏属长乐郡。北齐属博陵郡。隋初郡废。开皇十六年，析置深州治安平，今晋州属县。详见前。大业初，州废。唐武德四年，复置深州仍治安平。是年，移治饶阳。贞观十七年，州废。先天二年，复置，移治陆泽县。天宝初，曰饶阳郡。乾元初，复曰深州。五代因之周徙州治下博，即今治也。考《宋志》雍熙四年，复徙治静安，即下博矣。宋仍为深州亦曰饶阳郡。金元仍旧。前朝亦曰深州，以州治静安县省入编户十七里，领县一今仍为深州。

　　州介瀛、冀、镇、定间，所谓四通五达之郊也。守则难济，动则有功。光武自蓟南驰过下博，而不敢留。李存审据下博桥，遣军纵横四出，朱梁攻之兵，于是乎宵遁矣，今景州。

　　○静安废县故州治。在今州南二十五里。汉下博县，属信都国。应劭曰：泰山有博县，故此言下。太子贤曰：在博水之下也。后汉属安平国。晋亦为下博县，仍属安平国。后魏属长乐郡。隋初居冀州，寻属信都郡。唐初，属冀州。贞观初，割属深州。十七年，还属冀州。先天二年，复属深州。五代周显德中，移深州治此。寻以县隶静安军，旋复旧。宋太平兴国七年，复隶静安军，而州治不改。雍熙二年，军废，仍属深州。三年，县废。四年，复置，改曰静安。金、元皆为州治。明初省。《城邑考》：州旧城，永乐十年，滹沱、漳水决溢，城坏，因徙治吴家庄。景泰初，始营城垣。成化、正德以后，相继增修。嘉靖十一年，易以砖石。周九里有奇，有门四。

　　下博城在故州城南二十里。汉县治此。后魏移县于衡水之北。宇文周建德六年，复移而北，即故州治也。其旧城一名祭遵垒，北枕衡水，相传遵所筑也。唐武德五年，淮阳王道玄击刘黑闼于下博，败没。宝应初，官军追史朝义，大战于下博东南，贼败遁。长庆二年，幽州叛帅朱克融陷弓高，围下博。五代梁乾化三年，魏帅杨师厚侵逼镇州，寻自九门退军下博，攻拔之。即今故州城矣。

　　静安城州东南五十里。本名李晏口，亦曰李晏镇。五代周显德二年，筑城屯军于此，谓之静安军。《薛史》：静安军南距冀州百里，北距深州三十里，夹胡卢河为垒。自是契丹不敢涉胡卢河南犯，河南之民，始得休息。宋仍为静安军治。雍熙二年，废。今河间府景州亦有李晏镇，盖昔时胡卢河东西津口云。

　　乐乡城州东三十里。汉县，属信都国。高祖封乐毅后乐巨叔为侯邑。宣帝时，改封河间献王子佟于此。后汉初，又封杜茂为乐乡侯。是也。寻废入下博县。后魏侨置乐乡县，在今保定府清苑县境。○宁葭城，在州东南故赵邑。《史记》赵武灵王二十年，略中山地，至宁葭。司马贞云：宁葭，一作曼葭，邑名也。《水经注》：衡漳水东北历下博城西，又径乐乡故城南，又东引葭水注之。城盖以葭水而名。

　　○紫金山州北五十里，捍水堤故址也。岁久颓败，惟存二阜，然屹立，俗呼为紫金山。旧《志》云：州治西有束鹿岩，岩穴深邃，外隘内广，容千余人，仅有线路可通天光。今见祁州束鹿县。

　　○滹沱河州北四十里。自安平县流入州境，经州北，又东北入饶阳县界。宋熙宁以后，往往决溢，自州以东，屡被其患。历金元至明朝，决徙亦数见。嘉靖中，河经州南，盖溃决而南合于胡卢河也。《河渠考》：滹沱正流出于饶阳南，决则出深州。而武强为东下之冲，罹患尤甚，修塞时不免焉。

　　胡卢河州南四十里。自赵州宁晋县，流经南宫县及冀州之北，又东北流入州境，历衡水县北而入武邑、武强二县界，即横漳之异名也。《五代史》：周显德二年，时契丹屡寇河北，轻骑深入，曾无藩篱之限。言者谓深、冀间有胡卢河，横亘数百里，可浚之以限其奔突。因命王彦超等督兵民浚胡卢河，筑城于李晏口，留兵戍之，即静安军也。《宋志》：胡卢河源于西山，始自冀州新河镇入深州武强县，与滹沱河合。其后变徙，入于大河。淳化二年，从河北转运司请，自深州新寨镇，开新河导胡卢河，分为一派，凡二百里，抵常山，以通漕运。后废。熙宁中，内侍程复请开决，从之。寻废。

　　鸦儿河州南二十里。自束鹿县东南流入界，下流合于胡卢河。《志》云：河在滹沱、清漳间。盖支流两分，合而为河，因名鸦儿。滹沱南北横决，群川之流皆乱。鸦儿河源流断续，不可复辨。

　　白马沟州东三十里。三国魏主丕之弟白马王曹彪牧冀州，引滹沱河入于清漳，以溉高之田。境内利之，名曰白马河。《水经注》所云：白马河经乐乡县北，饶阳县南，而东入横漳者也。今废。

　　○下博桥在故下博城东，跨胡卢河上。五代梁乾化二年，全忠侵晋、冀，攻县。晋将李存审军赵州，谋出奇破之，引兵扼下博桥，使别将史建瑭等分道擒生。建瑭分麾下为五队，出衡水、南宫、信都、阜城诸处。而自将一队与李嗣肱深入，尽获梁军之樵刍者，还会于下博桥。明日，袭击全忠于县西，大败之。即此。

　　凌消村州东北四十里，古滹沱河南岸。《寰宇记》：光武自蓟南奔，王霸诡言冰坚可渡处也。俗因呼为危渡口。旧《志》：滹沱经深泽县东南，即光武渡处。似误。○陆家庄，在州西南。金末为戍守处，河间公移刺众家奴所分地也。

