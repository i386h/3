<!-- { "loadSidebar": true } -->
　　凤凰湖县东五里。又县西北五里有金华湖，东南十里有大星湖。又东湖，在县东南七十里，其相接者曰大汾湖，又东南五里曰茶湖，皆资江支流及诸山溪水所汇也。○龙回滩，在县西南十五里，资江所经。又县西二里有鸡子洲，西五里有青龙洲，六里有白槎洲，县东四里又有袁家洲，东八里有杨家、孟家等洲，皆近资江滨。

　　○竹头市在县东南。五代汉末，楚马希萼争潭州，马希广遣将张晖屯益阳，希萼遣兵攻之，晖惧，自竹头市遁归长沙，益阳遂没于希萼。○平津亭，在县西北。五代周显德中，湖南叛将张文表自衡州取潭州，将取朗陵，军于平津，周保权将杨师破之于平津，遂执之，是也。

　　湘乡县府西南二百二十里。南至衡州府二百十五里，西南至宝庆府新化县二百三十里。汉湘南、连道二县地。哀帝封长沙王子昌为湘乡侯，邑于此。后汉置湘乡县，属零陵郡。三国吴改属衡阳郡。晋以后因之。隋省入衡山县。唐初，萧铣复置。武德四年，平铣，县仍属潭州。宋因之。元元贞初，升为州。明初，复为县。城周二里有奇，编户七十一里。

　　○连道城县西百六十里。汉县，属长沙国。后汉属长沙郡，或曰故城，亦谓之龙城。唐初，尝移湘乡县治龙城，即此。寻还旧治。

　　○韶山县南四十里。西有三峰，其山绵亘百余里。湘潭、湘乡、宁乡诸山皆其麓也。《方舆记》云：县北五十里有悬钟石，屹峙云表，与韶山相接。其北一峰曰黄竹岐，连亘数百里，下有鲤鱼峰。○龙山，在县西南百八十里，接宝庆府邵阳县界，涟水出其下。其并峙者曰珍琏山，涟水别源出于此，山接新化县界。《志》云：县南九十里有黄巢山，相传黄巢尝驻兵跃马于此。

　　东台山县东十里。一名凤凰山。南连华盖，下瞰涟水，上有平石若台。其相近有安抚岭，有大坪，广数里。又梅龙山，在县东百里，西南有梅布水，又与县西龙山相望，因名。有梅龙崖，水如喷雪。○望岳峰，在县东九十里，登其巅，望见南岳祝融峰。又石柱峰，在县南十里，巨石耸峙，如擎天然。其南又有白石峰。《志》云：县东南十里有金紫峰，孤峰特出，众山环翠，日出金紫烂然，与白石峰相对。又范铎峰，在县南十五里，三峰耸秀，众山环列，相传五代时，范铎隐此，因名。又四角峰，在县西百二十里，以四隅高耸而名。《志》云：县东十五里有司徒岭。

　　○涟水县东南四十里。水有二源，一出龙山，一出珍涟山，合流九十里，有侧水流会焉，绕县南三十里破石冈下，转至县南，汇而为潭，又东过石潭百余里，入于湘江。

　　湄水县西五十里。源出安化县东境龙安山，奔流数里，有石岩当路，水入岩中，伏流六七里，分为三派流出，东入涟水。又丰溪水，在县南二里，源出衡岳，流至县南二十五里之芭蕉岭，合众小溪水，西北流入涟水。又鸭桥水，在县南四十里，源出韶山，合沙头水至田，与青陂水同流入涟。《志》云：青陂水，在县东十五里，源出县东南二十里之灵羊山，合云田水南流入涟。又尧唐水，亦出韶山东麓，众小涧合而为溪，南流，复东折入涟。○侧水，在县西南七十里，出邵阳县界，流经县西定胜市入涟。

　　○武障市县东五十七里，有巡司戍守。○迪田镇，在县北。五代汉乾三年，楚马希萼侵潭州，遣群蛮攻迪田，破之，杀镇将张延嗣，即此。

　　定胜镇县西八十里。唐末，邵州将蒋勋据州拒刘建锋，起兵连飞山、梅山蛮寇湘潭，又遣兵屯定胜镇，以扼潭人。建锋使马殷击破之。飞山，见靖州。

　　攸县府南三百六十里。东至江西安福县三百一十里，东南至茶陵州九十里，西北至衡州府衡山县百五十里。汉县，属长沙国，以水为名。后汉属长沙郡。晋、宋因之。萧齐改属湘东郡。梁仍旧。陈改为攸水县。隋省入湘潭县。唐武德四年，复置攸县，兼置南云州。贞观元年，州废，县属衡州。五代梁时，马氏复属潭州。汉乾初，仍属衡州。宋还属潭州。元元贞初，升为州。明洪武二年，复改为县。编户四十五里。

　　○阴山城在县西北六十里。汉置县，属桂阳郡。三国吴时，改置于此，属湘东郡。晋宋以后因之。隋省入湘潭县。唐武德四年，复置阴山县，属南云州。贞观初，省入攸县。又安乐废县，在县南。《新唐书》：武德四年，析攸县置安乐及新兴县。贞观初，俱省入攸县。

　　○司空山县东四十里。南接茶陵州云阳山，连山峻拔，左右有三十六峰。旧名麒麟山，亦名温泉山。南齐司空张弃官隐此，因名。县东百二十里有鸾山，与司空山对峙。○罗浮山，县东百四十里，与凤岭连麓，下有石窦出泉。《志》曰：凤岭在县东百二十里，即鸾山矣。

　　大川山县北百里。山高耸。其旁川原开广，因名。又县北九十里曰明月山，峰峦特出，月出则此山先见也。又严仙山，在县北八十里，亦高耸，下有七星岩。○牛首山，在县东二里，攸水经其下。又县北二里为朝天峰，有聚仙台及泉石诸胜。《志》云：县东南五十里有鸦尖岭，接茶陵州界，亦曰丫尖峰。宋《淳志》：攸为潭之门户，南接安仁关隘如丫尖。盖谓此。

　　○攸水县东十五里。一名伯水。源出江西安福县封侯山，西流入县界，经凤岭至县东，与氵米水合流，又西至衡州府衡山县茶陵江口，入于湘水。○氵米水，在县东七里，源出衡州府酃县之氵米泉，经茶陵州西北，至县东氵米溪，与攸水合。

　　阳升江县东二十里。源出县东百里之大乌山。又银坑水亦出焉，经县东五十里，合于阳升江，流入攸水。又县东九十里有灌田江，乡人引流灌田，因名。又罗浮山下有罗浮江，皆流合阳升江。《志》云：县西北七十里有阴山江，源出岩石中，曰江头冲，经废阴山县，散为诸陂港，下流入于攸水。○明月水，在县北九十里，出明月山。又严仙山，下有严仙水，流二十五里，合明月水。县东南八十里又有金水。皆流入于攸水。

　　新陂港县西二十里。江头冲之水南流经此。洪武初，筑陂潴水，溉田甚广。又渔洲港，在县西十里，流通新陂港。又龙泉港，在县西南十里。县南九里又有橘子绿港，导源诸山溪，龙泉水流会焉，东北接李相坑港。相传乡人李相所导，故名。又文清港，在县南七里，下流合李相坑港，经县南，皆有灌溉之利。

　　○凤岭镇县南四十五里。有巡司戍守。又县东二十里有芙蓉寨，又东十里为铁钉寨，县西六十里有香炉寨，皆居民保聚处。《志》云：县南有大洲堡，嘉靖四十三年，县民刘庚甫户丁结党为乱，佥事苟延庚抚定，为之立堡，岁佥茶陵卫官一人，督兵民守备。

　　安化县府西三百六十里。西至辰州府四百二十五里，南至宝庆府二百七十里，北至常德府二百二十里。秦益阳县地。自汉以后，皆为梅山蛮地。宋初，立五寨。熙宁六年，始置安化县，属潭州。元因之。今编户十二里。

　　○梅山在县西南。山盘纡甚远，蛮恃为险。今县南八十里梅山岭上有泉，即其地也。宋白曰：潭州西有梅山洞，为蛮寇之窟穴。唐乾宁四年，邵州故将蒋勋起兵，连梅山蛮寇湘潭。五代梁贞明四年，梅山蛮寇邵州，楚将樊须击走之。唐天成四年，梅山蛮复寇邵州。宋太平兴国元年，梅山峒蛮苞汉阳寇潭境，州守翟守素发兵击平之。熙宁五年，章发兵开梅山道，东起宁乡司徒岭，西抵邵阳白沙寨，北界益阳四里河，南止湘乡佛子岭，皆籍户口、土田归朝，是也。今山连宝庆府新化县界。详见新化县。

　　大峰山县东北七十里。有七十一峰，与仙山相接。《志》云：仙山在县东北六十里，有两峰对峙，名大仙、小仙。又浮泥山，在县北七十里，崖壁峭绝，浮壤沃饶，土人攀援而上，开种谷。○芙蓉山，在县东七十里，旧名青羊山，与大沩山相接，奇峰叠耸，状若芙蓉，中有芙蓉洞。又移风山，在县东南七十里，梅山人于此从化，因名。

　　辰山县西北百二十里。其山盘旋起伏，接辰沅界。又黄罗山，在县西北百二十里，四面悬崖壁立，仅有小径可缘而上。宋、元之季，民多避兵于此。○司徒岭，在县东八十里，崇冈峭壁，鸟道崎岖。宋时尝置兵于此，以拒犭寇。又十房洞，在县北二十里，洞门广丈余，中若堂室，左右列十房。又有石田、石池之属。县南二十里，又有寒波洞，亦深邃。又燕子洞，在县西南三十里，中多石燕。明初，贼张广胜啸聚于此，官兵讨平之。

　　○资江县西五十里。由宝庆府新化县流入县界，又北入益阳县境。一名邵河。○温溪，在县东南四十里，有二温窟出水，一清一浊，俗名为东温、西温，流合为一，东南入湘乡县，合于湄水。《名胜记》：溪出县东南六十里雷鸣洞，流入资江。恐误。

　　仙溪县东北二十里。源出大仙山，县境诸山溪之水并流汇焉。至县东北敷溪口，入于资江。《志》云：县西南五十里浮青山，沉香溪出焉。县南三十里丰乐崖，伊溪出焉。西南三十里橘子洞，梅子溪出焉。会流经城东南隅，入于仙溪。又善溪，在县北百二十五里，自常德府武陵县流入界，溪多沙石，经县境，流稍缓，可容桴，亦流入资水。

　　○梅子口寨县西五里。宋太平兴国中置。又七星寨，在县东南七十里，亦宋置。熙宁六年，改为七星镇。县东北九十里为首溪寨，熙宁六年废。元三年，置博易场。又西北百二十里为白沙渡寨，西南九十里为游浮寨。所谓五寨也。《宋志》：五代时梅山蛮獠为边患，太宗讨平之，因立五寨以为防御。○龙塘寨，在县西南。《志》云：宋时茶法甚严，县境伊溪、资江滨皆产茶，民趋利攘窃，遂啸聚为乱，因议于资江、龙塘建寨，命将统兵戍守，民赖以安。

　　附见：

　　长沙卫在府城内东北。洪武三十五年，自城北移建于此。今亦置长沙卫。

　　茶陵州府南四百八十里。东至江西吉安府四百三十里，东南至衡州府桂阳州三百里，西至衡州府三百一十五里。

　　春秋时楚地。汉属长沙国。后汉属长沙郡。三国吴属湘东郡。晋、宋以后因之。隋属衡州。唐初，属南云州。贞观元年，还属衡州。五代晋时，马氏改属潭州。宋复属衡州。绍兴七年，升为茶陵军，后为县。元至元十九年，升为州。明初，降为县，改属长沙府。成化十八年，复升为州编户五十里。今因之。

