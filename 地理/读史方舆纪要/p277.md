<!-- { "loadSidebar": true } -->
　　州东连海渚，南控泗、沂，扼淮北之要冲，为青、齐之屏障。南北相持，州亦必备之险也。

　　○废莒县今州治。古莒国。周武王封少昊后嬴兹舆于此。《左传》：成九年，楚子重自陈伐莒，莒溃。《史记》：楚简王元年，北伐灭莒。是也。后属齐。战国时，乐毅破齐，莒城不下。亦曰城阳。《战国策》：燕袭齐墟，王走城阳山中。汉二年，项羽北至城阳，田荣将兵会战，不胜，遂走死。荣弟横收散卒，复起城阳。四年，韩信破齐，齐相田光走城阳。既而韩信追虏齐王广于此。后置莒县，为城阳国治。文帝封朱虚侯章为城阳王，即此。王莽末，赤眉樊崇、谢禄等，将兵十余万围莒，数月不能下。后汉建武五年，耿引兵至城阳，降五校余党。寻废城阳国，县改属琅邪国。建安二年，泰山贼帅臧霸袭破琅邪相萧建于莒。三年，曹操析置城阳郡。晋初仍为郡治，寻改置东莞郡，仍为治。刘宋、后魏仍之。隋属莒州。大业初，属琅邪郡。唐初属莒州，后属密州。宋因之。金复为州治。元因之。明初省。《地志》：春秋时莒有三：一为齐东境之莒邑。《左传》：昭三年，齐侯田于莒。十年，陈桓子尽致诸公，而请老于莒，是也。一为周境内邑。昭二十六年，阴忌奔莒以叛，是也。一为鲁之莒父邑。定十四年，城莒父及霄。又子夏为莒父宰。楚考烈王八年，迁鲁于莒，而取其地，是也。惟此为古莒国之莒。旧城有三重，皆崇峻，子城方十二里，内城周二十里，外郭周四十里。昔齐无知之难，小白奔莒。其后齐杞梁华植袭莒战死，及乐毅攻齐，莒竟克全。盖守险难犯也。元至元中，参政马睦火者镇莒，以城大难守，截东北隅为今城，周五里有奇，门三，西面无门。

　　卑城州南七十二里。《寰宇记》以为即春秋时故向城。汉置卑县，属琅邪郡。ヴ音裨。后汉废。《汉志》注：卑县有夜头水，南至海，或以为向水也。又高乡城，在州东南七十里，汉宣帝封城阳惠王子休为高乡侯。是也。后汉省。其地又有曹公城。《志》云：曹操攻陶谦，拔五城，略地东海，筑此戍守。《元和志》：曹公城在县南七十二里。《齐乘》：在州南二十里。今谓之五花营。

　　灵门城州北百二十里。汉县，属琅邪郡。后汉省。《寰宇记》：在沂水县西北百里。今名石埠城。又箕城，《寰宇记》：在州东北百余里箕屋山下。汉箕县，属琅邪郡，宣帝封城阳荒王子文为侯邑。亦后汉废。○卢城，在州西南。汉卢县，属城阳国，武帝封城阳共王弟猪为侯邑。又州南有高广城，亦汉县，属琅邪郡。宣帝甘露四年，封城阳荒王子勋为侯邑。俱后汉废。

　　○焦原山州南四十里。尸子曰：莒有焦原、广寻，长五百步，临百仞之溪，国人莫敢近者，莒勇士登焉。《庄子》：伯昏瞀人射临百仞之渊。是也。《汉志》谓之峥嵘谷，俗名青泥，以两峡壁立如也。旁有定林山。又屋楼山，在州东二十里，以重叠耸秀而名。

　　高山州北百三十里。《汉书》：灵门有高山、壶山，浯水所出，东北入淮。淮盖潍之讹也。，古柘字。今俗呼为高望山。《志》云：高山西四十里有壶山，一名巨平山，浯水出此，亦曰浯山，一名台头。又箕屋山，在州西北九十里，潍水出焉，亦曰潍山。

　　○潍水在州东北。源出箕屋山，东流入诸城县界。○浯水，在州北，《志》云：源出高山之阳，东北流入安丘县。今莒州、安丘之间，地名王护，即浯水所经也。

　　沭水州东三里。自沂水县流入界，又西南入沂州界。《志》云：浔水出州南六十里马山，《水经》谓之巨公山，西南流入沭水，旧曷以溉田，东西二十里，南北十五里。又有葛陂水，出日照县三柱山，西南流，径故辟阳城南，积而为陂，谓之辟阳湖。又西南流，入于沭水。今皆湮涸。○孝源泉，在州北百里，以唐孝子孙既庐墓得泉而名。虽大旱，水尝不涸。

　　○葛沟店州西南百二十里，向有巡司戍守。又州南百里有十字路巡司，有十字路城。○蘧里，在州北。杜预曰：莒县有蘧里。今详见安丘之渠丘亭。又鼓里，在故莒城内，《战国策》：淖齿杀齐王于鼓里。是也。

　　沂水县州西北九十里。西南至沂州百六十里。春秋时，为鲁郓邑地。汉置东莞县，属琅邪郡。后汉属琅邪国。三国魏于此置东莞郡，后废。晋复置郡，领东莞县。刘宋仍之。泰始三年，又兼置东徐州。后魏改为南青州，又分置东安郡。后周又改州曰莒州。隋开皇初，郡废，而改县曰东安。十六年，又改曰沂水。大业初，州废，县属琅邪郡。唐武德五年，置莒州于此。贞观八年，州废，县属沂州。宋因之。今属莒州。今县有石城，周二里有奇，编户百四十三里。

　　○东莞故城在县治西北。汉县治此，武帝封城阳共王弟吉为侯邑。曹魏黄初中，置东莞郡。梁普通五年，彭宝孙拔魏东莞，是也。《水经注》：沂水自盖县，又东径浮来山，又东南径东故城西。魏文帝立为东郡。《东燕录》谓之团城，魏南青州治。城北有郓亭。京相曰：姑幕县南四十里员亭，故鲁郓邑，今在团城东北四十里。又县南三十里有东安城，汉县，属城阳国，宣帝封鲁孝王子强为侯邑。后汉改属琅邪国。三国魏置东安郡于此，郡寻废。晋仍属琅邪国，后废入盖县。

　　郓城县东北四十里。即古郓邑。阚る《十三州记》：鲁有两郓，西郓在东平，昭公所居，东郓即此城也，为莒鲁所争之邑。文十二年，季孙行父帅师城诸及郓，后入于莒。成九年，楚子重伐莒，入郓。襄十二年，莒围台，季武子帅师救台，遂入郓。昭元年，季武子伐莒取郓。杜预曰：城阳姑幕县南有员亭。《后汉志》：南燕置团城镇于此，以其城正员也。刘裕北伐广固，登之以望大岘。宋泰始三年，以辅国将军张谠为东徐州刺史，守团城，魏攻取之，亦置东徐州，以成固公为刺史，戍团城，南袭朐山。或讹为城，声相近也。后魏太和十二年，改东徐州为南青州，仍治团城。梁天监五年，冀州刺史桓和击魏，袭南青州，不克。即团城也。周、齐间城废。盖郓与团城相去四十里，或并为一，误矣。台，见前费县。朐山，见江南海州。

　　盖城县西北七十里。齐邑也。陈仲子兄戴盖禄万钟，又王为盖大夫，即此。汉置盖县，属泰山郡。景帝封后兄王信为侯邑。后汉亦曰盖县。晋改属东莞郡。惠帝时，析置东安郡治此。刘宋及后魏因之。后齐移东安郡治东莞，而故东安郡及盖县俱废。隋开皇十六年，复置东安县于此，仍属莒州，大业末废。

　　阳都城在县南。古阳国，齐利其地而迁之。《春秋》：闵二年，齐人迁阳，是也。汉置阳都县，属城阳国。高帝时封功臣丁复为侯邑。又宣帝封张彭祖为阳都侯。后汉改属琅邪国。明帝征东平王苍会阳都，是也。晋仍属琅邪国，《十六国春秋》：石虎好猎，自灵昌津南至荥阳，东极阳都为猎场。又永和九年，段龛据青州，置徐州于阳都，以王腾为刺史。十二年，燕慕容恪围广固，腾降于燕，徐州刺史荀羡救龛，攻阳都，克之。《水经注》：沂水又东径阳都故城。城盖晋末废。又古长城，在县北百里。

　　○沂山县北百十里。山之阴，即临朐县也。今详见名山沂山。○大岘山，在县东北百二十里。杜佑曰：县北有大岘，为齐地南面险固处，与临朐县接界，上有穆陵关。今详见重险穆陵。

　　雕山县西北百七十里。岩壑耸秀，如雕琢然，连络蒙阴县界。《志》云：山即沂山西峰也，沂水盖出于此。又西北接大弁山，山顶平夷，周八九十里，俗称太平崮。《水经注》：大弁山与小泰山连麓而异名。《志》云：县北百九十里为穆陵山，又北里许为螳螂山。其相连者，曰大小二鲁山，山之前，平野弥望，清流萦带，其南面有穴若门，直入二十里，可容方驾云。

　　雹山县西北五十里。山有二峰，双峦齐秀，圆峙若一，出紫石英，映彻如雹，因名。今曰大崮山。又县西南三十里有双崮山，亦以双峰并峙而名。

　　○沂水县西一里。源出沂山，南流经雹山西麓，与蒙阴县接界。又东南流经此，又南经故东安城东，而入沂州界。县境诸水，悉流入焉。《水经注》：沂水经东安故城，南合时密水，水出县西时密山。春秋时莒地，《左传》：莒人归共仲于鲁，及密而死，即此。

　　沭水县北五十里。源亦出沂山。《水经注》以为出大弁山也。东南流入莒州境。○上泉，源出县西南四十里望仙山。又芙蓉泉，出县西北七十里闵公山，与县东南六十里之铜井泉，县西南三十里之大水泉，俱南流入沂水。《志》云：县境之泉凡十，皆入于沂。

　　○牟乡在县东南。杜预曰：阳都县东有牟乡。《春秋》：宣九年，取根牟。根牟，本东夷国也。又昭八年，于红，自根牟至于商卫，革车千乘。根牟，即牟乡矣。

　　垛庄驿在县西南北五十里垛庄集。近年置驿于此，南去沂州信公店七十里。今从沂州青驼寺竟走蒙阴道百十里，不经垛庄矣。

　　日照县州东南百五十里。南至江南赣榆县百六十里，北至诸城县百七十里。汉为海曲县地，置盐官于此，名曰日照。魏、晋以后，俱为莒县地。金始置日照县，属莒州。今编户八十三里。

　　○海曲城县西十里。汉置西海县，属琅邪郡，或以为海曲也。王莽末，琅邪吕母起兵攻海曲，有众数万，为赤眉之始。后汉仍属琅邪郡。晋废，后为日照镇。又《博物记》：太公望出于此。今有东吕乡。又有棘津，亦云太公垂钓处，故浦犹存。

　　○丝山县东北二十里。山形陡绝，悬溜侵崖，如丝缕然，丝水源于此。又三柱山，在县北二十里，葛陂水出焉。又县东南二十里有孤奎山，亦曰圭山。

　　○海县东二十里，接胶州及江南海州界。有涛雒盐场。

　　丝水在县南二十里。一名大儿庄河。源出丝山，流绕孤奎山下，合于寨河。《志》云：寨河，在县南五十里，源出县西北八十里驮儿山，一名付河，流合丝水，入于海。又竹子河，亦在县南五十里，源出县西南五十里之矮岐山，下流亦注于海。

　　○夹仓镇县南二十五里。有石城，向置巡司于此。《志》云：县西七十里有刘三公庄，萧梁时刘勰所居，旧置巡司于此。洪武三年，移于夹仓镇。又县南付河上有付马驿，县北二十五里白石山下有白石山驿，今皆革。

　　附见：

　　安东卫在日照县南九十里。南去江南海州七十里。卫城周五里。弘治三年置，初领五千户所，寻调左所于天津，右所于徐州，止领中前后三所。东接胶州灵山卫界，为滨海戍守处。今亦置安东卫。

