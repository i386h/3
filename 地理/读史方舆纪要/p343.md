<!-- { "loadSidebar": true } -->
　　暖会堡州西北七十里。永乐二年筑，周不及一里。又□□□堡，在州北六十里，永乐□□年筑，周不及一里。又黑龙堡在州东北六十里，姑□堡在州西九十里，旱井堡在州西北九十里，俱周一里有奇。又西骆驼堡，在州西北百里，周不及一里。以上六堡，俱朔州卫屯军戍守。

　　将军会堡在井坪所西北五十里。旧名白草坪，常被窃掠。万历九年，始建土城，二十四年改筑，周一里有奇。分边十七里零，内曹家お、白羊林、响石沟，俱极冲。边外黑青山一带，即土酋驻牧，堡据三城之冲边，为两镇之要地。

　　乃河堡井坪所西南五十里。嘉靖四十五年筑，万历初增修，周一里有奇。西去老营堡四十里。嘉、隆间，寇由此入犯，掠石州、崞县诸处，盖老营之兵专保西界，而乃河为东界，防御少疏，彼得乘间而入，便为山西全镇之祸。堡盖两镇利害所关也。已上三堡与朔、应州马邑、山阴、怀仁及西安堡，俱属大同中路，而分辖于井坪参将云。○顾家店，在乃河堡东二十里，又东与平虏卫接界，亦往来策应之要地也。

　　蔚州府东南三百五十里。东北至直隶宣府镇三百里，东至直隶易州二百二十里，东南至直隶定州三百五十里，南至直隶真定府四百二十里，西南至太原府代州三百六十里。

　　战国时赵地，后又属燕。秦属代郡，汉、晋因之。后燕时郡废晋太元十三年，慕容垂废代郡，悉徙其民于龙城。后魏为怀荒、御夷二镇地。永安中，置蔚州，后陷魏收《志》：寄治并州邬县界。东魏改置北灵丘郡。后周仍置蔚州治灵丘。隋初，郡废州存。大业初，州废属上谷郡。唐初，复置蔚州治灵丘。《新志》：开元初，尝移治安边，乾元初复故。胡氏曰：唐永淳二年为忠顺军节度。天宝初，曰安边郡。乾元初，复故。辽曰忠顺军，又改武安军。宋雍熙三年得其地，寻复没于辽，仍称蔚州忠顺军移治灵仙。金亦为蔚州。元废州，以其地属弘州弘州，今直隶宣府镇废顺圣西城是，在州西北九十里。寻复为蔚州，属宣德府。明洪武四年，改今属，以州治灵仙县省入编户十六里，领县三。今因之。

　　州山川险固，关隘深严，控燕、晋之要冲，为边陲之屏蔽。飞狐形胜，实甲天下。《边防考》：州地气丰暖，岁收恒裕，居民繁庶，商贾辏集，虏每属意。又民属大同，军属宣镇，介两边之中，屹为要区。

　　○灵仙废县今州治。汉代县地，属代郡，后汉末废。隋末为安边县。唐因之，属蔚州。《新唐书》：开元十二年，置安边县，治横野军。至德二载，改为兴唐县。五代梁改隆化县。后唐复曰安边县。辽曰灵仙县，蔚州治焉。金、元因之，明初省。州城，洪武七年筑，高厚完固，贼号为铁城，周七里有奇。

　　代王城州东北二十里。《舆地广记》：蔚州本古代国。赵襄子定代国，武灵王置代郡。又代北有礻詹礻监之戎，李牧灭之。秦始皇十九年，王翦灭赵。赵公子和率其宗奔代，自立为代王。二十五年，王贲自燕还攻代，虏代王嘉。汉元年项羽徙封赵歇为代王。歇迁赵，立陈馀为代王。又汉高六年，立兄喜为代王，此其故城。应劭曰：代，故代国也。汉代县属代郡，后汉代郡仍治代县。后燕时废。《志》云：代王城周二十九里，九门，遗址俱存。金波泉发源其北，夹城东南流，入于滋水。○ず瞀城，在州东北百里，汉县，属上谷郡。读曰句无。师古曰：读彀冒。后汉因之，晋废。

　　天成军城在州南。宋白曰：本名横塞军，初置在飞狐，后移蔚州。开元六年，张嘉贞移于古代郡代王城南，以为九姓之援，又谓之横野军。《唐纪》：开元六年，移蔚州横野军于山北，屯营三万，是也。杜佑曰：横野军在蔚州东北百四十里，去太原九百里。时蔚州治灵丘也。乾元二年，徙天成军合之，而废横野军。景福元年，李克用击卢龙李匡威于云州，匡威败遁，克用追至天成军而还。九姓，谓敕勒、拔野固等九姓，时皆内附。又有唐所置清塞军，在天城军西，本清塞定捉城，贞元十五年改置军，五代时废。或曰横野军，开元中，盖徙于顺圣西城之地。

　　定安城州东六十里。《辽志》云：汉东安阳县地，属代郡。辽置定安县，属蔚州。金贞二年，升为定安州。元复为县。明初省。

　　○五台山州南三十里。山麓绵延，西南与代州五台县相接，详见名山五台。○马头山，《魏土地记》：代郡东南二十五里有马头山，即代王嘉入摩笄自杀处。《括地志》：摩笄山，一名磨笄山，在飞狐县界北百五十里。今见保安州。又九宫山，在州东南三十里。金章宗尝避暑于此，因名。有九宫口，路通易州。又东南二十里有永宁山，亦金章宗游猎处。

　　倒剌山州东七十里，以山岩层峻而名。一名雪山，又名太白山。《志》云：太白山在州东南三十里，上有奇石，形如马头，俗谓之马山。其西五里又有三奇石，俨如三仙，因名灵仙山。五代唐以此名县。○玉屏山，在州西北六十里。又西北二十里有襄山，两山相接，又西即应州界也。又有人头山，在州北百二十里，天成卫南三十里，以形似名。

　　横谷在州西北。汉高十一年，樊哙破陈胡骑于横谷，即此。《志》云：州东南六十里有松子岭，又州西北百五十里有平顶岭，路通大同、宣府。永乐十三年，置巡司于此。

　　○桑乾水在州西北。自广灵县流入境，又东北流入保安州界。○葫卢水，在州城北。其水上槽狭，下流阔，因名。其上流即广灵之丰水也，下流注于桑乾河，或以此为呕夷河。

　　滋水在州西南三十里。其上流即广灵县之壶流河也，东流经此，地名南马庄，有流水泉，金时民竞争利，铸铁板一片十窍，分流灌田，与滋水合，又东北注于葫卢河。○暖泉，在州西三十里。其水夏凉冬温，资以灌溉。又西十里有饮马泉，俱流注于滋水。

　　○隘门关州西南四十里。今名石门口。路通灵丘、广昌二县，宋置戍守于此，明初置巡司。其东有龟峪，路通广昌县。《志》云：九宫山有九宫口，洪武中置巡司。其东有永宁、松子二口，今俱塞。又平顶岭在州西北百五十里，路通大同、宣府。永乐十三年置巡司，今革。○五叉山口，在州西北三十里五叉村，路通大同府。又神仙口，在州北五十里芦子涧，路通保安左卫，皆蔚州卫官兵戍守。

　　鸳鸯口州东七十里，近壶流河，两山相峙，状如鸳鸯，路通保安右卫。永乐十三年，置巡司于此，今革。○兴宁口，在州东北百二十里，路通宣府、大同。永乐十三年，置巡司。天顺中，徙置于北口关，即兴宁北口也。又美峪口，在州东百二十里，以山岩秀丽而名。路通保安州，直抵居庸关。永乐十三年，置巡司于此。十六年，徙置董家口，亦曰董家庄，即今保安州美峪所。

　　双塞在州境。正统十四年，亲征至大同，东还次双塞，议从紫荆关入，既又转从宣府，遂有土木之变。又长塞镇，在州西南，唐戍守处也。○洗利机台，在州北境。嘉靖二十三年，寇突犯至此，为烽堠之所。《志》云：州东北九十里有鸳鸯驿，西六十里有白乐站。又州治东南有蔚州马驿。

　　广灵县州西六十里。西至浑源州百五十里。汉代郡延陵县地，后汉废。五代唐同光初，析兴唐县，置广陵县。辽因之。金曰广灵，仍属蔚州。今城周二里有奇，编户九里。

　　○广陵城即今县治。辽曰广陵。《边防考》：县城土筑于洪武十六年，万历元年改筑，县居浑、蔚适中之地，有六楞山、火烧岭诸处，矿徒之巢穴也。又县东北七里有寡妇城，古戍妇所居。

　　○加斗山县东南十五里。上有圮城，或以为即留老寨也。昔人筑此以避兵，亦名留老疃。洪武中，又筑寨于此，周一里有奇，曰加斗寨。○九层山，在县北二十五里，山有九层，山崖出泉仅斗许，可供百余家，名一斗泉。又千夫山，在县西北五里，俗名千福山。又县东北三里有老山，其山皆石，百草环生，若点翠然，一名翠山。

　　林管山县西南四十里。下有泉，名百家泉，流入壶流河，上有勒汉寨。相近为临灌山，石夹泉流，延袤数里，灌田甚众。○平顶山，在县北三十里，其顶方平。相近有巧八山，以一山居中，四围七山相向而名。左侧为牛栏窝山，以周围有天生石栏也。又北为六楞山，险峻深阻，奸徒之薮。《志》云：六棱山在县西七十里。

　　桦山县东北三十五里。山多桦树，上有三分寨，其相近者又有瓦房山，形如瓦屋，可居百人。又火烧岭，在县西北五十里。

　　○桑乾河在县北。自浑源州流入界，又东入蔚州境。○丰水，在县治东南。《志》云：源出县西南二十里之天井山，伏流至城东南，平地有一山，山下乱泉涌出，东流为葫卢河。

　　壶流川在县西南，即滋水也。自灵丘县流入境，经县西南壶川山，下有神泉流注焉，因名。又县西三十里有莎泉山，莎泉出焉，东流合于壶川，又东入蔚州境。

　　集兴疃池在县南五里。其水清湛不竭，又有小河，出城西南十五里直峪山下。又西南五里为枕头河，亦出直峪山崖谷间。其初出曰洒雨泉，引流数里，分灌民田。北注为枕头河。又有瑞泉，出县西五十里白羊山中，湍暴奔腾，声如唾玉，流为小河，并注于壶流川。○作疃池，在县西十三里，东注于壶流川，今涸。

　　○林关口在县西南四十里林管山下，路通灵丘县。旧有巡司，后革。景泰初，徙平岭关巡司于此。其东三十里有直峪口，又东十余里有唐山口及桦涧岭、火烧岭二口，今俱塞。

　　焦山寨在县东北十三里焦山村。洪武中，筑寨。又瓦房寨，在县东北三十里瓦房村，以瓦房山名也，周一里有奇。县西二十里又有土岭寨，周不及一里。俱洪武中筑。

　　广昌县州南百五十里。东北至北直隶易州百七十里，东南至直隶唐县百四十里。古飞狐口也。汉置广昌县，属代郡。后汉属中山国。曹魏封乐进为侯邑。晋属代郡，后废。后周于五龙城复置广昌县。隋仁寿初，改曰飞狐县，属易州。唐初，寄治易州之遂城县，遥属蔚州。贞观五年，复旧。辽仍为飞狐县，金、元因之。明初，复改广昌县。今城周三里有奇，编户四里。

　　○飞狐城今县治。相传即古飞狐道，自隋至元，皆曰飞狐县。明初始复为广昌县。县城洪武七年、嘉靖三十七年增修，为蔚州南面之险。《通志》云：城东十五里有纣王城，相传比干为纣所筑，中有比干庙。

