<!-- { "loadSidebar": true } -->
　　古州蛮夷长官司府西北八十里。宋咸平初，古州刺史向通入贡，其后皆臣附。元置古州八万洞军民长官司，属思州安抚司。明洪武五年，置是司授土酋杨秀茂，属思州宣慰司。二十五年，古州蛮叛，都督俞通海讨平之。三十年复叛，诏楚王、湘王合征之。事平，复令杨氏世守。永乐十一年改今属。编户二里。

　　○废古州在司东。《志》云：在府北八十里。原隰平旷，可为邑居。相传宋时古州治此，土人呼为里古州，又北三十里有古城屯。

　　○古州江在司西南。又南流入府境，即福禄江之上源。

　　○王梅寨司北四十里。又司北三十五里，有秦洞寨。司北六十里，有蒲洞寨。《志》云：司境之寨，凡四十有五。

　　西山阳洞蛮夷长官司府西南二百里，古生苗地。明永乐五年，置司授土酋韦方魁，属思州宣慰司。十一年，改今属，地多峒人，犷悍难治。正统中，峒人叛乱，后稍平。嘉靖八年，复韦昌金世守。编户二里。

　　○大岩山在司治北。《志》云：山之西为高峰岭，又西南有西山，东有大有山。○小岩山，亦在司北，与大岩山相连。

　　○大岩江在司南。源出大岩山，东南流入福禄江。《志》云：福禄江自永从县南流入境，会于大岩江，亦谓之南江。

　　湖耳蛮夷长官司府东北百二十里。《志》云：元置湖耳蛮夷军民长官司，属思州安抚司。《元志》不载。明洪武五年，置是司，授土酋扬再禄，属思州宣慰司。永乐十一年，改今属。十二年，又以土酋欧景甫为副长官司，属新化府。府废，仍属黎平府。编户二里。

　　○白云岩山司西五里。又西三里有响水洞。水出洞中，冲激有声。《志》云：司西又有犭乞狼山。○石流山，在司东三十里，飞泉迸出，乱石四流。又东十里有九牛山。

　　○朗溪在司东。源出石流山，一名楠溪。东流入湖广会同县界，亦曰郎江。《志》云：朗江旧流东合清水江，入沅水，其后南徙，土人谓之变溪。○清泉，在司治西南。两石相向，中有泉穴，深不可测。

　　○固安寨司东二十里。又司北二十里，有秃洞寨。又北十里有溪口寨。○长滩寨，在司西三十里。又张寨，在司西北二十五里。《志》云：司境之寨，凡四十有八。

　　亮寨蛮夷长官司府东北九十里。元置亮寨蛮夷军民长官司，属思州安抚司。明洪武五年，置是司授土酋龙政中，属思州宣慰司。永乐中，属新化府，后改今属。编户一里。

　　○程岩山司西五里，石壁临溪，其相接者有罗丹山、龙池山。又西有石门山，皆高胜。

　　○错寨在司西南。《志》云：寨南有错寨渡，又罗丹寨在司西罗丹山下。○诸葛寨，亦在司西。《志》云：府北八十五里，有诸葛营，即此寨也。司因以名。

　　欧阳寨蛮夷长官司府东北八十里，《志》云：元置欧阳洞军民长官司，隶思州安抚司。《元志》不载。明洪武五年，置是司授土酋扬氏世守，属思州宣慰司。永乐中，属新化府，后又改今属。编户一里。

　　○东茶山在司东。《志》云：司西七里，有邦寨山，又西曰吴寨山。

　　○东茶溪在司东北，出东茶山，流入亮寨界，下流合于湖耳司之朗溪。

　　新化蛮夷长官司府东北六十里。《志》云：元置新化等处蛮夷军民长官司，属思州安抚司。《元志》不载。明洪武五年，置是司授土酋欧明万，属思州宣慰司。永乐十一年，增置新化府治焉。宣德十年，府废而长官司如故，属黎平府。编户一里。

　　○六叠山司西十五里。盘回六叠，始至山顶，因名。

　　○杨家寨司东五里。相近有莲花、乌潭、琴图等寨。又司东十五里有休团寨。

　　中林验洞蛮夷长官司府北百里。《志》云：元置中林验洞蛮夷军民长官司，属思州安抚司。《元志》不载。明洪武五年，置是司授从征官杨盛贤，仍属思州宣慰司。永乐中属新化府，后改今属。编户一里。

　　赤溪氵南洞蛮夷长官司府东北三百里。《志》云：元置赤溪氵南洞蛮夷军民长官司，属思州安抚司。《元志》不载。明洪武五年，置是司，授土酋吴世铭，属思州宣慰司。永乐六年，杨通谅以功为正长官，而吴氏副之。寻属新化府，后改今属。编户一里。

　　○江口寨司南三里。又司南十里，有小氵南寨。《志》云：司境连苗窠，屯寨错列，由山路三百里而达镇远府。

　　龙里蛮夷长官司府北八十里。《志》云：元置龙里蛮夷军民长官司，属思州官抚司。《元志》不载。明洪武五年，置是司，授土酋杨光福，仍属思州宣慰司。永乐中，属新化府，后改今属。编户一里。

　　○{浦女}洞寨司北十五里。明景泰四年，{浦女}洞贼由石流山攻掠古城乡，参政甄完击败之，追至黄蘖山而还。山盖在司界。

　　◇五开卫在府治北。洪武十八年建，隶湖广都司。今设卫，仍隶湖广。

　　黎平守御千户所府西南三十里。洪武二十一年，置有土城，周一里有奇。

　　中潮守御千户所府东南四十里，建置同上，有土城，周不及二里。《志》云：府东南百十里，有中右所。百四十里，有中中所。皆置土城为戍守处。盖府境诸司皆在西北，惟洪州一司僻在东南。中潮等三所皆在洪州北境，其间丛山峻坂，密箐深林，磴道萦纡，中惟一径，东达通道县，西至郡城，中潮其冲也。苗贼出没，必由于此。盖府东南之锁钥矣。

　　新化亮寨守御千户所府东北五十里，建置同上。有土城，周三里有奇。

　　龙里守御千户所府东北八十里。洪武二十五年置，有土城，周二里有奇。龙，亦作隆。

　　新化屯千户所府东北四十里。又东北至新化司二十里，建置同上。有土城，周二里有奇。其相近有江口、关峡二堡，皆为守御处。《一统志》：五所俱属五开卫。○平茶所，在府东九十里，亦有土城，周二里有奇。去所二十里曰来威屯。又有平茶屯所，在府东百二十里。亦有土城，周一里有奇。又怀仁所，在府东南百三十里。今废为朝阳屯。又长春所，在洪州司北，今废为上黄堡。武阳所，在府西，今废为天甫屯。平和所，在府东北，今废为龙岩氵南洞屯。平茶以下，皆洪武二十五年所置也。

　　◇铜鼓卫府北百二十里。洪武二十年建，后二年废。永乐三年，复建，隶湖广都司。卫城周三里有奇。今设卫，仍隶湖广。

　　○楚王山卫东三里。《志》云：卫城四围皆高山，可以屯兵。其东三里，曰楚王山，有楚王川垒，明初征蛮时筑。

　　○清水江在卫西南，即新化江也。江水清深，旁皆乱山丛箐，为生苗巢穴，可通竹木牌筏，至靖州之远口堡。《志》云：自卫而西百二十里，抵清水江，江南三十里，抵亮寨司。似误。

　　○枫香堡卫东三十里。成化中，水冲苗蛮为患，因设堡筑城，拨卫军戍守。又东四十里为黄泥关，山溪险隘，可据为囤。又五十里至纠坡堡。嘉靖初，吴洞苗为患，设立堡城，置军哨守。又百里至靖州。

　　石炭堡在卫西。又西为营寨。又西为山洞屯。《志》云：卫西八十里，抵藕洞苗寨，皆山箐深险处。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十二 

卷一百二十二
　　◎贵州三

　　◇思南府东至铜仁府界二百九十里，西至四川遵义府界四百里，南至石阡府界百四十里，北至四川彭水县界六百五十里，东北至四川酉阳宣抚司界二百里。自府治至布政司八百六十里，至江南江宁府四千四百五十里，至京师七千三百九十五里。

　　《禹贡》梁州荒裔。秦黔中郡地。□□因之，后□□□。后周武帝时内附，以其地属黔州。隋初置务川县，属庸州。大业初，改属巴东郡。唐武德四年，置务州治务川县，贞观四年，改为思州。天宝初，曰宁夷郡。乾元初，复故。宋为羁縻蛮地。政和八年，开置思州仍治务川县。宣和中废。绍兴初，复为思州。元置府，寻改置思州军民安抚司《通志》云：至元中改为思南宣抚司，隶湖广行省。《元志》不载。明洪武五年，改思南宣慰使司，治今镇远府，隶湖广布政司《志》云：思州自唐永隆中已为田氏所据，历宋至元皆内附。明初，田仁厚等献地来归，置司授之，仍令世守。永乐十一年，改为思南府时宣慰田宗鼎以不法废，因改为府。隶贵州布政司，领县三、长官司四。今仍曰思南府。

　　府襟带川、蜀，控扼黔、楚，山溪连亘，蛮獠环错，昔人以为柯要路唐初招慰使冉安昌以务川当柯要路，请置郡抚之。盖地接黔、播今四川彭水县，故黔州治。播州，今四川遵义府。自播以西南，皆汉柯郡地，形援便易也。

　　安化县附郭。隋务川县地。《志》云：唐置思州，治务川县。后没于蛮。宋大观初，蕃部长田恭归附，仍置思州。后废置不一，元初置新军万户府，寻改为思州军民安抚司，徙治龙泉坪。其地有龙泉，因置龙泉平长官司为附郭。今石阡府龙泉县是。后毁于火，移治清江。至元十八年，仍还旧治。至正中，田氏族属相争，分据其地，以献伪夏，始设思南道都元帅府，复徙今治。明初改为宣慰司，治镇远州。二十二年，还治水德江。永乐十一年，始为府治。弘治十四年，始建土城。嘉靖二十八年，以石。万历二十八年，复分置安化县于郭内。城周四里有奇，门五。编户二里。

　　永德江长官司附郭。在府治东南。元置水特姜长官司，属思州安抚司。土酋张坤元世守其地。明洪武初，张乾福来归，置司授之。二十二年，改今名，为宣慰司治。永乐十一年，为府治。十八年，复以土人扬潮海为副长官。今编户四里。

　　蛮夷长官司附郭。在府治西南。洪武十年增置，授土酋安辉世守，复以李斌副之，属思南宣慰司，寻为司治。今编户三里。

　　○思王废县在府南。唐武德三年置，属思州。贞观初，州废，属务州。四年，改务州为思州县，仍属焉。唐末废。《志》云：县在府南，水路三百里。今镇远府东八十里有故城。又扶欢废县，在府西南五十里。《志》云：唐贞观十六年，开山洞置扶欢县，属溱州，以县东有扶欢山而名。后废。溱州，今见四川真安州。

