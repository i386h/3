<!-- { "loadSidebar": true } -->
　　○爵离关在焉耆东北。后汉永建二年，班勇屯柳中，请攻焉耆。诏敦煌太守张朗发河西兵配勇。勇从南道，朗从北道，约期俱至焉耆。朗先期至爵离关，遣司马将兵前战，破焉耆兵，其王遂降。释氏《西域记》：龟兹国北四十里山上，有雀离大清净寺。或以为即爵离关。胡氏亦曰：爵离在龟兹北。恐误。○铁门关，《唐志》：在焉耆西五十里。又龟兹西出有拓厥关。

　　苇桥在故焉耆东南。后汉永元六年，班超发龟兹、鄯善等八国兵讨焉耆，兵到尉犁。焉耆国有苇桥之险，焉耆王广乃扼桥以拒汉。超更从他道厉渡，去城二十里，营大泽中。广骇惧，来降。

　　右亦力把力

　　于阗在哈密西南四千八百里。至肃州六千三百里，至京师一万一千八百三十里，东抵曲先，北连亦力把力。《汉·西域传》：于阗国治西城，去长安九千六百七十里，南与羌接，北与姑墨接。武帝时，内附。后汉永平中，于阗击破莎车雄张南道。十六年，班超至其国，杀匈奴使者而降。建和以后，西域长史治此。元嘉以后，始贰于汉。曹魏黄初三年，遣使贡献。晋咸康初，服属于前凉。宋元嘉二十二年，吐谷浑王慕利延为魏所击，西度流沙，入于阗，杀其王，据其地。二十三年，吐谷浑还故地，于阗复定。泰始六年，柔然攻于阗。于阗遣使求救于魏。魏人以于阗去代都几万里，遣师势不能及，乃谢却之。既而于阗复定。唐贞观中，于阗强，兼有汉、戎庐、扌于弥、渠勒、皮山五国故地，服属西突厥。二十三年，入朝。显庆二年，以于阗为毗沙都督府。寻又分其境内为十州。咸亨初，没于吐蕃。长寿初，复取其地为安西四镇之一。自是服属中国最为恭顺。《唐志》：于阗东北去龟兹二千里。是也。《五代史》：于阗西南近葱岭，与婆罗门为邻国，而相去犹三千余里。南接吐蕃，西北至疏勒二千余里。晋天福中，其王李圣天自称唐宗属，遣使入贡，册为大宝于阗国王。宋建隆初，圣天复遣使入贡。自是迄于宣和，入贡不绝。明永乐六年，头目打鲁哇亦不剌金遣使来贡，仍称于阗国。

　　○扌于┱城在于阗东三百九十里。《汉书》作扌于弥，读曰乌弥。元封中入献。后汉曰宁弥，一名拘弥。建武九年，康居王贤攻杀拘弥西夜王而夺其地。又永建四年，于阗复攻夺氵句弥王地。自是往往与于阗相仇杀。熹平四年，于阗复攻破拘弥，杀其王。戊己校尉、西域长史各发兵扶立拘弥侍子定兴为王，众裁千口。后魏时，附于柔然。隋时附于突厥。《唐史》：扌于┱去柳中城四千九百里。后讹为罕弥。五代时，于阗尝置州于此。高居诲云：渡陷河，又西至绀州，于阗所置州也。又行二日，至安军州，遂至于阗。其东南曰银州、卢州、湄州。其南千三百里有玉州。所谓安军，即故罕┱城矣。又东四百四十里有精绝城，汉西域精绝国也。○都城，在扌于┱国南。《汉·西域传》：渠勒国，治都城东，与戎庐国接。其戎庐国，治毕品城。唐时与扌于弥、渠勒、戎庐、皮山皆并入于阗。

　　皮山国城在于阗西三百八十里。治皮山城。《汉·西域传》：皮山国去长安万五十里，西南至乌宅国千三百四十里。道绝险。自皮山以南，诸国多不属汉。汉成帝时，遣使报送宾使，杜钦请至皮山而还，是也。○乌宅国，在皮山国西南。亦汉西域国。又西有县度。县度者，石山也。溪谷不通，以绳索相引而度。成帝时，杜钦言：起皮山南，更不属汉之国四五。又历大头痛、小头痛之山，赤土，身热之陂，又有三池、盘石陂。道狭者尺六七寸，长者径三十里，临峥嵘不测之深。行者骑步相持，绳索相引，二千余里，乃到县度。险阻危害，不可胜言。颜师古曰：乌，一加反。宅，直加反。急言之，声如鹘。县与悬同。

　　莎车城在于阗西北。《汉·西域传》：莎车国去长安九千九百五十里，西北去疏勒国五百六十里，西南至蒲犁国五百四十里。武帝时，内附。元康初，叛附匈奴。冯奉世发诸国兵击之，拔其城，莎车王自杀，更立他昆弟子为王。王莽之乱，匈奴略有西域，莎车独不附。后汉建武中，莎车、鄯善，皆遣使奉献。既而稍贰于汉。二十一年，击破鄯善，攻杀龟兹王。永平三年，又以兵威逼，夺于阗、大宛、妫塞诸国，使其将守之。寻为于阗所败。其后降于龟兹。建初五年，班超言莎车、疏勒，田地肥广，草木饶衍，不比敦煌、鄯善间，兵可不费中国，而粮食自足。章和元年，班超击降之。永和以后，与中国隔远。其后灭于匈奴。

　　朱俱波国在莎车国南。汉子合国也。《汉·西域传》：西夜国号子合王，居呼犍谷，东与皮山、西南与乌宅、西与蒲犁接。蒲犁及依耐、无雷国，皆西夜种也。又《后汉书》：西夜国去雒阳万四千四百里。建武中，莎车王贤攻杀宅西夜王，而以其兄康两子王之。盖二国皆近莎车。《唐志》：朱俱波国，去疏勒八九百里，去瓜州二千八百里，亦曰朱俱盘，或曰朱驹半。贞观十年，入贡。

　　蒲犁国在莎车西。《汉·西域传》：蒲犁东至莎车五百四十里，北至疏勒五百五十里，西至无雷五百四十里，寄田莎车。又无雷国，在蒲犁西。《汉·西域传》：其国治卢城，南与乌宅、北与捐毒、西与大月氏接。又依耐国，在无雷国东南五百四十里。东北至莎车五百四十里，北至疏勒六百五十里，寄田疏勒。莎车与蒲犁国，皆南接西夜国云。○难兜国，在无雷国东三百四十里。《汉·西域传》：难兜西南至宾三百三十里，南与羌、北与休循、西与大月氏接境云。

　　疏勒国城在故莎车西北。《汉·西域传》：疏勒去长安九千三百五十里，西当大月氏、大宛、康居之道。后汉永平中，龟兹攻杀疏勒王，而立其臣兜题为王。班超至疏勒，复立其故王兄子忠为王。超因留镇疏勒。元和二年，忠叛，超复改立其王成大。永元二年，超居龟兹它乾城，使长史徐屯疏勒，是也。灵帝建宁以后，始与中国隔远。后魏时，属于柔然。唐初，附于西突厥，亦曰疏勒。贞观末，内附。显庆中，置都督府。龙朔二年，与西突厥弓月部叛攻于阗。发兵讨之，复降。咸亨四年，疏勒来朝，寻为安西四镇之一。景龙二年，突骑施葛娑入犯，分遣其骑出疏勒、金山道。行军总管郭元振在疏勒，栅于河口，不敢出。上元以后，没于吐蕃。《唐志》：疏勒在龟兹西南二千里白山之南，去瓜州四千六百里。○橐城，在疏勒国中。或曰疏勒都城也。后汉永平十七年，班超入疏勒，去橐城九十里，遣吏田虑入执龟兹所立疏勒王兜题，是也。

　　乌即城在疏勒西南。后汉元和初，疏勒王忠叛汉，西保乌即城。班超击之，乌即城降。又有桢中城，在疏勒南境。后汉元和中，班超以疏勒王忠叛汉，改立其府丞成大为王。既而忠从康居借兵，还据桢中，诣超伪降，超斩之。又灵帝建宁三年，凉州刺史孟佗遣兵合西域兵讨疏勒，攻桢中城，不能下，是也。桢，或作损，误。

　　尉头国在疏勒北。《汉·西域传》：尉头国治尉头谷，去长安八千六百五十里。后汉建初元年，诏征班超还。超去疏勒，尉头遂与疏勒连兵。超更还疏勒，击破尉头，是也。○渴盘陀国，在疏勒国西南。《北史》云：在葱岭东、朱俱波国之西。后魏主焘太延二年，入贡于魏。显庆二年，思结俟斤都曼率疏勒、朱俱波、渴般陀三国反。攻于阗，破之。《唐书》亦作喝盘陀。或曰汉陀，或曰渴馆檀，亦曰渴维陀。繇疏勒西南入剑末谷不忍岭六百里，则其国也。距瓜州四千五百里，亦直朱俱波西南。

　　胉哒国在于阗西境。读如压答。其先大月氏之种类本居塞北，寻自金山而南，国于于阗之西。《汉·西域传》：胉哒去长安一万一百里。都拔舍城，盖王舍城也。亦曰高车别种。元魏永平初，胉哒杀高车侯倍穷奇。唐龙朔初，于胉哒部落所治活路城，置大汗都督府，仍分其部落置十五州。或讹为悒怛国。

　　休循国在葱岭西。《汉·西域传》：国治鸟飞谷，去长安万二百十里。又有桃槐国，亦在葱岭西，去长安万一千八十里。○捐毒国，在休循东二百六十里。《汉·西域传》：治衍敦谷。西上葱岭，即休循国。皆汉西域属国也。

　　勃律国在葱岭西南。有大小二国，小勃律在大勃律西北三百里。《唐书》：其国去京师九千里。王居孽多城，临婆奚水。开元十年，为吐蕃所攻，北庭节度使张孝嵩遣兵救之。吐蕃败却，册为小勃律王。开元末，附于吐蕃。其西北二十余国，亦皆叛去，屡讨无功。天宝六载，诏安西副都护高仙芝讨败之，擒其王。于是拂、大食诸番七十二国皆降附。诏改其国号归仁，置归仁军。盖小勃律为诸国捍蔽。唐开元中，吐蕃每来攻，辄曰：吾非利若国，欲假道以攻四镇云。刘句曰：小勃律东少南三千里，距吐蕃赞普牙。

　　绥远城在小勃律国东。其国置城以捍吐蕃。唐开元十年，吐蕃攻小勃律。其王没谨忙贻北庭节度使张孝嵩书曰：勃律唐西门，失之，则西方诸国皆堕吐蕃矣。孝嵩遣兵与之夹击，败吐蕃，复九城，复置绥远军。其后与小勃律诸国，皆没于吐蕃。○阿弩越城，在小勃律国东北。唐高仙芝等破吐蕃连云堡，又进，三日至坦驹岭，下峻阪四十余里。行四日，前至阿那越城，城主迎降，遂入小勃律都城，是也。又菩萨劳城，在大勃律东。《唐书》作贺菩劳城。天宝十二载，安西节度封常清击大勃律，至菩萨劳城，大败之。

　　五识匿国在小勃律东北。所居曰特勒满川。唐天宝六载，高仙芝讨小勃律，自安西过拨换城，入握瑟德，经疏勒，登葱岭，涉播密川，共八百余里。乃顿特勒满川，即五识匿国云。握瑟德，或曰亦西域小国名。○护密勒城，在小勃律国都城北五百里。唐开元中，西域护密初附吐蕃。天宝初，其王颉吉里匐遣使请降。六载，高仙芝伐小勃律，顿特勒满川。分军为三，使疏勒、赵崇自北谷道，拨换、贾崇自赤佛道，仙芝自护密道，约会于连云堡。护密道，即是城也。

　　师国与吐火罗邻接。大勃律，一名羯师，胡族也，或曰布露，直吐蕃西。其北即小勃律。天宝九载，河西节度使高仙芝击破之，改立其王。○个失密国，《唐志》：北去勃律五百里。亦曰迦湿弥罗国。又判汗国，治葱岭中都城，亦曰葱岭国。唐贞观中，属于西突厥。

