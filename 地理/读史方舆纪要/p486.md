<!-- { "loadSidebar": true } -->
　　常芬城在卫南。后周置，又立恒香郡治焉。隋初，郡废，以县属扶州。大业中，属同昌郡。唐武德元年，置芳州于此，兼领恒香、丹领二县。神龙初，废芳州，以常芬县隶叠州，又以恒香、丹领二县省入。后废。宋白曰：后周武成三年，逐吐谷浑，乃于三交筑城，置甘松防，又为三川县，隶常香郡。建德三年，始改三川为常芬县，置芳州。以地多芳草而名也。○封德城，在卫境。西魏置，又置芳州及深泉郡治焉。隋初，郡废。大业初，州废，县属同昌郡。唐武德初，以县省入常芬。又理定废县，在封德故城西。西魏置。隋初，废入封德县。

　　甘松城在卫西南。蜀汉景耀末，姜维败于侯和，退屯沓中。司马昭遣邓艾自狄道趣甘松沓中，以缀姜维。《志》云：甘松本生羌地，张骏置甘松护军于此。乞伏国仁时，置甘松郡。后魏以白水羌朝贡，亦尝置甘松县，以甘松岭为名。今四川松潘卫境之甘松山，是也。《新唐书》：甘松山在洮水之西。吐谷浑居山之阳。

　　氵强川城在卫南。晋义熙十一年，西秦炽磐攻姚秦洮阳公彭利和于氵强川。元熙元年，复遣将攻之，利和奔仇池，因置益州镇氵强川，是也。亦谓之南氵强。宋元嘉三年，西秦征南将军吉毗镇南氵强。陇西人辛澹据城逐之，澹旋奔仇池，磐磐因移置梁州于南氵强。亦即此城矣。七年，没于吐谷浑，城废。

　　○西倾山卫西南二百五十里。此即《禹贡》之西倾也。桓水、洮水皆源此。亦曰{山强}台山。详见名山西倾。

　　东陇山在卫城东。番人于此耕种。明洪武十二年，洮州十八族番长汪舒朵儿等叛，沐英讨之。贼遁去。筑城于东陇山南川，留兵戍之。疏闻上曰：洮州为西番门户，城之是扼其喉矣。命置洮州卫于此。英进讨叛酋，悉破擒之。玉笋山，在卫北五里。《志》云：山高耸，登眺可见数百里外。

　　石岭山在卫北十五里。山势峭拔，草木不生。上有关曰石岭关。又白石山，在卫西九十里。山多白石。《卫志》云：洮州形胜，白石峙其西，黑石距于东。是也。今卫东有黑石关。

　　素罗汗山在州西。《唐书》：武后万岁登封初，王孝杰、娄师德与吐蕃战于此，败绩。○黑松岭，在卫东三十里。上多松树。松岭关在其上。

　　哥龙峪在卫东北。宋元二年，种谊自洮东击鬼章，使岷州蕃将为前锋，繇哥龙峪宵济，进至洮州，壁青臧峡，大败鬼章兵，遂克洮州。青臧峡，或云在卫城东。今卫城亦曰青臧城。○五牟峪，或云在卫北境。宋熙宁九年，吐蕃鬼章寇五牟峪，败去。即此。又冷地峪，在卫东五十里，与岷州卫分界处也。

　　○洮河卫南三十五里。源出西倾山。其上源亦曰氵强川，东北入岷州卫境，下流合湟水入于大河。详见大川洮河。○南河，在卫城南。源出白石山，亦东北流，入于洮河。

　　白水江在卫西南五百里。源出香臧族，东流经废叠州，又东入岷州境。《纪胜》云：西倾山绵亘深远，接番族中，白水江出其阳，即《禹贡》之桓水云。

　　朵的河卫西三百里。源出川撒儿朵的族，南流入洮河。又纳怜河，在卫西七百里。源出哈藏族，西北流，入于黄河。○野河，在卫西。源出西倾山，经西蕃东境，北流五百余里，入黄河。

　　莫何川在西倾山北。晋义熙初，吐谷浑为乞伏乾归所败。其王大孩走死，树洛干嗣立，帅众奔莫何川，沙、氵强诸戎悉附之。又宋元嘉三年，西秦乞伏炽磐为沮渠蒙逊及赫连昌所败，徙其境内老弱畜产于浇河及莫何仍寒川，是也。仍寒川，或曰在西倾西南。胡氏曰：州境又有莫何山，在西倾东北。

　　磨环川在卫西。唐天宝十三载，陇右节度使哥舒翰破吐蕃于临洮西关磨环川，于其地置神策军。宋祁云：军置于洮州西磨环川也。《会要》云：时置洮阳郡于此。又于郡内置神策军，去临洮郡二百里。至德中，沦于吐蕃。沈括曰：宋熙宁五年，王厚平河州，又出马兰川，擒木征母弟结吴叱，破洮州。马兰，即磨环之讹矣。

　　度周川旧《志》云：在临洮塞外，龙涸之西。晋隆安二年，乞伏乾归弟益州败吐谷浑王视罴于此。视罴走保白兰山，遣子为质以请和。白兰山，见西宁卫，又后西番。

　　长柳川在卫西南。晋义熙九年，乞伏炽磐击吐谷浑支旁于长柳川，破之。又击破吐谷浑别统掘逵于渴浑川。其地亦在洮州西南。又乞伏乾归破鲜卑于渴浑川，应在今靖远卫界。

　　泣勤川在卫南。晋义熙九年，西秦乞伏炽磐遣兵击吐谷浑别部句旁于泣勤川，大破之。又尧杆川，在州西南。晋义熙十三年，炽磐遣其子安乐将军木奕干击吐谷浑树洛干，破其弟阿子干于尧杆川。树洛干走保白兰山。或曰：川盖洮水支流，随地易名也。

　　○石岭关在卫北石岭山上。又松岭关，在卫东黑松岭上。○洮州关，在卫西南三十里。又旧桥关，在卫东南四十里。新桥关，在卫西南四十里。诸关俱有官军戍守。

　　黑石关在卫东四十里。又卫东四十五里有三岔关，卫东五十里有高楼关。○羊撒关，在卫北六十里。又卫北九十里有大岭关，卫北百四十里有八角关，亦俱有官军防守。

　　沓中戍在卫西南。姜维与邓艾战于侯和，败绩，退住沓中。既而司马昭侵汉，遣邓艾自狄道趣甘松沓中以缀姜维。艾奉命遣王颀等攻维于沓中。胡氏曰：沓中在诸羌中，即沙、氵强之地。晋义熙十一年，乞伏炽磐攻后秦氵强川，师次沓中。即此地也。

　　通岷寨卫东南四十里，宋置。又卫南有甘沟寨。○定秦堡，在卫东北，吐蕃所筑。唐大历三年，凤翔帅李晟出大胜关，至临洮，破吐蕃定秦堡，是也。又札龙沟堡，在卫东南百里。明成化十年，栗林等番族常攻此。栗林，见岷州卫。《志》云：卫东六里有鹤城镇，吐谷浑所置。

　　纳邻站在卫西。洪武十二年，洮州十八族番长三副使汪舒朵儿、瘿嗉子、阿卜商等叛，据纳邻七站。命沐英讨擒之。即此。

　　岷州卫军民指挥使司东北至巩昌府二百四十里，南至阶州六百三十里，西至洮州卫百五十里，北至临洮府百五十里。自卫治至布政司一千五百五十里，至江南江宁府四十里，至京师四千一百里。

　　《禹贡》雍州地。后为西羌所居。秦属陇西郡《一统志》云：为临洮县地。汉、晋因之。西魏始置岷州及同和郡其地名渠株川。《北史》：大统十六年，宕昌国乱，羌酋傍乞铁忽据渠株川。史宁讨平之，因置岷州。隋初，郡废。大业初，州废，以其地属临洮郡。义宁二年，复置岷州。唐因之。天宝初，改曰和政郡。乾元初，复曰岷州，后陷于吐蕃。宋熙宁中，收复，仍置岷州亦曰和政郡。绍兴初，没于金，置州。十二年收复，改置西和州徙治长道县之白石镇，即今巩昌府西和县。元复置岷州于此。明洪武十一年，置岷州卫军民指挥使司领千户所四，守御军民千户所一，隶陕西都司。弘治中，改属固原镇嘉靖二十四年，增设岷州。四十年，复故。今仍为岷州卫。

　　卫东连秦、陇，西达河湟，北阻临、巩，南控阶、文。虽僻在一隅，而道路四通，一纵一横未易当也。岂惟形援河、洮，为西偏之翼蔽而已哉？

　　○溢乐城今卫治。本秦临洮县地。西魏置溢乐县，为岷州及同和郡治。隋改为临洮县。大业初，属临洮郡。义宁二年，复改为溢乐县。唐为州治。宋省入川县，其城遂废。明初建卫，因旧基筑城二，东西相连，周九里有奇。《志》云：今卫城即秦时临洮故城。误。

　　川城在卫东五十里。本西魏溢乐县地。后周置川郡，治基城县。隋郡县俱废。唐初，复置基城县，属岷州。又置川府，屯兵于此。先天二年，避玄宗讳，改曰川。后废。宋崇宁三年，复置川县，为岷州治。绍兴中，属西和州。元废。○和政城，在卫东八十里。后周置洮城郡，郡寻省。保定初，置和政县。隋初，属岷州。大业初，属临洮郡。唐复属岷州。后没于吐蕃。

　　当夷城在卫西。后周置县，又置洪和郡于此。郡寻废，以县属同和郡。隋改属岷州。炀帝初，改属临洮郡。唐仍属岷州。神龙初，并入溢乐县。又卫境有博陵城。后周置博陵郡，领博陵、宁人二县。隋初，俱省入当夷县。

　　宕州城卫南百二十里。古西羌地。晋末，西羌别种保聚于此，曰宕昌国。宋元嘉初，宕昌王梁弥忽遣子弥黄入贡于魏，寻为仇池所并。九年，杨难当以兄子保宗为镇南将军，镇宕昌，是也。既而羌复有其地。升明二年，宕昌王梁弥机初立，魏主宏遣使拜为征南大将军、梁益二州牧、河南王。齐永明初，亦拜弥机为河、梁二州刺史。三年，弥机死，国乱，魏拜弥机兄子弥承为宕昌王。六年，齐以弥承为河、凉二州刺史。梁天监四年，魏以宕昌世子梁弥博为宕昌王。既而梁亦以弥博为河、凉二州刺史、宕昌王。大同七年，宕昌王梁定为下所杀，弟弥定立。大宝初，国乱。西魏遣将宇文贵又宁讨定之。后周保定四年，梁弥定屡寇周边。周将田弘击灭弥定。天和初，置宕州，兼置宕昌郡。隋初，郡废。大业初，复改州为宕昌郡。唐复曰宕州。天宝初，曰怀道郡，郡治怀道县。旧《志》云：怀道县亦后周置，兼置甘松郡于此。隋初，废郡，以县属宕州唐始移宕州治此。乾元以后，没于吐蕃。宋熙宁六年，王韶拔宕州，通洮山路，吐蕃木令征以岷州降，因置宕昌堡，属岷州。时运蜀茶市马于岷。及金人据洮州，遂并番市于此，岁市马数千。今卫南百二十里有宕昌驿。《一统志》云：宋纲马憩息之所也。

　　阳宕城在卫东南百十三里。后周所置，县为宕昌郡治。隋开皇初，郡废。十八年，改为良恭县。大业初，仍为郡治。唐属宕州，后没于吐蕃。大中间，收复，废县为镇。宋建隆三年，以良恭镇并入大潭。熙宁中，复为良恭镇。元废。又和戎城，在卫东南。亦后周置，属宕昌郡。隋属宕州。唐因之，后废入良恭县。○阶陵城，在卫东南二百八十里，近巩昌府成县界。《后魏志》：太平真君四年，置阶陵县，属仇池郡。后周并入仓泉县。仓泉，今成县之废上禄县也。

　　索西城在卫东北九十里。后汉建初二年，金城陇西羌反于临洮。车骑将军马防讨之。道险，车不得方驾，防设奇破之，索西迷吾等羌降。防乃筑索西城，徙陇西南部都尉戍之，悉复诸亭候。元和三年，迷吾乃退居河北之归义城。《水经注》：洮水自临洮县东北流，过索西城，又北出门峡，又东北径桑城东。《通典》：索西城，一名临洮东城，又名赤城。今桑城，见狄道县。

