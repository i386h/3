<!-- { "loadSidebar": true } -->
　　八盘岭县东八十五里。岭高险，路通天台。《见闻录》云：县东北四十五里有紫岭，与义乌县接界，颇险峻。又有枫坑岭，在县东北五十里，当紫岭之西，路出义乌，险峻倍于紫岭，盖即丰岭矣。亦谓之杳岭，见义乌县。○牛筋岭，在县东南十五里，两崖石壁，如犬牙错峙，中间一罅，仅通溪流。又冈谷岭，在县南二十五里，上平坦有泉。正统十四年，括寇窃发，土人设寨于此以御之。县南三十里又有紫凤岭，路出缙云县。

　　白窖岭县西北三十里。又三十里至茭道口，北至府城五十里，为往来之径道。《见闻录》云：自县抵茭道，路皆仄隘。茭道以北皆坦平，利于驰突。茭道虽属武义县，而实永康、金华之要隘也。又挂纸岭，在县西北四十里，接义乌县界。《志》云：县东北四十里有白眉岩，岩中容数百人，相近曰石仓岩，亦有石室玲珑，今皆为佛刹。又东北五里曰五指岩，远望插天，状如探云。

　　○南溪在城南。亦曰永康溪。源出缙云山中，北流入县境，绕县东南，合李溪诸水至城下，与华溪合，西折而北，合铜川诸水，入武义县界，即南港之上源也。

　　华溪在县城东。出县东北五十里密浦山，西南流至城下，县东之乌江、鹤鸣、云溪、酥溪诸水皆流合焉，又南会于南溪。○大铜川，在县西北十七里，或谓之大桐溪，有小铜川流合焉，入于永康溪。

　　○孝义寨在县东九十里灵山下。山亦名翠峰山，元设孝义巡司于此。前朝洪武七年，改置镇守百户，后废。道出仙居县。又马鬃岭寨，在县东二百四十里，亦接东阳县界，又东四十里至仙居县。

　　四路口隘县东北六十里。与东阳县接界。《闻见录》：自永康趋东阳，出四路口长户坑，为往来之径道。又华溪驿，在县治西，元曰延宾驿。前朝洪武三年，改今名。

　　武义县府南八十里。东至永康县五十五里，东南至缙云县九十里。本永康县地。唐天授二年，分置武义县，属婺州，寻更名武成。天末，复名武义。宋因之。旧有城，周一里有奇，相传吴越时筑，宋废。今编户九十三里。

　　○八素山县北四十里。山延袤数十里，有八素潭，迤逦而上。又有八潭，相去各一里，亦谓之九井，流为八素溪，一名奈溪，亦曰松溪。西流入金华县之南溪。○竹岩山在县东十四里。《志》云：县之镇山也。又白革山，在县南四十里，曲折险峻，泉石颇胜。

　　铜釜山县西三十里。群山环列，至为阻险。正统间，括寇起，居民结寨于其上，曰铜釜寨。又燕山岭，在县西南十里，正统间，枢臣石璞剿括寇至此，改名乌龙岭。又西南二十里有大门岩，正统十四年，乡民避乱处也。

　　稽句岭县南五十五里。一名稽较岭。岭路崎岖，南至处州府九十里，而近为往来之径道。《闻见录》：县南四十里，曰龙门岭，有龙门关。东达永康，东南出缙云，要隘处也。自岭而南十五里，即稽勾岭矣。又大妃岭，在县南四十里，其相接者曰小妃岭，接处州府宣平县界。又盛岭，在县东南三十五里，接缙云县界。○刘岩，在县西三十里，一名金公岩。崖石峻拔，凿石梯至岩顶。前有一山，陡峭若屏幄然，曰招圣峰。后一山廓然石室，深广五十丈，曰仙都坛。正统十四年，避处寇于此者以万计，皆得免。又双岩，在县西四十里。自山下迤逦而上五六里，顶有二石室，今为僧舍。

　　○永康溪县东二十五里。自永康县流入。县本永康地，因名。东流合熟溪，绕流经县东北五里，又北入金华县界而为南溪。○熟溪，在县南十里，源出处州府遂昌县界，流入县西，又东南合永康溪。一云源出县西南三十里九峰山，流经南郊外，东合永康水，县西境白姥、双坑、苦竹诸溪，悉汇入焉。溪水溉田，岁常倍熟，因名。

　　八素溪出县北八素山。流入金华县境，为松溪之上源。又梅溪，在县西北二十里，源出县西二十里大家山，北流入金华县境，俱注南溪。

　　○茭道市县东北三十里。旧置道山驿于此。洪武十四年，改曰茭道驿。弘治十四年，迁于旧驿之东，相去仅数步。隆庆初，改为茭道公馆。《志》云：驿北至府城五十里，亦曰茭道口。又白溪口市，在县北五里，永康溪东岸，南行者由此舍舟登陆，北行者由此舍陆而舟之处也。县西南十五里又有苦竹市，路出宣平、丽水，此其驻顿处。○小坑口隘，在县北四十里，从小径可达府城，其西又有邵家、青塘、马鞍、遥路诸岭隘，山高径僻，盖皆南山东麓出府城之道。

　　浦江县府东北百十里。东至绍兴府诸暨县百里，北至严州府桐庐县九十里，西至严州府亦九十里。本义乌、兰溪、富阳三县地。唐天宝十三载，分置浦阳县，属东阳郡。五代梁开平四年，钱Α奏改今名。宋因之。旧有城，周不及二里，相传吴越时筑，后圮。明朝嘉靖三十六年重筑，周五里有奇。编户百有三里。

　　○丰安废县在县西南。沈约云：汉兴平二年，孙氏分诸暨立丰安县。是也。晋属东阳郡，宋、齐因之。隋省入金华县。刘昭曰：建安四年，孙氏分大末立丰安县。误。

　　○龙峰山县治东。三峰相属，环顾县左，有浮图在其巅。《志》云，浦江倚山为县，此县治之辅山也。又仙华山，在县北八里，一名仙姑山，又名少女峰。岩岫层叠，绮绣妍丽，为县主山。其并峙者曰宝掌山，亦峻险。○湖山，在县东十里，两山峙立，浦阳江出其中，曰湖山峡。又东三十里曰球山，耸峙水口，亦名球山峡。

　　鸡冠山县东三十五里。势极高峻，可俯瞰二百里外。其相联者有三十六冈，重峦复嶂，前后相属。○乌蜀山，在县南三十里，其山突然中起，众峰罗列，小梅溪之源出于此，流入兰溪县，或谓之乌烧岭。又县西南有大洪岭，则大梅溪所自出也。梅溪，今见兰溪县。

　　深袅山县西南六十里。重峦复岭，峭拔千仞。溪流清澈，即浦阳江之源也。又壶盘山，在县西南五十五里，当金华北山之北，高出众山，接兰溪县界。○岩坑山，在县西北五十里，上有水二派，东曰岩坑，南流入于浦阳江。北曰湖溪，北流入于富阳江。又响岩山，在县北五十里，有大γ、檀溪，二水流其下，盘折万山中，流入富阳江。《志》云：县东北六十里有江公山，山形如鸡足，高出群峰之表。又大孤山，在县北四十里，峭壁削立，清溪映带。县北三十里又有小孤山，岩险峻，攀援莫至。

　　五路岭县南十里。长五里，自县入郡所经也。又大阳岭，在县南五十里，与金华县接界。高千余丈，长十里。○竹岭，在县北五十里，自趾至顶，凡十八盘，亦名淡竹岭。县东北九十里又有岭，一名竹斤岭，岭下有竹斤涧，介于富阳。又井硎岭，在县西四十里，路出严州，亦曰井坑岭。

　　密溪岩县南三十五里。岩下爽垲，宽平如堂宇，可容三百人。岩上有泉，四时如檐滴，相近者又有转轮岩，上亦平旷。○竹塞坑，在县南三十里，两山合翠，高入云汉，行者战惧。

　　○浦阳江县治南一里。自深袅山东流百二十里，入绍兴府诸暨县界，既浣江上源也。详见大川浦阳江。

　　左溪县东二十五里。源出县南三十五里之白岩岭，与大阳岭水合流，一名双溪，东北注于浦阳江。又深溪在县东二十里，出义乌县龙祈山，流入县界，注于浦阳江。又白麟溪，出县东二十五里之金芙蓉山，亦曰香岩山，东流入浦阳江。又县东一里有东溪，源出仙华山，西一里有西溪，源出岩坑山，俱南流入浦阳江。又有稿溪，在县南十里，出县南十五里之白石山，东流亦入浦阳江。

　　东湖县西南三十五里。又西南五里曰西湖，迤南曰椒湖。宋天圣初，邑人钱侃筑塘潴水，为灌溉之利。大观间，其孙重修之，邑人谓之三湖。

　　○杨家埠县东四十里。路通诸暨，有巡司，洪武六年置。万历中革。又县西南二十五里有横溪市，路出兰溪。《志》云：县东北百里有松山坑口隘，与严州桐庐县接界。○浦阳驿，在县治东。宋绍定二年置，明初废。又南桥，在县南跨浦阳江上，宋元符中建。元至元间重修，筑堤三百余丈以障水，堤尽处又建小桥，以泄支流。今桥广丈九尺，长三十丈有奇。

　　汤溪县府西六十里。西至衢州府龙游县五十里，南至处州府遂昌县百二十里，北至兰溪县五十里。本金华、兰溪、龙游、遂昌四县地。前朝成化六年，郡守李嗣以其地在金、衢、处三府之交，阻山界水，居民犷悍，请置为县。从之，筑土城，周四里有奇。今编户八十五里。

　　○古城县西五里汤塘山上。《志》云：此为婺州旧治。又县西三里有古城山。

　　○铁甲山县西五里。嘉靖中，矿贼作乱，官军讨败之于此。又九峰山，在县南十里，峰峦秀拔，岩洞玲珑，一名风子山。○福民山，在县东南四十里，高数百丈，峰峦耸秀，林木蓊蔚，为县之胜概。相接者曰屏风山，以矗立如屏而名。又东南十里有香炉山，众山环列，卓然特起，县之望山也。

　　银岭县南六十里，与遂昌县接界。旧有银岭寨，亦要隘处也。又县东南七十里有市聚岭，山溪深险，商旅由此出遂昌，必群聚而后行，因名。

　　○氵江县北二十里。上接龙游，下通兰溪，即浙江上流也。又有琳湖，在县北十五里。

　　白沙溪县东南三十里。源出遂昌县山中，北流经县境。又东北至金华县界，入于南溪。

　　○山口寨县南十里。又县东南二十里有大岩寨，县南五十里有苏村寨，皆正统十三年筑，以御括寇。

　　附见：

　　金华守御千户所在府治东。明初吴元年，置金华、归安二卫。洪武三年，改置今所。

　　◇衢州府东至金华府一百九十三里，东南至处州府三百六十里，南至福建建宁府五百里，西至江西广信府二百四十里，东北至严州府二百六十里。自府治至布政司五百六十里，至南京一千四百五十里，至京师三千八百四十里。

　　《禹贡》扬州之域。春秋战国时为越地。秦属会稽郡。两汉因之。三国吴属东阳郡。晋、宋以后，皆仍旧。隋属婺州。唐武德四年，平李子通，析置衢州以州西三衢山为名，治信安县。六年，辅公┙叛，州废。垂拱二年，复置。天宝初，曰信安郡。乾元初，复为衢州。宋因之。元曰衢州路。明初曰龙游府宋龙凤八年，元至正二十二年也，寻改衢州府九年改，领县五。今亦曰衢州府。

