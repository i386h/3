<!-- { "loadSidebar": true } -->
　　沧州汉曰勃海郡。后魏置沧州。隋、唐因之，亦曰景城郡，领清池等县十，今属河间府。又武德四年置观州，贞观十七年废。贞元五年，改置景州，领弓高等县四。今景州东北四十里有故弓高城。

　　妫州汉上谷郡也。唐武德七年，置北燕州。贞观八年改妫州，亦曰妫川郡，领怀戎等县二。怀戎，今宣府镇怀来卫是。又唐末，幽州镇增置武州，领文德县一，今宣府镇是也。又增置新州，领永兴等县四。永兴，今保安州治是。或曰皆光启中置。

　　檀州汉渔阳郡地。隋曰檀州。唐因之，亦曰密云郡，领密云等县二。密云，今顺天府昌平州属县。天宝初，又置归化郡，亦曰归顺州，领怀柔县一，后亦谓之顺州。怀柔，今昌平州属县。

　　营州汉属辽西郡。后魏曰营州。隋、唐因之，亦曰柳城郡，领柳城县一，今大宁废卫东故营州城是也。

　　平州汉右北平及辽西等郡地。隋曰平州。唐因之，亦曰北平郡，领卢龙等县三，即今永平府。

　　燕州汉燕国地。隋曰顺州。唐曰燕州，亦曰归德郡，领辽西县一，今顺天府昌平州顺义县是。

　　东接荆、楚，西抵陇、蜀，南控大江，北距商、华之山商山，见七国韩商阪。华山，见前，曰山南道统州三十三。

　　荆州汉曰南郡。晋为荆州治，后因之。唐仍曰荆州，亦曰江陵郡。上元初，曰江陵府，领江陵等县八。即今荆州府。

　　襄州汉南郡及南阳郡地。西魏曰襄州。隋、唐因之，亦曰襄阳郡，领襄阳等县七。今襄阳府。

　　邓州汉曰南阳郡。隋曰邓州。唐因之，亦曰南阳郡，领穰县等县六。今属南阳府。

　　唐州汉南阳郡地。唐武德四年置唐州，亦曰淮安郡，领比阳等县六，今南阳府唐县。刘句曰：本属河南道，至德后，割属山南东道。

　　随州汉南阳郡地。西魏曰随州。隋、唐因之，亦曰汉东郡，领随县等县三。今属德安府。

　　郢州汉江夏郡地。西魏曰郢州。隋、唐因之，亦曰富水郡，领长寿等县三。今为承天府。

　　复州汉江夏及南郡地。后周曰复州。隋、唐因之，亦曰竟陵郡，领沔阳等县三。今安陆府沔阳州。

　　均州汉南阳、汉中二郡地。隋曰均州。唐因之，亦曰武当郡，领武当等县三。今属襄阳府。

　　房州汉汉中郡地。唐武德初，置房州，亦曰房陵郡，领房陵等县四。今郧阳府房县。

　　峡州汉南郡地。后周曰峡州。隋、唐因之，亦曰夷陵郡，领夷陵等县五，今荆州府夷陵州是。

　　归州汉南郡地。唐武德二年曰巴州，亦曰巴东郡，领秭归等县三。今属荆州府。

　　夔州汉巴郡地。梁曰信州。唐武德三年，改曰夔州，亦曰云安郡，领奉节等县四。今夔州府。

　　万州汉巴郡地。唐武德二年，置南蒲州，八年曰蒲州。贞观八年曰万州，亦曰南浦郡，领南浦等县三。今夔州府万县。

　　忠州汉巴郡地。后周曰临州。唐贞观八年曰忠州，亦曰南宾郡，领临江等县五。今属夔州府。

　　梁州汉曰汉中郡。三国汉为梁州治。晋以后因之。唐亦曰梁州。开元十三年曰褒州，寻复故，亦曰汉中郡。兴元初，又为兴元府，领南郑等县五。今汉中府。

　　洋州汉汉中郡地。西魏曰洋州。隋、唐因之，亦曰洋州郡，领西乡等县四。西乡，今汉中府属县。

　　金州汉汉中郡地。西魏曰金州。隋、唐因之，亦曰安康郡。至德二载，曰汉南郡，领西城等县六。今属汉中府。

　　商州汉弘农郡地。后周曰商州。隋、唐因之，亦曰上谷郡，领上谷等县五。今为西安府。

　　凤州汉武都郡地。后周曰凤州。隋、唐因之，亦曰河池郡，领梁泉等县四。今汉中府凤县。

　　兴州汉武都郡地。西魏曰兴州。隋、唐因之，亦曰顺政郡，领顺政等县三。今为汉中府宁羌州略阳县。

　　利州汉广汉郡地。西魏曰利州。隋、唐因之，亦曰益昌郡，领绵谷等县六。今保宁府广元县。

　　阆州汉巴郡地。唐初置隆州，先天中曰阆州，亦曰阆中郡，领阆中等县九。今保宁府。

　　开州汉巴郡地。唐武德初，置开州，亦曰盛山郡，领盛山等县三。今夔州府开县。

　　果州汉巴郡地。唐武德四年置果州，亦曰南充郡，领南充等县六。今顺庆府。

　　合州汉巴郡地。西魏置合州。唐因之，亦曰巴川郡，领石镜等县六。今属重庆府。

　　渝州汉巴郡地。隋曰渝州。唐因之，亦曰南平郡，领巴县等县四。今重庆府。

　　涪州汉巴郡地。唐武德初，置涪州，亦曰涪陵郡，领涪陵等县四。今属重庆府。

　　渠州汉巴郡地。唐武德初，曰渠州，亦曰山郡，领流江等县四。今顺庆府广安州渠县。

　　蓬州汉巴郡地。后周置蓬州。隋唐因之，亦曰咸安郡，领大寅等县六。大寅，今顺庆府蓬州仪陇县南三十里蓬池故城是。

　　壁州汉巴郡地。唐武德八年置壁州，亦曰始宁郡，领诺水等县三。诺水，今巴州之通江县。

　　巴州汉巴郡地。梁曰巴州。隋、唐因之，亦曰清化郡，领化成等县七。今属保宁府。

　　通州汉巴郡地。西魏曰通州。隋、唐因之，亦曰通州郡，领通川等县七，即今夔州府达州。

　　集州汉广汉、巴二郡地。梁曰集州。隋、唐因之，亦曰符阳郡，领难江等县三。难江，今保宁府巴州之南江县。

　　东接秦州，西逾流沙流沙，见前，南连蜀及吐蕃吐蕃，今西蕃地，北界沙漠，曰陇右道统州二十。

　　秦州汉曰天水郡。晋置秦州。唐因之，亦曰天水郡，领上わ等县五。今属巩昌府。

　　渭州汉曰陇西郡。后魏曰渭州。唐因之，亦曰陇西郡，领襄武等县四。今巩昌府。上元以后，为吐蕃所陷。元和四年，侨置行渭州于平凉县，寻复陷没。中和四年，复置渭州于平凉，即今平凉府。

　　成州汉武都郡地。西魏曰成州。隋、唐因之，亦曰同谷郡，领上禄等县三。上禄，今巩昌府成县西百三十里有故城。

　　武州汉曰武都郡。西魏置武州。隋、唐因之，亦曰武都郡。景福初，改曰阶州，领将利等县三，今巩昌府阶州北三百十里有废将利县。

　　兰州汉金城等郡地。隋曰兰州。唐因之，亦曰金城郡，领五泉等县三，今属临洮府。又天宝三载，置狄道郡，乾元初，亦曰临州，领狄道等县二，即今临洮府。或曰：临州，开元初置。

　　河州汉金城等郡地。苻秦置河州。后魏及隋、唐因之。亦曰安乡郡，领χ罕等县三。今属临洮府。

　　洮州本西戎地。后周置洮州。隋、唐因之，亦曰临洮郡，领临潭等县二。今为洮州卫。

　　岷州汉陇西郡地。西魏置岷州。隋、唐因之，亦曰和政郡，领溢乐等县四。今属岷州卫。

　　叠州本羌戎地。后周置叠州。隋、唐因之，亦曰合州郡，领合州等县二。今洮州卫南百八十里有叠州故城。

　　宕州本羌戎地。后周置宕州。隋、唐因之，亦曰怀道郡，领怀道等县二。今岷州卫南百二十里有宕州故城。

　　鄯州汉金城郡地。后魏置鄯州。隋、唐因之，亦曰西平郡，领湟水等县三。今为西宁卫。

　　廓州本西羌地。后周置廓州。隋、唐因之，亦曰宁塞郡，领广威等县三。今西宁卫西二百里有廓州故城。

　　凉州汉曰武威郡。曹魏为凉州治。晋以后因之。唐仍为凉州，亦曰武威郡，领姑臧等县五。今为凉州卫。

　　甘州汉曰张掖郡。西魏曰甘州。唐因之，亦曰张掖郡，领张掖等县二。今甘州卫。

　　肃州汉曰酒泉郡。隋置肃州。唐因之，亦曰酒泉郡，领酒泉等县三。今肃州卫。

　　瓜州汉敦煌郡地。唐武德五年，置瓜州，亦曰晋昌郡，领晋昌等县二。今废沙州卫东有瓜州故城。

　　沙州汉曰敦煌郡。唐武德五年，曰西沙州。贞观七年，曰沙州，亦曰敦煌郡，领敦煌等县二。今废沙州卫。

　　伊州汉西域伊吾卢地。唐贞观四年，内属，置西伊州。六年，曰伊州，亦曰伊吾郡，领伊吾等县二，即今西域哈密卫。

　　西州汉西域车师前王庭也。唐贞观十四年，平高昌，始置西州，亦曰交河郡，又为金山都督府，领高昌等县五，即今西域火州。

　　庭州汉车师后王庭也。唐贞观十四年，平高昌，并得其地，因置庭州。长安二年曰北庭都护府，天宝初曰北庭节度使，领金蒲等县三。今火州北有废庭州。上元以后，河西军镇多为回鹘所陷。

　　东临海，西抵汉，南据江，北距淮，曰淮南道统州十四。

　　扬州汉曰广陵国。隋曰扬州。唐因之，亦曰广陵郡，领江都等县四。今扬州府。

　　楚州汉临淮郡地。隋置楚州。唐因之，亦曰淮阴郡，领山阳等县四。今淮安府。

　　和州汉九江郡地。北齐曰和州。隋唐因之，亦曰历阳郡，领历阳等县二。今仍曰和州。

　　滁州汉九江郡地。隋曰滁州。唐因之，亦曰永阳郡，领清流等县二。今仍曰滁州。

　　濠州汉九江郡地。隋曰豪州。唐改曰濠州，亦曰钟离郡，领钟离等县三。今凤阳府。

　　寿州汉曰九江郡。隋曰寿州。唐因之，亦曰寿春郡，领寿春等县四。今属凤阳府。

　　庐州汉庐江等郡地。隋初曰庐江州。唐曰庐州，亦曰庐江郡，领合肥等县四。今庐州府。

　　舒州汉庐江郡地。唐武德四年曰舒州，亦曰同安郡。至德二载，又曰盛唐郡。领怀宁等县五，即今安庆府。

　　蕲州汉江夏郡地。后周曰蕲州。隋、唐因之，亦曰蕲春郡，领蕲春等县四。今属黄州府。

　　黄州汉曰江夏郡。后周曰黄州。隋、唐因之，亦曰齐安郡，领黄冈等县三。今黄州府。

　　沔州汉江夏郡地。隋曰沔州。唐因之，亦曰汉阳郡，领汉阳等县二。今汉阳府。

　　安州汉江夏郡地。西魏曰安州。唐因之，亦曰安陆郡，领安陆等县六。今德安府。

　　申州汉南阳、江夏二郡地。后周曰申州。隋、唐因之，亦曰义阳郡，领义阳等县三，即今汝宁府信阳州。

　　光州汉汝南等郡地。梁末置光州。唐因之，亦曰弋阳郡，领定城等县五。今属汝宁府。

　　东临海，西抵蜀，南极岭岭即五岭，北带江，曰江南道统州四十二。

　　润州汉丹阳等郡地。隋置润州。唐因之，亦曰丹阳郡，领丹徒等县五，即今镇江府。又至德二载，置江宁郡，乾元初曰升州，上元二年废，大顺初复置，领上元等县四，今应天府。

　　常州汉会稽郡地。隋置常州。唐因之，亦曰晋陵郡，领武进等县四。今常州府。

　　苏州汉会稽郡。隋曰苏州。唐因之，亦曰吴郡，领吴县等县四。今苏州府。

　　湖州汉会稽及丹阳郡地。隋曰湖州。唐因之，亦曰吴兴郡，领乌程等县五。今湖州府。

