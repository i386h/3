<!-- { "loadSidebar": true } -->
　　寿溪县南三十里。有覆鼎山，溪源出焉。萦纡二十余里，溉田三千余亩。又桃林溪，在县西二十里，自安溪县流入界。留从效微时居此。下流俱入晋江县界。又洪濑溪，在县北，路出永春、德化二县，下流入于双溪。

　　○澳头镇在县西。有巡司，正统间置。又石井废巡司，在县西南下坊村，宋绍兴十四年置。北距州城六十里，南去石井镇十五里。元移置于晋江安海市。《会典》：石井巡司，旧系澳头，万历六年改。又连河巡司，在县南，洪武初置。二十年，徙同安之峰上，故址犹存。○都巡寨，在县城东潘山下，宋绍兴中置。东距郡城十里。元至顺间，徙于县西北卢溪桥，改卢溪巡司。明洪武二十年，徙于惠安县之獭窟屿。又塔口隘，在县西北，接永春县界。

　　康店驿县西南六十里。又汰口驿，在县北，有汰口山。两山并峙，溪流其间。宋时有僧建桥于此，曰汰口桥。以近卧龙山，亦名卧龙桥。寻置驿。《志》云：驿在刘店、郑山之间，盖道出尤溪，以避义江之险也，后废。

　　同安县府西南百三十里。西至漳州府百五十里，西北至漳州府长泰县百二十里。汉冶县地。晋析置同安县，属晋安郡。后废。唐为南安县地。贞观十九年，置大同场。五代唐天成四年，王闽置同安县，属泉州。今城周四里有奇，编户四十八里。

　　○银城即今县。宋绍兴十五年创筑。外环以濠，十八年，城始就。二十五年，朱子为邑主簿，与监税曹沆备城西北，寇不能陷。其制东西广而南北隘，如银锭然，故曰银城。又城南溪有二石，状如鱼，色若铜鼓，亦名铜鱼城。庆元绍定间，相继修浚。元至正十四年，安溪山贼陷城。明年复修治。寻圮。明正统十四年，沙尤贼复陷城。景泰初，因旧址增修。嘉靖三十七年，因倭寇增筑。明年，积雨城坏，贼大至，官兵用木栅捍蔽御却之。后复屡经修葺。

　　○大轮山县城东一里。群峰自西北环列而来，如乘车张盖、跃马奔轮之状。西南一峰，屹然倚空，名罗汉峰。外又有尊者岩、苍翠岑诸胜。又东一里为九跃山，山形蜿蜒，如龙之跃者凡九，因名。又葫芦山，在城西北，平地特起，形若葫芦。旁又有四小山，俗呼五芦山。○三秀山，在县北十里。三峰秀出，一名仙人掌，为邑之北镇。又县北三十里有斗拱山，相近者曰吴淮山，皆高耸云汉。又大尖山，在县西北四十里，高数百丈，与安溪县接界。

　　北辰山县东二十五里。高耸若拱北辰，上有岩，岩侧有十二龙潭。又福船山，在县东四十里，高秀甲于群山，一名福泉，接南安县界。又大罗山，在县东北五十里，亦曰螺山。岩峦绵亘，亦与南安县接界。○莲花山，在县西三十里。峰峦耸拔，状若莲花，一名金冠山，亦名夫人山。又西三十里有三重山，复岭重冈，高耸千仞。其相接者曰文圃山，南滨大海，下多文士，因名。其山层峦叠嶂，深洞长谷，有龙池岩及云岳、云峰诸胜，与漳州府海澄县接界。又西里许曰夕阳山，以在西方最高，遥接落日而名。《志》云：县西五里有西山，形如五虎，俗亦名五虎山。

　　五通岭县东七十里。《志》云：宋幼主避蒙古兵至泉，闻蒲寿庚之乱，止郡城北法石寺，越城南下辇，今为下辇铺。自下辇过县东五都龙窟村，有三巨石连接水中，由此登舟。谓之御踏石。又至庄坂尾，是为五通岭，路旁二巨石夹峙，高四五丈，文信国题曰龙门。○洲屿，在县南四十里海中，以在丙方而名，周围二里余。稍东有白屿，周围四里许。县东西二溪之水合流经此，两屿又南经处屿入于海。又嘉禾屿，在县西南七十里海中。旧尝产嘉禾，因名。一名鹭屿，一名厦门，广袤五十余里。五峰并立，而无尽岩居其中，最高者曰洪济山。有岩岭洞石之胜，其最著者有云顶岩，亦曰留云洞。又有岭曰薛岭，前后居民旧凡千余家。

　　浯洲屿县东南大海中。抵岸陆行至县九十里，水行五十里。屿广袤五十余里，有山十数。最高者曰太武，状若兜鍪，隔海望之，若仙人倒地。又有海印岩、石门关诸胜，其地亦名五澳，实番人巢窟也。明初设浯屿水寨于此。嘉靖中，倭自浙江舟山南行泊浯屿，福建大震。旁又有大担屿、小担屿，周围皆数里。嘉靖二十七年，贼攻沙头岙，冲大担外屿，官军击却之。贼因流劫北茭、罗浮诸处。又有列屿，广二十里，上有大小山数十。其高者曰吴山、牧山、楼山、湖山，而吴山为最。牧山前有军营山，后有马寨，有草湖，昔尝置场牧马于此。○大登屿，在县东南海中。又南有小登屿，皆广六七里。其西有鼓浪屿及夹屿，旧皆有民居。洪武二十年，悉迁入内地。成化以后，渐复旧土。

　　○海县南八十里，与海澄县接界。旧《志》云：县三面距海，而金门、厦门尤为险要。今既设兵戍守，又于围头诸处分布营哨，相为应援，所以严门户之防也。其澳头若列屿、五通、刘五店、神泉诸处，亦为防御之要，而厦门港塔头澳其最著者。

　　东溪县城东。源出大罗山，东南流，有曾溪，出县东北三十里曾岭下流合焉。绕流至县城南，与西溪会。其西溪自安溪县流入县西北界，与竹山坑等水合，西折而南，经城西，又绕流至县南，与东溪合。东流五十里入于海。○溪，在县西三十里，出莲花峰，东南流。县南有小同溪，出南安县南界洪岩山流合焉，又南入海。又沙溪在县西北五十里，源出长泰县，流入境，有三重山水流合焉，下流入海。县东四十里又有莲溪，其地有鸿渐山，颇高秀，亦接南安县界，溪源出焉，合县境诸溪南折而东流入海。

　　洪前盐泉在县东东山浮洋中。海潮所不到，每风日晴明，辄有小泉自沙土中出，乡人取而淋之，可煎成盐。

　　○高浦镇在县南高浦村。有巡司。《志》云：本置于县西积仓坂尾，后移此。万历九年改为白礁巡司相近为塔头巡司，旧置于晋江县之石湖镇，后移此。又田浦巡司，在县东南浯洲屿，旧置于安溪县源口渡，后移此。又有官澳巡司，旧置于德化县东北之东西团，后徙于浯洲屿，改今名。又有峰上巡司，本置于南安县界之莲河，后亦移于浯洲屿。相近者为陈坑巡司，亦自晋江县石井镇移于浯洲屿。又南为列屿巡司，旧置于澳头，后亦移此。以上七巡司，《郡志》云俱洪武二十年改徙，各筑城为守御。又有溪巡司，在县西四十里，正统元年置。○石鼓寨，在县西南，《志》云：宋靖康间筑，以御山寇，故址尚存。又有爰汤、东山、后溪、大尾洲等寨，俱宋靖康绍兴中置，后皆废。

　　浯屿寨在县东南。水寨也。《志》云：洪武初，江夏侯周德兴置寨，与福州之烽火，兴化之南日为三寨。景泰间，复增漳州之铜山，福州之小埕，共为五寨。寨置于浯洲屿太武山下，实控泉州南境，外扼大、小担二屿之险，内绝海门、月港与贼接济之奸。成化中，或倡孤岛无援之说，移入厦门内港，仍曰浯屿寨。山岙崎岖，贼轻舟入浅，我大舟难以转舒，每失事机。旧浯屿弃而不守，番舶得据为窟穴。嘉靖四十二年，议复置于浯屿，增兵戍守。近《志》云：浯屿寨今移于晋江县之金钗山。○刘五店澳头寨，在县东。又东有牛岭等寨。《志》云：县西又有青崎山等寨，西南有下崎等寨。其属于官者十四，而民间自为戍守者不可胜计，皆倭患时置。又镇南关，在县南。旧为鸿店亭，后置关于此，为海滨扼要之地。

　　大轮驿在县治西。宋时为大同驿，在城东朝天门外，元移今所，更名同安。明洪武九年改今名。又深青驿，在县西五十里。宋名鱼孚驿，在安民铺侧，元移今所，更名深青，明因之。又浯洲场，在县东南。洪武二十五年，设盐课司。又河泊所，在县西南，亦洪武初置。○石菌铺，在县南海滨，为烽堠之所。嘉靖四十年，倭贼自漳州府长泰县突犯同安，乡兵袭击之，贼窜石菌海滨是也。其地与潘径、陈坑皆相近，有戍兵哨守。又王仓坪，在县东南。嘉靖中，倭贼自兴化府仙游县突趋同安，参将戚继光追至王仓坪，倭奔漳州即此。

　　惠安县府东北五十里。西北至兴化府仙游县百余里。唐晋江县地。宋太平兴国六年，析置惠安县，属泉州。元因之。明嘉靖间，因倭寇始筑城浚濠。是后屡经葺治。今城周五里有奇，编户三十五里。

　　○螺山在县治北。形如螺髻。旧名罗峰，云罗隐尝寓此。县城南又有楼山，回拱县治，一名留山，亦曰城楼山。○大帽山，在县西北四十里，屹立千仞，雄峭盘郁，绝顶广百余丈，有泉泓然。其西南曰三髻山，绝顶拔起三峰如髻。有仙人桥，横跨两崖，崖甚深杳。又有灵湫，亦深广。《志》云：县北二十里有东平山，一名北山，群山连属，东有平原三四里，复起一峰，因名。又东南数里曰卧龙山，盘曲回复，中起一峰，如龙首之昂耸。又南曰龙盘山，山势蟠绕如龙，与螺山相峙。

　　九峰山县南二十五里。群峰争雄，其数有九。又城山在县西南三十余里，东连大海，西接长江，延袤如城。《志》云：县西数里有盘龙山，七峰耸起，盘曲重叠，因名。○锦田山，在县南四十里，下有腴田万顷。五代时，豪民黄氏居山下，亦曰黄田山。《志》云：县南有青山，山面大海。王闽将张困尝立寨于此，以御海寇。又县南滨海有鸭山。嘉靖中，倭攻惠安，不克引去。知县林咸击之于鸭山，伏发败死。今有鸭山埭。

　　昆仑山县东北三十里。势高耸，望之若祥云，南有伏虎岩，清泉石室，最为幽胜。又南为灵鹫山，一名乌石山。又五公山，在县东二十七里。相传萧梁时有五僧隐此。一名下江山，以南唐保大中，江盈家于山之东麓也。○松洋山，在县东南三十余里。高大甲于县境诸山，为一方巨镇。山北有洞，亦曰松洋洞，洞口仅容一人，中宽广容二三百人。宋元之季，民常避难于此。又灵瑞山，在县南三十里。横列县治之阳，若屏障然。中有孤峰特起，曰灵瑞岩。麓有龙泉，一名龙泉山。《志》云：山北十里有峰崎山。又北三里为辋川山，有居民数千家。

　　覆船山县西二十五里。以形似名。一名报劬山。唐陈嘏葬亲山下，因更名。有岩石诸胜。又南为鹳堂山，下瞰洛阳江。

