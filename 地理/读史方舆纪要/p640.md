<!-- { "loadSidebar": true } -->
　　龟山在县西隔江。山盘礴高耸，下有钟鼓洞，深里许。又五岘山，在县西南四十里，有五峰相峙。县南百二十里有仙灵山，崖峭壁，仙灵所居。《志》云：县西南三十里有九峰岭，以九峰层叠也。

　　○沅江在县西一里。自沅州流入境，又东北流入卢溪县界。《志》云：县东南十里有辰溪，盖自沅陵西南流入沅江也。县因以名。○桑溪，在县东二十里。《志》云：自辰溪分流合于沅江。又劭溪在县东五十里，嵩溪在县南六十里，洞水溪在县西南十五里，俱流合于沅江。

　　○龙门寨县西三十里。宋初置寨于此。熙宁七年废，寻复置。元废。《志》云：寨旁有龙门涧，接麻阳县界，岩石峭峻，涧水深阻，寨因以名。《闻见录》云：县南二十里有天保寨，山势危峻，昔居民避兵处。又普求镇，在天保寨南十里，诸货聚集，向设巡司。○渡口镇，在县东南一里，有巡司。《志》云：县西南一里有辰阳驿，东南三十里有山塘马驿。

　　溆浦县府南二百七十里。东北至宝庆府新化县二百里，南至宝庆府城步县二百七十五里。汉武陵郡义陵县地。隋为辰溪县地。唐武德五年，析置溆浦县，仍属辰州。城周九里有奇，今圮。编户三十四里。

　　○义陵废县在县北。汉置县，属武陵郡。高帝封长沙柱国吴郢为侯邑。后汉废。常林《义陵记》：项羽杀义帝，武陵人缟素哭于招屈亭。高祖闻而义之，故亦曰义陵。今郡东南亭舍是也。《晋书》潘京曰：武陵郡，本名义陵，在辰阳县界，光武时始移东出。《括地志》：汉武陵郡初治义陵，后汉始移临沅。是也。《舆地纪胜》云：县南一里有车灵故城。灵，吴叛臣也，入溆溪以自保，吴将钟离牧讨杀之。城址尚存。《志》云今县东二里有废卢城，未详。

　　○卢峰山县西二十里。峭峰岿然，为众山表。有锁子、对马诸洞。又西二里有大丰山，峰峦秀异，林木鳞次，萦绕磅礴，如屏障然。又大溆山，在县西三十里，洞穴深阻。其西二十里又有叙溪山。又嵯峨山，在县西北十里，盘旋耸秀，一名磨槎山。《元和志》以为巍峨山也。○桃花山，在县城北，山高险，可以守望。其北有桃谷，冈峦秀丽，溪流绕其下。

　　梁山在县东。《汉志》义陵县有梁山，序水所出，西入沅，即此山也。又金井山，在县东南十二里，旧有淘金坑，今废。又顿家山，在县东五十里，接宝庆府界，货茶者多佃于此，故茶以溆浦名。○波满山，在县南四十里，岩峦层叠，势如波浪。又穿云峰，在县北六十里，有巨石穴，状若城门，通往来。又崖门，在县东二十里，两崖夹峙，商旅经其中。

　　红旗洞县东南二十里。五代马希范遣兵收武陵诸蛮至此，见洞中红旗隐见，遂屯兵于上。其山高耸而脊平，可屯数万人。○墨岩洞，在县北十里，中深黑，有水下流，溉田甚广。又北十里有楠木洞，洞深五里，石壁峭立，梯竹以登，行未半，有涨水，谓之龙池，有楠木罗洞门，故名。下瞰流水，名无尽溪。

　　○溆水县西三十里。《汉志》作序水。一名溆溪，又名溆川。《楚辞》所谓溆浦也。源出梁山，西北流入沅。《志》云：今县南有双龙江，其水一自县南百二十里之龙潭发源，一自县东二十里龙湾发源，流经县南二里之龙堆，合流而西入于沅水。今县西二十里有大沉漉滩，又西有小沉漉、莎衣、油眉、半仓等滩，盖即溆水所经矣。

　　桃溪县西南八里。源出卢峰山，流绕县治，入双龙江，灌溉民田凡千余亩。又黄沙溪，在县南百五十里。郑家溪，在县东二十五里。来溪，在县东三十里，俱流合于双龙江。○青江潭，在县西五十里。相近又有卢深潭，溉田甚博。

　　○龙潭堡县南百二十里龙潭上。其水自黔阳县界东流至此，汇而为潭，深不可测。宋元丰二年，置堡于此。元因之。今为龙潭堡巡司。又镇宁堡，在县东六十里，或曰即宋元丰初所置悬鼓寨也。元改为镇宁堡，今亦置巡司于此。○据老寨，在县南四十里。又南十里有桶溪隘，又十里为顺溪隘，皆设险处。《志》云：县北二十里为长坡隘，又北六十里为白雾隘，亦曰白雾团。宋天禧初，辰州都巡检使李守元攻破蛮兵于白雾团，是也。亦尝置驿于此，后废。县东六十里为思溪隘，又东二十里为油良隘，又二十里为苦练、黄梅等隘，县东北六十里为口隘，皆有官兵戍守。

　　附见：

　　辰州卫在府治东南。明初龙凤十三年建，领千户等所。

　　镇溪军民千户所在卢溪县西二百三十里。本宋镇溪寨地。明初，置巡司于此。洪武二十八年复置所，以镇崇山、沿场、高岩等处，分辖蛮长石、答冲等百四十二寨，隶辰州卫。所无城，编户三里有奇。

　　○崇山所西六十里。蜿蜒高峻，山顶瀑布，声闻若雷。《志》以为即舜放兜处。元置崇山卫于山下。明初改置崇山守御千户所，寻废。《通志》山在卢罗溪县东南十里，误。又竹寨山，亦在所西，山高多竹，蛮獠尝结二寨于山上。○张家山，在所东南三十里。鬼陀山，在所东五十里。山皆高峻，有蛮寨。

　　镇溪山所东南二十五里。巍然为群山表，镇溪水出焉。《名胜志》：所东北有浮舟山，山形横亘如舟，下有岩洞，水流成溪。○思麻山，在所南六十里，两山夹立相向，水流为思麻溪。又岩碌山，在所南二百里，产石碌。又卢峰山，在所东二百三十里。三峰屹立，林壑掩映。又东二十里曰青竹山，茂林修竹，望之郁然。又委伏山，在所东三百二十里，盘亘绵远，偃伏藏奇。所北二百里曰楠木山，山多楠木。《志》云：所境群山环绕，皆蛮獠据险立寨处也。

　　○鸦溪所西北十五里。又镇溪，在所东南三十里。思麻溪，在所东南七十里。《志》云：所西之水自崇山发源，流为鸦溪下流，与群山溪之水合于武溪，流注沅江。

　　○阴隆江堡所西南七里。又四十里为爆竹堡。《志》云：所西四十里为寨阳堡，西南五十里为洞口堡，六十里为都溶堡，七十里为牛隘堡，七十五里为南阳堡，八十五里为大凹堡，皆隶辰溪卫，有官兵戍守。

　　董朵寨在所西北。《志》云：镇溪叛苗有董朵、董其、亚糯、敢冷、敢勒、亚酋、十八箭、红、小梢、小米、沙流、板凳、茅冈、下水、彪山、小铅场、盘朵、龙亭、闷洞、束那等，凡二十寨。

　　沅州府西南二百七十里。东南至靖州三百里，西至贵州思州府一百九十里，北至保靖卫三百里。

　　春秋、战国时楚地。秦属黔中郡。两汉以后，属武陵郡。。陈为沅陵郡地。隋属辰州。唐初因之。贞观八年，析置巫州治龙标。天授三年，改曰沅州。开元十二年，复为巫州。天宝初，曰潭阳郡。乾元初，复曰巫州。大历初，又改为溆州。宋初，没于蛮，蛮号懿州即溆州之讹也。熙宁七年收复，仍置沅州亦曰潭阳郡，治卢阳。元初，曰沅州，寻为沅州路。明初，曰沅州府。洪武八年，降为州，以州治卢阳县省入编户二十七里，领县二。今仍曰沅州。

　　州连接溪峒，扼塞群蛮，西南一隅，仰此气息，诚藩篱之要害，而黔、楚之巨防也。

　　○卢阳废县今州治。旧县在州城东北。汉无阳县地。唐为潭阳县地。宋初，田氏据此，谓之懿州。熙宁中，章慎破平之，置卢阳县，为沅州治。元因之。明省。《宋史》云：北江蛮彭氏有州二十，南江蛮舒氏有州四，田氏有州五，向氏有州五，自太祖以来受朝命，隶辰州入贡。熙宁五年，章经制荆湖，蛮皆纳地，惟田氏有拒命者，进兵破懿州，南江州洞悉平，遂置沅州，以懿州新城为治所。《城邑考》：州城，明初创筑。弘治正德中，相继修葺。周六里有奇，门四。

　　潭阳废县州西七十里。唐先天二年，分龙标县置潭阳县，属沅州。宋初没于蛮，县遂废。熙宁中改置卢阳县。○龙标城，在州西南五十里，汉无阳县地。梁置龙标县，属南阳郡。隋初属辰州。唐初废。武德七年复置，仍属辰州。贞观八年置巫州于此，后州郡皆治焉。五代时为蛮所废。

　　峨山废县州西百里。唐贞观五年，分龙标县地置夜郎县，属巫州。长安四年，置舞州治焉。开元十三年，改为鹤州。二十年，改为业州，又改夜郎为峨山县。天宝初，曰夜郎郡。乾元初，复为业州。大历五年，改为奖州，皆治此。五代以后，没于蛮，为奖州寨。宋熙宁中，亦曰奖州铺，属卢阳郡。○渭溪废县，在州西南百八十里。唐天授二年，分夜郎置渭溪县，属沅州。长安四年，改属业州，后属奖州。五代以后，为蛮所废。《志》云：州西二百五十里有废峨溪城，宋初诸蛮所置也。

　　舞阳城在州北。汉置无阳县，属武陵郡。县在无水之阳，因名。后汉省。三国吴复置，仍属武陵郡。晋曰舞阳县。刘、宋因之。萧齐曰舞阳，仍属武陵郡。隋废。《通典》：巫州，在巫水之阳而名，治龙标。汉无阳县，盖以巫为无也。

　　○明山州北二十里。周回二百里，冈峦层叠，环绕州城。又高明山，在州东百三十里，磅礴高峻，为诸山之冠。又保牢山，在州东百里，蛮獠据此，资其牢险。○双髻山，在州西南五十里，二峰并耸，状如双髻。其南有板门山，山岩对峙如门也。宋时为向蛮据守处。又叠石山，在州东南二里，山下有滩，名叠石滩。

　　○沅江州西南五里。自贵州番界流入州境，又东经黔阳县及靖州之会同县界而入辰溪县境。○氵舞水，在州南四里，一名氵舞溪，亦曰巫水。○自贵州思州府流入境，合于沅江。《汉志》注：无阳县有无水，首受故且兰南入沅，行八百九十里。许慎以为九江之一也。《志》云：氵舞溪一水五名，曰无、曰氵无、曰舞、曰氵舞、曰巫，其实一水也。熊氏以为辰州之武溪为无水，误。

　　渭溪州西南五十里。出双髻山下，东北流至州东南二里，入沅水。又峨溪在州西南二十里，乌溪在州西南八十里，杨溪在州南十里。《志》云：板门山下有板门溪，其相近者又有丰溪。又西溪，在州西百五十里。其下流俱入于沅水。○龙门溪，在州东六十里，又州东四十里有连溪流合焉，其下流入于辰水。

　　○便溪寨州西五十里。本奖州地。宋崇宁三年，置寨于此。今为便溪马驿，一作便水。又若溪寨，在州西二十里。宋至和中，溪州蛮彭仕义作乱，寇辰州界，据守若溪地，既而其兄师晏攻杀之，归若溪地，并以皮白洞来献，洞盖在若溪西也。崇宁三年，始置若溪寨，属卢阳县。今仍为戍守处。《志》云：州西南一里有西关渡，明初，置关于此，设渡口巡司。今革。

