<!-- { "loadSidebar": true } -->
　　新罗今朝鲜之庆尚道即其地，弁韩苗裔也。李延寿曰：新罗本辰韩种，在高丽东南。亦曰秦韩，相传秦世亡人避役，东适马韩，马韩割东界居之，故名。秦韩始有六国，稍分十二，新罗其一也。或称魏丘俭破高丽，高丽奔沃沮，后复国，其留者为新罗，兼有沃沮、不耐、韩之地。其王本百济人，自海逃入新罗，遂王其国，附庸百济，后强盛，与百济为敌。杜佑曰：新罗本辰韩种，魏时为新卢国，晋、宋曰新罗，其国在百济东南五百余里。唐武德四年，册新罗王金真平为乐浪郡王。显庆中，屡为高丽百济所攻，唐为遣兵平百济。龙朔初，以其国为鸡林大都督府，授其酋金法敏为都督。上元初，新罗据百济故地，又招纳高丽叛众，遣兵讨之，复请降。仪凤以后，复西据高丽故城，唐不能讨。自是仅羁属于唐而已。开元以后，其地多为勃海所并。○休忍国，在新罗之东，亦二韩之属。东晋时有休忍国，服属于燕，苻秦灭燕，遂属秦。太元四年，苻路以龙城叛，征兵于鲜卑、乌桓、高句丽、百济、新罗、休忍诸国，是也。后并于百济。

　　耽罗今朝鲜之庆尚南境，亦曰儋罗国。《唐史》云：居新罗武州南岛上，初附百济，后附新罗。麟德二年，遣使入朝，后为新罗所并。《图经》：今济州，即古耽罗国也。

　　流鬼东夷也。唐贞观十四年入贡，去京师万五千里，其地直黑水东北，少海之北，三面接海，南与拂涅、邻。东南航海，行十五日乃至。人依岛屿散居，多沮泽。初附百济，后附新罗。杜佑曰：流鬼国在北海之北。是也。○定安国，本马韩种。宋太平兴国中女真入贡，道出定安，即此。

　　右东夷诸种 
　
 上一页　目录页　下一页
　
读书中文网
钱建文　制作　
读史方舆纪要
　
　

山西方舆纪要序 

山西方舆纪要序
　　山西之形势，最为完固。关中而外，吾必首及夫山西。盖语其东则太行为之屏障，其西则大河为之襟带。于北则大漠、阴山为之外蔽，而勾注、雁门为之内险。于南则首阳、底柱、析城、王屋诸山，滨河而错峙，又南则孟津、潼关皆吾门户也。汾、浍萦流于右，漳、沁包络于左，则原隰可以灌注，漕粟可以转输矣。且夫越临晋，溯龙门，则泾、渭之间，可折而下也。出天井，下壶关、邯郸、井陉而东，不可以惟吾所向乎？是故天下之形势，必有取于山西也。吾盖征之春秋之世，而知所以用山西者矣。叔虞之初封于唐也，不过百里之国，其后并兼弱小，渐以盛强。献公信骊姬之谗，申生死而重耳逐。当是时，晋国之危，不绝如线。以秦缪之才且智，岂不欲兼晋而有之？而势不能也。韩之战，既以获其君矣，而卒不能入其国，岂惟丧君有君之义，州兵爰田之制？晋诸臣之才力，皆足以抗衡于秦，亦其国之险塞，可凭依以为固也。及文公以晋霸，而天下之征伐号令，且自晋出焉。观于服郑慑楚，晋之兵威，远及于江汉矣。襄公败秦师于淆，秦人报怨之师，尝欲甘心于晋。自襄、灵、成、景、厉、悼，以及平公之世，秦、晋河上之战，前后以数十计，然秦卒不能得志于晋。当是时，秦日以强，缪、康、桓、景诸君，其材足以争雄于中国。而成周无恙，东诸侯之属，不遂罹秦祸者，不可谓非晋之大有造于天下也。及三家分晋，而晋非复春秋之旧矣。然而卫鞅之言曰：秦之与魏，譬如人有腹心之疾，非魏并秦，秦即并魏，魏必东徙，然后秦可据山河之固，东乡以制诸侯。是一魏犹足以难秦也。盖魏之强，以河西、安邑；而韩之强，则以上党；赵之强，则以晋阳及云中、九原。自魏去安邑，都大梁，而魏始弱矣。秦惠文君时，魏以河西之地，尽入于秦，而魏益弱。秦昭襄二十一年，安邑复入秦，而魏遂不复振矣。秦人既得安邑，乃谋韩之上党。秦拔上党之后，凡八年，而韩遂入朝于秦。又六年攻赵，拔晋阳。晋阳拔后十九年，而三晋竟亡矣。呜呼！秦之能灭晋者，以晋分为三，而力不足以拒秦也。假使三晋能知天下之势，其于安邑、于上党、于晋阳也，如捍头目而卫心腹也。即不能使秦人之不我攻，必当使我之不可攻；即不能为其不可攻，必不可遂敌之必我攻。合与国以争之，上也；举国以争之，次也。于安邑、于上党、于晋阳，固尺寸之地，即为其国延旦夕之命也。奈何揖寇入门而不知，割己肥敌而不悟，使秦人得以坐待其毙乎？然而秦自孝公以后，萃六世之力，而后能尽举安邑、上党、晋阳之地，亦不可谓不难矣。汉都长安，而太原、云中、定襄，皆屯宿重兵，所以镇抚北方也。魏、晋之际，雁门以北，尽皆荒塞，而以并州为重镇。及刘渊倡乱于离石，关河以南，悉被其荼毒。晋室之祸，自古未有也。苻坚之取燕也，破壶关，克晋阳，乃一举而入邺。拓跋魏起于北荒，奄有恒、代，规取河北，蚕食河南，既又克统万，平辽东，收姑臧，纵横四出，无有当其锋者。及南徙洛阳，而肩背之势，倒制于巨猾强藩矣。是故六镇跳梁于前，尔朱凭陵于后，高欢篡窃于终，皆自隔远恒、代、阶之祸也。宇文氏与齐人争于龙门、玉壁之间，材均势敌，卒不能越关河尺寸。及周人克有平阳，进拔晋阳，而慕容之辙，高齐复蹈之矣。隋以汉王谅之乱，列戍太原，建置留守。唐公乘之，引兵而西，克临汾，渡龙门，抚定关陇，于是东向而争天下，势如建瓴也。刘武周资突厥之助，盗据马邑，一旦越雁门而侵并、晋，太宗投袂而起，奋其雄武，亟削平之。诚以并、晋为关辅之襟要，卧榻之旁，不可以假他人耳。河北连兵，太原如故，故李、郭藉为根本，得东向以灭安、史。唐末李克用资之，虽艰难孱弱，卒能自振。存勖夹河之战，不过十五年，而梁之君臣，函首以告先王矣。石敬瑭据有晋阳，卒易唐祚。刘知远继之，复承晋社。其后刘崇以河东十州之地，矫命者垂三十年，以周世宗之英武、宋太祖之雄略，而不能奏芟除之烈也。女真窃入云中，进陷朔、代，张孝纯以太原拒守，云中之寇，未敢南牧也。及孤城覆没，敌势益张，遂速青城之辱。迄于取河中，渡临晋，而永兴六路，一时摧败矣。元末扩廓据晋、冀，太祖取之，乃在克平元都之后。国家定都于燕，而京师之安危，常视山西之治乱。盖以上游之势，系于山西也。曰：山西之形势诚重矣。然昔人有言，殷纣之国，左孟门，右太行，常山在北，大河在南，而武王杀之。且高不能以并州拒曹魏，刘琨不能以并州制刘、石。靳准窃平阳，而旋毙于刘曜；杨谅起晋阳，而卒蹶于杨素，恶在其为险固者也。曰：成败相乘也，如转圜也。使谓形势可恃，是终古无覆亡之国也。且不闻朱子之说乎？冀州山川风气所会也，昔者尧都平阳，舜都蒲阪，禹都安邑，盖自昔帝王尝更居之矣。曰：然则山西可以建都否乎？曰：天下之事，创起为难。燕京袭辽、金、元之故辙，乃曰取法于黄帝也。山西有尧、舜、禹之成谟，乃曰汉、唐以来，未有建都者也。庸人之论，不究本末如此。夫山西之与燕京，又乌可以同日语哉？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十九 

卷三十九
　　◎山西一

　　古曰冀州。舜分置十二州，此为并州应劭曰：地在两谷之间，故曰并州。亦曰卫水、常水之间也。今卫水、常水，俱见北直真定府。《禹贡》仍曰冀州其地险易，帝王所都，乱则冀安，弱则冀强，荒则冀丰，故曰冀州。《周礼·职方》：正北曰并州。成王封叔虞于唐，此为晋地。战国时为赵地，亦兼韩、魏之疆今平阳府，故魏地。潞安府辽、泽二州，故韩地。后皆入于秦。其在天文，昴、毕则赵分野韩、魏分野，见河南沿革。秦并天下，置太原、河东、上党、代、雁门、云中等郡。汉武置十三州，此亦为并州其河东郡则属于司隶。后汉以并州治晋阳。灵帝时，羌胡大扰定襄、云中等郡，并流徙分散。献帝时，省入冀州。魏黄初中，复置并州，自陉岭以北并弃之。晋亦置并州，惠帝时为刘渊所残破，其后刘曜徙都长安，平阳以东，陷没于石勒。及苻坚、姚兴、赫连勃勃之际，并于河东置并州。姚兴时，又尝分河东置并、冀二州。及后魏以后，分析益多，不可得而详也。隋亦置十三部，而不详所统。唐贞观初，置河东道，开元中因之移治蒲州。天宝初，又置河东节度使于并州。及五代时，李克用、石敬瑭、刘知远，代有其地，并主中国。周广顺初，刘崇据其地。宋太平兴国四年，始克平之，仍置河东路。而雁门以北，则属于契丹，为西京路。金人分置河东北路、河东南路及西京路北路治太原，南路治平阳，西京路治大同。元亦分为冀宁、晋宁、大同等路，直隶中书省谓之腹里。明洪武元年，置山西行中书省于太原。九年，改为山西等处承宣布政使司。今领府五、直隶州三、属州十六、县七十九总为里四千四百四十有奇。夏秋二税，约二百三十一万四千八百有奇，而卫所参列其中今仍为山西布政使，以直隶之保安、延庆二州改隶焉。

　　◇太原府属州五　县二十

　　阳曲县附郭　　太原县　　榆次县　　太谷县　　祁县　　徐沟县清源县　　交城县　　文水县　　寿阳县　　盂县　　静乐县　　河曲县

　　平定州属县一

　　乐平县

　　忻州属县一

　　定襄县

　　代州属县三

　　五台县　　繁县　　崞县

　　岢岚州属县二

　　岚县　　兴县

　　保德州

　　◇平阳府属州六　县二十八

　　临汾县附郭　　襄陵县　　洪洞县　　浮山县　　赵城县太平县　　岳阳县　　曲沃县　　翼城县　　汾西县　　蒲县

　　蒲州属县五

　　临晋县　　荣河县　　猗氏县　　万泉县　　河津县

　　解州属县五

　　安邑县　　夏县　　闻喜县　　平陆县　　芮城县

　　绛州属县三

　　稷山县　　绛县　　垣曲县

　　霍州属县一

　　灵石县

　　吉州属县一

　　乡宁县

　　隰州属县二

　　大宁县　　永和县

　　◇汾州府属州一　县七

　　汾阳县附郭　　孝义县　　平遥县　　介休县　　石楼县临县

　　永宁州属县一

　　宁乡县

　　◇潞安府属县八

　　长治县附郭　　长子县　　屯留县　　襄垣县　　潞城县壶关县　　黎城县　　平顺县

　　直隶◇泽州属县四

　　高平县　　阳城县　　陵川县　　沁水县

　　直隶◇沁州属县二

　　沁源县　　武乡县

　　直隶◇辽州属县二

　　榆社县　　和顺县

　　◇大同府属州四　县七

