<!-- { "loadSidebar": true } -->
　　《禹贡》梁州之域。周为巴子国。秦灭巴，置巴郡《巴记》：周慎王五年，秦惠王遣张仪、司马错伐蜀，灭之。仪贪巴之富，因取巴垫江以归，置巴郡，城江州。两汉因之《晋志》：初平元年，刘璋分巴为永宁郡，治江州。建安六年，改永宁为巴东郡。章武元年，改巴东仍为巴郡。晋亦为巴郡。宋、齐仍旧。梁置楚州。西魏改为巴州。后周又改楚州。隋开皇初，废郡，改州曰渝州。大业初，复曰巴郡。唐初，复曰渝州。天宝初，曰南平郡。乾元初，复为渝州。宋初因之亦曰巴郡。崇宁元年，改曰恭州。淳熙中，升为重庆府以光宗潜邸也。元置重庆路至正末，明玉珍都于此。明初，复为重庆府，领州三，县十七。今因之。

　　府会川蜀之众水，控瞿唐之上游，临驭蛮，地形险要。春秋时，巴人据此，常与强楚争衡。秦得其地，而谋楚之道愈多矣。公孙述之据蜀也，遣将从阆中下江州，东据关，光武使岑彭讨述，自江州而进。先主初入蜀，亦自江州而北建安十九年，诸葛武侯等由巴东至江州，破巴郡，乃分遣赵云从外水定江阳、犍为，张飞定巴西、德阳。盖由江州道涪江，自合州上绵州者，谓之内水；由江州道大江，自泸戎上蜀郡者，谓之外水。内、外二水，府扼其冲，从来由江道伐蜀者，未尝不急图江州。江州，咽侯重地也晋桓温讨李势，朱龄石平谯纵，路皆由此。后唐长兴二年，孟知祥遣将张武为峡路招讨等使，武引军至渝州，渝州降，遂进取泸州，又分军取黔涪。宋淳初，余帅蜀，兼知重庆府，时巴蜀残破，多方拮据，力谋完复，西南半壁，倚以无恐。彭大雅代之，急城重庆，以御利、阆，蔽夔、峡，为蜀之根柢。狡悍如蒙古，旦夕不能以得志也，岂非地有所必争欤！孙氏曰：重庆三面临江，春水泛涨，一望弥漫，不可卒渡，其出入必经之要道，惟佛图关至二郎关一路耳。万历中，永宁奢崇明作乱，据重庆，分兵扼夔州江口，陷遵义、泸州，截川西栈道，全蜀震动。识者谓但守佛图关，贼立可饥死。既而贼纵横四出，直逼成都，官军扼之，引还重庆，诸军齐进，夺其佛图关，而重庆遂下。盖佛图关者，又重庆之噤要也。

　　巴县附郭。古巴子国都也。秦置江州县，巴郡治焉。汉以后因之。齐梁间改曰巴县。隋唐以后因之。皆为州郡治。编户九十二里。

　　○江州城在府治西。相传秦张仪所筑，置县于此。汉因之。后汉初，公孙述据蜀，遣将从阆中下江州是也。建武十一年，岑彭讨述，述将田戎败保江州。彭至城下，以城固粮多，难卒拔，留冯骏守之，即此。建安六年，赵韪叛刘璋，围城都，败走江州，被杀。十六年，先主入蜀，至巴郡，由江州而北。十九年，诸葛武侯等至江州，破巴郡。章武二年，东伐孙权，张飞自阆中发兵，会江州遇害。建兴四年，丞相亮欲出军汉中，李严当知后事，自永安移屯江州，因筑大城，即今郡城也。庾仲雍曰，江州县对二水口，右则涪内水，左则蜀外水。《巴志》：汉世郡治巴水，北有甘橘宫，今北府城是；后徙南城，在江南，今南平城是。《城邑考》：今郡城堑崖为垒，环江为池，相传即李严故址。有门十七，九开八闭，俗以为九宫八卦之象。今城周十六里有奇。

　　万寿废县府西南九十里。唐江津县地。武德三年，分置万春县，属渝州。明年，改为万寿县。宋乾德五年废。又东阳城，《志》云：在府西百里，萧齐置东阳郡，治巴阳县。梁因之。后周废。今亦名东阳镇。○多功城，在府西四十里。《志》云：宋淳中筑，以拒蒙古。

　　南平废县府东南二百三十里。本巴县地。唐贞观四年，分巴县南界置，并置南平州，领南平、清谷、周泉、昆川、和山、白溪、瀛山七县。八年，改州曰霸州。十三年，州废，以清谷等县俱省入南平，属渝州。宋初仍曰南平县。雍熙中废。《郡志》：霸州城在府东南二百六十五里。《旧唐书》：南平州本置于南平县南也。○古滩城，《志》云：在府东八十里岷江岸，相传巴子于此置津立城。

　　○涂山府东八里，岷江南岸。山之址有石中分，名曰龙门，其下有水，与江通。古《巴郡志》：山高七里，周围二十里，尾接石洞峡，峡东西约长二里许。刘先主置关于此山之上，禹庙及涂后祠在焉。杜预曰：巴国有涂山，禹娶于涂山是矣。山足又有古黄葛树，下有黄葛渡。郦道元云：江水东经黄葛峡。即此。

　　昆蝼山府东北七十里，据渠合之境。山高十里，林壑深翠，一名塔平山。又方山，在府东北三十里，一名凝脂山，以常有云气若凝脂也。相传尧时洪水不没，亦名浮山。○石狮垭山，在县北九十里，二山峭峙，四壁绝险，中盘小径，分渝合之界。

　　瀛山府南百二十里。崖壁峭拔，有四十八面之险，四时青翠，宛若蓬瀛。唐贞观中尝于山下置瀛山县。又南平山，在府南百五十里，一名青山。○逾越山，在府西七十里。其峰峻拔，高出众山，因名。又寨山，在府西九十里。上有古寨，兵乱时，昔人保聚于此。

　　明月峡府东四十里。《志》云：治东江浒有广阳坝，亦曰广阳洲，洲东七里水南有追石，俗名遮夫追，追石东二里即明月峡，峡前南岸，壁高四十丈，有圆孔如满月状。《华阳国志》：郡东有广德屿，有明月峡。《峡程记》：明月、仙山、广溪，所谓巴有三峡也。

　　铜锣峡府东二十里。悬崖临江，下有圆石如铜锣之状。明初平蜀，廖永忠引舟师至铜锣峡，明升出降处也。○温泉峡，在府西南百六十里。温泉自悬崖下涌出，四时腾沸如汤。又鱼鹿峡，在府西北百二十里，涪水自中流出，有石状如鱼鹿，因名。《志》云：府西三里又有洪崖洞，瀑布悬流。一名滴水岩。

　　○岷江在府城南。自泸州流入境，历壁山，江津县，而东北流，又东经长寿县及涪州、忠州境，而入夔州府界。远近群川，多流会焉，滩峡曲折，波流浩瀚，为郡境之巨防。详大川岷江及川渎异同。

　　涪江在府城西北。自潼川州东南流，经合州城南，而嘉陵水、渠水合焉，又东南流，径府城北，又东而入于岷江。杜佑曰：巴江在府城东北，阆水与白水合流，曲折三回如巴字，故有三巴之称。盖即涪水合大江处矣。万历中，奢崇明陷重庆，攻合州。石主宣抚女官秦良玉进营城下，遣兵袭两江，烧其船以阻贼泛舟东下。二江，即涪、岷二江也。

　　丹溪府东南二十八里。从群山中流出，水色如丹。又交龙溪，在府东北二百八十里。皆流合于岷江。○新井，在巴县治南。《志》云：郡依险置城，高亢无水。萧梁时，地忽自开成井，方六丈，深三十六丈。后涸。唐刺史皇甫于县南凿石六丈得泉，号为新井。

　　○佛图关府西十里。《志》云：李严城江州，欲凿城后山，知汶江通水入巴江而未果。今佛图关左右顾巴、岷二江，是严欲凿处，斧迹犹存。其西南又有二郎关，皆府之要津也。万历中，奢崇明作乱，据重庆，自城西通远门城濠，至二郎关，连营十有七。官军力攻，夺其佛图、二郎两关，进逼重庆，克之。

　　铜锣关府东二十里。据铜锣峡之险。又石洞关，在涂山石洞峡口。相传先主所置。又城南隔江有南坪关。万历中，奢崇明陷重庆，分兵四出，进攻合州，石主宣抚女官秦良玉讨之，卷甲疾趋，潜渡重庆，营于南平关，扼贼归路。是也。

　　扶桑坝在府东。宋景炎三年，元将不花等攻重庆，守将张珏与战于扶桑坝。元兵从后合击，珏溃走，城遂陷。○大洪江镇，在府东百里，亦曰大洪江壁山镇，有巡司戍守。

　　朝天驿府治东三里。《志》云：府南六十里有鱼洞水驿。万历元年，改鱼洞为土闹坝。府南百二十里，有铜罐溪水驿。又府东九十里有木洞水驿，北九十里有土沱水驿。隆庆六年，移土沱驿于铁山公馆。○白市铺马驿，在府西七十里。又百节马驿。在府东南六十里。

　　江津县府南百八十里。西南至壁山县八十里，南至綦江县五十里。汉江州县地。萧齐自郡内移治溪口，为今治。西魏改曰江阳县，置七门郡治焉。隋开皇初，郡废，县属渝州。十八年，改县曰江津。唐仍属渝州。宋因之。今城周九里有奇，编户三十八里。

　　○江阳城在县西，地名口。有七门滩，西魏因置七门郡。旧《志》：滩在县西七十里，有大石横江中凡七处，望之如门，郡因以名。宋乾德五年，移县治马鬃镇，即今治也。今县治北一里即马鬃山镇，盖因以名。

　　○鼎山在县治南，有三峰鼎峙。《志》云：宋尝置鼎山县。今正史不载。又治北隔江一里有石佛山，与马鬃山相连，又县西北十五里有华盖山，皆高耸。

　　龙登山县东百里。上有虎跳岭，双峰并峙，顶有井泉，四围石壁崭岩，有二路可升。正德八年，盗起，义兵屯此，为一方保障。○珞黄山，在县东六十里，下有珞黄镇。《巴中记》谓之东穷峡。

　　○大江在县治北。自壁山县流入界，又东北入巴县境。旧《志》：江经县治西有石门，曰龙门峡，亦曰龙门滩，流入巴县界，接东阳镇。

　　溪县东南三十里。本名夜郎溪。源出遵义府，自南川县流经綦江县入县界，又西北注于大江，亦名南溪。唐《四夷县道记》：自江津路南，循溪水路往南平州。是也。又乐城溪，在县西三十里，流入大江，有乐城滩。

　　○合小坪在县南。正德中，贼方四等攻江津，官军击败之，追至此。又山坪在县西南。正德中，贼曹甫反，据江津，抚臣林俊攻败之，又败之于山坪、伏子岸诸处，尽歼其众。

　　茅坝驿在县东。《唐志》：江津县有茅坝驿，蜀人谓平川为坝。唐乾宁三年，荆南将许存为万州刺史，不容于大帅，成遣兵袭之，存走屯于茅坝，降于王建，即此。今废。○溪水驿，在县治西。又西六十里有石羊水驿。百二十里有石门水驿，万历九年，改石门曰白沙驿。百八十里有汉东水驿。又白渡水驿，在县南百二十里。嘉靖中，石门、白渡二驿废，余仍旧。

　　壁山县府西南百八十里。西北至永川县七十里。本巴县地。唐至德二载，析巴县及江津、万寿县地置壁山县，属渝州。宋因之。元至元二十二年，省入巴县。明成化十九年，复置。城不及四里，编户十二里。县今省。

