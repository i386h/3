<!-- { "loadSidebar": true } -->
　　○蛟湖镇府东百有二里。有巡司，明初置。又连盘巡司，在府东北百二十里，地名长沙。逼近海口，亦曰连盘港口。明初置巡司，与前千户所相为形援。《宋志》：府东南七十里有管界寨，东南百二十里有亭场寨。嘉定十五年，守臣言管界、亭场两寨，皆防扼海道，亭场在海门之北，管界乃入里港之中，甚无谓也。宜以管界徙海门南，与亭场对峙，因议移于土马岩，元废。又吴都寨，在府东百五十里，亦宋置，元废。

　　赤城驿在府治东南。宋置丹丘驿，明改今名。又泰安驿，在府西北四十七里；横溪驿，在府东北五十里，皆宋置，寻废。○杜渎场盐课司，在县东百里。宋熙宁五年置场，元曰杜渎监，明初改盐课司。《志》云：府东南二里有台州盐仓批验所。又新亭盐场，在府东南六十里，宋置，寻废。《宋志》：临海县东三十里有大田税场，东南百二十里有雄溪铁场，百五十里有公、广济二铁场，西六十里有归溪铁场，西北五十里有大石铁场，又十里有高梁银场，后废，元初并废大田场。

　　三石镇在府东。嘉靖中，倭略临海之三石镇，即此。○新桥，在府东南。嘉靖四十年，倭自桃渚登陆，来犯府城，戚继光败之，又追败之于新桥，又追败之于黄沙，围之于白水洋民居，焚而殪之。《闻见录》云：府北有十二堡桥，为北出宁波之道。

　　黄岩县府东南六十里。西南至温州府乐清县百八十里，西北至仙居县百五十里。本汉回浦县地。后汉以后，为章安县地。隋为临海县地。唐上元二年，析置永宁县，属台州。天授初，改今名。宋因之。元元贞初，升为州。明朝洪武二年，复为县。县城相传唐上元中筑，周九里有奇，后废。明初吴元年重筑，周三里。洪武二十年，徙砖石筑海门卫城。嘉靖三十一年，倭入犯，县以无城不能守。明年，筑城，周七里。编户百五十六里。

　　○古城县南三十五里。外城周十里，内城周五里，有洗马池、九曲池故宫基址。楚灭越，越王支庶筑城保此，俗讹为徐偃王城。《志》云：城在大唐岭东，与太平县接界。又有汉城，在县北十里，建置未详。

　　○永宁山县东五里。以旧县名，石壁峻特，四望皆方。一名方山，其阴曰白龙山，旁为九峰山，山列九峰，二峰特高。又委羽山，在县南五里，一名俱依山，山东北有洞，俗传仙人刘奉林控鹤坠翮处，《道书》以为天下第二洞天。○马鞍山，在县东五里，山势奔迸，脊如马鞍。元末，方国珍以舟师突海门，入州港，犯马鞍山，泰不华击之，战死。嘉靖中，倭贼入犯，官军败之于马鞍山。或云，山在楚门所西北。

　　松岩山县西十五里。沿崖而上，凡七里始登石梯，梯数百级，俗名古仙百步街，上平广，有古松碧潭之胜。又灵岩山，在县北十里，一名鹫峰，有飞瀑垂崖而下，潴为深潭。山之右为紫霄山、翠屏山，皆高胜。○盖竹山，在县西北三十里，与临海县接境。县西六十里又有三荟山，周二十余里，分上中下三荟，岩涧洞壑，每入益胜，居人皆以造楮为业。相近者又有平田山，甚高峻，至岭平衍可田，因名。《志》云：县西五十里有灵石山，一名甘露山，孙恩寇境，毁木为船，石从空坠而伤贼，因名。县西百二十里又有黄岩山，一名仙石山，县以此名。

　　东镇山县东二百四十里。《临海记》：洋山东有东镇大山，去岸二百七十里，有四岙，极险峻，山上望海中，突起一石，即高丽头山也。又盘龙山，在县东南二十五里，横冈曲阜，状如盘龙。又盘山，在县南五十里，盘回十里，石磴崎岖。○将旗岭，在县西四十里，旧为屯营处。又郑家岭，在县西百有五里，岭路高峻，县西百十里又有五部岭，绵亘甚远，其路五达，因名。《志》云：县西南三十五里有佛岭，与乐清县分界，岭北有军营溪。宋宣和中，官兵御寇结营于此，因名。今溪在县西三十里，源出佛岭，下流入江。

　　○海县东百里。其入海之口曰椒江，由椒江而西，直接永宁江，抵城下不过七十里，故县之海防，视他所为切。元季方国珍之乱，嘉靖间倭夷之乱，县辄被其祸。

　　永宁江县北二十里。有二源，大源出县西南三百余里之尘山，东南流二百十里至左溪村。小源出黄岩山，东北流，合于大源。皆平浅不通舟。合流三十里，至官岙村，无滩碛，直接永宁江，广逾百步，可通舟。又东流百里，过县北，又三十五里而为临海县海口，入于海。从源至海，计四百八十里，亦曰澄江。

　　青湖县西三十里。相传湖底有窍，深不可测。又西五里有白湖，又天赐湖，在县东南五十里限浪山下，居民得灌溉之利甚博，不假浚凿，故名。又消湖，在县东南九十里。

　　官河县东南一里。《志》云：河自县前至温岭，凡百三十里，别为九河，各二十里，支为九百三十六泾，分二百余埭，绵亘诸乡，溉田七十一万有奇。宋绍兴九年以后，相继浚治，元因之。前朝亦屡修浚，为民利。《宋志》：官河旧有五闸，久废不修。淳熙十二年，提举勾昌泰请修复，即此。又县东有东浦，绍兴中，尝置常丰闸，名为决水入江，而海潮涨淤，每逢旱干，则灌溉无备。淳熙十三年，昌泰奏请筑塞之，温岭见太平县。

　　○长浦寨县东南四十里有巡司，本曰界首巡司。洪武二十年，立海门卫移置于此，改曰长浦，筑城戍守。又路桥镇，在县东三十里，宋初为新安镇，后改今名，今亦为戍守处。县东南四十里又有旋井市，亦曰泉井镇。○丹崖驿，在县治东，旧在县东北三里，宋曰永宁驿。乾道三年，又改为仁风驿，元因之。明初改今名。又白峰驿，在县南四十五里，宋置，寻废。《舆程记》：县南六十里至乐清县之领店驿，又南至窑岙驿六十里。又黄岩场盐课司，在县东南六十里。宋曰迁浦盐场，元曰黄岩场监。元贞初，升盐司。明初改今名。

　　天台县府西北九十里。东北至宁海县百十里，北至绍兴府新昌县百二十里，西至金华府东阳县三百五十里。汉章安县地。三国吴析置始平县。晋太康初，改为始丰县，属临海郡。宋、齐因之。隋省县入临海，唐武德四年，复置始丰县。八年废。贞观八年，复置，属台州。上元二年，改曰唐兴县。咸通初，王式讨裘甫于宁海，分军屯唐兴，断其南出之路，是也。五代梁开平中，吴越改曰天台。石晋时，改曰台兴。宋复曰天台县。旧有城，相传三国吴永安中筑，后废。宋宣和三年重修。明嘉靖三十二年，改筑，周五里有奇。编户四十二里。

　　○天台山县北十里。一名桐柏山，亦名大小台山，以石桥大小得名。道书，大小台当五县中央，五县谓余姚、奉化、临海、天台、嵊县也。山经天台，超然秀出，入山者路由福溪，水险而清，前有石梁，下临绝涧，逾梁而上，攀藤梯壁，始得平路，其诡异奇秀，非纪载所能尽也。今在县北六里者，曰赤城山，土皆赤色，状似云霞，俨如雉堞。孙绰所云赤城霞起而建标者。西有玉京洞，《道书》以为第六洞天。宋咸平天圣中，皆投金龙王简于此，水流为赤城溪，注于大溪。又琼台山，在县西北三十里，稍南三里曰双阙山，两峰万仞，屹然相向。孙绰云：双阙云耸而夹道，琼台中天而悬居。此矣。县西四十里曰瀑布山，一名紫凝山，有瀑布千丈。又石桥山，在县北五十里，石桥架两崖间，长七丈，北阔二尺，南七尺，其中尖起丈余，下有两涧合流，势甚峭峻。孙绰云：跨穹窿之悬崖，临万丈之绝溟。是也。又寒石山，在县西北七十里，一名寒岩。县西九十里有天柱山，其南有黄水峰。已上皆天台之别阜也，余见名山天台。

　　桐柏山县西北二十五里。天台之支山也，故天台亦兼桐柏之名，周围有紫霄、翠微、玉泉、卧龙、莲花、华琳、玉女、玉霄、华顶九峰，亦即天台诸峰矣。上有桐柏观。唐懿宗初，浙东贼裘甫作乱，官军与战于桐柏观前，败绩。宋改名崇道观。《志》云：县北十三里有司马悔山，为天台山后，《道书》以为第十六福地。唐时司马承祯隐此，就征而悔，因名。○东横山，在县东十里，天台山足也，俗名覆船山，其上坦夷，可三十顷，中有三溪。又东三十里有苍山，以苍秀凌霄而名，接宁海县界。

　　大盆山县西百八十里。西接东阳，南界仙居，遥望宛如覆盆，婺江发源于此。○关岭，在县西北四十里，与新昌县分界。又筋竹岭，在县东四十五里，与宁海县接界。

　　○大溪在县城西南。《志》云：始丰溪源出大盆山，引而东，天台、桐柏二水入焉，故曰大溪。流经县南，又东南流入临海县界，合仙居县之永安溪，即澄江上源也。又青溪在县西五里，或曰即天台水也，合铜溪而入大溪。县北四十里又有福溪，出石桥山下，分流而西北入新昌县界，为剡溪之上源，其一流南入大溪。又铜溪在县西北五十里，水色如铜，亦南流入大溪。

　　酋溪县东三十里。一名犹溪，亦名油溪。源出县东十里凤凰山，东流入宁海县界。溪产铁。胡氏曰：酋溪之东有甬溪，唐王式破裘甫处也。又灵溪在县东二十里，亦流入宁海界，合于酋溪。旧有灵溪公馆，在县东二十五里。○左溪，在县西三十里，合天台水，逶迤曲折，至关岭而入新昌县界。

　　○赤城驿县治西南。宋置。又飞泉驿，在县西二十五里。灵溪驿，在县东二十里。《宋志》：旧路由灵溪驿入京，谓之亭头。后改自东门，驿废，寻又废飞泉驿，元并废赤城驿。○赤岩银场，在县西十里。宋元四年，以矿发置场，寻废为铅坑。县西九十里又有天柱山铅坑，东三十里有酋溪铁坑，元时皆废。

　　关岭山寨在县西北关岭上。旧《志》：岭上有石垒寨，唐广德初，王师讨贼袁晁，累石筑寨于此。元末贼亦尝据此结寨。又北曰会寺岭寨，亦曰卫墅。《志》云：关山卫墅，郡西境之险也。今详见新昌县。

　　仙居县府西九十里。东南至黄岩县百五十里，西北至金华府永康县二百八十里，西至处州府缙云县百五十里。晋始丰县地，永和中，析置乐安县，属临海郡。宋以后因之。隋省入临海，开皇十年，婺州贼帅汪文进使其党蔡道人守乐安，杨素讨平之，即此。唐武德四年，复置乐安县，属台州。八年废。上元二年，复置，徙治孟溪，仍属台州。五代唐长兴元年，吴越改为永安县。宋景德四年，改曰仙居县。旧有土城，唐上元中筑，周不及二里，后废。宋宣和中重筑，元毁。前朝嘉靖三十五年，始议筑城，不果。邑为倭所残掠。明年，始垒石为城，周五里，寻复废。今编户九十五里。

