<!-- { "loadSidebar": true } -->
　　○龚江在县城南，即浔江也。唐置龚州，江因以名。东流入藤县界，亦名都泥水。江中有洲曰游鱼洲。西上五里曰乾洲，又五里曰相思洲，皆在江中。《志》云：县东十五里有石门滩，又五里为将军滩。又古氵邕滩，在县西二十里，有氵砉甚险。皆大江所经也。

　　相思江县西北三十里。自桂平县界流入境。又泰川江，在县东北二十里，废县以此名，或讹为秦川河。又白马江在县东五十里，武林江在县东南五十里。又有渌水河在县东南二十五里，南浦河在县南五里。俱流合于龚江。

　　○太平关在县西北。《志》云：县有东、西、北三关，俱在县郭内，盖即弘治中所筑罗城诸门也。又乌江之西曰永宁关，稍北曰太和关。○泰川镇，在县西北四十里，有泰川巡司。又县北六十里有大同乡巡司，县南五十里有武林乡巡司，在武林江口。俱以旧县名。又平岭巡司在县西，三堆巡司在县西南，大峡巡司在县东北。《郡志》县境巡司凡六，是也。《图经》县城西南又有洞心巡司。

　　乌江驿在县城西。《舆程记》：自乌江驿而东历将军滩，共六十里至白马堡，又东四十里即藤县之黄丹驿。

　　贵县府西百四十里。西至横州百八十里，东南至郁林州兴业县百二十五里，西北至宾州百七十里。古西瓯、骆越地。汉为郁林郡之广郁县地。后汉因之。三国吴置阴平县。晋太康初，改曰郁平县，仍属郁林郡。宋、齐以后因之。隋初，属尹州。大业中，亦属郁林郡。唐武德四年，置南尹州，兼置总管府，寻为都督府。贞观七年，罢都督府。九年，改南尹州为贵州。天宝初，曰怀泽郡。乾元初，复为贵州。南汉因之。宋仍曰贵州，亦曰怀泽郡。开宝四年，改州治郁平县曰郁林。元因之。大德九年，以州治郁林县省入。明洪武三年，降州为县，又改今属。城周四里有奇，编户三十六里。

　　○郁平废县即县治。汉广郁县地。刘句曰：古西瓯、骆越所居。后汉灵帝建宁三年，谷永为郁林太守，招降乌浦人十余万，开置七县，今贵州境内皆是其地。晋始曰郁平。唐为贵州治。《新唐书》贵州治郁林，误也。宋初，始改郁平为郁林。元省。《城邑考》：县城，唐元和中筑，以砖。宋绍熙中，重修。元初，城毁。至正中，又尝营治。明洪武二十五年，展筑。二十九年，复以砖石。成化五年、嘉靖九年，皆尝增修。

　　怀泽废县县南百五十里。汉广郁县地。三国吴析置怀安县，属郁林郡，旋废。晋末复置。宋、齐因之。梁曰怀泽县，仍属郁林郡。隋属尹州，大业初废。唐武德四年，复置，属南尹州，寻属贵州。南汉因之。宋初废。○义山废县，在县北八十里。梁置马度县，属郁林郡。隋因之。唐武德四年，改为马岭县，属南尹州，寻属贵州。贞观末废。天宝末，复置，改曰义山，仍属贵州。宋初废。旧《志》云：县有乌浒夷巢。又潮水废县，在县西五十里。唐武德四年，分郁平县置，属南尹州，寻属贵州。亦宋初废。《胜览》云：县西有郁林郡城遗址，吴陆绩为太守时筑。似未可据。

　　○南山县南七里。有二十四峰，峭拔秀异，甲于一郡。上有七星诸岩，洞壑皆奇胜。《志》云：南山岩洞，其得名者凡数处。又有景寺，宋太宗、真宗、仁宗所赐御书藏其中。又东山，在县东二十里，峰峦秀峙。县北十五里又有北山，一名宜贵山，上有瀑布千仞，其北为登仙岩，路接仙女岭。又西山，在县西三十里，有五峰并峙。

　　龙山县北五十里。山势险峻，绵亘深远。《新唐书》贵州有龙山府，盖府兵防戍处也。山产茶，沙江出焉，议者以为藤峡之右臂。成化二年，置北山巡司，以扼其险。○马岭山，在县西北七十里，一名马度山，昔以此名县，亦名龙马山。

　　仙女山县北七十里。亦曰仙女岭。嘉靖初，藤峡犭贼据此，谓之仙女寨。又东北为油榨、石壁、大陂等巢，王守仁遣兵讨平之。○马面山，在县北九十里。《志》云：县东北六十里有鸦笑山，东接石梯山，西连北榄山，亦犭贼出没处也。《图经》：北榄山在县北六十里，石梯山在县东北七十里，东接桂平县之思陵山。

　　龙岩山县东六十里。上有七岩，一岩最大，有四门，虚明爽垲。○定祥山，在县西三十里，崎岖险塞，常为盗薮。其相近者又有云岭山。

　　铜鼓岭县南十五里。平地突起，层冈环列，可以避寇。又分界岭，在县南一百二十里。○金鸡峡，在县西六十里。相近者又有狮子峡。又悬象峡，在县西一百四十里。

　　○郁江在城南。自横州流入界，又东经府城南，合于黔江。一名南江。○沙江，在县东三里，源出龙山。又有东津江，在县东二十里，即沙江分流也。俱入于郁江。又宝江，在县西二里，一名浮江，自宾州流入界，南注于郁江。

　　水江县南四里。北流入郁，一名度中口。又思缴江，在县南四十里，源出兴业县，即西水下流也。又有武思江，在县西六十里，自郁林州博白县流入界。横眉江，在县东南，自郁林州流入界。俱注于郁江。○潮水泉，在县西六十里。其水盈涸不时，唐潮水县以此名。

　　○长平关在县城南。《志》云：县城外有东宁、西镇、北靖三关，环城为卫。○新安寨，在县东六十里，有巡司。又县南三十里有桥头墟巡司，县西三十里有瓦塘渡巡司。又北山寨巡司，在县北三十里。县境又有五州寨、东{土}渡、郭东里诸巡司。共为七巡司是也。

　　五山镇县东北百三十里。《志》云：五山之地，周数百里，界宾州、迁江、武宣、来宾间，山深林密，八寨余孽往往逋逃于此。万历中，浸淫为患。二十三年，讨平之。议者谓：五山界浔、柳间，谢村适当五山之中，先曾设堡于谢村、马鞍、金箱，兵弱不能弹压，应于谢村修建土城，增设官兵，倚为重地。自谢村迤西北十五里为马鞍堡，通武宣之古毫、来宾之南四、白牛诸处，则五山后门也。稍折十里而西为玄村，其地束廖源、鹩怀诸山口，通来宾、迁江捷路，则谢村后门也。又折而西为寨思堡，通来宾南四之六象山口、迁江之昆山口，贼村要害也。又迤西而南为定藏岭，控制马罗、叠址，交通五山之门户，与玄村俱应添筑小堡，合马鞍、寨思为一路。又谢村迤东北四十里为金厢堡，则南四、古毫、武赖交通龙山之门户也。稍迤而南为大器岭，龙山、五山之通衢也。一以控山东、山北、芦荻等贼村，一以保固郭西北、郭东民村，宜增筑一堡，与金厢为一路。又自谢村以南十里为黄梁桥，上应谢村，下接北霸，应增小堡。北霸，在黄梁桥南三十里，群贼窥伺，城厢要路也，应添大营戍守。稍横而西为窿笠堡，荒僻深阻，为各贼窟藏，密迩思简恶村。又折而西北为佛子山，与黄梁桥以下宜为一路。四路置堡增戍，而谢村居中弹压，则五山宁谧矣。

　　三江镇县西五十里郁江上。上流诸水咸汇于此，向为盗薮。万历中，置三江城，设兵戍守，盗氛始息。○怀泽驿，在县城东。又东六十里郁江南岸为东津驿，接桂平县界，自县而西六十里郁江北岸为香江驿，接南宁府横州界。又县城西有河泊所。

　　附见：

　　浔州卫府治东北。洪武八年建。

　　奉议卫在贵县治西北。正统十一年，自奉议州改调于此。又有守御贵县千户所，在县治西。洪武二十五年，调南宁卫中前千户所戍守于此。本在县治东，永乐十四年，迁县西北，即今奉议卫也。正统十一年，建奉议卫，因迁所于此，隶南宁卫。

　　向武军民千户所旧在贵县北门外。正统十一年，自向武州移置于此。万历二十三年，移置于五山谢村镇。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百九 

卷一百九
　　◎广西四

　　◇柳州府东至平乐府四百五十里，西南至南宁府五百七十里，西至庆远府二百三十里，北至贵州黎平府六百里。自府治至布政司四百里，至江南江宁府四千五百六十五里，至京师七千七百三十二里。

　　古百越地。秦为桂林郡地。汉属郁林郡。后汉因之。三国亦属桂林郡。晋、宋以后因之。隋开皇十二年，置象州治马平县。祝穆曰：三国吴析桂林郡置马平郡。梁大同中，兼置龙州，治龙江南岸。隋废郡，徙州治江北，寻废州，而以马平郡置象州。与史志不合。大业初，州废，仍属始安郡。唐武德四年，置昆州，寻曰南昆州。贞观八年，改曰柳州以地当柳宿而名。天宝初，曰龙城郡。乾元初，复曰柳州。光化三年，属于湖南。五代汉乾三年，为南汉所取，仍曰柳州。宋因之亦曰龙城郡。《宋志》：州治马平。咸淳初，徙治柳城县之龙江北。元曰柳州路《元志》：至元十三年，置安抚司。十六年，改为柳州路。明初，曰柳州府，领州二、县十。今因之。

　　府襟带楚、黔，控扼蛮洞，山川回环，封壤辽远《志》云：柳州形势，东北达昭、桂，西南接黔、邕，控扼番落，封疆不啻千里，众流逶迤与会，边于夜郎，为骆越要害，足以控制诸蛮云。驭之得其道，可以荡黔江之氛翳，清岭表之烽烟也。

　　马平县附郭。本汉潭中县地，属郁林郡。吴属桂林郡。梁析置马平县，并置马平郡。隋郡废，为象州治。大业初，州废，县属始安郡。唐为南昆州治，寻为柳州治。宋因之。咸淳初，州徙治柳城县之龙江。元亦治柳城县。明初，复徙治马平。今编户七里。

　　○潭中废县在府西。汉县。孙吴置桂林郡，治此。晋、宋因之。齐移郡治武熙县，潭中属焉。梁因之。隋废入马平县。《城邑考》：府旧无城，宋元中创筑。咸淳初，州徙城废。明洪武初，复为府治。四年，筑土城。十二年，易以砖石，外环以濠，一名壶城，以三江回合，绕城如壶也。万历十九年，复缮治。有门五，城周五里有奇。

　　武熙废县在府东南。孙吴置武熙县，属郁林郡。晋因之。宋改属桂林郡。齐为郡治。梁、陈仍旧。隋平陈，郡废，寻废县入马平。○新平废县，在府南。唐武德四年，析马平县置，属昆州。贞观十二年省。又父安废县，亦在府南。唐武德四年置，属昆州，寻改县曰乐沙。贞观七年，省入新平。

