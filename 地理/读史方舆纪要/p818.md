<!-- { "loadSidebar": true } -->
　　○仙奕山府城西南。山高耸，多竹木，山半有穴，由穴而登，乃至其巅，穴中如屏、如室、如宇，奇胜不一。又有石枰可奕，因名。其南为石鱼山，山小而高，形如立鱼，山半有立鱼岩，岩之东麓灵泉出焉。○驾鹤山，在府城南，旁临大江，耸立如鹤，古州治负此。柳宗元云：古州治薄水南山石间，今徙在水北直平四十里，南北东西皆水汇。是也。又屏山，在府南一里，以方正如屏而名。《志》云：江南岸一里有马鞍山，五里有凤凰山。

　　雷山府南三里。两崖东西相向，雷水出焉，蓄于崖中，谓之雷塘，一名大龙潭。《通志》云：山在府南十里。○峨山，在城西三里，一名深峨山。亦曰鹅山，谓瀑布飞流如鹅也。又西二里曰四姥山，其山四面对峙，因名。又新洞山，在府西南十里，与鹅山相对，有穴可坐百人。

　　夹道双山府北十里。东山曰桃竹，西山曰鹊儿。柳宗元《记》：柳州北有双山，夹道崭然，曰背石山，有支川东流入于浔水。○龙壁山，在府东北十五里，有石壁峭立，下临滩濑，郡城之下关也。有关洞，西去城八里。龙壁南又有甑山，绝水壁立，下上如一。

　　走马岭在城西。绵亘二十余里，有一峰突起，谓之金山。又将台岭，在府东北十里。府东十五里又有铜鼓岭。

　　○柳江在城南。其源曰福禄江，自贵州西山阳洞长官司南流入境，经怀远县西，至融县东为融水，又流经柳城县，始名柳江，历府城西，折而东南，经江口镇，合相思埭、永福、洛容之水，过象州，入浔州府境。宋景德四年，宜州澄海军较陈进作乱，拥判官卢成均为帅，号南平王，攻柳州，至柳江不能渡，守臣王昱遁去，遂陷柳城，官军退保象州。江盖郡城之襟要也。一名黔江，亦曰浔水。详大川右江及川渎盘江。

　　龙江在府城西北。源自贵州独山州，流入庆远府天河县界，东流经宜山县北，又东入柳城县境，又南合于柳江。○黄陂水，在府西三十里，流入柳江。又鹅水，在府西南四十里，源出鹅山，亦流入于柳江。

　　罗池在府城东。水可溉田。有罗池庙，即柳宗元祠也。又府城东有白莲池，池有九窍，泉出其中。又长塘，在城西南驾鹤山下。俱有灌溉之利。

　　○新兴镇府南五十里。有巡司。《志》云：府南十里有三江堡，亦谓之三江口渡，柳江、洛清江与鹅水汇流处也。或曰：龙江、柳江、洛清江为三江。洛清江，见下洛容县。○穿山驿，在府南四十里，马驿也，有穿山堡。又雷塘水驿，在府城东。《舆程记》驿在府东北七十里，又八十里为洛容县之云腾驿，似误。《志》云：县旧有博罗镇、归化镇二巡司，今革。

　　干蔓堡在府北。嘉靖二十四年，督臣张岳破鱼窝诸贼寨，至柳城，移驻干蔓，阅士叙功处也。又府境有乌石、红花、响水、古零等十余堡。

　　鱼窝寨在府西南，贼巢也。《经略志》：马平五都诸贼，窃发不时。弘治中，鱼峰贼周鉴复相煽乱，官兵讨之，为所败，贼势益张。嘉靖间，贼首韦金田等占据水陆二路，村落悉被荼毒。二十四年，督臣张岳等会兵征之，分三哨，并进破雷岩、同银、平田、洛满、都博等巢，遂围鱼窝巢。鱼窝石壁，削立拔地，高数千丈，从来用兵莫能胜。贼悉力坚守，山四周倾仄，官军进攻不能置足，乃为久困计，乘懈击之，遂破鱼窝巢。于是高桅、同银、马鞍诸巢亦尽下，马平之寇遂息。

　　洛容县府东北百三十里。东北至永宁州永福县二百二十里，东至平乐府修仁县百五十里。汉潭中县地。唐贞观中，置洛容县，属柳州。宋因之。明时仍旧。城周不及二里，编户五里。

　　○洛容废城今县东北三十里。《志》云：县本治白龙岩下。明天顺末，毁于贼，邑民奔米峒居之，因即山麓为垣，距古田常安镇仅隔一水。成化中，石为城。正德十六年，为古田贼所陷。嘉靖二年，稍修复之。隆庆初，平古田，古田贼多遁洛斗及附县诸村，既而县令邵廷臣议复县治于白龙岩，不果。诸贼寻纠永宁遗孽，又与柳城上油洞诸巢相联络。万历二年，叛犭袭入县，杀吏掠印而去。时官军方破怀远，议并除之，且分兵攻上油贼。于是连破托定、洛斗、金峒、古龙、黄塘诸巢，贼败散，乃设兵分屯扼塞。三年，复移城于白龙岩，以旧县为平乐镇，即故米峒地也。

　　废象县在县东南。隋置，属象州，寻属始安郡。唐初，属桂州。贞观中，改属柳州。宋初因之。嘉四年，废入洛容县。

　　○思微山在废城北一里。顶有泉穴，四时不涸。又西北九里曰屏石山，峰峦高耸，下有石崖，泉水出焉。○如来山，在废城南二十五里，高耸峻拔。

　　会仙岩县南五里。中有潭，水石清旷。又县西五里有白象岩，旧县东二十里有白龙岩。

　　○洛清江县南半里。其上源自永福县境流入，亦谓之永福水，经县南谓之洛清江，又西南至郡城南之三江口，入于柳江。《志》云：柳江，在县西百二十里。○龙鼻江，在旧县西十五里，出托定、洛斗诸乡，流合洛清江，入于柳江。

　　○江口镇在县东。有巡司。《志》云：洪武六年，设于县西南十里洛容江口。万历三年，迁于此。又平乐镇，即废县也，亦有巡司。《志》云：洪武六年，置镇于县东十里丰轨乡石榴江。万历十四年，迁于此。又县有章路镇巡司，今革。○高天寨，在县东。自寨而东，百二十里至平乐府修仁县，旧为盗贼出没处。

　　桥邓隘在县北。万历二年，官军平洛斗诸巢，贼败散，乃设兵分屯扼塞：一守桥屯隘，一守都勒隘，一守平经隘，于三板桥设堡一，屯兵戍守。又托定村，在县东北。正德十五年，贼犭童覃万贤据古田作乱，陷洛容，据西乡、托定、洛斗诸村，江道多梗。久之，患始平。

　　洛容驿在县东。又江口驿，《通志》云：在县西。《舆程记》：自江口驿而西南，百二十里为云腾驿，趋府城之道；自江口驿而东北，百二十里为大分驿，又百二十里为永福县之横塘驿，趋桂林府之道。

　　柳城县府西北七十里。西南至庆远府百六十里，西北至罗城县百二十里。汉潭中县地。梁置龙城县，属始安郡。隋开皇中，属贵州。唐武德四年，置龙州于此。贞观七年，州废，县属柳州。宋因之。景德三年，改曰柳城县。咸淳初，徙州治此。元因之。明初，还治马平，县属焉。城周不及二里，编户十二里。

　　○龙城废县在县南。《志》云：梁大同三年，八龙见于江，乃即江南置龙城县。隋开皇八年，徙治江北。唐因之。宋曰柳城。元移治于龙江东，即今县也。县旧无城，成化间筑，以砖石云。○柳岭废县，在县西南。唐武德四年，置县，属龙州。贞观七年，废入龙城县。

　　○青凤山县西二里。高百余丈，上有一窍通明，一名穿山。又乌蛮山，在县东南二里，高耸临江，下有深潭，澄湛彻底，以山石纯卢，故名。○勒马山，在县北五里，其形曲转，如勒马状。《志》云：县治旧在山下，一名文笔山。又铜磬山，在县西十里，一名云盖山，高大峻耸，云气常覆其上。《志》云：县西北有观音岩，回环相通。又东有会仙岩。

　　○龙江在县城西南。自庆远府宜山县东流入境，又东南流，与融水合而为柳江。

　　融江在县东。即柳江上流也。自怀远县流入境，亦谓之融水，又南入马平县界，龙江流合焉。○马跑水，在县西七十里，一名涌珠泉，有灌溉之利。

　　○东泉镇在县南。有巡司，东泉驿亦置于此。又古寨镇，在县北，有巡司。《志》云：司初置于融江西岸。成化二十二年，迁于马头驿东。○东江驿，在县西。又县北有马头驿。《舆程记》：自东江驿而西，六十里为罗斯驿，又五十里为宜山县境之大曹驿，又五十里即庆远府城也。《志》云：县有磨石驿及洛奸、吉清、廖洞三巡司，今革。

　　上油峒在县东北，贼巢也。万历二年，洛容叛犭与上油洞诸贼相连络，官军讨之，分遣别将杨照等攻上油，连破板桥、姚峒、青鸟、黄泥、常安、蒲岩诸巢，俘获甚众，贼遁匿里厢、下良诸岩。里厢、下良共一山，长数里许，中宽而曲，水石各半，官军复攻破之。○安劳堡，在县西北。成化初置。正德以后，为叛犭所据。万历二年，平上油贼，复置堡设兵屯守，又于境村立堡，亦设兵守之，邑境遂安。

　　罗城县府西北百九十里。东南至柳城县百二十里，西南至庆远府天河县百里。《一统志》云：本桂林之玖州洞地。宋开宝五年，置罗城县，属融州。熙宁七年，省入融水县。崇宁初，为罗城堡。明洪武初，复置县，仍属融州。十年，州废，改今属。城周二里有奇，编户五十里。

　　○罗城旧城在县西。《志》云，县旧治西罗乡，洪武三年，迁治凤凰山下，即今县也。旧无城，成化十七年，始筑，以石。

　　○东黄山在县东。中有渊秀岩。又城北二里曰凤凰山，十里曰覆钟山，有岩圆耸若覆钟。○冰山，在县西北四十里。其上高寒，四时常冰。县西北八十里又有葵山，又西十里曰石砚山，圣水发源于此，南流入于龙江。

　　○武阳江县北百里。有二源：一出县东北之高悬里，一出县北之平西里，皆流至武阳寨合为一，又西有沙拱江流合焉，下流入于融江。○西江水，出县西银村，南流入于庆远之龙江。

　　○武阳寨在县北。宋置。《通志》：今县西百里有武阳镇巡司。又西九十里有通道镇巡司。又莫离镇巡司，在县东五十里。

　　怀远县府北三百十里。北至贵州永从县二百里，东北至湖广通道县三百七十七里。本夜郎蛮地。宋初，置羁縻怀安军。庆历中废。至和中，置王口寨。崇宁四年，又于寨置怀远军，寻改平州，兼置怀远县为附郭。政和初，州县俱废，复为王口寨。七年，复置平州。宣和二年，赐郡名曰怀远。绍兴四年，州废，又为王口寨。十四年，仍置怀远县，隶融州。元因之。明洪武十年，县废，置三江镇巡司。十四年，复置县，改今属。城周不及二里，编户九里。

　　○怀远旧城在县北，即王口寨也。宋初，置怀安军。景德四年，宜州澄海军较陈进作乱，据宜州，陷柳州，官军退保象州。贼攻怀安军，知军任吉等击走之，即此。崇宁中，置怀远军，并置平州于此，后改废不一。明初，吴良征蛮，降古州峒，析融县金鸡乡为县地，置县治于江浦。其地形虰，犭峒环伺，屡为寇乱。嘉靖初，县城为贼陷。隆庆初，营故城，犭贼复为变。万历初，讨平之，议移县治于板江堡。四年，犭复叛，堡毁，县寄理于融县。十七年，始营县城于丹阳镇，即今城也。

