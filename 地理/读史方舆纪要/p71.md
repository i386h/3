<!-- { "loadSidebar": true } -->
　　居庸关，在顺天府昌平州西北二十四里，延庆州东南五十里州，今属山西。关门南北相距四十里旧有南口、北口两千户所，西山夹峙，下有巨涧，悬崖峭壁，称为绝险。《地理志》：居庸塞东连卢龙、碣石，西属太行、常山，实天下之险。有铁门关。《吕氏春秋》《淮南子》皆曰：天下九塞，居庸其一也。今谓之军都关。《地记》：太行八陉，其第八陉为军都。郦道元曰：居庸关在上谷沮阳城东南六十里，军都在居庸之南。绝谷累石，崇墉峻壁，山岫层深，侧道偏狭，林鄣邃险，路才容轨胡氏曰：《汉志》上谷郡有军都、居庸两县。盖县各有关。按苏林注，但言居庸有关，而军都则否，盖北魏时曾分置两关耳。《唐志》：幽州昌平县北十五里有军都，陉县西北三十五里为居庸关，亦谓之军都关。又居庸关亦名纳款关《通典》：北齐改居庸关为纳款关。《唐志》亦称居庸为纳款，又名蓟门关《唐十道志》：居庸关亦名蓟门关。而居庸、军都，其通称也。后汉初，更始使者入上谷，耿况迎之于居庸关。建武十五年，以匈奴犯塞，迁代、上谷诸郡民于居庸关以东。安帝元初五年，鲜卑犯塞，屡寇上谷。建光初，复寇居庸关。初平四年，幽州牧刘虞遣掾田畴奉章诣长安。畴以道路阻绝，愿以私行，乃自选家客二十骑，上西关，出塞傍北山，直趋朔方，循间道至长安致命。西关，即居庸也胡氏曰：畴盖由居庸历阴山而西。既而刘虞讨其部将公孙瓒，为所败，北奔居庸。瓒追攻之，城陷。东晋咸康六年，石虎积谷乐安城见永平府卢龙县，欲击慕容。曰：虎以乐安城防守重复，冀城南北必不设备。今若诡路出其不意，可尽破也。遂帅诸军入翳翁塞，直抵蓟城，破武遂津见保定府安肃县，入高阳今县，大掠而还。永和六年，慕容隽使慕容霸将兵二万，自东道出徒河见废大宁卫，慕舆干自西道出翳翁塞。隽自中道出卢龙塞。又太元十年，慕容垂初复燕，遣慕容农出翳翁塞，历凡城，趣龙城，讨叛将余严于令支按：凡城等俱见废大宁卫。翳翁，或曰即居庸音转耳。二十一年，拓跋大举伐后燕，分遣其将封真等，从东道出军都，袭幽州。北魏孝昌初，杜洛周反于上谷，围燕州《魏志》：燕州治昌平，即今昌平州也。幽州刺史常景与都督元谭讨之，自卢龙塞至军都关，皆置兵守险。谭出屯居庸关。既而安州今密云县石离等戍石离戍，见蓟州平谷县反应洛周，洛周自松刑赴之松刑，亦见平谷县。常景使别将崔仲哲屯军都关以邀之，战没，居庸亦溃。又关之南口，亦曰幽州下口。北齐高洋天保七年，北巡至达速儿岭或曰在山西朔州塞外，行视山川险要，将起长城。既而发民筑长城，自幽州下口西至恒州九百余里按：《水经注》湿余水出沮阳县，东南流出关，谓之下口。《北齐书》讹为夏口。唐会昌初，幽州军乱，雄武军使张仲武起兵击之雄武见蓟州，遣军吏吴仲舒诣京师言状。李德裕虞其不克，仲舒曰：幽州粮食皆在妫州及北边七镇七镇见密云县，万一未能入，则据居庸关绝其粮道，幽州自困矣按会昌五年，诏毁天下寺，并勒僧尼归俗，五台僧多奔幽州。李德裕以责幽州帅张仲武，乃封二刀付居庸关，曰：有游僧入境，则斩之。盖关当往来要道。景福二年，幽州将刘仁恭戍蔚州，引兵还袭幽州，至居庸，败奔河东。乾宁元年，李克用击幽州，拔武州、新州，进攻妫州。李匡筹发兵驰救，出居庸关，为克用所败，幽州遂入于河东。五代梁乾化三年，刘守光据幽州，晋王存勖使刘光攻之，克古北口，燕居庸关使胡令圭等遂奔晋。宋宣和四年，金人谋取燕京，辽人以劲兵守居庸。金兵至关，崖石自崩，戍卒多压死，遂溃。金人度关而南，入燕京。嘉定二年，蒙古攻金，至古北口。金兵保居庸，不得入。蒙古主乃留可忒薄察等顿兵拒守，而自以众趋紫荆关，拔涿、易二州。转自南口攻居庸，破之。出北口，与可忒薄察军合。四年，蒙古薄宣平今宣府镇西六十里，故万全左卫。是也，克缙山即今延庆州游兵至居庸关，守将弃关遁，蒙古兵克之。游奕至都城下，袭金群牧监，驱其马而还。元致和元年，元主殁于上都。大都留守平章政事燕帖木儿起兵，迎立怀王图帖睦尔于江陵，遣其弟撒敦守居庸关，唐其势守古北口。既而上都诸王袭破居庸关，游兵至大口今良乡县北之天津口。天历初，诏居庸关垒石为固，调丁壮守之。至正二十四年，孛罗帖木儿遣兵犯阙，亦入自居庸按《元史》：初，居庸立南、北口屯军，徼巡盗贼，各设千户所。至大四年，枢密院奏居庸关古道四十有三，今军吏防守处仅十有三。旧置千户位轻责重，于是改千户所为万户所，增置屯军于东西四十三处，设十千户所，立隆镇上万户以统之。皇庆初，始改隆镇卫亲军都指挥使司。延三年，又增置千户所隶焉。明初既定元都，洪武二年，大将军达垒石为城即今南口城也，以壮幽燕门户按：洪武三年，徙山后诸州之民于关内，于居庸关立守御千户所。及靖难兵起，燕王曰：居庸关路狭而险，北平之噤喉也。百人守之，万夫莫窥，必据此乃可无北顾忧。永乐二年，置卫时立隆庆卫及隆庆左卫于此。宣德元年，徙隆庆左卫于永宁县，而关独有隆庆卫，领千户所五，以为京师北面之固自是以后，北边告警，居庸、倒马、紫荆以迄天寿山、潮河川、白羊口，并为戍守要地。景泰初，英宗车驾还至居庸。又正德十三年，幸昌平，至居庸关，既遂数出居庸。说者曰：居庸东去有松林数百里，中间间道骑行可一人，谓之札八儿道。即元太祖问计于札八儿，从此趋南口者按《元史》：太祖攻居庸不能下，问计于札八儿。对曰：从此而北，黑树林中有间道，骑行可一人，若勒兵衔枚以出，终夕可至。太祖乃令札八儿轻骑前导，自暮入谷，黎明诸军已在平地，疾趋南口，金人骇溃。紫荆、倒马二关隘口多，守御难遍，内达保定、真定，皆平坦旷衍，无高山大陵之限，骑兵便于驰突。惟居庸重冈复岭，关口严固。三关之守，居庸险而实易崇祯末，闯贼犯阙，亦自宣府历怀来，入居庸，薄都下。然则地利果安在哉。

　　紫荆、

　　紫荆关，在保定府易州西八十里，山西广昌县东北百里县属蔚州。路通宣府、大同，山谷崎岖，易于控扼。自昔为戍守处，即太行蒲阴陉也。《地记》：太行八陉，第七陉为蒲阴。或曰即古之五原关原，一作阮。汉阳朔三年，关东大水，诏流民入函谷见陕西重险、大井见山西重险、壶口谓龙门也。见山西河津县、五阮关者，勿苛留。后汉建武二十一年，乌桓为寇，遣马援出五阮关，掩击之。《水经注》谓之子庄关。易水与子庄溪水合，北出子庄关。是也。宋人谓之金坡关《志》云：以山多紫荆树，因改今名。崖壁峭矗，状如列屏，为易州之巨防。宋嘉定二年，蒙古攻居庸，金人拒守，不能入，蒙古主乃趋紫荆关，败金兵于五回岭亦见易州。人所谓劲卒捣居庸，北折其背。大军出紫荆，南扌益其吭。是也，遂拔涿、易二州。遣别将自南口反攻居庸，破之。元致和初，上都诸王忽剌台等入紫荆关，游兵逼大都城南，燕帖木儿败之于卢沟桥，乃却。明初，华云龙言：紫荆关芦花山岭尤为要路，宜设千户所守御。从之。正统末，亲征乜先。至大同，敌氛甚恶，乃议旋师。诸将皆言宜从紫荆关入，王振不从，遂有土木之祸。未几，乜先自大同入犯紫荆，拥上皇而南，从间道攻关，破之。进薄都城，为官军所败，乜先遁去。其弟伯颜帖木儿复奉上皇驾出紫荆关。天顺三年，其首领孛来等寇大同，直抵雁门、忻、代。诏帅臣颜彪、冯宗率兵屯紫荆、倒马二关为声援。既而石亨欲以大同叛，尝言据大同，塞紫荆，京师何由得至哉！弘治四年，高铨言紫荆关之险，实被拒马河界破，贼若据其地，我军战守非宜拒马河，即易水。河北有三里铺，地势平展，可以驻札，下视关城，纤悉莫掩，请即其地增筑城堡，拨军戍守。从之。自是备御益密。十三年，敌帅火筛自大同深入，分遣大臣戍守居庸、紫荆、倒马诸关口。正德九年，首领小王子入宣大塞，分遣兵守古北口及紫荆诸关。嘉靖三十二年，敌酋俺答入大同，径趋紫荆关，急攻插箭、浮图等峪。官军拒却之插箭、浮图，见山西广昌县。《志》云：紫荆与大同密迩，为京师西偏重地。向有旧关，明初撤而新之，城高池深，足称雄固。当居庸、倒马间，实为辅车之势。

　　倒马。

　　倒马关，在真定府定州西北二百二十里《志》云：在保定府唐县西北百里，山西广昌县南七十里，即战国时鸿之塞也。《战国策》：赵武灵王伐中山，取爽阳鸿之塞。《史记》作华阳鸱之塞。华阳，盖恒山别名。鸱，徐广曰当作鸿，亦曰鸿上关。今谓之洪城，在唐县西北。《博物记》：唐关在中人西北百十里见唐县。或以为鸿上关。郦道元以为鸿山关。汉时亦名常山关。后汉建武十五年，徙雁门、代郡、上谷民，置常山关、居庸关以东。关当常山之岭道，故曰常山关。《汉志》代郡有常山关，是也。晋太元中，拓跋自邺还中山，将北归，发卒治直道，自望都铁关凿恒岭至代。说者曰铁关即故鸿上关，今为倒马关路。又北魏武泰初，定州为上谷贼杜洛周所围，刺史杨津请救于柔然。柔然前锋至广昌，贼塞隘口，不能进而还，即此路也。沈括曰：飞狐路在大茂之西，自银冶寨北出倒马关，却自石门子冷水铺入瓶形、枚回两寨间按：瓶形即今平刑关也，见山西繁峙县。其相近有故枚回寨，可至代州。胡三省曰：括所称代州，盖谓雁门。自此亦可至汉之代郡，但非直道。今自蔚州广昌县东南山南出倒马关，至中山上曲阳县，关山险隘，实为深峭，石磴逶迤，沿途九曲，诚控扼要地也。宋嘉定十三年，蒙古太华黎至满城今保定府属县，使蒙古不花将兵出倒马关。适金恒山公武仙遣将攻台州今山西五台县，不花与之遇，败之。既而引兵趣倒马关，金人遂以真定降。说者谓真定之安危，视倒马之得丧也。三关考：倒马关有二城，稍北者为上城，南者为下城，相去三里许。山路崎岖，按辔徐行，庶无衔橛之患，故以倒马为名。明时以雁门、宁武、偏头为外三关，而居庸、紫荆、倒马为内三关。西偏有警，必分列戍守于此外三关，详见山西代州及崞县、河曲县。正统八年，虏由大同入犯，宁武及倒马关诸将拒却之。盖在京师肘腋间，备不可不豫，虑不可不密也。

