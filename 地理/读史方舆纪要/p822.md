<!-- { "loadSidebar": true } -->
　　小曹山府东三十二里。下有潭，今筑为寨，名水寨。又马蹄隘山，在府南二十里。其并峙者曰鳌山。○香炉山，在府西六十里德胜镇。其并峙者曰文笔山、屏风山。又有羊角山，在府西六十里河池所。皆以形似名。《志》云：府西十五里有观洞，以灵异称。

　　○龙江在府城北。自贵州独山州流经天河县境，又东南流经城北，复折而东流，至柳州府柳城县，又东南合于融江，即右江别源也。其两岸石笋峭立，湍流迅急。洪武二十九年，拓郡城，北倚龙江为险，而东、西、南三面平旷。弘治二年，始环城为濠，引官陂水注之是也。余详大川右江。

　　小江府东北六里。源出西北诸蛮峒，经天河县界，合于龙江。又洛蒙江，在府南六十里，源出忻城县山中，东北流经此，下流亦注于龙江。○金水，在府北。《志》云：龙江自天河县折而南，与金水诸川合流至城北。是也。

　　官陂府南六里。堰水分流东西灌溉，汇流城南，引入饮军池。弘治初，郡守王溥尝疏治之。○饮军池，在城南。宋景德间，宜州军较陈进叛，曹利用讨败之，尝饮军于此，因名。又龙泉，在府南二里，泉涌出如勺而灌田甚博。又南一里为龙塘，即龙泉所潴也，复导流而南为官陂水。《志》云：府境陂塘灌溉之利，以数十计云。

　　○东关在府城东。成化三年，垒石为垣，以护民居。亦曰迎恩关。又西、南二厢亦各为关，皆设兵守之。其西关亦曰香山关。

　　大曹镇府东五十里。有巡司。其旁为大曹驿。《志》云：府东四十里为大曹渡，即龙江渡处也。又有宜阳驿，今革。○怀远镇，在府西三十五里，有巡司。又德胜镇，在府西六十里，有巡司，德胜驿亦置于此。《志》云：万历六年，置戎政行馆于德胜镇。是也。又东江镇，在府西一百二十里，亦有巡司。

　　思立寨在府北。宋淳熙十一年，安化蛮蒙光渐等犯宜州思立寨，广西将沙西坚讨平之。《宋志》龙水县有怀远、思立二寨，是也。怀远，即上废古阳县。安化，见柳州府融县之废抚水县。

　　天河县府北九十里。西北至贵州独山州界二百里，东北至柳州府罗城县百里。唐武德中，置天河县，属粤州，寻属宜州。宋因之。大观初，改隶融州。靖康初，复故。今城周二里，编户十八里。

　　○天河旧城在县西。唐置县治此。《志》云：宋时，天河县治在高寨山下。明洪武二年，迁治兰石村。正统七年，治甘场村。是时，县未有城。正德十二年，始营土垣。嘉靖十三年，迁于福禄村，寻改筑土城，后毁。万历九年，复营木城。明年，始以石，即今治也。

　　东玺废县在县东。唐置，属粤州，寻属宜州。五代时，马氏因之。南汉废入天河县。○澄海废城，在县东南，宋置戍守处也。景德四年，澄海军较陈进作乱，据宜州，既而转攻天河寨，官军败之，即此城。寻废。

　　○甘场山在县治东。形如幞头，岩险可恃，县治倚其麓。又东二里曰凤头山，山形昂耸，因名。○榜山，在县西三里，形如挂榜。又西里许曰穿山，以石窦相通也。又交椅山，在县西五里，山形回环，因名。

　　高寨山县西二十里。旧县治在其下。其相近者曰北陵山，麓有水泉。又乌山，在县西三十里，峰峦高峻，上有泉，民恃险筑寨其上。○且福山，在县东北二十里，山势高耸，绵亘数里，县之镇山也。

　　○龙江在县西南。自贵州独山州流入界，又东南流达于府城北。○三潮水，在县西十里，源出北陵山，注于龙江。其水一日三潮，潮至涨满，潮退则其流一线，可以溉田。民受其利，谓之圣水。

　　东小江水在县东。发源罗城县界，流入境，注于龙江。又有东北小江水，亦自罗城县流入境，二流分导，下流复合入于龙江。居民引以溉田，为利甚溥。○思吾溪，在县东南二里，下流亦入龙江。

　　○德谨寨在县北，宋置。又西有江堡，《宋志》：大观三年，与县俱属融州。靖康初，复旧。元废。《志》云：县有归仁、思农二镇土巡司。○江口渡，在县南二十里，通道所经。县北三十里又有清潭渡。

　　河池州府西二百十五里。西南至南丹州百四十里，西北至贵州独山州二百里。

　　唐羁縻智州地。宋初，置河池县，隶宜州。大观初，改置庭州。四年，州废，仍属宜州。元属庆远路。明初，属庆远府。弘治十七年，升县为州编户十八里，领县二。今因之。

　　州密迩蛮左，山川环叠，为控扼之地《志》云：州境思恩、荔波二县西北界与贵州烂土、黎平诸蛮相接，不通王化。

　　○怀德废县今州治。北宋置河池县。大观初，即县置庭州，改县曰怀德州，寻废，县复曰河池。元因之。明初，亦曰河池县，后改为州。《城邑考》：州治即宋怀德县，旧有土城。天顺六年，迁于屏风山。成化十三年，还治庭州故址。嘉靖四年，以土壤卑洼，城易颓圮，复迁今治，北去旧治三里而近。隆庆四年，始营土城。万历十三年，复增拓之。城周不及二里，门三。

　　富力废县在州东北。《一统志》：宋置河池县，以富力县并入。或曰，县盖湖南马氏所置，南汉因之，宋废。疑即智州所领羁縻县矣。○废智州，在州西。《志》云：唐贞观中，开生蛮置。今《唐志》不载。《宋志》宜州所领有羁縻州十，智州其一也。州盖宋初所置。或曰，州西南有三旺州，今为三旺里，盖明初所废。似未可据。

　　○屏风山州东北三里。嵯峨环绕，如屏之峙。天顺中，尝徙县治此。又四一山，在州治北。州治南有吴山，环拱前后，为州之胜。又移岭山，在州北五里，道路萦纡，山崖峻险。州东南三里又有马鞍山。

　　智州山州西四十里。盘纡绵亘，凡百余里，智州旧置于山下。○都铭山，在州东二十里，山高峻，旧名都猛。又州东三十五里有鬼岩隘山，以岩穴深杳而名。又太平山，在州东，下临金城江。

　　○金城江州东五十里。源出贵州界，下流入都泥江。《宋志》宜州所领有羁縻金城州，盖因江以名。○古浪溪，在州东五里，一名乾溪。又州南一里有秀水州，西有猫溪水，居民多引为陂塘。其下流注于金城江。

　　怀德陂在州南。又州东南有罗家水陂，州东有将村陂，东北有官村陂。俱灌溉民田，多者至千余顷。又悬崖泉，在县南，溉田十余里。

　　○安远寨在州西。宋大观二年置，属庭州。宣和五年，移寨于平安山，寻废。今为安远里。

　　谢村站州西南八十里。又六十里而达南丹州。○金城渡，在州东五十里金城江上，渡旁旧置巡简司。《志》云：州有土堡镇巡司。又都铭镇巡司，今革。

　　思恩县州东北七十里。东南至府城百五十里。本生蛮地。唐贞观十二年，开置思恩县，属环州。宋熙宁八年，改隶宾州。大观初，又改属宜州，寻复故。元属庆远路。明初因之。弘治中，改今属。县无城，编户二十二里。

　　○废环州在县西北。本蛮地。唐贞观十二年，李弘节招抚降附，置环州，理正平县，兼领福零、龙源、饶勉、思恩、武石、歌良、蒙都七县。天宝初，曰正平郡。乾元初，复故，后仍没于蛮。宋为羁縻环州，亦曰南环州，以别于陕西之环州也。庆历四年，南环州蛮臣希范作乱，陷本州，破镇宁州，诏广西提刑田瑜讨平之。元初，州废。○废镇宁州，在县西，宋所置羁縻属州也。《宋志》：熙宁八年，以环州之思恩县属宜州，又省镇宁州之礼丹县入焉。县亦宋所置。宋末，州废。

　　废溪州在县北。宋置带溪寨。熙宁八年，移思恩县治此。元丰六年，县还旧治。大观初，增置溪州于此。四年，州废，仍曰带溪寨。

　　○寒山县南五里。山高多风，土人谓之寒坂。○绀山，在县北二十里，以山色名。亦曰捍山，以捍蔽县后也。岩嶂层叠，日光少见，土人谓之暗岭。

　　三峰山县东二十里。三峰并列，下有石岩洞，泉出其中，引流溉田。○回头岭，在县南三里，山势回顾县治。又龙岩，在县南五十里，有洞深邃。

　　○环江县南六里。源出县西北蛮洞中，绕流经此，东北流合于龙江。唐环州以此名。《志》云：县西有环江渡，即江流所经也。○带溪，在县北四十里，源出荔波县，东流经此，旋绕如带，南流入于龙江。

　　○普义寨在县南。《宋志》县有普义、带溪、镇宁三寨，是也。元废。《土司志》：普义相近有苑滩，正德中，南丹酋莫扬侵思恩地，于苑滩筑二堡，于普义、六传、川山、三疃筑四堡。嘉靖初，始还属思恩。《志》云：县有安化镇巡司、归恩镇土巡司。又普义、吉定、北兰三巡司，今革。○白面山寨，在县治西。《志》云：县治旧在清潭，宣德中，徙于白面山寨。天顺中，又移今治。寨盖邑民保聚处也，北去清潭不过百武。

　　荔波县州西北五十里。南至南丹州百八十里。本蛮地。宋置羁縻荔波州。元初因之，属南丹安抚司。大德初废。《一统志》云：宋置荔波州，明初，废入思恩县。洪武十七年，复置荔波县，属庆远府。正统十二年，改隶南丹州。弘治十七年，改今属。县旧无城，嘉靖四十年，创营之，寻圮。万历三十年，改筑，周不及二里。编户十二里。

　　○水岩山县西十里。岩穴幽胜，水出其中，因名。又县北五里有方林山。○马鞍山，在县北；又有分水岭，俱与贵州独山州接境。万历三十年，界独山，还所侵甲站等村地，以此为限云。

　　○劳村江县东南百二十里。或曰即金城江之别名。○带溪，在县东，流入思恩县界。

　　○董界堡在县南，近南丹州境。万历八年，南丹酋莫之厚谋侵县地，毁董界官堡，督臣刘尧诲谕却之。相近又有金竹隘堡及翁昂等村寨，俱南丹所侵地。万历三十年，复来归。

　　附见：

　　庆远卫在府治东北。洪武二十九年建。又河池守御千户所，在德胜镇西二里。明初，置于河池县城内。永乐六年，徙于此，隶庆远卫。有土城，宣德八年，易以石城。内有思恩仓，亦永乐中置。

　　南丹州府西二百四十里。东南至那地州百八十里，西至贵州丰宁长官司二百里，北至贵州独山州二百七十里。

