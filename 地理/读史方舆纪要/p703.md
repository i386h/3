<!-- { "loadSidebar": true } -->
　　云门山府南三十里，亦谓之东山。齐永明中，何胤去国子祭酒，还东山隐居教授。梁天监四年，选学生往云门从胤受业，是也。其相接者曰何山，《志》云：在府东南四十七里，亦以何胤而名。○赤堇山，在府东三十里，一名铸浦山，欧冶子为越王铸剑处。《国策》：破堇山而出锡。《越绝书》：赤堇山破而出锡，若耶溪涸而出铜，张景七命，耶溪之铤，赤山之精，是也。旁有井，亦以欧冶名。又日铸岭，在府东南五十里，欧冶子尝铸五剑，采金铜之精于此，地产茶，最佳。又宝山，在府东南三十里，一名上皋山，以西北接下皋山而名，宋攒官在焉。下有御河，自府东南十五里董家堰抵山下，亦宋时攒灵河也。又府西南二十五里有兰亭山，即王羲之修禊处。宋祥兴元年，会稽唐珏等以石函葬宋六陵骨于此。

　　玉山府北二十八里。两崖对峙，下有八闸，泄府境及萧山县之水，出三江以入海。今府东北三十三里。又有玉山斗门。又白洋山，旧名乌凤山，在府西北五十里滨海，亦名龟山，缘山筑城，设白洋海口巡司戍守。○浮山，在府东北三十五里浮海口，与三江所城相对，又有蒙捶山，在府东北四十里，与浮山并峙，上有烽堠。

　　若耶山府东南四十五里。汉元鼎六年，遣戈船将军严讨闽越，出若耶，盖由此泛海而南也。齐明帝末，何胤隐居若耶山。梁大宝初，张彪起兵若耶，讨侯景，攻破浙东诸县。绍泰初，彪为东扬州刺史，不附陈霸先，霸先遣陈等袭会稽，彪败走若耶，遣章昭达追斩之。山下有若耶溪，流入镜湖。相近者曰舜山，高可十余里，有田可耕。《志》云：山在府东南四十里。又诸葛山，在府东南六十里，高数千仞，亘五十里。

　　丰山府东北六十二里。地临曹娥江，东南接山。唐光启二年，钱Α破刘汉宏将朱褒于曹娥埭，进屯丰山，是也。《志》云：山在府东七十里，下临舜江，接上虞县界，一名蒿尖山。又山，在府东北六十里丰山西北，北环大海。

　　刻石山府西南七十里。《志》云：越王栖会稽山，宫娥避此，因名娥避山，俗讹为鹅鼻山。自诸暨入会稽，此山最高。秦始皇刻石纪功，乃在其上。盖亦会稽之别阜也。又越王山，在府西南百二十里。《志》云：昔越王尝屯兵于此。今其上有走马冈、伏兵路、洗马池、支更楼故址。又府西北四十五里有涂山，相传即禹会诸侯处。

　　古博岭府西南四十五里。群峰交峙，中通一径，俗呼虎博岭。又驻日岭，在府西南八十里，其地深险，皆南走诸暨之道。

　　○海府北三十里。曹娥、钱清、浙江三水所会，谓之三江海口。《吴越春秋》：范蠡来舟，止于三江之口。三江，浙也，浦阳也，剡也。《海防考》：三江港口深阔，直通大洋，甚为险要。港口稍东，有宋家，贼若从此突犯，趣陡门一带海塘，则竟抵郡城，若越港而北趣浙西，则赭山其关键也。

　　钱清江府西北四十五里，浦阳江下流也。自金华府浦江县流入诸暨县界，谓之浣江，又汇流至府西南百里之纪家汇，绕府境，谓之钱清江。以东汉延熹中太守刘宠，止受父老一钱事而名。又西北至萧山县境，复折而东北，经钱清镇入于海，其后潮沙壅塞，舟不得行，雨潦则大为民田患。天顺初，建白马山闸，以遏三江口之潮，闸东尽为田。自是江水不通于海，而钱清江之故道，渐至湮废。今亦谓之西小江。萧齐永明四年，富阳民唐之作乱，陷富阳，据钱塘，破东阳，遣其党孙泓寇山阴，至浦阳江，为浃口戍主汤休武所败。说者曰，府境钱清江，亦名浦阳江也。唐乾宁三年，钱Α将顾全武克越州，获董昌，斩之于小江南，亦即钱清江矣。详见大川浦阳江。浃口，见宁波府。

　　曹娥江府东九十二里，剡溪之下流也。自嵊县流入界，东折而北，至曹娥庙前，又北至上虞县龙山下，名舜江，又西北折，入于海。亦谓之东小江。《志》云：府东南九十里有小舜江，一名东小江，源出浦阳江，东北流而汇于曹娥江，曹娥江上承浦阳之支流，故亦蒙东小江之称。唐咸通初，裘甫作乱，观察使郑祗德征兵邻道，屯郭门及东小江，寻复台还府中自卫。宋建炎二年，兀术陷临安，遣阿里蒲卢浑度浙江，陷越州，遂渡曹娥江，至明州。明初，吴祯讨方国珍于庆元，夜入曹娥江，夷坝通道，出不意拔车厩，遂入庆元。盖江为东走宁波之要道矣。二江皆谓之小者，对浙江而言也，车厩亦见宁波府。

　　鉴湖城南三里。亦曰镜湖，一名长湖，又为南湖。旧湖南并山，北属州城，漕渠东距曹娥江，西距西小江，潮汐往来处也。汉永和五年，太守马臻始环湖筑塘，周三百五十八里，尽纳环山三十六源之水，潴以溉田，至九千余顷。其北堤石达二，阴沟九，南堤阴沟十四。因三江之上，两山之间，疏为二门，以时视田之水，小溢则纵其一，大溢则尽纵之，使入三江之口。所谓湖高于田丈余，田又高海丈余，水少则泄湖溉田，水多则泄田中水入海，无荒废之田，水旱之岁者，此也。由汉迄唐，湖未尝废。唐开元中，贺知章以宅为千秋观，求周官数顷为放生池，诏赐镜湖剡川一曲，因亦名贺监湖。宋初民始盗湖为田。治平间，田至七百余顷，湖废几尽。其仅存者，东为漕渠，自州至东城六十里，南通若耶溪，自樵风径至桐坞十里，皆广不及十余丈，每岁少雨，田未困而湖已先涸矣。熙宁间，命官江衍经度，凡为湖田者两存之，立石柱，内为田，外为湖。政和间，太守王仲嶷遂废湖为田。宣和三年，诏越之鉴湖，明之广德湖，自措置为田。下流壅塞，有妨灌溉，宜令有司究实弛以与民。隆兴初，守臣吴芾言，鉴湖自江衍所立碑石外废为田者，又一百六十五顷，请以时浚治。二年又言，修鉴湖全藉斗门堰闸，而都泗堰尤为要害。宣和间，因高丽使往来，方改置闸，自是启闭无时，湖水失泄，今乞废罢。从之。芾为刑部侍郎，复奏自开鉴湖溉废田二百七十顷，复湖之旧，又修斗门堰闸十三所，夏秋以来，时雨虽多，亦无泛滥之患，民田九千余顷，悉获倍收，其为利较然可见。乞将江衍原立禁碑，刊定界至，则堤岸永无盗决之虞矣。淳熙二年，诏贺知章放生池十八顷外，余悉纵民耕之，于是鉴湖遂至堙废。曾氏曰：晋谢灵运求会稽回踵湖为田，又求丕皇湖为田，则请湖为田，越之俗旧矣，然利害不可淆也。今鉴湖所存者，长仅十五里，俗呼白塔洋。《图志》云：鉴湖旧广五里，东西百三十里，沿湖开水门六十九所，溉田万顷，北泻长江。马臻初筑塘，界湖为二，曰东湖，曰南湖。今自会稽五云门东至娥江，七十二里，旧时谓之东湖。自山阴常禧门西至小江，凡四十五里，旧谓之西湖。又府东二十里，曰贺家池，周四十七里，南通鉴湖，北抵海塘，即知章放生池也。《郡志》：旧有鉴湖塘，西起广陵斗门，东抵曹娥斗门，亘一百六十里，亦谓之南塘，亦谓之官塘，即汉马臻故址。前朝嘉靖十五年，郡守汤绍恩改筑水浒，东西横亘百余里，遂为通衢。丕皇湖，《志》云，今在上虞县十二都。

　　白水湖府北十里。旁通运河，足资灌溉，兼有菱芡鱼虾之利。《志》云：賎湖亦在府北十里，周广十余里，俗呼黄湖，舟楫往来之道也。又有回涌湖，在府东四里。相传马臻筑塘，以防耶溪之水，溪水暴涌，抵塘而回，故名。一作回踵。又有浮湖，在府东二十里，广二顷余，源出西山，一名西湖。此皆鉴湖旁溢之水也。

　　运河在城西。自西兴渡历萧山县，而东接钱清江，长五十里。又东径府城，长五十五里。复自城西东南出，又东而入上虞县，接曹娥江，长一百里。自府城而南，至蒿坝，长八十里，则为嵊县之运河矣。盖运河纵广俱二百里。宋绍兴初，以余姚县言运道浅涩，诏自都泗堰至曹娥塔桥，发卒修浚。此即宋时漕渠故址也。今道出府西北十里，谓之官渎。其余大抵仍旧道云。○新河，在城西北二里，唐元和中，观察使孟简所开。《志》云：城西有投醪河，又名簟醪河，亦名劳师泽，以勾践投醪事而名。今皆合于运河。又有江北河，在西小江之北，大海之南，与潮汐通，即故钱清江口矣。

　　平水府东南三十五里。胡氏曰：会稽县东南又有一小江，源出大木山南，流合于剡溪。今有平水镇，在越州东南四十余里。自此南逾山，出小江，沿剡溪而东，二十里至曹娥埭。唐懿宗初，浙东贼裘甫败官军于剡西，游骑至平水东小江。光启二年，董昌将钱Α讨刘汉宏，自诸暨趋平水，凿山开道五百里，出曹娥埭，屡败浙东兵，进屯丰山。即此处也。

　　邢浦在府东北。《晋纪》云：邢浦去山阴北三十五里。隆安四年，海贼孙恩破上虞，进及刑浦，会稽太守谢琰遣参军刘宣之击破之，恩退走。未几，复寇邢浦，官军失利，恩乘胜径进，至会稽，琰战败，为下所杀。今府东北四十五里有蛏浦，隔岸对海宁县石墩山，为戍守要地。嘉靖三十五年，倭贼经府东北六十里之西汇渚入犯，官军却之于此。或以为蛏浦即邢浦之讹也。○黄山浦，在府西五十五里。刘宋泰始二年，遣吴喜等击孔觊于会稽，喜至钱塘，遣任农夫引兵向黄山浦，东军据岸结寨，农夫击破之。或曰今萧山之临浦，旧名黄山浦，与山阴接界，亦曰黄山里。

　　纪家汇府西南百里。浦阳江自诸暨县合东西诸江经此为钱清江之上源。宋乾道中，朝议欲浚纪家汇，导萧山新江达诸暨，萧山令谢晖言，小江本以导诸暨之水，萧山地最下，若复浚纪家汇上流，冲突萧山之桃源等七乡，必成巨浸，议遂格。

　　防海塘府东北四十里。自府东北八十里上虞江口，抵萧山县界，几二百里，以蓄水溉田。唐开元十年，山阴令李俊之增修。大历十年，观察使皇甫温。太和六年，令李左次复修筑。宋隆兴、嘉定中，相继修治。明朝弘治、正德、嘉靖间及万历二年，屡经修治，为民利。又运道塘，在府西北十里，唐元和十年，观察使孟简所开。又府东五十里有炼塘，《越绝书》勾践烹炭于此，一云铸剑处。○白米堰，在府东北。嘉靖中，倭贼由此沿海塘突寇萧山县。又应宿闸，在三江所城西门外。嘉靖十六年，郡守汤绍恩建，凡二十八洞，亘堤百余丈，蓄会稽、山阴、萧山之水。万历十二年增修，改近岸四洞为长平闸，用泄涨水。

