<!-- { "loadSidebar": true } -->

　　长墙山县南三十五里。西去澉浦镇三里，山高八十丈，周十九里。横截海涛，若堵墙然。下有石岩临海，名穿山洞。嘉靖中，设东西诸寨于山上，以防倭寇。南有黄道山，宋有水军寨、造船场，立烽燧于山顶。《志》云：县西南三十五里有青山，亦在澉浦镇东三里。旧有烽堠及青山寨。相近有金粟山，周回六里，亦名六里山。下临澉浦。○葫芦山，在县西南三十五里海中，东北去澉浦镇四里。潮汐消长，如葫芦出没，故名。语曰：潮生潮落，葫芦自若。下有葫芦寨，西有西山寨。又澉浦城南三里有石帆山，屹立海中，如张帆然。《志》云：县南三十五里有泊橹山，在澉浦镇西北三里。高百五十丈，周四里。《舆地志》：始皇东游，候潮渡海，泊橹于此。

　　汤山县东北三十六里。高七十丈，周五里。上有烽堠。与乍浦所相接。嘉靖三十二年，参将汤克宽破倭贼于此。又独山，在县东北五十四里。高五十丈，周六里。孤立不与诸山接，上置烽堠，以防海寇。旧置盐场于此。下有独山塘，经平湖县东南二十三里，流合于乍浦。

　　茶磨山县西南三十七里。旧《志》云：山侧有黄巢╉，又有港，周回山下。港外为城堑，昔人结寨避兵处。今山周不过三里，相接者曰石屋山，上有石垒成屋，相传唐末居民避兵处。旁又有紫云山及邵湾山，皆高七八十丈，周八九里。又金牛山，在县西南五十里。周四十里，高百三十六丈。与金粟山相对。中有夹山，周七里。《志》云：夹山在县西南三十五里金粟山后，俗谓之龚坟山也。○凤凰山，在县西南三十九里、澉浦镇西南二里，高四十丈，周五里。《海防志》：山南临大海，倭每犯此，最为冲要，有凤凰山寨。其与凤凰山环列于海滨为郡堤障者，凡数十计。俱错峙于澉浦所之四旁，而凤凰山为之冠。又马鞍山，在澉浦所西北五里。嘉靖三十四年，参将卢镗败倭贼于马鞍山及新林一带，是也。县西南四十五里又有庙山，上有烽堠。

　　沈山县西南六十里。周七里，以刘宋沈景葬此而名。唐大顺中，割属杭州。今与海宁县接界，即海宁硖石镇之东山也。又有谈家岭，在县西南四十二里，亦与海宁县分界。

　　衢山在县东南海中。亦曰大衢山，其相望者为小衢山。又有茶山，亦在县东南海中。嘉靖三十七年，总兵俞大猷败倭贼于茶山洋，是也。为南浙汛兵会哨处。○羊山，在县东北乍浦所之东，山峙海中。卫所官兵与金山卫官兵并汛守于此。胡宗宪曰：乍浦海滩浅阁，无山岙避风之处。不若海中羊山有岙，可以泊舟。若分番乍浦之船，以守羊山，未为非策也。又许山亦在县东大海中，为南浙官兵会哨之所。今亦见南直华亭县。

　　○海在城东。旧去城二里，今不及一里。而南去海四十里，有东海口、南海口、西海口诸处，皆为郡境冲要。因设海宁卫于城中，以司守御。《海防考》：东海口在县东北三十里。海滩沙污，船舰难泊。迤北与乍浦相连。内有白马庙、团圩诸处，居民丛集。嘉靖中，倭贼突犯，必先入此，观望虚实，然后四出剽掠。此为嘉兴、嘉善、平湖诸邑要口。有巡简司，明初所置。其南海口在县南。去海止半里，操备厂在焉。稍东南为黄道庙港，滨海与南岸、临观二卫相峙，倭寇最易登犯。其西海口，在县东北五十里。南通大洋，北近平湖。不特平湖之门户，亦浙西之咽喉也。海涂高硬，潮水长涸不一，倭每乘潮突至，宜开浚海口，建立水闸以备之。南汇许山、金山、青村一带，与吴淞水哨互相联络，庶为有济。《图经》：县南海岸与宁、绍二府相对，深夜籁寂，往往鸡犬之声相闻。有防海塘，宋所置也。《宋志》：县东南五十里旧有贮水陂，南三里有蓝田浦，东三里有横浦。又有三十六沙、九涂、十八冈及黄盘七峰，布列海ヂ，漂荡日久。旧时陂荡，杳不复存。绍兴中，设塘以备泛溢，亦曰太平塘。长一百七十余里。元至正间，复修筑，易之以石，南北计四千八百余丈。前朝洪武初复修治，自是屡筑屡圮。万历五年，海波横溃，邑患最剧。于是大兴工役，开内河以受潮流，疏支委以杀水势，筑土塘以坚内护，植列木以散冲波，营斜堤以排激浪。海塘既复，邑民始保厥居，利赖至今云。今亦谓之石塘。

　　贲湖县西三十里。一名宋陂湖。周四十里，东接县西九里之天仙湖，西连横湖，南通黄道、彭墩诸湖。《志》云：横湖在县西三十五里，周六里，湖之东南即黄道、彭墩二湖也。又鸬鹚湖，在县西南四十里，周四十余里。县西六十里又有上谷湖，亦名长湖。诸湖之水，皆互相灌注以达海。○永安湖，在县西南四十五里。湖周十二里，溉田甚博。湖中之税，均之于田，田税颇重，而无旱患。久雨弥漫，则东南泄入于海。湖旁有麂山、荆山等数山，皆临湖为胜。

　　澉浦县南三十六里。县西南境之水，由此入海。《水经》：澉浦之水，通于巨海。宋开禧初，置澉浦水军。元时居民渐集，海商往来，遂成聚落。洪武中，筑城浦上，置澉浦所及巡司于此。《志》云：澉浦镇山湾潮峻，为南面之冲。是也。○蓝田浦，在县南三里。浦口有蓝田寨，因名。宋咸平六年，县令鲁宗道重开，以通海潮。由白塔港入运河，以灌民田，因名鲁公浦，亦曰鲁浦。绍熙三年，县令李直养重浚。自蓝田开十八里，南抵鲍郎盐场，以通盐运灌民田。今多湮淤。又横浦，旧在县东二里，东北通故邑，西通贲湖，南入海。今亦废。

　　横塘县西北二十五里。县西南澉浦诸山之水，汇为宋陂。诸湖引流而北，与秦溪诸水俱汇为横塘，入嘉兴县境。《志》云：县西南二十五里有招宝塘。宋淳化初，开堤路长四十里。县西北又有汉塘，唐太和七年所开也。今曰汉塘港。引天仙湖诸水过欤城而北，入于横塘。又有陶泾塘，在县北一里。自北关北流，入平湖县界，长十二里。宋淳熙九年、朝成化二年，皆尝修浚。○秦溪，在县西南三十六里。秦驻山、丰山诸水所汇也。下流汇于横塘，一名盐塘河。

　　吕港在县东北。有海场。嘉靖三十五年，倭贼徐海自吕港新场移屯乍浦城南，官军击灭之。○唐湾，亦在县东北。宋嘉熙中，增置水军寨，澉浦、唐湾并为要地。或云：海塘自东北折而西南，即塘湾也。讹塘为唐耳。嘉靖三十五年，指挥使徐行健御倭贼于唐湾，败没。今有唐家湾寨。又长沙湾在乍浦所南。嘉靖三十一年，倭贼破乍浦，官军与战于长沙湾，败绩。又有金家湾，在西海口南。潮深沙僻，倭贼往往泊此，内犯则直抵平湖，沿海则侵乍浦抵海盐。旧拨西海口水军哨守，又置金家湾寨于此。

　　常丰闸在县西南。《宋志》：淳熙九年，命秀州守臣赵善，修海盐县常丰闸及八十一堰坝。务令高牢，以固护水势。遇旱可以潴积，今堙废。又古泾，旧在县西境者，凡三百余所。唐长庆中，今李谔开以御水旱，今皆堙。

　　○澉浦镇县东南十八里。有巡司，本宋置。明初因之，置于县南澉浦上。十九年，改为所，移司于秦驻山，仍曰澉浦镇巡司。置堡于此，为戍守处。又海口巡司，在县东北十八里。唐时于县东一里置宁海镇。元置海沙巡司。明初因之，在县东门外。十九年，徙于沙腰村，仍曰海口巡司。即今所也。亦置堡设兵于此。《志》云：县城西旧有海沙场盐课司，本宋元时置。前朝正统元年，移置于沙腰村，仍旧名。

　　鲍郎市县西南二十里。晋隆安中，孙恩作乱，县令鲍陋遣其子嗣之御之，追贼被杀处。其地旧有鲍郎浦。今澉浦西门外曰鲍郎盐场，置盐课司于此。盖宋元时旧置也。○梁庄寨，在县东北。嘉靖中，倭贼每于此登犯。又县东南有独树林及毛竹等寨，县西北有东转塘、朱公亭等寨，县南有南石山等寨，皆嘉靖中置。今废。又演武场，在城东南，北枕海。嘉靖初，有陆路厂。三十五年，倭贼泊犯，据为巢。贼平厂毁，设军戍守。

　　龙王堂在东关外。外即大洋，直对浙东临观等卫。迤南半洋，即白塔山。贼每泊此，若登岸而南，则侵澉浦。西则有天宁寺，为水陆通衢，直抵嘉兴，此县城之咽喉，沿海之首冲也。

　　附见：

　　海宁卫在海盐县治西。洪武十七年建，辖左右中前四所及澉、乍二所。又东转塘、朱公亭、头寨、第二、南寨、北寨、龙王塘闸口、落塘、大寨、小寨、寨头等，凡十二寨，皆在境内，属卫军戍守。

　　守御澉浦千户所在海盐县南三十六里。《志》云：唐开元五年，吴郡刺史张廷奏置海盐县澉浦镇。天宝十载，太守赵居贞奏置海盐县宁海镇。吴越时，澉浦、乍浦皆设镇遏使。宋开禧元年，置澉浦水军。淳中，复调许浦卒，岁百人，更番守澉浦。咸淳末，以蒙古南下，益增沿海戍守。于乍浦亦置水军，设统制领之。及蒙古帅董文炳帅兵自海道至，二镇军相继降下。元亦设兵于澉浦镇，寻以澉浦盗起，遣将镇守。至元十八年，遣兵侵倭，留后兵分戍澉浦海口。前朝始置所。邑《志》云：宋置澉浦镇，并置榷务于此。元亦为澉浦务。明初置巡司，并置税课局于此。洪武十九年，建所有城。永乐十六年，以砖石。正统四年增修。嘉靖中，复营缮，周八里有奇。有南石山、秦驻山、东盐团、西盐团、青山、东海、青山盐场、东中墙山、平漾墙山、东墙山、西南门、水闸、混水闸、葫芦湾、南湖湾，凡十四寨，皆拨所军戍守。许市见南直常熟县。

　　守御乍浦千户所在海盐县东北三十六里，西北至平湖县十八里。洪武七年建。嘉靖初，改属平湖县。所城周九里，亦洪武中筑。正统中增修，嘉靖中营缮。有独树东、独树西、蒲山外、蒲山西、蒲山、大东山、东山嘴、唐家湾、盐山、圣妃宫、金家湾、周西、海口等十三寨，皆所军戍守。

　　守御嘉兴千户所在府治北。洪武九年建，隶苏州卫。

　　◇湖州府东至南直苏州府二百十里，东南至嘉兴府百八十里，南至杭州府亦百八十里，西南至南直宁国府三百五十七里，西至南直广德州一百六十里，西北至南直宜兴县一百四十四里。自府治至布政司见上，至南京八百里，至京师三千二百里。

