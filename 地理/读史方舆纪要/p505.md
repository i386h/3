<!-- { "loadSidebar": true } -->
　　令居城在镇东北。《西羌传》：武帝北却匈奴，西逐诸羌，乃渡河湟，筑令居塞。元鼎五年，先零羌攻零居。六年，李息讨平之，是也。昭帝时，置县，属金城郡。令，音零。赵充国谓西羌反时，尝攻令居，是也。宣帝置护羌校尉治此。后汉元初二年，时诸羌相率叛乱。护羌校尉庞参以次招降之，还治令居，通河西道。盖先是徙治张掖也。又延光初，校尉马贤击叛羌麻奴于牧苑，不利。麻奴等又败武威、张掖郡兵于令居。牧苑，即令居之闲牧地矣。晋省入西都县。胡氏曰：汉创筑三城，光禄、居延、令居是也。

　　浩城在镇东。旧《志》云：在兰州广武县西南百余里。汉县，属金城郡。孟康曰：浩，音合门。颜师古曰：浩，音诰，水名也。者，水流峡中，岸深若门也。杜佑曰：浩，读若ト。汉神爵初，先零诸羌犯塞。遣义渠安国备羌，至浩，为羌所败，还令居。后汉亦为浩县。或谓之浩隘。建武十一年，先零羌与诸种羌寇金城陇西，据浩隘。陇西太守马援深入讨击，大败之。又中元二年，西羌寇陇右，马武将兵讨之，战金城浩，复追击到东西邯，大败之。刘昭曰：浩有雒都谷，马武破羌处也。晋仍属金城郡。永宁中，张轨置晋兴郡，盖治浩。张骏时，郡属凉州，即此。隆和三年，秃发乌孤使从叔吐若留镇浩。义熙十年，西秦乞伏炽磐灭南凉，以王基为晋兴太守，镇浩是也。《隋志》：浩县，后周并入湟水县。

　　临羌城在卫西二百八十里。汉县，属金城郡，在浩河西。神爵中，赵充国击西羌，西至西部都尉府。或曰，即临羌也。又充国奏：临羌东至浩，羌人故田及公田，民所未垦，可二千顷以上。又云：循河湟漕谷至临羌，以示羌人。是也。后汉亦为临羌县。《地记》：汉地自临羌以西，即为塞外。胡氏曰：汉宣帝置护羌校尉，治金城令居。东汉初，治安夷。章帝建初二年，徙临羌。安帝永初二年，徙狄道。四年，又徙治张掖。元初二年，徙令居。晋仍为临羌县，属西平郡。后魏废。隋大业四年，吐谷浑为铁勒所破，走入西平境内，遣使求救。诏安德王雄出浇河，宇文述出西平迎之。述至临羌，吐谷浑畏述兵盛，帅众西遁，即汉临羌故城矣。《水经注》：羌水出湟中西南山下，经护羌城东，故护羌校尉治也。又东径临羌城西，是护羌校尉常治临羌西界也。沈括曰：吐蕃有临江寨，至安乡城，东西千余里。临江，即临羌之讹矣。

　　安夷城在镇东北。汉金城郡属县。后汉因之。建初二年，以西羌叛，诏护羌校尉自安夷徙屯临羌。晋仍为安夷县，属西平郡。隆和三年，南凉秃发乌孤以其弟利鹿孤镇安夷，是也。后废。《水经注》：湟水东合安夷川水，又东径安夷县故城，在汉西平亭东七十里。○破羌城，在镇西北。汉宣帝神爵二年置县，属金城郡。后汉因之。永和三年，叛羌攻没破羌县，是也。晋省。

　　乐都城在镇西北二百三十里。《水经注》：湟水径乐都城南，又东径破羌故城南。是乐都在破羌西也。前凉置城于此。后凉吕光因置乐都郡。晋隆安三年，秃发乌孤自西平徙治乐都。又义熙六年，秃发亻辱檀自姑臧还乐都。十年，西秦乞伏炽磐袭乐都，亻辱檀世子虎台拒守。其臣梁肃以外城广大难守，请聚国人守内城。虎台不听。城溃，炽磐入乐都，置凉州刺史镇焉。宋元嘉五年，河西王蒙逊攻乐都，克其外城，绝城中水道。乞伏元基击却之。其后没于吐谷浑，城废。

　　龙支城镇东南八十里。城西有龙支堆，因名。汉为金城郡允吾县地。后汉时，置城于此。和帝使曹凤为金城西部都尉，屯龙耆，即此城也。晋隆安二年，南凉秃发乌孤击羌酋梁饥于西平。饥退屯龙支保，乌孤攻拔之。后魏时，置北金城县。西魏又改为龙支县。后周属凉州。隋因之。唐改属鄯州。仪凤三年，鄯州都督李敬玄奏败吐蕃于龙支，是也。后没于吐蕃，号为宗哥城。宋大中祥符中，吐蕃厮罗徙居邈川。其相李立遵居宗哥，请命于宋。宋命为堡顺军节度使。元符二年，王赡取其地，旋复陷于吐蕃。崇宁三年，王厚收复。后废。又卫南有龙居废县。《隋志》：西魏时置龙居、路仓二县。后周废入西都县。

　　归义城在镇西南。汉筑城以招徕诸羌，因名归义。后汉元和三年，烧当迷吾顺命，因退居河北归义城，是也。章怀太子贤曰：河北者，逢留大河之北。黄河至大小榆谷北，则有逢留之名。后汉永元中，金城长史上官鸿开置归义、建威屯田二十七部。侯霸复置东西邯屯田五部，又增置逢留二部，列屯夹河，合三十四部。永初中，羌叛而废。归义城，盖屯戍处。

　　白土城在镇南。晋置白土县，属金城郡。或曰，县本曹魏所置。《十三州志》：左南津西六十里有白土城。城在大河之北，为缘河津济处。其西北有白土川，因名。晋太和二年，凉张天锡讨叛将李俨于陇西，使常据自左南，张统向白土，即此。后凉吕光置三河郡，治白土县。三河，谓金城河、赐支河、湟河也。时光自称三河王，因置三河郡。义熙八年，西秦乞伏炽磐攻南凉三河太守吴阴于白土，克之。后魏郡县俱废。《水经注》：河水经邯川城南，又东经临津城北、白土城南。是也。

　　左南城在镇东南。旧《志》云：在白土城东六十里。前凉置晋兴郡，左南县属焉。县亦张氏所置也。《十三州志》：石城西百四十里有左南城。河水经其南，曰左南津。又东接χ罕界。晋太和二年，凉张天锡讨李俨，使常据自左南进，败俨兵于葵谷。天锡自仓松进屯左南。又义熙十年，南凉王亻辱檀西讨乙弗部。西秦王炽磐入其乐都。亻辱檀诣炽磐降，至左南，炽磐因赐亻辱檀爵左南公，即此。后魏县废。葵谷，今见河州。仓松，见庄浪卫。

　　长宁城在镇西。汉临羌县地。晋析置长宁县，属西平郡。后魏废。《水经注》：西平城西北四十里有长宁亭。晋置长宁县。又鄯城废县，在镇西南。唐仪凤三年，析湟水县置，属鄯州。上元中，没于吐蕃。刘句曰：汉西平故城，在县西。○废兴城，在故龙支城东，前凉所置城也。晋太元十年，后凉吕光将尉佑以允吾叛，败奔兴城。隆安二年，后凉将李鸾以兴城降于秃发乌孤。胡氏曰：兴城在允吾之西南、白土之东。允吾，今见兰州。

　　廉川城在镇西南百二十里，汉破羌县地。晋太元二十年，秃发乌孤击降乙弗折掘等部，筑廉川堡而都之。隆安二年，后凉杨轨等举兵攻姑臧，不克。寻败屯廉川，收集夷夏，众至万余，既而降于乌孤。三年，乌孤使从弟洛回镇廉川，其后为北凉所取。宋元嘉三年，西秦王炽磐伐河西王蒙逊，至廉川，即此。后魏废。胡氏曰：廉川在湟中，是也。

　　湟中城在镇西北。胡氏曰：湟水两岸之地，通谓之湟中。湟中城，置于西平张掖间，本小月支之地，因谓之小湟中。东汉永元初，邓训击迷唐羌，发湟中卒，缝革为船，置于上，以渡河，掩击迷唐，大破之，是也。永初末，羌豪麻奴等复叛据湟中，屡侵金城、武威诸边郡。延光初，校尉马贤讨破之。建安十九年，夏侯渊自兴国讨宋建于χ罕，别遣张等渡河，入小湟中，河西诸羌皆降，是也。《水经注》：湟水经湟中城，又东经临羌、破羌、允街、枝阳、金城，而合于大河。○广武城，在镇东北。前凉张氏置广武郡，属凉州，盖分西平置郡也。后废。或讹作须武，云在卫西南。恐误。又临咎城，在镇西百里。《宋史》：仁宗宝元初，吐蕃厮居鄯州，西有临咎城，通青海，服属于宋云。

　　廓州城镇南百八十里，古西羌所居浇河地。后汉延熹中，诸羌烧当与浇河大豪寇张掖，段斩浇河大帅于其地，遂定西羌，是也。汉末属西平郡。前凉以其地置湟河郡。晋隆安二年，秃发乌孤败梁饥于西平，湟河太守张稠以郡降。明年，乌孤使其叔素渥镇湟河，即此。义熙十一年，西秦乞伏亻辱檀袭北凉湟河郡，克之。宋元嘉三年，夏主昌遣将伐西秦，攻其沙州刺史出连虔于湟河，不克。后魏亦为湟河郡，属鄯州，寻没于吐谷浑。后周逐吐谷浑，得其地，改置浇河郡，兼置廓州。隋初，郡废，而州如故。开皇三年，突厥寇廓州，州兵击走之。炀帝又改州为浇河郡。唐复为廓州。开元二十六年，置宁塞军于城内。天宝初，曰宁塞郡。乾元初，复故。上元初，没于吐蕃。宋元符中收复，置宁塞城，寻复为廓州。明年，复弃不守。崇宁三年，王厚复取之。后废。《志》云：州城旧治河北，后尝移河南。今废州城南去黄河，不及一里。○广威废县，唐廓州治也。本后魏之石城县，西魏废帝以县有化隆谷，因改为化隆县。后周曰广威县。《隋志》：西魏置浇河郡于此。后周废。仁寿初，复改为化隆县，属鄯州。唐改为廓州治。先天元年，改为化成县。天宝初，复曰广威。后没于吐蕃。宋亦为廓州治。崇宁五年，县废。《九域志》：廓州东南至河州凤林县二百八十里。

　　河津城在废廓州西。《隋志》后周浇河郡，领浇河、广威、安戎三县。隋初，改置河津县，为廓州治。唐廓州改治广威县，河津城遂废。又达化城，在废廓州西南。后周置达化郡及县。隋开皇初，郡废，以县属廓州。唐因之。开元二十九年，吐蕃屠达化县，即此。上元以后，没于吐蕃。又绥远城，在废廓州境，后周所置县也。隋初，并入达化县。

　　浇河城在达化废县西百二十里。《通典》曰：晋时吐谷浑阿豺所筑。水回γ曰浇。城盖置于浇河回曲处。或曰，后凉所置浇河郡也。晋隆安二年，秃发乌孤拔龙支堡，梁饥单骑奔浇河。既而浇河太守王稚，以郡降于乌孤。明年，乌孤使其叔若留镇浇河。宋元嘉三年，西秦乞伏炽磐为夏所侵，徙其境内老弱畜产于浇河。后魏亦为浇河郡。魏主宏延兴三年，吐谷浑王拾寅寇魏浇河。魏遣长孙观击降之，寻废。又唐天宝十三载，陇右节度使哥舒翰奏于所开九曲地置浇河、洮阳二郡。杜佑曰：浇河城，在廓州达化县贺兰山下。宋祁曰：浇河郡，置于积石军西，当即故浇河城也。洮阳郡，见洮州卫。

