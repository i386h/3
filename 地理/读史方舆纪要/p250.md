<!-- { "loadSidebar": true } -->
　　般河在县东北。或曰：故钩盘河也，为九河之一。自德州经县界，入乐陵及阳信县境，下流入海。后汉初平二年，公孙瓒破黄巾于盘河。又瓒与袁绍相攻，瓒引军屯盘河。魏收《志》：般县以般河所经而名。《水经注》：屯氏别河径西平昌县故城北故渠川派，东入般县为般河。颜师古曰：汉般县，即《尔雅》之钩盘。○马颊河，在县南十里，一名新河。唐久视初，开此以导河流，寻废。县北十里有鬲津河，东南流，经县东二十里，又东入乐陵县界。《水经注》：大河西流，径平原鬲县故城西，谓之鬲津。又土河，在县西北，自德州流入，又东北入直隶宁津县界。

　　白鹿渊在县东北。《水经注》：般县东有白鹿渊，南北三百步，东西千余步，深三丈，其水冬清夏浊，氵亭而不流。若夏水洪泛，水深五丈，方通注于般渎。又黑水潭，在县西北三十五里，两崖陡立，渊深莫测，望之水黑如黛，流注屯氏故河。亦曰黑龙潭。○鲧堤，在县西南二十五里。相传伯鲧所筑，断续高卑。约十余里。

　　○杨二庄在县境。正德中，裨将许达歼贼于此。○吴令寨，在县西南十里。又党家寨，在县西南十五里。王家营，在县西南十八里。县西北二十五里又有小官寨。皆昔时戍守处。

　　平原县州东南百二十里。又东南至济南府百五十里。秦置平原县。汉因之，为平原郡治。魏、晋因之。后魏太常中，置东青州，治平原郡。景和中，罢。太和中，改置安德郡，治平原县。北齐郡废。隋属德州。唐因之。今城周五里有奇，编户四十六里。

　　○平原城刘句曰：旧城在县西南二十五里。秦置县于此。汉二年，齐王田荣与项羽会战于城阳，败走平原，为平原民所杀。汉县亦治此。后汉建安八年，袁谭为袁尚所败，走平原，婴城固守，寻为曹操所败。其后平原郡县皆治此。后齐改筑今城，移县治焉。

　　绎幕城县西北二十里。汉县，属清河郡。晋因之。永和八年，石赵旧将段勤因冉闵之乱，聚胡羯万人，称赵帝于绎幕，慕容隽遣兵击平之。太元十年，绎幕人蔡匡据城以叛，后燕慕容麟等击平之。十三年，后燕寺人吴深以清河叛，败保绎幕。后魏真君三年，并武城。泰和二十一年，复置，属安德郡，后齐废。隋开皇十六年复置，属德州。大业初，废入安德县。

　　俞阝县城《括地志》：在县西南五十里。汉县，属清河郡。吕后封吕陀为侯邑。又文帝封栾布为俞阝侯。武帝时，复为武安侯田食邑。《史记·河渠书》：俞阝为丞相，其奉邑食俞阝。俞阝居河北，河决而南，则俞阝无水灾，邑收多。言于上，久之不事复塞也。后汉光武亦封马□为俞阝侯。晋仍曰俞阝县，属清河郡□之。后魏初属平原郡，寻改属南清河郡。后齐废。隋改置俞阝县，在今夏津县境。

　　扬虚城《志》云：在县北。《水经注》：在茌平高唐西南也。汉置县，属平原郡。文帝四年，封齐悼惠王子将闾为侯邑，十六年，立为齐王，是也。后汉建武初，封马武为扬虚侯，即此。晋废。漯水经其东，商河发源于此。郦道元曰：扬虚，在高唐城之西南。○桑丘城，在县西，战国时齐邑。《史记·韩世家》：文侯七年，伐齐至桑丘。谓此。

　　○大河故渎在县西北。《水经注》：大河故渎经平原故城西北绝屯氏渎，又北经绎幕故城东，今堙。又笃马河，在县东北。《班志》注：笃马河在平原东北入海，行五百余里。《汉书》：鸿嘉四年，孙禁言可决平原金堤，开通大河，令入故笃马河。是也。县故有金堤，今皆堙废。

　　平原津在县西南。战国时，齐之西境，以河为界，此即黄河津济之所也。孔颖达曰：平原县南六十里有张公故城，城东有津，俗名张公渡，即平原津，秦始皇自海上还，至平原津而病。又韩信击田儋，渡平原，袭破齐历下军。《北史》：周师至邺，齐后主东奔，以颜之推为平原太守，令守河津，亦即是津也。今堙。

　　○张公故关在县南。《唐志》：德州有张公故关，即县之张公渡矣。又桃园马驿，在今县治西南，县当往来通道也。

　　附见：

　　德州卫在州城内。洪武初置千户所。九年改建。永乐五年，又置德州左卫于州治西，直隶都司。今仍置德州卫，亦置左卫。

　　武定州府东北二百四十里。东至海二百二十里，东南至青州府三百十里，西至德州二百二十里，北至直隶沧州二百五十里。

　　春秋、战国时齐地。秦为齐郡地。汉为平原、勃海二郡地。后汉属平原郡。三国魏分置乐陵郡《志》云：本建安中置。晋为乐陵国治厌次。后魏为乐陵郡治乐陵。隋开皇六年，置棣州治阳信县。大业二年，改沧州。明年，为勃海郡。唐武德四年，复置棣州治阳信。六年，省入沧州。贞观十七年，复置棣州移治厌次。天宝初曰乐安郡，乾元初复故。宋仍曰棣州亦曰乐安郡。元置滨棣路，后改棣州，属济南路。明初洪武六年，改乐安州，以州治厌次县省入。宣德元年，改为武定州以讨平汉庶人也。编户九十八里，领县四。今仍为武定州。

　　州南连青、济，北接沧、瀛，左环勃海，右控平原，所以屏蔽畿甸，权衡南北也。消幽燕之氛翳，静海岱之风烟，宣庙之烈，不与日月争光矣哉！

　　○厌次废县今州治。秦县也。相传秦始皇东游，厌气于此，因置厌次县。汉高六年，封功臣爰类为侯邑。宣帝徙封张安世孙延寿为富平侯，邑于此，遂为富平县，属平原郡。后汉初，富平获索盗掠郡县，耿击平之。明帝永平二年，复改富平为厌次县。晋为乐陵国治。永嘉末，幽州刺史王浚以邵续为乐陵太守。建兴二年，石勒围续，鲜卑段匹使其弟文鸳救之，续与合兵拒石勒，屯于富城。富城，富平之讹也。厌次亦名富平矣。魏收《志》：晋邵续为冀州刺史，治厌次。后魏仍属乐陵郡。后齐县废。隋开皇十六年，复置厌次县，属棣州。唐贞观十七年，移县治棣州郭内。《括地志》：厌次城，在阳信东南四十里。五代梁徙治于旧城东南十里。宋大中祥符四年，以河水为患，徙州治阳信界内乔氏庄，明初省。《城邑考》：唐棣州城，在今州东南六十里。五代梁华温琪为州刺史，苦河水为害，南徙十余里，谓之新州。今土人谓之南旧州城。宋李仕衡为河北都转运使，复以州治ㄜ下，徙州西北七十里，既而大水没故城丈余。今州治即仕衡所移也。城周十四里有奇。

　　蛤垛城在州南。有盐池，岁出盐数十万斛。唐建中初，棣州隶淄青，既而归于朱滔，又归于王武俊，惟蛤垛犹为淄青帅李纳所据，因城而戍之，以专盐利。贞元八年，纳死，子师古袭位，武俊引兵屯德、棣，将取蛤垛及德州之三汊城，师古遣兵拒之。有诏诏武俊罢兵，乃引去。

　　○大清河州南八十里。自齐东县东北流，经州界，又东入青城县境。○大河故渎，在州南五十里。《志》云：在州城南三里，唐武后长寿二年，棣州河溢，即此。今淤。

　　土河在州南，即笃马河下流也。自乐陵县入州境，东注于海，溢涸不时。明初，徐达攻乐安，师至土河，距城五里，命军士填坝以进，遂下其城。○商河，在州南四十里，亦从商河县流入境，东北入阳信县界，俗谓之大河，方十余顷，其北有堤横亘，州人赖之。又南十里有聂索河，今淤为平壤，民居其东南，颇擅桑麻之利。居其西北，辄被余流所涨溢。成化十二年，州判王敖筑堤障之，长五十余里，民被其利。又大湾，在州南四十里，方十余顷，北有堤横亘，多鱼鳖之利。

　　○清河镇在州东南七十里，有巡司戍守。

　　阳信县州北四十里。东至滨州七十里。汉县，属勃海郡。文帝封典客揭为侯邑。王莽时废。后汉延光初复置，仍属勃海郡。魏属乐陵郡，晋、魏因之。隋置棣州于此。唐初，亦为棣州治，寻属沧州。贞观初县废，八年复置。十七年，仍属棣州。宋因之。今城周六里，编户七十里。

　　○阳信城《志》云：故城在县西南七里，俗所云子务城也。又今城盖古之厌次城。宋大中祥符中，徙棣州及厌次县于阳信界内之八方寺，而移阳信县治故厌次城云。又连城，在县东北五里。或曰即春秋时齐之辕邑，汉之瑗县。恐误。

　　○屯氏故河在县南。《水经注》：屯氏别河东北径阳信故城南，又东北流入海，今涸。○商河，在县东，自州界东北流经此。《水经注》：商河经马岭城，自西北屈而东南，又东分为二水，南为长聚沟，北为白簿沟，以入于海，今亦迁绝矣。

　　○桑落墅县东南四十里。《志》以此为古富平县治。又黄巾寨，在县东南二十五里，相传汉末黄巾屯聚处。

　　海丰县州东北六十里。西至直隶庆云县四十里。汉阳信县地。隋置无棣县，属棣州。唐因之。宋治平中，移置保顺军，仍曰无棣县，元至元二年，省入乐陵县，寻复置，以其地之半属沧州，半属棣州。明洪武八年，改置海丰县。今城周四里，编户四十三里。

　　○无棣城县北三十里。相传即春秋时齐之无棣邑。《管子》所谓北至无棣者。隋置县治此。唐因之。太和二年，武宁帅王智兴奉诏讨横海叛帅李同捷，遣其将李君谋将兵济河，破无棣，是也。五代周分置保顺军。《宋志》：周置保顺军于无棣县南三十里。宋开宝三年，又以沧、棣二州界保顺、吴桥二镇地益之，仍属沧州。治平中，徙无棣县治保顺军城，仍领军使。金废军。元分其地属沧、棣二州，而县治入于棣州。明初，改置今县，又以直隶之无棣县地改置庆云县。今详见直隶。

　　广武城《通志》云：在县北八十里。相传汉初李左车所筑，因名。又信城，在县北十里。《志》云：韩信下齐时所筑城也。今名信城里。又县北二十里有龙且城，其地高耸，形势屹然。

　　○马谷山县北六十里。高三里，周六七里，山半有洞，广二丈余，深不可测。一名大山。或以为即古之碣石，似误。又骝山，在县北百二十里，一名小山。

　　○无棣沟县西北十五里。旧合鬲津河，东入海。唐永徽初，沧州刺史薛大鼎开鬲津河，因疏无棣沟故道，以通滨海鱼盐之利。亦曰无棣河，今淤。余详直隶沧州。○黄龙湾，在县北七十里，其水虽旱不涸，下流入海。

　　鬲津河在县北十里。自乐陵县流入境，合于无棣沟。又覆河，在县西北三十里，自直隶庆云县流入境，注于海。又县北一里有古黄河堤，西抵乐陵，南抵德州，旧为大河所经，筑堤以防泛溢云。

