<!-- { "loadSidebar": true } -->
　　凤县府西北三百八十里。北至凤翔府二百六十里，西至巩昌府成县二百七十里。汉武都郡之故道县。东晋时，为仇池氐所据。后魏置梁泉县及固道郡于此，又置南岐州。西魏改郡曰归真。后周废郡，改州为凤州。隋大业初，改为河池郡。唐复为凤州。天宝初，亦曰河池郡。乾元初，复为凤州。唐末，置感义军，寻废。朱梁贞明初，王建置武兴军。后唐长兴三年，军废。五代周显德二年，后蜀置威武军。宋复曰凤州。元以附郭梁泉县省入。明初，改州为县。今城周四里有奇，编户六里。

　　○故道城即今县治。《志》云：邑有蛮夷曰道。汉王从故道出陈仓，定三秦。又曹参攻故道，是也。后汉亦属武都郡。魏晋因之。后为仇池氐所据。后魏初，置凉泉县，寻改曰梁泉。历代皆为州郡治。后唐同光三年，郭崇韬等伐蜀，入散关，议先取凤州，因其粮以图蜀。乃倍道而进，会凤州来降，喜曰：平蜀必矣。宋仍曰梁泉县。元省。《志》云：凤州北连大散，南出褒斜，秦、楚之要膂也。

　　黄花城在县北六十里。汉故道县地。唐武德四年，分梁泉县置，以黄花川为名。宝历中废。有黄花谷，五代周显德二年，王景败蜀兵于此。

　　威武城在县东北六十里。五代梁贞明初，蜀王建置城于此，为戍守之地。五年，蜀将王宗播伐岐，入大散关而还，分兵戍威武城。六年，蜀将王宗俦等分道出散关故关伐岐，寻还，王宗晏等分屯威武城。后唐同光三年，伐蜀，前锋李绍琛攻威武城，城降。周显德二年，遣王景等伐蜀，入散关，攻秦凤诸州镇，战于威武城，不利。即此。○龙安城，在县西。《隋志》：西魏有龙安、商乐二县。后周废。又汉王城，《志》云在县南四十里。汉高尝屯兵于此，城因以名。

　　○九峰山县东北五里。有九峰攒聚。又御爱山，在县东北三十里。韦庄《入蜀记》：僖宗西幸，尝爱其雄秀，因名。○凤凰山，在县东五里。县以此名。又县南十里有南岐山，洞壑颇胜。

　　武都山在县南六十里。山有谷产雄黄。又紫柏山，在县东南七十里。山有七十二洞，称为幽胜。○板闸谷，在县北百里。宋开禧二年，金人窥大散关，繇板闸谷绕出关后，是也。

　　○嘉陵江在县北一里。自凤翔府宝鸡县界流入境，又西流入徽州两当县界。有羊乳滩，湍激可畏。详见四川大川嘉陵。○褒水，在县东南。出城固县之北山，曲折流，入县境，经褒谷中，入褒城县界，亦谓之紫金水。

　　红崖河县西四十五里。出县西北山谷中，历两当县界，流入嘉陵江。又野羊河在县南七十里，出紫柏山，亦流入于嘉陵江。

　　大散水在县东五里。出大散关，流经县西南，入于嘉陵江，亦谓之故道水。又有黄花川，亦在县东。《水经注》：大散关水流入黄华川，是为黄华水也。《志》云：县东之水，为斜谷河、紫金水；县西之水，为小峪河、红崖河；县南之水，为东沟河、野羊河。其流俱注于嘉陵。

　　利民堤在县西。又有子堰，《志》云：宋祥符二年置。○凉泉，在县西二十里，西流与嘉陵江合。后魏以此名县，寻改梁泉。凉与梁古通用也。

　　○大散关在县东北百二十五里，与凤翔府宝鸡县分界。关傍旧有松陵堡，属县境。置戍于此，与关城为唇齿。今松陵堡已废，惟县南百二十里有松林驿，为往来通道。详见前重险散关。○清风关，在县东百五十里，有巡司戍守。又县南百二十里有留坝巡司。

　　仙人关在县南百二十里，近略阳县界。宋绍兴三年，金人入兴元。吴守仙人关，自西县间道会刘子羽于三泉，子羽留共守。曰：关外蜀之门户，不可轻弃。复往守仙人关。绍兴四年，与弟破金人于此。端平二年，曹友闻却蒙古将汪世显于大安，遂引兵扼仙人关。《一统志》：仙人关，路分左右。自成州经天水出皂郊堡，直抵秦州，此左出之路；自两当趣凤县，直出凤翔大散关，至和尚原，此右出之路也。

　　武休关在县西南百余里。宋绍兴三年，金将撒离喝自金、洋入兴元，刘子羽拒之于三泉，乃繇斜谷北去。子羽谋邀之于武休，不及。嘉定十二年，金人败宋将吴政于黄牛堡，乘胜攻武休关。守将遁去，金人遂破兴元。又破大安军，连破洋州。绍定四年，蒙古拖雷入大散关，破凤州。一军径趣华阳，屠洋州。一军攻武休，开生山，截焦崖，出武休东南，遂围兴元。军民散走，死于沙窝者，数十万。焦崖，今栈道名。

　　马岭关县西三十五里。亦曰马岭寨。五代周显德二年，遣将王景等入散关，攻蜀秦州。蜀将李廷遣别将据马岭寨，即此。又县西有画眉关。《志》云：县境大散、仙人、武休、马岭、画眉等关，皆当秦蜀之交，为褒斜要路。○横山寨，在县西北。吴败金人于仙人关。贼宵遁。遣将张彦劫横山寨，王俊伏河池，扼其归路，又败之。

　　黄牛堡县西北百五十里，近巩昌徽州及凤翔陇州界。五代周显德二年，王景攻蜀，入散关，拔黄牛等寨。宋绍兴三十年，金人大举入寇，徒单合喜扼大散关，游骑攻黄牛堡。守将李彦告急。吴驰至杀金坪，驻青野原，援黄牛。又遣别将彭青至宝鸡渭河，夜劫桥头寨，破之。金人引却。嘉定十一年，金人入西和阶成州，复犯大散关。守将刘雄遁去。又犯黄牛堡，兴元都统吴政拒却之，进军大散关。十二年，吴政及金人战于黄牛堡，死之。金人乘胜攻武休关，是也。桥头寨，见凤翔宝鸡县。

　　回车戍县南百六十里。梁太清中，西魏将杨宽繇陈仓取回车戍，入斜谷关。即此。置口戍，在县西南。宋开禧二年，兴州将母思以重兵守大散关。时吴曦叛降金，闻金兵至，因撒蓦关之戍。金人繇板闸谷绕出关后，思孤军不能支，遂陷。曦退屯置口，旋还兴州。或曰：置口在略阳北。亦作沮口。

　　唐仓镇在县北三十里。周显德二年，王景等伐蜀，进至威武城。蜀将李廷遣别将据马岭寨。又遣兵出斜谷，屯白涧。又分兵出凤州北唐仓镇及黄华谷，绝周粮道。景遣兵抵黄花，又分兵趣唐仓，扼蜀归路，旋败蜀兵于黄花。蜀兵奔唐仓，周兵又败之，于是马岭、白涧兵皆溃。廷等退保青泥岭，蜀人以秦州降。其斜谷援兵亦溃，成阶二州皆降。《志》云：白涧镇在县东北，即是时蜀将李廷分兵屯戍处。

　　固镇县西百二十里。当略阳青泥岭之东北，亦近巩昌府徽州东界。《九域志》：河池县有固镇。是也。五代梁乾化四年，蜀兴州将王宗铎攻李茂贞阶州及固镇，破细沙等十一寨，又破长城关等四寨。贞明元年，王宗翰侵岐，出青泥岭，克固镇，与李茂贞秦州兵战于宜阳川。石晋开运末，时契丹入汴。蜀将李继勋等乘间攻固镇，拔之。进攻凤州，不克，退保固镇。李昊曰：贼若复据固镇，则兴州道绝，不复能救秦州矣。请遣兵急攻凤州。既而蜀将汉韶复攻凤州，军固镇，分兵拒散关以绝北军援路。凤州寻降于蜀。周显德二年，王景围凤州，别将韩通分兵城固镇，以绝蜀之援兵，遂克之。薛居正《五代史》：凤州固镇之地，周显德六年升为雄远军。盖是时初定，秦、凤、阶、成四州，置军以扼蜀人之冲也。泥阳川，见巩昌府成县。

　　土门隘在县西南。《一统志》：自青冈平过武休山寨，甚险峻。元汪世显取蜀，道经此。又《汉中野录》云：斜谷、榆林、窦家、石楼、西谷、梁州山、土地垭、羊城，凡八隘，皆称险厄。○桑平铺，《舆程记》曰：在县南百里。此为古陈仓道。

　　长桥在县东北。宋开禧三年，杨巨源引兵复大散关，与金人战于凤州之长桥，是也。○草凉楼驿，在县东北六十里。唐玄宗西幸，尝驻跸于此。又东北六十里为东河桥驿，入宝鸡县界。三岔驿，在县南七十里。又南六十里，即松林驿也。余见前褒斜道。

　　附见：

　　汉中卫在府城内，洪武四年建，领千户所五。

　　宁羌州府西三百里。西至巩昌府成县二百五十里，西南至四川广元县二百里，东北至凤县六百里。

　　古白马氐羌之地。汉为武都郡沮县地。晋亦为武都郡地。后为杨茂搜所据，刘宋讨平之。后魏时属东益州盘头郡，寻废。后周为长举县地，属华阳郡刘宋时，郡寄理州下，未有实土。今见下沔县及略阳县。隋大业初，属顺政郡。唐亦为兴州长举县地。宋因之。明初为沔县地，置宁羌卫于此。成化二十二年，改置宁羌州编户四里，领县二。今仍曰宁羌州。

　　州北控褒斜，南卫蜀口。自秦楚相争，州境已为孔道。历汉、魏至今，未有梁、益有事，而金牛得免于驿骚者也。苏氏曰：大散以南，剑门以北，中间几及千里。山谷纷纠，险厄相错，自古惟汉高出陈仓，邓艾走阴平，深得用兵之意。若角材衡力，争胜于尺寸间，未为良策矣。

　　○金牛废县州东北七十里。汉葭萌县地，属广汉郡。唐初为绵谷县地。武德二年，析置金牛县，属褒州。八年，州废，属梁州。宝历初，废为金牛镇。天复二年，西川将王宗播攻兴元，破金牛、黑水、西县、褒城四寨。又朱梁乾化初，岐兵围安远。蜀将王宗弼等赴救，败岐兵于金牛。宋亦为金牛镇。绍兴三年，撒离喝入洋州，陷兴元，至金牛镇，四川大震。薛居正曰：三泉县东六十里有金牛镇。《一统志》：金牛废县在褒城县西百八十里。今为金牛驿。州城，明洪武十三年所筑卫城也。成化中，改为州治。嘉靖二十五年增修。万历二十三年重葺。城周四里有奇，有门四。

　　白水城在州西南。汉县，属广汉郡。后汉因之。蜀汉炎兴初，魏钟会入阳平关。姜维自阴平退趣白水，遇廖化、张翼等，合兵守剑阁，是也。晋仍曰白水县，属梓潼郡。安帝时立白水郡。刘宋因之。元嘉十二年，为仇池杨难当所据。十九年，裴方明讨之，克其白水城，遂平仇池。泰始中，以白水郡授仇池杨元和。其后杨氏尝为郡守。西魏郡废，又以白水县并入平兴县。平兴，今见四川昭化县。

　　○れ冢山在州东北四十里。即《禹贡》之れ冢也。汉水出焉。见前名山れ冢。○冠山，在州城南。旧《志》：州西有白马山。山下为羊鹿坪，州治凭焉。今州城亦曰白马城也。又有月山，在州东一里。

