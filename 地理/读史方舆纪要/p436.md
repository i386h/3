<!-- { "loadSidebar": true } -->
　　船司空城县东北五十里。汉置县，属京兆，本主船之官也。王莽时曰船利，为渭水入河处。后汉省入华阴。《水经注》：河水历船司空，与渭水合，即春秋时之渭。《左传》闵二年，虢公败犬戎于渭。晋建兴二年，刘聪遣刘曜等寇长安，曜屯渭。咸和八年，后赵石生举兵长安，讨石虎，军于蒲阪。其将邓权拒虎于潼关。生遁还长安。权亦收余众退屯渭，即此。○平舒城，在县西南十里，即秦时平舒道。始皇三十六年，使者夜过平舒，有人持璧遮使者，即此。《图经》：华阴有平舒城。

　　定城在县东十里。郭缘生《述征记》：定城去潼关三十里。汉末，镇远将军段煨所造。夹道各一城，渭水经其北。刘裕将檀道济等攻潼关，秦将姚绍出战而败，退屯定城，据险拒守，即此。后魏永熙三年，置定城县，寻废。隋主伐陈，亲饯将士，至定城，陈师誓众，是也。今为定城驿。

　　潼津城在县东。唐天授初，分华阴置潼津县。长安二年，废为潼津驿。有石桥，亦名潼津桥，潼关水所经也。《一统志》：今关城内有潼津桥，疑唐时即关城置县。○敷西城，在县西二十五里，以在敷水之西而名。郭缘生《述征记》：苻姚时所置。魏收《志》：太和十一年，分夏阳县置敷西县。隋废。唐为敷水驿。元和四年，丙侍破驿门，以马鞭击元稹处也。《九域志》：华阴有敷水镇。

　　长城在县西二里。《史记》：魏筑长城，自郑滨洛以北。此即其故址。后魏永熙末，高欢追魏主修，攻潼关，克之，进屯华阴长城，是也。宋白曰：华阴有长城，战国时分秦晋之境。边晋之西，谓之阴晋。边秦之东，谓之宁秦。恐误。

　　○华山县南十里。亦曰太华，亦曰西岳。宋大中祥符四年，车驾祀汾阴，遣近臣祀西岳，是也。山之东有牛心谷，南通商洛，为险厄处。又有车箱谷，在县西南三十里华山麓，谷方而长，如车箱然。又西有雾谷，后汉张超居此。能布五里雾，谷口有泉，亦曰雾泉。余详名山太华。

　　松果山县东南二十七里。《山海经》：华山之首曰钱来山，与松果山相连。又有凤居山，在县西二十里，通途所经。相传唐开元间，有凤瘗于此。

　　风陵堆在潼关卫城东三里黄河北岸。北至蒲关六十里。《帝王世纪》以为女娲陵也。唐天宝初，风雨晦冥，忽失所在。乾元中，复故。《唐志》：风陵属河中，有风陵关。高欢遣窦泰攻潼关，宇文泰潜军袭之。窦泰自风陵渡，为宇文泰所败，即此。

　　○黄河在县东北五十里。自延安府宜川县界南流，出龙门而下，历韩城、阳、朝邑县东。其东岸为山西河津、荥河县界。又南经县境，渭水入焉。《禹贡》所云“会于渭”者也。折而东流，入蒲州界。又东为芮城县界。南岸则河南阌乡县界。柳宗元云：冲奔太华，运肘东指。是矣。

　　渭河在县北。其北岸接朝邑县界。《志》云：渭水自华山北径入于河。其入河之处，即故船司空城北也，渭口在焉。亦曰渭。汉常置仓于此。更始初，王莽将郭钦等为汉兵所败，收散卒，保渭口京师仓。汉将李崧等进攻之。又渭口之东，即潼关也。建安十六年，曹操自蒲阪渡西河，循河为甬道而南。马超等自潼关退屯渭口。晋义熙十三年，刘裕伐秦，至潼关。王镇恶请率水军自河入渭，即渭口也。又县有漕渠。唐天宝初，韦坚自禁苑西引渭水，因石渠，会灞、，经广运潭，至县入渭。今湮废。

　　敷水县西二十四里。出华州东南敷水谷，东北流，经县境入渭水。一名敷水渠。唐开元二年，姜师度凿之以泄水害。五年，刺史樊忱复凿之，使通渭漕。○潼谷水，在县东南四十里，流经松果山下，又东北入于黄河，即潼关水也。《志》云：潼水在关西一里，关因以名。

　　泉店渠在县东二十里。又东五里有公庄、定成二渠。○醴泉渠，在县东南十里。又县南十里有黄神渠，县西二十五里有兴洛渠，皆有灌溉之利。

　　华泽在县西。胡氏曰：华阴之泽也。晋太元九年，慕容泓起兵屯华阴。苻坚使苻击之，战于华泽，败死。○野狐泉，在县西南。唐广明初，张承范守潼关以拒黄巢，潼关陷败，奔野狐泉、遇援兵处也。或云，蓝田县西北十五里有咽瓠泉，讹为野狐泉。又镐泉，在县东二十九里。其泉或涌或止，俗传以为河眼。

　　○集灵宫在华山北麓。《志》云：山麓有集灵宫、存神、存仙等殿，又有集仙宫、望仙观，皆汉晋时置。《黄图》：望仙观，晋武帝建。○琼岳宫，在县西十八里。隋大业四年建。本名敷水宫。唐显庆中，改曰琼岳。又金城宫，在县东十三里。亦隋置。唐武德三年废。显庆三年复置。又《图经》云：县南八里有云台观，以华山险峻难登，先置下宫于山麓。天宝初，敕于熊宇岭置中方，号曰太清宫，在县南六里。

　　潼关县东四十里。有关城，周十二里。洪武三年，置潼关卫直隶中军都督府。五年，修筑旧城。九年，增修，依山势曲折为固，门六，又水门三。《志》云：古潼亭也。后汉延光四年，诏改葬故太尉杨震于华阴潼亭。今关西大道旁，即震墓也。建安中，移函谷关于此，因改名潼关。自是常为天下之襟要。宋大中祥符四年，车驾亲祀汾阴，出潼关，渡渭河，盖繇潼关渡蒲津也。今关北六十里为大庆关巡司，即山西之蒲津矣。余详见重险潼关。

　　永丰仓在县东北。或曰：即渭口仓也。本汉置仓之地，后废。隋开皇三年，于华州置广通仓。大业初，改曰永丰仓。《通释》：隋于卫州置黎阳仓，洛州置河阴仓，陕州置常平仓，而于华州则置广通仓，转相灌注，漕关东、汾、晋之粟，以给京师。大业九年，杨玄感围东都，不克。其党李子雄劝玄感直入关中，开永丰仓以赈贫乏，三辅可指挥而定。十三年，李渊起义师，薛大鼎任瑰谓渊曰：今济河，直据永丰仓积粟，虽未得京师，关中已定。既而渊引军而西，华阴令李孝常以永丰仓降。渊使世子建成等屯于此。渊寻引兵还如蒲津，自临晋济渭，至永丰劳军。至德中，郭子仪讨安庆绪，据永丰，关陕之路始通。《志》云：仓在渭水入河处，即汉之船司空也。又有临渭仓，亦在县境，唐置。

　　杨氏壁在县东北。后魏主修永熙末，自洛阳西奔关中，高欢将薛修义渡河据杨氏壁，魏将薛端击却之。宇文泰乃侨置南汾州，镇杨氏壁。胡氏曰：壁在龙门西岸华阴、夏阳之间，盖华阴诸杨遇乱筑壁自守处。○忠武镇，在县东。《唐史》：武德六年，秦王世民自并州还，上自华阴劳之于忠武镇。又敷水镇，在县西敷水上。唐置敷水驿于此，为往来孔道。《九域志》县有敷水镇。今县治东有潼津驿。又潼关卫有潼关驿及潼关递运所。

　　蒲城县州北百二十里。西至富平县四十里。汉重泉县地，属左冯翊。后魏太和十一年，置南白水县，属白水郡。西魏改为蒲城县，白水郡治焉。隋初郡废，县属同州。唐初因之。开元四年，改为奉先县，属京兆府。天中，复属同州。五代时，属京兆。宋初，仍属同州。开宝四年，复为蒲城县，改属华州。今城周八里有奇，编户六十七里。

　　○重泉城县东南五十里。《史记》：秦简公堑洛城重泉。即此。汉置县，属左冯翊。后汉因之。晋仍属冯翊郡。后魏废。《寰宇记》：唐奉先城，距今县治三十里，即故蒲城县也。其地有晋城，相传晋公子重耳所筑，俱在县东南。贾城，在县西南十八里，古贾国也。《左传》桓九年，芮伯、梁伯、贾伯伐曲沃。此即贾伯城矣。又西南二十二里，有鲁王宫城。《大统记》以为鲁哀王城，板筑之迹犹存。或曰，鲁当作卤，王当作潢，盖昔煮盐之处。

　　沙城在县东沮水侧。《英雄记》：曹操与马超隔渭水而阵，渡渭，辄为超骑所冲突。娄子伯说操以今时天寒，可起沙为城，以水灌之，一夕而成。即此处。○长城，在县东五十里。洛水所经。阚る以为即沮水也。战国时为秦魏之疆，筑长城于此，名曰堑洛。稍南有木屐追四，在沮水岸侧。相传禹治水弃屐于此。泥积成追，各周二里，崇百尺。

　　○尧山县北二十里。一名浮山。相传尧时洪水为灾，此山独浮也。唐穆宗葬此，曰光陵。其前又有一山，与尧山叠峙，名为重山。

　　丰山县西北三十里。县之名山也。一名苏愚山。唐睿宗葬此，曰桥陵。县因有奉先之名。又金粟山，在县东北三十里。山有碎石，若金粟然。唐玄宗葬此，曰泰陵。又金帜山，在县西北二十里。唐宪宗葬此，曰景陵。○蟠龙山在县西三十里。《志》云：唐明皇尝游此，于山下得石如蟠龙，因名。其地为龙东乡。

　　白堂山县东北三十五里。旧《图经》：白起尝立寨于此，因名。其南为不群山。亦曰孤山，以诸峰相接，唯此独峙而名。又有马冢山，在县西北五十里。《志》云：县西北四十里有白马谷。

　　○洛水县东五十里。与同州接界。又东南流，入朝邑县界，亦谓之沮水。今县东南有晋城邓、蔡二渡，盖即洛水津济处。《志》云：县南有南河水。其上流，即同官县之乌泥川，东流入洛。

　　西卤池县西四十里。《长安志》：白卤盐池东入沮水，阔五十丈，深二丈。盖卤水泛涨流注，故曰卤渠。又有东卤池，在县南二十里。《汉书》：宣帝微时，困于莲勺卤中。谓此池也。唐至德后，盐不复生。

　　梁田陂在县西三十里。唐中和二年，李克用自沙苑进军乾坑，与诸道兵合。黄巢将尚让等将十五万众，屯于梁田陂。合战，贼众大败。梁田陂，刘句作良天陂。

　　乾坑在县西北六十里。东北接澄城县界。汉武帝时，临晋人庄熊罴言，临晋民愿穿洛，以水溉重泉以东万余顷故恶地。诚得水，可令亩十石。于是发卒穿渠，自征引洛水至商颜下。盖即龙首渠之尾也。唐中和三年，李克用繇河中济，讨黄巢，自沙苑进屯乾坑，即此。胡氏曰：乾坑在沙苑西南。又西南即梁田坡。

　　○穆公寨县东北三十里。《志》云：秦穆公屯兵处。其相近有秦白起寨。又县东四十里沮水西岸，旧有晋太子虚粮寨。○温汤府，在县东南六十里。唐折冲府也。有温汤，源出沮水岸，西流二里，仍入于沮水。《长安志》：县有唐折冲府五，曰相原、曰孝德、曰温汤、曰宣化、曰怀仁。

　　野人堡在县西北。晋太元十八年，苻登将窦冲叛登，称秦王。登攻冲于野人堡。即此。

　　附见：

　　潼关卫在华阴县东潼关城中。洪武三年置，辖右千户、中千户二所。余见前潼关。

