<!-- { "loadSidebar": true } -->
　　石闼堰在州西南，或曰：即石湫河上游也。宋天禧四年，淮南劝农使王贯之导海州石闼堰水入涟水军以溉田。绍兴中，金人攻海州，先遣一军自州西南断城中饷道，魏胜拒之于石闼堰，金人败退。○沙堰，在州城东北。宋绍兴三十一年，金人围海州，魏胜拒之于北关，金人从间道度河趣关，后胜敛兵入城，金人欲越沙堰，圜城为营，胜据堰拒之，金人败退。今与石闼堰俱堙废。又十三陂皆在州境，《唐志》：海州有陂十三，蓄水溉田，皆贞观以来所筑，今俱废。《志》云：州西十里又有韩信堰，相传信为楚王时，以地氵比下，乃立此堰，今为大路。

　　永安堤州东二十里。北接山，南环郭，长亘七里。唐开元十四年，海潮暴涨，百姓漂溺，刺史杜令昭筑堤障之，民获其利。○杨口堤，在州南东，自板浦西抵涟河，为南北要地。万历中，海潮浸漫，行旅艰阻，知州杨凤筑堤十五里，商旅称便。又西接刘公堤，长亦十五里，知州刘梦松所增筑也。

　　○北关州北五里。或云：南宋时筑此，据险戍守，以保障州城。绍兴末，魏胜败金人于北关，是也。自此而北六十里为安东卫，即山东境内矣。

　　云梯关在州东南海岸，有军戍守。《舆程记》：繇虚沟营飘海百八十里，至高公垛。又一百二十里，达云梯关，又百八十里，达安东县之六套，又六十里，至安东县，此繇山东胶州达淮安之海道也。

　　虚沟营在州东北。《舆程记》：州东北六十里至塔儿湾，又北三十里为南城，又北三十里为大村，又东北三十里即虚沟营也。又三十里渡海岛，为海州北出山东之水道。○大营，在州西五里，《志》云：蒙古阿鲁攻围海州时所筑。

　　石湫镇州南二十里，旧有石湫堰。宋绍兴三十一年，金人围海州，张子盖自镇江赴援，至楚州，先趣涟水，择便道以进，至石湫堰，击败敌兵，是也。今镇东北有九洪桥，即旧时堰水处。○新坝镇，在州南四十里，新坝置于此。今为往来冲要。

　　板浦镇州东南四十里有板浦，堰坝以运盐。河随海潮注泄，易于淀淤，乃设堰坝，以北障海潮，南蓄河流，盐场在焉，为商贾辐凑之所。《舆程记》：自板浦渡海口至州城道五十里。○临洪镇，在州北十里，有临洪盐场。又渎浦镇，在州东南百四十里，有渎盐场。

　　新桥在州北。宋绍兴末，魏胜复海州，金人来争，军于州北二十里之新桥，胜击败之，继复益兵来围，李宝以舟师繇海道赴援，与胜败金人于北关，是也。今废。○高桥，在州西九十里，有高桥巡司。又兴国庄，在州西七十里，今置驿于此。州南百二十里又有惠泽巡司，司南七里即龙沟湖也。

　　赣榆县州北百二十里，西至山东沂州百八十里，北至山东日照县百六十里。汉县，属琅邪郡。后汉属东海郡。魏省。晋复置。宋因之。齐属北海郡。后魏仍属东海郡。后周县废。唐武德四年，复置赣榆县。八年，省入东海县。南唐改置怀仁县于此。宋因之。乾道三年，金人改曰赣榆。金亡，宋以县寄治东海军，后复废。元仍置县，属海宁州。今城周四里，编户五十六里。

　　○赣榆城在今县东南，汉县治此。宋白曰：怀仁县东北三十里，有汉赣榆城，一名盐仓城。今县城，唐初所置也。《城邑考》：隋末臧君相据海州筑城，取故赣榆为名，在今县西二十里。近《志》：县北三十里有盐仓城，又北三十里有旧赣榆城。恐误。

　　纪鄣城县北七十五里。《春秋》昭十九年，齐伐莒，莒子奔纪鄣，齐师入纪。杜预曰：赣榆东北有纪城，即纪鄣也。南北朝时为戍守处。萧齐建武二年，青冀二州刺史王洪范遣军主崔延袭魏纪城，克之。《城邑考》：纪城周一里余，近海。

　　祝其城县西五十里。汉县，属东海郡。后汉因之。晋仍属东海郡，后废。唐武德四年，复置祝其县，属海州。八年，废。或曰：祝其即春秋时鲁地。《左传》定十年，公会齐侯于祝其，实夹谷。即此云。○虎坑城，在县西北，南北朝时置戍处也。萧齐建武二年，魏人攻义阳、钟离，诏青冀二州刺史张冲出军攻魏，以分其势，冲分遣军主杜僧护攻魏虎坑、冯时、即丘，拔之。三城盖相近。即丘，今见山东沂州。

　　武陵城县南五十九里。萧梁时，侨置齐郡于此。东魏武定七年，改置武陵郡，领上鲜、洛要二县。魏收《志》：梁置高密县，魏改曰洛要，其地有武陵城，因改置武陵郡。是也。后齐郡废，《寰宇记》：县南五十里有沂州城，宋泰始中，侨置沂州于此。按：宋末尝置沂州。又云：县西十五里有莒城，即古莒国。皆传讹矣。○艾不城，在县东南。相传田横避难，汉使艾不追横，因筑此城。晋时尝移赣榆县理此。《寰宇记》：艾不城在东海县北二十四里。

　　利城故城县西六十里。汉县，属东海郡。后汉因之。建安三年，曹操尝析置利城郡。魏废。晋仍属东海郡，后废。唐初复置，寻省入怀仁县。又归义城，在县北二十四里，魏收《志》：武定七年，置归义县，属义塘郡，是也。后齐因之。后周并入怀仁县。

　　○羽山县西北八十里。高四里，周回八里，相传舜殛鲧处。《禹贡》：羽畎夏翟。曾氏注：羽山之谷，雉具五色，山因以羽名，下有羽渊。《志》云：山西北至沂州亦八十里，盖接界处也。又有分水岭，在县北七十里。自岭而北，至日照县九十里，盖与日照县分界。今置递运所于此。○夹谷山，《寰宇记》：在县西三十八里，即孔子相定公会齐侯处。

　　拦头山县东北七十里。有石拦际海，可遮洪涛，因名。其并峙者，曰阿夜山，山临海，雾气尝昏如夜，因名，亦接日照县界。○怀仁山，在县北四十里，昔以此名县。又有末山，在县西南七十里，《志》云：西北之山，山至此而尽，因名。

　　○剑水县西南七十里。《志》云：源出沂州界三山，即弱马沟也，东流入县界，又有尧水，同源东注，合流入海。○腰带河，在城南。《志》云：源亦出沂州，环绕县城，东流入海。又有临洪河，在县南六十里，流入海州境。

　　海县东十五里。北接山东，东通大洋，汪洋回绕，岛屿参差，称为易守而难犯云。

　　○荻水镇县东北七十里。有荻水，源出莒州，东流入海。五代汉乾二年，密州刺史王万敢击南唐荻水镇，大掠而还。今有荻水镇巡司。又有临洪镇巡司，在县南六十里。

　　洛要镇县东南六十里，后魏洛要县盖置于此。○上庄驿，在县南七十里。又县北八十里为王坊驿，自海州北出山东之通道也。又中冈递运所，在县北二十里。

　　邳州府西北四百五十里。西至徐州百八十里，北至山东沂州二百八十里，东北至海州三百五十里。

　　古徐州地。夏为邳国。春秋时为薛国地。战国为齐地。秦属薛郡。汉属东海郡。东汉永平中，改临淮郡为下邳国，治于此。晋因之。宋、齐俱为下邳郡。后魏因之。孝昌初，置东徐州梁中大通五年得之，改为武州。后周曰邳州。隋初，废下邳郡。大业初，废州，复为下邳郡移治宿豫县。唐初，仍曰邳州仍治下邳。贞观初，州废，改属泗州。元和中，改属徐州。宋太平兴国七年，置淮阳军。金复曰邳州。元因之，属归德府。明初，改今属，以州治下邳县省入编户四十七里，领县二。今仍之。

　　州北控齐鲁，南蔽江淮，水陆交通，实为冲要。春秋时，谓之淮北地。《战国策》：苏代谓齐王：有淮北，则楚之东国危。盖淮南襟要，恒在上游也。汉室纷更，徐、淮最为多事。曹操得之，遂以控扼东南。及晋室之衰，纵横驰逐，下邳几无宁岁。刘裕之平南燕也，帅舟师自淮入泗，至下邳，留船舰步进。及卢循逼建康，裕还至下邳，以船载辎重，自帅精锐，步归建康，则下邳实水陆之冲矣。故后魏尉元亦云：宋人向彭城，必繇清泗过宿预，历下邳，趣青州，亦繇下邳沂水经东安。此数者皆宋人用师之要。今若先定下邳，平宿预，镇淮阳，戍东安见山东沂水县，则青、冀诸镇时冀州治历城，可不攻而克。盖争淮北，必争下邳也。历梁、陈之季，下邳尝为战场。后周取邳、徐以临淮南，朱温争邳、徐以阻行密唐光化二年，杨行密攻徐州，不克，引还，汴人追之，及于下邳，杀千余人，亦其证也。盖南北争雄，得失之机，常视淮、泗，下邳岂非必争之地欤？

　　○下邳城州治东，古邳国也。《左传》昭元年，赵文子曰：商有先、邳。此即邳国矣。应劭曰：邳在薛，后徙此，故曰下邳。薛瓒曰：有上邳，故云下。《春秋》定元年传云：薛祖奚仲迁于邳。或以自北迁此，故谓之下邳。秦置下邳县，属薛郡。二世二年，项梁西渡淮，军下邳，是也。汉初封韩信为楚王，都下邳，后为县，属东海郡。后汉建武四年，董宪等保下邳，既而去下邳，还兰陵。五年，帝徇彭城、下邳。永平十五年，东巡，耕于下邳。十七年，改置下邳国于此。建安初，先主为徐州牧，屯下邳，吕布袭取之。三年，曹操破斩布于下邳。四年，先主取徐州，留关羽守下邳，寻为操所败。魏晋皆为下邳国，尝为重镇。晋永兴二年，琅邪王睿监徐州军事，留守下邳。大宁中，没于石勒。永和五年收复。太元三年没于苻坚，坚使扬州刺史戍焉。九年，谢玄取下邳，秦人遂弃彭城，玄进据之。义熙五年，刘裕伐南燕，自下邳步进。宋元嘉二十七年，魏主焘南寇，分遣拓跋那自青州趣下邳，泰始二年下邳，为魏所取。梁天监五年，张惠绍攻下邳，不克，还军宿预。魏孝昌初，置东徐州于此。永熙二年降梁，梁置武州，改下邳曰归政县。太清二年又降于东魏，复曰东徐州。陈大建六年，复得之。十一年，为周所取，亦曰下邳郡，兼置邳州。隋郡废州存，大业初，复置郡于宿豫县，下邳县属焉。唐初置州，寻复为下邳县。宋置淮阳军。金元皆为州治。明初省。《宋武北征记》：下邳城，凡三重，大城周十二里半，其南门曰白门。中城周四里，吕布所筑，南临白门。汉建安三年，广陵太守陈登为曹操先驱，至下邳，攻城，吕布拒之，操引泗、沂二水灌城，擒布，斩之。白门楼下又有小城，累甓坚峻，周二里许，相传石崇所筑。州城西又有一小城，周三百四十步，相传亦崇所筑也。宋嘉定十六年，李全欲攻金邳州，州四面阻水，不能进而还。盖州尝恃水为险云。《志》云：今州东三里有土城故址，即下邳旧城。今城金人所置，明初修筑，周五里有奇。

