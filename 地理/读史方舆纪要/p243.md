<!-- { "loadSidebar": true } -->
　　海在山东东北境者，皆谓之勃海亦曰渤。苏秦曰：齐北有勃海。田肯曰：齐西有浊河之限，北有勃海之利。又谓之少海。《韩非子》：齐景公游于少海。少海，犹云小海也。《书疏》：青州之境，越海而有辽东。又云：青州东北据海。盖跨有此小海也。北自平州碣石，南至登州沙门岛，皆为勃海之口，阔五百里，西入直沽几千里。《广志》：山东自兖州东昌而外，其当大海一面之险者，济南东北境也海丰、滨州、利津、沾化、蒲台，皆滨渤海。当两面之险者，青州府北及府东南境也博兴、寿光滨渤海，日照则滨大海。当三面之险者，登、莱二府之东南北，皆以海为境也东面则宁海、文登。南则胶州、即墨，皆滨大海。北则登州、莱州，以及昌邑、潍县，皆滨渤海。至越海而有辽东，则又与山东共险者也今盛京，即故辽东都司地。旧《志》云：辽东金州卫，则南面、西面皆滨渤海。复州、盖州、海州三卫，则西面滨渤海。而广宁义州中屯、右屯、前屯诸卫，皆南面滨于渤海云。春秋时，吴人尝遣舟师自海入齐。秦并天下，欲攻匈奴，使天下飞刍挽粟，起于黄垂、琅邪负海之郡黄垂，见登州府黄县，转输北河。汉元封中，伐朝鲜，杨仆等自齐浮勃海而进。三国时，孙权遣将周贺使辽东通公孙渊，还至成山，魏人邀击杀之。及渊灭，吴复遣羊击魏辽东，俘人民而去详见南直大海。隋开皇十七年，伐高丽，使周罗分道自东莱泛海趣平壤。大业七年，伐高丽，亦使来护儿自东莱入海趣平壤。唐贞观十八年，征高丽，使张亮自莱州泛海趣辽东。二十一年，复遣牛进达等自莱州渡海击高丽。又显庆五年，苏定方伐百济，自成山济海。开元二十年，渤海大武艺遣将帅海贼寇登州，杀刺史韦俊。盖山东海道与高丽、渤海相接也。宋建隆二年，女真泛海，自登州来贡马。重和元年，遣马政从此道使女真，与约攻辽，遂成宋室之乱。金明昌三年，尚书省奏辽东北京路金北京，即明废大宁都司城，米粟素饶，宜航海以达山东。因按视近海诸处，置仓贮粟，以通漕运。元至元中，伯颜建议：海运皆取道登、莱，大约自江南海州以至登州，六百里而近。惟登、莱三面岛屿环抱，几及千里，若从利津至直沽，亦六百里而近耳。明洪武及永乐初，转输辽、蓟，亦取道于此详川渎海道。既而海运废，登、莱至旅顺之道亦禁绝，然南北两岸渔贩往来，动以千艘，官吏不能尽诘也。嘉靖间，督臣王竱尝请因其势而导之，明开海禁，使山东之粟，方舟而下，则辽东可无荒歉之患。诏从其请，时以为便，未几复罢。夫海道之险，不可不备，而海道之利，不可不繇，与时推移，是在救时之君子哉。又《海防考》明唐顺之等辑：山东海防，惟在登、莱二郡。而成山以东白蓬头诸处，危礁乱矶，伏沙险湍，不可胜纪，故守御较易。然自宋以前，日本入贡，皆自新罗趣山东。而元人海运故辙，亦出成山以东，风帆络绎，渤海之险，未尝不视为坦途。今岂可视为泄泄，无思患预防之策乎！

　　其重险，则有穆陵。

　　穆陵关，在青州府临朐县东南百有五里大岘山上，山高七十丈，周回二十里，道径危恶，一名破车岘。其左右有长城、书案二岭，峻狭仅容一轨，故为齐南天险。《左传》：管仲曰，赐我先君履，南至于穆陵。晋义熙五年，刘裕伐南燕，慕容超召群臣议，公孙五楼曰：吴兵轻果，利在速战，宜据大岘，使不得入，旷日延时，沮其锐气，然后简精骑，循海而南，绝其粮道，兖州兵缘山东下，腹背击之，此上策也。慕容镇曰：今出岘逆战，战而不胜，犹可退守，不宜纵敌入岘，自弃险固。超不从。裕过大岘，燕兵不出，裕举手指天，喜形于色曰：兵已过险，士有必死之志，敌入我掌中矣。宋景平元年，魏叔孙建攻青州刺史竺夔于东阳，檀道济自彭城赴援。魏刁雍谓建曰：大岘以南，处处狭隘，车不得方轨，请据险邀之，破之必矣。建不听。道济至临朐，建遂烧营遁。又元嘉二十三年，魏人寇兖、青、冀诸州，何承天请徙三州新旧降附民三万余家于大岘南，以实内地。唐元和十二年，李道古以淄、青拒命，引兵出穆陵关。宋绍定中，李全据淮安，略金临朐，扼穆陵关。今亦置戍守于此。

　　【按】山东界南北之间，北走景、沧，南达徐、邳，东出辽海，西驰梁、宋，为辐辏之道。春秋以及战国，大抵皆齐地也。管仲对楚曰：赐我先君履，东至于海，西至于河，南至于穆陵，北至于无棣。季札以为泱泱大风，苏秦以为四塞之国也。又黄歇说秦曰：齐南以泗为境，东负海，西倚河。又楚人谓顷襄王：王射蜀鸟于东海，还盖、长城以为防盖，今见沂水县。长城，见平阴县，朝射东莒，夕发贝丘见博兴县。或曰：谓清河之贝丘也，夜加即墨，顾据午道，则长城之东收，而泰山之北举矣。韩非说秦曰：往者齐南破荆，中破宋，西服秦，北破燕，中使韩魏，地广而兵强，战克攻取，诏令天下，济清河浊，足以为限，长城巨防，足以为塞，齐五战之国也。汉初，郦食其曰：齐负海岱，阻河济，南近楚，虽数十万师，未可岁月破也。田肯曰：齐东有琅邪、即墨之饶，南有泰山之固，西有浊河之限，北有勃海之利，地方二千里，持戟百万，县隔千里之外，齐得十二焉，此东西秦也。盖三齐形胜，拟于关中矣。说者曰：自古及今，天下有事，未尝不起于山东。繇秦汉以迄宋元，可更仆数也。若其攻取大略，彪炳史册者，莫如乐毅，毅并护赵、楚、韩、魏之兵，为燕昭王伐齐，败齐兵于济，西分魏师，以略宋地，部赵师以收河间，身帅燕师，长驱逐北，遂入临淄。又遣左军渡胶东、东莱，前军循泰山，东至海，略琅邪，右军循河济，屯阿鄄以连魏师，后军并北海而抚千乘，以中军据临淄而镇齐都，六月之间，下齐七十余城，是也。次则莫如元季之察罕。元至正中，山东为群盗田丰等所据，察罕奋自草泽，既克河南，乃分兵镇关、陕、荆、襄、河、洛、江、淮，而以重兵屯太行。既而自陕抵洛，发并州兵出井陉见直隶重险，辽沁军出邯郸直隶广平府属县，泽潞军出磁州见河南，怀卫军出白马见直隶滑县，与汴、洛水军俱下，身将铁骑渡孟津见河南府属县，逾覃怀见河南怀庆府，鼓行而东，复冠州、东昌，师至盐河见东阿县马颊河，遣精骑捣东平，克之，又克济宁。时大兵犹未合，群贼皆聚济南，而出兵齐河、禹城拒战，于是分遣奇兵，取间道出贼后，南略泰安，逼益都，北徇济阳、章丘，中循滨海郡邑，乃自帅大军渡清河，破贼于临济见章丘县，或作分济，进逼济南，齐河、禹城来降。南道诸将亦败益都兵于好石桥见益都，海滨郡邑皆来降，济南亦下，乃围益都。会察罕为降贼田丰等所杀，其子扩廓代总其兵，攻益都，拔之，山东悉定。明初，太祖命徐达北讨，既下沂州，遣使谕之曰：闻将军已下沂州，若向益都，当遣精锐扼黄河要冲，断其援兵，可以必克；若益都未下，宜即进取济南、济宁。二城既下，益都以东，势力穷蹙，如囊中物矣。噫！真庙算也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十一 

卷三十一
　　◎山东二

　　◇济南府东至青州府三百二十里，南至兖州府三百三十四里，西南至兖州府济宁州三百六十六里，西至东昌府三百里，北至直隶景州四百五十里。自府治至江南江宁府一千八百五十里，至京师九百里。

　　《禹贡》青州之域。春秋、战国并属齐。秦属齐郡。汉初属齐国吕后初，割齐之济南为吕国，文帝初复故，文帝分置济南国，景帝改为济南郡。后汉仍曰济南国。晋复为郡。刘宋兼置冀州。后魏改为齐州，兼置济南郡，后齐、后周皆因之。隋初，郡废州存，炀帝又改齐州为齐郡。唐复为齐州。天宝初年，曰临淄郡。三载，改曰济南郡。乾元初年，复曰齐州。宋因之亦曰济南郡兴德军节度。政和六年，升为济南府。金仍旧。元曰济南路。明初，复改为府，领州四，县二十六。今亦曰济南府。

　　府南阻泰山，北襟勃海，擅鱼盐之利，界午道之中，诚肘腋重地也。春秋时，诸侯争齐，多在历下。自战国以迄秦楚之际，历下多事，则齐境必危。秦兵次历下，而王建为亡虏。田广罢历下战守备，而韩信得以收齐，其大较也。后汉初，耿攻张步，败其军于历下。光武谓曰：昔韩信破历下以开基，将军攻祝阿而发迹祝阿，见禹城县，此皆齐之西界，功足相方，盖其地水陆四通，为三齐都要也。刘宋孝建三年，议移青、冀二州并镇历城，言者多不同，垣护之曰：青州北有河济时青州镇东阳，又多陂泽，非敌所向，每来寇掠，必繇历城。历城北又近河，归顺者易，近息民患，远申主威，此安边上计也。议遂定。泰始三年，后魏慕容白曜攻历城，未下，青州刺史沈文秀伪以东阳请降，魏司马郦范曰：东阳未可轻也，不若先取历城，克般阳即淄川县，下梁邹，平乐陵宋侨置乐陵郡于故千乘地，在今寿光县界，然后按兵徐进，不患其不服也。白曜从之，而青、冀皆为所陷。范氏祖禹曰：齐州当四达之衢，南不得齐州，则无以问河、济；北不得齐州，则不敢窥淮、泗；西不得齐州，则无从得志于临淄；东不得齐州，则无以争衡于阿鄄。是故山东有难，齐州尝为战守之冲。

　　历城县附郭。齐历下邑，汉置历城县，属济南国，后属济南郡。晋永嘉后，自东平陵移郡治此，后因之。今编户四十二里。

　　○历下城在府城西，或以为即春秋时齐之鞍邑。成二年，齐、晋战于鞍，是也。其后谓之历下。齐王建四十年，秦灭魏，兵次于历下。汉三年，郦食其说齐王广，罢历下战守备，韩信度平原，袭破齐历下军，因入临淄。后汉建武五年，张步闻汉军将至，使其党费邑军历下，既而为耿所败。《三齐记》：历下城南对历山，城在山下，因名。俗亦呼为子城，其后通谓之历城。刘宋泰始四年，冀州刺史崔道固守历城，魏将慕容白曜围城经年，拔其东郭，道固乃降。《城邑考》：府城，唐宋以来旧址也。洪武四年，以砖石，环城为池，有四门：东曰济川，西曰泺源，南曰舜田，亦名历山，北曰会波。成化以后，屡经修葺，今城周十二里有奇。

