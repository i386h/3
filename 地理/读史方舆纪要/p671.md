<!-- { "loadSidebar": true } -->
　　王岭山县西三十里，西接吉水县界，北接新淦县界。山高四十余里。○五胜山，在县南十里，五峰高耸，山麓有石龟，水流其下。又沙山，在县南百六十里，高数百丈，峰峦耸秀，上多沙石，因名。相近有石门山，以大石对峙而名，广二十余里，上有良田数十顷，居民千余家。《志》云：县南百五十里有蜈蚣山，高三百余仞，抵兴国县界，断续横亘，宛若蜈蚣。又凤凰山，亦在县南百六十里，有泷冈，宋欧阳修葬父处也。一名案山，山傍即沙溪市。

　　圣岭县南三十里。上有井，深广数丈，前有峰，曰仙人台，土城在焉。又石空岭，在县南百十里，形如覆斗，内空阔，容二三百人，上有古寨场。○九曲岭，在县南二百里，连属九曲，上有九峰。相近有竹篙岭，高数百丈，绵延四十里，东抵宁都界，西抵兴国界，上有路通汀州。《图说》：县南有油洞山、中邦山，与竹篙岭、观音岭皆界连兴国、宁都，层峦深洞，林木阴翳，至为险僻。又有石榴花岭，在县南百里，亦东抵宁都，南抵兴国县界。《志》云：县西三十里有酆岭，盘屈十有八凹。又西十里为白富岭，一名白露岭，三峰连属，高数百丈。

　　慵岭县南二百里。岭路崎岖，登陟甚艰。相近有高霄岭，极高耸。谚云：高霄慵隔，去天三尺。又有打鼓岭，与兴国县接境。宋建炎间，两县人击鼓集众御寇于此。《志》云：县南七十里有龙堂岭。宋建炎二年，草寇侵掠，居民屯聚以御之，今故寨尚存。○折陂岭，在县西南百十五里，三山相连，延袤数十里。又双岭，在县南百八十里，高数十丈，两峰对峙，峰峦层耸如塔。《郡志》：县东六十里有大盘岭，岭面宽平可耕，人多种木蓝，亦名蓝田岭。又北岭，在县东八十里，接乐安县界。县东北五十里又有白岭，北接新淦县界，为往来通道。又张湖冈，在县南百里，上有古寨。

　　○恩江在县治南。亦曰永丰水。源出乐安县及宁都、兴国三县界，汇流经此，又西合麻江诸小水而入吉水县界，下流入于赣江。○永丰乡水，在县南，出兴国县境，北流经县界，入于恩江。又明德乡水，亦出兴国县境，流经县南，西北入吉水县界。

　　○沙溪镇县南百六十里，近凤凰山。旧有沙溪寨，亦为沙溪市。明初为沙溪巡司。又枧田巡司，在县东十三都，本枧田寨，明初改巡司，万历中废。又有层山巡司，在县南百二十里，县南二百余里又有表湖巡司，皆明初置，为戍守处。○金牛寨，在县南二百四十里。其地有吴公山，与兴国县接界。

　　南源坳县西北三十里，路出峡江县。又西有黄源坳，去县亦三十里。《志》云：县东北有枧田、盘岭、猪婆等坳，路通新淦、乐安二县。东南有都溪、小岭诸坳，路通乐安县，有事时为戍守处。

　　安福县府西百二十里。西至湖广攸县三百十里，西南至永新县百五十里，北至袁州府分宜县二百里。汉安平、安成二县地，分属豫章、长沙二郡。后汉改安平县曰平都。兴平中，改属庐陵郡。三国吴宝鼎二年，分置安成郡治焉。晋以后因之。隋平陈，郡废，改平都曰安成县，属吉州。开皇十八年，又改曰安复县。唐武德五年，置颖州治此。七年，州废，仍属吉州，寻改县曰安福。宋因之。元元贞初，升为安福州。明初，复为县。《城邑考》：县城晋永康中所筑，唐因之。宋祥符中增修。元至正十五年亦尝缮治，二十四年归于明。洪武七年增筑，嘉靖、万历间亦尝营治。今城周五里，编户二百三十四里。

　　○安平故城县东南六十里，枕王江口。《志》云：县本秦置，属九江郡，汉属豫章郡。后汉永元八年，改曰平都。三国吴始移县于今治，并置安成郡治焉。今县治南百步有平都废县址。隋曰安成县，又曰安复县，县名虽更，而治不改。《舆地志》：晋永康初，朱居为安成太守，筑郡城，阔八里，辟八门，中有双阙，高数丈云。

　　安成故城县西五十里。汉县，属长沙国。《安成旧记》：张普封安成侯，国于此，筑城居之。相传汉县理西乡，即普侯国也。吴于东乡置郡，县亦移焉。晋太康元年，更名安复。刘宋仍属安成郡，齐、梁因之。隋平陈，省安复入平都，旋改平都曰安成，又为安复，仍旧名也。《寰宇记》：县东六十七里有安成故城，即汉安成侯张普所理。似误。或曰孙吴所置东乡城也。○亭符城，在县南八十里。又禾出符城，在县南百里，建置未详。

　　○蒙冈山县东一里。多林木，城中望之，郁然森秀。县北二里又有北华山，亦秀耸。○罾石山，在县东十五里，临江有山，轮特起，状若渔罾。傍有石榴峰，俯瞰江下，有潭深不可测。相接者又有东阳峰，磅礴高耸，四面各异。西有石屋，北向砑然，中空可坐百余人。其南曰白云峰，亦曰白马峰，亦峭峻，下有泉，流入东湖。

　　新茨山县西五十里。汉末豫章太守贾萌与安成侯张普约，共起兵诛莽，普背约，诣莽自陈。萌恶其反覆，遂先伐普，战于新茨之野，即此。《志》云：县西南二十五里有西山，林壑幽险，有溪出两山间。○卢萧山，在县西百二十里，周五百里，以卢、萧二道士得仙于此而名。或云萧、泸二水发源于此，分南北流，因名也。又蹲山，在县西南百四十里，与永新县禾山相接，亘数百里，若兽蹲踞，相传上有风窟。

　　武功山县西百里，根盘八百余里，跨袁、吉二郡境，亦接长沙府界。峰峦峻拔，旁有瀑布，悬流甚长。相传葛玄炼丹处，一名葛仙峰，上有仙翁坛。《志》云：山本名武公，昔有武姓者隐此，后更今名。高逾三十里，中夜登顶，可观日出，其最高处曰雷岩，延袤亦数十里。唐初林士弘走保安成山洞，即武功山中矣。又高峰山，在县西百二十里，山径峭险，人罕遍历，上有龙潭三所。○湖山，在县北六十里，上有雁峰、白鹤、仙人等峰，景物皆幽绝。

　　游岭县北四十里。本名牛岭。旧《记》：安福居其阳，袁州居其阴，旧有群牛经此，山遂成小径，北往袁州者，多由此道。《寰宇记》：县南有长岭，产石墨，可种火，为不灰石。又有西云岭，下瞰平畴，殊足骋目。县北又有葛岭，其地亦名葛洲，水曰葛水。《志》云：岭，一名九峰岭，又名美仙峰。○愁猿岭，在县西百二十里。崎岖险峻，行旅艰苦，故岭曰愁猿，凹曰怯马。又石廊洞，在县西百三十里，洞门广丈余，中可容千人者数处，涧水从中流出，溉田数百顷，洞口奇石墙立如廊，因名。又五里冈，在县南五里，绵亘蜿蜒，若龙蟠然。

　　○泸水在县城北。发源卢萧山，东流与王江合，又东会泰和县之禾水而入赣江，亦谓之卢溪。又王江水，在县东南，源出县南陈、会二山，东流与卢水合，共汇为龙陂。相传吴主孙皓伐木造宫室，顺流而下，沉于此。宋元嘉十六年，木忽浮起，壅沙成洲。《志》云：龙陂，在县东南百余里。

　　阎水出县东三十里之阎岭，东流入王江口。《志》云：王江口在县东南六十里。又更生水，出县南百五十里，更生山流出青山口，会于王江。又毛停水，在县东北七十里，流合卢水。○义川水，在县西，一名南溪水，源出袁州府萍乡县。又湖广攸县水，亦流合焉，达永新县界，下流合禾水，会流庐陵县神冈山下。水奔涌，善溃决，岁啮民田无算。明天顺间，乡人刘岳常损赀凿石数十里，通舟楫，驯不为害，因名曰义川。

　　东湖县东南十五里。《舆地志》：湖有石窟，容百人，其鱼味甘如蜜，一名蜜湖。又天晓湖，在县西，湖阔百余丈，大旱不涸。○寅陂，在县西四十里，横截卢水，下流绕于县前。宋王廷云：陂溉田万三千亩，岁久湮塞。治平初，令黄中庸、丞赵师日始浚溪港，筑堤阏水，灌溉如故，至今民享其利。

　　○黄茆镇县南七十里。有巡司，明万历三年徙于县西时砻旧址，以防草寇猖獗。又罗塘巡司，在县西百八十里，地名时砻。嘉靖中移于杨宅。万历间移于江背。其地皆在县西。《郡志》：杨宅界吴楚僻徼，山寇时煽，地广远，阻声教，自宋以来，立镇置官抚治之，名武定围。明嘉靖中平贼，彭正以郡司马驻札镇守，寻革，今府馆在焉。

　　龙泉县府西南二百七十里。东至万安县七十五里，西南至湖广桂东县百九十里，南至南安府南康县二百八十五里，北至永新县二百三十里。亦汉庐陵县地。三国吴置新兴县，属庐陵郡。晋太康元年，改遂兴县。宋初省，寻复置。齐仍属庐陵郡。崔恭祖以平王敬则功，封遂兴男，是也。隋省入太和县。唐因之。五代时，杨吴析置龙泉场，南唐保大中，升为县。一云宋建隆初，南唐置县。宣和三年，改曰泉江。绍兴初，复曰龙泉，属吉州。今编户六十三里。

　　○龙泉旧城县南二十里。《志》云：县本唐太和初龙泉乡之什善镇，淮南析龙泉、遂兴、光化、和蜀四乡置场，仍曰龙泉，以为采木之区。其地水源周匝八百里，寻升为县。宋明道三年，徙今治，于水北筑土城，周三里。嘉熙元年，增筑，周五里。淳二年，始城凿濠。元末湖南寇周时中据县，亦尝修筑。明洪武七年，复增葺。景泰五年以后，屡经营缮。今城周十三里有奇。

　　牛羊城在县西北三里。古山寨。宋建炎四年，寇丘权犯县，令赵迪之筑城御却之。亦曰牛羊寨。又蒋公城，在县西。《志》云：在右溪西陂阜上，城濠犹存，车轨之路错出，相传昔蒋姓者所筑。

　　○金山县治西一里。又有银山，在治东一里。二山夹峙，上各有塔，俗以为象龙之双角。又钱塘山，在县东南六里，山壤沃衍，路出南康。又东南四里有玉泉山，出泉洁白如玉。《志》云：县东南三十里有泉涌山，广数十里，泉出激为陂，凡数十丈，谓之卢陂。○马山，在县东南，状若奔马。其西一峰，悬崖特出，如马首。宋时置寨其上，下有龙潭。

　　石舍山县西百五十里，延袤数百里，跨永新及湖广之桂阳、茶陵二州界。一名万羊山。《郴志》：石舍山接吉州泰和县界，有石室，因名舍，或以为石令山也。东有小溪，即石溪水之源。又西龙山，在县西二十里，顶有风穴。○罗家山，在县南百五十里，地名罗团，西接上犹县界，广数十里，高数百仞。昔有罗姓居其下。又萧家山，在县西北百余里，广数十里，草木丛茂，昔有萧姓居此。

