<!-- { "loadSidebar": true } -->

　　○开沙村在县东南十五里，有开沙港。又县东有面条沙，县西有西官沙，西南有新沙，稍西曰小沙。其在境内者，又有青草、朱家、段头等沙，皆以渐壅积，民田其间，聚为村落。

　　于塘村在县西北三十里。旧为晋陵县地。元置于塘巡司。明初以司在江北新河口，因改属泰兴县。今为两县接境处。

　　◇镇江府东南至常州府百八十里，西南至宁国府四百五十里，西至江宁府二百里，北渡江至扬州府五十里。自府治至江宁府见上，至京师二千三百里。

　　《禹贡》扬州之域。春秋时吴地，后属越。战国属楚。秦为会稽郡地。汉因之。后汉属吴郡。三国吴曰京口镇汉建安十三年，孙权自吴徙治丹徒，号曰京城。十六年，迁建业，复于此置京督为重镇。《南齐志》：吴置幽州牧，屯兵于此。《尔雅》曰：丘绝高曰京。盖丹徒城凭山临江，故有京口之名。晋初属毗陵郡。永嘉五年，为晋陵郡治详见常州府，继又侨置徐、兖二州，谓之北府按《晋志》：郗鉴为徐、兖二州刺史，成帝时，苏峻平后，自广陵还镇京口。又穆帝永和中，自海虞移东海郡，出居京口。盖是时二州移镇无常，而徐州留局恒置于京口也。又六朝都建康，每谓姑孰为南州，历阳为西府，而京口则谓之北府。宋为南徐州治宋永初二年，加徐州曰南徐州。元嘉八年，分江北为南兖州，而南徐州独治京口，并置南东海郡。齐、梁因之《隋志》：南东海郡，梁改为兰陵郡。陈复曰东海，以至于陈，京口常为重镇。隋平陈，州郡俱废为延陵县。开皇十五年，置润州以州东润浦为名。大业初，州废，属江都郡。唐武德三年，复曰润州。天宝初，曰丹阳郡。乾元初，复故《志》云：时置丹阳军于此。建中初，置镇海节度于此。南唐亦为重镇唐乾宁中，钱移镇海节度于杭州，而润州为淮南所有，既而淮南复置镇海军于此，领润、升、常、宣、歙、池六州。南唐亦为镇海军治。宋仍曰润州。开宝八年，改军名曰镇江。政和三年，升镇江府以徽宗潜邸也。元曰镇江路。明初曰江淮府，寻曰镇江府，直隶京师，领县三。今仍曰镇江府。

　　府内控江、湖，北拒淮、泗，山川形胜，自昔用武处也。杜佑曰：京口因山为垒，缘江为境。建业之有京口，犹洛阳之有孟津。自孙吴以来，东南有事，必以京口为襟要。京口之防或疏，建业之危立至。六朝时，以京口为台城门户孔坦以郗鉴自京口援京城，曰：本不须召郗公，使东门无限。王僧辨谓陈霸先曰：委公北门是也，锁钥不可不重也。晋咸和初，郗鉴镇徐州，苏峻之乱，鉴据要害，立营垒，以遏贼东下之锋，贼势遂阻。元兴末，桓玄作乱，刘裕举兵京口，晋室复定。及裕代晋，以京口要地，去建康密迩，非宗室近亲，不使居之。盖肘腋攸关。隋之亡陈，京口实为兵锋也。唐之中叶，以镇海为重镇，浙西安危，系于润州。宋南渡以后，常驻重军于此，以控江口。乐史宋人，撰《坐知天下记》及《太平寰宇记》曰：京口西距汉沔，东连海峤，为三吴襟带之邦，百越舟车之会。刘宁止曰：京口控扼大江，是为浙西门户。陈亮曰：京口连冈三面，大江横陈于前，江旁极目千里，势如虎之出穴，昔人谓京口酒可饮，兵可用，而北府之兵，为天下雄。盖地势然也。采石之与京口，股肱建业，实有据险临前之势，而非止于靳靳自守者。说者曰：京口凭江为险，然而陵谷之变，今昔不同，曹丕见江流汹涌，以为天限南北。陈孔范亦曰：长江天堑，寇岂能飞渡？盖以江流为可恃也。然考晋建兴末，祖逖自京口渡江，中流击楫矣。义熙六年，刘裕灭南燕，会卢循袭建康，裕卷甲南还，自广陵济江，出京口。梁承圣二年，陈霸先自丹徒济江，围齐广陵。隋开皇九年，贺若弼自广陵济江，拔京口。唐武德三年，李子通亦自广陵济江，取京口以蹙沈法兴，自是以后，南北渡者，皆以京口为通津。昔人谓采石渡江，江面比瓜洲为狭，故繇采石济者，常居十之七。夫自唐以来，沙洲日积，江面南北相距，仅七八里唐初，江面阔四十里，其后沙壅为瓜洲。开元中，江面阔二十五里。宋时洲渚益广，绍兴中，江面犹阔十八里。明嘉靖以来，江面仅阔七八里，又有谈家洲横列其中，南北渡口，晴明时一苇可杭也。故昔日之采石比京口为重，而今日之京口比采石为切，消息之理也。《江防考》：京口西接石头，东至大海，北距广陵，而金、焦、障其中流，实天设之险，繇京口抵石头，凡二百里，高冈逼岸，宛如长城，未易登犯，繇京口而东至孟渎，七十余里，或高峰横亘，或江泥沙淖，或洲渚错列。所谓二十八港者，皆浅涩短狭，难以通行，故江岸之防。惟在京口，而江中置防，则山为最要云。

　　丹徒县附郭。本吴之朱方邑。汉置丹徒县，属会稽郡。后汉属吴郡。三国吴嘉禾三年，改曰武进县。晋太康二年复曰丹徒，为毗陵郡治，寻还治毗陵县。永嘉末，又为晋陵郡治。义熙中，复还晋陵县，以丹徒属南东海郡，亦为南徐州治。宋、齐、梁、陈皆因之。隋废州及郡，并废县入延陵县，寻又移延陵县于此，为润州治。大业初，州复废。唐武德三年，移延陵县还故治，仍置丹徒县，润州治焉。今编户二百七十里。

　　○京城今府治。春秋之朱方也。《左传》：襄二十八年，齐庆封奔吴，吴句余与之朱方。昭四年，楚灵王使屈申围朱方，克之，后名谷阳。秦曰丹徒，相传望气者云：其地有天子气。始皇使赭衣徒三千，凿京岘以败其势，因名也。汉为丹徒县治。景帝三年，吴王濞弃其军，而与壮士数千亡走，保于江南丹徒。后汉建安十三年，孙权徙镇于此，筑京城，周三百六十步，于南面、西面，各开一门，因京岘山为名，号曰京镇，寻移秣陵，使孙何镇焉。晋太兴初，以晋陵郡及丹徒县并治京口，是也。《志》云：城因山为垒，俯临江津，故曰京口。梁大同十年，幸京口城。隋开皇九年，分道伐陈，贺若弼自广陵出京口，寻置延陵镇。唐复曰丹徒。《城邑考》：郡有子城，周六百三十步，即三国吴所筑，内外皆以甓，号铁瓮城，晋郗鉴、王恭镇此，皆更为营缮。南唐末，刺史林仁肇复修之。又有东西夹城，共长十二里有奇，相传唐太和中，观察使王播所筑，又凿隍环其外。乾符中，周宝为润帅，更筑罗城，周二十余里，其东门曰青阳门。光启三年，镇海军乱，宝自青阳门出走常州，是也，其西门曰登云，南门曰通吴，又东南曰朱方，而南水门曰利涉。宋元因之。明初，耿再成因故址修筑，有门四：东朝阳、南虎踞、西金银、北定波，又为南北二水关，城周二十六里有奇。

　　○北固山在城北一里府治后，下临长江。自晋以来，郡治皆据其上，三面临水，回岭斗绝，势最险固，因名，盖郡之主山也。蔡谟起楼其上，以贮军实。谢安复营葺之。宋元嘉二十七年，魏主焘军瓜步，声言渡江，诏分军备御于北固、蒜山、西津、谏壁、焦山，皆置军以防突犯。《梁书·萧正义传》：京城西有别岭入江，高数十丈，号曰北固，蔡谟起楼其上，大同十年，武帝登望久之，曰：此岭下足须固守，然于京口，实乃壮观。于是改楼曰北顾楼。太清初，朱异曰：陛下昔登北顾亭以望，谓江右有反气，骨肉为戎首，即此时也。及侯景之乱，其言果验。唐上元初，刘展作乱据广陵，江淮都统李亘屯京口，辟北固为兵场，插木以塞江口，寻为展所败。今有甘露寺据山上，三国吴甘露中所建也。

　　京岘山城东五里。一名丹徒岘，相传即秦时所凿以泄王气处，京口、京镇皆因以名。《梁典》：武帝望京岘，盘纡似龙，因掘二湖于山下，曰龙目湖，今湮。唐建中末，镇海节度韩以汴、洛多故，修坞壁，起建业，抵京岘，楼堞相属，是也。或谓之荆岘，又云此为京山。今府西南五里为岘山云。○黄鹤山，在府西南三里，一名黄鹄山，俗名鸿鹤山，宋戴尝隐此，一名戴公山。

　　银山在城西二里江口。旧名土山。以山形壁立，俗名竖土山。宋避英宗讳曰植土山。唐刘禹锡诗：土山京口峻。谓此。元皇庆二年，敕镇江路建银山寺，以与金山对峙，而名其别阜曰玉山，临江耸立，上有龙王庙。宋建炎四年，韩世忠屯焦山以邀兀术归路，兀术遣人约日会战，世忠谓诸将曰：是间形势，无如金山对岸龙王庙者，寇必登此观我虚实。乃遣兵伏庙中及岸侧，遣人乘舟望之，戒曰：闻江中鼓声而发，贼果至，擒其两骑。俗本作金山龙王庙，误也。

　　蒜山府西三里江岸上。山多泽蒜，因名。或云吴周瑜与诸葛武侯谋拒曹操于此，因曰算山。晋隆安五年，孙恩浮海，奄至丹徒，楼船千艘，鼓噪登蒜山，刘裕率众奔击，大破之，恩狼狈还船。唐上元二年，田神功击刘展于京口，遣别将先自白沙济江，趣下蜀，神功自将军瓜洲，将济江，展将步骑万余，陈蒜山以拒之，为下蜀之师所败。南唐徐知诰尝游蒜山，除地为广场，大会僚属，其下为漕渠所经。宋庆历中，疏蒜山漕渠达江。旧《志》云：山宽广可容万人，宋、元间沦入于江，今西津渡口水中孤峰是也。白沙，见仪真县。下蜀，见句容县。

　　金山府西北七里大江中。风涛环绕，势欲飞动，一名浮玉山，一名互父山。又名获苻山，相传晋破苻坚，献俘山下，因名也。亦名伏牛山。《唐志》：贡伏牛山铜器。谓此。亦名头陀岩。《志》云：唐裴头陀挂锡于此，于水际获金数镒，故又名金山。或曰：梁天监四年，于金山修水陆会，则金山盖古名也。唐上元中，田神功自瓜洲渡江击刘展，舟至金山，大风，不得渡，还军瓜洲。建中四年，时朱Г作乱，南方藩镇，皆据境自强，扬州帅陈少游以甲士临江大阅，镇海帅韩亦发舟师，耀武于京江以应之，又临金山与少游会。宋建炎中，韩世忠邀兀术于镇江，相持于黄天荡，世忠以海舰进泊金山下，命工锻铁相连为长绠，贯以大钩，以授士之骁捷者，敌舟至，则分为两道出其背，每缒一绠，则曳一敌舟沉之，寇大窘。绍兴中，金亮入寇至瓜洲，虞允文驰诣京口，会诸将杨存中等，临江按试水军，命战士踏车船中流上下，三周金山，回转如飞，敌相顾骇愕。《郡志》：金山，宋大中祥符五年改曰龙游山，天禧中复故。其顶曰金鳌峰、妙高峰，有浮图冠其上，汪藻所云“揽数州之秀于俯仰之间”者也。其岩洞泉石，类多名胜。《里道记》：金山北岸为瓜洲渡，南岸直西津渡口，俗所谓西马头也。其西去仪真县高资港不过四十余里，实为中流之险。

