<!-- { "loadSidebar": true } -->
　　沙陵城在州西北。《志》云：在桢陵废县东。其相近又有咸阳废县。俱汉县，属云中郡，后汉末省。○赤城，在州西北。《水经注》：河水自云中桢陵县南过赤城东，又南过定襄、桐过县西，是也。泰常八年，筑长城于长川之南，起自赤城，西至五原，延袤二千余里，以备柔然。

　　骆城在州北。汉置骆县，属定襄郡，后汉末废。俗谓之大洛城。晋义熙九年，北魏主嗣如定襄大洛城，即此。○兰池城，在州西北。《续汉志》云中郡沙南县有兰池城。顺帝鸿嘉末，乌桓寇云中，围度辽将军耿晔于兰池城，即此。

　　秀容城在州北境。《括地志》秀容在汉定襄郡界，后魏置秀容郡及县于此。晋太元十九年，西燕慕容永为慕容垂所攻，请救于拓跋，遣拓跋虔等帅骑东渡河，屯秀容以救之。隆安二年，拓跋以秀容川酋长尔朱羽健从攻晋阳中山有功，环其所居割地三百里以封之，是也。后立秀容护军于汾水西北，因以此为北秀容。今详见岚县秀容城。

　　定襄城州北三百八十里。《括地志》：汉置定襄郡于此，北魏之云中郡也。城东四十里有后魏云中宫。隋开皇五年，置云州总管府于金河。十九年，改立突厥突利为意利珍豆启民可汗于朔州，筑大利城以处之。二十年，徙云州来治。大业初，改置定襄郡，治大利县。唐初，复置云州。武德二年，突厥入据定襄。贞观三年，李靖袭破突厥于定襄，是也。十四年，云州及定襄县皆迁治于恒安镇，此城遂废。《唐纪》：贞观十三年，复立突厥阿史那思摩为可汗，使统其部众。十五年，思摩始建牙于故定襄城，即此城也。亦谓之北定襄。宋祁曰：古定襄城，其地南大河，北白道，畜牧广衍，为龙荒最壤。

　　武州城州西百五十里，南去岢岚州百十里。战国时，赵之武州塞也。汉为武州县，属雁门郡。武帝元光二年，王恢诱匈奴入马邑，匈奴遂入武州塞，未至马邑百余里，知汉有伏兵，还出塞。后汉末，县废。后讹为武周。魏主焘破柔然，高车、敕勒诸部皆来降，其部落附塞下而居，自武州塞以西，谓之西部，以东谓之东部，依漠南而居者，谓之北部。崔浩曰：平城首西百里有武州城，盖非汉之故城也。《续通考》：善阳县有武周塞，辽于此置神武县，盖因后魏神武故城而名，属朔州。重熙九年，置武州治焉。亦曰宣威军，金人省县入州，元因之，明初废。其故城周五里有奇，镇西卫分军戍此，为屯留堡。《志》云：武州有八馆地，辽置馆舍于此，因名。宋靖康初，夏人因辽人内侵，乘虚画取河外武州等八馆地，即此。

　　○翠峰山州西南七十里。东连石碣峪，北接马げ山，南通宁武军山口，西至陀罗台山，盘踞二百余里。或谓之西山。晋太元十二年，后燕慕容楷等击代叛帅刘显于雁门，显奔马邑西山，即此。

　　○燕京山在州南百二十里，即管涔山也，与太原府静乐县接界。《志》云：州西南百馀里又有东灵山，在旧武州境。

　　族蠡山在州北境。隋开皇十九年，遣高等分道出朔州伐突厥，以赵仲卿为前锋，遇突厥于族蠡山，大破之；追至乞伏泊，复破之；追度白道岭，逾秦山七百余里而还。又大芹山，亦在州北塞外，隋开皇二十年，史万岁出朔州道讨突厥，至大芹山，与敌遇，驰击破之，遂北入碛数百里而还。○闾门山，在州北境，唐会昌二年，回鹘乌介可汗部落溃散，将余众驻牙于大同军北闾门山，即此。

　　折敷岭在州西北塞外。北魏孝昌初，恒、朔叛乱，元深在朔州，使于谨招西部铁勒酋长乜列河等诣深降，深欲引兵出折敷岭迎之，即此。《通典》作折敦岭。○恶阳岭，在州北。唐贞观四年，李靖讨突厥，自马邑进屯恶阳岭，夜袭定襄，破之。胡氏曰：恶阳岭在定襄古城南。又有善阳岭，在白道川南。

　　陈家谷在州南。宋雍熙三年，杨业自应州石硖路趋朔州，与护军王亻先等期会于陈家谷口。既而业与契丹耶律斜轸战败，趋狼牙村。亻先不得业，报登托逻台，望无所见，以为契丹败退，欲争其功，领兵离谷口，缘交河西南而进。行二十里，闻业败，即却走。业转战至暮，至谷口之托逻台死焉。狼牙村，或曰即今州西南十八里之洪崖村。交河，一作灰河。陈家谷，亦南通忻、代二州之道也。○腊河谷，在州西北。唐武德七年，高满政以马邑来降，既而苑君璋复引突厥来寇，满政破之于腊河谷。

　　○黄河在废武州西北百五十里，与陕西榆林卫接境。

　　灰河州南三里，源出宁武军山口，北流至洪崖村，伏流十五六里涌出，经城南，至马邑县入桑乾河。《水经注》：马邑川会桑乾水而注湿水，即此河矣。○七里河，在州北七里，东南合灰河。又州西北之下峪有腊河，东南流入于桑乾河。

　　弥泽在州西南。晋太元十二年，拓跋会后燕慕容麟击刘显于马邑南，追至弥泽，破之。又魏主宏太和九年，如弥泽，登牛头山。胡氏曰：俱在马邑南。

　　○安众塞在州北。唐会昌三年，回鹘乌介可汗犯塞，振武节度使刘沔与天德将石雄出云州，走马邑，抵安众塞，遇敌与战，败之。又保大栅，在州西北。唐会昌三年，回鹘将け没思来降，赐姓名李思忠，屯保大栅，击破回鹘乌介可汗兵，即此。○大狼水寨，在州西。宋景德元年，知府州折惟昌自火山军入契丹朔州界，前锋破大狼水寨，是也。

　　宁武军口州南百二十里。即代州崞县之宁武关也，亦南连静乐县界，有分水岭。又神池口，在州城西南九十里。正统十三年，置巡司。其东南有土城塞。又州境有堡子巡司。《志》云：州北三十里有沙净口，正统十四年置巡司，今革。○答剌海子口，在州西北塞外，明初武朔州巡警陈德败寇于此。

　　深井戍在州西北，后魏孝昌二年，西部敕勒斛律洛阳反于桑乾西，尔朱荣击破之于深井，是也。又万寿戍，在州北塞外，隋大业四年，诏以突厥启民可汗奉化，宜于万寿戍置城造屋。或曰：万寿戍即启民牙帐，炀帝幸此，因名。○杞头烽，在州西北，唐会昌二年，回鹘为黠戛斯所败，屯天德振武北境，河东节度使苻彻修杞头烽旧戍以备之。《志》云：杞头烽北临大碛，东望云、朔，西控振武，朔州之要地也。既而回鹘乌介可汗屯杞头烽北寻犯烽南，突入大同川，转斗至云州城门，大掠而去。《志》云：州治西北有城东驿。

　　马邑县州东北四十里。东南至太原府代州百里。本秦县，属雁门郡。两汉因之。隋为善阳县地。唐开元中，分置大同军，复于军城置马邑县。建中间，尝为朔州治。《新唐志》：朔州治善阳，马隧移治马邑。是也。五代梁开平四年，晋王存勖于此置兴唐军。天成初，改置寰州，领寰清一县。辽复为马邑县。金贞二年，改为固州。元复旧。今城周三里有奇，编户四里。

　　○大同军城即今县治，亦曰大同川。杜佑曰：调露中，突厥南侵，裴行俭所开置，南去代州三百里，似军在今县北也。又武后大足元年，改大同军曰大武。开元四年，拔野固、回纥、同罗、、仆固五部来降，置于大武北。五年，复曰大同军。司马氏曰：开元五年，罢天兵大武等军，以大同军为太原以北节度使，是大武自为一军，非即大同矣。会昌二年，回鹘乌介可汗过杞头烽南，突入大同川，转斗至云中城下，即今县治也。《边防考》：邑城洪武六年筑，正统二年、隆庆六年增修。嘉靖十九年，寇尝大举入犯，亦要冲之地也。○广武城，《志》云：在县南八十里，盖与代州接界，今广武驿以此名。

　　洪涛山县西北十五里。一名累头山，[A212]水出焉，即桑乾河源矣。《班志》注：阴馆县有累头山，治水所出。《隋志》曰：累头山，在代州雁门县。盖山与代州接境。《通志》：朔州东北五十里有契吴山，与洪涛山相连。又有雷山，在县北十余里。○紫荆山，在县南五十里，高二十里，连亘数百里，极为险要。

　　太和岭县东南六十里，即勾注之别名也。详见名山勾注。○松子岭，或云在县西南，唐武德七年，突厥围马邑，诏刘世让自崞城进救，至松子岭，不敢进而还。崞城，今代州崞县。

　　○[A212]水在县西。《志》云：桑乾水自静乐县之天池，伏流至洪涛山下，汇为七源：曰上源，曰玉泉，曰二泉，曰司马洪涛，曰金龙池，曰小卢，曰小浦，合为一流，是为桑乾河之源。由县治西，东南流，入山阴怀仁县界。晋咸康五年，代王什翼犍会诸大人于参合陂，议都[A212]源川。元熙元年，魏主嗣观鱼于[A212]水。宋景平元年，魏主嗣如马邑观[A212]源。其后太武焘亦尝西如马邑观[A212]源。《汉志》谓之治水，《水经》谓之湿水。○金龙池，在县西北，其相近者又有卢湾泉，俱流合于桑乾水。

　　○雁门关县东南七十里，与代州接界，详见名山勾注。○佳吉寨，《志》云：在太和岭北口西山上。又有杨六郎寨，在县西五十里雁门关北口东山上。其西五里即佳吉寨。

　　白杨门在县北。明初，元兵围大同，李文正出雁门，趣马邑，进至白杨门，败其众。大同围解，遂进兵东胜州，至莽哥仓而还。莽哥仓，盖在塞外。《志》云：县城东南五十里雁门关下有广武驿。

　　附见：

　　朔州卫在州东。洪武十年置，辖左、右、中、前、后五千户所。○马邑守御千户所，在州治东北，宣德五年置。

　　井坪守御千户所州西北百余里。《志》云：在府城西南二百六十里，成化二十二年筑，隆庆六年增修，周四里有奇。万历四年，移朔州参将驻此，分辖井坪以下十城堡。边墙东起西路界，西止丫角山，长三十一里零，内屏雁、代，东障朔、应，为西路之险。《边防考》：嘉靖五年，边寇突犯，参将李瑾击败之，数年不敢窥云中南界。隆庆元年，叛人赵全言于俺答曰：晋兵弱，石、隰间多肥羊良田可致也。彼藉宣、云为援，远来疲，安能抗我？俺答乃分六万骑四道入寇，一入井坪，一入朔州，一入老营，一入偏关，所向披靡，陷石州，攻汾州，分掠平阳、太原之境，三旬始却。井坪实戍守之要也。

　　灭胡堡在井坪所北三十里。嘉靖三十三年筑，万历初增修，周一里有奇。分边十三里零，内王家庄、杨家大沟、观音山，俱最冲。边外宁边河、照壁山、黑石等处，皆敌境也。隆庆中，设小市于此，杂夷错伺。而本堡地形漫衍，土性浮脆，边墙易圮，筹边者每致虑焉。

