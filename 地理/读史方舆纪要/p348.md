<!-- { "loadSidebar": true } -->
　　阔湾海子在漠北饮马河之东，周围千余里。斡难、饮马诸河皆注其中，漠北之薮泽也。永乐二十年，亲征阿鲁台，虏弃畜牧辎重于阔湾海侧遁去，大军至，焚其辎重，收畜牧而还。

　　称海在和林境。元为屯田之所，置仓库，以军守之。元贞初，于六卫汉军内，拨千人赴称海屯田北方。大德末，哈剌哈孙镇和林，治称海，屯田得米二十余万。又求古渠浚之，溉田数千顷。或讹为骋海。明初李文忠追元孽至称海，是也。

　　杭海在和林北。元至元二十六年，海都寇边，至杭海，晋王甘麻剌被围，土土哈翼而出之，元主赏其功，曰：昔太祖与臣同患难者，饮班术河之水，今日之事，何愧昔人。元至元三十年，命戍和林汉军四百留百人，余令耕屯杭海。是也。

　　已尼陂在漠外。《北史》：乌洛侯国，西北二十日行，有于已尼大水，所谓北海也。乌洛侯直濡源西北，已尼陂又当在其西北。魏主焘神二年，遣安原等击高车东部于已尼陂，大败而还。乌洛侯，亦曰乌罗护令，见直隶塞外。

　　浮沮井在漠北。《汉舆地图》：井在匈奴中，去九原二千余里。汉元鼎六年，遣浮沮将军公孙贺出九原二千余里，至浮沮井，不见匈奴一人而还。

　　○广漠镇在碛北。永乐九年，北征，还至广漠镇渡河，土酋阿鲁台来袭，与战，败遁。上度其必再至，乃伏兵数百于河西柳林中，贼果至，复败去。

　　霍博里在和林北。宋绍定二年，铁木真死，其第三子窝阔台自霍博之地来会葬，耶律楚材以遗命奉之嗣，立于和林东库铁乌阿剌里之地。

　　钅化铁钅辜里在和林东北。宋淳元年，蒙古主窝阔台大猎，还至此，欢饮极夜，翌日卒。又汪吉宿灭秃里，亦近和林。宋淳六年，蒙古主贵由立于此。八年，卒于横相乙儿之地。十一年，蒙古主蒙哥立于阔帖兀阿兰，其地皆与和林近也。

　　阿力麻里在和林境，南至故庭州四五千里。元至元三年，诸王海都作乱，举兵南来，忽必烈逆败之于北庭，追至阿力麻里，海都远遁，因设重兵镇于阿力麻里之地。至元十四年，诸王昔里吉作乱，劫北平王那术罕于此，引兵至和林城北。元主命伯颜御之，与其众遇于斡鲁欢河，夹水而陈，相持弥日，俟其懈，扌击破之，昔里吉走死。

　　哈梅里在和林西。明洪武二十二年，遣刘真、宋晟征哈梅里，破其城，禽获甚众。《诸夷考》：哈梅里，元为兀纳失里大王所居也，时往来，患苦西域贡使，谕之不从，因讨破之。

　　野里麻里在和林北。元至元八年，元主使其子南术金建幕于此。二十一年，始南还。又草地，亦在和林北，元至正九年，御史勤、海寿等，劾侍御史哈麻之奸，诏居哈麻于草地，即此。○昔木土，在漠外，宋景定元年，忽必烈以阿里不哥谋篡立，讨之，与战于昔木土之地，阿里不哥大败，北遁。又憨答孙，亦在漠外，元至元二十五年，行台御史周祚劾桑哥之罪，流祚于憨答孙之地。

　　朵里伯真在和林之东。元天历二年，和世发和宁，次朵里伯真之地。越三日，次儿罕术东。又三日，次探秃儿海。又三日，次秃忽剌。越七日，次不鲁通。又二日，次忽剌火失温。又三日，次坤都也不剌。又三日，次撒里。又七日，次乙纳八之地。国朝永乐十二年，北征至忽兰忽失温，疑即忽剌火失温也。

　　富恼儿在和林南。宋宝五年，蒙古主蒙哥至此，使其臣乞镇守斡罗思之地。○哈剌莽来，在和林东南。国朝洪武五年，李文忠自东路讨元孽至哈剌莽来，贼遁，文忠乃留辎重于胪朐河，轻骑追袭至土剌河。是也。

　　没脱赤在和林西北。宋理宗淳十二年，蒙古主蒙哥以其故主窝阔台之后欲立其孙失烈门，徙之于扩端所居地之西，禁锢失烈门于没脱赤之地。即此。

　　八邻在和林西。元大德初，海都作乱，据八邻之地，钦察都指挥使床兀儿帅师逾金山进攻之，海都将怙良台阻答鲁忽河而军，伐木栅岸以自庇，床兀儿驰击大破之，还至阿雷河，与海都援将孛伯遇，复渡河蹙之，孛伯败走。答忽鲁等河，俱近陕西西域之境，钦察，亦见陕西于阗境内。

　　已上北翟旧《志》作鞑靼

　　◇突厥匈奴之别种也。其初为西方小国，姓阿史那氏，世居金山之阳，为柔然铁工。至其酋长土门，始强大，颇侵魏西边。西魏大统十五年，宇文泰遣使通突厥。十七年，突厥大破高车，始与柔然绝。明年，击败柔然，杀阿那瑰，自称伊利可汗，自是日以盛强。梁敬帝绍泰初，突厥木杆可汗击灭柔然，因西破哒，东走契丹，北并契骨。其地东自辽海，西至西海，长万里，南自沙漠以北五六千里皆属焉。隋开皇二年，突厥入塞，自平、幽以西，极于兰、鄯，悉见侵扰。隋大发兵击之，势稍杀。五年，突厥西部阿波浸强，号西突厥，与沙钵略分为二境，互相攻杀。七年，沙钵略死，其弟为莫何可汗击擒，阿波国复强。明年死，沙钵略之子雍虞闾立，为都蓝可汗。十九年，为其下所杀，其北部达头自立，为步迦可汗。仁寿二年，杨素等击破之，突厥远遁，碛南无复寇抄。三年，步迦所部大乱，众溃，步迦西奔吐谷浑，隋因以所立启民可汗送置碛口，尽有突厥之众。大业五年死，子咄吉立，是为始毕可汗。十一年，始毕复叛，隋围雁门，自是中国乱，突厥遂强。唐武德四年，始毕东服契丹、室韦，西臣吐谷浑、高昌诸国。二年死，弟俟利弗设立，为处罗可汗。三年死，弟莫贺咄设立，为颉利可汗。贞观初，为铁勒诸部薛延陀等所败，颉利遂衰。四年，李靖等大破颉利于阴山，其部落次第来降，别部酋因执颉利送京师，漠南遂空。十二年，复立其种阿史那思摩为可汗，令统旧部，建牙于河北，与薛延陀分碛为界。十八年，为薛延陀所败，其众皆南渡河，处于胜、夏二州间，思摩复入朝。二十一年，薛延陀既灭，时有突厥同族斛勃者，称为乙注车鼻可汗，建牙于金山之北，遣使入贡。永徽初，将军高侃击擒之。于是突厥悉为封内臣，分置羁縻府州，授其酋长为都督刺史，而统于单于都护府。其后叛服不一。永淳二年，突厥骨笃禄叛。天授二年，其弟嘿啜代立，数寇边，复据漠北地。圣历初，有胜兵四十万，地万里。开元二年，击并西突厥、突骑施。三年，击拔野古，被杀国乱，骨笃禄之子嘿棘速代立，为毗伽可汗。三十二年，为其大臣梅录啜所毒死，子伊然可汗立。又卒，弟登利可汗立。二十九年，国乱，既而骨咄叶护自立为可汗。天宝初，拔悉密、回纥、葛逻禄三部，共攻骨咄叶护，杀之，推拔悉密酋长为颉利伊施可汗，回纥、葛逻禄，自为左右叶护。突厥余众共立判阙特勒之子为乌苏米施可汗，拔悉密等复攻败之。判阙特勒即登利从叔，为左杀勒兵杀登利者，其部落多内附，突厥遂微。三载，拔悉密复攻杀乌苏可汗，国人立其弟鹘陇匐白眉特勒，为白眉可汗，突厥益乱。四载，回纥复击杀白眉可汗，突厥遂灭。

　　西突厥本突厥西部也。隋开皇中，部酋阿波浸强，与突厥相攻，既被擒，国人立其族鞅素特勒之子，为泥利可汗。死，子达漫为处罗可汗，居乌孙故地。大业六年，裴矩以计离其族射匮袭攻处罗，处罗败走，因讽谕入朝。明年，分处罗之众为三：一处会宁，一处楼烦，而处罗常从车驾。唐武德二年，西突厥统叶护可汗遣使入贡。统叶护者，射匮之子，射匮即达头之孙。先是处罗既入朝，国人立其叔射匮，射匮拓地，东至金山，西至海，遂与北突厥为敌，建牙于龟兹北三弥山。及统叶护立，北并铁勒，据乌孙故地，又移庭于石国北千泉，西域诸国皆臣之。贞观三年，国乱，西域诸国及敕勒先臣属者皆叛。六年，泥熟立，遣使内附。十三年，其国复中分为二：一居伊列以东，一居伊列以西。十五年，东部为西部所并。永徽初，西突厥阿史那贺鲁据其地。显庆二年，遣苏定方讨擒之，更立部长，自是部众离贰。长安二年，西突厥衰，突骑施最强，并有西突厥地，十姓皆属焉。开元二年，突骑施为突厥嘿啜所败散。嘿啜昏虐，不能抚有十姓，于是胡禄屋、鼠尼施诸部，皆诣北庭降。《唐史》：贞观十二年，西突厥利失可汗分其国为十部，左厢号五咄陆，置五大啜。五啜者：一曰处木昆律，二曰胡陆屋阙，三曰摄舍提敦，四曰突骑施贺鲁施，五曰鼠尼施处半。右厢号五弩失毕，置五大俟斤。五俟斤者：一曰阿悉结阙，二曰哥施阙，三曰拔塞干敦沙钵，四曰阿悉结泥孰，五曰阿舒虚半。所谓十姓也。十姓中，处木昆、突骑施、鼠尼施最强，天宝以后，皆降附于吐蕃。乌孙、龟兹及伊列河、千泉诸处，俱见陕西西域诸国。○白服突厥，西突厥别种也。与葛逻禄相近，唐贞元初，降于回鹘，既而数为回鹘所侵掠，因附于吐蕃。服，一作眼。

