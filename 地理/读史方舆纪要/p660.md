<!-- { "loadSidebar": true } -->
　　余水在县治南。亦名市湖。中有越水、余水，县境诸水之总名也。北通鄱江，南连龙窟河。《志》云：水会县之西南诸溪余水而名。以三道而入，亦曰三余水。或云吴楚越之余水，故名三余。《寰宇记》：干越渡去县西南二十步，置津吏，主守四时不绝，有浮桥。唐大中元年，县令倪衍置，盖跨余水上。又邬子港，在县西北二十里，亦余水之支也。水口即担石湖。○琵琶洲，在县治南。水中拥沙成洲，状如琵琶，因名。

　　○康山镇在县西康郎山上，有巡司。又八涧巡司，在县东北七十里。俱明初置，隆庆中废。又黄丘埠巡司，在县东南五十里，元置，明初废。隆庆中，废康山巡司，因改复黄埠司为戍守处。○龙津驿，在县南十五里龙窟河滨，元置，明初因之。《志》云：县西七十里有瑞虹镇，当鄱阳湖滨，为湖南往来之要会。又西六十里即赵家圩，路达南昌之通道。

　　干越亭在县东南三十步羊角山前，屹然孤峙。唐初，令张彦俊建。兴元中，李德裕重修。按《史记·货殖传》：譬犹戎狄干越之不相入。韦昭注：干越，越之别名。汉曰余汗县，淮南王安曰：越人欲为变，必先由余汗界中。是也。古谓越之余地。宋《类苑》：干越亭前瞰琵琶洲，后枕思禅寺，林麓森郁，千峰竞秀，真天下之绝景也。又县西南八十步有白云亭，亦德裕所建，跨古城之危，瞰长江之深，与干越亭对峙。

　　乐平县府东百二十里。东至江南婺源县百九十里，东南至德兴县百十里，北至浮梁县百二十里。汉余汗县地。后汉建安中，孙氏析置乐安县，仍属豫章郡。寻以山越乱，使程普讨乐安，平之。孙休永安中，改属鄱阳郡。晋因之。宋、齐仍旧。陈天嘉元年省。唐武德四年，改置乐平县，属饶州。九年省，寻复置。宋仍属饶州。元元贞初，升为乐平州。明初，复降为县。今编户二百七十三里。

　　○乐安城《志》云：旧城在今德兴县东百五十里，相传后汉灵帝时所置县。误也。盖建安中孙权所置。唐改置乐平县。《元和志》：县南临乐安江，北接平林，故曰乐平。《郡志》云：唐中和间，县始自旧城迁今治，无城，有四门。宋末立排栅为城，元末毁。明正德五年，因旧址增修，以御寇。十一年，重葺。嘉靖四十一年，复营筑。城周三里有奇。

　　彭绮城在县治东。三国吴黄武中，鄱人彭绮所筑。又《名胜志》：县之桐山乡有长乐城，唐开元中置乐平县于此。今名长乐水口。

　　○康山县北五里。一名东山，县之主山也。又乐平山，在县西南二十里，山有石如墨，旧名石墨山。唐天宝六载，改今名。又县西北二十里有乳泉山，有石如砚，本名石砚岭。其西麓出乳泉，亦天宝六载改今名。○炼铜山，在县北六十里。唐置场，冶铜山下，以供永平岁铸。后开凿无度，山倾，其水发为河。

　　石城山县东南六十里。一径萦纡而入，行十余里，皆怪石萦结。一名石城岩，又名仙人城。又有洞曰会仙洞。又军山，在县东六十里，山势崇高。唐末乡人结军拒寇于此，因名。《志》云：县有鹧鸪山、石潭山及军山，皆黄巢犯境时屯军处。○文山，在县东南七十里，连亘万年及广信之贵溪县界，多幽险，旧尝设官镇守。《志》云：县东北八十里有凤游山，山势磅礴，为徽、饶间巨镇。旧名浚源，唐时改今名。县东六十里又有芙蓉山，以高耸秀丽而名。

　　洪岩县东北九十里。高耸百余丈，盘亘四十余里，中有天井、桐木、风岩、泠水等数岩，惟洪岩最著。山腰有石室，南北相通，其中云气泉声不绝。山下洪氏居之，又名洪源。

　　○乐安江在县南。源自江南婺源县，经德兴县会诸水合流入县境。又西会浮梁水入鄱阳县，为鄱江。一云自县西合余干水入鄱阳湖，似误。《寰宇记》：乐安江源出县东北扶余岭。又有明溪、银溪、石湖溪，并流注之而为大川云。

　　龙停湖在县西南。四时不竭，下流入乐安江。○汰金洲，在县西十五里，平沙临水。唐初有金，开元后废。又西五里至水口，亦出金。《郡国志》：鄱阳之土出金，披沙淘之，粒大者如豆，小者如，山中亦出银苗云。

　　○仙鹤镇县南六十里。有仙鹤山，接万年县界，旧置巡司。明正德中，移于万年县之菏溪。○毛桥，在县东十里。又三十里为湾头，又三十里为黄沙，又九十里即江南婺源县。又界田桥，在县东，出德兴县之道也。

　　浮梁县府东北百八十里。东南至江南婺源县百五十五里，东北至江南休宁县三百里，北至江南祁门县百九十里，西北至江南建德县二百八十里。汉鄱阳县地。唐武德四年，析置新平县，属饶州。八年省。开元四年，复置，曰新昌县。天宝初，改今名，仍属饶州。宋因之。元元贞初，升为州。明初，复为县。今编户百二十里。

　　○新平城县东三百二十里。唐初，置县于此，寻废。开元中，改置于昌江口，正东临江，因名新昌。二十四年，移县治于城北昌水之西。天宝元年，以溪水时泛，伐木为梁，因名浮梁。元和间，又移治于高阜，即今县治。《志》云：昌江之南有废城，亦曰南城。唐末黄巢之乱，县令金日安尝徙百姓居于此，寻复故。旧无城，元至正间，尝筑城浚池，寻复废。明正德三年以后，尝因故址增修。嘉靖四十一年，复营筑今城，周四里有奇。

　　○阳府山县西二十五里。山峭立溪侧，地暖，物皆早成，因名。又西五里曰万户山，奇秀峭拔，与阳府山并峙。《闻见录》：二山南接鄱阳县，北达建德县，为要隘处。○石鼓山，在县北三十里，临溪有石如鼓，因名。《舆程志》：自石鼓山而北三十里曰小儿滩，又二十里为池滩，北出祁门县之道也。又有鞍山，在县西一百里。又西十里即狮子山，西达府城之通道。

　　九英山县南五十里。唐末邑人宁赓据此以拒黄巢。赓有九子，名皆从山，后人因呼山为九英。○程山，在县东六十里，今名石吴山，有石吴溪水，流合乐安江。陈程灵洗之裔居此，因改今名。《志》云：县东百里有张公山，即鄱江发源处。似误。张公山，即率山也。详见江南休宁县。又王师山，在县东五里，山秀拔。宋朱貔孙居此。后官太子谕德为度宗师，因名。又县治东一里有青峰山，亦圆秀。

　　五华峰县东八十里。五峰并耸，亦名莲花峰。《志》云：县东三十里有洞灵岩，有洞四：曰庆云、莲花、含虚、张公，皆幽胜。又有水龙岩，在县东四十里，有水潜行地中，而出于岩左，迤南曰凤游岩，有大石室，避乱者常居岩中。○浇岭，在县东六十里，高险可凭，与婺源县分界。又南村岭，在县南五十里，有何家墩，可据为险。

　　○昌江在县南。源出县东北婺源、休宁两县界山溪中，流经县东八十里，又西合祁门境内诸溪水，绕城东而南，又西经景德镇北而西南流，合乐安江，入鄱阳县境，为鄱江之上游。又鄱源水，在县东。《志》云：源出县东北百四十里之高山下，西流百里而合杨港，又南入于昌江。

　　倒湖县东北百三十里，与祁门县接界。又东北百十里即祁门县也。湖当往来经行之道。又石牌潭，在县西六十里。《舆程记》：自景德镇西十里为官庄，又二十里为石牌潭，又二十里为宗潭，又三十里为府东境之狮子山，至府城八十里。○猴滩，在县东北。《闻见录》：由景德镇出县北石鼓岭，至猴滩，达祁门县。又小儿滩在县北五十里，又二十里为池滩，又十里为小北港，又四十里至倒湖，皆舟行达祁门县所经也。

　　浇岭水在县东。源出婺源县界之梅岭，西流经浇岭下，有长山水自乐平县流入焉。又西北流，至景德镇南入昌江。又江力水，出县西北六十里黄连山，至阳府山西入昌江。○苦竹港，源出县北百二十里之苦竹岭，东南流，合北港水，至县东北入昌江。《志》云：北港水出县西北百三十里梁禾岭，东流合桃树岭水，又东合苦竹港，入昌江。

　　宁家陂在县南。其水北注于昌江，名小坑港。相传梁末所凿，其旁壤地二千亩有奇，环山背水。道东有豪猪岭，其水北注成港，筑陂分水，西凿岭麓，引为石渠，以资灌溉，所谓宁家陂也。岁久堙塞，民苦硗瘠。明正德三年，循故址疏导，始无石田之患。

　　○景德镇县西南三十里。水土宜陶。宋景德中置镇于此，因以景德为名。明初因元旧置税课局。正德初，始置御器厂，于是有官窑民窑之分。《志》云：瓷器出景德者最佳，镇东南湖田市次之，麻仓洞又次之。

　　桃树镇县西北百二十里。以桃树岭名。有巡司。又黄梅寨，在县东北百四十里高岭洞，其地绝险，与徽州府接境，黄巢之乱，民多避难于此。《志》云：县东北百里有汪村，接江南休宁县界。○鲤鱼桥，在县东南。《闻见录》：鲤鱼桥东接婺源县界。县东又有梨尖岭，亦接婺源界。北有金山殿，接祁门界。

　　德兴县府东南二百四十里。东至浙江开化县百四十里，东北至江南婺源县百五十里，西北至浮梁县百五十里。本乐平县地。唐置德兴场。五代晋天福三年，南唐升为县，属饶州。县旧无城，明嘉靖四十一年，创筑今城，周三里有奇。编户八十三里。

　　○银城废县县东百二十里。《志》云：陈置县，属鄱阳郡。《隋志》云：鄱阳县有陈银城县。开皇中，废入鄱阳，即此。又吴阐城，在县南七里，世传吴芮尝驰马于此。○乐安废县，在县东百五十里。《志》云：水路去今乐平县三百二十里，吴置，陈废。或云：唐初于故银城置乐安县，后因歙寇陈海亮剽掠，兼山势险峻，地陇高下，乃移于乐安水口云。

　　○银山县东三里。《元和志》：乐平县东百四十里有银山，每岁出银十万两，收税七千两，亦名银峰山。宋程迥《厅事记》：唐贞观中，权万纪言宣饶银大发，帝斥之，盖谓银峰也。总章初，用邓远议置场榷银，号曰邓公场。至宋天圣间，山穴倾摧，而银课未除。范仲淹守郡，奏罢之，时元四年也。县四面皆水，取其地产银，惟德乃兴之义，南唐因以名县云。○天门山，在县治西，以山岭崇高而名。

　　大茅山县东南百里。山最磅礴，千峰万壑，深林邃谷，为县境诸山之冠。又鸣府山，在县东南八十里，山势崔嵬，云烟昼晦。○铜山，在县北三十里，唐置铜场处。山麓有胆泉，亦曰铜泉，土人汲以浸铁，数日辄类朽木，刮取其屑，煅炼成铜。元至正十二年，中书省臣张理言：德兴三处胆水浸铁，可以成铜，宜即其地各立铜冶场。从之。因以理为场官试之，其言不验，于是复废。

