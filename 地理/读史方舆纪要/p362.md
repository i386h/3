<!-- { "loadSidebar": true } -->
　　蓬陂即蓬泽也。在府东南二十四里。《左传》哀十四年，宋皇野语向巢：逢泽有介麋焉。逢泽去宋远。或曰：逢，犹遇也；泽，即宋之孟诸。周显王二十六年，秦孝王使公子少官，帅师会诸侯于蓬泽以朝王。《汲郡古文》：梁惠王发逢、忌之薮以赐民。《汉志》：开封有逢、忌之川，谓蓬陂、忌泽也。后合为蓬泽，亦名蓬陂坞。亦为蓬关。晋永嘉末，石勒与乞活陈午相攻于蓬关是也。其地又为陈川城。晋大兴初，蓬陂坞主陈川自称陈留太守，附于祖逖，继而以浚仪叛降石勒。逖攻川于蓬关，勒救之，逖败退。勒寻遣将桃豹守川故城，逖亦遣将韩潜分据其城，潜由东门，豹由南门。勒遣将运粮馈豹，至汴水，逖遣别将冯铁邀击，尽获之。豹宵遁，逖使韩潜进屯封丘，冯铁据二台，逖镇雍丘，威声甚振。二台，即在陈川城内。韩潜与桃豹据城时，潜居东台，豹居西台，是也。《唐志》：蓬泽，亦为蓬池。天宝六载，改为福源池，禁鱼采。○雾泽陂，在府西南。宋熙宁九年，议引陂水至咸丰门，合京索河。元初，诏斥雾泽陂，募兵承佃，增置水匮，为广济河上源。今涸。

　　堤《一统志》：在城东六里。堤东至归德，凡三百余里，亦曰蓼堤。世传梁孝王徙都睢阳时所筑。○翟桥堰，在城西，宋建隆元年置。又绍定五年，蒙古兵由唐邓趣汴，金人议开短堤，决河以卫京城。短堤，城北小河堤也。

　　时和驿渡府北十里，为防河要地。又府西北十五里有张家湾渡，又北五里为陶家店，与府西北三十五里之刘兽医口渡、府东北三十里之汪家楼渡，皆河防冲要也。又有翟家口渡，在府西北二十五里。

　　○汴故宫在府城内正北。朱梁始都此，曰建昌宫。石晋改为大宁宫。周显德中，尝修治之。宋营缮益广，谓之大内。正殿曰大庆，其别殿以数十计。又有苑内诸殿，绵延相属。金人南徙，复修而广之。明为周王府第。又寿圣宫，在大内之东，宋为母后所居。○龙德宫，在城内西北隅，宋徽宗潜邸也。即位后，广之，易今名。又延福宫，在府城安远门内，亦徵宗所建，为金兵所毁。又城内端礼街东西有东西景灵宫，宋时奉安历代御容处。府东南三十里又有太一宫，宋太平兴国中所建祠宫也。

　　临蔡关府东南四十里。五代周显德中，浚闵水入蔡河，沿颍入淮，以伐南唐，曾置关于此。今土人呼其地为关头。○通津关，在府东北。五代周显德中，疏汴水入五丈河，以通齐鲁，置关于此。

　　繁台在府南五里。本师旷吹台也，梁孝王增筑焉。后有繁氏居台侧，因曰繁台。繁，音蒲。朱梁开平初，改为讲武台。《水经注》：台北有牧泽，中出兰蒲，方一十五里，俗谓之蒲关泽。今层台孤立于牧泽之右。晋世丧乱，乞活凭居，世谓之乞活台，又谓之婆台城。唐中和二年，黄巢围陈州，不克，引军东北趣汴州，屠尉氏。其将尚让以骁骑五千逼大梁，至于繁台，全忠将朱珍等击却之。五代刘汉初，知远自洛阳入大梁，杀契丹所留幽州卒于繁台之下。

　　封台在南薰门外。洪武初，幸汴时所筑。又有奉天台，在城内布政司治后，亦幸汴时祭天之所。○岳台，在城西九里。六国魏时筑此台，遥事霍山神。宋太祖建隆三年，临幸岳台，习骑射。又讲武台，在城西千秋门外之杨村，宋太宗所筑。咸平二年，又于都城东北二十里东武村筑台，大阅。熙宁八年，又大阅八军阵于宫城南之荆家陂。

　　杏花营城西二十里。宋嘉定八年，蒙古由汝州间道袭金汴京，至杏花营，金人击却之。元末，刘福通据汴，察罕帖木儿遣兵四面攻围，自将铁骑屯杏花营，是也。成化十四年，黄河决于此。

　　陈桥驿在城东北二十里。亦曰陈桥镇。石晋末，杜重威以晋军降契丹，契丹主入汴，使重威以其众屯陈桥，谋悉诛之。不果。宋太祖为军士推立于此。咸平二年，契丹南寇，帝亲御之，车驾次陈桥，进次澶州。前朝洪武初，徐达定山东，引军攻汴梁，至陈桥，元将左君弼等迎降。今有陈桥，在驿之北。自陈桥北六十里，即大名、长垣县。

　　上源驿在城内。李克用引军救朱全忠，全忠宴之于上源驿，乘夜掩袭克用处也。晋天福五年，改为都亭驿，又作班荆馆于景阳门外，以延敌使。又怀远驿，在城东，周显德五年置。宋太平兴国二年，改为都亭驿。又景德三年，作怀远驿于汴河北。○大梁驿，在府治东北。《志》云：县治东有时和递运所。俱国初置。

　　朱仙镇在城南四十五里。宋绍兴十年，岳飞大败金人于郾城，进军朱仙镇，是也。今商旅所经，以朱仙为水陆会集之所，南舟北车，从此分岐矣。又城南五里有朱仙顿。又南五里为棘店顿，宋时尝射猎于此。○白沙镇，在城西三十里。金兀术自郑抵白沙，距汴京密迩，宗泽击却之。

　　八角镇在顺天门外。唐光启三年，蔡贼秦宗权败朱全忠于此。宋靖康初，梁师成赐死于八角镇。○边孝村，在城北十五里。唐光启中，朱全忠败秦宗权之兵于此，追至阳武桥。桥盖在阳武县界，时宗权退屯郑州也。

　　七里店在城北二十里。今圮于水。五代汉隐帝末，郭威自邺趣汴，至封丘，汉主遣诸军拒之。侯益等屯赤冈，慕容彦超军于七里店，既而南北军遇于柳子陂。陂在七里店之东北。胡氏曰：在封丘之南，汴郊之北。又汉主自将御郭威，夜宿七里寨，即此。又郭威篡汉，自澶州而南至七里店，进营于皋门村。薛居正曰：开封县郭外有皋门原。○赵村，在城西南六里，汉隐帝遇害于此。又封禅寺，在府城东。石晋末，契丹入汴，百官出迎于封禅寺，既而契丹迁晋主及其家人于寺内。

　　板桥在城西七里。唐大历十一年，河阳三城使马燧破汴，宋叛将李灵曜引军西屯板桥。光启三年，秦宗权寇汴，其党张至屯北郊，秦贤屯板桥，既而为朱全忠所败。

　　郭桥在城西北。唐长庆二年，宣武军乱，以韩充为节度使。充自滑入汴，军于千塔。胡氏曰：其地在汴城北。既而败宣武乱兵于郭桥，进军万胜。《九域志》祥符县有郭桥镇。万胜，见中牟县。○彰化桥，旧在汴城北，跨广济河。宋天僖二年，幸彰化桥北教场阅武。

　　陈留县府东五十里。东北至兰阳县五十里。春秋为留地，属郑，后为陈所并，故曰陈留。秦置县。汉为陈留郡治。晋陈留国治小黄，县废入焉。隋开皇六年，复置，属宋州。大业三年，属梁郡。唐初，属杞州。武德四年，属汴州。五代属开封府。后因之。今城周七里有奇，编户四十八里。

　　○陈留故城县北二十里，秦旧县也。沛公、项羽去外黄，攻陈留。又郦食其说沛公袭陈留，得秦积粟处也。汉元狩初，尝建行宫于城内。晋《太康志》：故城南三里又有小陈留城。今县盖隋所置。

　　小黄城县东北三十里。汉县，属陈留郡。高祖母昭灵后葬此，曰小黄园。晋为陈留郡治。后魏因之。北齐废。或谓之下黄。今地名小黄村。元延中，大河自小黄村口决入，下流合颍入淮。○斗城，在县南三十五里。《左传》：子产葬伯有于此。又县境有瓶乡，后汉建武初，封王常为侯邑。

　　临济城在县西北五十里，秦邑也。秦二世二年，章邯围魏王咎于临济，齐、楚救魏，邯大破齐楚军，杀齐王田儋于临济下。汉初，曹参略陈留，取临济，是也。刘昭曰平丘有临济亭，即此。

　　牛首城在县西南十一里。《左传》桓十四年，宋伐郑，取牛首。襄十年，晋伐郑师，取牛首。俗谓之车牛城。○老丘城，在县北四十里。《左传》定十五年，郑罕达败宋师于老丘。又县西北九十里有平丘城，今见直隶长垣县，盖与县接界也。

　　仓垣城在县西。城临汴水，一名石仓城。相传郑庄公所筑，以盛仓粟。晋怀帝永嘉三年，石勒寇信都，诏将军王堪等讨勒。勒略魏郡至黎阳，王堪退保仓垣。明年，勒攻仓垣，杀王堪。四年，石勒复围陈留太守王赞于仓垣，为赞所败。五年，豫州都督苟以洛阳饥困，表请迁都仓垣，不果。既而洛阳陷，豫章王端自洛东奔仓垣，苟率群官奉为皇太子，置行台。寻自仓垣徙屯蒙城。永和八年，晋将谢施屯仓垣，寻使荥阳太守刘遁守此。后没于慕容燕。太和四年，桓温伐燕，不克，奔还，自东燕出仓垣，凿井而饮。后又为姚秦所得，置兖州于此。义熙十三年，刘裕伐秦，沈林子自汴入河，克仓垣。宋永初三年，魏将滑稽陷仓垣，陈留太守严棱降，魏仍置陈留郡于此。《水经注》：汴水出浚仪县北，东经仓垣城南，即大梁县之仓垣亭也。魏收《志》浚仪有仓垣城。旧《志》：城在陈留西南五十里。今城邑改置，故址不可复迹矣。

　　莘城县东北三十五里。《括地志》：陈留县东有莘城，古莘国，即传所谓莘墟也。别详见山东曹县。又县南十五里有空桑城，相传伊尹生此，盖亦因莘城而名。

　　○黄河在县北三十里。自祥符封丘县流入境，又东入兰阳县界。

　　汴水旧在县北五里。自祥符流入县界，又经小黄城南，而入杞县界。○沙水，在县西南十里，即故蔡河也。东流入杞县。

　　睢水旧在县东北四十里。合小黄河入杞县，又东经归德府之睢州，达宁陵县。后汉建安七年，曹操军谯，至浚仪，治睢阳渠，盖因睢水而作渠。《汉志》注：睢水于浚仪首受莨荡渠，东至取虑而入于泗。取虑，见南直虹县。

　　巴河在县东北三十五里。一名泌水，黄河之支流也。元大德九年，黄河决溢汴梁，因自汴梁东开董盆口，导支河入巴河，以杀其势。既而正河流缓，并趣支流，巴河不能容，因南决归德诸处，北入济宁境内，大为民害，复塞治之。今东经兰阳仪封县南，入归德府宁陵县界，复入于大河。

　　鲁沟在县西北十七里。源出祥符之蓬泽，又东南经杞县南，而合于汴河。○观省陂，在县东。唐贞观十八年，县令刘雅作陂蓄水，溉田百顷。

　　○逍遥宫在县南六里。隋大业二十年建，寻废。○莘城驿，在县治南。明初置。

　　杞县府东百里。东北至睢州考城县九十里。古雍国，黄帝之后。周为杞国。汉置雍丘县，属陈留郡。晋属陈留国。后魏置阳夏郡。北齐因之。隋开皇初，郡废。十六年，改置杞州。大业初，州废，以县属梁郡。王世充亦置杞州于此。唐初因之。贞观六年，州废，县属汴州。五代晋改为杞县，汉仍曰雍丘。宋因之。金正隆后，复为杞县。元为南杞县。明曰杞县。今城周九里有奇，编户百二十三里。

