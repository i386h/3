<!-- { "loadSidebar": true } -->
　　州接壤羌戎，通道陇蜀，山川险阻，自古为用武之地。后汉虞诩为武都太守，占相地势，筑营垒百八十所，以制羌裔。诸葛武侯图兼关陇，先取武都，为北伐之道。晋之衰也，仇池氐杨氏窃据武都，北侵陇西、天水，南扰汉中，纵横且百余年。盖虽僻在西陲，而控扼噤要，用之得其道，未始不可以有为也。若其制两川之命，为入蜀径路者，则曰阴平道。

　　阴平道，入蜀之间道也。汉武开西南夷，置阴平道《志》：邑有蛮夷曰道，非路也，属广汉郡，设北部都尉治焉。以其地隔碍雍梁，实为险塞也。即今之文县矣。诸葛武侯于建兴七年，平定阴平，北至武都，谓全蜀之防，当在阴平。其后，钟会、邓艾入寇。姜维闻之，请亟护阴平桥头，以防未然。后主不省。及维与会相拒于剑阁，邓艾密言于司马昭曰：请从阴平，繇邪径经汉德阳亭见四川龙安府趣涪今四川绵州，出剑阁西百里，去成都三百余里，以奇兵冲其腹心，敌必不知所备。昭从之。艾遂自阴平步道，悬车束马，径油江，出绵竹今四川有江油、绵竹二县，以灭蜀也。南北朝时，阴平之地，恒互相窥伺。后唐时，孟知祥据蜀，唐兵克其剑州。知祥遣兵趣龙州，守要害龙州，即龙安府。唐兵果出文州来袭，败还。明初，傅友德奉命征四川，阳言出金牛见汉中府金牛道，而使人觇青川、杲阳俱见四川龙安府皆空虚。阶、文虽有兵垒，而守备单寡。遂繇陈仓攀援山谷，间行而进，克阶州，进拔文州，遂引兵出青川、杲阳，直趣绵州。此即邓艾阴平故道也。今自阶州经龙安至绵州，几千余里《舆程记》：自阶州至文县二百十里。繇文县而南，至四川龙安府三百三十里。又东至青川所百二十里。又东南至江油县百九十里。折而西南至成都府之绵州一百八十里。其间皆重岩复涧，阁道险仄，仅而得达。夫攻蜀者，不可不知阴平。守蜀者，固可不知阴平乎？

　　○福津废县在州东八十里。汉武都县地。后魏太平真君中，置玩当县，为武阶郡治。魏收《志》：武阶郡治北部县，领赤方县。方，一作万。似北部寻改玩当也。太和四年，置赤万郡，寻又改为县，属武阶郡。西魏又于郡城东北三十里置覆津县，为赤万郡治。后周废赤万郡及玩当县，以武阶郡治覆津。隋初，又废武阶郡，以县属武州。大业初，属武都郡。唐仍属武州。景福元年，改为福津县。宋阶州治此。元移州治于柳树城，以福津县省入焉。即今州治也。《隋志》：西魏置万郡，统赤万、接难、五部三县。后周悉并入覆津县。今州城周二里有奇，门四。

　　将利城在州北三百十里。后魏太平真君九年，置石门县，为武都郡治。西魏改曰安育。后周改曰将利，武都郡仍治此。隋亦为武州治。唐因之。宋属阶州。元至元七年省。又州北境有东平城，亦后魏真君七年置县，属武都郡。后周并入将利县。○羌道城，在州北。汉县，属陇西郡。后汉属武都郡。晋省。魏收《志》石门县有羌道故城，是也。

　　盘堤城在州东北。后魏太和四年，置南五部郡，寻改为县，属武阶郡。西魏又改为盘堤县。隋因之，属武州。唐废。旧《志》云：在福津县旧治南一百三十五里。恐误。○赤土城，在州东。魏收《志》：武阶郡有赤土城。魏太和二十一年，氐帅杨灵珍以武兴降齐。魏主诏李崇讨之。崇槎山分道，出氐不意，表里袭之，进据赤土，是也。武兴，今见略阳县。

　　葭芦城旧《志》云：在将利故城东南七十里。三国时，姜维与邓艾相持于此，置葭芦戍，亦曰葭芦城，后为仇池氐所据。宋元嘉十九年，平仇池。明年，仇池为魏所取。仇池王杨玄之子文德寻叛魏，围仇池，不克，屯据葭芦城。二十五年，魏取之。二十七年，宋取阴平郡地，以文德从祖兄头戍葭芦。孝建二年，雍州刺史王言谟言：头守葭芦，能藩捍汉川，若葭芦不守，汉川亦无立理者也。泰始二年，武都王杨元和治白水，弃国奔魏。其从弟僧嗣复自立，屯葭芦。诏以僧嗣为北秦州刺史武都王。元徽初，僧嗣弟文度代立为武兴王，遣使降魏，魏因以为武兴镇将。升明初，文度复叛魏。魏将皮欢喜拔葭芦，斩文度，以杨难当族子广香为阴平公葭芦戍主。齐建元初，葭芦镇主杨广香请降。以为沙州刺史。葭芦自是没于魏，置葭芦县及武阳郡治焉。后周废郡县并入盘堤。沙州，见四川昭化县。

　　建威城在州东北三百六十里。后汉末所置戍守处也。蜀汉建兴七年，诸葛武侯遣兵攻武都阴平。魏雍州刺史郭淮引兵救之。武侯自出至建威，淮退走，武侯遂取二郡。延熙中，姜维请置建威诸围戍，即此。炎兴初，张翼、董厥以钟会来侵汉中，将兵诣阳安关口。至阴平，闻魏将诸葛绪将向建威，留住月余待之，后为仇池氐所据。后魏太平真君九年，于此置白水郡，寻改为县，属武都郡。既而宋取其地。泰始二年，武都王杨元和治白水，弃国奔魏，是也。西魏复置白水郡，又改为绥戎郡。后周郡废，后改县曰建威，属武州。隋因之。大业初，属武都郡。唐贞观初，省入将利。

　　孔提城在州东北二百里。亦仇池所置城也。后魏太平真君九年，置孔提县，属武都郡。寻入于宋，属北阴平郡。大明四年，魏人入寇北阴平，至孔提。北阴平太守杨归子击破之，是也。齐建元初，复没于魏，仍为孔提县。西魏兼置孔提郡。后周郡县俱废入建威县。又洪化废县，亦在州东。西魏置，属白水郡。后周废。

　　○卧龙山在州治北。一名北山。又州南三里有仙君山，本名仙陵。宋白曰：后魏平武都，筑城于仙陵山，置武都镇。即此。又州境有露骨、龙峡等山，俱高胜。

　　武都山州西七十里。州西面之大山也。又盘堤山，在州东南七十三里。《寰宇记》：盘堤城与此山相近，因以名县，亦作盘池。

　　黄阶岭在州东北。石晋天福九年，蜀兵攻阶州。秦州兵救之，出黄阶岭，败蜀兵于平西。○角弩谷，《志》云：在州西八十里。《郡国志》：武都沮水之西，有角弩谷。蜀将姜维剿杀五部氐羌于此。或以为即此谷云。又州境有留谷。后周主邕天和元年，筑武都、留谷、津抗诸城，以置军士云。

　　峰贴峡州西百二十里，与蕃羌地相接。宋时为戍守要地。○龙帝峡，在州西南。宋雍熙三年，福津县有大山飞来，自龙帝峡雍白水江逆流，坏民田数百里。即此。又五仙洞，在州东二十里。境白水江南岸，溪涧幽阻。中有卧龙坪，宽广可容百十人。又有铁桥及黄卢水桥诸胜。

　　○白水江在州北三百二十里。自成县流入境，复东南流，经略阳县及宁羌州界，复折而西南流，经州南，去州二百余里，又南入文县境。一名白龙江，或云白水江，即洮州卫西倾山南所出之垫江，又即桓水之异名也。今见名山西倾小注。

　　犀牛江在县东北二百四十里，即西汉水也。或谓之沮水，自成县西南流，接州界，复折而东南入汉中略阳县境。

　　北峪河在州西二里。自州北境流入，有赤河水流合焉。又紫水河，在州东五十里，出紫泥。汉封玺书用武都紫泥，是也。与北峪河俱南流，注于白水江。○羌水，在州西北。《汉志》：羌道有羌水，出塞外，南至阴平，入白水，过郡三，行六百里。郡三，陇西、武都、广汉也。《水经注》羌水出陇西羌道，东南流，经宕昌城东，西北去仇泥五百余里，又经葭芦城西，下流合白水。

　　建安川在州东北。《水经注》：建安水导源建威西北山，东径建威城南，又东径西县之历城南，与西汉水合。历城，今成县之建安城也。

　　○平定关在州西北。宋置。《志》云：宋时于福津西界置峰贴峡寨及武平寨、沙滩寨，又置团城堡、平定关以备御羌人。○望贼关，在州北百八十里，有阶州所兵戍守。《通志》：七盘关，在州东北三百五十里，有巡司。

　　杨家寨在州北百里。其地有杨家崖，故仇池杨氏之苗裔保据为寨处也。临控白江，山路仅容一线，最为险厄。宋绍兴间，吴兄弟图保蜀口，择地为寨，因筑城守此，以犄角西入之寇。寨中素有积贮，丰于水泉，寇攻之不能陷。亦名家计寨。○尖石寨，亦在州北。后唐清泰元年，郭知琼攻蜀阶州，拔尖石寨，是也。

　　青阁在州东南。祝穆云：福津有青阁、牛圈阁、赤阁、鹅鼻阁，旧为往来险道。《通志》：州西百里有杀贼桥驿，州北二百四十里有平落驿。

　　文县州南二百十里。南至四川龙安府三百三十里，东至四川广元县四百九十里。古氐羌地。汉武开西南夷，置阴平道，属广汉郡，北部都尉治焉。更始三年，封陈牧为阴平王。后汉仍属广汉郡。安帝永初二年，改北部都尉为广汉属国。三国蜀建兴七年，克魏阴平郡。《华阳国志》：蜀克阴平，魏亦遥寄其郡，属雍州。蜀亡，始合为一，属秦州。晋永嘉六年，阴平都尉董冲逐太守王鉴，叛降李雄。太宁元年，杨难敌克阴平。宋元徽中，魏以杨广香为阴平公葭芦镇主。齐建元元年，拜为河州刺史。永明元年，以杨炅为沙州刺史阴平王。《魏纪》：太和十三年，阴平国朝贡，自后累至。西魏废帝元年，氐帅杨法深据阴平，以为黎州刺史。二年，从平蜀回，与种人相攻。赵昶分其部落，更置州郡以处之。周明帝二年，以葭芦郡置文州。永嘉末，没于杨茂搜。其后复属于晋。宋初，分置南北二阴平郡，此为北阴平郡治。萧齐因之。寻没于后魏，改置西晋寿郡，治阴平县。兵乱后，郡县俱废。西魏改置曲水县，属卢北郡。隋初，郡废，县属文州。大业初，州废，改属武都郡。义宁二年，置阴平郡治焉。唐初，又改曰文州。天宝初，复曰阴平郡。乾元初，复为文州。宋因之。宋末，州废。元仍置文州，以州治曲水县省入。明洪武四年，改州为县，属阶州。二十三年，省入阶州。二十八年，改置文县守御军民千户所，隶陕西都司。成化六年，复置文县，属阶州。今县城周二里有奇，编户三里。

　　○曲水废县今县治，汉之阴平道也。西魏改置曲水县。隋末，为阴平郡治。唐为文州治。《广记》：德宗时，以州城在平地，遂移于故城东四里高原上，号曰文台。即今城也。宋仍为州治。元省。其地当南北二水之曲，因名。旧《志》云：文州东接汉中，西通陇右，左山右江，控据深险。若出景谷、达江油，则又蜀地之噤喉也。

