<!-- { "loadSidebar": true } -->
　　麴城在卫东百里。其地名翅上，亦曰乌翅。盖翅讹为麴也。蜀汉延熙十二年，姜维出陇西伐魏，因麴山筑二城，使其将句安等守之。魏雍州刺史陈泰曰：麴城虽固，去蜀险远，当须运粮，虽维来救，山道险远，非行兵之地也。遂围麴城，断其运道及城外流水。维来救，不能达，麴城降于魏。因置戍守于此，为拒蜀要地。后废。

　　铁城在卫东北。宋熙宁六年，收复岷州。明年，置铁城堡。元置铁州于此，与岷州并属脱思麻路。后废。明太祖命李文忠讨西番，从洮州铁城取道而出，是也。《一统志》：西和州东十八里有铁城。○梅川城，在卫东北三十里。今为梅川寨，兼置递运使于此。又酒店城，在卫东北四十里。今为酒店子寨，并置驿于此。又有颠角城，在卫南百三十五里。亦曰颠角寨。《一统志》：梅川、酒店与颠角为三古城。今俱有官军戍守。又下城，在卫北。宋嘉定十二年，四川帅安丙遣王仕信、宋质俊等伐金，发宕昌及下城。宋质俊自下城克来远镇，是也。来远镇，见巩昌府宁远县。

　　○岷山在卫城北。山黑无树木，洮水经其下，州以此名。相传禹见长人受黑玉书于此。又城南里许有金通山，山势嵯峨，亦名金童山。○崆峒山，在卫西二十里。《通典》：秦蒙恬筑长城，起于崆峒山。自山傍洮水而东，今州境有古长城云。宋祁曰：汉武帝逾陇西，登崆峒，盖在此。误矣。

　　冷落山卫东五十里。盛夏阴晦即雨雪，因名。今有冷落山寨，为官军戍守处。又卫东百二十里有遮阳山，以日影为山所蔽也。又贵清山，在卫东百五十里。顶平衍，可耕种。

　　牛头山在卫东南。魏收《志》：阶陵县有牛头山。《五代志》：牛头山在成州上禄县界，又东北即麴山也。姜维伐魏，依麴山筑城，使将守之。魏陈泰围麴城。维引兵救之，出牛头山，与泰相对。泰敕诸军各坚垒勿与战，使郭淮转趣牛头，截维还路。淮进军洮水。维惧，退走，麴城遂降于魏。胡氏曰：牛头山在洮水南，以形似名。

　　普鲁岭卫东七十五里，为岷巩冲要处。或云，即左要岭也。宋熙河路总管关师古与刘豫兵战败于此，遂以洮岷地降。今有普鲁岭寨，官军屯戍于此。○分水岭，在卫南四十五里，下有分水岭河。又摩云岭，在卫东南百五十里，下临白水江。宋有临江寨，初属秦州，熙宁中，改属岷州。寨盖置于此。

　　望曲谷在卫西。后汉建初二年，马防破诸羌于临洮。其众皆降，惟封养种豪布桥等屯望曲谷不下。防复击破之。《水经注》：望曲在临洮西南，去龙桑城二百里。龙桑，或即桑城矣。见前临洮府狄道县。

　　○洮河在卫城北。自洮州东北流，至此，又北流入临洮府界。详见大川洮河。○叠藏河，在卫城东门外。源出分水岭，下流入于洮河。

　　荔川河卫东南九十里。旧有荔川寨，以此为名。东南合于闾井河。○闾井河，在卫东南百四十里。源出秦州礼县之没遮拦山，流入马淳河。宋亦置闾川寨于此。○马淳河，在卫东南百八十里。合诸川之水，俱东北流入漳县境，合于漳水。又卫东南二百八十里有良恭河。旧良恭县以此名。其下流入于白水江。

　　白水江在卫南百五十里。自洮州流入境，又东北流入西和县境。邓艾屯白水，以拒姜维处也。《三国志》：姜维自牛头引去，邓艾料维且复还，郭淮因留艾屯白水北。又有洮城，去邓艾屯六十里。姜维使廖化军白水南，自引军渡白水，袭洮城。艾觉之，潜军驰据其城。维引还。今洮州城去白水甚远，或卫境更有洮城欤？张舜民《画墁录》：自岷州趣宕州，沿水而行，稍下，行大山中，入栈路，或百十步复出，略崖岑，不可乘骑，必步至临江寨。得白江，至阶州，复七八日。其所经，皆使传所不能达也。

　　○石关在卫东百五十里。或以为前凉张骏所置石门护军，即此关云。○茶埠峪寨，在卫东十五里。卫东六十里有永宁堡寨。又东十五里为弄松堡寨。又鸦山寨，在卫东南三十五里。俱官军戍守处也。

　　曹家堡在卫西十五里。又西有中寨、野狐桥、冷地峪三寨。《志》云：野狐桥在卫西四十里。又十五里为冷地峪，卫与洮州接界处也。○木昔寨，在卫西南十里。又西南有胡麻沟、鹿儿坝、柏树植、镇羌、三坌五寨，俱官军戍守处。

　　栗林寨卫南十五里。又南为陵兀赤、分水岭、哈答川、赏家族、脚力、高楼铺、何家铺、颠角、宕昌、老鼠川凡十寨，卫军戍守于此。○水磨沟寨，在卫北五十里。又北二十里有马崖子寨，向俱设官军防守。

　　┒川寨在卫南。《宋志》：元丰二年，岷州之┒川、荔川、闾川寨及通远军寨，置牧养十监，是也。通远，见巩昌府。

　　遮阳堡卫东百二十里。宋熙宁五年置，属岷州卫。七年，改隶巩州。元丰初，复隶岷州，以遮阳山而名。又《宋志》：岷州北有藏堡，亦熙宁中置。《一统志》在西和县西十里，误。○西津驿，在卫西四十里，又九十里而至洮州卫。《志》云：卫治西，今有岷山驿。

　　西固城军民千户所在卫南四百里。元置汉蕃军民上千户所。明初，改今名，隶岷州卫。城周四里有奇。今仍曰西固城。

　　○沙川在所西十里。有桥跨其上。又所城北有三眼泉，引流而北，与沙川俱北入于白水江。

　　○化石关所北九十里。又所西南三十里，有平定关，皆官军戍守处。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十一 

卷六十一
　　◎陕西十

　　榆林镇东至山西偏头关百六十里，西至宁夏后卫七百二十里，南至延安府绥德州三百里，北至黄河千余里。自镇治至京师二千五百里，至南京三千一百里，至布政司一千一百二十里。

　　春秋时白翟地。战国属赵。秦始皇时，为上郡地。汉属西河郡。后汉因之。建安中，荒弃《魏志》：汉建安二十年，省云中、定襄、五原、朔方郡。晋为并州徼外地。其后属于苻秦。寻为赫连夏所据。后魏仍为上郡地。后周置开光郡。隋废郡，以地属绥州。大业中，属雕阴郡。唐属银州。开元中，属银川郡。宋没于西夏。元属绥德州。明初，因之。正统间，河套多故。景泰中，乃设戍守于榆林旧堡。成化九年，陕抚余子俊改筑旧城，置榆林卫统千户所五，俱在卫城内。弘治九年，又展筑焉，寻为重镇。今为榆林镇，亦设榆林卫。

