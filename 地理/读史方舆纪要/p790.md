<!-- { "loadSidebar": true } -->
　　○废梅州即今县。南汉置敬州。《宋志》作恭州，避翼祖讳也。历宋及元，皆为梅州治。明初废。《城邑考》：县旧有土城，宋皇间增筑。明洪武十八年以砖石。弘治八年、嘉靖十九年，皆因大水城坏，复增修之。崇祯六年，亦尝营缮。

　　○百花障山县东十里。形势起伏，相连如城堞，高十余丈，与百花洲相映，为县东之保障。又旗山，在县东北十三里阳坡径口，高百余丈，周三十余里。县西十四里又有西山，峰峦尖耸，百有余丈，山址周回，分为八重，县西之胜也。其相接者为李洋山。○明山，在县东南四十里，高九百余丈，周三百里，形如帘莫，下有龙潭，中有仙花嶂，县之镇山也。其相近者又有九峰山。又天马山，在县南六十里，高三百余丈，周七十里，一名马鞍山。

　　铜鼓山县东南八十里。高千丈，周百里，山势峻阻，盗贼多窟穴其中，亦曰铜鼓嶂。其相近者有阴那山，高百丈，周二百五十里，形如仙掌，下有湖。又南为香炉山，高二百九十丈，周三十八里，以形似名，产铁矿。○王寿山，在县东北百四十里，高八百余丈，周二百里，形如殿阁，上有仙牛岭。又平顶山，在县东北二百里，高二百余丈，周七十二里，形如展盖，而顶平产铁矿。又东北五十里有龙牙笔山，高二百九十丈，周百余里，山势峭拔，笔状其形。龙牙，盖地名也。又薯田笔山，在县西五十里，高百六十丈，周二十九里，形势秀拔。薯田，亦地名矣。

　　梅峰县西二里。平地突起，形如覆钟，一名马蹄峰。其相近者曰高峰，亦平地突起，形如覆釜，为近郊之卫。又耸秀峰，在县南二十里，高三百五十余丈，周百里，形如宝盖，而秀丽耸拔。县东南三十里又有双笔峰，高三百余丈，周六十里，二峰并立，峭直如笔。又大峰嶂，在县北百四十里，接汀、赣之交，旧为盗薮。○铁山障，在县西北九十里，山径荒僻，亦故盗薮也。

　　○程江县西北七里。源出江西长宁县大帽山，流经县西北七十里，又东南流至城南，注于梅溪。稍东有百花洲，周数百步。相传洲东有五色水，绚烂如锦，谓之锦江。南流五十里有小溪自汀、赣来，经县北七十里南流会焉。又三十里曰松源溪，源出福建武平县象洞山，经县东北二百里西南流入焉，谓之松口。又南二十里为蓬辣滩，涛浪汹险，声闻数里，一名晒甲溪。相传韩京帅师平潮寇经此，触石舟坏，晒甲于此，因名。又东南入大埔县，会三河溪，经府城东而为韩江。《邑志》：小溪，亦名小河溪，源亦出武平县赤岸山。又松源溪，有滩石险恶，仅通小艇。

　　梅溪在县城南。惠州府兴宁、长乐县界诸山之水流入县境，东会于程江。又周溪，在县东四里，源出县东北之葵岭，经百花山下，环绕如带，西会于梅溪。《志》云：梅溪南有老溪，即梅溪故道，后水势直下，故道淤塞。今县西南二里有老溪角，约长一里，广二十余丈，折而东为新溪。正德十一年，梅溪汛涨，渐啮城址，凿此以分水势，别流过城东，复会梅溪。嘉靖二十五年，复筑陂绝流，仍自县南合于程江。○西洋溪，在县东南四十里九峰山下，源出明山，逆流而西会于梅溪。

　　○梅口镇在县北，接福建汀州府境。五代梁龙德中，南汉主岩用术者言，幸梅口镇以避灾，闽将王延美遣兵袭之，岩仅以身免。○太平镇，县西百里，有巡司。洪武三年置于县西南十余里梅塘保，二十三年改置于此。又县西北百二十里有丰顺巡司，嘉靖末置，隆庆初筑城，周二里有奇，以通判驻守，寻以盗平还郡。崇祯初，复增设官军汛守。《志》云：县城北有永定营，一名北营。又县东百五十里有上井隘，通福建上杭县，冈岭峻绝。东北二百里有松源隘，亦通上杭，山径崎岖，松源水所经也。西南四十里有水车隘，山荒涧多。百里有马头隘，路出长乐，为往来之径道。旧皆为盗贼啸聚处，设兵戍守。

　　程江驿在县城东。洪武三年置于城西，十八年移于此。又榄潭驿在县西八十里，松口驿在县东南八十里，俱洪武初置。武宁驿，在县南百里，崇祯初自惠来县移置于此。《志》云，县西百二十里有废东牛驿，元天历中置，后废，今属兴宁县界。○丙村，在县东三十三里，旧为盗薮。又东北有蛇坑、小溪坝，俱山寇出没处也。

　　饶平县府东二百里，东至福建诏安县百七十里，东北至福建平和县百里。本海阳县地，地名三饶，滨海倚山，习俗悍，为盗贼薮。成化十四年，督臣朱英奏置今县，治于下饶，筑城，以砖。嘉靖十四年，大水城坏，旋复补砌，十八年增修。城周四里有奇，编户二十七里。

　　○将军山县北三里。高五百丈，周十里，巍峨秀拔，一名尊君山。又县治北有大金山，城环其麓，一名城隍山。县南三里曰天马山，其右有文峰卓起。○桃源山，在县西北十里，上有龙潭。又十里为九峻山，峦嶂重叠顿伏，九折抵大埔县界。又百花山，在县西南十余里，一名待诏山，产茶最佳。

　　凤凰山县西北四十里，东南去府六十里。其地为下饶保，山高峻，为一郡巨镇，凤水出焉，流入海阳县界。山之西有虎头山，形如虎踞。○莲花山，在县西南九十里，一名白石山，五峰并列，形若莲花，东接沧海，西障郡城。

　　南澳山县东南二百里大海中，去福建玄钟澳口约三十余里。形如笔架，周二百余里，内三澳：曰青，曰深，曰隆，即长沙海尾，延袤三百里，田地沃饶，几数千亩。洪武二十六年，居民为海倭侵扰，诏令内徙，遂墟其地。其山四面蔽风，大潭居中，可以藏舟。嘉靖初，倭舶于此互市，既而倭自福建之浯屿移泊南澳，建屋而居，大为粤东患。其后，海寇吴平、许朝光等亦窟穴于此。万历三年，增设重兵屯据其地。四年，筑城，周三里。城左右有湾曰白沙湾，为郡境之锁钥。《海防考》：南澳周围六七百里，有青澳、后泽澳，，番船多凑泊于此。而深澳尤为形险，小舟须鱼贯而入，官兵攻剿，势甚掣肘。嘉靖间，尝用木石填塞澳口。未几，倭人使善水者捞起木石，澳口复通。既而剧贼吴平等结巢于此，官兵剿逐之，然常为贼薮。万历初，设营置兵，创筑三城：一在深水澳，一在云盖寺，一在龙眼沙，互相联络，墩台望，错综布置。三处田约共四五万亩，军民耕种，可以坐食云。○石壁山，在县东百里。山多岩石，飞泉溅空，眺望最远。又尖山，亦在县东接福建漳浦县界，相近有白鹇山，皆险阻，旧为伏戎之薮。

　　大尖峰县东南百里。峰峦笔立，为高埕栅之镇。东有大埕栅，近凤髻山。又东则虎屿、狮屿。西有大港栅，则近烟楼山。南有柘林栅，则近柘林澳。中有红旗山。四栅之中，设大城千户所。其东南有鲤鱼山，又二里有红罗山湾港，皆通潮汐，蟠蜒四十里，为一方关隘。柘林澳在其南，暹罗、日本及海寇皆泊巨舟于此，因设官兵戍守。

　　○海县东南百三十里。县境诸水皆汇入焉。南澳山在其中，分三澳，与南澳为四，海岸皆沙也。由南澳东折曰青澳，一名青径口，风涛险恶，鲜有泊舟者。深澳，内宽外险，蜡屿、赤屿环处，其外一门通舟，中容千艘，番舶寇舟多泊焉。隆澳，则轴轳往来门户也，中又有辞郎洲、宰猪澳、后泽澳皆宽衍，海寇尝窃据于此。又有钱澳，或以为即浅澳，宋少帝驻跸处云。

　　黄冈溪水县西北二千里。有二源：一出桃源山，东流经县城北而东出；一出九峻山，东南流五十里至县东，两山对峙，为河门。又有程乡县梅峰水，从天马山南下，亦赴河门。三溪合流十余里，为大石溪，以溪中有大石蹲踞，溪流经此始停潴。又十里为汤溪，一名磐石溪，溪中多磐石，有温泉涌出石窍中，因名。汤溪又流经东洋屯，十里为灯塔溪，会大榕、小榕、潘段三溪，又流二十五里为黄冈溪，入于海。

　　双溪县西南百五十里。一曰漳溪。出青峰洞山，东流四十里合黄冈溪，一曰秋溪，源出莲花山下，流入南澳，有小江溪流合焉，共入于海。○山尾溪水，在县东九十里程洋冈下。宋绍圣中，凿冈北畔为溪，接上流诸水，东行会水寨溪入于海。

　　○黄冈镇县东九十里。有巡司，洪武三年置。又有右营及小江场盐课司，俱置于此。《志》云：镇峒谷邃险，北与福建平和县接界。嘉靖十四年增筑堡城，周六里有奇。三十七年，倭贼自漳州寇饶平，攻黄冈镇，据其城，官军败却之。三十八年，复从平和突犯，入分水关，至黄冈，既又自福建云霄所突入黄冈，皆败去。《舆程记》：县东百里为黄冈驿，自驿达漳州，陆行不过七十里。○凤凰山镇，在县西北凤凰山麓，有巡司，弘治五年建。

　　柘林寨在县南大尖峰。西南有柘林澳，西北去府城百三十里，置寨于此，为戍守要地。《海防考》：柘林波连南澳，跨闽粤之交，海寇恒窥伺于此，往来突犯。盖他寨或山或礁或港，皆有险可恃，柘林寨南面平洋，海寇扬帆直指，瞬息可至，且四面孤悬，无附近卫所可以缓急应援。迩者海寇李之奇、刘香皆突陷柘林，遂入潮阳、揭阳。刘香且直趋会城，后又突入虎头门等澳。既而闽帅郑芝龙破香于柘林寨，患始息，故柘林之备为最切。

　　鱼村隘在县东南。相近又有小榕隘，县东北又有九村隘、岭脚隘，县东又有黄山坑、黄冈等隘。○青竹径隘，在县东南，接福建漳浦县界。《志》云：县境又有平溪、牛皮石、黄坭大径、凤凰小村等隘。

　　水寨在县南，去柘林一日程，近澄海县界。洪武三年，指挥俞良辅筑城，周不及二里，凿池于内，置水关于西北隅，内通海港，自南而西转入水关，潴于池，以泊战船。○竹林堡，在黄冈镇东北，福建诏安山贼由此出没。嘉靖十四年，置堡于此。《志》云：饶平东境险厄有茅山、分水二处，皆险要，接平和县界。嘉靖三十八年，俱立营于此，以御倭。

　　惠来县府西南三百里，西至惠州府海丰县二百七十八里。本潮阳县惠来等都及海丰县龙溪等都地，东南临海，西北盘礴万山，僻远荒略，为盗贼出没处。嘉靖四年，始析置今县，治洋尾，筑砖城。二十二年，增拓南城，周四里有奇。编户三十里。

　　○虎头山县东北一里。两石夹峙，其中空洞，外望若虎之昂首。又杨梅山，在县西二里，峰峦奇秀，草木繁茂。西南二里又有钓鳌山，临江多巨石。《志》云：县南一里有大墩山，上多榕树。东南三里曰赤山，平埔突起，其土赤色，因名。○葵岭山，在县西北十里，顶如覆釜，有巨石对峙，溪径幽险，山寇出没。先年设兵哨守，今废。又文昌山，在县南十五里，孤峰秀拔，卓立如笔。

