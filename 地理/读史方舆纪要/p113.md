<!-- { "loadSidebar": true } -->
　　○定陵墅在县西北。陵周三百二十步，高六丈余，上有汉广宗王庙。晋建兴初，幽州都督王浚，使其将田徽为兖州刺史保定陵时，石勒据襄国，遣孔苌击杀之。即此定陵也。

　　邯郸县府西南五十五里。西南至河南磁州七十里，南至临漳县亦七十里。春秋时卫地，战国时赵都也。秦置邯郸郡于此。汉为邯郸县，赵国治焉。张晏曰：邯，山名。郸，尽也。后汉亦为赵国治。曹魏属广平国。晋及后魏属广平郡。东魏天平初，废入临漳县。隋开皇十六年，复置县，属州。唐初，属磁州。贞观初，还属州。永泰初，复属磁州。宋因之。明初，复改今属。今城周八里，编户二十七里。

　　○邯郸城县西南二十里。春秋时卫邑，后属晋。《左传》定十三年，赵鞅杀邯郸午，午子赵稷以邯郸叛。上军司马籍秦围之，齐侯、卫侯伐晋救之。哀四年，赵鞅围邯郸，邯郸降。《汲冢周书》：敬王三十年，赵鞅围邯郸，竟有邯郸。《战国策》张仪曰：使齐兴师度清河，军于邯郸之东。《竹书》：周安王十六年，赵敬侯始都邯郸。《史记》：赵成侯二十一年，魏围我邯郸。二十二年，魏惠王拔我邯郸。二十四年，魏归我邯郸，与盟漳水上。说者曰：是时赵未都邯郸也，至肃侯时始都之，《竹书》误改为敬侯也。又秦昭襄四十八年，五大夫陵攻赵邯郸。五十年，王攻邯郸，不拔。始皇十八年，端和伐赵，围邯郸城。十九年，尽取赵地。秦王之邯郸，置邯郸郡。二世二年，章邯破赵军，平邯郸城郭。汉高九年，封子如意为赵王，都邯郸。自是赵尝都此。更始二年，世祖擒王郎，幸邯郸。其后，仍为赵国治。建安九年，曹操围邺，击走袁尚将沮鹄于邯郸，拔其城。东魏废县，而城如故。隋仍置邯郸县。唐建中二年，魏博叛帅田悦遣兵围邢州，使别将栅邯郸西北，以断昭义救兵。五代时，县移今治。《志》云：旧城俗呼为赵王城，雉堞犹存。《舆程记》：赵王城西南二十里至台城冈，又西二十里，即磁州也。

　　五氏城在县西，亦曰寒氏。春秋时，晋邯郸大夫赵午之私邑。定九年，卫侯如五氏。盖会齐侯之师，共伐邯郸午于寒氏也。十年，晋师围卫午门，于卫西门曰：请报寒氏之役。或曰五与午通，城盖以邯郸午而名。

　　武始城县西南五十里。战国时韩地。秦昭襄王十三年，向寿伐韩，取武始。汉因置武始县，属魏郡。武帝封赵敬肃王子昌为侯邑。后汉省。《汉志》注：武始县有拘涧水，东北至邯郸，入于白渠。涉乡城，在县西。《隋志》：开皇十六年，置涉乡县，属州。大业初，省入邯郸。又王郎城，在县西三里。后汉初，王郎诈称成帝子子舆，率车骑数百人入邯郸僭号，此其屯聚处也。俗犹呼为郎村。

　　○紫山县西北三十里。昔尝有紫气，与山相连，因名。亦谓之马服山，以上有赵奢冢也。《汉志》注：县有堵山，牛首水所出。或以为即紫山云。○邯山，在县东。张晏曰：邯郸山在东城下，亦谓之邯郸阜。旧《志》：邯山在召代镇，去县东南二十里，邯水出焉。岁久山移水绝，故址遂湮。又刘劭《赵都赋》西有灵丘，《郡国志》以为灵山也。今城西北有照眉池，相传赵王宫人照眉处，已废为耕地。池西有高岭，或以为即古之灵山，赵武灵王所登云。

　　双冈在今县西北，当郡西废临县西出之要道。一名卢家疃，又名卢家寨。唐建中二年，魏博帅田悦拒命，围邢州及临，遣其将杨朝光栅邯郸西北，以断昭义救兵。昭义帅李抱真东下壶关，军于邯郸，破悦支军，进攻朝光栅。悦从临驰救，河东帅马燧遣其将李自良等御之于双冈，悦不得前，遂破朝光栅，进攻临，悦败走。

　　○河县西北三十五里。自河南武安县流入境，又东入永年县界。

　　滏阳河县东三里。自河南临漳县流入境，又东入永年县界。元至元初，郭守敬言：磁州东北漳、滏二水合流处，引水由滏阳、邯郸、州、永年，下经鸡泽，合澧河，可灌田三千余顷。前朝成化十八年，磁州守张梦辅，令民于故渠随方浚治，以通舟楫，达于邯郸。今废。

　　西河县西二十五里。源出紫山，流入府城西贾葛潭。一名渚沁水。《水经注》：牛首水出邯郸县西堵山，东流分为二水。汉景帝时，六国悖逆，命曲周侯郦寄攻赵，围邯郸。相捍七日，引牛首拘水灌城，城坏，王自杀。其水东入邯郸城，经温明殿南，又东径丛台南，又东历邯郸阜，又东流出城，合成一川。又东澄而为渚。沁水东南流，注拘涧水。又东入于白渠。今城南五里有渚河城，西半里许有沁河，即《水经注》所云牛首水。自堵山东流分为二水者，合流而为西河。

　　蔺家河县西南二十里。《志》云：以近相如故宅而名。又西十里有阎家河。秋夏之交，同归渚河。又岩嵛河，在城西北二十里，又十里为牛照河。此二水同归沁河，其下流俱入于滏河。○输鼋河，在县西北二十里，或云河支流也。其水秋夏之交，散注田畴，或抵城下，与沁水同流。相传元至正间，有龙鼋斗于泽中，龙胜而鼋负，因名。

　　白渠在县西。旧自河南武安县流入境，牛首水及武始县之拘涧水，悉流合焉。又东经成安、肥乡县，而入漳水。今余流仅存，俗犹谓是水为拘水也。

　　○邯郸宫《志》云：旧址在城西北一里许。《舆地要览》以为赵王如意所建。东汉初犹存。光武破王郎，居邯郸宫，昼卧温明殿。是也。又齐主高纬时，尝营邯郸宫。盖即赵宫故址更为营建云。

　　丛台在县城东。世传赵武灵王所筑。颜师古曰：以其连聚非一，故曰丛台。汉高后元年，赵丛台灾。更始二年，光武拔邯郸，置酒高会，与马武登丛台。是也。今有丛台驿，在县治西南。○洪波台，在县东南三十里洪波村。《赵都赋》：南有洪波浊河。《后汉志》注：邯郸有洪波台，赵简子与诸大夫饮酒酣而泣处也。又陵台，在县西北三十里，赵惠文王、孝成王悼襄王所葬处。亦曰三陵村。

　　清河县府东北二百里。东南至山东东昌府百三十里，南至大名府二百十里，西至顺德府二百四十里，北至冀州百三十里。汉信城县地，属清河郡。后周为武城县，清河郡治焉。隋初，郡废，改县曰清河县，为贝州治。自唐至宋，皆为州郡治。金移恩州治历亭县，而清河县仍属恩州。元属大名路。明初属大名府。洪武六年，改今属。城周九里有奇，编户六里。

　　○贝州城在县治东。汉置清河郡，治清阳。后汉桓帝改为甘陵国，移治甘陵县。晋复曰清河国。后周移武城县于汉信城县界，以郡治焉，兼置贝州。隋初郡废，改县曰清河，仍为州治。炀帝复曰清河郡。唐复曰贝州。天宝初亦曰清河郡。乾元初，复故。五代梁乾化三年，魏州帅杨师厚掠赵王之境，使刘守奇分道自贝州入趣冀州。石晋天福三年，分天雄军之地置永清节度于贝州，兼领博、冀二州。九年，以契丹将入犯，贝州为水陆要冲，多聚刍粟，为大军数年之储。既而契丹逼贝州，叛将邵柯导之入城，悉为所有。周显德初，废永清军。宋仍曰贝州。《宋志》：端拱元年，清河县徙治永宁镇。淳化九年，又徙今治。庆历八年，平王则之乱，改曰恩州。金人移州治历亭县，即今山东恩县也。国初，又废恩州为县，而清河郡及贝州之名遂泯。甘陵故城，见山东夏津县。永宁镇，或曰在县东北。

　　甘陵城在县西北。周甘泉市地。秦置厝县，属巨鹿郡。汉属清河郡。后汉章帝子清河孝王庆初立为太子，被废。其子是为安帝。王薨，葬于厝县之广丘，安帝因尊陵曰甘陵，县亦取名焉。清河国移治于此。桓帝建和二年，又改清河国曰甘陵国。晋又改甘陵县为清河县，仍为清河国治。后魏因之。北齐改为贝丘县。隋省入清阳县。

　　清阳城在县东。汉县，清河郡治此。景帝中元二年，封皇子乘为王国。武帝元鼎三年，徙代王义为清河王，都清阳，即此。后汉省。《括地志》：清阳故城在清河县西北八里。是也。又隋改故甘陵为清阳。今见山东夏津县，非汉之清阳也。

　　信成城县西北十二里。汉县，属清河郡。后汉省。应劭曰：甘陵西北五十里，有信成亭，故县也。《水经注》：后赵置水东县于此城，故亦曰水东城。又汉有信乡县，属清河郡。宣帝封清河刚王子豹为侯国。亦作新乡。元始中，有新乡侯上书，言莽宜居摄。佟，即豹孙也。孟康曰：顺帝更名安平。按《后汉志》，安平县故属涿，非清河之境。应劭曰：甘陵西北十七里，有信乡故县。是也。又《风俗记》：东武城西北三十里有复阳亭，故县也，属清河郡。今枣强县有故复阳城。

　　末否城县东北五十里。晋建兴初，幽州都督王浚使辽西鲜卑段疾、六眷等，与石勒相持。末否，六眷之从弟也，尝筑城于此，因名。○清河城，在县东南。《风俗志》：甘陵郡东南十七里，有清河故城。汉高六年，封功臣王吸为侯邑，世谓之鹊城也。《水经注》甘陵故城直东二十里有艾亭城，疑即清河城。后蛮居之，故世称蛮城。

　　○清河旧在县西。《水经注》：淇水自馆陶清渊，又东北过广宗县，为清河。又东北入县界，与张甲故渎合。《战国策》苏秦说赵曰：赵东有清河。张仪说赵曰：秦告齐使兴师渡清河，军于邯郸之东。是也。汉因之置清河郡。今堙。县，见景州。○张甲河，在县境。《汉志》信成县有张甲河，首受屯氏别河，流经广宗县界，又东北入冀州界，至，入漳水。别河，谓屯氏别出之河也。亦自馆陶流入境。今皆堙废。《水经》：淇水自馆陶清渊东北，过广宗县东，为清河。清河又东过修县，与大河张甲故渎合，又东过东光、南皮等县，齐之北界也。

　　永济渠县西北十里，引清漳水入此。旧名瓠子渠。隋炀帝征辽，改曰永济渠。俗名御河，即卫水也。元人开合运河，卫河渐徙而南，经武城恩县之西，去县境遂远。○涉水渠，在县东。《志》云：渠自莲花池达永济渠。先是卫河数决，故凿此渠，广丈余，长四十里。遇泛溢为灾，赖此泄之。今涸。

　　直渠在县西。汉时大河所经也。《沟洫志》：地节中，郭昌使行河，河曲三所。水流之势，皆邪直贝丘，恐水势盛，堤防不能禁，乃各更穿渠，直东经东郡界中，不令北曲。渠通，百姓安之。建始初，清河都尉冯逡言：郭昌穿渠后三岁，河水更从第二故曲间北可六里，复南合。今其曲势复邪直，贝丘百姓寒心，宜复穿渠东行。不听。今皆堙废。又二渠，亦在县境。《汉书音义》：二渠一出贝州西南南折，一则漯川也。禹厮二渠以引其河，即此。今涸。漯川，见山东莘县。

