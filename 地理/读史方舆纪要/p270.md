<!-- { "loadSidebar": true } -->
　　瓠子河州东南七十里。其源自直隶之滑县开州流入界，此其下流也。《史记·河渠书》：元光中，河决瓠子，东南注巨野，通于淮、泗。后二十余载，天子自临决河塞之，作瓠子之歌。苏林曰：鄄城南有瓠子堤。《州志》：故黄河自州东南三十里合瓠子河，同注会通河。州南又有金堤，迤东北抵东阿之安平镇，即汉堤故址也。今瓠子河，详见直隶开州。

　　濮水州西南七十里。亦自直隶开州境流入。《左传》：哀二十七年，齐师救郑，及濮。即此水也。应劭曰：濮水发源陈留，入于巨野。《卫风》所云桑间濮上，谓此水也。郦道元曰：濮水有二源，一上承济水于封丘，班固所云濮水首受济者也，东北流，右会别濮水。一受河于酸枣，杜预所云濮水出酸枣，首受河者，东至乘氏县，合济水入巨野泽，昔庄周尝钓于濮水，有钓台在州东南九十里，其地亦名蒲汀，濮水所经也。今济绝河迁，濮水源流，不可复考矣。封丘，今河南开封府属县。酸枣，见河南延津县。乘氏，见曹县。

　　胡柳陂在州西。有土阜相连。五代梁贞明四年，晋王存勖自濮州引兵而西，营于胡柳陂，与梁军大战，军溃，王据高丘，收散兵，军复振。陂中有土山，夺据之，破梁军于土山西，进攻濮阳。即此。胡氏曰：陂在州西南，临濮县界。《地理志》：胡柳陂，濮阳地名。去陂西十里，有马军寨，土人讹为黄柳陂。濮阳，今直隶开州也。《寰宇记》：陂在州东北二十里，恐误。○雷泽，在州东南。《括地志》：雷泽县郭外西北隅，即故泽也。郑玄云：《禹贡》雷夏既泽，盖二水相触，而合入此泽云。今亦见曹州。

　　麻家渡在州东北。昔为大河所经。五代梁贞明四年，晋王如杨刘，复循河西上，军于麻家渡。亦曰麻家口。石晋天福九年，契丹入犯，自马家口济河攻郓州，命保义帅石ど守麻家口。是也。杨刘，见东阿县。马家口，见东平州。

　　○卢津关在州西。旧为黄河所经。《水经注》：鄄城在河南十八里，河南岸有新城，宋王玄谟前锋入河所筑。北岸有新台，鸿基层广高数丈，卫宣公所筑。大河经此，谓之卢关津。台东又有小城，崎岖颓侧，台址枕河，俗谓之底阁城，疑即关津都尉治也。《新唐志》：临黄县东南有卢津关，一名高陵津。后唐同光元年，梁以段凝为大将，营于王村，自高陵津济河，剽掠澶州诸县，至于顿丘，即此。

　　瓠河镇在州东南。《志》云：濮州雷泽县有瓠河镇，唐景福初，朱全忠击天平帅朱，败于斗门，屯军瓠河。即此。○刘桥，在州南，唐光启三年，朱全忠攻濮州，与兖、郓帅朱瑾等决战于刘桥，瑾等败走。《薛史》：临濮县有刘桥。胡氏曰：刘桥在曹州乘氏县东北，濮州范县西南。

　　行台村在州东北。梁贞明四年，晋王军于麻家渡，梁将贺瑰等屯濮州北行台村，相持不战。五年，贺瑰攻德胜南城，为晋将李建及所败，退保行台村。又有景店，在麻家渡东。《五代史》：梁、晋相持，晋人立寨于景店，以防津要。又东北即杨刘镇云。

　　潘张村在州西北，西南距杨村五十里。梁贞明五年，与晋军相持于河上，筑垒贮粮于此，为晋军所夺。既而王彦章破德胜南城，进攻潘张村、麻家口、景店诸寨，悉拔之，声势大振。胡氏曰：潘张村在大河南岸，河曲津渡处也。杨村、德胜，俱见直隶开州。○王村即今州治，后唐同光四年，指挥使潘环守王村寨，以刍粟数百万叛附李嗣源于大梁。又州东北有石村，元至正十七年，刘福通陷曹、濮及大名、卫、辉诸路，诏答失八都鲁击之，分军于雷泽及濮州，以御福通。既而军溃。退屯石村，以忧卒。即此。

　　范县州东北六十里。西北至朝城县六十里。春秋晋大夫士会邑。汉置范县，属东郡。晋属东平国。后魏建义中，改置东平郡治此。北齐郡县俱废。隋复置，属济州。唐武德二年，于县置范州。五年，州废，仍属济州。贞观八年，改属濮州。宋以后因之。元初，属东平路，寻复旧。今土城周七里有奇，编户十二里。

　　○范城县东南二十五里。春秋时属晋。战国时为齐地。孟子自范之齐，是也。汉置范县。后汉兴平中，曹操击陶谦于徐，陈留太守张邈以郡迎吕布兖州，郡县响应。程昱说范令靳允曰：君必固范，我守东阿，田单之功可立也。晋县亦治此。后魏神四年，叔孙建攻宋将竺灵秀于湖陆，不克，退屯范城。隋仍置县于此。唐光启三年，朱全忠与天平帅朱相攻，遣军围濮，使其弟罕救濮，至范，为全忠所败，全忠遂克濮州，进攻郓。明初洪武二十五年，为河所圮，因徙今治。

　　廪丘城在县东南。春秋时齐邑。《左传》：襄二十六年，齐乌馀以廪丘奔晋。定八年，公侵齐，攻廪丘之郛。哀二十年，公会齐人于廪丘。二十四年，臧为会晋师取廪丘。《史记·齐世家》：宣公五十一年，田会以廪丘叛入赵。《赵世家》：敬侯三年，救魏于廪丘，大败齐人。汉置廪丘县，属东郡。后汉属济阴郡。晋属濮阳国。又兖州亦治焉。永兴二年，范阳王遣其属刘琨等击兖州刺史东平王于廪丘，走还国。建兴初，石勒寇邺，魏郡太守刘演奔廪丘。三年，为石虎所陷。后魏亦属濮阳郡，隋属郓州。大业初，并入郓城县。唐武德四年，又析雷泽县置廪城县。贞观八年省。又羊角城，与廪丘城相近，即春秋时齐乌馀袭卫羊角者。杜氏曰：今廪丘县西有故城，春秋时廪丘邑也。县所治城，春秋时羊角城也。其东北即故高鱼城。《水经注》：廪丘县东南有羊角城，当据春秋时廪丘邑而言。《地理志》：羊角城一名义城，今廪丘废城，地名义东保。是也。高鱼，见郓城县。

　　顾城县东南五十里。《诗》：韦、顾既伐。此即夏商时顾国也。《左传》：哀二十一年，公及齐侯邾子盟于顾。即此。又范县有昆吾城。刘句曰：唐武德二年，置范州治于此。

　　○卧牛山在旧县西北三里。《志》云：县南三十里有凤凰岭。俱以形似名。

　　○黄河县东南七十里。其上流合瓠子河，自濮州流入界，又东北至东阿县，入会通河，亦云水保河。《志》云：宋漕运故道也，今有水保河巡司，亦在县东南七十里。

　　仓亭津在县东北。《水经注》：河水于范县东北流，为仓亭津。《述征记》：仓亭在范县界，东北去东阿六十里，西南至东武阳七十里，大河津济处也。后汉光和末，皇甫嵩败获黄巾贼帅卜己于仓亭。兴平初，程昱守东阿，遣别骑扼仓亭津，陈宫来袭，不得渡。建安六年，曹操扬兵河上，击袁绍于仓亭津，破之。晋永和六年，冉闵与后赵将张贺度战于仓亭。皆此地也，今湮。

　　大潴潭县东南五十里，即巨野泽之余波也。又有黑龙潭，在县南十五里。

　　○秦亭县南二里。《春秋》：庄三十一年，筑台于秦。杜预曰：范县西北有秦亭。是也。魏收《志》：东平郡尝治范县之秦城，即秦亭矣。《志》云：县东北四十余里有鲁西门，旧有石门，高数尺，盖鲁、卫之郊云。

　　观城县州西北七十五里。东北至朝城县四十里，西至直隶清丰县五十里，西南至直隶开州百里。古观国。汉为畔观县，属东郡。后汉更名卫国县。晋属顿丘郡。后魏亦曰卫国县。隋开皇六年，改曰观城，属魏州。唐初，属澶州。贞观十七年省。大历七年，复置，仍属澶州。宋因之。皇初省。四年，复置。金属开州。元改今属。土城周九里有奇，编户十里。

　　○古观城在县西。古国也。《左传》：昭元年，赵文子曰，夏有观扈。应劭曰：此即观也，夏启子太康弟所封。周显王元年，齐伐魏，取观津。高氏曰：观邑临河津，故曰观津。《竹书》：梁惠成王二年，齐田寿帅师伐赵，围观，观降。汉置畔观县。后汉建武三年，改封周后姬常于此，曰卫国，因为卫国县。隋改置于今治。

　　临黄城在县东南。汉畔观县地。后魏析置临黄县，属顿丘郡。北齐省。隋复置，属魏州。唐初，属莘州。贞观初，州废，县属魏州。大历七年，改属澶州。宋因之。端拱初，省入观城县。又河牧城，亦在县境。《后汉志》卫国有河牧城，是也。隋开皇十六年，置河上县于此。大业初，省入临黄。○瓦屋城，在县南三十里。《寰宇记》：《春秋》隐八年，宋公、齐侯、卫侯盟于瓦屋，即此处。按《左传》：齐侯卒，平宋、卫于郑，会于温，盟于瓦屋。温在河内，则瓦屋不在东郡明矣。杜预曰：瓦屋，周地。《寰宇记》误也。

　　○故黄河在县南。旧自直隶开州流经境内，入朝城县及濮州界。石晋开运三年，河决澶州临黄，是也。今湮。○黄沟，亦在县南。《志》云：西自直隶开州境流入沟，侧有山支水出焉，东入虎掌沟，又东南入于黄河。临黄县以此水而名。又有龙潭，在县东南。《志》云：县有龙渊宫，汉武时河决于此，因筑此宫，今废。

　　○高陵关县东南八十五里。即卢津关也。旧属临黄县，亦曰黄陵津，其地与濮州分界。今详见濮州。

　　朝城县州北九十里。北至莘县五十五里，西北至直隶大名府八十里，西南至直隶清丰县百里。春秋时，卫之东鄙也。汉置东武阳县，属东郡。后汉因之。魏、晋俱属阳平郡。后魏改曰武阳县，仍属阳平郡。北齐废。后周复置，属魏州。隋开皇十六年，改属莘州。大业初，属武阳郡。唐初，属魏州，寻属莘州。贞观初，复属魏州。十七年，县省。永昌初，置武圣县。开元七年，改曰朝城县，仍属魏州。元和中，改属澶州，寻复旧。天三年，复曰武阳县，未几，复曰朝城县。宋仍属澶州。金属大名府。元属东平府，寻属濮州。今土城周五里有奇，编户二十六里。

　　○东武阳城在县东南。汉县治此。后汉初平二年，袁绍表曹操为东郡太守，治武阳。三年，黑山于毒等攻东武阳，操自顿丘西入山，击毒等本屯，毒引却。后臧洪为东郡太守，亦治东武阳。袁绍围洪，洪死之。今围郭尚存，环水匝隍。晋永嘉初，兖州刺史苟破盗汲桑于东武阳。是也。升平二年，泰山太守诸葛攸攻燕东郡，入武阳，寻败还。太和四年，桓温伐燕，引舟师自清入河，军于东武阳。后魏曰武阳县。隋因之。唐曰朝城。五代梁开平五年，晋将周德威攻博州，拔东武朝城。又贝州奏晋兵侵东武。盖因故东武朝城而名也。贞明五年，晋王存勖败于朝城，视河冰甚坚，遂渡河，攻梁缘河诸栅，悉陷之，遂进攻杨刘。后唐同光初，唐主伐梁，引兵屯朝城，即故县也。盖宋时迁于今治。

