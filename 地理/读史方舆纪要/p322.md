<!-- { "loadSidebar": true } -->
　　长修城在州西北二十一里。汉置长修县，属河东郡。高帝二年，封杜恬为侯国。后汉省。《水经注》：汾水经临汾县东，又屈从县西南流，又西过长修县南，又西与华水合。后周天和五年，韦孝宽虑齐人将图汾北，请于华谷、长秋筑城，以杜其患。宇文护不听，汾北果为齐所据。长秋，长修之讹也，今名长秋镇。近《志》作晋灵公城，谬矣。○阳壶城，在州西。《九域志》州有阳壶城。《史记》：周安王元年，秦伐魏，至阳狐城。或以为即此也。

　　○九原山在州西北二十里。春秋时晋诸大夫葬此，赵文子与叔向观于九原，是也。晋义熙十三年，刘裕伐秦，前锋檀道济等攻潼关，秦将姚绍据险拒守，遣兵屯九原，阻河为固，欲以绝道济粮援，沈林子击破之。亦谓之九京。

　　峨嵋山在州南十里。《志》云：山迤逦连闻喜、夏、猗氏、临晋、荣河诸县界，西抵黄河，东抵曲沃西境。亦曰峨眉坡，亦曰峨眉原，即中条之坡阜也。○哺饥坂，在州北六里，即赵宣子食翳桑饿人处。

　　○汾水在州南。东北自曲沃县流入境，又西入稷山县界。《水经注》：汾水南至临汾县东，又屈从县南西流，谓之汾曲也。唐德宗时，州臣尝凿汾水灌田万三千余顷。

　　浍水在州东南四十里。亦自曲沃流入境，至州南之王泽，合于汾水。《春秋》：晋平公、齐景公至浍上，即此。《括地志》：王泽在州南七里。《史记》：智伯攻赵，赵襄子奔晋阳，原过后从，至于王泽。即其地也。○龙谷水，在州东北十八里。《春秋》：昭二十九年，龙见于绛郊，水因以名。又马壁谷水，在州南。《宋国史》：熙宁八年，都水监程师孟言，正平县南有马壁谷水，臣向常劝民开渠溉田五百余顷，是也。下流俱入汾水。

　　○鼓堆泉在州北十五里。出九原山，其上有堆，如覆釜形，履之如鼓声。水分二派：东曰清泉，西曰灰泉，引入州城，以注于汾水。《水经注》谓之古水，其堆亦曰古堆。唐初义师克临汾，进次古堆，绛郡守陈叔达不下，高祖攻拔之。或谓之鼓山。

　　○武平关州西二十里。北齐时屯兵于此以防周。《通典》：州南七里有故家雀关，亦周、齐时戍守处也。汾阳监，在州北，《唐·食货志》：绛州有汾阳、铜源等钱监，天下<缶卢>九十九，绛州居其三十云。

　　稷山县在州西五十五里。东北至太平县百里，西至蒲州河津县六十里，东南至解州闻喜县九十五里。汉闻喜县地。后魏置高凉县，并置高凉郡。西魏属龙门郡。隋开皇初，郡废。十八年，改县曰稷山，属绛州。唐因之。光化初，改属河中府。宋仍属绛州。今城周五里有奇，编户七十三里。

　　○玉壁城在县西南十三里。西魏大统四年，东道行台王思政以玉壁险要，请筑城自恒农徙镇之。宇文泰从之，因以思政为并州刺史，镇玉壁。八年，高欢伐魏，入自汾、绛，连营四十里，思政守玉壁以断其道，欢攻围之。不能克。十二年，韦孝宽代思政镇玉壁，高欢自邺会兵于晋阳，至玉壁围之。以挑西师不出，欢百计攻围，昼夜不息，孝宽随机拒守。欢用术士孤虚法聚攻其北。北，天险也。智力俱尽，卒不能拔。周保定初，置勋州于此，以旌孝宽之功。后又尝移绛州治此。《通释》：玉壁城周八里，四面并临深谷，后周置勋州总管府，又改为绛州，隋初移于正平，此城遂废。

　　华谷城在县西北二十里。《水经注》：涑水出闻喜县黍葭谷，谓之华谷。又有华水，出华谷中，西流与汾合，后周天和五年，韦孝宽在勋州，请筑华谷、长秋二城，以杜齐人争汾北之路，不听。既而齐将斛律光争汾北，出晋州道，于汾北筑华谷、龙门二城，与周人相持。此即斛律光所筑者。建德五年，围晋州，分遣宇文招自华谷攻齐汾北诸城，是也。今名华谷村。

　　龙门城在县北，即高齐斛律光所筑以争汾北者。《五代》：稷山县有后魏龙门郡城，盖县本后魏龙门县地也。○高凉城，在县东南三十里，后魏太和中，分龙门县置高凉县，后又置高凉郡，领高梁、龙门二县，西魏又改置龙门郡，高凉县属焉。隋迁县治汾水北，改曰稷山县。或作高梁，误也。○廉城，在县东北十里，相传赵将廉颇戍守之地，今曰廉城村。又高欢城，在县西五里，高欢攻围玉壁时所筑也。又县西三里有稷王城，亦周齐时戍守处，以稷王庙而名。

　　○稷神山在县南五十里，隋因以名县。杜预曰：闻喜西有稷亭。是也。《水经注》：山在汾水南四十里。山东西二十里，南北三十里，高十三里。山上有稷祠，下有稷亭。相传后稷始播谷于此。《志》云：山之麓跨万泉、安邑、闻喜、夏县界。

　　摩云山在县西。《唐史》：河中、绛州之间，有摩云山，山绝高，民保聚其上，寇盗无能近。龙纪初，泽州帅李罕之攻拔之，时人谓之李摩云。○清原，在县西北二十里。《春秋》僖三十一年，晋于清原，作五军以御狄。又宣十二年，赤狄伐晋，及清原也。又成十八年晋逆周子于京师而立之，大夫逆于清原。杜预曰：在闻喜县北。《寰宇记》：安邑县北五十里有清原也。《一统志》：县有清源城，晋文公作五军之所。

　　○汾水在县南十里，自绛州流入境。高欢围玉壁，城中无水，汲于汾，欢使移汾，一夕而毕。盖于上流决水移之，不使近城也。汾水又西入河津县界。《志》云：今县西南十二里有玉壁渡，元魏时于汾水北置关，后为渡。其南又有景村渡，后徙而西北，为李村渡夏秋以舟，冬为木桥以济渡。○漉漉泉，出稷神山，北流入汾。又县北三里有葫芦泉，县西有碧水泉，县东北有白杨泉，皆引流溉田，注于汾水。

　　○文侯镇在县西北。高齐天保十年，斛律光击斩周将曹回公，柏谷城主薛禹生弃城走，光遂取文侯镇，立栅置戍而还。柏谷城，或云亦在县境，非河南郾师之柏谷城也。

　　绛县州东南百里。北至曲沃县六十里，东北至翼城县七十里，南至垣曲县百五十里。春秋时晋新田之地。汉为绛县，属河东郡。高帝六年，封周勃为侯国。晋属平阳郡。后魏置南绛县，又置南绛郡治焉。后周废郡，改县为绛县，寻置晋州。建德五年，州废，仍置绛郡。隋初郡废，县属绛州。唐初县属浍州，寻复属绛州。今城周五里有奇，编户四十里。

　　○车箱城在县东南十里。《志》云：晋侯处群公子之所，城东西形长如车箱而名。西魏大统五年，尝修此城为戍守处，又侨置建州于此。十二年，高欢围玉壁，别使侯景将兵趋齐子岭，魏建州刺史杨标镇车箱，恐其寇邵郡，帅骑御之。十六年，宇文泰伐齐，自弘农为桥济河，至建州，即此城也。宋白曰：绛县本理车箱城，隋移今治。齐子岭见河南济源县。○曲阳城，在县东南，魏地也。汉初曹参追击魏豹于曲阳，即此。或曰：在曲沃之阳，故曰曲阳。

　　○太行山县东二十里。山甚高险，西北诸山，多其支委。或谓之南山，即元末察罕败贼处。余详见河南名山太行。○太阴山，在县东南十里。崖壁峭绝，阳景不到，接连太行，势极高峻。下有沸泉峡，悬流奔壑，一十余丈，西北流，注于浍水。

　　绛山县西北二十五里。山出铁，亦名紫金山。盖与曲沃县接界。《志》云：绛山西入闻喜县，东距白马山，绛水出其谷内。○横山，在县南四十里，东南跨垣曲县界，一名大横岭。《志》云：涑水出岭之乾洞，伏流盘束地中，至闻喜县界，始出而西流云。

　　ゾ山县东南八十五里。亦曰效山，又讹为罩山，即《山海经》所云教山，教水出焉者也。孔颖达云：乾河之源，出于此山之南，入垣曲县界。

　　○绛水在县西南二十五里。《括地志》：绛水一名白水，今名沸泉，源出绛山飞泉，奋涌注县，积壑三十余丈，望之极为奇观，可接引以北灌平阳。胡氏曰：此正绛水利以灌平阳之说。然《括地志》亦因旧文强为附会耳。《志》云：绛水西流，入闻喜县，为涑水之上源。

　　浍河在县东北四十里，地名大交镇，浍水别源出焉，西北流，会山溪诸水，至曲沃会于翼城县之浍水。

　　垣曲县州东南二百三十里。西南至解州平陆县百八十里，东至河南济源县百七十里，南至河南渑池县一百二十里。汉河东郡垣县地。后魏皇兴四年，置白水县，为邵郡治。后周兼置邵州，改县曰亳城。隋开皇初，郡废。大业初，州废，改县为垣县，属绛郡。义宁初，曰邵原郡。唐武德初，置邵州。贞观初州废，县仍属绛州。龙朔三年，改属洛州，长安二年复故。贞元二年，又属陕州。元和三年，还属绛州。宋改为垣曲县。今城周四里，编户十九里。

　　○垣曲城在县西北二十里，故魏邑也。一名王垣。《史记》：魏武侯二年，城安邑王垣。又秦昭襄十五年，大梁造白起攻魏取垣，复与之。十八年，复取垣。汉置垣县。后汉延平元年，垣山崩，即垣县山也。徐广曰：垣县有王屋山，故曰王垣，亦曰武垣。曹参击魏豹于曲阳，追至武垣，生得豹，遂取平阳。《博物记》：山在县东，状如垣，故县亦有东垣之称。建安十年，寇张白骑之众攻东垣。晋太元十一年，苻丕与慕容永战于襄陵，大败，南奔东垣，即此。后魏改置白水县，而故县遂废。或曰：魏白水县，即故垣县也。城东有白水，西南流合清水，故名为白水县，邵郡、邵州，皆治焉。西魏大统四年，杨拣取邵郡，东魏城堡多附于魏，即此。《五代志》：后魏置建州于高都，西魏亦尝侨置于邵郡。高都，泽州。

　　邵城在县东。亦曰郫邵。《博物记》：垣县东九十里有郫邵之厄。《春秋》：文八年，晋贾季迎公子乐于陈，赵孟杀诸郫。即郫邵也。又襄二十二年，齐侯伐晋，取朝歌，入孟门，登太行，张武军于荧庭戍郫邵。孔颖达曰：垣县有召亭，是也。宋白曰：其地即周召分陕之所，今有邵原祠，在垣县东六十里古棠树下，魏邵郡盖因以名。○亳城，在县西北十五里，相传汤克夏归亳，尝驻于此，因名。后周以此名县。隋义宁初，复置亳城县，属邵原郡。唐武德初，属邵州，五年省。又有葛城，在县西南五里，相传汤始征葛，即此。俗名葛伯寨，盖传讹也。或曰：《史记》赵成王十七年，与魏惠王遇葛孽，此即葛孽城。

