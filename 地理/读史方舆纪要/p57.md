<!-- { "loadSidebar": true } -->
　　【史略】咸淳十年，元遣伯颜等寇宋。伯颜由襄阳入汉，济江，分遣博罗欢自枣阳帅骑兵由淮西趣扬州。伯颜越汉破新郢新郢，在承天府城西南汉江南岸，宋筑城戍守于此，进攻复州及汉阳，潜师越汉口，攻阳逻堡见上，由间道渡江，围鄂州。汉阳降，鄂州亦下，乃留阿里海涯守鄂，使规取荆湖。伯颜遂引军而东，滨江南北州军，望风款附。德初，池州陷，贾似道败绩于丁家洲洲在池州府铜陵县东北二十里，元兵长驱入建康。博罗欢亦军下邳即邳州也，取清河涟海军清河，今淮安府属县，清口在焉。海涯陷岳州，悉收湖北州郡。元主命伯颜屯建康，经略临安。阿术合博罗欢军攻庐、扬诸州，断淮南援师，又命李恒及海涯等略江西、湖南地。时文天祥奏分境内为四镇，建都统居中。以广西益湖南，而建阃于长沙；以广东益江西，而建阃于隆兴；以福建益江东，而建阃于鄱阳谓饶州也；以淮西益淮东，而建阃于扬州。责长沙取岳，隆兴取蕲、黄，鄱阳取江东江东谓建康、宣、润也，时并没于蒙古，扬州取两淮。地大力众，足以抗敌，约日齐举，有进无退。彼备多力分，疲于奔命，自当引却。不报。既而伯颜发建康，分兵三道。阿剌罕帅右军，自建康出广德四安镇镇在湖州府长兴县西南八十里，趋独松关在杭州府余杭县西北九十里。详浙江重险。董文炳等帅左军，出江并海，由镇江入江阴，趋澉浦、华亭澉浦，在今嘉兴府海盐县南三十里。华亭，今松江府附郭县。伯颜帅中军，陷常州，自平江趋嘉兴，所至奔溃。阿剌罕进克独松关，朝廷大惧。时两淮犹为朝廷守，而李庭芝在扬州，与真州守苗再成等战守尤力。文天祥以为淮东坚壁，闽、广全城，敌人未必智力全备，但乘胜长驱耳。若一战以挫其锋，则主客悬殊，敌必引退。因命淮师截其后，国犹可为也。陈宜中等不从，遂籍地出玺，奉表降元。伯颜自长安进至皋亭山时伯颜自平江而南，嘉兴降。又取安吉州，遂进至长安镇。安吉州，即湖州也。长安镇，在杭州府海宁县西北二十五里。皋亭山，在杭州府东北二十里，三路之师皆会。旋自湖州市入临安湖州市，在杭州府北十里，少帝、太后北去。于是两淮、江西、湖南及川峡诸州郡，次第悉陷。

　　张、陆两公，艰难海上，迄无成功。天不祚宋，奈之何哉？

　　【史略】德二年，张世杰、陆秀夫共立益王于福州，欲保闽、广，以图兴复。元阿剌罕以舟师出明州，逼福州。塔出等以骑兵出江西，逾梅岭即大庾岭也，见前，趋广州，所至残破。广西州郡，复为阿里海涯等所陷。文天祥等竭蹶于闽、广之间，卒不获振景炎二年，天祥复梅州及广、潮、漳诸州，邵武、兴化等军，旋为元所陷。三年，复克广州。既而元兵取琼州，广州复陷。祥兴二年，张世杰等奉帝以舟师保崖山在今广州府新会县南八十里，兵败国亡。

　　辽起自临潢临潢，在大宁废卫东北七百余里，当朵颜卫北。其城南临潢水，即阿保机所都。

　　【史略】契丹本东胡种《九国志》云：匈奴种也，世居辽泽中潢水南岸，分其种为八部。唐贞观末内属，置松漠都督府，授其酋长，兼统诸州时八部各置州授其别帅，而以大贺氏窟哥为松漠都督，总诸州军事。其后叛服不常。咸通以后，中原多故，契丹始益强《唐纪》：契丹八部，皆更代为王。咸通中，有习尔者，土宇始大。钦德继之，因中原多故，时入盗边。阿保机遂以临潢之众，起于东陲，为强国。

　　太祖阿保机西兼突厥，东并勃海，有城邑之居百有三。会中华衰乱，始有营、平二州地。

　　【史略】唐天复中，阿保机始代为契丹王，益雄勇，侵灭旁部《九国志》：唐末，契丹遥辇氏益强，辟地东西三千里。阿保机以迭剌部之众，起临潢，代遥辇氏。其后别部仍欲受代，阿保机不从，寻击灭七部，并为一国。北击室韦、女真室韦在契丹之北，亦契丹类也，有二十余部，其近契丹者凡七姓，谓之七姓室韦。唐末，阿保机击之，皆服属焉。女真又在室韦之东，亦曰，西取突厥地先是回鹘据有突厥故地，至是世衰，阿保机因拓地至阴山之西，鞑靼咸服属焉。《辽志》：阿保机攻突厥、吐谷浑、党项、小蕃、沙陀诸部，悉破降之。自吐谷浑以下，皆西夷属也，灭奚奚凡五姓，阿保机击灭之。后复立奚王，使契丹监其兵，今大宁废卫即奚地。《辽志》：阿保机悉平东西奚，尽有奚之众。，在今故营州东北塞外，亦奚类也，东并勃海勃海，在高丽之北，亦种也。武后时，有大祚荣者，保东牟山，渐并扶余、沃沮、弁韩、朝鲜诸国，地方五千里，称振国王。先天初，封为勃海王。其后至大彝兴，地益拓，寻僭号。境内有五京、十五府、六十三州，为海东盛国。阿保机灭之。东牟山，在今兀良哈东境，于是城邑日增。天四年，朱温篡位，阿保机始寇云州，与李克用约和而还，寻叛附于朱温。会刘守光称帝，契丹据有营州，复攻平州，陷之《五代史》：朱梁乾化三年，晋兵灭刘守光，取其平州。盖乾化初，契丹已陷平州，未据其地也。迨周德威为幽州节度，契丹屡自平州入寇，遂窃取之。《辽史》：刘守光称燕帝，求援于契丹，遂割营、平二州畀之。未为实录。朱友贞明二年，阿保机始称帝，都临潢，国号契丹石晋天福二年，始改国号曰辽。宋太平兴国四年，仍称契丹。治平四年，复改曰辽。

　　太宗德光援立石晋，取燕云十六州。后复南侵至汴，灭晋而还。

　　【史略】后唐清泰二年，石敬瑭以太原叛，求援于契丹。德光引兵南下，与敬瑭兵会，败唐军于晋阳，遂立敬瑭为帝，取燕云十六州而还。及晋主重贵嗣位，契丹屡南寇。开运三年，直入大梁，执晋主，中原州镇相继降附。既而北去，所得之地，皆不能守。

　　穆宗述律时，周世宗复取关南地。其后宋师两问燕云，而不能有也。

　　【史略】五代周显德六年，伐契丹，取瀛、莫二州时又兼取易州。宋太平兴国四年，时辽主贤嗣立，太宗议复燕云之境。遂自太原东讨，取易州及涿州，进攻幽州，蓟、顺二州降，既而败还。雍熙二年，复遣曹彬等分道伐契丹时辽主隆绪嗣位，进取涿州及寰、朔、云、应诸州，寻又败却。端拱初，契丹陷宋涿州。明年，陷易州先是曹彬等败还，二州尚为宋守。自是数犯河北州郡。景德初，大举南寇，真宗御之于澶渊即澶州，见前，议和而还。

　　于是与宋以白沟河为界白沟河，亦曰巨马河，亦曰界河。其上流合涞、易诸水，自易州而东，经保定府新城、雄县间，至顺天府霸州城北，又东至通州武清县直沽口，合卫河以入海，西至金山金山，在今陕西甘肃徼外哈密卫北，迄于流沙流沙，见前，北至胪朐河在漠北千余里，今名饮马河，东至海，延袤万里。建五京。

　　【史略】契丹以临潢为皇都，亦曰上京朱梁贞明四年，阿保机始城临潢，谓之皇都。石晋天福初，德光称为上京，府曰临潢，辽阳曰南京亦曰东京。后唐天成三年，德光称辽阳城为南京，即今辽东都司城也。石晋天福初，改曰东京，府曰辽阳，辽西曰中京宋景德四年，隆绪城辽西为中京，府曰大定，自上京徙都焉，即今废大宁都司城也，幽州曰南京，亦曰燕京石晋天福初，契丹升幽州为南京，又谓之燕京，府曰析津，常为行都，云州曰西京宋庆历四年，契丹主宗真以云州为西京，府曰大同，所谓五京也。

　　有府六曰定理府，故挹娄国地。曰率宾府，故率宾国地。曰铁利府，故铁利国地。皆在今沈阳卫东北境。曰安定府，曰长岭府，皆在今辽东都司北境。曰镇海府，在都司南境。皆阿保机时所置。又有黄龙府，本勃海扶余府，契丹改曰黄龙。宋太平兴国七年，契丹主贤以军将燕颇叛，改曰龙州，在今辽东三万卫塞外，见前。又有开封府，故貊地，勃海曰龙原府，阿保机时废。宋太平兴国七年，契丹主贤始置开封府，亦在今三万卫东北。又兴中府，即故营州，契丹改曰霸州。宋庆历二年，契丹主宗真始升为兴中府，黄龙未废。而开封、兴中后置，故不及焉。又《金史》，张曰：契丹八路。盖契丹以五京为五路，而兴中府及龙州、平州共为八路云，州、军、城百五十有六，县二百有九，部族五十有二即奚、室韦等诸族类也，属国六十自吐谷浑以下诸夷，凡六十国，皆役属于契丹。自阿保机至延禧，传九世国亡。

　　金起自海滨，至乌古而始大。

　　【史略】女真，本东夷种《宋国史》：女真，古肃慎氏之裔，其后东汉曰挹娄，北魏曰勿吉，隋曰，五代时始曰女真。宋天圣末，契丹主宗真嗣位，因讳真曰直，世居混同江东、长白山、鸭绿水之源混同江，在今辽东三万卫北千余里。长白山，在三万卫东北千里。鸭绿水，在今辽东都司东五百六十里，又东南流入海。其源出长白山。《金史》：女真之地，南邻高丽，北接室韦，西界勃海、铁甸，东濒海，方千里。唐开元中，尝通于中国《唐纪》：开元十四年，黑水入贡，以其国为黑水州。《宋史》：隋时，分七部。唐初，有黑水、粟末二部。粟末盛强，为勃海国，黑水役属焉。勃海为契丹所灭，黑水因附于契丹。契丹徙其民于辽阳南境，曰熟女真，其在北者曰生女真，即金之先也。宋建隆中，复入贡建隆三年，女真由登州泛海贡马。淳化中，来言契丹置三栅于海岸，绝其朝贡之路。天圣以后，不复通于中国。其后乌古为酋长，始益强乌古，姓氏，又号完颜氏。宋庆历以后，乌古渐并旁部，始盛强。契丹授生女真节度使，始有官属。熙宁七年，其子劾里钵嗣，部族益盛。又五传而至阿骨打。

　　太祖阿骨打乃谋叛辽。西陷黄龙，南取辽阳，进陷临潢，取中京，又西得云中，遂入居庸，并幽、蓟。

　　【史略】宋政和三年，阿骨打嗣位初，劾里钵传其弟颇剌淑，颇剌淑传其弟盈哥。盈哥死，劾里钵长子乌雅束嗣，其弟阿骨打继之，后更名曰。四年，遂叛辽，陷宁江州州在今三万卫塞外，屡败辽军阿骨打败辽军于混同江西，又取宾、延、祥等州。其地俱在今三万卫塞外，遂称帝，国号金。渡江即混同江，陷黄龙府见前，辽主延禧自将讨之，复败还时辽主渡混同江，会其下耶律章奴作乱，遂引还。金人追败之。六年，辽将高永昌据辽阳以叛，阿骨打击破之，辽东京路州县，悉没于金。明年，拔显州今为广宁卫，辽西诸州，次第降下。宣和二年，陷辽上京。四年，陷中京，尽略居庸以北地。进取辽西京路诸州县，又取辽之东胜州在大同府西境，见前，乃还入居庸，辽人以燕京降。于是五京诸路，皆为金有。

