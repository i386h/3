<!-- { "loadSidebar": true } -->
　　《禹贡》豫州地。古曰商丘《左传》：高辛氏子阏伯居商丘。商汤为亳邑地。周武王以封微子启，是为宋国。战国齐灭宋，与楚魏三分其地。秦置砀郡。汉改为梁国。后汉因之。晋亦为梁国。后魏曰梁郡。隋初郡废。开皇十六年，置宋州，炀帝复曰梁郡王世充亦置梁州于此。唐初仍为宋州。天宝初，曰睢阳郡。乾元初，复曰宋州。五代梁为宣武军治唐建中二年，置宣武军，治宋州。兴元初，宣武军移治汴州。梁改汴州为东京，因移宣武军于此。唐改为归德军。宋仍曰宋州亦曰河南郡归德军。景德二年，升为应天府以太祖由归德节度使受命也。大中祥符七年，建为南京。金曰归德府。元因之。明初降为州。嘉靖二十四年，复为归德府，领州一、县八。今仍曰归德府。

　　府据江淮之上游，为汴洛之后劲。春秋时，宋以亡国之余，争长于山东诸侯者数百年。楚、汉之相距荥阳、成皋间也，彭越为汉徇梁地，往往攻下睢阳、外黄等城，绝其军后，破其积聚，楚是以败。景帝时，七国之变，梁实当其冲，吴楚兵不敢过而西，卒以破灭。后汉初，刘永擅命于睢阳，号召东方，居然强敌。晋永嘉以后，中原沦丧，王师出于彭城，梁、宋为必经之道。而胡、羯、氐、戎，亦由此以震动淮泗。萧梁因元魏之衰，尝道出梁国，席卷汴洛而不能保也。盖睢阳襟带河济，屏蔽淮徐，舟车之所会。自古争在中原，未有不以睢阳为腰膂之地者。唐天宝末，张巡、许远力守睢阳以抗贼锋，贼围益急，或议弃城东走，巡、远曰：睢阳者，江淮保障。若弃之，贼必乘胜长驱，是无江淮也。论者谓睢阳坚守，既足以挫贼之锋，使不敢席卷东下，又即以分贼之势，使不得并力西侵，江淮得以富庶全力赡给诸军。贼旋荡覆，张、许之功，于是乎伟矣。兴元末，李希烈僭逆，刘洽以宋州之兵西入大梁。及咸通之季，庞勋据彭城以倡乱，势甚张，而王师厚集于宋州，贼以平定。宋建陪京于此。其后蒙古攻金汴京，遣偏师陷睢州，攻归德，归德残破，汴亦不守。郡之形势，与徐、汴相表里，不较然哉？

　　今府城，春秋宋国城也。其城东门曰扬门《礼·檀弓》：元公入自扬门。《左传》昭二十一年，宋元公以华、向之乱，公自扬门见公徒，下而巡之。汉时东门犹曰扬门，又东北门曰蒙门《左传》襄二十七年，宋公及诸侯之大夫，盟于蒙门之外，是也，南门曰卢门《左传》桓十四年，宋伐郑，取大宫之椽，归为卢门之椽。又昭二十一年，华氏居卢门，以南里叛。杜预曰：睢阳有卢门亭，东南门曰垤泽门即《孟子》鲁君所呼门也。《括地志》：宋东城南门曰泽门。《左传》襄十七年，宋皇国父为平公筑台，筑者讴“泽门之，实兴我役”者也。鲁君所呼当在此，西北门曰曹门《左传》成十八年，郑伯侵宋，及曹门外，是也，北门曰桐门《左传》襄十年，楚及郑围宋，门于桐门。又昭二十五年，宋乐大心居桐门，称桐门右师。又哀二十六年，宋景公无子，蓄公孙周之子得与启；景公卒，启立，得梦启北首而寝于卢门之外，已为乌而集于其上，朱加于南门，尾加于桐门，是也，又外城门曰桑林门《左传》昭二十一年，宋城旧及桑林之门而守之。又而彡门，或曰宋郊外门。宋武公时，而彡班御皇父充石获长狄缘斯，宋公以门赏而彡班，使食其征，谓之而彡门，是也。汉梁孝王都于此本封大梁，以地卑湿，徙睢阳。《北征记》：城方三十七里，南临水即睢水，凡二十四门《汉书》：孝王筑东苑，方三百余里，广睢阳城七十里。《太康地记》：城方三十里。唐建中时，亦为宣武军城，城有三长庆二年，宣武叛将李介攻宋州，陷南城，刺史高承简保北二城，与贼战却之。咸通十年，徐贼庞勋袭攻宋州，陷南城，刺史郑处冲守北城以拒贼。宋为南京城。城周十五里四十步，东二门：南曰延和，北曰昭仁；西二门：南曰顺成，北曰回銮；南一门曰崇礼，北一门曰静安。内为宫城，周二里三百十六步，门曰重熙、颁庆。京城中有隔城，门二：东曰承庆，西曰祥辉。东有关城东面外城也，周二十五里八十三步，东、南、北各有一门。金之将亡也，以汴京危急，谋出幸。或言归德四面皆水，可以自保，既而金主出顿归德，复走蔡州。《志》曰：旧城周十二里三百六十步。明初，少裁四分之一。弘治十五年，圮于水。正德六年，重筑，乃徙而北之。城周九里有奇，今南门，即旧北门故址也府东门曰宾阳门，南拱阳门，西垤泽门，北拱辰门。

　　商丘县附郭。古商丘，为阏伯之墟。春秋宋国都也。秦置睢阳县。汉因之，梁国都于此。隋开皇十八年，改县曰宋城，属宋州。大业初，还属梁郡。唐仍为宋州治。后因之。金人复曰睢阳。明初，省入归德州。嘉靖中，升州为府，复置今县，编户二十七里。

　　○睢阳城《括地志》：在州治南二里外城中。秦县治此。项王拔外黄，东至睢阳，皆争下项王。汉文封子武于此。景帝三年，吴楚叛，引兵攻睢阳，不能克。自汉以后，皆为梁国治。后魏主子攸永安二年，梁将陈庆之送北海王颢北还，进至梁国，魏将丘大千分筑九城以距之。庆之拔其三垒，大千降，颢遂即帝位于睢阳南，旋克梁国。隋始改县曰宋城，亦治南城中。宋建东京，宋城县移入郭内。

　　蒙城在府东北四十里，亦曰大蒙城。《国语》：楚申无宇曰：宋有萧、蒙。又有蒙泽，在城东北三十五里。《左传》庄十二年，宋万弑闵公于蒙泽。汉置蒙县，属梁国。晋因之。永嘉五年，苟奉豫章王端为皇太子，自仓垣徙屯蒙城，置行台，寻为石勒所虏。刘宋属谯郡。后魏因之，亦曰北蒙县。永安初，梁将陈庆之送北海王颢北还，自钅至城进拔荥城，遂至梁国。荥城，即蒙城之讹矣。后齐废。又有小蒙城，在府南二十五里。《志》云：中有漆园。庄周尝为园人城，亦名漆丘。晋义熙十二年，刘裕遣王镇恶等入秦境，秦将王苟生以漆丘降，即此。钅至城，见江南宿州。○贳城，在府西北。《左传》僖二年，齐侯、宋公、江人、黄人盟于贳。杜预曰蒙县西北有贳城，是也。今详见山东曹县。

　　亳城在府西北。杜预曰：在蒙县西北，故汤都也。春秋时宋邑。庄十二年，宋公子御说以宋万之乱，奔亳。亦曰薄。《左传》僖二十一年，楚执宋襄公以伐宋，冬会于薄以释之。哀十四年，桓请以鞍易薄，宋景公不可，曰：薄，宗邑也。汉置薄县，属山阳郡。后汉改属梁国。晋省。《括地志》：熟西南三十里有南亳故城。《书》所称三亳者，蒙县之亳曰北亳，汤所兴；熟之亳曰南亳，汤所都；偃师之亳为西亳，汤所迁也。又诸家皆以蒙县之亳为景亳。按：《商颂》明言瞻彼景山，为高宗寝庙所托，则指偃师之亳无疑，况景山至今未改乎？指为北亳，误矣。鞍亦在亳西，盖之食邑。

　　熟城在府东南四十里。汉睢阳县地。后汉建武二年，封更始子歆为熟侯，邑于此；寻为熟县，属梁国。晋因之。后废。隋开皇十六年，复置熟县，属宋州。唐武德二年，置南州治焉；四年，州废，仍属宋州。宋开宝五年，汴水决于此，迁治城南，仍曰熟县。元省。今为熟镇。

　　横城在府西南。《左传》昭二十一年，宋华、向之徒乱，乐大心、丰愆、华御诸横。杜预曰：睢阳县南有横亭，世谓之光城，声相近也。○新城，在城南。《左传》文十四年，晋赵盾盟诸侯于新城。杜预曰：熟县西有新城。

　　○商丘在城西南三里，周三百步。《左传》阏伯居商丘，是也。世称阏台。○丘，在城南四十里。《左传》桓十二年，公会宋公、燕人盟于丘，是也。

　　○黄河在府北三十里丁家道口。自开封府仪封县东流，入府境之睢州考城界，流经此，又东至虞城、夏邑北，而东入徐州境，为丰、沛间之漕河。

　　汴河旧在城南。自开封府杞县东流，经睢州考城界，又东入宁陵界，至府城南而东南流，入江南凤阳府界。宋开宝五年，汴决熟，害民田。太平兴国三年，汴水决宋城县。淳化二年，汴复决于宋城。景德元年，宋州复言汴河决溢，皆命有司修塞。《寰宇记》：睢水在城南，汴水在城北，梁孝王广睢阳城，开汴河，始经城南为洪蓬泽。今详见大川汴水。又《水经注》：睢阳有涣水，亦汴水之支流也。今见永城县界。

　　睢水在府城南。自开封府陈留县东南，经睢州宁陵县之南流入境，又东至夏邑永城之南，而入江南徐州南界。《春秋》僖十九年，宋襄公用曾阝子于次睢之社。成十五年，宋华元讨荡泽之乱，其党鱼石等出舍于睢上。元止之，不可，则决睢ㄛ，闭门登陴以备之，鱼石等皆奔楚。汉建安七年，曹操军谯，遂至浚仪，治睢阳渠。胡氏云：睢水于浚仪首受莨荡水，东过睢阳，故曰睢阳渠。

　　孟诸泽在府东北，接虞城县界。今虞城县西北有孟诸台，亦故泽地也。《禹贡》：导荷泽，被孟猪。《尔雅》十薮，宋有孟诸。《左传》僖二十八年，楚子玉梦河神赐以孟诸之麋。又文十年，宋道楚子田孟诸。哀十四年，宋皇野语向巢：迹人来告，逢泽有介麋焉。或曰：逢，犹遇；泽，即孟诸。《周礼》谓之望诸，《史记》谓之明都，《汉志》谓之盟诸。○漆沟，在府城北，一名陨石河。《左传》：陨石于宋五。相传水涸时，五石犹存。

　　堤在府西北七里。，一作蓼。梁孝王所筑。宇文周末，杨坚使于仲文击尉迟迥将檀让于河南，军至堤，去梁郡七里，进拔之。《志》云：府城南六里有南湖，梁孝王园池故址也。

　　白沙渠在府东。又有石梁渠。宋张亢知应天府，治此二渠，民无水患。○赵渠，在府东南。《志》云：即贾鲁所开大河故渎也。自商丘虞城县而东，达萧县至徐州。嘉靖末，始北徙。万历初，潘季驯议复开之，以费重而止。二十六年，刘东星复浚赵渠，功未竟而卒。

　　○武津关府东南三十五里。路通徐、亳，有巡司。又府北三十里曰丁家道口，当黄河之津要。今有丁家道口渡巡司，在府北十里。《志》云：府城西有商丘驿，明初置。

　　阳梁聚在城东南三十里。《左传》襄十二年，楚会齐师伐宋，师于阳梁。杜预曰：阳梁在睢阳东。又鸿口亭，在府东。《左传》昭二十一年，齐师、宋师败吴师于鸿口。杜预曰：睢阳东有鸿口亭。

