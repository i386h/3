<!-- { "loadSidebar": true } -->
　　○柏乡城县西南十七里。汉县治此。元帝封赵哀王子买为侯邑。后汉县废，而城存。晋太元九年，慕容垂与苻丕相持于邺，丕遣其将邵兴招集郡县。赵郡人赵栗，起兵柏乡以应兴，为慕容隆所败。即此城也。隋因复以名县。唐元和十一年，诏诸道兵讨王承宗，昭义帅郗士美大败恒冀兵于柏乡，为五垒环其城，既而败还。五代梁开平四年，晋王存勖遣军救成德帅王，军于赵州。梁将王景仁进军柏乡，与晋相持，寻败走。乾化三年，魏州帅杨师厚自柏乡趣赵州，进攻镇州，不克而还。即今县也。

　　高阝县北二十二里。春秋时晋邑。《左传》哀四年，齐国夏伐晋，取高阝。《战国策》：周显王十二年，赵、韩会于高阝。又赵武灵曰：中山侵掠吾地，引水围高阝。是也。《史记·赵世家》：武灵王三年，城高阝。又孝成王十三年，燕将栗腹将而攻高阝，廉颇破杀之。汉置高阝县，属常山郡。武帝封赵敬肃王子丹为侯邑。师古曰：高阝，读若郭。更始二年，世祖击斩王郎将李恽于高阝。三年，世祖自蓟南还。至高阝，群臣劝进，因即位于高阝南。更名曰高邑，为冀州刺史治。章帝建初五年，北巡至高邑。是也。晋属赵国。后魏属赵郡。北齐天保六年，移治于房子县东北，东南去旧城三十里，即今高邑县也。

　　南城县东北十里。春秋时晋之栾邑。《左传》哀四年，齐国夏伐晋，取栾。其后南徙，因曰南栾。汉置南县，属巨鹿郡。武帝元朔二年，封赵敬肃王子佗为侯邑。更始二年，光武与王郎将倪宏等战于南，纵突骑击之，宏等大败。晋省，后复置，仍属巨鹿郡。后魏太平真君六年，省入柏人。太和二十一年，复置，寻属南赵郡。高齐时，县废。章怀太子贤曰：故城在柏仁县东北。杜佑曰：柏乡东北有南城，汉县治此。《寰宇记》：今邢州巨鹿县，本南地也。，孟康曰：读若挛。今俗号为伦城，音转耳。

　　○野河县西北五里。一名槐水。源出赞皇县西黄沙岭下，东流历元氏、高邑县，始入县境。又东抵宁晋县，入胡卢河。五代梁开平四年，全忠谋并镇、定，遣军袭取深、冀。晋王存勖赴救，发晋阳，自赞皇东下，至赵州。全忠将王景仁军于柏乡，晋王进军逼之，距柏乡五里，营于野河之北。周德威曰：今去贼咫尺，所限者一水耳。若彼造浮桥以薄我，我众立尽矣。不若退军高邑，诱贼离营，彼出则归，彼归则出，以轻骑掠其馈饷，不过逾月，破之必矣。王从之，退军高邑。高邑去柏乡北三十余里。既而梁军出战，至高邑南。晋将李存璋以步骑陈于野河之上，梁军不胜而退，存璋乘之，梁军大败。今有槐水桥，在县北五里，即战时梁军夺桥，晋将李建及力战却梁军处也。

　　午河县西十里。源出临城县西北诸山，东南流入县境，又东经县北三里，下流合于野河。又新沟河，在县北二十五里故城镇南，自高邑县流入。昔时南北诸川，每遇霖潦，往往泛溢为民害。元元贞间，高邑令曹桢凿沟以泄之，为利甚溥。

　　千金渠在县西。唐开元中，县令王佐所浚。旁有万金堰，亦佐所筑，为蓄泄之利。今废，俗呼为李家沟。

　　○千秋亭县北十三里，去旧高阝县七里。《后汉志》高邑南有千秋亭、五成陌，光武即位于此。○济涉桥，在南关外，午、槐二水导流经城南。此桥跨其上，以便行旅，因名。又槐水马驿，在今县治西北。

　　隆平县州东南百里。东至冀州百二十里，西北至柏乡县三十五里，东南至顺德府巨鹿县六十里。汉广阿县，属巨鹿郡。后汉永平中省。后魏太和十三年，复置广阿县，为南巨鹿郡治。寻改郡为南赵。孝昌二年，又置殷州于此。北齐改殷州曰赵州。隋开皇十六年，郡废，而州如故。仁寿初，改县曰象城。大业初，复改为大陆，又移置赵州于平棘，以县属焉。唐初，窦建德、刘黑闼皆置栾州于此。武德五年，省州入赵州，复改县为象城。天宝初，又改为昭庆县，以县有建初、启运二陵也。宋开宝二年，改为隆平县，仍属赵州。熙宁六年省。元初，复旧。金元因之。前朝洪武初，省入柏乡县。十三年，复置，仍属赵州。今城周六里有奇，编户十三里。

　　○广阿城县东十里。汉县治此，高祖封功臣任敖为侯邑。光武初，拔广阿，登城楼，与邓禹阅天下地图处也。县寻废。晋太元九年，慕容垂置冀州，屯广阿。后魏普泰初，高欢起兵信都，以高元忠为殷州刺史，镇广阿。既而尔朱兆将兵自晋阳出井陉，趣殷州，战于广阿，败却，皆故广阿城也。《志》云：今县东十二里有隆平故城。宋初改县为隆平，本治此。大观二年，因水患移今治。俗呼为旧城村。又县东北三十五里有象氏城，汉象氏县，属巨鹿郡。后汉废。隋开皇中，因以名县。

　　○澧水县东十里。自顺德府任县流经县界，又东北与沙河合，注于胡卢河。嘉靖十六年，以故流壅塞，更加疏浚，谓之新澧河。沙河，即野河之别名也。《志》云：县城下有澧水渠，唐仪凤中，邑令李玄开以溉田通漕。今涸。又老僧河，在县北五里，下流合于槐水。相传昔有僧浚泉，泉涌成溪，因名。又神泉河，在县东北六里。《志》云：源出顺德府唐山县之尧山，东流至县北五里，合老僧河而东北出。是也。

　　槐午河县北三十里。即野河也，亦曰沙河。自柏乡县流经此，又东北接宁晋县界。

　　大陆泽县东北三十里，亦曰广阿泽。自顺德府巨鹿县流入境，至宁晋县，为胡卢河。县有广阿、大陆之名以此。晋太和四年，燕慕容垂请畋于大陆，因微服出亡，遂奔苻秦。《志》云：县北有肖庄泊，东北七里有小泊，与大陆诸水皆浸乡也。孙炎云：巨鹿北广阿泽，去古河绝远。杜佑、李吉甫以邢、赵、深三州皆古大陆地，此为得之。

　　高邑县州西南五十里。东南至柏乡县三十五里，西北至元氏县四十五里。本汉房子县地。高齐移置高邑县于此，属赵州。隋以后因之。今城周四里有奇，编户十里。

　　○房子城县西南十五里。战国时赵邑。《史记·赵世家》敬侯十年，与中山战于房子。又武灵王十九年，北略中山之地，至于房子，遂之代。惠文王二十四年，廉颇将攻魏房子，拔之，因城而还。汉置房子县，属常山郡。光武初，自真定击元氏防子，皆下之。防即房，古字通用。仍属常山国。晋为赵国治，兼置冀州治焉。后魏属赵郡。北齐废。隋开皇六年，复置，仍属赵州。唐初因之，寻废入临城县。俗呼其地曰仓房村。

　　○长冈县西二十五里。冈峦耸秀，环抱村疃间，周十余里。中有兔儿坡，甚宽广。

　　○水在县治南。一名沙河，又名白漕水，亦谓之漕河。发源赞皇县赞皇山，经临城县，又东流入县境，至县东南，而合于黑水。

　　黑水县北十里，即槐河也。俗讹为淮河。自赞皇县东流，经元氏县界，又东流入县境，而合于水。故水亦兼槐水之称，槐水亦兼沙河之目。二水合流，即柏乡县野河之上源也。

　　新沟在县东南。始自县南榆柳村，浚流于柏乡县。槐、沙二河合流于县界，夏潦秋霖，泛溢害稼。元邑令曹桢始开此沟以导水，民获树艺，至今赖之。

　　○千秋台县南二里。稍西北有观星台，又有将台，皆高耸可登玩。李氏曰：三台冈阜相连，好事者为之名也。

　　临城县州西南九十里。北至元氏县八十五里，东至柏乡县四十里，西南至顺德府唐山县三十五里。本汉房子县地。唐天宝初，改置临城县，属赵州。后因之。今土城周二里有奇，编户十三里。

　　○临城在县治东。《志》云：县有古临城，即春秋时晋之临邑。《左传》哀四年，赵稷奔临。是也。唐因以名县。光化四年，朱全忠自州北侵镇州，下临城，逾滹沱，即此。○安阳城，在县南，战国时赵邑。《史记》：赵惠文王十四年，廉颇拔魏房子，又攻安阳，取之。即此城也。

　　○敦舆山县南七十里，一名幽淮山。南接太行，北连常山，州境之大山也。《山海经》：敦舆山，氵氐水出其阴，东流注于彭水。《隋志》云：房子县有彭水。刘句曰：隋置柏乡县，在彭水之阳。彭水亦赵州南境之大川也。或以为即今之沙河。

　　铁山县西南三十五里。石色如铁。元末土人结寨于此，曰铁山寨。又县西五十里有天台山，山高耸而上平。又西二十里，曰杏树山，山多杏。又西二十里，即太行山矣。○钓盘山，在县东南五里。旧传陈馀兵败走至此，问其地，曰钓盘山。馀曰：鱼入钓盘，吾其亡矣。果及于难。又县西二十里，有牛口峪，井陉县东南七里亦有此峪。《志》皆云窦建德兵败被擒处，皆传误也。

　　龙尾冈在县西北。唐大顺二年，李克用攻镇州，大破王于龙尾冈，拔其临城、元氏、柏乡，大掠而还。又县城北有董冈。《志》云：冈东接尧峰，西临氵氐水，环抱奇胜。尧峰在县东南二里，峰峦颇秀美。○圣井冈，在县东北三十里，冈上有井，冬夏不竭，故名。

　　○氵氐水县西北二十五里。源发元氏县之封龙山，绕流入县境，至县东入于沙河。《志》云：氵氐水自元氏县南境，流经县西柏畅亭。将至城五里许，断伏不流，二百馀步复出。东流经钓盘山下，入沙河。俗名三断绿杨河。韩信斩成安君氵氐水上。李左车曰：成安军败于高阝下，身亡于氵氐水。正谓此也。《一统志》：氵氐水在县西北，流经高邑栾城，达宁晋县，入胡卢河。

　　沙河县东南五里。自赞皇县流经县境，合于氵氐水。又东北入高邑县界，谓之水。或以为即彭水云。又泥河，旧《志》云在县北五里，东合氵氐水。今涸。

　　○柏畅亭县西十五里。汉武帝封赵敬肃王子终古为柏畅侯，即此亭也。俗讹为柏杨亭。

　　赞皇县州西九十里。北至井陉县百六十里，东北至元氏县三十里，西北至山西乐平县百五十里。本汉房子县地。隋开皇十六年，析高邑置赞皇县，因山为名。初属栾州，大业中属赵郡。唐属赵州。五代梁开平四年，晋王存勖将兵救成德，自赞皇东下，遂入赵州。是也。宋熙宁五年，省为镇。元初，复故。金属沃州。元初并入高邑，寻复置，仍属赵州。今城周四里，编户十二里。

　　○回车城县南十里。魏收《志》房子县有回车城。又有平州城，未详所始。《寰宇记》云：回车城，李左车所筑也。亦曰左车城。其旁有韩信将台。

　　○赞皇山县西南二十里。高百余丈，水之源出焉。《穆天子传》：至房子登赞皇山。即此。隋因以名县。山有孔子岭，下有岩，甚宽广。○四望山，在县西北二十里，山高耸，登临可以望远，因名。

