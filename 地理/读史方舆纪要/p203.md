<!-- { "loadSidebar": true } -->
　　朱泾镇府西南三十六里。宋、元时，置大盈务于此。洪武三年，改置泖桥巡司。《志》云：泖桥，在府西南四十二里，泖水经其下，亦名通济桥，桥南即秀州塘，桥西十八里即风泾镇，一名白牛市，又西十八里即浙江嘉善县也。又谢寨关，《舆程记》云：在府西四十三里，西至淀湖十八里。

　　张堰镇府南六十里。亦曰张泾堰，旧置堰以堰柘湖入海之流。宋乾道二年，转运副使姜诜等，又于堰旁开月河，置闸其上，复为闸于县东南四十八里。今为自府趣金山之孔道。嘉靖三十二年，倭自金山、张堰犯嘉兴府及平湖县，盖控御要地也。又南十二里即金山卫，亦曰小官镇，旧时分置盐课司于此，因名。

　　沙冈镇在府东北四十里。与竹冈、紫冈，为三冈之一，相去不过四五里。自府至上海，必繇之道也。○三店，在府东南。嘉靖三十四年，官军击倭于吴江之平望，倭败走三店，官军复邀击，败之。既而倭自乍浦趣还柘林，官军复败之。三店，亦曰三店塘。

　　凤凰桥府西北二十七里。跨顾会浦，西接凤凰山，因名。又砖桥，在府北三十里。嘉靖中，倭进据县东北之陶家港，官军御之于砖桥，败绩。《舆程记》：繇砖桥而北，四十里为陆家阁，又四十里即嘉定县之南翔镇。

　　上海县府东北九十里。西至青浦县九十里，西北至苏州府嘉定县七十二里。本华亭县地，居海之上，洋曰华亭海。宋时海舶辐辏，乃立市舶提举司及榷货场，为上海镇。元至元二十九年，始割华亭五乡置县，属松江府，未有城郭。嘉靖三十二年，因海寇突犯不时，始筑城为备，周九里，环以大濠，外通潮汐，颇为险固。今城周八里有奇，编户六百二十一里。

　　○沪渎城在县东北。《志》云：沪渎垒在县北十里。《吴都记》：松江东泻海曰沪海，亦曰沪渎。《广韵》：沪，水名。《白虎通》：水发源而注海曰渎。陆龟蒙曰：列竹于ㄛ海曰沪，盖取鱼具也。晋永和中，虞潭为吴国内史，修沪渎垒，以防海寇。又隆安四年，吴国内史袁山松，筑沪渎垒以备孙恩。五年，恩自海盐进陷沪渎，杀山松。既而刘裕败孙恩于郁州，追至沪渎、海盐，又破之。《寰宇记》：袁崧城，在沪渎江上，旧有东西二城，其傍为芦子渡，俗呼芦子城。其东城广万余步，有四门，后圯于江中，仅余西南一角，西城极小，在东城西北，两旁有东西芦浦，泻于沪渎江。范成大《吴郡志》：吴有沪渎，自渎至松江，溯吴郡将门，将门讹曰匠门，盖吴东门也。皮日休诗：全吴临巨溟，百里到沪渎。谓此矣。宋宝元初，两浙运使叶清臣开盘龙汇，繇沪渎江入海。明《永乐大典》亦云：淞江侧有沪渎垒。今松江水直趣而东，又七十里入海，无复有渎，两岸皆平畴茂林，故垒寂然。其东西芦浦，亦止通潮汐而已。元贡师泰有诗云：避难吴淞江，出游沪渎垒；世道苦变更，形势总隳圮。盖垒在元时已不可考矣。

　　○茶山在县东南大海中。《海防考》：陈钱山、茶山，上海县南跄巡司之界也。嘉靖中，官军击补陀山倭贼，贼走茶山绝顶，官军一道繇东北浅步沙进，一道繇婴哥岩进，一道繇中路进，而大兵皆继其后，遂歼之。今山与浙江之海盐、定海海中诸山相联络。

　　○海县东七十里。北起嘉定，南抵华亭，为县所辖，松江与黄浦合流入焉。混茫无际，东接诸番，惟日本最近。宋、元间入贡，皆繇青龙市舶司。后渐徙于四明，贡者不复取道。沿海皆滩浅，物产鲜少，俗号穷海，独盐利为饶。自清水湾以南，较川沙以北，水咸宜盐，故旧置盐场。近有沙堤壅隔，水味寝淡，卤薄难就，而煮海之利亦微。元时，潮汐繇吴松口入，朔望以子午为信。万历八年，潮决李家洪，去故道南二十里，潮汐遂早数刻，帆舶出没甚便，不可无备云。

　　吴淞江在县北。自青浦、华亭县流入境，又东北接嘉定县境入海。自宋以来，屡经浚治。元大德八年，浚上海界吴松旧江，东抵嘉定石桥洪，迤逦入海，长三十八里有奇，阔二十五丈。十年，复浚上海界赵屯、大盈、白鹤江、分庄嘴、樊浦、西洪、盘龙旧江，开挑计长三十七里有奇。数内樊浦为头一河，下接新泾，旧江面阔二十丈余，既又于庙泾、盘龙以东，挑出水口子凡五处。明弘治中，命工部侍郎徐贯复治吴松江，自上海西界帆归浦至分庄，七十余里。隆庆四年，抚臣海瑞按行上海，开浚吴松江，自黄渡起至宋家口，凡七十余里。盖县当吴淞委流也。今有吴淞江巡司，在县西北三十里。

　　黄浦在县东，大海喉吭也。自华亭县界迤而东，受南北两涯之水，乃折而北，受东西两涯之水，经城东二里许，又折而东北，合于吴淞江以入海。明初，吴松江淤塞，自上海关桥以西之水，悉壅入三泖，而黄浦当其下流，盘旋汛溢，不达江海。永乐初，夏原吉乃导黄浦繇范家浜以达吴淞江，其入江处曰南跄浦口，自是汇流以入海。毛节卿曰：三江既塞，三泖南源由黄浦北折而入松江之下流。是也。《海防考》：黄浦入江，东北去吴松口不五十里。吴淞为海寇突犯之冲，而黄浦逼近县城，仅一二里循浦而南，繇江而西，皆直达郡城。此诚肘腋之虞，防御所当加意者也。《志》云：浦口旧阔三十余丈，今横阔几二里。盖三江之绾毂，仅恃黄浦云。有黄浦巡司，在县南三十里。

　　南跄浦旧《志》云：在县东北三十六里，即永乐中导黄浦繇此入江处也。今故址已堙，而县东北有跄港、大跄浜，南近都台浦，相传即南跄旧流。有南跄巡司，向置于川沙堡城内。○都台浦，在县东南，旧名曹家沟。天顺四年，抚臣崔恭浚蒲汇塘及新泾诸处，又浚曹家沟深广，以备旱潦，因名曰都台浦。弘治初，水利佥事伍性复浚顾会、赵屯及都台诸浦，是也。又北汇诸塘港，下流注于黄浦。

　　下沙浦县东南六十里。旧名盐铁塘，相传五代时吴越运盐铁于此。宋绍兴十五年，秀州判曹泳开顾汇浦，又浚盐铁塘，舟楫通利，因改名下沙浦，自浦北流为盐塘、绝沈庄、周浦、三林诸塘而北，出汇诸河港，下流亦入于黄浦。《志》云：县境又有运盐河二，一自东南青村盐仓而北，会东西诸泾港。一自下沙场而东，循海塘北行，析为支渠，通诸团盐运，并达青浦县境。今通塞不一矣。○沈庄塘，在下沙浦北。嘉靖三十三年，官军败倭贼于此。又北为周浦塘，又北为三林塘，俱会诸支港之水西入于黄浦。

　　蒲汇塘在县西南四十里。自青浦县受盘龙、泗泾诸水，绝沙冈、竹冈、横沥诸水而东，为龙华港，又东经县南，入于黄浦。《志》云：吴淞南境之水，自盘龙以东，俱繇蒲汇、龙华二港达黄浦入海，最为通利。

　　六磊塘在县西南。自盘龙汇分支，东合诸流，接乌泥泾，下流入于黄浦。旧《志》：县南五十五里有莺窦湖，亦曰邢窦。相传以二姓居此而名。天顺四年，抚臣崔恭浚六磊塘、莺窦湖、乌泥泾、沙竹冈，通流入黄浦，是也。今湖已湮塞。

　　乌泥泾县南三十里，其西南与华亭县分界。元泰定初，都水监任仁发浚乌泥、大盈二河。二年，复浚县之潘浜、乌泥泾，各置石闸，以遏浑潮，闸废。今东流注于黄浦。○新泾，在县西南，南达华亭，北接吴松江，有新泾巡司，自新泾而西有横沥塘，北绝吴松入嘉定县界。《志》云：新泾浦东之支渠，有石桥、周家等浜，西有陶泾、师家等浜，又东有东西上澳浦，皆南通乌泥泾，北接松江。又闸港，在县东南新场镇西，又西流入黄浦。

　　○川沙堡县东南五十四里。产盐，商贾辐辏，地名八团镇，有三场盐课司。嘉靖三十六年，抚臣赵忻等奏置川沙堡，筑城周四里，屯设官兵，以备倭寇，自是商民辐集，屹为巨镇。《海防考》：堡南五十里为川沙汇，北五十里为宝镇堡，又东北去吴淞所亦五十里。嘉靖三十四年，倭贼据为巢穴，与老鹳嘴、柘林、新场，相犄角，于是筑堡戍守。自川沙至宝镇中，有钱家、烂泥、清水等，其南又有七团、五团等洪，亦曰新洪、旧洪，倭舟皆可登泊也。宝镇堡，盖即嘉定之宝山所矣。

　　下沙镇县东南六十里。一名鹤沙镇，峙邑南而近海，因名。宋置下沙盐场，旧有盐课司，后迁新场镇，而盐仓则自周浦徙于此。今亦废。○新场镇，在下沙南九里，一名南下沙。元初置盐场于此，场赋为两浙最，贾贩甚盛。嘉靖三十二年，倭贼据新场，大为东南患。又东南二十里曰一团镇，商贩多聚于此。《志》云：下沙捍海塘外，有石笋滩，距海三十余里，沙中有石如笋，因名。一名分水港，以潮汐遇石笋而分流也。

　　周浦镇县东南三十六里。一名杜浦，元置下沙盐场及杜浦巡司于此。后盐场既迁，巡司亦废，民物则繁阜有加。明嘉靖三十四年，倭贼自柘林移据周浦，官军败却之。又三林塘镇，在县东南十八里，有三林巡司，今置于川沙堡城内。又县东南十八里有吴会镇，本名吴汇，后易今名。旧置邹城巡司于此，今废。

　　乌泥泾镇县西南二十六里。旧置太平仓税课局及芦子务巡司于此。《海防考》：乌泥泾与黄浦东之三林塘、周浦镇相望，倭贼繇三林、周浦，渡黄浦而西，即犯县治，若犯府境，必繇乌泥泾而西，为控扼之要地。○闵行市，在县西南五十里横沥东。《志》云：南汇陶宅入府之通衢也，又南与叶谢相为应援，有事时，兵屯于此，足为府城之捍卫。《海防考》：南跄渡、沈庄塘、周浦、闸港、闵行镇，与华亭之叶谢、曹泾、张堰，皆贼渡黄浦入犯府城之道。

　　青浦县府西北五十五里。东北至苏州府嘉定县七十里，西南至吴江县九十里，南至浙江嘉善县八十里。本上海、华亭二县地。明嘉靖二十一年，按臣施汀奏割华亭二乡、上海三乡，置青浦县，治青龙镇。三十二年废。万历元年复置于今治。城周六里，编户二百二十四里。

　　○青浦旧县在今县东北三十五里，故青龙镇也。其地下瞰吴淞江，据沪渎之口，自昔为海舶辏集之所。唐置镇于此，为防御要地，以在青龙江上，亦曰龙江镇。宋政和中，改名通惠，寻复旧。建炎中，韩世忠欲邀击兀术，以前军驻青龙，即此镇也。《志》云：宋时坊市繁盛，置巡司、税务及仓库于此，俗号小杭州。及再经变乱，市舶之设又复迁徙，而镇遂荒落。嘉靖中，复设县治此，数年而罢。今县治即唐行镇，亦曰横溪，以临横泖上也。元初为大姓唐氏所居，商贩竹木，因名唐行。明初置新泾税课局，又上海之水次西仓亦置于此，曰唐行仓。万历初，复建青浦县，因改镇为县治，创立城池。

