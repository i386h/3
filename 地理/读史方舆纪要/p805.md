<!-- { "loadSidebar": true } -->
　　相思江府南五十里。其处有卧石山，江出其下。有相思埭，唐长寿初筑，分相思水使东西流，东流合漓江，西流合白石水，阔各十丈许。○南溪，在南溪山前。《志》云：漓江南流至斗鸡山，南溪之水自西南来，合弹丸溪入焉。又西有曲斗潭，回旋数曲，东流合于南溪，其合处亦名金莲港。又马溪，在府东四十里，下流合于漓江。

　　西湖旧在府城西三里。环浸隐山六洞，阔七百余亩，胜概甲于一郡，久废。宋经略张维筑斗门，始复旧。今复湮为平畴矣。又白竹湖，在府城西南三十里官道西，阔百余亩，冬夏不涸。○龙池，在尧山下，颇为民利。岁久堙塞，宋张维重浚，以石之。

　　灵陂府东北二十里。唐景龙中，桂州都督王堰水溉田处也。后废。宋乾道中，经略李浩即其地开营田，再筑此陂，随坏。淳熙中，经略詹仪之重修。今废。又朝宗渠，在府城北。宋治平中，知全州王祖道穿渠东接漓江，西入西湖，达阳江。其后，范成大、方信孺相继营缮。今湮。土人呼其地为朦胧桥。《志》云：城西旧有莲花、杉木两塘，宋时穿此引西湖水北接朝宗渠，为西北城濠。今故址犹存。

　　湖塘府城东十五里。其相近又有龙塘。二塘相通，阔数百余亩，深十余丈。其旁又有润塘、耿塘，灌溉亦甚广。又沙塘在府城西十五里，石家塘在府南，俱利灌溉。

　　回涛堤在府城东南。唐贞元十四年，筑以捍桂水。○訾家洲，在城东南漓水中。洲觜并漓山，先是訾家所居，因名。虽大水，洲尝如故，相传以为浮洲也。

　　○东关在府城东江门外。又有南、北两关，及府西南文昌门外之中关，皆近郊之捍卫也。又有河泊关，在府东南河泊所之东。○芦田市，在府南四十里，明初置巡司于此。又府西五十里有两江巡司。《会典》：旧有湘山渡巡司，今革。

　　东江驿在府城北。又苏桥驿，在府西七十里。南亭驿，在府南七十里。《舆程记》：东江驿而东北，五十里为大龙驿，道出灵川县；苏桥驿而西南，四十五里为永福县之三里驿，西入柳州之道也。又桂川公馆，在府北二十五里，临桂、灵川二县适中之路，万历六年建。

　　兴安县府东北百三十里。东至全州百二十里。汉始安县地。唐武德四年，析置临源县。大历三年，峒寇万重光诱桂林等县构逆，独临源不应，因改名全义。五代晋开运三年，湖南置溥州治此，又改县曰德昌。周广顺初，南汉仍曰全义县。宋初州废。太平兴国三年，避讳，改今名。城周三里有奇，编户二十里。

　　○全义城县西五十里。《志》云：旧县治此，今名全义坊。又有临源城，在县南乡廖仙井旁。唐武德初置县于此，遗址犹存。《通志》：县西五十里又有黄城，相传黄巢寇桂州，尝营垒于此。

　　○龙蟠山县东十五里。本名盘龙，唐天宝中改今名。山下石洞有门数重，《录异》谓之乳洞。斜贯一溪，名灵水溪。又阜源山，在县东五里，下有泉可溉田。《志》云：县东三里有全义山，唐因以名县。○凤鸣山，在县北三十七里。俗呼鸡爬山，宋淳熙间改今名。

　　海阳山县南九十里，西南去灵川县九十里，盖境相接也。本名阳海山，俗曰海阳。湘、漓二水皆出于此。山下有岩幽胜，行数百步至水泉处，阔不盈尺，其深叵测。又龙山，在县南四十里，民居环绕。又金山，在县西南二十里，下有金坑，今废。

　　临源岭县北三里。即越城岭也，亦曰始安峤。旧《志》：越王城，在湘水南五十里。《一统志》：越城岭西南有越王城。盖即越城岭之讹矣。详见前名山越城岭。○石康岭，在县西，周八十里，逶迤而东，绕出县后。其下源泉四出，灌田甚广。又盐砂岩，在县西六里，有砂与盐相似，鬻盐者多取以乱真。旧有盐沙寨巡司，今革。

　　龙凤岩在县东。一名梓林洞。泉出岩中，灌田甚广。又草圣岩，在县西十五里，以唐僧云峤者善草书而名。岩之东有圆穴，一名月山。又西五里为白雪峰，特立渠江之侧，粲白如积雪而名。上岩深广，容百余人。○乳洞，县西南十里。洞有三：上曰飞霞，中曰驻云，下曰喷雷，宋人所名也。旋折而上，泉石奇胜。又西南里许有鸣玉洞，亦曰梵音洞，外狭中广，下滨灵渠。

　　○潞江县西北七里。源出犭洞中，流入界，分南北二陂，灌田万亩，又南入灵川县境而合于漓水。

　　始安水在临源岭南。《水经注》：始安峤之阳，有峤水南流注漓，名曰始安水，又有沩水流合焉。《志》云：沩源水，源出县之南乡，亦名桃花源。又有融水，出融山二洞中，流经县境，又南入灵川县界入漓水。今县西五十里有大、小融江渡。○零水，在县西南五十里。其地有郁金山水源出焉，亦南流入漓。县南又有凤源水，其地亦名南凤源，合南渠入于漓水。又双女井水，在县南七里，亦流出南渠合漓江。

　　灵渠在县北五里，即道漓水处。南经灵川县入临桂县界，亦谓之氵零渠。《水经注》湘水自零陵西南谓之氵零渠，是也。唐咸通五年，安南为南诏所陷，岭南用兵，诸道馈运皆溯湘江入氵零渠。《宋·沟洫志》：灵渠以引漓水，故秦史禄所凿。或谓之秦凿渠，后废。唐宝历初，观察李渤设斗门十八以通漕，俄又废。咸通九年，刺史鱼孟威以石为铧堤，亘四十里，植大木为斗门，至十八重，乃通舟楫。宋庆历中，提刑李师中修浚，后守臣边诩等复累加修葺。绍兴二十九年，臣僚言：广西灵渠接全州大江，其渠仅百余里，自静江府经灵川、兴安两县，宜令两邑令兼管修治。诏漕臣修复，以通漕运。范成大曰：灵渠，在桂之兴安县，秦始戍岭时，史禄凿此以通运之遗迹。湘水源于海阳山，在此下融江。融江为下流，本南下。兴安地势最高，二水远不相谋。禄始作此渠，派湘之流而注之融，使北水南合，北舟逾岭。其作渠之法，于湘流砂磕中，垒石作铧觜，锐其前，逆分湘流为两，激之六十里行渠中，以入融江，与俱南。渠绕兴安界，深不数尺，广丈余，六十里间置斗门三十六，土人但谓之斗。舟入一斗则复闸斗，俟水积渐进，故能循崖而上，建瓴而下，千斛之舟亦可往来。治水巧妙，无如灵渠者。《志》曰：渠既通舟楫，亦利灌溉，一名中江。自李渤置斗门，开漓水则入于桂江，壅桂江则归之湘水。又凿分水渠三十五步，阔仅五六尺，以便行舟。其后修筑，皆因渤之故迹。明洪武末，渠道湮坏，遣御史严震直修浚。《郡志》：震直修灵渠，欲广河流，撤去鱼鳞石，增高石埭，遇水泛，势无所泄，冲塘决岸，奔趋北渠，而南渠浅涩，行舟不通，田失灌溉，连年修筑，百姓苦之。永乐二年，改作如旧制，水患始息。成化间复坏，郡守罗向修复。今县东有水函十，灵渠之水径此。每遇霖潦，往往啮堤为患，因置石函以泄之，灌田数千亩。每至决坏，有司相视以时兴修焉。

　　八字陂在县治东。又昌陂，在县南六十里。沿潭陂、赵家陂、观陂，在县西。斜陂，在县北。又辛家堰，在县南。龙眼堰，在县东。皆灵渠之水分引溉田处。又潭，亦在县南。《志》云：湘、漓分流处，地名铧觜，汇而为潭，名曰潭。

　　○严关县西南十七里。粤西之襟要，桂郡之咽喉也。详见前重险严关。○下营关，在县西五里。

　　唐家铺县北五里。有巡司。又县西南四十里有陆洞巡司。○白云驿，在县东北漓江上，驿南有万里桥，漓江所经也。

　　灵川县府北五十二里。东至全州灌阳县百四十里，西南至永宁州义宁县九十里。本始安县地。唐龙朔二年，析置今县，以灵渠水为名。今城周四里，编户五十里。

　　○高镇山县西南二里。古名大象峰，一名大藏。其下有潭，横浸山腹，名象潭。其形三折，又名之潭。宋宝间，改名高镇岭。元至正间，大藏山崩，后名其所崩崖为赤壁，因名赤壁岩。○西峰山，在县西北二里。高数百丈，三面峭拔，其中坦衍，上有龙泉，每日三涨三落。又西北三里为挂榜山，高耸与西峰相埒。又西北五里曰双盖山，高百余丈，两峰圆峙，如张盖然，俗名凉伞山。《志》云：县西一里有吕仙山，产茶曰吕仙茶，其地即今县治西南平阜也。县旧治此。宋绍定四年，县令郑延年始迁县治于今所。

　　北障山县北十里。倚峙如屏障，与临桂尧山对峙，高广称之。《志》亦谓之玄山。山周环有泉百源，其著者曰滑石泉。宋绍兴六年，州帅胡舜陟易名漱玉泉。今亦曰道乡泉，以邹浩曾经此而名。或名为龙隐泉。《一统志》谓之百丈山，又名把伏山。重峦叠嶂，绵亘数里，当风飙起，则飞鸟回旋不能度，俗谚：县鸟不过灵川。是也。○舜华山，在县西二十里。一名舜山。山多峰岫如冠笏，亦与尧山相望。中有月华岩，亦曰月华山，以岩洞如月窟也。下有池曰舜池。

　　香炉山县东北三十里。高千仞，中分一小山，形若香炉。又马鞍山，在县东二十五里，高耸与香炉相并。○金瓶山，在县西十五里。其西峰连环律，状类金瓶。又半云山，在县西南界。其山平地突起，四面孤高，亦谓之半云岭。

　　千秋峰县东北七里。独立危耸，一名文笔峰。下有峡通大江，亦曰千秋峡。《志》云：千秋峡丛山列拥，亦名笔峡。大融江经此，风水相搏，涛色如银，名曰银江。今有千秋峡巡司。○灵岩，在县西北三十里。岩高数百丈，南北相通，小溪环绕其下。《名胜志》：江水贯灵岩中，阔数十丈，深不可测，山谷百源辐辏于此，可通舟楫。

　　龙田岩县西三里。中有石田，高低委曲，下有龙泉。又真仙岩，在县西南三里，石室穹窿，容数十人。又仙隐岩，在县西南十余里。岩深广，其上若石楼，下有深潭。又西南十里有华岩洞，高广数仞，清泉环绕。

　　○漓江在县东北。自兴安县流合大融江入县界。《志》云：灵渠行五十里入大融江，名曰灵江。又西北有黄柏、六峒、川江三水流合焉，亦曰融江。经千秋峡而南亦曰银江。又经县南之甘棠墟白石潭而入临桂界，亦曰桂江。又有小融江，亦自兴安来，至江南大埠口始与大融江会，左右剌合，故曰漓津。

　　西江在县西北。即黄柏、六峒、川江三水也。其源俱出全州西延之境，与湖广新宁县接界，绕七都蛮峒而来，六峒居中，黄柏、川江在左右，并流而汇灵岩山下，东流合于漓江。

　　甘水在县南。源出融山北界，流经县西南，过大山下东流，至县南二十里之甘棠墟而合漓江。又白石湫，在县南三十五里，亦曰白石潭，东流合于漓江。《志》曰：县东有淦江，北有路江，与白石湫、甘水皆入于漓江。淦、路二源俱出犭峒界云。

