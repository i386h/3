<!-- { "loadSidebar": true } -->
　　汴水，即《禹贡》之氵水，所谓河出为氵也。春秋时，谓之必阝水必阝音氵反，即汴字。后避反字改为卞。宣十三年，晋楚之战，楚军于必阝，即是水也《水经注》：济水东合荥渎。济水于此亦兼必阝之称。其地盖即荥口受河之处。今在河阴县西。秦汉间曰鸿沟。《史记》：荥阳下引河东南为鸿沟，以通宋、郑、陈、蔡、曹、卫，与济、汝、淮、泗会于楚。孔氏曰即氵反水也。氵反水首受济，东南与淮通。《汉志》谓之狼荡渠。前汉平帝时，汴河决坏。至明帝永平中，浸淫益甚，遣王景、王吴修筑，绝水立门，河汴分流，复其旧迹。亦曰荥阳漕渠。《说文》：汴水受陈留浚仪阴沟狼荡渠，亦曰阴沟，至蒙今江南蒙城县，为水，东入于泗。《元和志》：禹塞荥泽，开渠以通淮、泗。汉永平中，命王景修渠景所修筑，谓之渠堤，岁久湮废。晋末，刘裕灭秦，发长安，自洛入河，开汴渠而归。其后复塞。隋大业初，更开导，名通济渠，西通河、济，南达江、淮。唐自天宝以后，汴水湮废。广德二年，时漕运者皆自江汉抵梁洋，迂险劳费。乃命刘晏为河南江淮以东转运使，开汴水以通运，自是岁运米数十万石给关中。唐末，汴水溃决，甬桥东南甬桥，见南直宿州，悉为污泽。周显德二年，方谋伐唐，命武宁帅武行德发民夫因故堤疏导之，东至泗上。五年，浚汴口，导河流，达于淮，江淮舟楫始通胡氏曰：此即唐时运路。江淮割据，漕运不通，水路堙塞。今复浚之。宋太平兴国中，汴水决溢不时。至道元年，诏张洎等讲求汴水疏凿之由。洎言，汴水横亘中国，首承大河，漕引江湖，利尽南海，半天下之赋，由此而进。禹初于荥泽下，分大河为阴沟，出之淮、泗，至浚仪西北，复分二渠二渠，详见祥符县鸿沟注。其后或曰鸿沟，始皇疏之以灌魏都者也。或曰莨菪渠莨菪，亦作狼荡，又为莨荡，自荥阳五池口五池口，见中牟县，来注鸿沟者是也。或曰浚仪渠。汉明帝时，循河水故渎作渠，渠成，流注浚仪者是也《水经注》：汉末，河入氵反，灌注兖、豫。永平中，导汴水，绝河而受索。或曰石门渠，灵帝建宁四年，于敖城西北垒石为门，以遏渠口者是也。石门渠东合济水，与河渠东注，至敖山之北敖山，见河阴县，而兼汴水，又东至荥阳北，而旃然之水，东流入汴旃然水，见荥阳县。荥阳之西，有广武二城。汴水自二城小涧中东流而出，济水至此乃绝。惟汴渠首受旃然水，谓之鸿渠。桓温将通之而不果晋太和中，桓温自兖州伐燕。郗超曰：道远，汴水又浅，恐漕运难通。盖兵乱之余，汴水填淤，未经浚治而浅也。刘裕伐秦，浚之，始有湍流东注。而岸善崩溃，裕更于北十里疏凿以运漕者，义熙十三年也《水经注》：刘公命刘遵考漕此渠，而山崩壅塞，乃于渠北十里更凿故渠通之。皇甫谊发河南丁夫百万开之，起荥泽入淮千余里，更名曰通济渠者，隋大业三年也陈无己曰：隋大业初，合河、索为通济渠，别而东南入于淮。今于畿为白沟，于宋为沙，于单为石渠，于徐为氵反，而入于南清。裴耀卿言，江南租船，自淮西北溯鸿沟，转输河阴、含嘉、太原等仓河阴县有河阴仓，东都有含嘉仓，陕州有太原仓，凡三年，运米七百万石者，唐开元之二十三年也唐初，改通济渠为广济渠。开元末，河南采访使齐氵以江淮漕运，经淮水入汴，淮流湍激，多损坏，遂浚广济渠下流，自泗州虹县，至楚州淮阴县北八十里，合于淮。功毕而水流迅急，不可行，乃废。又贞元十四年，董晋作汴州东西水门时晋为宣武帅。五代汉乾三年，河决郑州，卢振请修汴河立斗门以备旱潦振上言：汴河两岸，堤堰不坚，每岁溃决，正当农时，劳民役众。莫若沿汴水，访河故道陂泽处，立斗门，水涨溢时以分其势，即潦水无漂没之患，旱则兼收灌溉之饶。周显德四年，疏汴水，北入五丈河五丈河，见后。六年，命王朴如河阴，案行河堤，立斗门于汴口；又命韩令坤自大梁城东，导汴水入蔡水，以通陈、颍之漕；命袁彦导汴水入五丈渠，以通青、郓之漕蔡水，见后。宋建隆二年，导索水，自旃然与须水合索水、须水，俱见荥阳县，入于汴，谓之金水河金水河，本京、索水，导自荥阳县东南黄堆山，其源曰祝龙泉，过中牟曰金水河。宋漕运四渠之一也。诏河阴汴口，每岁均节水势，济江淮漕运《宋国史》：太平兴国三年，浚汴口。四年，名汴河水门曰上善、通津、大通。汴水入城西大通门，分流出城东上善、通津门。九年，又治汴堤。淳化二年汴决，景德三年汴溢，皆筑堤塞之。大中祥符二年，汴水溢，诏遣使相度《宋会要》：时自京至郑州，汴水浸溢道路，诏减汴口水势。既而水减阻漕，乃复浚汴口。四年，白坡发运判官史莹，请于汜水县东孤柏岭下，缘南岸山趾，开汴口以均水势。会内臣阎从翰请于下流开减水四道，以防泛溢，从之。莹议废。寻又于中牟、荥泽各开减水河，而浚渠修堤之后，以时间举。八年，马元方请浚汴河中流，阔五丈，深五尺，可省修堤之费。诏相度修治，因浚泗州夹冈一带。天圣三年，汴水浅涩，诏疏河口。四年，复以涨溢为患，诏度京城西贾冈陂地，泄之于护龙河。嘉六年，都水监奏：汴河自泗州至南京今归德府，道直流驶，不复须治；自南京以上至汴口，水散漫多浅。请自南京都门三百里，修狭河木岸，扼束水势。从之。功成而人以为便《会要》：嘉初，自京至泗州，俱置狭河木岸。熙宁四年，于故河口西创开訾家口《宋志》：汴首受黄河之处，在河阴县南。每岁自春及冬，常于河口均调水势，止深六尺，以通行重载为准。然大河向背不常，故河口岁易。易则度地形，相水势，为口以逆之。訾家口，在河阴县石门之西，近汜水县界，才成而淤，乃复开旧口《宋史》：时有应舜臣者，上言新口在孤柏岭下，当河流之冲，其便利可常用勿易。水大，泄以斗门，小则为辅渠于下流以益之。王安石善其说。后三年，河水壅溢，积潦败堤，提举汴口官王琉请塞訾家口而留辅渠。八年，侯叔献复浚訾家口。既而汴水大涨，乃复闭之。六年，都水丞侯叔献言：汴河两岸，沃壤千里，牧地废田二万余顷。欲稍置斗门，泄其余水，分为支渠，及引京索河，并三十六陂以溉田三十六陂，俱在汴南。既而祥符、中牟之民，大被水患。又汴河数淤，常至绝流，公私大困。八年，议因故道凿渠置闸，酾汴水入蔡河通漕。元丰初，张从惠言：汴河岁闭塞，修堤防劳费。往有建议导洛入汴，患黄河啮广武山见河阴县，须凿山岭十数丈以通汴渠，功大不可为。去年七月，水退，河稍北，距广武山麓七里。退滩高阔，宜凿渠导洛，为万世利。都水丞范子渊请于汜水镇北门导洛，为清汴通漕。既又言：河阴十里店以西至洛口，地形西高东下，可行水。请起自巩县神尾山即龙尾山。见巩县，至士家堤，筑大堤四十七里，以捍大河；起沙谷亦在巩县东，至河阴十里店，穿渠五十二里，以引洛属汴。于是遣内侍宋用臣等相视兴役，自任村沙口任村，在汜水县西南，至河阴县瓦亭子，达汴口，接运河，长五十一里每二十里置束水一，以刍犍为之，节湍急之势，两岸为堤，长一百三里时又引古索河为源，注房家、黄家、孟家三陂及三十六陂高处，潴水为塘以备。洛水不足，则决以济之。又自汜水关北开河五百五十步，属于黄河，上下置闸启闭，以通黄汴二河船筏。又即洛河口置水氵达，以泄伊洛涨水入大河。其古索河等暴涨，则即魏楼、荥泽、孔固三斗门以泄之。仍修黄河南岸堤埽，以防侵夺新河之渐。于是闭汴口，徙官吏于新洛口。自是汴洛通流。三年，兴修狭河六十里时以洛水入汴至淮，河流漫阔，多浅涩，因修狭河以扼束之。五年，又自汴河北引洛水入禁中，赐名天源河，于城西咸丰门立堤，凡三千三十步。是年，又废金水河透水槽，以阻碍汴舟也。六年，范子渊请筑新堤，及开展直河子渊请于武济山麓至河岸并嫩滩上，修堤及压埽堤，又筑新堤于新河两岸，及开展直河长六十里。明年，武济河溃，诏纵其分流，止护广武三埽。武济，即广武北山。嫩滩，新滩也。元初，废水匮时苏辙言：汴口以东，州县所置水匮，徒费损民田。清汴水流自足，未曾取以灌注，乞尽废以便失业之民。从之。五年，复导河入汴四年，梁焘上言：广武山北，即大河故道，旧洛水至此入河，今辟大河于堤北，攘其地以引洛，中间缺为斗门，名通舟楫，实盗河以助洛之浅涸也。广武三埽，岁费无虑数百万，新沙疏弱，力不能制悍河。倘怒流循洛而下，直冒京师，是甘以数百万之费，养异时万一之患。宜复为汴口，导引大河，启闭以时，诚为得策。至是，从之。绍圣初，绍述议起，因复闭汴口，引洛水《宋史》：自引洛后，洛水涨溢入河，广武埽危急。朝议以埽去洛河不远，恐涨漫，下灌京师，诏都水丞冯忱之相度，筑栏山签堤。既而洛水大溢，注于河。帝曰：若广武埽坏，河洛为一，则清汴不通，京都漕运可忧。诏吴安持等规度。安持言：广武第一埽危急，决口与清汴口绝近，缘洛河之南广武山千余步，地形稍高。自巩县东七里店至今洛口，不满十里，可别开新河，导洛水近南行，地里至少，用功甚微。诏再按视。李伟复言：自武济以下二十里神尾山，乃广武埽首所起，约置刺堰三里余就武济河。下尾废堤枯河基址，增修疏导，回截河势东北行，留旧埽作遥堤，可以纾清汴下注京城之患。复诏宋用臣等覆按。四年，杨琰乞依元丰例，减故洛水入京西界大白龙坑及三十六陂充匮，以助汴河行运。诏贾种民等相度。种民言：元丰改汴口为洛口，汴河为清汴，以取水于洛也，复匮清水，以备浅涩而助行流。元间，却于黄河拨口分引浑水，令自氵达上流入洛口，比之清洛，难以调节，请一依元丰旧制。从之。宣和初，大水，汴堤决坏，诏复修治时河水涨入都城以西，漫为巨浸，东决汴堤，汴水将溢，诸门皆城守，奔流东南注。有司募人决水下流，由城北五丈河下通梁山泺而止。既而以汴河淤浅，堤岸损，复诏兴修。靖康初，汴河上流为盗所决数处，塞久不合，运河干涸，纲运不通，责都水措置，寻复旧。夫汴河本自大河支分，宋元丰中，每事更张，汴洛亦不获循其故道矣梁焘言：洛水本清，自引洛入汴之后，汴常黄流，是洛不足以行汴。而所以能行者，乃附大河之余波也。又旧汴洛未通，汴口折大河三分之一。导洛而后，洛口所窃大河之水十分之一耳。河流尽北，则河北多溃决之虞；若回薄洛口，则京师又有湮溺之虑，故不如复汴口为长策也。其言甚深切，而时不能寤。又沈括曰：国朝汴渠，发京畿附郡三十余县，岁一浚。祥符以后，三岁一浚。其后益弛，汴渠有二十年不浚者。岁岁堙淀，东城东水门下至雍丘襄邑，渠底皆高出堤外平地一丈二尺。自堤下瞰民居，如在深谷。此决溢之患所以日多也。张方平曰：漕运以河渠为主。明初，浚河渠三道，通京城漕运，自后定立上供军额：汴河六百万石，广济六十二万石，惠民六十万石。惟汴河所运，供京师亿万口之需。国家于漕河至急至重，而汴河又建国之本，非可与区区水利同言也。苏轼曰：世谓炀帝始通汴入泗，非也。晋王浚伐吴，杜预与之书曰：自江入淮，逾于泗汴，自河而上，振旅还都。王舟师之盛，古今绝伦，而自汴溯河以班师，则汴水之大小，当不减于今矣。今考汴河故道，自河阴县东北十里广武涧中东南流，过阳武、中牟县界，至开封府城南，东流过陈留、杞县北，又东过睢州北、考城县南、宁陵县北，而东经归德府城南。自隋以前，自归德府界东北流，达虞城、夏邑县北，而入南直徐州界，过砀山县南、萧县北、至徐州北合于泗。自隋以后，则由归德府境东南流达夏邑、永城县南，而入凤阳府宿州界，东南流，经灵壁县及虹县南，至泗州两城间而合于淮。宋时，东南之漕，大都繇汴以达于畿邑，故汴河之经理为详。南迁以后，故都离黍，江淮漕运自是不资于汴，于是汴河日就湮废。金人虽常都汴，而周章匆遽，亦欲经理漕渠，自泗通汴宋嘉定十五年，金元光元年也，议引汴通漕，不果，卒未遑也。明初，议建北京于大梁，规画漕渠，以浚汴为先务。洪武六年，浚开封漕河，即汴河也。既而中格。自是河流横决，陵谷倒置，汴水之流，不绝如线，自中牟以东，断续几不可问矣。
