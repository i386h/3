<!-- { "loadSidebar": true } -->
　　○永宁河在司城西南。亦曰水东河，亦曰界首河。源出落郎连山涧中，盖司东南蛮境也。有三源北流，经司南合为一，复绕流而东北至江门峡，入泸州纳溪县界，又北入于川江。明洪武二十四年，景川侯曹震开通川贵河道，谓水之险恶者，莫甚于永宁。其滩一百九十有五处，至险有名者八十二，即此水也。《志》云：司南十里有甘溪，西北五十五里有铜鼓溪，皆流入永宁河。

　　赤水河司东南百里，源出镇雄府界水脑洞，流径赤水卫，又东北合于永宁江。明初，郭英等出永宁，败贼于赤水河，是也。天启初，永宁贼借兵水西，水西将曾仲英驻兵赤水河，谋分兵一自镇雄而东，乘永宁之后，一自普市而北，攻永宁之前，即此。

　　罗付大河在司东，接遵义府界，其下流东南出，入于乌江。天启初，奢崇明及其子寅作乱，官军克遵义，追败奢寅于罗付大河口。是也。又有陶公滩，在司东南，或曰，即罗付大河所经。天启初，永宁贼党符国祯营于司东之三寨，官军自遵义击之，分军进陶公滩以牵贼，而以精兵夜经三寨抵贼巢，为贼所败。○芝麻塘，在司东南，天启三年，水西贼安邦彦及永宁逋贼奢崇明窥遵义及永宁，官兵合长纳两路击之，败贼于芝麻塘，贼从青山遁去。

　　天生池司西北六十里，四面山绕，水积于中，不假穿凿，故名。又灵湫泉，在司西五十里，有山洞，深二丈许，泉出其中，四时不竭。

　　○鱼涪关司东三里。洪武四年建，有兵戍守。又箐口关，在司东箐口岭上。○镇远关，在司西。又司西三十里有青冈关。又西二十里至贵州普安所之猫儿关。又梯口关，在司北九十里。大斗坎口关，在司北百里。又三块石关，在司西北六十里。西北百里又有江门关，即江门水驿也，道出泸州纳县。又云山关，在司南百二十里。又界首茶课司，在城西北二里，洪武四年建。

　　永宁驿司城北。又西北乌降山，下有永安水驿。又北五十里，即江门水驿。又三十五里，为峡口水驿，所谓江门峡也。或谓之石夹口，永乐中，少监谢安采木于此，二十年，乃还。《会典》：司有永宁土官驿丞，又有赤水、普市、摩泥、阿永、永安五驿。

　　九姓长官司宣抚司西南百二十里。元初立夷民罗氏党九人为总把。至元初，改为九姓党蛮夷长官司。明洪武四年，改置是司。编户五里。

　　○通江溪司南十五里。源出贵州界，流入境，东北出，会于江门峡。一名落卜姑溪。又鱼槽溪，在司东五十里马口崖下，西北流，会于通江溪。

　　金鹅池司西南五十里。成化三年，都掌蛮为乱，议者欲分兵三路，南路从金鹅池进攻大坝，中路从戎县进攻箐前，北路从高县进攻都掌，是也。既而督臣程信分遣别将罗秉忠等由金鹅池进捣都掌云。

　　太平长官司宣抚司西南二百五十里，地名大坝。北连都掌，南迫芒布，西接乌蒙，东抵永宁，延袤二百余里。元置大坝军民府，授土酋得兰纽等。明初废，后诸夷附于都掌，屡为寇乱。成化初，议于都掌箐前大坝三处设三长官司，不果。四年，讨都掌夷，克之，改大坝为太平川，设太平长官司。编户二里。

　　附见：

　　永宁卫司治西南。洪武四年建，属贵州都司。又赤水卫，在司东南百四十里；普市守御千户所，在九姓长官司东百二十里，俱属贵州都司。今见贵州。

　　黎州守御千户所东北至雅州二百四十里，南至四川行都司越卫二百六十里，西至杂道长官司百五十里，北至雅州荣经县百三十里。自司治至布政司六百九十里，至江南江宁府七千九百九十里，至京师一万一千一百四十里。

　　古西南夷﹂都地《史记》：秦惠文王后十四年，蜀相壮杀蜀侯，并丹、犁二国来降秦。又武王元年，伐丹、犁。孔氏曰：丹、犁二戎，在姚府管内，唐初置丹州、犁州。或曰，俱在黎州境内。汉武帝元鼎六年，定西南夷，以为沉黎郡。天汉四年，并入蜀郡时置两部都尉：一治旄牛，主外羌；一治青衣，主汉民，并隶蜀郡。后汉延光初，改属蜀郡属国都尉。三国时，属汉嘉郡。晋初因之。永嘉以后，李雄据蜀，析置沉黎郡。永和中，蜀平，郡废，寻复置。宋、齐因之《齐志》作沉黎獠郡，荒塞无县邑户口。后周置黎州，寻废。隋初属邛州。仁寿末，置登州于此。大业初州废，属临邛郡。唐武德初，属雅州，寻复置登州。九年，州废，还属雅州。贞观二年，改属州。大足二年，析、雅二州地，置黎州。神龙三年，州废。开元四年，复置亦为下都督府。督羁縻二十三州，后增至五十四州。天宝初，曰洪源郡时又置洪源军于城内。《志》云：寻又改汉源郡。今《唐志》不载。乾元初，复故。宋仍曰黎州亦曰汉源郡，所领羁縻州并如唐旧。元因之，属吐蕃等处宣慰司。明洪武八年，以州治汉源县省入，改为黎州长官司。十一年，升安抚司土酋马氏世守其地，广二百十里，袤百十里，属四川布政司。万历二十四年，降为千户所《土夷考》：万历十九年，黎州世袭安抚副使马祥卒，无后，部族作乱，参将吴文杰剿平之。二十四年，改为黎州土千户所，仍择马氏后世其职，直隶四川都司。今置黎州守御所。

　　司南控六诏，西接吐蕃，凭深据险，为蜀西门。李吉甫曰：黎州之地，关沫若而徼，居越、邛、蜀之中，最为冲要。樊柔直曰：全蜀五十余州，恃为噤喉者，沉黎其最也。

　　○汉源废县今所治。故沉黎地。《志》云：沉黎故城在所南四十余里，本﹂都国。《茂陵书》：沉黎郡治﹂都。是也。郡旋废，以其地属旄牛县。后汉因之。晋永嘉中，李雄复置沉黎郡。永和中，郡废，寻复置。宋沉黎郡治城阳县。萧齐以后，县废。后周置沉黎县，为黎州治，既而州县俱废。隋开皇初，复置沉黎县。仁寿末，为登州治。大业初，州废，县属临邛郡。唐初，省沉黎入汉源县，属雅州，寻为登州治。武德九年，还属雅州。贞观二年，改属州。永徽五年，复属雅州。大足元年，置黎州，治汉源县。神龙三年，州废，仍属雅州。开元三年，复为黎州治。宋元因之。明初省。《元和志》：古黎州城在大渡河外，自唐以来，徙治大渡河内，而水源在城外。韦皋始筑今城，东西南三面临绝涧，惟北面稍平，地多井泉，与诸城镇戍烽火相通，为西南之险要。今所治西北隅大渡河千户所城，即韦皋所筑土城也。明初因故址修筑，以砖石。既而土安抚司马芍德复营筑司城。今亦谓之沉黎城，周二里有奇。

　　黎州城《志》云：在所东北圣钟山下。唐大足初，置黎州于此。贞元中，始移今治。又汉源故城，《志》云：在所南三十里。隋大业初，置汉源县，属临邛郡。唐徙治于黎州郭内，而以故县为汉源镇。

　　旄牛城在所南。汉县，初属沉黎郡，后属蜀郡。范晔曰：天汉四年，省沉黎郡属蜀郡，为西部，立两都尉，一居旄牛，主徼外夷。是也。后汉因之。延光初，改属蜀郡属国。二年，旄牛夷反，益州刺史张乔讨平之，后渐荒废。《三国·蜀·张嶷传》曰：越郡旧有道径旄牛夷中，至成都，既平且近。自旄牛道绝，已百余年。延熙中，嶷厚赂其帅狼路开通旧道，奏封狼路为旄牛蘇毗王。晋属汉嘉郡。宋属沉黎郡。萧齐后废。《华阳国志》曰：旄，地名，在邛崃山表。《水经注》曰：汉沉黎郡，以蜀郡西部置，治旄牛道。《名胜志》曰：通望郡有古旄牛城，俗呼为牛头城。又旄牛县有鲜水，出徼外。

　　通望城所东南九十里。汉旄牛县地。《新唐书》云，台登县地也。武德元年，析置阳山县，属雅州，旋属登州。州废，还属雅州。贞观二年，改属州。大足初，割属黎州。神龙二年，还属州。开元中，复来属。天宝初，改曰通望县。宋初，仍属黎州。庆历二年，省入汉源县。《寰宇记》：阳山县，隋大业二年置，唐曰通望，在大渡河北十五里。○飞越废县，在所西北七十里。唐仪凤二年，分汉源县地，于飞越水置县，属雅州。大足初，属黎州。神龙三年，还属雅州。开元中，复来属。宋初因之，寻省。《志》云：飞越城西又有飞越山，山下有唐时所筑之三碉城，后讹为三交城。

　　大渡城所北百里。唐仪凤二年，置大渡县，属雅州。大足初，改属黎州。明年，省入飞越县。乾符二年，高骈帅西川，筑大渡城，列险戍守，以拒吐蕃，或以为即此城也。宋为大渡镇，属汉源县，后废。《志》云：司北十五里有王建城，地名木瓜园，蜀王建时筑，后人因以名城。

　　琉璃城在所南境，大渡河南。唐太和五年，李德裕筑，以蛮界琉璃溪为名。《志》云：琉璃溪，在司西南四百里，接蛮羌界。又潘仓城，在司东，亦唐大和中筑。五代梁乾化四年，南诏寇黎州，蜀将王宗范等击之，出邛崃关，败南诏兵于潘仓嶂，又败之于山口城，又破其武侯岭十三寨，又败之于大渡河。路振《九国志》：潘仓，在邛崃关南；山口城，又在潘仓南；武侯岭，即武侯城旁之山矣。

　　武侯城在所东南。相传诸葛武侯筑濠堑，故垒存焉。唐太和中，李德裕复增筑之，为戍守处。《纪胜》云：武侯城在旧黎州城外三里。又有武侯战场，今为安靖寨。○铜山城，在所东百八十里。又定番城，在所东南二百二十里，唐韦皋所筑。贞元四年，吐蕃分兵寇铜山，五年，皋遣将刘彰彩出铜山道，吴鸣鹤出清溪关道，邓英俊出定蕃栅道，逼台登城，与蕃部两林王苴那时大破吐蕃青海、蜡城二节度军于北谷，进拔于葱栅。北谷，即台登北谷也，见行都司。

　　仗义城所南九十里。唐李德裕筑此，以制大渡、清溪之险。又有大定城，在大度河南。《唐志》：自青溪关南径大定城一百一十里而至台登也。○要冲城，旧《志》云：在所南百里，临大渡河。唐贞元中，韦皋所筑，俗呼炒米寨，亦曰炒米城。或曰在今越卫西三十里，恐误。《新唐书》：黎州有定番、飞越、和孤三镇兵，又有武侯、廓清、铜山、肃宁、大定、要冲、潘仓、三碉、仗义、琉璃、和孤十一城，皆太和五年李德裕修筑，以夺蛮险之处。

　　废叶州在所西南，黎州所领羁縻州也。唐武后长寿元年，遣张元遇迎吐蕃降酋曷苏等于大渡水西，曷苏事觉，为吐蕃所擒，其别部酋昝插率羌蛮内附，元遇即其部置叶州授之，仍于大渡西山勒石纪功，是也。寻改为米川州。

