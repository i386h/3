<!-- { "loadSidebar": true } -->
　　○甬桥州北二十五里。亦名符离桥，今名永济桥，跨汴水上。《舆地记》：隋氏凿汴以来，徐州南控甬桥，以扼汴路，故其镇尤重。唐于其地置盐铁院。建中二年，淄青帅李正己拒命，屯兵甬桥，江淮漕船数千余，不敢逾涡口。贞元十九年，徐州军乱，泗州刺史张亻丕出兵攻甬桥，大败而还。元和四年，议者以甬桥在徐州南界汴水上，当舟车之会，因置宿州以镇之。至唐末，汴水溃决，自甬桥东南，悉为污泽。周世宗显德三年，谋伐南唐，发民夫，因故堤疏导，东至泗上。五年，复浚汴口，导河流达于淮。于是江淮舟楫始通。今汴河堙废，甬桥不复为襟要矣。

　　柳子镇在州西北九十里。范成大《北使录》：自临涣县北行四十五里至柳子镇，是也。唐咸通九年，庞勋据徐州，康承训讨之，军于新兴，贼姚周屯柳子拒守，承训寻自鹿塘进军，逼贼于柳子，周渡涣水来战，官军败却之，进围柳子，贼弃寨走沙陀，以精骑邀击，自柳子至芳亭，贼死者相枕，贼党周重曰：柳子要地，既已失之，危如累卵矣。既而庞勋复合兵攻柳子，大败，走还彭城。宋绍兴十年，杨沂中自亳州还至宿州。金遣间绐以敌骑数百屯柳子，沂中自将五百骑夜袭之，不见敌而还。金以精兵伏归路，沂中军溃，自寿春走归泗，金人遂屠宿州。《里道记》：柳子镇西行三十里至永城县之鹿塘，又三十里至新兴镇。

　　衤多亭在州西。《左传》桓十五年，公会宋公、卫侯、陈侯于衤多，伐郑也。杜预曰：相县西南有衤多亭，一名荦。○芳亭，在州北，即唐咸通中官军败贼处。又有柳溪亭。咸通十年，庞勋将张玄稔等以州城降，官军诛勋党张伦等于柳溪亭，是也。亭在州城内。

　　大泽乡在故蕲县西。秦二世元年，陈胜、吴广起兵于蕲，拔大泽乡，即此。又蕲西有乡，，颜师古曰：读直惠反。亦曰<垂瓦>。汉高十二年，讨黔布，布西与上兵遇蕲西会<垂瓦>，是也。○桐墟镇，在废蕲县西南。《里道记》：自宿州桐墟镇而南，至涡口渡淮。《金人疆域图》：临淮县有桐墟镇。

　　第城驿在州西。唐咸通十年，庞勋攻康承训于柳子，大败，退还彭城，使其党张实分诸寨兵屯第城驿，既而承训拔临涣，又进拔襄城、留武、小睢等寨，乘胜长驱，遂拔第城，进抵宿州西，筑城而守之，即此。○睢阳驿，在州城东，又有百善道驿，在州西七十里。《寰宇记》云：古百战道也。又大店驿，在州东五十里，东走灵壁之道州，北六十里又有夹沟驿，则北出徐州之道也。

　　灵壁县州东百二十里。东北至邳州睢宁县百五十里，西北至徐州萧县二百二十里。本虹县灵壁镇，宋元初，升为县，旋复为镇。七年，又升为县。政和七年，改曰灵壁，属宿州。金因之。元省入泗州，寻复置，仍属宿州。明因之。旧城周七里有奇，今废。编户三十八里。

　　○氵交城在县南。汉氵交县，属沛郡。应劭曰：氵交水所出，南入淮。后汉属沛国。晋因之。后废。苏林曰：氵交有垓下聚，盖县本虹县地也。

　　阳城县西北七十五里。汉县，属沛郡。应劭曰：县在水之阳，水即睢水也。晋省。魏太和中，置阳镇，寻置平阳郡。武定六年，改置阳郡，治高昌县，兼领连城县。后齐因之。陈大建五年，吴明彻攻齐淮南，阳士民杀其戍主以城降。隋废郡为县，属徐州。唐省入蕲。

　　○齐眉山在县西南三十里。山开八字，如列眉然。明建文三年，燕王南下，徐辉祖败之于此。○罄石山，在县北七十里，山产罄石，即《禹贡》所云“泗滨浮磬”也。祝穆曰：山北距泗水五六十里，当横流之际。泗水经山下，事非诬矣。

　　凤凰山在县西五里。以形似名。又县西北五里有栲栳山，以山回环如椅也。黄河经县界，亦有栲栳湾之名。又有孟山，在县东北七十里，接睢宁县界。

　　○黄河在县东北五十里。自徐州东南流入县境，又东入睢宁县界，县西北双沟一带，尤为河防要害。《河渠考》：双沟西去吕梁洪五十里，在黄河南岸，其东为睢宁县接境之曲头集，河常决于此，而栲栳湾在黄河北岸，亦扫湾急溜处也，防维不可或疏矣。

　　睢水在县北六十里。自宿州流入境，亦谓之小河，又东入睢宁县界。明建文三年，何福败燕兵于此，是时燕师久驻齐眉山，暑雨多疾疫，诸将曰：小河之东，地平衍，士马可休息，请退屯于此。王不可，乃止。

　　汴河在县治南二十步。自宿州流入，又东南入虹县界。旧通舟楫，今淤。○浍水，在县南七十里，自宿州流入境，东南入五河县界。又沱河，在县西南四十里，亦自宿州流入，又东南入虹县界。

　　陡沟县南百里。或曰：浍水之支流也。宋隆兴初，李显忠自濠梁渡淮，至陡沟，败金将萧琦，遂复灵壁。○石湖，在县东北十五里，旧为睢、汴支流所汇，中有巨石，因名。县境又有沫沟湖，今涸。

　　○固镇在县西七十里，有固镇保巡司，其南为固镇驿。

　　附见：

　　宿州卫在州城内，洪武中置。

　　颍州府西四百四十里，东南至寿州二百九十里，南至河南固始县百十里，西至河南汝宁府三百里，西北至河南陈州二百七十里，北至亳州二百二十里。

　　《禹贡》豫州地。春秋时胡子国。战国属楚。秦为颍川郡地。两汉为汝南郡地。三国魏景初二年，置汝阴郡，后废。晋泰始二年，复置。宋因之。后魏亦曰汝阴郡。孝昌四年，置颍州，兼置汝阴、弋阳二郡魏收《志》：梁得汝阴，置双头郡，魏因之也。后齐仍曰汝阴郡。隋初，郡废州存。大业初，复为汝阴郡。唐武德四年，改置信州。六年，仍曰颍州。天宝初，亦曰汝阴郡。乾元初，复为颍州。五代因之。宋仍曰颍州。元丰二年，升顺昌军节度。政和六年，改为顺昌府。金复为颍州。元为汝宁府，以州治汝阴县省入。明改今属，亦曰颍州编户三十二里，领县二。今因之。

　　州东蔽濠、寿，西出陈、许，不特可以固淮服之藩篱，实恃以通中原之声气，且川泽流通，田畴沃衍，耕屯于此，兵食可以交足也，席邓艾之仓箱，建刘钅奇之旗帜，古今人岂真不相及哉？

　　○汝阴废县今州治。汉置县，属汝南郡。高祖时，封夏侯婴为侯邑。又更始二年，封其宗室信为汝阴王，是也。后汉亦属汝南郡。章和初，幸汝阴。魏为汝阴郡治，自是州郡皆治此。宋泰始二年，魏拓跋石自悬瓠引兵攻汝阴太守张超，不克，退屯陈项，寻复来攻，卒不克，久之，始没于魏。隋亦为汝阴郡治。大业末，郡城为贼房献伯所陷，郡人江子建设栅为险以御之。唐武德四年，平王世充，子建举州来属，诏授子建为刺史，即其栅处筑城，谓之信州城，东南距故州城十里，以近汝南褒信城而名也。六年，复为颍州，移入旧城。宋颍州亦治此。开宝六年，移汝阴县治于州城东南十里，后复旧。金因之。元至元二年省。《志》云：今州有二城，南城土垣周五里有奇，相传故汝阴城也。北城砖石修砌，周四里有奇，洪武中所筑城也。二城相连，并为州治。

　　胡城在州西北二里。春秋时胡国城也。定十五年，为楚所灭。杜预曰：汝阴西北有胡城。晋咸康五年，赵王虎以夔安为大都督，帅诸军南寇安进，据胡亭，寇江夏。胡氏曰：即胡城也。○任城在州北三里颍水北岸。《志》云：陈将任忠于此筑城，以迫汝阴，今为河水荡决，俗呼蛮奴寨。蛮奴，忠字也。又博城在州东北四十里。《志》云：司马宣王使邓艾于此屯田，以备东南，盖仓城也。

　　细阳城州西北四十里。或曰：战国时，楚考烈王迁巨阳，此即巨阳城。后讹为细阳。汉置细阳县，属汝南郡。光武封岑彭子遵为侯邑。晋县废。又有乐昌城，在州西。吕后封张敖前姬子寿为乐昌侯。徐广曰：细阳之池阳乡也。南北朝时，尝置乐昌县于此。

　　新城州东八里，城西三里有土阜，屹然高大，谓之丘。魏安王十一年，秦拔丘，是也。汉置新县，属汝南郡。后汉建初四年，封殷后为宋公，国于新，曰宋公国，晋为宋县，属汝阴郡。宋齐因之。后魏亦为宋县。梁大通末，置陈留郡及陈留县，兼置陈州。东魏废州。隋初废郡。开皇十八年，改为颖阳县，属颍州。大业末废。今亦谓之颍阳城。近《志》云：颍阳城在今太和县西北四十五里。《水经注》云：宋公县在细阳西北也。

　　清丘城在州东五十六里。梁中大通初，得淮北地，侨置许昌县，为北陈留、颍川二郡治。东魏因之。后齐曰颍川郡，隋开皇初，郡废。十八年，改县曰清丘，属颍州。唐初因之，贞观初废。《志》云：城在颍水北岸，旁有清丘，因名。

　　财州城州西南百十里。《隋志》：东魏置财州。后齐废州，置包信县。开皇初废。今有二土城，相去二三里，土人呼为东才城、西才城。又西三十里有永安城。《志》云：武德四年，于汝水北岸置永安县，属信州，寻废，其市井犹存。又北三里有县治子城。○黄城，在州东南百三十五里。梁中大通初，置黄城县，为颍川郡治。东魏武定七年，改置下蔡郡，仍治黄城县。后周郡县俱废。又屯城，在州西南百七十里龙项湾东。相传周伐南唐，筑城屯兵于此。又州南百十里汝水之阳有地理城。《志》云：元至顺中，置颍水县于此。至正间，刘福通作乱，县毁。

　　○金牛岭在州南百二十里淮水北岸，与朱皋镇相近。又七旗岭，在县南七十五里，北临谷河，有七旗桥，为往来通道。《志》云：州南八十里有金丘，在淮水傍。州东十里颍水北岸又有寝丘云。

　　○颍河在城北，自河南沈丘县流入境。《志》云：自河南鹿邑县，经太和县而至州城北。盖鹿邑、太和，俱与沈丘及州境相接也。自州而东，经颖上县至正阳镇入于淮，谓之颍口。唐咸通初，颍州大水，即颍河涨溢矣。宋绍兴十年，刘保顺昌，金人涉颍河至城下，为所败，既而兀术至，为三浮桥于颍河上，且毒颍水上流，金人饮之辄毙，及战，敌败走。《河渠考》：金人季年，河决大康，自颍西北陈州界入境，东南流经城北。元末，又自通许分流，一支入涡河，一支自陈州商水入南顿，混颍水东流过项城赵家渡，而入沈丘县境，历乳香台，过县北而入州界。明洪武八年，黄河分决入颍水，直至颍州北门外。正统十二年，河徙鹿邑，旧流遂绝。成化末年，黄河一支复通于颍，其后通塞不时，俗亦谓颍水为小河。今详河南大川颍水。

