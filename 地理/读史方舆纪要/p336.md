<!-- { "loadSidebar": true } -->
　　榆林城在府东北边外。或云：唐时戍守处，谓之黑榆林。五代唐末，契丹尝驻牧于此。明宣德间，亦尝于此置榆林县，正统时废。俗呼为榆林旧县。《边防考》：榆林城在阳和卫新平堡外三十里。又有大同山，离新平边百五十里，又北百五十里为白海子，俱部酋驻牧处。○祁连城，在漠南，唐贞观四年，李靖破突厥于阴山，徙其羸弱数百帐于云中，使阿史德为之长，后为阿史德时健部。二十二年内附，置祁连州，隶营州都督府。

　　云中城府西北四百余里，古云中城也。《虞氏记》：赵武侯自五原河曲筑长城，东至阴山。又于河西造一大城，其一箱崩不就，乃改卜阴山河曲而祷焉。昼见群鹄游于云中，乃即其处筑城，因名。秦、汉云中郡皆置于此。后汉末废。孔颖达曰：云中城在唐胜州榆林县东北四十七里。晋太和二年，燕将慕容渥以幽州兵戍守云中，代什翼犍攻走之。隋属金河县地。开皇三年置曰阳寿，又置榆关总管。五年，改置云州总管。十八年，改县曰金河。二十年，废州，改属大利县。仁寿二年，复属榆林郡。唐武德五年，突厥入雁门寇并州，命云州总管李子和趋云中掩击之。龙朔三年，置云中都护府于此。麟德元年，改单于都护府，领金河一县。今亦见陕西榆林镇单于城。胡氏曰：金河，汉之云中郡城也，在隋榆林郡城东北四十里，自朔州至单于府，凡三百五十七里。大历八年，徙治振武城内，旧城遂废。《唐志》：单于府金河县，魏道武所都，秦汉云中郡地，自单于府西北二百七十里。又有云中守捉城，调露中，裴行俭破突厥置。又《志》云：乌咄谷二百七十里至古云中城入塞。《图》云：从平城西北行五百里至云中，又西北五十里至五原，又西北行二百五十里至沃野镇，又西北行二百五十里至高阙，又西北二百五十里至郎君戍，又直北三十里至燕然山，其说参错不经，不足据也。又《冀州图》云：云中城周十六里，北去阴山八十里，南去汉长城百里。亦谬。

　　云内州城府西北五百余里。《辽志》云：本唐中受降城地，辽初置代北、云、朔招讨司，改云内州，又为开远军，治柔服县。宋政和中，辽主延禧还走云内，即此。金因之。元省县入州。胡氏曰：云内州原领柔服、云川二县。明初废。《九边辑略》云：宣德中，置丰州及云内等县，设官置戍。正统间，主帅宴乐于楼子寨，致寇突入边内，于是玉林、云川等卫内徙，而丰州、云内之民迁于应、朔诸处云。○云川废县，亦在府西北。《金志》：本曷董馆，后升为裕民县，寻废。大定中复置，属云内州，又改为云川县。元废县，设录事巡司，寻废。又有宁人废县，在故云内州东，辽置属云州，金废为宁人镇，属柔服县。

　　长川城在府东北。《水经注》：柔玄镇西有长川城，晋隆安三年，魏主北巡，分命拓跋遵从东道出长川，拓跋乐真从西道出牛川，自将大军从中道出驳髯水，以袭高车，大获而还。义熙二年，魏主从漠北还长川。《志》云：长川有白黑二漠，黑在东，白在西。胡氏曰：长川在御夷镇西北，大漠之东。

　　黑沙城在府西北。唐永隆二年，曹怀舜击突厥畔部于黑沙，败还。永淳初，突厥余党阿史那骨笃禄等据黑沙城，寇并州及单于府北境，代州都督薛仁贵击破之。○威宁城，在府北。金置新城镇，属抚州。承安二年，改为威宁县。元废。今威宁海子是其地也。

　　静边城在府西北。《旧唐书》：在单于府东北。唐天宝三载，朔方节度使王忠嗣所置军也。十四载，安禄山将高秀岩自大同军寇振武，朔方节度使郭子仪击败之，乘胜拔静边军。贼来攻，复大败之，因进围云中，使别将拔马邑，开东陉关。宋白曰：静边军在云州西百八十里。○定边城，在府西百八十里。唐开元中，置军于此。旁有石窑、白泊等戍，相去各四五十里。《志》云：云州界内又有奉城军，唐置。○振远城，在府西北，旧《志》云：在单于府界，唐天宝七载，郭子仪为振远军使，即此城也。

　　长城在府北。郦道元曰：白道岭左右山上有垣若颓基焉，沿溪亘岭，东西无极，疑赵武灵王所筑也。《北史》云：魏主焘太平真君七年，筑畿上塞围，起上谷，西至河，广纵千里。又宋白云：云中北至长城三百里即蕃界。崔豹《古今注》谓秦筑长城，土色皆紫，称为紫塞，是也。《一统志》：长城在府北十里。

　　○白登山府东七里。上有白登台。汉初冒顿纵骑三十万围高帝于白登七日，即此。郦道元曰：今平城东十七里有台，台南对冈阜，即白登山。晋隆安二年，拓跋如繁宫，畋于白登山。宋永初二年，魏主嗣发代都人筑苑，东包白登，周三十余里。元徽五年，魏主宏如白登。杜佑曰：魏主嗣于永兴四年，立宣武庙于白登山。神瑞二年，又立庙于白登山西，今有东西二庙。又魏主宏太和四年，如白登山。十五年，诏白登山宣武庙唯遣有司行事，是也。○火山，在府东南。《水经注》：白登南有武周川，川东南有火山，山上有火井，南北六十七步，广减丈许，源深不见底，火势上升，若微雷发响，以草爨之，则烟腾火发，一名荧台。齐建元二年，魏主宏如白登山，又如火山，既而复自平城如火山，即此。

　　雷公山府西北十五里。后唐清泰末，云州军乱，谋应河东，节度使沙彦走西山，据雷公口，收兵入城讨定之，即此。○纥真山，在府东北五十里。纥真，犹汉言千里。其山冬夏积雪，故谚云：纥真山头冻死雀，何不飞去生处乐。又有神井歌曰：纥真山头有神井，入地千尺绝骨冷。亦名纥千山。

　　武州山府西二十里，武州川水所经也。峪中有石窟寺，又有石窟寒泉。《水经注》：武周川水东南流，水侧有石祗洹舍并诸窟室，比丘尼所居也。其水又东转灵岩南，凿石开山，因岩结构，盖浮屠巨丽处，即石窟寺也。宋元徽三年，魏主宏如武州山。齐建元二年，魏主如方山，遂如武州山石窟寺。永明元年，魏主复如武州山石窟佛寺。二年，魏主复如武州山石窟寺。《魏土地记》平城宫西三十里有武周塞口，即此山也。

　　方山府北五十里。北魏主宏屡如方山，为其母冯太后营寿陵。又于方山南起灵泉宫，引如浑水为灵泉池，东西百步，南北二百步，是也。又北苑，亦在其地。《魏史》：太和元年，于苑中起永乐游观殿，穿神渊池。三年，如方山。四年，复如方山。五年，又如方山。冯太后乐其山川，曰：它日必葬我于此，不必山陵也。乃为太后作寿陵。又建永固石室于山上，欲以为庙。七年，魏主宏及冯太后如神渊池，遂如方山。八年，魏主如方山，遂如鸿池。胡氏曰：即旋鸿池也。是后屡如方山及灵泉池。十四年，西如方山，复如灵泉池。是年，葬冯太后于永固陵，其后又数谒永固陵。胡氏曰：方山在平城北如浑水上。《志》云：山顶有拓跋魏二陵及方山宫遗址。

　　栲栳山在府西北。景泰初，寇犯大同，镇帅郭登帅兵饵之，行七十里，至水头。谍云：东西贼窝贼营十二，自朔州掠回，登直前奋击，追四十里，至栲栳山，尽夺所掠而还。又磨儿山，在府西平虏卫西北五十里，山形险峻，周环如磨，为古今用武之地。天顺中，石亨镇大同，败寇于此，又败之于三山墩，是也。○大峨山，在府西北塞外。又有秦山，在白道北，隋筑长城，以秦山为塞内云。

　　尔寒山在府北塞外。后魏主焘始光二年，五道伐柔然，一军从东道出黑漠，一军出白黑二漠间，魏主从中道，一军出栗园，一军从西道出尔寒山。诸军至漠南。舍辎重，轻骑赍十五日粮，度漠击之，柔然惊走，即此。○和兜山，在漠南。后魏主焘始光三年，自云中西巡至五原，既而畋于阴山，东至和兜山。山盖在阴山之东，长川之南。

　　柞山在府西北五百余里。北魏主焘始光初，命长孙翰等伐柔然，自将屯柞山，亦曰柞岭。是年，焘破夏统万，引兵还至柞岭，即此。神二年，焘西巡至柞山。晋元熙元年，魏主嗣畋于犊渚。李延寿曰：犊渚在柞山之西，临河，是山在河东也。魏主太安三年，畋于松山。或曰：松山当作柞山。四年，复畋于松山，遂如河西。胡氏曰：其山在河之西岸。恐误。

　　弹汗山在府东北。东汉桓帝时，鲜卑檀石槐立庭于弹汗山ヱ仇水上，去高柳北三百余里。南抄缘边，北拒丁零，东却夫余，西击乌孙，尽据匈奴故地，东西万四千余里。是也。○蟠羊山，在参合陂东，后燕慕容宝丧师于此。又北魏主嗣泰常六年，北巡至蟠羊山，是也。

　　青山在府西北塞外。唐贞观十五年，李世击薛延陀，逾白道，追及之于青山，即此。明嘉靖初，中国叛人逃出边者，升板筑墙，盖屋以居，彼地呼为板升，有众十余万，南至边墙，北至青山，东至威宁海，西至黄河岸，南北四百里，东西千余里，一望平川，无山坡溪涧之险，耕种市廛，花柳蔬圃，与中国无异，各土酋分统之。隆庆五年，俺答归附，缚叛人赵全等来献，板升之党始衰。

　　晚霞山在府东北天城卫东南。山势高耸，日落后，返照成霞，因名。又形似莲花，一名莲花山。又大同山，亦在府东北。《九边考》：在新平堡北百五十里，又北百五十里为白海子，俱土酋驻牧处。○七宝山，在府城北四百余里，山下有城，金时所筑，置戍于此。或谓之汉五原城，误也。

　　意辛山在府北塞外。亦曰意亲山。晋太元十年，代刘头眷击破柔然于意亲山。十五年，拓跋会燕慕容麟于意辛山，击贺兰诸部，皆降于魏。宋元嘉中，魏主焘幸意辛山，破贺兰诸部，还幸牛川。意辛山盖在牛川之北。《北史》：意辛山，贺兰部所居，逾阴山而北，即贺兰部也。又《志》云：府西北五百余里有官山，上有九十九泉，流为黑河。又有石碌山，在故平地县东四十里，山出石碌，因名。

　　七介山在府境。宋元嘉十六年，柔然闻魏主焘伐姑臧，乘虚深入，至善无七介山，平城大骇，遣军拒却之于吐颓山。《志》云：今府西南四十五里有七峰山，或以为即七介山也。善无见前代州。车仑山，在府北塞外。仑，《北史》作轮。魏主太安三年，北巡至阴山，伐柔然，军于车轮山。宋元徽三年，魏主宏如武州山，又如车轮山，是也。

　　箭谺山在府东北。宋宣和五年，辽将亡，其臣奚回离保据箭谺山称奚帝，既而窥燕山，为郭药师所败，其下杀之。或曰：山在直隶抚宁县界，此名同而实非也。又焦山，在府东百八十里。宋太平兴国七年，契丹主贤幸云州焦山，得疾而卒。嘉靖三年，叛卒郭鉴等哨聚于此。

