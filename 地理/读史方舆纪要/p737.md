<!-- { "loadSidebar": true } -->
　　○大樟溪县东五里。源出德化县，流入境。又东入侯官县界，为泽苗江上流。支流曰印溪，俱东行三十余里，入阳崎江，或谓之漳溪。又龙屿十八溪，在县西北，源出福清县界，流经县之龙屿，逶迤盘曲，凡十有八折，流至大樟渡，合大樟溪。○双溪，在县南三里越峰山下。有二源，一曰西溪。一曰南溪。一云出县西南山中者，曰γ口溪。出县西北十七里瑞峰山者，曰氵祭溪。合流为双溪，会流而入于大樟溪。

　　鉴湖在县东北，一名冲湾潭，清深莫测。《志》云：县治东有龙窟，与鉴湖隔仙掌坡，地脉潜通，形若相应。下流俱注于大樟溪。又有白叶湖，在县南，宋乾道二年，尝修浚。

　　○氵祭门镇县西四十里。有巡司，元至元中，置于县南之辜岭，后移司于此，而改辜岭为寨。明因之。《图经》：县北有牛皮隘，道出侯官。西北有大限、西塘等隘，道出闽清。西有三前隘，出尤溪县，西南有炭炉隘，道出德化。又有浮潮隘，出德化及仙游县。又县南有辜岭隘，亦出仙游县。东南有萑平隘，路通莆田县。《志》云：县西南又有嵩口隘，路通泉州府永春、德化二县。○平政浮桥，在县南，跨双溪上。宋绍圣四年建，用舟三十有六。

　　附见：

　　福州左卫府治东南，洪武八年置右卫。二十一年，改为左卫。又福州右卫，在左卫西。洪武二十一年，增置福州中卫，在左卫东。○镇东卫，在福清县之海口镇城东。洪武二十年置，并筑卫城，周不及四里，为控扼要地。

　　梅花守御千户所在长乐县东五十里。本北乡巡司，治梅江头山上。洪武十年，始筑城为备。二十年，移置巡司于蕉山，改建梅花所，增拓旧城，三面距海，南连沙冈，延袤三里有奇，有三门，设兵戍守。城外东南一隅，岁患飞沙渐积，几与城平，每春以所军挑之。嘉靖三十八年，倭贼犯境，复营葺焉。又万安守御千户所，在福清县东南百二十里，洪武二十年置，并筑所城，周三里，有门三。俱属镇东卫。○定海守御千户所，在连江县东北八十里。洪武二十年建，并筑所城，周三里有奇，有门二，隶福宁卫。

　　◇兴化府东至海九十里，南至海三十里，西南至泉州府百六十里，北至福州府二百八十里。自府治至布政司见上，至江南江宁府三千一百四十里，至京师六千四百里。

　　《禹贡》扬州地。周闽、粤地。秦属闽中郡。汉为会稽郡。吴属建安郡。晋属晋安郡，宋、齐因之。梁属南安郡。陈属闽州。隋属泉州始置莆田县，唐亦属泉州。宋因之。太平兴国四年，分置太平军以游洋、百丈二镇地置，又改为兴化军以仙游、莆田二县来属。太平兴国八年，始移军治莆田县。宋末，改为兴安州。元曰兴化路。明初改兴化府，领县二。今因之。

　　府冯峙高深，山川奇秀，北屏会城，西翼泉郡，介于两大之间，海道舟车，络绎而至，诚襟要之地矣。

　　莆田县附郭。晋晋安县地。隋开皇十年，置莆田县，属泉州。大业初，废入南安县。唐武德五年，复置属丰州，寻属泉州。宋太平兴国四年，改属兴化军。八年，移军治焉。今编户二百九里。

　　○莆田城即今府城。宋徙军治此，因筑子城，周仅二里有奇，土垣而覆以茅。宣和三年，加筑其上以瓦，周七里有奇。绍定初，复更筑，表里石砌，而覆以砖，称坚城焉。元至正十四年，亦尝修治。明洪武元年，复修葺。十二年，指挥程请辟城东北隅，跨乌石山，东下历前埭、后埭，与旧城合，延袤十一里有奇。城外濠池，左起东北隅，折而南，引延溪之水注之。右起西北隅，折而东，引木兰溪水注之。二水交合，长千七百余丈，西北负山，凿为旱濠，长几六百丈。成化七年，又常修葺。嘉靖三十三年，以倭警营治。四十一年，城陷。既而议城东北南三面。四十三年，复营西面。三面亦更增修。隆庆二年，复营治。万历九年，守臣陆通霄以城西北隅跨山腰之半，而遗其高者于外。元至正十九年，寇从此射走守城卒。嘉靖四十一年，倭亦乘此越城而入，于是拓出西北城垣，而包高冈于内，长八十五丈五尺。旧有门五，明改为四。东建水关以通舟，西亦有水关，拦以石盾，容水入而已。城周不及十二里。

　　兴化废县在府西北八十五里。《志》云：旧城在仙游县东北之游洋镇，本为游洋洞，至险峻，盗贼出没处也。宋太平兴国四年，置太平军。明年析莆田、仙游及福州之永福、福清县地，合游洋、百丈二镇，置兴化县为军治，寻迁军于莆田县属焉。元皇庆中，又迁县于莆田西北广业里之湘溪村，谓之新县。明初因之。正统十三年，废兴化县，以其地分入莆田、仙游二县。

　　○乌石山在城东北隅。城西北有梅山，与乌石相连。两山之间有小西湖，本城北旧濠也。洪武初，辟城，濠塞。成化三年，郡守岳正疏之。凡三堰，中堰之内，潴水成湖。下为兼济河，东出水关。○太平山，在城西一里，山脉自福州永福县延袤而来，峰峦峻拔，为莆田之主山。又西二里曰天马山，势若腾骧。《志》云：府西南五里有凤凰山，一名南湖山，旧时山下有湖，今涸。峰岩甚胜，麓有瑞泉。又大象山，在府西五里，上有天泉岩，山腰为石室。又有弥陀岩，下有梅花氵祭，亦曰智泉。

　　九华山府北十里。由县之西南诸山而来，至延寿溪。九峰攒簇如莲花，故名。亦名陈岩，以昔有陈姓者隐此也。亦曰陈仙山。其东北有紫霄岩，极幽胜。○囊山，在府北三十里，峰岩耸秀，东麓有龙潭，其西有九峰连属。又北十里有天壶山，洞壑奇邃，林木葱蔚，山下腴田可数千亩。

　　壶公山府南二十里。山有八面，高耸千余仞，正对郡治，端严秀特，为郡之镇山。顶有泉，出石穴中，其盈缩应海潮，中有双蟹，名曰蟹井泉。有真净岩，登之可遍眺郡境。又有灵云、虎丘、盘陀诸岩，泉石罗列，名胜不一。○城山，在府东南二十里，一名城山，与壶公对峙，为黄石市之主山。上有松隐岩，前临国清塘。又塔山，在府东南十五里，旧有石浮图，后圮。尝建烽燧于其上，亦名天马山

　　嵩山府东南三十里。峭拔海滨，其南有小屿，在海中。潮退有石桥可渡，居民千余家，唐观察使柳冕监群牧于此，有德于民，民建柳侯庙，俗因呼为侯屿。久之，讹为猴屿。○双髻山，在府东五十里，自西视之，双峰尖耸。自南视之，则五峰并立，故亦名五侯山。又名笔架山，以郡城视之，则三峰如笔架也。积石が峋，上摩霄汉，顶有涌泉岩，大旱不竭。又蚶山，在府东八十里大海上，山势律，环翠如嶂。旧《志》：莆田有蚶田百顷，号大蚶山。是也。其相近者为演屿。相传宋少帝舟泊大峡江浒，为元兵所逼，忽有白马神为演一屿蔽帝舟，得免，因名。《志》云：县东有琼峰，形如屏，延袤二十里许，发脉福州五虎山。

　　夹氵祭山府西北八十里。一名东山。旁有西岩，郑樵读书处也。其相近者，有芗林山，樵从兄厚读书处。亦有泉石之胜。又南为环山，山巅累台十余层，础石俨然，名越王台。其旁有三燧峰。又百丈山，在夹氵祭之东，山延袤百余里，上有六岩，曰客厅、曰古仙、曰石塔、曰石伞、曰石楼、曰重玄，幽奇万状。《志》云：百丈山一名华盖峰，或曰华盖即石塔岩也。又有峰曰瑞云，出泉，西流入永福县。又有百丈岭，东接福清县界。○石梯山，在府西南四十里，盘礴峭耸，高千余仞，土宜茶，绝顶有炉峰岩，南望大海。《志》云：郡境之茶，龟山为上，石梯次之。龟山在府西北二十里，又有浮山，在石梯之南，近海滨。

　　南日山府东百里大海中，与琉球相望。旧名南匿山，近福清县海坛山。明初设寨于此，后徙于内地，山为会哨之所。又华胥山，在府东南百里，吉了巡司置此。一名极了，以莆地至此而极，复崛起为此山也。宋时谓之击蓼，与湄洲屿隔海相望，下有东西二湾，为闾市辐辏之所。○湄洲屿，在府东南八十里大海中，一名山，与琉球国相望。宋林光朝云：湄洲隔岸视之，约六七里，有田数十顷，可耕而食。又有大孤、小孤二屿，《宋志》云：在莆田县东七十里。《名胜志》：今遮浪村海中有巨石突起，曰大龟屿。屿东又有大石盘，是也。

　　○海府东南两境，皆滨海岛夷，有警府当其冲。其防维之处，吉蓼、平海、三江，其最冲也。文甲、嵌头、青山，其次冲也。《志》云：府东南五十里有支海，自覤头入，与北山诸溪合，江面最阔，中有盘石，突起如平地，居民集焉。有江口桥，一名龙津桥，又名尚阳桥，通道所经也。桥北即福清县境，相近有下黄竿支海流入此。两涯宏阔，北涯旧有宁海镇，镇前有渡，元元统中创为桥。明初复修之。《胜览》云郡东薄宁海，谓宁海桥也。又有峰头澳，在府东平海卫南。嘉靖三十八年，官军击倭于峰头澳，破之，倭遁去。又追败之于野马外洋。

　　木兰溪府南七里木兰山下。故有水，曰南洋。唐观察使裴次元堤海为田三百顷，即此处也。溪之源，自泉之德化、永春及仙游三邑而下，合涧谷之水三百六十有六，会流于此。又南经府南二十里将军山下，议者尝欲横堰此水以灌田，不果。宋治平初，岁旱塘竭，有长乐钱氏媪筑陂于将军滩前，开渠循县南十五里之鼓角山而南，甫成而坏。邑人林从世复相下流筑南阳陂，既成又决。熙宁八年，侯官李宏复因旧址营度，叠石筑陂，上障诸溪，下截海潮，旁为沟渠及斗门、石涵，节宣尽制，约溉田万有余顷，莆人利之。元延间，总管郭朵儿等复创万金斗门，引陂水灌南洋以北诸田，为利益溥。明循其制，自溪而东，萦纡曲折，有大潭三，总谓之清江潭，下流至江口入于海。○濑溪，在府西南十里，即木兰陂上流也。又上溪，在府西二里，一名北磨溪，南流注于木兰溪。

　　延寿溪府北七里，其上源曰莒溪，在府西五十里。首受游洋、氵祭溪、九鲤湖诸水，东会荻芦、渔沧、八濑水，经延寿村，曰延寿溪，一名绶溪，以水绿如绶也。唐神龙间，有吴兴者，谓溪出杜塘，经流入海，不足溉田，即延寿陂后，塍海为田，筑长堤于杜塘，以遏大流。转入沙塘陂，分为沟浍数十处，灌北洋之田。复分二派，导流至砺浦入于海，延寿溉田可万余顷，所堤杜塘田可二千余顷。莆之饶给，以木兰、延寿二陂也。《新唐书》：延寿陂溉田四百余顷，建中间置。○八濑溪，在府西北十里。《志》云：溪浅流急曰濑，亦曰碧濑，或讹为鳖濑。东为龙潭，流合延寿溪。《志》云：府东海中有砺山，滨海之浦曰砺浦。

