<!-- { "loadSidebar": true } -->
　　《禹贡》荆、梁南境。秦为黔中郡地。汉为西南夷柯郡地。宋为羁縻蛮地《志》云：宋嘉泰初，土官宋永高克服麦新等地，以其子胜守之，改麦新曰新添。元至元间，置新添葛蛮安抚司初隶湖广行省，后改属云南行省。至正间废。明洪武四年，置新添长官司。二十二年，增置新添千户所，属贵州卫。二十三年，改所为卫。二十九年，又升为军民指挥使司，隶贵州都司都司仍统于四川。永乐中，始增置贵州布政司，而卫所悉属于贵州都司。后仿此，领长官司五。今置新添卫。

　　卫当出入之交，居形援之要。会城有警，新添无恙，折冲不虞无术也。盖根柢滇黔，控扼蛮左，卫实居其上游矣天启初，安邦彦之乱，贵阳围，龙里陷。贼方分兵下瓮安，袭偏沅，以断我军。时主师者出平越，抵新添，西指会城，贼旋引却。瓮安县，见平越府。

　　○新添长官司附郭。明洪武四年置，授土酋宋仁贵。初属贵州卫，寻为卫治。《城邑考》：卫城俱洪武二十二年筑，以石，有门四，城周五里有奇。编户〔十〕里。

　　瓮城都桑废长官司卫西南二十里。元置，属新添安抚司，明初废。

　　○金星山在卫城西。又西二里有银盘山。又象鼻山，在卫北一里。卫北十里，又有杨宝山，峰峦秀耸。○文笔山，在卫南六里，亦名笔峰山，以山势高耸也。城南十里又有天马山，与文笔山对峙。

　　谷定山卫西北五里。又卫东北十里，有蔡苗山。上有飞泉，悬崖而下，宛如玉虹。《志》云：县东十里有东山，南十五里有松牌山。

　　猪母洞卫东二十里。天启初，安邦彦围贵阳，抚臣王三善自平越赴援，至猪母洞。明日次新添，是也。《志》云：猪母洞今名凭虚洞，其后又有雷鸣洞。

　　○清水江卫西北三十里。自贵阳府流入界，又东北入平越府境。○大笼河，在卫东六十里，北流入清水江。又八字河，在卫东二里，有东西二水，合流如八字，其下流亦入清水江。

　　瓮城河卫西南二十里。源出龙里卫废平伐长官司界。东北流经此，下流亦入于清水江。天启初，安邦彦犯会城，据龙里。王三善进兵平越，别将徐时逢败，死于瓮城河。又官军讨邦彦于水西，不克，退屯威清。苗仲乘官军之溃，大掠龙里。至瓮城，尸横四十里。即此。《志》云：瓮城河受众水之流，涨溢独甚。横截官道，津济为艰。旧有浮梁，弘治六年改建惠政桥于其上。其处即元瓮城司废址也。○乾溪，在卫西十里，流合瓮城河。又麦新溪，在卫城西，流合八字河，上有麦新桥。

　　○谷忙关卫东十五里，与平越卫接界。又卫西南十五里，有瓮城关，俱洪武二十三年建。《志》云：卫城东有东关。又有西关，在卫西。○新添驿，在卫城北。又新添站，亦置于此。

　　小平伐长官司卫西南五十里。元为雍真、乖西、葛蛮等处长官司，属顺元路军民安抚司。《志》云：元为雍真等处蛮夷长官司。大德初，改平伐等处兼雍真蛮夷长官司，似误。明洪武十五年，置小平伐长官司，授土酋宋斌保，属贵州卫。二十三年，属龙里卫。二十九年，改今属。编户〔六〕里。

　　○谷阻山司东五里。又司西十里有陇冒山。

　　○雍真河在司治西，流入清水江。元长官司以此名。

　　把平寨长官司卫南六十里。元置，属顺元路安抚司。明洪武五年，仍置司，授土酋萧任成，属贵州卫。二十三年，属龙里卫。二十九年，改今属。编户〔二〕里。

　　○摆笼山司东二十里。又司北十五里有翁黄山。

　　○翁黄河在翁黄山下。又司南有罗鸭溪。皆流入瓮城河。

　　丹平长官司卫西南百里。《志》云：元置丹平等处蛮夷长官司，属广西南丹州，后废。明洪武三十年，仍置司，授土酋莫谷送，改今属，后废。永乐元年复置，编户〔四〕里。

　　○陇黄山在司治南。又司东二十里，有摆铺山。司东北三十五里，有洞得山。

　　○甲港溪司东十五里，亦流入瓮城河。

　　丹行长官司卫西南百二十里。《志》云：元置丹行等处蛮夷长官司，属广西南丹州，后废。明洪武三十年，仍置司，授土酋罗海。又改今属，寻省。永乐元年复置，编户四里。

　　○睹虎山司西十里。多林木，谓之睹虎大箐。又藤茶山，在司治西南。

　　○藤茶河在司东南。源出藤茶山，东北流，亦瓮城河之上源也。

　　◇威清卫指挥使司东至贵阳府六十里，东南至定番州百三十里，南至金筑安抚司八十里，西至平坝卫六十里，北至水西鸭池河百里。自卫治至布政司见上，至江南江宁府四千四百九十里，至京师七千七百五十里。

　　汉为西南夷地，后为郡地。唐、宋羁縻蛮地。元为贵州宣慰司地。洪武二十一年，置威清站，隶贵州卫。二十三年，改置卫，隶贵州都司。〔今亦设威清〕卫。

　　卫肘腋会城，控扼孔道，襟带山川，拒塞苗左，西偏要地也。

　　○威清城今卫治。洪武二十六年建，以石，有门四，城周四里有奇。

　　○马鞍山卫城东南。又有笔山，亦在城东。《志》云：卫西北五里，又有蜜蜂山。○铜鼓山，在卫西南二十里。相传诸葛武侯南征，获铜鼓于此。又羊耳山，在卫北。天启初，别将张彦方败水西贼于此。

　　香炉岭在城西。又城南一里，有曹本洞，明敞如堂室。又卫西南十里，有凉伞洞，一名华盖洞。近时或易为云龙洞，其相对者曰扁洞。洞口匾窄而中宽广。○耸翠峰，《志》云：在卫东十里石宫堡。

　　○的澄河卫西八里。《志》云：源出普定九溪坝，东流入界，经卫西入山洞中。伏流十里，至青山长官司界而复出，合于陆广河。今有的澄河巡司，在卫西五里，永乐中置。

　　鸭池河卫西北百里，与水西为界。天启初，王三善解会城之围，乘胜而前。一军屯陆广，向大方。一军屯鸭池，向安邦彦巢穴。贼纠其党攻陷陆广，乘胜赴鸭池，王师退屯威清。既而官军复振，贼堑鸭池以自守，是也。

　　大坝洪卫西北百五十里，入水西境内。天启初，别将张彦方败贼于羊耳，追至鸭池河，深入大坝洪、红冈岛，即此。○汲波塘，在卫西南二十里，壅溪涧诸流，灌田甚广。

　　○的澄关卫西八里，临的澄河上，因名，路出滇南。○三坌寨，在卫西北，与水西接境。崇祯初，督臣朱燮元讨水西，分兵三道。一出三坌，一出陆广，一出遵义，即此。又威清驿，在卫城南，威清站亦置于此。

　　◇平坝卫指挥使司东至威清卫六十里，南至金筑安抚司九十里，西至普定卫六十里，北至水西界百里。自卫治至布政司百二十里，至江南江宁府四千六百七十里，至京师八千五十里。

　　汉为南夷地，后为柯郡。唐、宋俱为罗国地。元为金竹府地。明洪武二十三年置卫，属贵州都司。今亦设平坝卫。

　　卫背负崇冈，面临沃野，山川环峙，控扼要冲。

　　○平坝城今卫治。洪武二十三年建，有门四，周四里有奇。

　　○鹿角山卫城南十里。石峰耸立，形如鹿角。又马头山，在卫东南二十五里。群山连络，高耸凌空，状如马首。○天马山，在城西一里，又城南一里，有圆帽山。三里，有笔山。八里，有蹲狮山。亦名狮子山。又团山，在城内，卫治南小山也。又卫治西南，有观音山。

　　袈裟岩卫南五里，削壁千仞，如展袈裟，其相接者又有包玉岩。○南仙洞，在卫东南十五里，石壁高十丈，入洞二十余武，地势广平，可容千人。其西有深潭。又洛阳洞，在卫东十五里，下有洛阳河。

　　○车头河卫南十里，水势百折。又南十里有麻绵河，卫东十五里为洛阳河，其水皆汇流而东北入于鸭池河。○东溪在卫城东，源出东北石洞中。流灌田亩，人赖其利。又龙洞泉在卫南二十五里龙洞堡侧，亦有灌溉之利。

　　○滴水关卫南三十里。又平坝驿，在卫城东南。又卫城南有沙作站。

　　◇普定卫军民指挥使司东至平坝卫六十里，东南至金筑安抚司界百里，西至安庄卫六十里，东北至水西界百里。自卫治至布政司一百八十里，至江南江宁府四千三百六十里，至京师七千八百里。

　　古西南夷地。汉为郡地。晋为兴古郡地。唐为罗甸蛮地《志》云：唐为罗鬼、犭乞犭老、可历刂苗民所居，号普里部。元初，置普定府，属云南行省《志》云：元初置普定万户，寻改为府。至元中，又创置罗甸宣慰司于此。二十七年，司罢，仍为普定府，领安顺、永宁、镇宁、集安四州。大德七年，改府为路仍属曲靖宣慰司。寻改属湖广行省。明洪武十四年，仍置普定府，属贵州布政司。未几，增置普定卫。十八年府废。二十五年，改置普定卫军民指挥使司，仍属四川领三州，六长官司。正统中，始割隶贵州布政司。正统三年，改属贵州都司。

　　卫山川扼塞，民夷辐辏，襟带三州谓四川、云、贵，控引百蛮，边鄙一都会也。

　　○普定城今卫治。《志》云：故城在今城东二十里。洪武十四年筑，明年，改筑今城，以石，府卫皆治焉。有门四，水关三，城周八里。

　　○旗山卫东南一里，峻拔如卓旗。又城东有马鞍山。城西一里，有龙井山。二里有印山。三里有大林山、小林山。又有唐帽、猫儿等山。《志》云：卫治东南有东胜山，高数仞，长倍之，俗名青龙山。又治西有西秀山，上有浮图七级，二山皆在城内，与近城诸山互相掩映。○搏翠山，在卫东北五里。其上危峰雄峙，下有龙潭洞，泉石甚胜。又玄真山在卫西十五里杨家桥铺。山高险，一径逶迤，可达其巅。

　　欢喜岭卫北二里。洪武中，蛮贼攻城，指挥顾成大破之于此。军民皆喜，因名。《志》云：卫东南二里，有清虚洞，亦幽胜。

　　○九溪河卫东南四十里，溪流九曲，萦回而东，即威清卫的澄河之上源也。○龙泉，在城西一里，出龙井山。又永济泉，在城西北二里，水出石中，涌流成溪。又枪凿泉，在城西十里，自山麓下流。俗传诸葛武侯驻兵于此，将士以枪凿之，泉即涌出。又圣泉，在卫东北五里，亦自山麓引流。《志》云：卫城四面皆深濠，山溪水注之，萦纡四达，皆流会于九溪河。

　　思腊河在卫北境，接水西界。天启初，官军议讨水西，使黔兵繇普定渡思腊河，径趋贼巢，谓此。

　　○罗仙关卫东十里。又杨家关，在卫东三十里。老虎关，在卫西三十里。牛蹄关，在卫西五里。大屯关，在卫西十五里。旧皆为戍守处。

