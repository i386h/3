<!-- { "loadSidebar": true } -->
　　贵德城卫东八十里。《辽志》：汉襄平县地，契丹置贵德州宁远军于此，治贵德县。金因之。元废。又有奉德废县，在贵德州东。《辽志》：勃海缘城县地，契丹置奉德州于此，寻降为县。金省。○奉集城，在卫东南。《辽志》：高丽置霜岩县于此。勃海置集州，治奉集县。契丹仍曰集州，又为怀众军。金废州，以奉集县属贵德州。元县废。今为奉集堡，有铁场百户所，属铁岭卫。《志》云：堡东去铁岭卫二百十里。

　　崇信城在卫东。《辽志》：汉长岑县地，属乐浪郡，勃海置崇州，领崇山、沩水、缘城三县。辽仍置崇州，亦曰隆安军，并崇山三县，置崇信县为州治，在东京东北百五十里。金废。○玄菟城，在卫东北，汉武开朝鲜，置玄菟郡，领高句丽、上殷台、西盖马三县。又昭帝元凤六年，筑玄菟城。陈寿曰：玄菟郡本治沃沮城，后为夷貊所侵，徙治高句丽县西北。是也。公孙度据辽东，复置玄菟郡于辽东东北二百里。晋因之，即此城矣。隋大业八年，伐高丽，分遣辛世雄出玄菟道。唐贞观十八年，征高丽，拔玄菟城。皆谓此城也。

　　○东牟山卫东二十里。唐高宗平高丽，勃海大氏以众保挹娄之东牟山。《唐史》：山东直营州二千里，武后时，大祚荣筑城于此居之。其国界南至新罗，以泥河为界，东穷海西契丹。盖即此山矣。或云在三卫福余境内，误。又辉山，在卫东北四十里，层峦叠嶂，为诸山之冠。又黑山，亦在卫东北。○长山，在卫西北八十里。又卫东南二百里有三角山。又有苏水岭，在卫东三百八十里。

　　薄刀山在抚顺关口，亦曰剥刀山，接建州界。成化三年，大帅赵辅讨建州族，中军自抚顺过薄刀山、鲇鱼岭，越五岭、苏子河，至虎城，是也。《志》云：塞外有石门山，有分水岭，俱入建州境内，与五岭为必争之险。赵辅讨建州，遣左军出浑河，趋石门，至分水岭。万历四十七年，大帅杜松出抚顺关，越五岭，前抵浑河，败殁。○媳妇山，亦在抚顺关外，建州右卫驻牧处也。嘉靖中，边将黑春捣建州王果巢，陷于此。

　　○浑河卫南十里，自卫东北塞外流入境，又南入定辽卫界。○辽河，在卫西百十里，自铁岭卫流入界，又南入定辽卫境。

　　蒲河卫北三十里，源出辉山，西流入浑河。又沙河，在卫东南，亦西流入浑河。又有夹河，在抚顺城南四十里，源出塞外分水岭，亦西流至卫南，入于浑河。

　　小沈水卫西南四十里。东流入于浑河，亦谓之活水。宋政和六年，女真阿骨打攻辽叛将高永昌于辽阳，取沈州，永昌帅众拒金人于活水。金师既济，永昌军不战而却，逐北至辽阳城下，永昌败奔长松，其下执之以献，于是东京州郡皆降于女真。长松，盖与辽阳相近，或以为即司东境之松山。

　　○抚顺所卫东北八十里。《志》云：金贵德州地，洪武二十一年，置抚顺千户所，属沈阳中卫，城周二里。○蒲河所，在卫北四十里，洪武二十一年，置蒲河千户所，属沈阳中卫，城周不及一里。

　　抚顺关在抚顺所东二十里，置马市于此，为建州种人朝贡市马处。《舆程记》：从抚顺路，二十里至关口剥刀山，五里至土木河，十五里至新寨，二十五里至汪江木寨，十五里至毡房山城，八里至窝儿胡寨，三十里至古路寨，十五里至哈寨，十七里至五岭关，三里至马儿墩寨，十里至穆七寨，六十里至拖东寨，三十里即建州老寨也。一路皆坦易大道，而五岭特为险峻。

　　静远堡卫西七十里，与定辽卫之长营堡接界。其相近又有陈宁堡。又平虏堡，在卫西北三十三里。堡北去边十里，堡南有河一道。弘治十七年建永利闸一座于河东南，以扌益贼骑，使不得渡河犯卫城。○上榆林堡，在卫西北四十里。其相近者，有倒塔儿空堡，万历末增置。又十方寺堡，在蒲河所西北。其南有马空堡，亦万历末增置。

　　武靖堡卫西南七十里。又卫南六十里有永盈堡。《志》云：卫南又有常丰、庆稔、嘉禾、大有、土母河五堡。○会安堡，在抚顺所东十余里。所西南又有浑河、塔下二堡。《志》云：卫西有高墩屯。弘治中，尝议建营堡于此。又有铁场百户所，在卫东九十里安平山，山属定辽卫。又有盐场百户所，在海州之梁房口。

　　古勒寨在抚顺关外百余里，海西南关族驻牧于此。寨陡峻，三面壁立，濠堑甚险。万历十二年，大帅李成梁攻拔之。又莽子寨，在毛怜北境，成梁遣别将秦得倚所攻拔处也。○八口，在卫东境。宋政和六年，辽东京裨将高永昌以三千兵屯八口，诱其勃海戍卒作乱，入辽阳据之。即此。

　　铁岭卫司北二百四十里。北至三万卫九十里，东南至抚顺千户所一百里。

　　秦、汉时辽东地。勃海置富州，契丹更名银州。金皇统三年，州废，以其地属咸平府。元因之。明洪武二十六年，置卫。今改置铁岭县，属奉天府。

　　卫控扼夷落，保障边陲，山川环绕，屹为要地。

　　○新兴城即卫治。本勃海富寿县，为富州治，境有延津。辽更名延津县，银州治焉。金皇统三年，州废，更置新兴县，属咸平府。金末废。元因之。明洪武二十一年，在卫治东南五百里故铁岭城，置铁岭卫，与高丽接境。二十六年，徙治于此，因故城修筑，周五里有奇。又有故新兴城，在今卫东。《辽志》云：故越喜国地，勃海置银冶于此，因置银州。辽改富州为银州，以故银州置新兴县属焉。是也。金并入延津县，又改延津为新兴县。

　　挹娄城卫南六十五里。本挹娄地。《辽志》：汉乐浪郡海冥县地，勃海置兴州，领盛吉、蒜山、铁山三县。辽废，寻复置兴州兴中军，治常安县。金州废。大定二十九年，改为挹娄县，属沈州。元县废。今为懿路所。

　　庆云城卫西北五十里。本勃海蒙州地。契丹阿保机俘檀州民置檀州，并置密云县于此。寻改州为祺州佑圣军，县曰庆云县。金州废，县属咸平府。元废县为庆云驿。《元志》：至元三十年，置辽阳路，自庆云北至合里宾，凡二十八驿。○永平废县，在卫东北，本勃海优富县地，契丹置永平寨于此。寻升为县，属银州。金省。

　　铜山城卫西北五十里。《辽志》：勃海东平寨地，契丹置同州镇东军，后更为镇安军，治东平县，兼领永昌县。金州废，寻改置铜山县，属咸平府。元废。○双城废县，在卫西六十里。本挹娄故地，勃海置安定郡及安夷县，后废。契丹置双州保安军，治双城县。金州废，县属沈州。元省。

　　咸平城在卫东北。《辽志》：汉辽东郡侯城县以北地。高丽为铜山县地。勃海置铜山郡，地在龙泉府之南，多山险，寇盗以为渊薮。契丹建城于此，初号郝里太保城。开泰八年，置咸州安东军，治咸平县。金曰咸州路。天德二年，升咸平府。大定中，又改咸平县为平郭县。贞初，耶律留哥聚众隆安，金人讨之，为所败，尽有辽东州郡，称辽王，都于此。元初县废，以咸平府隶开元路，后改隶辽东宣慰司。明初废。○清安城，在咸平东北。辽置肃州信陵军，治清安县。金废州，以县属咸平府。元废。

　　归仁城在故咸平东境。《辽志》：通州安远军，本扶余国王城，勃海号扶余城。辽初故置龙州，寻曰通州，领通远、安远、归仁、渔谷四县。金州废，以三县并入归仁，属咸平府。元初废。又玉山废县，在咸平东南，金置县，属咸平府。贞二年，升为玉山州顺安军，金末废。○荣安废县，在卫西北，辽河东岸，金置，属咸平府，元废。

　　○龙首山卫东二里。又卫东三十里有松山。又东六十里有大灰山。○虎头山，在卫东南百十里。又卫东八十里为山羊山，皆东面之障蔽也。

　　保山卫西北三十里，辽河西岸。又马鞍山，在卫西百十里，辽河之西。又有塔儿山，在卫西南四十里。又西南四十里有上塔儿山，又西南十里为下塔儿山，二山亦俱在辽河之西。○黄山，在卫西南五十里，又西南十里曰猪儿山。又有寨坡岭，在卫南六十里。

　　○辽河卫西八十里，自三万卫南流入境，又南入沈阳卫界。○柴河，在卫北二里。源出卫东松山之西，会诸水而西入辽河。又泛河，在卫南三十里，出松山之东，亦会诸山之水，而南流经黄山塔，北流入于辽河。

　　小清河卫南六十里。源出废贵德州南山中，西流经懿路城南，又西入于辽河。又泥沟河，在卫南八十里。源出沈阳卫之东山，西北流入境，又西流经沈阳之十方寺堡，入于辽河。

　　○懿路所即故挹娄城也。明初置中右千户，左左千户及中左千户等所，属铁岭卫。洪武二十九年，调左左千户所于懿路城。永乐初，虏酋鬼力赤等寇辽东懿路寨，即此城也。五年，因旧城修筑，周四里有奇。八年，复调中千户所戍于此。嘉靖三十七年，改筑懿路关厢，四十四年，复增筑焉。○泛河所，在城南三十里。正统四年，调中左千户所于此，筑城周不及四里。

　　三岔儿堡卫东南七十里。《志》云：堡在懿路所东，其东有张家楼近堡。又有黄泥洼，贼径也。又东南有二道关，又东有三道关，山路崎岖，旧属海西，今为建州境内。万历中，大帅马林由三岔出塞，败绩于二道关。《舆程记》：出铁岭路至三岔儿，又十里至仙石洞，十里至八湾，八十里由诈合寨大路抄至康家寨，八十里至大寨，又十里即建州老寨矣。此一路皆平川疏木，惟康家寨二十里有夹川平佃大树，五十里中有夹沟谷，为必防之处。○丁字泊堡，在懿路所西，接沈阳卫蒲河所界。

　　宋家泊堡在泛河所西十里。西南接丁字泊堡所，东有白家冲堡，西南接三岔儿堡。又有曾迟堡，在宋家泊堡东北。其东北又有平定堡，又东北接三万卫之定远堡。《志》云：所东有李屯堡，嘉靖间增筑。

　　抚安堡卫东五十里。其东有石门堡，可屯兵。南有小钓子山，可按伏。又有龙潭寺口，贼冲也。又镇西堡，在卫西北辽河外，近堡有熊官儿屯，官军尝御敌于此。又堡东有彭家湾堡，嘉靖中增筑。○常裕堡，在卫南三十五里。《一统志》：自堡而东南，有永登、秀颖、丰平、大有、富丰、安福、团山、康嘉，凡八堡。

　　三万卫司北三百三十里。南至铁岭卫九十里，西至废懿州三百七十里，东北至三卫境废信州三百十里。

