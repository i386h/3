<!-- { "loadSidebar": true } -->
　　《禹贡》扬州之域。春秋时属吴，后属越。战国时属楚《通典》：古防风国也。《家语》曰：防风氏在虞夏商为汪罔氏，守封禺之山。罔，读曰忙。秦为会稽、鄣郡地。汉为会稽、丹阳二郡地。后汉属吴郡及丹阳郡。三国吴宝鼎元年，始置吴兴郡治乌程县。晋、宋、齐因之。梁末兼置震州以震泽名，王僧辨所置。陈罢州，而郡如故。隋开皇九年郡废，以其地属苏、杭二州。仁寿二年，析置湖州取太湖为名。大业初复废，以其地属吴郡、余杭郡。唐复置湖州。天宝初，曰吴兴郡。乾元初，复曰湖州乾宁三年，升忠国军节度，宠刺史李师悦也。五代时，吴越因之周显德四年，吴越改忠国军为宣德军。宋仍曰湖州亦曰吴兴郡。景元年，又改军名曰昭庆军。宝庆初，改州为安吉州。元曰湖州路。明初，改为湖州府，领州一，县六。今仍曰湖州府。

　　府山泽逶迤，川陆交会，南国之奥，雄于楚越。自三国置郡以来，恒为江表之望。建国东南，此尤称腹心要地。吴越时，恃为北面重镇。淮南来攻，由宣州出广德，必道吴兴之郊，而后及于余杭。余杭之安危，吴兴实操之也。盖山薮环错，敌之伺我常易。而震泽之浸，尤出奇者所必资。明初有事姑苏，以湖州形援相接，羽翼未剪。因遣奇兵从义兴出太湖，次洞庭，进薄州城。及州拔，而姑苏在掌中矣。夫湖州南卫临安，北巩吴郡，势如左右手，顾可忽乎哉？

　　乌程县附郭，在府治西一里。秦置县，属会稽郡。因乌氏、程氏善酿而名。后汉属吴郡。中平末，孙坚封乌程侯。三国吴时，孙皓亦封乌程侯。皓立，因置吴兴郡治此。晋以后因之。隋郡废，县属苏州。寻复为湖州治。今编户二百六十七里。

　　归安县附郭，在子城东一里。本乌程县地。宋太平兴国七年，析东南十五乡置县，以钱ㄈ纳土来归，因曰归安。今编户三百九里。

　　○菰城府南二十五里。楚春申君黄歇立菰城，起楼连延十里。秦因之，置乌程县。《志》云：县初治此，后移治今之子城。自汉及隋，唯有子城，而无罗城。唐武德四年，赵郡王孝恭始创筑罗城。周二十四里，辟门有九。元至正十六年，张士诚窃其地。明年，士诚党潘原明以城广而不固，缩东西二里，更筑新城。城小其半，门去其三。明初因之。嘉靖三十二年，以倭患修筑。三十五年，复缮治完固。《郡志》：府治之子城，相传项王筑，成化九年修。罗城，潘原明筑，嘉靖中修。有门六，城周十三里有奇。

　　东迁城府东四十里。晋大康三年，分乌程东乡置东迁县。宋元徽四年，更名东安。升明元年，复曰东迁。齐梁因之。皆属吴兴郡。隋平陈，并入乌程县。唐开元二十九年，刺史张景遵置太湖馆于此。大历九年，颜真卿改曰东迁馆。今为东迁镇。明初攻湖州，张士诚遣援兵屯旧馆，徐达等分兵营于东迁镇南姑嫂桥，连营十垒，以绝旧馆之援，是也。○永县城，在府西北。汉兴平初，吴郡太守许贡奏分乌程置。三国时废。《志》云：县西十九里有古户城，吴孙皓为其父和置陵户于此，因筑城以居。又有丘城，在县北十八里。近太湖，本里民丘氏所居。吴越筑城屯戍于此以拒南唐。

　　○毗山府东北五里。毗，近也。以近府城而名。明初，徐达等攻湖州，自太湖次洞庭，进至毗山。张士信时军何山，望风遁。进至州东三里桥，败其兵，是也。又何山，在府南十四里。旧名金盖山。晋太守何偕尝居于此，因名。近郭诸山，何山最为高峻。亦曰何山岭，即张士信屯兵处。其相连者曰道场山。《志》云：道场山在府南十二里。亦近郊之胜。○岘山，在府南五里。本名显山，唐改今名。又南二里曰浮玉山，以在玉湖中而名。

　　衡山府南十八里。《左传》襄三年，楚子重伐吴，克鸠兹，至于衡山。杜预以为此山也。今亦曰横山，山势横亘，古谓横曰衡。

　　卞山府北十八里。高百丈，周百四十里。为郡主山。张玄之云：卞山非晴天爽月，不见其顶。山有石似玉，因名。亦曰弁山。下有金井洞，吴越时黄龙见此，改曰黄龙洞。又有别峰，曰西陵。孙皓葬其父和于此，谓之明陵。故乌程有陵阳之称。《郡志》：西陵山在府北三十一里。

　　升山府东二十一里。亦名乌山，古乌巾氏所居。一名欧余山，昔越王无强之子蹄，封于欧余山之阳，为欧阳亭侯，子孙因以为氏。《汉志》注：乌程有欧阳亭，是也。亦曰欧亭山。王羲之为郡守，与客升此，因改今名。山当东出之道。元张羽云：升山横道傍也。明初，张士诚屯兵于此，为湖州声援。徐达等攻乌镇，败之。追至升山，破其六寨，既而复破其升山水寨，敌势益窘，即此。○湖跌山，在府东南二十五里，一名长超山。山侧有湖，广二百顷，名湖跌漾。

　　石城山府西三十里。高九十六丈，广四十五里。山平衍，可城可耕。顶有池，曰洗马池。张玄之《山墟名》云：昔邑人严白虎者，于此垒石为城，与吕蒙战。至今山上有弩台、烽楼、走马将台遗址。○杼山，在府西南三十里。陆羽《志》云：夏后杼巡狩之所也。亦名稽留山。上有避它城。《说文》：它，蛇也。盖古昏垫时，民避蛇于此。山下有夏王村。又九乳山，在府西南三十一里。山有九峰，其形如乳。

　　小雷山府北三十六里。《志》云：太湖中有大雷、小雷二山，相距六十里。小雷亦曰洞庭东山，属乌程。大雷亦曰洞庭西山，属长兴。○白鹤山，在府西北二十六里。连亘长兴县东南。又西塞山，在府西二十五里。唐张志和游钓处也。

　　铜山府西南九十五里。一名铜岘山。《括地志》：吴采鄣山之铜。是也。山高千三百丈，西属安吉，南属武康，前溪发源于此。又马鞍山，在府西南七十六里，连属武康北境。○莫干山，府西南百五十里。上有铸剑池，旁有磨石，相传吴王铸剑处。亦曰莫邪山，府境西南诸溪水皆环流其下。

　　○太湖府北二十八里。接长兴、乌程二县界。《志》云：府境诸水俱汇于府城东北毗山下，又东北趣大钱湖口，入于太湖。其支流曰横泾港，在府北四里，趣小梅湖口，以入太湖。今大钱湖口，在府东北三十八里。小梅湖口，在府北十八里。大钱以东，泻水之口凡二十八。小梅以东，泻水之口凡八。盖远近诸溪渎，俱以太湖为壑，而大钱、小梅又其喉嗌也。又大钱湖口，一名大全港。明初攻湖州，张士诚遣援兵屯旧馆，出我师之背，既而常遇春统奇兵由大全港入，结营东迁，复出敌背，即大钱湖口矣。余详江南大川太湖。

　　玉湖府南三里。又有碧浪湖，与玉湖相接。赵孟ぽ云：南来之水，出天目之阳，至城南三里而近，汇为玉湖，汪汪且百顷。北流入城中，至城东北而合苕水，又东北入于太湖。

　　运河在城东。苕溪、余不溪之水，分流合注而为运河。东北经南浔镇，又东至江南吴江县之震泽镇，至平望镇而合于嘉兴之运河。亦曰荻塘。《志》云：荻，本作ν。唐于ν刺湖州筑此塘，因名。后讹为荻。今城南一里亦曰荻塘，相传晋太守殷康所筑，溉田千顷。其支流东南出乌镇东，曰米荡。合于桐乡县之灿溪，亦曰荻港。明初攻湖州，张士诚遣其将李伯升赴救，由荻港潜入城，我师围之，是也。

　　苕溪在城东北二里。今自天目山之阴，经孝丰、安吉至府西，汇流为塔渚汇。又绕城北至毗山下者，郡人谓之苕溪。其自天目山之阳，经钱塘、德清至府南入城，汇流为江渚汇，又东北会于苕溪者，郡人谓之余不溪。又谓之溪。其实即东西二苕溪也。苕溪之正流，从大钱湖口注于太湖。支流则为横泾港，由小梅湖口以入太湖。而分流东出者，则曰运河。详见大川苕溪。

　　浔溪府东六十里。即余不溪之支流也。自德清县界，分流经南浔镇，入于运河。又山塘溪，即余不溪也。自德清县沿山直北过岘山漾，而至城南，曰山塘溪。《唐志》：元和中，刺史范传正开官池于城东。又城东南有白洲，洲北有芙蓉池。开成中，刺史阳汉公所凿，皆引余不溪灌注之。

　　泾在府西南。《志》云：郡有七十三，在乌程者三十有九，在长兴者三十有四。导苕之流，注于太湖。旧时皆有坝堰，遇风潮涨溢，则塞以捍之。淫雨积潦，则启以泄之，盖节宣所资也。后多堙废。明朝弘治中，工部侍郎徐贯尝浚之。复作石堤七十里，以防泛溢之患，寻复废。○黄浦，在府西南十八里。源出府西南三十五里之黄蘖山。一名黄蘖涧，一名康浦。又东北入于苕溪。《志》云：府东北二十六里有项浦，亦曰掩浦。秦始皇东游会稽，项梁与籍私往观之。籍曰：彼可取而代也。梁掩其口曰：毋妄言，族矣。盖即此处。又今城北奉胜门，俗名霸王门，亦以项籍得名云。

　　凌波塘府东南二十五里。唐宝历中，刺史崔玄亮所开。今府东南四十二里有菱湖，又有菱湖镇，即凌波之讹矣。又连云塘，在府东南七十五里，一名练溪。亦崔玄亮筑塘以溉田处。今溪上有琏市镇，其水皆散入嘉兴府界，下流仍合太湖。○柳塘，在府北三里。孙吴时所开，本名青塘。梁太守柳恽重浚，因易今名。又谢塘，在府西四里，晋谢安所筑。蒲帆塘，在府北二里，唐开成中刺史杨汉公所开。皆苕溪灌注处也。

　　思安塘府西南三十里。又西三十五里至三河，自三河至思安镇四十一里，由此登陆趋广德州，为往来之要道。《志》云：府由水路至金陵，八百有十里。由陆路出广德至金陵，四百八十里而近耳。○宜堰，或曰在府北太湖口。明初克宜兴，遣杨国兴出太湖，破张士信于旧馆。又平宜堰口三十六寨，乃还筑宜兴城而守之。盖先入敌境以震动之，使无暇挠我之营筑也。

　　○乌镇府东南九十里。唐元和初，镇海节度使李反，有将军乌姓者，力抗于此而死，镇因以名。乾宁二年，杨行密发兵救董昌，昌亦遣兵会之，共围嘉兴。钱遣顾全武救嘉兴，破行密乌墩、光福二寨兵。乌墩即乌镇也。明初攻湖州，张士诚遣兵屯城东之旧馆，又遣兵顿乌镇，为旧馆声援。明师击却之。嘉靖十年，添设郡丞驻此。既而倭贼侵轶，镇每当其冲。隆庆初，裁郡丞。万历二年，议者以镇当浙、直之交，与南直之吴江、嘉兴之桐乡界壤相接，湖泽通连，奸宄薮聚，宜添同知，就近防察。今自桐乡县皂林而西，不过二十余里，为往来之捷径。光福，见南直苏州府。

