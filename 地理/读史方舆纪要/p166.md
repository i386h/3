<!-- { "loadSidebar": true } -->
　　府西连汝、颍，东道楚、泗，为建业之肩背，中原之腰膂。春秋时，吴人观兵于淮上，遂能争长中原，及赵灭吴，而不能正江淮地，楚东侵诸侯地至泗上《史记·越世家》：勾践已去，渡淮南，以淮上地与楚。盖楚之后亡，繇于有淮泗也。自秦以后，东南多故，起于淮泗间者，往往为天下雄，南北朝时，钟离常为重镇，岂非以据淮之中，形势便利，阻水带山，战守有资乎？自陈人失淮南，而江边卑外，遂无以抗中原。宋绍兴六年，刘豫寇淮西，朝议欲弃淮保江。张浚曰：淮南诸屯，所以屏蔽大江，使贼得淮南，因粮就运，以为家计，则长江之险，与敌共有，江南未可保也。又曰：淮东宜于盱眙屯驻，以扼清河上流，淮西宜于濠、寿屯驻，以扼涡、颍运道。真氏曰：有濠、梁之遮蔽，则敌不得走历阳。后魏邢峦谓：钟离天险，盖以控扼淮滨，防守要重也。又长淮南北，土广田良，从来有事江淮者，耕屯其并兼之本欤！

　　今府城，即洪武五年所立中都城也。内为皇城，凡四门，正南曰午门，外为都城，周五十里四百步，凡九门。南面三门：正南曰洪武，南之左曰南左甲第，右曰前右甲第。北面二门：东曰北左甲第，西曰后右甲第。东面三门：正东曰独山以面独山而名，东之北曰长春，南曰朝阳。西面一门曰涂山，其城仅有土墙，而无濠堑今因故内城修筑，置府治于其中。

　　凤阳县附郭。本钟离县地。明初为临淮县地。洪武七年，析临淮之太平、清乐、广德、永丰四乡置县，以在凤凰山之阳，因名。十一年，又割虹县南八都益之。编户三十六里。

　　○梁城府西南九十里。亦曰南梁城。晋太元中，侨立南梁郡于淮南，兼领侨县。义熙中土断，始有淮南故地，属南豫州。宋大明六年属西豫州，改为淮南郡。八年，复故。《志》云：南梁郡治睢阳。盖宋析寿春地侨置，即此城也。《水经注》：淮水经寿春城北，又东经梁城。是矣。齐永元二年，南梁郡入魏，因别置梁郡，治北谯。胡氏曰：梁城在钟离西南，寿阳东北。梁天监五年，徐州刺史昌义之，魏将陈伯之战于梁城，败绩，伯之寻自梁城来归，义之因进克梁城，既而魏将邢峦与元英合攻钟离，义之引退。六年，元英攻钟离，不克，单骑遁入梁城，缘淮百余里，尸相枕藉。十五年，魏将崔亮攻赵祖悦于硖石，诏昌义之等溯淮赴救，魏兵守下蔡，断淮流，义之屯梁城，不得进。后魏仍置南梁郡。隋开皇初废。今淮河中有梁城滩，东至洛河口二十五里。○西古城，在府治东十八里，临淮之西，盖南北相争时军垒也。

　　荆山堰城府西六十里，即梁所筑荆山堰，梁天监十三年，魏降人王足陈计，求堰淮水，以灌寿阳，足引北方童谣曰：荆山为上格，浮山为下格，潼泡为激沟，并灌巨野泽。梁主从之，议者谓淮内沙土漂轻不坚实，功不可就，不听，遂发徐扬民二十万众筑之，令太子右卫率康绚董其役，于钟离南起浮山，北抵石，依岸筑土，合脊于中流，至十四年四月，堰将合，淮水漂疾，辄复决溃。或谓江淮多有蛟龙，能乘风雨，决坏崖岸，其性恶铁，因引东西二冶故铁器，大则釜鬲，小则镬锄，数千万斤，沉于堰所，犹不能合，乃伐树为井干，填以巨石，加土其上，缘淮百里内冈陵木石无巨细必尽，负檐者肩背尽穿，夏日疾疫，死者相枕，蝇虫昼夜合，魏遣将萧宝寅决淮堰，不克。是冬寒甚，淮泗尽冻，死亡者十七八。十五年四月，堰乃成，其长九里，下阔百四十丈，上广四十五丈，高二十丈，深十九丈五尺，夹之以堤，并植杞柳，军人安堵，列居其上，其水清澈，俯视居人庐墓，了然皆在其下，或谓绚曰：四渎，天所以节宣其气，不可久塞。若凿湫东注，则游波宽缓，堰得不坏，绚从之。是时水之所及，夹淮方数百里，魏寿阳城戍移屯于八公山，南北居人，散就冈陇。至秋九月，淮水暴涨，堰悉坏决，其声如雷闻三百里，缘淮城戍村落十余万口，皆奔流入海。普通七年，淮堰水盛，寿阳城几没，乃遣夏候等攻拔之，此盖其旧址也。时筑城以守堰，北对荆山，因名。

　　○万岁山在皇城北，城垣经其上，东西有二峰对峙，东曰日精，西曰月华。山之东，又有盛家山，西有马鞍山，皆相连接，又凤凰山在府治北，府之主山也。府城东又有独山，观星台在其上。○栏干山，在府西二十里，相接如栏干然。又曹山在府西北三十里，相传曹操尝屯兵于此，因名。

　　乌云山府东南六十里。亦名乌雾山，以山多蒙雾也，与定远县接界。又陡山，在府西南六十里，以山势峻险而名。

　　濠塘山府东南七十里。濠水东源发于此，一名钟乳山，以山穴中出钟乳也。又镆铘山，在府南八十里，相传昔人铸剑处。濠水西源出于此。○云母山，在府西南三十里，出云母府西南五十里。又有石膏山，出石膏。

　　○淮水府北十里。自寿州流经此，东北入泗州界。详见大川淮水及川渎异同。

　　濠水在府南十里。有二源，东源出濠塘山，西源出镆铘山，流至旧府城西南五十里升高山而合，又东北流，至城东十五里有石绝水，谓之濠梁，亦曰石梁河。今之九虹桥也，桥有九梁，故名。又经临淮城东，至新河口而入淮，谓之濠口。

　　明月湖在旧城东南，北流汇于淮河。又李家湾，在府南，宋绍兴六年，杨沂中败刘猊于藕塘，猊北走，张俊自盱眙趋濠州，与战于李家湾，猊大败宵遁。

　　○皇陵在府西南十二里。内为皇城，周七十余步，中为砖城，周六里八十一步，外为土城，周二十八里。明皇陵卫置于此。

　　长淮关在府西北三十里，地名粉团洲。长淮卫置于此。

　　王庄驿府东北七十里。濠梁驿，在旧城北关外。又府北十五里淮河北岸，有十里城递运所。

　　临淮县府东北二十里。秦钟离县。汉因之，属九江郡。晋属淮南郡，后为钟离郡治。宋、齐以后，州郡皆治此。明洪武三年，改置中立县，寻改今名。城周九里有奇，编户四十七里。

　　○钟离城在县东四里。古钟离子国。《左传》成十五年，叔孙侨如及诸侯之大夫会吴于钟离，吴始通也。昭四年，楚箴尹宜咎，城钟离以备吴。二十三年，吴败楚师于钟离。二十四年，楚子为舟师以略吴疆，师还吴踵，楚遂灭巢及钟离。《史记·楚世家》：平王时，吴之边邑卑梁女子与楚边邑钟离小僮争桑，两家交怒相攻，遂灭卑梁人，卑梁大夫怒，发邑兵攻钟离，楚王闻之怒，发国兵灭卑梁，吴王大怒，亦发兵使公子光攻楚，遂拔钟离、居巢，楚恐而城郢，则钟离互为吴楚之边邑也。汉因置钟离县。后汉建安二年，吕布自下邳与韩暹、杨奉等合军，向寿春讨袁术，水陆并进，至钟离而还。晋亦为钟离县，成帝时置郡于此。宋因之。泰始三年，淮北陷，徐州移镇钟离。齐时亦为徐州治，建元二年，魏人来侵，遣将军贺罗分道出钟离。建武二年，魏拓跋衍攻钟离，徐州刺史萧惠休拒破之，既而魏主循淮而东，至钟离，诏崔慧景等赴救，魏不能克。梁天监五年，萧宏伐魏，自洛口败退，魏人乘胜取马头城，诏修钟离城，为战守之备。既而魏将元英等进围钟离，邢峦谓钟离天险，必无克状。魏主不听。梁遣曹景宗督军二十万赴救，魏人败走。太清三年，北徐州刺史萧正表以钟离降魏。高齐时，改置楚州治焉。隋开皇三年，废钟离郡，改楚州曰豪州。大业初，复改为钟离郡。唐置濠州，钟离县治于城外。五代时，淮南、南唐有其地。周显德四年攻拔之，仍为濠州治。宋、元因之。明初增置凤阳县，而钟离改曰临淮。杜佑曰：钟离旧城，在今县东四里。是唐时县移今治也。《寰宇记》：隋置钟离郡于此，土人呼为鲁城。今府城西南十五里有东鲁山，又西南三里有西鲁山，城或因山以名欤。又旧府城，在县西南二里，故濠州城也。自唐以来，濠州皆治此。后周显德四年，周主至镇淮军，渡淮至濠州城西。既而李重进破濠州南城，周主自攻濠州，别将王审琦又拔其水寨，复破其水军于城北，拔其羊马城，寻克之。《志》云：旧府城一名三牛城，以郡治有三石牛也。郡介濠、淮间，多水灾、牛、土蓄，故以厌之。《一统志》：城在今府城东二十里，又东去钟离故城六里。

　　小东城在县东北。秦始皇二年，筑此以镇濠口。《通释》：小东城在钟离县东一里。又燕县城在县东，或曰：即钟离故城也。汉南燕县，属东郡。江左侨置于此，为钟离郡治。宋、齐因之。后魏为钟离、陈留二郡治。高齐废。

　　乐平城在县东南。本汉县，属东郡。江左侨置于钟离郡界。宋泰始二年，薛安都从子索儿自石梁溃走乐平，即此。石梁见六合县。○公路城，在县东，袁术据淮南时所筑。又盱眙县境，亦有此城。

　　○梅城山县东四十里，以山岩如城而名。又东十里有石门山。○小横山，在县南五十里。以山势横亘而名。又青山，在县西南五十里，有青山涧，北流入于淮水。

　　白沙山县东八十里。山多白沙，因名。又化明山，在县东六十里。《志》云：隋改招义县曰化明，以此山名也。

　　○淮河在县城北。有浮桥跨其上，东北流入五河县界，自昔险要处也。萧齐建武二年，魏主济淮攻钟离，不克，乃自邵阳洲引还，余兵未济，齐人据渚，邀断津路，魏将奚康生击破渚中兵，杨播结阵于南岸，与齐兵力战，仅而得济。唐咸通十年，徐州贼庞勋遣其党据濠州，淮南帅马举进讨，堑其三面而围之，城北面临淮，贼犹得与徐州通，勋因遣兵屯北津，与城中贼相应，举遣将渡淮击败之，平其寨。五代周显德三年，周主自寿州循淮而东，至濠州。四年，周主攻濠州，唐人屯战船数百于城北，植巨木于淮水，以限周兵，周主攻之，拔其木，焚其栅，寻拔州城，是也。

　　濠水在城东。自凤阳县流入境，至城东新河口，注于淮。亦谓之濠口。宋人《修城记》：濠之为城，长淮引桐柏之源横其北，石梁会众水之流环其西。是也。《通释》：濠州旧有东西二城，濠水介其中。

