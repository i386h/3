<!-- { "loadSidebar": true } -->
　　钦察国在葱岭西。宋嘉定十六年，蒙古将速不台灭钦察，大掠西番边部而还，置钦察都指挥使治其地。《诸裔考》：钦察去中国三万余里，产良马。《元史》：蒙古窝阔台五年，命诸王拔都征西域钦察、阿速、罗思等国。明年，命蒙哥往焉，至宽田吉思海旁。钦察酋长八赤蛮逃避海岛中，适大风吹海水干，遂生擒八赤蛮等。进征斡罗思，至乜列赞城，破之。○乃蛮国，亦在葱岭西南。宋嘉定中，蒙古铁木真击灭乃蛮诸部，是也。其后复立其种类为乃蛮王。《宋史》：景定元年，乃蛮王屈出律袭西辽王直鲁古，辽祀始绝。

　　○南山在于阗南。东出金城，与汉南山相接。《汉书·西域传》：西域三十六国，南北有大山，中央有河。所谓南山，指此山也。北山，即天山、金山诸大山矣。

　　葱岭在于阗西南。《志》云：于阗，地居葱岭北二百里。是也。西域诸国，东接汉玉门阳关，西则限以葱岭。自玉门阳关出西域有两道：从鄯善傍南山西行至莎车为南道，南道西逾葱岭，则出大月氏、安息；自车师前王庭，随北山循河西行至疏勒为北道，北道西逾葱岭，则出大宛、康居、奄蔡。葱岭盖西域诸国之望也。唐武德二年，以杨恭仁为凉州总管。恭仁习边事。于是葱岭以东，并入朝贡。《宋史》：高昌西距西天竺，路陟雪山、葱岭，皆数千里，高数百丈。上多连蔓葱，土人名为塔儿塔石打班。

　　○白玉河在于阗城东。国人夜视月光，盛处必得美玉。又国城西有绿玉河，又南有乌玉河。《志》云：三河皆源出昆冈山，去国城西一千三百里。每岁秋，国人取玉于河，谓之捞玉。高居诲云：河源出至于阗，分为绿玉、白玉、乌玉三河。误矣。

　　娑奚河即弱水，在小勃律国境内。其北又有娑勒川。高仙芝伐小勃律，攻连云堡，涉娑勒川，登山挑战，破之，披其城。遂引师过坦驹岭，渡娑奚河，进至阿越弩城，是也。其水至弱，不能胜草芥。高居诲云：陷河，在于阗东南界。或以为娑奚河别出者也。

　　播密川在葱岭西。唐高仙芝伐小勃律，登葱岭，涉播密川，既而还至播密川，遣使奏状，乃至河西。胡氏曰：河西，白马河西也。见亦力把力国。

　　八鲁湾川在葱岭北。宋嘉定十六年，蒙古铁木真避夏于八鲁湾川，分兵攻诸部落之近者，悉下之。至可温寨，与诸将会，以西域渐定，置官于各城监治之。

　　宽田吉思海在葱岭西。宋嘉定中，蒙古伐钦察，至宽田吉思海，会大风，海水涸，遂进师屠其城。又进围斡罗思、蔑怯思城，皆降之。

　　○连云堡在小勃律国东北。本吐蕃所筑。唐天宝六载，高仙芝讨小勃律，分军三道，约会吐蕃连云堡下，攻堡拔之。寻入小勃律，系其王，自赤佛道还连云堡，班师。《唐志》：连云堡，南依山，北据娑勒川以为固云。

　　娑奚桥在小勃律国都城南娑奚水上。有藤桥，路通吐蕃。桥去城犹六十里。唐高仙芝入小勃律，急遣将席元庆斫之。甫毕而吐蕃兵大至，已无及矣。藤桥阔尽一矢，力修之，期年乃成。

　　右于阗

　　撒马儿罕在哈密西七千二百里。至肃州九千里，至京师一万四千六百二十里。东连亦力把力，西抵哈烈。相传汉宾国地。东西相拒三千余里，地势宽衍，土田膏腴。元使驸马帖木儿主其国。明初洪武二十年，帖木儿遣使入贡，自是入贡不绝。

　　○养夷城在国东。《志》云：撒马儿罕东有养夷城及沙鹿海牙城、塞蓝城，又有达失午城。国西又有渴石城及迭里迷诸城，皆隶于撒马儿罕。

　　宾国城在撒马儿罕东。《汉·西域传》：宾治循鲜城，去长安万二千二百里，东至乌宅国二千二百五十里。武帝始通宾。后恃险远，数背叛。成帝时，杜钦言县度之厄，非宾所能越，是也。《唐书》：宾在葱岭南。隋为漕国。龙朔初，于宾所治遏纥城置循鲜都督府云。

　　安息国在宾东北。《汉·西域传》：安息治番兜城，临妫水，去长安万一千六百里，北与康居、东与乌弋山离、西与条支接。武帝始遣使至其国。其属小大数百城，地方数千里，最大国也。后汉永元九年，班超遣椽甘英穷西海及安息西界。范晔曰：自条支转北而东，马行六十四日至安息，是也。唐曰安国。贞观二十二年，讨平龟兹，安国来献，即此。○乌弋山离国，在安息东南，又西与犁轩、条支接。《汉·西域传》：自玉门阳关出南道，历鄯善而南，行至乌弋山离，南道极矣。转北而东，得安息云。

　　吐火罗国在安息东北。汉为大月氏国。《西域传》：大月氏治监氏城，去长安万一千六百里，南与宾接。其初本行国也。随畜迁徙，居敦煌、祁连间。后为冒顿所破。乃远去，过大宛，西击大夏而臣之，都妫水北，为王庭。其余小众不能去者，保南山羌，号小月氏。有五翎侯：一曰休密翎侯，治和墨城；二曰双靡翎侯，治双靡城；三曰贵霜翎侯，治护澡城；四曰顿翎侯，治薄茅城；五曰高附翎侯，治高附城。五翎侯皆属大月氏。其后为吐火罗国，或曰吐豁罗，或曰睹货罗。元魏谓之吐呼罗，居葱岭乌墅河之南。《魏史》：古大夏国也，本在大宛西南，居妫水之南。大月氏分其地，居妫水北，地肥饶，少寇。后并为吐火罗国。太武时入贡。杜佑曰：一名土壑宜，都葱岭西五百里，在乌墅河南。乌墅河，即妫水也。唐贞观十五年，西突厥击吐火罗，灭之。龙朔二年，于吐火罗国所治遏换城，置月氏都督府云。翎、翕同。

　　护密多国在吐火罗东。《唐志》：本吐火罗故地。东北直京师九千里而嬴。亦曰达摩悉铁帝，亦曰镬侃。元魏谓之钵和。临乌浒河，当四镇入吐火罗之道。龙朔初，于护密多国所治摸拜城，置乌飞州。开元十八年，其王罗真护檀入朝，留宿卫。○俱密国，在吐火罗东北，治山中，南临黑河。其王突厥延陀种。唐开元七年，俱密王那罗延上言为大食所侵，乞兵救援，是也。

　　妫塞国在吐火罗南塞。西戎别种也。临妫水而居，因名。汉永平三年，莎车王贤以兵威逼，夺于阗、大宛、妫塞王国，即此。○谢飓国，在吐火罗西南。或曰漕矩叱，或曰漕矩。唐显庆中，曰诃达摩支。龙朔初，于其国治伏宝瑟颠城，置条支都督府。武后时，改曰谢飓国。东距宾四百里，南连天竺，西接波斯。开元十二年，遣使入贡。

　　史国在吐火罗北四百里。或曰亻去沙，或曰羯霜那。居独莫水南。汉康居小王苏故城也。，下戒反。《汉书》：康居小王居苏城，去阳关凡八千二十五里。元封末，朝献。隋大业中，复通中国。唐贞观中，入贡，谓之史国。天宝中，改曰来威国。○俱兰国，在吐火罗北。其都城亦曰俱兰城，或曰俱罗弩，或曰居浪。唐天宝初，发兵纳十姓可汗阿史那昕于突骑施，至俱兰城，为突骑部酋长莫贺达干所败。

　　○铁门峡在渴石城之西。悬崖绝壁，高数十仞，径路崎岖，深二三里。蕃人守此。亦名铁门关。

　　○哈剌卜兰河在撒马儿罕城东。河浅阔而北流。○火站河，在沙鹿海牙城西。城东又有哈卜连河。又阿术河，在迭里迷城东。水西流多鱼。

　　妫水在吐火罗北。源出葱岭，西南流，入于西海。其水深广，长千余里，远近诸水汇入焉。亦名乌墅河。

　　右撒马儿罕

　　哈烈在哈密西五千一百里。至肃州万一千里，至京师一万五千七百六十里。古大宛康居地。地居平川，四面皆大山。东北去撒马儿罕一千四百里。元驸马帖木儿之子沙哈鲁居此。国人称之为速鲁檀，犹华言君王也。明永乐三十五年，遣使诏谕其酋长。永乐七年，头目麽赉等朝贡。正统二年，指挥哈只等复来贡。自是入贡不绝。

　　○俺都城在哈烈东。又有淮八剌、墨水等城，皆隶焉。

　　康居国在哈烈东北。汉西域国。元朔中，张骞至大宛，为发导驿抵康居，传致大月氏，是也。《汉·西域传》：国治乐越匿地利卑阗城，去长安万二千三百里。一名萨末犍，亦曰飒末犍。元魏谓之悉万斤，又谓之者舌国。《北史》：者舌，汉康居也。去代一万五千四百五十里。北魏主焘太延三年，入贡。《唐志》：康国，本月氏种。其王姓温。始居祁连北昭武城，为突厥所破，稍南依葱岭，即有其地。以昭武为姓，示不忘本也。杜佑曰：康国，在米国西南三百余里。本曰康居。唐时谓之康国。贞观五年，康国求内附。不受。开元七年，其王乌勒伽为大食所侵，与俱密及安国，皆上表乞援云。

　　米国在故康居之南。或曰弥末，或曰弭抹贺。《汉书》：米国，北距康国百里，治末息德城。唐贞观十六年，西突厥击米国，破之。○大安国，在康居旁。或曰布豁，或曰捕喝。元魏谓之纽密。西濒乌浒河，治河谧城，即康居小君长王故地也。又有小安国，或曰东安，或曰渴汗，在那密水之阳。东距河二百里许，治渴汗城。《唐书》：大安东北至小安四百里。开元七年，安国王笃波提为大食所侵，上表求救。

　　何国在康居旁。或曰屈霜弥加，或曰贵霜匿。汉时，康居小王附墨城故地也。《西域传》：康居有五小王：一曰苏Ε，二曰附墨，三曰窳匿，四曰，五曰奥，俱属康居。此即附墨国矣。唐时为何国。○火国，在故康居西。或曰货利习弥，或曰过利。居乌浒水之阳。唐时西番国也。西南与波斯接，西北抵突厥。《新唐书》：唐康国，即汉之康居支庶。分王曰安、曰曹、曰石、曰米、曰何、曰火、曰戊地、曰史，世谓之九姓。又有穆国，或云亦康居支庶云。

　　石国城在康居东北。或曰拓支，亦曰拓祈，亦曰赭时。汉大宛北鄙也。《唐志》：石国去京师九千里，东北距西突厥。王姓石，治拓祈城，即故康居小王之窳匿城。武德、贞观间入贡。显庆三年，以国治瞰羯城，为大宛都督府，授其王都督。开元初，封石国王。五年，突骑施酋长谋取四镇，围拨换及大石城。大石，即石国也。天宝十载，高仙芝袭石国，擒其王。又苏咄城，在石国西北。唐显庆二年，苏定方袭败西突厥阿史那贺鲁于斜罗斯川。贺鲁脱走，至石国西北苏咄城。城主诱执之，归于定方。于是遂平西突厥之地。苏咄，盖石国属城也。

