<!-- { "loadSidebar": true } -->
　　【按】四川介在西偏，重山叠岭，深溪大川，环织境内，自相藩篱，且渝、夔东出，则据吴楚之上游，利、阆北顾，则连褒斜之要道，威、茂、黎、雅足控西番，马、湖、叙、泸以扼南，自昔称险塞焉。秦人并巴蜀，益以富强。汉开西南夷，边壤益斥。天下有事，奸雄辄睥睨于此焉。岂非以山川襟束，足以固守欤。诸葛武侯言，益州隘塞，沃野千里，天府之土。张华言，蜀汉之土，与秦同域，南跨邛，北阻褒斜，西即畏碍，隔以剑阁，穷险极峻，独守之国也。晋元康以后，其地入于巴氐。咸康七年，慕容使刘翔至建康，翔曰：今王师纵未能澄清北方，且当从事巴蜀，一旦石虎先人举事，并李寿而有之，据形便之地，以临东南，虽有智者，不能善其后矣。太元三年，苻坚遣兵寇襄阳，既而欲自将攻之。梁熙谏曰：晋江山险固，易守难攻，必欲廓清江表，宜引关东之兵，南临淮、泗，下梁、益之卒，东出巴峡。盖东南噤领，尝在巴蜀矣。后唐同光初，荆南帅高季兴入朝，唐主问季兴用兵于吴蜀二国何先。季兴曰：宜先伐蜀，克蜀之后，顺流而下，取吴如反掌耳。宋牟子才言：重庆为保蜀之根本此就江道言之，嘉定为镇西之根本，夔门为蔽吴之根本。然而巴蜀之根本，实在汉中详陕西汉中府总论。未有汉中不守，而巴蜀可无患者也。故昔人谓东南之重在巴蜀，而巴蜀之重在汉中。宋人保东南，备先巴蜀。及巴蜀残破，而东南之大势去矣。《志》称蜀川土沃民殷，货贝充溢，自秦汉以来，迄于南宋，赋税皆为天下最。又地多盐井，朱提出银，严道、邛都出铜，武阳、南安、临邛、江阳皆出铁。汉置盐铁官，邓艾破蜀，议煮盐兴冶，为军农要用，并作舟船，为顺流伐吴之计。盖功虽成于王，而规画实自艾创之也。后唐天成三年，孟知祥与董璋争盐利。胡氏曰：唐之盛时，邛、眉、嘉有盐井十五，属西川。梓、遂、绵、合、昌、渝、泸、资、荣、陵、简有井四百六十，属东川。东川盐利多于西川者数倍，故知祥争之也。今土地比于唐宋之旧，岂少杀与？盐井之迹，岂尽堙欤？铜铁之饶，岂衰歇欤？向之供亿，几半天下者，今境内之资储，乃虞不给，何欤？或者曰：风气变迁。吾未敢信也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十七 

卷六十七
　　◎四川二

　　◇成都府东至潼川州三百六十五里，东南至重庆府九百五十里，南至眉州百八十里，西南至邛州三百十里，西至杂谷安抚司七百里，北至龙安府四百八十里。自府治至江南江宁府七千二百六十里，至京师一万四百五十里。

　　《禹贡》梁州之域。夏商以后，为蜀国。秦灭蜀，置蜀郡。汉因之，武帝兼置益州王莽改益州曰庸部，蜀郡曰导江，治临邛。以公孙述为导江卒正，述据蜀，都成都。又改益州为司隶，蜀郡为成都尹。后汉仍曰蜀郡。三国汉都于此于益州置牧，蜀郡置守，并治成都。晋武帝改蜀郡为成都国，寻复旧。宋、齐以后，益州及蜀郡并治此。隋郡废州存《隋志》：后周置益州总管府。开皇二年，改为西南道行台。明年，复置总管府。大业初，府废，炀帝复改益州为蜀郡。唐又为益州《旧唐书》：武德初，置总管府。三年，改为西南道行台。九年，又改为都督府。龙朔二年，升大都督府。天宝初，复为蜀郡。至德二载，升成都府，并建南京改成都守为尹，以上皇幸蜀也。时又分剑南为东西两川，此为西川节度使治，后分合不一。详见州域形势。又《新唐书》：成都城内有天威军，乾元二年置，元和三年，改曰天征军。上元初，罢京，而府不改。五代因之前、后蜀皆都此。宋太平兴国六年，降为益州。端拱初，复曰成都府亦为西川节度，又成都府路治于此。淳化五年，仍降为州。嘉五年，复故。元曰成都路至正中，明玉珍伪改曰成都刺史府。前朝曰成都府，领州一、县二十五。今仍为成都府。

