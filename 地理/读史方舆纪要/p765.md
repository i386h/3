<!-- { "loadSidebar": true } -->
　　○金凤山县治北，县之镇山也。圆峰特起，麓有平洋，结为县治。又北有王冈山，自百种分为岭兜、员当诸山，由穿石隔、赤洋埔达于城北。又县西北五十里为马家山，亦曰马峰山。顶尖秀，为众山之望。《志》云：自马家山逶迤而南，由骆驼崎历盖竹溪、百种，过鼓楼隔，至谢田崎，转折而东，结为金凤山。又天员山，在县北，其山极高，顶平坦，可容万人。上有古井。《志》云：县东北二十五里有虎山，县西北三十里有百刻岭，俱北出延平府永安县之道。

　　香寮山在县南。上有紫云洞，可容数万人。正统中，邓茂七据此为乱，官军讨平之。山之绝顶有天台，台有龙潭，石窟如釜。又赖家山，在县东。上有虎符岩，最高胜。自山而西，由岩坑石兜转至县南，为麒麟山。又城南三里有天柱山，以圆峻得名。○杀狐岭，在县西北，鸟道险峻，人迹稀少，尝为寇巢，名龙头寨。嘉靖四十四年，官兵会讨山寇曾东田等于此，数月不克。忽有大狐自岭上坑飞下，官军杀之。三日而贼灭，因以杀狐为名。

　　○东西洋在县城东南。有三源，自县东北诸山溪南流者，曰南溪。自县北流会南溪者，曰北溪。自县西北合诸山溪水流会南北二溪者，曰西溪。三流合而绕县郭，激荡生涛，湍濑迅险，谓之东西洋，亦曰前后洋。正统中，邓茂七等啸聚于此。南流经漳平县境，为九龙江之上源。又徐溪，在县西四里。《志》云：出县西郭家山，又有大坑溪、小溪，俱流合焉。南入漳平县境，合九龙江。

　　○坑源隘县北四十里。又北二十里至延平府永安县之林田隘，林田北出之要会也。○宁济桥，在县城南，万历五年建。长十八丈，寻圮。九年重建。

　　附见：

　　漳州卫府治西，洪武三年建。属所二，曰守御龙岩中中千户所，在龙岩县治西北。成化七年，调漳州卫中所、镇海卫后所官军守御，隶漳州卫。又南诏守御千户所，在诏安县治东。弘治十七年，寇入南诏城劫掠。明年，调漳州卫后所官军守御，改属漳州卫。

　　镇海卫在漳浦县东北九十五里。本名岐岛，有城垒。洪武二十年置卫，并筑城以备倭。城周四里有奇，领所三。《志》云：卫城东南十余里有东镇屿、南镇屿，西南数里有鸿儒屿。南镇屿西曰连进屿，一名大屿。卫东南又有将军礁，一名鸡心渊。水底石骨内接鸟鼻头山，外连东镇屿里许。潮长则没，退则见，亦名浮沉洲。又有半洋洲，东接龟岭，西接南镇。晴明时见白浪，长百丈，名白玉礁。龟岭在卫城东南，如神龟出海，因名也。岛屿绵亘海滨，为卫城拱卫。

　　守御六鳌千户所在漳浦县东南。《志》云：县东丹灶山南有铁灶坑，南行三十余里，平沙漠漠，三面皆海，惟正北可以陆行，所城凭焉。如巨鳌戴山，旧名青山，亦曰鳌山。山腰居民鳞次相叠，初置青山巡司，洪武二十年建所。筑城周二里有奇。城北曰大澳山，一名罗崎山，土色纯赤。东为对面山。又东北为虎头山，与古雷山对峙，商船渔舟皆经此。城东南又有鸟嘴、鸡心等山。又有横屿，在海中，长亘里许。又有双洲，俗名洲门，自广入海船舰必经之道也。

　　守御铜山千户所在诏安县东。其地旧名东山，为民间牧薮。洪武二十年置所，筑城周三里有奇。嘉靖三十六年，增修以御倭。三面环海为濠，惟西面行二十里，始逾陈平渡。本属漳浦县，嘉靖十三年改今属。《志》云：所旧置于井尾澳，景泰间，始移于西门澳。北自金石以接浯屿，南自梅岭以达广东，皆属哨守。有西门澳水寨，五水寨之一也。城中有山，曰古楼，南对川陵山，山右为白沙山。又城西为望山，又西为东岭山，西二里曰水寨大山。其在海中曰乌石平山，列屏如黛，周围数里。又有大小甘山。以屿名者，曰东门屿。流浪冲激，俗呼大惊门。下有沙岛，积石叠起者，为铁钉屿。五墩聚立者，曰五屿。川陵山东，曰鸡心屿。沙湾环带曰南屿。水寨旁为后澳港，海舟避风处也。其相近者，又有井仔湾、鲎壳澳及沙洲诸处。

　　守御玄钟千户所在诏安县南。东北接铜山所，西南抵潮州界。自澳口至南澳，约三十余里。洪武二十年置所，筑城周三里有奇。嘉靖四十二年，为倭所陷。隆庆六年重修。城内有果老山，四面八山，连环相向。一名古老山。城东有东山，海中有内屿、外屿。又有蛤洲、猎洲、敏洲、红洲、卧岗洲、陈洲、蛇洲等七洲屿，列于所北内江中。又有胜澳，在城西南面，与广东南澳相望，水通柘林等处。澳上为南山墩，城外市曰卸石湾市。渔舟舣附，居民贸易处也。《海防考》：镇海卫及所属三所，皆列海滨，贼自粤趋闽，则南澳、云盖寺、走马溪乃其始发之地。哨守最切者，铜山、玄钟二水寨而已。铜山有把总驻守，而玄钟隶焉，故止称一水寨，嘉靖中，最为贼冲。

　　附考：

　　琉球琉球之地，在泉州府东海岛中，亦在福州府之东北。汉魏以来，不通中华。隋大业三年，令羽骑尉朱宽入海访求异俗，始至其国。语言不通，掠一人以归。明年，复令宽慰抚琉球，不从。宽取其布甲而还，适倭使来朝，见之，曰，此夷邪久国人所用也。六年，遣虎贲郎将陈棱等自义安泛海击之，东行至高华屿，又东行二日至<句黾>{辟黾}屿，又一日至其都，琉球王欢斯渴利兜战败。棱等乘胜拔其栅，杀其王，略男女数千人而还。自是历唐至宋，未尝朝贡。元至元二十七年，遣使招谕琉球，不至。其国所辖有古米、太平、马齿等山，东北有硫黄、叶壁、七岛诸山，并隔海外不相属。明洪武五年，遣行人杨载赍诏往谕其国，率先归附。太祖奖其忠顺，赐符印章服及闽人之善操舟者三十六姓，又许其遣子及陪臣之子来学于国学。其国分为三，曰中山王察度，南山王承宗，北山王帕尼芝，皆遣使朝贡。自永乐以来，其国王嗣立，皆受册封。后惟中山朝贡不绝，其南山北山二王俱为所并。嘉靖三十五年，倭寇琉球，世子尚元邀击歼之。万历三十七年，萨摩州倭侵琉球，禽其王尚宁。四十年复国，至今其王相仍，皆称尚氏。贡道自闽县以达于京师。朝廷遣使，去以孟夏，来以季秋，乘风便也。自福州梅花所开洋，七昼夜可至。自泉州彭湖岛开洋，五昼夜可至。望见古米山，即其境。东去三百里，为叶壁山。又东即日本，恒与贸易假贷。近国那霸首里，并有马市。又有鸡笼山岛野夷，隔鸡笼、淡山洋，亦谓之东番。万历四十四年，倭夷胁取其地，久之始复国。《四夷考》：琉球之地，仅海外一冈碛，无大聚落，所居曰婆罗檀阔。无城郭，堑栅三重，环以流水，树棘为藩而已。《元史·志》载：自彭湖而东，水渐低近留球者，谓之落氵祭。氵祭者，水趋下不回也。嘉靖五年，给事中陈侃使琉球，首辨其妄。国别号大琉球，西南则暹罗，东北则日本。从长乐[C021]石出海，隐隐一小山浮空，即小琉球也。更南则东番诸山，其人盛聚落而无君长，习镖弩，少舟楫，自昔不通中国。又东隅有夷，鸟语鬼形，殆非人类，或云即昆舍那国云。

　　吕宋在东南海中，小国也。产黄金。永乐三年朝贡。嘉靖中，始复至。与漳、泉民相市易，民流寓其地，多至数万。万历中，同安人张嶷谬奏，海有机易山，与福建近，地产金，可采取。三十六年，诏遣中贵人委官勘视。吕宋人疑诸流寓人为患，悉坑杀之。嶷寻以首祸诛。贸易至今不绝。《漳郡志》云：东洋有吕宋、苏禄诸国，西洋有暹罗、占城诸国。今东西洋商舶载在令甲者，东洋则吕宋、屋同、沙瑶、玳瑁、宿雾、文来、南旺、大港、呐哔、磨{艹老}英、笔架山、密雁、中邦以宁、麻里吕、米六合、高药、武运福河、仑岸塘、吕蓬；西洋有下港、暹罗、旧港、交趾、柬埔寨、丁机宜、顺塔、占城、麻六甲、顺化、大泥、乌汀、礁林、新州、哑齐交、留吧哪彭、西宁、陆坤占陂、高趾洲、篱木、高提里邻、吉连单、柔佛、吉宁邦日、隶安丁、义里迟闷、苏禄、班隘。又有鸡笼、淡水，不系东西洋船数。而红毛海夷饶财宝，于东西洋别为种落，往往舟舶彭湖，构奸民为贩鬻。议者谓当与日本特严防禁，杜其乱阶云。○俱蓝国，自古不通中国。元至元十九年入贡，海外诸番，此为最远。自泉州至其境，约十万里。 
　
 上一页　目录页　下一页
　
读书中文网
钱建文　制作　
读史方舆纪要
　
　

广东方舆纪要叙 

广东方舆纪要叙
