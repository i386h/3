<!-- { "loadSidebar": true } -->
　　郡国四十三得汉郡十有八。西拒蜀，北拒魏，以建平见上荆州属郡、西陵即夷陵。又州西北二十五里为西陵峡。详湖广重险西陵、乐乡今荆州府松滋县东七十里有乐乡城、南郡见前、巴丘即岳州府附郭巴陵县、夏口吴所守之夏口，即今武昌府之城西汉口也。《晋志》：夏口在荆江中，正对沔口。见前七国楚夏州、武昌见上、皖城见前、牛渚圻在今太平府北二十五里，亦谓之采石圻。详见南直名山采石、濡须坞在庐州府无为州巢县东南四十里，亦曰东关，又为东兴堤。详见南直重险东关，后又得邾城今黄州府治，见前、沔口见魏重镇、广陵同上，并为重镇。

　　陆抗曰：西陵、建平，国之蕃表，既处上流，受敌二境。若敌泛舟顺流，星奔电迈，非可恃援他部，以救倒悬也。臣父逊，昔在西垂上言：西陵，国之西门，虽云易守，亦复易失。若有不守，非但失一郡，荆州非吴有也。如其有虞，当倾国争之。不然，深可忧也。○司马懿曰：东关、夏口，敌之心喉。○何承天曰：曹、孙之霸，才均智敌，江淮之间，不居各数百里。魏舍合肥，退保新城在今合肥城西北二十里，魏满宠所筑。吴城江陵，移入南岸吴南郡移治公安，盖在江南岸也。濡须之戍，聚屯羡溪羡溪，在濡须东三十里。何者？斥堠之郊，非耕牧之地，故坚壁清野以俟其来，整甲缮兵以乘其弊也。及襄阳之屯，民居星散。司马懿谓宜徙沔南，以实水北即沔水北。曹爽不用，果亡沮中今襄阳府南沮水左右地，亦曰沮中。胡氏曰：地有常险，则守亦有常势。当孙氏时，上流欲争襄阳而不得，故以良将守南郡；下流欲争淮南而不得，故以大众筑东兴见上濡须坞与皖口在今安庆府城西十里，亦曰山口镇；中流欲争安陆而不得安陆，今德安府治是，故以三万劲卒守邾城。

　　先主以败亡之余，得一孔明，仅安巴蜀。

　　【史略】先主初领徐州牧，屡为袁术、吕布及曹操所败。后依刘表，屯新野今南阳府邓州新野县，见前，三顾孔明于隆中今襄阳府城西二十三里有隆中山。孔明曰：今操拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可与为援而不可图也。荆州北据汉、沔，利尽南海自桂阳、苍梧，跨有交州，则利尽南海也，东连吴会吴会者，吴为东南一都会也，西通巴蜀，此用武之国，而其主不能守，殆天所以资将军也。益州险塞，沃野千里，天府之土，刘璋暗弱，张鲁在北，民殷国富，而不知存恤，智能之士，思得明君。将军既帝室之胄，信义著于四海，若跨有荆、益，保其险阻，西和诸戎，南抚蛮越，外结好孙权，内修政理，天下有变，则命一上将，将荆州之军，以向宛、雒宛谓南阳。雒谓雒阳。将军身帅益州之众，出于秦川犹曰秦中，百姓孰敢不箪食壶浆而迎将军者乎？

　　定都成都。

　　【都邑考】都成都。

　　有州三蜀分益为梁，又以建宁太守遥领交州，得汉十三州之一。又延熙四年，蒋琬奏以姜维为凉州刺史，时凉州止有武都、阴平二郡，盖亦遥领也：

　　益治成都。领郡十二：曰蜀郡，曰犍为，曰汶山，曰越，曰，曰永昌，皆故郡也。曰江阳。刘璋于建安五年，分犍为郡置，治江阳县，今四川泸州也。曰汉嘉，本蜀郡属国也。曰朱提，本犍为属国也。俱章武元年改置。曰建宁，即汉益州郡也。后主建兴二年，改为建宁郡，治味县，今云南曲靖军民府西废味县是。曰云南。本益州永昌郡地，亦建兴二年析置，治云南县，今大理府赵州云南是也。曰兴古。亦建兴二年析益州郡置，治律高县，今曲靖府马龙州东废律高县是也。又《晋志》：后主分广汉，立东广汉郡。胡氏曰：东广汉郡治妻阝县，今潼川州也。又《蜀纪》：建安十九年，先主入成都，以诸葛孔明领益州太守，法正领蜀郡太守。盖刘璋置益州，与蜀郡并治成都郭下云。

　　梁治汉中。领郡十：曰汉中，曰广汉，曰巴郡，皆故郡也。曰梓潼。建安二十三年，先主分广汉置，治汉寿县，今保宁府剑州广元县也。曰涪陵。亦建安中先主分巴郡置，治涪陵县，今重庆府之涪州是。曰巴东，曰巴西。即刘璋分巴郡所置也。曰宕渠。亦建安中先主分巴郡置，治宕渠县，今顺庆府广安州宕渠县东北七十里有宕渠故城。寻省入巴西郡。曰阴平，本建安中魏公操置。建兴七年，入于汉。《晋志》云后主所置。曰武都。汉故郡也，亦建兴中属汉。蒋琬盖分二郡为凉州。

　　交治建宁。见上建宁郡。

　　郡国二十有二得汉郡十有四。东拒吴，北拒魏，以汉中见前、兴势兴势，今汉中府洋县北兴势山是、白帝今夔州府东五里，即白帝城为重镇吴贺邵云：刘氏据三关之险。三关者，一阳平关，在今宁羌州东北九十里，杜佑以为即汉中府褒城县西北二十里之汉阳关。一白水关，在宁羌州西南百里。一江关，即瞿塘关也。

　　黄权曰：若失汉中，则三巴不振三巴，见东汉郡。○阳洪曰：汉中，益州咽喉。若无汉中，是无蜀也。

　　胡氏曰：魏人都许，不恃方城，而守襄阳方城，见前七国楚绵以方城。蜀人都益，不恃剑门，而守汉中剑门，在保宁府剑州北二十五里。详四川名山剑门。吴人都秣陵，不恃大江，而守荆渚江陵城，楚渚宫也，故曰荆渚。 
　
 
　

　
读史方舆纪要
　
　

卷三 

卷三
　　◎历代州域形势三晋　十六国

　　司马晋世管魏权，倾危弱主，西灭蜀，东灭吴，遂并天下。

　　【史略】初，司马昭谋侵吴、蜀，谕其众曰：吴地广大而下湿，攻之，用功差难，不如先定巴蜀。三年之后，因顺流之势，水陆并进，此灭虢取虞之势也。计蜀战士九万，居守成都及备他境，不下四万，然则余众不过五万。今绊姜维于沓中沓中，在今洮州卫西南，羌中地也。时维军败于洮阳，内畏黄皓，不敢归成都，因求种麦沓中。洮阳，即今洮州卫治，使不得东顾，直指骆谷骆谷，在今西安府县西南百二十里。旧为南入汉中之要路。详见今汉中府傥骆道，出其空虚之地，以袭汉中。以刘禅之弱，而边城外破，士女内震，其亡可知也。乃以钟会都督关中，规进取。姜维闻之，表后主宜遣军分护阳安关口阳安关，即阳平关也。见前蜀汉重镇及阴平之桥头在今巩昌府阶州文县东南白水上。详见阶州阴平道，以防未然。后主不省。既而昭遣邓艾督军，自狄道趋甘松沓中狄道，今临洮府治。时艾为征西将军，屯狄道。甘松，在今洮州卫西南，以连缀姜维；诸葛绪督军自祁山趋武街桥头，绝维归路绪为雍州刺史，屯上わ。武街，今巩昌府成县治。桥头，即阴平桥头；钟会统大军，分从斜谷、骆谷、子午谷趋汉中斜谷，在凤翔府县西南三十里。骆谷见上。子午谷，在西安府西南百里。俱详见汉中府褒斜等道；以卫持节监军事。时汉敕诸围皆不得战，退保汉、乐二城汉城，今汉中府宁羌州沔县西南西乐城是也。乐城，今汉中府城固县东南旧城是也。初，诸围皆据险拒敌，令不得入平地。姜维易其制，欲诱敌深入，而后击之。会遂平行至汉中，分军围汉乐二城，径趋阳安关，关口无备，遂下之，长驱而前。邓艾击维于沓中。维败走，闻诸葛绪已塞道屯桥头，乃入北道，欲出绪后。绪引却。维还，从桥头过，至阴平，闻关城已破即阳平关，乃退趋白水白水，今保宁府昭化县西百里景谷城，即故白水县，合诸军守剑阁剑阁，在四川剑州，即剑门也。见前，以拒会。会不能前。邓艾进至阴平，上言：敌已摧折，宜遂乘之。若从阴平由邪径经汉德阳亭今龙安府东北有故德阳亭，趋涪今成都府绵州治也，出剑阁西百里，去成都三百余里，奇兵冲其腹心，出其不意，剑阁之守必还赴涪，则会方轨而进；剑阁之军不还，则应涪之兵必寡矣。遂自阴平行无人之地七百余里，凿山通道，造作桥阁，山谷高深，至为艰险，先登至江油今龙安府江油县，进击诸葛瞻于涪。瞻败，退住绵竹绵竹故城，见前公孙述据成都，复击破之。汉人惧，后主遂降，悉定蜀地。其后十余年，羊祜镇襄阳，请伐吴，曰：期运虽天所授，而功业必由人而成。今若引梁、益之兵水陆俱下时王监益梁诸军，荆楚之众进临江陵即祜所统也，平南豫州，直指夏口时胡奋为平南将军，王戎为豫州刺史，徐、扬、青、兖并会秣陵徐、扬，王浑所统，青、兖、琅邪王所统。秣陵，即吴都也，以一隅之吴，当天下之众，势分形散，所备皆急。巴汉奇兵，出其空虚，一处倾坏，则上下震动，虽有智者，不能为吴谋矣。吴缘江为国，东西数千里，唯有水战，是其所便。一入其境，则长江非复所保，还趋城池，去长入短非吾敌也。及祜卒，举杜预自代。预复请伐吴，许之。命琅邪王出涂中涂、滁通，今南直滁州。胡氏曰：即滁州取真州之路。真州，今扬州府仪真县，王浑出江西浑时都督扬州。江西，自和州出横江渡之路，王戎出武昌，胡奋出夏口，杜预出江陵，王、唐彬下巴蜀时彬为巴东监军，凡六道；而使贾充将中军，屯襄阳，节度诸军。王浑出横江在今和州东南二十五里，即大江也，所向皆捷。王克丹阳在荆州府归州东南七里，进克西陵、荆门荆门，见前岑彭破荆门、夷道即今夷陵州宜都县。杜预克乐乡见前吴重镇，取江陵，于是沅湘以南沅湘，见七国楚南卷沅湘接于交、广，望风降下。胡奋克江安江安，即公安，吴南郡治此。杜预定江南，改曰江安县。王复进克武昌，长驱至建业，吴人或降或溃。舟师过三山在应天府西南五十七里，入石头石头城在应天府西二里，吴主皓出降。吴地悉定。

　　仍都洛阳。

　　【都邑考】晋都洛阳，愍帝都长安，南迁后，都建康即孙吴建业也。

　　分州十九沈约《志》：太康元年，天下一统，凡十六州。后又分雍、梁为益，荆、扬为江，益为宁，幽为平，凡二十州。今从《通典》：

　　司州治洛阳，统郡十二。晋改汉魏之司隶为司州。永嘉以后，洛阳沦没。大兴四年，司州侨治合肥，寻治荥阳。咸康五年，又治襄阳。永和十二年，还治洛阳，后没于符秦。太元五年收复。隆安中，又没于姚秦。义熙十二年，司州复治洛阳。

　　河南郡汉郡也。领洛阳等县十二。洛阳，即秦汉时旧治。

　　荥阳郡本属河南郡。泰始三年分置，领荥阳等县八。荥阳，见前。

　　弘农郡汉郡也。领弘农等县六。弘农即汉旧治。渡江以后，侨立弘农郡于寻阳界内，今江西九江府有寻阳故城。

　　上洛郡本汉之京兆及弘农郡也。泰始二年分置，领上洛等县三。上洛，今陕西商州治也。

