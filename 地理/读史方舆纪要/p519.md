<!-- { "loadSidebar": true } -->
　　党项旧在陕西之南塞外。古析支之地。汉西羌别种也。《隋书》云：古三苗之后，其种有宕昌、白狼。东接临洮、西平，西拒叶护，南杂舂桑、迷桑等羌，北连吐谷浑，周回数千里。自魏晋以后，西羌微弱。周灭宕昌、邓至之后，党项始强。其种散处山谷间。每姓别为部落，一姓之中复分为小部落。大者万余，小者数千骑，不相统一。有细封氏、费听氏、往利氏、颇超氏、野辞氏、房当氏、米禽氏、拓跋氏，最为强大。唐贞观三年，党项酋长细封步赖来降，以其地为轨州，各以其酋长为刺史。党项之地，亘三千里。步赖一部既为唐所礼，余部相继来降，以其地为居、奉、岩、远四州。五年，太仆寺丞李世南开党项河曲地为十六州四十七县，内附者三十万口。有羌酋拓跋赤词者，附于吐谷浑王伏允。后亦归款，列其地为懿、嵯、麟、可等三十二州，属松州都督，赐拓跋赤词姓李氏。自是从河首、积石以东，并为中国之境。后吐蕃强盛，拓跋氏渐为所逼，遂请内徙。移部落于庆州，谓之东山部。此即夏州拓跋之始矣。其别部移银夏以北。居川泽者，谓之平夏党项，在安盐以西。居山谷者，谓之南山党项。不去者，皆服属于吐蕃。又有黑党项，在赤水之西。李靖击吐谷浑，伏允奔于黑党项。及吐谷浑内附，其首领号熟善王者，亦入贡焉。又雪山党项，姓破丑氏，居雪山之下。贞观初，亦尝朝贡。又舂桑、白兰等羌，龙朔以后，与白狗羌俱服属于吐蕃。雪山，今见四川成都府威州。又有白狗岭，皆党项旧地也。

　　乙弗勿敌国旧在吐谷浑北。《北史》：乙弗世为吐谷浑渠帅，居青海，号青海王。种有万落，风俗与吐谷浑同。胡氏云：乙弗亦鲜卑种，居西海北。其西有契翰一部，风俗亦同。晋义熙十年，吐契翰、乙弗等部皆叛南凉。南凉王亻辱檀击乙弗，大破之。吐契翰，即契翰矣。○泥婆罗国，旧在吐蕃西境乐陵川，臣于吐蕃，亦曰泥婆国。唐贞观二十二年，王玄策击天竺，泥婆国遣兵赴玄策，是也。

　　大羊同国西戎国也。《唐会要》：大羊同国，东接吐蕃，西接小羊同，北直于阗，东西千里。仪凤末，属于吐蕃。又甘棠国，在西海之南。《唐志》云：昆仑地也。贞观十年，遣使入贡。○萨斯迦国，蒙古时西番部落也。又有撒思部，亦西番别种。元至正七年，放其太师马札儿台于撒思之地，即此。

　　○昆仑山在西番朵甘卫东北。黄河经其南。《广雅》：昆仑墟有三山：阆风、板桐、玄圃。《楚辞》：昆仑县圃，其尻安在？增城九重，其高几里？《淮南子》：县圃、凉风、樊桐，在昆仑阊阖之中。山上有层城九重。《水经注》：昆仑之山三级：下曰樊桐，一名板松；二曰玄圃，一名阆风；三曰增城，一名帝庭，高万一千里。《唐志》：龙泉谷西三百里曰紫山，直大羊同国，东距长安万五千里，河源出其间，即世所谓昆仑者。番谓之闷摩黎山，释氏谓之阿耨达山。《元志》：朵甘思东北有大雪山，番名亦耳麻不剌，即昆仑也。高峻非常，山麓绵亘五百余里。山腹至顶皆雪，冬夏不消。黄河随山足而东流云。明洪武八年，西番川藏族杀我使巩哥琐南等。命邓愈为征西将军，沐英副之，讨川藏。师分三道，进覆其巢，穷追至昆仑山而还。

　　白兰山在吐谷浑西南。慕容庶兄吐谷浑国于洮水之西，南极白兰。其后每被侵伐，辄保白兰以自固。又西南，即白罗川。刘宋元嘉二十九年，吐谷浑王拾寅始居伏罗川，盖未离白兰之险也。《志》云：白兰山，在羌中。其地险远。唐时丁零羌居之，左属党项，右接多弥。杜佑曰：白兰，羌之别种。东北接吐谷浑，西北至叱利模徒，南界舟阝鄂。风俗物产与宕昌同。

　　○黄河在朵甘卫西鄙。河源出于此。朱思本曰：河源从地涌出，如井百余。东北流百余里，汇为大泽，即星宿海也。又东北流二三千里，乃经昆仑山云。今详见川渎异同。

　　也里术河在昆仑西南。朱思本曰：吐蕃西南大山峻岭，绵亘千里。忽兰河出焉，流五百余里，注也里术河。也里术河，亦出自南山，西北流五百余里。又西有亦里出河，俱北流，与赤宾河合。赤宾河，即黄河上源也。

　　哈剌河在昆仑东北。出西番白狗岭。岭近四川威州界。其水西北流，凡五百余里，入黄河，一名细黄河。哈剌河之西，又有亦思八思。今河源出四川茂州境铁豹岭，北流五百余里，入于黄河。○鹏Ａ３河，《志》云：出西番中鹏Ａ３山，西流七百余里，入黄河。

　　乞里河在昆仑东北千余里。朱思本曰：哈剌河与黄河合，正北流二百余里。过阿以伯站，有乞里、马出二水，出岷山之北，经古当州境几千里，与黄河合。

　　可跋海在西番境。周七十余里。其水东南流，至云南合西洱河者，号漾备水。又东南出四川会川卫者，为泸水。

　　右西番 
　
 上一页　目录页　下一页
　
读书中文网
钱建文　制作　
读史方舆纪要
　
　

四川方舆纪要叙 

四川方舆纪要叙
