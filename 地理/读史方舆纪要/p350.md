<!-- { "loadSidebar": true } -->
　　河南，古所称四战之地也。当取天下之日，河南有所必争。及天下既定，而守在河南，则岌岌焉有必亡之势矣。周之东也，以河南而衰；汉之东也，以河南而弱；拓跋魏之南也，以河南而丧乱。朱温篡窃于汴梁，延及五季，皆以河南为归重之地。以宋太祖之雄略，而不能改其辙也，从而都汴。都汴而肩背之虑实在河北，识者早已忧之矣。女真之季也，惧蒙古之逼，乃迁于汴。迁汴未已，又迁于蔡，始为亡宋之资，终为自弊之地。当其亡宋之日，岂料其祸之亦中于此哉？说者曰：“洛阳，周公所以营成周也，形胜莫尚焉。夫周公营洛，岂意后世之遂迁而东哉？周以幽王之乱，而召犬戎之祸，惕目前之小警，弃创垂之远图。其迁而东也，洛阳、岐周同为畿内地耳。使都洛阳而守岐周，犹未为失计。乃举岐西捐之于秦，而洛阳之根本，不且自拨之哉？汉以三河并属司隶，唐以长安、洛阳并建两京，此亦得周公之遗意者欤！然则河南固不可守乎？”曰：“守关中，守河北，乃所以守河南也。自古及今，河南之祸，中于关中者什之七，中于河北者什之九。秦人以关中并韩、魏，汉以关中定三河，苻秦以关中亡慕容燕，宇文周以关中亡高齐。隋之亡也，群雄角逐，而唐独以先入长安，卒兼天下。金人之迁河南也，蒙古道汉中，出唐、邓而捣汴梁，汴梁遂不可守。谓关中不足以制河南之命乎。三晋之蚕食郑、宋也，光武之南收河、洛也，刘聪、石勒之略有河南也，鲜卑、氐、羌纵横于司、豫之境，晋、宋君臣切切焉。图复河南，分列四镇，求十年无事而不可得也。元魏孝文，远法成周，卜宅中土，规为措置，可谓盛强，乃仅一再传，而河北遂成戎薮。尔朱荣自河北来矣，尔朱兆自河北来矣，高欢亦自河北来矣。北中、河桥，易于平地，马渚、硖石，捷于一苇，而魏以分，而魏以亡也。安、史以河北倡乱，而河南两见破残。存勖发愤太原，而朱梁卒为夷灭。契丹之辱，石晋罹于前；女真之毒，靖康被于后。河北犹不足以制河南之命乎？然则河南信不可守矣。”曰：“河南者，四通五达之郊，兵法所称衢地者是也。往者吴王濞之叛也，说之者曰：‘愿王所过城不下，直去疾西据洛阳，虽无入关，天下固已定矣。’杨玄感祖是说以攻东都则败，李密复出此以攻东都则又败。盖濞举江东之众，合诸侯之师，诚能西入洛阳，则事势已就。玄感、李密一朝创起，既不敢用长驱入蓟及直指江都之谋，又不能先据上游之势，然后争衡天下，宜其败也。朱温假借朝命，凭依城社，肆其凶狡，故能以汴梁得志。刘福通何人也？乃欲窃据大梁，指挥群盗，察罕以关中河北之师至，而奔亡不暇矣。夫古未有不可守之地而可以言战者。李光弼所以宁去洛阳而守河阳也，以大梁而战于城下，犹有自全之策乎哉。”或曰：“今日之河南，不既兼有河北乎？”曰：“以河北三郡而附于河南也，此固国家犬牙相制之意，出于山川条列之外者也。夫河北之足以制河南也，自昔为然矣。”客更端而起曰：“子不闻南阳可以建都乎？”曰：“以河南之全势较之，则宛不如洛，洛不如邺也，明矣。”客曰：“吾亦尝闻拓跋氏之说矣。拓跋氏曰：‘邺非长久之地，石虎、慕容所以覆灭者也。且南有枉人山，东有列人县，北有木人城。君子不饮盗泉，恶其名耳。’此所以去邺而迁洛也。若夫南阳者，朱朴以为建都极选，李纲亦谓光武所兴，而子乃谓宛不如洛，何欤？”曰：“朱氏以唐覆败之时，而献迁都之议；李公于宋奔亡之日，而为驻跸之谋，皆因时补救，出于不得已之计，而非所语于形势之常也。夫邺，倚太行，阻漳、滏，夏、商时，固有都其地者。战国之世，赵用此以拒秦，秦亦由此以并赵。汉之末，袁绍不能有其险也，入于曹操，遂能雄长中原。晋之衰，刘琨不能固其险也，殁于石勒，因以蹂躏司、豫。石赵之亡，冉闵不能保是险也，并于慕容隽，从而兼有山东。元魏之季，尔朱兆不能用其险也，归于高欢，因而盗窃魏柄。迨其后，尉迟迥据之以问罪杨坚，则远近震动。渔阳残孽，窃命于此，以九节度之师，而不能免于溃败也。魏博以相州为捍蔽，终唐之世，常雄于河朔。河东得之，遂为灭梁之本。而谓邺非形势所在乎？且夫自古用兵，以邺而制洛也常易，以洛而制邺也常难，此亦形格势禁之理矣。彼宛者，延岑、朱粲所以覆亡者也；蒙古袭入唐、邓，所以径捣汴梁者也。乃谓其山川险固，贤于洛阳，是溺前人之说而不究其本也。”曰：“然则建都不贵于险固乎？”曰：“所谓险固者，非山川纠结、城邑深阻之谓也。使弃关河之都会，远而求之奥之乡，是犹未见虎之入市而先自窜于槛阱，知水之可以溺人而坐槁于岩也。岂所语于形势之常也〔哉〕？” 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十六 

卷四十六
　　◎河南一

　　《禹贡》曰：荆、河惟豫州荆，荆山。见湖广襄阳府。《周礼·职方》：河南曰豫州豫州在九州之中，言常安逸。又云：禀中和之气，性理安舒，故云豫也。性，音生。春秋时，为周畿邑，又为宋、郑、卫诸国地，亦兼秦楚之疆。战国时，为韩魏列国地。自河以北，则赵境也今怀庆、卫辉、彰德三府，本古冀州地，春秋属卫属晋，战国兼属赵魏。《天官》：柳、七星、张则周分野，房、心则宋分野，室、璧则卫分野，觜、Δ、参则魏分野，角、亢、氐则韩分野赵分野，见山西沿革。秦并天下，置三川、颍川、南阳等郡河以北彰德府，则邯郸郡之南境。汉武置十三州，此亦为豫州，而半属于司隶今河南府及怀庆府、卫辉府，皆属司隶，而彰德则属于冀州。后汉司隶改治洛阳，而别置豫州于谯郡今江南凤阳府亳州。魏因之豫州改治汝南安城，今汝宁府废县。而冀州治邺，河北皆属焉，即彰德府也。晋亦分置司州及豫州司州仍治洛阳。豫州治项，今开封府陈州项城县。而河北则属冀州。永嘉以后，中原芜没，刘宋尝置豫州于汝南、司州于义阳，后复失之。隋置十三州，此亦为豫州地，而不详所统。大业末，为李密、王世充等所据。唐分十道，此为河南道。开元中，为都畿治东都，今河南府、河南治陈留郡，今开封府及河北道治魏郡，今直隶大名府。河北三府皆属焉。宋都汴，置京东、京西及河北路河北路仍治大名。元丰中，又分京东东西、京西南北等路详州域形势。金为汴京路，又改曰南京，亦分属河北、河东等路怀州属河东南路，彰、卫属河北西路。元置河南江北行中书省，而河北为腹里地。明初为河南等处丞宣布政使司，领府八、州一、属州十一、属县九十六总为里三千八百八十有奇，夏秋二税，约二百四十一万四千四百七十七石有奇，而卫所参列其间。今仍为河南布政使司南阳府南召县废。

　　◇开封府属州四　县三十

　　祥符县附郭　　陈留县　　杞县　　通许县　　太康县　　尉氏县洧川县　　鄢陵县　　扶沟县　　中牟县　　阳武县　　原武县　　封丘县延津县兰阳县　　仪封县　　新郑县

　　陈州

　　商水县　　西华县　　项城县　　沈丘县

　　许州

　　临颍县　　襄城县　　郾城县　　长葛县

　　禹州

　　密县

　　郑州

　　荥阳县　　荥泽县　　河阴县　　汜水县

　　◇河南府属州一　县十三

　　洛阳县附郭　　偃师县　　巩县　　孟津县　　宜阳县　　永宁县新安县　　渑池县　　登封县　　嵩县　　卢氏县

　　陕州

　　灵宝县　　阌乡县

　　◇怀庆府属县六

　　河内县附郭　　济源县　　修武县　　武陟县　　孟县　　温县

　　◇卫辉府属县六

　　汲县附郭　　胙城县　　新乡县　　获嘉县　　淇县　　辉县

　　◇彰德府属州一　县六

　　安阳县附郭　　临漳县　　汤阴县　　林县

　　磁州

　　武安县　　涉县

　　◇归德府属州一　县八

　　商丘县附郭　　宁陵县　　鹿邑县　　夏邑县　　永城县虞城县

　　睢州

　　考城县　　柘城县

　　◇汝宁府属州二　县十二

　　汝阳县附郭　　真阳县　　上蔡县　　新蔡县　　西平县确山县　　遂平县

　　信阳州

　　罗山县

　　光州

　　光山县　　固始县　　息县　　商城县

　　◇南阳府属州二　县十一

　　南阳县附郭　　镇平县　　唐县　　泌阳县　　桐柏县　　南召县今废

　　邓州

　　内乡县　　新野县　　淅川县

　　裕州

　　舞阳县　　叶县

　　直隶◇汝州属县四

　　鲁山县　　郏县　　宝丰县　　伊阳县

　　东连齐、楚，

　　自归德府东界，接山东之兖、济，南直之淮、徐，皆古齐、楚地。

　　西阻函谷，

　　洛阳西至新安，道路平旷。自新安西至潼关，殆四百里，重冈叠阜，连绵不绝，终日走硖中，无方轨列骑处，其间硖石见陕州及灵宝、阌乡，尤为险要。古之崤函在此，真所谓百二重关也！

　　南据淮，

　　淮水出南阳府桐柏县东南一里之桐柏山，至汝宁府商城、固始县东，而入江南寿州界。信阳、光州，俱在淮水之南。

　　北逾河、漳。

　　黄河，自河南府陕州阌乡县入境，接蒲津、潼关界，至归德府虞城、夏邑县出境，接徐、兖界。漳水自彰德府磁州、涉县入境，接山西潞安府界，至临漳县出境，接直隶广平府界。境内之地，皆逾河、漳已北。

　　其名山，则有嵩高、

