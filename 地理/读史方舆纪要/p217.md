<!-- { "loadSidebar": true } -->
　　○英山河在县西。其并流者有添楼河，俱北出六安州界分水岭，西南流入湖广蕲州界，入蕲河。又北涧水，源出县东南五里马鞍山，西流入于英山河。

　　东汤泉县东南三里许，平地石中涌出。县西南三里又有西汤泉，居民俱引以溉田。《一统志》：县北有润州塘，居民引以灌田，有润泽之利，因名。

　　○柳林关县北四十里。又县西九十里有石门关，其地险隘，旧皆为控扼之处，今废。又七引关，在县北七十里，亦曰七引店，道通霍山县，有巡司戍守。

　　皮家店县南四十里。旧有巡司，元末废。又河口巡司，旧在县东三十里，亦元废。○案集市，在县北四十五里，今为安集市铺。又塔市，旧在县西一里，今废。《志》云：县南有将军寨，近时所置，接潜山县界。

　　霍山县州西南九十里。西北至河南商城县百六十里，西南至湖广罗田县二百八十里，北至河南固始县二百七十里，南至安庆府潜山县三百六十里，东南至舒城县百四十里。汉县地，属庐江郡。晋因之。后魏分置岳安郡岳安县，属霍州。北齐因之。陈大建五年，别将任忠克霍州。十一年，为周所陷。隋开皇初，郡废，改县曰霍山，属庐州。唐武德初，改置霍州于此。贞观初，州废，以县属寿州。神功初，改曰武昌。神龙初，复曰霍山。开元二十七年，又改曰盛唐，移治驺虞城，即今六安州也。天宝元年，复置霍山县于此。宋省为故埠镇，属六安县。明弘治七年，以六安、英山相距险远，于故埠镇立今县。城周三里，编户十二里。

　　○城县东北三十里。春秋时楚之潜邑。《左传》昭二十七年，吴子因楚丧，使公子掩馀，公子烛庸伐楚，围潜。又三十一年，吴人侵潜、六，楚沈尹戍帅师救潜，吴师还，楚迁潜于南冈，是也。汉置县，属庐江郡。后汉及晋因之。刘宋为庐江郡治。齐属庐江郡。梁亦为庐江郡治，并置霍州。东魏因之。高齐时，州县俱废。

　　淠水废县在县东。梁置北沛郡，治新蔡县。东魏因之。陈大建五年，吴明彻等伐齐，别将湛陀克新蔡城，是也。后周亦为北沛郡。隋开皇初，郡废，改置淠水县，以新蔡县并入。唐废。○颍川废县，在县西北。魏收《志》霍州有北颍川郡，领颍川、邵陵、天水三县，盖萧梁置。《梁书》：天监初，魏拔关要、颍川、大岘三城，白塔、牵城、清溪皆溃。关要诸城戍，皆近县境也。今白塔、清溪，见巢县。大岘，见名山岘山。

　　○霍山县南五里。本名天柱山，亦曰南岳山，又名衡山。文帝分淮南地立衡山国，以此山名也。《封禅书》：元封五年冬，巡南郡，至江陵，而东登礼之天柱山，号曰南岳。《洞天记》：黄帝封五岳，南岳衡山最远，以岳副之，舜南巡狩至南岳，即霍山也。汉武考纬，皆以霍山为南岳，故祭其神于此。后汉建安四年，袁术饥困，乃烧寿春宫室，奔其部曲陈简等于潜，为简等所拒。五年，庐江盗梅乾等寇江淮，操表刘馥为扬州刺史，乾等遁天柱山，张辽等击斩之。晋义熙十一年，霍山崩。《水经注》：梁立霍州，治之天柱山。隋开皇九年，诏定衡山为南岳，而废霍山为名山。《唐六典》：江南道名山之一，曰霍山。是也。贞元十四年，淮西帅吴少诚，遣兵掠寿州霍山，杀镇遏使谢祥，侵地五十里，置兵镇守。长庆四年，霍山山水暴出为民患。《志》云：山顶有天池，北有龙湫，南有风洞，旁有试心崖，其峰高千一百三十丈。

　　指封山县东三十里。旧《志》：在六安州南九十里。盖接壤也。相传汉武南巡还，登复览山，见此山峻拔，因指示群臣，拟封为霍岳之副，故名。又复览山，在县东二十里，即汉武南巡还，登此顾瞻处也。南宋时，置戍守于此。又通光山，在县东北十里，道出六安。○三回山，在县西南二十里，一名三曲山，中有小港达县治，水随山势，萦回三湾，因名。又四望山，在县南六十里，高千八百丈，登其顶，宜于远眺。

　　铁炉山县东南九十里。俗传仙人铸丹处。鼎炉之址犹存，今居民多于其下为铁冶，铸农器。又仙女台山，在县东南五十里，山有大石突出如台，人莫能登，相对者曰鹰嘴崖。又潜台山，在县西三里，石山如台，当河中流，下有小赤壁。○东石门山，在县东十里。又有西石门山，在县西北三十里。皆两山相对，中为狭径，如门之辟。其近东石门者又有圣人山，石壁峭立，其势若压，称为奇险。

　　四十八盘山县西南百二十里。山径崎岖，登陟甚艰，行者凡四十八盘，其险始尽，因名。又陶成忠山，在县西八十里，石径崎岖，傍多林木，藤蔓掩蔽。相传昔有陶铁枪者，屯兵于此。○六安山，在县西三十里，四围险峻如城，有四门，古多避兵于此。又有六安寨。

　　梅子岭县东五十里。多产梅，上可容数十万众。又县东南四十里有楮皮岭，居人多造纸于此。○九尖岭，在县西七十里。又西六十里有新开岭。《志》云：县西南八十里为棋盘岭，道出英山。又县西南百五十里有雕翎崖，临河壁立。又有乌龟峡，在县西三十里，其水自县西八十里万人愁山东流经此，又东十里入黑石渡河。相传大禹所凿也，以形似名。

　　○淠水在县东。源出霍山，北流入六安州界。《志》云：县北门外有化龙河，其一发源河南商城县界，其一发源于湖广罗田县界，流经县境，至县西二十里之黑石渡而合流，经城北又东入于淠河。

　　漫水县西南百十里。源出罗田县，经县西南三十里，为梅家渡，又东北合于化龙河。又陡山河，在县南百二十里，东出六安州界之分水岭。又梅河，在县西百八十里，西出英山界岭。又县南三十里有草场河，亦自英山县流入。又有三湾河，自潜山县流入。俱会化龙河。

　　○梅子关在县东梅子岭上。又县西南五十里有金鸡关，南北两关对峙，路出英山。皆昔时戍守处。○金子寨，在县东八十里金子山上，以山色如金而名。又县南六十里有李郎寨，皆昔人避兵之所。

　　千罗畈镇县西北八十里。《志》云：初置巡司于故埠镇，后改镇为县，因移巡司于千罗后畈。是也。又中埠河市，在县南四十里，有中埠河渡。又上土市，在县西南百五十里。县西南又有潼湾市。

　　附见：

　　六安冲在州城内，洪武初建。

　　◇安庆府东北至庐州府无为州三百二十里，西南至江西九江府四百十里，西至湖广蕲州三百里，北至庐州府三百六十里，东南至池州府百二十里。自府治至江宁府六百五十里，至京师三千一百八十五里。

　　《禹贡》扬州之域。春秋时为皖国皖音患，亦为桐、舒二国地。战国属楚。秦属九江郡。二汉属庐江郡。汉末，吴克皖城，遂为重镇。晋安帝置晋熙郡。宋、齐因之。梁末，尝置豫州，寻改为晋州。北齐曰江州。陈复曰晋州大建五年伐齐，侯敬泰克齐江州，是也。隋初，改熙州。大业初，改同安郡。唐武德四年，改为舒州《志》云：唐初尝改为东安州，正史不载。天宝初，曰同安郡。至德初，曰盛唐郡。乾元初，复故。五代时，仍曰舒州，初属吴，后属南唐。宋仍曰舒州亦曰同安郡。政和五年，赐额曰德庆军。绍兴十七年，改安庆军。庆元初，升为府以宁宗潜邸也。元曰安庆路。明初，改宁江府，寻复为安庆府，直隶京师，领县六。今仍曰安庆府。

　　府淮服之屏蔽，江介之要冲。汉建安十九年，曹操遣朱光为庐江太守，屯皖，大开稻田。吕蒙曰：皖地肥美，若一收熟，彼众必增。于是攻皖，破之，遂为重镇。曹太和二年，遣曹休侵吴，向皖，满宠上言：休所从道，背江傍湖，易进难退，此兵之葇地，若入无︹口言无限隔也。一云无︹口在桐城县夹石东南，宜深为之备。晋咸宁四年，吴人大佃皖城，王浑遣应绰击破之。盖其地上控淮、肥，山深水衍，战守之资也。徐氏锴曰：皖之为地，中国得之，可以制江表；江表得之，亦以患中国。吴孙权克皖，而曹操不宁；周世宗平淮南，而李氏穷蹙。《形险说》：大江合九江、鄱阳之水，东北经流府城东西南三面，而小孤山旧为大江控扼处，屹峙江北岸，孤峰峭拔，与南岸山对峙如门。大江之水至此，扼束而出，其下深险可畏。元人立铁柱于此，曰海门第一关。余阙守安庆，倚小孤为捍蔽，遣将率水军戍此。陈友谅自上流引军直捣山下，戍军败走，安庆旋陷。明时宸濠之变，赖安庆守臣能挫其锋，是以南畿无患。盖小孤者，安庆之门户；而安庆者，金陵之门户也。

　　怀宁县附郭。汉皖县地，属庐江郡。三国吴为皖城。晋义熙中，改置怀宁县，为晋熙郡治。宋以后因之。隋为熙州治。唐为舒州治。今编户五十二里。

