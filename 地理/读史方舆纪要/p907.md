<!-- { "loadSidebar": true } -->
　　漕河在临清州城西，自州北以达于天津，皆卫河也。《志》云：漕河自清平县戴家湾闸二十里，至双浅铺。又二十里，至州南三里之板闸。又北至城下曰新开上闸。稍北曰南板闸，为北接卫河之口。闸河至此，势弱流缓。而卫河流浊势盛，故于其间，节比置闸，以防闸河之北出，又以防卫河之南溢也《漕河考》：闸河高而卫河下，此为交会之处。每三四月间，雨少泉涩，闸河既浅，卫水又消。高下陟峻，势若建瓴，节宣不可无术也。漕舟入卫，河始无启闭之阻，安流以达天津矣。由临清而北四十里，曰夏城窑一作油坊巡司。又北二十里，入夏津县界，东北去县四十里。又二十里，曰渡口驿。又三十里经武城县城西，又东北五十里曰甲马营有巡司，而接恩县界。

　　又东北经恩县西，又北经故城县东。

　　漕河在恩县西北五十里，自甲马营东北五十里至郑家口，又三十里至防前，又三十里经直隶故城县城东南，又七十里即德州矣。盖自临清而东北，即直隶大川卫河所经之道也。

　　又东北经德州城西，又东北经景州之东，吴桥县西。

　　漕河在德州城西。自故城县流经此。又七十里，地名桑园有良店水驿。又北三十里，为废安陵县。西去景州十七里，安陵之东，即吴桥县界也东去县城三十里。又三十里，曰黄家园亦曰黄家园河口。又三十里，曰连儿窝有连窝驿，属吴桥县。又东北接东光县界。

　　又东北经东光县西，又东北经交河县东。

　　漕河在东光县城西三里，自连窝驿三十里而经县西。又东北五十里，而经交河县东五十里之泊头镇。又东，即南皮县界也《舆程记》：自东光县东北二十里至下店口，又三十里即泊头镇，新桥驿在焉。

　　又东北经南皮县西，又东折而北，经沧州城西。又北经兴济县西。

　　漕河在南皮县西北二十里，有齐家堰。自泊头镇东北二十里流经此，又二十里为薛家窝。又三十五里，至沧州南之砖河驿。又北三十里，至沧州城西。又北四十里，而经兴济县城西也。

　　又北经青县东，又东北经静海县北，又北接于白河。

　　漕河在青县城东，自兴济县北流四十里而经此《舆程记》：兴济县北十里，至周官儿屯。又二十里至青县。又东北流四十里，至流河驿。又六十里，至双塘《舆程记》：流河驿东北二十里，有唐官河屯。又四十里，至双塘儿。又东北十二里，经静海县城北。又北二十里，至独流河。又二十里，为新口。又二十里，为杨柳青。又二十里，为曹家庄。又二十里，至天津卫，卫河至此而合于白河。天津当两河之交，为噤喉重地。卫东为小直沽口，畿辅群川，悉由此而达于海矣自天津卫至海口，凡六十里。

　　又西北经武清县东，又西北经氵郭县东。

　　漕河在武清县东三十五里。自天津卫以达于神京，皆白河之流也。亦谓之通惠河元人创开运道，自昌平州引神山诸泉，经都城至通州，合于白河。又南以至于天津，皆曰通惠河，今亦曰大通河。今自天津而西北十里，曰丁字沽。又二十里，曰尹儿湾。又十里，曰桃花口。又十里，曰满沟儿。又二十里，曰杨村驿潘氏曰：杨村以北，通惠之势，峻若建瓴。白河之流，淤沙易阻，夏秋水涨，则惧其潦。冬春水微，则病其涩。浮沙之地，既难建闸以备节宣，惟有浚筑之工耳。沿河两堤如搬罾口、火烧屯、通济厂、东耍儿渡口、黄家务、华家口、阎家口、棉花市、猪市口、观音堂、蔡家口、桃花口以上堤岸，卑薄最甚，民居漕艘，被患不时。所当以时浚筑，不可或忽也。又三十里，曰南北蔡村。又十里，曰砖厂。又十里，曰黄家务。又十里，曰蒙村。又十里，曰白庙儿。又十里，曰河西务西南至武清县三十里。又三十里，曰江庙《里道记》：河西驿十五里，至王家摆渡口。又十里，至鲁家渡。又五里，至红庙。又十里，曰靳家庄。又十里，曰搬罾口。又十里，曰萧家林。又十里，曰和合驿属通州。又二十里至氵郭县杨家庄。又三十里，至氵郭县。又十里，则火烧屯也。自河西务以至通州张家湾，计百四十里。河狭水迅，路曲沙氵亭，凡五十有九浅云。

　　又北至通州，南而输于太仓。

　　漕河至州南十五里，曰张家湾。东南运艘，毕集于此。乃运入通州仓《里道记》：火烧屯而北七里，曰公鸡店。又七里。曰沙孤堆。又六里，曰保运观，亦谓之李二寺。又十里，即张家湾矣。自通州而西又四十五里，乃达于都城。则上流浅阻，置闸节宣，仅容盘运，非运艘直达之道矣详见京师大通河。潘季驯曰：治河莫难于我朝，亦莫善于我朝。宋、元以来，惟欲避河之害，故贾让不与河争地之说为上策。自永乐以来，由淮及徐，藉河资运，欲不与之争，得乎？此之谓难。然以治河之工而收治漕之利，漕不可一岁不通，则河不可一岁不治。一举两得，所谓善也。故宋、元以前，黄河或北或南，曾无定岁。我朝河不北徙二百余年，此兼漕之利也。今欲别寻一道，遂置两河于不治，则尧舜之时，泛滥于中国者，此河也。纵使漕运无阻，民可得而食乎？又曰：运河自瓜、仪至淮安，则资湖；自淮安至徐州镇口闸，则资河；自镇口闸至临清板闸，则资汶、泗。河、洚洞之水，患在涝；汶、泗涓涓之流，患在涸。固其堤使之可捍，深其渠使之可容，此治涝法也。湖以蓄之使不匮，闸以节之使可继，此治涸法也。邵伯堤固而湖水无泛滥之虞，宝应堤成而闸口免回沙之积，高堰无倾圮之患则淮阳免昏垫之灾。淮河绝支岐之流，则清口有专攻之力；茶城、镇口之闸建，深得重门御暴之方；永通、通济之闸增，自无长堤济运之困；五湖堤界明，则汶、泗氵亭涵而不时之需可待。斗门闸坝设，则蓄泄有所而湖河之利相须。汶泗趋而泉河易竭，故坎河大坝之关系匪轻；汶北注而南旺之东流必微，故何家一坝之利赖不少。至于卷筑障埽，加帮卑薄，虽非一劳永逸之计，然亦每岁修防之必不可已者也夏允夷曰：漕河南尽瓜仪，北通燕蓟，其间自昌平县神山泉诸水，由西山贯都城，过大通桥，东至通州入白河者，大通河也。自通州而南至直沽，会卫水入海者，白水也。自天津而南，至临清会闸河者，卫水也。闸河自南旺分流，北经张秋，至临清会卫河南，至济宁天井闸，会泗、沂、三水者，汶水也。自济宁城东北出天井闸，与汶合南流，至南阳出夏镇，每年俱于三月开彭坝入氵加河，出直口入黄以济重运。九月闭彭坝，由徐州大浮桥入黄南下者，泗、、沂并山东泉水也。自直河口至清口者，黄河也。自清口通淮南至仪真瓜洲者，淮湖诸水也。王在晋曰：东南粮饷，由会通河而达京师，南北不啻数千里。总命曰漕河，其实有六：为白漕，为卫漕，为闸漕，为河漕，为湖漕，为浙漕。大抵水势迥异，而治法亦各有缓急之殊。六漕之中，惟河漕、湖漕最急。河漕为有源之水，而迁决靡定。湖漕为无源之水，而冲啮可虞谢肇氵制曰：漕河由广陵而达淮安，为南河。由黄河而达丰、沛，为中河。由山东而达天津，为北河。由天津而达张家湾，为通惠河。之四者，天下之脉络所关也。佘毅中曰：国家定鼎燕都，转漕吴楚，其治河也匪直祛其害而复资其利，故较之往代为最难。然通漕于河，则治河即以治漕；会河于淮，则治淮即以治河。合河淮而同入于海，则治河淮即以治海。故较之往代亦最利。迩岁以来，横议滋起。有以决口为不必塞，而且欲就决为漕者，不知水分势缓，沙停漕淤。虽有旁决，将安用之。无论沮洳难舟，田庐咸沼也。是索途于冥者也。有以缕堤为足恃，而疑遥堤无益者，不知河挟万流，湍激异甚。堤近则逼迫难容，堤远则容蓄广宽，谓缕不如遥，是贮斛于盂者也。有谓海口浅垫，须别凿一口者，不知非海口不能容二渎，乃二渎失其注海之本体耳。使二渎仍复故流，则海口必复故额。若人力所开，岂能几旧口万分之一。别凿之说，是穿咽于胸者也。又有谓高堰筑则泗州溢，而欲任淮东注者，不知堰筑而后淮口通，淮口通而后入海顺。欲拯泗患而訾堰工，是求前于却者也。他如绝流而挑，方舟而浚，疏渠以杀流，引洫以灌溉，袭虚旧之谈，而懵时宜之者，纷纷籍籍，载道盈廷。至于钓奇之士，则又欲舍其旧而新是图，于是有氵加、胶、睢三河之说焉。不知既治河而又别治漕，是以财委壑也。又有兴复海运之说焉，不知岁用民赋而又岁用民命，是以民委壑也。是又不达于水可攻水之理耳。盖黄河之性，合则流急，分则流缓。急则荡涤而疏通，缓则停滞而淤塞。故以人力治之，则逆而难；以水力治之，则顺而易。大都尽塞诸决，则水力合矣。宽筑堤防，则冲决杜矣。多设减坝，则遥堤固矣。并堤归仁，则黄不及泗矣。筑高堰复闸坝，则淮不东注矣。堤柳浦缮西桥，则黄不南侵矣。修宝应之堤，浚扬仪之浅，则湖捍而渠通矣。河身益深而河之赴海也顺，淮口益深而淮之合河也切。河淮并力以推涤海淤，而海口之宣泄二渎也易。此借水攻沙之明效也。若谓水驯于分，涌于合，恐其合而涌也，则堤址既遥而崩腾可恣，是寓分于合矣。若谓胡不用浚而纯用筑也，则筑坚而水自合，水合而河自深，是藏浚于筑矣。若谓胡不使黄淮分背，而乃使淮助河势，河扼淮势也，则合流之后海口即大辟。盖河不旁决，正流自深，得淮羽翼而愈深，是用淮于河矣。若谓河决为天数，不可以人力强塞，故曰故道难复也。然既塞之后，河即安澜，是全天于人矣。若谓胡不创筑一渠而拘拘胶柱为也，则二百年成规本无庸创，而自今复之，是兼创于守矣。若谓闸坝之复，行旅稍滞，然河渠既奠，而行旅益通，何便如之，是含速于滞矣。虽然，排河淮非难，而排天下之异议难；合河淮非难，而合天下之人情难。使非选择明而任用专，何能奏难成之绩哉？右漕河。

　　海道南自琼崖，北达辽碣，回环二万余里。鱼盐之饶，下被于民；挽输之利，上济于国。而挞伐之方，戍守之备，所系亦綦重矣。今略举滨海州县著之于篇，而附以元人海运之迹城邑形胜，山川事迹，俱散见各卷中，此不载。其要荒蕃服及岛屿诸夷，皆略而不书者，亦以见重内略外之意，且不欲启后世穷兵黩武之心也。广东为府者十，而滨海之府八。琼州府则回环皆海也。琼州府北至海岸十里，渡海至雷州府海岸，为道六十里，而儋州西北去海四十余里，万州东去海二十里，崖州西南去海五十里，所属十县，类皆并海。而琼之澄迈、临高、文昌、乐会，儋之昌化，万之陵水，崖之感恩，去海尤近云。

　　大海在钦州之南，又东为廉州府之南。

