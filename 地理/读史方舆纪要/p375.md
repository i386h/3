<!-- { "loadSidebar": true } -->
　　洛阳县附郭。周下都也。在洛水北，故曰洛阳。秦为三川郡治。汉河南郡亦治焉。东汉改洛为雒。魏复为洛阳县。晋及后魏皆因之。隋迁郡治河南县，并移县郭下。唐神龙二年，改洛阳曰永昌。唐隆元年，复旧。宋熙宁五年，省入河南县。元初，复置。金人以河南县省入洛阳。今因之。府城周不及九里，有门四：东建春，西丽景，北旺喜，南长夏。编户八十八里。

　　○洛阳故城在府东北二十里。周公迁殷顽民于此，是为成周。《春秋》昭二十六年，天王入于成周。三十二年，诸侯城成周。班固曰：晋合诸侯于狄泉，以其地大成周之城，居敬王也。战国时，亦曰洛阳。秦封吕不韦为洛阳十万户侯，后置三川郡，治洛阳。汉亦为河南郡治。后汉都此，改洛为雒。鱼豢曰：汉火德，火忌水，故去水而加隹也。魏复改为洛。魏于行次为土，土，水之牡也，故除隹而加水。晋仍为洛阳。永嘉以后，城郭宫阙，大都芜没。后魏太和十七年，始营洛阳。景明二年，司州牧广阳王嘉请筑洛阳三百二十三坊，各方三百步，从之。三年，洛阳宫室始成。永安二年，梁陈庆之送元颢北还，入虎牢，魏主子攸北渡河，入河内，颢入洛阳宫。未几，败灭。东魏迁邺，改置洛阳郡。西魏大统三年，遣独孤信等趣洛阳，至新安，东魏高敖曹自洛引兵北渡河，信进据金墉城。四年，东魏侯景等围信于金墉，悉烧洛阳内外官寺民居，存者十二三。及邙山之战，两军互相伤败，宇文泰留长孙子彦守金墉而还。高欢来攻，子彦弃城走，焚城中室屋俱尽，欢毁金墉而还。未几，魏将是云宝复袭取洛阳。九年，宇文泰败于邙山，西入关，洛州复为东魏所取。隋开皇初，废洛阳郡。大业初，移洛阳入新都郭内。《洛阳记》：魏晋时，城中有铜驼街，在宫南，旁有汶阳里。

　　河南故城在府城西北。周之王城，亦曰郏邑。《春秋》桓七年，王迁盟、向之民于郏。襄二十四年，齐人城郏，是也。自平王以后，十二王皆都此。敬王始迁洛阳，至赧王复居王城。秦置三川郡。汉为河南县，属河南郡。后汉、魏、晋皆属河南尹。《晋·地道志》：河南城去雒城四十里。后汉建武二年，遣冯异代邓禹定关辅，车驾送至河南。晋永嘉五年，刘聪遣呼延晏等寇洛阳，比及河南，晋兵前后十二败，遂至洛阳。后魏太和十七年，如河南城，遂定都洛阳，县仍属河南尹。东魏迁邺，改为宜迁县，徙置河南郡于此。隋初郡废。大业初，改营新都，仍曰河南县。唐因之。垂拱二年，以明堂成，改合宫县。神龙初复故，三年，仍曰合宫，旋又复旧。宋亦曰河南县。金人省入洛阳。○永昌废县，《唐书》：垂拱四年，分河南、洛阳置，治都内道德坊，在洛水侧。神龙三年废。又来庭废县。唐天授三年，分洛阳县置，治都内从善坊。龙朔元年废。

　　金墉城故洛阳城西北隅也。魏明帝筑城，南曰乾光门，东曰含春门，北有门，又置西宫于城内。嘉平六年，司马师废其主芳，迁于金墉。延熙二年，魏主禅位于晋，出舍金墉城。晋杨后及愍怀太子至贾后之废，皆徙金墉。永康二年，赵王伦篡位，迁惠帝自华林西门出居金墉城，改曰永昌宫。其后每有废置，辄于金墉城内。大宁三年，后赵将石生保金墉，刘曜遣刘岳等攻之，不克。咸和三年，刘曜攻石生于金墉，为石勒所败。八年，后赵石朗举兵于洛阳讨石虎，虎攻朗于金墉，金墉溃。永和十一年，桓温收洛阳，屯故太极殿前，寻徙屯金墉，置戍而还。兴宁二年，为燕所陷。太和五年，秦王猛克洛阳，使邓羌戍金墉。太元九年，复归晋。隆安初，姚兴遣姚崇寇洛阳，河南太守夏侯宗之固守金墉，崇不能克。久之，始陷。义熙十二年，刘裕伐秦，前锋至成皋，秦将赵玄劝姚固守金墉，以待西师之救，金墉不下，晋必不敢越我而西。不听，遣军迎战，军败，出降。元熙初，刘裕使王康保据金墉。宋景平元年，为魏所陷。元嘉八年，遣到彦之等北伐，下河南，留杜骥守金墉，为河南四镇之一。既而后魏将安颉自委粟津济河来攻，骥南遁。魏太和十七年，如金墉城，经营洛都。十九年，金墉宫成。《洛阳志》：金墉城有瑶光寺。魏太和中，废后冯氏。延昌末，太后、高氏皆徙居于此。西魏大统四年，东魏高欢因宇文泰自邙山西遁，克金墉，毁其城。后周建德四年，周主自将攻金墉，齐将独孤永业拒却之。隋大业十三年，李密攻金墉，不克。明年，密大败世充于巩城，乘胜进据金墉。唐初，以洛阳县治故金墉城。贞观六年，移入郭下，金墉遂废。

　　含嘉城在东都城北。隋含嘉仓城也。王世充与李密战，败于巩北，奔还东都，屯含嘉城。又唐武德三年，世民伐王世充，世充使其子玄恕守含嘉城。开元中，亦置含嘉仓于此。又有宝城。《隋志》：在洛阳罗郭内，自为一城，附于宫城东南。《六典》曰：即皇城也，以内有宝城朝堂而名。唐兵攻王世充，世充遣其弟世伟守宝城。皇城之南又有南城，皇城之东又有东城，东城之东则为曜仪城。王世充以唐兵来攻，使其兄世恽简较南城，子玄应守东城，道恂守曜仪城，是也。○伐恶城，在今城东。齐天保五年，于洛阳西南筑伐恶城、新城、严城、河南城，因巡四城以挑魏师，魏师不出。

　　新城府南七十五里。古戎蛮子邑。战国时谓之新城。张仪曰：秦攻新城以临周郊，是也。又城浑言于楚，以新城为主郡。《史记》：秦昭王七年，拔新城。十三年，白起攻新城，败韩、魏之师于伊阙。二十三年，与魏王会宜阳，与韩王会新城。二十五年，复与韩会新城。又汉二年，汉王至洛阳新城，三老董公遮说处也。汉惠帝四年，置新城县，属河南郡。晋因之。隆和初，桓温遣邓遐救洛阳，进军新城。后魏仍属河南郡。东魏置新城郡于此。隋初郡废。开皇十八年，改县曰伊阙，以伊阙山为名，属伊州。大业初，属河南郡。二年，发江都，自伊阙入东京。唐亦曰伊阙县。贞观十五年，校猎伊阙，因幸嵩阳。宋熙宁五年，废为伊阙镇。杜预曰：新城县东南有蛮城，即戎蛮子故邑也。

　　高都城在新城西南。《史记》苏代说韩相国以高都与周者，《竹书纪年》梁惠成王十七年，东周与郑高都是也。其南七里有阝垂亭。阝，音审。《左传》文七年，周甘蜀败戎于阝垂。《水经注》：来儒之水，出于半石山西南，流径大石山，又西至高都城东，西入伊水。

　　前城在府西南五十里。《左传》昭二十三年，子朝之乱，司徒丑以王师败绩于前城，既而晋箕遗、乐徵、右行诡济师取前城。服虔曰：前，读为泉，即泉戎地，在伊阙南。僖十一年，扬拒、泉皋、伊洛之戎，同伐京师，入王城，焚东门。杜预云：伊阙北有泉亭，扬拒、泉皋，皆戎邑也。泉皋，即前城矣。又故洛城西南有戎城，则伊洛之戎也。○甘城，在府西南二十五里。周襄王弟子带之故邑，亦谓之石城。又有蒯亭。《左传》昭二十四年，子朝之乱，其党尹辛攻蒯。王隐曰：河南县西南有蒯乡。

　　城府西北十八里故苑中，西临水。《左传》定八年，周大夫儋翩叛，单子伐城，即此。汉置城县，属河南郡。晋省。西魏大统四年，东魏侯景围金墉，宇文泰赴救，至城；北齐常山王演于城筑戍，以备周师，即故县也。○解城，在故洛阳城西南。《左传》昭二十二年，王师次于解。杜预曰：洛阳县西南有大解、小解。《战国策》：苏代谓向寿，公与楚解口地，封小令尹以杜阳。解口，即两解城也；杜阳，或曰即今关中长安南废杜陵县。

　　○北邙山在府北十里。山连偃师、巩、孟津三县，绵亘四百余里，古陵寝多在其上。邙，一作芒。《左传》昭二十二年，王田北山，即邙山也。魏明帝尝欲平北邙，于上作台观，望孟津，以辛毗谏而止。晋太安二年，成都王颍自邺举兵内向，帝军于芒山以拒之。明年，帝自邺还，济河至芒山。永和十二年，姚襄为桓温所败，奔洛阳北山，即北芒也。元熙初，后魏守将于栗游骑在邙山上，窥逼洛阳，刘裕遣兵救却之。魏太和二十年，命代人迁洛者，悉葬邙山。景明二年，猎于北邙。建义初，尔朱荣自洛还晋阳，魏主饯之于邙阴。永安二年，元颢自河桥败还，遂南走，洛中诸臣杨津等出迎魏主于北邙。三年，尔朱兆作乱，立长广王晔于晋阳。明年，将入洛，至邙山，尔朱世隆等胁之禅位于广陵王恭。普泰二年，高欢自邺趣洛阳，奉其主朗至邙山，复废之而立平阳王修。永熙三年，魏主与高欢隙，因发河南诸州兵，大阅于洛阳，南临洛水，北际邙山。既而欢自晋阳南犯，魏主勒兵屯河桥，以斛斯椿为前驱，陈于邙山之北。西魏大统四年，东魏侯景围金墉，宇文泰驰救，景解围去，泰追至河上，景为陈，北据河桥，南属邙山，既而败走。东魏武定初，虎牢降魏，魏将宇文泰帅诸军应之，前军围河桥南城，高欢引军渡河，据邙山为陈，泰寻自曲夜登邙山以袭欢，为欢所败。明日，复战，欢败走。后周保定四年，宇文护等伐齐，军于弘农，前锋尉迟迥围洛阳，宇文宪等军于邙山。久之，齐将段韶自晋阳驰救，济河至洛阳，登邙阪，观周军形势，与周军遇于太和谷，周师败遁，自邙山至水三十里中，军资器械，弥满山泽。隋大业九年，杨玄感围东都，代王侑自长安使卫文赴救。文度水，进屯邙山之阳，与玄感决战。十三年，李密据洛口，越王侗运回洛仓米入城，分兵屯丰都市、上春门及北邙山，为九营以备密。明年，李密据金墉，拥兵三十万屯于北邙，东都出兵以拒之，为所败。唐武德初，王世充攻密偃师，密自金墉引精兵出偃师，阻邙山以待之。世充夜遣二百余骑潜入邙山，伏溪谷中，及战，伏兵发，乘高压密营，纵火焚其庐舍，密众大溃。三年，世民攻王世充，大军屯于北邙以逼洛阳。世充出战，临水拒唐兵。世民陈于北邙，登魏宣武陵望之，知贼可击，度水大战，贼败走。四年，世民围东都，窦建德来援，世民分兵围守世充，自将兵历北邙抵河阳，趣巩，军于武牢，世充不敢出。上元二年，武后祀先蚕于邙山之阳。肃宗上元二年，李光弼自河阳与史思明战于邙山，败绩。洛阳有事，北邙亦必争之会矣。金废主亮尝更山名曰太平。《志》云：太和谷，在邙山东垂。魏宣武陵，北魏主恪陵也，亦曰景陵，在邙山上，近府城西北隅。

