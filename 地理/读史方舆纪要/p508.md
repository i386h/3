<!-- { "loadSidebar": true } -->
　　赐支河在卫西南塞外。应劭曰：在河关之西，东去河关千余里，即《禹贡》所云析支也。亦曰析支河。羌人居此，谓之河曲羌。后汉永元五年，护羌校尉贯友造河桥于逢留大河，欲渡河击迷唐。迷唐率部落远徙，依赐支河曲。既而迷唐内附。十三年，复叛还赐支河曲，犯金城塞，败于允川，遂远逾赐支河首。永建五年，护羌校尉韩皓展湟中屯田，置两河间以逼群羌。羌惧而图变，乃移还湟中。两河间，胡氏曰：逢留大河及赐支河间也。

　　西宁河在卫城北百步。源出热水山，北流五里，经伯颜川，又合那孩川，流五百里，入黄河。又邈水，在卫南。源出西境宿军谷，东流五百里，入于黄河。

　　浩川在卫西北。一名阁门水。浩，读曰阁门也。《水经注》：浩河出西塞外，经西平之鲜谷塞。又东径养女北山，东南流，经浩故城南，又东注于湟水。《汉志》注：浩水出塞外，东至允吾入湟水。是也。隋大业五年，伐吐谷浑，至浩川，以桥未成，斩都水使者黄亘等。数日桥成，乃行。唐咸亨二年，吐谷浑为吐蕃所败。诏徙之于浩水南。寻复徙灵州，其故地悉入于吐蕃。朱思本云：浩水出删丹州南删丹山下，东南流七百余里，合湟水而注于黄河。

　　宗哥川在卫西南九十里。源出塞外，经故龙支城东，又东北入于湟河。宋元二年，赵元昊攻吐蕃厮宗哥城及带星岭诸城，渡宗哥河，部兵溺死者甚众。崇宁三年，王厚复湟鄯，进军宗哥川。羌置阵临宗水，倚北山。厚麾游骑登山，攻其北，而亲帅强弩迎射。羌走，分军逾水击之，遂降其城，进下青唐，入廓州，是也。《宋志》：宗水来自青海，下流入湟水。水南有宗谷口，讹曰宗哥，吐蕃因以名其城。

　　大非川在卫西。《唐十道图》大非川在青海南，乌海、星宿海、柏海并在其西，互相灌注。唐贞观八年，李靖败吐谷浑于大非川。后为吐蕃所据。咸亨初，薛仁贵讨之，至大非川，将趣乌海。以乌海险远，议留辎重于大非岭，上为两栅以守之。别将郭待封不从。仁贵前行，破吐蕃于河口，进屯乌海，以俟待封。待封将辎重徐进，为吐蕃所败。仁贵还屯大非川，吐蕃就击之，死伤略尽。又开元十四年，王君追击吐蕃于大非川，因进至青海西，乘冰而渡，破之。《唐志》：川在积石军西。胡氏曰：河口，积石河口也。自唐鄯州鄯城县西行三百余里，即大非川矣。

　　允川在卫西。《后汉志》注：允川去赐支河曲数十里，在大小榆谷之西。金城塞外地也。为羌豪依阻处。永元十三年，烧当羌迷唐叛还赐支河曲，将兵向塞。校尉周鲔等击破之于允川，即此。○良非川，在卫西南，近河源军城。唐仪凤中，吐蕃寇河源军，屯兵于良非川。河源道经略大使黑齿常之击破之。永隆二年，常之复破吐蕃论赞婆于良非川，收其粮畜而还。

　　安夷川在卫东北。安夷故城以此名。《水经注》：湟水东合安夷川，又东合勒姐溪水。又有晋昌川，《水经注》：在湟中浩县西南，合长宁川而注于湟水。长宁川，见长宁谷。○勒姐溪，在卫东北，源出勒姐岭。后汉章帝时，勒姐羌作乱，马防讨平之。《水经注》：湟水东径安夷县，又东合勒姐溪。

　　昴川在卫西南。宋元嘉三年，吐谷浑别部握逵等帅部落叛西秦，奔昴川，附于吐谷浑王慕，是也。又居茹川，亦在卫西南。唐贞观九年，李靖等伐吐谷浑别将执失思力，破之于居茹川。

　　覆袁川在卫西塞外。隋大业四年，伐吐谷浑，渡浩川。吐谷浑可汗伏允走保覆袁川，因分军四面围之，即此。又突伦川，亦在卫西塞外。唐贞观八年，李靖讨吐谷浑，督诸军经积石山、河源，至且末，穷其西境。闻伏允在突伦川，将奔于阗，别将契何力追之。碛中乏水，刺马血饮之，袭破其牙帐。侯君集进逾星宿川，至柏海还，与靖军合。星宿川，亦曰星宿海。柏海，又在其西。突伦川，《唐书·薛万均传》作图伦碛，盖语转也。

　　伏罗川在卫西南。宋元嘉二十二年，北魏主焘遣拓跋那击吐谷浑于白兰，破之。二十九年，吐谷浑王拾寅始居伏罗川。川盖与白兰山相近。白兰，见后朵甘思。○逻娑川，在西塞外。《唐志》：吐蕃赞普牙在此，有罗些城。咸亨初，以薛仁贵为逻娑道行军总管，进讨吐蕃，是也。

　　阔水在卫西南境。《唐十道图》在党项羁縻州界。贞观八年，李靖伐吐谷浑，赤水道行军总管李道彦出党项中，行至阔水，乘其无备，袭之。群羌怒，邀击道彦，败之。○白水涧，在卫西北二百三十里。唐永淳初，吐蕃寇河源，军使娄师德败吐蕃于白水涧，是也。开元中，置白水军。盖因涧以名。

　　那孩川渠卫南五十里。又卫北八十里有广牧川渠。《志》云：卫境之渠约二十有余，分流灌田，民资其利。

　　盐池在卫西三百里。《汉志》：金城临羌县有盐池。《十三州志》：卑禾羌海北有盐池。唐贞观八年，分道讨吐谷浑，使高甑生出盐泽道，谓盐池也。

　　○绥远关在卫东南。《宋志》：绥远关，本名洒金平。东至湟州二十里，西至胜宗谷口三十里，南至麻宗山五十五里，北至丁星原四十里。崇宁二年置关于此，属湟州，寻废。

　　石峡口卫东七十里。其在卫西者，又有铁沟山口、伯颜川山口、西番沟山口。在卫南者，有那海川山口、可可打班山口。在卫北者，又有军卜鲁川山口、黑松林山口、彻儿山口。皆有卫卒戍守。又置石峡堡、伯颜川堡、军卜鲁川等堡，共为防御云。○平戎堡，在卫东七十里。卫东南二百三十里有巴川堡，巴川马驿置于此。又东五十里有古鄯堡，亦为古鄯马驿。俱戍守要地也。

　　悬水镇在青海南。唐贞观八年，遣李靖等击吐谷浑。李君别将精骑击贼于青海南悬水镇，大胜而还。

　　承风堡在卫西南。开元二十九年，吐蕃攻承风堡，又袭破振武城。胡氏曰：堡在振武西。或云，在承风岭上。○安川堡，在废乐州西南百余里巴金岭上。宋元符二年，收复。明年，置堡于此。《宋志》云：堡南至河州安乡关三十里。又宁川堡，在安川堡北四十里，亦宋元符三年置。

　　顺通堡在故积石城东十八里。宋大观中置，属积石军。其东南二十五里为临松堡，北二十里曰怀和寨，俱宋置。○石门堡，在故振武军北，宋政和七年筑。又震武城旁有浮桥，宋政和六年赐名通济，兼置堡，曰善治。其相近者，又有大同堡。

　　清平寨卫西南百里，宋崇宁三年置。又保塞寨，在河东南六十余里，旧名安化城。○怀和寨，在卫西百七十里，旧名丁令谷。俱宋崇宁中改置，属西宁州。○宁塞寨，在废廓州东十七里，宋崇宁中置。又有同波堡，在废廓州西十七里，南至大河，不及一里，亦宋置。

　　通湟寨在废乐州东三十五里。《宋志》：旧名罗兀抹通城。元符二年收复。三年，改置通湟寨。其东四十里接兰州境之通川寨。又有宁洮寨，在通湟寨西四十五里，亦元符中置。○安陇寨，在废乐州南四十五里，本名陇朱黑城，宋元符中置寨。《宋志》：寨东三十里为赤沙岭，南三十五里为巩藏岭，西二十五里为麻宗山。又有德固寨，在废乐州西北九十里，番名胜铎谷。宋崇宁中修筑，赐名德固寨。寨南一里为渴驴岭，北二十里为清江山。又西三十余里即龙支城矣。又临宗寨，在废乐州北七十里，亦宋崇宁中置。《宋志》：寨南十五里即乳洛河寨，东十五里为三诺巩哥岭。又有南宗堡，在通湟寨北。又东有峡口堡，《宋志》：崇宁二年，王厚收复，置堡于此。

　　若厚坞在卫北。晋义熙九年，沮渠蒙逊败南凉王秃发亻辱檀于若厚坞。又败之于若凉，遂进围乐都。若凉，盖亦坞名也。○罗亭，在卫西南。后汉延熹二年，西羌烧当、烧何、当煎等八种羌叛，寇陇西金城塞。护羌校尉段出湟谷击破之，追至罗亭。《东观记》：至积石山，即与罗亭相近。

　　盘夷戍在卫西南。宋元嘉五年，河西王蒙逊伐秦，至盘夷。秦乞伏元基将兵拒之。蒙逊还攻西平，克之，是也。○大毋桥，亦在卫西南。宋元嘉二十一年，魏王焘遣拓跋伏罗击吐谷浑，至乐都，引兵从间道袭之，至大毋桥。吐谷浑王慕利延大惊，逃奔白兰，即此。

　　碾伯守御千户所在西宁镇北百二十里，旧湟水县地。明置碾伯守御千户所。《志》云：西宁卫，在湟水南，碾伯所在湟水北，互为形援。议者谓庄浪兵宜防碾伯，而西宁游兵宜驻古浪，以防坌口镇羌。盖西宁与庄浪相唇齿也。所城周三里有奇。今亦设碾伯营城守。

　　○迭烈孙堡所南六十里，又南至西宁镇六十里。○老鸦城堡，在所东五十里。又东四十里为水沟堡。《里道记》云：西宁东百七十里为老鸦城驿。又有嘉顺驿，在卫东百三十里。又东九十里为水沟驿。盖皆在所境也。

　　附考：

　　沙州卫在肃州卫西八百有六里。至布政司三千七百五十里。古三危地，舜流共工于此。其后子孙为羌戎，代有其地。春秋时，谓之瓜州。《左传》襄十四年，晋范宣子数戎子驹支曰：秦人迫逐乃祖吾离于瓜州。又昭九年，周詹桓伯曰：允姓之奸，居于瓜州。是也。秦及汉初为月支匈奴地。武帝逐匈奴，属酒泉郡。后元年，分置敦煌郡。后汉西域副校尉居敦煌。魏晋时，仍为敦煌郡。《十六国春秋》：晋咸康元年，张骏分敦煌等郡为沙州。永和十年，张骏置肃州，仍治敦煌郡。西凉李都于此。北凉得其地，亦置沙州。后魏改为瓜州，并治敦煌郡。后周因之。隋初，废郡，仍曰瓜州。炀帝复改州为敦煌郡。唐武德二年，改曰沙州。五年，又改为西沙州。贞观七年，复曰沙州。天宝初，曰敦煌郡。乾元初，复故。后没于吐蕃。大中三年，张义潮以州归朝，置归义军授之。其后曹义金、曹元德等相继有其地。终五代之季，瓜、沙二州，皆附于中国。宋初亦羁属焉。祥符六年，沙州曹贤顺入贡，授归义节度使，寻亦附于契丹。天禧三年，契丹册贤顺为敦煌郡王。景初，没于西夏。元初，置沙州，寻为沙州路。明洪武二十四年，元裔阿鲁哥失里遣使朝贡。永乐三年，置卫以授其首领困即来。宣德七年，上言诸夷侵掠，愿徙居察罕旧城。不许。正统十一年，其首领喃哥以困于瓦剌，率部属来归。因徙置内地，卫废。

