<!-- { "loadSidebar": true } -->
　　堵阳城在州东六里。汉县，属南阳郡，亦曰赭阳。堵，音者，盖通称也。后汉建武二年，封朱祜为侯邑。是年，堵阳人董反宛城，坚镡攻宛，拔之，走还堵阳。明年，帝自将至堵阳，降。晋仍属南阳国。刘宋时省。萧齐于此置北襄城郡。建武初，魏将卢渊等攻堵阳以取叶仓，北襄城太守成公期拒守，魏不能克。四年，魏复南寇，军主胡松引兵助守赭阳，魏主因留诸将攻赭阳，自引兵南攻宛。既而别将韩显宗将别军屯赭阳，成公期遣胡松引蛮兵攻其营，为显宗所败。五年，陷于后魏，改襄城郡。孝昌中，又置襄州，又改置方城县，废堵阳入焉。亦曰堵乡。《水经注》：堵水南经小堵乡，为小堵水。○襄邑城，在州南二里，西魏襄邑郡城也。又后魏有建城郡，太和中置，景明末罢。永熙中复置，亦治赭阳县。后亦改建城。后齐郡县并废入方城。

　　真昌城在州东南。后魏置北平县，属襄城郡。隋开皇九年，改县曰真昌，属显州。唐初属北澧州。贞观初，省入方城县。○青台城，在州东南。唐元和十二年，李遣方城镇将李荣宗击淮西青台城，拔之。又元人筑青台城以图襄阳。《九域志》方城县有青台镇。今其地南接唐县界。

　　○方城山州东北四十里。《左传》楚方城为城，是也。又文三年，楚围江，晋阳处父伐楚以救江，门于方城。荀偃伐楚，侵方城之外。《史记》：秦昭襄王八年，魏公孙喜、韩使暴鸢，共攻楚方城。或曰：楚置城于山上以为要隘。其山连接南阳、唐县、叶县之境，几数百里，亦曰长城山。曹魏太和二年，张将兵伐吴，屯于方城，是也。杜预曰：方城在叶南。今州境本叶地。或谓之万城。《水经注》：楚欲争强中国，多筑列城于北方以逼华夏，故号叶为万城。唐勒奏《土论》曰：我是楚也，世霸南土，自越以至叶垂，弘境万里，故号万城。或曰：方与万相似，好事者为之说耳。

　　七峰山在州北三十里。上有七峰列峙，下有暖泉，三时俱凉，至冬则暖。又泉白山，在州北四十里。山顶有泉，下流如布，因名，与七峰山对峙。又北十里为黄石山，亦奇胜。○大乘山，在州东南，晋《裕州图经》所云“大乘峙前，方城镇后”者也。《志》云：州东北二十里有招抚冈，相传光武曾驻此招抚降众云。

　　○堵水《元和志》：西去县三十五里。亦曰赭水。源出方城山，经州西，汉以此名县。下流至唐县界，入于氵比水，其相合处谓之会口。又州城东有潘河，出州北四十里之当阳山，南流合赵河，至唐县界入唐河。

　　贾河州东四十里。源出县东南之牛心山，流入舞阳县界，与沙水合。○圣井，亦在州东。其地四面皆下，井居其中，独高仞余，泉常仰溢云。

　　○仙翁关在州东北。道出汝、颍，旧为戍守之处。又州有青台镇，今废。○赭阳驿，在州城西南，明初置。

　　舞阳县州东北百七十里。南至泌阳县百八十里，东至汝宁府西平县百里。汉置舞阳县，属颍川郡。应劭曰：在舞水之阳，因名。高帝封樊哙为侯邑。东汉亦属颍川郡。晋属襄城郡，后改北舞阳县。永安中，置定陵郡。隋初郡废，又改北舞县，属许州。唐复为舞阳县，仍属许州。宋因之。金改属裕州。元省入叶县，寻复置，属裕州。今县城周六里有奇，编户四十四里。

　　○舞阳城在县西。战国时魏邑。信陵君上安王书：秦叶阳、昆阳与舞阳邻；又曰：绕舞阳之北以东临许，南国必危。即此。汉置县。晋因之。后魏皇兴初，改置北舞阳县，又分置西舞阳县。齐永明五年，荒人桓天生引魏兵寇舞阴，雍州刺史陈显达拒之，进据舞阳城。隋曰北舞。唐贞观初，县废。开元四年，复置曰舞阳，初治古城内。元和十三年，移吴城镇，后又移今治。又《括地志》今叶县东十里有舞阳故城，此为樊哙封邑云。

　　定陵城在县北灰河保。汉县，属颍川郡。更始初，王凤与偏将军秀等徇昆阳、定陵、郾，皆下之。晋属襄城郡。后魏改置北舞阳县，为定陵郡治。高齐因之。隋省入北舞县。郾，今许州郾城县也。又东不羹城，在县西北。《汉志》定陵有东不羹城，楚灵王所谓大城陈、蔡不羹者也。又有西不羹城，见前许州襄城县。《志》云：县北有楚王城，相传楚平王所筑。

　　红阳城在县西南三十二里。汉县，属南阳郡。有红山在城北，因名。成帝封王立为侯邑。后汉省。

　　○十八盘山县南八十里。周回一十八盘，因名。○高陵山，在县北定陵城西。《汉书·志》汝水出于此。又县西有苏寨山，《邑志》云：氵亲水源出于此。

　　○沙水在县北五十里，即氵蚩水也。自叶县东流入县境，又东至许州襄城县界，入于汝水。○澧水，在县北。源出方城山，经叶县界，流入县境，又东至郾城县界，入于汝水。

　　氵亲水在县南。自唐县东北，流达县界，又东南经泌阳县界而入汝宁府境。又烧车水，在县东，源出叶县之黄城山，下流注于澧河。光武烧王寻辎重于此，因名。

　　舞水在县南。自泌阳县流入境。《志》云：今县东南有舞水泉，涌跃若舞，流为三里河，即氵无水也。舞阳之名以此。又县北四十里有涤清湖，周围凡十里。俗作狄青湖，误也。

　　百尺沟在县东北。《水经注》：汝水经定陵城北，右则氵蚩水入焉，左则百尺沟出焉，沟北通颍水于襄城县，颍盛则南播，汝溢则北注，沟水夹岸层崇。亦谓之百尺堤。○刁沟，或曰：在县东北，又东入许州郾城界。唐贞元十三年，淮西吴少诚擅开刁沟入汝。诏止之，不从。新、旧《唐书》以为司洧河云。

　　○北舞镇在县北。即故舞阳城也。《金志》舞阳县有北舞、吴城二镇，盖皆舞阳旧治云。

　　叶县州北百二十里。东北至许州襄城县六十里，西北至汝州百四十里。春秋为楚地。成十五年，楚迁许于叶，是也。秦曰叶阳。汉为叶县，属南阳郡。晋属南阳国。后魏属南安郡。孝昌中，置襄州于此。东魏因之。后周废襄州，置南襄城郡。隋初郡废，以县属许州。唐初于此置叶州。贞观初，州废，县仍属许州。开元三年，置仙州。二十六年，州废，县属汝州。宋因之。金改今属。城周六里有奇，编户三十三里。

　　○叶城在县治东。汉县治此。后汉因之。建安七年，刘表使刘备屯新野，引兵北出至叶，曹操使夏侯等拒之，备一旦烧屯去，追之。李典曰：敌无故退，疑必有伏，南道窄狭，草木深，不可进。不听，果败。后魏为襄州治。西魏大统四年，取襄州，寻复为东魏所取。十三年，复入于西魏。十五年，东魏复取之。盖其地阻隘，高齐时，亦保此以备周。唐初置叶州，寻罢。开元三年，置仙州于此，分汝州之叶、襄城、唐州之方城、豫州之西平、许州之舞阳，皆属焉。既而复废。今城称为险固。

　　昆阳城县北二十五里。战国时魏邑。苏秦谓南有昆阳，是也。汉置县，属颍川郡。王莽末，光武大破王寻、王邑兵于昆阳下，即此。建武中，封傅俊为侯邑。晋属襄城郡，后废。后魏永安中，置广州汉广郡，治昆阳城。高齐改置汝县，亦为汉广郡治。隋县属颍川郡。唐属汝州。贞观初废，郡寻废。元初分叶县置昆阳县，仍治故昆阳城。至元三年，并入叶县。

　　定南城在县东南。后魏置。魏收《志》定南县属南安郡。《隋志》云：东魏置定南郡，后周废为定南县。大业初，省入叶县。○仙凫废县，在县南。唐开元四年，析叶县地置仙凫县，属仙州，以汉王子乔曾为叶令也。寻废。又卷城，在县界。《汉·郡国志》叶县有卷城。《左传》昭二十五年，楚子使季然郭卷，是也。杜预曰：叶县南有卷城。

　　南安城在县西南。本叶县地。后魏析置南安县。魏收《志》，太和十三年，置郢州；十八年，改为南中府；天平初，改置南安郡，属襄州，治南安县，是也。高齐时，南安城主冯显降周，周使丰州刺史郭彦将兵迎之。寻郡县俱废。丰州，即今湖广均州。○蒲城，在县东北。相传蒲洪所筑，因名。《水经注》湛水经蒲城北。今为蒲城保。《寰宇记》：县西北十余里有河山保，即后魏所置河山县云。又奇额城，在县东北二十三里。《寰宇记》：后魏置，为南颍川郡治。

　　○黄城山在县北十里。一名苦莱山，一名长城山。或以为即方城山，非也。林氏曰，叶在方城外，是矣。《冢墓记》：黄城山，即长沮桀溺耦耕处，下有东流水，子路问津于此。

　　○汝水在县北。自汝州郏县流入，又东入许州襄城县界。详见大川汝水。○水，在县东。《水经注》：汝水东南径奇额城西北，水出焉。世谓之大氵隐水。《尔雅》云：汝出为。与隐，声相近也。

　　氵蚩水在县东北一里。自汝州鲁山县之尧山发源，东南流入县界，径昆阳故城北，又东合于沙河，入舞阳县界，下流入于汝水。《左传》僖三十三年，楚人与晋师夹氵氐水而军，即氵蚩水也。光武击王邑、王寻，与敢死士三千人从城西水上，冲其中坚，寻、邑大败，士卒溺死，氵蚩水为之不流。晋杜预镇襄阳，引氵蚩、氵育之水，浸良田万顷。唐显庆二年，幸许州，畋于氵蚩水之南，是也。

　　昆水在昆阳故城南。源出鲁山县界，东南流，入县境，又东至舞阳界，合于沙河。旧昆阳县以此名。唐咸亨二年，校猎于叶县昆水之阳，是也。○沙河，在县北二十里。自鲁山县境流入，与氵蚩水会，而入舞阳界。

　　湛水在县北三十里。源出汝州东南鱼齿山，经县北，入于汝水。《左传》襄十六年，晋伐楚，楚公子格及晋师战于湛阪，楚师败绩，遂侵方城之外，是也。《周礼·职方》：荆州，其浸颍、湛。

　　东陂在县东。《志》云：春秋时，楚叶尹沈诸梁所凿，东西十里，南北七里。又有西陂，方二里，黄城山之水潴于此。

　　○昆阳关在故昆阳城北。亦为昆阳镇，有兵戍守。一名阳关。东汉初，王莽征天下兵与汉战，世祖以数千兵邀之于阳关，诸将惧莽兵盛，反走入昆阳处也。○讲武台，在县东。唐武后讲武于此。上有温泉。《志》云：县城北有氵蚩水驿，县南六十里有保安驿。

　　◇汝州东至开封府许州二百八十里，南至南阳府三百七十里，西至河南府卢氏县三百里，北至登封县九十里，西北至河南府一百八十里，东北至开封府禹州一百七十里。自州治至京师一千九百八十里，至南京一千四百八十里，至布政司四百九十里。

