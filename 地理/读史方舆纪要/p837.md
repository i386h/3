<!-- { "loadSidebar": true } -->
　　○朱吾城在占城北境。本越裳地。秦置象郡。汉元鼎六年，置日南郡，治朱吾。后汉郡治西卷，以县属焉。晋、宋皆属日南郡，亦谓之朱吾戍。宋元嘉二十三年，遣交州刺史檀和之讨林邑，至朱吾戍，即此也。齐仍曰朱吾县。隋以朱吾改属比景郡。唐仍属景州，后废。刘句曰：汉日南郡距交趾三千里，自朱吾南行四百余里乃至林邑国。《水经注》：林邑国都治典冲，范文所徙也，在寿泠县阿贲浦西，去海岸三十里，东至南海郡城三千里。○西扌卷废县，在朱吾县东北。汉县，属日南郡。后汉曰西卷，为郡治。晋时，郡治象林，县仍属焉。刘宋复移治西卷县。齐因之。隋属比景郡，仍曰西扌卷。唐废。扌卷、卷同，皆读权。又有寿泠废县，本西卷县地。晋析置，仍属日南郡。宋、齐因之，后没于林邑。隋复置，后为林邑所废。

　　比景城亦在占城北境。汉置县，属日南郡。后汉因之。晋、宋以后，仍属日南郡。隋属州。仁寿末，刘方为州道行军总管，经略林邑，遣别将以步骑出越裳，方率大军以舟师出比景至海口是也。大业初，林邑平，置荡州治焉；寻曰比景郡，领比景、朱吾、寿泠、西扌卷四县。唐初，为林邑所据。贞观二年，绥怀林邑，置匕州于州南界。匕，与比同也。领比景、朱吾二县，并置由文县属焉，寻曰南景州。八年，曰景州。贞元末废。○无劳废县，在比景故县南。晋析比景县置，仍属日南郡。宋、齐因之。后没于林邑。

　　象浦城在占城西北。本汉之象林县，属日南郡。后汉因之。永元十四年，置象林将兵长史。永和元年，象林蛮区怜等反。怜，亦曰连。自是遂为林邑国。晋时，日南郡治象林，盖羁属而已。刘宋仍属日南郡。元嘉中，檀和之拔区粟城，斩范扶龙，乘胜入象浦，即象林矣。萧齐仍为羁縻县。隋大业初，平林邑，置冲州，领象浦、金山、交江、南极四县。三年，改曰林邑郡。隋末，复没于林邑。唐贞观九年，置林州，亦寄治州南境，领林邑、金龙、海界三县。贞元末废。

　　卢容城在朱吾城西。汉县，属日南郡。后汉因之。晋仍属日南郡。永和五年，桓温遣将滕帅交广兵击林邑王范文于卢容，为文所败。宋、齐亦曰卢容县，皆没于林邑。隋平林邑，置农州，领新容、真龙、多农、安乐四县。新容，即卢容也。大业三年，改曰海阴郡。隋乱，仍没于林邑。《晋志》秦象郡置于卢容县，又其地有卢容浦，去日南郡治二百里。

　　区粟城在占城北境。《水经注》：卢容水出日南郡卢容县区粟城南高山，东径区粟城北，林邑兵器战具悉在城中。宋元嘉中，檀和之自朱吾戍进围林邑将范扶龙于区粟城，是也。

　　佛逝城占城旧都也。《外夷考》：占城之地，东西五百余里，南北千里。其国都迁徙不常。宋淳化初，以安南侵迫，避奔佛逝，去旧都七百里。后又徙新洲港。其地临海，自琼州顺风一日可至，有砖城、宫室，皆如中国之制。明成化中，复为安南所逼，徙居赤坎邦都郎，安南遂据其国都。其王古来航海奔广州申诉，寻得返国，仍都新洲港。一云：占城国城去海盖百二十里，佛逝乃其属国云。

　　大岐界国在占城境。晋咸康中，林邑王范文攻大岐界、小岐界、式仆、徐狼、屈都、乾鲁、扶单等国，皆灭之，有众四五万是也。

　　叶调国在占城境。后汉时入贡，日南徼外夷也。又罗刹国，在占城西南。《唐书》：婆利东有罗刹国，其人极陋，尝与林邑人作市，出大珠，可以取火。

　　昆仑国《唐志》：在林邑南，去交趾海行三十余日，习俗文字与婆逻门同。武后时，来贡。文明初，广州都督路元为昆仑商胡所杀，入海而去。○蒲端国，《志》云：与占城接。宋咸平六年，入贡。大中祥符四年，诏授大食、蒲端、三麻兰、勿巡等国贡使官，自是贡献屡至。

　　○铜柱山在林邑境。《新唐书》林邑有浪沱州，其南大浦有五，浦旁有铜柱山，周十里，形如倚盖，西跨重岩，东临涯海，马援植铜柱处也。《隋书》：刘方击林邑，过马援铜柱南八日至其国都，林邑王梵志寻弃城走入海。是铜柱在林邑北也。杜佑曰：林邑南水行二千余里，有西屠夷国，马援所树两铜柱表界处也。宋白曰：建武二十九年，马援铸二铜柱于象林南界，与西屠夷国分境，计交州至铜柱五千余里，为汉之南疆。是铜柱在林邑南矣。意者铜柱在汉象林县之南、今占城之北，西屠夷之地已为林邑所并欤？《南越志》：日南郡西有西屠夷国，援尝经其地，植二铜柱表汉界，及北还，留十余户于柱下，至隋乃有三百余户，悉姓马，谓之马留人。《太平御览》：马援立铜柱于林邑，岸北有居民十余家不反，居寿泠，岸南对铜柱，后生息渐繁，交州号流寓曰马流。山川移易，铜柱已没海中，赖此民以识故处云。

　　鸦候山在占城国大州西北。元兵击林邑，败其兵，其国王尝逃于此山。○金山，在林邑故国。山石皆赤色，产金，夜则出飞，状如萤火。又不劳山，在林邑浦外。国人犯罪，则送入此山，令自死云。

　　○黎江在占城北境。隋大业初，刘方击林邑，渡黎江，大破其军，进军追战，过马援铜柱南是也。

　　占城港在占城北。元至元末，击占城，遣兵由广州航海至占城港。港口北连海，旁有小港五，通其国城云。

　　已上占城

　　◇爪哇东抵古女人国，西抵三佛齐国，南抵古大食国，北界占城国。本名婆国，一名徐狼，又名蒲家龙。其属国有苏吉丹、打板打纲、底勿等国。刘宋元嘉九年，始通中国，后绝。《唐志》：婆国，一名诃陵国，在南海中，以木为城，有文字，知星历。唐贞观二十一年，来贡。天宝中，自婆迁于婆路伽斯城。宋淳化三年，其王穆罗茶遣使朝贡。大观初，复至。元时，称爪哇国。至元二十九年，遣史弼等自福建击爪哇。时爪哇国王为邻境葛郎国所杀，其婿土罕必耶求救于弼，弼遂并取葛郎国王以归，既而爪哇复叛，弼力战得还，后竟不至。明初，其王悉里八达剌遣使朝贡。洪武末，分为东西二国。永乐三年，其附近牒里日复罗治金猫里三国皆来朝贡。四年，东爪哇为西爪哇所并，是后朝贡不绝。

　　○保老岸山在苏吉丹国。凡番舶未到，先见此山，顶耸五峰，时有云覆其上。

　　○八节涧《志》云：涧上接杜马班王府，下通蒲奔大海，乃爪哇咽喉必争之地。元史弼、高兴尝会军于此。

　　新村爪哇马头也。《四裔考》：由港口而入曰新村，马头为商旅聚集处。后并三佛齐，名马头曰旧港，以别于新村。

　　已上爪哇

　　◇真腊东际海，西接蒲甘，南连加罗希，北抵占城国。本扶南属国，亦名占腊，一名吉蔑，又名甘孛智。其王姓刹利，名质多斯乃者，始并扶南而有之。隋大业中，始通中国。唐自武德至圣历，凡四来朝。神龙以后，国分为二：其南近海，多陂泽，为水真腊；北多山阜，为陆真腊。后复合为一。宋政和中，遣使来贡。宣和初，封为真腊国王。庆元中，国人大举伐占城，破之，而立真腊人为占城王，故当时占城亦为属国。其属国又有参半、真里登、流眉、蒲甘等国，所领聚落六十余，地方七千余里，城三十所，都城可二十里。明初，其王忽儿那遣使朝贡，是后贡献不绝。

　　○扶南国在真腊西境，大海西大岛中，北距日南七千里，东北去林邑三千余里。三国吴黄武中，入贡。晋太康中，亦来贡。刘宋元嘉及萧齐永明中，皆遣使自广州入贡。隋唐时，亦遣使贡方物。寻并于真腊。○注辇国，在真腊西南。《宋志》云：注辇国，东距海，南至罗兰，自古不通中国。祥符六年，入贡。

　　堂明国在海岸大湾中，北距日南七千里。即道明国也。三国吴黄武六年，来贡。《唐志》：真腊去长安二万七百里，东距车渠，西属骠，南濒海，北接道明，东北抵州。又陆真腊，旧曰文单国。又有投和国，旧在真腊南。

　　黄支国旧《记》：在日南之南大海中，去长安三万里。汉元始二年，王莽讽使来贡。《汉志》：自甘都罗国船行，可二月余有黄支国，民俗略与朱崖相类，黄支之南有己程不国。《后·东夷传》：自女王国东渡海，千余里至狗奴国，又南四千余里至侏儒国，人长三四尺，又东南船行一年至裸国、黑齿国，使译所传尽于是矣。

　　已上真腊

　　暹罗在占城极南，顺风可十日程。本暹与罗斛二国地。暹国土瘠，不宜耕艺。罗斛土地平衍而多稼，暹人岁仰给之。元元贞初，暹人遣使入贡。至正间，暹降于罗斛，自是合为一国。明初，暹罗斛王参烈昭毗牙遣使朝贡。永乐初，始止称暹罗，朝贡不绝。《四裔考》：暹罗，即古赤土国之地，扶南别种也。土色多赤，故曰赤土。隋大业三年，使者常骏自南海郡水行，昼夜二旬至焦石山，又东南泊陵伽钵拔多洲，西与林邑相对；又南行至师子石，自是岛屿连接；又行二、三日，西望见狼牙须国之山，南达鸡笼岛，至赤土界。杜佑曰：崖州直南水行便风，十余日到赤土国，其国热气持甚。刘句曰：崖州南渡海便风，十四日至鸡笼岛，即至其国，赤海中之一洲也。又有丹丹国，亦振州东南海中一洲，舟行十日可至。

　　满剌加在占城南。自三佛齐顺风，八昼夜可至其国。前代不通中国。永乐三年，其王西利八儿速剌遣使朝贡，诏册为王，自是朝贡不绝。道出广东，以达于京师。《四裔考》：满剌加国，古哥罗富沙之地。又有顿逊国，在海崎山上，地方千里，城去海十里，去扶南可三千里，亦羁属扶南。又与婆相近，一名大婆，后称重迦罗，满剌加旧羁属焉。明初，羁属于暹罗。○古麻剌国，在满剌加之南。永乐中，其王哇来顿道出福州来贡。《一统志》：岛夷之属曰苏门答剌国、苏禄国、彭亨国、古里班卒等国，又东南有吕宋等国，皆国朝朝贡诸国也。

　　三佛齐在占城国南五日程。本南蛮别种，与占城为邻，居真腊、爪哇之间。所管十五州，其属国有单马令、凌牙斯、蓬丰、登牙侬、细兰等国，其王号詹卑，其人多姓蒲，一名于陀利国。梁天监初，入贡，后绝。唐天初，始通中国。宋建隆初，其王悉利胡大霞里檀遣吏朝贡，其后屡至。明洪武四年，国王哈剌札八剌卜遣其臣来朝贡。永乐初，为爪哇所并，以其地为旧港。五年，设旧港宣慰使司，授头目施进卿，嗣是朝贡不绝。道出广东，以达于京师。

