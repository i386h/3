<!-- { "loadSidebar": true } -->
　　焉耆国城在亦力把力东。西去龟兹八百里，东去火州七百里。《汉书》：焉耆国，治员渠城。西南至都护治乌垒城四百里，南至尉犁百里，北与乌孙接，至长安七千三百里。武帝时，内附。王莽始建国五年，焉耆以莽积失恩信，先叛。西域遂瓦解。天凤三年，遣王骏等出西域，至焉耆，骏败没。后汉建武二十一年，遣子入侍，既而附于匈奴及龟兹。永元二年，西域都护班超讨诛焉耆及尉犁王，更立王以抚之。于是西域五十余国，悉内属。其后复乖叛。永建二年，敦煌太守张朗等击降之。永和以后，复与中国绝。晋咸康初，朝贡于姑臧。宋元嘉十二年，入朝于魏主焘。二十五年，魏将万度归击破焉耆，其王尸卑那奔龟兹。万度归复西击龟兹，留别将唐和镇焉耆。二十七年，车师前部城为沮渠安周所拔。其王车伊洛先从魏军击焉耆，遂与其子歇共留保之。魏乱，复与中国绝。唐贞观六年，焉耆王突骑支遣使入贡。初，焉耆入中国，繇碛路。隋末闭塞，道繇高昌。突骑支请复闭碛路。许之。高昌怨恨，遂遣兵袭焉耆，大掠而去。十二年，西突厥部处月、处密、与高昌共拔焉耆五城，大肆焚掠。十八年，焉耆附西突厥，安西都护郭孝恪讨之。焉耆都城周三十里，四面大山，海水缭其外，恃险不为虞。孝恪倍道绝水，遂克其城，改立其王而还。二十二年，分遣阿史那射尔讨龟兹，出焉耆西，趋龟兹北境。时焉耆仍附西突厥，因并击平之。显庆中，置焉耆都督府，为四镇之一。后没于吐蕃。宋祁曰：焉耆东高昌、西龟兹、南尉犁、北乌孙，汉旧国也。直京师西七千里而嬴，横八百里，纵四百里。

　　危须国城在焉耆东百里。《汉·西域传》：危须国治危须城，去长安七千二百九十里。又有尉犁城，在焉耆南百里。《汉书》：尉犁国去长安六千七百五十里，南接鄯善、且末二国。

　　碎叶城在焉耆西北，近西突厥之境。唐贞观十二年，西突厥中分其国为十部，五部居碎叶以东，五部居碎叶以西，通谓之十姓。十八年，唐灭焉耆，寻置焉耆都督府，治碎叶城。自北庭都护府渡伊丽河至碎叶界，又西行千里至碎叶城，水皆北流入碛。《会要》：调露初，安西都护王方翼筑碎叶城，四面十二门，为屈曲隐伏出没之状，五旬而毕。又置保大军，屯碎叶城内。未几，西突厥部酋阿史那都支诱蕃落，动安西。裴行俭袭擒之，送碎叶城。开元二年，十姓酋长都担叛，碛西节度使阿史那献克碎叶等镇，擒斩之。十七年，十姓可汗请筑碎叶城。二十六年，突骑施国乱，其酋骨啜称土火仙可汗，与其臣郝摩度据碎叶城。别部黑姓可汗尔微特勒据怛罗斯城，共拒唐。明年，碛西节度使盖嘉运俱破擒之。天宝七年，北庭节度使王正见移镇安西，毁碎叶城，是也。突骑施，见山西塞外。

　　姑墨国城在龟兹西六百七十里。《汉·西域传》：姑墨国治南城，去长安八千一百五十里。北接乌孙，南至于阗，马行十五日。后汉建初三年，班超率疏勒、康居、于阗、拘弥兵攻姑墨石城，破之，是也。其后衰绝，不通中国。○温宿国，在姑墨东二百七十里。《汉·西域传》：温宿国东至都护治所二千三百八十里，西至尉头三百里，北至乌孙赤谷城六百十里。后汉永平建初间，龟兹强盛，改置其种人为姑墨、温宿王。建初五年，皆附于汉。

　　赤谷城在龟兹西北。《汉·西域传》：乌孙国治赤谷城，去长安八千九百里，西至康居蕃地五十里。乌孙，汉时西域大国也。武帝通西域，乌孙常附汉，共击匈奴。宣帝甘露初，分其国为大小二昆弥。赤谷，即大昆弥所治城也。常惠常屯此以镇抚之。成帝元延二年，段会宗将戊己校尉及诸国兵诛小昆弥叛者，留兵垫娄地。选精兵三十弩径至其国，击杀之。垫娄，盖地之垫隘处也。昆弥，即乌孙王号。后汉建初五年，复招慰乌孙。宋元嘉十六年，乌孙入贡于魏。十四年，魏遣使董琬如乌孙。其后并于突厥。○呼揭国城，在乌孙西北。文帝六年，匈奴遗汉书，楼兰、乌孙、呼揭及其旁二十六国，皆已为匈奴。又宣帝时，匈奴乖乱，其西方呼揭王自立为呼揭单于。胡氏曰：呼揭在乌孙之东、匈奴西北，一曰乌揭。汉黄龙元年，郅支单于击破乌孙，北并乌揭、坚昆、丁令三国。乌揭，即呼揭矣。

　　悦般国城在龟兹北。《北史》：悦般国，在乌孙西北，去代一万九百三十里。其先北匈奴部落为窦宪所破。北单于度金微山，西走康居。其羸弱不能去者，往龟兹北地，为悦般国，凉州人犹谓之单于王。魏主焘太延初，入贡。真君九年，遣使诣魏，请东西合击柔然。唐初，亦名石汗那国。龙朔元年，于其国所治艳城置悦般国都护府。般，音钵。

　　拨换城在龟兹国西。唐贞观二十二年，阿史那社尔败龟兹兵，拔其都城。其王布失毕西走，遣将追之，行六百里，布失毕窘急，保拨换城。社尔攻拔之，并下五大城，降者七十余城。又咸亨元年，吐蕃袭陷龟兹拨换城。景龙二年，突骑施婆葛入寇，分道出安西、拨换、焉耆、疏勒，袭败唐兵于计舒河口。开元六年，突骑施酋长苏禄谋取四镇，围拨换城。十年，高仙芝讨小勃律，自安西过拨换城，入握瑟德，是也。一名威戎城。《唐书》：安西府西出拓厥关，渡白马河四百余里，即至拨换城。

　　火烧城在龟兹西北。唐景龙二年，突骑施败唐兵于此，遂陷安西，断四镇路。时安西治龟兹城也。又播仙城，在龟兹北。唐安西都护府界有播仙城及计舒河口、僻城等处，皆突骑施出没处。《会要》：僻城，在播仙城东北数百里，当四镇往来之道。又曲子城，在龟兹西。唐开元十六年，安西副都护赵颐贞败吐蕃于曲子城，即此。

　　山国城在焉耆东南百六十里。《汉书·西域传》：山国西至危须二百六十里，东南与鄯善、且末接界。○俱阑城，在碎叶西南。唐开元二十六年，突骑施酋长莫贺达干作乱，既而来归。天宝初复叛，杀十姓可汗阿史那昕于俱阑城，安西节度使夫蒙灵讨斩之。

　　弓月城在焉耆西北。《唐志》：在庭州西千余里。永徽二年，以契何力为弓月道行军总管，讨西突厥。城盖西突厥别部所居也。龙朔二年，西突厥弓月部叛，屡侵疏勒及于阗，发兵讨之。咸亨四年，弓月来降。永淳初，西突厥阿史那车薄帅十姓反，犯弓月城。安西副都护王方翼击却之于伊丽河。胡氏曰：自弓月城过思浑川、度伊丽河，方至碎叶界。○柳驴城，在焉耆西。后魏太平真君九年，遣将万度归等击焉耆。别将唐和等说降柳驴等六城，又与车师前部王共击拔波俱罗城。既而万度归西击龟兹。柳驴戍主乙直伽谋叛，和击斩之。

　　处月城在焉耆南，亦西突厥别部所居也。其相近者，又有处密部。唐贞观九年，处月初遣使入贡。十六年，西突厥乙毗咄陆可汗遣处月、处密二部围天山。伊州刺史郭孝恪击走之，乘胜进拔处月俟斤所居城，追奔至遏索山，降处密之众而归。二十二年，遣阿史那社尔讨龟兹，因击破处月处密部，余众悉降，乃进向焉耆，是也。

　　○银山在焉耆城北。其山连亘绵远，与龟兹接境。唐贞观十八年，安西都护郭孝恪讨焉耆，出银山道。焉耆城四面皆水，恃险而不设备。孝恪夜至城下，浮水而渡，比晓登城，遂执其王突骑支。既而西突厥大臣屈利啜以孝恪还，引兵追之。孝恪还击，又破之于银山，是也。二十一年，阿史那社尔奉诏讨龟兹，自焉耆西出，进屯碛口。去其都城三百里，即银山碛口也，亦曰白山。山中尝有火烟，盖出砂之处。采砂者，着木底鞋取之，皮者即焦。下有穴，生青泥，出穴外即变为砂石，土人取以治皮。《唐志》：龟兹都城北倚白山，亦曰阿羯田山。

　　黑山在焉耆西。唐开元末，夫蒙灵为四镇节度使，会达奚诸部叛，自黑山西趣碎叶，灵遣高仙芝追殪之。○三弥山，在龟兹北。隋末，西突厥射匮可汗建牙于此。

　　葱岭在龟兹西七百里。西域之大山也，与于阗接界。今详见于阗。○贺逻岭，在碎叶城东北。唐开元二十八年，突骑施可汗吐火仙据碎叶城，碛西节度使盖嘉运攻之。吐火仙败走，擒之于贺逻岭，是也。

　　○碎叶川在碎叶城北。川长千余里，亦曰细叶川。《唐·西域传》：碎叶川出安西西北千里，由勃达岭北行，嬴千里得细叶川。是也。显庆二年，遣苏定方击西突厥阿史那贺鲁，擒之，悉平其地。于是分突厥地置池、昆陵二都护府。池居碎叶川西，昆陵居碎叶川东，是也。又《唐志》：碎叶川口至裴罗将军城，又西二千里至碎叶城。

　　伊丽水在焉耆西。《唐志》：自弓月城过思浑川蛰失密城，渡伊丽河，至碎叶界，亦曰伊列水。贞观十二年，西突厥乱，中分二国：一在伊列水以西；一在伊列水以东。显庆中，苏定方为伊丽道行军总管，追西突厥阿史那贺鲁于伊丽河，又追至碎叶水，尽降其众。永淳初，西突厥车薄啜围弓月城，安西都护王方翼败之于伊丽河。胡氏曰：伊列，汉西域故国也，近康居北。陈汤与甘延寿谋诛郅支曰：北击伊列，西取安息。盖伊列水流至其境矣。又唐时，西突厥分两国，以伊列水为境。盖亦西域之大川也。一名帝帝河。

　　虽合水在焉耆西北。唐贞观十三年，西突厥东部可汗沙钵罗建庭于虽合水北，谓之南庭，自龟兹、鄯善、且末、吐火罗、焉耆、石、史、何、穆、康等国皆附之。《唐史》：自焉耆西北，七日行至沙钵罗南庭，又正北行八日，至其北庭镞曷山，是也。镞曷山，见山西塞外。

　　曳河在焉耆西。唐显庆二年，苏定方击西突厥阿史那贺鲁于曳河西，大破之。胡氏曰：曳河，在伊丽河之东。又白马河，在龟兹西。《唐史》：自安西府西出拓厥关，渡白马河四百余里，即至拨换城。是也。○寅识迦河，在弓月城西南。唐武后永昌初，韦待价与吐蕃战于此，败绩。又有葛水，在弓月城北。唐永淳初，王方翼败西突厥处也。

　　热海在碎叶城东。虽寒不冻。唐永淳初，王方翼败西突厥叛部于伊丽河。既而三姓咽面与西突厥合兵拒方翼，方翼又败之于热海，是也。杜佑曰：碎叶川长千里，东头有热海，西头有怛罗城。又有雪海，亦在碎叶城北数百里，春夏常雨雪。○得嶷海，在弓月部西。唐贞观中，铁勒种咽面部居此，北近疏勒云。铁勒，见山西塞外。

　　冷泉在焉耆东南。唐武后长寿末，武威道总管王孝杰破吐蕃及西突厥于冷泉，又破之于大岭谷。或曰，破西突厥于冷泉也。大岭谷，见西宁镇大岭城。

