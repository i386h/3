<!-- { "loadSidebar": true } -->

　　迁民废县在卫西北。辽置，亦汉阳乐县地。统和中，置迁州兴善军，统迁民县。金州废，又废县为迁民镇，属海阳县。元仍曰迁民镇，属瑞州。致和元年，燕帖木儿迎立怀王于大都，上都诸王也先帖木儿等自辽东以兵入迁民镇。明洪武十三年，故元平章完者不花等犯永平，礻卑将王辂追击至迁民镇，擒之，即此。

　　○万松山在卫西北十五里，绵亘东西百余里，连山海永平界，山多松，因名。山北相接者，曰五指山，五峰秀拔，若五指然。《志》云：五指山在卫北五十里。○三山，在卫西北三十里，高数千仞，三峰并秀，《辽志》谓之三州山。又铁场山，在卫北三十里。卫东北百五十里，又有九洞山。

　　十八盘山卫北九十里。萦回曲折，十有八盘。《志》云：卫北三十里有石梯山，昔人凿石为梯，以便登陟处也。又有关山，在城北十五里。○灰山，在卫西北七十五里。又卫西北九十里有龙门山。《志》云：卫西北三十里有蛇倒退山，以险峻难越而名。又大寨儿山，在卫东北四十里。卫东北二十里，又有小寨儿山。

　　横岭卫北二十里。又北十里曰分水岭、青石岭。卫东北四十里又有白石岭。又长岭在卫西三十里，其相接者曰高岭。又西四十里曰欢喜岭。麻子峪，在卫西四十里，铁场百户所置于此。又山口峪，在卫东南七十里，盐场百户所置于此。又卫西北四十里有寺儿峪。

　　○急水河源出万松山，经卫西五十里入海。又有慢水，源出欢喜岭，经卫西七十里入海。○六州河，在卫东北七十里，大宁、建州等六州之水，合流入境，南流经卫东北十五里之蛇山，又东南入海。

　　杏花沟卫东北三十五里。又东北三十五里有三道沟，又东北二十里有苇子沟。又烂泥沟，在卫东五里。又卫北二十里有芍药沟。○白龙潭，在卫东南七十里，南流入海。又卫西北三十里有黑龙潭。

　　○山海关卫西七十里，与直隶永平府接界。详见直隶重险山海关。

　　急水河堡卫西五十里。宣德三年，增置中前千户所于此，堡南有芝麻湾，滨海要地也。○杏林堡，在卫东五十里，宣德三年，增置中后千户所于此。

　　铁场堡卫西六十里，与山海关接界。又永安堡，在卫西北四十五里。背阴堡，在卫西北三十里，《志》云：嘉靖二十五年置。又三山营堡，在卫西北三十里。○平川营堡，在卫北三十里。又东北为瑞昌堡。又东北为高台堡。《志》云：自高台入盘岭二百五十里，又北入毛安铺二百里，皆前屯旧界也。

　　三道沟堡卫东北七十里。又东为新兴营堡。嘉靖三十五年，马市成，俺答纵掠如故，别酋把都儿辛爱犯辽东新兴堡，即此。又锦川营堡，在卫东北九十里，又东接宁远卫界。

　　塔山堡卫东南六十里。又安宁山堡，在卫东北五十五里。庆春山堡，在卫东北七十余里。○海山堡，在卫西南四十里。《一统志》：卫境自北而东南，有战歌、安家、庆春、永丰、古城、广积、积粮、长安、镇安、永安、蛇山、海泉、海山、新安、林树、泰新、盐场、三山、塔山、海滨、刘兴、兴安、城南、老军，凡二十四堡。

　　椴木冲卫西北三十里。其相近者又有碾儿冲。○黄喜冲，在卫东北三十里。又东北四十里为塔儿冲。又十里为老鹳冲。《边防考》：卫境塞外百里有铁岭川，三卫所驻牧处也。

　　沙河驿卫东北四十里。又东三十里，达宁远卫之东关驿。又高岭驿，在卫西南三十五里，西入山海关之道也。

　　宁远卫司西七百七十里，西至广宁前屯卫百三十里，东北至广宁中屯卫百二十里，东北至广宁卫三百里，西北至故大宁卫废利州百五十里。

　　秦汉时辽西郡地。唐为营州地。辽为锦州及来州地。金、元亦为锦、瑞二州地。明初，为广宁前屯及中屯二卫地。宣德三年，始置卫。今改置宁远州，属锦州府。

　　卫内拱岩关，南临大海，居表里之间，屹为形胜。

　　○宁远城即卫治。创建于宣德三年，抚臣包德怀所奏置，据三首山为固，城小而坚，周七里有奇。

　　和州城卫北百二十里，元初置和州，属大宁路。至元五年，并入利州，为永和乡。利州见废大宁卫。

　　○三首山卫东五里，三峰相峙，上有泉，四时不竭。又望海山，在卫东十八里，下临大海。八塔山在卫西南二十五里，上有八小塔。又铁帽山，在卫西十八里。

　　大团山卫西北三十里，中高四下，固守之，可断北寇出没之道，团山堡置于此。又镇山，在卫西北二十里。其相近者又有双山。又剌梨山在卫北，与塞外相接。○长岭山，在卫东北五十余里，向有长岭山堡。万历中，朵颜寇连山驿，总兵杜松出中屯所长岭山，夜至塞外之哈流兔袭贼营，大有斩获。《志》云：长岭即弘螺山之别名，今卫东北五十六里为小红螺山，卫东北六十里即大红螺山，盖与中屯卫接境处也。

　　白塔峪卫西北三十五里。又卫西六十里有石峡口，其泉流为曲尺河，东入海。○桃花岛，在卫东十五里海滨，海舟往来，恒泊于此。又觉华岛，在卫东南二十里，上有海云、龙宫二寺。

　　○宁远河源出城西北山谷中，流至城西，分为二池，环抱城郭，复合为一，南流入海。又卫东北二十五里有七里河，源出废和州，东南流入海。又臭柳河，亦出和州境，下流入海。○北沙河，出卫西二十里之小隐山。又有北沙河，出卫西四十里羊角山，俱东流入海。《志》云：城东三里又有沙河，源出卫北塞儿山，东南流入海。

　　东关河在城西六十里。自大宁境流入，上通六州河，南流入海。又女儿河，亦自境外流入，经城西一里，东南入海。又有石桥河，在卫西十三里，源出铁帽山，南流入海。○西湖，在卫西十五里，有藕、芡、鱼、虾之利。

　　海卫南二十五里。又卫东南至海，仅十五里。

　　○塔山所在卫东五十里。宣德三年，别置中左千户所于此，属宁远卫，所城周三里有奇，嘉靖三年修筑。○小沙河所，在卫西四十里。宣德三年，别置中右千户所于此，属宁远卫，所城周三里有奇。

　　黑庄窠堡卫西六十里，其南即石峡口，可屯兵。又西与广宁前屯之锦川堡接界。又仙灵寺堡，在黑庄堡东。其东又有小团山堡，堡西有五涧山，可屯兵。堡西北为老虎冲，可按伏。○兴水堡，在卫西北五十里，堡北有烟笼山，可屯兵。堡东为王保儿山，可按伏。又白塔峪堡，在白塔峪口，其东为陡岭口，可按伏。

　　寨儿山堡卫北二十里，堡东为鹰窠山，可屯兵。堡西为横岭，可按伏。又灰山堡，在寨儿山堡东。○松山寺堡，在卫东北四十里，堡东有庙儿山，可屯兵。又沙河寨堡，在卫东北四十余里。又东北即长岭山堡也。又椴木冲堡，在卫东北六十里。又东接锦州西境之大兴堡。《志》云：卫有盐场百户所，在城南二十五里。铁场百户所，在城南十八里麻子峪。

　　连山驿城东北三十二里。又曹庄驿，在城西南十三里。东关驿，在城西六十里。又西六十里为前屯卫之沙河驿。又瓦窑冲，在卫东北四十里。○双塔，在卫东。万历中，三卫部落尝聚此犯宁前诸处。或曰：即塔山所也。又东南为汤池站，故属锦州，置站于此，西达曹庄驿。

　　沈阳中卫司北百二十里。北至铁岭卫百二十里，东南至鸭渌江六百里。

　　《禹贡》青州地。战国时属燕。秦、汉为辽东郡地。晋因之，寻为挹娄国地。唐得其地，属安东都护府，后没于勃海，置沈州。辽置兴辽军，后更名沈州，亦曰昭德军。金因之，后更为显德军。元曰沈阳路《元志》：金末，沈州毁于兵火，元初徙高丽降民散居辽阳，置高丽举民万户于沈州，以城郭初创，寄治辽阳故城。中统二年，改为安抚高丽军民总管府。及高丽举国内附，又分置安抚高丽军民总管理沈州。元贞二年，并两司为沈阳等路，安抚高丽军民总管府，仍治辽阳故城。明洪武二十年置卫。今建盛京于此，府曰奉天，□□领州一、县五。

　　卫控御荒徼，抚集戎夷，辽阳之头目，广宁之唇齿也。

　　○乐郊城即卫治。辽初俘蓟州三河县民，置三河县于此，后更为乐郊县，沈州治焉。金因之，后废。明洪武二十一年，修筑故城，周十里有奇。城南有南关城，周不及一里，游兵居焉。今改置附郭县，曰承德，编户□□。

　　章义城卫西南六十里。《辽志》云：汉襄平县地，高丽置当山县，勃海为铁利郡，契丹初置铁利州。统和八年，州省。开泰七年，复置广州，治昌义县。金皇统三年，州废，改县曰章义，属沈州。元废，今为章义站。

　　辽滨城卫西北百八十里，高丽之辽东城也。唐太宗克之，改曰辽州。时亦谓之新城，以别于辽东故城也。《唐史》：贞观十九年，伐高丽，江夏王道宗将兵数千至新城。二十年，复伐高丽，命李世将营州兵自新城道入。永徽三年，高丽侵契丹，松漠都督李窟哥将兵御之，大败高丽于新城。仪凤二年，徙安东都护于新城，以统高丽、百济之地。此唐所名之新城也。后为拂涅国城。勃海置东平府，督伊、蒙、陀、黑、北五州。契丹阿保机攻勃海，先克东平，五州皆下，复置辽州于此，并置辽滨县为州治，亦曰东平军，德光更为始平军。金皇统三年，州废，县属沈州。元并废县。近《志》谓之辽阳城，又谓之显州城，皆误也。按：《旧·高丽传》：贞观十九年，季围辽东城，高丽发新城步骑来援。又《志》安东都护府领新城州、辽东州。据此则辽东城非新城也。盖唐初以辽东城置辽州，亦曰辽城州，新城则置新城州，至辽时乃移辽州于新城耳。又《旧·高丽传》曰：乾封二年，季度辽至新城，谓诸将曰：新城是高丽西境镇城，最为要害。若不先图，余城未易可下。遂引兵于新城西南，据此筑栅，且攻且守。城中窘迫，乃降。

　　北丰城在卫西北。后汉末，公孙度据辽东，置城于此，谓之丰城。司马懿伐辽东，丰人南徙青齐，其留者曰北丰。宋元嘉十五年，北燕主冯弘奔高丽，至辽东，高丽处之平郭，既而徙之北丰，寻杀之。胡氏曰：慕容翰议以偏师从北道攻高丽，即此丰道云。○白岩城，在卫西，高丽所置城也。唐贞观十九年，克辽东城，进军白岩城，克之，改置岩州。勃海曰岩州白岩军，治白岩县。契丹因之，改属沈州。金废。

