<!-- { "loadSidebar": true } -->
　　阴盘城在县东。郦道元曰：汉灵帝建宁三年，改新丰为都乡，封段为侯邑，后立为阴盘城。魏收曰：阴盘县本属安定。晋属京兆。魏真君七年，并入新丰。太和十一年，复置阴盘县于县东二十里司马村。鸿门、戏水正属县界。宋白曰：京兆昭应县东十三里有故城。后汉灵帝末，移安定郡阴盘县寄理于此。今亦谓之阴盘城。后魏太和九年，复移而东。今昭应县东三十二里零水西、戏水东司马村，有阴盘故城，是也。后周废。《晋纪》：永宁二年，河间王镇长安，谋东击齐王ぁ，遣其将李含屯阴盘。又有阴盘驿。后魏孝昌三年，萧宝寅谋据关中，攻杀关右大使郦道元于阴盘驿，即此。

　　骊戎城县东二十四里，故骊戎国。春秋，晋献公伐骊戎，灭骊子，即此地也。《秦纪》：始皇十六年置丽邑，三十五年徙三万家于丽邑。即骊戎故城也。《里道记》云：城高一丈五尺，周四里。

　　○骊山县东南二里，因骊戎所居而名。《周纪》：幽王无道，申侯与犬戎共攻王，杀王骊山之下。潘岳《西征赋》所云，军败戏水之上，身死骊山之北者也。秦始皇二十七年，作甬道，自咸阳至骊山八十里。又营葬于骊山，役徒七十万人，是也。山顶旧有露台乡，极高显，汉文帝欲作露台处。晋太元九年，慕容冲进攻长安，苻坚使苻方戍骊山。明年，冲攻杀之。秦将荀池等复与冲战于骊山，败死。山西北麓有温泉，后周至唐，数临幸焉。唐先天二年，幸新丰，讲武于骊山下。开元初，复讲武于骊山。山左右皆峻岭，如云霞绣错，因有绣岭之名。天宝初，改曰会昌山。七载，复改曰昭应山。俗仍谓之骊山。长庆二年，幸华清宫，畋于骊山，是也。其东支麓曰肺浮山，泠水出焉。又东南曰金斧山，石罅中有石如斧而名。亦谓之金谷。谷中常温。卫宏《古文奇字序》云：秦既改古文为篆隶，恐天下不从，乃密令冬月种瓜于骊山谷中温处。皆熟，诏博士诸生说之，前后七百人，人人各异，则皆使往视，因伏机陷之。后人号其处为坑儒谷，又为愍儒乡。唐天宝中，改为旌儒乡。一云，坑儒谷在县西南五里。又《城冢记》：始皇陵在县东八里骊山下。骊山水泉本北流，皆陂障使东注，北径陵下，水积成池，谓之鱼池。又山无石，取于渭北，故縻费工力最多。《志》云：鱼池在始皇陵东北五里。

　　庆山县东南三十五里。唐武后时，因风雷涌出，初高六尺余，渐高至二百余尺，诏以为庆山。荆州人俞文俊上书曰：地气不和而堆阜出。今陛下以女主处阳位，山变为灾，以为庆山，臣以为非庆也。

　　鸿门坂县东十七里。《水经注》：新丰古城东有阪，长二里余。堑原通道，南北洞开如门，谓之鸿门。项羽兵四十万在新丰鸿门，沛公兵十万在霸上，此即沛公会项羽处，有鸿门亭。汉神爵元年，从方士言，祠天封苑火井于鸿门。或谓之蕞城。赵悼襄王四年，庞爰将赵、楚、魏、燕之锐师入函谷，攻秦蕞。徐广曰：新丰有蕞乡也，亦谓之扌取城。更始以赤眉将入关，使王匡等军新丰，李松军扌取以拒之。后城废。《里道记》：自新丰古城西至霸城五十里。又西十里则霸水。《史记》云：鸿门去霸上四十里。盖约言之也。

　　鹦鹉谷县东北十里。层崖叠壑，飞淙瀑水。《唐史》：武德元年，鹦鹉谷水清。世传此水清天下平也。又韦嗣立营别庐于此。中宗临幸，赐名幽栖谷。谷傍又有凤凰原。《后汉书》：延光二年，凤凰集新丰原，因以名。

　　○渭水在城北三十里。自咸宁县东流入县境，与高陵县分界。又东入渭南县境。唐先天二年，猎于新丰之渭水，即此处也。又县西北四十里有交口渡，以近泾、渭交流处而名。○潼水，在县西半里，源出骊山，西北流入于渭水。

　　戏水县东三十里。源出骊山鸿谷，东经戏亭，北入渭。宋元嘉二十三年，魏主焘讨叛胡盖吴等，自汾阴济河，至洛水桥，闻盖吴在长安北，以渭北乏谷草，欲渡渭南，循渭而西。崔浩以为今去盖吴营六十里，轻骑趣至，可以必克。克吴，南向长安，不过一日。一日之乏，未至有伤。若从南道，吴徐入北山，猝未可平。不从。自渭南向长安，至戏水。吴众闻之，悉散入北山，军无所获。洛水桥，今见朝邑县。

　　冷水在县东。亦谓之零水。《水经注》：冷水出肺浮山，径阴盘、新丰两原之间。汉灵帝立阴盘城，冷水际城北出，亦谓之阴盘水。又北流绝漕盘沟，注于渭。其入渭处，谓之零口。唐圣历二年，鸿州水漂千余家，盖即冷水云。

　　清水陂县西南十里。多水族之利。《志》云：县南十五里有煮盐泽，多盐卤。苻秦于此煮盐。周回二十里。

　　○华清宫在县东南。《志》云：骊山西北有温泉，在今临潼县南百五十步。秦始皇初，砌石起宇。汉武更加修饰焉。《十道志》：温泉有三所。其一处即皇堂石井，后周天和四年，宇文护所造。大象初，天元如温汤。隋文帝时，更修屋宇，并植松柏千余株。开皇十五年，幸温汤。唐武德六年，亦幸骊山温汤。贞观四年，复幸焉。自是岁，常临幸。十八年，诏阎立本营建宫殿，赐名温汤宫。咸亨二年，改温泉宫。开元二年以后，临幸益数。十一年，又改作新宫。天宝初，更骊山曰会昌山。三载，以新丰去宫远，析新丰、万年二县地，置会昌县，治温泉宫西北。六载，发冯翊、华阴民，筑会昌罗城。益治汤井为池，环山列宫室，中有朝元、重明等阁，九龙、长生、明珠等殿。又置百司及十宅，王公亦各置茅舍。自是每十月临幸，岁尽乃还宫。七载，改县曰昭应。山名亦改焉，而华清宫如故。制作宏丽，雕饰侈靡，不可名状。汤有供奉及太子、宜春、少阳、玉女诸名。天宝末，为贼毁。惟太子、少阳二汤存焉。元和以后，复加修治。十五年，穆宗幸华清宫。宝历初，幸温汤。咸通中，亦幸焉。广明以后，鞠为茂草矣。杨大年曰：隋置太和宫在骊山绝顶。唐武德中，改置于终南山。又有白鹿观，在县西南十五里。本名骊山观。唐武德中，幸温泉经此，改今名。

　　零口镇在县东三十六里。即零水入渭处，为往来之通道。唐贞观十八年，幸零口。永徽元年，零口山水暴出，漂庐舍。即此。宋白曰：天授二年，于零口置鸿州。又于郭下置鸿门县，县寻废。大足二年，又废鸿州镇，盖古鸿门地也。中和三年，李克用等败黄巢兵于零口，进军渭桥。天复初，朱全忠入关，次于赤水，进至零口。闻车驾西幸，复还赤水。后唐应顺初，潞王从珂举兵凤翔，所至迎下，寻自昭应至零口，是也。赤水，见华州。

　　戏亭在县东。《鲁语》：幽王灭于戏。是也。苏林曰：戏在新丰东南三十里，周幽王举烽燧征诸侯以悦褒姒处。秦二世二年，陈涉遣周文收兵入关，至戏，军焉。二世使章邯击却之。既而项羽破函谷关，进至戏西。汉元年，诸侯罢戏下，各就国，是也。颜师古曰：今有戏水驿，盖唐置驿于此。

　　畦在废栎阳县东北二十五里故栎阳城中。晋灼曰：形如种韭一畦，畦中各一土封也。秦献公二年，栎阳雨金，因以为得金瑞，作畦以祀白帝，即此。

　　曲邮聚在县南二里。俗谓之邮头。《汉仪》：五里一邮。邮。今之候也。汉高伐黥布，张良送至曲邮。亦曰曲亭。汉成帝乐霸陵曲亭南，更营昌陵，即此。○千户固，在县西。晋太元十五年，苻登与姚苌相持。登趣长安，据新丰之千户固，去长安五十里。

　　昌亭驿在县东南三十里。汉成帝鸿嘉元年，于新丰戏乡置昌陵县以奉初陵。永始元年罢。《关中记》：昌陵在霸陵城东二十里。成帝作初陵，或言不便，乃于步昌亭起昌陵。取土成山，与粟同价，靡费巨万，积年无成，乃复还延陵。其后置驿于此。延陵，见咸阳县。今县治西为新丰驿。又有安幕坳，在县东二十里。相传汉高祖幸新丰，安营幕于此。因名。

　　渭南县府东百四十里。东至华州五十里，东北至同州百四十里。汉新丰县地。苻秦折置渭南县，属京兆郡。后魏孝昌三年，改置南新丰县及渭南郡。西魏复为渭南县。后周属雍州。隋因之。唐初属华州。武德五年，复隶雍州。天授二年，改属鸿州。大足初，州废，还隶雍州。五代周复属华州。宋因之。熙宁六年，省入郑县，为渭南镇。元丰初复故。金元因之。明嘉靖三十八年，始改今属。今城周七里有奇，编户八十六里。

　　○莲勺城在县北七十里。汉县属左冯翊。师古曰：莲勺，读曰辇酌。后汉因之。晋亦属冯翊郡。后魏仍为莲勺县。隋属雍州，大业初县废。如淳曰：城南有咸池，纵广十余里，乡人名为卤中。汉宣帝微时，常困于莲勺、卤中，是也。或曰卤池，在今蒲城县界。

　　下わ城在县北五十里。秦武公伐わ戎，取其人置县。陇西有上わ，故此为下。汉亦曰下わ县，属京兆尹。后汉省入郑县，桓帝复置。晋属冯翊郡。永嘉末，南阳王模将赵染降，刘聪帅骑兵攻模于长安，败模兵于潼关，长驱至下わ。后魏置延寿郡于此。隋废郡，以县属同州。唐垂拱初，改属华州。《四夷县道记》：下わ故城，在唐下わ县东南二十五里，渭水之北。《九域志》：富平县至下わ三十五里，下わ至华州六十五里。唐乾宁三年，李茂贞犯阙，上出至渭北，如富平。华州节度使韩建请幸华州，乃自下わ趣华州。又朱梁贞明六年，晋将李存审救同州，败刘兵，略地至下わ，谒唐帝陵而还。宋仍属华州。金因之。元省。又《城冢记》：下わ城东南有物定仓城。《西京杂记》：物定仓近渭河岸，收贮五谷，先定其物性，则不挹坏。俗讹为无底仓。

　　灵源城在县境。西魏分渭南置灵源县。又析置中源县。后周省。《一统志》：县东北九十里有甘泉城，俗传赫连勃勃所筑。又县南十里有休屠王城。汉时休屠王部落来降者，筑城居此，因名。

　　○玄象山县东南三十七里。一名倒兽山，或谓之倒虎山。苻秦末，陇西处士王嘉隐居倒虎山，有异术，是也。又有石楼山，在县西南五十里，一名石鼓山。

　　明光原在县东四里。亦曰新丰原。后魏置南新丰县于原西偏。隋开皇中，以原上无水，移县于今治。又东谷，在县东十三里。

　　○渭水在县城北。四里自临潼县流入境，又东入华州界。西魏大统三年，高欢寇冯翊，军于许原西。宇文泰至渭南，造浮桥于渭，令军士轻骑渡渭，辎重自渭南夹渭而西，是也。《志》云：县北有上涨、下涨二渡，即渭水津济处。

　　氵酋水在县城西。《水经注》谓之首水，源出石楼山，东北流，历新丰原东，合东谷水注于渭。又县东二十里有赤水，盖与华州接界处也。

