<!-- { "loadSidebar": true } -->
　　浪楼溪隘口州东百八十里。又州南二百里有茶坝市隘口。旧皆有兵戍守。○石城旧堡，在州东南七十里。又雪峰山堡，在州东十五里。《志》云：州旧堡十有一。又有鹰嘴、高眉等十堡，俱正德以后新置。又清水驿，旧在州南三里，唐置。今废。

　　通江县州东北百五十里。东南至达州百六十里，北至汉中府四百三十里。汉宕渠县地。后汉为汉昌县地。梁为始宁县地。西魏分置氵若水县。隋复废入始宁。唐武德八年，复分置氵若水县，并置壁州治焉。天宝初，改县曰通江，又改州为始宁郡。乾元初，州复故。宋初因之。熙宁五年，以壁州省入，县改属巴州。元省入曾口县。至正四年，复置。今城周不及四里，编户六里。

　　○壁州城即今县治。唐武德中置。后唐长兴三年，孟知祥据西川，其党赵享良议遣昭武将高彦俦攻取壁州，以绝山南转入山后州之路，不果。昭武治利州。巴、蓬、果诸州，皆山后州也。宋州省。《志》云：县东九十里有通江废县。《元志》云：宋置上下通江县，皆属巴州。至元二十年，二县俱并入曾口。考《宋志》，无二通江县。或宋末兵乱，移县而东也。今余址犹存。

　　广纳城县南六十里。唐武德三年，割始宁、归仁二县地置，县属壁州，以广纳溪为名。宝历初，省。大中初，复置。宋省。又归仁城，在县西南七十里。梁置平州县于此，后周改曰同昌。隋开皇中，改曰归仁县，属巴州。唐武德二年，改属万州。贞观初，还属巴州。宋乾德四年，省。

　　白石废县县东北百里。西魏置，以白石水为名。隋属巴州。唐武德初，改隶集州。八年，又改属壁州。宋省。又东巴废县，在县南。唐开元二十三年，析始宁县地置太平县，属壁州。天宝初，改为东巴县，宋省。

　　符阳废县县北百四十里。梁置符阳县，以在符水之阳而名。西魏置其章郡于此。隋初，郡废，县属巴州。《志》云：隋牛弘封奇章郡公，用旧郡名也。唐武德初，改属集州。八年，属壁州。贞观八年，还隶集州。长安三年，复属壁州。景云二年，又隶集州。永泰初，仍隶壁州。宋废入通江县。

　　○得汉城山县东百二十里万山中。掘起崖堑，峭绝千仞。上设城郭，有三门。出泉，冬夏不竭。独西南二径凌险，转折而上，有一夫当关之势。顶平数里，可以耕艺。相传汉高据此以通饷馈。宋淳中，余临视形势，命统制张实因险筑垒，储粮建邑，为恢复旧疆之规。今其上石壁如城，中平尚可屯数百人也。《郡志》：得汉城东二十里山顶上有石城，周三里，相传三国时筑，谓之擂鼓城。

　　歌籁山县东六里。杜佑曰：广纳县东七里有歌籁山，上有城，极险峻。又壁山，在县治西一里。下有氵若水，即宕水也。水石相激，声如呼诺。元魏因置氵若水县。唐又以山名州。又秋锦山，在县治南隔江，山脉与壁山相连，一名翠屏山。

　　三花山在县东北七里。又有方山，在县北十五里。突出众山，其形如斗。又六峰山，在县东北八十里。《志》云：县东六十里有大钟山，突起万山中，如覆钟然。○铜山，在县南十五里，旧产铜。《志》云：县南百五十里有包台山。突兀一方，高出众岭，登之可以远眺。

　　○氵若水在县治西。源出陕西南郑县之青石关，经众山中，流入县界，南流而东折，注于达州之渠江，亦曰宕水，亦曰诺水。○大险溪，在县东百里。又有小险溪，下流俱入于渠江。《志》云：县西九十里有清浴溪，下流合于巴江。

　　○坝关县东北二百里。有巡司戍守，并立副巡司。《会典》：二司自州改属。又竹浴关在县东百里，白杨关在县东三百四十里，旧为戍守处。《志》云：县东北有羊卷山关，嘉靖中增置，亦设巡司。

　　马鞍寨县东七十里。又县东四十里有花石寨，西八十里有船头寨。又羊谷口隘，在县东北二十里，皆为守御处。《志》云：县境有梨树等堡，凡五十有一。

　　南江县州北二百里。西北至广元县二百三十里。汉宕渠县地。后汉汉昌县地。梁难江县地，寻立东巴州。后周改置集州，又置平桑郡。隋开皇初，郡废。大业初，州废，县属汉川郡。唐武德初，仍置集州。天宝初，改曰符阳郡。乾元初，复故。宋仍曰集州。熙宁五年，州废，县属巴州。元至元二十年，县省。明初因之。正德九年，改置今县。城周二里有奇，编户二里。

　　○集州城即今县治。后周分故难江县，别置难江县为集州治。隋州省。唐复置，仍治难江县。宋州废，而县如故。《志》云：县南有平桑城，唐武德初置县。贞观初，废。二年，复置。六年，又废。又长池废县，在县西南。《隋志》：后周置曲细县，属巴州。隋开皇末，改曰长池。唐初，改属集州。贞观六年，废。

　　盘道废县县西南百里。《隋志》：梁置难江县。西魏改为盘道。隋属巴州。唐因之。宋乾德四年，废。又地平废县，在县西北百里，本葭萌县地，唐武德元年，分置狄平县。二年，改为地平，寻移静州治此，州废，县属集州。永泰初，改曰通平。宝历元年，废。

　　○龙来山县东三里。下有大虚洞，空旷幽深，可藏千人。相传古邑人避兵处。《志》云：县南三里有孤云山，其相连者，曰两角山，两峰并耸。王子绍云：孤云、两角，去天一握。相传萧何追韩信至此，一名韩山。

　　小巫山县东北五十里。上有十二峰，下有龙洞，即巴山之群峰也。相近又有莲花峰，峰峦四面层秀。有石洞，亦曰莲花洞，高空百余丈，内容千人，外临深渊，邑人尝避兵于此。一名红鲤洞，相传溪中有红鲤云。○船山，在县东北二十里。四山随拥，咸若海潮，乘风飘泊，而此山宛如巨舟。自北而东，下有井，旧名五女山。又蜡烛山，在县北六十里，峰峦耸拔云表。县北百五十里又有味坡山，地产茶，味极佳。

　　大巴山县北二百里。高耸千寻，岩径极险，春夏积雪不消，与汉中诸山相连，为巴、汉巨镇、梁州中土也。一名巴岭山。亦见汉中府。又小巴山，在县北百里，其险次于大巴，而高峻积雪相似。又米仓山，在县北八十里。详见汉中府之米仓道。○龙耳山，在县西二百里。孤峰特出，石壁峭拔，上有甘泉。

　　○巴江在县南。《志》云：南城下有几水，古名难江水。源出巴汉间，自东北汛激而来，循公山之麓，纡回而下，汇于巴水，如几然。又南江，源出米仓山，亦自县治前而南与巴江合，盖二水即巴江上流也。公山，一名白鹿山，在县治南一里。

　　南屯河县东二十余里。源出巴山，经两河口，入巴江。又韩溪，出孤云山下，碧含溪，在县北三里，下流皆入巴水。

　　○琉璃关县东十里。关口有石磴，岩为险。又樗林关，在县东八十里。两山夹峙，缘崖为道。又梧桐关，与樗林关对峙。相传关壮缪尝戍此。

　　诸葛寨县西百里。高五十余丈，四壁峻拔，惟一面有鸟道可上，顶有泉，四时不竭。相传孔明曾驻兵于此，可容万人。又柏林堡，在县北五十里。两河口堡，在县南百八十里。《志》云：县境之堡，凡二十有六。○莎鼻渡，在县西。《剑州志》：剑门山，东连莎鼻，西接绵州，凡二百三十一里。盖指此也。

　　◇顺庆府东至重庆府忠州五百六十里，南至重庆府合州三百二十里，西至潼川州三百五十里，北至保宁府三百里。自府治至布政司六百里，至江南江宁府五千六百五十里，至京师八千八百二十五里。

　　《禹贡》梁州地。春秋时为巴国地。秦属巴郡。两汉因之。晋属巴西郡。宋、齐仍旧。梁置宕渠郡治安汉县。西魏因之。隋初，郡废，改属隆州。大业初，属巴西郡。唐初，亦属隆州。武德四年，析置果州。天宝初，改南充郡。乾元初，复故。大历六年，更名充州。十年，还曰果州。五代时为前后蜀所据周显德五年，后蜀置永宁军节度，兼领通州。宋仍曰果州亦曰南充郡。宝庆三年，升顺庆府以宁宗潜邸也。元初曰东川府《元志》：中统初，立征南都元帅府。至元四年。置东川路统军司，寻改为东川府。至元十五年，复为顺庆府。二十年，升为路。明复为顺庆府，领州二、县八。今因之。

　　府江山襟带，民物阜繁，居三巴之间，为要膂之地。旧《图经》：果州田畴沃衍，川泽流通，饶五谷，多盐利，西上成都，东下夔峡，资储常取给焉。若其形势，则北控剑阁，南临垫江，指臂相依，走集甚易，驭之得其道，可以雄视四维也。

　　南充县附郭。汉巴郡充国县地。后汉末，析置南充国县，仍属巴郡。晋属巴西郡。宋曰南国县，齐因之。隋改置南充县于此，属隆州。唐初于县立果州。宋宝庆初，为顺庆府治。今编户十一里。

　　○充国城府北三十五里，汉县。刘昭曰，后汉永元二年，分阆中置充国县。疑已废而复置也。《巴记》：初平四年，复分置南充国县。盖治此。晋、宋皆属巴西郡，后县徙而北。梁改置南部县。南充国遂废。隋开皇十八年，始改安汉县曰南充，属隆州，即今治也。自唐以后，皆为州郡治。宋淳三年，余徙府治于清居山。元初因之，寻还今治。《城邑考》：旧郡城在今城北北津渡。明洪武初，徙城于此。成化初，复增拓之，以砖石。自是相继增修。有门四，城周七里有奇。

　　安汉城府南三十五里。汉县，属巴郡。后汉因之。《巴记》：初平六年，赵韪分巴为三郡，以巴郡治安汉，建安六年，改巴郡为巴西郡。是也。晋属巴西郡。宋、齐因之。梁徙置宕渠郡于此。隋开皇初，郡废。十八年，改县曰南充，移于今治。又宕渠城，在府北四十里，一名石苟坝城。《五代志》：西魏平蜀，于南充县北三十七里石苟坝置南宕渠郡，隋废。

　　流溪废县府西南五十里。唐开耀初，析南充县置，以在流溪水侧而名，属果州。宋因之。熙宁七年，省为流溪镇，属南充县。绍兴二十七年，复置。元至元二十年，并入西充县。○徵州城，在府东南。或云，王建所置。五代唐长兴初，董璋以东川叛，引兵陷徵州。胡氏曰：州名不见于诸志，大约在遂、合、果三州之间。

　　○果山府治西。层峦秀起，唐以此名州。其相接者曰金泉山，一名灵泉山。又有宝台山，与灵泉并峙，山顶高平，因以台名。○朱凤山，在府南十里。高百七十余丈，周二十里，蜿蜒盘礴，为城南之胜。又鹤鸣山，在府东十里。栖乐山，在府西十里。清泉山，在府北十里。稍西曰舞凤山。皆环峙近郊，而清泉尤为高耸。

