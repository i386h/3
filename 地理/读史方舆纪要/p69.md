<!-- { "loadSidebar": true } -->
　　滹沱河，源山西繁峙县东北百二十里之大戏山。由繁峙县折而西南流，经代州东南，又西南经崞县、忻州及定襄县东，复折而东南流，经五台县南，盂县北按：已上州县，俱属太原府，又东入直隶真定府平山县界。经县北，又东经灵寿县及真定府城南，历藁城县北，趋晋州城南，绕保定府束鹿县南，又过安平县南，达深州北。复东出饶阳县北，历河间府献县南，交河县北，入青县界，至县东南坌河口，合于卫河。东北流至静海县小直沽，入于海滹沱自真定至河间，皆横决不一，此特据经流书之耳。余详本处。《周礼·职方》并州，川曰池池，读曰呼驼。《礼记》：晋人将有事于河，必先滹沱，是也亦谓之恶池。恶，读曰污。《战国策》：赵攻中山，以擅滹沱。《汉志》注：沱过郡六按代郡、太原、真定、常山、巨鹿、勃海，凡六郡，行千三百七十里。更始二年，世祖自下曲阳见晋州，驰至滹沱渡河，所谓仓卒滹沱河麦饭也。建武十三年，以匈奴寇边，遣马武屯滹沱河以备之。建安中，曹操自饶阳北引滹沱河为平虏渠。后魏时，冀州刺史王质以滹沱河流屈曲，疏而宜之。又刺史杨真请改滹沱河为清宁河。《唐六典》《六典》，唐张九龄等所修：河北大川曰滹沱按《五行志》：永徽五年，河北大水，滹沱溢，损五千余家。永淳二年，恒州滹沱河及山水暴溢，害稼。建中元年，幽、镇、魏、博大雨，易水、滹沱横流，自山而下，转石折树，水高丈余，苗稼荡尽。又开成元年，镇州滹沱河溢，害稼。此滹沱屡溢之验也。自安史之乱，滹沱南北常为战争之所。五代时，契丹南牧，晋人每御之于滹沱。宋咸平中，何承矩筑堤储水，以限戎马，则引滹沱为塘泊。盖滹沱横亘于河北，燕赵有事，滹沱上下，皆津渡处矣。

　　卫河、

　　卫河，源出河南辉县西北七里之苏门山，东流经新乡县北，过卫辉府城北一里辉县、新乡，俱属卫辉府，又东北入直隶大名府县境，谓之白沟。淇水入焉，亦谓之宿胥渎。《志》云：卫水，小水也。后汉建安九年，曹操于淇水口下大枋木，遏淇水东入白沟。是时，淇水入大河，故操遏使东北流，以便漕运。卫河乃附淇水而东淇水，见河南淇县。隋大业四年，又引白沟为永济渠，亦曰御河。自是卫河专有御河之名，而淇水之名遂掩。今卫河由县经滑县西北，又东北经内黄县北，魏县东南，又经大名府城北，东北流，与故屯氏河相接按屯氏河，一名王莽河。历山东东昌府馆陶县西，漳河合焉。又东北流至临清州西，与元所开会通河合，流浊势盛，漕河得此，始无浅涩之虞。由此历武城县及恩县之西，至直隶故城县南，又东北历山东德州西，又北历直隶景州东境，吴桥县西境，过东光县西、交河县东、南皮县西，又北抵沧州西及兴济县西，又北至青县南坌河口，而合于滹沱。又北至静海县，与霸州文安县接界，引而东达天津卫，又东百里而入于海，曲折几二千里，此卫河之大略也。宋时黄河北流，往往浸溢卫河，屡费修塞。元初，漕舟涉江淮入河，至于封丘河南开封府属县，陆运一百八十里至淇门今卫辉府淇县，入于御河，达于京师，盖用卫河之全也。明时，复浚会通河，乃用卫河之半云。详见川渎漕河。

　　易水、

　　易水，源出保定府易州西山谷中按《汉志》注：易水出故安县阎乡。《水经注》亦云：易水出故安县阎乡西山。故安，即今易州也。颜师古曰：阎乡，在故安，西入广昌县界。《周礼·职方》并州，浸涞易。《战国策》苏秦曰：燕南有滹沱、易水。又云：赵之攻燕也，渡滹沱，涉易水，不至四五日，而距国都矣。《史记》：燕太子丹使荆轲刺秦王，祖道易水上。又始皇二十年，秦军破燕易水之西。《汉志》：易水东至范阳入濡，一云至范阳入涞按：汉范阳县在今易州东南六十里。建安十一年，曹操伐乌桓，还至易水。上郡、代郡、乌桓皆来贺。晋永安初，幽州都督王浚入邺，还至易水，以所将鲜卑多掠邺中妇女，命敢有挟藏者斩，于是沉于易水者八千人。建兴二年，石勒袭浚，至易水。督护孙纬欲拒战，勒绐浚至蓟奉戴。浚信之，因禁诸将勿击，勒遂灭浚，还渡易水。纬遮击之，勒仅免。唐光化三年，汴将张存敬攻定州、幽州，帅刘仁恭遣子守光救之，军于易水上。存敬袭击守光，杀获甚众此易水盖安州以东之南易水。朱梁乾化二年，晋将周德威伐燕，刘守光东出飞狐，与镇定军会于易水，进下祁沟关此易水即易州境之北易水。祁沟关，见涿州。乐史云按：乐史于宋太平兴国中撰《寰宇记》，今传于世：易水有三源。今考易水，流经易州南三十里者曰中易水。出州西北三十里穷独山者，谓之濡水，亦曰北易水。出州西南六十里石兽冈者，谓之雹水一作鲍水，亦曰南易水。中易水流经定兴县西，亦谓之白沟河。涞水县之拒马河流合焉按：拒马河即涞水。《汉志》所云东入涞者也。自是易水兼有白沟河、拒马河之名。宋人引之与辽分界，于是又有界河之名。又东经安肃县北及容城县北按容城县，明景泰二年，移治易水北，濡水流合焉所谓北易水也。自此北易水与中易水并为一流。又经新城县南，亦曰拒马河。历雄县北及顺天府霸州之北良乡县之琉璃河，固安县之卢沟支河，皆流合焉，又东经东安县及永清县南按：宋霸州治永清，时拒马河经县北。金元时始徙流县南，入武清县之三角淀。又东南至小直沽，与卫河合，达于海。此易水之东出者也。其南易水即雹水也自安肃容城县南，又东南经安州北曹河、徐河、石桥河、一亩泉河、滋河、沙河、鸦儿河、唐河，与易水共为九河，合成一川，统名为易水。东至雄县南，亦名瓦济河。又东历河间府任丘县北，霸州之保定县、文安县南，引而东合于滹沱，同注于海。此易水之别出而东南流者也。盖易水之源，并出于易州，而其流自不相乱。或曰易水，或曰故安河，则推其本而言之也。或曰拒马河，或曰白沟河，则从其流而言之也。其于南易水，或曰滋河，或曰沙河、唐河，则因其所汇合之川言之也。宋何承矩议引易水为塘埭，谓既可以限敌骑，又可以利耕屯。然自宋人引水作塘之后，而川流之故道益乱矣。或曰易水本无正流，附合支川以达于海。故自汉以来，言易水之源流者，多未得其详云。

　　漳水、

　　漳水，有二源。浊漳水出山西长子县之发鸠山《地理志》谓之鹿谷山，经潞安府西南，东北流，历襄垣、潞城、平顺县北，黎城县南长子以下诸县，俱属潞安府，入河南彰德府林县境。过县北，至临漳县西，而合于清漳。清漳水出山西乐平县县属平安州。西南二十里之少山《地理志》谓之大黾谷。黾，一本作，入辽州和顺县，经县西至州东南。又历潞安府黎城县东北，入彰德府涉县南境。过磁州南，至临漳县西，而合于浊漳。此漳水之上流，历久不变者也。自是而下，虽决徙不常，然大抵分为两途。其一，为漳之经流，《禹贡》所称横漳者也。由临漳县东北入直隶广平府境，经成安县南，广平肥乡县北，至曲周县西，又东北历鸡泽县东，合沙、诸水，入顺德府平乡县境杜佑曰：水县南有衡漳渎。《禹贡》：覃怀底绩，至于衡漳。盖谓此。按：水，今威县也。漳水尝由此东北过顺德府广宗县东，入真定府冀州界，又北至南和县西，合于澧河按：旧流自平乡县东，又北经广宗县西，巨鹿县东，而北注于大陆泽。近代决徙不常，遂合澧河而注于大陆。经任县东，至赵州隆平县东北，汇于大陆泽。又经宁晋县南，又东过新河县及南宫县北，冀州西北，又历深州之南衡水县及武邑县之北，又经武强县东，而入河间府阜城县西北境。又东经交河县南，合于滹沱。或谓之衡水，或谓之枯洚水，或谓之葫卢河，或谓之长芦河，其实皆漳水也。《通释》：漳水旧从德州长河县今见河间府景州东北，流经瀛州平舒县今霸州大城县，入于河。周定王五年，河徙而南，故漳水不入河，而自达于海。夫陵谷变迁，诚难意测。今漳水附滹沱而入海，不自达海也。其一为漳河之支流，从临漳县东入直隶大名府魏县界，经县南，分新旧二漳。历府城西，东北流入山东东昌府馆陶县西境，而合于卫河。漳浊卫清，卫得漳，流始盛而水亦浊。过临清西，而合运河。运河弱而卫强，于是设闸于河口，以防夏秋潦溢之患。运船至此，谓之出口。东北达于天津，由小直沽入海。自元以来，类资漳河为转输之助，故经流日就湮塞，间或从临漳挟滏水东北出。议者鳃鳃然忧之，恐卫流渐弱，不足以济运也。《志》云：河间府东光县城西有浊漳水，由东昌府之恩县入景州之故城县界，又经吴桥县东，复北流入东光县，合于卫河。此即漳、卫合流之水，随时散溢者。今湮塞已久，非漳河正流也。万历初，漳河尝北徙，由魏县入曲周县之滏阳河，而馆陶之流几绝。是后临漳、县、内黄、魏县之境，往往决塞不时，盖水流淤浊之故也。大抵经流盛，则支流衰。支流盛，则经流竭，消长有时。而临漳已下，漳水已合为一。《志》或言清，或言浊者，不过参错言之，非合流之后，又有二漳水也按清漳合浊漳以后，清者亦为浊所夺，故《通典》多言浊漳。夫临漳之称，肇于《禹贡·职方》冀州，其川漳。《战国策》苏秦言：秦甲渡河逾漳，据番吾见真定府平山县，则兵必战于邯郸之下。张仪曰：秦赵战于河漳之上，再战而赵再胜。至于史起凿渠以富国，曹公导流以通漕，皆漳水也今详见河南彰德府。《汉志》注：漳水过郡五按上党、魏郡、清河、信都、勃海，此五郡也，行千六百八十里。《唐十道志》：河北大川曰漳水。

　　滦河。

