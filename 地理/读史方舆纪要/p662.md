<!-- { "loadSidebar": true } -->
　　回车馆在城西南隅。宋皇二年，晋陵张衡为郡守，作驿曰饶阳，宅曰回车，后合为饶阳驿。元至正二十四年，徙于县西，改名葛阳驿。明洪武十四年，迁于今所。《志》云：驿在今府南一里，今废。

　　玉山县府东百里。东至浙江常山县七十里，北至江南婺源县二百二十里。汉会稽郡大末县及鄱阳县地。隋为东阳郡信安县地。唐初为常山、须江及弋阳三县地。证圣三年，析置今县，以县有怀玉山而名。初属衢州，乾元初改属信州。宋因之。县旧无城，明嘉靖四十年筑城，周四里有奇。编户五十七里。

　　○怀玉山县北百四十里。一名辉山，亦名玉斗山。水分东西流，西入鄱江，东入浙江，为衢、信两郡间之望镇。详见名山怀玉。○三清山，在县北百二十里，高七百余丈，周二百余里。三峰峻拔。自麓行二十五里，始陟山巅，其岩洞多奇胜。《志》云与怀玉并峙，盖即怀玉之支峰矣。今亦附见怀玉山。

　　水南山县南二里。俗名大王山，又呼黄谷山。其脉自闽来，锐如卓笔。其东有功曹山，下为冰溪，一名大王潭，实上干溪、玉溪所会处也。又东里许为武安山，三山并列，下亦有泉，世谓暖水三山，即此。又齐峰山，在县南三十五里。其脉自永丰县来，形如屏障。元魏玄德居此，善制墨，今土人犹传其业。○太甲山，在县北二十五里。山势磅礴，上有商太甲庙。其北十里有洞岩，林壑掩映，峰崖奇秀，溪水流出，其声清壮。

　　○玉溪县东五里。因怀玉山而名。水有二源，合流十余里，会诸溪水入上饶县界，或曰即上干溪也，出怀玉山，溪源干浅，秋冬不通舟船，故名干溪。韦昭曰：干越，越之别名也。此为上干。又下干溪，在县治东南二里，亦有二源，自浙江江山县界来，俱至渎口，合而为一，抵废酒务后，与上干溪合流。上干溪水所经处，间与衢之常山接，自信而衢，不可舟行，间以陆运者，此也。又《清波杂志》：衢、信之间有驿，名兑谷，谓其水从三道来作兑字形云，即今草平废驿也。

　　仓溪县南三十里。源出浙江江山县境，委蛇至县东南二十五里，下流二里许，与渎口合，为玉溪之别源。中有石陂潴水，呼为石仓，人多渔钓于其处。○沙溪，在县西三十里。《志》云：县北五十里有沙溪岭，与玉山相连，产石，可为砚。水流下二十里，谓之沙溪。又南入于上饶江。又□溪，在县西，亦出怀玉山，入上饶县境，通小舟。

　　○十里关县西三里。旧有戍兵。又有东关，在县治东。明正德八年，设以防姚源之盗，榜曰八省通衢。县治西又有西关，与东关相对。《志》云：连城关在县治西，公馆置其上，下为连城桥。明正德八年，断桥以绝姚源寇冲，后复建。○矿岭关，在县西北。又县北有广平、鸦山二隘，路通徽、饶。《南行记》：玉山县北有矿岭、柴门、蜈蚣三关，矿岭道出上饶，柴门、蜈蚣道出饶州府德兴县。《志》云：县西北六十里有童家坊，亦接徽、饶境。

　　沙砾镇县东二里。《志》云：即县治也。未立县时，号沙砾镇。唐天宝十四年，草寇窃发，里有徐叔伦者，倡众保障于此。证圣中，始置为县，因山为名。峰岭合沓，溪谷相互，虽步通三衢，而水绝干越。○柳都寨，在县东南三十里，有巡司，路通闽浙。又峡口隘，在县西北。《闻见录》：自府城东二十里龙溪分路，由牛头岭临江湖出峡口，直抵县之北门，此往来间道也。又有峡溪隘，在县东北七十里峡溪岭。《舆程记》：自县北达徽州之道也。

　　草坪驿县东四十五里。亦名草坪镇。明初陈友谅遣将寇广信，据草平镇，遏浙东援兵，是也。又东四十里达常山县驿，今废。信、衢之交，舍舟从陆之道，凡八十里。又怀玉水马驿，在县治西，宋置，明初因之。初为马驿，别置辉山水驿于县治南，后并入马驿，因为水马驿。又县治西旧有玉山递运所。○东津桥，在县东二里。明初陈友谅遣将寇广信，据草平镇，复屯玉山。胡大海时守婺州，遣兵败之于东津桥，遂复玉山县。《志》云：桥，旧为浮梁，屡遭洪水漂荡。成化中，改建以石，后常修治。

　　弋阳县府西百二十里。东北至兴安县五十里，东南至铅山县百十里。汉豫章郡余汗县地。孙吴析置葛阳县，属鄱阳郡。晋宋以后因之。隋平陈，县属饶州。开皇十二年，改曰弋阳县，以县治弋水之阳也。唐仍属饶州。乾元初，改属信州。宋、元因之。县旧无城，明正德五年，仅营城址，立四门。嘉靖四十年，因旧址营筑。城周三里有奇，编户七十三里。

　　○宝丰废县县南五十里。宋淳化五年，升宝丰场为县。景德元年，废为镇。康定中复置。庆历三年又废。《志》云：县西有玉亭县故址，唐初所置。今见饶州府余干县。

　　○龟峰山县南二十五里。弋阳江经其下，山连峰接岫，参差错落，其得名者三十有二峰，皆笋植笏立，峭不可攀。中一峰形如龟，又有蜃楼，能吐纳云气，以验晴雨。又军阳山，在县南三十里。《方舆志》：昔有将兵屯于山阳者，故名。层崖壁立，众山あだ，迥不相接。唐贞元中，山产银，乾符后不复有。亦名君阳山。《志》云：宝丰镇旧置于此，亦曰宝丰场。山之北五里曰宝峰山，广袤数十里，白云吞吐，飞瀑清响，与灵山、龟峰山并峙。中有石亭，高七十余丈。又有仙人石桥，长五十余丈，广二丈。○仙人城山，在县南四十里。山峰壁立，高五十丈，形如层城。其巅坦平，有池水澄冷可掬。亦名赭石山。

　　七星山县北三十里。林木蓊蔚，下有沃壤，可以树艺。昔有七星坠此，因名。《志》云：县东二十里有待宾山。梁大同七年，尝置待宾院，隋废。今名狮子岩。又有赭亭山，在县东五十里，山界弋阳、兴安之间。山形方正如削，望之亭亭。其色赤，无林木，旁有小山相肖，曰小赭亭。后汉李封赭亭侯，或以为即此地也。○十二台山，在县西四十里，峻峭秀拔。又县西七十里有石城岩，其广可容万人，上有石乳泉。

　　○弋阳江县东二十里。其上流即上饶江也。又西，弋溪流合焉。《志》云：弋溪源出灵山，西流合葛溪。曰弋者，以水形横斜似弋也。又西南会于上饶江，俗名弋阳江。○葛溪，在县东七十里。源亦出灵山，下流合弋水、晚港水，并注于上饶江。又西流经贵溪县，谓之芗溪，亦曰贵溪。旧《记》云：葛溪水经县西二里，昔欧冶子居其侧，以此水淬剑，溪旁有葛玄冢，故名。

　　明溪县西二十里。源出贵溪县，南流入县界，又五十里出上饶溪。本名弱水，唐刺史孙成改今名。○信义港，在县东二十里，源出福建邵武县境，引流而东北，至县界，下流入于葛溪。其旁土地高沃，人多信义，因名。《志》云：县东境诸溪水合流于县东南，有巨石横出溪中，捍截东流，县治赖此无冲溃之患，因名之曰神石。

　　○弋阳馆县治东。唐置。宋因之。今为葛溪水驿。○大桥，在县北。又县北二十里有漆工镇，北走乐平县，此为必由之道。又黄沙港，在县东五十里。县境有湖村山、箬埠，并水陆险要，为戍守处。

　　贵溪县府西百九十里。西至饶州府安仁县六十里，东至弋阳县七十里，东北至饶州府德兴县二百四十里。汉余汗县地。隋为余干、弋阳二县地。唐为弋阳县地。永泰元年，置贵溪县，以县在须溪口而名，属信州。宋因之。县初无城。明正德三年，姚源贼起。六年，始营县城。嘉靖以后，屡经修筑，周三里有奇，编户二百十里。

　　○贵溪旧县县治西一里。今谓之旧教场，唐时县治此。旧《志》：县界余干、弋阳两县间，地方阔远，山水回合，舟行沿溯，累废旬日。唐永泰初，议就须溪口置县，以便往来停宿。元移于今所。

　　○三峰山县南二里。三峰鼎峙，一名天冠山，高三十余丈，与县治相对。山之东麓接王表岩，亦曰长廊岩，修岩如廊。相传西汉末，有王表者隐此，因名。又五面山，在县西南五里，东接三峰山，其南一峰屹立，五面如削成。《志》云：县南三里有徐岩，宋徐绍景读书处，林深水远，洞穴幽邃，有巨石平坦，突出山侧如月，攀萝可登以望远。

　　象山县西南七十里。初名应天山。宋陆九渊读书于此，以山形如象，改今名。山间有原坞及良田清池，无异平野，四方从学者，多结庐其中。山阴之巅，又有麈湖，天成一池，泓然如鉴。其余岩壑，泉石俱称绝胜。又县西南八十里为象楼山，兀然突耸，如楼阁之状，本名石楼山，天宝六载改今名。○自鸣山，在县西五十里，邑之镇山也。巍然群峰之上，巅有湖，天欲雨则水涌，其声如雷。

　　龙虎山县西南八十里，在象山之西北。《志》云：象山一支西行数十里，乃折而南，两峰对峙，如龙昂虎踞。《道书》以为第二十九福地。后汉章和间，张道陵修炼于此。今有上清宫，在龙虎两岐之间。《图经》：龙虎山，在后汉末，张鲁之子自汉中徙居此。宋大中祥符八年，召其徒正随赴阙，赐号真静先生。王钦若奏立授院及上清观，蠲其田租，即上清宫也。出龙虎山而西一二十里，南迫大溪，溪水澄滢，可鉴毛发，则仙岩列焉。其岩峰峦削立，高出云表，岩石嵌空，多为洞穴、房室、窗牖、床榻、仓廪之状，共二十有四岩，而总名之曰仙岩，与饶州府安仁县接界。

　　藐姑山县南七十里。高四十余丈，广三十余里。泉石甚胜，有封鬼等洞，俗传张道陵遗迹也。又鬼谷山，在县南八十里，道家以为第十五洞天。山有苏秦台、张仪井。又有鬼谷洞，幽黑，入必以烛，周回数里，容数千人，俗传鬼谷子隐此，盖好事者假以名山云。○昂山，在县西南百余里，东连贵原，西接梅潭，南入福建界，北带上清溪，广四十余里，山形昂耸，物产蕃庶。又台山，在县西南七十里仙源乡，一峰特出，亭亭天表。又西十里许为西原山，石壁削立，两旁如门，山椒有壁鲁洞，世以为神仙之窟宅。

　　百丈岭县北七十里，路出饶、徽二郡。《鄱阳记》长沙王屯兵百丈岭，即此。又璩岭，在县南八十里，亦曰据岭，谓闽越偏据时，以此为界也。今岭西有璩大夫祠，盖南唐命其臣璩姓者守此，因以为名。相近又有水帘洞，洞中可容数千人，洞口泉水悬崖而下，状若垂帘。又张镇岭，《志》云：在县西百里仁孝乡，高二十余丈，昔有贤士张镇者隐居于此，屡聘不起。上出黄连。○贵原，在县南百余里，南通福建光泽县，西连昂山，广七十余里，内多美地良田，物产蕃庶，民俗淳厚。宋叶梦得尝经此，题壁曰新丰。今因有新丰街。又秋香原，在县北四十里，以原多桂树而名，一名周原。

