<!-- { "loadSidebar": true } -->
　　柳浦镇州北七十里。有巡司，洪武三十年置。又建安巡司，在州西南六十里，洪武三十年置。《舆程记》：州西南九十里为建安驿，又百三十里为兴安县之白云驿，又柳浦驿在州东北六十里，又东北九十里为湖广东安县之石溪驿。○城南驿，旧在州南，洪武二年迁置于广山下，去旧驿十里。正统中，改置于城北朝京门外之江次。又山角驿，旧在州东，洪武四年置，嘉靖六年移置于黄沙渡，或谓之洮阳驿。又有山枣驿，在州西六十里。《志》云：州北三里又有递运所，洪武十四年置。

　　灌阳县州南九十里。东南至湖广永宁县百二十里，南至平乐府恭城县百十里。汉零陵县地。后汉建安中，孙氏析置观阳县，以观水为名，仍属零陵郡。晋以后因之。梁、陈间，讹曰灌阳。隋开皇十年，废入湘源县。大业末，萧铣复置。唐武德七年废。上元二年，荆南节度使吕复奏置，属永州。五代晋天福中，湖南改属全州。今城周不及二里，编户八里。

　　○灌阳旧城《志》云：在今治西二十里雀儿山下。县本治此，隋初改建今治。

　　○峡山县北五里。夹江峙岸，高耸蔽日，形似三峡。县有沙罗、马渡、龙川、盐川之水，咸汇于此，东北流入于湘水。○抱子山，在县北五十里，山势重叠如褓抱然。其相接者曰七星山，上有犁陂洞。《志》云：县西百里有海山，以四围涵水而名。其相近者曰风吹罗带山。

　　通真岩县西二里。一名灵岩。又西八里曰仙源洞，洞旁有大源塘。又西七里曰九龙岩，中有沙河，流通别涧，石藤凡九，盘曲如龙，因名。其水流入灌水。○打鼓洞，在县西四十里。《水经注》观阳县东有裴岩，下有石鼓，形如覆船，叩之清响远彻，即此洞矣。

　　○灌水县南九十里。北流至州境入湘水。《水经注》观水出临贺郡之谢沐县，西北流径观阳县西，又西北流注湘水，谓之观口，是也。

　　峡水在县东北五十里。源出县北七星抱子诸山，西南流经峡山，因名。其间有大龙、大埠、三贵诸滩，又南入于灌水。又小富水，在县北六十里，源出县北之旗岭山，流经昭义关西南，至瓦江口入灌水。○龙川水，在县西北。自兴安县流入界，又有盐川水、烈溪源水会流而入于灌水。

　　小河源水县东北五十里。县东又有钟山水，自湖广道州流入境，注于灌水。又大溪源水，在县西南六十里。县西南二十里又有安乐源水，十七里有市溪水，十五里有黑石源水，县南又有吴川水，东北十里有飞江水。俱自湖广永明县流入境，下流注于灌水。

　　○昭义关县东六十里。旧有昭义驿，亦置于此。今县北百里为昭义公馆，盖仍旧名也。又永泰驿，旧在县东七十五里，今废。○吉宁寨，在县西八十里，宋置。今县南四十里有吉宁巡司。又洮水、灌水二寨，亦宋置。《志》云：县境又有崇顺里巡司。

　　狮子堡在县西二十里。又县南五十里有三峰堡，县西六十里有新安堡，东六十里有栗木底堡。俱有额军戍守。《志》云：县北六十里有月冈公馆，又有昭义官渡，又北十里为白水渡。

　　永宁州府西一百五十里。西南至柳州府二百五十里，北至湖广宝庆府武冈州界二百三十里。

　　春秋时楚地。汉属零陵郡。三国吴为始安郡地。晋以后因之。唐属桂州。宋属静江府。元属静江路。明初属桂林府，弘治初没于犭蛮。隆庆四年开复，明年改置永宁州编户十里，领县二。今仍旧。

　　州山川险隘，土田丰腴，控御犭犭童，实为重地。

　　○古田废县今州治。汉始安县地。唐为恭化县地。乾宁二年，析置古县，仍属桂州。五代因之。宋仍曰古县。明洪武十四年，改为古田县，后没于蛮。隆庆中改置今州，以县并入焉。《城邑考》：古县置于今城南三十里，四山环抱。明初，移治于今州南八里。成化十八年，改今治。旧有土城，是年始以石。隆庆六年，增拓西南二面。万历三年、九年，屡经修拓。有门四，城周四里有奇。

　　恭化废县在州东。唐武德四年置，曰纯化，属桂州。永贞初，改曰恭化，避宪宗讳也。五代梁开平元年，湖南奏改曰归化县。后唐同光初，复曰恭化。宋因之，后并入古县及临桂县。

　　○宝盖山州北一里。州之主山也，黄源水出焉。又州东北三里有银瓶山，高耸秀拔，为群山之冠，甚险峻，旁有清泉。州南三里曰会仙山，州西南八里曰天柱山，亦皆秀耸。

　　都狼山州北六十里。亦曰都狼岭。唐末黄巢寇岭南，溪峒蛮应之，逼桂州城，守将于向引兵与贼战于都狼山，连挫其锋，逐利深入，大战于洛阳坡，后兵不继，日且暮，引还，道卒。贼遂陷桂管。《志》云：州北二十里有三隘岭，与都狼俱称天险，近时凿为坦道，建公馆于其上。○天村山，在州西南百里。巅有田，居民耕种成村，因名。《志》云：州西南四十五里有马鞍山，以形似名。州南四十五里又有凤凰山，甚陡峻。又南五十里为潮水山。俱贼巢所据也。

　　穿岩州西南二十五里。穿成复道，如覆厦屋，坦长二十余丈，人马通行其中。今有穿岩营。又铜掌岩，在州南六十里，宽敞容数百人。○虎踞岩，在州东南二里，本名老虎岩。相接者为金竺岩，一名狮子岩。又州西五里曰将军岩。皆有泉石之胜。

　　○大长江州北五十里。源出都狼山之大长泉，一名济泉，东南流入永福县界，名太和江，下流合于漓江。又东江，在州城东，上流合四源之水，氵亭泓并注，下流入永福县界合太和江。○黄源水，在州西，流经永福县界，合太和江入于漓江。

　　○富禄镇在州西南七十里。有巡司戍守。又州西南百二十里有常安镇巡司。《志》云：州西南五十里又有桐木镇巡司。皆控扼蛮险处。○凤凰营，在州南三十里。又州西三十里为莲塘营，北十里为安息营。皆置兵处。

　　牛河营州北二十五里。其东五十里为三隘营。皆犭童贼屯据处也。弘治五年，官兵讨古田贼覃万贤等，至三隘，为贼所袭，官兵大败。隆庆三年，总兵俞大猷讨古田叛犭童，先遣兵分屯牛河、三隘以扼要害。大猷寻至古田，分军齐进，连破东山、凤凰、大岩、涧水、渌里、古城数十巢，贼溃奔潮水巢，据诸岭。大猷合军击之，贼守险力拒，乃阳分兵击马浪诸巢，而乘雨夜，出不意袭破之，既而马浪诸巢亦下。复分兵击碎江、金宝顶、凉境、天井、理定、南乡诸贼，悉破之。诸巢皆在州境，及永福、阳朔等县界。《志》云：今州北二十里有牛河渡。○小荡营，在州北三十五里。又北十里为兴隆营，公馆置焉。又北十里为大长江营，又十里至都狼堡。自州达会城，往来通道也。

　　永福县州东南七十里。东北至府城百里，东至阳朔县七十里，西南至柳州府洛容县二百二十里。本始安县地。唐武德四年，析置永福县，属桂州。宋、元仍旧。明初亦属桂林府，隆庆五年改今属。编户十二里。

　　○理定废县县西南六十里。本始安地。梁置兴安县，并置梁化郡治焉。陈因之。隋平陈，郡废。大业初，并废兴安县入始安县。唐武德四年，复置，属桂州。至德二载，更名理定，仍属桂州。宋、元因之。明正统五年，省入永福县。今为理定堡。《志》云：故理定县，在今县东南四十里。宋迁治上清音驿，在今县西北。元又移治上横塘驿，即今堡也。嘉靖二十二年，筑城一里有奇，置戍于此。○宣风废县，在县南，唐武德四年置，贞观十二年省入理定县。

　　○凤巢山在县治北。本名华盖山。隋大业二年，有双凤来巢，宋建隆间复至，因名。山顶有玉液池。嘉靖二十七年，于山畔筑土墙一带，周百余丈，护蔽北城。○永福山，在县南五里，县因以名。山后有白马山，亦曰莲花山，以数峰丛立，形类莲花也。又金山，在县西南五里，下有金潭。《志》云：县西五里有登云山，西北五里有茅汇山，皆高峻。

　　兰麻山县西南四十里。《寰宇记》：从府至柳州，路经此山，过溪百余里，方至平路。山中有毒，循溪水而行，有伏流，有平流，峭绝险隘，更无别路。魏《峤南琐记》云：自理定西行，麻兰、乌沙诸岭险绝刺天，路极逼仄。每遇岭则直上，至绝顶乃下，下抵涧水乃已，渡涧水，又复上，如此者三四程。诸岭每遇狭处，谓之隘子，必有大小石子一堆，意必戍士积之，以备他虞。土人云：行人过隘子，必携石置之，谓之增脚力。其溪水一名下漏水。或讹为麻兰山，又讹为兰蛮山。○太和山，在县南六十里废理定城后，崖谷盘纡，峰峦幽峻，太和江经其西南麓。

　　独秀山县东南三十里。旁无陵阜，亭亭独峙，高百余丈。又神山，在县东北三十五里。山顶有池，水常不竭。一名罗秀山。其北又有灵寿山。○东岭，在县东二里，形如屏障，下有泉。

　　○太和江在县西南。其上流即永宁州大长江也，经太和山下，因名。太和江东流入漓江。《志》云：兰麻山之水流为下漏川，其西北有木皮江出州界，北有丹竹江出下边山，俱流注焉，经废理定县西南入太和江。又平乐府修仁县界有古磉江，荔浦县界有石流江，互相灌委，合太和江以注漓水。

　　白石水县东四十五里。诸山溪水所汇也。。《志》云：县南有大融水，县东三十里有长宁水，俱流合白石水。又铜鼓水，在县东六十里，即白石水下流也。昔人于此凿渠以通漓江。《峤南琐记》云：灵渠自北而南三十二陡。又由漓通铜鼓水，自东而西入永福六陡，六陡冬月水消，则涸绝不行。○银洞水，在县西十五里。有二源，一出石城隘，一出茶山，并流为银洞水，东至城西谓之西江，有西江渡，下流入长宁水。

　　永福水在县西南。《志》云：县西南城下有金山潭，众水会同，金山逆塞，澄汇六七里，永福水由此分流曲折群川中，夺流而西南出，入柳州府洛容县境，为洛清江之上源。

　　○永福堡在县西。有城戍守。○三里驿，在县城东。《舆程记》：县西南三十五里有兰麻驿，又二十五里为横塘驿。《志》云：县有兰麻镇、桐古市二巡司。

　　义宁县州东北百里。东南至府城八十里。唐灵川县地。石晋天福八年，湖南置义宁镇，寻升为县，属桂州。开运初，改属溥州。宋开宝五年废，后复置，仍属桂州。明因之，隆庆四年改今属。城周不及三里，编户十三里。

　　○广明废县在县东北。《志》云：唐末湖南奏置，属桂州。五代晋开运三年，改属溥州。南汉因之。宋废。

