<!-- { "loadSidebar": true } -->
　　岑溪县府西南二百九十里。东至广东罗定州百九十里，南至广东信宜县百五十里，西至容县九十里。汉猛陵县地。隋永业县地。唐武德五年，置龙城县，为南义州治。贞观元年，州废，县属建州。二年，复置义州。五年，复废州，以县属南建州。六年，复置义州，仍治龙城县。天宝初，改为连城郡。至德二载，改龙城县曰岑溪。乾元初，复改县曰义州。五代时，属于南汉。宋太平兴国初，改曰南仪州。熙宁四年，州废，县隶藤州。元因之。明初，改今属。城周二里有奇，编户七里有奇。

　　○龙城废县《志》云：在县东二十里。唐初置县于此，后改曰岑溪。宋初，迁县于今治。旧有土城，明洪武三年修筑。成化十年，易以砖。正德十五年，筑夹城，于外以石。万历二十四年，以城垣湫隘，复议展筑。

　　永业废县县东四十里。梁置永业郡，寻改为县。陈省。隋开皇十六年，复置永业县，属藤州。唐初，改置龙城县及安义等县，属南义州。至德中，改安义曰永业。南汉因之。宋省入岑溪县，今为永业乡。又连城废县，在县东北五十里。唐武德五年，析珑州之正义县置，属南义州，寻属义州。宋省。今为连城乡。又有义成废县，在县东南，亦武德五年置，乾元中废。

　　○高城山在县南。蟠结高远，土人以为石城，岭有巨石，如人立状。《一统志》：县有高城岭，又有马头、太富、登高三岭。○都盘山，在县南二十里，一名罗山。又泠水山，在县西南三十里，其相接者曰佛子山，两山拱峙，势如张翼，为县之卫。

　　乌峡山县东北十里。壁立万仞，险峻可凭。又丁郎山，在县东十里，以汉孝子丁密而名，下有孝感泉，或讹为丁兰山，亦高胜。又要峨山，在县东百里，峥嵘苍秀，一名秀峰。○石泷，在县北十五里，大石连江，不通舟楫。

　　○皇华江在县城南。有二源，一出县北中西乡，一出连城乡，合流经县北十里皇华山下，因名。南流经县东，折而西至容县境，入于绣江。《志》云：潘洞江，在县西二十里，源出连城乡之凤凰巢，经县南，亦西入容县界合于绣江。

　　仲塘陂县东二里。又东八里有大塘陂，又东七里为赤水陂，皆灌溉所资。又断河陂，亦在县东三十里，溉田五十顷。

　　○乌峡镇县西一里。旧置于乌峡山下，后移于此，改为上里河巡司。

　　大峒镇县西北五十里。又西十余里为北科镇。《经略志》：岑溪县西北有下七山，介苍梧、藤县间，有平田、黎峒、白板、孔密等三十七巢，东南为六十三山，有孔亮、陀田、桑园、古榄、鱼修、白碟等百余巢，与粤东罗旁相联络，岩岭高险，林峦环匝，数百里无日色，贼犭据险为乱。弘治中，四征不克。嘉靖初，七山贼叛，征之无功。三十二年，抚臣应发兵潜袭七山，贼被创，自是稍戢。而六十三山贼甚炽。时粤东罗旁贼方煽乱江上，岑溪、容县诸贼俱为羽翼。万历初，督臣凌云翼平罗旁，岑溪、容县贼俱乞降，乃于岑溪县西北数十里大峒镇设参将，筑城驻守。镇西为北科镇，募兵耕屯其地。又设连城、北科、七山、六云诸镇，分兵列戍，联络岑溪西境，后渐怠玩。二十三年，贼复炽，会粤东亡命浪贼数百潜入七山，诱结诸犭为乱。二十四年，浪贼屠乾厢村，犭人应之，侵掠诸村，邑民震恐，因发官兵讨之，贼惧顾自归。会北科贼复叛，与七山、孔亮山贼合势甚张，督臣陈大科等调两粤兵合进，前锋从小径登孔亮山，贼败走。贼初恃六十三山奇险，王师必不能至，至是胆丧，望风逃溃，追至鱼修、白碟，复大败之。贼潜遁车滩，我兵乘之，贼溺死无算。于是穷搜诸穴，岑溪遂平。《藤县志》：北科、七山二镇，万历三十一年改属藤县。

　　怀集县府东北百五十里，东北至广东开建县百里，北至平乐府贺县二百七十里。本汉南海郡四会县地。晋元熙中，置怀远县，属新会郡。宋改置怀集县。沈约《志》：本四会县之银屯乡，元嘉十三年，分为县，属绥建郡。齐、梁因之。隋平陈，属封州。大业初，属南海郡。唐武德五年，置威州治焉。贞观初，州废，属南绥州。十三年，改属广州。南汉因之。宋仍属广州。元至元十五年，改属贺州。明洪武十年，改今属。城周二里有奇，编户四里。

　　○怀远废县县东二十里。《志》云：晋末所置县也，宋改置今县。今其地名古城营。《城邑考》：今县城，洪武三十年，筑土城。成化四年，易以砖石。弘治七年，潦水崩颓，寻复修筑。隆庆五年，复为潦水所毁。万历九年，修葺，即今城也。

　　氵存水废县在县西北六十五里。汉封阳县，属苍梧郡。隋分置氵存安县，属熙平郡。唐武德五年，置齐州，又析置宣乐、宋昌二县。贞观初，省州，复以二县并入，属绥州。十三年，改属广州。至德二载，改曰氵存水。宋开宝五年，废入怀集县。《名胜志》：今县西西水里斤水渡头上里许，即氵存水城旧址。

　　永固废县旧《志》云：在县北。唐置，属广州。开元十二年，省入怀集县。《名胜志》：今县东南务本里有永固峒，城垣基址犹存，疑即故县。又兴平废县，在县境。唐武德五年，置威州，兼置兴平、霍清、威成三县属焉。贞观初，州废，以三县省入怀集。

　　○天马山县南五里。《唐志》县有骠山，即此。《志》云：县城西有宁峒山，诸峰叠出，竹木交生。○忠党山，在县西六十里。又西十里为花石山，峰峦错立，石多五彩。

　　齐岳山县西百十里。峭拔出于众山之上，上有龙潭，久旱不涸。又白崖山，在县西南百五十里，山险峻，多白石。○笔架山，在县南百二十里，三峰亭亭，竦插天外。又云头山，在县南百四十里，两山相并，其上多云。《志》云：县东百里有戴帽山，以云拥山尖也。其相近者曰梅子山，中多梅林。

　　登云岭县北八十里。岭头云雾常凝结不散，行者经此，若登云然。《志》云：县东南有上爱岭，接广东四会县界。

　　四门岩县西五十里。石山突起数百丈，下有石室，外为四门，岩中奇胜不一，一名花石洞。岩之东为游仙岩，岩之西为冲天、道士诸岩，又西数里曰三潮岩，中有泉，应潮辄涌，因名。○朝岩，在县西八十里，岩口幽窄，中甚明敞。其西南三里曰燕岩，石峰峭拔，洞口高敞，中容数百人，燕巢其间，因名。

　　○怀溪水在城西南。亦名南溪水。源出齐岳山，南流而东折合桃花水，经广东四会县界，下流入海。又佛灯水，在县北七里。《志》云：县境有马宁、花兜、西厢、宿泊、下朗、佛灯、甘洞、桃花、多罗、瀛古诸水，俱流合怀溪水，入四会县界。

　　官陂县西六里。县西三十里又有大径等陂。《志》云：县境之以陂名者凡数十处，俱有灌溉之利。

　　○慈乐寨县西六十里官陂山口，有巡司。又县东二十里有武乡巡司，《会典》作武城乡。

　　郁林州府西南三百三十五里。东南至广东化州三百七十里，西北至浔州府二百二十里。

　　古百越地。秦为桂林郡地。汉属郁林郡及合浦郡地汉元鼎六年，更桂林为郁林郡，治布山县。今见浔州府附郭桂平县。后汉、晋、宋、齐因之。梁置定州，又改为南定州。隋平陈，改为尹州。大业初，改为郁州《通典》作郁林州。下仿此，寻复曰郁林郡治郁林县。唐初，属贵州。麟德二年，析置郁州刘句曰：贞观中置郁林州，治石南县。乾封初，更为郁林州。天宝初，曰郁林郡。乾元初，复为州建中二年，移治郁林县。五代时，属于南汉治兴业县。宋仍曰郁林州亦曰郁林郡。《志》云：开宝中，州治兴业。至道二年，徙治南流。元因之。明洪武五年，以州治南流县省入编户四十三里，领县四。今因之。州襟带浔、梧，控扼蛮、越，山川环亘，岭表奥区。

　　○南流废县今州治。杜佑曰：本汉日南郡地。宋分置南流郡。齐因之，治方度县。梁改为定川郡。隋平陈，废郡，改县曰定川，属越州。大业初，属合浦郡。隋末，废入北流县。唐武德四年，析置南流县，属容州，寻属义州。五年，改智州。贞观十一年，改曰牢州，徙治南流，寻废。乾封三年，将军王杲平蛮獠，复置牢州，仍治南流县。天宝初，改为定川郡。乾元初，复曰牢州。南汉因之。宋开宝四年，州废，县属郁林州，寻为州治。《城邑考》：州子城，宋至道二年筑，周二里有奇。淳熙六年，陆川寇反，郡守黄龄筑外城守御，为寇所毁。七年，郡守施埤重修子城，又缮水城。元至正三年，复修子城。明洪武十九年，又创筑新城。二十九年，浚濠为固。天顺四年，增修。七年、八年，连被寇陷。成化二年，重修。嘉靖四十一年，又复缮治。万历十四年，大水，城多坏，寻复修治。有门四，城周三里有奇。

　　定川废县在州西。隋定川县地也。唐武德四年，析北流县复置定川县，初属容州，寻属牢州。南汉因之。其西有宕川废县，唐贞观十一年，分南流县置，属牢州。南汉因之。宋开宝中，俱省入南流县。《通志》：今州西南三十里有定川下渡，相传即故定川县治。又州北二十里有定川上渡，亦以故定川县而名。

　　容山废县州西北八十里。唐永淳初，置安仁县，属党州。二年，析置平琴州治焉，兼领怀义、福阳、古符三县。垂拱三年，州废。神龙三年，复置。天宝初，曰平琴郡。至德二载，改安仁曰容山县。乾元初，复改郡为州。建中二年，州废，县皆属党州。南汉因之。宋开宝中，容山、怀义等县俱省入南流。

　　善劳废县州北七十里。《唐志》：古西瓯地，汉属郁林郡，唐初郁林州地也。永淳元年，开古党洞，因置党州，领善劳、抚安、善文、宁仁等四县。天宝初，曰宁仁郡。乾元初，复为党州。南汉因之。宋州废，县皆并入南流县。刘句曰：党州西至平琴州二十二里。又抚安废县，在善劳县东。唐至德二载，改曰抚康。

　　○信石山州东南一里。一名牢石坡。《旧唐书》：牢石高四十丈，周二十里，牢州以此名。又石柱坡，在州东南三里，柱高三丈，相传马伏波所立。其地亦名马援营。《通志》云：营在州南二十里。又荔枝山，在州东南二十里，嵯峨峻拔，为州屏障。○绿鸦山，在州西北四十里，厥土青黄，冶者取土炼铁铸为锅。又寒山，在州北二十里。旧山多橘，采者常遇大寒，不得归。下有潭水，色如靛。《志》云：州西四十里有西山，形如鼓角楼台。

