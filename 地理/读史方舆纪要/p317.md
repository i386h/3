<!-- { "loadSidebar": true } -->
　　○蒲县城在今县西南二里。隋大业初县治此。《志》云：县东北有故箕城，隋开皇初蒲县治也。大业二年，移于新城。唐武德初，复移于城东，即今治矣。天复二年，河东将李嗣昭攻慈、隰，下之，屯于蒲县。汴军营于蒲南，别将氏叔琮分军断河东兵归路，而攻其垒，破之。即此。

　　石城废县在县西六十里。后魏主焘置定阳县，属五城郡。太和二十一年，改曰石城，后周兼置石城郡。周末郡废，又并县入蒲县。宋白曰：后周大象初，于废石城置蒲子县，隋移今治云。○昌原废县，在县西，唐武德初，置昌原县，属昌州。贞观初，废入蒲县。

　　○翠屏山在县治西南一里。山势耸秀，岩下有涌泉。又县南一里有峨眉山。县东五里有东神山。○孤山，在县北三十里，一名黑儿岭，相传昔有刘黑儿居此岭。沿五鹿山下，至县东北界，长五十里。

　　○第一河在县城西。源出赵城县之七佛峡，流经此，又西至大宁县界，入于大河，以山溪众水所宗，因名。

　　○张村岔在县东六十里。向设巡司戍所。

　　附见：

　　平阳卫在府治东。永乐元年建，辖左、右、中、前、后五千户。

　　蒲州府西南四百五十里。南至河南陕州二百三十五里，西南至陕西华州百五十里，西至陕西同州八十里。

　　古蒲坂，舜都也。春秋时属魏。晋献公灭魏，以封大夫毕万，后遂为魏地服虔曰：魏在晋之蒲坂。秦属河东郡，两汉、魏、晋皆因之。后魏为河东郡治，兼置雍州。东魏初，改置秦州魏收《志》：神初，置雍州。延和初，改秦州。太和中，州废。天平初，复置秦州。西魏因之。后周明帝改曰蒲州建德末，于蒲州置营，河东郡皆如故。隋初郡废，仍曰蒲州。大业三年，仍改为河东郡。唐武德元年，郡废，复曰蒲州武德二年，置总管府。九年，改为都督府，旋罢。开元八年，置中都，升州为河中府，旋罢，仍曰蒲州。天宝元年，曰河东郡。乾元元年，复曰蒲州。三年，仍置河中府《唐书》：乾元二年，兼置耀德军于河中城内，广德二年废。上元初，又为中都寻复改河中府为蒲州。元和三年，复曰河中府。又至德二载，置河中节度，治蒲州，兼领晋、绛、慈、隰、同、虢诸州，其后数有分合改易。光启初，赐军号曰护国。今详见州域形势。五代时，仍曰河中府。宋因之亦曰河东郡护国军节度。金曰蒲州。天德初，复曰河中府《金志》：大定五年，置陕西元帅府于此。元仍旧。明洪武二年，复曰蒲州，以州治河东县省入编户八十七里，领县五。今仍曰蒲州。

　　州控据关河，山川要会。春秋时，为秦、晋争衡之地。战国时，魏不能保河东，三晋遂折而入于秦。汉以三河并属司隶，为畿辅重地，自古天下有事，争雄于河山之会者，未有不以河东为噤喉者也。曹操曰：河东，天下之要会。晋永兴以后，刘渊据平阳，而蒲坂尚为晋守，关中得以息肩。及永嘉末，赵染以蒲坂降刘聪，而关中从此多故矣。晋亡关中，由于失蒲坂也。刘曜据关中，以蒲坂为重镇。其后苻、姚之徒，皆以重兵戍守。赫连氏因之。拓跋魏争关中，先夺其蒲坂，及赫连定复据长安，又急戍蒲坂以厄之，而夏不复振矣。孝昌末，杨侃曰：河东治在蒲坂，西逼河ぞ，其封疆多在郡东。是也。西魏大统三年，蒲坂来附，宇文泰遂进军蒲坂，略定汾、绛汾谓今吉州。及东魏来争，未尝不藉蒲坂以挫其锋。唐安史之乱，郭子仪以河东居两京间，扼贼冲要，乃自洛交今陕西州渡河，趋河东，袭据其城时贼将崔乾守河中，子仪自洛交渡河，河东司户韩翻城应子仪，乾遁去。大历初，元载议建中都曰：河中之地，黄河北来，太华南倚，有羊肠、底柱之险，浊河、孟门之限，以に辕为襟带谓洛阳也，与关中为表里，建都于此，可以总水陆之形势，壮关河之气色。光和四年，朱全忠欲先取河中，以制河东，召诸将谓曰：我今断长蛇之腰，诸将为我以一绳缚之。盖有河中，则河东不能与长安相联络也。既而全忠遣军自水渡河，出含山路见闻喜县，袭取晋、绛，以兵守之，扼河东援兵之路，克用不能进，河中遂陷。胡氏曰：由太原西南至汾州二百六十里，又南至晋州三百五十里，又南至绛州百二十五里。自绛州西南至河中，三百六十五里。援兵纵由捷径得进，而晋、绛扼其冲，遮前险，守后要，进不得援河中，退不得归太原矣。金人谋取关中，完颜讹可曰：河中背负关陕，南阻大河，此战守要资也。蒙古之取关中也，石天应曰：河中自古用武之地，北连汾、晋，西渡同、华，起漕运以通馈饷，则关中可克期而定。明初平关、陕，亦自河中济河。河中为襟要之地，振古如兹也。

　　○河东废县今州治。秦蒲坂县地，属河东郡。两汉以后因之。后魏移郡治于此。隋开皇三年，郡废，属蒲州。十六年，析置河东县。大业初，为河东郡治。唐武德初，蒲州治桑泉县。三年，还治河东。自是常为州郡治。五代汉乾初，河中帅李守贞与长安叛将赵思绾、凤翔叛帅王景崇相连络，郭威督诸军击守贞于河中。诸将欲急攻城，威曰：河中城临大河，楼堞完固，未易轻也。不若且筑长围守之，使飞走路绝，我坐食转输，彼城中无食，公私困竭，父子且不相保，况乌合之众乎？遂跨长壕，筑连城，列队伍而围之。又循河设大铺，连延数十里，更番步卒守之。遣水军舣舟于岸，寇有潜往来者辄擒之。守贞于是大困，遂克之。即今城也。明初，省县入州。今城周八里有奇。

　　蒲坂城州东南五里。春秋时，秦、晋战于河曲。杜预曰：即蒲坂矣。战国时为魏地。《史记》：秦昭襄四年，取魏蒲坂。五年，魏朝临晋，复与魏蒲坂。十七年，秦以垣易蒲坂皮氏。汉曰蒲反县。应劭曰：故曰蒲，秦始皇东巡见长坂，故加反云。反与坂同也。后汉曰蒲坂县。建武十八年，上幸蒲坂，祠后土。晋永嘉五年，时南阳王模镇关中，使牙门赵染戍蒲坂，染叛降于刘聪，聪遣染与刘曜等攻模于长安。建兴初，刘聪遣刘曜屯蒲坂，以窥关中。咸和三年，石勒将石虎攻蒲坂，刘曜自将驰救，虎引却。八年，后赵石生起兵长安讨石虎，使其将郭权为前锋出潼关，自将大军军蒲坂。姚秦时置并、冀二州于此。义熙十二年，姚懿以蒲坂叛，秦主泓遣姚绍击平之。十三年，刘裕伐秦，檀道济渡河攻秦并州刺史户昭于蒲坂，泓使姚驴救之，蒲坂降于裕。十四年，置并州镇焉，明年没于赫连夏。后魏主焘始光三年，遣将奚斤袭夏蒲坂，取之，斤遂西入长安，自是为河东郡治。神初，夏主定复取长安，魏主命安颉军蒲坂以拒之。太和二十一年，自龙门至蒲坂祀虞舜，遂至长安。永熙三年，宇文泰讨侯莫、陈悦于秦州，高欢遣将韩轨据蒲坂以救之，不克。既而高欢自晋阳举兵向洛，宇文泰遣别将赵贵自蒲坂趣并州。西魏大统三年，宇文泰取蒲坂。八年，高欢围玉壁，宇文泰出军蒲坂。十六年，高洋篡位，泰大举伐之，自弘农济河而北，会大雨，乃自蒲坂还。后周仍为河东郡治。隋开皇初，为蒲州治，寻析置河东县。大业初，以蒲坂并入焉。《志》云：今州城外东南隅有虞都故城，与州城相连，周九里有奇。其相近有虞坂云。

　　永乐城在州东南百二十里。本蒲坂县地。后周置永乐县，为永乐郡治，寻省郡，后又省县入芮州。唐初，复置永乐县，属芮州，寻改属乾州。贞观八年，改属蒲州，寻还属虢州。神龙初，复属蒲州。宋因之。金废为永乐镇，属河东县。王应麟曰：毕万始封魏，即河中之永乐云。今有永乐渡，在大河北岸，路通河南乡县。洪武四年，置巡司，属潼关卫。

　　涑水城在州东北二十六里。《左传》成十三年，晋侯使吕相绝秦，所谓伐我涑水者。又羁马城，在州南三十六里。《左传》：文十二年，秦伐晋，取羁马。亦吕相所云剪我羁马者也。《史记》：晋灵公六年，秦康公伐晋，取羁马，晋侯怒，使赵盾、赵穿、缺击秦，战于河曲。是矣。今谓之涉丘。

　　中氵单城在蒲津河中渚上。隋置，以守固河桥。桥西岸又有蒲津城。隋末，李渊自河东济河，靳孝谟以蒲津、中氵单二城降。又西关城，或曰即蒲津城也。五代汉乾初，李守贞以河中叛，郭威等讨之，白文珂克其西关城，别将常思栅于城南，威栅于城西。是也。余详见重险蒲津。

　　○中条山在州东南十五里，其山中狭，而延袤甚远，因名。亦曰薄山，亦名雷首山。《春秋》宣二年，赵宣子田于首山，即此山也。山之北有数峰攒立，拱揖州城，中高旁下，俗因名为笔架山。《志》云：笔架山在县南十五里。又南五里为八盘山。又十里为麻谷山，下有虞原，相传段干木隐此。余详名山雷首。

　　首阳山在州东南三十里，与中条连麓，山有夷齐墓。《诗》：采苓采苓，首阳之巅。是也。或以此为雷首山。《十三州志》：首阳一名独头山，山有雷泽，即舜所渔处，其水南流入黄河。《开山图》：首阳与太华本一山，当黄河中流，巨灵劈开为两山，手足之迹犹存，盖传讹矣。或又谓之方山。

　　历山在州东南百里。相传即舜所耕处。上有历观，汉成帝元延二年，幸河东，祠后土，因游龙门，登历观。是也。《郡国志》：河东有三辂山，北曰大辂，西曰小辂，东曰荀辂，三山各距城三十里，舜耕历山，谓此地云。又九峰山，在州东南百二十里，有九峰叙列，形势秀拔。

　　风陵堆在州南五十五里，相传风后冢也。亦曰封陵。《史记》：魏襄王十六年，秦拔我蒲坂、阳晋、封陵。二十年，秦复与我河外及封陵以和。亦谓之封谷。《正义》：封陵在蒲阪河曲中。《索隐》云：《纪年》作封谷。《水经注》：函谷关直北隔河有层阜，巍然独秀，孤峙河阳，世谓之风陵。戴延之所谓风堆也。《括地志》：风陵在蒲坂、西南河曲之中。杜佑曰：风陵堆与潼关相对，亦曰风陵山，一名风陵津。曹操征韩遂，自潼关北渡，即其处也。后魏永熙末，魏主西入关，高欢克潼关而守之，使别将厍狄温守封陵。又大统三年，高欢遣窦泰攻潼关，宇文泰潜军袭之，自风陵渡至潼关，窦泰败死。○峨眉原，在州东五里，自西而东，绵亘逶迤，跨临晋猗氏之境。

