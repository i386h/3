<!-- { "loadSidebar": true } -->
　　○大江在府城北二十二里。自太平府流入境，至城西南，绕出东北，入镇江府界。《金陵志》：都城在大江东南，自府西南一百十里之慈姥山。至府东北百里之下蜀港，凡二百余里，一名扬子江。《江乘记》：大江从县西二百二十里承当涂，分浦上田为界，纡回二百九十三里，与和州乌江及扬州六合，并分中流为界，西引蜀汉，南下交广，东会沧溟，北达淮泗，自大禹疏凿之迹，无不通焉。魏文帝出广陵，望长江曰：嗟乎，此天所以限南北也。宋元嘉二十七年，魏主焘南寇，至瓜步，伐苇为筏，声言欲渡江，建康震骇，遣刘遵考等将兵分守津要游逻，上接于湖，下至蔡洲，陈舰列营，周亘江滨，自采石至于暨阳六七百里。其后历隋唐以至宋元，南北有事，皆以滨江为要地。《宋志》：嘉定五年，守臣王度言：府境北据大江，是为天险，上自采石，下达瓜步，千有余里，共置六渡：一曰烈山渡，二曰南浦渡，三曰龙湾渡，四曰东阳渡，五曰大城罡渡，六曰冈沙渡。旧皆与河渡分额，岁万余缗，其后法制浸废，奸豪因以为厉，请更保甲，明法禁，从之。胡氏曰：江水东流，自武昌以下，渐渐向北，盖南纪诸山所迫，陂曾阝之势，渐使之然也。至于江宁，江流愈北，建康当下流都会，望浔阳、武昌，皆直南，望历阳、寿阳，皆直西，故建康谓历阳、皖城以西，皆曰江西，而江西亦谓建康为江东，建康谓采石为南州，京口为北府，皆地势然也。《郡志》：今府境之江南岸，上自慈姥浦，下至下蜀港，二百里而遥。北岸上自浮沙口，下至东沟，不及二百里。江之支流旁出者，大曰河，小曰港，曰沟，曰渡。石激水曰矶，水中可居曰洲，两山间曰夹，萦回曰套，水所注曰浦。江流南北迁徙，今昔迥殊。异时江泊石头，后徙而北，今又渐南，然尚去石头十余里。兹志其可知者。自慈姥浦而东下，为炼刀湾，为烈山港，有矶突出湍间，名乱石矶。又东北即白鹭洲，其南岸曰犊儿矶，上接江宁浦口，下为大胜河。自大胜河以东，有水数曲，曰响水沟、灯盏沟、上新河、中新河、下新河，皆濒江要地。其北岸则芝麻河、穴子河、王家套、八字沟，皆列墩燎望处也。又有洲曰长洲、白沙、梅子、句容、秀才、火药等洲，皆在江浦境南岸，自下新河而东，为草鞋夹，其外为道士洲，上有屯驻处，曰江心营，近南曰护国洲、中口洲，自道士洲直抵北岸，为浦子口。又东以达于瓜步，其滨江诸洲曰拦江，曰工部官洲、老洲、柳洲、赵家洲，曰匾檐洲，洲东为匾檐河，其北即滁河口也。江流至此，亦曰宣化漾。有洲，亦名新洲，其下为矾山，山屹立中流，石色白，类矾，故名。又数里为西沟，近黄天荡，为东沟，二水自江出，皆折而西，与仪真县接，六合江尽此矣。南岸中洲口而下，有山踞江而出者，曰焦家嘴。又东曰观音山，水曰观音港，港口耸石，下瞰江水，曰燕子矶，历涛山、唐家渡、袁家河、东阳港，遂接黄天荡，中有洲，属上元县，其上为草场，自龙潭而东，洲渚限隔，有斜腊洲、太子洲。洲外为老鸦夹，又东为天宁洲，皆句容界，其诸水分流，曰白家沟、杨家港、双沟港、罗泗港，而邪沟尤为津要，自此而东，遂与镇江接。此近时江道之可记者也。今见大川大江及川渎异同。

　　秦淮水在上元县治东南三里。吴张曰：秦始皇以金陵有王气，故掘断连冈接石头城处。今方山、石氵差、横渎。是也。《建康实录》云：秦淮水旧名龙藏浦，有二源：一发句容县北六十里之华山，南流。一发溧水县东南二十里之东庐山，北流。合于方山，西经府城中，至石头城注大江，其水经流三百里，地势高下。屈曲自然，不类人功，疑非始皇所凿也。孙吴至六朝都城，皆去秦淮五里，吴时夹淮立栅十余里，史所称栅塘是也。梁天监九年，新作缘淮塘，北岸起石头，迄东冶。南岸起后渚篱门，迄三桥，以防涨溢，又作两重栅，皆施行马，时亦呼为栅，塞淮上自石头，至方山，运渎，总二十四渡，皆浮航往来，亦曰二十四航，惟大航用杜预河桥之法，遇警急，即撤桥为备。自杨吴时改筑金陵城，乃贯秦淮于城中，今秦淮二源，合流入方山埭，自方山之冈陇两崖，北流经正阳门外上方桥，又西入上水门，北经大中桥，与城濠合，又西接淮清桥，与清溪合，又南经武定桥而西，历桐树湾，穿镇淮、饮虹上下二浮桥，北通斗门桥，合运渎出下水门，经石头城入江，绵亘萦纡于京邑之内。晋咸和四年，苏峻作乱，峻使其弟逸据石头，诸军进攻之，逸将苏硕度淮逆战，温峤击斩之。隆安末，孙恩作乱，自海口奄至丹徒，建康震骇，分遣将军刘袭栅断淮口，丹阳尹司马恢之戍秦淮南岸。义熙六年，卢循逼建康，至淮口，刘裕屯石头以拒之，既又出陈于南塘，南塘，秦淮南岸也。时裕惧循侵轶，亦伐树栅石头、淮口。宋元嘉末，元凶劭弑逆，武陵王骏自江州东下讨之，悉迁淮南居民于北岸，义师渐近，劭又焚淮南岸室屋，及淮内船舫，悉驱民家渡水北，既而柳元景至江宁，使别将薛安都帅铁骑耀兵于淮上。劭寻遣军攻元景于新亭，劭众溃坠淮死者甚众。齐永元二年，南兖州刺史崔慧景逼台城，萧懿自采石渡江入援，顿越城，慧景遣其子觉将兵渡淮南岸，为懿所败，赴淮死者二千余人，觉单马退，开桁阻淮，懿军寻渡北岸，慧景众皆散走。梁太清二年，侯景围台城，援军大集于新林、蔡洲，缘淮树栅，景亦于北岸树栅应之。承圣初，王僧辨等败侯景兵于姑孰，进至张公洲，遂督诸军乘潮入淮，景塞淮口，缘淮作城，十余里中，楼堞相接。绍泰初，徐嗣徽引齐军袭建康，据石头城，与陈霸先相持，韦载言于霸先曰：今急于淮南因侯景故垒筑城，以通东道转输，分兵袭彼之粮运，则齐将之首，旬日可致。从之，齐人败去。陈祯明末，隋将韩擒虎等自采石趣建康，司马涓请南断淮水以拒之，隋军渐逼，任忠谓陈主曰：今宜固守台城，缘淮立栅，北军虽来，勿与交战，分兵断江路，无令彼信得通，给臣精兵，下江径掩六合，则诸军不击自去矣。时隋晋王广以大军屯六合也。宋开宝八年，曹彬击江南，进次秦淮，江南兵水陆十万，陈于城下。时舟楫未具，潘美率兵径渡，大军随之，江南兵大败。秦淮在金陵南面，自昔为缘城险要云。

　　玄武湖在府城北太平门外。旧《志》：在上元县北十里，一名蒋陵湖，一名秣陵湖，亦曰后湖，以在故台城后也。湖周四十里，东西有沟，流入秦淮，春夏水深七尺，秋冬四尺，灌田百余顷，湖故桑泊也。三国吴谓之后湖，后废。晋元帝太兴二年，创为北湖，以肄舟师。明年，筑长堤以壅北山之水，东自覆舟山，西至宣武城，凡六里余。太宁二年，王敦使王含等犯建康，顾说敦将沈充曰：今决破栅塘，因湖水以灌京邑，乘水势纵舟师以攻之，此上策也。栅塘在秦淮水上，湖即玄武湖。宋元嘉二十二年，复筑北堤，南抵城东七里之白塘，以肄舟师。二十三年，黑龙见，乃立三神山于湖上，改名玄武，大阅水军，号昆明池，俗呼为饮马塘。时又于湖侧作大窦，通水入华林园天渊池，复贯串宫掖，注城南堑。元徽四年，建平王景素举兵京口，萧道成屯于玄武湖以备之。齐永明中，亦演水军于此。永泰初，王敬则举兵会稽，至曲阿。诏沈文季屯湖头，备京口路。胡氏曰：湖头即玄武湖旁地，东接蒋山西岩，西抵玄武湖堤，地势平坦，当京口大路。永元二年，崔慧景自京口逼建康，诏遣王莹筑垒湖头上，带蒋山西岩以拒之，是也。梁太清二年，侯景作乱，邵陵王纶自京口入援台城，繇蒋山而前，军玄武湖。景军于覆舟山，及战，为景所败。既而梁将宋嶷降景，教之引玄武湖水以灌台城，阙前皆为洪流，台城寻陷。绍泰初，齐军逾钟山，至玄武湖，陈霸先败之于幕府山。《南唐迩事》：金陵北有湖，周数十里，名山大川，掩映如画，六朝旧迹，多出其间，每岁茭藕网罟之利，不下数十百千云。宋天禧初，知升州丁谓言：城北有后湖，往时岁旱水竭。给为民田，凡七十六顷，荫溉之利遂废。今宜复旧制，疏为陂塘以畜水，使负郭无旱岁，从之。四年，给为放生池。熙宁八年，王安石言：金陵北关外，有湖二百余顷，古迹号为玄武，前代以为游玩之地，今空贮波涛，守之无用，臣欲于内权开十字河源，泄去余水，决沥微波，使贫困饥人，尽得螺蚌鱼虾之饶，此目下之利，水退之后，分济贫民，假以官牛官种，又明年之计也。诏从之。自是开十字河，立四斗门以泄水，湖遂废为田，又跨河为桥，以通往来，岁久，旧迹益堙，惟城北十三里，仅存一池。祝穆云：玄武湖今为后军寨，是也。元时亦废塞，明初复开浚，中有旧洲、新洲及龙引、莲萼等洲。洪武中，置库于湖中洲上，以贮天下图籍，又筑太平堤，以备湖水潦溢。《实录》：湖在三国时已有之，吴宝鼎二年，开城北渠，引后湖水流入新宫，是也。或谓之练湖。徐爰《释问》：湖实创始于东晋大兴中云。

　　娄湖府东南十五里。吴张昭所浚以溉田，周十里，昭封娄侯，故名。《南史》：宋大明中，沈庆之有园在娄湖，一夕徙居之。齐永明初，望气者云：新林娄湖东府西有王气，正月甲子，筑青溪宫，作新林娄湖苑以厌之。陈大建十年，立方明坛于娄湖，陈主如娄湖誓众，是也。宋时筑湖为苑。《志》云：城南十里有舰澳。梁武帝引娄湖水以藏舟，又西北入于秦淮，今亦废。又有稳船湖，在今佛宁门外，明洪武初所开，引江水潴以泊舟，且避风涛之险云。

　　迎檐湖旧《志》在石头城西南五里。晋南渡后，衣冠行李塞于湖上，因名。一作额檐湖。《齐书》作雒檐湖。宋升明元年，刘秉等谋诛萧道成，不克，自石头走至额檐湖见杀。湖北又有苏峻湖，本名白石陂，即晋李阳斩苏峻处，今俱堙废。又莺雀湖，《图经》云：在城东二里梁昭明太子墓侧。湖周二里，其水流入青溪。宋元时为白荡湖，一名前湖，寻堙，今故宫正值其地。○半阳湖，在府东北四十里，水同一壑，而冷热相半，民引热水溉田，一岁再熟，亦曰半阳湖。又摄湖，在府东北五十里。《金陵志》：湖周二十五里，摄山之水，流入江乘浦，注于摄湖，又北入于江。又有三冈湖，在府东六十里，周十余里，上有三冈，俯临湖侧，因名。今俱废。

