<!-- { "loadSidebar": true } -->
　　龙江县南三里。源出鹧鸪山之白龙洞，下流入大江。又贺水，在县西二里，源出上林县界，石碛险，溪流屈曲，绕县西而东，亦会于都泥江。○武节水，在县西十里，流汇于都泥江。又武绳水，在县南十七里，流合贺水，入都泥江。《志》云：县西八十里有潮泉，泉水涌出，一日三潮，流至罗月镇入都泥江。

　　○石零堡县东南三十里。往来者经此，每罹寇患。正德七年，设堡于此，筑城置戍。《志》云：县有清水镇巡司，旧有罗目、李广二镇巡司，今革。

　　上林县州西八十五里。西至思恩府一百五十里。汉领方县地。唐武德四年，析置上林县，并置南方州治焉。贞观八年，改为澄州；天宝初，曰贺水郡；乾元初，复为澄州，皆治上林县。宋开宝五年，州废，县属邕州，寻改今属。县旧无城，洪武三十一年，立屯田千户所，始筑土垣。景泰三年，陷于贼。天顺初，改筑土城。成化八年，以砖。弘治以后，屡经修筑。城周一里有奇，编户八里。

　　○无虞废县在县南四十里。唐武德四年，析领方县置，属南方州。贞观八年，属澄州。宋开宝五年，省入上林。又止戈废县，在县东南，亦唐武德四年置，属南方州。贞观五年，改属宾州，寻复来属。宋开宝中废。○贺水废县，在县东北。《新唐书》：武德四年，析马平县地置，属柳州。八年，改属南方州，寻属澄州。宋初，与州俱废。

　　扶岚山县北五里。八山分矗，若扶摇云霄之上，一名八角山。又罗勾山，在县西六里，山势盘屈如勾。○大明山，在县西十里，接思恩府及武缘县境。蜿蜒叠耸，中有五峰，直插霄汉；上有潭，深不可测，潭中时吐异光，远烛数里，因名。又县东七里有争光岭，俗称岭有夜光，与大明山交映也。又石光山，在县北十里，以山石洁白而名。

　　镆铘山县南十里。相传昔人尝得宝剑于此。有镆铘关。县南二十里又有鸡笼山，中有洞，宏阔可容百人。又石蓬山，在县东南三十里，平地突起，中有岩洞，容数百人；下有小江，穿石缝中，其水清碧多鱼。《志》云：县东四十里又有云陵山，最高秀。○罗洪山，在县东五十里，岩洞幽胜。其相近者又有狮山，对峙者曰螺山，皆平地突起，旁有狮螺江。《志》云：鱼峰岭，亦在县东五十里，高峻可四望。

　　高眼山县南四十里。山最高，林木深郁。又古渌山，在县西南五十里，乔林葱蔚，下有古渌水。○周安岩，在县东北二百里。又智城洞，在县东二十里，矗立千仞。又罗汉洞，在县北二十里，一名白云洞，有茂林清溪之胜。

　　○澄江县西二里。出大明山下，流入马波江。唐澄州以此名。○马波江，在县北四里，源出县西之茶山，流入迁江县境，合于大江。《志》云：县北有黄龙、里仁、化龙诸江，又有周江，皆流合马波江。又淡竹水，在县南八里，亦出大明山，会马波江。

　　周利江在县西南。又县南有单竹江。俱东流注合水。《志》云：县南三里有龙马江，亦出大明山，县南又有章光江流合焉。又樊庙江，在县南三十里，出古渌山。俱流至县东三十里而为合水，又东汇于大江。○宝水，在县西南十五里，有陂堰，可溉田。

　　○镆铘关在县南镆铘山上，宋置。○三畔镇，在县北三十里，有巡司。《志》云：上无虞乡有琴水桥，万历中置巡司于此。又思龙驿，在县东百二十里。旧有思龙、三门滩二镇巡司，今革。

　　周安堡在县西南。八寨之一也。八寨者，曰思吉，曰周安，曰古卯，曰古蓬，曰古钵，曰都者，曰罗墨，曰剥丁；后又益以龙哈、布咳为十寨。其地东达柳州三都、皂岭、北四诸洞，西连东兰等州及夷江诸峒，南连思恩及宾州上林铜盘、渌毛诸峒，北连庆远忻城东欧、八仙诸洞，周环五百里。故迁江八屯及上林二里民地，贼据日久，寨各千余人，扼险要，且鸷悍难制。成化初，参将马义等讨之，不克。正德中，益炽。嘉靖初，王守仁定思恩，密图八寨，潜师分道捣之，破石门，贼始觉，惊溃。守仁议以八寨诸贼实柳庆诸贼根柢，四山环合，同据一险，各巢贼皆倚八寨为逋逃薮；今幸平荡，宜据其要害，建置卫所，以为控御；其周安堡正当八寨之中，宜创筑一城，移南丹卫守之。未及行，而守仁病归。既而抚臣林富议云：八寨为柳、庆、思恩各贼渊薮，而周安堡委当思恩八寨之中，四方贼巢道路所会，宜就筑新成，委官驻札。亦不果。不数年，猖獗如故。隆庆四年，抚臣殷正茂征古田八寨，贼震恐请服，因设长官司戍守其地。万历二年，龙哈犭童樊尚纠党为乱，抚臣郭应聘密令三寨土司袭破之。其后，诸酋益恣，占上林七里、武缘五图横行四出。七年，督臣刘尧诲等议征之，分官兵为四部：一由三里，一由忻城，一由夷江，一由上林，进破贼巢，贼皆披靡。又以北五诸聚落习与贼通，移师破之。因议曰：八寨，原系迁江县永安乡地，洪武间设千户所。后寨贼强盛，所不能制。弘治六年，以其地拨附思恩。正德间，又改属归顺州。未几，复叛。今宜分设三镇，以周安、古卯为一镇，思吉、古钵、罗墨为一镇，古蓬、都者、剥丁为一镇，各置土巡司戍守，以思恩参将辖之而隶于宾州，建参将署于三里，龙哈、布咳各筑左右堡，募兵置戍，迁南丹卫八所与参将同城而居。自是八寨帖服。《土夷考》：三里，谓上林之循业、抚安、古城等里，向被寨贼占据，改为龙哈、布咳二寨。万历三年，抚臣郭应聘改设思恩参将驻守于此，因筑三里城，又筑龙哈、布咳二大堡，设兵戍守。

　　附见：

　　柳州卫在府治东北。洪武四年建。又守御融县左千户所，在县治东，洪武二年建。守御来宾中前千户所，在来宾县治东，洪武三十年建。○守御象州中右千户所，在州治东，亦洪武中建。又武宣守御千户所，在武宣县治东北，宣德六年建。守御宾州后千户所，在州治东，洪武三年建。以上五所，俱隶柳州卫。

　　南丹卫在上林县西北百里，南至周安堡五十余里。本庆远之南丹州。洪武二十八年，改州为卫。正统七年，徙卫于宾州治东，寻复立南丹州于故地，而卫治不改。嘉靖三年，王守仁平八寨，议移南丹卫于八寨。八年，抚臣林富言：南丹卫旧设于宾州，既不足以遥制八寨，迁之八寨，又不得以还护宾州。独上林之三里，守仁议设凤化县者，可迁卫于此。其地平旷博衍，多良田茂林，南连八寨，西达思恩，形势险要，可耕可守。但设县，则割宾州之地以益思恩，是顾彼失此也；迁卫，则守宾州之险以制八寨、以援思恩，是一举两得也。亦不果。万历八年，督臣刘尧诲议曰：南丹八千户所，旧在南丹土州，洪武二十八年建，后徙于柳城屯种。永乐二年，徙于上林县东二里，筑城以卫之。正统七年，改附宾州。嘉靖七年，王守仁议移南丹卫于周安堡，既而林富议移于三里，俱不果。今仍议移于三里，与思恩参将同城驻守。从之，即今卫也。

　　迁江县屯田千户所旧在县治东。洪武二十五年建，直隶都司。嘉靖三年，王守仁议曰：迁江八所，皆土官世职，旧有狼兵数千分置八寨。今虽衰耗，尚有四千余众。若留四所屯田于外，调四所合南丹一卫之众以守，足为柳、庆间一巨镇。既而抚臣林富言：八寨原系迁江八所土官所辖地方，合如守仁议，量迁四所官兵并召募精锐，协力防守。七年，迁置所于县东南境，接浔州府界，西达八寨，压屯堡七十二，编户五里。

　　◇庆远府东至柳州府二百三十里，东南至柳州府宾州二百二十里，西南至利州界七百里，西北至贵州独山州界二百七十里。自府治至布政司五百七十里，至江南江宁府四千六百三十里，至京师七千九百里。

　　古百粤地。秦属象郡。汉为郁林郡地。晋以后，没于蛮。唐武德中，置粤州。乾封中，改为宜州。天宝初，曰龙水郡。乾元初，复为宜州。唐末，为马氏所据。五代汉乾三年，入于南汉。宋仍为宜州亦曰龙水郡。宣和初，升为庆远军节度。咸淳初，又升为庆远府以度宗潜邸也。元曰庆远路。大德初，改为庆远南丹溪洞等处军民安抚司。明洪武三年，复为庆远府《通志》：洪武二年，安抚司吴天护归款，以庆远为南丹军民安抚司，授天护为同知。三年，以广西省臣言，改置今府，领州一、县四，又羁縻州三、县一，长官司二。今仍曰庆远府。

　　府江山峻险，土壤遐僻，控扼蛮荒，为西陲之襟要。

　　宜山县附郭。唐置龙水县，为宜州治。宋宣和初，改县曰宜山。今编户三十七里。

　　○龙水废县在府治东南。唐武德中，平蛮洞，置县于此，寻为州治。《城邑考》：郡旧有土城，唐天宝初筑，后废。明洪武二十九年，因旧址改拓。成化三年，增修。弘治初，复修城浚濠。正德七年，又增筑外垣。嘉靖、万历间，又复营缮。有门六，城周六里有奇。

　　洛曹废县府东八十里。唐置洛封县，属柳州。元和十二年，改曰洛曹。宋淳化五年，改属宜州。嘉七年，省入龙水县。○述昆废县，在县西南。唐置羁縻述昆州，领夷蒙等五县，隶桂州都督府。宋因之，寻为述昆县。熙宁八年，废县为镇。相近有古阳废县。《宋志》羁縻怀远军，领古阳一县。熙宁八年，废县为怀远寨，即此。今为永顺长官司地。

　　崖山废县在府东南。唐贞观九年，置崖山县，属柳州，后改属宜州。宋景三年，县废。○富安废监，在府南百六十五里，宋置此以采朱砂，后废。《宋志》：宜州有羁縻监二：曰富仁，曰富安，其地盖相近。《通志》：府北三里有铁城，宋宝中筑。又有废宝积监，在府西二百二十里。废玉田场，在府西南百三十里。皆宋置。

　　○宜山府城北一里。群山皆高大，此独卑小，下临龙江，宜于登眺，因名。唐以此名州。宋复以此名县。又天门山，在城北二里，两峰如笋，律参天，亦曰天门拜相山。其相近者又有卢山，与府治对峙。○南山，在城南五里，岩洞轩敞如屋，洞中有石龙，鳞甲宛然，因名。龙隐洞山之左曰白云岩。又九龙山，在府西南六里，山有九龙洞，洞口有潭，深不可测，引流为陂，资以溉田。《志》云：九龙江陂，在府西八里。

　　会仙山府北二十里。有白龙洞，一名北山，盘曲数里，中多佳胜。《通志》：山在城北一里。○日山，在府东隔江九里，圆耸特立，拱峙郡城。又有月山，在府西二十里。

