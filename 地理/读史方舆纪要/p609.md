<!-- { "loadSidebar": true } -->
　　春秋时楚地。秦属黔中郡。汉属武陵郡。吴分置天门郡治零阳。晋又析置南义阳郡。宋、齐至梁陈皆因之。隋平陈，郡俱废，改置松州，寻又改为澧州治澧阳县。炀帝大业初，复改州为澧阳郡。唐武德四年，复为澧州。天宝初，曰澧阳郡。乾元初，又为澧州。宋因之亦曰澧阳郡。又建炎四年，徙治陶家市山寨，寻复旧。元为澧州路。明初，曰澧州府。洪武二十九年，降为州，属常德府，以州治澧阳县省入编户三十一里。明年，改隶岳州府，领县三。今仍旧。

　　州北控长江，南带洞庭，屏蔽江陵，咽喉潭、朗，亦形胜处也。五代汉末，马希萼以朗州兵攻其弟希广于潭州，希广上言荆南、岭南、江南连谋欲分湖南地，乞发兵屯澧州，以扼江南、荆南援朗州之路。盖州据荆州、岳州、常德三郡间，道里适中，形援相及故也。

　　○澧阳废县今州治。汉零阳县地。晋太康四年，析置澧阳县，属天门郡。宋、齐因之。陈属石门郡。隋初郡废，以县置松州，寻改澧州。大业初，为澧阳郡治。唐亦为澧州治。宋因之。明初省州城。洪武初改筑。本土垒，永乐中，以砖。成化、正德间，屡经修治。今城周九里有奇，有门五。

　　临澧城在州西南。汉充县地。晋太康四年，置临澧县，属天门郡。宋、齐以后因之。隋废。《志》云：州南六十里有申鸣城，楚大夫申鸣邑也。又宋玉城，亦在州南六十里之长乐乡。有铜昏堰，以铜冶为之，亩收三十钟。又马援城，在州东五十里，援征蛮时所筑。

　　○关山在州东十五里。山形盘据十余里，高八十余丈。兰江东奔，是山崛立水口，如关锁然，故名。相连为观山，《道书》谓之四十四福地。○彭山，在州西十里。唐高祖子元则封彭王，常宰是州，有惠政，因名。旧《图经》云：彭阜耸其西，关山列其东。是也。与彭山相接者曰钦山，在州西二十里。

　　大浮山在州西南百三十五里。亦名独浮山。跨石门、武陵、桃源三县界，中多石室、石坛及诸溪洞之胜。又铜山，在州西南四十里。相传山产铜，永乐间置冶于此。又将军山，在州南六十里。《志》云：高百余丈，周三十里。相传汉纪将军信曾寓于此。

　　○澧水州南三里。源出慈利县西之历山，东流会水，又东经石门县，会渫水，又东至州城下。州北七十里之涔水，州东二十五里之澹水，俱流合焉。下流入于洞庭。《楚辞》：濯余于醴浦。虞喜云：即澧水。亦曰兰江，以多兰蕙而名。亦曰绣水。《志》云：澧水经州东二里，水流旋折如绣云。

　　涔水在州东北。《水经注》：涔水出作唐西北天门郡界，南流经涔坪屯，屯曷涔水，溉田数千顷。又东南流注于澧水。又茹溪，在州西北百六十里，源出龙茹山。昔楚庄辛说楚王饮茹溪之流，即此。○盐井，在州北八十里，水咸苦。明初，立场煎盐，不成而废。

　　○三江口关州西北二十里。又州西北七十五里为古城关，皆昔时置戍屯兵之所。今古城关旁有营门遗址。又州北七十里有粮仓哨，其地本名泗水口，东接安乡湖口，北连荆江，每值水溢，荻芦蔽岸，支港四通，为盗贼渊薮。隆庆三年，设哨于此，增置官兵，为防御之计。

　　新城镇州东三十里。晋车胤尝寓此。唐李泌为州刺史，更筑新城。元因置新城镇。又有陶家市山寨，在州西。北宋尝徙州寓治此。○嘉山镇，在州东三十里，有巡司。又州东二里有兰江水马驿，州南六十里有清化马驿，北六十里有顺林马驿。又有水东递运所，在州东三十里。

　　安乡县州东南一百二十五里。东北至华容县九十里。汉孱陵县地，属武陵郡。后汉分置作唐县。东晋侨置南义阳郡。梁又置安乡县，为义阳郡治。隋平陈，郡废，县属澧州。唐、宋因之。县无城，今编户十里。

　　○作唐城在县东北。后汉建武二十六年，分孱陵县置作唐县，属武陵郡。晋属南平郡。永嘉末，杜作乱，荆州刺史王澄击之，军于作唐，是也。宋、齐因之。隋平陈，郡废，改县曰孱陵，属澧州。唐贞观初，省入安乡。《志》云：县南二十五里有杨城，宋绍兴中，贼杨么所筑也。

　　○黄山县北六十里。土石皆黄，一名金峰。又北有小黄山，昔人保障其上，城址犹存。

　　○澧江在县城西。南流而东折至华容县，入于洞庭湖。一名长河。《志》云：县西七十里澧江上有马波渡，相传马援征五溪蛮，渡兵于此。又涔水在县北，流经澧州界，入于澧水。涔水之北曰涔阳，有涔阳镇，入公安县界。

　　大鲸湖在县西北二十里。延袤数十里，下流入澧江，而达于洞庭。又大通湖，在县南二百里，接沅江县界。《志》云：县境湖池溪港之属，凡数十计，皆汇流注于洞庭。○景港在县东北四十里，上通荆江，下达洞庭湖。一名景源港。又夹港，在县北六十里，与荆州府石门县接界。

　　○石龟市县西四十里澧水上。旧为商民环聚处。又县南三十里有顾市，元时置驿于此。今废。今有南平水驿在县南。

　　石门县州西九十里。南至常德府桃源县百二十里，北至荆州府夷陵州长阳县三百七十里。汉置零阳县，属武陵郡。后汉因之。三国吴永安六年，分置天门郡治此。晋以后因之。陈改石门郡，仍为治。隋罢郡，改县曰石门，属澧州。今土城周四里有奇，编户二十五里。

　　○石门山县西二十五里。岩石壁立如门，县以此名。或以为即孙吴永安中山石自开处，误也。又县东一里有天门台山，顶方正如台，二小溪合流，台下为天门桥。又县西北一里有方顶山，山顶方平。○层步山，在县东北三里。《水经注》所谓澧水东历层步山者也。外望如一，内有三重，亦谓之层山。

　　夹山县东南三十里。周回三十里，高二百余丈，两峰并峙，故名。○仙客山，在县北十五里，高岩陡峻，一径萦纡。又黄石山，在县西北二百十里，有溪出雄黄。

　　○澧水在县西。自慈利县流入，又东经澧州境。○渫水，在县西百七十里，流经水南山、鲤鱼山，合阳泉南溪之水，至县西四十里入于澧水。《志》云：县西北四十里，又有道水，下流亦入于澧水。

　　○台宜寨在县西北。宋置。或云即今添平所也。又县西十五里有将军渡，渡口有石如将军状，因名。路通九溪、添平、麻寮诸处。洪武中，九溪卫拨军把守于此。

　　慈利县州西一百六十里。东至石门县八十里，南至常德府桃源县二百十里。本汉零阳、兖二县地。隋开皇九年，置零陵县，属崇州。十八年，改曰慈利县。大业初州废，县属澧阳郡。唐属澧州。宋因之。元元贞初，升为慈利州。明初复为县。城周二里有奇，编户六十一里。

　　○兖城县西二百四十里。汉兖县，属武陵郡。后汉因之。永和二年，武陵蛮叛，围兖城，是也。晋仍属天门郡，后废。宇文周时，后梁尝置衡州于此。隋开皇中，又于故城西南一里置崇义县。十八年，改衡州曰崇州。大业初，州废，县属澧州。唐初因之。麟德元年，以崇义并入慈利。○中城，在县西。后汉建初三年，武陵中蛮反。五年，荆豫诸郡兵讨平之。三国吴置中县。晋因之，属天门郡。刘宋元嘉十八年，天门蛮田向求等反，破中，荆州刺史衡阳王义季遣军讨平之。齐、梁属天门郡。隋废。

　　白抵城在县西北。高千仞，四面绝壁，上广十余里。宋建炎中，土寇廖辛据此为城，一名廖城。又有石柱城，山崖有石，壁立如柱。《志》云：县东五里有白公城，四面有门，相传楚白公胜所筑。又有蛮王城，在县东三十里茶林山顶。《郡志》：县南二百里有旧县治，洪武初废，迁县于今治。

　　○崇山县西三十里。相传即舜放兜处。《国语》：内史过曰：夏之兴也，融降于崇山。隋置崇州，盖以山名。又九度山，亦在县西三十里，上有石形似楼，名仙人石楼。下有九度水，蛮居其侧，曰九度蛮。明初，九度蛮作乱，谓此。○骑龙山，在县南四十里，以形似名。有黑龙泉，下流溉田。又铜盘山，在县东四十里，铜盘水出焉，下注为滩。《元和志》：铜盘、连钱、石马，澧阳之险滩也。又琼云山，在县东五十里，高耸干云，根蟠四十里。

　　天门山县西南百八十里。旧名松梁山。有十六峰环列，最高者为天门。沈约云：松梁山顶有石开处数十丈，其高以弩仰射不至，谓之天门。孙吴因以名郡。又有赤松山，在县西百六十五里，与天门山对峙。《郡志》云：山在县东百十里。

　　茅花岭县南三十里。高峻为群峰之冠。又百丈岩，在县西北六十里，一名百丈峡。东北至九溪卫七十里。石崖两面对峙，高逾百丈，中有小峡，长三十里，流泉峻急，古木槎牙。峡畔有路，通永定卫，最险。

　　燕子洞县东南三里。岩洞深广，可藏数千人。岩后有穴，秉炬可入。又县西有马涡洞，县南二十里有雷公洞，县西北又有水沉洞，皆深广。或曰：《汉志》酉水出兖县酉源山，即水沉洞也。○桃花洞，在县西三百里。宋熙宁中，蛮彭仕义反，澧州守郭逵破之于桃花洞，即此。又宾郎洞，在县西北二百里茅冈寨南，群蛮往来之径，一窦而入，后有大门，过此即为犭界。昔犭人侵扰，邀击而后屈伏，与之盟，画此为界。

　　○澧水发源县西三百里之历山。始出甚微，东过武口，又东流径茹溪县境，诸水俱注之。又东会于水，东南流入石门县境，水涨则溪涧合流，每多湮溺之患。

　　水在县西二里。源出永顺宣慰司界，东流至索溪，通四十八涧水为一，南至观嘉渚，汇于澧水，谓之后江。《志》曰：县有双溪，乃前后江合流之口。有芙蓉洲，至菱花渡而合，为一邑之胜。

　　○温阳关在县西。明洪武三年，蛮酋覃连构诸洞为乱，命周德兴讨之，至慈利，守险以拒，德兴出奇兵，破其数栅，直捣温阳关，拔之，贼遂溃。既而为伪夏所据。六年，命汤和等伐蜀，周德兴分兵取蜀之龙伏隘，进夺覃温阳关，和克归州，遣赵雄等取桑植容美洞，会德兴兵攻茅冈覃寨，克之。容美，见施州卫，盖与桑植接界也。又安福寨，在县西北。其在县境者，又有索口、西牛、武口、澧川凡数寨，俱宋置，为戍守要地。今分见下九溪、永定诸卫所。

