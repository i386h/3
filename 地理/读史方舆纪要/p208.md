<!-- { "loadSidebar": true } -->
　　○暨阳废县县东四十里。晋太康初所置县也。《寰宇记》云：本名莫城，汉莫宠所筑，以捍海寇，晋置暨阳县于此。隋省。唐武德三年，复置暨阳县，属暨州。九年，仍省入江阴县。又江阴故城，在今县治东北。《祥符图经》：城周十三里，北濒大江，杨吴天十年所筑，内为子城。宋庆元五年重修。元初毁。至正十二年盗起，城邑残破。十四年为张士诚将黄传所据。又三年，明师克之，初筑土城。龙凤十二年，以砖石，周九里有奇。嘉靖中，复增筑。今城墉屹然为江干锁钥。

　　利城废县县西五十里。《宋志》：晋元帝初，割海虞北境置利城县。永和中，移出京口。梁末，又析暨阳置利城、梁丰二县，属江阴郡。陈因之。隋废。唐复置，属暨州，寻与州俱废。《志》云：晋即海虞北境置利城县。宋元嘉中迁于武进之利浦。今有利城镇。又梁丰废县，在县西南，亦梁置。隋废。

　　舰浦城县西十八里。《志》云：陈至德初，江阴郡守倪启徙江阴县，治夏浦，筑此城，亦曰夏城。又县东三十里有陶城，其相近者又有闾城、郭城，相传皆南唐屯戍处。又有东西二舜城，在县东七十里，今曰东顺乡、西顺乡。

　　○君山城北一里，县之主山也，突起平野，俯临大江，一名瞰江山。宋南渡后，置营寨于山麓，有事时，此为战守要地。又北四里曰黄山，与君山皆以春申君名也，峰如席帽，上有石室，为杨吴时烽火之所，山之西曰马鞍山，北曰鹅鼻山，其形尖斜如鹅鼻，俗名鹅眉嘴，凸出大江，称为险要。又浮山，在县东北大江中，西临石碇，一名巫山，为江海门户，所谓巫门之隘也。《志》云：县北七里有大石山，山绝顶有石，高数十丈，俯瞰江水，其相接者曰小石山，俗呼为大石湾、小石湾。又东北五里曰萧山，亦曰小山，皆滨江形胜云。○彭公山，在县东北六十里。俗传汉彭越收江南，尝营于此山之东，因名。

　　香山县东二十里。相传春秋时，吴王尝遣美人采香于此，上有采香径，近大江。《十国纪年》：梁贞明五年，吴越攻常州，徐温率兵拒之，陈璋以舟师下海门出其后，张可琮以江阴兵从陈璋，败吴越兵于香湾，即此地也。又沙山，在县东四十五里，相传初本平地。晋宋间，江水泛涨，涌沙石成山。梁贞明五年，吴越侵淮南，战于沙山，为淮南所败，即此。

　　秦望山县西南二十七里。本名峨耳山，秦始皇常登此四望，因名。明初遣兵取江阴，张士诚据守于此，以拒王师，诸将乘风雨夺其山，进薄城西，遂克之。今自县之郡，此为通道。又青山在县西南十里，秀锐孤立，上有干将冶炉九所。宋齐丘撰徐温祠堂碑云：江阴之役，遇贼兵于覆釜之上，盖即青山云。○顾山，在县东南七十里，与常熟无锡分界处也，亦曰香山。

　　○大江城北一里。县境倚江为险，自昔为控守重地。刘宋元嘉二十七年，魏主焘南犯至瓜步，建康震惧，陈舰列营，连亘江滨，自采石至暨阳六七百里。五代时，吴越、淮南，往往角逐于此。宋南渡后，江阴之防尤重。建炎三年，刘光世、韩世忠，皆军江阴，以备金人海道之师。绍兴四年，命滨江诸州军，皆增设横江水军。隆兴二年，又以江阴、通泰、海道，江面阔远，命范荣专一捍御江阴至通州料角一带。乾道八年，知江阴军向子丰言：江阴军临大江下流，北与通泰相对，东连海道，西接镇江，最为控扼，今军备废弛，望仍旧分兵屯驻。元延中，两淮运使宋文瓒言：江阴、通泰、江海门户，而镇江、真州次之。是也。明初，以江阴为江津要冲，命将克江阴，使吴良守之，张士诚遂不能越江而有江北，亦不能溯江以窥金陵。《江防考》：县境大江，上自武进界桃花港，下至常熟县之界泾，凡百里，中间港浦二十有四，皆可登涉。其哨守之处为青草沙，自是而西北，有蒲沙，又西为唐沙。青草沙东南通福山港，蒲沙东北通狼山，乃天设之险，江阴之外户也，三沙之中，巫山门在焉，亦曰巫子门。明初，张士诚以舟师出马驮沙，溯流侵江阴，太祖亲帅兵自镇江东讨，追败之于巫子门，是也。

　　运河在城南。北引大江，繇黄田港贯城而南，至县南十里，经蔡泾闸，亦曰南闸，又曰下闸，又南十七里历月城桥，又十里至青镇，又南三十五里达五泻河，出高桥合无锡运河。宋皇中疏浚。明永乐十一年复浚。

　　横河在城东。亦引黄田港贯城而东，达县东六十四里之谷渎港。宋天禧中，知军崔立浚治。明洪武二十八年重浚。《志》云：谷渎港东一里曰令节港，西一里曰范港，俱北引江水，南合谷渎港，又南为三河口分二流，一接无锡新河，一入于长河，今有范港巡司在县东六十里，又东即常熟县界，至县治凡三十六里。○长河，在县东南十里，自运河分流，经县东南十五里繇里山，曰繇里泾，又东南亦注于无锡县之新河。

　　申浦县西三十里。一名申港，相传春申君所开。导江南流，置田为上下屯，又南经武进县界，分为二，东入无锡五泻河，西入武进三山港，俱达于运河。唐兴元初，韩镇润州，造楼船，繇海门大阅至申浦而还。宋隆兴二年，议开申、利二港，上通运河。乾道二年，漕臣姜诜等请造蔡泾闸，及开申港上流横石，次浚利港以泄水势。《志》云：宋设申港寨，又设巡司于此。元因之。明初废。洪武二十四年，亦尝浚治。弘治六年复浚。又利港，在县西五十里，导江水南行，入武进界，下流亦达于运河。洪武二十一年开浚。弘治六年，工部侍郎徐贯治三吴水利，发民浚申、利二港及桃花港，以疏积水，三港中，利港为役最巨。正德六年，又尝浚治，自利港而西十五里，即武进县之桃花港也。《志》云：桃花港，自大江分流而南，合县西六十里之立埭河，而入武进县界。

　　黄田港县北二里。相传春申君所开，导江水溉田，因名。邑人于江口置闸，号上闸，于县西南十里蔡泾口置闸，曰下闸。旧有支港数十处今多为潮沙所湮。其南接于运河。《江防考》：黄田港切近县治，最为要害，宋置营军戍守。县西南十里曰蔡泾，西接夏港，东通黄田，有蔡泾闸，又东绝运河而接于横河。明天顺间，武进奔牛、吕城坝闸颓坏，运道浅淤，议改从孟渎、蔡泾出江，漕舟多遭覆溺，乃复治故道。

　　夏港县西十里。北通大江，东南行出蔡泾闸，与黄田闸合流入运河。其支流为崇沟河，在县西南十五里，一名北山塘，南合武进县之三山港。《江防考》：县境通潮诸港、黄田、夏港，最为津要。宋置夏港寨，自港口而西九十里，即武进之孟河口也。明初置利港巡司于利港东。天顺初移于夏港口，仍曰利港巡司。《志》云：司在今县西二十里。○新沟港，在县西二十里，亦自大江而南，合武进之三山港。正德七年重浚。

　　石头港县东三十里。北通大江，南入横河。有石头港巡司。宋淳熙中，知常州章冲言：州东北澡港、利港、黄田港、夏港、五斗港，江阴东之赵港、白沙港、石头港、陈港、蔡港、范港、令节港，皆古人开导，以为灌溉之利，今所在湮塞，宜随宜浚导。《志》云：白沙港在县东十里，雷沟港在县东三十五里，又东二里曰陈港，又东十一里曰蔡港，俱北达大江，南达横河，宋滨江置戍处也。○石牌港，在县东二十里，亦自大江通横河。《志》云：县东十八里有真山，一名甑山，有大石横亘江流中，因名石筏山，又曰筏梁山，亦名石牌山，港因以名也。宋置石牌巡司。元因之。明初，张士诚遣兵袭江阴，明师败之于石牌港，即此。

　　○杨舍镇县东五十五里，旧有杨家港。宋乾道六年，命两浙运副刘敏士等，于杨家港东，开河置闸，通行盐船，仍拨官兵守卫，并不时挑浚。自是商旅聚集，谓之杨舍镇，为沿江冲要。嘉靖中，以倭乱置堡设营，以参将领之，与常熟之福山、通州之狼山，相为应援，江中有褚家沙，北与狼山密迩，亦分兵戍守。自是而东，江流浩瀚，直接大海，捍御为难，西上则至孟河一带，江面颇狭，又多阴沙，大宗难于转舒，故防卫以杨舍为切。

　　青镇县南四十里，运河所经。又南四里曰四河口，自运河分枝，东通常熟，西达武进，其南北即运河经流。旧《志》：县滨江为险，而青实腹里之冲要。○长泾镇，在县东七十里，居民稠密，与无锡县分界。繇此出常熟，亦为通道。

　　六射垛寨县北四里。相传为秦始皇射垛。宋置寨于此，以控扼江滨。县西十八里有弩台，盖亦昔时守御处。又有小石山寨，在小石山下，亦宋置。○石桥寨，在县东四十里。《十国纪年》：宋伐南唐，吴越亦取其江阴宁远军石桥寨。其地有石桥，今为石桥市。《志》云：石桥东有故宁远寨，又县东南四十里有安边寨，俱南唐所置，今废。明教寺，即故安边寨也。

　　靖江县府东北百十里。东至海口六十里，北至扬州府泰兴县界二十五里，东北至泰州如皋县界三十里。本江阴县之马驮沙。元末，张士诚将朱定、徐泰常据此，筑土城，周七里有奇，寻为明师所克。明初仍属江阴县。成化七年置今县。十三年，因故城修筑。正德初，复增修完固。今编户五十七里。

　　○孤山县东北二十五里，旧在大江中，去岸五六里，距山百步有石碇，亦在水中，与江阴浮山相对。成化八年，潮沙壅积，转而成田。今山在平陆矣。

　　○大江在县东南。《志》云：县本江中一洲，曰马驮沙，中分为二，曰马驮东沙、马驮西沙。江环四面，自县西至孟渎百余里，又西至金陵四百里，大江滔滔而下，至此分为二以入海。县居江海之交，中流屹立，实京口、金陵之锁钥也。天启以来，潮沙壅积，县北大江竟为平陆，因开界河与泰兴缘河为境。《江防考》：县横亘江津，东枕孤山，西引黄山，地方二百余里，汊港浩繁。若结水寨，屯重兵与江阴、泰兴相犄角，使窥伺者不敢轶出其间，亦绸缪未雨之策。

　　展苏港县西二里。又县西十五里有南新港，有新港巡司。《志》云：元初设马驮沙巡司。明初改建于马驮西沙，后为潮汐冲坍。永乐四年移于新港云。又有大新港，在县西南十五里。○澜港，在县西通城河。又县西北十里有杨铁港，又西北三四里有范家、徐家等港，县西北五里曰蔡家港。明初张士诚遣兵援泰州，舟师次范蔡港，疑即此二港云。今堙。

　　孤山港县东北十二里。以近孤山而名。又县西南十二里有焦山港，其西里许曰杨机港，又西南二里曰西杨机港。旧《志》：县滨江诸港，凡六十有四，今西北一带，多为潮沙所湮，而东南一带，亦决塞不时云。○蟛蜞港，在县东十五里。正德二年，议建东沙巡司于此。
