<!-- { "loadSidebar": true } -->
　　杨岭县北三十里。北抵天目，西北通南直宁国府驿路。又有杨岭，在县西南二十五里，路通昌化。《志》云：县西三十里有芦岭，迤南曰金鸡岭，北曰罗纹岭，谓之三岭。皆与昌化县接界。一云罗纹岭在县西北五十里。又水凝岭，在县东北九十里，高三百丈，接安吉州界。浮云岭在县东南四十里，高二百五十丈，界接新城。

　　大鸣岩在县北三十里寨村之东。岩独高峻，四围石如小城，相传钱氏尝屯军于此。岩顶平广，可十余亩，有池甚深，虽旱不涸。

　　○浮溪县治西二里。源出天目山，一名锦江。阔五十二丈，深五尺，经县南，合众流而为紫溪。《志》云：紫溪在县南三十里。天目上源有蛟龙池，又有上中下三池。池之上有潭，形如仰箕，谓之箕潭。箕潭溢入上池，悬崖五十仞，出石壁间，环流而注中池，复垂崖三十余仞，喷溢而注下池。其深莫测，溢于大径口、小径口，西南流，过县界，分流为紫溪。阔四十五丈，深七尺，合昌化柳溪之水，入分水县界。又合桐庐之水，以达于浙江。唐贞元十八年，县令杜咏开浚，溉田四千余顷。又凿渠三十余里，以通舟楫。溪下旧有燕尾滩，最险恶。宋绍兴间，县令邵文炳凿平之。○交溪，在县西十五里。浪山、柳溪二水合流于柱石山下，因名。下流入紫溪。

　　虞溪县北十五里。源亦发于天目，有三溪同为一流，至此经虞将军庙，曰虞溪。又南流五里，经丰陵村，曰丰陵溪。又南五里经零口村，曰零口溪。南流七十余里而达分水县界。○藻溪，在县东南二十里。源出县东落云山，南流六十里，入分水县界。

　　○豪迁关在县西北。《志》云：天目西麓有豪迁关，路通孝丰及南直宁国县。又有西关，在西天目东麓，路通安吉。东关在西天目西麓，路出孝丰。

　　阅武寨县北五十里阅武山上。《志》云：山高二百丈，周四十里。吴越置寨于此，以备淮南。

　　新城县府西南百二十里。东至富阳县四十五里，南至严州府桐庐县四十五里，西南至严州府分水县九十五里。本富春县地。吴置新城县，属东安郡，寻废。晋太康末，复置属吴郡，后又废。咸和九年，复置新城县。宋、齐因之，仍属吴郡。陈属钱唐郡。隋省入富阳。唐永淳初，复置属杭州。吴越时曰新登县。宋复旧。旧有城，亦吴越时置，后废。前朝嘉靖三十四年修筑，周三里有奇。编户十二里。

　　○杜棱城在县治东，萧梁时为新城戍。太清三年，侯景陷台城，遣其党宋子仙等东屯钱唐，新城戍主戴僧拒之，既而子仙急攻钱唐，僧降，盖僧与贼相持于钱唐也。唐大顺中，钱Α将杜棱因山筑城，恃为保障，因谓之杜棱城。宋天禧中，尝修筑，后圮。前朝嘉靖中，改筑今城。

　　南新废县县西五十里，又西至於潜县六十里。宋乾德六年，置场于此。淳化七年，改为南新县。熙宁五年，废为镇。元至元十三年，置巡司于此，明初废。

　　○百丈山县南五里。一名卓笔峰，鼍江绕其北。又绿衣山，亦在县南五里。旧名乌伊山，高三百余丈，周八十五里。又县西八里有大雷山，《志》云：县之主山也。又豪山在县西二十里，一名崤山，高二百五十丈，周七十里，有岩洞泉池之胜。

　　青牛山县西北七十里。一名宝福山，山分三支，逶迤而南。有青牛岭，通於潜大路。

　　○鼍江县南二里。《志》云：旧时江流甚阔，元时水失故道，溪涨沙平。今县南二十五里有深浦，阔二十丈，深浅无恒，潮水往来，溉田五千顷。又东南港口有将军石，下临大江，石壁周围，相传宋时观兵处也。嘉靖间，建墩堠于其上。

　　葛溪县西七里。其源有三：一出县西六十五里之渔洲山，曰西溪。一出县西七十里之回源池，曰釜源溪。一出县西六十里之灵隐洞，曰盘石溪。至南新城而三水合流，谓之三溪口。至县西三十五里之里仁桥，合分水县之佘源水，又东经县南合松溪，至县东南十里，为渌渚。又南二十里，至岘口，入于江。《志》云：自渌渚埠达江，始通舟楫。由渌渚而上至各溪港，惟竹筏往来而已。明初张士诚侵严州，李文忠遣将何世明败之于分水。既而复据分水新城间之三溪，世明击败之，即此三溪口也。

　　松溪县东北五里。自临安锦溪分流，合诸山谷之水，由西北三十里之依岭而入县界。过县北八里之新堰，绕县西南流，至双港口，会于葛溪。○湘溪，出县西四十里郑家山，东南流，至县西张涧口，合于葛溪。又佘溪，在县西七十里。自分水县境流入，至县西三十里岩石岭，合于葛溪。

　　○东安镇在县东，近富阳县界。唐光启二年，钱Α为杭州刺史，欲由海道讨薛朗于润州，发东安、浙江、静江三都将将其兵。又大顺二年，Α将杜棱镇东安，始营新城。胡氏曰：Α盖置东安等都将，分屯沿江一带。《九域志》：新城县有东安镇。今县东去富阳四十五里，富阳尝置东安郡，故Α以此名镇云。

　　昌化县府西二百十里。东北至於潜县五十里，西至南直徽州府百九十里。本於潜县地。唐垂拱二年，为紫溪县地。万岁通天元年，析置武隆县。圣历三年，省入紫溪。长安四年，复置。神龙元年，改曰唐山。大历三年废。长庆初复置。五代梁时，钱氏改曰金昌。后唐同光中，复曰唐山。石晋天福七年，改曰横山。寻又改曰吴昌县。宋更名昌化，仍属杭州。无城。今编户九里。

　　○唐山县治北。延袤五里，为县治之障。又县治前有青山，在双溪南岸，延袤四里，其状如屏，一名南屏山，亦曰官山。又武隆山，在县治西北一里。高百余丈，延袤二十里。唐武后以为己谶，因以名县。神龙初，改曰唐山，亦因山名以黜武氏也。

　　柳相山县东南三十里。高千八十丈，延袤百三十里。柳溪经其麓，东接於潜紫溪，南入分水县界。《志》云：县南二十五里有仁山，山势蟠回，溪流九曲。又十里有石┺山，相接者曰金山。上有玉岭，石壁峭立，高百余丈，泉瀑飞流。下有石穴，曰龙孔泉，居民赖以灌溉。旁有金紫岩，峰峦甚秀。○福泉山，在县西南五十里。高千丈，周四十五里。其最高峰曰铜坑，亦名铜坑山。东接分水，南带淳安，西亘绩溪，顶有龙池。

　　百丈山县西三十里。高千五百丈，延袤二十里。一名潜山。《舆地志》：尧时洪水，此山潜而不没，高距水面百丈，因名。上有太公潭，相传以泰伯采药名。今山多灵药。北接大鹄山，山延袤五十里，高亦千丈。中平坦，有龙池三百亩。《志》云：大鹄山在县西北六十里。又千顷山，亦在县西北六十里。高千六百丈，延袤六十里。巅有龙潭，广数百亩。又西有洋丁山，皆接南直宁国县界。其水北流，入宁国县之东溪。

　　昱岭山县西七十里。高七十五丈。山势险阻，介于徽、杭两郡间。其水南流为顺溪，北流为蘧溪，会于柳溪。岭上置关，元至正中，徽饶寇入犯处也。今详见重险昱岭。○龙塘山，与昱岭相接，怪石峙立，林谷幽邃。中有龙洞，深不可测。县西八十里，又有大明山。高千余丈，延袤九十里。山巅平旷，三千余亩。中有龙池瀑布，其南跨严州府界。

　　车盘岭县西五十里，路出徽州。《舆程记》：自车盘岭而西三十里，为老竹岭。岭高二里，径道崎岖。又西十里为王干巡司，属徽州府绩溪县。又九十里而至徽州府。又栈岭在县西百里，一名分界岭，亦与绩溪县分界处也。

　　○双溪在县治南。县境之水，西北自宁国，西自绩溪，西南自淳安，支分为数十溪，汇流于县之西境。经县西十里之晚山东，而为晚溪。又东经县治前，溪中有洲，水分南北，因曰双溪。过县复合为一，湍流氵朋湃。又东南汇县境诸溪之水，而注于柳溪。

　　伽溪县南二十里。又南十里有览溪。县南境诸水远于双溪者，皆附二溪以径达于柳溪。《志》云：县西三十里有百丈溪，出百丈山下。南流为沥溪，东流为董溪，合流注于晚溪。又颊口溪，在县西北五十里。其地有两崖并峙，谓之石门水。循门而出谓之颊口，南流合云溪而达双溪。

　　柳溪在柳相山下，县境诸溪悉汇于此。上下三十里，巨石参错，屹峙中流，湍激汹涌，东汇于於潜之紫溪。

　　○昱岭关在昱岭上，见前。又黄花岭关，在县西北三十里黄花岭上，与南直宁国县接界。

　　手镇县西九十里手岭上。岭甚平坦，旧置巡司于此。元末以徽寇犯境，移于县西南株柳村。前朝移置于湛村，在县西二十里，仍曰口巡司。○石路，在县西二十五里，地名破山湾。南临深溪，北抵绝壁。旧时行者必渡溪而南，迂行数里，复渡北岸。天顺间，乡人开凿此路，无复二渡之险。

　　附见：

　　杭州卫在府城内。又有杭州右卫，俱洪武八年置。

　　海宁守御千户所在县治东，直隶都司。

　　◇严州府东北至杭州府二百七十里，南至金华府一百五十里，西至南直徽州府三百七十三里，西南至衢州府二百六十里。自府治至布政司见上，至南京一千一百七十里，至京师三千五百八十里。

　　《禹贡》扬州之域。春秋时属吴，后属越。战国时属楚。秦为会稽、鄣二郡地。汉属会稽、丹阳二郡。后汉属吴郡及丹阳郡。建安十三年，孙吴始置新都郡。晋改为新安郡治始新县。而富阳诸县仍属吴郡。宋、齐以后因之。隋平陈，郡废，分属杭州、歙州。仁寿三年，改置睦州。大业初，改为遂安郡治雉山县。唐武德四年，复为睦州时又于桐庐县别置严州，取严子陵为名，兼领分水、建德二县。七年，严州废，而以睦州为东睦州。八年，复为睦州。武后万岁通天二年，州移治建德县，即今治也。天宝初，曰新定郡。乾元初，复为睦州。五代时，钱氏因之。宋仍曰睦州亦曰新定郡遂安军节度。宣和初，改曰建德军节度。宣和三年，改曰严州。咸淳元年，又升州为建德府以高、度二宗皆尝为潜邸也。元曰建德路。明初，改建安府。洪武八年，曰严州府，领县六。今仍为严州府。府山川宏伟，水陆险。据临安之上游，当衢、歙之冲要。宋方腊倡乱于睦州，而杭、歙诸郡，皆不能固。长江以南，举岌岌焉。元人既平江南，以董文炳驻守临安。既而衢、婺诸州，皆复起义兵应宋。文炳策之曰：严州不守，临安必危，亟使唆都往镇之。于是诸州之兵，相继败散。明初规取浙右，先下严州，以重兵戍之。敌之喉吭，既为我得，由是拓土开疆，芟除桀黠，岂不以地利乎哉？

