<!-- { "loadSidebar": true } -->
　　何买寨在卫北。洪武十年，安陆侯吴复遣将杨文击普定贼，破何买等寨，是也。又穿心堡，在卫东二十里，有穿心堡桥。《志》云：卫西十里，有诸葛营，相传武侯遗址。○普利驿在城南门外，隶安顺府。又城西一里，有普定站。

　　◇安庄卫指挥使司东至普定卫六十里，东南至安顺府九十里，西至安南卫百十里，北至水西界百二十里。自卫治至布政司二百四十里，至江南江宁府四千四百二十里，至京师八千三百里。

　　古西南夷地。元为永宁、镇宁二州地。明洪武二十三年，置安庄卫《志》云：洪武十四年，置纳吉堡，是年改为卫。隶贵州都司，领守御千户所一。

　　卫近接黔、蜀，远控滇、粤。而关索岭者，又明初用兵之地也。洪武十六年，太祖尝谕傅友德云：关索岭非古道，古道又在西北，可以大军蹂之，开此道以接普定，即芒部渠长可尽获也。噫！用兵于西南卫，其绾毂之口矣。

　　○安庄城今卫治。洪武二十五年筑，以石。有门四，周四里有奇。

　　○青龙山在卫城南。连峰叠，委迤如龙，下有嘉乐池。其对峙者曰白虎山，亦在城南。又龟山，在卫西南五里。○东坡山，在卫东三里，逶迤盘郁，高三十里，亘十余里，卫之名山也。《志》云：卫东一里有玉京山，又有笔架山，皆与东坡山相接。

　　环翠山在城北。林木苍翠，环拱卫城。又白崖山，在卫西三里，山势起伏联络。自水西至普定欢喜岭、老虎关、马场铺、龙井铺等处，绵延百里，至此而止。又慈母山，亦在卫西三里，形如母负子，俗名背儿崖。又有螺山，在卫西三十里，下有大河。○白马洞，在卫南三里。又卫西五里，有紫云洞，一名太极洞，以上圆下方也。又有巢云洞，在卫北二十里，皆有泉石之胜。又有黑洞，在卫东一里。又卫东南五里，曰仙人洞，皆深黑，非秉炬不可入。

　　○乌泥江《志》云：在卫南百里。源出山箐中，汇诸溪涧之水，其流始盛。东南流入金筑安抚司界，又东南入定番州界，流急水浑，故曰乌泥，即都泥江也。详见川渎盘江。

　　白水河卫南三十里。源出山中，悬崖飞瀑，自高注下，三相承，凡数十仞。湍激若雷，时有云雾塞其下。《滇程记》云：白水驿达渣城有鸡背、关岭、白石堡、安笼箐，凡六亭。谚云：渣城白水，半人半鬼。盖滇路之险绝者。南流经慕役长官司，注于盘江。

　　杨吉河卫西南十五里，下流注于白水河。又贺家溪，在卫城北，源出东坡山。东北流，绕卫城中西出，溉田甚广。又石溪，在卫南四十里，流入慕役长官司界，注于白水河。○荻芦池，在卫北六十里。周回八里，中有小岛，居人资以灌溉。又有石泉，在卫西三里，出石窦中，引流灌田。其相近有丰泉，出白崖山下，浸灌颇广。又清泉亦出白崖山，其下流为浦泉，合于城西五里之碧溪，入白水河。

　　○老虎关在卫东二十五里。与普定卫接界，又木各屯，在卫东南九十里，旧为戍守处。

　　白水堡卫南二十五里，堡东为安庄站。又北口堡在卫南五十五里。南口堡，在卫南八十里。堡东为查城站。又有查城驿，西南至安南卫三十里。

　　关索岭守御千户所卫南五十里。洪武二十一年，置关索岭、鸡公背二堡，寻并鸡公背入焉。二十五年，置为所，建城，以石，有门三，城周三里。亦置关岭所。

　　○关索岭即所治，滇黔通道也。洪武十五年，谕吴复等取关索岭。既又敕曰：若通关索岭，慎勿与蛮人战于岭上，当分哨直捣其巢穴，以掩袭之，使彼各救其家，不暇纠合以抗我师。其旁土寨即未能下，合兵攻之，无不克也。继而诸将克关索岭，又取其旁土寨数十。《滇程记》：鸡公背与关索岭相对，两山之趾，界以溪涧。岭凡四十三盘，至巅，有香树坡、小箐口坡、白口东坡、安笼箐坡、胡椒凹、象鼻岭，左右皆崖箐万仞，中仅有道如梁。行者忄栗且汗矣。今亦见永宁州顶营长官司。

　　○马跑泉所北十里。相传关索领兵至此，马跑泉出，因名。

　　○阿咱寨在所南。洪武十五年，吴复等攻关索岭，别将顾成克阿咱等山寨。既而蛮攻安庄，成复击破之，进击阿咱寨及围鹿角、当硬诸寨，追破慕役诸蛮贼，是也。

　　◇安南卫指挥使司东北至安庄卫百十里，南至普安卫安笼所二百二十里，西南至普安州安南所百五十里，西至普安州百六十里，北至普安州界二百五十里。自卫治至布政司三百四十里，至江南江宁府四千六百五十里，至京师七千一十四里。

　　古西南夷地。蜀汉及晋俱属兴古郡。唐为国地。宋为罗甸国地。元为普安路地，隶云南行省。明洪武二十三年，置安南卫先是，洪武十七年，置尾洒驿，属普安军民府，至是改置今卫。隶贵州都司。今亦置安南卫。

　　卫据山川之胜，扼往来之冲，指臂滇、黔，恃为襟要。

　　○安南城今卫治。《志》云：洪武十七年置尾洒驿。二十年，置尾洒递运所。二十一年，置尾洒站及尾洒堡。二十三年，置卫治江西陂。二十五年，迁治尾洒堡，因筑卫城，以石。有门四，城周四里有奇。

　　○尾洒山卫南二里。山势高耸，其巅常有云雾，土人因名尾洒，犹华言水下也。又玉枕山，在卫南一里。独秀山，在卫东一里。又东一里，有飞凤山。卫东北五里，有龙翔山。○白基山，在卫西三十二里。巍峨挺秀，旁有削壁。《志》云：卫西南五十里有白石崖。崖壁峭绝，飞泉下垂。

　　盘江山卫东三十七里。东北与安庄卫为界，石路屈曲，降陟峻险。西南至普安州百八十里，山盖诸州之望也。○爆石岩，在卫东二十里。岩崖高峻挺出，山半有泉，出石窦中，流注深潭。又清源洞，在卫东十二里，洞深旷，有清泉流出，当官道傍，行旅资焉。又朝阳洞，在卫城西南一里，岩峦高耸，林箐茂密，日出则光先照，有泉出石隙中，澄澈如练。

　　江西坡卫西南三十里，高耸宽平。洪武中，置卫于此。后迁今治。坡旁有河。洪武十五年建桥跨其上，曰江西坡桥。又江西坡铺，亦置于此。商民辐辏，无异城市。

　　○盘江卫东四十里。自云南沾益州流入界，又南入安顺府境。其间崖壁隘束，林箐障阻，纡回隐见，广不过里许。至沙麓津则上下皆迫狭，岸广中深，其流尤细而瘴疠郁蒸，行旅艰阻。嘉靖初，尝疏涤之。未几壅滞如故。《志》云：盘江自乌撒过西堡诸溪，流经皮古、毛口诸屯，合规模小溪水，至下马坡转南，入岩穴，或见或隐，下通乌泥江。似误。今详大川盘江。

　　者卜河卫东南四十里。源出普安州杨那山，曲折二百余里，至永宁州界，入于盘江。又江西坡河，自江西坡东南流，亦入于盘江。

　　○乌鸣关卫南二里山巅。下入深箐，称为奇险。洪武中，置有戍兵，俗称老鸦关。又盘江关，在卫东盘江上。其下即盘江渡，为云贵孔道。两山陡夹，水势汹涌，行者惮之。○尾洒堡，在卫城东北，又尾洒驿、尾洒站及递运所俱置于此。

　　◇毕节卫指挥使司东北至赤水卫百七十里，南至水西奢香驿百六十里，西至四川乌撒府二百五十里，北至四川镇雄府二百四十里。自卫治至布政司四百五十里，至江南江宁府九千三百九十里，至京师九千六百六十里。

　　汉属西南夷地，后属郡地。唐宋为罗鬼国地。元为八番顺元等处军民宣慰司地。明初为贵州宣慰司地。洪武十六年，始置毕节卫《志》云：洪武十五年，傅友德平乌撒诸蛮，置乌蒙卫于乌蒙境内。明年，奏请徙置于此，因毕节驿为名。隶贵州都司，领守御千户所一。今仍置毕节卫。

　　卫通道滇、蜀，控扼苗蛮。洪武中傅友德驻此，以其地宽广，四面皆夷，路当冲要，因请置今卫以保障边隅，联络形势。其后群蛮蠢动，所藉以解散奸谋，振扬武略者，恒繇于此。天启初，水西安邦彦作乱时邦彦结永宁贼奢崇明、乌撒贼安效良寇掠川贵及滇南之境，而邦彦为最强，议者谓以重兵临毕节，扼其交通四出之路，而后可以奇兵四面俱进。由贵州抵大方大方，水西贼巢，路险，贼惟恃毕节一路外通。毕节至大方不及六十里，贼所必争者也。毕节守而贼四走之路断矣。既而水西克平，果繇毕节为我所扼也。唐凤仪言：毕节诸蛮出入之所，为川、贵藩篱。自四川之镇雄乌撒永宁以迄云南沾益，其安危之故，系于毕节而已。

　　○毕节城今卫治。洪武十六年，傅友德使别将汤昭立排栅为守。二十年，始筑卫城，以石。有门四，周三里有奇。

　　○木稀山卫东四十里。崖陡峻，石磴崎岖，仅容一马，设关以守其险。《志》云：卫东一里，有青螺山。二里，有东壁山。其相接者曰崧山。又卫南二里有南霁山。北一里，曰北镇山。又北一里，曰脱颖峰，亦曰笔峰。又云峰，在卫北五里，一名灵峰。卫北百里又有石笋峰，以孤峰独立而名。

　　翠屏山卫西九十里。四时苍翠，望之如屏，与四川乌撒府接界。又七星山在卫西九十里，七星关置于此。见前重险七星关。○鼍音洞，在卫南五十里。一名响鼓洞。又丰乐原，在卫西十里，平原沃野，丰乐铺置于此。

　　○响水河卫东二里。源出四川镇雄府。东南流经此，悬崖飞瀑有声如雷。《志》云：河源有三，合流为一。南入落析水河。○落析水河，在卫南八十里。经归化、鸽鸦二关间，流入水西境，为陆广河之上源。又南加河在卫南十里，源出卫西四十里之清水塘，流入落析水。

　　七星关河卫西九十里，即盘江也。自乌撒卫流经此，两岸壁立，有七星渡。嘉靖中，改建桥于其上。下流入云南沾益州境。○威镇河，在卫东十里，上有桥，路出赤水卫。又归化河，在卫南四十里，其下流皆入水西界，合于落析水。

　　○善欲关卫南五里。又老鸦关在卫西三十里，道出乌撒。○木稀关，在木稀山上，与赤水卫接界。又北镇关，在卫北二里北镇山下。《志》云：卫西北二十里，有罗罗关。卫南八十里，又有落析关，临落析河渡。又铁锁关，在卫西南。戴金云：由四川永宁赤水以至毕节，重冈巨箐，马不成列，间关百倍。由毕节铁锁关而入，则山箐益深，道路益险，部落有名，巢居非所矣。

