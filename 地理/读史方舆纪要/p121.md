<!-- { "loadSidebar": true } -->
　　灵昌津在白马津西。旧《志》云：在灵昌县东北二十二里。一名大曷。相传澹台灭明斩蛟投璧处也。《水经注》：灵昌津，本名延津，一名延寿津。后汉建安六年，袁绍遣颜良攻白马。曹操驰救，荀攸曰：今兵少不敌，必分其势乃可。公到延津，若将渡兵向其后者，绍必西应之。然后轻兵袭白马，掩其不备，良可擒也。操从之。既而与绍战于延津，绍大败。晋永嘉初，群盗汲桑、石勒等入邺，大掠而南。济自延津，将击兖州，刺史苟讨败之。三年，刘渊使其将刘景攻黎阳，克之。时晋将王堪屯东燕，景败堪于延津，沈男女三万余人于河。咸和三年，石勒击刘曜于洛阳，至河渚，不得渡。流澌忽因风冻合，渡讫复泮。勒自以为得天助，改曰灵昌津。建元二年，石虎作河桥于灵昌津，采石为中济，石下辄随流去，用工五千余万，而桥不成。虎怒，临河斩匠而还。盖大河深广，必下石为中济，两岸系巨以维船，然后可以立桥，如河阳蒲津之中氵单是也。刘宋景平元年，魏主嗣侵宋，自灵昌津济，遂如东郡。元嘉七年，到彦之等收复河南，诸军进屯灵昌津，列守南岸，西至潼关。唐天宝十四载，安禄山自灵昌渡河，以约败船及草木，横绝河流。一夕，冰合如浮梁，遂陷灵昌郡。津旁有湖，周十里许，曰灵昌湖，盖大河所汇也。今涸。胡氏曰：滑台城下为延津，又西为灵昌津。王氏曰：灵昌津在白马津之西，近河南之延津县界。今亦见延津县。

　　长寿津在县东北。《水经注》：河水径滑台城，又东北径凉城县，又东北为长寿津。《述征记》：凉城到长寿津六十里，河之故渎出焉。王氏曰：自汉以来，长寿津为黄河故道。南北朝时，黄河自漯河入海，因谓之故渎。北魏永熙末，魏主遣贾显智御高欢于滑台，欢遣相州刺史窦泰趋滑台，遇于长寿津。显智阴约降于欢，引军退。即此。

　　胡良渡在县东北，接开州境，亦旧时大河渡口也。唐乾元二年，史思明自范阳南寇，遣其伪相周挚，分道自胡良渡会于汴州。良，亦作梁。五代晋天福二年，杨光远击范延光于魏州，引兵自滑州逾胡梁渡。四年，以胡梁渡月城为大通军。二年，契丹入寇建牙元氏，晋主命景延广自滑州引兵守胡梁渡以备之。是也。或曰即故鹿鸣津矣。

　　白皋渡在县北，亦大河津渡处。唐乾元二年，史思明自范阳南寇，分四道渡河。一出黎阳，一出胡梁，思明自引军出濮阳，分遣其子朝义出白皋，皆会汴州。后唐同光末，魏州军乱，李嗣源讨之，为乱兵所推。嗣源寻自相州由白皋济河，至滑州。石晋天福二年，杨光远击范延光于魏州，自大梁进兵，由白皋趣滑州。是也。

　　濮渠在县南。旧自河南延津县界分濮水为渠，又东入开州界，仍合于濮水。今涸。《水经注》滑台南有濮渠，是也。寸金潭，在县东北，旧为大河经流处。宋宣和二年，王黼言：河流自韩村埽冲至寸金潭，自成直河。即此。今涸。又有滹沱泽，《志》云：在县北三里，周五里，亦大河之余浸也。

　　金堤在废灵河县西南五十二里。隋大业中，置金堤关，寻废。《括地志》：千里堤，在白马县东五里。即金堤也。《元和志》：金堤在酸枣县南二十三里。王氏曰：今在滑州界。汉孝文时，河决酸枣东，溃金堤。汉成帝建始四年，又决东郡金堤。杜佑曰：白马县有瓠子堤，亦曰金堤。后汉王尊为东郡太守，河水盛溢，泛浸瓠子金堤。尊躬帅吏民祀水，请以身填金堤，因止宿堤上，水波稍却，即此处云。《邑志》：金堤在县南二十三里。县西南三里有故瓠子堤，三十里有东西大堤。其南复有一堤，西接卫辉，东连开州界，土人呼为夹堤。又有新堤，正统初，河决河南胙城县，泛溢入境三十余里，因筑此堤障之，东接长垣县界，号曰新堤。又有陈公堤，在县南门外，宋滑州守陈尧佐所筑。

　　○六明镇在胡良渡口。石晋天福二年，范延光举兵魏州，其将冯晖等引兵至六明镇，渡河击晋军，为杨光远所败。周广顺中，河决六明镇。显德初，遣使修塞之。胡氏曰：镇即大通军之地。是也。或以为即故鹿鸣城，误为六明云。○老岸镇，在县东南七十里，今有巡司。

　　鱼池店在废灵河县东。五代汉乾元年，河决于此，谓之鱼池口。周显德初，遣使修塞。天圣五年，浚鱼池埽减水河。《宋志》：大河径县界，有韩村、房村、石堰、鱼池、迎阳等埽。今县有鱼池、迎阳等铺。○草市，旧在城西南。胡氏曰：滑州城外旧有草市，以草舍成市而名。石晋天福二年，范延光举兵魏州，遣兵渡河，焚草市，即此。《邑志》：由县南门外出草市，穿堤有大路，挟东西龙潭，谓之龙河道口。

　　石柱店在县南。唐兴元初，李希烈据汴州，滑州刺史李澄初降于希烈，至是希烈使澄攻宁陵。澄至石柱，使众阳惊，烧营而遁，密请内附处也。宁陵，今河南归德府属县。○王铁枪寨，县东北四十里。五代梁将王彦章尝屯兵于此，因名。

　　东明县府南百八十里，旧在州东南百里。西至长垣县七十里，东至山东曹州六十里，南至河南仪封县百里。本汉冤句县地，唐宋因之。宋乾德初，置东明县，属开封府。金避河患，徙县治于曹州济阴县西，因属曹州。元初因之，寻改属大名路。至元二年，属开州。明初省入开州及长垣县。弘治四年，复置，属大名府。万历中，改属州。城周七里有奇，编户三十六里。今改属府。

　　○东明废城在县东。《志》云：金徙县治河北冤句，故地在今县东北二十里，即山东曹州境内也。洪武初，避水患，徙治云台集，谓之新东明。寻复堙没，县遂废。弘治中，复置县大单集，即今县治也。《郡志》：汉东明城在长垣县东南十五里。今见河南兰阳县。

　　武父城在县西北。《左传》桓十二年，公会郑伯，盟于武父。杜预曰：济阳东北有武父城。济阳，今见河南兰阳县，盖与县接境。《邑志》云：县东北二十里有故漆园城，昔时多树漆于此，因名。今其地亦曰漆园村。

　　离狐城在县东。汉置离狐县，属东郡。后汉建初四年，改属济阴郡。《魏志》：李兴从太祖，迁离狐太守。盖尝置为郡也。晋仍曰离狐县。隋仍属东郡。唐还属曹州。《元和志》：县东南至州一百二十里，本在濮水南。常为神狐所穿，遂移于水北，故曰离狐。天宝元年，改曰南华县。宋因之。《河渠志》：乾德四年，灵河县堤坏，水东注南华县。《寰宇记》：南华县在州西北百二十里，离狐故城在县西北五十三里，后魏时所迁治也。《通考》：金时，因黄河水，废。新《县志》：离狐城，在县东北十里西台集。又曰在曹州西四十里李二庄。盖境相接也。

　　○龙光山县东南三十里。以云气升腾如龙而名。其相峙者，曰白龙山，相传张良尝辟谷于此。

　　五霸冈县东南五十里。《志》云：春秋时齐、晋会盟处也。亦曰霸王冈。相传项羽救邯郸时，曾驻此冈。○黄陵冈，在县东南八十里。弘治五年，大河决溢处。其地与河南仪封县接界，有黄陵渡。今详见仪封县。

　　○黄河旧在县南五十里。自长垣县流入境，南接仪封县界，又东南接山东曹县界。河益引而南，县境之患差少。○普河，在县北，大河余流也。《志》云：县四面俱有护城壕堤，惟北门堤外有普河一道，当河南黑阳山下流。岁久冲淤，渐成巨浸，因筑堤以防其冲啮。黑阳山，见河南原武县。

　　长堤在县南。西接长垣县境常村、新丰等堤，东入曹州界，绵亘百余里。《河防考》：县西南二十里有响子口，即正统十三年，大河决入处也。又有七里堤，在县西四十里，长七里。○杜圣堤，在县南六十里，南滨大河。《志》云：长堤属县境者三十三里，而长堤为要口。嘉靖十三年，因旧址增筑。有杜圣寨，亦曰杜圣集，置巡司于此。

　　康王台县南五十里。宋高宗为康王时，募兵入援，筑台于此。一云在五霸冈上。《志》云：县东北十五里有西台，相传冤句县昔尝治此。恐误。

　　开州府南百六十里。东南至山东濮州百二十里，南至河南开封府百五十里，西至河南卫辉府二百三十里。

　　古昆吾国。春秋战国为卫地。秦置东郡治濮阳。汉仍属东郡。后汉因之。晋改濮阳国。后魏改濮阳国为濮阳郡。隋初，郡废，属魏州，寻属滑州。大业初，为东郡及武阳郡地。唐武德四年，置澶州治顿丘，取澶渊以名。贞观初，州废，仍属魏州。大历七年，复置澶州从魏博帅田承嗣请也。五代晋曰镇宁军《薛史》：天福三年，移州治于德胜口。九年，始置镇宁军，兼领濮州。《郡志》：晋天福中，州移治夹河。汉乾初，又徙德胜寨，周世宗复移治澶渊故城。皆误也。宋仍曰澶州亦曰澶渊郡、镇宁军节度。熙宁九年，移于今治。崇宁五年，升为开德府《宋志》：崇宁四年，建为北辅。宣和二年，罢辅郡，仍隶河北东路。金仍曰澶州。皇统四年，改开州，属大名府。元属大名路。明亦曰开州，以州治濮阳县省入编户百有一里，领县二。今仍曰开州，领县一。

　　州肘腋大梁，襟带东郡谓山东东昌府境。春秋时，卫都于此，与齐、鲁相雄长。秦末，项羽由此扼章邯。后汉之季，吕布亦争此，以抑曹操。盖其地滨河距济，介南北之间，常为津要。五代时，晋王存勖与梁人力战于河上，德胜两城，为必争之险。石晋开运三年，虑契丹为后世患，徙澶州于德胜。九年，契丹入寇，屯元城。赵延寿请于契丹曰：晋军悉在河上，不如即其城下，四合攻之，夺其浮梁，则天下定矣。契丹遂进营城北。宋景德初，契丹南犯，寇准力劝亲征，御北城门楼，而契丹气沮。宋人以澶州为大梁北门，安危所系也。今大河南徙，形势稍移，然川原平旷，道路四达，居然冲要矣。

