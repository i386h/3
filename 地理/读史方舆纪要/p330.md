<!-- { "loadSidebar": true } -->
　　黄阜山《冀州图》云：在县西三十里。一名黄沙岭。山上有城，即晋将崔恕与刘聪将綦毋刿战于黄阜，败死处也。○凤凰山，在县西北五里，一名天冢冈，顶有风洞，中有玉女泉。又伏牛山，在县东南十五里。《唐史》：景云三年，黄龙见于此。

　　○浊漳水在县北。自襄垣县流入界。《志》云：县西三十五里为交漳村，有交漳水、绛水自长治县西北流经此，而合于浊漳，交流而东，故名。自此而东，凡一百八十里而入河南林县界，亦谓之潞川。晋太和五年，秦王猛克壶关，还攻晋阳，燕慕容评畏猛，不敢进，屯于潞川，猛克晋阳，还军潞川，评败走。太元十八年，慕容垂伐西燕，慕容永遣其将刁云等守潞川以拒之。二十一年，拓跋取并州，遣别将长孙肥追慕容农，及于潞川，获其妻子，是也。《志》云：县城东十五里有潞水，西流会浊漳，故漳水亦兼潞水之名。

　　○台壁在县北。《水经注》：潞县北对故台壁，漳水经其南，本潞子所立。晋太元十九年，慕容垂伐西燕，慕容永聚粮台壁，遣兵戍守以拒之。既而后燕军围台壁，台壁降，垂陈于台壁南，遣别将伏千骑于涧下，与永合战，垂伪退，永追之，行数里，骑从涧中出，断其后，垂军四面俱进，大破之。即此。

　　黄碾村在县北，西距上党四十五里。晋王存勖救潞州军于黄碾村，是也。○武王坞，在县西南四十里。相传武王伐纣时经此，因名。有武王祠。

　　壶关县府东二十五里。东至平顺县三十里。汉壶关县地。隋初，析置上党县。大业初，以壶关县并入焉。唐武德四年，复析置壶关县，属潞州。今城周二里有奇，编户八十七里。

　　○壶关旧城在县东南五十里。《括地志》：后魏移壶关县当羊肠阪羊头山之厄。是也。其地名颖阳冈。唐初置县于高望堡，在今县西七里。贞观中，移治进流川，即今治云。

　　○大王山县东南二十五里。《后魏书》：太平真君九年，诏于壶关东北大王山累石为三封，又斩其北凤凰山南足以厌之，以望气者言山有王气也。一云：孝文见此山有封龙，又断此山之东麓。普泰初，高欢帅六镇降众就食山东，屯壶关大王山，盖即王气之应也。又唐玄宗以潞州别驾膺大统，亦其验云。凤凰山，在今县北十五里。

　　乌泉山县东南三十里。山色皆黑，山半出泉，伏地而流。又有黄山，在县南二十八里，山色皆黄。○三壅山，在县东南九十里，其山三面壅障，因名。山下出泉，名壅水，东南入河南林县界。

　　羊肠坂在县东南一百六里。《汉志》壶关有羊肠坂，是也。坂长三里，盘曲如羊肠。《战国策》：周樊余谓楚王，赵兼两上党以临赵，即赵羊肠以上危。两上党谓地在韩、魏间者。又王莽命王嘉曰：羊头之厄，北当燕、赵。杜佑曰即此也。○大峪岭，在县西南三十里，有铁矿。又县南六十里有赵屋岭，亦产铁矿及赤白石脂。

　　○壶水在县西北二里。《志》云：水出壶关山，下流经此，又西经府北，下流入于浊漳，今涸。又进流川，在县西南三里，亦曰清流川，壶水支流也，今亦涸。

　　沾水在县东南。《水经注》：沾水出羊肠坂。《汉志》注：沾水东至朝歌，入于淇水。○惠泽池，在县治南；甘泉池，在县治北。县地高峻，艰于得水，明洪武、景泰中，凿此二池，甚为民利。

　　○十八盘隘在县东南八十五里。以回盘险僻而名，路通河南林县。又槲林隘，在县东南百二十里，羊肠坂南出之道也。亦与河南林县接境。

　　黎城县府东北百十里。又东北至河南涉县八十里。古黎侯国。汉潞县地。后魏刈陵县地。隋开皇十八年，置黎城县，属潞州。唐因之。宋熙宁中省，元初复置。今城周四里有奇，编户三十七里。

　　○黎侯城县东北十八里。《春秋》：晋荀林父灭潞，立黎侯而还。《志》以为即此城也。又有故黎城，在县西北十里，旧县治此。宋天圣三年，移于今治。○石城，在县南八十里，旧传石勒筑此以贮谷，因名。

　　○白岩山县北十五里。又积布山，在县西北六十里，形如积布。又西北二十里有桃花山。

　　吴儿峪县东北二十八里，又东北接河南涉县。亦曰吾儿峪，太行山口也。后唐清泰三年，张敬达等攻河东，为河东及契丹所败，赵德钧将卢龙兵由土门路赴救，进至吴儿峪，趋潞州。元至正中，察罕帖木儿塞吴儿峪以遏贼冲，是也。

　　○浊漳水在县西南二十三里。自潞城县流入境，与平顺县接界，又东南流入河南林县境。○清漳水，在县东北三十里，自辽州流入界，东入河南涉县境。

　　玉泉水县西北五十里，山下有石窍三泉，喷涌而出，合为一川，入河南涉县界，注清漳。

　　○吾峪关在吴儿峪口。马氏曰：吾儿峪即故壶口关，盖音讹也。今其地至为要隘，洪武三年，置巡司戍守。

　　平顺县府东北七十里。东南至河南林县百十里。本壶关、潞城二县地，名青羊山，险僻多盗。嘉靖七年，益肆剽劫。事平，明年，析二县地，又益以黎城县地，置平顺县，属潞安府。今城周二百五十丈有奇，编户三十二里。

　　○照城县东三十里。西燕慕容永所筑，以拒慕容垂者。又有益阳城，在县东南四十里，今为城头村。又阳护城，在县北五里，皆慕容永所筑。

　　○紫团山县东南九十里。其山高耸，昔尝有紫气见山顶，团圆如盖，因名。产人参，名紫团参。○麦积山，在县东南百四十里，磊石Лヴ，形如麦积。

　　○浊漳水在县东北。自潞城县流入境，与黎城县接界。○赤崖泉，在县东八十里，源出石洞中，洞深里许，洞内产卢甘石，洞口土色赤，泉出其中，因名。

　　○正梯隘在县东九十里。一名梯头隘。以形险若梯而名，路通河南林县。

　　附见：

　　沈阳中护卫在府城内。永乐七年，为沈府置。又潞州卫，在府治南，洪武元年建。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十三 

卷四十三
　　◎山西五

　　◇泽州东至河南卫辉府四百十里，南至河南怀庆府一百二十里，西南至河南河南府二百八十里，西至平阳府绛州四百五十里，西北至平阳府四百十里，北至潞安府一百九十里，东北至河南彰德府三百二十里。自州治至布政司六百二十里，至江南江宁府一千八百里，至京师亦一千八百里。

　　《禹贡》冀州地。春秋属晋，战国属韩，后属赵。秦属上党郡。汉为上党、河东二郡地。后汉及魏、晋因之。后魏置建州魏收《志》：慕容永分上党置建兴郡，真君九年省，和平五年复置。永安中，罢郡置建州，治高都城，领高都、长平、安平三郡。北齐亦为建州及长平、高都二郡。后周并为高平郡。隋废郡，改建州为泽州因泽水为名。炀帝又改州为长平郡。唐初，复置建州，寻改盖州。贞观初，又改泽州《旧唐书》：武德初，置盖州，领高平等县；又置泽州，领泽等县。三年，置建州，领晋城等县。六年，废建州，以盖州治晋城县。贞观初，又废盖州，以泽州治晋城。是也。天宝初，曰高平郡。乾元初，复为泽州。宋仍为泽州亦曰高平郡。金曰南泽州以别于北京之泽州也，寻复故元光二年，又升为忠昌军节度。元属平阳路。明初以州治晋城县省入。洪武九年，改隶山西布政司编户一百六十七里，领县四。今仍为泽州。

　　按：州境山谷高深，道路险窄。战国时，秦争韩、魏，往往角逐于此。自两汉之季，以迄晋室之衰，自晋阳而争怀、孟，由河东而趣汴、洛，未有不以州为孔道者。后魏都洛，迨其末也。河北多事，高都、长平恒为战场。隋末，窦建德与唐相持于虎牢，其臣凌敬谓宜取怀州、河阳，鸣鼓建旗，逾太行，入上党，是也。唐之中叶，泽潞一镇，藉以禁制山东，说者谓州据太行之雄固，实东洛之藩垣。五代时，晋王存勖败梁人于潞州，进攻泽州，梁将牛存节自天井关驰救，曰：泽州要害，不可失也。既而梁争上党，往往驻军泽州。周显德初，周主败北汉兵于此，而河东之势日蹙。宋初李筠起兵泽、潞，闾丘仲卿说筠：公孤军举事，大梁甲兵精锐，难与争锋。不如西下太行，直抵怀、孟，塞虎牢，据洛阳，东向而争天下，计之上也。筠不能用而败。盖太行为河北之屏障，而州又太行之首冲矣。

　　○晋城废县今州治。本汉高都县地。隋为丹川县地。唐武德三年，析置晋城县为建州治。六年，废建州，自高平移盖州治此。贞观元年，废盖州，自端氏移泽州治焉。后因之。明初省。今城，洪武初因旧城修筑，周七里有奇，有门三，北面无门。

　　高都城在州东三十里。战国时魏地。秦庄襄三年，蒙骜拔魏高都。汉置高都县，属上党郡。魏、晋因之，慕容永置建兴郡于此。后魏真君九年省。和平五年，复置郡。永安初，改置建州，又置高都郡治焉。三年，魏主诛尔朱荣，尔朱世隆自洛城北走，至建州，刺史陆希质拒守，世隆攻屠之。永熙中，高欢以其党韩贤为建州刺史，魏主修罢州以去贤，因复置建兴郡。既而高欢谋迁魏主于邺，遣三千骑镇建兴。北齐仍为高都郡治，后周为高平郡治。隋开皇初，郡废。十八年，改为丹川县，泽州治焉。唐武德初，县属盖州。三年，析置晋城县。九年，省入晋城。今亦曰高都村。○盖城废县，在州东北，唐武德初置，属盖州。九年，省入晋城。

　　○太行山州南三十里。自此东西一带诸山，虽各因地立名，实皆太行也。《志》云：州南九十里有碗子城，是为太行绝顶。其间群山回环，两崖相夹，中立小城，隐若铁瓮，亦曰碗子城关，亦曰碗子城山。明朝正统中，凿石平险，以免折轴摧车之患。今关属河南河内县。余俱详河南名山太行。

　　五门山州西十二里。形若城墉，有门凡五。又松岭山，在州西南三十里。○浮山，在州东南三十五里，以高近浮云而名。其并峙者曰硖石山，以两石拱峙，壁立若门也。又天池岭，在州东三十七里，其巅石崖壁立如城，南北二石门中，可容千人，昔人尝设寨避兵于此。

