<!-- { "loadSidebar": true } -->
　　黄浦府东南十八里。一名春申浦，盖以春申君得名。其上流自嘉兴府流入境者，曰秀州塘，灌注于三泖；自苏州府流入者，曰淀山湖，亦汇流于三泖，导流而东，南北两涯之水悉入焉。又折而北，入上海县界，又东北会吴淞江以入海。《志》云：黄浦自松江分派而来，至入海处，约二百五十余里。其阔大与吴淞江、娄江相埒，或以为即古东江云。又范家浜，在今府东二十五里，东北通上海之南跄浦口，达于吴淞江。明洪武中，吴淞江淤塞，郡人叶宗行上言疏浚范家浜，可接黄浦入海。从之。永乐二年，夏原吉言：大黄浦为通吴淞要道，今下流壅塞，傍有范家浜，至南跄浦口，可径达海，宜浚令深阔，上接大黄浦，以达泖湖之水。即此。今亦名范家浦。

　　赵屯浦府西北七十里。旧当淀山湖北，直受湖水，泻于吴淞江，阔五十余丈，通江五大浦之一也。宋元以来，屡经浚治。元大德中，开浚赵屯、大盈等浦，议者又言赵屯东下，有新华、分庄、严家等觜，俱在江边暴涨为害，宜以时疏凿。觜即汇之异名也。明弘治中，水利佥事伍性浚吴淞中段及顾会、赵屯二浦。后水利不修，浦去淀湖益远，湖水自北曹港分支北流，愈北愈隘，浦口束以石梁，仅通舟楫。其接曹港处，又名新河浦，分二支，一支东南流入曹港者，曰南小赵屯浦；一支东北流入吴淞江者，曰北小赵屯浦。又分为诸泾浦，东入大盈浦，西接昆山县之石浦而北出。诸小浦则俱注于吴淞江。

　　大盈浦府西北六十里。旧在淀山湖东，亦直受湖水自白鹤汇达吴淞江，阔三十丈，潮沙侵入，易致淀淤。宋绍圣中，转运毛渐浚大盈、顾会二浦。元大德初复浚。泰定初，开大盈浦以泄淀湖水，长二十五里有奇。明天顺中，抚臣崔恭亦浚大盈浦入吴淞江。嘉靖初，复浚大盈、赵屯二浦，以宣泄吴淞下流。今自淀湖东北、南曹港口而北，历青浦县、西绝横泖，与北曹港合，又经青龙江，白鹤汇而北入于松江。《元史》：大盈港支流有李墟泾，即今南小赵屯浦也。又有孔宅泾，亦曰孔泾，在李墟泾北。又北曰苏沟，其间又有顾坊泾、沈麻沥、井亭沥，今或通或塞，盖大盈、赵屯皆浦港相通，而并注于吴淞江。○白鹤汇，在大盈浦西。昔时自此至蟠龙，皆环回为汇，水行迂滞，则泛溢为灾。宋嘉间，开为直江径，泻积水东注于海。崇宁、宣和中，屡经浚治。今淀湖之水，繇赵屯浦流入白鹤江，历青浦县、嘉定县境，与青龙江合，至吴淞入海，又青龙江在府北七十里。《胜览》云：孙权造青龙战舰于此，因名。其上流，西接大盈，东接顾会，北流曰浦家江，又西北曰赵浦、达青浦、嘉定县界，合白鹤汇而入吴淞江。宋熙宁中，单谔议开白蚬、安亭，使太湖之水，繇华亭、青龙江入海者也。元三年，有诏修浚。崇宁二年，复议浚治，寻罢。今虽与白鹤同以江名，而仅同沟浍矣。

　　顾会浦府西北二十二里。其上源为通波塘，出府城北流为五里塘，又北为祥泽塘，别流为崧子浦，北出凤凰桥，又北经山，入青浦县界，又北通新江塘，西接青龙江，东为艾祈等浦，入吴淞江。宋庆历初，县令钱贻范以顾会浦南通漕渠，下达松江，为往来冲要，自山之南，地形中阜，积淤不决，渐与岸等，因建议疏浚，自今县城西北至青浦县青龙镇，凡六十里。绍兴十五年，复因故迹修浚。乾道二年，转运姜诜复开浚，自山达青龙江口，凡二十七里。元时亦尝浚治。明弘治中，伍性复浚顾会、赵屯诸塘浦。嘉靖以后，顾会、盘龙二浦，俱从府城西绝黄浦，入三泖，非复昔流矣。○崧子浦，在府北十五里。自顾会浦分流，至县东北五十里入吴淞江。《志》云：今入江处为嘉定县之高家浜。

　　盘龙浦在崧子浦东，其上流曰盘龙塘，自府东三里北流，绝俞塘及上海、青浦境内之六磊、泗泾、横塘、蒲汇诸塘而北，入于吴淞江，长八十里。其入江处曰盘龙汇，介华亭、昆山间，径十余里，而洄纡缓逾四十里，如龙之蟠，阻塞江流，雨潦则为田庐患。相传盘龙为松江一曲，浚之，则出水尤利。宋景初，范仲淹守平江，尝经度之。宝元初，叶清臣疏为新渠，道直流速，水用无滞。元大德十年，开浚盘龙旧江，又于庙泾以西，盘龙以东，开挑出水口子五处，水患益弭。今亦废。赵屯、大盈、顾会、崧子、盘龙，所谓松江五大浦也。

　　河沙汇在府西北。《元志》：汇者，江潮湖水相会之名。上源闭塞，湖流纡缓，则潮沙积而为汇。汇在岸旁，犹可浚治，惟河沙汇涨塞江心，阻水尤甚。至正初，议开凿河沙汇，西至道褐浦几六七十里，不果。自是松江之流，日益艰涩，渐成平陆矣。胡恪云：三江、五汇、三十六浦、四十二湾，皆太湖利病也，而五汇尤为三江关要。五汇者，安亭、白鹤、顾浦、盘龙、河沙也。安亭在嘉定县界，余皆在华亭境内。

　　秀州塘在府西南。俗呼官塘。自浙江嘉善县而东，经府西南六十里之风泾镇，又东十里过白牛塘，绝长泖而北流，又东合黄桥门及斜塘以东诸水，至沈泾塘入西水门，贯城而东出，与俞塘诸水合，其下流皆入于黄浦。府境运河盖繇此入嘉兴府境。

　　新泾塘府东八十里，华亭濒海塘浦之一也。亦曰新泾浦。北通吴淞江，南绝黄浦至捍海塘。宋乾道六年，命浙西转运刘敏士等，于新泾塘置闸堰以捍海潮，是时新泾塘直达海也。七年，秀州守丘崇，移堰于运港。《会要》云：华亭东南并海，自柘湖湮塞，置堰一十八所以御咸潮。政和中，言水利者，欲涸林亭湖为田，尽决堤堰以泄湖水，而华亭地势，东南高于西北，湖水不可泄，而咸水溢入，为民田患，于是东南四乡，尽为斥卤。有司乃复故堤堰，独留新泾塘以通盐运，海潮晨夕冲突，塘口阔至三十余丈，咸水延入苏、湖境上。是岁，命秀州守丘崇等规画，崇言：新泾旧堰，迫近大海，潮势湍急，今港面益阔，难以施工，其运港在新泾向里二十里，水势稍缓，就此筑堰，则管内民田可免咸潮之患。运港堰外，别有港汊大小十六，亦合兴修。从之，于是斥卤复为良田。元大德十年，开浚上海境内之樊浦，下接新泾，寻又于新泾安置木闸，为宣泄之利。顾清曰：前《志》所载，境内塘堰凡二十余所，自捍海塘筑，诸堰悉废。今所存者惟张泾一堰、一闸，故时港名亦多改易，不可考矣。

　　沈泾塘府西五里。南接秀州塘，北合诸泾港之水，北流为神山塘，经佘山西，又分流会诸泾港之水，西北入大盈浦，东入顾会浦。○斜塘，在府西二十里。大泖东出为黄桥门水，又东为斜塘水，波流湍悍，东汇为潢潦泾，即黄浦上流也。《志》云：黄桥门水接秀州塘，旧时植木为水窦七十余，以泄泖湖之水。今黄桥门塞，泖水并入斜塘，势益湍急矣。又古浦塘，在县西北，自圆泖行二十七里，下流合于秀州塘。

　　胥浦塘府南四十里。相传子胥所凿。其源自长泖而东，会诸泾港之水，北流会于潢潦泾。又萧塘，在府东北四十里，东汇诸泾港之水入金汇塘，又东为百曲港，合诸水入运盐河。嘉靖三十三年，倭贼自漕泾趣萧塘，官军拒之，败绩，遂渡黄浦，犯府城，既而败走大门墩，是也。又有瓜泾塘，在府东南，为往来要冲，东西诸泾港，多汇流于此。

　　盐铁塘在府东南。又南入于黄浦，过萧塘港，又南绝诸泾港至捍海塘，为漕泾。相传五代时，吴越运盐铁于此。《志》云：郡有运盐河三：一在府东南九十八里青村西，曰运盐河。一在府南五十四里，曰新运盐河，自金山卫北流至张堰镇西，为张泾，初在查山东，后以风涛之险，改浚于此，人呼其东为旧河，《志》亦作西运盐河。又东运盐河，在府南三十六里亭林镇，南通盐铁塘，皆商贩所经也。○鱼祈塘，在府西。宋淳熙十年，命秀州浚治华亭乡鱼祈塘，使接松江、太湖之水，旱则开西闸堰，放水入泖湖，为一县之利。

　　朱泾府西南三十里。自秀州塘分流而东，合于三泖，为松江西出之要路。嘉靖三十五年，徐海纳款，有吴淞倭流至嘉善界，督臣胡宗宪使徐海击之，败之于朱泾。《三吴水利》：朱泾西通三泖，南达嘉兴，为往来冲要。嘉靖中，倭巢府西南之吕港，此为切肤之患。○曹泾，在府东南七十里，介柘林、金山间，贼犯柘林，必繇此趣金山。嘉靖中，尝破倭寇于此。又金山卫东旧有翁家港，亦戍守要地也。《志》云：曹泾港与翁家港、胡家港，并为通海支渠，戍守最切。

　　张泾在府南。旧《志》云：自城南至张泾，堰长六十三里，今自张堰镇而西，接于新运盐河，北行合诸泾港之水出瓜泾塘，又北行直达城河。元至正初，浚张泾及通波、南俞、北俞、盐铁、官绍、盘龙、蒲汇、六磊、石浦等塘。今南俞、北俞、官绍诸塘，皆在府东南境。

　　高家嘴在府东百余里翁家港口，此港险要。嘉靖三十四年，青、南二所各募兵守此。三十九年始罢。今属青村所。《海防考》：高家嘴，突出海中，与江北料角嘴相对。崇明诸沙，南起竹箔，北尽三爿，或断或续，皆在其胸腹间，诚天设之险也。嘉靖中，官军败倭于此。

　　○独树堡在府南。明初置营于此，兼设堡戍守。正统八年，抚臣周忱修浚金山卫独树营至刘家港口近海诸河，是也。《海防考》：金山卫西南有独树营，又有江门营，皆置兵戍守，属金山卫。其相近者为吕港，亦往来要口，西南出海盐县之道也。

　　柘林镇府东南七十二里。地连柘山，与青村所、金山卫相应援。嘉靖三十四年，倭贼盘据于此，四出焚掠，久之患息，因建堡置戍，城周四里，为防御要冲。南起缺墩，北至翁家港，皆其信地。稍西有戚睦泾巡司，洪武初，设于府东南九十里南桥镇。十九年，徙戚睦泾在府东南七十里。万历三年，仍改南桥镇巡司。○胡家港堡，在府东南六十里，明初置，有兵戍守，属金山卫。《志》云：洪武初，设金山巡司于张泾堰。十九年，徙建于胡家港口。相近又有蔡庙港堡，亦明初设。俱属金山卫。

　　亭林镇府东南三十六里。亦曰顾亭林。宋乾道九年，修濒海诸堰，因置监堰官于亭林，以防盐运私发诸堰之弊。今为商旅辏集之所。又叶谢镇，在县东南五十里。又南为萧塘镇。《志》云：镇在曹泾之东，又东即柘林也。嘉靖中，倭巢柘林，尝繇此渡黄浦，至瓜泾而西，突犯府城，因置戍守于此，与曹泾相应援，以断贼窥黄浦之道。○陶宅镇，在青村所城东。旧设税课局，又置巡司于此。嘉靖中，官军败倭处也。其相近又有得胜港，亦官军御倭处。

