<!-- { "loadSidebar": true } -->
　　府控巴、夔之要路，接襄、汉之上游，襟带江、湖，指臂吴、粤，亦一都会也。太史公曰：江陵，故郢都，西通巫、巴，东有云梦之饶。又东汉初，荆邯说公孙述曰：令田戎据江陵，临江南之会，倚巫山之固，筑垒坚守，传檄吴、楚，长沙以南必望风而靡。盖楚、蜀实相唇齿矣。初平元年，刘表为荆州刺史，蒯越说表曰：南据江陵，北守襄阳，荆州八郡可传檄而定八郡：长沙、零陵、桂阳、武陵、江夏、南阳、南郡、章陵也。自三国以来，常为东南重镇，称吴、蜀之门户。诸葛武侯曰：荆州北据汉沔，利尽南海，东连吴会，西通巴蜀，此用武之国也。鲁肃谓孙权曰：荆楚与国邻接，水流顺下，外带江汉，内阻山险，有金城之固，沃野万里，士民安富。若据而有之，此帝王之资矣。甘宁亦曰：荆州山陵形便，江川流通，盖江陵之得失，南北之分合判焉，东西之强弱系焉。此有识者所必争也。孙皓之季，虑不及远，撤南郡之备，专意下流。杜预一举取之，沅湘以南，望风归命。东晋而后，以扬州为京师根本，荆州为上流重镇，比周之分陕，号为西陕云。何充曰：荆楚，国之西门，户口百万，北带强胡，西邻劲蜀，经略险阻，周旋万里，得贤则中原可定，势弱则社稷同忧。宋武帝以荆州居上流之重，资实兵甲，居朝廷之半，故以诸子居之，不以属人。终六朝之世，荆州轻重，系举国之安危。萧绎、萧琮有荆州，而存亡之命悬于他氏；萧铣有荆州，而覆败之祸曾不旋踵。论者谓襄阳不守，则江陵以北危；夔峡不固，则江陵之西病。此其明验矣。唐以中原多事，建都置军，用以镇压南服，翼蔽雍、梁。五代时，高氏窃之。唐天成三年，楚败荆南兵，议遂取其地。楚将王环曰：江陵在中朝及吴蜀之间，四战之地也，宜存之以为捍蔽。环之言即高氏所以立国，亦湖南所以自保者也。宋初，遣军入荆南，湖南遂不能支矣。及女真祸中原，宋之君臣覆败奔亡，几无宁息。而荆南无恙，犹得籍此以西图巴蜀，北顾襄、宛。李纲以六朝为喻，谓强兵巨镇，宜在荆襄。赵鼎言荆襄左顾川、陕，右控湖、湘，下瞰京、洛，三国所必争，宜以公安为行阙公安当沅湘之上游，故云，而屯重兵于襄阳，运江浙之粟以资川、陕之兵，经营中原，计无出此。王庶亦曰：荆州左吴右蜀，临江负汉，根本之地也。孟珙之帅荆湖也，大兴屯田，首秭归，尾汉口，为屯二十，为顷十八万八千二百八十，蒙古方张，不敢以荆南为意。迨襄樊之陷，守臣张梦发陈危急三策，曰锁汉江口岸，曰城荆门军当阳县界玉泉山，曰峡州宜都而下，联置堡寨，以保聚流民，且守且耕，因图上筑城形势。贾似道格其议，蒙古将阿里海涯收湖北州郡，乃曰：荆州西眺梁、益，南控交、广，据江淮上流，诚为要地。欲得湖南，不可不先下荆州也。于是宋之湖南、两粤无全城矣。吕氏祉有言：不守江陵，则无以复襄阳；不守江陵，则无以图巴蜀；不守江陵，则无以保武昌；不守江陵，则无以固长沙。江陵于诸郡辅车之势，谋国者所当察也。胡氏安国曰：荆渚，江右上流也，故楚子自秭归徙都，日以富强，近并、邓，次及汉东，下收江、黄，横行淮、泗，遂兼吴、越，传六七百年而后止。此虽人谋，亦地势使然也。后逮汉衰，刘表收之，坐谈西伯；先主假之，三分天下；关羽用之，威震中华；孙氏有之，抗衡曹魏。晋、宋、齐、梁倚为重镇，财赋兵甲，当南朝之半。其为江东屏蔽，犹虞虢之有下阳也。又云：欲保江左，必都建康；欲守建康，必有荆、峡。湖北十有四州十四州，详宋州域形势，其要会全在荆、峡，故刘表时军资寓江陵，先主时重兵屯油口，关羽、孙权则并力争南郡，陆抗父子则协规守宜都，晋大司马温及其弟冲则保据渚宫与上明，皆荆、峡之封境也。

　　江陵县附郭。本楚之郢都。汉曰江陵，为临江国治，寻为南郡治。后汉因之。章帝元和初，幸江陵，是也。自晋以后，皆为州郡治。今编户一百二十五里。

　　○江陵城今府治。春秋楚之渚宫地。文十年，于西沿汉溯江，将入郢，王在渚宫下见之。郦道元曰：今江陵城楚船官地，即春秋之渚宫。秦时改郢置江陵县于此，为南郡治。项羽封共敖为临江王，治江陵，汉亦为南郡治。建安十三年，曹操取荆州，自当阳进军江陵。既而败于赤壁，引军北还，留曹仁等守江陵。明年，仁等屡为周瑜所败，委城走。权以瑜领南郡太守，屯江陵。明年，瑜卒。孙权始以荆州假刘备。二十四年，关羽攻曹仁于樊，吴将吕蒙袭取江陵。晋咸宁五年，分道伐吴，遣杜预出江陵。明年，预克江陵，沅、湘、交、广皆来降。《荆州记》：江陵城中有金城，故牙城也。晋宋时，凡城内牙城，皆谓之金城。义熙八年，刘裕遣王镇恶袭刘毅入江陵，攻其金城，刘毅走，死于牛牧佛寺。胡氏曰：寺在城北二十里。又江陵旧有三城，陈光大二年，遣吴明彻围江陵，后梁主岿出顿纪南，周将高琳等与梁将王操守江陵三城，击败陈军。《元和志》：江陵有东西二城，萧称藩于魏，居西城。魏置总管以附之，居东城。是也。梁元帝都江陵，外城设十二门，皆名以建康旧名。承圣三年，以魏军将至，大阅于津阳门外，津阳南面东来第二门也。魏军既至，裴畿等开枇杷门出战。枇杷门盖内城故东门。时任约军至马头，梁主出枇杷门督战，是也。其故城北门则曰万胜门。《南史》：魏人悉力攻江陵，反者开西门，纳魏师。梁主退保金城，既而出降。于谨使长孙俭入据金城，魏人杀梁主绎。梁王藁葬之于津阳门外，是也。《城邑考》：郡城相传汉末关羽所筑，晋桓温增修之。明初，因旧城改筑。嘉靖九年重修。周十八里有奇，门六：新东门旧名寅宾，公安门旧名楚望，南纪门在城南，西门旧名龙山，小北门旧名维城，大北门旧名柳城。外有城壕。

　　郢城府治东北三里。楚平王时所城也。《传》曰：楚子囊将死，遗言谓子庚必城郢。及平王时，囊瓦为令尹，遂城之。定四年，吴入郢。五年，吴师败还。楚子复入郢。秦昭襄王二十九年，大良造白起攻楚，取郢。皆此郢也。汉亦为郢县，属南郡。后汉省。郦道元曰：江水自江陵又东径郢城南，子囊遗言所城也。《楚记》：楚郢都，南面旧有二门，一曰修门，一曰龙门。东面亦有二门。屈原《哀郢》曰：顾龙门而不见，孰两东门之可芜？《招魂》篇曰：归来兮修门。是也。

　　纪南城府北十里，即故郢城。楚文王自丹阳迁都此。后平王更城郢，以此为纪城。《传》：楚子革曰：我先王辟处荆山，以共王事，遂迁纪、郢。盖郢与纪为二城矣。陈光大元年，吴明彻攻江陵，引水灌城。后梁主岿出顿纪南以避之。明彻退，乃还。即此。《括地志》：楚始都之郢，今纪南城也，在江陵县北五十里。平王所城之郢，则在江陵东北六里。是矣。又冶父城，在府东。城西有荒谷。《左传》桓十三年，楚屈瑕为罗所败，缢于荒谷，群帅囚于冶父，即此处也。《荆州记》：州东三里余有三湖，湖东有水名荒谷。又西北有小城，曰冶父。

　　沙市城府东南十五里，商贾辏集之处，相传楚故城也。亦谓之沙头市。朱梁开平二年，楚马殷将许德勋将水军击荆南，至沙头，高季昌惧而请和。后唐天成三年，诏楚王马殷进讨荆南，殷遣军次沙头。《宋志》：沙市地本沙渚，每蜀江涨溢，辄至摧圮。熙宁中，郑獬作守，始筑长堤捍御，后复圮。庆元三年，复议修筑。德初，司马梦求监沙市。市地形险固，恃水为防，一旦湖水涸，蒙古来攻，兼南风纵火，梦求死之。蒙古屠沙市，江陵遂陷。胡氏曰：沙市南即江津戍，其南岸即马头岸。今有沙市驿，并置巡司于此。又郧城，《郡志》云：在城南二百里，楚昭王时郧公所筑。今松滋县有楚城，亦谓之郧城。

　　安兴城在府西北。江左侨立新兴郡，领广牧、定襄、云中、九原、宕渠、新丰六县。宋省云中、九原、宕渠三县，余三县仍属于新兴郡，郡治广牧县。齐因之。梁改新丰为安兴县。隋开皇七年，郡废，省安兴入广牧，县属江陵府。仁寿初，改广牧曰安兴。大业初，又以定襄县省入。唐初，仍为安兴县。贞观十七年，省入江陵县。○长宁废县，在今江陵城内。刘句曰：上元元年，分江陵置长宁县，治郭下。二年，省枝江县入焉。大历六年，复置枝江县，省长宁入江陵。又紫陵城，亦在府南。《隋志》：西魏置华陵县，后周改名紫陵，其城南面，后梁置若阝州及云泽县于此。隋开皇初因之。大业初，州县俱废入紫陵县，属南郡。唐初废。

　　方城府西北六十里。或云孙吴所筑，取故方城之名。晋太康初，置南蛮校尉于襄阳。渡江后，移置于江陵之方城。《水经注》：南蛮校尉府在方城，是也。宋孝建三年，府罢，移其营于建康，而方城如故。《当阳县志》：县东南有方城，相传唐郭子仪筑。误也。《郡志》又云：府东三湖东岸有方城，与冶父城相近。亦误。宋末，荆南置制使赵方子葵守方城，避父讳改曰万城。又讹为万城，今万城堤因以名。

　　○纪山在城北四十里。江陵之主山也。西北与荆门当阳诸山相接。纪南城以山而名。《荆州志》：近州无高山，所有皆陵阜，故名江陵。○东山，在城东，临北海上。又西山在城西，相连有八十八岭，沮、漳之水由此入江。

　　龙山在城西北十五里。桓温九日登高，孟嘉落帽处也。《志》曰：龙山之西有马山。宋乾道六年，刘珙于荆南龙居山牧养五百匹，或即龙山矣。又掷甲山，在府城西龙山门西北隅。相传关壮缪还救南郡，闻縻芳已降，愤而掷甲于此。○八岭山，在府西北三十五里，山上有八岭。

　　赤坂冈在城西。《水经注》：纪南城西南有赤坂冈，下有渎水，东北流入城。相传子胥入郢时所开，亦谓之子胥渎，一名西京湖。又东北出城，复西南流注于龙陂。又诸倪冈，在府东三十里。《志》云：以五代时，高氏将倪可福子孙多居此而名。又有镇流砥，在府东南十五里。沙市东捍激江水，声如万雷，一名象鼻觜。

