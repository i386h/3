<!-- { "loadSidebar": true } -->
　　永宁卫府东南六十里。宋乾道八年，置水澳寨。元为永宁寨。洪武二十年，改卫。二十七年，以卫濒海，乃筑城以备倭，周不及五里。领守御千户所五。

　　守御福全千户所府东南八十里，北距卫城二十里。洪武二十年置。有城，周不及四里，后以时修筑，领潘径寨。《海防考》：所西南接深沪巡司，与围头、峻上诸处并为番舶停留避风之门户，哨守最切。福全、深沪有备，寇不能犯矣。

　　守御中左千户所在同安县西南五十里。本名嘉禾屿，为厦门海口。洪武二十七年，移永宁卫中左所官兵于此，筑城戍守，周二里有奇。永乐、正统以后，不时修筑，辖县西南东澳、伍通二寨。天启二年，红夷突犯，总兵徐一鸣据城守拒，贼败却。《海防考》：所西有白石头澳，嘉靖三十八年，官军败贼于此。为岛夷出没之所，向来设兵戍守。

　　守御金门千户所在同安县东南五十里。本浯州屿，洪武二十年置。筑城周三里有奇，辖县东刘五店等五寨，县西洪山等三寨。《海防考》：所东有官澳巡司，相近又有料罗、乌沙诸处，皆番舶入犯之径。其控扼要害，则在官澳、金门。

　　守御高浦千户所在同安县西南六十里。洪武二十三年，徙永宁卫中右所官兵戍此，更今名。筑城周不及三里，辖县西高浦、大员堂、马銮等三寨。《海防考》：所西有松屿，与海澄县之月港相接，为滨海要冲。

　　守御崇武千户所在惠安县南七十里，西去府城八十里。宋元丰二年，以海寇猖獗，置小兜巡司，巡徼晋江、同安、南安、惠安四县沿海地。元仍置巡司。明初因之。洪武二十年，江夏侯周德兴经略沿海地方，设立城池，移司于? В?而置千户所于此。城周四里有奇，后不时修筑。嘉靖三十七年，倭贼来犯，官军御之，贼不能陷。以上俱属永宁卫。

　　◇漳州府东北至泉州府二百七十里，东南至海二百里，西南至广东潮州府五百有五里，西北至汀州府六百三十里，北至延平府五百五十里。自府治至布政司七百里，至江南江宁府三千五百二十五里，至京师七千五百二十五里。

　　《禹贡》扬州地。周闽越地。秦属闽中郡。汉属会稽郡，后汉因之。晋属晋安郡。宋、齐仍旧。梁属南安郡。隋属泉州。大业中，属建安郡。唐初仍属泉州今福州也。垂拱二年，始置漳州以漳水为名，治漳浦县。《志》云：州境自隋以来，地荒人稀，未沾王化。仪凤三年，寇陈谦等连结诸蛮，侵轶潮州，翊府左郎将陈元光讨平之。始开屯列戍于漳水北，且耕且守。寻请于泉、潮间建一州，以抗岭表。从之。即屯所为州云。天宝初，曰漳浦郡开元二十二年，州改隶岭南，至是还隶福建。十年，又隶岭南。上元初，复隶福建。乾元初，复为漳州二年州徙治龙溪。《志》云：贞元二年徙。五代晋开运三年，南唐改曰南州以刺史董思安父名章，请改也。宋仍曰漳州亦曰漳浦郡。元曰漳州路。明曰漳州府，领县十。今因之。

　　府雄据海滨，噤喉岭表，山川清秀，原野坦平，为闽越之南屏，控岛夷之北户。《志》云：福、兴、泉为八闽之藩篱，而漳、南又为两广之唇齿，备御不可不早矣。

　　龙溪县附郭。本晋安县地。梁天监中，析置龙溪县，属南安郡。隋属建安郡。唐属泉州。开元二十九年，改属漳州。乾元二年，始为州治。今编户百有二里。

　　○漳州城即今府城。唐迁郡治此，未有城。宋筑土为子城，周四里。咸平二年，环城浚濠。祥符六年，加浚西濠。又于西南隅凿水门通潮汐。其外城仅树木栅，周十五里。绍兴中，郡守张成大毁子城，并撤外城，三面筑以土，独南面阻溪为固，而子城之濠皆在城内。嘉定四年，以石城东面。绍定三年，复西南北三面，城周十七里有奇，皆建楼橹，浚河隍。淳九年增修。元至正二十六年，陈友定使其属缩城三面，惟南面仍旧，周十二里有奇。浚东西城濠，南临大溪，北依山沟，隍有陆门四，南面为东西水关二。明初因旧城修饰，正统七年以后，屡经葺治，规制一因旧址。

　　兰水废县在府南。旧《志》云：梁所置也，属南安郡。隋属泉州。开皇十二年，并入龙溪县。

　　○紫芝山在城西北隅。脉自天宝山来，蜿蜒起伏三十余里，至此一峰耸拔。又名望高山。南麓为登高山，郡城绕焉。顶有威镇亭，洪武中建。山之东为日华、万松诸峰，禅月、隆寿等山。其西为净安峰，为腾龙、起凤诸山。《志》云：腾龙山本名龙亭山，在城西南隅，平地特起，奇石攒凑，俯瞰溪流。相传昔有龙腾溪中，因建亭溪上而名。其相峙者曰起凤山，本名高亭山，与日华诸峰绵亘连络，绕城内外，皆紫芝之支陇也。又城南隔溪曰丹霞山，一名南山。又六里曰南岩山，峰峦奇秀，延袤数里，怪石错列。其最著者曰石狮岩、宝月岩、玉泉岩、罗汉峰、白鹿泉诸胜。○名第山，在城南十里。本名天城山，以唐元和中，郡人周匡物初登进士赐名。又城西南十里有员山，前后望之，分十二面，因名。山有琵琶坂，上为石池。

　　天宝山府西三十里。五峰峭立，周百余里，郡之望山也。宋大中祥符中，山下溪产大珠入贡，因名。上有宝岩洞、芙蓉城、百丈泉诸胜。山之北接玳瑁岭，高百丈，亘三十余里，接长泰县界，为郡北之屏障，俗曰大帽山。其枕天宝西麓者，曰新岭。石磴盘回十余里，路通安溪、龙岩、漳平三县，旧设亭障其上。旧《志》：元末有蔡公者，于山腰开新岭，一名蔡公岭。通道龙岩、安溪，即此。又西为揭鸿岭，极高峻，在郡西北四十里，《舆地志》：即古葵冈岭，东南之揭，二越之基也。汉唐时，西北向长安，由安溪、大田以行。今故道废，其下有唐屯军营故址。上有营头亭，相传唐陈元光屯兵处。

　　文山府东二十里。北临大溪，三面通潮，或谓之观音岩。其右为水头山，耸拔奇秀，滨于大溪。逾溪以北，曰鹤鸣山。一名石壁山。又分岐而北者，曰岐山。《名山记》：鹤鸣、岐山连峙，二峰延袤十里，耸秀于龙江之上，岩壑类皆奇胜。中有千人洞，洞口狭而暗，中甚宽朗，容千人。黄巢之乱，居民多避难于此。○凤凰山，在府东二十五里。《志》云：在岐山右侧，与文山对峙。中有万松岭，旧名马岐，即郡之孔道也。元末，陈友定破漳人于此，郡城遂下。又龙氵祭山，在府东南二十五里。有龙潭，飞泉百尺。旁为凫翠山，双峰如削，俗名鱼刺山，一名朝天鲤鱼山。

　　铜钵山府北二十里。山势绵亘十余里，内一峰中洼而外圆，其形如钵。又北十里为天公山，山高秀，有瀑布泉。《志》云：府北四十里有石豪山，尖耸千仞，顶石多粘蛎壳，因名。南下小山累累，盖天宝山来脉也。又龙山，在府北十里，产茶。○鼎山，在府东北二十五里。山高大，圆如覆鼎，绝顶有脐，俗呼鼎脐山。上有龙泰岩，以岩接龙溪、长泰二县交也。一名侯作岩。又仰盂山，在府东四十里，高广峭拔，顶凹如盂。上有田池，又有仰盂岩。又白石山，在县东六十里。一名鹳石山，中有石空，容千余人。

　　华峰岭府北五十里。一名龙头岭，高千余丈，累磴凿石，以梯行人，北溪之流经其下。滩濑粗恶，怪石岩，有三空二花之名，船楫不通，上下皆当逾岭。溪傍有石状如龙头，因名。○九龙岭，在府南三十里。两山夹峙，中萦石磴，凡十余里，路通潮州。岭下有木绵庵，宋郑虎臣诛贾似道于此。旧《志》：府北三十里又有九龙山，北有九龙水、金溪水。

　　○海府东南六十里。旧《志》：府去海二百里，今海澄县东北即滨大海，与龙溪接境也。《志》云：兴泉之境皆两面濒海，惟府境与会城皆三面濒海，故防御最切。而彭湖屿，实漳、泉二郡之外卫也。

　　九龙江府东北四十里。一名北溪，亦曰龙溪，源出汀州府上杭、连城二县及延平府沙县界。东南流，合宁洋、龙岩、漳平之水而下华峰，又合长泰诸水过香洲渡，历峡中，出峡为柳营江，与南溪会流入海。梁大同间，有九龙游戏江上，因名县曰龙溪，并以名江也。又南溪在府城南，溪有二源，本曰双溪。自南靖县合流，东经员山之北，为康仙渡。又东北绕郡城南，有三台洲。又东为方壶洲，水势微折而南，复曲而抱城，东过文山，为西浦渡。又东会于北溪，或以为即古之兰水，梁所取以名县者。其上流或曰西溪，以在郡城西也。亦曰南门溪，以绕城南门也。

　　柳营江府东四十里。上有虎渡桥。《志》云：九龙江水自华峰而来，注九龙山下，为漫潭。两山如壁，流十余里，漫而不湍，渊而不测，即梁时龙跃处。南流经香洲渡，又南经蓬莱峡，出两峡间，亘虎渡桥，为东偏要害。丁氏古谱云：六朝以来，戍闽者屯兵于龙溪，阻江为界，插柳为营，江当梅溪之交，两山夹峙，波涛激涌，西岸尽属蛮獠。唐总章间，诸卫将军陈政戍闽。政没，子元光代领其众，阴遣人沿溪而北，就上溪缓处结筏连坡，从间道袭击之，遂建寨柳江之西，以为进取。恩威并济，土黎归附，因辖其地为唐化里。柳营之名，自六朝时始也。宋绍熙间，郡守赵伯始作浮梁于下流以度。嘉定七年，太守庄夏易以板桥，丰石为址，酾为十五道而屋之，名通济桥。嘉熙元年，圮于火。太守李韶易梁以石而不屋，越四年乃成。长二百丈，址高十丈，酾水亦十五道。淳初，又毁于兵。明洪武三十年复构。正统、天顺、成化以后，屡经修建。旧《志》：唐末王潮下泉福，尝宿重兵以守之，故有柳营之号。元末陈友定攻漳州，度柳营江，败漳人于马岐山，遂下漳州，使人凿山道，城守自固。又陈让《记》云：江南桥梁，虎渡第一。昔欲为桥，有虎负子渡江，息于中流。探之有石如阜，循其脉沈石绝江，隐然若梁，乃因垒趾为桥，故名虎渡，即柳营江桥也。又南与南溪合流，谓之福河，俗曰福浒。又东为锦江，中有许茂、乌礁、紫泥等洲，江流经此，分为南北。南流至海澄县界，北流历白石、青礁、石美镇东，与南流合，纳浮宫水入海。

　　天宫溪府西北七十里。源出龙岩县天宫山，流至此，为漫潭之上流，亦曰天宫大濑。中有石氵祭，高丈余，其水倾泻溪中，自成音节，俗谓之更鼓水。《志》云：府东北有藿溪，自连城县来，经龙岩县东北百里入宁洋县界，萦纡三百里。又南入境，流入九龙江。○西湖，在城西。有泉甘美，可辟瘴疠，今湮。一云城东旧有东湖，周千余亩，今亦废。

