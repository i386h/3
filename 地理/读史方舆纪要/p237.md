<!-- { "loadSidebar": true } -->
　　来安县州东北三十五里。东北至泗州天长县百三十五里，西南至江宁府江浦县百二十里，西北至凤阳府定远县百五十里。本清流县地。唐景龙中，析置永阳县，属滁州。南唐改曰来安。宋乾道中，降为镇，寻复为县。有土城，周三里。编户七里。

　　○赵王城县东北二十五里。相传寇乱时，有赵、王二将屯此。《志》云：县东有顿丘城，或以为东晋侨置顿丘县，盖治此。

　　○五湖山县东北十八里。下有五湖，因名。山高险，控扼南北，至为险要。其北有白村，一名白山。○三山，在县东二十里，三峰并峙，与天长县接界。又县东南二十里有西龙山，势颇高峻，与六合县东龙山对峙。

　　石固山县北三十五里。群山绵亘，此山最险峻。宋绍兴中，居民多避寇其上，垒石为城，遗址尚存。又北五里为尖山，其山特出，下临大涧。○嘉山，在县西四十里。山之西北，即盱眙县界。

　　○来安水在县东。源出县北九十里之马岭山，东南流，县治东有龙尾河流入焉，又东南入州界，合于清流河。○秋沛水，在县西三十里，源出泗州盱眙县，会独山水，入于清流河。

　　汤河县东南三十五里。县北山涧诸水，并流会焉，又南入于滁河。又范庄水，在县北七十里，县东北又有常店水，俱会县境诸山谷水，流入天长县，为浮梁河之上源。

　　○白塔镇县东北五十五里。其东南五里有丁城，四面平远，城址高数丈。其西有高塘山，山下有塘，曰高塘，旧可灌田二百顷，今堙。○来安镇，在县东三十里，旧置镇于此，今废。又东五里曰杜家集，傍峙黄连山，下有大石孔。又东十里曰朱家孔，与六合县接界。又水口集，在县东南三十五里，临汤河。《志》云：县东北十里有来安驿，往来孔道也。

　　附见：

　　滁州卫在州城内，洪武初，设守御千户所，寻改卫，领千户所五。

　　◇和州东北至扬州府三百二十里，东南渡江至太平府六十里，西南至庐州府无为州百五十里，西北至庐州府二百八十里，北至滁州百五十里。自州治至江宁府百三十里，至京师二千三百五十里。

　　《禹贡》扬州之域。春秋、战国皆为楚地。秦属九江郡，汉因之亦为扬州治。三国吴为重镇。晋属淮南郡。永兴初，分置历阳郡。宋永初二年，兼置南豫州时谓之西府。齐因之。梁初亦为南豫州治，天监七年，仍为历阳郡。北齐兼置和州《北史》：天保四年，拔历阳。六年，齐、梁通和，因置和州，后周因之。隋初郡废，大业初，复改州为历阳郡。唐仍曰和州。天宝初，又为历阳郡。乾元初复故。五代属于杨吴，后属南唐。周显德三年，取其地。宋仍曰和州亦曰历阳郡。元曰和州路，寻复为州，隶庐州路。明初，以州治历阳县省入。洪武三年，改州为历阳县，隶庐州府，寻复为和州，直隶京师编户四十一里，领县一。今仍曰和州。

　　州淮南要冲，江表藩蔽。渡横江而出采石，济滁口而向金陵，则长江不为固矣。若夫西指昭关而动庐、寿，北走涂中而收濠、泗，则两淮可以风靡也。自昔国于东南，未尝不以历阳为襟要，而有事江南者。张氏┉所云繇寿阳、历阳来者，什之七，繇横江、采石渡者，三之二”，是也。是故孙策起历阳，则渡江而有江南；曹操争江南，则相持于东关、濡须之间。晋平吴，使王浑出历阳，度横江。苏峻之乱，则据历阳，渡横江而劫姑孰。石虎掠淮南，游骑径抵历阳。苻坚自项城河南项城县来寿阳，则使姚苌为先锋，直趋历阳也。梁侯景以寿阳叛，则并有历阳，遂渡采石。隋氏平陈，韩擒虎繇庐州趣寿阳，自横江宵济矣。唐平江南，始自历阳杜伏威为和州总管，讨平江南群盗。宋绍兴中，金人犯含山，进逼历阳。叶梦得曰：金人得和州，长江不可保矣，因趣诸军拒守，及金亮南侵，军于和州，而两淮为之残弊。开禧中，金人南犯，仆散揆夺安丰，围和州，屯瓦梁河见六合县，以控真、扬诸州之冲，张旗帜于沿江上下，江表大震。明初亦自和阳济江，克采石，下太平。吕氏祉尝言：历阳，建康、姑孰之门户，未有历阳多故而江东得以安枕者。岂不信哉？

　　○历阳废县今州治。秦县也，项羽封范增为侯邑。汉为九江都尉治。后汉时，扬州刺史治焉。永平中，九江盗范容等屯据历阳，为江淮巨患，久之始平。晋属淮南郡。永兴初，为历阳郡治。三年，陈敏据历阳以叛，寻入建邺。咸和二年，苏峻以历阳叛，进陷姑孰。三年，祖约自寿春溃奔历阳，遂据之。明年，寇军将军赵胤攻拔之。宋亦为历阳郡治，大明七年，帝如历阳。齐亦为重镇。梁太清二年，侯景自寿阳叛，入历阳。承圣初，没于高齐。陈大建五年伐齐，使黄法<爽毛>分道出历阳，败其援军，历阳降。隋为和州治。大业十二年，为杜伏威所据，寻入于唐，自是州郡皆治此。明初废。《城邑考》：州城，一名亚父城，相传范增所筑。汉高令灌婴还定江淮，又筑之，谓之古罗城。其后修废不一。宋嘉定中，又尝营缮。明初因旧址增筑，后渐废。正德七年，寇乱，增筑月城于各门，又开故壕以为备，寻复废坏。万历初，增筑六门重城，复浚濠环城于六门之外，又为东西二水门，以畜泄城中之水。其形胜大抵东南滨江，西南绕溪，西北环山。城周十一里。

　　乌江废县州东北四十里。秦乌江亭也。汉为东城县地。晋太康六年，置乌江县，属淮南郡。永嘉初，陈敏据建邺，征东将军刘准遣扬州刺史刘机出历阳讨之，敏使其弟昶屯乌江拒守，后属历阳郡。宋大明六年，帝校猎于乌江，是也。梁于此置临江郡，又为江都郡。东魏属临滁郡。后齐改置齐江郡。陈复曰临江郡。宇文周曰同江郡。隋初郡废，县属和州。唐因之。宋绍兴五年，废为乌江镇。七年，复为县。元因之。明初省。今仍为乌江镇。《志》云：镇东北去江浦县七十里。○雍丘城，在州南。本汉陈留郡属县，东晋侨置于此。宋、齐俱属历阳郡。后周时废。今裕溪河口有雍家城，或以为即雍丘之讹也。明洪武初，置雍家城驿及裕溪河泊所于此。弘治初，徙驿于乌江镇。万历中，改为乌江公馆，驿废。

　　孰城在州西北。本汉梁国属县。东晋侨置，属南梁郡。宋元徽初，改属新昌郡。萧齐因之。梁末废。又城，在州北，汉沛郡属县也。刘宋元嘉八年，侨置县，属历阳郡。元徽初，改属新昌郡。萧齐又改属临江郡，梁因之。东魏属临滁郡。后周废。其地与滁州全椒县接界。○遏胡城，在州西，《元和志》：历阳西有遏胡城，晋王导筑以遏石虎。

　　湖白城在州西南。宋泰始二年，寻阳王子勋举兵江州，其将孙冲之屯于赭圻，为沈攸之所败，于湖白口筑二城，军主张兴世攻拔之。胡氏曰：湖白口，巢湖、白水之口也。州南有白石水，合于栅江。是矣。《读书记》：湖、白二城当在栅口，滨大江，张兴世以钱溪冲要，请奇兵潜出浓湖之上，率轻舸直前度湖白，过鹊尾，夕宿景洪浦。是也。赭圻、钱溪诸处，见繁昌、铜陵二县。

　　○梁山州南六十里。岩峻拔，俯瞰江流，与太平府博望山相对。亦曰西梁山，下为梁山镇。详见前名山梁山。○历阳山，在州西北四十里，一名石印山。或以为即吴孙皓时所称石印封发者，误也。今详见江西鄱阳县。

　　八公山在州城北三百步。山仅培，相传曾有八仙奕其上，因名。宋开禧中，州守周虎破贼于此，更名杀胡冈，筑京观于其上。今废。○蛾眉山，在州治西北，城跨山脊，又城北有东华山。

　　鸡笼山州西北四十里。峰峦连亘，雄踞西北，上有巨石，宽平约四丈许，削立山巅，为一州奇胜。《道书》以为四十二福地。宋绍兴三十一年，金亮驻鸡笼山，欲渡采石。明太祖初克和阳，元人分兵屯戍于高望、新塘、青山、鸡笼山诸处，来争和阳，太祖皆击却之。今青山在州东北四十五里。高望镇，见江浦县。

　　六合山州西北六十里。山形磅礴，四面皆正，上有石潭，深不可测，名金牛井。《志》云：山一名如方山，梁武帝尝登此望六合，因名六合山。天监初，江州刺史陈伯之谋举兵，诡称奉齐建安王教，帅江北义勇十万，已次六合，时萧宝寅奔魏也。六合即六合山矣。○阴陵山，在州北八十里，小山多石，俗以为项王迷道处。又有四溃山，在州北七十里，亦名四马山。俗传以为项羽败走至此，依山为陈，四面驰下，溃围斩将处云。

　　乌石山州西北六十里。两山相峙，路经其中，山石多黑，因名。又夹山，在州北五十里，岩嶂环峙，隐如金城，为一方厄塞，中有夹山关。《志》云：州东北五十里为者乐山，一峰亭亭秀出。其相近者曰北大山，山势高耸，一名北山。○胡桃山，在州西北。晋义熙二年，桓玄余党桓石虔等，聚众胡桃山为寇，豫州刺史刘毅遣兵讨平之，时州治历阳也。或云胡桃山即滁州来安县之五湖山。

　　○横江州东南二十五里，直江南采石渡处。自昔济江之津要也。后汉兴平元年，扬州刺史刘繇屯曲阿，迫逐丹阳太守吴景，景退屯历阳，繇遣将樊能等屯横江拒之，即而为孙策所破。晋隆安二年，殷仲堪举兵荆州，前锋桓玄等大破官军于白石，进至横江。元兴初，桓玄自江陵东下，豫州刺史谯王尚之遣杨秋屯横江，秋叛降玄。宋元嘉二十七年，魏主焘入寇，自彭城南下，使其将鲁秀出广陵，拓跋那出山阳，拓跋仁出横江，所至残灭，宋遣刘遵考等将兵守横江以备之。齐东昏侯永元二年，豫州刺史裴叔业问萧衍以自安之计，衍曰：“若意外相逼，当勒马步二万直出横江，以断其后，天下事一举可定也。”隋开皇八年，韩擒虎平陈，亦自横江宵济，盖建康、姑孰皆以横江为噤吭。亦曰横江浦，江滨有毓麟堂。宋绍兴三十一年，金亮入和州，临江筑台，誓师渡江，晨炊玉麟堂。玉麟，即毓麟之讹也。《江防考》：大江入州境上，接无为州，下接应天府，凡一百一十里，与太平府中流分界。江流自西南绕而东北，故昔称和州为江西，而大江夹岸津要甚多，随地立名，分途汛守，实皆大江也。

