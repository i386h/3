<!-- { "loadSidebar": true } -->
　　东乡县府东七十里。北至饶州府余干县百二十里，东北至饶州府安仁县九十里，南至金溪县九十里，西北至南昌府进贤县百四十里。本临川、金溪及进贤、余干、安仁诸县之远鄙。明正德七年，平东乡盗。明年，析置今县，筑城环濠，寻城以砖石。十三年，大水城坏。嘉靖二十二年增修，周不及四里。编户百二十里。

　　○七宝山县东十余里。旧尝产银、铅，因名。又东接积烟山，山半有龙池瀑布。山之南麓即安仁县界也。又罗首山，在县东北二十里，亦接安仁县境。《邑志》云：罗首县之镇山也。

　　庾岭县南三里。一名长林岭，俯临通衢。又南数里曰金峰，亦高耸。《志》云：县治在庾岭北，大夫冈之左，三港之口。是也。○吴岭，在县东南，相传吴芮曾经此，上有洗马池。又帝圣峰，在县东北三十五里，北麓即余干县界。又桃花峰，在县西十里，《志》以为境内之望。

　　○三港水在县治东南。自金溪县北流入县界，其上源合白莲、青田二港，因名。绕县东，又东北入安仁县境，会锦江而达余干县之龙窟河。《志》云：县境有润溪，又有清溪，俱流入三港水。

　　○白镇县东四十五里。有巡司，为路出安仁之中道。旧有安东公馆，今废。又古气巡司在县西北十里，横山巡司在县东北十五里，明初俱属临川县。正德中设县后，二巡司俱革。○平塘镇，在县西三十里，元置税课局于此。明初，邓愈驻兵于临川之平塘，袭抚州，克之。后亦为平塘税课局。正德五年废。今为平塘铺。《闻见录》：县东南有赛阳关，路通金溪及贵溪、安仁县。

　　附见：

　　守御抚州千户所在府治东南。明洪武初置卫，寻改为所。 
　
读史方舆纪要
　
　

卷八十七 

卷八十七
　　◎江西五

　　◇吉安府东北至抚州府五百二十里，南至赣州府陆路四百二十里，水路曲折七百里，西至湖广衡州府八百七十里，西南至湖广郴州七百五十里，西北至袁州府二百四十里，北至临江府二百八十里。自府治至布政司五百九十里，至江南江宁府二千一百一十里，至京师五千五百五十七里。

　　《禹贡》荆、扬二州之界。春秋属吴。战国属楚。秦属九江、长沙二郡。汉属豫章郡及长沙国。后汉因之。兴平元年，孙策始分豫章立庐陵郡。三国吴宝鼎二年，又分置安成郡分庐陵、长沙郡地置，治平都。晋因之晋庐陵郡属扬州，安成郡属荆州。元康初，俱属江州。宋仍为庐陵、安成二郡。齐、梁因之。隋平陈，郡废，改置吉州治庐陵县。大业初，复曰庐陵郡。唐复曰吉州。天宝初曰庐陵郡，乾元初复故。五代时因之。宋仍曰吉州亦曰庐陵郡。元至元十四年，升吉州路。元贞初，改吉安路。明洪武元年，改曰吉安府，领县九。今仍旧。

　　府襟带岭粤，唇齿荆楚，据赣江之上游，为南北之要会。地广物繁，屹为雄郡。明正德中，王守仁以吉安起义，遂平宸濠。盖内出赣石之隘险，外通南昌之声势，于地利为得也。

　　庐陵县附郭。汉县，属豫章郡。后汉末，孙策于县置庐陵郡。晋后移郡治石阳县属焉。宋以后因之。隋改置吉州。仍治庐陵。自是州郡皆治此。今编户六百有三里。

　　○庐陵城《志》云：汉故县在泰和县北三十里，晋后郡徙治石阳。咸康末，太守孔伦筑郡城，即今治北六十里石阳故城也。石阳，后汉置，属豫章郡。孙吴属庐陵郡。晋末为郡治。宋、齐皆因之。隋改置吉州，又改石阳县为庐陵县。唐初仍旧。永淳初，州人刘智以郡城逼赣水，东通大山，土地湫隘，请徙今治。天中，始筑城，周二十里有奇。宋开宝中，重加缮治。绍兴三年，增垒浚濠。淳熙十一年，复因旧修葺，有九门。元至正十二年重修，裁损故城，周十三里许。二十四年，城属于明，更筑新城，截东北一隅，比于旧损三之一。东临赣水，三面凿濠。又有子城，在城内西南隅，周仅二里。成化中增修大城，万历中复增筑子城。旧有门三，外城门五。今城周九里有奇。

　　高昌废县府西五十里。本庐陵县地。三国吴分置高昌县，属庐陵郡。晋初，以庐陵县地省入石阳、高昌二县。宋仍属庐陵郡。齐、梁因之。隋省。又东昌废县，在府南，亦庐陵县地。三国吴置县，属庐陵郡。晋、宋以后因之。隋省入西昌县。唐武德五年复置，属南平州。八年，州废，县并入泰和县。旧《志》：东昌城在泰和县东北八十里，今为永和镇。镇盖在府南十五里。又口城，旧《志》在府北七十里，似误。今详见南昌府。

　　大皋城府南二十里，临赣水。即梁末李迁仕据此以拒陈霸先处。《陈书》：高州刺史李迁仕据大皋口，遣使召高凉太守冯宝，宝妻洗氏策其必反，既而迁仕果反，遣军主杜平虏将兵入赣石，城鱼梁，以逼南康，霸先使周文育击之。洗氏曰：平虏骁将也，今入赣石，与官军相距，势未得还。迁仕在栅，无能为也，请往袭之。宝从之。迁仕大败，走保宁都。盖是时迁仕与冯宝等皆帅兵援台城，在南康之北，故得以拒霸先也。俗本迁仕在栅，讹栅为州耳。《寰宇记》：大皋城，在泰和县北八十里。《泰和县志》：泰和北三十里抵庐陵县界，又北三十里有大皋渡城，盖以大皋渡名。

　　○螺山府北十里。南临赣江，宛委如螺，与城南神冈相拱揖，如主宾然，俗呼螺子山。《志》云：神冈山，在城南十里，高三百尺，回环数千步，与螺子对峙，赣江流其下，苍翠相映。○瑞华山，在府北五里，俯瞰大江。相接者曰真君山，峰峦[B18D]で，俯瞰城郭，周围十里，上祀许旌阳，因名。山后有画眉岭，势平衍，长四五里，可以屯兵。又西南为云腾岭，盘折而南，状若龙头，屏障长冈之外。《志》云：岭在府西北三里。又仁山，在府西二里。梁天监五年，高昌仁山获铜剑二，盖梁时此为高昌县地也。府西六里又有天华山，一名凤山，亦高秀，为郡治主山。迤南曰焦冈岭，习溪水经其下。

　　青原山府东南十五里。山势根盘，外望蔽亏，旁有一径，萦涧而入。中有骆驼峰、鹧鸪岭，势甚乔耸，其东曰方山。又芗城山，在府南四十里，高七十丈，周围百里，接永丰、吉水县界，亦号三县山。中一峰尤奇秀，俗称文笔峰，胡氏世居其下。宋建炎三年，金兵至庐陵，胡铨自芗城团结丁壮入城固守，既而事定，复还芗城，即此。芗，亦作香。○东门山，在府东南百里，宋景定中，邹凤集众保此，树栅架梁以拒蒙古，乡人依以免患。

　　龙须山府西四十里。峰峦律，绝顶有泉。《志》云：府西南五十余里，有武华山，一名鸦髻山，双峰峻绝，高入云汉。其西则群峰森列，环绕如城。前有香炉峰，顶平旷，可容千人。山径蹊仄险隘。宋、元间，乡人尝保此，曰枫子寨。近时民多避难其中，为贼所袭，死者甚众。又玉城山，在府西七十里，山峻极，而上平坦，泉石甚胜，亦宋、元时乡人避乱处。

　　方石岭府南百里。层峦叠嶂，石崖峭耸。宋景炎二年，文天祥自永丰引军还兴国，蒙古将李恒追之，及于方石岭，天祥败绩。岭之南有统制石，相传天祥统制巩信，亦自永丰溃还至此，为李恒所追及，信短兵接战，力不及，死之，石因以名。又廖冈岭，在府西南六十里，盘旋回合，一名曲山。唐会昌中，有廖仙姑者隐此，亦名廖仙冈。○金竹峰，在府北六十里，高约三百丈，周三十七里，两峰相峙如竹，因名。其西一山，高二百丈，周十五里，顶有巨石如笋，名石笋峰。又西为斗门峰，周二十余里。《志》云：府东南百二十里有文笔峰，文天祥居其下，因自号曰文山。

　　赤石洞在府西南。《志》云：吉州有赤石洞，唐末彭氏据为巢穴。朱梁开平四年，时吉州已为淮南所有，水军使敖骈围前吉州刺史彭之弟于此。楚军救，虏骈以归。○虎口石，《志》云：在府北百三十里，石临赣水，高三丈，上一穴，状如虎口。梁侯景之乱，交州刺史陈霸先将兵三万越海赴难，景将立栅邀之，霸先以舟排栅，而潜军出其不意，败之，即在此。

　　○赣江在府城东。自赣州府北流，经万安县折而东六十里逾泰和县，东北流八十里达郡城东。又四十里经吉水县界为吉水，又东北入临江府之峡江县而为清江。《志》云：城东江中有白鹭洲，长五六里，虽甚涨而洲不没。

　　神冈山水在府城西南。源有二：一出袁州府萍乡县界泸潇山，流百八十里至安福县，又东北流八十里，与永新水合；一自永宁县奖山、鹅岭二水通永新江，其间有永新县之抱陂等水、泰和之ッ水等水、安福之泸水诸水皆汇流而合大江。○永新水，在府南，源出永新县界，流入境，至章家渡，安福水自安福县流入焉，即泸水也。又东流四十里至府南十五里大皋渡而入赣江。

　　习溪水在府城南。源出吉塘渡，由焦冈岭东合众流，至城南，贯串城市，名长涝水，东北入大江，此为绕城南之水。又螺湖水，在城东北，自府西五里冈泠水坑发源，曲折流径云腾岭下，与沸泉合流，北折而东，有螺湖水流入焉，注于大江，此绕城西之水也。○横石水，在府西北。有二源，一出吉水县界，一出府北之大湾，流合清湖诸水，合流至三江口，横入大江。又府西六十里有井冈水，自安福县界流入，经洋江口入大江。府西七十里又有安塘水，东流数十里，曲折入三江口，以达大江。又明德水，在府南，自永丰县界流入境，有王江等水流合焉，注于大江。

　　○井冈镇府西六十里。有巡司，元至正中置。明因之。又敖城巡司，在府西八十里。相传孙叔敖故居，误也。路出永新县，旧设巡司。近时贼从湖南犯境，道出此。又富田巡司，在府南八十里，旧有富田寨，在今府西。宋绍兴九年，移寨于此，寻改巡司。《志》云：府境自方石岭而南，连亘百里，崇山峻岭，向为闽人团聚，往往恃险负隅，富田其控制处也。

　　走马塍寨在府南方山之麓。宋隆兴二年，以境内多盗，奏置今寨，寻升为巡司，后废。又府南九十里有黄茅峡隘，界接永新县，险僻多盗，宋置把截所于此。○九里岭隘，在府西七十里，山长九里，因名。其地平旷，近时尝为营垒处。又斗塘隘，在府北九十里，地界安福、吉水，兼通袁州府及新喻县，置隘于此以扼奸民转徙。又银塘岭隘，在府北百二十里，四山峭拔，路通一线，与袁州府分宜县接界。明崇祯七年，流寇犯境，官军置营于此以御之。

