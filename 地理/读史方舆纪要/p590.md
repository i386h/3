<!-- { "loadSidebar": true } -->
　　○九里顿在城南。齐永元三年，萧衍举兵襄阳，至竟陵，前军王茂等至汉口，郢州兵拒守。衍议自围鲁山以通沔汉，使王茂、曹景宗帅众济江，与荆州萧颖胄所遣军合，以逼郢城。茂等遂济江，军于九里顿。胡氏曰：其地去郢城九里，因名。○西园，旧在鄂城西。又有东园，在城东四里东湖上。梁湘东王绎使王僧辨袭邵陵王纶于郢州，纶集麾下于西园，自仓门登舟，北出以避之。仓门，郢城北门也。涂口市府南六十里。即汝南故县治也。隋开皇中，自涂口移治于焦度楼下，改置江夏县。市西南为金口镇，有巡司及金口驿。又金口河泊所及金口税课局、金口礚念茶引所，并置于此。

　　浒黄洲镇府北三十里。为江渚登涉之所，郡北面之要隘也。亦曰白浒镇，有巡司戍守。又府南五里有鲇鱼口镇巡司。○将台驿，在府东八里。又府东南六十里为东湖马驿。又六十里为山陂马驿，路出咸宁县，陆走湖南之通道也。《志》云：府城西平湖门外为夏口水驿。又南六十里即金口驿。

　　武昌县府东北百八十里。东南至大冶县七十里，西北渡江至黄州府十里。春秋时楚封鄂王于此。秦为鄂县，属南郡。汉属江夏郡。武帝封长公主于鄂邑，是也。后汉仍属江夏郡。三国吴改武昌县，置武昌郡治焉。晋太康初，别立鄂县，并隶武昌郡。刘宋以后因之。隋废郡，又省鄂县入武昌。唐亦为武昌县，属鄂州。宋仍旧。南渡后，升为武昌军。后又更名寿昌军。元改武昌县。今县未有城，编户三十九里。

　　○鄂城县西南二里。本楚邑。《史记》：熊渠当周夷王时，兴兵伐庸、扬粤，至于鄂，又封中子红为鄂王。孔氏以为南阳之鄂，误矣。时楚兵未能逾汉而北也。秦置鄂县。汉因之。吴曰武昌。《晋志》以武昌为故东鄂，又分置鄂县，盖治此。隋复合于武昌。按：孙权于黄初元年，自公安徙鄂，改曰武昌，徙鄂县于袁山东。又以其年立江夏郡，分建业之民千家以益之。明年，城武昌，又于武昌筑临钓台。至黄龙元年，权还建业，以陆逊辅太子镇焉。孙皓甘露元年，徙都此。丞相陆凯言：武昌土地，危险脊角，非王者之都。后皓还东，留滕牧守之。晋惠帝元康初，始置江州，傅宗为刺史，治武昌。东晋初，王敦领荆州，移镇武昌。后谢尚、庾亮、庾翼、陶侃、温峤、桓温并镇此。武昌，盖江表之重地矣。○吴王城，在县治东一里。本灌婴所筑，或云孙吴故宫城遗址也。中有安乐宫，宫中有太极殿，宫前有御沟，流为牧马港，即吴王饮马处。《志》曰：县有五门，各以所向为名，惟西角一门，谓之临津，北临大江。晋陶侃领江州刺史，镇武昌，种柳于此。又东门有夷市，亦侃所设也。《土俗编》云：晋西阳有豫州五水蛮，侃镇武昌，作夷市于吴城东，以为交易之所，大获其利。

　　黄石城在县东二十里，仙堂山下，相传后汉末刘勋所筑。《江表传》：刘勋走入樊口，闻皖已没，及西塞，将兵救皖，为孙权所破，遂奔曹公，即此处也。《城邑考》云：县西五十里有梅城，居平川中，相传吴黄武中所筑。又西二十里有仵城，今皆废。○城塘废城，在县西七十里神人山下，白鹿矶上，隋末县令义大暄所置。县西有水塘，因名。

　　○樊山在县西三里。一名西山，一名樊冈，下为樊口。旧名袁山。《水经注》吴孙权徙鄂于袁山东，是也。又名来山。吴孙皓都武昌，出登来山是也。又名寿昌山，产银、铜、铁及紫石英，下有寒溪，中有龙石，山北背大江，江上有钓台，即孙权与群臣会饮处。又有万松岭，山南有九曲岭，九曲岭下为吴造岘，亦曰吴王岘。昔孙权于樊口，被风破船，凿樊岭而归。山盖缘江为险。吴、晋间有樊山戍，唐设樊山府，南唐亦置樊山寨，盖皆以山名。又郎亭山，在樊山南，山周十里，与樊山相接而中断，其间谓之退谷。唐乾宁四年，汴将朱友恭凿山开道，射以强弩，遂拔武昌，是也。又有避暑宫，在樊山寒溪上，相传孙吴所置。○虎头山，在县东三里，旧名凤穴山，吴黄龙初，有凤凰集此。又东二里曰石门山，有两石，对峙如门。

　　神人山在县西七十五里，滨江。下有白鹿矶，与黄州新生矶相对。宋开庆初，忽必烈南侵，自黄州杨逻γ横桥梁，贯铁锁，至白鹿矶，进薄鄂州，围城数月，然后解去。既而兀良合台从湖南引还，作浮桥于新生矶以济师。贾似道使夏贵以舟师攻其浮桥，至白鹿矶，仅杀其余卒百余人。

　　灵溪山县南百二十里。周五十里，中有寺观，皆以灵溪而名。又府南百三十里有三角山，山有数峰，皆奇秀。○虬山，在县南百五十里。山阴有龙穴，后人于山下筑塘，名曰虬塘。又有马碛山，在县南百八十里，周五十里。又武昌山，在县南百九十里，极险峻，孙权都鄂，易名武昌，故以名山。其相近者曰清溪山，周四十里，涌溪出焉。

　　西塞山县东百三十里。《志》云：在大冶县东北九十里。盖地介两县间，状如关塞。《图经》云：山高百六十丈，周三十七里，吴、楚分界处也。既险且峻，横枕江，危峰对岸，长江东注，高浪飞翻。袁宏《东征赋》沿西塞之峻，是也。《风俗记》：山延连江侧，东望偏高，故名。后汉建安四年，孙策击破黄祖子射处也。刘宋升明二年，柳世隆守郢城，拒沈攸之，萧赜自湓城遣军至桓敬等八军，据西塞山，为世隆声援。近山有流沂城，后汉建安四年，孙策击败庐江太守刘勋于彭泽，勋走保流沂，求救于黄祖，即此。《寰宇记》：西塞山，六朝时尝设西陵县，隋初，省入武昌。

　　安乐矶县东三十里。《江表传》：孙权遣其子登出兵，次于安乐，以全琮谏而止。又黄子矶在县西三江口，相传黄巢尝结寨于此滨江险要处也。又南冈，在县东之南湖上。晋太宁二年，王敦收郭璞，斩之于南冈，即此。

　　○大江在县北。自江夏县流入境，与黄州府分江为界。《志》云：江入县境，播为三江，过中洲，至双柳夹。又自峥嵘洲过碛矶，至大洲，为三江口。又径阳逻赤壁而至樊口。又过县北，至白田洲、杨叶洲，过兰溪，至西塞山侧之散花滩。又东即兴国州界矣。

　　樊港在樊山西南麓。寒溪之水，注为樊溪，亦曰袁溪，北注大江，谓之樊口。《志》云：在县西北五里。建安十三年，刘备败于当阳，用鲁肃计，自夏口进屯鄂县之樊口，是也。口北有湾，孙权尝破舟于此，名败舶湾，亦曰败舶矶。唐乾宁四年，汴将朱友恭攻淮南将翟章于黄州，章南保武昌寨，友恭为浮梁于樊港，攻拔之。盖跨江为浮梁，抵樊口以拔武昌也。宋景炎二年，张德兴等举义兵，复黄州寿昌军，元将郑鼎引鄂兵拒之。至樊口，败死。陆游曰：黄州与樊口正相对。《一统志》：县南湖泽凡九十九，同为樊口，入于江。亦曰：长港江套有河泊所。又县西南十里有螺虾港，西六里有水门港，皆湖流通江处。

　　南湖县东八里。一名五丈湖。北流通江，夏则溢，冬则涸。晋陶侃镇武昌，尝作堤障之。水常不竭，鱼、蒲始繁。宋孝建初，臧质败，亡入南湖，见杀处也。今名羊栏湖，湖口亦曰五丈口。又西窒湖，在县东五十里。又县西五十里有碛矶湖，北近大江，湖口有上碛矶，横绝江流，亦江滨险要处。○浮石湖，在县南百二十里，周八十里，中有石，常高出水面，因名。《志》云：涌溪源出清溪山，合众流而百出，经虬山下，汇流为浮石湖。又舟湖，在县西九十里。县西北百里又有炭门湖，西南百里又有马饮浆湖，又西南十五里有鸟翎湖。俱有菱、芡、蒲、鱼之利，设河泊司掌之。

　　峥嵘洲县西北六十里江中。晋元兴三年，刘毅等自浔阳西上，败桓玄于峥嵘洲。《水经注》：江水东过武口，又东右得李老浦，北对峥嵘洲。胡氏曰：刘毅破桓玄处，在今黄州、寿昌军之间。今洲半属黄州，亦名得胜州。武口，见黄州府黄陂县。○芦州，在县西三十里，与黄子矶相接。一名罗洲，亦曰逻洲，又名伍洲。《舆地志》：子胥逃楚，于江上求渡，渔父歌曰：灼灼兮侵已私，与子期兮芦之漪。既渡子胥，即覆舟而死。芦洲、伍洲，皆以此名。梁大宝三年，湘东王绎遣徐文盛讨侯景，文盛克武昌，军于芦洲，即此。《水经注》：汉邾县，故城南对芦洲。又县东三里江中有节度石三，亦作接渡石。相传子胥去楚，渔父接渡于此。邾县，见黄州府。

　　杨叶洲在县东。旧《志》云：陈侯琐败周将独孤盛于此，即白田洲。又刘即γ，在县东江上。本曰流浪γ，俗讹为刘郎也。

　　○三江口镇县西四十里。《志》云：镇左通团风，右通七矶，三江合流，延袤广阔。明初，设巡司于此。嘉靖中革。万历二年，以盗贼出没，乃设三江口营哨守，为武昌蕲黄之保障。○金牛镇，在县南百二十里。其地有金牛堆，亦曰金牛冈，镇因以名。旧置公馆及巡司于此，万历初，移治县西北二十里，与三江镇相为应援。又白湖镇，在县西九十里，与江夏县接界，滨江。《志》云：县东一里有金子矶巡司，又东三十里有赤土矶巡司，今革。

　　华容镇在县西五十里。旧置镇于此。唐为禅林寺。县东南六十里为武昌镇，又县有鸡鸣关。《志》曰：即孙吴之东宫门。○烂泥铺，在县西，正德中，贼刘六等聚乱处。

　　钓台在县北门外大江中。孙权尝驻兵于此。又县有大小回，乃大江回曲处。在樊口者曰大回，在钓台下者曰小回。唐元结歌曰：樊水欲东流，大江又北来。樊山当其南，此中为大回。丛石横大江，人云是钓台。水石相冲击，此中为小回。是也。

　　嘉鱼县府东南二百八十里。西南至岳州府临湘县百八十里。汉沙羡县地。晋为沙阳县地，梁又置沙州，州旋废。隋以沙阳并入蒲圻县，后于其地置鲇渎镇。唐因之。南唐改镇为场。保大中，始升为嘉鱼县。其地有鱼岳山，取南有嘉鱼之义云。县无城，编户十二里。

　　○沙阳城在县北。沈约曰：晋太康初，改沙羡曰沙阳，寻复曰沙羡，而改置沙阳县。刘宋元嘉中，属巴陵郡。孝建中，仍属江夏郡。齐因之。梁置沙州治焉，州寻废。隋废沙阳入蒲圻。又有吕蒙城，在县西南八十里石头口，孙权遣蒙征零陵时所筑。《郡县志》云：蒙定荆州，于此镇守。又县东北有岳公城，宋岳武穆征杨么于此，筑城屯兵。

