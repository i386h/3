<!-- { "loadSidebar": true } -->
　　府扼束江、汉，襟带吴、楚。春秋时，吴、楚相攻，即有事于夏。李吉甫曰：鄂州，春秋之夏也。又谓之夏州。楚考烈王元年，秦取夏州，楚之故地，几尽入于秦矣。后汉末，始谓之夏口。盖其地通接荆、岘，江、汉合流，自古以来，为兵冲要地。刘表使黄祖守此，孙策破之，霸功始立。孙权因之，筑城夏口，建都武昌，屹为重镇。及晋人南下，使王戎袭武昌，胡奋袭夏口。岂非以地居形胜欤？自东晋以后，谈形势者，未尝不以夏口、武昌为要会武昌，今武昌县。咸康八年，庾翼都督江荆诸州，欲自武昌移镇乐乡见松滋县。王述曰：武昌实江东镇戍之中，非但御上流而已。缓急赴告，骏奔不难。若移乐乡，远在西陲，一朝江渚有虞，不相接救。方岳重将，固当居要害之地，为内外形势，使窥窬之心，不知所向。乃止。宋末，刘怀珍言于萧道成曰：夏口，兵冲要地。及齐之季，张弘策谓萧懿曰：郢州控扼荆、湘，西注汉沔。是也详见前重险夏口。盖六朝之际，上流有事，夏口为必争之所。陈末，隋秦王俊以三十总管，水陆十余万之师屯汉口。陈将周罗与豫州刺史荀法尚守江夏，相持逾月，卒不得进也。唐之中叶，以淮、汝多虞，荆江隔远，因立军府于此，为控御之备。自是鄂渚为雄镇。南宋初，吕氏曰：武昌，江湖之冲也。西捍郢宋之郢州，今安陆府，南拒岳，西南据江陵，东南蔽九江，表里捍蔽，最为强固。又薛氏曰：武昌之地，襟带江、沔，依阻湖山。左控庐、淝，右连襄、汉，南北二涂，有如绳直。胡人南牧，尝出此以袭豫章，境壤易越也。张浚曰：鄂州城东通武昌樊口。昔孙权欲都武昌以拒魏者，盖以渡江而西，接连川、陕，中原声援，络绎可通耳。淳中，史卿言：鄂渚形势之地，西可以援蜀，东可以援淮，北可以镇荆湖。咸淳中，汪立信议增置重兵于此，为上流之卫。既而蒙古破宋阳逻堡，遂渡江，议所向，或欲先取蕲、黄。阿术曰：若趣下流，退无所据，上取鄂、汉，可以万全。伯颜从之。既又以鄂城襟山带江，江南要区，亟议城之。明初克平伪汉，既下武昌，荆湖南北，无敢旅拒者。地利顾不重欤？

　　江夏县附郭。在府治西。汉沙羡县，属江夏郡。羡，音夷。孙吴初，为郡治，后属武昌郡，寻省。晋太康初，复置，仍属武昌郡。太元二年，省入沙阳县，寻改置汝南县。刘宋以汝南为江夏郡治。梁、陈因之。隋改置江夏县，鄂州治焉。大业初，又为江夏郡治。自是州郡皆治此。今编户六十三里。

　　○沙羡城在府治西南。汉县也。晋末，废入汝南县。《晋志》：沙羡有夏口。今夏口城，在城之西、黄鹄山之东北，对岸则入沔津，即沙羡旧地矣。后汉建安四年，孙策击黄祖，军至沙羡，大破祖兵。十四年，孙权筑夏口城，以程普领江夏太守，治沙羡晋太元八年，桓冲表其兄子石民领襄城太守，戍夏口。刘宋孝建初，立郢州治此，因曰郢城。升明元年，沈攸之举兵江陵，至夏口，以郢城弱小，不足攻。其党宗俨之劝攻之，臧寅谓郢城兵虽少而地险，攻守势异，非旬日可拔。若不时举，挫锐损威。今顺流长驱，计日可捷。既倾根本，郢城岂能自固？攸之将从其计。会柳世隆守郢城，多方挑战。攸之改计攻城，不能克，至于丧败。姚思廉曰：郢城北门曰仓门，带江阻险，隋鄂州亦治此。又置江夏县于郭内，今郡城，相传即孙吴故址，本在黄鹤山上，唐宝历初，牛僧孺帅武昌，始改筑之。宋皇中，亦尝修筑。洪武四年，命江夏侯周德兴增修。嘉靖十四年，又复修治，环城为濠，西即大江也。有门九：东二门，曰大东、小东；西二门，曰竹、平湖；南三门：曰汉阳、保安、新南；北二门：曰望泽、早埠。嘉靖中，更大东曰宾阳，小东曰忠孝，竹曰文昌，新南曰中和，望泽曰望山，早埠曰武胜。城周二十里有奇。

　　曹公城府东北二里。梁武起义兵，遣曹景宗筑曲水城，又使王世兴顿故曲水城以攻郢城。胡氏曰：曲水故城，盖宋齐时郢府官僚祓禊之地。○万人敌城，在黄鹄山上，宋建炎间，草寇犯城，郡守命万人登其上，以强弩射却之，因名。又子城，在府治东南，上有焦度楼。宋末，沈攸之举兵，至夏口，度据城拒却之，故以名楼。

　　汝南城在府西南六十里之涂口。沈约曰：晋末，汝南郡流民流寓夏口，因立为县，非实土也。沙羡县废，遂为汝南实土。《志》云：汝南，晋咸和中置。《荆湘记》：金水北岸有汝南旧城，是矣。萧梁末，西魏置戍守于此。邵陵王纶为侯景将任约所败，欲西入定州，不果。行至汝南，西魏所署汝南城主李素，纶故吏也，开门纳之。既而纶将自汝南图安陆，魏遣杨忠驰救安陆，袭陷汝南，杀纶。隋初，县废。定州，见麻城县蒙笼城。

　　○黄鹄山一名黄鹤山，在城西南，峭峙江口，与大别对。祝穆曰：黄鹤山，在江夏县东九里。近县西北二里，有黄鹤矶。《水经注》：黄鹤山东北对夏口城，黄鹄矶直鹦鹉州之下尾，今山起城东而达于西南隅，山形蜿蜒，俗名蛇山。山阴有费洞。任曰：荀环，字叔玮，升仙于此。非费文也。昔因山为城，即今万人敌城及子城矣。《志》曰：黄鹤山蛇行而西，吸于江，其首隆然，黄鹤楼枕焉。其下即黄鹄矶也。又高冠山，在城东南。明初，太祖围武昌，城东有高冠山，俯瞰城中，伪汉兵屯戍于此。傅友德一鼓拔之，武昌遂下。《郡志》今县治东南五里有高观山，或曰即黄鹤山之东垂也。又凤凰山，在郡治北二里。吴黄龙初，有凤凰见此，因名。城南五里有梅亭山，太祖征楚，尝驻节其上。

　　洪山府东十五里，旧名东山，岩壑秀异。唐大观中，改今名。有洪山寺。明初，伪汉将张必先引兵援武昌，至洪山。上遣常遇春乘其未集，击擒之。又夜泊山，在城南三十里。明初，太祖围武昌，其党张必先以潭岳兵来援。至夜婆山，常遇春击败之，即夜泊山也。又南二十里为九峰山，有九峰并峙。

　　梁城山在城东北十六里。《志》云：梁武帝尝筑城屯军于此。又烽火山，在府东北四十里。萧梁末，北齐清河王岳进军临江，来逼江夏。梁将侯拒之，屯兵于此。烽火相应，因名。《志》云：上有烽火城。

　　冶唐山府东南三十里。相传晋、宋时因山置冶处。又东南十里为八分山，有水分流如八字。旁有八分湖、八分院。《建康录》云：武昌有山无林，政可图始，不可图终，山分八字，数不及九。谓此山也。○大观山，在府东南五十里。有千岩万壑之胜，其土石赤色如金，亦名金华山。又江夏山，在府城东南六十里。山峦重叠，本名峡山。唐天宝间，改今名。

　　赤壁山城东南九十里。一作赤圻，亦曰赤矶。俗以为周瑜破曹操处，误也。详见嘉鱼县。又惊矶山，在城东南九十二里。其西南俯临大江，下有石矶，波涛迅激，商旅惊骇，因名。○金城山，在城东南二百里。吴将陆焕尝屯兵于此。《南迁录》所云金城险固者也。

　　青山矶府东北二十五里，滨大江。又东三十里江北岸，即黄州之阳逻镇矣。宋端平中，黄陂县侨理于此。咸淳十年，蒙古将阿术犯鄂州，由青山矶渡江。今有青山巡司。《志》云：青山对岸为五通口，水道通黄陂、孝感县。

　　○大江在府城西。其上流自岳州府临湘县流入嘉鱼县西境，东北流历大、小二军山，至城西而与沔水会，又北折而东，经武昌县北而入兴国州界。《志》云：大江经江夏县城西，一名夏口浦。齐永元二年，萧衍等举兵荆雍，东昏侯使薛元嗣等将兵运粮百四十船，送郢州刺史张冲，使拒西师。元嗣等疑冲不进，屯夏口浦，闻西师将至，乃相率入郢城。梁大宝二年，侯景与湘东王绎将徐文盛相持于西阳。时绎子方诸镇江夏，以文盛军在近，不设备。景闻江夏空虚，遣其将宋子仙等帅精骑由江内趣郢州，陷之。景遂因便风中江举帆，越文盛等军入江夏。文盛等皆溃走。胡氏曰：西阳至江夏百五十余里，景盖遣兵由芦州上流渡江来袭也。《郡志》：大江经县境，凡二百九十里而入武昌县界，又二百余里而入兴国州界。西阳，见黄州府。余详大川及川渎异同。

　　涂水府南九十里。一名金水。西北流入于大江，亦曰涂口，亦名金口。张舜民曰：金口在鄂州西南六十里。今有金口镇巡司，兼设水驿于此。又南九十里至嘉鱼县之洲镇，江行者必经之地也。

　　明月湖府治南二里。湖心有郭公堤。宋都统郭果筑此以防泛溢。又南湖，在城南望山门外，旧名赤栏湖，通大江。又南十余里有汤孙湖，亦流入大江。又俞家湖，在县东北五里，南抵县东南四十里之郭郑湖，西通大江。○鲁湖，在府西南八十里。南接釜头湖，西抵金口。《郡志》：釜头湖，在县南百二十里。又府东六十里有梁子湖，亦曰东湖。湖东北距武昌县百二十里，为分界处，周百十里，春深冬涸，东西相距止二里许云。《志》云：府境诸湖皆掌于河泊所，府东四十里有殷家浦河泊所，西北三里为长江罾纲局河泊所，与釜头诸湖皆有河泊所。

　　鹦鹉洲在城南，跨城西大江中，尾直黄鹄矶，即黄祖害祢衡之地。梁大宝初，湘东王绎使王僧辨帅舟师袭邵陵王纶于江夏。僧辨引军至鹦鹉洲，是也。其与洲相对者，曰新淤洲。洪武中所壅积，因名。○金沙洲，在城西南江滨，旧恃此以障大江之冲啮。今洲移江溢，堤防切焉。《志》云：城西南平湖门内有长堤，长堤外有万金堤。宋政和、绍兴间所筑也。至今赖之。

　　黄金浦在鹦鹉洲下，本名黄军浦，以吴将黄盖屯军于此而名。刘宋升明初，沈攸之举兵江陵，讨萧道成，引军至夏口，泊黄金浦，将东下，柳世隆时守郢城，遣兵于西渚挑战。西渚，即鹦鹉洲西渚也。亦曰南堂西渚。盖时建射堂于渚上。齐永元末，萧衍攻郢州，遣荆州将邓元起自夏口进据南堂西渚。胡氏曰：渚在射堂之南，江渚之东。是也。又船官浦，在黄鹄矶西，自昔为泊舟之所，有船官司之，因名。《括地志》：船官浦东对黄鹄山，是也。又有南浦，在城南三里，其水出东南五十二里之景首山，西入大江。《楚辞》：送美人兮南浦。今冬涸夏盈，商贾聚泊，一名新开港。

　　白杨浦在府北。《志》云：在府治北十里，有白杨垒。齐永元末，梁武攻郢城，遣唐修屯兵于此。梁大宝二年，王僧辨攻侯景将宋子仙于郢城，贼困，且战且走，至白杨浦，擒之，即此。或以为即今府南八十里之白杨渡，非也。○管家套，在城南五里。弘治中，郡守陈晦修凿使水绕城南，商旅得避风涛之险。正德间，贼刘六等犯武昌，聚泊于此。今亦名陈公套。

