<!-- { "loadSidebar": true } -->
　　○湔江县西北三十三里。亦曰都江，亦曰湔堋江。《汉志》注：玉垒山，湔水所出。郦道元以为蜀相开明所凿，又即古离堆也。岷江南流至此，秦李冰凿离堆，分江东北流，曰石渠水口，自此正流引而南，入崇庆州界，支流分三道，环绕成都之境，资以灌溉，为利甚溥。《郡志》：县西南七十里有沫江，盖即大江别名也。江中石高数丈者，名大坎，次者，名小坎。疑即所谓离堆矣。其水南流入崇庆州界，东北出为湔江也。又有沱江，在县南十五里。或曰，此即郫江上源，灌人谓之沱江。○石定江，在县西南十五里，源出丈人山，下流入于都江。丈人山，《志》云：在县西南五十五里，盖即青城山矣。又白沙江，在县西十一里，源出茂州山中。又县西十里有尤溪水，亦自茂州流入境，俱合于都江。

　　乾溪在县东北。湔江所经也。《志》曰：石渠之水，自离堆别而东，与上下马骑乾溪合，又东北至彭县界，会于王村河。

　　湔堰在县西。即离堆口也，亦曰都安堰，又谓之金堤。左思《赋》西逾金堤，谓此。诸葛武侯北征，以农为国所资，调征丁千二百人，主护此堰。《水经注》：都安县有桃关，李冰作大堰于此，谓之湔堋，亦曰湔堰。今为犍尾堰。元至元初，因故址兴修，分江道水，因势潴堰，以铁石为堤防，然后潴泄尽利，至今犹以时修治。○百丈堰，在湔堰之东，亦李冰所造。《志》云：百丈堰灌田数千顷，蜀以富饶。其东又为石门、广济诸堰，凡数十处。其着者，曰金鸡、颜上、石牛、五斗、将军、布袋、大小宝瓶、上下马骑等堰。又侍郎堰，在百丈堰之西，《唐志》云：侍郎、百丈诸堰，皆龙朔中筑，引江水以溉彭益之田。又有小堰，长安初筑。

　　○玉垒关在县西玉垒山下。唐贞观初建，乃番夷往来之冲也，亦曰七盘关。又蚕崖关，在县西四十里。《志》云：当岷江之北、松茂驿路之冲。后周天和二年，创立石路，棱如簇蚕，因名。熙宁五年重建，元末毁于兵火。今置巡司，关外有宋时所置蚕崖市，夏夷互易之地，盖置关以绝西羌窥伺之端也。

　　盐井关在县西白沙河北。又有水西关，在白沙河南。元人修都江堰，谓盐井关限其西北，水西关据其西南，即此。○獠泽关，在县西南百里，董卜韩胡通华捷径也。

　　羊灌田戍在县西。唐置羊灌田守捉城于此。元和初，高崇文将高霞寓追叛帅刘辟，及之于羊灌田，辟赴江不死，擒之。即此。又有白沙守捉城，唐开元中置，以白沙江名。又绳桥守捉城，亦在县西，唐置。《志》云：今县西四十里有金绳渡，即绳桥故址云。○三奇戍，在县西。《新唐书》导江县有木瓜戍，又有三奇戍。贞元中，韦皋使镇静军使陈泊统兵出三奇路，伐吐蕃，是也。

　　虚阁栈道县西十里。《古今集记》：县西十余里有虚阁栈道，二十五里有石笋阁道，三十里有龙洞阁道。又有飞赴渡在县东南二十里，筒槽渡在县东南四十里。盖县当水陆之险也。《志》云：今县治东南有永康驿。

　　珠浦桥县西二里。索桥也，亦谓之绳桥。长百二十丈，阔一丈。或云：即今县治西南一里之凌虚桥。又有筒桥，在县西四十里，两岸石柱以竹绳横牵，斫木为筒，状似瓦，覆系绳上。渡者以麻绳缚系筒下，仰面缘绳而过，南通滋茂乡与汶川界。今易为绳桥。

　　金堂县府东七十里。东南至简州亦七十里。本新都县地。唐咸亨二年，析置金堂县，属汉州，以金堂峡名。宋乾德五年，改属怀安军。元初，属怀州。至元二十年，并州入金堂县，改今属。明因之，县城周五里有奇，编户八里。

　　○怀安城县东南五十里。本牛な县地。西魏置金渊县，并置金渊郡治焉。后周郡废。隋属益州。唐武德初，改曰金水。三年，以县属简州。宋乾德五年，置怀安军治焉。元初，升为怀州，寻并县入州。至元二十年，又并州入金堂县。旧《志》：怀安城有石城在其左，白塔在其右。台山西峙，峡水东流。今遗址尚存。又白牟废县，在县东，亦西魏时置。后周废入金渊县。

　　○三学山县东北十里。唐景福元年，王建攻杨晟于彭州，兴元帅杨守亮遣将符昭救之，径趋成都，营三学山，建将华洪拒却之。王衍尝游畋于此。《志》云：山下有隘口，璧立千仞，惟一路可通人骑，谓之三学隘。

　　云顶山县南五十里。本名石城山，状如城顶，平可十亩许，有神泉。唐天宝六载，改为云顶。宋淳三年，余帅蜀，城云顶以备外水，为利州治所。宝六年，蒙古将纽侵蜀，入成都。蜀帅蒲泽之命其将杨大渊等守剑门及灵泉山，自将兵取成都。纽大破大渊等兵于灵泉山，进围云顶山，扼其归路，城降于蒙古。由是成都彭、汉诸州悉陷。灵泉山，见潼川州遂宁县。○盘龙山，亦在县南五十里。山势盘旋，起伏如龙。又九头山，在县东南五十里。有九峰并峙。其相近者又有金台山，以高耸如台而名。

　　昌利山县东北十二里。上有石室三门，可容数十人，俗呼三龙门。又万安山，在县北十六里，山分二脊。相传洪水时，栖于其上者万人，俱得免，因名。

　　金堂峡县东二十里。两山拱峙，河流其中。相传望帝相鳖灵所凿。宋转运使韩复修之以通舟楫。亦曰峡口。《图经》：旧金堂县治峡口，今县治为古城镇云。

　　○金堂河在县东。以金堂峡而名，即湔水、绵水、雒水会流处也。自新都入县界，至县东南五十里出金堂峡，而入简州资阳县界。《胜览》：县治南有大江、中江、北江，世谓之三江。误。○古城河，在县南。《志》云：旧自二江分流，由灌子滩径县东南之斜滩，会于金堂河。又柳溪，在县东北七十里，下流亦入于金堂河。《志》云：县境有马朋、仿车、后江、白水、石龙等堰，共五十六处，皆分流溉田。

　　○通海镇县东五十里，有盐课司。《志》云：县西北有黄连隘，县东南有焦山、斜滩二渡，县境津要处也。○白苏镇，在县东南。《九域志》金水县有白苏镇。唐同光二年，唐兵伐蜀，前锋至利州。蜀将王宗勋等西走，追及主帅王宗弼等于白苏，合谋送款于唐，即此。

　　仁寿县府东南二百里。西至眉州八十里，东北至简州七十里。汉犍为郡武阳县之东境。刘句曰：晋置西城戍。宋白曰：太元中，益州刺史毛璩置西城戍，即其地也。梁置怀仁县，并置怀仁郡治焉。西魏改县曰普宁，并置陵州于此。隋开皇初，郡废。十八年，改县曰仁寿，仍为陵州治。大业初，改州为隆山郡。唐初复曰陵州。天宝初，曰仁寿郡。乾元初，复曰陵州。俱治此。宋初因之。熙宁五年，废为陵井监。宣和四年，改曰仙井监。隆兴初，又改为隆州。元至元二十年，并州入仁寿县。国朝因之。县旧有石城，不及二里。今无城，编户十三里。

　　○废籍县县北百十里，接华阳县界。《隋志》云：西魏置籍县，属陵州。大业初，省。刘句曰：梁置席郡，后改为县，西魏讹席为籍也。一名汉阳戍。唐永徽四年，复置籍县，属陵州。宋因之。熙宁五年，废入广都县。乾道六年，复置。元初，废。又贵平废县，在县东北六十里，今详见双流县。○蒲亭废县，在县南十五里。西魏置蒲亭县，隋改曰井研。唐武德四年，自拥思范水南徙，即今井研县也。又唐福废县，《志》云，在县北四十五里。建置未详。

　　○三山在县城外，东西南三相对，而治居其中。治南有陵井，三去井各一里。西曰跨鳌，南曰翳斯，东曰飞泉。《图经》：隋仁寿元年，獠反。百姓城于山顶避难，有飞泉涌出，獠平泉涸，因呼为飞泉山。又治西南有隆山，隋以名郡，今曰鼎鼻山。治东北又有印山，以山形方整而名。

　　石矩山县东北八里。亦名石城山。有石壁如城，绝顶望见峨眉。西魏末，江州刺史陆骄讨陵州叛獠，獠因山为城，攻之难拔。腾陈伎乐于城下一面，獠弃兵携妻子临城观之。腾潜帅三面俱上，叛獠遂平。○唱车山，在县东北六十里，《志》云：在旧贵平县南八里，自巴郡至蜀之通道也。山近盐井，闻推车歌唱之声，因名。

　　玉屏山县西二十里。群山环聚，玉屏为之冠。又金华山，在县北百十里。山下有池，广数十亩。左有卧龙山，右有仙牛山。○丽甘山，在县东南二十里。山下有盐井，产盐甚甘。相传山神十二玉女所开，因名，今井灶犹存。

　　○蟠溪在县东飞泉山下，又县北百里有兰溪，下流俱入简州界，为赤水之上源。○禄水，在县北八十里。水多鱼虾，因名。自双流县流入境，下流合于兰溪。唐开元中，移贵平县治禄川，即此水也。

　　盐井在治南。少西有艳阳洞，亦曰焰阳，即咸泉之源也。亦曰陵井，亦曰仙井。宋置监于此。《志》曰：府境有盐井，大小不一。惟仁寿及简州所出至多，民资其利，有仙泉井盐课司，在县治南半里。

　　汉阳堰在废籍县东五里。唐武德初，引汉水溉田二百顷，后废。文明元年，县令陈充复置，后又废。汉水盖即雒水云。又县有方家坝、草狭沟、鸳鸯池、太平桥等十三堰。

　　○龙爪驿县北百二十里，水道所经也。

　　井研县府东南百五十里。东北至仁寿县六十里。汉武阳县地。西魏置蒲亭县，隋改置井研县，属陵州，在今仁寿县境。唐武德四年，移县治此，仍属陵州。宋属陵井监。元初属隆州，寻与州俱省。至正末，伪夏复置井研县，属成都府。前朝洪武十年，废，寻复置。今城周三里有奇，编户三里。

　　○始建废县县东四十里。隋开皇十一年，析井研县地置始建县，属陵州。隋末，废。刘句曰：唐武德四年，置始建镇，明年改置始建县，旧治拥思水。圣历二年，移治荣祉山，即是县也。宋初，仍属陵州。咸平四年，废入井研县，为始建镇。《郡志》：始建废县在仁寿东南三十里，盖境相接也。又晋末侨置江阳郡，寄治武阳，齐、梁因之。刘句曰：井研县，东晋置江阳郡，魏改置浦亭。是也。

　　○铁山县东北六十里。出铁刚利，诸葛武侯取为兵器。宇文周保定二年，铁山獠叛，抄断内江路，使驿不通。总管陆腾进军讨之，一日下其三城，招纳降附者三万户，即此山之獠也。○磨王山，在县南三十里。旧《志》云：山绵亘广远，接嘉、眉、荣、隆四州之境。又井镬山，在县北二里。山俯临镬井，因名。

　　○宴嘉池县北五里。井镬诸山之水汇流于此，分为二支，萦带县北，邑人多游宴其上，因名。《志》云：县无长川巨浸，有堰百余，池塘四百余，皆储诸山溪之水以溉田。又研井，在县南七里，县因以名。其相近又有思陵井。

