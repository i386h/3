<!-- { "loadSidebar": true } -->
　　○崇仁废县在县西南。唐武德四年，置属荔州，州废，改属桂州，寻废。又永宁废县，在县西北五十里，本阳朔县地。唐武德四年，析置永丰县，属桂州。长庆三年，改曰丰水。五代梁时，湖南奏改永宁县，仍属桂州。宋因之。熙宁四年，废为镇。元初复故。元初省入荔浦县。《通志》县南四十里有荔州故城，西二十里有澄河县故城，未知所据。

　　○龙颈山县北一里。又城西一里曰望高岭。《志》云：县东南五里有鹅翎山，岩壑相承，虚明变幻。山下有鹅翎岩，宋时尝改为鹅英山。又圣山，在县南一里，上有岩，云合则雨。

　　镆铘山县北四十里。险峻如刃，昔人置关其上，土人谓之界牌峡。或以为即汉之荔平关。○日鬃岭，在县东四十里，亦曰鸡冠岭。其相对者曰铜鼓岭，亦曰火焰山，或曰即古之方山，高数千仞。《方舆纪》：方山对九嶷，高下相类。又有天门岩，在县东南，一名太极岩，其中又有拱辰、广寒诸岩，云壑深邃，游历难尽。

　　○荔江在县南。《志》云：桂林府永福县南境有荔山，荔江出焉，东南流，经修仁县界，至县境，又东入平乐府境，合于漓江。《舆地记》：荔溪多桂，不生杂木。又山月江，在县北二十里钟山下。《志》云：源出县东北之南源，西南流入于荔江，一名沙月江。又丹竹江，出县东峰门寨，过县南九里独秀山，入于荔江。

　　○镆铘关在镆铘山上。又华盖营，在县东，控扼山险，为犭犭童出没之所。《经略志》：县南接府江，西通修仁，西北连永福之黄磊，北达阳朔之金宝顶，皆称阻隘，而东面尤险。华盖营镇压诸巢，最为重地。至若葫芦、夹板、富林、五墩等处，皆群贼渊薮，而龙肚、铜鼓之冲要，横木、界牌之险僻多岐，罗门、长峒之万转羊肠，南源、江带之阴阳反覆，旧恃龙头堡以扼其吭，修复不可不早也。

　　上中峒寨县东二十里。万历四年筑城置戍。又下峒寨，在县东北三十里，有城，万历十年筑。又峰门寨，在县东四十里，有城，万历四年筑。南源寨，在县东北三十里，有城，万历十年筑。《志》云：二寨为县境要隘，皆置土巡司于此。○白面堡，在县东。又县东南有乃乃堡。

　　修仁县府西南八十五里。南至象州百五十里，西至柳州府洛容县百五十里。汉荔浦县地。吴析置建陵县，属苍梧郡。晋因之。刘宋末改属始建国。齐曰建陵左县，仍属始安郡。梁置建陵郡治焉。隋废郡，县属桂州。唐初因之。贞观初置晏州于此，十二年州废，县仍属桂州。长庆三年，改曰修仁县。宋仍属桂州。熙宁四年，省入荔浦县。元丰初复置。元因之。明初属桂林府，弘治四年始改今属。城不及一里，编户二里。

　　○修仁故城县西南四十里。《志》云：洪武初，县治南隘口。永乐初，为贼所陷。景泰初，迁羁寨山。天顺中，复陷于贼。成化十五年，迁今治。旧为土城，成化十九年易以砖石。《郡志》故城在桂林府西南三百四十里，是也。

　　武龙废县在县西北。唐贞观初，置武龙县，属晏州，州废，县亦省入建陵县。

　　○罗仁山县东一里。石崖险峻，稍南水绕其下，寇至，邑人以竹木架渡，可容四五百人。又松明山，在县北一里，山多松，人采之以代炬，因名。又横水山，在县西一里。越王山，在县西十里。又西五里为驼山，又西五里为修仁山，县因以名。○黄峒山，在县南二十里，山深险，贼巢也。又南十里为龙冈山。又有大峒山，在县南百里，山岭层叠，犭犭童出没。《志》云：县南十里有榕山，其相近者为潭川山。

　　崇仁山县北五十里。高数百丈，云兴即雨，因名。亦曰崇仁岩。又苏山，在县北十里，亦高耸。○德峰山，在县西三十里，高出众山，可以望远。又县西南一里有象鼻岩，下临水际。

　　○荔江在县北。《志》云：源出废理定县界，流入境，有木稳、东坡、朝阳诸水悉流入焉，又东入荔浦县界。○驼水，在县西，源出驼山，流经县南。又县南三里有白石水，亦自县西流合焉。下流俱注于荔江。

　　○南隘关在县西南。亦曰南隘口，即旧县治也。县西又有西隘关。今皆废。《志》云：县境旧有丽壁市巡司，为戍守要害。○石墙隘，在县西南，向为犭犭童门户。万历中，置官兵戍守于此，为石墙营。又太平堡，在县西南百里，亦戍守要地也。又莫廖堡，在县西百里。《里道记》：木廖西三十里，即柳州府洛容县之高天堡。《经略志》：县南境仁化、归化诸犭，皆顽梗；而归仁、吉祥、骆驼、小黄、安平诸里，其犭犭童善恶相错；尤悍戾者，则金村、大峒、板木、毛村诸犭；至鸡笼、横祥等村，皆良犭也。

　　昭平县府南二百二十里。南至梧州府百六十里，东北至贺县二百五十里。汉临贺县地。萧梁置龙平县，兼置静州及梁寿诸郡于此。隋初，州郡俱废，县属桂州。唐武德四年，复置静州治焉。贞观八年，改为富州。天宝初曰开江郡，乾元初复曰富州。宋开宝五年，州废，县属昭州。熙宁八年，改属梧州。元丰八年复故。宣和六年，改县曰昭平。淳熙六年，仍曰龙平县。元因之。明洪武十八年，废入平乐县。万历四年，复置今县。城周一里有奇，编户三里。

　　○龙平旧城今县治。《志》云：梁析临贺县太平岭置县，为南静郡治。《隋志》：梁置静州及梁寿、静慰二郡于此。隋平陈，并废。杜佑曰：静州，陈所置也。刘句曰：梁置静州，兼置南静郡，寻改郡为龙平县。今以《隋志》为据。唐时州郡皆治此。宋州废，而县不改。明初，县仍治太平岭，在府江西岸，有城，旋废。成化中，置昭平堡，寻陷于寇。正德三年，迁堡城于府江东岸，置守备司。万历四年，置县。六年，于西岸旧址建城为治。八年，城圮，旋复补筑，即今城也。

　　豪静废县在县南百里。梁置县，兼置开江、武城二郡。陈改置逍遥郡。隋郡废，县属桂州。唐武德四年，属静州，寻属梧州。贞观十二年，废入苍梧县。○博劳废县，在县西南。梁置。隋属桂州，大业初废。唐武德四年，复置，属静州。又归化废县，在县西北。又安乐废县，在县西。隋平陈，置归化及安乐县。大业初，俱省入龙平。唐初，复置，俱属静州。九年，与博劳县同废。

　　马江废县在县东南。梁置开江县，属开江郡。隋初，郡废，县属桂州。大业初，并废县。唐初复置开江县，属静州，寻属梧州。武德九年，还属静州。长庆三年，改曰马江县，属富州。宋开宝四年废。又思勤废县，在县东北。唐乾元初置，属富州。宋开宝四年，亦废入龙平。

　　○棋盘山县南三里。以山顶方平而名。《志》云：县南二里有靖尉山，亦秀耸。唐开元中，恭城尉叶靖有道术，尝游此，因名。○五峰山，在县北五里，以五峰并峙也。又县北十五里曰雷霹山，五十里曰银盘山。又金田脑山，在县西八里。又县西二十里曰铜鼓山，峰峦岩壑，次第相望。

　　北陀山县东八十里。山高岭峻，登陟艰阻。山后有天池，一名峡口塘，石山对峙，潭水清彻，其源常涌不竭。旧为犭犭童出没处。万历中筑城于天池之前，设兵防戍。《里道记》：北陀山有小路自峡口至大江口，计里一百五十，为滩六十有五。万历三十七年，郡守陈启孙开凿，遂为坦道。又叶山在县东四十里，木皮山在县东二十里，皆高峻。○天门山，在县东百四十里，有天门岭，接贺县界，上有石门插天。《志》云：县西四十五里有富玉山，亦高广，《图经》所云“东列天门，西环富玉”者也。

　　独山县北百二十里。亦曰独山岩。巍然特立，周围皆峭壁不可跻。其南一穴，深三十步，广二十六步，高千寻，可通山巅，寇起，居民缘梯而上，寇不敢犯。○五指山，在县东百八十里，中深广，入仅一线，仅容一人，扼之则万夫莫过。万历三年，昭平贼黎福庄等作乱，抚臣吴文华遣兵袭擒之，捣五指、白冒诸岩，贼党悉降。又珊瑚岭，在县东二百六十里，接广东开建县界。

　　○漓江在县城东。自平乐县南流，经此入梧州府界，沿江山箐深险，旧为盗贼出没之薮。《志》云：县西北十里有龙门峡，府江经其中，左有玉臼泉，亦流注于府江。

　　思勤江县东北百里。《志》云：源出富川县界丹霞洞，流经白藁涧，至思勤废县与韦峒浊水江合，又西南入于府江。○浊水江，亦在县东北。《志》云：源出富川之龙岩，至思勤废县合思勤江。又有富郡江，源出贺县界，流经马江废县，入府江。

　　归化江县西北八十里。源出永安州界仙回洞，流经废归化县，因名。东南流入于漓江。又明源水，出县西金田脑山，至县东北练漓堡入漓江。又上滩，在县南，源出县西南之盐洞，至县南百五十里黄京山入于漓江。

　　○韦峒营县东北九十里。万历七年筑城置戍。又北陀寨，在北陀山东南，旧为贼巢，万历二十八年收复，筑城戍守，城后即峡口塘。《郡志》云：北陀城，在县东南百三十里。○九冲营，在县东。其地倚山为险，犭犭童常屯聚于此。万历中，设营戍守。

　　雷霹堡在县北雷霹山旁。又藤湾堡，在县东北。皆滨江控险，怪石狂澜，叛犭依阻其地。万历中，铲平之，置堡守御。《志》云：雷霹堡又北二十里，即平乐县界之甑滩堡。○石仁堡，在县南。其相近为东西两营。《志》云：县有上永、藤湾、明源、江口等村，诸犭犭童环县四列，而东营、西营、石仁等堡为戍守要地。

　　龙门驿县南百二十里。《里道记》：县南门外有昭平驿，自驿而南四十里，地名福登，又四十里为上仰，又三十里至龙门驿，又三十里为沙冲，又三十里为{勒}竹公馆，接苍梧县界。又明源洞，在县西，亦犭犭童窥伺处。

　　永安州府西南百六十里。南至梧州府二百七十里，西南至浔州府四百里，西至象州百六十六里。

　　古百越地。汉属苍梧郡。隋属始安郡。唐初，属荔州。武德五年，析置南恭州。贞观八年，改为蒙州。天宝初曰蒙山郡。乾元初复故。宋初因之。熙宁五年，省入昭州。元属平乐府。明成化十三年，置永安州，属桂林府。弘治四年，改今属编户三里。今因之。

　　州屏蔽昭、梧，控扼蛮左，界浔、漓二江之中，为形援要地。

