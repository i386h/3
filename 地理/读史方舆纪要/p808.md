<!-- { "loadSidebar": true } -->
　　○灵鹫山县西南十五里。峭拔高峻，瀑布悬流。又边隘山，在县西三十里，丹崖千仞，青壁万重，状如列戟，环拱县治。○智慧山，在县西北二十里，万山中突出，蜿蜒秀丽，下有水曰智慧江，流入义江。

　　○义江县北七十里。源出县北之丁岭，流至苏桥分为二：一入永福县永福江，一历铜鼓墟东流，合相思水入于漓江。中有义江洲，一名浮洲，上建塔寺，有一水自县西北流经浮洲合于义江，谓之塔背江。苏桥，即临桂县之苏桥驿也。

　　桑江县北八十里。南流合智慧水入义江。县东又有石壕江，亦流入于义江。○山末江，在县西南，下流入永福江。

　　○杨梅关县东十五里。又县北八十里有桑江口巡司。○白面寨，在县西，为诸蛮啸聚处。县境又有石门堡。

　　附见：

　　桂林中卫在府城内。洪武八年建桂林左卫，十二年改为中卫。又桂林右卫，亦在府城内，与左卫同建。又广西护卫，亦在府城内，洪武五年为静江王府置。

　　全州守御千户所在州治西。洪武元年建。又灌阳守御千户所，在县治东，洪武二十八年建。○古田守御千户所，在永宁州西，隆庆五年建。

　　◇平乐府东至广东连州六百二十里，东南至梧州府三百九十里，西北至桂林府百九十里，北至湖广永州府六百三十里，东北至湖广道州三百五十里。自府治至布政司见上，至江南江宁府四千四百六十里，至京师七千六百四十二里。

　　古百越地。秦属桂林郡。汉属苍梧郡。后汉因之。三国吴属始安郡。晋因之。宋属始建国。齐仍属始安郡。梁、陈因之。隋属桂州，大业初亦属始安郡。唐武德四年始置乐州，贞观八年改为昭州，天宝初曰平乐郡，乾元初复曰昭州。唐末，属于湖南。五代汉乾三年，为南汉所有。宋仍曰昭州亦曰平乐郡。元初因之，大德中改为平乐府。明因之，领州一、县七。今仍旧。

　　府屏蔽湖湘，噤喉岭表，而府江环带。自桂入梧数百里间，溪峒林樾，所在多有，犭人盘据其中。一或不靖，祸生肘腋矣苏曰：府摄桂、梧、浔、柳间，西北界楚，东邻东粤，而府江天险，实两粤门户也。嘉靖以后，芟夷而蕴崇之，刊山通道，展为周行，重江上下，可以帖席。且境壤辽阔，山田仰泉，不甚作苦，鱼盐粗给，称小康焉。旧《志》云：自静江至梧，滩泷三百六十所，至昭而中分。自昭上至静，险恶尚少；自昭下至梧，则两岸悬崖，中多碎石，滩水湍急。郡盖府江之门户而桂、梧之腰膂也万历三十五年，郡守陈启孙始凿平崖石，行旅称便。又贺县，故贺州也，介郴、道、连、邵数州间，为两粤冲要。宋潘美伐南汉，则拔贺州。岳武穆破群盗，亦从事贺州。其地据岭环江，犬牙盘错，实关隔之所矣。

　　平乐县附郭。汉为荔浦县地，属苍梧郡。三国吴始置平乐县，属始安郡。晋以后因之。唐武德四年置乐州治焉。后为昭州治。今编户六里。

　　○平乐城府西南三里。县旧治此，亦名乐州城。《郡志》：唐初置乐州，治荔浦江口。武德八年徙治此。《城邑考》：唐武德中，刺史汪齐贤筑乐州城，即是城也。宋治平元年，州守汪齐改筑今城。乾道元年，太守葛永庆复修治之，以寇警，议凿后山为濠，不果。元初，城毁。至正中，以郡累被寇患，乃复筑治。明洪武十三年，增设守御千户所。是年，营筑新城，东跨山巅，南瞰大江，皆以砖石。弘治七年，守臣俞玉复凿后山为堑，以御寇。正德十四年，增葺。嘉靖十六年大水，城西南两隅圮，寻修治。万历二十九年及三十七年相继营缮，称为完固。城东面无门，有门三，城周三里有奇。

　　沙亭废县府东南十五里。唐武德四年置，属乐州。贞观七年，省入平乐县。《郡志》云贞观八年置，误也。其故址今为走马坪。○永平废县，《志》云：在府东北历塘村。《唐书》永平县，本属藤州，贞观以后改隶昭州。按：隋改夫宁为永平，为藤州治，唐又改县为镡津，即今梧州府之藤县，去府绝远。盖唐改废藤州之永平县，而增置永平县属昭州，非即故县也。五代时，仍属昭州。宋开宝五年废。又废孤州，《通志》：在府东南四十里，即唐之古州，天册万岁元年所筑，寻废。其相近有昆仑城。皆未知所据。

　　○昭山在城西漓、乐二水合流处。有巨石屹立水中，方正如印，一名印山。又凤凰山，在城东，城跨其上。又东里许曰东山，《志》云：府东二里有昭潭冈，一名昭潭洞，漓、乐二水汇而为潭，冈在其北。今昭潭亦曰昭冈潭。杜佑曰：长沙郡名潭州，以昭潭为名；此曰昭州，以冈为名也。潭南岸又有南山，山半为双峰岩。《郡志》：南山在府南二里。○五马山，在城南府江南岸，突起五峰，中一峰高耸端圆，与郡治相对。又南四里曰挂榜山。《志》云：府北五里有龟山，一名龟头岩。其南二里曰仙宫岭，宋邹浩谪官时僦居处也。又北山，在府城北。《通志》云：在府北十五里。

　　萦山府东南十里。山势萦回九折，上有九峰，曰高崖、羊栏、月岩、兜鍪、马鞍、跨镫、石旗、石剑、丫髻，险不可陟。其相近者有眉山，峰峦秀耸，宛如眉黛。《志》云：眉山在府东南九里。又有白云岩，在府东十里，丛林蓊郁，洞门翼然，有古藤盘绕之，其中寥廓，盛夏常寒。○华盖山，在府西十里，一名火焰山，以山峰尖耸而名。又密山，在府北十里，数峰回合，环绕郡治。

　　云山府东南四十里。九峰四垂如云。又诞山，在府东北八十里，有三峰皆峻拔。其相近者又有圣山，巍峨插天，绝顶高平。又有穿山，三峰并列，半壁开一窍，可通往来。○四十里山，在府东北龙平巡司南十里。周四十余里，因名。为富、贺往来要路，近设三堡，以为戍守。又鲁溪山，亦在县东北界，高数百丈，环跨平、恭、富、贺及湖广永明县界，上有塘，方广数亩，俗呼分水塘。

　　天门岭在府东，与贺县接界。上有石门，故名。又龙岳峰，在府东北五里，一名龙跃峰，考涧水出焉，幽远屈曲，流至城东二里会于昭冈潭。○端山岩，在府东，有四岩相连，遇乱，村民每避居于此。又罗山岩，在府东北八十里，水环岩外，乘筏而入，有幽径可达山巅，地坦衍，可望四远，亦村民避寇处。

　　龙门峡府东南百余里府江中。今名松林峡。冬月水小，极险恶。稍东南为龙头矶，矶下二里为鼓锣峡，有石如鼓锣，水涸则平，水涨则凶恶，回γ漩转，舟不敢行。今皆开凿，渐为坦道。一云龙头矶在府南三十里。

　　○漓江府城南。自桂林府阳朔县东南流，历鳜鱼、滑石诸滩，至府西北十余里，又东南至府西五里，经更鼓滩，绕城西南而东出，会乐川水，又南经诸滩峡间入梧州府境。《志》云：漓江入府界，远近群川，参差环汇，夹江两岸皆高山盘束，朦胧阴翳，长六七百里，谓之府江。犭犭童往往窟穴于此，与大藤叛犭相应响。嘉靖中，田汝成议曰：藤峡、府江相表里，然治藤峡宜速，而府江宜缓。盖藤峡前阻重江，后临大野，面势虽迂，犹可逻遏，所虑者东奔耳。其南紫荆，北罗运，各有间道可以夹攻，扼此一隅，三面迫蹙，贼安所遁？故曰宜速。府江则上起阳朔，下抵苍梧，辽绕五百余里，万山参错，曲径盘纡，茂林深箐，蒙茸绊结，必屯兵聚粮于恭城、平乐、怀集、贺县、修仁、荔浦、永安五屯及茶力二山之间，熟其饷道，探其险易，扰其耕耘，然后可以择利便，相机宜，一举灭之。若欲于旬日之间悬军深入，贼必漫走山谷，莫可究诘。故曰宜缓。此治府江之大略也。《经略志》：府江东岸有葛家、石狗等冲，接恭城之站面；西岸有桐亮、铜镜等冲，接荔浦之三峒，山势陡绝，道里辽阔，守御不易。

　　乐川水府北五里。源出湖广道州西南，流经恭城县，南流入境。又南经此缘城而西，又东南折以入于漓江。《志》云：乐水，源出富川上乡，越恭城县至郡城下，汇于漓水。二水会处蓄而为潭，渊深莫测，谓之昭潭，亦名回龙潭。今城西川中有滩曰虎埠滩，自昭潭而下有韭菜、三门等滩，在城东五六里间，皆川流险峻处也。○诞山江，在府东。源出诞山，西流至虎埠滩入乐川水。

　　鲁溪江在府东。源出鲁溪山之分水塘，流经平乐县东乡曰鲁溪江，出龙平巡司曰涝源江，出恭城曰上平江，出富川曰白藁江，又分流入贺县、永明等县境，灌溉之利甚溥。○沙江，在府东，源出四十里山，西流入鲁溪江，至榕津与诞山江合流而入乐川水。

　　荔水府西四十里。自修仁县流经荔浦县，又东北流入界，至府西七里曰荔浦江口，入于漓。《志》云：府西南有湖塘江，源出永安州，流经荔浦江口，合修荔诸水入于漓江。○周塘，在平乐县之东乡里，积水灌田，四时不涸。又木良塘，在府城北仙宫岭下，广数十亩，亦有灌溉之利。

　　○南关在府城东南昭潭冈下。又城北有北关。《志》云：府东南有开建寨。宋潘美讨南汉，克贺州，进次昭州，破开建寨，昭州刺史田行稠遁去，遂下昭州，是也。又白田镇，在府东南。宋皇四年，侬智高围广州，不克，引还，大将张忠邀击之于白田，败没，智高遂陷昭州。

　　广运堡在府江东岸，北距府城六十里。即广运驿也。弘治中，以寇患，筑城于此，为守御之备。正德三年，城始就，为门一。又足滩堡，在府江东岸，距府城九十里。正德二年，置城于此，有门三，寻圮。万历三十年，复修筑。又水营，在府东百八十里。万历二年，筑城置戍，有门二。三城周皆不及一里。○团山堡，在府东十五里。其地有团山，因名。又鸡冠堡，在府西三十里。《里道记》：自堡西二十里至延宾江，江滨有下峒城，又二十五里即荔浦县也。又甑滩堡，在府南百三十里，与昭平县分界。

　　大犭冲在府江西岸。西至荔浦县四十里，为分界处。犭犭童恒出没于此，因名。向设兵戍守。又田冲寨，亦在府江西岸，为要害处。万历中置戍。○榕津渡，在府东四十里，有榕津巡司。《志》云：榕津接富川、贺县界，为往来之要隘。又密山渡，在府北十五里；鸬鹚渡，在府北四十里，皆乐川津要处。

　　昭潭驿在府城西。驿之东为递运所。《舆程记》：昭潭驿西北八十里为桂林府阳朔县之古祚驿，其南九十里为龙门驿，往来所经之道也。○白面村，在府北四十里，接阳朔县界。《郡志》府治本汉荔浦县之白面村，似未可据。

　　恭城县府东北百里。北至全州灌阳县百十里。本平乐县地。隋末，萧铣始析置恭城县。唐因之，属昭州。今城周不及二里，编户一里。

