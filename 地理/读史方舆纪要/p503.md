<!-- { "loadSidebar": true } -->
　　大斗城在卫西二百里。《新唐书》：本赤水守捉城也。亦曰赤水军，本名赤乌镇，有赤乌泉。西魏时，置戍于此。废帝钦二年，吐谷浑叛。魏通使于齐。凉州刺史史宁觇知其还，袭执其使者于赤泉。唐因置赤水军，幅员五千一百八十里，军之最大者。开元十六年，改为大斗军。因大斗拔谷为名，属河西节度使。天宝六载，河西陇右节度使王忠嗣以部将哥舒翰为大斗军副使，是也。《通典》：赤水军，在凉州城内。盖改赤水为大斗，因移军于城内，仍存旧名也。

　　交城在卫西二百里。亦曰交城守捉。又卫南二百里有乌城守捉。俱唐开元中置，属河西节度使。或谓之张掖守捉城。《一统志》：卫东北三十里有永昌城，元永昌路本治于此。

　　○天梯山卫南八十里。山路崎岖，层折而上，因名。晋大兴二年，京兆人刘弘客居凉州天梯山，以妖术惑众处也。宋元嘉十六年，魏主焘议伐凉州。李顺等言：姑臧城南天梯山上，冬有积雪，深至丈余。春夏消释，下流成川。居民引以灌溉。后以虚妄获罪，是也。○臧南山，在卫西南百二十里。上多积雪，亦名雪山。《一统志》：姑臧界有第五山，清泉茂林，悬崖石室，自昔为隐士所居。又西山，在卫西二十里。中有莲花峰，甚高耸。

　　大斗拔谷山卫西二百里，山甚高。隋大业五年，伐吐谷浑，自张掖东还。经大斗拔谷山，路隘险，鱼贯而出，风雪晦冥，士多冻馁死者。唐武德初，西突厥阙度设为李轨所败，窜于达斗拔谷，寻为轨所灭。贞观八年，李靖讨吐谷浑还，上遣使劳军于大斗拔谷。又开元十四年，吐蕃自大斗谷攻甘州，焚掠而去，是也。亦作达斗拔谷云。

　　石驴山在卫西南。《志》云：在姑臧西南长宁川之西北。张讨曹祛于晋昌，自姑臧西逾石驴。又秃发亻辱檀为沮渠蒙逊所败，其将折掘奇镇据石驴以叛，是也。长宁川，见西宁镇长宁谷。

　　洪池岭在卫东南，凉州之大山也。晋太元初，苻秦梁熙等伐凉。张天锡遣将常据军于洪池，为秦所败。隆安二年，羌酋梁饥攻后凉西平。秃发乌孤欲救之。左司马赵振曰：吕氏尚强，洪池以北，未可冀也。岭南五郡，庶几可取。乌孤击饥，大破之，遂取岭南五郡。岭，即洪池岭。五郡：广武、西平、乐都、湟河、浇河，皆在洪池岭南也。《唐志》：凉州有洪池府。又姑臧有二岭：南曰洪池岭，西曰删丹岭。后凉杨颖谏吕纂曰：今疆宇日蹙，崎岖二岭之间。是也。自删丹岭以西，谓之岭西。张氏以后，西郡、张掖、酒泉、建康、晋昌，皆谓之岭西地云。

　　可落亥在卫东南。隋开皇二年，突厥寇兰州。凉州总管贺娄子败之于可落亥。《志》云：山无草木，曰亥。○高越原，在卫西北塞外。隋开皇三年，秦州总管窦荣定等出凉州，与突厥相拒于高越原，却之。

　　○白亭海在卫东北。卫西南有五涧谷水流入。以水色洁白，故名。一名小阔端海子。《高居诲使于阗记》：自灵州过黄河三十里，始涉沙入党项界，曰细腰沙。神树沙至三公沙，宿月支都督牙帐。自此沙行四百余里，至黑堡沙，沙尤广，遂登沙岭。沙岭，党项牙也。渡白亭海，乃至凉州。盖自灵州西，出凉州，白亭海为必经之道。

　　潴野泽在卫东北三百里。一名都野泽，亦曰休屠泽，又名凉泽。《禹贡》：原隰底绩，至于猪野。是也。《汉志》注：休屠泽，在武威县东北。古文以为猪野。其上承武始泽。晋元兴初，秃发亻辱檀攻后凉，至昌松，徙凉泽段冢民五百余户而还。段冢，其地与凉泽盖相近。○武始泽，在卫西。亦曰武始大泽。晋永和十一年，凉张祚之乱，宋琨起兵武始大泽以攻姑臧，是也。

　　五涧在卫东。《水经注》：五涧水，出姑臧城东，西北流，注于马城河。晋义熙二年，姚兴以姑臧授秃发亻辱檀。亻辱檀军于五涧，遂入姑臧，是也。又有五涧，在洪池岭南。宋永初二年，沮渠蒙逊遣沮渠鄯善伐西秦，败于五涧。既又遣沮渠成都耀兵岭南，遂屯五涧，为西秦将出连虔所败。○赤弥干川，在卫西五十里，与卫东南百五十里之黄羊川，俱分流灌田，民资其利。

　　三岔沟在卫东南。成化中，土达满四作乱。四，本名俊。明初，徙降部于边地。俊居凉州三岔沟，谓之满家营。至是据石城作乱，官军讨平之。石城，见固原州。○灵泉池，在卫治南。后凉吕光尝晏群臣于此。又有红泉，《一统志》：在卫东五十里，水色微红。

　　○甘泉关在卫西。《唐志》：凉州有甘泉关。杂木口关，在卫东三十里。又卫西南有俺公山，卫南有倘哥儿山、东山、乾沟山，卫东南有黄羊川、下古城等口。向俱设卫卒戍守。○白雅孤口，在卫北。明朝正统中，王骥讨叛寇，使赵安繇凉州逾白雅孤口，北抵赤林、铁门诸关为犄角。盖其地皆近塞外。

　　赤岸戍在卫南。晋太元初，秦苟苌等败凉兵于洪池，入清塞。张天锡使其将赵充哲拒战于赤岸，败死。天锡出金昌城自战。城内又叛，天锡奔还姑臧。胡氏曰：赤岸在χ罕。按：自清塞至姑臧，皆在百里内外，χ罕去姑臧远矣。○胡亢戍，在卫西。晋隆安五年，秃发亻辱檀攻后凉，耀兵姑臧，壁于胡亢，即此。义熙六年，沮渠蒙逊围姑臧。亻辱檀遣司隶校尉敬归及子佗为质于蒙逊以请和，归至胡亢，逃还。

　　姚家寨在卫东北。正德中，边将苏泰等败寇于此。又暖泉寨，在卫东。卫东北又有红水寨。○扒里寨，在卫东北。与卫东之暖泉寨及庄浪卫之扒沙城，俱为甘肃寇门。又有苦水墩，在卫西。嘉靖初，官军大破西海寇于此。

　　怀安堡在卫西五十里，有怀安驿。又西四十里有纋远堡，有柔远驿，皆戍守要地也。又武威堡，亦在卫西。卫西四十里又有怀远堡。又西五十里为沙河堡，接永昌卫界。

　　大河堡在卫东三十里。正德中，边将苏泰等败寇于大河滩，即此堡也。今大河驿置于此。又静边堡，在卫东八十里，有静边驿。又东三十里为双塔儿堡。又东三十里即古浪千户所也。《志》云：卫东有杂木口堡，卫北又有永昌旧堡，俱官军戍守处。

　　杨坞在卫西五十余里。晋太元十一年，前凉张大豫攻吕光，进逼姑臧，保据杨坞，是也。○刘林台，在卫治西北五里。相传汉窦融所筑，本名窦融台。明初，百户刘林与寇战，死其下，因易今名。又有灵钧台，在卫治北，晋明帝太宁初，张茂所筑，遗址尚存。

　　镇番卫在镇东五百五十里。南至凉州卫一百九十里，东南至庄浪卫四百二十里。

　　汉武威郡地。后汉因之。晋仍属武威郡。隋唐时，为凉州地。宋没于西夏。元置小河滩城。明初，改置镇番卫卫城周六里有奇，东西南三门。今亦设镇番卫。

　　卫南蔽姑臧，西援张掖，翼带河陇，控临绝塞，地形陡绝，戎马之场也。

　　○来伏山卫西北八十里。其山脊高首俯，如拜伏然，因名。又苏武山，在卫东南三十里。俗传苏武尝牧羝于此。盖传讹也。

　　○小河卫南十五里，自凉州五涧谷来。又有黑河在卫西四里。《志》云：即张掖河也。自甘州卫东北流经卫境云。

　　新中沙白盐池在卫东五十里。《志》云：卫东四十里有小池，卫南三十里有三坝白盐池，卫西二百二十里有鸳鸯白盐池。又有小盐池，俱产盐。。

　　○黑山关卫西南六十里。黑山驿置于此。《志》云：黑山关西南十里有红崖子，土色皆赤，亦戍守处也。重兴铺关，卫西南九十里。沙嘴儿〔关〕，卫北九十里。屯于卫境芦沟、鞍子山、鱼海迤北诸处，皆北寇必由之道。

　　蔡旗堡卫东六十里。又南六十里为三坌堡。有三坌驿，南达凉州之道也。《舆程记》：凉州卫西北四十里，即三坌堡。○东安堡，在卫东。又卫东南有土门堡。万历中，设守备驻于此。

　　西乐堡在卫西。又有护卫堡二，俱在卫城西南，旧属甘州中护卫。又永宁堡，亦在卫西南。万历中，设守备驻守于此。

　　庄浪卫镇东南九百四十里。东南至临洮府兰州二百七十里，西至凉州卫三百七十里，西南至西宁镇四百十里。

　　汉武威郡地。后汉因之。晋仍为武威郡地。隋属凉州。唐亦为凉州地。宋没于西夏或曰：夏人置洪州于此，以其地有洪源谷云。元置庄浪卫，属永昌路。明初，改今属卫城周八里有奇。今设庄浪所。

　　卫黄河南绕，松山东峙，河西之肘腋也。《五边考》：卫东北二十里有大小二松山，东扼黄河，南缀兰、靖，北阻贺兰，延袤千余里，号为沃壤。隆、万间，番酋宾兔盘踞其中，时肆侵掠，内地削弃，仅存一线。万历二十六年，抚臣田乐克复其地，建堡筑城，屯戍相望。乃割芦塘等处，属固原芦塘，见靖远卫；红水河、三眼井等处，属临洮；阿坝岭、大靖城、土门儿等处，属甘肃。自靖远卫界黄河索桥起，至土门山，共长四百里，而兰、靖、庄浪千四百里之冲边始安。第芦塘、三眼井等处，土疏易圮，时费修葺。若按明初旧址，自镇番直接宁夏中卫，通树长边，则外钥尤壮矣。盖弃地犹六七百里云。

　　○苍松废县在卫西。汉县，属武威郡。后汉作仓松。晋因之。太和二年，凉张天锡击李俨于陇西，分遣前军向金城、左南白土诸郡，自将屯仓松，是也。《志》云：张氏置昌松郡。后凉吕光因郭之谶，改为东张掖郡。后魏复置昌松郡。后周郡废，为昌松县。隋开皇初，改县曰永世。后复曰昌松，属凉州。大业三年，李轨据河西。薛举遣将常仲兴击之，战于昌松，仲兴败没。唐亦曰昌松县，仍属凉州。乾元以后，陷于吐蕃。宋时，夏人置洪州于此。元废。左南白土，见西宁镇。○漠口城，在卫西南。晋义熙四年，后秦姚兴遣其子弼等，袭秃发亻辱檀于姑臧，自金城济河进至漠口。《地形志》：漠口县属昌松郡，谓之昌松漠口，并为险要。

　　允街城在卫东南。汉神爵二年，置允街县，属金城郡。允，读曰钅公。后汉因之。明帝初，滇吾羌寇陇西，败太守刘于于允街。又延熹四年，勒姐零五羌围允街，护羌校尉段击破之。晋仍属金城郡。前后凉因之。后魏废。《周地图》：允街城，地势极险阻。沮渠蒙逊增筑，以为防守之所。杜佑曰：允街城临丽水，亦名丽水城。○街亭城，在卫南。后凉所置城也。晋隆安初，秃发乌孤自广武取后凉金城。吕光遣窦苟伐之，战于街亭，大败。《水经注》：逆水出允吾县参街谷，东南流，经街亭城南。《通典》：街亭城，沮渠蒙逊所筑，地势险隘。胡三省曰：金城北有街亭城。允吾，今见兰州。

