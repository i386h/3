<!-- { "loadSidebar": true } -->
　　峨和废县所西北六十里。本蚕陵地。唐武德初，析置峨和县，属翼州。贞元十年，韦皋败吐蕃，克峨和城，既又遣将出峨和、薄松州。是也。○左封废县，在所西百九十里。后周置广年县，并置广年、左封二郡，又置翼州治焉。隋开皇初，郡俱废，县属翼州。仁寿初，改县曰左封。大业初，属汶山郡。唐武德初，隶翼州。三年省。贞观四年，复置。二十一年，改隶当州。刘句曰：县在当州东南四十里。显庆初，改属悉州。咸亨初，移州治焉。仪凤二年，羌叛，悉州寄治当州城内，寻还旧治。载初元年，移治匪平川，在旧治东南五十里。天宝初，改州为归诚郡。乾元初，复为悉州。唐末，州县俱废。又归诚废县，在废左封县西南。唐垂拱二年，析左封县置，属悉州。今皆为生蕃地。

　　废静州所西二百六十里，南至成都府威州界百里。刘句曰：左封县有悉唐川，显庆初，置悉唐县，并置悉州治焉。咸亨初，移州治左封于故悉唐县，置南和州。天寿二年，改为静州，仍治悉唐县。天宝初，曰静川郡。乾元初复故。又南有静居废县，天授初，以悉唐县之静川地置。其相近又有清道废县，俱属静州，后皆废。○废当州，在所西北二百七十里，本羌地。后周置通轨县，并置覃州及覃川、荣乡二郡治焉。隋开皇初，郡俱废。四年，州废，县属翼州。大业初，属汶山郡。唐初属松州。贞观二十一年，置当州治焉。刘句曰：以地出当归也。初治利川镇，仪凤二年，移治蓬白桥。天宝初，曰江源郡。乾元初，复曰当州。杜佑曰：故通轨县在州西北二百里。《隋志》县有甘松山。是也。盖后移今治。《会要》：大历五年，当、悉、柘、静、恭五州，并徙置山陵要害地，以备吐番，而旧封不可问矣。

　　白岸城在所西。唐贞元中，韦皋破吐蕃论莽热兵，进屯白岸，西山诸羌皆降。《新唐书》：翼州有峨和、白岸、都护、祚鼎四城，合江、追、三谷三守捉城，陇东、益登、清溪、御藩、吉超五镇兵。

　　○蚕陵山在所西北，汉因以名县。又犁牛山，在所东五里。《志》云：所之东界止此。正统中，番贼窥境，官军追之，遇伏于犁牛山，败绩。又云峰山，在所东六里，高耸凌云。○排栅山，在所南五里。洪武十一年，大军至此屯驻，立栅为营，山因以名。

　　○汶江所西三里，自松潘卫流经此，又南黑水流合焉。《江源记》：岷州自松潘达叠溪，至穆肃堡，黑水从南合之，入深沟，径茂州界。是也。详大川岷江及川渎异同。

　　翼水所南五十里。一为汶江，自松潘界流至此，一为黑水，自生番界流至此，合流如张两翼，故州以为名。或谓之合水，亦谓之合江，唐因置合江守捉云。○七里溪，在所东七里，源出松坪寨，又城东有饮马沟，自云峰山顶悬崖而下，俱流入于汶江。

　　玉津泉在城南，导流直抵城下，居民取汲甚利。又天涌池，在所治南，正统间开凿，引饮马沟水潴其中，以便居民之汲。

　　○南桥关所南五里。又有小关在所东五里，叠溪桥关在所西五里。《志》云：所南十五里有中桥关，又南十五里有彻底关，所北四十三里有永镇桥关，九十七里有镇平关，俱洪武十二年置，共为七关。

　　穆肃堡所南五十里，江水经此，黑水流合焉。《志》所云穆肃为两河之会也。堡南与茂州接界，为控扼之所。今亦见茂州。

　　新桥堡所北十里，稍南为汉关墩堡。万历十八年，郁即长官啖保者，与黑水、松坪，攻我新桥，明年伏罪。先是汉关墩附近勒骨诸小姓，属于郁即，至是改属叠溪。《志》云：新桥堡北为普安堡。正统十二年，抚臣寇深议讨松潘叛蛮，于叠溪迤北添设普安、静夷、镇番三堡。是也。又普安堡旁有葫芦嘴，弘治中，番贼攻围普安，守将胡澄拒战，追贼至此，死之。

　　太平堡所北三十里。其附近为杨柳沟，河西强种也。万历十八年，纠合松坪、白泥、黑水三千余番，同陷新桥。十九年，讨降之。又永镇堡，在所北四十余里，有永镇桥关。其相近者又有白石坎。正统中，番贼来犯，官军拒之于此。《志》云：永镇堡附近为牛尾寨。万历八年及十二年，麻搭内犯，十四年，讨降之。又北抵松潘卫界。

　　马路堡在所南。又南为小关堡，接茂州界之实大关。《志》云：新堡附近为巴猪大寨，众逾千数，性喜黠盗。嘉靖二十三年以来，屡渡河入犯，议者欲于旧关脑搭桥进兵，及马路堡后长宁沙坝潜师绕其后，上下夹攻，可大创也。《四夷考》：叠路生番最恶，而五巴猪为尤甚，牛尾、麻搭、杨柳、麦儿次之，凡四十八寨。其地南连黑若，西通黑水，北接松潘，加兵征之，即逃入黑水。黑水盖广饶之地，莫知纪极云。又叠溪长官郁氏所辖，有河东熟番大姓八寨及马路小关七族，河西小姓六寨云。

　　麻答嘴寨所北五十余里，本番寨也。路入松潘。正统中，抚臣寇深议讨松潘叛蛮，欲于麻答崖、青岗嘴、画佛崖、海螺洞、万江崖，沿山凿石，架木悬栈。是也。《志》云：堡南为牛尾巴，又南为杨柳沟。弘治十二年，抚臣张文言，松潘南路，国初以来增置墩堡，开设仓<厂敖>，屹为天险。自牛尾巴失利之后，蛮人乘险杀掠，饣襄夫戍卒，号南路为死亡城，是南路必不可不复也。此路一复，其间麻答嘴险要之处，据高设堡，添拨防军，以遏贼冲，亦规恢全蜀之策矣。○双马寨，在所西百二十里。《志》云：亦番寨也。

　　叠溪长官司所北一里。永乐四年置，领渴卓等五寨。

　　郁即长官司所西十五里。永乐四年置，领松坪等五寨。又有来远驿，在司治西。

　　◇酉阳宣抚司东至湖广保靖宣慰司界三百里，南至平茶洞长官司界五十里，西至重庆府彭水县界三百里，东北至湖广大田千户所界四百里。自司治至重庆府九百五十里，至布政司二千里。

　　古巴国地。秦属巴郡。两汉因之诸《志》皆以为汉武陵郡之酉阳县，误。三国汉属涪陵郡。晋因之。永嘉以后，没于蛮獠。后周时，为羁縻黔州地。隋属庸州《志》云：隋为清江郡地。唐属思州。五代时，仍没于蛮《寰宇记》：黄巢之乱，酉阳蛮叛，驸马冉人才征之有功，留守其地。五代时，中国无主，冉氏遂据有之。宋政和六年，仍属思州，寻置酉阳州于此。元因之冉氏仍有其地，属怀德府。明玉珍改为沿边溪洞军民宣慰司。明洪武五年，仍为酉阳州冉如彪纳土归附，仍令世守其地。广六百里，袤七百里。七年，升为酉阳宣抚司编户十三里，隶四川布政司。永乐十六年，改隶重庆府。

　　司当西南之要冲，接黔楚之边境，山川阻深，蛮獠错杂，抚循未可无策也《四夷考》：酉阳所属有九溪十八蛮，而九江后溪西南一带，近为镇叛苗残破，境土日蹙。

　　○酉阳废县在司东。胡氏曰：三国汉时分置酉阳县于此，属涪陵郡。晋省。或以为汉武陵郡之酉阳，误也。隋为务川县地，属庸州。大业初，属巴东郡。唐仍为务川县地，属思州，后废。宋政和中，亦为务川县地。或云，宋尝置酉阳县，属务州。今《宋志》不载也。元始置酉阳州。明因之，寻为宣抚司治，司无城，其民曰犭乞獠、曰冉家、曰南客，分三种云。

　　迁陵城在司东南，接湖广辰州府界。汉县，属武陵郡。三国时，为吴界。魏已亡蜀，遣汉葭长郭纯试守武陵太守，率涪陵民入迁陵界，屯于赤沙，诱动诸戎进攻酉阳，吴遣钟离牧讨平之。《志》曰：迁陵、酉阳两县，相去水道可四百许里，赤沙在其间，此汉之酉阳也。

　　○酉阳山司西北百八十里，接黔江县界。又龙山，在司东一里，旁有龙家寨。司东三十里又有火山，其山高耸，日射返照，其色如火。又司东百二十里有唐店山，司南百里有何家山，山皆高耸，以山旁居民多唐姓何姓者而名。○胡子崖，在司北百里，崖下路通司治，行者过此，有水自崖悬流，可以济渴。

　　○三江司东北九十里，源出酉阳山，亦曰酉水，有三小溪流合焉。又合平茶水及楠溪东注辰州大江。○楠溪，在司西二百里，其溪清浅，旁多楠木，下流合于酉水。

　　○通达寨司东南二百五十里。《志》云：元置通达等处五路蛮夷洞长官司于此，明初，废为通达寨。又云：司有浚宁江土人巡司。

　　石耶洞长官司司南七十里。本酉阳地。宋宣和间，有杨昌安者据守其地。元置石耶军民府。洪武初，其酋杨金隆归附，改立长官司，附庸酉阳。《志》云：司东至石凯子界，西至平茶司界，南至邑梅沙子凹，北至酉阳石闲囤，与镇苗密迩，地势称孤悬。今编户二里。

　　○巴惯山司治南一里。山崖多板石，土人呼板石为巴惯也。又南一里有石崖，土人呼为密那崖，崖石陡峻，中间空洞，尝有泉流。

　　○漫溪在司治南，源出邑梅洞漫流，东注入辰州大江。

　　平茶洞长官司东至石耶长官司界十里，西至贵州乌罗长官司界十里，南至贵州铜仁府界百里，北至酉阳宣抚司界五十里。自司治至重庆府一千一百二十里，至布政司二千一百七十里。

　　汉、晋以来，为蛮夷地。唐属思州。宋政和中，为羁縻平茶洞，仍隶思州。元改溶江、芝子、平茶等处长官司，隶思州安抚司杨氏世守其地。元时杨大雷有之。明初为平茶洞长官司洪武七年，杨抵刚归附，置司授之。广三十里，袤一百五十里，编户三里，初隶酉阳宣抚司，洪武十七年，改隶四川布政司。

　　○岑仰山在司治西，巍然秀拔，仰望可爱。又团山，在司治南，山势团耸，特出众山之上。又高秀山，在治北，高立千丈，丹崖翠壁，秀色如画。

　　白岁山司西三十里。高耸插天，土人以山积雪则有年，故名。○诸葛洞，在司治南，石崖屹立，旁有石洞数丈。相传武侯征九溪蛮时，留宿于此。

　　○哨溪司治东南。发源白岁山，山水激石，有声如哨。又有满溪，在司西南十里，亦出白岁山，以水常溢不竭也。合流而东北，曰平茶水，至酉阳东南会于酉水。

　　龙潭司治西。两旁山崖陡峻，潭中水深莫测。又治北石洞中有龙泉，四时不涸。○济渴井，在司治北，水清甘，夏月行者汲饮之以济渴，因名。

　　小平茶寨在司南。嘉靖二十七年，大征叛苗，分兵屯平茶、地架二营，剿境内小平茶、地崩、岑沙苗、地龙庭、地龙箐五寨是也。地架堡，见贵州平头著可长官司。

　　○通蜀桥司治南，跨哨溪上，以路通蜀境而名。又司治东北有迎恩桥，亦跨哨溪上。

