<!-- { "loadSidebar": true } -->

　　武关、

　　武关，在西安府商州东百八十里，东去河南内乡县百七十里文颖曰：在析西百七十里。析，即内乡也，旧为秦楚之衿要。《左传》哀四年，楚人谋北方，司马起丰、析以临上，使谓阴地之命大夫士蔑曰士蔑，晋大夫也：将通于少习以听命。杜氏曰：丰，丰乡也见河南淅川县。析，析县也见上。上雒，今上洛郡即商州。阴地，河南山北，自上洛以东至陆浑也陆浑，今河南嵩县。《郡县志》商州即晋阴地，误。又今河南卢氏县有阴地城。少习即武关，谓将大开武关道以伐晋。京相曰：武关，楚通上雒厄道也。春秋时，武关属晋，非秦有也。秦未得武关，不可以制楚。故穆公之世，秦伐若阝，与楚争商密若阝国本治商密，今内乡县之丹水城。商密近武关也。苏秦说楚威王：秦起两军，一军出武关，一军下黔中，则鄢、郢动矣。楚怀王十八年，秦使人告楚，请以武关之外易黔中地。二十年，齐遗楚王书：王取武关、蜀汉之地，则楚之强百万也。三十年，秦昭王绐怀王会武关，至则闭，执之以归。顷襄王元年，秦出武关攻楚，取析十五城。及秦并六国，东至齐，即墨大夫入见齐王曰：使鄢郢大夫收楚地，则武关可入；三晋大夫收晋地，则临晋之关可入也。秦始皇二十八年，自南郡繇武关归。二世二年，陈涉使其将宋留将兵定南阳，入武关。三年，沛公南出辕见河南巩县，略南阳，攻武关，入秦。汉元年，遣将军薛欧、王吸出武关，东略地。三年，辕生说汉王出武关，军于宛、叶间宛、叶，俱见河南南阳府。景帝三年，七国反。吴王濞臣田禄伯曰：愿得五万人，别循江淮而上，收淮南、长沙，入武关，与大王会。当是时，周亚夫击反者，将会兵荥阳，发至霸上。赵涉说曰：从此右走蓝田，出武关，抵洛阳，不过差一二日，直入武库击鸣鼓，诸侯闻之，以为将军从天而下。贾谊《新书》：所为建武关、函谷、临晋关者，大抵为备山东诸侯设也。淮南王安谋反，欲发南阳兵守武关矣。武帝太初四年，徙弘农都尉治武关时武关属弘农郡。太史公《货殖传》：南阳西通武关。应劭曰：武关，秦南关也。王莽居摄二年，以东郡翟义兵起，遣逯并屯武关。更始初，遣申屠建等攻武关，析人邓晔于匡起兵应汉，攻武关都尉朱萌，萌降。二年，赤眉扰关中，樊崇、逢安自武关，徐宣等从陆浑关见河南嵩县，两道俱入。后汉建武三年，冯异击破延岑于蓝田。岑自武关走南阳。献帝初平四年，李亻等作乱，吕布自武关奔南阳。晋永兴三年，东海王越等遣兵入关中迎车驾，成都王颖自武关奔新野。永嘉四年，洛阳陷于刘聪，豫州刺史阎鼎奉秦王业于密见河南密县。鼎寻奉业自宛趣武关，入关中。永和七年，桓温伐秦，步兵自淅川趣武关，败秦军于蓝田，进至霸上。义熙十二年，刘裕伐秦，遣沈田子等趣武关。明年，田子入武关，进屯青泥见蓝田县。姚泓来战，败之。后魏孝昌二年，汝、颍群蛮断三鸦路按三鸦路，见河南重险，引梁兵围荆州魏荆州治穰城，遣都督崔暹将兵救之，至鲁阳，不敢进。乃别遣将军裴衍等将兵出武关，通三鸦路以救荆州。东魏天平初，高欢遣侯景击贺拔胜于荆州，胜败降梁，东魏遂取荆州。宇文泰遣独孤信出武关，攻东魏兵于淅阳见河南内乡县，遂袭下穰城即是时荆州治。既而东魏复取之。高欢使高敖曹繇武关趣商洛，击宇文泰。敖曹自商山转斗而进，遂攻上洛。又西魏大统六年，东魏侯景出三鸦，将复荆州。宇文泰遣李弼等出武关，景引退。《括地志》：武关山，地门也。唐至德二载，兴平将王难得攻安庆绪于武关，败之，克上洛郡。广德初，吐蕃入长安。郭子仪至商州，发武关防兵收长安。建中四年，朱Г据长安，尚可孤自襄阳入武关赴援，军于七盘亦见蓝田县，败Г兵，遂取蓝田。又是时，江淮朝贡，为淮西李希烈所阻，皆繇宣、饶、荆、襄趣武关。中和四年，黄巢为李克用所败，自蓝田入商山，从武关逸去。五代至宋，皆置兵于此，以为商、洛、宛、邓之防。元致和初，燕帖木儿迎立怀王，遣兵守武关。诸王阔不花等遣将破之，遂引而东。今繇河南南阳、湖广襄、郧入秦者，必道武关。自武关而至长安四百九十里，多从山中行，过蓝田始出险就平。夫武关之于潼关，犹阴平之于剑阁也。然阴平僻而险，武关径且易，故尤能为秦患。《志》曰：武关之西，接商洛、终南之山，以达于岍陇；武关之东，接熊耳、马蹬诸山，以迄于辕。大山长谷，动数千里，倘逋逃者视为渊薮，秦、楚、梁、豫之间，患未有已也。杜笃云：一夫守垒，千夫沉滞，武关之谓乎？

　　散关、

　　散关，在凤翔府宝鸡县西南五十二里。汉中府凤县东北百二十五里有大散岭，置关岭上，亦曰大散关，为秦蜀之噤喉。南山自蓝田而西，至此方尽。又西则陇首突起，渭萦流。关当山川之会，扼南北之交。北不得此，无以启梁益，南不得此，无以图关中。盖自禹迹已来，散关恒为孔道矣。汉元年，汉王自故道故道即凤县出陈仓，定三秦。说者谓出陈仓必繇散关也《后汉志》注：散关故城，在陈仓县南十里，有散谷水，因名。东汉初，汉中王嘉与延岑战，岑引兵北入散关，至陈仓，嘉追破之。建武四年，公孙述遣将李育等出屯陈仓，将徇三辅，冯异击破之。元初二年，虞诩为武都太守，叛羌遮诩于陈仓崤谷，诩计却之。胡氏曰：崤谷，即今之大散关。建安二十年，曹操讨张鲁，自陈仓出散关，至河池。蜀汉建兴六年，诸葛武侯出散关，围陈仓。宋元嘉十九年，遣裴方明等平仇池。既而魏主焘遣古弼等督陇右诸军，自祁山南入。皮豹子等督关中诸军，自散关西入，俱会仇池，遂取之。梁承圣二年，益州刺史武陵王纪引兵侵荆州，梁主绎求援于西魏。宇文泰曰：取蜀制梁，在兹一举。遂遣尉迟迥自散关伐蜀。后周天和五年，周主西巡，如散关。隋义宁元年，唐公李渊定长安，使姜谟、窦轨俱出散关，抚定陇右。唐上元二年，奴剌党项寇宝鸡，烧大散关，南侵凤州，大掠而西。凤翔节度使李鼎追破之。天宝末，西幸成都，道出散关。光启二年，田令孜劫上自宝鸡幸兴元，以杨晟为兴凤节度使，守散关。宁帅朱玫来追，攻散关，不克。继而玫复遣将王行瑜攻散关，晟败走。行瑜进屯凤州，攻兴州。天复二年，李茂贞劫车驾幸凤翔，朱全忠讨之，军于虢县。遣将孔出散关，攻凤州，拔之。又拔秦、陇二州，至成州而还。朱梁贞明二年，蜀遣将王宗绾等自凤州大出散关，破岐兵，遂取宝鸡，进围凤翔。五年，又出散关击岐，度渭水，会大雨而还。六年，蜀将陈彦威复侵岐，出散关，军于箭岭见宝鸡县箭关。后唐同光三年，郭崇韬伐蜀，自宝鸡入散关，指其山曰：吾辈进无成功，不得复还此矣。长兴元年，石敬瑭入散关，攻董璋于东川。及石晋末，蜀人乘中原之乱，遣兵攻凤州。寻分兵扼散关，以绝北兵之援，凤州降蜀。刘汉初，蜀将张延钊等出散关及陇州，以逼凤翔。王景崇拒却之，又追败之于散关。乾初，景崇以凤翔叛。蜀兵赴援，军于散关。赵晖攻凤翔，遣别将李彦从击败蜀兵。既而蜀将安思谦复自散关应援，击汉兵于箭寨。周显德二年，命凤翔节度使王景攻蜀，自散关入，拔其秦凤诸州镇。南宋初，恒屯重兵于此，以备金人。而金人亦盛兵宝鸡，以当大散之冲。嘉定十年，金人入寇，遣完颜阿邻入大散关，攻西、和、阶、成州。明年，复犯大散关。绍定四年，蒙古拖雷入大散关，而梁洋诸州悉见涂炭。宝五年，蒙古主蒙哥南寇，繇陇州入散关，捣蜀口。明初定关中，徐达亦分军自凤翔出散关，下兴元。盖梁益有事，必在散关。入散关而南出褒斜，西走阶、文，蜀亦岌岌矣。《元丰志》：繇长安而至商州，二百余里；从商州至金、洋，皆数百里；兴元去长安，盖千二百余里；自骆谷关至洋州，亦五百余里；惟宝鸡南入大散，至梁州，五百里而近。今皆以连云栈为经途，而大散之势益重矣。

　　萧关、

　　萧关，在平凉府镇原县西北百四十里，关中四关之一也《括地志》：萧关，亦名陇山关。襟带西凉，咽喉灵武，实为北面之险。汉文帝十四年，匈奴入朝那萧关，杀北地都尉。至彭阳，使奇兵烧回中宫见陇州，候骑至雍甘泉。景帝三年，吴王濞反书曰：燕王北定代、云中，抟音专，统帅之也胡众，入萧关，走长安。武帝元鼎五年，行幸雍，逾陇，登崆峒，北出萧关，猎新秦中。元封四年，复幸雍，通回中道，遂出萧关。自魏晋以后，关中多故，萧关皆为往来孔道。唐武后久视初，以魏元忠为萧关道大总管，以备突厥。神龙元年，置萧关县。天宝十五载，太子按军平凉，议出肃关，趣丰安见宁夏故灵州所，曰：灵州我之关中也。大中三年，吐蕃以秦、原、安乐三州及原州之石门、驿藏、制胜、石峡、木峡、六盘、萧七关来降安乐州，即故宁夏中卫之鸣沙州。七关，俱见镇原县及固原州境内。五年，白敏中帅宁平党项，乃规萧关，通灵威道灵州、威州之道也，又置武州于此，以控三州七关之险。宋自天圣以后，西夏多事，萧关南北，筑城置戍，几无虚日。明初，徐达繇静宁、隆德至萧关，遂取平凉。萧关诚控扼要地矣。

