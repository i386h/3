<!-- { "loadSidebar": true } -->
　　【史略】初，炀帝南巡江都，命唐公李渊为太原留守渊，西凉王七世孙。祖虎于宇文周有佐命功，封唐国公。渊袭爵后，遂以唐为国号。大业十三年，天下骚乱，渊子世民，劝渊起兵，渊从之。先取西河郡今汾州府，遂定入关之计，进克霍邑今平阳府霍州，入临汾即平阳府，时为临汾郡，拔绛郡今绛州，见前，遂至龙门在今山西汾阴县，见前。别将亦徇下离石今山西永宁州，见前、龙泉今平阳府隰县、文成今平阳府吉州等郡。隋将屈突通将重兵屯河东即今平阳府蒲州，渊引军围之。任襄等说渊勿攻河东，自梁山济河梁山，在陕西韩城县东南十八里，自龙门济河必由之道也，指韩城，逼城韩城、阳，俱今西安府同州属县，鼓行而进，直据永丰永丰仓，在陕西华阴县城东，隋积粟于此，传檄远近，关中可坐定也。渊遂分军围河东，渡河而西，关中望风降附。渊舍于长春宫在今同州朝邑县治西北，遣子建成等屯永丰仓，守潼关见前，以备东方兵，世民等徇渭北，营于泾阳今县，见前。既而诸军并进，遂克长安，略定平凉、安定等郡平凉郡时治高平，故原州也。安定郡时治安定，即今泾州，东取新安以西今河南府新安县，初置郡，今改置州于此，南收巴蜀，受隋禅，灭秦见前薛举并凉见前李轨，尽平陇右河西地。

　　次奠洛阳，遂清江表，进扫河朔。

　　【史略】武德二年，刘武周陷并、晋诸州，西至龙门，关中震动初，义师入关，使元吉留守太原。武周南侵，元吉遁还长安，贼势遂炽。上欲弃大河以东，谨守关西，秦王世民曰：太原，王业所基，国之根本。河东富实，京邑所资。臣请平殄武周，克复汾晋。从之。武周败遁，并州复定。三年，命世民东讨世充。世民自新安进军慈涧在新安县东，见前，分遣史万宝自信阳南据龙门宜阳，见前。龙门，即阙塞山也，在今河南府城西南三十里，刘德威自太行东围河内，王君廓自洛口断其饷道，黄君汉自河阴攻回洛城时君汉为怀州总管，军于河北，大军屯于北邙在今河南府城北，见前，连营以迫之。世充屡败，遂围东都，远近州县，次第归附。世民又遣王君廓袭辕に辕山，在今巩县西南，见前，拔之，河阳来降。既又克其虎牢，世充益窘，数求救于窦建德。建德方营河南，取曹、戴即孟海公之地，遂引而西，自滑州进屯酸枣今开封府延津县北十五里有故城，见前，陷管州、荥阳、阳翟俱见前，水陆并进，营于成皋东原成皋，即虎牢也，遣使与世充相闻。诸将皆请避其锋，薛收等曰：世充保据东都，府库充实，所将之兵，皆江淮精锐世充自江都引兵西援洛阳，故云，但乏粮食，故为我所持。建德远来赴援，亦当极其精锐。若纵之至此，两寇合从，转河北之粟，以馈洛阳，则战争方始，混一无期。今宜分兵守洛阳，深沟高垒，慎勿与战。王亲帅骁锐，先据成皋，厉兵训士，以逸待劳，决可克也。建德既破，世充自下。不过二旬，两主就缚矣。世民善之，使齐王元吉等围守东都，遂东据虎牢，建德不得进。世民又遣精骑抄其粮运，破之。凌敬言于建德曰：大王宜悉兵济河，攻取怀州、河阳，使重将守之。更鸣鼓建旗，逾太行，入上党，徇汾、晋，趋蒲津蒲津，即山西蒲州临晋关。见前，蹈无人之境，拓地收兵，则关中震骇，郑围自解矣。建德妻曹氏亦曰：大王自滏口乘唐国之虚滏口，在河南武安县滏山。见前高欢东出滏口，连营渐进，以取山北建德都洛州，在山南。并、代、汾、晋，皆山北也，又因突厥西抄关中，唐必还师自救。郑围何忧不解？不听。及战，为世民所擒。师还洛阳，世充惧，遂降。于是河南北州郡悉定。既又发巴蜀兵，使行军总管赵郡王孝恭及李靖等自夔州东下，分遣黔州刺史田世康出辰州道黔州，时治彭水县，今四川重庆府涪州属县也。辰州，治沅陵县，今湖广辰州府，黄州刺史周法明出夏口道，以击萧铣。孝恭克荆门、宜都二镇，进至夷陵荆门，在宜都县西北五十里。夷陵又在荆门西北四十里。孝恭盖遣前军先克其荆门、宜都，而后引大军至夷陵也。宜都，今夷陵州属县，破铣兵于清江在宜都县城东，又北合于大江，追败之于百里洲在今荆州府枝江县东北大江中，进入北江江水过百里洲而支分，在洲北者为北江，即江陵之南境矣，直抵江陵。铣兵败，出降。靖因安抚岭南，交、广诸州，相率顺命，林士弘亦穷蹙请降。和州总管杜伏威复讨平李子通等，岭海江淮悉定。会刘黑闼复起河北，据窦建德故地，高开道、徐圆朗等亦叛应之。世民讨败黑闼，黑闼北遁，继而复炽，寻败死。圆朗等亦次第夷灭。六年，辅公┙复据丹阳叛，诏赵郡王孝恭以舟师自襄州趣江州时孝恭为襄州道行台仆射，李靖以交、广、泉、桂之众趣宣州时靖为岭南道大使。宣州，即宣城郡，黄君汉出谯、亳君汉时为怀州总管。谯，即亳也，李世出淮、泗世时为齐州总管。盖使之自泗入淮，讨之。七年，孝恭败辅公┙之兵于枞阳今安庆府桐城县东南百二十里有故城，进拔其鹊头镇今池州府铜陵县北十里有鹊头山，即置镇处，又破之于芜湖，拔梁山等三镇梁山，在今和州南七十里。时公┙遣兵屯梁山、博望、青林三处，故曰三镇。博望，亦曰东梁山，在太平府西南三十里。今俱详南直名山梁山。青林，亦曰青山，在太平府东南三十里，进至丹阳，公┙走死。贞观二年，柴绍讨梁师都于朔方，复平之。于是天下大定。

　　绍汉法周，建都关内。

　　【都邑考】高祖因隋之旧，定都长安，时谓长安为京城。太宗修洛阳宫，时巡幸焉。高宗尝言：两京，朕东西二宅显庆二年，以洛阳为东都。武后都洛阳光宅初，号曰神都。中宗神龙初，复曰东都。玄宗以长安为西京，洛阳为东京开元元年，定制。九年，又改东京曰东都。天宝初复故。又开元九年，以蒲州为河中府，建中都，未几复罢为州。乾元三年，复曰河中府，置中都。元和三年，罢中都为府如故。肃宗更以蜀郡为南京，凤翔为西京蜀郡以上皇南幸之地，凤翔以中兴驻驿之所，故并建为京，而西京为中京至德二载，建三京。上元初，复置南都于荆州，曰江陵府。寻又以京兆为上都，河南为东都，凤翔为西都，江陵为南都，太原为北都，所谓五都也《唐志》：北都，天授元年置，神龙元年罢，开元十二年复置。天宝元年曰北京。上元二年，与京兆、河南、凤翔、江陵，并罢京都之号。明年，诏曰：五都之号，其来自久，因以京兆、河南、凤翔、江陵、太原，并建为都。其后复罢。《六典》：京兆、河南、太原，时谓之三都。又昭宗天元年，朱全忠复劫迁车驾于洛阳，而唐祚以移。

　　文轨混同，分天下为十道隋季群雄竞起，互相分割，建置纷然。唐兴，因而不改，其纳地来归者，亦往往割置州县，以宠禄之。由是州县之数，倍于开皇、大业间。贞观元年，以民少官多，思革其弊，命大加并省，因山川形便，分为十道。

　　东距河，西抵陇坂陇坂，即陇坻。见七国秦陇蜀注，南据终南终南山，在西安府南五十里。详陕西名山终南，北边沙漠，曰关内道统州二十二。贞观十三年，始簿天下州县之数，自是数有损益。今略以《六典》为据，而贞观以后所增置之州，以次附焉。又《唐志》：武德初，改郡为州，太守为刺史，而雍州置牧。天宝初，改州为郡，刺史为太守。至德二载复故。今举郡名及随时改易诸名，俱汇见于此，以便参考。

　　雍州汉曰京兆尹。隋曰雍州。唐因之。开元三年，曰京兆府。领万年等县十八。万年，即今西安府治附郭咸宁县。又乾宁初，增置乾州，治奉天县，今乾州仍属西安府。

　　华州汉属京兆尹。魏曰华州。隋、唐因之。垂拱初，改泰州，寻复故。亦曰华阴郡。领郑县等县三。乾宁五年，改华州曰兴德府，时驻驿于此也。天三年，复曰华州。今仍曰华州，属西安府。

　　同州汉曰左冯翊。西魏曰同州。隋、唐因之，亦曰冯翊郡，领冯翊等县九。今仍曰同州，属西安府。

　　岐州汉曰右扶风。后魏曰岐州。隋、唐因之，亦曰扶风郡，领雍县等县八。至德三载，改凤翔府。今仍曰凤翔府。

　　陇州汉属右扶风。西魏曰陇州。隋、唐因之，亦曰阳郡，领源等县五。今陇州属凤翔府。

　　州汉扶风等郡地。西魏置豳州。隋、唐因之。开元十三年，改豳曰，亦曰新平郡，领新平等县四。今州属西安府。

　　泾州汉曰安定郡。后魏置泾州。隋、唐因之，亦曰安定郡，领安定等县五。今属平凉府。

　　宁州汉为北地等郡地。西魏曰宁州。隋、唐因之，亦曰彭原郡，领定安等县七。今属庆阳府。大中间，又置衍州，治定平县，今宁州南六十里废定平县是也。

　　坊州汉上郡地。唐武德二年置坊州，亦曰中部郡，领中部等县三。今州中部县，即故州治。又天初，置翟州，治城县。朱梁改曰禧州。今州洛川县东南三十里有废城县，盖李茂贞所置州也。

　　州汉上郡地。后周曰敷州。唐改曰州，亦曰洛交郡，领洛交等县五。今属延安府。

　　丹州汉上郡地。西魏曰丹州。隋、唐因之，亦曰咸宁郡，领义川等县五。今延安府宜川县是其治。

　　延州汉上郡地。后魏曰延州。唐因之，亦曰延安郡，领肤施等县九。即今延安府。

　　庆州汉曰北地郡。隋曰庆州。唐因之，亦曰安化郡。至德初，又改顺化郡。领安化等县八。今庆阳府是也。

　　原州汉安定郡地。后魏曰原州。唐因之，亦曰平凉郡，领高平等县三。今平凉府镇原县是其治。又大中五年，增置武州，治萧关县，今平凉府镇原县西北百四十里萧关城是。

　　盐州汉北地郡地。西魏曰盐州。唐因之，亦曰五原郡，领五原等县二。今宁夏后卫是。

　　灵州汉北地郡地。后魏置灵州。隋、唐因之，亦曰灵武郡，领回乐等县五。今宁夏卫灵州所是。又大中三年，置威州，领鸣沙等县二。鸣沙，今宁夏中卫东西百五十里鸣沙故城是。又景福二年，增置警州，治定远城，在今宁夏卫北六十里。

　　会州汉金城等郡地。西魏置会州。唐因之，亦曰会宁郡，领会宁等县二。今靖虏卫是。

　　夏州汉曰朔方郡。后魏曰夏州。隋、唐因之，亦曰朔方郡，领朔方等县四。今榆林镇西北废夏州是。又开元二十六年，增置宥州，亦曰宁朔郡。至德二载，又曰怀德郡，领延恩等县三。今榆林镇西废宥州是。

　　丰州汉五原郡地。隋置丰州。唐因之，亦曰九原郡，领九原等县三。今榆林镇西北有废丰州。

