<!-- { "loadSidebar": true } -->
　　仁化县府东北八十里，东北至江西南安府二百四十里，东至南雄府百八十里，北至湖广桂阳县界百五十里。本曲江县地。唐垂拱四年，析置仁化县，属广州。天宝中，改属始兴郡。南汉仍属韶州。宋开宝五年省入乐昌县，咸平三年复置。今城周一里有奇，编户五里。

　　○仁化旧城县北百三十里。《志》云：尉陀自王南越，筑城于此。唐垂拱中，置县于仁化乡之走马坪，在古城南二十里。宋咸平中，改置县于光泽乡，即今治也。成化四年，始筑土城，寻复增修，以砖石。

　　○廉石山县北二十里。县之主山也。相传黄巢过此，投枪竿于石罅中，至今不朽。又骆驼山，在县东一里，下临深潭，环绕县治。○凉伞山，在县南十五里，山形圆耸。《志》云：县南十里有书堂岩，壁立千仞，岩窦隐见，无路可攀。又南五里即凉伞山也。山南七里曰锦石岩，石壁斑斓，望之如锦，分上、中、下三岩，宛若堂殿。其径湾环，直上千余级，夹道杉松，高凌霄汉，幽胜并于武夷。岩前有锦江，分流为锦石溪。

　　青云峰县北五十里。高耸凌云，一水萦回，四山环拱。又北十里曰康溪岭，康溪水出焉，西流五十里合于滇水。○吴竹岭，在县西北三十里，吴溪水出焉，下流亦入滇水。又七里径，在县西七十里，径长七里，通乐昌县。

　　○会浈水在县治南。源出廉石山，流经锦石岩，为锦江水，又西南流会于浈水。○扶溪水，在县东北百里。《志》云：源出南安珠子山，经左泷岭，东南流百八十里，合浈水。今县东北五十里有紫岭，扶溪经其下。一云县东三十里有潼阳溪，即扶溪下流也。经县南六十里有潼夹石，二石并峙，潼水经其中，又西南合于浈水。

　　恩溪县北百里。《志》云：源出湖广郴州界，入县境，注于浈水。又有合溪，在县北五十里，源出康溪东平岭，北流与浈水合。

　　○扶溪镇在县东北五十里紫岭下。有巡司，接江西南安府界，洪武七年设。又恩村巡司，在县北八十里，地名城口，接湖广郴州界。○高冈堡，在县东北十里。又平安营，在县东北五十里。盘石营，在县东五十里。其相近者又有厚塘营，县北七十里又有水西营。《志》云：县东南五十里有繁华堡。

　　风门凹隘在县东北。又赤石径隘在县西四十里，七里径隘在县西六十里，长江隘在县北七十里，城口隘在县北百三十里。《志》云：县境又有界牌、洞口、百步、水头等营，皆有官兵戍守。

　　乳源县府西百里。东南至英德县百五十里，西北至连州阳山县二百里。本曲江、乐昌二县地。宋乾道二年，析置今县。今城周一里有奇，编户四里。

　　○乳源故城县东十里，地名虞塘。宋乾道二年，以韶州诸县水道不通，因置县于依化乡花村头津口。明年，筑土城，其后屡为贼毁。明洪武初，迁于洲头津，修筑土城，即今治也。天顺六年，改以石，浚濠环之。成化十七年以后，屡经修筑。

　　○双峰山县西二里。有两峰对峙。又县治北一里有钟乳岭，一名丰冈岭，形如卧象，县之主山也。山腰有岩穴，穴中有水南流，产钟乳充贡。成化初，督臣韩雍奏革。○文秀山，在县南五里，有三峰尖耸。

　　云门山县东北十里。盘礴高峻，常兴云雾。又风门山，在县西十五里，两山夹立，中通一路，风从中出。又县西百三十里有石城山，高三十余丈，峙立如城，盘回如龙，一名石龙山。

　　腊岭县西七里。高四百余仞，周三十里，脉接风门山。郴州骑田岭，为五岭之一，此其支也。夏天寒如腊月，因名。一名支岭。○关春岭，在县西二百二十里，路通宜章，即古入京之道。

　　○洲头水在县城南。源出双峰山，东北流入曲江县境，注于浈水。又小溪水，在县西，源出腊岭，南流经文秀山，复北流至县前，入洲头水。又紫泷水，出县东三十里三峰石，亦流合洲头水。

　　○武阳镇县西二百七十里。有巡司，司前有武阳渡。○风门关，在县西风门山下。又有小梅关，在县西三十里。《志》云：县北百八十里有白花营，东十五里有天德寨。

　　分水凹隘县南百二十里。又高车岭隘，在县西北百七十里。旧《志》：县北有平头隘，又有黄金峒隘，皆路出宜章。又西北有月坪、杉木角隘，路通阳山县。《图说》：县境有高车、坪址、青石、深庄等十四隘。中间若黄公岭、沿沙隘，与跳石、高车俱犭民错杂。其西山、牛婆洞，与湖广宜章及阳山县接壤，旧皆贼巢也。

　　翁源县府东南九十里。东南至惠州府河源县二百五十里，东北至江西龙南县三百里，北至南雄府始兴县百三十里。汉桂阳郡浈阳县地。梁置翁源县，寻又置清远郡治焉。隋平陈，郡废，县属广州。唐武德五年，置氵匡州治此。贞观初，州废，县属韶州。宋因之。元大德五年，改属英德州。明初仍属韶州。今城周二里有奇，编户二里。

　　○翁源故城《志》云：县治至明初凡六徙。一在今县东北六十里安阳里之罗江，一在今县北五十里之下窖，一在曲江县南百里之巡司，一在今县西北四十里岑水之东，一在今县东南四十里之细草冈。洪武初，建县于长安乡，即今治也。《城邑考》：县城，元末尝筑土城。天顺六年，改筑砖城。成化三年以后，屡经修缮。

　　建福废县县东五十里。宋宣和三年，析曲江、翁源二县地，置建福县，属韶州。建炎初省。

　　○宝山县北二十五里。山产铜矾，高千仞，周百余里，巅有巨石，下有池环绕，左右东岩出泉，深不可测，岑水盖源于此。又北三十里为九曲岭，盘旋凡九，旁有耽石泉，高山绝顶，巨石倚空，飞泉泻落，为绝胜处。唐时有僧耽玩不舍，泉因以名。

　　灵池山县东百二十里。亦曰翁山。壁立千仞，巅有石池，池中有泉八，曰涌泉、温泉、香泉、甘泉、震泉、龙泉、乳泉、玉泉，乃翁溪之源，所云八泉汇而为池者也。相传有老人隐此，故山溪俱以翁名。又东十里曰利山，一名甲子山。又东五十里曰铁山，山出铁，接惠州府河源县界。《志》云：县东南八十里又有纸山，产竹可造纸。

　　狗耳岭县西北九十里。两峰并立，状若狗耳，曹溪水出焉，即南华山之支岭也，与曲江县接界。又梅岩，在县西十三里，深邃纡曲，容数百人。《志》云：宋天圣间，邑人梅鼎臣者读书于此，因名。○白石岩，在县东南七十里，石室高敞，可容千人，秉炬穷入，深逾数里，有泉下滴，味极香冽。

　　羊径县北七十五里。两崖对峙，岑水中流，石径二十余里，险峭曲折，不亚羊肠。旧《志》：岭南每深山穷谷，中通一路，即谓之径。县境万山环合，两壁屹峙，以径名者甚众，羊径其最著者。县东三十里又有猿腾径，亦深险。又东十里曰书堂石，在罗江泷水中，高九十丈，周围五里。唐邑人邵谒读书于此，因名。罗江泷水，即翁溪水也。岭南水石相激处，多谓之泷。

　　○翁溪在县东。源出灵池山，西南流二百四十里至英德县，合于浈水，所谓泷头水也。○岑水，在县北。源出羊径，一名铜水，可浸铁为铜。水极腥恶，两旁石色皆赭，不生鱼鳖禾稼之属，与曲江县胆矾水同源而异流，入英德县界，会于清溪水。

　　○桂丫山镇县东百二十里。有巡司，洪武初设。又县东百四十里有黄峒巡司，旧为贼巢，弘治十四年设，后改入兴宁县，万历中革。○三华镇，在县北三十里三华山下。有城，嘉靖中筑，控制诸隘，为保障。又有大功桥，路通曲江。又麻砂寨，在县东南五十里。又东南有李坑、黄茅二隘，通惠州府河源、和平二县界。

　　南北岭隘县东百八十里。又县东百二十里有冬桃岭隘，百五十里有银场径隘。又有桂丫山、冬瓜岭、佛子凹等隘，皆在县东百二十里。相近又有甲子、道姑岩等隘，俱与惠州府河源县、南雄府始兴县、江西龙南县接界。○梅花隘，在县东南百二十里，亦接河源县境。又县东北百九十里有画眉隘，亦接龙南县境。又九曲隘，在县北三十里，路出曲江及英德县。《志》云：县东李村有人头径、花瓶径，路通惠州府长宁县。又县北九十里有开场里铁场，其地有天子岭，亦险峻。

　　附见：

　　韶州守御千户所在府治东南，即元万户府旧址也。明初为韶州卫，洪武初改为所，属清远卫。

　　◇南雄府东至江西信丰县界二百四十里，东南至江西龙南县界三百里，西南至韶州府二百九十里，西北至湖广郴州三百五十里，北至江西南安府百二十里。自府治至布政司一千九十里，至江南江宁府三千三百里，至京师六千七百四十五里。

　　《禹贡》扬州南境。战国属楚。秦属南海郡。汉兼属桂阳郡。后汉因之。三国吴属始兴郡。宋属广兴郡。齐复属始兴郡。梁属安远郡。隋属广州。唐属韶州。五代初，南汉置雄州。宋开宝四年，曰南雄州以河北有雄州也。宣和二年，又赐郡名曰保昌。元曰南雄路。明初改为南雄府，领县二。今因之。

　　府当庾岭要口，为南北噤喉。秦王翦降百越，谪戍五万人守五岭。汉武平南越，遣杨仆出豫章，下浈水，即此地矣。南汉置雄州为北面重镇。宋末，叛将吕师夔以元军度岭，败宋军于南雄，遂取韶州。旧《记》云：州以雄名者，盖控带群蛮，襟会百越，岭南气息，仰此一州也。

　　保昌县附郭。晋始兴县地，属始兴郡。隋属广州。唐属韶州，光宅初，始置浈昌县，仍属韶州。南汉置雄州治此。宋以仁宗嫌名，改为保昌。今编户四十四里。

　　○浈昌废县在府治东。唐县治此。宋曰保昌。《城邑考》：郡有古城，仅环府治。宋皇四年，始开拓之。元至正十七年，因故址重修。明洪武初，增缮土郭，名曰斗城。寻以旧城浅隘，于东门外增筑土墉，名曰顾城。成化四年，以砖石。七年，又于城北筑土城，沿河俱设木栅。十四年，斗城为西河所决，复营治之。弘治十一年，流贼穴入土城，明年复修筑。正德三年，并以砖石，九年城始就。其南面滨江，仍周以木栅，谓之新城。三城共有门七，周六里有奇。

　　大庾废县在府北。本始兴县地。《志》云三国吴尝置斜阶县，属始兴郡，似误。一云萧齐置正阶县，梁并入始兴也。《隋志》：梁置安远郡，属东衡州。隋平陈，改郡置大庾县，属广州。开皇十六年，废大庾入始兴县。《新唐书》始兴县东北有安远镇兵，开元中置，盖在大庾岭上。

