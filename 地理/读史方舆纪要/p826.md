<!-- { "loadSidebar": true } -->
　　○凌山驿在州西。旧在宣化县西五十里。万历三年，改属州，移于州治南。十五年，复徙置于西门外。

　　申峒在州南。宋嘉五年，交趾与申峒蛮寇邕州，广西经制使余靖讨平之。又黄峒，在州西，即西原蛮巢穴也。一名黄橙洞。唐大历以后，黄峒蛮屡为乱。元和末，裴行立攻黄峒蛮，破之，既而复炽。长庆二年，邕州刺史李元宗惧罪奔黄峒，盖遁入蛮中也。

　　上思州府西南三百里。西至思明府二百五十里，东南至广东钦州界七十里，西南至交州偏村界一百里。

　　唐初羁縻蛮洞地，寻置上思州，属邕州都督府。宋属邕州迁隆寨。元属思明路。明初因之《志》云：洪武元年，土官黄威庆率子中荣内附，以州授中荣。成化末，其孙瑛以罪死，族党争袭作乱。弘治中，改流官。正德中，余党黄Α等复为乱。嘉靖初，讨诛之。弘治十八年，改属南宁府编户二十里，秋米六十七石。今仍曰上思州。

　　○上思州旧城在今州南隔江。峙武岭之麓，有土城。弘治十八年，迁州治于江北，改筑州城，即今治也。嘉靖十五年、二十三年，复增拓之。三十五年，又复营治。有门四，城周四里有奇。

　　○狮山州北二里。蹲踞若狮。一名思山，州因以名。其并峙者曰文岭山，亦曰三台山，山阴五里有温泉。○望州山，在州北十里，官路所经，俯瞰州治。其相接者曰渌王山。又北二十里曰北梯岭，路险若梯。

　　栋铜山在州东。有三百谷口。又朝拜山，在州南，一名六马岭，其形如拜。○凤凰山，在州西十里，北接王侯山，上有廨址，一名王侯寨。又蕾淋山，在凤凰山西。嘉靖初，官兵讨黄Α，屯营于此。州西十八里又有达追山，亦曰排汤岭，四周石壁，泉流如瀑布，下注成溪。

　　东香山州北四十里。山最高险，下有弄怀岩，岩峻洞深，怪石层叠。其东曰美丽岩。又大吉山，在州东七十里，俯视群山，草木蔽芾。其相接者曰幞帐山。○十万山，在州西南八十里，群峰Лヴ，百溪分注，明江之源出焉。

　　四方岭州西三十里。山势陡拔，四面方正，上有天池，溉田甚远。○峙武岭，在州东南。其东峰高百丈，上有土城，相传马伏波所立。山之麓为甘燕岩。其对峙者又有胡峙岭、回车岭，上皆有土城。又独秀峰，在州东南五里。峰后三里有狮子潭。州西八里又有明丽峡，两山相丽，明江水出其间。

　　○明江州南一里。源出十万山，东北流，至州西南五里汇为葫芦潭。亦曰龙跳溪，一名板龙溪。江流两分：一西流入思明府界，一东流经州南，又东至古万寨与小江合。《志》云：州南有龙潭，一名汪水潭，亦明江所汇也。

　　小江在州东南。即源出峨利州之右江也。流经州境，入宣化县界。又上渔江，在州西南，亦东流至古万寨合于小江。渔，亦作愚。○驮龙溪，源出州北龙岭，南经狮山，绕流而南合于明江。又驮造溪，源出州东十里东晓山。州西又有驮槐等溪，源出凤凰山。皆流注于明江。

　　驮桃溪县北二十里。一名驮白溪。源出东香山。又有剥邓溪，出州西三十五里弄朴山。氵念况溪，出州东二十里蕾西山。下流皆入明江。○那板溪，在州西南，与渌浪、渌郁等溪俱出十万山，流汇于明江。

　　○那马堡在州东。又东南有那洞等堡。又耿槐堡，在州南。相近又有那岭等堡。又南有那提堡，接交趾界。○弄槐堡，在州西。又西有那麻、佛子等堡，接忠州界。西南有那奔堡，近思明府之迁隆洞，常为峒酋所侵轶。又州北有渌骨等堡。皆戍守处也。

　　附见：

　　南宁卫在府治西，洪武二年建。又驯象卫，在横州治东，洪武二十一年建。

　　归德州府西二百五十里。东北至思恩府二百五十里，西北至田州三百里，东至隆安县六十里。

　　唐羁縻蛮地。宋熙宁中，置归德州，隶邕州横山寨。元属田州路。明初，属田州府洪武二年，黄隍城归附，授世袭知州，以流官吏目佐之。为田州所侵铄，请隶南宁府。从之，仍以黄氏世其职。弘治十八年，改今属编户一里，秋米一百十石。州今省。

　　○归峰山州治西。山势有趋归之状，因名。

　　○大江在州西南。自奉议州流入境，又东入隆安县境。《志》云：州治西南有三索桥，即大江所经也。

　　○润山堡《图经》云：在州东。又州西有丹良堡。

　　果化州府西南三百二十里。西北至田州三百五十里，东北至归德州百里。

　　唐羁縻蛮峒地。宋为羁縻果化州，仍隶邕州。元属田州路。明初，属田州府洪武二年，土官赵荣归附，授世袭知州，以流官吏目佐之。弘治中，为田州所侵铄，改隶南宁府，仍以赵氏世其职。弘治十八年，改今属编户一里，秋米一百四十石。州今省。

　　忠州府西南四百余里。西至思明府百余里。

　　唐羁縻蛮地。宋置忠州，属邕州迁隆寨。元属思明路。明初，属思明府《土司考》：忠州土官黄姓，其先江州之族。明初，黄威庆率子中谨归附，授威庆江州，中谨忠州，各世袭。隆庆中，知州黄贤相与思明土官黄承祖争四都地，贤相擅命侵据，官兵讨擒之，因改州属南宁府，仍以贤相子有翰世其职。隆庆三年，改属南宁编户一里，秋米二百一十石，贡马。今仍属思明。

　　下雷州府西五百八十里。西北至镇安府百三十里，南抵太平府安平州界百二十里，西抵交趾界二百里。

　　唐羁縻蛮地。宋置下雷州。元因之。明初为下雷峒时州印失，因废为峒，属镇安府。嘉靖四十三年，改属南宁府《土夷考》：下雷峒长许永通，明初归附，调征有功，世袭峒长。嘉靖十四年，复得旧印，仍号下雷峒，后改今属。万历中，以地逼安南，升下雷州，授许应为土官，流官吏目佐之。万历十八年，升为下雷州编户一里，秋米百石。今省。

　　◇太平府西南至交趾界二百四十五里，南至江州界六十五里，西至龙州百八十里，北至向武州界三百里。自府治至布政司二千五十里，至江南江宁府六千九百八十里，至京师一万四百二十五里。

　　古南粤地。汉属交趾郡地名丽江。晋、宋以来，为夷獠所据。唐为羁縻蛮地《志》云：即西原蛮地也，隶安南都护府。其后，或臣或叛。宋平岭南，于左、右二江溪洞立五寨，此为太平寨与古万、迁隆、永平、横山四寨为五也。五寨各领州县溪洞，属邕州。元初，仍为太平寨，后改置太平路，控制左江州县溪洞。明洪武二年，改为太平府《土夷考》：元至正间，太平路为上思酋黄英衍所据，迁路治于驮卢村。洪武元年，归附，因改路为府，设流官知府统之，复迁府治于丽江。编户三里，秋米二千石有奇，领州四、县一，又羁縻州十四、县二。今仍曰太平府。

　　府内环溪峒，外达交趾，山川围绕，为西南之藩翰。

　　崇善县附郭。宋置羁縻崇善县，隶古万寨。元隶太平路。明洪武初因之，土酋赵氏世袭。宣德间，改流官。嘉靖十九年，迁入郭内。编户十六里。

　　○太平城今府城。一名壶城，以丽江自西北来经城南复折而东北屈曲如壶也。元末，徙治驮卢，在今城东北三十里。洪武初，复还旧治。六年，创筑府城，以砖。永乐六年，易以石。正德十四年，复修筑。隆庆六年，水泛城淹，旋复修治。万历三年，复营缮。旧有门五，正德末塞西南一门，今为门四。东、西、南三面皆据河为险。城周不及四里。

　　崇善废城府西北五十里。古名崇山。宋置崇善县，隶古万寨。元隶太平路。明洪武初，土官赵福贤归附，子暹袭。宣德间，暹叛，攻破左州，占据村峒四十余所，帅臣顾兴祖讨诛之，始改流官。嘉靖初，徙入郭内。今故址犹存。

　　○将军山在府城东。山势耸立，如武士然。或谓之衣甲山，今名文奎山。又金柜山，在府城东隔江，山形如柜，其中虚明，可容百人。○笔架山，在城东一里。其北曰{劳}山、筋竹山，上多产竹，故名。又城东三里曰蛾眉山，屹立云表。其并峙者曰白云山，方岩连亘，如玉屏然。有七洞相连，而白云最胜。其相近者又有尖峰，峰尖而秀，如卓笔然。

　　灯架山府北四里。高耸尖秀，望之巍然。又鳌头山，在府东北四里，屹立江心，形如砥主。其西即峨眉山也。每春夏，波涛冲激，有声如雷，俗名鸡笼山。《志》云：城北三里有石门，其石突立江上，中通如门。又有感谷，在城西北一里，上有进宝石，下瞰江流，状如石阙。

　　青连山府北十里。山势绵亘三百余里，峰峦纷列，青翠相连。其阳青山岩，高阔深邃，奇胜不一。岩中之土可以煎硝，郡人取之。又北四十里曰盘环岭，纯土可耕，望见太平、安平二州，一名望州岭。

　　崇官山旧县北二里。县因以名。或云即古崇山，舜放兜处，传讹也。《一统志》旧县南二里有环岭，盖即盘环岭矣。

　　○府前江在府城南，即丽江也。亦曰左江。发源交趾界广源州，合七源州之水，历凭祥州、思明州、龙州、下冻州，会崇善县水，经府城西，环绕城南而东北出，历左州、思同州、陀陵县、罗阳县诸境，又南入南宁府界，至合江镇，与右江俱入于郁江。

　　旧县江在府西北。一名崇善江。合思城州、太平州诸水，流经故县北，又东南入于丽江。《志》云：旧县东又有崇善水，出崇官山，与崇善江合流。

　　龙马泉在府治南。水色清碧，南流入丽江。又有广济泉，在青连山北。《志》云：泉在府北二十里，皆有溉田之利。

　　○壶关府北三里。府城三面临江，惟北通陆，江流屈曲，形如壶口。正德三年，置关于此，用石筑，东西跨河，为城北之保障。关外一里有陇口岭，与关城为唇齿。又有保障关，在府东北四十里。○威震关，《志》云：旧在衣甲山下，一名伏波关，相传马伏波征交趾时所筑。又旧有南关，近交趾界。今皆废。

　　府前渡在城南。一名南门渡。自府境达思明府思陵州、上思州、忠州、江州之路，皆出于此。又有归龙渡，一名中渡，在府城东。又城西有上郭渡，城东南有下郭渡。皆丽江津口也。○左江驿，在府城东南，与下郭渡相近。

　　附见：

　　守御太平后千户所在府治东。洪武五年建，隶南宁卫。

　　左州府东北百里。东至永康州百里，南至江州八十里，东北至万承州五十里。

