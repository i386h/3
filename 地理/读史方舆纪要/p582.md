<!-- { "loadSidebar": true } -->
　　甸沙关卫北百六十里，与建昌卫分界处也。一作河沙关。关之东南二十里为么些塘，旧么些夷之垒也。又南十里为虎头关，又十里为虎头铺，俱威龙夷之区。又十里为周官嘴。又十里为大龙驿。又十里为寒婆营。此二十余里间，有路通麻龙、仲村、卷卜、法果诸夷，不时为患。

　　松坪关卫南二百八十里，近云南境，北去金沙江可三十里。《土夷考》：卫西南三十里为箐山口，又八十里为火烧腰驿，去驿五里为五里坡。又十五里为密即关，路通红卜苴夷寨，五十里为七墩堡，路通黎溪州夷寨。黎溪驿北有荷花池，盛夏香来，可以避瘴，驿东去七墩堡十五里。又八十里为塔甲渡巡司，又四十里为松坪关。○石{浦女}堡，在卫东南十里。又四十里为虎街堡。又四十里为姜州堡，即元所置姜州也，会盐守备驻于此。

　　会川驿在卫治北。又北六十里为大龙驿，又北八十里为把松驿，又北七十里至建昌卫之白水驿。○腰驿，在卫南七十里。又南七十里为黎溪驿。《志》云：卫东南二百里有塔甲渡巡司。

　　守御迷易千户所卫西北八十里。元会川路地。明洪武十五年，置今所，隶建昌卫。二十七年，改今属。《土夷考》：初，云南景东府夷头目阿骇徙其属住种于此。洪武十六年，归附，授以世袭副千户。今土官贤氏居城外，专理巡捕，管束八百户夷而已。

　　附考：

　　董卜韩胡宣慰司在成都府境西北，直威州保县之西。《志》云：西北生蕃有孟、董二姓十八寨，名董卜韩胡。唐时，哥邻君董卧庭求内附，处其众于维、霸等州，居小铁围山，去保县可七八日程，东抵杂谷、八棱碉，模坡河在东，如卜河在北，或谓即古之孙水也。南经雅州，以牛皮为船，既渡，则曝于岸上，侯乾复用。永乐八年，归附，授宣慰使司。贡道有三：一由杂谷、八棱碉，出保县；一由清溪口，出崇庆州；一由灵关，出雅州，近与杂谷不睦，故直由雅安。历代朝贡不绝。

　　杂谷安抚司在威州保县西二百里。《志》曰：出保县南岸行一日，又北渡沱江，至杂谷安抚司可八十里。又十里有故城，相传即无忧城也。其地有上碉下碉，前临沱水，后倚高山，东接三姐，西接孟董，南抵达思，北抵东布。又东至八棱碉，与鞑虏密迩。岁终发番兵万余，备粮械入碉防守，至次年除夕更班，保边宁谧，以杂谷为保障也。永乐中，建安抚司使世其职。又有达思蛮长官司，在杂谷西五十里，亦永乐初置。其附近有金川寺禅师及草坪、大市、龙山以西诸寨。又威州南路有打喇儿寨及只台诸番寨，皆属杂谷安抚司。○杂道长官司，在黎州所西百五十里，领附近属夷，以时贡献。

　　西番乌斯藏都指挥使司在天全六番司西七百里。本吐番种。蒙古主蒙哥取其地，于陕西河州置吐蕃宣慰司都元帅府，又于四川徼外置碉门、鱼通、黎、雅、长河西、宁远等处宣抚司。元主忽必烈时，复郡县其地，设官分职，以吐蕃僧八思巴为大宝法王帝师领之，嗣者数世，弟子号司空、司徒、国公，佩金玉印章者，前后相望。以其地连天竺，有大西天、小西天之名。其贡道由董卜韩胡、长河西、朵甘思之境，自雅州入于中华。明洪武六年，诏吐蕃各族酋长举故有官职者，至京授职。遂置五衙门，建官赐印，俾因俗为治，以摄帝师喃咖巴藏卜为炽盛佛宝国师、元国公，南哥思丹八亦监藏等为都指挥、同知宣慰、元帅、招讨等官。自是番僧有封灌顶国师及赞善王、阐教王、护教王、阐化王、正觉大乘法王、如来大宝法王者，俱赐印章诰命，比岁或间岁赴京朝贡。今计为都指挥使司者二：曰乌思藏，曰朵甘卫；为指挥使司者一：曰陇答卫；为宣慰使司者三：曰朵甘，曰董卜韩胡，曰长河西、鱼通、宁远；为招讨司者六：曰朵甘思，曰朵甘笼答，曰朵甘丹，曰朵甘仓溏，曰朵甘川，曰磨儿勘；为万户府者四：曰沙儿可，曰乃竹，曰罗思端，曰列思麻；为千户所者十七：曰朵甘思，曰剌宗，曰孛里加，曰长河西，曰多八参孙，曰加八，曰兆日，曰纳竹，曰伦答，曰果由，曰沙里可哈思的，曰孛里加思东，曰撒里土儿干，曰参卜郎，曰剌错牙，曰泄里坝，曰阔侧鲁孙。是为三十三种番夷也。余详陕西徼外西番朵甘卫。

　　罗罗斯土指挥使司在建昌行都司城东一里。《土夷考》：元至正间，置罗罗、蒙庆等处宣慰司都元帅府，其酋长散居大渡河西。至顺元年，罗罗斯土官撒加伯及阿柄土官阿剌、里州土官阿答，以兵撤毁栈道，欲据大渡河寇建昌，寻击平之。明洪武四年，罗罗斯宣慰使安普卜之孙配率众归附，授以土指挥使，带衔建昌卫，不给符印，置院于城东郭外里许，使居之。所属有四十八马站，部落为人、猓猡、白夷、西番、么些、犭各犭鹿、鞑靼、回子、渔人，约九种，而猓猡最狰狞。诸种散居山谷间，北至大渡，南及金沙，东抵乌蒙，西迄盐井，延袤殆千余里，昌州、威龙、普济三长官司隶之。西夷大酋，此为称首。万历中，配六世孙忠死，无嗣，族党争乱，所辖禄马、阿用、白水、泸沽四驿，有凉山、拖郎、桐槽、热水等夷，皆以强弱为向背，于是仇杀无虚日，久之乃定。

　　白狗国在成都府威州西南白狗岭北。西羌别名也，亦曰白苟。刘宋景平二年，西秦乞伏炽磐遣将吉毗等南伐白苟、车孚、崔提、旁为四国，皆降之。胡氏曰：白苟，生羌也，其地与唐东会州接。车孚等国，其地应相近。后讹为白狗。《隋书》：附国有白兰、白狗等种，风俗略同党项，或属吐谷浑，或附附国。唐武德六年，白兰、白狗羌并遣使入贡。后开元贞元中，白狗羌并入朝贡。旁有东女国者，亦羌别种也。俗以女为王，东与茂州党项接，西属三波诃，北距于阗，东南接雅州界。隔罗如蛮及白狼夷，有八十余城，王所居曰康延川，岩四缭，中有弱水南流，亦用牛皮为船以渡。隋大业中，蜀王秀遣使招之不至。唐武德中至天宝初，朝贡不绝。其后复以男子为王。贞元九年，其王汤立悉与哥邻国王董卧庭、白狗国王罗ヌ忽、逋租国王弟邓吉知、南水国王侄薛尚悉曩、弱水国王董辟和、悉董国王汤悉赞、清远国王苏唐磨、咄霸国王董藐蓬，各诣西川乞内附，韦皋处其众于维、霸、保等州。哥邻等国皆散居西山，所谓西山八国也。弱水，本唐初女国之弱水部落，最弱小。悉董国，在弱水西，亦谓之弱水西悉董王。旧皆分隶边郡。中原多故，皆为吐蕃所役属。至是相率献款，悉来朝见。于是西山、松州生羌部落，相继内附。自后节度西川者，多兼西山八国使之称。

　　附国在威州西北。旧《志》云：在蜀郡西北二千余里，其东部曰嘉良夷。隋大业五年，附国王遣其弟子宜林率嘉良夷朝贡。嘉良有水阔六七十丈，附国水阔一百丈，并南流，以皮为船而济。南有薄缘夷，风俗亦同。又西即东女国也。又白兰羌，与附国相近，亦西羌别名也，吐蕃谓之丁零，有胜兵万人。唐武德六年，遣使入朝。《新唐书》云：武德七年，以白兰羌地为维、恭三州。似误。今见陕西徼外西番境内白兰山。又狗冉川，亦在威州徼外，旧为西羌别种。唐开元二十九年，与白狗国共来朝贡。○木国，在茂州西境。后汉永平中，益州刺史朱辅威怀远夷，自汶山以西，历代未奉正朔者，白狼、木等百余国皆举种称臣奉贡。后诸国皆为西羌所并。

　　旄牛夷在黎州所西北。《蜀纪》：周赧王三十年，秦灭蜀置守，蜀守张若因取及其江南地。《史记》：自越以东北君长，都最大。秦时尝为郡县，汉兴而罢。武帝平西南夷，置沉黎郡。天汉四年，更置两部都尉，一居旄牛，主徼外夷。后汉永平中，益州刺史朱辅宣示汉德，自汶山以西，白狼、木及楼薄等百余国皆朝贡，悉旄牛徼外夷也。永初元年，蜀郡三襄种夷与徼外衍种反，叛攻蚕陵。延光二年，旄牛夷叛攻零关。延熹三年，三襄夷复寇蚕陵。盖自诸葛武侯南征之后，而旄牛诸夷亦寝息云。蚕陵，今叠溪所也。

　　木瓜夷在嘉定州峨眉县西南五百五十里。木瓜有二：有小木瓜，旁通西赤口，去暖歹只二日。过木瓜桥头，稍前十里为大木瓜，即今三枝降夷处所，一枝凶瓜，一枝匪瓜，一枝卜特瓜。过大木瓜五十里为利济山，极高峻，与大凉山相接。又五十里至大赤口，口外则马湖之地矣。卜特之先，分自大赤口，凡十二枝，腻乃卜特其最著者。世居西河，属马湖土官安氏钤辖。自安氏灭，诸瓜叛入邛部归岭氏。其地自西河、大小赤口、凉山、雪山等处，周围盘据，西连建越，北接嘉峨，南通马湖，蹊径四藏而八达焉。嘉靖末，诸瓜畜牧蕃盛，心怀内扰，邛部长官岭柏不能驭，及死，腻乃虐柏等叛，出凉山，会同西河匪瓜白禄，出砂坪，于是嘉峨、犍为一带邻边居民不能安枕。建昌及上下川南三道，督邛部发兵至栖鸡坪截杀之，王师未集，贼潜从冷溪而渡，直捣栖鸡，官军大衄，贼锋益炽。乃议大征，分建越、马湖、中镇三路而进，直捣巢穴。瓜惶骇请降，于是岁入贡于峨眉，恢复侵占田地，自七盘子至米麻岭共四千八百六十四亩云。砂坪见黎州所。余见前峨眉县。

　　白罗罗夷在叙州府珙县南境，与镇雄府接界，相传广西流夷也。有寨数十，众数千。其属又有羿子部。夷所居皆崖壁深险，林箐丛密。景泰至成化中，屡犯戎、珙、长宁诸县，又时与都掌大坝夷相仇杀云。

