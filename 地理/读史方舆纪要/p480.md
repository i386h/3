<!-- { "loadSidebar": true } -->
　　长松城县西百里。本阴平县地。西魏析置建昌县，为卢北郡治，兼置文州于此。隋开皇初，郡废。十八年，改县曰长松，仍为州治。大业初，州废，县属武都郡。唐文州治曲水，县属焉。贞元六年，省长松县入曲水。○正西废县，在县西南五十五里。西魏置，属卢北郡。隋属文州。唐因之。贞观初，省入曲水县。

　　安昌城县东北三十二里，旧戍守处也。后魏尝置安昌郡于此。西魏废帝时，遣仪同宇文昶殄阴平、邓至二蕃，尝立宁州，修筑此城，为州治云。又县西五十里有卢北城，亦昔时戍守处。《志》云：西魏有卢北郡，盖置于此。

　　同昌城县西北百六十里。东北至阶州三百二十里。古西戎地。西魏逐吐谷浑，置邓州及邓宁郡，以平定邓至羌为名。隋开皇七年，改置扶州，治尚安县。大业初，曰同昌郡。唐移治同昌县，仍曰扶州。天宝初，亦曰同昌郡。乾元初，复曰扶州。广德后，没于吐蕃。大中三年，山南西道帅郑涯奏复扶州，是也。后仍为羌人所据。○尚安废县，在同昌故城西。隋扶州治也。刘句曰：西魏于此置武进郡，又改为上安郡。隋废郡为尚安县。唐亦属扶州，旧治剌利村。长安二年，移治黑水堡。至德二载，改曰万全县。后没于吐蕃，县废。又帖夷城，在故同昌成南。西魏置帖夷县，又置昌宁郡治焉。隋开皇三年，郡废，县寻属扶州。唐因之。万岁通天二年，改为武进县。神龙初，复故。后废于吐蕃。又钳川城，在同昌故城西南百五十里。其地有钳川山。西魏因置钳川县，属邓宁郡。隋属扶州。唐因之。后废。

　　邓至城在县西南。《五代志》：邓至者，羌之别种，国于宕昌南。李延寿曰：白水羌也，世为羌豪。自街亭以东，平武以西，汶岭以北，宕昌以南，皆是其地。齐永明元年，以邓至、王像舒为西凉州刺史。像舒亦入贡于魏。十一年，像舒传位于其子。旧西魏王廓初，邓至、王檐桁失国奔魏。宇文泰使秦州刺史宇文导将兵纳之。既而遂并其地。按《齐书》：建元元年，西凉州刺史东羌王像舒进号。又《梁书》：天监元年，封西凉州刺史像舒彭为邓至王。像舒彭，即像舒矣。杜佑曰：今交川郡南，通化郡北，临翼同昌等郡，皆邓至之地也。相传以邓艾尝至此，故名。《城邑考》：今县南三里有邓至城，以县东二十二里之邓艾山而名。交川、通化、临翼，今四川松潘茂州叠溪所是也。

　　邓艾城在县东白水北，或以为邓至城。《水经注》：白水径邓至城南，即邓艾所屯处。蜀汉延熙十二年，姜维引军救麴城，不克而还。魏将邓艾留屯白水北。维遣其将廖化自白水南向艾结营，而潜军东出，袭洮城。洮城在水北，去艾屯六十里。艾觉之，即夜潜发，先据洮城。维引还。洮城，盖亦在县东北境，是时戍守要地也。《志》云：今县东七里麻关谷口，有邓艾城。相传艾入蜀时所筑。傍有姜维城，为维与邓艾相守处。麴城，今见岷州卫。

　　○南山在县治南。清水江绕其下。又有天牢山，在县西北二里。相传为古里，文王囚于此。山上有里城。又龙女山，在县西南二里。横拥县城，即南山之支也。○龙头山，在县西七里。其山延袤甚远，与四川之松潘卫叠溪所接界。又金珠山，在县东。《寰宇记》：唐武德元年，移文州于阴平白马水，东接金珠山。即此。

　　素岭山在县西。其山高耸，冬夏积雪，因名。黑水源于此。《元和志》：山在故扶州尚安县西北。○天魏山，在县西北百三十里。有天魏湫、合众山，凹为大壑，环百五十里。积水其中，水平山颡，不见畔岸，亦谓之天池。山与阶州接界。○太白山，在县南二百五十里，山谷高深，霜雪经春夏不消，因名。

　　青唐岭在县东南。胡氏曰：繇此入龙州，为左担路，凡一百五十里，即邓艾入蜀之道。○滴水岩，在县北。乱山矗立，划开两峰，如鸦髻对峙。有飞泉七尺，居人置槽，引以给用。又上清洞，在县北四十里。深邃不可穷。又县西有飞洞，接天魏湫。

　　孔函谷在县西北。蜀汉末，魏人来侵，姜维自沓中东还，闻诸葛绪已塞道屯桥头，乃从孔函谷入北道，欲出绪后。绪闻之，却还三十里。维还从桥头过，至阴平，是也。

　　○白水在县城东。县城南有清水江流合焉，东南流，入四川龙安府界。《水经注》：白水西北出临洮县东南西倾山，水色白浊，东南至阴平界。民居水上者，为白水氐。宋元徽中，晋寿民李乌奴与白水氐杨成等寇梁州，刺史范柏年说降乌奴，击成，破之，是也。或曰：即《禹贡》之桓水，源出西倾，经西和、成县、略阳、宁羌之界，又经阶州南，而入文县境。又南流，经城东，入四川龙安府界。又东流，至昭化县北，而合于嘉陵江。盖与西汉水并为嘉陵江之上源。晋寿，见四川广元县。

　　黑水在县西。源出素岭山，下流合于白水。《水经注》：黑水出羌中，西南径黑水城西，又西南入于白水。宋元嘉二年，西秦乞伏炽磐遣将吉毗南击黑水羌酋丘檐，大破之。即此。○白马水，在县西南。出故长松县西南之白马溪，北流注于白水。

　　大白水在县北三十里。即羌水也。自阶州流入境。《汉志》注：羌水出塞外，南至阴平，入白水。或以此为白龙江。明初，傅友德自阶州趣文州。州人断白龙江阻之。友德修桥以渡，破五里关，遂入文州，是也。

　　○玉垒关县东百二十里。又县北有五里关。俱唐宋以来所置戍守处也。○铁炉寨，在县南四十里。又县西八十里有阴平寨。又西为镇羌寨。又西南有哈南坝寨。俱宋置。又临江寨，在县北百二十里。其下为临江渡云。《通志》：今为临江关驿。

　　黑水堡在县西黑水旁，即废尚安县也。唐贞元八年，山南西道节度使严震奏败吐蕃于芳州及黑水堡。即此处也。芳州，见洮州卫。○临河镇，在废扶州境。唐置。仪凤二年，吐蕃寇扶州，陷临河镇，擒镇将杜孝。既而得还，复帅余众拒守处也。

　　阴平桥在县治东南。跨白水上，即所谓阴平桥头也。蜀景曜五年，姜维在沓中，闻有魏师，请护阴平桥头以防未然。后主不省。司马昭遣诸葛绪自祁山趣武街桥头，绝维归路。维还，闻绪已塞桥头，乃佯出北道。绪引却。维从桥头达阴平。《读书镜》云：史不言武街趣桥头，或以武街为同谷，桥头亦在焉。误矣。盖昭使绪出径道，繇祁山至武街，即从武街西南走桥头也。时钟会已入汉中，邓艾方战氵强川。桥头为东西要会，维还，必繇阴平入蜀。故司马昭遣绪军此。绪不知兵，邓艾追维，东还至此，即定入蜀之谋矣。《水经注》：白水东经阴平故城南，又东北径桥头。即诸葛绪邀姜维处，亦不言武街桥头也。

　　新开桥县西八十里。又县有保安桥。皆白水所经，波流汹涌。○金窟，在县东。《一统志》：金窟在县之麻仓谷，接四川昭化县界。窟如井，有金出焉，取之甚难。

　　附见：

　　阶州守御千户所在州城内。洪武四年建，隶秦州卫。

　　徽州府东四百八十里。西北至秦州百八十里，东至汉中府凤县百五十里，南至宁羌州略阳县二百里。

　　秦陇西郡地。汉属武都郡。后汉因之。晋仍属武都郡，后没于氐羌。后魏置广化郡。隋初，郡废，以其地属凤州。大业初，属河池郡。唐仍属凤州。五代因之。宋亦属凤州。元置南凤州于此。寻改曰徽州，又以州治河池县省入。明亦曰徽州编户六里，领县一。今仍旧。

　　州接壤秦、陇，俯瞰梁、益，襟带东西，称为要地。陇、蜀有事，河池其必争之所矣。公孙述之并汉中也，据河池以拒汉军。来歙克之，而蜀人大震。五代梁贞明初，岐蜀相攻，蜀人出河池，遂兼秦凤。宋保蜀口，亦置戍河池，以绝女真窥伺之路。蒙古入蜀，河池降而凤州以南次第崩陷。河池介秦凤间，其可以散地视之欤？

　　○河池废县今州治。汉置，属武都郡。后汉建武初，汉中王嘉与延岑相攻于武都。公孙述遣其将侯丹取南郡，嘉自武都南击丹，不利，还军河池下辨。十一年，公孙述使王元等据河池拒汉。来歙攻破之，遂克下辨，乘胜而前，蜀人大惧。寻亦为河池县。晋因之。后魏得其地，置河池镇，寻置广化县，广化郡治焉。隋初，郡废，县属凤州。唐因之。五代梁贞明初，蜀遣将攻岐秦、凤二州。王宗绾克秦州，自河池、两当进兵，会王宗瑶攻凤州，拔之。宋亦为河池县。元析凤州增置南凤州治焉。至元初，为徽州治。七年，县并入州。今城周五里有奇。

　　思安废县在州东南。后魏置，属广化郡。隋大业初，省入河池。又永宁废县，本州东永宁乡也。元初，升为县，属南凤州，寻省。

　　○铁山在州东南四十里。悬崖万仞，石色如铁。宋刘子羽曰：蜀口有铁山栈道之隘。盖谓此也。一名巾子山。又苍坪山。在州东三十里。《志》云：古黄沙驿仓也。

　　天池山在州南三十里。山顶有池，流为河池水。○鸡冠山，在州西五十里。山势高耸，为州境之险。

　　木皮岭在州西十里。山甚高险。唐黄巢之乱，王铎置关于此，以遮秦陇。又银桩崖，在州东北五十里，壁立万仞，石色如银。

　　○嘉陵江在州南七十里。自汉中府凤县西南流，经两当县南，又西南经州境，折而南，入略阳县界。又河池水，在州南五十里，出天池山。东流入两当县界，合于嘉陵江。俗亦谓之白水江。○永宁水，在州东五十里，南流入嘉陵江。又有忠义水，在州南十五里。流合于河池水。

　　紫金水在州北一里。《志》云：源出州北三十里之紫金山。东南流，经嘉陵江，入凤县之武休关。至褒城县，而为山河堰。

　　太白池州东二十里，周回数十亩，诸山环绕其旁。又州西南二十里有龙池，或以为即《汉志》所称武都天池云。

　　○小河关在州南。旧《志》云：小河关，昔时秦蜀咽喉也。其下有泥阳水，流入嘉陵江。今州南五十里有虞关，置巡司戍守于此。

　　仇鸠戍在州西。《水经注》：浊水东南流，与仇鸠水合。水发鸠溪，南径河池县故城西，又西南流，注浊水。浊水又东南与河池水合。水出河池北谷，南经河池戍东，西南入浊水北。魏正光末，秦州贼莫折念生遣其都督杨柏年攻仇鸠、河池二戍。魏东益州刺史魏子建遣将击破之。即此。《通志》：州治北有徽山驿。

　　两当县州东八十里。东至汉中府凤县七十里。汉武都郡故道县地。西晋以后，陷于氐羌。后魏置两当郡及县，因两当水为名。隋初，郡废，以县属凤州。唐因之。宋徙县治于广乡镇。元改属徽州。今县城周三里，编户二里。

