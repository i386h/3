<!-- { "loadSidebar": true } -->
　　太宗吴乞买既斩辽祚，即议南侵，汴都倾覆，还陷两河。继又遣将取陕西、河南及山东地，乃立刘豫于河南，与宋相持。

　　【史略】初，辽主延禧往来云中大同府以西北，古云中地也，未及还，金人悉取燕云地宋政和五年，辽主畋于鸳鸯泺，为金人所袭，遁走云中，辽人立耶律淳于燕京。淳旋卒，金人攻燕云，悉取其地。鸳鸯泺，在今宣府镇云州堡西百余里，屡败辽主于天德、云内之间天德军，在榆林镇北千余里。云内州，在大同府西北五百余里。宣和五年，阿骨打殂，弟吴乞买代立后更名晟。七年，击擒辽主于应州新城东六十里新城，今大同府西南百里新平城也。时金将娄宿袭获辽主于应州新城间，辽亡。遂遣将分道南寇。粘没喝自云州围太原，斡离不自燕山寇河北，渡河攻汴，不克而去时粘没喝亦自太原分兵陷威胜军。隆德府，复还云中。既而粘没喝陷太原，复南寇；斡离不亦自保州陷真定，引军南下，合攻汴，汴京陷，改立张邦昌为帝。建炎元年，金人尽取两河州郡，复分道寇京东西及陕西诸路，所至摧陷。宗泽守东京，与金人相持时北京亦为宋守，西京屡为敌所陷，河南统制翟进旋复取之。二年，金人略取陕西诸州镇，又陷大名，略河济而南。三年，陷徐州，遂逾淮泗，入扬州。时京东诸州多没于金，金人以刘豫知东平府，界旧河以南，俾豫统之。未几，兀术大举入寇，陷磁、单诸州及兴仁府，进陷南京，遂入淮南，乃分道：一自滁、和入江东，一自蕲、黄入江西，东陷明、越，西陷潭、岳，乃还。自是中原四京及陕西六路，悉陷于金，金人尽以畀刘豫。绍兴二年，豫自大名迁汴，屡引金人南寇。

　　熙宗合剌废刘豫，悉有中原地，屯田募兵，增设守备，与宋分疆。

　　【史略】宋绍兴五年，金阿骨打之孙合剌嗣位合剌，改名。是时刘豫数引金人入寇，为宋所败。八年，金人遂袭汴，执刘豫，废徙临潢临潢，见前，因议以河南、陕西地与宋。十年，兀术复自黎阳趋河南，撒离喝自河中趋陕西，尽夺所归地。宋因诏诸将进讨。岳飞等军屡胜，中原州镇，次第恢复。而秦桧专主割地请和，诏飞等班师，兀术等旋复南寇。十一年，和议始定。西复大散，东限长、淮，皆为金境。

　　袭辽制，建五京，置十四总管府，是为十九路。

　　【史略】金人以会宁府为上京金旧土也，初称为内地。金主天眷初，号曰上京，府曰会宁。金亮贞元初，自上京迁燕。明年，削上京之名，止称会宁府。金主雍大定十三年，复曰上京。今辽东三万卫东北塞外有废会宁城，临潢府为北京即辽上京，金初因之，金主天眷初，改曰北京。金亮天德二年，废北京，止称临潢府，辽阳府为南京即辽东京也。金主晟天会初，改曰南京。金亮改曰东京，府仍曰辽阳。又金主天辅七年，尝以平州为南京。天会七年，复曰平州，大定府为中京仍辽旧也。金亮贞元初，改曰北京，后因之，大同府为西京仍辽旧也。又金主亮贞元初，定都故辽之燕京，改为中都，府曰大兴。又改故汴京为南京，府仍曰开封。金主兴定初，以宋故西京为中京，府曰金昌。《金史》：天眷五年，宋和议既定，遂建五京，是为五京。曰河北东路治河间府，曰河北西路治真定府。金主晟天会七年，分宋河北路为东西两路，曰河东南路治平阳府，曰河东北路治太原府。天会六年，分宋河东路为南北两路，曰山东东路治益都府，即宋青州也。天会中，改宋京东东路置，曰京北路治京兆府，曰延路治延安府，曰庆原路治庆阳府，曰熙秦路治临洮府。金主皇统四年，并陕西六路为四路，曰汴京路治开封府。金亮贞元初，改曰南京路，曰大名路治大名府。初置统军司，金亮天德二年罢。正隆二年，复置总管府，曰咸平路治咸平府，初曰咸州路。金亮天德二年，升咸州为府，路因改焉。今辽东铁岭卫东北有废咸平府，后又分熙秦为凤翔、临洮二路金主雍大定二十七年，分置凤翔路治凤翔府，临洮路治临洮府，是为十四总管府。而五京亦曰上京、北京、南京、中京、西京等路金亮改南京路为东京路，仍治辽阳。又改北京路为临潢府路，于河北东路析津府改建中都，因增置中都路。大定中，又废临潢府路，并入北京大定府路，共为十九路盖北京废而中都置，临潢废而熙秦分，始终为十九路也。□□□□闲散府九北京路府二：曰广宁，今辽东广宁卫；曰兴中，辽所置府也，见前。汴京路府二：曰归德，曰河南，俱见前。河北西路府二：曰彰德，故相州；曰中山，故定州也。山东东路府一，曰济南。河东南路府一，曰河中。秦凤路府一，曰平凉。此九府也。凡不系五京、十四路所治而称府者，曰闲散。又有德兴府，故新州也。金主允济大安初升为府。晋安府，故绛州也。金主兴定二年，升为府。盖后所增置，节镇三十六，防御郡二十二，刺史郡七十三，军十有六东京路军一，曰来远。大定二十二年，升为州，今辽东都司西南有废来远城。汴京路军一，曰颍顺。本刘豫置。大定二十二年，升为州。二十四年，改为钧州，即今开封府禹州。山东东路军二：曰城阳，大定中升为州，寻改曰莒州，即今青州府莒州；曰宁海，大定中升为州，即今登州府属州。山东西路军二：曰滕阳，亦大定中升为州，寻改曰滕州，今兖州府滕县；曰泰安，大定中升为州，今济南府属州。河东北路军六：曰平安，大定中升为州；曰晋宁，大定中升为州，寻改为葭州；曰火山，大定中升为州，寻改为奥州；曰宁化，曰岢岚，曰保德，俱大定二十二年升为州，见宋河东路。延路军二：曰保安，曰绥德。熙秦路军二：曰镇戎，曰积石，大定二十二年俱升为州，见宋陕西路，县六百三十二，城、寨、堡、关百二十二，镇四百八十六《金志》：大定以后，尽升军为州，或升城、堡、寨、镇为县。其后京、府、州凡百七十有九，县六百八十有三。东极海，西逾积石积石山，在西宁卫西南百余里。见陕西名山积石，北过阴山见前，南抵淮、汉，地方一万余里。自阿骨打至守绪，传九世国亡。

　　元起于和林和林，亦曰和宁，在碛北千余里，至也速该而始大。

　　【史略】蒙古本北狄别种蒙古，即鞑靼也。欧阳修曰：鞑靼，在奚、契丹东北。其后为契丹所攻，部族分散居阴山者，号鞑靼。《宋史》：蒙古在唐时为蒙兀部，亦号蒙骨斯。绍兴中，金人屡遣兵攻之，为所败，乃与议和，且册其酋敖罗孛极烈为蒙辅国王，不受。自号大蒙古国，寻称帝。《元史》：蒙古自孛端叉儿始蕃衍，居乌桓北，与畏罗、乃蛮、九姓回鹘、故城和林接壤，世奉贡于辽金，而总领于鞑靼，其后为也速该，至也速该并吞诸部，始盛大，其子曰铁木真。

　　太祖铁木真乃谋叛金铁木真，姓奇渥温氏，略取漠南、山北、辽海、河朔、山东及关右地。

　　【史略】初，金人以铁木真为察兀秃鲁铁木真侵并旁部，众益强。会塔塔儿部叛金，乃会金师击灭之。金人以其有功，拜为察兀秃鲁，犹中国招讨司也。宋开禧二年，始称帝，既而尽并附近诸部。嘉定四年，始侵扰金云中、九原之境，进取西京，遂分兵四出，尽略山后诸州，东过辽河，南至清、沧清、沧二州也，西南入雁门雁门关，见前。既又入居庸，逼中都，乃引而北。六年，复围中都，又分军为三道，出辽西，残河东，躏济上详见前。还至中都，与金平而还。七年，金迁汴。蒙古复围中都，分军取其北京，既而中都亦下。于是诸路州郡，相继降附。十年，蒙古建行省于燕云，经略大行以南，河北、山东、河东以及陕西诸路州郡，遂相次陷没。宝庆三年，蒙古主入京兆，金人惟守河据关潼关也，以为控御云。

　　时又并西域，

　　【史略】初，铁木真击灭乃蛮诸部乃蛮部与斡亦剌、蔑里乞诸部，俱在蒙古西南。时铁木真悉击灭之。宋嘉定二年，畏吾儿国降于蒙古畏吾儿，即唐之高昌也，今曰火州。四年，西域哈剌鲁部来降在今甘肃塞外哈烈卫东。十一年，击西域诸国，取讹答剌城在今西域天方国境内。十五年，入回回等国回回，今西域默德那国也，至忻都见前，灭西域四十余国而还。其后端平二年，蒙古主窝阔台复遣兵攻西域。嘉熙初，下钦察等部钦察，在今西域于阗国西南。又宝初，蒙古主蒙哥遣旭烈等伐西域。五年，平乞石迷等百余国乞石迷，在今西域国北境，转斗万里，西渡海，收富浪国富浪国，在西海西岸。于是西域之地，悉归蒙古。

　　兼西夏，

　　【史略】初，铁木真败乃蛮之兵，遂掠西夏之境。宋嘉定三年，引兵入灵州，夏主安全乞降。十年，又围夏兴州，夏主遵顼奔西京西京，即灵州也。时夏人以兴州为东京，灵州为西京。宝庆元年，取夏甘肃州西凉府，又取灵州，进次盐州川即故盐州也。夏境州郡，望风降下。三年，尽取夏城邑，夏主德旺出降。自元昊至德旺，凡九世国亡。

　　降高丽。

　　【史略】宋嘉定十二年，蒙古攻契丹部叛人于高丽之江东城城在今朝鲜境内大同江东，遂攻高丽。高丽王王暾请降。其后叛服不常，屡遣兵侵之。景定初，蒙古忽必烈嗣位，高丽王亻典复降附。

　　太宗窝阔台遂灭金，据有中夏，蚕食宋郊。

　　【史略】宋绍定二年，窝阔台嗣位于和林，寻入陕西，陷金凤翔。遣其弟拖雷等寇宋，破汉中、蜀口诸州郡，陷饶风关见前。乃沿汉而东，自金州略邓州，军于唐州，进陷钧州。窝阔台亦自河中至河清见前，渡河入郑州，会兵攻汴，西取潼关，东围归德时又陷睢州，既而引去，金人大困。蒙古主乃留别将攻汴而还。金主寻走归德，复迁蔡，汴京及中京遂相继入于蒙古。蒙古军复与宋师合攻蔡，克之，金亡。端平二年，以宋败盟，入汴、洛，遣兵分道，西侵蜀汉，东掠江淮，川、峡、襄、郢及淮西诸州，多为所陷时利州、成都、潼川三路，悉被残破，又襄阳亦降于蒙古。蒙古遂陷随、郢诸州及德安府荆门军，而淮西之蕲、舒、光诸州，亦为蒙古所陷。后汉上、淮西旋还旧境，蜀土遂不可复。宋之边衅，于是始滋矣。

　　宪宗蒙哥灭大理，定吐蕃，残交趾，复举兵蹙宋。

