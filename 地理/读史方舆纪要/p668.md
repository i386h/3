<!-- { "loadSidebar": true } -->
　　○临水在县治南。一名巴水。《志》云：临水出巴山，东北流三十里至严陀，合宝唐水，宝唐水遂兼临水之名。宝唐水之源，一云出乐安县境大盘山，东北流，受蛟湖等七派之水，入县境，合临水。一云出宝唐山也。临水合宝唐水，东行四十里，至官洲，合西宁水，过县治，至左港，合罗山水，至神前渡，复合支流诸水，又东至白鹭渡，入临川县境。何异《记》略云：宝唐水自层崖峭峡奔湍而下，过宝唐源溪，始安流迤逦而东，凡百二十余里，合支流远近者五，曰芙蓉、曰巴源、曰杯山、曰罗山，而一山之水，支派再三，见者不数焉。回旋于县治前，而溪益平且阔，下流至于严陀，会巴水，流百二十余里，则滩险复与上流等。邑治实宝唐气脉之中齐也。

　　西宁水县西五里。源出华盖山下，流入宝唐水。又罗山水，在县西，出罗山下，有二：一经县治西罗陂，合宝唐水；一出县东南五里东塔山下之龙潭，亦合宝唐水。

　　○黄洲桥在县治东南。宋嘉中，建浮梁，名正政桥，后易曰巨济。淳中，改创石桥，计九墩，长数十丈。咸淳间，文天祥改名曰黄洲桥。自元至明，屡经葺治，为郡西往来之通道。《会典》：县有周坊巡司。

　　金溪县府东南百十里。东北至广信府贵溪县百五十里，南至建昌府百十里。本唐临川县之上幕镇，以山冈出银矿，曾置监于此。周显德二年，南唐析临川近镇一乡及余干县白马乡，立金溪场，复置炉以烹银矿。宋开宝五年，又割临川四乡及安仁三乡地，升场为县，属抚州。《图经》：旧有城周二里。明初犹存土垣。嘉靖二十九年，县令林应麒垒以坚甓，周仅一里。今编户一百八十三里。

　　○洛城县西四十里。梁末，周迪起兵临川时所筑也。又有上城、下城，在县东南七十里，相传亦迪所筑。○珊城，在县西南四十里。《志》云：南唐后主李煜时所筑。

　　○云林山县东四十里。律数百仞，界抚、信、建昌三郡间，为县之巨镇。上有三十六峰，其最高者曰上云峰。宋建炎中，里人邓雩、傅安于山下团结乡社，贼犯境，辄破走之，为郡保障。《志》云：山峻峭干云，故曰云林，脊有三十六尖。山之东五里为白马山，高竦如马之昂首，亦曰玉马峰。又东五里曰崖山，上有琵琶、三老二峰，一名大山，以形势高大而崖壁峻绝也。与贵溪县仙岩、龙虎诸峰，皆参差相接。

　　金窟山县东五里。相传前代采金处。县东二里又有银山，唐时出银矿，宋初废。又西里许为白马坞，盖南唐李煜时采银场也。皆与金窟山冈脉相接。又翠云山，在县南四里，冈峦环合，林木葱，一名翠云门。《志》云：县东五里有上幕岭，东南五里有仙山，南三里有卓笔峰，山脉自上幕而南，如帷幕旋绕，而翠云山尤为杰出。

　　铜斗山县西南二十五里。崖壁高峻。曾巩《记》：山能出风雨，弭灾害，为一郡七邑之望。其西南对峙者曰芙蓉山，山旁一峰望之如城，上有池泉。又官山，在县南三十五里，上有四峰如削，下瞰清江，望之如屏障。又南十五里有韩婆山，亦宋建炎间邓雩、傅安聚兵保障处。○张祉山，在县东北六十里，接安仁县界。又县西北五十里有疏山，滨于汝涯，梁周迪起兵处。唐大中初，有何仙舟者隐此，名曰书山。南唐改名疏山。

　　崇峰岭县西三十里。相接者曰百岁峰，山顶高峻，登眺甚远，一名望仙岭。《志》云：黄蜂泉出百岁峰，宽不盈亩，而泉脉星灿，多于蜂房，岁旱可灌千亩。又有白犴岭，一峰耸秀，与崇峰相接。《志》云：县南十五里有梅峰，脉接南城县界。又柏冈，亦在县西三十里，冈势蜿蜒回伏，矫如游龙，百岁、崇岭诸峰森列其前，云林、宝应诸山横亘其左，称为绝胜。又柘冈，在县西六十里，冈西有岩，穹旷可坐数百人。○龙角岩，在县东北。山巅两石对峙如龙角，中通一径，深入石室，高明宽广，可坐百人。

　　○福水县南十里。源出南城县界，经梅峰北，至鼓楼冈，折而西，至临川界，会石门港水。又清江水，在县南四十里，亦出南城县界，其水清澈，宜沤楮，故土人造纸，以清江著名。西北流，会福水，入汝水。○金溪水，在县治北，源出上幕岭东，水色如金。《志》云：县北又有齐冈水，源出金窟诸山，流经县西五十里。县北四十五里又有苦竹水，亦西南流，会金溪诸水，南注于清江，为汝水之上流。

　　三港水县东五十里。源出山，历白莲港，至黎盆渡，与青田港水合。又青田港，在县东二十五里，源出云林山，经县东北三十里，有仙岩港，自贵溪流合焉，又北入东乡县界。

　　○石门驿县西五十里。《舆程记》：在府南六十里，又六十里而至建昌郡治。《通志》云在县东，似误。

　　宜黄县府西南百二十里。东至建昌府百五十里，南至赣州府宁都县二百五十里。汉临汝县地。三国吴析置宜黄县，属临川郡。晋、宋以后因之。隋并入崇仁县。唐武德五年复置宜黄县，八年省。宋初，南唐置宜黄场。开宝三年，升为县，属抚州。《图经》：祥符中，县城周二里有奇。嘉定十七年增筑，绍定三年毁于寇。县治西南北倚山，东逼溪水，难建城垣。今无城，编户六十八里。

　　○宜黄故城在县治东。《志》云：县本黄填镇，水东有百花洲，宋初置城于此，今犹谓之旧县城。

　　○凤凰山在县治北隅。平地崛起，高百十仞，陡绝难攀，下有狮子石。《志》云：山旧名鸡笼山，一名凤台山，今县治，亦名凤凰城，以山名也。又卓望山，在县东三里。旧《志》云：山高二百丈，周围十里许。○玉华山，在县南十五里，亦曰石麓山，三面壁立，惟南一径可通，上有田可二顷，又有泉，昔人尝立寨于此。其南五里为石梁，突起数十丈，横跨两崖，下平广，可容数十人，谓之石覤。

　　黄山县南四十里。其山四面黄茅无际，上有雷公岭，下有龙潭，导流为九曲溪，入黄水。《志》云：黄山县之镇山也。又女王城山，在县东南二十里，诸峰连抱如城。县东南百里曰军山，接南丰县界，盘回峭拔，宜水出焉。○曹山，在县北三十里，本名荷玉山，巅有罗汉峰，下有三潮泉。唐咸通中，改今名。

　　黄土岭县南九十五里，又南接宁都县界。黄水源出于此。又云盖岭，在县东北五十里，岭高耸，常有云气盘绕。《志》云：县东南百二十里有箬岭，上多箬竹，宜为箭，漳水之源出焉，东北流合于宜水。又九峰，在县东四十余里，以群峰连络而名。

　　○宜黄水在县治东北。宜、黄二水名也。宜水发源军山，北流四十里，与漳水合，又经三十二滩矶，至县南，绕东趋北，至丁家洲，凡百里而与黄水合。黄水，源出黄土岭，经四十四滩矶，凡百余里，至城西，绕北趋东，至教场前，与宜水合。又东北流，与曹水合。曹水，源出崇仁县境之双坑，流四十里，合宜黄水，又东北入临川县界，至府城西南十余里之龚家渡，合临水而注于汝水。

　　○止马镇县南百里，有巡司。《志》云：县又有上胜巡司，今革。

　　乐安县府西南二百四十里。西南至吉安府永丰县百二十里，北至南昌府丰城县百六十里，西北至临江府新淦县百五十里。本宋崇仁县及永丰县地，地名詹墟。绍兴十九年，议者以崇仁疆土阔远，山岭重复，盗贼出没不时，乃析置乐安县，属抚州，以乐安乡为名。《图经》：宋祥符中有城，周八里有奇，后废。明嘉靖四十一年营筑，周三里有奇。编户二百三十二里。

　　○巴山废县县西南三十里。梁置巴山县，并置巴山郡治焉。敬帝末，诏分江州临川、安成、豫宁、巴山四郡置高州，以黄法氵为刺史，镇巴山。《志》云：以其地在南江之西，负山面水，据高临深，故曰高州。陈州废，隋郡县俱废入崇仁县。宋白曰：故巴山郡城在崇仁县巴山之北。似未可据。

　　兴平废县在县西。三国吴置县，属庐陵郡。晋、宋因之。梁改属巴山郡。隋废入永丰县。《宋志》：兴平旧县，在永丰县南五十里。《吉安志》云：在吉水县东百七十里。今为县境。又安浦废县，在县西南六十里。三国吴置县，属临川郡。晋以后因之。隋废入崇仁县。○神运城，在县南八十里，唐末筑以御寇。《志》云：时有罗仆射者，领兵逐寇，置城于此。今遗址尚存，一名铜壶寨。

　　○鳌头山在县治前。山有两峰，一峰特秀，山麓皆石骨，下瞰溪流，如灵鳌赴海。山半又有泉，甚甘冽。又象眠山，在县治东，势如象眠，县之主山也。治西又有仕山，亦耸秀，与象眠相匹。又西一里曰青钱山，下枕龙冈，势如叠钱，故名。○金华山，在县西北三十里，形似覆瓢。或以其类婺女金华而名。

　　大盘山县西北八十里，跨新淦、永丰二县界。有十二峰，环列如盘。《志》以为宝唐水出此。又杯山，在县北三十里，形如覆杯，接南昌、临江二郡界，有杯山水流入崇仁县界，合宝唐水。《志》云：杯山之北为界岭，其北麓即丰城县界也。相近者曰丰材山，本名麻山，唐天宝六载改今名。山高秀，冠于群山。○鹿角山，在县南二十五里，群峰高耸，参差并峙，形如鹿角。

　　大木岭县南八十五里。其南麓即永丰县界也。又宝岭，在县南四十五里，高数十里，延袤二里。又石桥，在县西四十里，石岩穹窿，望之如梁，其下空洞轩豁，为县境之胜。

　　○鳌溪在县治南。源出县东三十里芙蓉山，西流三十里至县，经鳌头山北，因名鳌溪。又西流经永丰县界，合于赣水。又石陂水，在县西北七十里，源出大盘山，东北流，合宝唐水。下有大岩，春夏水泛，涯不辨，秋冬水落，石门<谷牙>然，其中轩豁，可容大厦，亦谓之大溪源水。

　　大溪在县南。源出崇仁县华盖山，西流至乌水，流入永丰县界。又远溪水，在县南八十里，源出曹溪乌麻洞，分三派，合于乌水，亦入永丰界，下流注于赣江。

　　○龙义镇在县北添授乡。有巡司，明初置。又南平巡司，在县西二十二都，宣德十年置。县南云盖乡又有望仙巡司，亦明初置。嘉靖十一年，以县北二十里大岭洞草寇陈文一等作乱，设屯堡一所，后事宁，移望仙巡司戍守。《志》云：其地今在大湖坪湖塘岭上。又横山巡司，《志》云：在县北二十五都，正德七年析置。○苦竹市，或云在县西北，有苦竹水经此，西入新淦县界。

