<!-- { "loadSidebar": true } -->
　　洞涡水在县西，源出陡泉岭，西北流入平定州界。《水经注》：洞涡水西流，与南溪水合。水出南山，西北注洞涡水。

　　○静阳镇在县东南九十里。宋乾德四年，北汉侵安国军，节度使罗彦瑰等追败之于静阳镇。安国军，即今直隶顺德府。○百井寨，在县东北七十里，亦谓之东百井镇，以阳曲县有百井也，今设柏井马驿于此。《舆程记》：柏井驿东去故关四十里。

　　忻州府北百六十里。东北至代州百七十里，东南至平定州二百七十里，西至岢岚州三百四十里。

　　春秋属晋。战国属赵。秦为太原郡地。汉因之。后汉末，为新兴郡地。晋因之。北魏兼置肆州。永安中，又改郡为来安郡。后周徙州于雁门郡。隋开皇初，复改置新兴郡，旋废。十八年，置忻州因忻口为名。大业三年，州废，属楼烦郡。义宁初，复置新兴郡。唐武德初，又改为忻州。天宝初，曰新兴郡。乾元初，复故。宋仍为忻州。金因之。元初改为九原府，旋复故。明初仍曰忻州，以州治秀容县省入编户六十三里，领县一。

　　州翼蔽晋阳，控带云、朔，左卫勾注之塞，南扼石岭之关，屹为襟要。

　　○秀容废县今州治。本汉阳曲县地。后汉末，置九原县，属新兴郡。晋为新兴郡治。后魏天赐二年，分并州北境为九原镇。真君七年，置肆州，以九原县并入定襄县，而改置平寇县，后高齐复置。隋开皇十年，废平寇县，移秀容县治焉。十八年，为忻州治。大业初，属楼烦郡。自唐以后，皆为忻州治。明初省，今州城周九里有奇。

　　秀容故城在州西北百里，后魏时所谓南秀容也。又有北秀容，在汉定襄郡界，去南秀容三百余里。晋太元末，慕容垂伐西燕，西燕主永求救于拓跋，遣兵东渡河，屯秀容以救之，此北秀容也。魏收《地形志》：永兴二年，置秀容郡，属肆州，领秀容等县。又立秀容护军于汾水西北六十里，徙北秀容胡人居之，此南秀容也。又《尔朱荣传》云：秀容川酋长尔朱羽健之先世，居尔朱川，因以为氏。魏主以羽健从征晋阳、中山有功，以南秀容川原沃衍，欲令居之，且环其所居，割地三百里，以为封邑。羽健曰：北秀容既在礕内，差近京师，岂以沃瘠更迁远地。许之。是尔朱氏本居北秀容，其地近平城也。又云：羽健之孙代勤官肆州刺史，子新兴嗣。新兴卒，子荣嗣。世为秀容酋长，是代勤以后，又居南秀容矣。长广王初，河西贼帅纥豆陵步蕃败尔朱兆于秀容，南逼晋阳。兆惧，引兵南出，步蕃游兵至乐平。既而高欢与兆合击步蕃，大破之于秀容之石鼓山。孝武帝修太昌初，高欢自邺讨尔朱兆于晋阳，兆大掠晋阳，北走秀容，分守险隘，出入寇掠，欢定谋袭之。遣其将窦泰自晋阳趋秀容，一日一夜行三百里，自以大军继之，遂入其城，兆走死。皆南秀容也。《志》云：后魏末，恒州寄治肆州秀容郡城，盖南秀容多故以后，而北秀容之名益晦矣。今州治之秀容，则出自隋以后，不可不辨也。《寰宇记》：州西北五十里有秀容城，即后魏肆州治。

　　九原城在州西。汉置京陵县，属太原郡。师古曰：即古九原也。《记》曰：赵武从先大夫于九原。后汉末，改置九原县。《十三州志》：九原山，其仞有九，故曰九原。汉末大乱，匈奴侵边，自定襄以西尽云中、雁门之间遂空。建安中，曹公集荒郡之户以为县，聚之九原界，立新兴郡，领九原等县。《三国志》：建安二十年，集塞下荒地，置新兴郡。魏黄初二年，迁于陉岭之南。是也。后魏置肆州，治九原城。即此。《寰宇记》：州南三十里有新兴城，魏曹公所筑，亦名建安城。或曰非也，此盖隋开皇初所置新兴郡城。○平寇城，《志》云：在州东十五里，后魏改置平寇县，属永安郡，盖治于此。魏收《志》：真君七年，并三堆、朔方、定襄，入平寇。盖皆初置县也。隋开皇中改废。又州西有铜川废县，隋开皇初置，属新兴郡。郡旋废，县属并州，寻属忻州，大业初，县废。

　　○九原山在州城西。汉末以此名县。今州城跨冈上，三面俱临平畴。亦曰九龙冈。又独担山，在州东南二十里，产云母石。○程侯山，在州东北三十五里，相传以程婴得名。山甚广饶，旧有采金穴，一名金山。又西北十五里有云中山，下有谷，云中水出焉。或曰：晋置云中县，属新兴郡，盖治于山下。山之北即崞县界。又有大岭山，在云中山西二十里。

　　○滹沱河在州北五十里。自崞县流入界，经忻口山下，又东历程侯山北，入定襄县界。○云中水，在州北七十里，一名肆卢川，亦曰忻水，与州南牧马水合，流入滹沱。

　　牧马水州南七里，源出州西南五十里白马山东北，流经三交村，有牛尾庄水流合焉。又东经州南，而东北入定襄县界，合三合水，下流注于滹沱，有灌溉之利。《志》云：州西南旧有渭渠，宋郭谘知忻州，开渠以导汾水，兴水利，置屯田，公私利之，今湮。

　　○赤塘关州西南五十里。相传后魏时有刘赤塘者隐此而名。《唐志》：忻州白马山下有赤塘谷，关因以名。○牛尾庄寨，在州西南九十里。《志》云：寨在白马山西，南路通静乐县。洪武七年，置巡司于此。又州西北五十里有寨西隘口，《志》云：即故云内镇，一名云内堡。又西北二十里有沙沟寨，洪武中，置寨西、沙沟二巡司戍守。

　　忻口寨在州北五十里忻口山上。《土地记》：汉高出平城之围，还师至此，六军忻然，因名。旧有忻口城，相传即汉高所筑。隋大业十一年北巡，突厥围帝于雁门，援军至忻口，突厥解围去。五代周显德元年，攻北汉，符彦卿入忻州，契丹兵在忻、代间，为北汉声援者，退保忻口。《九域志》：秀容县有忻口寨，今半为民居，其半筑堡，为戍守之所。○猫儿寨，在州北忻水东，亦曰猫寨，元时戍守处也。明正统末，北寇深入，官军拒守于寨口，寇不能陷。

　　定襄县州东五十里。东北至代州五台县六十里。汉阳曲县地，晋置晋昌县，属新兴郡。后魏太平真君七年，省入定襄县。隋为秀容县地。唐武德四年，分秀容县地置定襄县，属忻州。宋熙宁五年省。元初复置。今编户二十里。

　　○定襄城在县西南。刘句曰：汉阳曲县故城也。后汉末，移阳曲于太原界，于故城置定襄县，属新兴郡，以处塞下遗民。晋因之。惠帝析置晋昌县。后魏真君七年，省晋昌入定襄。永安中，为来安郡治。高齐郡县俱废，唐改置定襄县于今治。

　　肆卢城在县西北。后魏置县，以西近肆卢水而名。后齐省。又有三会城，在县西南，亦后魏所置。魏收《志》：肆卢县治新会城。太平真君七年，并三会入焉。魏主嗣泰常八年，如三会观屋侯泉。即此。

　　○圣阜山县东北二十里。又东北去五台县三十八里为接境处。其山挺然孤峙，上有温泉，圣阜水出焉。又丛蒙山，在县南二十五里，山甚高峻。山下有泉三穴，流合为一，曰三会水。○七岩山，在县东南十五里，其岩有七，故名。又东南十里为居士山，山有居士台，台上有浮图七级。

　　○滹沱河在县北。自忻州流入，又东入五台县界。《志》云：县西北二十里有滹水渠，东北有通利渠，引滹沱水经县东北十五里神山下，又东南接牧马河，灌溉民田。

　　三会水在县南，出丛蒙山，东北流合圣阜水，又牧马水自忻州流合焉，同注于滹沱河。《水经注》：三会水出九原县西，东流经定襄，入滹沱水。是也。

　　○胡峪寨在县东北。向有巡司戍此，今革。《宋志》：代州有胡谷寨。

　　代州府东北三百五十里。东至蔚州三百六十里，东南至直隶真定府四百五十里，西南至忻州百七十里，北至大同二百六十五里。

　　春秋时晋地。战国时赵地。秦为太原、雁门二郡之境。两汉、魏、晋因之。后魏亦为雁门等郡地。后周移肆州治此。隋改为代州。大业初，曰雁门郡。唐复曰代州。天宝初，亦曰雁门郡。乾元初，复故。中和二年，置雁门节度治此。五代末，属于北汉后周显德初，侵北汉得其地，置静塞军，旋复失之，刘继元尝改置建雄军于此。宋仍曰代州亦曰雁门郡。金因之，亦曰震武军。元仍曰代州以州治雁门县省入。前朝洪武二年，州废为县。八年，复曰代州编户四十一里，领县三。

　　州外壮大同之藩卫，内固太原之锁钥。根柢三关，咽喉全晋。向以山川扼塞，去边颇远，称为腹里。自东胜弃而平、雁剥肤，河套失而偏、老震邻矣。嘉靖中，晋事日棘，太原建为重镇，州尤为唇齿要地秋防抚臣移驻焉。三关内边，东起平刑关石寨，西抵桦林堡老牛湾，延袤千余里，分为三路：宁武关为中路，雁门关为东路，偏头关为西路。东路则雁门关、平刑关之寇家梁、广武站，宁武关之阳方口，皆为冲要。然寇从平虏卫而下，犹有大同为外蔽。惟西路偏头关突出虏地，虽有老营堡、水泉营，相为犄角，而形势单外，西接套虏，仅隔一水，冬春之间，冰坚可渡也。盖东胜去偏关仅三百里，无东胜则敌之来路益多，偏头危迫，而自州以南，且不得安枕矣。然则代州与云、朔，利害相等，东胜不守，河套不复，未可谓云、朔之患切，而代州之患缓矣。

　　○雁门废县今州治。汉广武县地，属太原郡地，东汉改属雁门郡。三国魏黄初二年，徙雁门郡南度勾注，治广武县。隋开皇十八年，以太子广讳，改曰雁门。唐、宋因之。元废。宋白曰：后汉雁门郡理阴馆，今勾注山北下馆城是。魏文帝丕移雁门郡南度勾注，治广武县，今州西广武故城是。后魏明帝诩，又移置广武东古上馆城内，今州城是也。《城邑考》：州城洪武六年修筑，旧有西关，景泰、成化中，添筑东北二关城，今城周八里有奇。

　　阴馆城在州北四十里，汉置县，属雁门郡。《班志》注：县本楼烦乡，景帝后三年置县，后汉为雁门郡治，建安中废。三国魏青龙初，并州刺史毕轨以鲜卑轲比能军陉北，诱集塞下，鲜卑因进军屯阴馆，败绩。宋白曰：今州城为上馆城，而阴馆为下馆城，《魏志·牵招传》：招为雁门太守，通河西鲜卑附头十余万家，缮治陉北故上馆城，置屯戍以镇内外。或疑上馆亦在陉北，盖《招传》讹以下馆为上馆也。东魏武定三年，高欢娶于柔然，亲迎于下馆。魏收《志》：下馆即故阴馆城。

