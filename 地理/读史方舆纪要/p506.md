<!-- { "loadSidebar": true } -->
　　邯川城在废廓州东南，秃发亻辱檀时所置邯川护军也。《水经注》：河水自西平郡东流，径浇河郡故城北，又东径石城南，又东径邯川城南。杜佑曰：后汉和帝时，侯霸置东西邯屯田五部。邯，水名也。分流左右，在宁塞郡东。刘句曰：廓州化隆县东，即古邯川地。○米川城，在废廓州东南。本汉χ罕县地。唐贞观五年，置米州及米川县。十年，州废，以县属廓州。后没于吐蕃。宋崇宁三年，收复，置米川城。王厚云：米川城沿河西至廓州，约六十里。过河取正路至结罗城，约九十里。又肤公城，在废廓州北二十里，吐蕃结罗城也。宋崇宁中，收复，赐今名。《志》云：城北三十里有绥平堡，本名保敦谷，宋崇宁三年兴筑，赐名绥平。寻废。

　　积石城在廓州西百八十里。本吐谷浑地。唐贞观八年，平吐谷浑。十三年，置靖边镇于此。仪凤二年，改为积石军。开元十四年，吐蕃寇甘州还，自积石而西。王君引军蹑其后，是也。天宝中，哥舒翰败吐蕃于积石城，寻为吐蕃所陷。宋时，番名溪哥城。元符二年，吐番瞎征之族杓Ａ３据溪哥城，瞎征攻杀之。大观二年，收复，仍置积石军。《宋志》：军西至青海百里，南至盖龙八十里。其城西临大涧，北枕黄河。或曰，即隋之河津县治也。金人亦置积石州于此。元因之。明初废。○废贵德州，在积石西南。元置州于此，隶土番等处宣慰司。至元十七年，都实穷河源，自昆仑还至贵德州，约半月程，地名必赤里，始有州治官府。又四五日至积石城，是也。

　　河源城在镇西南。隋大业四年，伐吐谷浑，置河源郡，治于赤水城。唐仪凤二年，复置河源军，盖与积石山相近。永隆初，军使黑齿常之败吐蕃赞婆于良非川。常之以河源冲要，欲加兵戍之，而转输险远。乃广置烽戍七十余所，屯田五千余顷，繇是战守有备。乾元初，没于吐蕃。大中三年，吐蕃叛将论恐热谋并鄯州，引兵军于河州。鄯州将尚婢婢军河源以拒之。诸将欲进战，婢婢不可。诸将不从，乃据河桥以待之。诸将果败。婢婢收余众，焚桥，奔归鄯州。城盖与河州接界。《通典》：河源军，在鄯州西百二十里。

　　赤水城在镇西南，吐谷浑所筑。隋大业四年，宇文述出西平，至临羌城，进拔吐谷浑曼头、赤水二城，因于赤水城置河源郡，兼领远化、赤水二县，寻废。唐贞观八年，讨吐谷浑，分军出赤水道。天宝六载，河西陇右节度使以李光弼充赤水军使，是也。《隋志》赤水管下有曼头城。曼，音万，以曼头山而名。

　　临番城在镇南。《唐志》：河源军西六十里有临番军，盖开元中所置，后没于吐蕃。大中四年，吐蕃鄯州刺史尚婢婢遣兵据临番城，拒叛将论恐热于白土岭，不利。复遣将据牛峡以拒之，为恐热所败。牛峡，在临番西北。○白水城，在临番西六十里。唐开元五年置。二十七年，吐蕃寇白水军。《通典》：军在鄯州西北二百五十里。

　　洪济城在镇西南。旧《志》：在达化县西二百七十里。后周武帝逐吐谷浑，置洪济镇。其后吐蕃亦置洪济城于此。唐天宝二载，皇甫维明攻洪济城，克之。《唐志》云：廓州西南百四十里为洪济桥。其相近有金天军，天宝十三载所置。又有渔海、游奕等军，在洪济桥东，亦吐蕃所置。天宝初，河西节度使王亻垂攻破吐蕃渔海及游奕等军，是也。至德后，俱没于吐蕃。渔海，今亦见河州。

　　大漠门城在镇西二百余里，近故榆谷中。唐景龙初，吐蕃得河西九曲地，因置洪济大漠门等城以守之。开元十五年，河西节度使萧嵩等破吐蕃于渴波谷。又追拔其大漠门城，焚其骆驼桥，是也。骆驼桥，在大漠门西，滨河。

　　宛秀城在镇西南。《唐志》宁塞郡西有宁边军。又西八十里为宛秀城，有威胜军，其地即所谓河西九曲也。景龙元年，吐蕃赞普请其地，诏与之。九曲者，水甘草凉，宜畜牧。自是蕃益雄张。开元六年，郭知运败吐蕃兵于九曲。天宝十三载，哥舒翰破吐蕃洪济、大漠门等城，收黄河九曲，置洮阳郡，筑神策、宛秀二军。寻又没于吐蕃。

　　绥和城在镇西南二百五十里。唐开元二年，置绥和守捉于此。又合川城，在卫南百八十里，唐贞观中所置合川守捉城也。俱至德后废。○百谷城，《唐志》云：在廓州东南八十里，有武宁军。又有耀武军，在廓州南二百里黑峡川。俱天宝十三载置。至德后，陷于吐蕃。

　　定戎城在镇西南。《唐志》：定戎军，天宝十三载置。自鄯州至河源军，西行百二十里，至白水军。又西南六十里，至定戎城。又南隔涧七里，即石堡城矣。

　　石堡城在镇西南三百里。本吐蕃铁仞城。亦曰石堡城。唐咸亨中，取其地。后复没于吐蕃。开元十七年，朔方节度使信安王出陇西，拔石堡城。初吐蕃陷石堡，因侵扰河陇。至是拔之，据守要害，河陇诸军游奕，拓境千余里，因更名石堡城，曰振武军。二十九年，吐蕃攻承风堡，又袭攻振武军，盖嘉运不能守。天宝四载，陇右节度皇甫惟明攻石堡，不克。六载，诏河西陇右节度使王忠嗣攻之。忠嗣言石堡险固，吐蕃举国守之，今顿兵其下，非杀数万人不能克。请俟其有衅，然后取之。不听。遣将军董延光将兵攻取，命忠嗣分兵助之，果不克。八载，陇右节度哥舒翰复攻石堡。其城三面险绝，惟一径可上。吐蕃以数百人守之。唐兵死者数万，仅而克之。翰遂以赤岭为西塞，开屯田，备军实。诏以石堡城为神武军。又谓之天威军。至德初，复没于吐蕃。长庆二年，吐蕃请定疆候，遣大理卿刘元鼎往就盟。元鼎逾成纪、武川，至龙支城，过石堡城，崖壁峭立，道回屈，译曰：此铁刃城也。《续通典》：石堡城，在龙支县西。四面悬崖数十仞，石路盘曲长三四里，西至赤岭三十里。

　　神威城在青海上。唐天宝七载，哥舒翰筑神威军于青海上，又筑城于青海中龙驹岛。时有白龙见，因名应龙城。及明年冰合，吐蕃大至，戍龙驹岛者悉没。至德初，城陷于吐蕃。○威戎城，在卫西北三百十里。唐开元二十六年，鄯州将杜希望拔吐蕃新城，以其地为威戎军，是也。《志》云：城在鄯州星宿川西北三百五十里。又有制胜城，在卫西。天宝十三载置。至德初，与威戎城俱没于吐蕃。

　　大岭城在镇西境。旁有大岭谷，吐蕃置城于此。武后长寿末，武威道总管王孝杰破吐蕃于大岭谷。又天宝初，陇右节度使皇甫惟明奏破吐蕃大岭谷，及破其青海营屯，是也。○安人城，亦在卫西。《通典》云：在星宿川西。开元七年，置安人军，属陇右节度使。二十七年，吐蕃寇安人军。二十九年，吐蕃复寇安人军浑崖峰，骑将臧希液破却之。至德后，俱陷于吐蕃。

　　乐州城镇东南二百余里。本汉金城郡地。唐属鄯州。后没于吐蕃，为邈川城。宋大中祥符中，吐蕃厮自宗哥城徙居邈川，是也。元符二年，洮西安抚使王赡自河州引兵趣邈川，降之，因置湟州。建中靖国初，荒弃。崇宁二年，收复，仍置湟州及邈川县为倚郭。五年，县废。大观三年，又升为向德军。宣和初，改为乐州。后没于金，州废。○来宾城，在废乐州西南百四十里，南去黄河不过十里。崇宁三年置。《志》云：城西三十里有青丹谷。

　　宣威城镇北五十里。唐天宝十三载，置宣威军。后没于吐蕃，谓之牛城，又误为猫牛城。宋元二年，赵元昊攻吐蕃厮猫牛城，又攻青唐宗哥等城，是也。元符二年，收复。崇宁三年，复置宣威城。四年，夏人合羌酋逼宣威城。知鄯州高永年出御之，行三十里，为羌人所执。既而羌众复焚大通河桥以叛，寻讨平之。后废。又仁多泉城，在镇北百七十里。宋政和五年，童贯使刘法、刘仲武合熙秦之师，攻夏仁多泉城，屠之，即此。

　　震武城在镇东北。本名古骨龙城。政和五年，童贯遣将刘法出湟州。法败夏人于古骨龙城，因建为震武军。其北即统安城也。宣和元年，夏主弟察哥败刘法于统安城，乘胜攻震武。其城在山峡中，熙河两路不能饷，屡为夏人所困。至是又将陷，察哥曰：勿破此城，留作南朝病块。遂引去。靖康末，复为夏境。又统安城，在震武北，宋与西夏接境处。宣和初，童贯使刘法攻夏统安城，兵败，走至盖朱危，为夏守塞兵所杀。《志》云：其地在湟鄯间。又德通城，亦在震武城北，吐蕃所置，曰瞎令古城。宋政和七年，收复，改为德通城。

　　大通城在镇东南，本吐蕃所置达南城也。形势险要，控扼夏境。宋崇宁间，收复湟鄯，于此筑寨把守。《志》云：大通城属乐州。其西六十里有菊花河，东四十里接河州境之通津堡。○绥边城，在镇东北三十里。宋置，番名宗谷城。崇宁三年，进筑，赐名绥边，亦曰绥边寨。其北有乳洛河。又宁西城，在镇西四十里，亦宋置。

　　伏俟城在青海西十五里，本吐谷浑国都也。梁大同六年，吐谷浑王夸吕始称可汗，居伏俟城。后周主邕建德五年，遣太子ど伐吐谷浑，至伏俟城而还。隋大业五年，伐吐谷浑。别将刘权出伊吾道，至青海，乘胜追奔至伏俟城。因置西海郡，统县二：曰宣德、曰威定，皆在青海之西。隋乱，废。唐贞观八年，李靖帅诸军讨吐谷浑，次伏俟城。吐谷浑退保大非川，靖击平之。亦谓之伏延城。后为吐蕃所据。

　　西海城在青海上。王奔讽卑禾羌献西海地，置西海郡。东汉初，废。永元中，护羌校尉侯霸击灭叛羌，西海及大小榆谷无复羌寇。从俞糜相曹凤言，缮修故西海郡，徙金城西部都尉治之。后复废。晋时为吐谷浑所据。唐永徽以后，吐蕃击吐谷浑而有其地，置青海节度于此。后废。○腊城，在青海西南。唐至德后，吐蕃所置，有腊城节度使，屯戍于此。贞元中，韦皋帅蜀，遣将王有道帅精卒，与东蛮自故州台登北谷，进击吐蕃，破其青海、腊城二节度而还。盖深入掩击也。台登，见四川建昌卫。

　　树敦城在卫西曼头山北，吐谷浑旧都也。《志》云：周穆王时，犬戎树居此，因名。西魏末，突厥假道于凉州，以袭吐谷浑。宇文泰使凉州刺史史宁随之，至番禾。吐谷浑觉之，奔南山。史宁曰：树敦、贺真二城，吐谷浑之巢穴也。拔其本根，余众自散。遂与突厥分道趣之。突厥从北道，宁从南道，大破之，与突厥会于青海。唐天宝九载，关西将王难得击吐蕃，克五桥，拔树敦城，即此。番禾，见永昌卫。贺真城、五桥，俱与树敦城相近。○宁头城，在镇西塞外白兰东北。宋元嘉二十二年，后魏主焘遣拓跋那击吐谷浑于白兰。至宁头城，吐谷浑王慕利延拥其部众西渡流沙，是也。白兰，见后西番。

