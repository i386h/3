<!-- { "loadSidebar": true } -->
　　彭阳城县东八十三里。《括地志》：城西去临泾二十里。汉置县，属安定郡。文帝十二年，匈奴入犯，至彭阳。后汉灵帝初，段讨叛羌，自彭阳直指高平，是也。晋废。后魏破赫连定于此，复置彭阳县，又置西北地郡治焉。隋开皇初，郡废。十八年，改县曰彭原，属宁州。大业中，为北地郡。唐武德元年，置彭州治此。八年，突厥寇彭州，是也。贞观元年，州废，以县属宁州。宋复为彭阳县，属原州。庆历中，元昊入寇，种世衡将景泰遇于彭阳城，依山为阵处也。金仍为彭阳县。元至元七年，省入镇原州。

　　丰义城在县东彭阳废县界。旧有丰城，西魏时置云州于此。后周保定二年，废州为防。隋开皇中，废防为丰义城。唐武德三年，分彭原县置丰义县，属彭州，以故丰城为名。贞观初，改属宁州。贞元三年，吐蕃寇丰义城，前锋至大回原，宁节度韩游瑰击却之。四年，游瑰请筑丰义城，二坂而溃，遂不果城。五代时，县废。大回原，或云近泾州境。

　　三水城在县东北百里。汉置三水县，属安定郡，属国都尉治焉。后汉仍属安定郡。刘昭曰：县有左谷，即卢芳所居。晋废。《水经注》：肥水出牵屯山，东北流，注高平川。川东有三水县故城。东汉初，三水人卢芳据城叛。即此。○廉城，在县东北。汉置廉县，属北地郡。后汉因之。晋废。《水经注》：高平川东北流径廉城东，又东北径三水县西，是也。

　　他楼城县北百里。本高平县地。晋太元十六年，乞伏乾归击鲜卑部帅没奕干，没奕干奔他楼城。即此。唐贞观六年，置他楼县，又以突厥降户置缘州治焉。神龙初，州县俱废。○侯尼城，在县东北百五里。宋元嘉六年，赫连定保平凉，欲复取统万，引兵东至侯尼城，不敢进而还。

　　萧关城县西北百四十里，即汉之萧关也。《旧唐书》：高宗时，于萧关置地犍县，属原州。神龙元年，废，改置萧关县。广德后，没于吐蕃。大中五年，复置武州治此。中和四年，武州侨治潘原，萧关县属焉。五代周显德中，废武州，并废萧关县，是也。又有白草军城，在萧关北、蔚茹水西。唐开元中，置军于此，属朔方节度。

　　平夏城县西八十里。本唐石门关之地，亦曰石门城。宋绍圣四年，夏人入寇，知渭州章请城葫芦河川，据形胜以逼夏人。诏从之。遂出葫芦河川，筑二寨于石门峡江口好水河之阴。夏人来争，击却之。赐名曰平夏城、灵平寨，寻升平夏城为怀德军。《宋志》：怀德城，初亦名威德军。其东十五里为结沟堡，西十八里为石门堡，南十二里为灵平寨，北十八里为通峡寨，是也。又明景泰中，知平凉府张镛请修葫芦峡口古城。议者谓不击要害，罢之。马文升曰：葫芦峡为宁夏韦州南出静宁之要路。盖即平夏城故址也。

　　保定城在县东。唐贞元七年，泾原节度使刘昌筑保定城，捍青石岭。十年，又请于临泾界保定城置阴盘县，是也。○靖夏城，或云在县东北。宋置。政和六年，夏人大举攻泾原靖夏城，城陷，屠之而去。

　　○陇山县西七十里，即陇山北麓也。对华亭小陇山而言，亦曰大陇山。有若水谷，高平川出焉。《水经注》：汉建武八年，世祖征隗嚣，从高平第一城若水谷入。即此谷也。若水，当作苦水。

　　雉头山县西三十里。又西二十里为鸡头山，本一山而异名耳。《通典》：笄头山在高平县，一名崆峒山。盖山陇绵延，接于县西也。《志》云：县东二里有东山，极高峻。又东八里有玉山，多白石。

　　逢义山在县北。东汉建安初，段讨先零叛羌，自彭阳直指高平，战于逢义山，大破之。杜佑曰：高平县有逢义山。是也。○三观山，或云在县北。唐武德五年，突厥寇原州，陷大震关。既而交州刺史权士通、弘州总管宇文歆、灵州总管杨师道，击突厥于三观山，破之。

　　○高平川在县治南。源出大陇山。一名苦水，下流合于胡卢河。汉段为护羌校尉，于安定高平若水讨先零羌，斩首八千级于是水之上。若水，即苦水之讹矣。晋隆安五年，后魏拓跋遵等袭破没奕干于高平，亦即是川也。《水经注》：高平川，北入于河，西南去安定三百四十里。

　　胡卢河在萧关东十五里。《志》云：县西南有颓沙山，河流出焉。曲折流，经县西北，亦名蔚茹水，北注于黄河。支流折而东南，入平凉县界，注于泾河。《唐志》：萧关县有蔚茹水，水西即白草军。太和五年，牛僧儒主议以维州还吐蕃，曰：吐蕃若养马蔚茹川，上平凉阪、犯回中，不三日至咸阳桥，何有西南数千里外之维州哉？盖蔚茹川多水草，宜畜牧也。宋治平中，蔡挺知渭州，夏人集胡卢河。挺出奇兵迎击，夏人奔溃。《金志》谓之大胡河。又屈野河，亦在县北，下流合于胡卢河。或曰，即胡卢河之异名也。宋咸平四年，陕西漕臣刘琮言，镇戎军本古原州，请于军前后置堡寨，且耕且战。祥符二年，始置横阳、神堂、缘城三寨，皆在屈野河东。天圣以后，没于西夏。

　　三川县西北三十里。《水经》谓之次水。其源本一，流而为三，入高平川。又有三水，在县东北六十里。水流三派，会归一川，流入泾州界，入于泾水。汉三水县以此名。○阳晋水，在县西。自西蕃界流入，又东南流，经平凉县北，至泾州境，合于泾水。

　　石门水县西八十里。其地有石门口，亦曰石门关。《水经注》：其水五源，俱导东北乱流，左会三川，参差相得，同为一川，又东北注于高平川。○肥水，在县西北四十里。又西北有自延水。又蒲水，在县北五十里，出县北境之南蒲谷。《金志》谓之蒲川河，下流俱入于高平川。

　　长泽川在县西北。南流合于高平川。唐大历十一年，吐蕃寇原州石门，入长泽川。十二年，复入寇，军于原州北长泽监，进破方渠。时盖置马监于此。又寿渠川，在县北。晋义熙六年，赫连勃勃寇略阳，徙其民于大城。姚兴自安定追之，至寿渠川，不及而还。胡氏曰：寿渠川，在安定西北。安定，今泾州也。大城，见榆林卫。○六泉，在县西北。晋太元十二年，乞伏国仁袭鲜卑三部大人于六泉，三部皆降于国仁。胡氏曰：六泉在高平境内。

　　○萧关在县西北百四十里。自秦汉以来，为华戎之大限。唐置萧关县于此。《宋志》：萧关西三十里有绥戎堡。关北十八里有临川堡。又有通关、山西二堡，与临川堡俱隶于萧关。金亦为萧关镇。今详见重险萧关。

　　木峡关在县西南，亦陇山之口也。元魏永熙三年，宇文泰讨侯莫陈悦于水洛城。至原州，众军毕集，遂引兵上陇，出木峡关，是也。隋开皇二年，突厥纵兵出木峡、石门两道入寇，武威、天水、金城、上郡、弘化、延安六畜咸尽。唐为原州七关之一。

　　石门关在县西九十八里，亦曰石门峡。隋开皇二年，突厥自石门分道入寇。唐为原州七关之一。元和三年，沙陀朱邪执宜自甘州谋归唐，循乌德犍山而东。吐蕃追之，沙陀自洮水转战至石门，诣灵州降。宋绍圣二年，以其地置平夏城。元符初，又筑石门堡于此。又石峡关，在县西七十里，当陇山之口。其南又有驿藏、木青二关。唐时原州七关，在县境者凡五。或以木青为七关之一，而萧关不与焉。

　　定川寨县西北二十五里。宋置。庆历二年，赵元昊寇镇戎军。渭州将葛怀敏御之于此。贼毁桥，断其归路，四面围之。怀敏突围走，至长城，濠路已断，死焉。元昊遂乘胜直抵渭州。《宋志》：定川与高平寨相接。又荡羌寨，在县西北六十里，宋元符初置。其东十八里曰通峡寨，又东八里曰东河湾堡。《宋志》：镇戎军北八十里有胜羌寨，西北五十里有通远寨，西南百二十里又有九羊寨，其地名九羊谷也。金人多因宋旧。○灵平寨，在县西南百十里。宋置。本名好水寨。绍圣四年，改名灵平。其南二十八里有熙宁寨，以宋熙宁中所置而名。又县境有乾兴、飞泉等寨，亦宋置。金因之。元废。

　　高平寨在县北二十五里。宋庆历二年，置寨于此。旁有故寨堡，宋元符四年置。金废。○龙泉堡，在县西北。《宋志》：通远寨东三十里为龙泉堡。

　　摧沙堡在县西北。唐置。广德二年，仆固怀恩合回纥、吐蕃自朔方南犯。河西节度使杨志烈遣监军柏文达攻灵武以救京师。文达击摧沙堡、灵武县，皆下之，进攻灵州。怀恩闻之，引还朔方。大历中，元载言：吐蕃戍摧沙堡。盖原州要地也。贞元二年，李晟遣将野诗良辅，自凤翔袭破吐蕃于此。

　　土梨树堡在县东。唐贞元二年，吐蕃将劫盟，先请盟于土梨树。神策将马有麟奏土梨树多险阻，恐吐蕃设伏兵，不如平凉川坦途，因定盟所于平凉川，是也。

　　善和镇在县西南。唐武德六年，突厥陷原州善和镇，遂侵渭州。又新城镇，在县西五十里。柳泉镇，在县西北七十里，俱宋置。金人疆域图，原州有新城、柳泉二镇。○西城屯，在县东南九十里。唐兴元初，李晟复西京，朱Г自泾州北走，至彭原西城屯。其将梁庭芬等杀之，趣泾州降。《通志》：县南九十里有白水驿。又县北有安平寨巡司。

　　附见：

　　平凉卫在府城内。洪武三年建，初置于府治东。永乐六年，移于府治东南，辖千户所五。又安东中护卫，在府治东。洪熙元年，为韩府置。

　　泾州府东百五十里。东南至州百五十里，东北至庆阳府百二十里，东至宁州百七十里，南至凤翔府二百六十里。

　　春秋时秦地。始皇时，属北地郡。汉属安定郡。后汉因之。魏、晋亦曰安定郡苻秦初，置雍州于此。其后姚秦亦置焉，恃为重镇。后魏改置泾州，取泾水为名魏收《志》：州治临泾县，领安定、平凉、北地、新平、陇东诸城镇，所谓岭北五郡也。隋初，亦曰泾州。大业初，又改为安定郡治安定县。唐复为泾州。天宝初，亦曰安定郡至德初，改曰保定郡。乾元初，复曰泾州，寻置泾宁节度于此。大顺初，改曰彰义军。宋仍曰泾州亦曰安定郡。太平兴国初，复曰彰化军节度。金改属平凉府。元因之元至元中，改属巩昌府，寻复旧。后又以州直隶行省。明亦曰泾州，属平凉府，以州治泾川县省入编户十七里，领县一。今仍曰泾州。

