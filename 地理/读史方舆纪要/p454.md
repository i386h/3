<!-- { "loadSidebar": true } -->
　　鱼鳌山在州东南。宋绍定四年，蒙古拖雷入汉中，分两军。东军屯于兴元、洋州之间，以趣饶风关。西军繇别路入沔州，取大安军路，开鱼鳌山，撤屋为筏，度嘉陵江，入关堡，并江趣葭萌，略地至西水县，破城寨百四十而还。西水城，今见四川阆中县。《志》云：州东南二十五里有龙首山，本名马面山。弘治十一年，以山巅崔Σ如龙首，敕改今名。州东南七十里有天池山，上有池，或以为即鱼鳌山也。又有龙洞山，在州西南四十里。

　　五丁山州北三十里。其峡曰五丁峡，亦曰金牛峡。相传即秦作五石牛绐蜀，蜀令开道引之处也。《一统志》：金牛峡，在沔县西百七十里。

　　天台岭《志》云：在州东五十里。其山高而顶平，因名。岭下有铁锁桥。

　　○漾水即汉水也。出れ冢山下，东流入褒城县境。先主斩夏侯渊，欲度汉水攻阳平关。魏人议依水为陈，郭淮曰：不如远水为陈，引而致之，渡而后击之。备疑不敢渡，即此处也。又沮水，亦在州东，自略阳县流入境，合于漾水。

　　西汉水在州东。源出秦州れ冢山，历西和成县至略阳县西南，又南经州东，而合于嘉陵江。详附见大川汉水。○嘉陵江，亦在州东。自略阳县南流经州界，合西汉水，又南入四川广元县境。

　　白水在州西。自略阳县流入，又西南入巩昌府阶州境。《志》云：白水源出洮州卫西倾山，下流至四川昭化县北，合于嘉陵江。其在州境者，亦曰葭萌水。水有津关，即所谓白水关也。宋元嘉十一年，梁州刺史萧思话击败氐王杨难当之众，悉收汉中故城，置戍于葭萌水。即白水矣。今州西三十里，有泗水萦绕城下。或以为即白水之支流云。

　　莏水在州东北七十里。《水经注》：源发武都氐中，南流绕张鲁城东，又南过阳平关西而南入沔，谓之莏口云。

　　○阳平关州东北九十里。亦曰阳安关，或谓之关城。西北隔莏水，对张鲁城。《水经注》：张鲁城因即崤岭。周回五里，东临浚水谷，杳然百寻。西北二面，连峰接崖，莫究其极。从南为盘道，登陟二里有余。庾仲雍以山为白马塞，东对白马城，名阳平关，是也。关城西带莏水，南面沔川。城侧二水之交，亦曰莏口城。建安二十年，曹操征张鲁。鲁使弟卫拒关坚守，横山筑城十里余。操初闻阳平城下，南北山相远，不可守。及至阳平，不如所闻。攻山上诸屯，皆峻绝难登。既不时拔，士卒伤损者多，军食又尽，意欲拔军截山而还。会前军夜迷，误入张卫别营。卫军惊溃，乃拔之。晋孙资所云，魏武阳平之役，危而后济者也。二十二年，先主取汉中，屯阳平，与夏侯渊相拒。法正曰：鱼腹与关头实为益州祸福之门。建兴五年，武侯讨魏，至汉中，屯于沔北阳平石马。后主时，谓之阳安关。景曜五年，钟会谋蜀。姜维表请护阳安关口。后主不听。既而闻魏兵且至，乃遣张翼等诣阳安关口，为诸围外助。未及至关，会径自骆口入，分兵围汉、乐二城，径趣阳安关口，下其城，是也。自晋以后，谓之莏口城。义熙二年，仇池氐王杨盛，遣其将苻宣等入汉中。秦梁州别驾吕莹起兵应宣。刺史王敏攻莹，莹求援于盛。盛遣军临莏口，敏退屯武兴。宋白曰：刘宋时，尝侨立华阳郡于莏口城，其后皆谓之白马城。齐建元元年，李乌奴叛入白水氐，依氐王杨文弘，引氐兵寇梁州，陷白马戍。梁州刺史王玄邈击却之。二年，李乌奴复寇梁州。梁、南秦二州刺史崔慧景发梁州兵屯白马，与益州兵覆背击之。乌奴败保武兴。永明十年，武兴氐王杨集始寇汉中，至白马。梁州刺史阴智伯，遣军主桓卢奴等击破之。梁天监四年，梁州长史夏侯道迁以汉中叛降魏。白马戍主尹天宝引兵击之，围南郑，败死。五年，武兴氐杨集义围魏关城。魏将傅竖眼击破之，进克武兴。杜佑曰：关城在西县西四十里。《一统志》：关在褒城县西百八十里。今为阳平驿。驿后又有鸡鸣山，相传昔人屯兵于此。敌兵潜至，鸡鸣乃觉。又傍有击鼓山，亦因敌至、击鼓拒敌而名。近代贼营宁羌，官军讨之，至沔县。贼繇阳平关过河趣巩昌，陷两当凤县。即此。

　　白水关在州西南九十里，接四川昭化县界。章怀太子贤曰：关在金牛县西。杜佑以为在县南也。东北去关城一百八十里。胡氏曰：汉阳西县有白水关。广汉郡白水县，亦有白水关。自源徂流，同一白水也，故皆以白水为名。后汉建武六年，诏隗嚣从天水伐蜀。嚣上言：白水险阻，栈阁败绝。即此。建安十六年，刘璋使杨怀高沛戍白水关。先主屯葭萌，令督白水军。既而先主绐斩怀沛，勒兵至关头，并其兵，遂进据涪城。魏景元四年，诸葛绪追姜维于阴平桥头，不及，还向白水，与钟会合。晋大宁初，成李雄遣其将李含等出白水，李寿等出阴平，击仇池杨难敌，含等败殁。梁天监十四年，任大洪破魏东洛、除口二戍，进围白水关城。魏益州刺史傅竖眼，遣将姜喜击走之。十五年，魏傅竖眼去益州，晋寿降于梁。巴西、梓潼二郡太守张齐败魏兵于葭萌，进围武兴。魏复使傅竖眼还益州，入武兴。张齐退还白水，数侵魏之葭萌。傅竖眼复遣将击取之。既而齐袭攻白水。魏梓潼太守苟金龙时领关城戍主，会疾，其妻刘氏帅民拒守。井在城外，为梁兵所据。会天大雨，救亦至，梁兵引却。王氏曰：白水，蜀口要地也。吴贺邵尝言，刘氏据三关之险，守重山之固。张萱《汉南纪》：蜀有阳平关、白水关、江关，是为三关。《宋史》：理宗宝庆元年，蒙古破关外诸隘，至武阶。四川制置使郑损弃沔州，遁。于是三关不守。宋将曹友闻救却之。此三关，谓仙人、阳平、白水也。汉中西面之险，以三关为最。近代贼渡利州河，犯阳平、白水关，土人拒之。贼东走奉节。白水之固，于今为烈矣。涪城，见四川绵州。江关、奉节，见四川夔州府。

　　百牢关在州西南。隋开皇中置，以蜀路险，号曰百牢也。或曰其地有百牢谷，因名。又州东有猪屋关，州西有牢固关、七盘关，州北有略阳关。《志》云：皆秦蜀要冲之地。

　　除口戍在州东。梁天监十四年，任大洪破魏东洛、除口二戍，进围关城。魏将傅竖眼遣兵败之，乃还。《水经注》：汉水西南径关城北有除水，出西北除溪，东南流，入于汉。除口戍，当置于此。汉水，西汉水也。东洛，见四川昭化县。黄坝驿，在州西五十里。《通志》：阳平驿，在州西北八十里。似误。

　　沔县州东北百九十里。东南至府城百二十里。汉为汉中府之沔阳县。后汉因之。曹魏末，尝为梁州治。晋仍为沔阳县，属汉中郡。后没于杨茂搜。刘宋取其地，复为沔阳县。齐因之。后魏时县属华阳郡。西魏属兴州。隋废沔阳入西县，属梁州。唐、宋因之。元至元二十年，置铎水县迁沔州治焉，寻省县入州。明初，又改州为县，属汉中府。成化中，改今属。城周一里有奇，编户五里。

　　○沔阳城县西南三十里。旧《志》云：在西县东南十六里。汉县治此。隋省。《水经注》：沔水东经沔阳故城，相传萧何所筑。后汉建安二十四年，先主北定汉中，始立坛即汉王位于此。其城南临汉水，北带通逵，南面崩水三分之一。是汉时故城又在今县南汉水滨矣。是城盖宋齐间所置也。《郡国县道记》：先主置武兴督于沔阳城。○华阳城，在县东南四十里。后魏析沔阳县地置，华阳郡亦治焉。《隋志》：梁尝置华州于此。西魏俱废入沔阳县。

　　西县城在县西四十里。本沔阳县地。亦曰白马城，以旁有白马山，山石如马，望之逼真也。《郡国县道记》：西县本名白马城，亦谓之莏口城。盖误为白马关城矣。晋永和二年，桓温平蜀，以蜀汉流人立晋昌郡。说者谓治于白马城。宋元嘉十一年，氐王杨难当袭梁州，破白马，获晋昌太守张范，是也。后魏置れ冢县，属华阳郡，俗仍名白马城。西魏废帝钦元年，达奚武攻汉中。梁武陵王纪遣将杨乾运援之，至剑北。奚武大破之于白马。隋大业三年，改为西县，属汉川郡。唐武德二年，于县置褒州。八年州废，县属梁州。天复二年，王建攻兴元，其将王宗播克西县寨，寻取兴元。使王宗绾城西县，号曰安远军。朱梁乾化初，岐兵围蜀将王宗侃于安远，不克而还。贞明六年，蜀主衍北巡，次安远城。遣军伐岐，寻自安远引还。后唐平蜀，仍曰西县。宋因之，仍属兴元府。绍兴三年，金人入洋州，吴保西县，是也。元初，改属沔州，寻省。《九域志》：西县东至兴元府百里，西南至利州三百九里。

　　西乐城在今县西南。《水经注》：沔水东径沔阳故城南，又东径西乐城北。城在沔阳东山上，周三十里，甚险固。城侧有谷，谓之容裘谷。道通益州，山多群獠。武侯筑此以为防遏，即汉、乐二城之一也。《三国志》：建兴七年，丞相亮徙府营于南山下原上，筑汉城于沔阳，乐城于城固。此即汉城也。对乐城而言，故曰西乐。景曜二年，护军蒋斌守汉城。六年，魏钟会来伐，分兵围之，引兵径进，遂入阳安关。又晋宁康初，梁州刺史杨亮守西乐城，为苻坚所败。杜佑曰：西乐城，在西县西南。《水经注》以为在沔阳东山上，似误。又蜀汉延熙中，姜维请建西安、建威、武卫、石门、武城、建昌、临远诸围戍。其城皆在今阶成凤沔间云。○石马城，在县东二十里。蜀汉建兴五年，武侯伐魏至汉中，屯于沔北阳平、石马。此即石马城。或以为诸葛垒，亦曰诸葛城。隋置白马镇于此。

