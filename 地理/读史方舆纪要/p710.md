<!-- { "loadSidebar": true } -->
　　○长溪关在县西北长溪岭，溪流其下。又杜湖关，在县西北四十里，杜湖岭上。俱路达观海卫。○松浦镇，在县西北五十里，有巡司。洪武初，置于松浦东。二十六年，汤和移于浦西。嘉靖三十四年，倭贼由此登犯，为戍守要地。又向头镇，在县西北向头山。宋置向头寨，元改为镇，明初改巡司。洪武二十年，迁于司东之洋浦，三十三年革。正统十四年，复置于旧所。又车厩驿，在县西南四十里，地名石台乡，元置驿，前朝因之，与鄞县相接。

　　奉化县府南八十里。南至台州府宁海县百二十里，西至绍兴府嵊县百七十里。汉鄞县地。唐为贸阝县地。开元二十六年，析置今县，属明州。宋因之。元元贞初，升为奉化州。明初复为县。嘉靖三十一年，以倭患始筑城，周六里有奇，编户百四十九里。

　　○鄞城县东五十里。《志》云：夏有堇子国，以赤堇山为名。堇，草名也，加邑为鄞，读若银。《国语》：勾践之地，东至于鄞，此即越之鄞邑矣。秦置鄞县，属会稽郡。汉以后因之。沈约曰：前汉会稽东部治此，隋省入句章县。

　　○奉化山县东南五里，周三十里，有数山相联络。山之东麓有桃花岭，去县十五里。嘉靖中，官军击倭贼于鄞县，倭由桃花岭南遁，即此。《志》云：奉化山四面各异名，亦谓之瑞峰山。○华顶山，在县西五里。自城以西，有数山相接，而华顶为之冠。今县治西有凤山，冈峦秀耸，形如翔凤。相连者曰印山，小而圆秀，皆华顶之支阜矣。又县西十五里有日岭山，路出新昌、嵊县。

　　大雷山县西四十里，四明支山也。山极高，眺百里外，下瞰鄞江。又西十里为丹小山，岩洞泉石皆奇胜，《道书》以此为四明洞天。又大小晦山，在县西六十里，四明南来二峰也。水流为蕙江，入鄞县界。○雪窦山，在县西北六十里，亦四明之别阜，名胜错列。宋理宗梦游此，赐名应梦山。相近曰桃花坑山，四山环绕，中有平田数百亩。又县西百里有黎洲山，为四明之西峰，接余姚、嵊县界。山有坪，曰响石坪。《志》云：四明山在县西百有五里，大约县境群山，皆四明之冈阜，而最著者，则大雷、雪窦诸山是也。

　　赤鄞山县东五十里。亦曰鄞城山，古鄞县治其下。相传欧冶子造剑处。《国策》破赤堇而取锡，即此。又新岭山，在县东南二十里，岭狭而长，凡七十二曲，有天然石磴。嘉靖中，更岭道于后陇，芟辟平坦，行人便之，谓之太平岭。又九峰山，在县东九十里，以九峰突兀而名。

　　鲒崎山县南五十里。《汉志》鄞县有鲒崎亭。颜师古曰：鲒，蚌属，曲岸为崎，即此矣。有鲒崎岭，明初置巡司于此。嘉靖四十年，倭走横岭，阻水奔入鲒崎，寻走大嵩，官军讨败之。横岭，或曰即县南四十里之横山。又三山，在鲒崎南，屹立里港海中，如三台，旁有双屿。○蓬岛山，在县南四十里。其脉亦来自四明，重冈复岭，缭绕雄桀。登陟其巅，俯视数百里。其西南为石楼山，山石如屋，两崖夹涧，飞瀑乱下，《寰宇记》谓之石柱山，东北去县六十里。

　　天门山县南六十里。《汉志》鄞有天门山。梁陶弘景谓天门在鄞县南、宁海北，是也。一名蜃楼门，滨里港海，两峰对峙，势若插天。《宋志》所谓引头门也。县西南百里又有镇亭山，《汉志》鄞有镇亭，即此。南自天台，西连四明，山势极高，盘亘数十里，中有龙湫。

　　汉城山县北二十二里，顶平旷，容数千人。无荆棘丛木，居然堡垒之形，土者或得古兵器于此，盖昔时乡民屯聚保会处。相近者曰赤苋山，夏侯曾先云，上有盘石，可坐千人。又北十里为江口山，自四明分支雪窦东衍而来，至此始尽。俯瞰大江，山之阴即鄞县界。《志》云：县北十里有铜山，甚高峻，周三十里，即汉城山来脉也。

　　毛巅岭县西六十里四明山南，接大小晦山。岩谷崎岖，行者艰阻。宋绍熙初，有毛姓者凿山以便往来，相接者曰住岭，山谷幽深，行人非停午不见日色也。又赤泥岭，在县西四十里，亦往来通道。○六诏岭，在县西百里。《通典》陆昭岭与剡县分界，即此。又县西北百里有唐兴岭，西北百二十里有箬坑岭，俱路出嵊县。

　　栅虚岭县南六十里，南去宁海县亦六十里。宋建炎中，立栅戍守于此，为海道之冲要。又寨岭，在县东四十五里，东南通海口，亦为要地。县西南五十里，又有杉木岭，接宁海县。《志》云，县南五十里有山隍岭，出西店驿，达宁海县。

　　○奉化江县北二十里。其上源自嵊县六诏诸岭，引流入界，亦谓之剡溪，亦曰剡源溪。至县西四十里公棠山，数十里间，叠为九曲诸溪，涧水皆附入焉。又东北至县北二十里之江口，县境东南诸溪水悉流汇焉。又北至县北四十里之坊桥，而合鄞江，亦曰北渡江。

　　广平湖县东北五里。诸溪之水，自县南镇亭、天门诸山发源，汇于县东南五里之大溪引流为万寿湖，又北注于广平湖，至县东北十里，为仁湖。《志》云：万寿湖在县东五里，一名新妇湖，又名放生湖。元至元十三年置，潴水溉田，周三里。延初知州马称德、至正二十年知州李枢俱修浚。其广平湖亦曰寺后湖，与万寿湖同时修浚，而仁湖三面阻山，中环四五里为平地。宋绍兴间，置湖储水，北为塘，复置闸开泄以溉田，皆为民利。

　　市河县东南五里。亦曰新河，又名新渠。唐陆明允导大溪水由资国堰注市桥河，东折而北出，绕流六十里，至县北三十六里东耆堰，接奉化江，灌田至数十万，又通舟楫，以便商旅，后渐废。元马称德开浚，寻复堙塞。李枢复浚之，今仍废。又范家河，在县北十里，通江潮，居民引以溉田。○赵河，在县北二十五里。唐元和十二年，令赵察开置，引溪流溉田八百余顷。县东三十里又有白杜河，亦唐元和十四年赵察所开，引东境诸溪流以灌民田，凡四百余顷，其下流皆自江口合奉化江。今多堙废。

　　大溪县东南三里。县南北诸山溪水悉汇于此，而为大溪，或谓之镇亭水。自南而北，纡回环绕，凡七十二堰，溉田甚博，接于奉化江。《志》云，大溪有资国堰，在县东南五里。元至治元年，知州马称德以旧堰卑隘，拓地浚之，仍置契闸，以便蓄泄，溉田三万八千余亩。万寿、广平、诸湖，皆导源于此。又双溪，在县南二十五里。源出鲒崎诸山，分流而北，亦注于大溪。○金溪，在县东五十里，出县东北六十里之金鹅山，西流入白社河。又黄蘖溪，亦出金鹅山，流经县东六十里，又西由天门山注里港海。志云，县西南境有沙溪，西流入新昌县界，为王宅溪之上源。

　　石盆渡县东七十里，滨海诸支港所经，路达象山县。又县东八十里有东宿渡，百二十里有湖头渡，旧名田下渡，东南八十里有淡港渡，凡数处，皆达象山。○进林契，在县北二十五里，内河之水，由此泄入于外江，上有石桥。《志》云：宁、绍、台、温驿道所经也。又方胜契，在县东二里，大溪之北。刘宋元嘉中，令谢凤置，以备旱潦，后废。宋绍熙中、元至元中，重修。

　　○鲒崎镇县东六十里。以鲒崎山名。宋置寨，元改为巡司，后废。明初复置。又塔山巡司，在县东百里，宋为田下寨，元曰田下巡司，明初改今名。○连山驿，在县东五里。唐置剡源驿，在大溪东，元改奉川驿。前朝洪武十二年，改今名。嘉靖十二年，徙县学东，一云县西南七十里有连山馆，宋置。又县南七十里有西店驿。《志》云，旧置驿于宁海县境之白峤。洪武十九年，汤和以连山白峤相去百三十里，明年，增置今驿。嘉靖三十五年，毁于倭。改置于栅，虚岭之麓，今革。又忠义乡河泊所，在县东六十里，明初置。嘉靖十年废。又有税课局，在县东五里，宋置税务，元毁。明初曰税课局，正统二年废。○蒋家铺，或云在县东十里蒋家湖旁。嘉靖三十八年，倭犯奉化，官军击之于此，败绩。今铺与湖，《志》皆不载，宜考。

　　定海县府东北六十二里。西南至奉化县百二十里，西至慈溪县界七十里。本勾章县地。唐为贸阝县之望海镇。五代时，钱氏更名静海镇，寻置望海县，属明州，又改曰定海县。今编户九十六里。

　　○望海城即今县。《唐书》：元和十四年，浙东观察使薛戎奏，望海镇去明州七十余里，俯临大海，与新罗、日本诸番接界。是也。乾符四年，浙西叛将王郢转掠闽浙间，陷望海镇，进掠明州，既而官军讨平之。五代初，钱氏曰静海镇，寻升为望海县，今县城即钱Α时筑，元废。前朝洪武元年，因旧址列木栅戍守。七年，易以石垣。二十年，汤和建卫，始拓而大之。二十九年，增修。嘉靖十二年，复营缮。今城周九里有奇。

　　威远城在城东招宝山上，耸峙海口，最为冲要。嘉靖三十九年，帅臣卢镗议曰：招宝俯瞰县城，相隔不过数十武，贼一登据，置火炮其上，县城可不攻而破。即夷船络绎，御尾入关，我军亦无以制之，故守郡非据险不可，据险非成城不可。因请于督臣胡宗宪，筑城山巅，周二百丈，置兵以拒截海口，与县城相唇齿，名威远城，复于山麓西南，展筑靖海营堡，周二百四十丈，以时教阅于大小浃口，分布战舰，以严扃钥，于是形势完固，说者以城为江海之咽喉，郡治之门户云。

　　翁山城在县东北海中舟山上。春秋时，越之甬东也。《左传》哀二十二年，越灭吴，请使吴王居甬东。杜预曰：勾章县东海中洲。是也。《国语》寡人其达王于甬勾东，即此。唐开元二十六年，始置翁山县，因翁山为名。大历六年废。宋熙宁六年，改置昌国县。高宗建炎三年，航海幸此。金人来追，县为所陷。元至元十五年，升为州。明初，复为县。洪武二十年，以其悬居海岛，易生寇盗，徙其民于内地，仅存在城五百户，隶定海县。元吴莱云：昌国，古会稽海东洲也。东控三韩、日本，北抵登、莱、海、泗，南抵庆元，四面环海，中多大山，人居篁竹芦苇之间，或散在沙奥，习于舟航，风帆便利。虽田种差少，而附近大山，如秀、岱、兰、剑、金塘五山，每岁垦之，可得数十万石，盖亦形胜之地矣。明初，以外连倭夷，每为边患，信国公乃为清野之策，而墟其地。生聚既久，繁殖如故。嘉靖中，屡为倭酋所据，事平，以官兵戍守之。唐顺之曰：江南控扼在崇明，浙东控扼在舟山，天设此险，以障蔽浙、直门户，诸哨船皆自此分，而南北总会于洋山。明初，信国废昌国县而内徙之，未必非千虑之一失也。《海防说》：舟山为里四，为岙八十有三，五谷鱼盐之饶，可供数万人，不待取给于外也。

