<!-- { "loadSidebar": true } -->
　　苏家口在县东北八十里。嘉靖中，许论言：渤海所当山陵之北，其间有苏家口，实为扼塞之地。自此直抵通州张家湾，凡百十里。由张家湾至通州北塞篱村四十里，有白河，水深没马，可据为守。惟塞篱村至苏家口七十里，地形平漫，至为贼冲。若密筑敌台，界之以墙，使京师有重关之险，策之得也。从之。又慕田峪堡，在州东北百有五里，其西南有慕田峪城，设官军戍守。万历初，移勃海所于慕田峪关。是也。城西有贾儿峪堡、田仙峪堡。城东为连口，与密云县石塘岭关接界。

　　唐家岭店州西南四十里。明永乐中，车驾北征，尝驻于此。宣德九年、正统十四年，亦尝驻焉。《明史》：太宗北征，徐行则次唐家岭，疾行则一日而至榆林。是也。又有榆河驿，在唐家岭北五里，旧置驿于此。嘉靖三十六年，改设于新城内，榆林驿见怀来卫。

　　○皇后店，在州西南三十二里。元至正二十四年，孛罗帖木儿自大同遣其党秃坚帖木儿犯阙，入居庸。太子遣兵逆战于皇后店，溃还。秃坚兵至清河列营，寻入京城。

　　顺义县州东南九十里。西南至府城六十里，东南至三河县九十里，东北至密云县七十里。本汉狐奴县地。北齐始置归德县，属燕郡。后周废。唐开元中，始移燕州于此，仍置辽西县，为州治。天宝初，曰归德郡。乾元初，改为顺州。辽仍曰顺州，亦曰归化军。宋宣和四年，复赐郡名曰顺兴。金亦曰顺州。元因之。明初改置顺义县，属顺天府。正德八年，始改今属。城周四里，编户二十七里。

　　○辽西废县今县治。《旧唐志》：隋辽西郡统辽西、怀远、泸河三县。唐初改为燕州，废泸河县。武德六年，自营州南迁，寄治幽州城内。贞观初，省怀远县。开元二十五年，移治所于幽州北桃谷山，去州九十里，仍置辽西县为州治。五代梁乾化三年，晋将周德威攻燕，拔顺州，即此。辽废县，而州如故。

　　狐奴城在县东北。汉县，属渔阳郡。后汉因之。张堪为渔阳太守，于狐奴开稻田八千余顷。是也。晋仍为狐奴县，属燕国。后魏废。或曰呼奴山有狐奴城，即故县云。

　　○呼奴山县东北二十五里。亦名狐奴山。《水经注》：水不流曰奴。盖以山前潴泽名也。其北麓鸟道而上约里许，始渐开渐平，有小石城。其西南麓，又有一城，相传后汉邓训与上谷太守任兴，将兵屯狐奴，以拒匈奴、乌桓，此城即训所筑。或曰汉狐奴县城也。

　　牛栏山县北二十里。宋王曾上契丹事，顺州至檀州，渐入山牛栏，是其要地。明改名顺义山。山北里许有小山，名灵迹山。又有史山，在县西北三十五里，山高百余丈，南望京师，尽在目前。

　　桃山县西北三十五里。《旧唐书》谓之桃谷山。山有五峰如桃花瓣，巨石错落，横亘数亩。元致和初，上都兵入古北口，留重兵屯燕乐城，以轻骑进抵桃山，燕帖木儿掩击之于白狼河，追至桃山，降其众。燕乐闻之，遂溃白狼河，即白河也。一云白狼河在县西北三十里。《志》云：桃山在县南十五里。恐误。又孔山，在县南二十余里。《水经注》：山洞穴开明，故曰孔山。

　　○白河在县城东。自塞外流经密云县，又历怀柔县，西南流入界。经灵迹山，会大、小峪河，又南至县东北二十二里牛栏山东麓，潮河流合焉。又南径县城东门外，至通州为潞河。宋宣和末，金斡离不入顺州。宋郭药师迎战于白河，败绩，遂降金。嘉靖末，督臣刘焘以密云岁运悉由通州陆运至牛栏山，费多，乃疏此河下达通州，更驾小舟转粟，径抵密云。省费什之七。

　　榆河县西南二十里。自昌平大兴流入县境，亦曰西河，又名沙河。经后店、苇沟二村，东至通州，而注于白河。

　　○大水峪河，在县北二十里，自怀柔县南流入界内，又东南入白河。或以为潮河。误。

　　○石槽寨县西北三十里。其地有三石槽，分东南北三处。元致和初，上都兵入古北口，游兵掠石槽。燕帖木儿遣撒敦掩击，败之。追击四十里，至牛头山，余兵奔窜，复夜袭之，逐出古北口。牛头山，在密云北境。或以为即牛栏山。恐误。

　　○漕河营，在牛栏山东南，有城，设官兵屯戍。《志》云：自营而北，即怀柔县之连口关。又宋城镇，在县东北二十里，唐所置戍守处。又安乐庄，在县西北六里，或曰即汉安乐县治，后魏废。今见通州。

　　怀柔县州东九十里。西南至府城百里，东至密云县三十里。汉渔阳县地。唐初密云、昌平二县地。贞观二十二年，以内属契丹置弹汗州。开元四年，改归顺州。天宝初，改归化郡。乾元初，复为归顺州，治怀柔县。辽废归顺州，以县属顺州。金明昌六年，改为温阳县。元废。洪武十三年，复置怀柔县，属顺天府。正德中，改今属。城周四里有奇，编户十四里。

　　○红螺山县北二十里。山高二百余仞，下有潭，流为红螺山水。《志》云：县西三里有石塘山，遇大工，则采石于此。有工部厂。

　　黍谷山县东四十里，跨密云县界，亦名燕谷山。刘向曰：燕有谷，地美而寒，不生黍稷。邹衍吹律以温其气，因名山曰黍谷，亦曰寒谷。《吴越春秋》：北过寒谷。谓此山。南有高齐时长城。东北有华林、天柱二庄，辽时游赏处也。

　　○鸦髻山，在县东南九十里，以两峰高耸而名。

　　○白河县东七里。又东十五里即潮河。《一统志》：潞水自塞外丹花岭合九泉水南流，经密云县西北，又西南流至县境，红螺山水合焉，下流入顺义县。戚继光曰：白河至密云石塘岭关分二支，一由密云西，一由怀柔西，俱入通州界。似误。

　　七渡河在县西南一里。源出昌平州东北百二十里珍珠泉，南流入界，至此合小七渡河，又东合雁门河，为大北谷河，入顺义县界。小七渡河，在县西三里，即昌平州之黄花镇小河也，东南入界，注七渡河。

　　雁溪河在县东八里。源出塞外，自连口入，南入七度河，总名水峪河。

　　○连口关在县北，黄花镇东第十一关口也。其东北二十八里有三角城，本名三角村，徐达败虏于此。

　　○河坊口关，在县东北，连口东第二关口也。口外为连云栈。又北为沙岭儿，隘窄不能容马，防守较易。

　　大水峪关县东北三十里。北去密云县之石塘岭四十里有城。旁地平坦，贼骑易入。其北十八里曰段伏岭。又有安子岭在口北八十余里，皆防御处。《志》云：大水峪西北有西石城、东水峪二堡，南有神堂峪堡，皆有官军屯守。

　　密云县州东北百二十里。西南至府百三十里，东南至蓟州平谷县五十里。汉渔阳<厂辛>奚等县地，属渔阳郡。后汉省。后魏置密云县及密云郡，寻又置安州。北齐郡废，而县如故。后周又改州曰玄州。隋开皇十六年，改置檀州。大业初，又为安乐郡，密云县属焉。唐初仍曰密云县，为檀州治。天宝初，为密云郡治。辽仍为檀州，又为武威军。宋宣和中，亦曰檀州，又为镇远军横山郡。金废州，以县属顺州。后复为檀州，以密云县并入。元因之。明初又改州为密云县，属顺天府。正德中，改今属。有二城，周共十余里，编户十九里。

　　○白檀废县在县北。汉置，以县有白檀山而名。后汉废。建安中，曹操历白檀，破乌桓于柳城，即白檀故城也。后魏复置县，为密云郡治。北齐省入密云县。《唐志》：密云城内有威武军，万岁通天元年置，本渔阳军。开元二十八年，改曰威武。辽因以武威为军号。又今城即金元时檀州城也。明初改建县。城周九里有奇。万历四年，于城东复筑新城，两端相连，周六里有奇。督臣统兵驻焉。一云白檀应在县北塞外。

　　渔阳废县《括地志》：在县南十八里渔水之阳。秦置渔阳郡，治渔阳。二世发闾左戍渔阳，即此城也。两汉仍为渔阳郡治。魏初，郡县俱废。晋复置渔阳郡，仍领渔阳县。齐县废。隋始移渔阳郡治无终。唐改无终为渔阳，非故郡地也。

　　○行唐废县，在县东。本定州属县。《辽志》：太祖阿保机掠定州，破行唐，尽驱其民北至檀州，择旷土居之。凡置十寨，仍名为行唐县。金废。

　　要阳废县县东南六十里。汉县，渔阳都尉治此。后汉废。后魏复置要阳县，属密云郡。北齐废。《魏志》县有桃花山，即今桃山。在蓟州西南，盖境相接也。

　　<厂辛>奚废县在县东北。汉置<厂辛>奚县，属渔阳郡。<厂辛>音蹄。后汉曰亻奚县。晋废。魏收《志》：皇始二年，置密云郡，初治提携城，即<厂辛>奚之讹也。宋白曰：檀州密云县，即汉<厂辛>奚县旧治。

　　○方城废县，在县东北。魏主焘以方城并入密云。方城，盖慕容燕所置县。魏主宏于皇兴二年，置安州，治故方城。其后魏主恭普泰初，复置方城县，属广阳郡，盖即旧城置。北齐废。

　　安市废县县东北五十里。汉辽东属县。后魏侨置于此。太武焘延和初，置交州治焉。太平真君二年，改置安乐郡，兼领土垠县。北齐废土垠入安市。后周废郡，并废安市入密云县。土垠见丰润县。

　　燕乐废县在县东北八十里。汉<厂辛>奚县地。后魏主焘延和元年，置燕乐县，又侨置益州于此。太平真君九年，改为广阳郡。北齐郡废，以广兴、方城二县并入。隋大业初，置安乐郡治焉。唐初郡废，仍为燕乐县，属檀州，亦谓之广阳城。宝应二年，史朝义败走广阳，广阳不受，即此。《旧唐书》：燕乐县初治白檀城，长寿二年，移治新兴城。五代梁乾化三年，晋将周德威伐燕，刘守光奔燕乐，被擒。县寻废。宋白曰：燕乐、密云，皆汉<厂辛>奚县地。五代时，废为燕乐庄，其地平旷可屯。元至和初，上都兵入古北口，留重兵于燕乐，其前锋为燕帖木儿所败，遂溃还。

　　○共城，《括地志》云在檀州燕乐县界，即舜流共工之地。一作龚城。《志》云在今县东北五十里。

　　○密云山县南十五里，一名横山。晋咸康四年，石虎攻段辽于令支，辽弃令支奔密云山。虎遣将追获其母妻。《晋纪》云：段辽为石虎所败，奔于平冈山，盖近汉平冈县界。唐置横山城，为守御处，盖置于山下。又石峨山，在县东，洳水出焉，流入平谷县界。《志》云：县东北八里有冶山，上有塔，石峒深邃，水四时不竭。东有王府洞，昔人淘金址尚存。又有香陉山，在县东北。《水经注》：香陉西北有伏凌山，岩障寒深，凝冰夏结。

　　白檀山县南二十里。《汉书》：李广弭节白檀。又曹操伐乌桓，田畴请从卢龙口，越白檀之险，出空虚之地，掩其不备。是也。又《唐志》县有隗山。今山在县南三十里。

