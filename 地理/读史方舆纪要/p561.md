<!-- { "loadSidebar": true } -->
　　广山县北二十里。山极孤峭，斗入江心，涪江水会其下，下有龙潭，相传山常动摇，以龙潜其中也。又伞子山，在县北十五里。山形圆耸如伞，环山之民以植蔗凝糖为业。○隆龛山，在县南百四十里。其东有废隆龛县，今入重庆府安居县界，盖境相接也。

　　○涪江在县城南。自射洪县流入境，至城西南复折而东，又东南入合州铜梁县界。县东有箭滩渡，即涪江津济处也。宋宝六年，蒙古纽入蜀，将趣成都，蜀帅蒲泽之遣刘整据遂宁江箭滩渡，以断东路，至不能渡，既而整败走，遂长驱入成都。

　　江在县北。亦自射洪县流入境，至广山下合于涪江，谓之口。宋元嘉十三年，遣将萧汪之将兵讨贼程道养，军至口，贼党帛氐奴请降，道养兵败，还入山。

　　赤溪县北十五里。自蓬溪县流入界，经县治东流入涪江。又倒流溪，在县西十五里，水流旋绕，北入涪江，即乐至县胜水河之下流也。○涌泉，在县西北玉垒镇，镇之曲有泉涌出，灌溉垒旁之田。

　　○倒流镇在县西南，以近倒流溪而名。万历中，永宁贼奢崇明作乱，据重庆，侵掠城邑，西逼成都。官军赴援，复安岳、乐至县，与贼战于倒流镇、石桥、永济铺，皆克之。贼寻逸去。《志》云：安岳县东十里有石桥铺，乐至县东十里有永兴铺。永清盖永兴之讹矣。○广福镇，在县西百里，有盐课司。

　　蓬溪县州东南二百二十里。东北至顺庆府西充县九十里。汉广汉县地。唐初，为方义县地。永淳初，析置唐兴县。长寿二年，改为武丰。神龙初，复故。景龙二年，分唐兴置唐安县。先天二年，废唐安移唐兴治焉。天宝初，改为蓬溪县，属遂州。宋元因之。明初，改今属。城周四里，编户六里。

　　○长江废县县西百十里。汉广汉县地。晋永嘉中，李雄置巴兴县。东晋置遂宁郡，治巴兴。宋齐皆因之。梁始改治小溪。西魏改县曰长江，属怀化郡。隋属遂州。唐因之。刘句曰：旧治灵鹫山，上元二年，徙治白桃川也。宋仍属遂州。元至元十九年，省入蓬溪县。《一统志》：长江故城在今州北三十里。误。○唐兴故城，在县东北三十里。唐永淳初，置县于此，后移今治，改曰蓬溪。

　　○赤城山县东一里。中峰蔚然，左右环拱，上有高台五层，山皆赤土。又蓬莱山，在县治西，县因以名。

　　青石山县南百七十里。山出青石最佳，可为钟磬。《益州记》：青石岭有九折，亦名九节岭，九岭溪水出焉。山下有九节镇，其东麓入合州界。又风门山亦在县南百七十里，四面峻绝，常有清风，因名。○龙多山，在县南二百二十里，山绵亘深远，下有放生池，相传武后常令放生于此，其南亦接合州界。

　　伏龙山县西二百里。其山盘曲，形如伏龙，下有火井。《异物记》：山下地洼若池，以火引之，有声隐隐出地中，少顷炎炽，夏月积雨停水，则焰生水上，水为之沸，而寒如故。冬月水涸，则土上有焰，观者至焚衣裾。

　　明月山县西二百二十里。两峰对峙，下临涪水，相映而明。一名鼓楼山，以登其巅可望数百里也。其下有明月池。五代唐天成中，孟知祥、董璋连兵十万侵遂州，突次明月池，武信军节度使夏鲁奇力不敌，乃坚壁清野，退守州城，知祥等自明月池进攻陷之。

　　○蓬溪县城北。源出蓬莱山，东流绕赤城山下，又西南流入遂宁县界，入于涪江。○珠玉溪，在县西北七十里，昔时溪旁有珠玉村。又凤凰川，在县北百二十里，以旁有凤凰山而名。其下流皆东入顺庆府界，注于流溪，而达嘉陵江。

　　○朝天驿在县西。马驿也。《志》云：嘉靖中，自广元改今属。

　　安岳县州南三百八十里。南至成都府内江县九十里，东至重庆府大足县百七十五里。汉为资中、牛な、垫江三县地。后周置安岳县，并置普州治焉。隋初因之。大业初，州废，县属资阳郡。唐武德二年，复置普州，治安岳县。天宝初，曰安岳郡。乾元初，复曰普州。宋仍为普州治，亦曰安岳郡。宝以后，州县俱废。元末，复置安岳县。或曰，明玉珍置，属遂州。明洪武四年，复置普州。九年，省州入县。城周三里有奇，编户十九里。县今省。

　　○废普州今县治。刘句曰：梁置普慈郡。后周改曰普州。隋州废。唐复置。宋亦曰普州。《宋志》：端平三年兵乱，淳三年，据险置治。宝以后，州废。是也。明初亦置州于此。县初无城，今城，成化初筑，寻圮。正德七年改筑，石为固云。

　　普康废县县南五十里。汉犍为郡资中县地。后周置永康县，属普慈郡。隋开皇初，属普州。十八年，改县曰隆康。大业初，属资阳郡。刘句曰：本名永唐，隋改曰永康，移治伏强城，寻又改曰隆康也。唐先天初，讳隆，改曰普康，仍属普州。宋因之。熙宁五年，废入安岳县。○石羊城，《志》云：在县东百二十里。元置县。明初，废为石羊镇。未知所据。一云，石羊城在乐至县南。

　　○铁峰山县治北，高耸壁立。一名凤凰山。山之后曰大云山，亦高峻。杜佑曰：安岳郡城因山为址，四面险固，谓此也。○云居山，在县东南十里，岩壑深秀。县北二十里又有鳌鱼山，亦高广，以形似名。

　　○岳阳溪在县治西。一名青竹溪，绕县治东南流入大足县界，合于赤水溪。宋时太守彭乘尝临溪凿石为曲水。一名翰林滩，以乘尝官翰林也。又大安溪，在县北八十里，下流东注于涪江。

　　○龙台镇在县境。唐所置也。天复初，王建遣龙台镇使王宗侃讨妖贼杜从法等于昌、普、合三州，平之。或云，镇盖王建所置。

　　茗山镇县西七十里。故普慈县地，与乐至县接界，旁有茗山，因以为名。宋嘉定十一年，汉中叛将张福转掠巴蜀，入普州，屯于州之茗山。安丙自果州趋遂宁，会诸军合围，绝其樵汲之路。福穷请降。

　　乐至县州西南三百九十里。西至简州九十里，东至安岳县百二十里。汉犍为郡牛な县地。隋为普慈县地。唐武德二年，析置乐至县，属普州。宋因之。宝中废。明成化二年，复置。今县隶潼川州。正德十年，改隶简州。嘉靖九年，还隶潼川州。今城周五里，编户七里。

　　○普慈废县县东北三十五里。后周置多业县，并置普慈郡治焉。隋开皇初，郡废，县属普州。十三年，改县曰普慈。大业初，县属资阳郡。唐仍属普州。宋乾德五年，废入乐至县。《郡志》：普慈废县在安岳西北百里，境相接也。

　　大娑婆山县治南一里。又治北一里有小娑婆山，山高险，皆可屯兵。《志》云：县治北又有镇山，治南又有印山，与大小娑婆山相接。○七盘山，在县南四十五里，冈峦曲折，凡有七盘，因名。又金马山在县西北十里，亦高耸。

　　○胜水河县东六十里。一名倒流河。北流入遂宁县界，入于涪江，亦曰倒流溪。○放生溪，在县西十里，西流入简州界，注于雁水。

　　◇眉州东至成都府仁寿县八十里，南至嘉定州百七十里，西至邛州百六十里，北至成都府崇庆州二百里。自州治至布政司百八十里，至南京六千九百七十里，至京师一万四百一十里。

　　《禹贡》梁州之域。秦蜀郡地。汉犍为郡地。后汉因之。晋、宋仍属犍为郡。齐析置齐通郡《地记》：齐建武三年，置齐通左郡于犍为郡南安县之西界。梁因之，兼置青州。西魏改曰眉州以峨眉山名也。后周复曰青州，寻改嘉州。隋开皇初，废郡存州。大业二年，又改州曰眉州。三年，废州，属眉山郡。唐武德二年，复置眉州。天宝初，曰通义郡。乾元初，复曰眉州。宋因之亦曰通义郡。元仍曰眉州，属嘉定路，而以州治眉山县省入。明洪武九年，降州为眉县。十三年，复为州编户二十一里，直隶布政司，领县三。今仍曰眉州。

　　州迫近江浒，密迩成都。吴汉之攻公孙述也，战于武阳、南安之间。桓温之平李势也，战于合水、彭模之上。朱龄石之讨谯纵也，亦战于彭模以北。盖自外水而指成都，不得眉州，未足以制成都之肘腋也。眉州举而成都在掌中矣。且江山清秀，土田腴衍。《志》称为岷峨奥区，允矣。

　　○眉山废县今州治。汉武阳县地。晋宋因之。齐建武中，析置齐通县，为齐通郡治。梁置青州治焉。隋开皇初，郡废，改齐通曰广通。仁寿初，又改曰通义，嘉州治焉。大业初，为眉州治，寻废州，改属眉山郡。刘句曰：后周改齐通曰安洛，寻曰广通。《隋志》不载也。唐复置眉州于此。宋太平兴国初，改县曰眉山县。元至元二十年，并县入州。明初，降州为眉县，属嘉定州，寻复曰眉州。《城邑考》：州城，五代时摄守山行章筑。宋淳化五年，乱贼李顺攻围半年，不能下，俗谓之卧牛城，以其坦而难攻也。又沿城多芙蓉，亦谓之芙蓉城。岁久，城濠颓塞。明成化十七年，因旧址修筑。正德中，复缮城浚濠，石为固。有门四，城周八里有奇。

　　裴城《志》云：在州治东。相传昔有裴姓者夜筑此城，天明而毕。又州治东北二里有洛城，相传后汉时筑，三国时废。皆未知所据。

　　○峨眉山州西南二百里。绵亘深远，蟠踞嘉、眉二州，并为形胜。详见前名山峨眉。

　　蟆颐山州东七里。自象耳山连峰壁立，西瞰玻璃江，五十余里至此，磅礴蹲踞，形类蟆颐。上有淘丹井，山腹有穴，曰龙洞。大江流至山下，曰蟆颐津。唐田令孜沉左拾遗孟昭图于此。又白虎山，在州东北八里，其山壁立，西临导江。一名白兽山，下有白虎潭。○醴泉山，在州西八里，环绕州城，山半有八角井，清甘如醴。又州西北九里有快活山，平地突起，高百余丈。

　　盘龙山州北四十里。状若盘龙。一名走马山。下有腊鱼堰水。《志》云：州西北十里有回龙冈，自盘龙山南来，或起或伏，至此冈阜高出，遇双河口水，折而西旋，状若回龙云。○七龟山，在州西北二十里。南北两山对峙，延亘十余里，中平坦，有七山罗列前后。又笔架山，在州西二十五里。有三峰峙立，山之阴为卢崩沟。又州西四十里有息台山，在东馆镇之北，亦雄峻。

　　大旺山州东南五十里。自蟆颐山南趋，或起或伏，至此，峰峦屹立，回拱州城。又连鳌山，在州西南九十里，山势连续，其形如鳌。又石佛山，在州西南二十五里，下有尔家川，地膏腴，宜种植。

　　○大江州东六里。自成都府新津县流入彭山县境，其华阳双流之支江，亦流合焉，流经蟆颐山下，山在江之东岸，江流至此，莹若玻璃，因名玻璃江。亦曰蟆颐津。又南流入青神县界。《志》云：州东四里有玉津，即玻璃江渡口也。余详大川岷江及川渎异同。

