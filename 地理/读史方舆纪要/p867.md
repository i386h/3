<!-- { "loadSidebar": true } -->
　　○麓川城在司南，近木邦界。旧麓川宣慰司治此。正统初，思任发以麓川叛，官军讨之，久无成功。云南镇将沐昂言：麓川地方险远，夷情谲诈。宜会集大兵，繇湾甸、腾冲、芒市三道并进，直捣巢穴。六年，王骥等讨麓川，自腾冲、南甸直抵贼巢。其处山冈峻险，周围余三十里，栅坚堑广，不可骤越。东南一面，傍江壁立。骥等相度攻取。贼伏兵泥沟箐，驱象阵突起，官军击败之。既而大兵四面云集分攻其西中西北及西南江上二门，又攻东北门及东北出象门，克之。贼从间道渡江，繇孟养遁入缅甸。骥等毁其城栅，班师而还。《志》云：平麓城即故麓川旧址，亦曰孟卯。在三宣之外，为诸蛮要冲。正统十三年，王骥讨麓川余孽于孟养，渡金沙江，逾孟养，还至孟卯。万历十一年，官军讨叛缅，缅酋莽应里西会缅甸、孟养、猛密、蛮莫、陇川兵于孟卯，东会车里、八百、木邦兵于孟炎，复并其众，入犯姚关。官军败却之。二十一年，缅贼夺蛮莫，寇陇川。陇川酋多思顺奔孟卯。明年，孟卯叛目多淹导缅兵繇孟卯袭遮放，官兵败却之。二十四年，孟卯酋多亨复勾缅构乱，木邦酋罕钦奉抚臣陈用宾檄灭之。用宾以孟卯阡陌膏腴，宜耕屯，因筑平麓城于孟卯，大兴屯田。时又檄筑四关堡于陇川，以为捍卫，于是境内稍定。

　　遮放城在司东南，近芒市，亦陇川之别部也。万历十一年，叛目岳凤执遮故头目刁落恩送缅。明年，官兵平凤，以多思顺为陇川宣抚，又以多淹为同知，居孟卯。多恭为副使，管遮放，即此。

　　废平缅路在司东北。其地曰骠赕，曰罗必，四庄，曰小沙摩弄，曰骠赕头，白夷居之。元中统初，内附。至元十三年，立平缅路军民总管府，与麓川等路并属金齿宣抚司。明洪武十七年，并入麓川宣慰司。三十年，平缅诸蛮刁孟作乱，遂麓川酋思伦发，赴京陈诉。明年官军击平缅，擒孟，平缅悉定。是也。

　　废通西府在司西南。《元志》：大德初，蒙阳甸首领缅吉纳款，遣其弟阿不剌入贡，请置郡县驿传，遂立通西军民府是也。明初废。

　　○马鞍山在司北，山高险。正统七年，王骥讨麓川叛贼，进至马鞍山，破蛮象陈，军势大振。径攻贼巢。贼使别军自永毛摩泥寨至马鞍山，潜出我军后，别将方瑛复击败之，于是贼势益窘。《志》云：马鞍山石罅中流温泉成河，热如沸汤。

　　罗木山在司境，极高大。夷人恃以为险。又有摩梨山，亦险峻。○寄箭山，《滇略》云：司有诸葛武侯寄箭山，过此尽平地，一望数千里，绝无山，亦无果树。

　　○麓川江在司东南。或曰即龙川江也。自腾越州流入南甸境，为孟乃河，下流至此，经芒市西界，而合于金沙江。《志》云：司南有西峨渡，为麓川达木邦之路。正统六年，王骥征麓川，遣兵守西峨渡，以阻贼奔窜之径，且通木邦之道，即此。

　　金沙江在司西北。自干崖东南流入司境，又南流入孟养界。正统八年，王骥复征麓川，檄缅酋，缚献思任发。缅邀大臣往议，郭登请往。自金沙江入缅，酋从命，遂缚任发以献。会有嫉登功者，骥调登以他任。缅至，不见登，迟回不敢献。骥亦疑缅有变，密令蒋贵率师匝金沙江而下，大战，焚缅舟数百。缅仍以任发逸去，官兵追之，为缅所败。

　　沙坝在司境，亦设险处。正统八年，王骥再征麓川，使郭登守沙坝。又有栗柴坝，在司西南。万历二十年，叛缅复侵陇川，酋多思任奔孟卯，会官军大战于栗柴坝，逐缅出境，是也。

　　○曩扑寨在司境，自缅甸北出之道也。又有雅益、工回等寨，皆近司西，与孟艮之孟爱等部相接。

　　◇孟定御夷府东至威远州界，南至孟琏长官司界，西至陇川宣抚司界，北至镇康州界。自府治东北至布政司一十八程，转达于京师。

　　古蛮地，本名景麻甸。元至元十六年，立孟定路军民总管府领二甸。明洪武十五年，改置孟定府。万历十三年，兼领安抚司一编户五里，土知府刁姓，正统以后罕姓。《通考》：正统中，麓川叛侵孟定，知府刁禄孟弃地远窜。木邦舍目罕葛从征麓川有功，因代领其地。嘉靖中，木邦酋罕烈夺据之。令舍人罕庆管治，是为耿马。万历十年，耿马舍人罕虔叛附缅。明年，官军破缅，收其地。于是复立罕葛之后罕合知府事。府今省。

　　○废谋粘路在府东南。元至元中，置谋粘路军民府于此，后废。○景杏土城，在府境。《志》云：其相近有马援营。

　　○喳哩江在府东北。自潞江安抚司流入境，又南入芒市界，为府境之险要。

　　○孟赖寨在府东南。正统二年，麓川思任发叛，犯景东、孟定，破孟赖寨，降孟琏等长官司。寨盖孟定之别部也。

　　孟缠甸在府东北，一作孟罗。正统五年，思任发自麓川屯孟罗，进据镇沅府之者章硬寨，为沐晟所败。

　　耿马安抚司府北百里。土司罕姓。《通考》司与孟定同川，隔喳哩江而居。孟定居南，耿马居北。嘉靖间，木邦兼孟定，以罕庆食其地。庆死，其族舍罕虔附缅夺据之。万历十一年，从缅克木邦，逐罕进忠，破施甸，又勾缅犯姚关，为官军所败，擒斩虔父子。十二年，奏设安抚司，仍以庆子罕们领司事。

　　○三尖山在司西。万历中，罕虔党罕老聚众负固于此，官军讨平之。有马养山，亦在司境。

　　○喳哩江在司南，与孟定分界处也。

　　◇孟艮御夷府东至车里宣慰司界，南至八百大甸界，西至木邦界，北至孟琏长官司界。自府治北至布政司三十八程，转达于京师。

　　古蛮地，名孟指，自昔未通中国。永乐四年，始来归附，置孟艮府《通考》：酋无姓，号怕诏。怕诏者，蛮之尊称也。其地沃野千里。《滇程附录》云：自干崖之火冈度金沙江，又百里入小孟贡，渡小孟贡江，入大孟艮云。府今省。

　　○废木朵路在府东二百里。元至元三十年，以金齿木朵甸置木朵路军民总管府，后寻废。

　　废孟爱路在府东北百七十里。元至元二十一年，金齿新附孟爱甸来朝，即其地，立军民总管府，是也。

　　威远御夷州东至新化州界，南至孟琏长官司界，西至孟定府界，北至景东府界。自州治东北至布政司一十九程，转达于京师。

　　古蛮地。唐为南诏银生府地本濮落杂蛮所居。大理时，为蛮所有。蒙古中统三年，击降之。至元十三年，立威远州隶威楚路。明初，仍为威远州土知州刁姓，编户四里，直隶布政司。州今省。

　　○蒙乐山在州北，与景东府接界。详附见名山玉龙山。

　　○谷宝江在州境。自遮遇甸流至州，下流合澜沧江，亦谓之威远江。正统五年，麓川叛酋思任发自镇沅之者章硬寨，败遁威远州，知州刁盖扼之于威远江，败之，即此。又南堆江亦在州境。○莫家寨河在州境，汲其水浇炭火上炼之，即成盐，居人恃以为利。

　　○猛列村州东八十里。《滇纪》：威远之地，东八十里至猛列村界，南八十里至车里，所辖三圈江界，西百里至猛猛达笨江界，北六十里至景东府蛮折哨界，又东至元江府及新化州界。

　　湾甸御夷州东至云州界，南至镇康州界，西至永昌施甸长官司界，北至顺宁府界。自州治东北至布政司二十程，转达于京师。

　　古蛮地，名细赕。蒙古中统初，内附，属镇康路。明洪武十七年，置湾甸州编户五里，土知州景姓。《通考》：州山高水迅，每至六月，瘴疠盛行。万历十年，土酋景宗真叛附缅，引缅入寇。官军败缅，斩宗真，复收其地。州今省。

　　○高黎共山在司西北。山左右有平川，即湾甸界也。《志》云：高黎共山之麓，厥土肥，草卉贯四时不凋，瘴气最恶。详见名山高黎共。○孟通山，在司境，产茶，名湾甸茶，味殊胜。

　　○黑泉《志》云：州瘴疠不可居，水不可涉。有黑泉，水溢时，飞鸟过辄堕。蛮以竿挂布浸而瀑之，以拭盘盂，人食立死。

　　○姚关州北七十里，东北接顺宁府界。万历十一年，缅陷木邦。湾甸酋景宗真复导缅寇姚关，焚掠顺宁。明年，官军进讨，缅酋复合东西诸路兵进寇姚关。参将邓子龙大破之于攀枝花，其地在姚关南也。十三年，添设姚关守备于此。《滇程记》：自姚关西南渡喳哩江，二十程至木邦，自姚关南行八日，入孟定府境。

　　镇康御夷州东至孟琏长官司界，南至孟定府界，西至永昌府潞江安抚司界，北至云州界。自州治东北至布政司二十三程，转达于京师。

　　古蛮地，名石赕黑所居。蒙古中统初，内附。至元十三年，立镇康路军民总管府领三甸，隶金齿宣抚司。明洪武十五年，改为镇康府。十七年，改为州编户四里，土知州初名刁闷光。永乐以后，遂以闷为姓。《通考》：州土田瘠狭，民性乔健。今省。

　　○无量山在州西即蒙乐山也。《志》云：州南六十里无粮山接耿马界，即此山矣。详附见名山玉龙。○乌木龙山，在州西南。与无量山俱产大药，味甘美，山当木邦之要路。

　　○潞江州西七十里，亦曰喳哩江，与潞江安抚司接界处也。天启二年，木邦兵据喳哩江，镇康酋闷枳奔姚关。姚关守备遣官抚之，木邦乃退，即此。○昔剌寨在州南境。正统五年，大军讨麓川，至金齿，镇康酋闷孟乞降，王骥命别将冉保分兵据其城，因其兵破昔剌寨，移攻孟琏，是也。

　　控尾寨在州西南。万历三十三年，木邦酋罕思礼诱镇康酋闷枳归缅，枳不从。遂令其党海庆袭控尾据之。又欲取猛，猛亦州境别部也。

　　◇孟密宣抚司东至木邦宣慰使司界，西至缅甸宣慰司界，北至蛮莫安抚司界。自司治东北至布政司三十三程，转达于京师。

