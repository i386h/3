<!-- { "loadSidebar": true } -->
　　《禹贡》冀州地。春秋时，为北狄所居。战国属赵。秦为云中、雁门、代郡地，汉因之。后汉末，元胡大扰，郡县俱废。后魏主天兴中，徙都平城，置司州牧及代尹，又改为万年尹。孝文太和中迁洛，改置恒州及代郡时司州改置于洛阳也。后周并废。隋以其地属代、朔、云三州。唐武德六年，置北恒州，明年废。贞观十四年，自朔州北移云州于此。永淳初，为突厥所破，州废。开元二十年，复置云州。天宝初，改云中郡。乾元初，复曰云州《唐志》：大中三年，置大同军节度。治云州，割河东云、蔚、朔三州隶焉，后废置不一。今详见七卷州域形势说。五代唐置大同军节度。石晋归于契丹，置西京，改云州曰大同府。金因之。元曰大同路。明初改为大同府，领州四、县七。今仍曰大同府。

　　府东连上谷，南达并、恒，西界黄河，北控沙漠，居边隅之要害，为京师之藩屏。《史记》：赵襄子逾勾注，破并、代以临胡、貉。即此地也。战国时为燕、赵边境，秦胁燕、赵，恒指此以张军声。汉亦为缘边郡地，每遣将屯军以攘却匈奴。后汉末，中原多事，弃为荒徼，首足倒悬之势，见端于此矣。晋永嘉中，拓跋猗卢与并州牧刘琨求陉北地，得之，日益盛强，后遂建都于此，蚕食邻方，并有中夏。及六镇之乱，魏以覆亡。说者谓弃代北而迁河南，非戎翟之利也。周、齐之间，突厥渐强，凭陵屡及焉。唐初亦被其患，后建设军屯，以藩卫河东。范阳之乱，郡亦被其侵轶。逮咸通以后，四郊多垒，沙陀桀黠于此，其后遂专制河东。李克用复出此以并有卢龙，盖燕、代间必争之地也。石晋归其地于契丹，宋不能复有，遂基靖康之衅。女真之亡辽，蒙古之亡金，皆先下大同，燕京不能复固矣。有明都燕，以郡为肩背之地，镇守攸重。正统末，恃以挫狡寇之锋。天顺中，石亨镇此，尝言大同士马甲天下，若专制大同，北塞紫荆，东据临清，决高邮之堤以绝饷道，京师可不战而困。盖府据天下之脊，自昔用武地也。《边防考》明许论等所著《九边图说》，凡数十家，今辑为《边防考》：大同川原平衍，三面临边，多大举之寇。明初封代藩于此，置大同五卫大同前、后、左、右卫及朔州卫也及阳和五卫阳和、高山、天城、镇虏、蔚州卫也，谓之大同迤东五卫、东胜五卫东胜、左右二卫及玉林、云川、威远，三卫也，卫各五千六百人，以屯田戍边。又设大边、二边，以为捍蔽明初修筑山西烟墩，东路起天成卫北榆林口，直抵朔州暖会口。西路自朔州北忙牛岭，直抵东胜路黄河西岸灰沟村，是时云内、丰州，悉为内境，边圉宁谧者数十年。永乐初，东胜二卫移置永平、遵化，自是防维渐疏。正统间，衅孽间作，于是云川、玉林并入左右卫，云内、丰州之民，悉迁应、朔二州，西边数百里地遂成瓯脱，自是寇患日棘。嘉靖十五年，筑弘赐等内五堡弘赐、镇川、镇边、镇河、镇虏堡是也。二十三年，又筑镇羌等小五堡镇羌、拒墙、灭胡、迎恩、败胡堡是也，次城靖虏，次城威胡，次城新平一带城堡，而全镇之保障稍备。二十五年，增筑边墙，延袤五百余里西起鸦角山，与山西镇老营堡接界。东止李信屯，与宣府西阳河堡接界。三十七年，又增筑云冈等六堡云冈、云西、红土、黄土、云阳、牛心堡是也。自是以后，增堡缮城、画边置戍益严益密。万历八年，筑大边五百六十余里，又筑三门、马营、桦门等堡，而后绸缪，庶无余策。然初时全算，已失之矣。寻分云中、云东、云西等路阳和、天城等为东路，右卫、左卫等为中路，平虏一带为西路。又得胜等堡为北东路，助马等堡为北西路，仍属中路管辖。又有新平城，仍属东路管辖，而威远路则属中路管辖云，并称险要。而中路之北东路、北西路，尤近寇门；新平孤悬绝塞，界宣、大两镇之冲；平虏西连老营，与偏关接壤，为套寇东涉之径，防御尤切云。

　　大同县附郭。汉平城地，属雁门郡，东汉末废。后魏道武自云中徙都此，初为代尹治，迁洛后为恒州治。高齐曰北恒州。后周废州为恒安镇。隋属云内县。唐武德六年，置北恒州。是年刘武周余党苑君璋自马邑退保恒安，州寻废。贞观元年来降。十四年，自朔州北定襄城，移云州及定襄县置于此。永淳初，为默啜所破，因移百姓于朔州，而州县俱废。开元二十年，复置云州，又改置云中县。辽析云中置大同县。元以云中县省入焉。今编户二十六里。

　　○平城废县府东五里。相传秦、汉时旧县也。汉高七年，至平城，出白登，为匈奴所围，七日而后罢去。八年，周勃等击破韩王信，还攻楼烦三城，因击胡骑于平城下。寻属雁门郡，为东部都尉治。后汉建武十年，吴汉等出高柳，击破卢芳将贾览及匈奴数千骑于平城下。永平十六年，骑都尉来{艹由}等讨北匈奴，分道出平城塞。晋建兴初，刘琨表猗卢为代王，治故平城为南都。隆安二年，拓跋自盛乐徙都平城，谓之代都。置代郡，始营宫室，建宗庙，立社稷，东至代郡，西及善无，南极阴馆，北尽参合，皆为畿内。既又徙河北六州豪杰于代都。义熙二年，规度平城，筑[A212]南宫，阙门高十余丈，穿宫池，广苑囿，规立外城，方二十里。宋白曰：魏道武都平城，东至上谷军都关，西至河，南至中山隘门寨，北至五原，地方千里，以为甸服。孝文都洛，改置恒州，及六镇之乱，故都为墟。隋为恒安镇。开皇十九年，遣代州总管韩洪镇恒安，为突厥达头所败。唐为云中县，皆故平城也。石晋以赂契丹，契丹因置西京。《辽志》：西京城周二十里，东门曰迎春，南曰朝阳，西曰定西，北曰拱极，元魏宫垣占城之北面，双阙尚在焉。金仍为西京。《城邑考》：今城东五里无忧坡上有平城外郭，南北宛然，相传后魏时故址。《旧记》：宋永初三年，魏筑平城外郭，周三十二里，既又广西宫外垣，周二十里。是也。今府城，洪武五年大将军徐达因旧土城增筑，万历八年增修，周十三里有奇。

　　定襄城府西北二十八里。或曰汉定襄郡城，非也。唐贞观十四年，自朔州北定襄城移云州及定襄县置于隋之恒安镇，此即贞观时之定襄也。《括地志》：朔州定襄县本汉平城县，谓此。○燕昌城，在府东北四十里。太元二十一年，慕容垂复伐魏，败魏兵，拔平城，会疾发，顿平城西北三十里，筑燕昌城而还。《水经注》：燕昌城在平城北四十里，俗谓之老公城。又东安阳城，在府东南，汉县，属代郡。或曰：赵主父封其长子章于代，号曰安阳君，即此也。东汉末，县废。晋义熙五年，魏主为子清河王绍所弑，肥如侯贺护举烽于安阳城北，贺阑部人皆赴之，即此。魏收《志》：永熙中，置高柳郡治安阳，盖后魏时改置。

　　平齐城府西三十里。汉平城县地。《魏书》：皇兴三年，徙青州齐人于京师，置平齐郡及威宁、归安二县以处之。《隋志》：郡寻废。后齐改曰太平县，后周曰云中县，隋曰云内县。又齐置安阳、临塞、威远、临阳等县，属北恒州，俱在境内，后周并废。唐贞观中为定襄县地，后又改置云中县，即今郡治。

　　宣宁城府西北八十里。《辽志》：唐会昌中，以西德店置德州。契丹开泰八年，复置，治宣德县。县亦唐会昌中置，汉桐过县地，高齐紫阿镇也。《金志》：辽德州昭圣军治宣德县，金州废。大定八年，改县曰宣宁，属大同府。元因之。明初废。又天成城，在府北百八十里。《辽志》云：魏道武尝置广牧县于此，唐为云中县地，辽析置天成县，属大同府。金因之，元省。即今天成卫也。○奉义城，在府东北。辽析云中县置，属大同府。金省为镇，属大同县。

　　新平城府西南百里。晋建兴元年，拓跋猗卢城盛乐为北都，修故平城为南都。更南百里，于[A212]水之阳黄瓜堆，筑新平城，谓之南平城，晋人亦谓之小平城。元兴二年，魏主如南平城，规度[A212]南，将建新邑。杜佑曰：北齐置朔州，在后魏故都西南之新城，即新平城也。后移于马邑，即今朔州治。唐时亦谓新平城为新城。武德三年，代州都督蔺谟与突厥战于新城，不利。五年，李大恩击突厥于马邑，顿兵新城，败死。亦为神武川之地。元和中，沙陀朱邪执宜自盐州随范希朝镇河东，始保神武川之黄花堆。后李克用生于神武川之新城，即此也。景福二年，李克用北巡，将趋云州，以幽州帅李匡威等侵云州，乃潜入新城。辽为应州地。宋宣和七年，辽主延禧走天德，又至应州新城东六十里，为金将娄室所擒，即此。

　　高柳城府东南九十里。汉县，属代郡，西部都尉治此。后汉建武九年，吴汉等击卢芳将贾览于高柳，败绩。十五年，卢芳自匈奴入居高柳，骑都尉张堪击破之。二十一年，马援出高柳，击乌桓。《志》为代郡治。熹平五年，遣夏育出高柳，分道击鲜卑，败绩。晋县废。太元十一年，魏叛将刘显等奉故什翼犍少子窟咄逼魏主，屯高柳，求救于慕容垂，垂子麟与会兵击窟咄，大破之。义熙九年，拓跋嗣如高柳川。十三年，复如高柳。后复置县，永熙中置郡也。北齐郡县俱废。《水经注》：高柳故城，在平城东南。其旁重峦叠，霞举云标，连山隐隐，东出辽塞。杜佑曰：高柳在云中县境。

　　当城在府东南。阚る《十三州记》：在代郡高柳东八十里，尝桓都山作城，故曰当城。汉县，属代郡。高祖十一年，樊哙别将兵定代地，斩陈于当城，是也。后汉及晋因之，后废。又且如城，在府东，汉县，属代郡，中部都尉治此。应劭曰：在当城西北四十里，后汉废。晋义熙十一年，魏主嗣如沮洳城，即且如之讹也。胡氏谓城以下湿得名，误矣。○白登城，府东北百十里，因故白登台而名。辽置长青县，今改曰白登。宋嘉定四年，蒙古拔乌沙堡及乌月营，破白登城，遂攻西京，金将胡沙虎弃城遁。明洪武二年，李文忠出朔州，败虏于白登。又遣将分道败虏于三不剌川及顺宁阳门，是也。县寻废。乌沙堡，见直隶之废开平卫。阳门，见宣府镇。

