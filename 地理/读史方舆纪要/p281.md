<!-- { "loadSidebar": true } -->
　　○不其城县西南二十七里。汉不其县，属琅邪郡。武帝太始四年，帝幸不其。后汉属东莱郡。又光武封伏湛为侯邑。其，亦作期。晋咸宁二年，置长广郡于此。宋景平初，青州刺史竺夔守东阳拒魏师，魏人退夔，以东阳城坏，移治不其城，寻复为长广郡治。泰始三年，沈文秀据东阳，以刘桃根署长广太守，戍不其城，将军刘怀珍遣将王广之袭拔之。四年，文秀为魏人攻围，其弟文静将兵自海道往救，至不其城，为魏所断，因保城自固。宋主遂分置东青州，领高密、平昌、长广、东海、东莱五郡，以文静为刺史，旋没于魏，亦置长广郡。后齐郡县俱废。隋复置即墨县，以不其县地并入。

　　壮武城县西六十里。古夷国也。《左传》：隐元年，纪人伐夷。杜预谓壮武县是其地。汉置县，属胶东国。文帝封宋昌为壮武侯。是也。后汉属北海国。晋属城阳郡。又张华亦封壮武侯。刘宋县废。后魏亦封房法寿为壮武侯，盖县废而名存也。皋虞城，在县东五十里。汉县，属琅邪郡，武帝封胶东康王子建为侯邑。后汉省。今为皋虞社。

　　○不其山县东南四十里。汉末，逄萌隐此，又后汉郑玄亦教授于山下。一名驯虎山，以后汉童恢为不其令有伏虎之异也。又石城山，在县东南三十里，状如城垣，淮涉水出焉。○天井山，在县东十三里，周二里，上有井，深不可测，天井之名以此。又县东四十里有四舍山，四峰峻起如舍宇，惟一径可以登涉。

　　劳山县东南六十里。二山相连，东滨大海，其高大者曰大劳，差小者曰小劳，周围八十里，高二十五里。《齐记》：泰山虽言高，不如东海劳。劳亦作崂，或误为牢。又误为劳盛山，劳、盛，盖二山，盛即成山也。秦始皇登劳盛山望蓬莱，盖登此二山耳。又《史记》：始皇自琅邪北至荣成山。荣成又劳成之误也。盖海岸之山，莫大于成山、劳山，故往往并言之。今山有清风岭、碧落岩、王乔观、玉女盆、明霞洞诸胜，白沙河源于此。○阴山，在县东南八十里，俗传秦始皇幸琅邪，尝驻于此。上有小池，虽旱不涸。

　　钱谷山县东北五十里。山陡险，相传昔尝运钱谷于山上以避兵。又东北十里有米粟山。○女姑山，在县西南三十里，上有明堂，相传汉武所置。

　　田横岛县东北百里海中，去岸二十五里。中可居千余家，相传即田横与其徒五百人亡入海岛处。孔氏曰：田横所保，在海州东海县之鬲山，去岸八十里，非此山也。今江南海州东小鬲山是矣。《北史》：魏永熙中，杨为高欢所信用，寻以疑惧，避于田横岛。即此。《志》云：县东南滨海，列岛环伺，其可居者，曰青、曰福、曰管、曰白马、曰香花、曰田横、曰颜武，而田横岛方三十余里，尤平广可耕。且由岸抵岛，多礁石，不可直达。嘉靖中，有奸氓盘据于此，渐为寇盗，官兵扑灭之，患始息。

　　栲栳岛县东北十九里。有寨城，置巡司戍守。又东北雄崖所东有旬岛，其相近者又有赤岛。《志》云：田横诸岛而外，为塔沙、竹槎及岛、阴岛，香岛，皆诸岛之有名者。

　　○海县西南四十里有金家湾海口及大任海口。又西南六十里有天井湾海口，南九十里有董家湾海口，东南七十里有松林浦海口，东六十里有陈家大川海口，九十里有鹅儿海口，东北七十里有周疃海口。盖自西南而东北，四环皆海云。

　　墨水在县南。自平度州流入境。又沽河在县西北七十里，亦自平度州流入境，俱合淮涉水，南注于海。○淮涉水，在县西一里，源出石城山，西北流经此，复北流三里，又西南流入于海。《唐志》：县东南有堰，贞观十年，令仇源筑以防淮涉水。又白沙河，在县东四十里，源出大劳山，西流亦合淮涉水入海。

　　○即墨营县北十里。《志》云：旧置营于县南七十里金家岭寨，土城周二里。宣德八年，移置于此，营城周四里，为登莱三营之一。又张家寨，在县西南五十里，土城周二里。楼山寨在县南四十里，土城周二里。子家庄寨在县东南九十里，萧旺庄寨在县东南五十里，与金家岭寨俱筑城戍守。

　　走马岭寨在县东北九十里。又东北十里有羊山寨。《志》云：县东北六十里有大港寨，九十里有田村寨，与栲栳岛等寨俱筑城戍守。

　　附见：

　　灵山卫胶州东南九十里。洪武二十一年置，三十五年筑砖城，周三里，依山环海，最为险固。《志》云：卫领左、前、后三千户所，由安东卫鱼溜一道至卫，转向东北行，海中有岛，横伏若桥。即薛岛、陈岛伏入海洋者，最险恶，元人欲于岛西凿马家濠以避之。居人识此溜为海运旧道，沿溜而行，可保无患。由安东卫至灵山卫马家濠湾泊，大约三百余里，风便一日可至。今亦置灵山卫。

　　鳌山卫在即墨县东四十里。洪武二十一年置，筑砖城周五里。《志》云：卫领右、前、后三千户所，今亦置鳌山卫。

　　胶州守御千户所在州城内，洪武五年建。

　　夏河寨备御前千户所胶州西南九十里。所城周三里有奇，属灵山卫。

　　雄崖守御千户所即墨县东北九十里，洪武中设。又浮山寨备御前千户所，在县南八十里。俱属鳌山卫，今亦置雄崖、浮山二所。

　　◇登州府东至海七十里，西南至莱州府二百四十里，北至海三里，由海道东北至辽东旅顺口五百里。自府治至布政司九百里，至江南江宁府千九百里，至京师千六百里。

　　《禹贡》青州地。春秋时牟子国。战国属齐。秦属齐郡。汉属东莱郡。后汉、晋及刘宋因之。后魏又置东牟郡。北齐省东牟入长广郡始治黄县。隋郡废，置牟州。大业初，州废，仍属东莱郡。唐初，属莱州。如意初，分置登州治牟平县，寻改今治。天宝初，曰东牟郡。乾元初，复故。宋因之亦曰东牟郡。金仍曰登州。元属益都路，寻属般阳路。明洪武初，仍为登州，属莱州府。六年，改为直隶州。九年，升为登州府，领州一、县七。今仍旧。

　　府僻在东陲，三面距海，利擅鱼盐，且北指旅顺，则扼辽左之噤喉；南出成山，则控江淮之门户，形险未可轻也。范氏曰：自古海道有事，登、莱为必出之途，而密迩辽左，尤为往来津要。三国吴嘉禾初，遣使通公孙渊，还至成山，为魏人所邀杀。宋元嘉九年，朱修之自云中奔和龙，泛海至东莱初，修之守滑台，城陷，为魏所执。梁普通初，高句丽遣使入贡，诏使者江法盛授高丽衣冠剑佩，魏光州兵就海中执之送洛阳。隋开皇十七年，伐高丽，别将周罗自东莱泛海趋平壤时郡境皆属东莱也，遭风，船多飘没，师还。大业七年，下诏讨高丽，敕元弘嗣往东莱海口造船。八年，遣来护儿等分兵自海道趣平壤。九年，复遣护儿出海道伐高丽。唐贞观十八年，伐高丽，遣张亮自莱州泛海趣平壤。二十一年，复伐高丽，命牛进达等乘楼船自莱州泛海而入。明年，复遣薛万彻自莱州泛海击高丽。显庆五年，苏定方自成山济海伐百济。开元二十年，勃海自海道寇登州。宋建隆初，女真自海道趋登州贡马，后马政亦由此通女真。元行海运，道出登、莱。明初遣马云、叶旺等抚定辽东，亦由登、莱渡海驻金州，继亦由此以转输辽、蓟。而辽东隶于山东，亦以登、莱海道也。正德中，禁遏海道，而辽东形援益孤。后尝议由此通运，不果。夫昔人恃此以震叠百夷，后人坐而失之，岂非谋国者之过欤详见前大川大海。又《海防考》：府四面皆海，惟西南一隅接莱州境。国家缘海置防，登、莱二府，指臂相倚。设登州营于北面，则青、莱二卫及滨海之地俱属焉。语所则有奇山、福山、王徐诸处，语寨则有黄河口、刘家洼、解宋、卢洋、马停、灶河、马埠诸处，语巡司则有杨家店、高山、孙镇、马停镇、东良海口、柴葫、海仓、鱼儿镇、高家港诸处。而海外则岛屿环抱，自府东北百余里之崆峒、半洋，西抵长山、蓬莱、沙门、鼍矶、三山、芙蓉、桑岛，错落盘踞，为登州北门之护。过此而北，则辽阳矣。此天设之险也。又营城以东，若抹直、石落、湾子、刘家洼、平畅、卢洋诸处；营城以西，若西王庄、西山、栾家、孙家、海洋山、后八角城、后之罘、莒岛皆可通。番舶登涉，严户外以绥堂阃，责有攸属矣？

　　蓬莱县附郭。汉黄县地，武帝于此望海中蓬莱山，因筑城以为名。唐贞观八年，置蓬莱镇。神龙三年，升为县，登州治焉。今编户六十六里。

　　○蓬莱镇城在府治北一里。即汉武所筑，唐置镇于此。《志》云：今郡筑城周九里，陆门凡四，水门凡三。城北有水城相连，亦曰备倭城，引海水入城中泊船，即登州营城矣。

　　牟平城府东南九十里。汉县，属东莱郡，武帝封齐孝王子渫为侯邑。后汉初，光武封耿况于此。晋省，寻复置，移治废东牟县。刘宋仍属东莱郡。后魏属东牟郡。北齐移县治于黄县东北七十五里马岭之南，属长广郡。隋复徙治于废东牟县，即今宁海州也。

　　○丹崖山府北三里。东西二面，石壁岩，上有蓬莱阁。又有三洞，奇秀为一郡之胜。山下为珠玑岩，石壁千尺。岩下水中有小石，如珠玑，或如弹丸，俗呼弹子涡，或谓之珍珠门。○田横山，在府西北三里，《郡志》：城北有古田横寨，与蓬莱阁对峙，西北二面皆巨海，石壁高峻。相传韩信破齐，田横东走，结寨于此，遗址尚存。又有荆山，在田横、丹崖二山之间，产荆。山色长紫，一名紫荆山。

　　密神山府南十里。贵溪出其东麓，一名密水山。又南五里有马鞍山，山东麓两畔皆深涧，中起石冈，南北通行，谓之天生桥，或谓之马岭。○羽山，在府东南三十里。《书》：舜殛鲧于羽山。孔安国以为山在齐东海中也。上有鲧城，三国魏将田豫筑城以御吴将周贺，因山以名。又九目山，在府东南七十里。晏谟《齐记》曰：山有九窍，与黄县连界。

　　石门山府西十里。山口石，为驿路所经。又府西南三十里有影口山，山巅有营垒故址。又龙山，在府西南四十里，上有龙洞及龙冈，旧尝置铁场于此。○朱高山，在府东八十里。山临海，产滑石。洪武二十七年，移沙门岛巡司于此。

