<!-- { "loadSidebar": true } -->
　　故朝城县南十七里。《志》云：春秋时，齐桓公率诸侯朝周，会于此，因有朝城。唐因以名县，《旧唐书》：昌乐县有故朝城，唐改置县于此。《通志》：唐开元中，置朝城，在今县西四十里。宋明道二年，以河圯，移县治社婆镇，即今治云。又有古殷城，《旧唐书》：在朝城县东北十二里，隋元城县治此。元城，今为直隶大名府治。

　　○冠石山县东南七十里。昔时连亘数百步，今土阜仅存。

　　○黄河县东南二十里。自观城县流入，故道所经也。五代梁贞明四年，晋王存勖自朝城引军乘冰坚渡河，拔梁杨刘寨。石晋开运三年，河决杨刘，西入莘县，自朝城北流，是也。今涸。《志》云：县西北旧有马颊河。

　　漯河在县西南。北流入莘县界。《史记·河渠书》：河自积石、龙门，至于大亻丕，禹以为水所从来者高，水湍悍，难以行平地，数为败，乃厮二渠，以引其流。孟康曰：二渠，一出贝丘西南南折者也，一则漯川也。贝丘河自王莽时，其流已塞，惟用漯川耳。《汉·地理志》：漯出东武阳，东北至千乘入海，过郡三，行千二十里。郡三：东郡、平原、千乘也。《风俗记》：漯水东北至千乘入海，河盛则通津委海，水耗则微涓绝流。又《穆天子传》：天子东征，钓于漯水，又食马于漯水之上。《水经注》：漯水上承河水于武阳县东南，亦曰武水。宋张洎曰：禹疏二渠，以分大河水势，一渠自武阳东引入漯水，一渠疏畎引傍西山云。今陵谷变迁，漯水无复故道。贝丘，见直隶清河县。

　　金莲陂在县治西。或以为漯水之源也。《志》云：县北有二陂，相传为武水发源处，县本名武阳，以此。郦道元曰：武水即漯水之别名。

　　附见：

　　濮州备御千户所在州治西。原属东昌卫，正统六年建。寻徙建新城内。今亦置濮州所。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十五 

卷三十五
　　◎山东六

　　◇青州府东至莱州府三百十六里，东南至海五百里，南至兖州府沂州四百四十六里，西南至兖州府四百二十里，西至济南府三百二十里，东北至海百八十里。自府治至布政司见上，至江南江宁府千五百里，至京师千里。

　　《禹贡》青州地。春秋、战国为齐地。秦置齐郡。汉因之，又分置北海郡。后汉为齐、北海、乐安三国地后汉青州理临。永嘉末，陷于石勒后赵冉闵之乱，段龛据此，寻为燕慕容恪所陷。其后南燕慕容德建都于此南燕于广固置燕都尹。义熙五年，刘裕灭之。宋仍为齐郡，兼置青州刘裕初平南燕，置北青州，治东阳，以广陵有南青州也。后省南青州，而北青州直曰青州。今详见州域形势。后魏及后周因之。隋初，郡废州存，炀帝复改置北海郡。唐复曰青州。天宝初，亦曰北海郡。乾元初，复故。寻曰平卢军节度。五代因之。宋仍曰青州亦曰北海郡。淳化五年，改军名曰镇海军。庆历三年，置京东东路于此。金曰益都府。元为益都路。明初，改曰青州府，领州一、县十三。今仍曰青州府。

　　府凭负山海，利擅鱼盐。班固曰：临淄，海、岱间一都会也。盖自太公建国以来，齐往往称雄于天下，历汉及晋，未始不以临为三齐根本。后燕之亡也，潘聪说慕容德曰：青、齐沃壤，号曰东秦，土地二千里，四塞之固，负海之饶，可为用武之国。广固城，曹嶷所筑，山川险峻，足为帝王都。若得其地，闭关养锐，伺隙而动，此今日之关中、河内也。德用其说，遂复据有三齐。刘宋垣护之曰：青州北有河、济，又多陂泽，非敌所向。盖谓地险足恃也。宋乐史曰：营丘东道之雄，号称富衍，物产尤盛，盖太公由之以兴，管仲用之而霸。山东之国，齐为最强，地利然矣。

　　益都县附郭。古临淄地。汉置广县，属齐郡。后汉属齐国。晋属东莞郡。刘宋改置益都县，属齐郡。后魏因之。隋为北海郡治，自是州郡皆治此。今编户二百六十七里。

　　○益都城在今城北。汉益都城，在今寿光县北，北齐始移治齐郡城北。隋因为青州治，今城亦曰南阳城。宋武帝克慕容超，平广固城，以羊穆之为青州刺史。穆之乃筑城于阳水北，名曰东阳。其后复筑城于阳水南，名曰南阳。盖府城旧有二城，其北城即羊穆之所筑东阳城也。永初末，刺史竺夔守此，后魏攻围数月不拔。泰始二年，刺史沈文秀举兵应晋安王子勋，旁郡皆起兵应建康，合攻东阳，为文秀所败。既而文秀归顺，仍守东阳，后魏将慕容白曜攻围三年，无救而陷。魏人亦为青州治，普泰初，崔祖螭聚众围东阳，刺史王贵平拒却之。是也。《括地志》：东阳即郡治东城。曾肇曰：东阳府治北城，隋筑益都城，东阳并入焉。《齐乘》曰：府城为南阳城，其北为东阳城，东西长而南北狭，两城相对，抱水如偃月，因水以为隍，因崖以为壁。盖古合两城为一。宋时两城故址犹存。靖康兵烬，入金始并于南城。明洪武三年，因旧址以砖石，环城为池。十一年，建齐藩，复因东阳城故址，修筑土城，寻以国除而止。今府城门四，周十三里有奇。

　　广县城府西南四里。汉县，高帝封召欧为广侯，宣帝又封淄川孝王子宽为广侯，邑于此。晋永嘉末，曹嶷改筑广固城，而故县遂废。《水经注》：浊水自为山东北流，径广固城西。城在废广县西北四里。水又东北径尧山东，又东北径东阳城北。○广固城，在府西北八里。《志》云：汉魏以来，青州并治临淄。晋永嘉末，刘聪将曹嶷为青州刺史，欲窃据东方，以临淄城大难守，乃于尧山南三里筑此城，名曰广固，以城旁有涧甚广，因以为固也。大宁初，后赵石虎攻克之，仍置青州镇焉。隆安三年，慕容德据此，其城四周绝涧，阻水深隍。德又于其中筑内城，亦曰小城。慕容超名广固内城南门曰天门，是也。义熙五年，刘裕攻广固，克其大城，超入保小城，裕筑长围守之，及城下，遂平其城隍，而改筑东阳城，为青州治云。《九域志》：广固城即古乐安城，在益都县西四十里误。

　　柳泉城在府东。汉县，属北海郡，宣帝封胶东戴侯子疆为侯邑。后汉省。晋隆安三年，慕容德攻广固，幽州刺史辟闾浑遣司马崔诞戌薄荀固，平原太守杨豁戍柳泉，诞、豁皆降于德。胡氏曰：薄荀，人姓名，因以名固，亦在广固城西。

　　○云门山府南五里。一名云峰山，山麓为花林疃，其上为大云顶，中有通穴如门，可容百余人，远望如悬镜，旁有黑龙洞及石井。又有水帘洞在其阴，或谓之劈头山，以与劈山相接也。《志》云：劈山在云门山东南，石壁自顶开裂，二峰屏峙，高插云霄，远望如刀劈状，亦谓之劈裂峰。其南曰八仙台，台之阿有皇化寺，今为广福寺。

　　尧山府西北八里。《三齐记》：尧巡狩时所登也。山南有二水，名东西丹水，广固城在其南。○驼山，在府西南八里，云门之右，以形似名。山阴有龙湫。又龙山，在府西二十里，有二山，俱蟠曲如龙形。又石膏山，在府西南二十五里，以石色润泽如膏也，南阳水出焉。《志》云：府西二十五里有九回山，回亦作会，俗名九扈山，北阳水出于此。

　　香山府东四十五里。孤峰独耸，绝顶有泉，冬夏不竭。山南又有龙女泉，《元和志》谓之箕山，《齐乘》以为琪山也。自山而南、而西，有群山联属，直接颜神镇。《志》云：郡境诸山，多在西南，东郊平原百余里，惟香山童然特峙云。

　　冶岭山在广固城西南。一名为山，浊水所出。亦谓之阳水，通谓之渑水，即今北阳水也。山麓有五龙口，北阳水所经也。刘裕伐南燕，南燕婴城拒守，经时不拔。河间人玄文说裕曰：昔赵攻曹嶷，望气者以为渑水带城，非攻可拔，若塞五龙口，城当自下。石虎从之而嶷降。后五日，大雨雷电震开。慕容恪攻段龛，十旬不拔，塞口而龛降。无几，雷复震开。今宜仍旧修塞。裕从之。超及城内男女悉皆脚弱，病者大半，城遂下。或曰：冶岭盖尧山别阜也。

　　○南阳水在城北。源出石膏山，东北流，经广县故城西。又东北有石井水注之，又北而东贯益都南北两城间，东合建德水，入巨洋水。或误为南洋水。元至正二十年，察罕围益都，遏南洋河以灌城，即是水也。水上有南洋桥，在城北门外。

　　北阳水在城西。源出九回山，东北径五龙口，又北径广固废城，又北径尧山，东至东阳城北。又东北径石槽城，又北至乐安合女水，又东北入巨淀。一名浊水，又名长沙水，亦谓之渑水。《水经注》：淄水合浊水，浊水东北径广固城西，亦曰渑水。石赵攻曹嶷于广固，望气者谓渑水带城，非可卒拔。南燕慕容超来，河冻皆合，而渑水不冰，超恶之。其臣李宣曰：渑水无冰，良由逼带京城，近日月也。超悦。既而刘裕来攻，议者谓塞五龙口，城必当陷。塞之，果验。又此水时有通塞，刘宋及元魏太和中，水尝竭而复流。古谚云：渑水不冰，瘦马不渡。盖谓此水。亦误为北洋水。元末，扩廓围益都，筑长围，决洋水灌城。即南阳、北阳二水矣。

　　淄水府西五十里。源出莱芜县原山，东北流经县界，而达于临淄，至乐安、寿光县入海。《禹贡》：潍、淄其道。此淄水也。《汉志》：淄水出源山东，至博昌入[1111]。今淄水出颜神镇东南二十五里岳阳山东麓，东北流径莱芜谷，又北径长峪而东流，圣水入焉。又东北径牛山，折而北，天齐渊水入焉。又北渐临淄东城，又东北径安平故城北，又东北径乐安县东南、寿光县西，又北入巨淀，注马车渎，合时水入海。淄多伏流，潦则薄崖，涸则濡而已，俗谓之九十八漏。《晋书》：永和十二年，燕慕容恪引兵击段龛，未至广固百余里，龛帅众逆战，恪大破之于淄水。即此。

　　弥水在府东北。源出临朐县沂山西麓。弥，一作氵弭。又《国语》谓之具水，袁宏以为巨昧，王韶以为巨蔑，或曰朐弥，或曰巨沫，实一水也。又《后汉书》以为巨末，《后魏书》以为氵巨液。自沂山而东北，经临朐县东南，熏冶泉入焉。又东经覆釜山，又北经委粟山，又东北合逢山石沟水，又北经府城东北建德水，合南阳水入焉。又东北康浪水入焉。又北径寿光县东，又东北下黑冢泊入海，亦谓之巨洋水。《汉志》：洋水出石膏山。盖误以南阳水为洋水也。

