<!-- { "loadSidebar": true } -->
　　麻溪在府城北。《水经注》：麻溪水口，在临湘县北、浏口戍南。梁太清末，湘东王绎世子方等自江陵引军攻湘州刺史河东王，至麻溪败死，即此处也。今湮。

　　橘洲在善化县西四里。《水经注》：湘水过临湘县西，又北过南津城西，西对橘洲。晏殊《类要》：湘江中有四洲：一曰橘洲，一曰直洲，一曰誓洲，一曰白小洲。夏月水泛，惟橘洲不没。张舜民《郴行录》：橘洲东对潭州城。是也。旧时洲上多橘，故名。梁太清末，湘东王绎镇江陵，遣鲍泉攻萧于湘州，泉军于石椁寺，逆战而败。既又败于橘洲，遂退保长沙。石椁寺，即石廓口也。《水经注》：湘水又北，左得石廓口，右合麻溪水口。又仆射洲，在府西湘江中。五代汉乾元年，马希萼自朗州攻其弟希广于潭州，希广遣岳州刺史王拒之，大破希萼于仆射洲。希萼遁还。○铜官渚，在府北六十里，旧传五代时楚铸钱处。有山，亦曰铜官山。

　　○碧湘宫旧《志》：碧湘门侧有碧湘宫，五代时马氏置。后汉初，马希范卒，弟希广篡位，其兄希萼自朗州奔丧，至趺石，希广馆之于碧湘宫。趺石，王氏曰：在潭州西北三十里。

　　北关长沙县北十里。又县东五里有东关，西五里有西关，又县北鹅羊山有鹅羊寨。

　　乔口镇府西北九十里，当益阳乔江之口。五代周广顺二年，王逵等自朗州袭潭州，克益阳，进克乔江及湘阴，至潭州，是也。今有乔口镇巡司。○南岳市，在岳麓山南。宋开庆元年，蒙古兀良合台围潭州，向士壁坚守，闻其后军且至，遣将王辅视之，遇于南岳市，大战，蒙古兵少却。又暮云市，在善化县南五十里，有巡司。《志》云：府北六十里有彤关驿，府南五里有临湘驿，又有榔梨税课局，在府南二十里。

　　杨柳桥府城西。五代汉末，楚马希萼攻潭州，军湘西，希广遣其将韩礼军杨柳桥，以扼湘西之路，朗州将何敬真遣蛮兵逼杨柳桥，韩礼陈动，敬真因袭击之，礼大败还走。桥今圮。

　　湘阴县府东北百二十里。东北至岳州府二百七十里，东至岳州府平江县二百里。春秋时罗国地。秦置罗县。汉属长沙国。刘宋为湘阴县地。梁析置岳阳县，属岳阳郡。陈因之。隋平陈，废郡，并湘阴入岳阳县，又置玉州于此，寻改岳阳为湘阴。开皇十二年，州废，县属岳州。唐因之。五代汉末，马希萼引兵攻岳州，不克，自湘阴趣长沙，焚掠而过，即此。宋仍为湘阴县，改属潭州。元元贞初，升为州。明初，复为县。无城，编户四十二里。

　　○湘阴旧县县西北五十里。刘宋元徽二年，割益阳、湘西、罗及巴峡流民，置湘阴县，以在湘水南也，属湘东郡。齐改属长沙郡。梁置岳阳郡及罗州。陈废州。隋平陈，并废郡，又省县入岳阳县。又王山城，在县北，梁置，属岳阳郡。陈因之。隋省入湘阴。又赤竹城，在县南十七里。宋绍兴中尝迁县治于此，谓之新县。今故址犹存。

　　罗县城县东北六十里，与岳州府平江县接界。春秋时罗国地。秦置县。汉、晋皆属长沙郡。宋、齐因之。梁置罗州。陈罢为罗郡，属南荆州，郡寻罢。隋初，属玉州，寻属岳州。大业中，属巴陵郡。唐武德六年，废入湘阴县，亦谓之罗川。隋末，萧铣为罗川令，郡人董景珍奉铣起兵处也。又湘滨废县，在县东北，亦梁置，属岳阳郡，陈因之。隋开皇九年，省入罗县。

　　○黄陵山县北四十里。上有舜二妃墓。《括地志》谓之青草山。孔颖达以为湘山也。○玉笥山，在县北七十里，汨水西流经其下，有屈潭，亦曰罗渊。屈原放逐自投于此。隋置玉州，盖以山名。其相连者曰汨罗山，以下临汨罗江也。又磊石山，在县西北百里，旁枕青草湖，北接巴陵，下临湘江，山石嵯峨相叠，因名。旧名万岁山，亦名五木山，以山顶尖如五木也。

　　女洲山县南三十里。顶平而方，一名仰山。又青山，亦在县南三十里，一名仙台岭。上有霞峰台、胡鼻岩及龙潭诸胜。又南二十里为白霞山，上有百岁岩。又书山，在县东南三十里，广十余里。县东六十里又有玉池山，峰插天表，上有浴丹池，俗名为玉池。

　　○湘江在县西。自府北流经县界，又北达青草湖，谓之湘口。《志》云：县南三十五里有哀江，亦名哀江浒。旁有大哀、小哀二洲，以舜二妃哀思于此而名也。其水自湘江分流，过敖头，经板滩，至女洲，历县前会三十六湾水。又有文、武二洲，亦在县南三十里。水中二洲，左右相对。县南十里曰三十六湾，湘水分派，东流为三十六折也。其水皆仍合于湘江。

　　汨罗江县北七十里。源出江西宁州之柏山，流经岳州府平江县，至县境，分为二水，一西南流，曰汨水；一西经古罗城，曰罗水，复折而北出，至屈潭复合，故曰汨罗。《史记》屈原自投汨罗以死，谓此。又西流注于湘江，谓之汨罗口。

　　后江县西六十里。亦湘水支流也。上下相距六十里，其上为汶泾江口，自县南二十里西流入此，分流下卢林潭，合湘江，注于洞庭。又魁楼江，在县南二十里，旁有悬藤港、杨子港，三水会于城南之笙竹岐，下流入于湘江。

　　青草湖县北百里。北与洞庭湖相连，亦曰重湖。旁有磊石山，水落则见山脚。《水经注》：湘水自汨罗口西北径垒石山，西北对青草湖。梁太清三年，湘州刺史萧誉与湘东王绎等声言援台城，誉军于青草湖不进，即此。又新塘湖，在县北五十里。又有白塘湖，在县东北百四十里。漉湖，在县西北百二十六里，皆与青草湖相通。○东湖，在县南十里，其上流为拨水江，俗名北水江。《志》云：县东六十余里有白鹤、玉池、密岩诸山，其水皆会流于同舍口，经县城东南，谓之秀水。宋绍圣中，改流经城南一里，因名拨水。萦纡凡三十里，入东湖，为邑之巨浸，下流入湘江。又羹脍湖，在县西北五十里。《志》曰：黄水出黄陵山下，西流三十五里，入湘江，即羹脍湖也。○西港，在县西三十里，流达于湘江。又县东五十里有东港，下流通汨水。

　　车轮洲在县北，湘江之要隘也。梁元帝承圣二年，陆纳据湘州，诏王僧辨讨之。纳遣其将吴臧等下据车轮，僧辨自巴陵进军于车轮，纳夹岸为城以拒之，为僧辨所败，退保长沙，今洲圮于水。

　　○白沙戍县北五十七里。齐末萧颖胄以南康王宝融举兵江陵，遣将杨公则向湘州。湘州行事张宝积发兵拒守，公则克巴陵，进军白沙。宝积惧，以郡降。《括地志》：县北有黄陵庙，舜二妃庙也。庙北即白沙戍。

　　营田镇县北六十里。路出巴陵，向有巡司戍守。又营田驿，亦置于此。又北六十里即磊石驿也。○锡江寨，在县西北，湘江西岸。宋置寨于此。江畔有岐，平起如冈，洲岛之民，聚而居之，以渔为业，亦曰锡浦。又笙竹岐，在县城南，世传舜采笙竹于此。今为笙竹驿。

　　湘潭县府西南百里。西南至衡州府衡山县百五十里。汉临湘县地。后汉醴陵县地。梁始置湘潭县，以昭潭为名也。隋属衡州。唐属潭州。宋因之。元元贞初，升为州。明初，复为县。城周三里，编户二十一里。

　　○湘潭旧城在县南二十里。梁县治此。刘句曰：唐天宝八载，移县治洛口。乾宁二年，蒋兴据邵州拒刘建锋，发兵侵湘谭，即今县也。今故城俗谓之古戍城。又建宁城，在县北。三国分醴陵置，属长沙郡。自晋至陈皆因之。隋省入湘潭。唐武德四年，复置，属南云州。贞观初省。○湘南城，在县西百六十里。汉县，属长沙郡。吴太平二年，分长沙西部置衡阳郡治此。晋因之。宋改属衡阳郡。萧齐省。《汉志》：县在衡山西北。《水经注》曰：湘江东北径湘南县东。吴立衡阳郡，本治湘南县。宋时，太守何承天徙治湘西。是也。今俗名故城为花石城。或以此为建宁城，而以湘潭县治为即湘潭故县，误。

　　○昭山县东北四十里。与长沙县接界。旧《志》：昭王南征至此，不复，故名。下为昭潭，深不可测，梁取以名县。○五顶山，在县西七十里，顶有五峰。又昌山，在县西南百十里，左右峰峦叠起，宛如屏障，山半有燕子崖，至冬燕集其中。

　　琵琶峰县南百里，与南岳祝融峰相望，七十二峰之一也。其相近者曰芙蓉峰。又南三十里曰玉几峰。《志》云：县北三十里有黄龙峰，峰峦层叠。又有石龙峰，在县西南十里。又有高奇、峡峙两峰，皆在县界，即衡岳诸峰也。

　　○湘江在县西。自衡山县北流入境，又北入长沙县界。○涓水，在县西南十里，一名易俗水。源自南岳山，北合数溪，流入县界，经龙口东流入湘江。《志》云：县西南七里有锦湾，大石屹立，色赤如锦，当上流之冲，即湘水所经矣。又两头沱，在县西南四十里，湘水分流所汇也。其水深广，溉田二千余亩。

　　云湖县西六十里。有九十汊，四十八泉，惟乌石泉居中。湖多云气，荫田二千余亩。其相近者为石潭湖。《志》云：县西十五里有湘乡河，发源宝庆府邵阳县龙山下，流经湘乡县，入县境合石潭、云湖二水，东入湘江。○松湖，在县东二十里，环绕数里。湖旁苍松郁然，西流合于湘水。

　　空灵滩县西南百二十里，亦作空灵峡。梁承圣初，陆纳据湘州，营州刺史李洪雅等请讨之，为纳所败，退保空灵滩，寻降于纳。《通鉴》作空灵城，似误。《水经注》：长沙建宁县故城南有空灵峡，湘水所经，惊浪奔雷，迅同三峡。张舜民曰：自醴陵江口南行十余里，到空灵岸。谬矣。《郡志》云：县西百六十里有空灵岸。营州，今永州府道州。梁置营州于此。○三门滩，在县南百八十里。石峻水险，仅有洪路三处，可通舟楫，经者股栗，比于底柱三门之险，因名。

　　○下滠镇县南二十里，下临湘江。江中有巨石，形如铁牛，名铁牛埠。今置下滠镇巡司于此。又湘潭驿，在县城南。县南百里又有都石驿。又南二十五里即衡山县之黄花驿矣。《志》云：县东一里有中渡，西通宝庆，南出衡州，北接长沙，此为三郡之津要。

　　浏阳县府东北百五十里。东至江西袁州府二百五十里，北至岳州府平江县百六十里。汉临湘县地。三国吴析置浏阳县，属长沙郡，以浏阳水为名。晋以后因之。隋省入长沙县。唐景龙二年，复置属潭州。五代梁开平初，湖南、荆南共攻澧朗帅雷彦恭，淮南遣将救之，泠业以水军屯平江，李饶以步骑屯浏阳，为湖南将许德勋所败，破浏阳寨擒饶。贞明五年，楚攻荆南，吴将刘信帅洪、吉等州兵自浏阳趣潭州，以救荆南，楚人引还。宋仍属潭州。元元贞初，升为州。明洪武十年，复为县。城周三里有奇，编户七十一里。

