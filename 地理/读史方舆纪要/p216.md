<!-- { "loadSidebar": true } -->
　　高林山县南六十里。山盘伏数里，林木高耸。山下有高林市，又南十里曰九峰山，其峰盘回九折，因名。○居巢山，在县西南八十里，谷间有石，研之如墨，因名墨山，唐改今名。《志》云：县西北十五里有龟头山，山形如龟，俯瞰湖滨。《城冢记》：山一名小陇山，昔尝置黄沙城于此，为戍守处，亦谓之龟头城。

　　万家山县西北二十里。山当四会之冲，一名回车弄，其南五里曰小佛岭。又小独山，在县东北四十里，四无山附，屹立干云，亦通途所经也。○金庭山，在县北九十里，即黄山也，与合肥县接界。《志》云：今县北九里有王乔洞，可容三百人。又白塔冈，在县南，道出无为州，南北朝时戍守处也。

　　○巢湖在县西南十五里，为巢湖东口。县境群川，多自巢湖导流。今有焦湖巡司。又有东口市，在县西十里，以近巢湖东口而名。

　　拓皋河县西北二十里。源出合肥县浮槎山，经柘皋镇，流入巢湖。宋刘败金人处也。

　　濡须水在县治南。自巢湖东口流经县前，一名天河水，俗呼马尾沟，东流经亚父山南，又东南流经七宝、濡须两山间，亦曰东关水，经无为州及和州境，注于江。旧《志》：县东南十里有石梁河，即濡须上流也。宋绍兴十一年，兀术屯拓皋，刘等自东关出清溪，两战皆捷，进兵与兀术夹石梁河而军，河通巢湖，广二丈余，命曳薪垒桥，须臾而成，遂渡河大战，兀术败走。

　　清溪河在县东南十五里。亦出巢湖，流合濡须水。宋刘自东关出清溪，拒金人处也。又有芙蓉河，亦在县东南十五里，出无为州接界之芙蓉岭，因名。东北流合于清溪。又有黄洛河，在县东六十里。旧《志》：黄落河经无为州北四十里，东流合濡须水云。

　　徐塘在濡须水东，亦曰徐曷。魏嘉平四年，吴诸葛恪于东兴作大堤，筑两城。魏人来攻，陈于堤上。恪遣丁奉等赴救，驰至东关，据徐塘缘曷，击魏人于堤上，大败之。甘露二年，诸葛诞谋举兵，因吴人欲向徐曷，请十万众以守寿春，是也。《志》云：徐塘盖在东关之东，今湮。

　　○东关县东南四十里，即濡须山麓也，与无为州和州接界。又西关，在县东南三十里七宝山上，三国时为吴魏相持之要地。又有三关屯，即东关也。关当三面之险，故吴人置屯于此。《吴志》：曹公出濡须，朱然备大坞及三关屯。皆东关矣。今详见前重险东关。

　　镬里在县西北，滨焦湖。吴太平二年，孙援诸葛诞于寿春，大发兵出屯镬里，废帝亮责留湖中，不上屯一步者，是也。又孔台，在县西拓皋镇，俗传夫子曾南游与弟子憩于此。台如圆坛，可容千人。

　　高井驿县西北六十里，道出合肥。《志》云：县治西有镇巢水马驿，此为高井马驿，陆道所经也。

　　六安州府西百八十里。东南至安庆府三百三十里，西南至湖广黄州府六百三十里，西北至河南光州三百二十里，北至凤阳府寿州二百里。

　　春秋时六国地。汉属庐江郡。晋因之。梁置霍州及岳安郡。后魏因之。周州废。隋初郡废，属庐州。唐初置霍州。贞观初，州废，改属寿州。宋政和八年，置六安军绍兴十三年，复废为县。景定五年，又升为军。端平初复为县，寻又升为军。元曰六安州，属庐州路。明初，属凤阳府，以州治六安县省入，寻改今属《志》云：洪武十五年以前，州属凤阳府，是年改今属，编户六十六里，领县二。今亦曰六安州。

　　州山川环结，号为险厄。自州之西南以迄于东北，皆崇山峻岭，蔽亏日月。肘掖光、蔡，襟带蕲、黄，出奇走险，风驰雨骤，不十日而中原震动矣。昔人谓申光蔡为天下枢，而六安又申光蔡之根柢也旧《志》：州封疆广衍，沃野千里，东有龙穴，西有武陟，霍岳镇乎南，沙河萦其北，万山磅礴，控引荆湖，千里平涂，直达梁、宋，实庐州之喉舌，淮西之要地也。

　　○六安废县今州治。古六国皋陶之后。《春秋》文五年，楚人灭六。《史记》：楚昭王〔五年〕，吴伐楚，取六。秦为六县，属九江郡。汉初，项羽大司马周殷叛楚，以舒屠六，举九江兵随刘贾、彭越会垓下。又汉封黥布为淮南王，都六。文帝时，分淮南为衡山国。武帝元狩二年，又别为六安国，治六县。后汉为六安侯邑，属庐江郡。建安十四年，庐江人陈兰据潜、六以叛，操遣张辽击平之。潜，即今霍山县也。吴嘉禾二年，攻合肥，分遣将全琮攻六安，不克而还。赤乌四年，诸葛恪攻六安，不克。六年，恪复袭六安，掩其人民而去。晋复为六县，仍属庐江郡。东晋末，废。《括地志》：故六城在寿州安丰县南百三十里。即此城矣。晋末，废。隋属霍山县地，亦曰驺虞城。唐开元二十七年，改霍山曰盛唐，仍移治于此。五代晋天福中，南唐改为来化县，寻复为盛唐县。周显德三年攻唐，淮南别将司超奏，败唐兵于盛唐，遂拔其城，既而唐兵来争，周将王彦升击破之。宋开宝初，改为六安县。政和中，为六安军治。元为州治。明初省。今州城周五里有奇，门四。

　　开化废县州西四十里。梁置。隋因之，属庐州。唐废。又应城废县，在州西南，隋末置。唐初属霍州。贞观初，省入霍山县。《志》云：州西百九十里有边城郡城，盖齐梁时所置。又有霍州废城，在州西五十里，或以为梁初置州于此。

　　马头城在州北。杜佑曰：晋永和中，谢尚镇马头城，在盛唐县之北。宋泰始二年，晋安王子勋举兵寻阳，署其属王广元为马头太守，军主黄回击斩之，亦此城也。又州西有英氏城，英氏，春秋时楚与国也。僖十七年，齐人、徐人灭英氏，即此。○白沙城，在县北十三里。《志》云：其地有两城，一名白沙，一名六合，相传汉高与项羽相拒处。又有东西二古城，一在州西十五里，一在州东南三十里。

　　○武陟山州西三十里。汉武南巡尝登陟于此，因名。《汉纪》：元封五年，南巡狩至于盛唐，宋白曰：盛唐县西十五里有盛唐山，当即此山矣。又州西七十里有独山，其地平旷，一峰独峙。相传唐末淮南将王景仁攻庐、寿，曾战于此。又齐头山，在州西南九十里，高千八百丈，层峰叠嶂，顶方四平，有泉出焉。

　　龙穴山州东五十里，州境名山也。山脊有龙池，味甘美，亦名龙池山。又番山，在州南十里，磅礴蜿蜒，为州之镇。又南四十里曰小霍山，一名青山，远接霍山之脉，因名。○洪家山，在州东南七十里，有寨四围，石崖险峻。宋绍兴中，有洪氏率里民保聚于此。

　　三尖山州西百里，有三峰插天。又寨基山，在州西百三十里，上有峡门。又有擂鼓尖，相传昔为乡人避兵之所，寨址存焉。○天柱山，在州西百七十里。其山耸削无附，因名。又州西二百里有黄巢山，相传黄巢曾屯兵于此。

　　董靖原山州南百二十里。山原平敞，周围有小径，相传宋绍兴中，里民董靖原避兵于此。有董家寨，今寨址犹存。○祖家山，在州西南百三十里，形势高耸，宋绍兴中，民多避兵于此。又西南十里曰文家山，山高九里，亦昔人避兵处，有文家寨。又州西南二百四十里有帽顶山。《志》云：山与河南商城县金刚台南北对峙，耸出层霄，其下有仙人洞，其相近者又有障山，以山如屏嶂而名。又汪家山，在州西南二百六十里，高千余丈，山势峭拔，中有石岩，甚深广。又黄石崖，在州西四十里，崖之南即霍山县界。

　　古路岭州西百五十里。盘回三十七折，始至其巅。又西三十里为遮日岭，山高径深，亭午始见日影，因名。○清风岭，在州西北二百二十里，接霍丘县界。又韩婆岭，在州西二百里，通商城县界，为群盗窜匿之处。又州西六十里有虎儿岭，林木茂密，虎育其中。

　　蝙蝠岩州南五十里同山冲内。其地有大同、小同二山，形相似也。岩阔四丈，深不可测，昔人尝于此避兵，有同山寨在大同山上。州南八十里又有松林岩，亦曰嵩寮岩，岩最深秀，今为僧寺。○霸王冈，在州西二十里，其相接者曰汉王冈，相传楚汉相距时筑垒处。又七里冈，亦在州西界。明正德中，流贼赵风子，自河南光山县走六安，官军追败之于此。

　　○淠水在州西。源出霍山，经州界，西北流入河南固始县境，又东北流经霍丘县及寿州界，入于淮。《水经注》所谓水也。一名白沙河。俗呼为二郎河，万历十七年，湖广黄梅贼曾繇此犯六安。○青石河，在州西南七十里，又州西百二十里有三元撞河，又西十余里有青龙河，皆流入淠水，以达于淮。

　　溶水州西七十里。源出齐头山，西北流入固始县界，合于史河。○马栅河，在州东南八十里，经舒城县之桃城镇，又东入于巢湖。

　　○九公寨在州西南六十里九公山上。山有九石，如人立，因名。又磨旗寨，在州西百里，又西百里有天堂寨。○西峰寨，在州南七十里，又州北三十里有赵家寨，皆南宋时里人保聚处也。

　　麻埠镇州西南九十里有麻埠河，置巡司于此。万历二年，添设把总，以防矿贼，而巡司遂革。又有和尚滩巡司，在州西北七十里。上土市巡司，在州南二百五十里，其地在霍山县境内，而司属州。《志》云：州西又有罗湖巡司，洪武二年设，十三年革，故址犹存。

　　英山县州西南四百里。东南至安庆府太湖县二百十里，南至湖广蕲州百八十里，西南至湖广蕲水县百二十里，西北至湖广罗田县七十里，北至河南固始县二百二十里。本罗田县之直河乡。宋淳间，立鹰山寨。咸淳初，更名英山。德二年，升为县，属六安军。元属六安州。今城周三里，编户二十七里。

　　○英山县东五十里。峰峦峭拔，为群山冠，上有井泉，县以此名。又楼子石山，在县东北七十里，上有楼子寨，昔人保聚处也。○密峰尖山，在县东南三十里，山峰错列，以形似名。又三吴山，在县南三十里，上有仙人台，宋末乡人段朝立保聚于此，亦曰师姑尖寨。

　　多云山县西北百里，接罗田县界。上有九井，常多云气，因名。说者曰：县境之山最险者曰多云，以蔽亏日月，人迹罕穷而名。多云之西，有天险曰岐岭，通湖广蕲水县，鸟道三日可东出豫境；西北一窦曰瓮门，束躯入内，广三百里，路通罗田；迤北则为虎头、木陵、大城诸关，通黄冈及河南光山、固始县。盖扼险出奇之处。今详见湖广罗田、麻城诸县。○天人山，在县西七十里，峰峦峻险，上有天人寨。又羊角山，在县北二十里，明隆庆三年，有倭寇数十遁至此，官兵讨诛之。

