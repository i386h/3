<!-- { "loadSidebar": true } -->
　　鄱阳县附郭。春秋时楚番邑。《史记》：楚昭王十二年，吴取番，楚恐，去郢徙若阝。秦为番县，吴芮为番令，称番君是也。汉为鄱阳县。高祖十一年，追斩黔布于番阳，即此。后汉仍属豫章郡。建安中，孙权置鄱阳郡治焉。晋、宋属鄱阳郡。齐仍为郡治。隋、唐以后，州郡皆治此。今编户三百四十里。

　　○鄱阳城在府东六十里故县渡。汉县盖治此，即吴芮所居也。后汉时，县亦治焉。建安八年，鄱阳山越乱，孙权使吕范讨平之。自晋以后，皆为鄱阳郡治。唐移于今治。《志》云：今府城本吴芮筑，广周七里。孙吴时，周鲂增九里三十步。或曰此即鄱阳故城，非今郡城也。郡城盖唐初所筑。宋绍兴间，史定之为守，因旧址增拓至十二里，元亦因旧址。至正二十四年，明太祖命改筑今城，自是以时营葺。有门六，城周九里有奇。

　　广晋城府北百五十里。沈约《志》：三国吴置广昌县。晋武帝太康元年，更名广晋，移鄱阳郡治此。齐属鄱阳郡，梁县废。唐武德四年复置，属浩州。八年，州废，县省入鄱阳。今浩州城，在府西北百三十里，与彭泽县接界，见前。

　　阳城府西北百二十里。汉初置县，属豫章郡。后汉因之。三国吴属鄱阳郡。晋仍为阳县。刘宋永初二年省。○武阳城，在府东五十里。《名胜志》：府东北六十里南和乡有武阳县故址。《汉志》注：鄱阳县有武阳乡，右十余里有黄金采，采者，采取金之处。或曰梁陈时盖尝置县于此。又英布城，在府西北百五十里，汉初吴芮筑以居布。布，芮婿也。汉高十一年，布败于淮南，走渡江，为长沙哀王所诱，至番阳，番阳人杀之于兹乡，盖即此地云。又吴芮观猎城，《志》云在鄱阳故城西十八里。

　　○芝山府城北一里，形若负，为近郭之胜。本名土素山。唐龙朔初，山巅产芝，因名。郡别名芝城以此。又荐福山，在府城东一里督军湖北，山下旧有万松关、百花洲，今废。○马迹山，在府东北三十里。山势崇旋，众峰环拱。《道书》以为第五十二福地。《志》云：府西三十里有尧山，相传尧时洚水，避难者居其上，因名。徐湛《记》：郡有尧山，地皆饶衍，遂益食而为饶。又府西有莲荷山，在彭蠡湖中，望之如荷叶浮水上。莲荷山南十余里曰表恩山，山滨彭蠡湖，每春水涨，则山在湖中。

　　巍石山府东南八十里。一名狮子山。高十丈，自顶至趾皆石，岩峭壁，下临溪流。山下有龙居寺，岳武穆尝提兵过此，题诗寺壁。《舆程记》：自狮子山至浮梁县一百十里，为往来通道。又白鹿山，在府东五十里。《志》云：道出乐平，此为中路也。○韩山，在府北六十里，上有韩信庙，因名。亦曰寒山，一名安山。明宣德中，建淮藩于郡城，此为窀穸之所。

　　鄱阳山府西北百十五里鄱阳湖中。初名力士山，亦名石印山。《三国志》：孙皓天玺元年，鄱阳历陵有山石文理成字，吴人谓石印封发，天下太平。《江表传》：历陵有石山临水，高百丈，其三十丈所有七穿骈罗，穿中色黄赤，俗相传谓之石印，即鄱阳山也。历陵，今九江府德安县。孙吴时，山盖当二县之界。○独山，在府西北百五十里，高二十丈，峭石滨湖，亦名独角山。又石步山，在府西北百有四里，中有石室如堂殿，多烟霭，不可入。

　　郭璞山府东百十里。盘亘五十里，崇高百仞，为鄱阳群山之冠。璞尝寓此，因名。或云山本名阳山。○八棱山，在府北六十里，峰峦攒起，高百仞，亘数十里。又大小岩山，在府北一百七十里，两岩对峙，高千仞，盘据四十余里。《志》云：府北百四十里有浩山，接彭泽县界。

　　○鄱江府城南门外。其上源一自江南婺源县，汇诸山溪水，流经德兴、乐平二县界。一自江南祁门县，会诸山溪水，流经浮梁县界，入鄱阳县境，复会流而西，至城东门，又经城南，而广信以西诸水皆流会焉。环城流至西北，复分为二，俱入鄱阳湖。一名双港水。宋绍兴二年，置孳生马监于双港，是也。又城南江中有石氵祭潭，中有蛟，名怀蛟水。唐刺史张栖真尝标《孝经》以示训，亦曰孝经潭。又《志》云：鄱江之滨多柳，宋知州史定之所植，以休息行人，今呼史公柳，亦曰柳林港。

　　鄱阳湖府西四十里，即《禹贡》彭蠡也。隋始曰鄱阳，以鄱阳山所接而名。与南昌、南康二郡分界。详见前大川鄱阳湖。

　　东湖在府城东，下流入鄱江。相传秦番令吴芮习水战于此，有督军台，因亦名督军湖。又澹津湖，在府城中央，一名市心湖，纳一城之水，穿城而出，合于鄱江，水虽浅而大旱不竭。○珠湖，在府城西南，余干县境之水皆会流于此。又乐平、浮梁之水亦皆来会，绕郡城，由饶河口入鄱阳湖。《志》云：县境诸水会于鄱湖者为大合，会于珠湖者为小合云。

　　白沙在府西。水路百二十里，沙白如雪。《史记索隐》：豫章东北二百里接番阳界，地名白沙，有小水入湖，名白沙湖。白沙东南八十里有武阳亭，又东南三十里地名武林，当闽越之京道。汉元鼎中，东越王余善使吞汉将军入白沙、武林，既而武帝使杨仆出武林，王温舒出梅岭，下濑将军甲出白沙，以击东越，即此也。梅岭，见赣州府宁都县。○洲，在府西南二十五里。唐贞观中，天忽雨雹，因而生蚌，自后土人往往采珠于洲中。又螺蛳洲，在鄱阳旧县城东三里。《志》曰：螺蛳洲为鄱江之上流，两岸夹汀，其水最清。隋梁文谦刺饶阳，嗜此水，后人思其廉，因名为清洁湾。

　　邵父堤府东北三里。唐建中初，刺史李复筑以捍番江，百姓思其德如召父，因名。又有马塘，在府东北四里。唐刺史马植筑以灌田，因名。《唐志》云：府北六里有土湖，亦马植所筑，今堙。

　　○棠阴镇府西九十里。有巡司。又府北百九十里，有石门巡司。皆明初置。《志》云：府北有童敏故城，隋末袁斌率邑人避寇处。又有永平监，在府城东，唐所置铸钱处也。宋亦为永平监，元废。今为永平关。○芝山驿，在府城西南。元置。明因之。相近有鄱阳递运所，后以驿兼领。又柴栅河泊所，亦在府城西南。明洪武初，自府东柴栅改置于此。又新义站，在府北。又北有鲁城站，接江南建德县之石门站，为北出之径道。

　　大阳埠府东北百里，路出浮梁。《舆程记》：府东北二十里曰磨刀石，又六十里曰鸳鸯岭，又十里即大阳埠也。又府东北四十里有程家渡，又东十里为顾园渡，亦自府出浮梁县之道。○八字脑，在府西三十里。明正德中，伍文定败宸濠之兵于此。《舆程志》云：府十里为竹鸡林，又二十里为八字脑，又二十里为团砖，又二十里为棠阴巡司，接南康府都昌县界。又表岸口，在府西南三十里，又西至康郎山三十里，盖自府城西出鄱阳湖之口也。

　　余干县府南百二十里。东至万年县六十里，东南至安仁县百二十里，东北至浮梁县二百六十里。春秋时为越之西界，所谓干越也。汉为余汗县，属豫章郡。汗，音干。后汉因之。三国吴属鄱阳郡。晋因之。刘宋改汗为干。齐、梁仍旧。隋平陈，县属饶州。唐、宋因之。元元贞初，升为余干州。明初，复为县。旧有城，唐元和中筑，寻废。明嘉靖四十一年，复营筑。隆庆初，增修。万历八年，又复葺治，城周三里。今编户二百六十里。

　　○玉亭废县在县东南。唐武德四年，析余干县地置，属饶州。七年，省入长城县。八年，复省长城入余干。又白云城，在县治西，相传隋末林士弘所筑。

　　○余干山在县治东。两峰回曲相向，状如羊角，本名羊角山。一名双覆峰，一名冠山。多奇树怪石，前瞰琵琶洲。唐天宝六载，改今名。县治西一里又有藏山，悬崖峭壁，上有梅岩。○冕山，在城东五里，与冠山相对。相传隋末林士弘退保余干，敌至，市民避此山得免，因名免山。后以邑有冠山，改今名。又玉马山，在县南十里，山下有白石如马，俗称白马山。唐天宝间，改今名。《志》云：山自抚州南城县过入临川县，凡历三邑，乃分一支入县境。又石虹山，在县北十里，有横石跨水，文彩若虹。又有一石室，甚广，旁列石障如屏。

　　康郎山县西北八十里，滨鄱阳湖，湖之南涯也。相传有康姓者居此，因名。一名枕浪山，谓能与风涛抗也。讹曰康郎。明初，陈友谅围南昌，太祖率舟师赴救，友谅解围，东出鄱阳迎战，相持于康郎山。友谅屡败，欲退保湖北之鞋山，明师先至罂子口，横截湖面，友谅不得出。今忠臣庙在其上，盖祀与友谅战时死事诸臣云。《舆程记》：山在湖中，为风帆之表帜。东至袁岸口三十里，道出饶州。东南至瑞虹八十里，道出安仁及抚州、南昌。西至团鱼洲二十里，道出南昌。东北至饶河口五十里，道出都昌、饶州。北至都昌六十里，道出南康、九江云。又洪崖山，在县西北六十里，濒鄱阳湖，相传晋道士张氲隐此，因名。

　　武陵山县东北三十里。陵，亦作林。《汉书·东越传》：余善使吞汉将军出武林、白沙以御汉，即此武陵也。元末兵乱，邑人吴宏立营于此，曰武陵营。山下有溪，为武陵塘，亦曰武塘，俗名后溪。又万春山，在县东北七十里，两峰峭拔，中有天池，水清而味甘。又黄蘖山，在县东南七十里，中宽外固，攒峰峭壁，灵泉异木，俗谓之小庐山。○李梅峰，在县南八十里，高百丈，周三十余里，南接抚州府东乡县界，初名平原峰，又名贞女峰。五代时有李峻、梅用者，读书其上，因名。又石螺峰，在县西南五十里，峰有石室，中如螺。又万斛峰，在县东北七十五里，去万春山五里，接万年县界，高耸突出。斛，或作鹄。

　　○康郎湖县西七十里。即鄱阳湖之南涯，因康郎山名。又族亭湖，在县西八十里，湖中流与南昌县分界。后汉时邑人张逸封族亭侯，湖因以名。一云湖在县西四十里。又担石湖，在县西北。《通典》：鄱阳郡西百七十里至担石湖，中流与南昌分界。

　　龙窟河县西南十五里。安仁县锦江、白塔河之水会于此，西流入鄱阳湖。《邑志》：县境之水自锦江经县南四十里之霞山，又西径大溪，至桐口滩分流，其一支西北出亻布村，走龙窟，受润陂水，注瑞虹。又一支东北径八字嘴，走冯田渡，过黄坊，注珠湖，至饶河口。又一支全繇八字嘴径破穴入城前，走西津，又自城前分新开河入市湖，出西津北折，分派入珠湖，皆汇于鄱湖。

