<!-- { "loadSidebar": true } -->
　　州水陆四冲，为蜀重地。后汉初讨公孙述，吴汉进据广都，而臧宫破延岑于广汉见潼川州射洪县，进拔绵竹，破涪城绵竹，见上德阳县，斩公孙恢，复攻拔繁、郫，与吴汉会于成都。先主入蜀，自江州北繇垫江径指涪城。既而北屯葭萌葭萌，见保宁府广元县，还取蜀，复屯涪城。后主延熙四年，蒋琬请自汉中徙屯涪时琬欲以姜维为凉州刺史，御制河右，而自徙屯涪，曰：涪水陆四通，惟亟是应。若东西有虞，赴之不难。及邓艾侵蜀，至阴平，言于司马昭曰：若从阴平由邪径经汉德阳亭趋涪德阳亭，见龙安府平武县，出剑阁西百里，去成都三百余里耳。又梁天监四年，魏梁、秦二州刺史邢峦遣其统军王足入剑阁，破梓潼，进逼涪城。峦表言，建康、成都相去万里，陆行既绝，惟资水路胡氏曰：自襄阳西行遵陆，可以至蜀。梁州既入，魏则陆路绝矣，水军西上，非周年不达。今自南安向涪南安即剑州，方轨无碍，脱得涪，则益州乃成擒之物。臣之意算，正欲先取涪城，以渐而进。若得涪城，则中分益州之地，断水陆之冲，彼外无援军，孤城自守，何能复持久哉！盖魏得剑阁，进取成都，涪当其冲。梁兵由内水而上救成都内水即涪水，涪亦当其冲矣。承圣二年，西魏宇文泰遣尉迟迥取蜀，入剑阁，至涪水，潼州刺史杨乾运以城降。迥分军守之，进袭成都。唐中和四年，杨师立据东川，进屯涪城以逼成都，为高仁厚所败。宋乾德三年，王全斌伐蜀，兵至魏城，孟昶出降。今自剑门、阴平两道入蜀，必以绵为会军之所，控扼西川，推为要害，不虚矣。

　　○巴西废县在州治东五里。汉涪县也，属广汉郡，以城临涪水而名。后汉亦曰涪县。建武十二年，吴汉入蜀，别将臧宫拔绵竹，破涪城，斩公孙恢。《华阳国志》：元初二年，广汉自绳乡移治涪，后移治雒。建安十六年，先主自江州北由垫江水诣涪。蜀汉炎兴元年，诸葛瞻拒邓艾于涪，为艾所败。继而钟会亦至涪，姜维等诣会降。晋曰涪城县，属梓潼郡。时亦谓之涪陵。太安二年，李特败没于少城。其党任臧自德阳退屯涪陵，是也。永嘉二年，谯登举兵攻李雄，进据涪城，雄攻之不能克。五年，李骧拔涪城，登死之。自是，终李氏之世，恒以涪为重地。咸康四年，李寿自涪袭成都，克之。遂僭称帝，改国号曰汉。永和三年，萧敬文据涪城以叛。八年讨斩之，寻移置西夷校尉于此。兴宁三年，梁州刺史司马勋谋据蜀，引兵入剑阁攻涪。西夷校尉丘弃城遁，遂围益州，寻讨平之。既而为梓潼郡治。宁康初，没于苻秦。太元九年，复入于晋。义熙初，谯纵等作乱，袭杀西夷校尉毛瑾于涪城，遂陷成都。九年，刘裕遣朱龄石伐谯纵，纵使谯道福将重兵镇涪城，以备内水。宋复曰涪县，亦为梓潼郡治。元嘉九年，益州贼赵广等作乱，陷涪城，以其党程道助镇之。明年，裴方明等克涪城，贼党奔散。梁天监四年，魏将王足破梓潼，进逼涪城。蜀人震恐，既而引去。十三年，魏复遣将窥蜀，分命梁州刺史羊祉出涪城，不克，寻改置巴西郡，又为潼州治。承圣二年，杨乾运为潼州刺史，密降于西魏。魏将尉迟迥至涪水，遣将据其城，进袭成都。西魏皆因梁旧，又改涪县为巴西县。《寰宇记》：西魏分涪县，别置巴中县。隋改涪县曰巴西，而以巴中县省入。今正史不载也。隋开皇中，为绵州治。唐亦曰巴西县。自是州郡皆治此。元省。《城邑考》：州城宋筑。明成化初，因故址以石。弘治以后，屡经修葺。今城周九里有奇，门四。

　　魏城废县州东北六十五里。本涪县地。西魏析置魏城县，属巴西郡。隋郡废，县属绵州。唐因之。后唐同光四年，李继岌灭蜀，还至武连，李绍琛将后军至魏城，遂谋为变。宋仍属绵州。元至元二十年省。李膺《益州记》：肆溪东五十里有东西井，井西为涪县界，井东为魏城县界。今有魏城镇巡司。武连，见剑州。

　　盐泉废县州东百十里。本魏城县地。唐武德三年，析置盐泉县，属绵州。宋因之。元省。《寰宇记》：盐泉县有盐井，居民得采漉，四方贾贸者走集焉。○涪城废县，在州东南四十里，今详见潼川州。

　　○富乐山州东五里。山高广，为众山之秀。相传先主入蜀，刘璋延之此山，望见蜀全盛，饮酒乐甚，因名。《元和志》：州有东西门，东门久塞，富乐山气所冲，门开则丧乱。宋元嘉初，太守王怀素开之，果致丧败，自尔复塞。《益州记》：州东五里有金山，东临涧水，即富乐山矣。隋因以名郡，又绵山，在州治北二里，州以此名。

　　猿门山州北二十五里。上多猿，二峰竖立如门，旧有猿门戍。又圣水山，在治北六十里，上有龙湫，其相接者曰山，上有九龙洞。○天池山，在州北五里，又州东三十里亦有此山，皆高耸。《志》云：州北一里有走马岭，端直平坦约长十里，其隘处仅容一车，为州之主山。

　　○涪水在州治东。自剑州界流经彰明县西。又南流经州城西，绕流于城东南，而入罗江县界，亦谓之绵江，因州以名江也。《志》云：绵州亦谓之左绵，以绵水经州左云。五代唐同光三年伐蜀，前锋李绍琛至绵州，蜀人断绵江浮梁，水深无舟楫可渡。绍琛以悬军深入，利在速战，乃乘马浮渡，从兵得济者仅千人，溺死者亦千人，遂入鹿头关。《图经》：州治西一里有饮马渡，又西里许有巴西渡，皆涪江渡口也。余详见大川涪江。

　　安昌水州西五里。一名龙安水。源自石泉县东，流经安县北入州界，经州西北三十里，有横山渡。又东南入于涪水。《州志》云：巴字水在城西四里。涪水自北经城西，折而东南。安昌水自州西迤逦绕城东南，汇于州南之芙蓉溪，成一巴字，每江涨，登山望之，天然甚肖。○潺水，在州东五里，源出剑州梓潼县界之潺山，流经州东三十里，有石盘滩渡。又西南入于涪水，《寰宇记》：潺水源有金、银、铁，民得采以为业。又芙蓉溪，在州治东南二里。《志》云：源自江油县来，又南入于涪水。

　　广济陂州南六里。唐垂拱四年，长史樊思孝令夏侯因故渠开引渠溉田，凡百余顷。又雒水堰，在废魏城北五里。《新唐书》：贞观六年，引安西水入县，民赖其利。安西水或以为即潺水。《志》云：今州境有边堆、泉水、野茅、石草、永通等十三堰。

　　○钟阳镇在州东北。唐景福初，洋州帅杨守忠侵东川，不果，将趋绵州，西川将李简邀败之于钟阳。又破其党绵州刺史杨守厚于铜。铜镇亦在州东境。○金山驿，在州治北，陆道所经也。

　　罗江县州南九十里，西至汉州德阳县九十里，东至潼川州七十里。汉涪县之孱亭也。晋末置万安县，属梓潼郡。宋、齐因之。梁末移治潺亭，改曰潺亭县。西魏复曰万安，置万安郡。隋郡废，县属绵州。唐因之。天宝初改曰罗江县。宋、元迄今仍旧，城周不及四里有奇，编户三里。

　　○万安城在县西南。晋置县于此，后移今治。《志》云：县西一里有故万安驿，即旧县治也。

　　○大霍山县西南十里。亦名罗山，上有龙洞。又龙池山，在县西南三里，以池上有石如蟠龙也。又潺山，在县北三里，或以为潺水所出，似误。

　　○罗江在县治东。县之右水自安县来，即安昌水也。左水自绵州来，即涪水也。合流南经此，蹙成罗纹，县因以为名，亦谓之纹江。《志》云：县北二里有芙蓉溪，一名蚌溪，一名三柴水，亦即罗江异名也。安昌水、涪水与芙蓉溪汇流而入县界，因名。

　　黑江在县西北。自安县界南流入境，下流会于汉州之绵水。五代时，董璋破西川兵于黑水，遂克汉州，是也。《通鉴》作赤水。胡氏曰：在汉州东南。今见简州赤水。○茫江堰，在县北五里。唐永徽五年，县令白大信置堰，引绵竹县之射水，溉田入城。县北十四里又有杨树堰。唐贞元二十一年，县令韦德筑堰，引安县之折脚堰水溉田。《志》云：今县境有茫江、泉水、玉女、马山、回龙、云龙等十九堰。

　　○白马头县西十五里。与德阳县鹿头关相对。山至险峻，有小径仅容车马，三国时营垒也。其下名落风坡，相传庞士元侍昭烈至此，卒于流矢下。《新唐书》罗江县有白马关。明初置巡司，今废。

　　彰明县州北九十里，东北至龙安府江油县九十里。汉涪县地。晋移益昌县于此，属巴西郡。宋、齐因之。西魏改曰昌隆县。隋属绵州。唐因之，先天初改曰昌明县。五代唐讳昌，改曰彰明县。宋因之。今土城不及二里，编户三里。

　　○兴圣废县在县西南。刘句曰：唐武德三年，分昌隆置显武县。神龙元年，改曰兴圣。开元二年，并入昌明。未几，仍分巴西、涪城、万安三县地置兴圣县。二十七年复废之。

　　○大华山县东北三十里，与龙安府江油县接界。又县北二十里有灵台山，山高秀，亦名天柱山。又兽目山，在县北五里有百汇龙潭，上下凡三潭，其水常流，产茶，曰兽目茶。又县西北四十里有附子山，产附子。

　　大匡山县北五十里。一名大康山，声相近也，又名戴天山。县北三十里曰小匡山，亦曰小康山，又名翰林山，相传李白读书处。其西相接者曰石磬山。○窦山，在县北六十里，山幽胜。唐天宝中，窦隐于此。《寰宇记》：县东南一里有孟津山，西魏自让水乡移县于孟津里。是也。又天仓洞，在县北五十里，洞有三，极险，架石为桥以渡。

　　○涪水在县东三里。自剑州流入界，又南入绵州境。○廉水，在县北一里，源出平地，或云，出龙安府境，流经此合涪水。又让水，在县西五里，亦自龙安府流入境，东流合涪水。范柏年对宋明帝曰：梁益间有廉泉让水，谓此也。杜佑曰：昌明县有廉山让水。宋白曰：县有清廉、让水二乡云。

　　香溪在县西。唐贞观七年，醴泉出绵州之香溪，是也。今有香溪堡，入安县界。○龙备堰，在县东。又县境有湖中、永安、永丰、罗村、野坝等十堰。

　　茂州府西北四百五十里，东至绵州四百里，南至彭县三百七十里，西南至威州二百二十里，北至叠溪所一百二十里。

