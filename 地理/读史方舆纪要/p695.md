<!-- { "loadSidebar": true } -->
　　淳安县府西百六十六里。南至遂安县六十三里，西北至南直徽州府一百八十里，东北至分水县百四十六里，北至杭州府昌化县二百三十五里。汉丹阳郡歙县叶乡地。后汉建安十三年，孙吴析置始新县，为新都郡治。晋为新安郡治。宋、齐以后因之。隋废郡，改县曰新安。仁寿中，又为睦州治。大业初，改县曰雉山，为遂安郡治。唐初为睦州治。文明初，县复名新安。万岁通天初，郡改治建德县，仍属焉。开元二十年，改曰还淳。永贞元年，又改为清溪县。宋因之。宣和三年，平方腊之乱，改曰淳化。绍兴中，始改今名。《城邑记》：县旧有城，南枕清溪，北连冈阜，相传后汉建安十三年，孙权使贺齐平山越时所筑。隋、唐因为郡治。其子城周二里有奇，即今县治也。西有故城址，则外城也。大都堙废，未经改筑。今编户六十一里。

　　○始新城在县西六十里威平镇。吴贺齐本置县于此。隋徙雉山下，在今县南二里。唐神功初，又移今治。县西三十里普慈山上有太子城，或云孙吴太子和尝避难于此。

　　○雉山在县治西南。隔江，形如蹲雉。隋以此名县。又灵岩山，在县东北六里。山周十二里。吴永安中有黄龙见，名曰龙山。唐元和中，改今名。俯瞰清溪，与雉山对峙。又小金山，在县西十里。屹立青溪中，拟于京口之金山。

　　都督山县西六十里。或曰吴贺齐督兵驻此，一云方俨为汉都督驻镇处也。极高峻，临江。山去威平镇六里，今有永平巡司戍守。又并桃山，在县西北六十里。高出众山之上，登其巅，杭、歙、衢、婺之境，宛在目前。自下望之，如二桃然，因名。○云蒙山，在县南三十里。《志》云：山高五百丈，周七十里。县境之大山也。

　　蔗山县东北三十八里。《志》云：昔尝种蔗于此，因名。山分八面，水流十派，上有平田数顷。又重坑山，在县东八十里。山有二坑，或云即息坑也。宋宣和初，方腊作乱，两浙将蔡遵等讨之，败死于息坑，即此。

　　双柏岭县东二十里。其并峙者曰真坞岭，当往来驿道，崎岖连亘。又赤石岭，在县西六十里。一名河上岭，石壁临江。又西十里有方壶岭，亦临江为险。○辽岭，在县南七十五里，分淳安、寿昌二县之界。山高溪迅，悬崖绝壁，无路可通，旧惟水道往来。成化间，凿为坦道。又白鹤岭，在县东北百里。有仙鹤泉。明初胡大海取徽州，元将胡纳退保遂安，大海追败之。纳东走，大海复追之，战于白鹤岭，纳败死。

　　威平洞县西七十里。一名青溪洞，一名帮源洞。宋宣和二年，贼方腊据此作乱，连陷州郡。三年，韩世忠击败之。贼深据岩屋为三窟，诸将莫知所入。世忠潜行溪洞间，挺身捣其穴，擒腊以出。贼平，改今名。相近为梓桐洞，今曰梓桐乡。《宋史》：青溪县境有梓桐、帮源诸洞，皆落山谷幽险处，方腊据以作乱。

　　霖岩洞县东五十里。峰峦千仞，下多源泉，引流溉田，岁旱不涸。又有仙居洞，在县东南五十里。有数洞相通。○保安岩，在县东北六十里。五季末，里人多避乱于此，因名。

　　○新安江县南一里。一名青溪。自徽州府歙县东流入境，绕县治前。又东至府城南，合于婺港。唐光化三年，淮南宣州将康儒攻睦州，食尽，自清溪遁归。盖由水道出徽州还宣州也。今江流上下各有滩数十处。

　　辽溪在县南六十里芝山下。源出辽岭北，流注于新安江。《志》云：环境之水，以溪名者凡数十处，皆流注于新安江。

　　栅源县东北四十里。吴贺齐与山越战，树栅于此，因名。又三潭在县西百里。崇冈僻峤，潭潴其间。《志》云：源出昌化县之昱岭，汇流于此。

　　○锦溪关县东六十里。其地有小溪岩，怪石岩，水陆皆险。嘉靖中，置关于此，以御矿寇，因改今名。下有小溪渡。○新安驿，在县城西。旧名清溪驿，宋置，前朝废。

　　威平镇县西六十里威平洞口。宋平方腊，置巡司戍此。今曰永平巡司。又港口镇，在县东二十里。宋宝元二年，置巡司于此。今因之。《志》云：港口司置此。县南三十里又有港口镇。又街口镇，在县西八十里，与徽州府分界，亦有巡司。○茶园镇，在县东五十里。下有茶园渡。又渡市镇，在县北二十五里。宋、元以来，俱为戍守处。

　　遂安县府西南百八十里。东北至淳安县六十三里，西北至南直徽州府百七十里，西南至衢州府开化县百二十里，南至衢州府百七十八里。本歙县南乡之安定里。后汉建安十三年，孙氏析置新定县，属新都郡。晋改今名，属新安郡。宋、齐因之。隋初县废。仁寿四年，复置，属睦州。唐、宋因之。旧无城。前朝正德八年，筑城以御寇。万历二年，复修筑以御矿贼，周四里有奇。编户六十四里。

　　○雾山县东南二里。孤峰峭立，为邑之望。或以为婺山之讹也。又长垓山，在县西五里。两山壁立，道狭多阻，元末邑人尝扼此以拒贼。又西二里曰石英山，山产白石英，唐时以供贡。又有洪铜山，在县西南七十里。《志》云：唐时置场采铜于此。

　　武强山县西六十里。与歙之白氵祭诸岭相错，峰峦险阻。唐末乡兵保聚于此，拒破黄巢，今山麓有黄巢坪。万历中，尝易为靖武山。○高乔山，在县西六十五里，近开化县界。层峰叠嶂，溪谷迂回。正德八年，流寇由开化马金岭突犯，尝筑寨于此，以遏其冲。又高峰山，在县西南五十里，高峻为群山之冠。

　　黄连岭县南八十里。岩石峻险，路达西安。又有猥岭，在县南五十里，间道可达常山县。○积雪岭，在县西八十里，路出休宁。又县西南八十里有马金岭，与开化县分界。

　　○武强溪在县城南。源出武强山，亦名靖武溪。东南流，至三渡口，与双溪会流，阔数十丈。又绕流八十余里，达县郭南。复东北流，四十里入淳安县界。又二十余里注于清溪。

　　双溪在县西。源出歙县界之石岭，分为二流，既而复合，至县西南五十八里之三渡，合于武强溪。《志》云：三渡，路出开、衢之通道也。○罟网溪，在县东南五十里。源自衢州流入县界，又东北入武强溪。又龙溪在县东一里，出淳安县界，南流经此，入武强溪。

　　○凤林镇县东南四十里。罟网溪经此，亦曰凤林溪。宋建炎初，置巡司。绍兴初废。明初复置，今废。○新定驿，在县治东，宋置。今废。

　　寿昌县府西南九十里。东南至金华府兰县七十里，西北至淳安县百二十五里，西至遂安县百四十五里，南至衢州府龙游县百二十五里，西南至衢州府治百七十里。汉富春县地。吴置新昌县，属吴郡。晋改今名。梁属新安郡。隋并入新安县。唐永昌初复置，载初元年废。神龙初复置，属睦州。宋以后因之。旧有城，即唐神龙中置，后废。今编户三十六里。

　　○新昌城在县西永平乡。孙吴时置县于此。晋改曰寿昌。唐神龙初，移县于郭邑里，寻又移于县西七里之白艾里。筑城周一里有奇。后复还今治，故城遂废。今其地名故城坂。

　　○彭头山县治西一里。唐景福中，县令戴筠开湖于山下，谓之西湖。以灌东郭之田，余浸入于艾溪。又县南三里有仙池山，一名南山。山巅有池，乡民遇旱，为机以泄池水，溉山下之田。《图经》：城东一里有青龙山，脉自西来，临绕艾溪。又东二里有金姑峰，峰顶峻削，下临艾溪。○岩山，在县北六里。有三峰，高数百丈，顶上有石，回抱如负。

　　金台山县南十五里。县山之最高者，其南有冠山，壁立千仞，登之可尽龙游、兰溪诸胜。○砚山，在县南三十里，为金、衢、严三郡之界。又县西南二十里有大慈岩，登之可览金、衢二郡之胜。又岩峒山，在县东南三十里。山有华盖、罗帽、玉露、庆云、景星凡五峰。而华盖最高，南属金华，北属严州。

　　过浴山县北十八里。下有龙潭，潭上有洞穴，名曰龙门。深邃莫穷，泉流灌注，溢而为溪，环绕县北。○天湖山，在县西二十里。山上有池，流下溉田，冬夏不竭。又县东二十五里有高湖岩，顶平如掌，广三十余亩，四畔皆岩，惟一径可通。

　　梅岭县西南四十里，接龙游县界。宋建都临安时，此岭最为要道。凡闽、蜀、江西、荆湖、二广、云南、八番、海外诸国来者，皆经其下，亦曰梅峰。元时尚为戍守处，今皆取道于兰溪。○长岭，在县东南二十五里，路通金、衢、宣、歙四郡。岭半有泉，下注为池。《志》云：县西七十五里为黄连岭，与遂安接境。西北五十里为玳瑁岭，与淳安县接境。

　　○寿昌溪在县西。源出县西南六十里之鹅笼山，流至县西二十里，与交溪会，曰大同溪。又绕流至县治西一里，曰艾溪。历郭南至县东七里，曰淤曷溪。又经县东北十五里之湖神坂，曰湖神溪。流长九十里，出寿昌港口。又东北绕苍山，入新安江。县境之水，悉汇入焉。《志》云：由县治东北至新安江，凡三十五里，即建德县境也。

　　常乐溪县南三十里。源出龙游县之天池山，入县境，会众山之水。又东南流，出兰溪界，入于东阳江。○交溪，在县西二十里。源出县西四十里之魏驮山，东流合于寿昌溪，而为大同溪。又西溪在县西南四十里。源出梅岭，下流入于艾溪。

　　○西坞寨在县西南梅岭。路出龙游，旧设上梅巡司于此。又大源口寨，在县西四十里。旧置社田巡司于此，今废。又共岩寨，在县东南二十里赤孤山。长岭寨，在县西南二十里桃平山，正德间为戍守处。○寿昌驿，在县南，县西又有白艾驿，俱宋置。今废。

　　分水县府东北百五十五里。东至杭州府新城县九十五里，东南至桐庐县八十里，西至淳安县百四十六里，北至杭州府於潜县六十二里。本桐庐县西乡地。唐武德四年，析置今县，取桐庐江水中分为名。七年省。如意初复置，改曰武盛。神龙初，复曰分水县，属睦州。县无城。今编户十八里。

　　○昭德城在县西北嘉德里。唐宝应二年，析分水置昭德县。大历六年省。宋为昭德驿。

　　○双溪山在县治北，县之主山也。又北二里曰黄潭山，天目诸溪绕其下。又天禄山，在县北十里。溪流环绕其下，曰印渚溪。为邑之胜。一名砖山。○崤山，在县东四十里。其最高处曰赤岩尖，登之可见数百里。

