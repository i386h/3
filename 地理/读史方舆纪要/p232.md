<!-- { "loadSidebar": true } -->
　　○丛山关在县北三十里永安镇，与宁国县接界。有关城。《舆程记》：自关而北三十里为沙岭，又北二十里，即宁国县之尘岭，又繇县而东凡百里，有老竹岭，高二里，路出浙江昌化县。○岭关，在县西北十五里太平镇，有关城。又新岭关在县西北二十里，佛岭关在县东二十里。县东南三十里又有梅岭关。

　　濠寨在县西二十五里。地名冯村，今有巡司戍守。又西坑寨，在县东六十里，元置，又置镇守军营于此，明初改置巡司戍守，正统初废。又大谷务，在县北四十里锦谷村口，又县东有坑口务，俱元置，明初废。

　　附见：

　　新安卫在府城内，洪武初置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷二十九 

卷二十九
　　◎南直十一

　　◇徐州东至淮安府邳州百八十里，西南至凤阳府寿州四百八十里，西至河南归德府五百十里，北至山东兖州府三百六十里。自州治至江宁府一千里，至京师二千里。

　　《禹贡》徐州之域，古大彭氏国也。春秋、战国属宋，后属楚。秦属泗水郡。项羽自立为西楚霸王，都此孟康曰：陈为西楚，江陵为南楚。此为东楚，项羽改为西楚，而以吴为东楚。汉为楚国。地节元年，改为彭城郡，寻复故。后汉亦为楚国，章帝改为彭城国。晋因之，仍立徐州，以为重镇东晋初，徐州陷没，元帝侨置徐州于淮南，又置南徐州于江南，其后移改不恒。太元九年，复置徐州于此。义熙七年，又改为北徐州。今详见州域形势。宋亦为徐州及彭城、沛二郡。泰始中，没于后魏，亦置徐州及彭城郡后魏置东南道大行台于此。东魏及高齐因之。后周改置总管府。隋初废郡。炀帝废州，仍曰彭城郡。唐复为徐州。天宝初，亦曰彭城郡。乾元初，复为徐州。贞元十六年，建武宁军。咸通十一年，改为感化军。石晋时，复曰武宁军。宋仍为徐州亦曰彭城郡武宁军节度。金因之。元亦曰徐州，属归德府。至正八年，升徐州路。十二年，改曰武安州。明初，复曰徐州，隶凤阳府，寻直隶京师编户一百五里，领县四。今仍曰徐州。

　　州冈峦环合，汴泗交流，北走齐、鲁，西通梁、宋，自昔要害地也。后汉建安末，孙权欲取徐州，吕蒙曰：徐州地势陆通，骁骑所骋，今日取之，操后旬必来争。盖其地为许、洛襟要，蒙以车骑，非步兵所能敌。江南之力，是时未可以争中原也。及晋人南渡，彭城之得失，辄关南北之盛衰。太元九年，时河南城堡多附于晋，谢玄欲使朱序屯梁国，自屯彭城，以北固河上，西援洛阳。朝议不允，既而黎阳以南，遂至骚动。隆安二年，后魏取后燕之滑台，慕容德与诸臣韩范等谋先据一方，以立基本。张华曰：彭城，楚之旧都，可攻而据之。潘聪曰：彭城土旷人稀，平坦无限，且晋之旧镇，未易可取，又密迩江淮，夏秋多水，乘舟而战者，吴之所长，我之所短也，不如取广固而据之。盖是时慕容德之势不能取彭城，彭城为晋必争之地，虽取之而不能保，较之曹魏，有主客悬绝之分也。宋王玄谟曰：彭城要兼水陆。其地南届大淮，左右清汴，表里京甸，捍接边境，城隍峻整，禁卫周固，又自淮以西，襄阳以东，经涂三千，达于济、岱。六州之人，三十万户，常得安全，实繇此镇。及彭城没于后魏，而淮泗日以多事。魏尉元曰：彭城宋之要藩，不有重兵积粟，则不可固守，若资储既广，则宋人必不敢窥淮北。薛虎子曰：国家欲取江东，先须积谷彭城。徐州良田十万余顷，水陆肥沃，清汴通流，足以溉灌，兴置屯田，资粮易积，非直戍卒丰饱，亦有吞敌之势也。陈顾野王曰：彭城险固，繇来非攻所能拔，且其地形都要，不特捍蔽南国，为必争之地，而自昔东南用兵，莫不繇此以临诸夏矣。唐李泌曰：江淮漕运，以甬桥为咽喉见宿州，是时在徐州境内，若失徐州，是失江淮也，国用何从而致？宜急建重镇于徐州，使运路常通，则江淮安矣事在贞元四年。宋陈无己曰：彭城之地，南守则略河南、山东，北守则瞰淮泗，故于兵家为攻守要地。苏轼曰：徐州为南北襟要，京东诸郡邑安危所寄也。其地三面被山，独其西平川数百里，西走梁、宋，使楚人开关延敌，真若从屋上建瓴水也。土宜菽麦，一熟可资数岁。其城三面阻水，楼堞之下，以汴泗为池，惟南面可通车马，而戏马台在焉。其高十仞，广袤百步，若用武之世，屯千人其上，筑战守之具，与城相表里，而积三千粮于城中，虽用十万人，不能取也。唐庚曰：魏太武以百万众，观兵瓜步，卒盟而还，不复议渡江。元英以大众困于坚城之下，不敢舍而深入，虑彭城、合肥之议其后也。胡三省曰：彭城密迩兖、豫，南北朝时，魏人南寇，水行则自清入泗，陆行则历城、瑕丘，皆辏彭城，故王玄谟以为要兼水陆也。自胜国以来，益为资储重地。经营天下，岂可以彭城为后国哉？

　　○彭城废县今州冶。《世本》：尧封彭祖于彭城，号大彭氏，国于此。《国语》：大彭为商伯，是也。春秋为宋地，成十八年，楚伐宋，拔之，以纳鱼石。襄元年，诸侯之师救宋，围彭城，彭城降晋。《史记》：楚共王拔宋彭城，以封宋左师鱼石。四年，诸侯共诛鱼石，而归彭城于宋。又《韩世家》：文侯二年，伐宋至彭城，执宋君。秦置彭城县，属泗水郡。始皇二十八年，自琅邪还，过彭城，欲出周鼎泗水。二世二年，秦嘉立景驹为楚王，军彭城东，既而楚怀王都此。《史记》：沛公、项羽，闻项梁军破，乃与吕臣军俱引而东，吕臣军彭城东，项羽军彭城西，沛公军砀。是也。及项羽自立为西楚霸王，亦都此。汉三年，汉王入彭城，项王西从萧，晨击汉，东至彭城，大破汉军。汉六年，为楚国治。后汉为彭城国治，初平中，陶谦为徐州牧，曹操击谦，败之于彭城。建安三年，操击吕布于下邳，屠彭城。晋为徐州治。大宁中，没于石勒。永嘉三年，复归于晋。太元三年，没于苻坚。九年，谢玄取之。义熙七年，分为北徐州。元熙初，刘裕使刘怀慎为北徐州刺史，镇彭城，宋仍为徐州治。泰始三年，陷于后魏，魏亦建为重镇。梁普通六年，魏徐州刺史元法僧以州附梁梁，使其子豫章王综镇之，综仍以州叛入魏。大同初，遣元庆和攻东魏城父，高欢分遣侯景趣彭城御之。中大同二年，侯景以河南州镇来附，诏萧渊明等攻彭城，为景援，败还。陈大建七年，吴明彻攻齐彭城，不克。九年，因周人灭齐，复命明彻攻彭城，为周将王轨所败。隋唐以后，州郡皆治彭城县。元省县入州。《城邑考》：州外城楚元王友所筑，城内有金城。又东北有小城，相传刘裕所筑，垒石高四丈，列堑环之。小城西又有一城，义熙十四年，汴水溢，城坏，乃更筑之。城西有小市门，即宋元嘉末，魏主焘南侵，遣李孝伯至小市门，与张畅应对处也。《志》云：今城东北八十里有彭城故县，地据山阜，去河甚远，或以为汉县盖治此。又州南五里有武安废城。元至正十三年，芝麻李据徐州，脱脱击平之，改徐州为武安州，移治于此。其后河流荡决，州城数毁。明嘉靖中，水坏州城，乃复改筑，环堤为固，周九里。天启四年，河决魁山堤，城东南隅冲裂。明年，移筑州城于云龙山，东去旧城二里。今城周九里有奇，门四。

　　吕城州东五十里。春秋时宋邑，襄元年，晋以诸侯之师伐郑，楚子辛救郑，侵宋吕、留。杜预曰：彭城郡之吕城、留城也。汉为吕县，属楚国。后汉及晋皆属彭城国。宋属彭城郡，后魏因之。隋废。《志》云：吕城临泗水，高百四十尺，周十七里，城东二里又有三城，一在水南，一在水北，一在水中氵单上。盖高齐所筑以防陈者。又泗水至吕城，积石为梁，故称吕梁。今吕城东十里吕梁洪上有二城，一曰云梦，一曰梁王。土人谓云梦即韩信，梁王即彭越。又洪西岸有尉迟城。唐尉迟敬德督徐州，尝凿吕梁洪，因筑此城。今吕梁城，中河分司驻焉。○吕布城，在州东南八十五里，相传布与曹操相拒时筑，城上有战台。

　　南阳平城在州西。《五代志》：刘宋侨置阳平郡于沛郡南界，领馆陶、阳平、濮阳三县。后没于魏，为南阳平郡，以别相州之阳平郡也。后又徙郡寄治彭城。梁普通六年，将军王希拔魏南阳平郡。后周始并入彭城郡。○濮阳废县，在州西北五十里，亦刘宋时侨置县，属阳平郡。后魏因之。后周废。《寰宇记》作舞阳城，误也。

　　城在州北三十里。面临泗水。兖州人谓实中城曰，盖南北朝时戍守处也。今谓之茶城，为运道所经。明嘉靖末，黄河北徙，城遂为漕黄交会之冲，后河口东移，茶城乃为内险。《志》云：今州南二里有古迷刘城，州西北百里又有灰城，又二十里有仓城，皆昔时顿兵贮粮之所云。

　　○云龙山城西二里。今为州治。《志》云：山出云气，蜿蜒如龙，因名。其东南岭有大石佛，俗因谓之石佛山。《述征记》：彭城南二里，即石佛山，顶方二丈二尺。唐景福二年，朱全忠遣子友裕击时溥于徐州，兖帅朱瑾赴救，汴军败徐兖兵于石佛山下，既而汴将庞师古复攻石佛山寨，拔之，徐兵自是不敢出。《一统志》州东北三里又有彭城山。○定国山，在旧城东四里。梁中大同二年，遣贞阳侯渊明伐东魏，进攻彭城，营于此，为魏将慕容绍宗所败。

　　九嶷山州北五里。其山自东而西，绵亘五里，俗谓之九里山，即汉兵败项王处。明建文中，燕兵攻徐州，亦尝伏兵于此。一名象山，以山西一峰如蹲象也。又鸡鸣山，在州东北十三里，相传即张良计散楚兵处。

　　寒山州东南十八里。晋大兴二年，彭城内史周抚叛降石勒，下邳内史刘遐讨之，破斩之于寒山。梁中大同二年，命萧渊明堰泗水于寒山，以灌彭城。渊明军寒山，距彭城十八里，使长史羊侃断流立堰，再旬而成，侃劝渊明乘水势攻城，不听，寻败没。魏收《志》：彭城县有寒山。是也。又三山，在州东南二十里，上有三峰，其下为三山堤。明万历十四年，大河尝决于此。○桓山，在州东北二十七里，下临泗水。桓葬于此，因名。一名圣女山。又徐山，在州南六十里，以徐偃王曾至此而名，一名武原山。《志》云：山下有武原故县。今见邳州境。

