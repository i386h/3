<!-- { "loadSidebar": true } -->
　　浑源川在州西北十里。源出州西南叹土峪，分流至州东北，汇为大泽。西流至城北五里之神溪，溪中有孤石，方一亩，高一丈，水经其下，曲折流，西北入于桑乾河。○崞川，在州东北二十里，流经州西南十五里，复西北，流经怀仁县西安堡，入桑乾河。

　　氵寇水在州东南。《志》云：在恒山南七十里。发源州东南五十里枪峰岭，经灵丘、广昌二县境，出倒马关，入直隶唐县界，谓之唐河。

　　○乱岭关州东四十里，路通蔚州。洪武七年，置巡司戍守。又大寨头关，在州东南百十里，东南连紫荆关。洪武九年，置蔡家峪巡司于此。

　　磁窑口州南十七里恒山右胁，路通灵丘县。洪武九年，置巡司。其西八里有李峪口，西南十里又有大小凌云二口，南通代州北楼口。嘉靖中，边臣杨博言：州南磁窑诸口，驿马、银钗诸岭，天设险阻，为紫荆、倒马外藩，是也。银钗岭见灵丘县。○王家庄堡在州东五十里，本王家庄马驿，嘉靖十九年筑，堡周二里有奇。又东南与灵丘县接界，山路崎岖，亦控扼之所也。《志》云：王家庄驿在州南百二十里。又州城东南有盘铺驿。

　　应州府南一百二十里。东至浑源州一百五十里，南至太原府代州一百八十里，西至朔州二百三十里。

　　战国时赵地。秦属雁门郡，两汉因之。晋时属〔仍旧〕。后魏为神武郡地。隋属朔州。唐为云州地。五代唐置应州。天成初，又为彰国军。辽以后因之。明初仍为应州，以州治金城县省入编户二十里，领县一。今因之。

　　州南控雁门，北接云、朔，地势平衍，易于驰突，守御要区也。

　　○金城废县今州治。本名金凤城，后唐明宗生于此，因置金城县为州治。或曰：旧城在今治东十里，李克用迁金城于天王村，即今治也。明初废。《边防考》：州城旧系土筑，隆庆六年增修，周六里有奇。

　　沃阳废县在州西南。魏收《志》：天平二年置善无郡，领善无、沃阳二县，后齐废。○楼烦废县，在州西。或曰：汉县盖置于此，属雁门郡。《北魏本纪》：猗卢五年，取楼烦地，徙民于陉南，遂置牧苑。后魏主和平六年，如楼烦宫。盖地近平城，往往游猎于此。余详代县。

　　[A10I]陶废县在州西。《汉志》：[A10I]陶，雁门郡属县也。孟康曰：[A10I]，读注。后汉仍属雁门，晋因之。后废。《水经注》：夏屋水出夏屋山东溪，西北流入桑乾河，枝水又东流结为南池，池北对[A10I]陶故城，故名。又东北注桑乾水。今夏屋山，见代州。

　　○龙首山州东北三十里，与云中南山相接。又雁门山，在州西南，与代州北山相接。两山相望，故州以应名。○龙湾山，在州南四十里，亦名南山，上有龙池。稍南为茹越口，接代州繁峙县界。

　　黄花岭州西北三十里，又南去山阴县四十里，即黄瓜堆也。详见大同县。

　　○桑乾水在州北。自山阴县流入境，又东入浑源州界。又大小石峪水，自州南山中流出，至州西旧城外，合入桑乾河。

　　○北娄口州东南四十里，今为北楼口堡，属代州繁峙县。又黄沙口，在州东南六十里，北接牛槽峪，南通代州。《一统志》：北娄口东有黄沙、徐峪、康峪三口，其西则有牛槽、大石、小石三口，是也。

　　大石口州南三十里，亦与代州繁峙县接界。宋雍熙三年，潘美与契丹战，大败于飞狐，杨业引兵护云、应、寰、朔吏民内徙，时耶律斜轸已陷寰州，势甚盛，业遇之，欲领兵出大石路，直入石碣谷以避其锋。护军王亻先不可，欲从雁门北川中而往。业不得已，遂自石硖路趋朔州，军败死之。石硖路，今崞县石硖口是也。又小石口，在州西南三十五里，今为小石口堡，亦属繁峙县界。

　　茹越口州南四十里。亦南接繁峙县，其西接胡峪口。旧俱设巡司戍守，今改置茹越等堡，属山西镇。其间又有时峪、箭杆峪、明枢峪、狼峪、神堂峪、水峪、马峪等一十三口。

　　安边镇在州东。旧《志》云：州有三冈、四镇。三冈者，城东二十五里为赵霸冈，城西二十里为黄花冈，城南三十里为护驾冈。四镇者，城东二十里为安边镇，城南四十里为大罗镇，城西十五里为司马镇，城北四十里为神武镇。元人所称三冈四镇护金城者也。○安银子驿，在州城西北。又有安银子递运所，今革。

　　山阴县州西六十里。西北至马邑县百五十里。汉阴馆县地。唐为马邑县地。辽置河阴县，属朔州，寻属应州。金大定七年，改为山阴县。贞二年，又升为忠州。元至元二年，废入金城县。寻复置山阴县，属应州。今城周四里有奇，编户七里。

　　○山阴故城《通志》云：在县西南十五里，亦名忠州城。《边防考》：今县城即故河阴城也。明永乐三年，筑土城，周四里有奇。隆庆六年增修。县境八岭环拱，二河襟带，然无险可恃，耕植颇艰。嘉靖间，寇由宣镇大石梁入寇，又由镇城西下，几为所陷。○黄昏城，在县北，亦曰日没城。《水经注》：黄昏城东有日中城，又东有早起城，亦曰食时城，在黄瓜阜北曲中。《志》云：怀仁县南三十里有鸡鸣城，即早起城也。俱后魏孝文所筑。

　　○黄花山县北四十里。即黄瓜堆也，亦曰黄花岭。《水经注》：桑乾水东南径黄瓜阜西，又屈径其堆南。徐广云：猗卢废嫡子曰利孙于黄瓜堆者也。详见大同县。○复宿山，在县南三十五里，亦名佛宿山。山下有何家泉。又龙门，山在县南三十里，亦名隘门，上有御射台，后魏文帝尝较射于此。

　　○桑乾河在县北。自马邑县流入县界，与怀仁县分境，又东入大同县及应州界。○黄水河，在县城西，出龙湾峪口，东北流，至应州西北八里，注于桑乾水。《志》云：县南八里有西伯渠，嘉靖中开此，东注白泥河，而入于桑乾，以杀复宿山诸峪水涨之害。

　　○龙湾峪口在县西南四十里，南通代州水峪口，其东有五人、盆子、沙家、赤石、四峪，俱南通代州吴峪口。其西有东寺、西寺、白树、棘料、石门等峪，皆隘险处也，后俱塞。又有宽峪、水峪二口，嘉靖中，改置城堡，属山西镇代州东路戍守。○山阴驿，在县城内西南，洪武中置。

　　附见：

　　安东中屯卫在州治东北。洪熙初，自朔州调置于此，辖左、右、中、前、后五千户所，其中、前二所分守浑源州，后所守怀仁县，左右二所俱附卫。○山阴守御千户所，在县治东，宣德三年置。

　　朔州府西南二百八十里。南至太原府代州百四十里，西南至太原府岢岚州二百二十里，西至大河二百五十里。

　　战国时赵地《括地志》：赵李牧灭褴，降林胡，今朔州地也。秦为雁门郡地。汉初属韩国，寻属定襄、雁门二郡。后汉属云中、雁门二郡。建安中，为新兴郡地《通典》：汉末匈奴侵边，自定襄以西，尽云中、雁门之间遂空。建安中，魏武集荒郡之人立新兴郡。晋怀帝时，刘琨表以鲜卑猗卢为大单于，封代公，徙马邑，即其地也。后魏迁洛后，置桑乾、神武二郡。东魏始改置朔州。后齐改桑乾曰广宁，神武曰太平，并属朔州《五代志》：后齐置朔州于马邑城，亦谓之北朔州，控御突厥，士卒强勇，为齐重镇。武平七年，周师克平阳，齐主攻围不克，败奔晋阳，欲向北朔州，是也。明年，周平齐，以齐降将封辅相为北朔州总管，州将赵穆等拒之，而迎定州刺史高绍义，引兵南出，为周所败，奔突厥。后周郡废。隋开皇初，置朔州总管府。大业初，府废，改州为代郡。寻又改为马邑郡。唐复置朔州。天宝初，改马邑郡。乾元初，复故。天末，改置振武军于此。辽改军为顺义军。宋宣和中，曰朔宁府。金仍为朔州。元属大同路胡三省曰：元朔州置顺义节度，领鄯阳、窟谷二县，而马邑则仍置固州，盖元初所置也。今《志》不载。窟谷，见前静乐县。明初以州治鄯阳县省入编户八里，领县一。今仍旧。

　　州西距洪河，北临广漠，壮雁门之藩卫，为云中之唇齿，屹然北峙，全晋之巨防也。

　　○鄯阳废县今州治。汉为马邑县地，属雁门郡。郡地寻废。后齐于此置招远县，为广安郡治。隋初，郡废。大业初，改县曰善阳，州郡皆治此。唐因之。辽改曰鄯阳，金、元仍旧。明初省。今州城，洪武三年因旧址改筑，万历十五年增修，周六里有奇。

　　马邑城《旧志》：在州东北，相传秦时所筑。汉初，韩王信自晋阳请治马邑，既而为匈奴所围，遂以马邑降胡。信平。复为马邑县治。后汉永和五年，中郎将张耽等败南匈奴于马邑。晋移置于陉南，仍属雁门郡，后废。后魏于故马邑城置桑乾郡。东魏改广宁郡，移朔州来治。后周郡废，仍为朔州治。隋初因之。开皇二年，突厥入寇，李充败之于马邑。大业初，州徙治善阳县，马邑并入焉。

　　宁远城州西八十里。宋所置宁远寨也。熙宁初，诏李宗咏往河东修宁远寨，后没于辽，置宁远县，属朔州。金改属武州，元省。○镇威城，在州西南。宋置戍于此，与辽人分界处也。靖康元年，夏人取武州地，攻镇威城，陷之，既而复为金有。又宁边城，在州西，《志》云：城西北至东胜州三百里，本名唐隆镇，辽置宁边州镇西军于此，不领县。金增置宁边县为州治。元省其地，半入武州，半入东胜云。

　　神武城在州东南。后魏置神武郡于桑乾水上，领尖山、树颓二县。后齐改郡曰太平。后周郡废。隋改尖山曰神武县，属朔州。唐废入鄯阳县。元和四年，沙陀朱邪执宜随范希朝镇河东，希朝处沙陀余众于定襄川，于是执宜始保神武川之黄花堆。卒，子赤心嗣。薛居正曰：神武川在应州境内。黄花堆见前。○树颓城，在州南。《水经注》：树颓水出沃阳县东山下，西南流，右合诰升爰水，其水左合中陵川。后魏置树颓县，属神武郡。齐废树颓。魏收《志》作殊颓。又桑乾城，在州东。《隋志》：后魏置桑乾郡。隋为桑乾镇。开皇中，郭衍在朔州筑桑乾镇，是也。大业十三年，刘武周据马邑，雁门太守陈孝意等讨之，围其桑乾镇，为武周所败。

　　桐过城在州西。汉县，属定襄郡。过，音戈。后汉末废。《冀州图》：云州西五十里即桐过城，误。○桢陵城，在州西北。汉县，属云中郡，西部都尉治焉。《汉志注》：县西北有缘胡山，其西即大河所经也。又沙南城，在桢陵东南，亦汉县，属云中郡，后汉末废。

