<!-- { "loadSidebar": true } -->
　　○含口在县东南。亦曰含山路。《水经注》：洮水源出闻喜县青野山，世以为青襄山。其水东径大岭下，西流出山，谓之含口，又西合于涑水。唐大顺初，张攻河东，为李克用所败，走保晋州，复自含口遁去，逾王屋，从河阳渡河，还长安。天复中，朱全忠谋取河中，遣张存敬将兵自水渡河，出含山路，袭绛州，绛州出不意，遂降于全忠。

　　龙头堡在县东北二十八里。《寰宇记》：后周正平郡及闻喜县尝理于此。○涑水驿，在县城西。宋、元以来故驿。又留庄隘，在县东南七十里中条山上，南通垣曲县，北接绛县。冷谷口，今亦见平陆县。

　　平陆县在州东南九十里。南至河南陕州五百里，东北至绛州垣曲县一百八十里，西北至解州百里。春秋时虞国地也。后为晋地。战国时魏地。汉为大阳县地，属河东郡。后汉及魏、晋因之。后魏属河北郡。后周天和二年，改置河北县，并置河北郡治焉。隋开皇十五年，郡废，县属蒲州。唐贞观元年，改属陕州。天宝初，因开漕渎，得古刃，篆文曰平陆，遂改今名。宋因之。金改属解州。今城周二里有奇，编户六十六里。

　　○大阳城在县东五十里。汉置县，应劭曰：吴山在其西。是也。以在大河之阳而名。光武初，邓禹围安邑，数月未下，更始将樊崇等渡大阳欲攻禹，禹逆击于解南，斩之。兴平二年，帝自陕渡河，至大阳，御牛车幸安邑。后魏属河北郡，后周改县为河北县，移于今治。杜佑曰：大阳，春秋时北虢所都。似误。

　　虞城在县东北四十五里。《史记》：武王封周章弟虞仲于周之北故夏墟，是为虞仲。司马贞曰：夏都安邑，虞在其南，故曰夏墟。应劭曰：《汉志》大阳有吴山在西，上有虞城，周武王封泰伯后于此，为晋所灭。亦曰吴城。秦昭王五十二年，伐魏取吴城，即此。又有茅城，在县东南茅津上，春秋时晋邑也，亦曰茅亭。○冥阝城，在县东北二十里，春秋时虞国之冥阝邑也。《左传》：僖二年，晋荀息曰，冀为不道，入自颠令，伐冥阝三门。杜预曰：前此冀伐虞至冥阝也。其城周四里有奇，亦谓之塞。

　　下阳城在大阳故县东北三十里。春秋时虢邑也。僖二年，虞师、晋师灭下阳。《梁传》：虞、虢之塞邑，晋献公假道于虞以伐虢，取其下阳以归。贾逵曰：虞在晋南，虢在虞南也。元至正十六年，察罕帖木儿自陕州追汝阴贼至安邑，贼还，欲渡河而南，察罕扼之于下阳，赴水死者甚众，贼乃遁去。

　　○底柱山在县东南五十里。亦曰三门山，亦曰底柱峰。《邑志》：底柱六峰皆在大河中流，最北有两柱相对，距岸而立，所谓三门也。次于其南有孤峰特起，峰顶平阔，禹庙在焉，其西有立石数枚，圆如削成。复次其南有三峰，东曰金门，中曰三堆，西曰天柱。大河湍激于群峰间，南折而东出，两崖夹水，壁立千仞，天下之奇观也。与河南陕州接界，详见河南名山底柱。

　　虞山在县东北五十里。亦曰吴山，以山有泰伯庙也。亦曰虞阪，即中条之支阜，《左传》谓之颠令。《水经注》：颠令在傅岩东北十余里，东西绝涧，于中筑以成道，指南北之路，谓之令桥。桥之东北曰虞原，原上道东有虞城，其城北对长坂二十余里，谓之虞阪，亦即傅说所筑处矣。《战国策》：楚客谓春申君曰，昔骐骥驾盐车上吴阪，迁延负辕，而不能进。即此处也。魏孝昌末，正平民薛修义围河东，薛凤贤据安邑，以应萧宝寅，诏遣宗正珍生讨之，珍生守虞阪不敢进。即此。其坂自上及下，七山相重。

　　卑耳山在县东。齐语作辟耳。桓公悬车束马，逾太行与辟耳之溪拘夏。《史记》：齐桓公曰，束马悬车登太行，至卑耳山而还。《正义》：卑，音壁。《索隐》曰：卑耳山在河东大阳县。韦昭曰：拘夏，辟耳山之溪也。○箕山，在县东北九十里。山形如箕，因名。相传尧时许由隐此。下有清涧，即由洗耳处。又覆釜山，亦在县东北。《唐志》：县有瑟瑟穴，有银穴三十四，铜穴四十八，在覆釜、三锥、五冈、云分等山。三锥山，见于垣曲县界。

　　傅岩县东三十五里。即殷相傅说隐处，俗名圣人窟。其地亦曰隐贤社。孔安国曰：傅氏之岩，在虞、虢间，通道所经，有涧水坏道，常使胥靡刑人筑护之。说贤而隐，代胥靡筑以供食，故曰说筑傅岩之野。《史记》亦作傅险。○间原，在县西六十里，俗呼让畔城。至今其田民无耕者，即虞芮质成于文王之田也。其原东西七里，南北十三里，西去今芮城亦六十里云。

　　○黄河在县城南。自芮城县而东，至是微折而南，至县东南三十五里傅岩前。有茅津渡，亦曰大阳渡。又流经县东五十里，经底柱峰，曰三门集津。又流经县东南一百二十八里，曰白浪渡，皆黄河津济处也。今茅津、白浪，皆有巡司戍守。又茅津，详见陕西大阳津。

　　交涧水在县西北五里中条山。东西二沟，流与中涧合，俗名三汊涧，流注于河。○沙涧，在县东三十里，出傅岩中，径大阳故城，东流注于河。今沙涧、茅津渡，共设一巡守。今亦见闻喜县。

　　○留庄隘在县东北中条山，中路通垣曲县。○坞乡，在县西。后汉建安元年，帝驻安邑，诸将韩暹屯闻喜，胡才、杨奉屯坞乡，即此。

　　张店镇在县西北。唐乾宁四年，陕虢王珙攻河中王珂，李克用遣将李嗣昭救之，败陕兵于猗氏，又败之于张店镇，遂解河中之围。《金人对境图》：张店，平陆所属镇也。○金鸡堡，在县南二里，有金鸡冈。其顶高峻，前临黄河，昔人因置堡于此，为戍守处。

　　芮城县在州西南九十里。南至河南灵宝县四十里，北至临晋县百三十五里，东北至解州八十里。古芮国。春秋时魏国地，后属晋。汉为河东郡河北县。西魏置安戎县。后周改曰芮城，又置永乐郡于此。隋省郡，县属蒲州。唐武德二年，置芮州。贞观元年州废，县属陕州。宋因之。金改属解州。今城周三里有奇，编户四十里。

　　○古芮城县西三十里。商时芮伯封此，与虞为邻国，文王为西伯，虞芮质成，是也。周时芮为同姓国，其封地在今陕西同州。《春秋》：桓三年，芮伯万为母所逐，出居于魏，谓即此城云。今名郑村。

　　河北城在县东北七里。一名魏城，故魏国城也。晋献公灭之，以封其大夫毕万。汉置河北县。《汉志》注：河北县，古魏国也。晋义熙十二年，秦姚懿屯陕津以拒刘裕，谋袭夏安、散谷以赐河北夷夏，事败被执。魏、晋皆属河东郡，姚秦置河北郡于此。后魏因之。后周改置河北郡于大阳，此城遂废。

　　○首阳山在县北十五里，北与蒲州相接界。《郡国志》：薄山在县城北十里，以其南北狭薄，谓之薄山，即中条之异名也。《封禅书》：自华以西，名山七，薄山其一也。《水经注》：薄山亦名襄山云。详见前名山雷首。○甘枣山，在县东北二十里，亦中条山之支阜也。

　　○黄河在县南。又县西亦距河，相去不过二十余里，县居河山之间，最为迫狭，亦谓之河曲。晋义熙十三年，刘裕伐秦，前锋檀道济等至潼关，薛帛据河曲来降，即此。旧《志》云：河水自蒲坂南至潼关，激而东流，蒲坂、潼关之间，谓之河曲也。

　　恭水在县北二十里。源出甘枣山，流入大河。○永乐涧，在县西。《水经注》：涧水源出薄山，南经河北县城西，又南注于河。后周永乐郡盖因以名。今谓之蒲萄涧，在县西二十里。又大安池，在县南十五里，引以溉田，下流入河。

　　氵豆泉在县东北三十五里。出中条山，南入大河。一名氵豆泽，其入河处，谓之氵豆津，渡达河南灵宝县。《郡志》云：氵豆津一名窦津，亦名陌底渡，在芮城县东南四十里王村。洪武四年，置巡司于此。九年，移司于王村县南七里。今详灵宝县窦津。○通泽泉，在县东八里，流合县西北十三里之地皇泉。又鹿跑泉，在县东北八里，一名深静泉，俱有灌溉之利。

　　○万寿堡县西北八里。《志》云：周显王时，芮民西接于秦，葺此堡以自守，废址犹存。又太尉堡，在县东南十五里。《志》云：刘世让尝屯兵于此，本名凤凰堡，芮民呼世让为太尉，因名。

　　襄邑堡在县东。晋义熙十三年，刘裕遣诸军伐姚秦，进抵潼关，檀道济、沈林子自陕北渡河，拔襄邑堡。《括地志》：襄邑堡在河北县。

　　绛州在府南百五十里。东至泽州四百五十里，东南至河南河南府五百里，南至河南陕州二百五十里，西南至蒲州三百七十里，西至陕西同州四百十里，西北至吉州二百里。

　　春秋时为晋国。战国属魏。秦、汉属河东郡。魏正始八年，分河东、汾北置，属平阳郡。晋因之。后魏太武帝置东雍州及正平郡，孝文帝废东雍州。东魏孝静帝复置。高齐因之，皆为重镇。后周亦曰正平郡，武成二年，改州为绛州。隋开皇初，郡废，仍曰绛州。大业三年，改为绛郡。唐武德元年，复曰绛州。天宝元年，改曰绛郡。乾元元年，复故。宋因之亦曰绛郡。金仍为绛州，又置绛阳军节度。兴定二年，升为晋安府。元复曰绛州。明初以州治正平县省入编户五十二里，领县三。今仍曰绛州。

　　州控带关河，翼辅汾、晋，据河东之肘腋，为战守之要区。马燧拔此而怀光危唐兴元初，河东帅马燧攻李怀光，拔绛州，分兵取闻喜、万泉、虞乡、猗氏、永乐，进逼河中，朱温扼此而王珂陷光化四年，朱温先取晋、绛，以扼河东援兵之路，河中遂陷，五代周备此而河东却周广顺初，北汉合契丹兵攻晋州，周主遣王峻驰救，峻自陕州至绛，北汉乃引兵趋邺，金人屯此而关中倾宋建炎中，金人屯绛州，屡犯关内，次第陷没，所系非浅矣。

　　○正平废县今州治。晋故绛地。汉为河东郡临汾县地。魏置正平郡。后周改置临汾县，亦为正平郡治。隋开皇三年，郡废，属绛州。十八年，改县曰正平。大业三年，改属绛郡治。唐、宋因之。明初省。今城周九里有奇，门二。

　　柏壁城州西南二十里。其城高二丈五尺，周八里。后魏明帝元年，置柏壁镇。太武帝置东雍州治于此。后周武帝置绛州，初亦治此。唐初刘武周及其将宋金刚陷并、浍等州，世民进讨，自龙门渡河，屯柏壁，大破其别将于美良川。或曰：美良川在城东北。今柏壁镇有秦王堡，亦以世民而名也。

