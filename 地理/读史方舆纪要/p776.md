<!-- { "loadSidebar": true } -->
　　范州水县东三十里。源出灵云山，接府东南百十里之北港水，汇牛围水入仓步水。元至正初，北港水自罗郁港引大江入境，乡民病潦，因塞之。万历九年，淫潦为患，乃复疏浚，谓之腾蛟港。

　　○太平镇县东五里。旧为高明寨，洪武初改置巡司。弘治中置高明县，因迁司于太平都，改曰太平巡司，寻迁都含海口，又迁山台寺。万历十年，迁于石奇海滨。○都含海口营，在县东四十里，近大江，嘉靖二十三年置。又长圳营，在县东五十里，近大江，嘉靖二十六年置，防中围、石子洲一带江贼。又县西南五十里有长岗营，嘉靖二十六年设。县西四十里又有劬塘营，嘉靖二十九年设。近《志》：县有山台、长岗、鸡笼、赤水四营。

　　古道径营在县北，接高要县界。《志》云：县南三十里有赤水径营、药径营，俱嘉靖三十四年设。又鸡笼径营，在赤、药二径之间，万历十一年设。○赤麻径，在县东南三十里，为新会贼往来门户。又风凹径，在县南三十五里。大下径，在县西三十五里。石船径，在县西南七十里，近麦板村，当新兴西山盗贼往来之路。又钱窟径，在县西七十里。官径，在县北五里。已上诸径，向皆设官兵戍守。

　　四会县府北百三十里。东至广州府三水县九十里，东北至广州府清远县百七十里，西北至广宁县百八十里。秦置四会县，属桂林郡。汉属南海郡。后汉因之。晋仍属南海郡。宋元嘉十三年，置绥建郡。齐、梁因之。隋平陈，郡废，县属番州。大业初，属南海郡。唐武德五年，置南绥州。贞观八年，改为浈州。十三年，州废，县属广州。宋开宝五年，省县入南海，旋复置。熙宁五年，改属端州。元属肇庆路。明改府，县属焉。今城周三里有奇，编户三十里。

　　○南绥州城即今县。宋置绥建郡。隋废。唐置南绥州，贞观中废。《一统志》府西六十里有废南绥州，误也。《城邑考》：县旧无城，洪武二十四年，始立栅为城。天顺三年，始筑砖城。正德以后，屡经营治。

　　乐昌废县在县北。刘宋置县，为乐昌郡治，兼领始昌、宋元、乐山、义立、安乐等县。齐移郡治始昌，以乐昌县并入。隋郡废，又并始昌等县入四会县。《寰宇记》：县西北五十里有化成废县，地名冈谷，刘宋元嘉中，分四会县地置，寻废。今沈约《志》不载。

　　○金冈山县北一里。县之主山也。一名金山，又名金鸡山。《志》云：县南十里有千岁岭，三峰突兀，形如笔架，为县治之案山。○仓冈山，在县西三里，林峦高耸而深杳，南汉尝建仓，贮兵储于其上，因名。其西南一面，俯瞰绥江。又广正山，在县西南一十里，一名真山，绝顶有三池。

　　扶卢山县东四十里。高百丈，周四十里，上有池，四时澄澈，其高处谓之龙子岭。《志》云：县东三十里有六士山，以六峰耸列而名。○百僚山，在县北五十里，形势高耸，有崇冈叠四面拱合，如百僚然。又北十里为白马山，山势如马奔驰也。

　　相对冈县东南十里。两山屹峙，为县治噤喉。其相近者为尖峰岭，高耸而尖秀。○豸岭冈，在县西北十里，嘉靖中，乡人立寨其上。又县北四十里有塌冈，天顺中，西寇流劫，乡人屯此为寨。

　　○绥江县南一里。一名滑水，又名绥建水，其上源即广西怀集县怀溪诸水也。流三百余里入县界，从峡中回绕而下，漫流至县前，江面空阔，古绥建郡以此名。环绕而东十五里，至陶冶山下分为二派，一由高步出清溪入西江，一由金钗湾出南津入北江，是为三江之会。旧《志》：四会县，以县东有古津水、浈江水，西有绥水，北有龙江，四水俱会而名。

　　龙江县北百里。源出石港潭，滩石隘险，至金溪，始漫流可通小舟，经县东北二里，出金冈山下，会于绥江。

　　○南津镇县东南六十里。有巡司。《志》云：南津巡司旧置于县东七十余里黄冈村，洪武十七年移置于南津水口。是也。又金溪巡司，在县北五十里，洪武初置。

　　大坑营在县北五十余里。又北有大径营。俱嘉靖十一年设。又东北曰青草营，嘉靖二十年设。又沙田营，在县东北三十余里，亦嘉靖二十年设。又鹤爪营，在县东北五十里，嘉靖二十九年设。近《志》云：县有太平、双江等营。○深坑山寨，在县北，犭寨也。《志》云：自县而北接清远县界，西北接怀集县界，远近犭山以数十计。

　　广宁县府西北二百九十里。东南至四会县百八十里，西至广西怀集县二百二十里。本四会县地。嘉靖三十七年，平大罗山贼，因析置广宁县，治大圃村，创建砖城。万历以后，皆尝营缮。城周不及二里，编户十二里。

　　○新招废县在县西新招村。沈约《宋志》：本四会县之官细乡，元嘉十三年，分置新招县，为绥建郡治。齐、梁因之。隋郡县俱省。唐武德五年，复置新招县，属南绥州。贞观初省。○化蒙废县，在县东南。沈约《志》：本四会县之古蒙乡，元嘉十三年，置化蒙县，属绥建郡。齐、梁因之。隋平陈，改属广州。大业初，属南海郡。唐属南绥州。贞观十三年，改属广州。宋省。《志》云：化蒙废县，在今太平都东乡水口。

　　化穆废县县东南五十里。刘宋置属绥建郡。齐、梁因之。隋废。唐复置，属南绥州。贞观十三年废。○化注废县，在县西四十里，亦刘宋置，属绥建郡。齐、梁因之。隋废。唐初复置，属南绥州。贞观初废。又威成废县，在县西南，萧齐时置，为晋康郡治。梁、陈因之。隋废郡，县属化州。大业初，省入化蒙县。唐武德五年，于怀集县置威州。贞观初，县省。

　　○福星山在县治北。圆秀如覆釜，城跨其上。又乐安山，在县西三里，高八十丈，周二十余里。又县南三里有狮子山，上有岩，称奇胜。又南七里曰三台山，三峰鼎峙，为邑案山。○石涧山，在县南三十里，高百丈，周十里，泉出窦中，声闻数里，南流五里入于绥江。

　　夹山县北四十里。两山夹峙，水从中出，旁山连延，多竹木。又北十里曰圆岭山，高三百余丈，横亘十五里，有九十九坑，皆相似，行者失道三日，乃得出。○银坑坪山，在县东北六十里，山险僻，旧为贼巢。又东北二十里为乌泥坑山，路通清远，颇险仄。《志》云：县东北百里有梅峒山，亦贼巢也。相近者曰葵洞山。设县后，皆为乐土。

　　花山县西北八十里。昔时犭贼险巢也，今有兵营。又西北二十里为赤坑山，道出怀集县，旧亦为盗贼渊薮，今为往来通道。○石燕山，在县东百二十里，高百余丈，周十里，岩窟穴，中有大洞，秋燕多蛰焉。其东麓为龙冈，蜿蜒数十里，接清远县之大罗山。昔时盗贼盘踞，嘉靖三十六年，官兵讨平之。

　　高望山府西五十里。山高险，俯视群山，林木苍秀，涧泉澄澈。又西二十里为三宿山，高百余丈，周三十里，上有三峰如列宿，一名三足山。又森峒山，在县东百里，山洞岩险，林木森秀。其相近者为膺峒山。旧皆为犭贼渊薮，今平。《志》云：县西三十里有乌石山，在扶溪上，周十余里。○潭圃山，在县东南六十里，连山险峻，至此稍平。县治初建于此，寻移今治。旁为春水山，多材木，春水出焉，西流三十里入于绥江。

　　○绥江县西四十里。广西怀集县境诸水汇流入县界，县境群川亦次第流合焉。东南入四会县境。

　　扶溪水县东十里。源出清远县罗山冈，西流数十里，受梅峒、葵洞诸水，绕县南流，诸溪涧水多流汇焉。南流入于绥江。○罗源水，在县东南百三十里，源出大罗山麓，西南流十余里，有石港潭水注之，经四会县界，合龙江而注于绥江。

　　顾水县东北四十里。源出清远县，西流入境，南流至顾水口入绥江。上流有美材巨木，商人从水口作巨筏而下，货于南海。○新招水，在县西五十里，源出高望山。又程村水，在县西南百里，源出高要县界。其下流皆合于绥江。

　　○扶溪镇在县南。有巡司，本属四会县，后改今属。《志》云：司置于太平都东乡水口，后移县南扶洛口。万历十一年，改置于官埠。○黄沙营，在县东南百二十里，一名南绥营。又南有古灶营。俱嘉靖十二年设。又黄桐营，在县西南，嘉靖十一年设。

　　企冈营县北八十里。相接者曰花山营。俱嘉靖三十九年设，防顾水一带及营后螺壳贼巢，最为险要。县西北百八十里又有得胜营，万历四年设，当怀集、开建诸贼巢要路。○峡径营，在县东北，旧属四会县，后改今属。县境又有塘角、逍遥等寨，及官埠、扶罗、程村三水哨。

　　新兴县府南百四十里。东北至高明县七十里，西北至罗定州东安县百二十里，西南至阳春县二百二十里。汉合浦郡临允县地。晋初，析置新宁县，属苍梧郡。永和七年，分立新宁郡，改县为新兴。宋、齐因之。梁兼置新州。隋郡废州存。大业初，州废，县属信安郡。唐武德四年，复置新州，仍治新兴县。天宝初，曰新兴郡。乾元初，复故。宋仍曰新州，亦曰新兴郡。元至元十六年，升为新州路。十九年，复降为州。明初，州废，县改今属。城周不及四里，编户五十五里。

　　○新州城今县治。《志》云：东晋置新宁郡，治南兴县。萧齐治博林县。梁新州及郡俱治此。隋唐以来，皆为新州治。《城邑考》：县旧无城，宋建炎四年，始用砖石修筑子城。绍兴十四年，州守黄济拓而大之，绕城植{力}竹，号曰竹城。竹有芒刺，羔豚不能入，亦曰{力}竹城。明洪武十三年，增筑土城于竹城内。天顺七年，为贼所破，贼平，改筑砖城，环城为濠。弘治以后，屡经修筑。

　　临允废县县南七十里。汉县，属合浦郡。后汉因之。三国吴改属苍梧郡。晋亦曰临允县。永和中，属新宁郡。宋、齐仍旧。隋废。○索卢废县，在县南三十里。梁初置，属新宁郡。隋属新州。大业初废。唐武德四年，复置，仍属新州。乾元后，以索卢县省入。又单牒废县，《志》云：在县东二十五里。晋末置，宋属新宁郡。齐、梁因之。隋废。唐武德四年，复置，仍属新州。贞观中废。

　　新昌废县县东十余里。唐武德四年，析新兴县置，属新州。贞观中废。《郡志》：县西去新兴县治数十步。盖皆为新州郭内县也。又南兴废县，在县东北，亦晋末置，宋属新宁郡，齐、梁因之，隋废。

