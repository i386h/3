<!-- { "loadSidebar": true } -->
　　【史略】魏人既克江陵，乃立为梁王，资以荆州之地，延袤三百里胡氏曰：盖以缘江之地延袤三百里授之，广不及三百里也。仍取其雍州之地，居江陵东城。魏置防主将兵居西城，名为助备御，实防也其后，因陈人有王琳、华皎之衅，稍略取江南地，增置郡县。陈将吴明彻、张昭达先后攻之，江陵南岸皆为敌境。周天和六年，始以基、平、若阝三州与梁，然实江陵旧境耳。基州，今安陆府荆门州东南之废丰乡县是。平州，即今荆门州之当阳县。若阝州，今荆门州北之废乐乡县，即宋所置武宁郡也。三州皆后周所置。

　　陈霸先奄有建康，拾梁余绪。

　　【史略】梁太清末，陈霸先累功为西江都护、高要太守西江，在今广东广州、肇庆二府境内。详广东大川。高要，梁所置郡也，即今肇庆府，起兵讨侯景。广州刺史萧勃以霸先监始兴郡事，霸先遂发始兴，度大庾大庾岭，在江西南安府西南二十五里，广东南雄府北六十里。详江西重险，军于南康始兴、南康，俱详晋郡，进顿西昌西昌，见晋庐陵郡治，移屯巴丘今临江府峡江县，出南江湓口南江，即赣江也，自江西赣州府城北至湖口县城西入于大江。详江西大川赣水。湓口，湓水入江之口，在九江府城西，会王僧辨之师，进军大雷今南直望江县，见前。前军破贼兵于南陵鹊头南陵戍，在今太平府繁昌县西南。鹊头山，在今池州府铜陵县北十里，下至芜湖今太平府属县，进败贼将侯子鉴于姑孰今太平府治，见前，历阳戍迎降，遂趋建康。侯景战败走死，僧辨因启霸先镇京口。及江陵陷，僧辨与霸先共奉晋安王方智为梁王方智，梁王绎之子，时镇寻阳。僧辨等迎至建康而奉之。会齐人以兵纳萧渊明渊明攻彭城时，为东魏所获，至历阳，僧辨复迎立之。霸先乃自京口袭杀僧辨于石头，废渊明，立方智，于是大权悉归于霸先。谯、秦二州刺史徐嗣徽谯州，见前侯景袭谯州。秦州，治秦郡，见晋临淮郡注、吴兴太守杜龛、义兴太守韦载、东扬州刺史张彪、江州刺史侯、广州刺史萧勃等先后起兵，霸先次第剪平之，乃废梁主而篡其位。

　　稽其版图，较前弥蹙。西不得蜀、汉，北不得淮、肥，虽曾克复淮南，未几复失，始终以长江为限。

　　【史略】初，齐人因江陵之亡，取郢州即江夏也。时郢州刺史陆法和以城降齐，又东拔谯郡今南直巢县东南二十里有故谯郡城，取皖城，克东关皖城、东关，俱见孙吴重镇。既纳萧渊明，乃归郢城于梁。及渊明废，徐嗣徽以谯、秦二州降齐，引齐兵入姑孰，据石头，旋败却。复自芜湖东下，战于台城南北台城，六朝宫城也，霸先大破之。自是齐兵不复渡江，然江北之地悉没于齐矣。又湘州刺史王琳，据州不下，东略郢州。霸先遣将侯安都等击之，军败，琳进据江州，奉萧庄为主庄，湘东世子方等之子。齐人初攻建康，庄质于齐，琳请于齐而立之。会齐兵东下，战于芜湖，败奔齐。江、郢之地，乃归于陈。而后梁主又因琳军之东，遣将略取长沙、武陵、南平、巴陵诸郡，归之于周，周人使梁戍之。琳既平，于是遣侯等西略巴、湘，周人复增兵戍守。久之，巴陵、湘州降，周军引去。于是武陵、天门、南平、义阳时义阳郡寄治作唐县，今岳州府澧州、安乡县也、河东河东郡寄治松滋，今荆州府属县、宜都诸郡，始为陈境。其后大建五年，遣吴明彻等北伐，淮南州郡，次第降下，淮北亦皆响应。九年，因周人灭齐，复命明彻图淮北，攻围彭城。周将王轨驰救，引轻兵据淮口，遏陈船归路，明彻引还，至清口即淮口也，见前周亚夫引兵出淮泗口，败没。十一年，周将韦孝宽等渡淮，江北之地，尽为所略。十二年，司马消难复以郧今德安府，周置郧州、随见前随郡、温今安陆府京山县，西魏置温州、应今随州应山县，梁置应州、土今随州东北废土山县，梁置土州、顺今随州北境废顺义县，西魏置顺州、沔今安陆府沔阳州、氵今德安府孝感县北百里废吉阳县，后周置氵州、岳即孝感县，西魏置岳州九州及鲁山等镇鲁山，即大别山，时置城设镇于此，在今汉阳府治东北。详见湖广名山大别来降，周复取之。卒不能振，以至于亡。

　　有州四十二陈因梁旧置州，无复前制，郡百有九，县四百三十八。及隋军来伐，狼尾滩在荆州府夷陵州西陵三峡中、荆门见前、安蜀城在荆门城西南、公安见晋胡奋克江安、巴陵见吴重镇巴丘，尽为杨素所陷。韩擒虎渡采石，贺若弼渡京口，而陈以亡。

　　真氏曰：两淮，江南根本。广陵、合肥，又两淮之根本。陈失淮南，亡也忽焉。○胡氏曰：六朝保淮南，常争义阳者，义阳，淮西屏蔽也。义阳不守，则寿春、合肥不得安枕。魏高闾言：寿春、盱眙、淮阴，淮南本原者，就淮南言也。由上流言，则重在义阳。陈人复淮南，不争义阳，而屡争彭城，淮南其能保乎？

　　后魏起自北荒。

　　【史略】后魏之先，为鲜卑索头部，世居北荒，后渐徙而南，居匈奴故地。至拓跋力微，遂徙居定襄之盛乐今大同府西北三百余里有盛乐故城。四传至禄官禄官，力微之少子，四传始及之，分其国为三部：一居上谷之北、濡源之西濡源，濡水之源也，其地在今北直宣府之西，自统之；一居代郡参合陂之北参合陂，今大同府东百里有参合城，使兄子猗统之；一居盛乐，使猗弟猗卢统之。其后猗卢遂总摄三部。晋永嘉四年，并州刺史刘琨讨刘虎及白部皆鲜卑种，在并州西北，请兵于猗卢，大破之。琨因表猗卢为大单于，以代郡封之为代公。猗卢以封邑去国悬远，乃帅部落自云中入雁门，从琨求陉北地陉岭以北也。陉岭，即太原府代州西二十五里之勾注山，见前，琨与之，由是益盛。建兴二年，进猗卢为代王，食代、常山二郡。其后国乱，四传至郁律，筑城于东木根山，徙居之在今大同府北境。其后孝文言：远祖世居北荒，平文皇帝始居东木根山。平文，郁律谥也。《魏书》云：贺亻辱始城东木根山而居之。又再传至纥那，为石虎所败，徙都大宁今北直永宁州西北故广宁城是也。纥那国乱，翳槐有其地翳槐，郁律子也，乃复城盛乐而居之。其弟什翼犍代立，国益强。东自貊今朝鲜北境。古东夷国，西及破落那今甘肃西北塞外。唐曰宁远国，南距阴山，北尽沙漠，悉皆归服。晋咸康六年，什翼犍始都云中之盛乐宫其后孝文言：昭成皇帝更营盛乐，谓什翼犍也。既而刘卫辰引苻秦兵击代，代乱，秦兵趋云中，遂定代地。分代民为二部：自河以东，属别部大人刘库仁库仁什翼犍之甥亦刘卫辰族也；自河以西，属刘卫辰。太元九年，苻秦乱。十一年，诸部共推拓跋为主，即代王位，什翼犍之孙。复居定襄之盛乐定襄之盛乐，即云中之盛乐也。自前汉而言，则属定襄；自后汉而言，则属云中，改称魏王，寻平刘显显，库仁之子，乘乱欲扰代地，并杀。既立，显自善无走马邑。请兵于后燕，共击之，显自马邑西山奔西燕。善无，今大同府朔州北境有故城。马邑，今朔州东北有故城，灭刘卫辰袭击卫辰于悦跋城，灭之。悦跋城，在今陕西榆林卫北，卫辰所居也，自河以南诸部悉降。自此雄于北方矣。

　　道武克并州，下常山，拔中山，尽取慕容燕河北地。

　　【史略】晋太元二十年，时魏王贰于燕，后燕主垂遣子宝击之，大败于参合陂。垂自将击之，至平城今大同府治，即古平城也，病还，道死。魏因取燕广宁、上谷二郡，寻大举伐燕，取并州。自井陉井陉关，在北直获鹿县西，见前，趋中山，拔常山，常山以东郡县多降于魏。隆安初，取信都，克中山。明年取邺，因迁平城称帝。

　　明元嗣时，渐有河南州镇。

　　【史略】道武既定河北，尝南循许昌，略彭城，又东拔令支，西取高平时后燕保龙城，令支其西境也。高平，即鲜卑别部帅没奕干所保，时属于后秦，皆弃而不守。嗣既袭位，寻与宋争河南地，取陈留，陷滑台及泰山、高平、金乡等郡金乡，今山东兖州府金乡县，或云宋永初中置郡。又陷金墉金墉，今洛阳城西北隅，见前，取许昌，陷虎牢及汝阳郡汝阳，见晋汝南郡治。河南州镇，多为魏境矣。

　　太武焘西克统万见前赫连勃勃据统万，东平辽西，又西克姑臧，南临瓜步瓜步，在南直六合县东，见前。

　　【史略】宋元嘉三年，魏取夏长安。四年，克统万，安定降。既而安定、长安复为赫连定所据。八年，到彦之等北伐，取河南置四镇金墉、虎牢、高敖、滑台也。见前，寻复陷于魏。八年，赫连定灭西秦，旋为吐谷浑所擒，献于魏。关中悉归魏矣。十三年，魏灭北燕，取辽西地。十六年，取姑藏，北凉亡。十八年，仇池寇宋，宋讨平之。魏以兵入仇池，取其地。二十二年，击吐谷浑，取χ罕，尽平其地吐谷浑王慕利延西渡流沙，入于阗，杀其王而据其地。于是河湟悉属魏。时又击鄯善，鄯善降初，西域皆朝于魏。河西既亡，鄯善王真达以地与魏邻，恐使者知其虚实，乃间断魏道。至是西域复通，遂平西域魏置吏于鄯善，比之郡县。又破焉耆，讨龟兹，西域悉皆臣服。二十七年，南侵时宋屡遣将北伐，太武怒，遂举兵南犯，遣其将拓跋仁自洛阳趋寿阳，长孙真趋马头马头，今凤阳府怀远县南二十里有马头故城，拓跋那自青州趋下邳，魏主自东平趋邹山邹山，见晋兖州注，攻彭城，不克。遂遣鲁爽出广陵，拓跋那出山阳，拓跋仁出横江见晋王浑出横江，魏主逾淮而南，至瓜步临江。还攻盱眙，不克而去。

　　献文之世，长淮以北，悉为魏有。孝文都洛，复取南阳。

　　【都邑考】拓跋力微始自北荒，迁盛乐，猗卢复徙马邑，城盛乐为北都，修故平城为南都。贺亻辱都东木根山贺亻辱，应作郁律。什翼犍更城盛乐。其孙复都云中即盛乐也，亦谓之云中宫，改代曰魏，寻徙平城后魏天兴元年徙都平城置司州代尹。孝文太和十九年，迁于洛阳以平城之司州为恒州，于洛阳置司州河南尹。其后孝武迁长安，为西魏。孝静迁邺，为东魏。

　　【史略】宋泰始二年，彭城、汝南、瑕丘相继降魏，魏复攻取青、冀诸城镇，淮北遂没于魏。齐建武二年，魏主宏迁洛阳，渐图南略。五年，遂取沔北五郡五郡，详见前齐失沔北。

　　宣武恪时，又得寿春，复取淮西，续收汉川，至于剑阁。

