<!-- { "loadSidebar": true } -->
　　【史略】欢出于怀朔，为群盗，寻归尔朱荣。永安中，尔朱荣以欢为晋州刺史。荣死，尔朱兆以河西贼纥豆陵步蕃侵晋阳，召欢并力破之，因使欢统六镇降众时葛荣部众，皆六镇破六韩拔陵、杜洛周及鲜于修礼之众。荣败，流入并、肆二十余万。杜洛周，上谷贼也。鲜于修礼，定州贼也。先是皆并于葛荣，建牙阳曲川川即汾水曲也，今太原府城西北五十里有阳曲故城。其地盖在并、肆之间，无何请就食山东冀、定、瀛、相、殷，皆在太行山东。乃出滏口今彰德府磁州武安县东南二十里有滏山，滏口在焉，太行第四陉也，为往来要道，至信都，高乾等开门纳之时乾等起义兵，据信都。遂起兵信都，兼有殷州，奉勃海太守元朗为帝。尔朱兆等击之，败于广阿。欢因进军，拔邺。兆等合军攻欢于邺，大败。斛斯椿等因拒尔朱，据河桥河桥，在今河南府孟津县北，怀庆府孟县南。详见河南重险河南三城，尽诛其族。欢入洛，幽魏主恭，并废朗，而立平阳王修。以欢为大丞相，还镇邺，寻击尔朱兆，取晋阳，建大丞相府居之。永熙二年，复袭秀容兆，走死。明年，魏主与欢贰，欢自晋阳引兵南下，魏主西走。欢克潼关在陕西华阴县东北十里，见前，还入洛，立清河王世子善见，以洛阳西逼西魏，南近梁境，乃迁于邺。欢还晋阳。欢殁，子澄继之，遂废魏主，而篡其位。

　　于是河北自晋州东，河南自洛阳东，皆为齐境此专举周齐分界言之。齐天保中，其地北界沙漠，东滨海。又梁侯景之乱，遣将略地，南至于江。有州九十七，郡百有六十《齐书》：天保七年，以魏末州郡繁杂，省州三，郡一百五十三。又《后周书》：周灭齐，得州五十，郡一百六十二。时齐共有六十州，其淮南十州，先没于陈。今以《隋书》及《通典》为据，县三百六十五。而姚襄城在平阳府吉州西五十二里，西临黄河、洪洞平阳府洪洞县北六里有洪洞故城、晋州、武平关关在今平阳府绛州西二十里、轵关今怀庆府济源县西北有故关、柏崖今怀庆府孟县西三里有故城、河阳孟县西南十三里故城是、虎牢、洛阳、北荆州、孔城防今河南府城南八十里有孔城故址、汝北郡今汝州西南有故城、鲁城在汝州鲁山县东北十七里皆置兵以防周。高纬时，陈人取淮南地陈将吴明彻等北伐，取淮南，周师拔河阴今河南府孟津县东平阴故城是，拔平阳，而齐遂亡。

　　【史略】周建德四年，韦孝宽陈伐齐之策，曰：陈氏既平淮南，齐人内离外叛。大军若出轵关，方轨而进胡氏曰：自轵关出险趋邺，前无阻险，可以方轨横行，兼与陈氏共为犄角，并令广州义旅，出自三鸦周人仍置广州于鲁阳。三鸦，今鲁山县西南十九里有三鸦镇，亦曰平高城。详见河南重险三鸦，又募山南骁锐，沿河而下胡氏曰：周都长安，以褒、汉、荆、湘为山南，复遣北山稽胡，绝其并、晋之路胡氏曰：南匈奴余众，散在河东、西河郡界阻山而居者，皆稽胡也。自长安而言，故曰北山，仍令诸军各募关河之外劲勇之士，使为前驱。百道俱进，并趋敌庭，敌必崩溃。于是周主邕分遣宇文宪趋黎阳黎阳，在北直县西，见前，杨坚等将舟师自渭入河，侯莫陈芮守太行道胡氏曰：太行道在河阳北，守之以断并、冀、殷、定之兵也，李穆守河阳道胡氏曰：自河阴北渡河为阳，周主将攻河阴、洛阳，守之以断其往来，于翼出陈、汝时翼为安州刺史，自安州出陈、汝以摇动其东南也。安州，即今德安府。周主自出河阳，拔河阴大城，会有疾，引还。初，周主之出河阳也，宇文[A102]曰：河阳冲要，齐精兵所聚，恐难得志。汾曲戍小山平今平阳府城以西南，皆汾水曲也，攻之易拔，用武之地，莫过于此。赵曰：河南洛阳，四面受敌，纵得之，不可以守。宜从河北直指太原，倾其巢穴，可一举而定。鲍宏曰：往日屡出洛阳，彼必有备。如进兵汾、潞，直掩晋阳汾谓平阳。潞谓上党。宏盖欲分兵两道，共指晋阳，上策也。周主皆不从。既而复议伐齐，乃从汾曲进克平阳，寻取晋阳趋邺。齐主东走，为周所擒。齐地悉定。

　　宇文周起自高平，据有关陇，魏主西奔，渐移其社。

　　【都邑考】宇文氏继西魏，仍都长安。

　　【史略】宇文泰出于武川其先为辽西宇文部，后居武川。永安末，尔朱荣使从贺拔岳入关中，岳以泰行原州事原州初为高平镇。正光五年，改置原州。今平凉府镇原县是。尔朱氏亡，岳都督关西诸州，表泰为夏州刺史。永熙三年，岳为秦州刺史侯莫陈悦所杀，众共推泰为主。泰驰入平凉今平凉府西南有故平凉城，岳屯军于此，魏主修即命泰统岳军。泰遂击杀悦，兼有秦、陇，抚定关中。会魏主为高欢所逼，泰因迎魏主入长安，东克潼关，与高欢相距。魏主以泰为大丞相。未几，魏主而立南阳王宝炬，东与高欢角逐于河、汾、汝、颍间，再得洛阳大统三年，败高欢于沙苑，乘胜东略入金墉。四年，复为东魏所取，未几复得之。九年，邙山战败，洛阳仍没于东魏。沙苑，在今西安府同州南十二里。邙山，在河南府北十里，入虎牢大统三年，魏取荥阳，入大梁，既而复失。七年，虎牢来归。邙山战败，仍没于东魏。时东魏置梁州于大梁，守颍川大统三年，颍川降魏，韦孝宽复得其豫州，寻弃不守。十二年，侯景以河南诸州来降，荆州刺史王思政入颍州，又分军据景七州十二镇。十五年，颍川为东魏所陷，诸州镇亦弃不守。颍州，见前，魏孝昌四年置，皆不能有。至子觉始废魏主廓而篡其位。

　　于是河南自洛阳之西，河北自晋州之西，皆为周境先是，东西战争，疆场靡定。大统十六年，宇文泰以高洋称帝，大举东伐，无功而还。于是东西分境，各自为守矣。而玉壁今平阳府绛州稷山县西南十三里有故城、邵郡今绛州垣曲县是其治、齐子岭在怀庆府济源县西六十里、通洛防在河南府新安县东二里，即汉时函谷新关也、黄栌三城三城，曰黄栌、曰同轨、曰永昌，俱在今河南府永宁县东、土在河南府卢氏县东南四十五里，盖古关之塞垣、三荆大统三年，西魏取三荆，常为武守要地。三荆，见前、三鸦镇侯景以鲁阳入于西魏，因置镇拒守。三鸦，见前，皆置重兵以备齐。文帝泰既西并梁、益，南克江、汉，武帝邕又东并高齐，兼取陈淮南地详见前。有州二百十一，郡五百有八，县一千一百二十四。

　　杨坚以内戚擅权，遂易周祚。

　　【史略】坚起于武川，其父忠从宇文泰入关，以功封隋公。坚袭父爵，女为周主ど后。周主殂，坚因辅政，称大丞相，总大权。相州总管尉迟迥等相州仍治邺。后周平，齐复改司州曰相州及郧州总管司马消难、益州总管王谦，皆起兵讨坚，次第败亡。坚遂废周主阐而篡其位。

　　取梁隋开皇七年，征梁主琮入朝，遂废之而取其地并陈，天下为一。

　　【都邑考】隋初，承周旧。开皇二年，更营新都。明年，名其城曰大兴城今西安府城是也。在旧长安城东南十三里，遂定都焉。大业元年，更营洛阳，谓之东都初亦曰东京，在旧都城西十八里。其后李渊立代王侑于长安，王世充立越王侗于东都也又炀帝幸江都，于扬州立江都宫，今江南扬州府是。

　　【史略】隋主初受禅，即有并吞江南之志。开皇初，以贺若弼为吴州总管，镇广陵周置吴州于广陵；韩擒虎为庐州总管，镇庐江庐江，即合肥。以郡名言之，故曰庐江。四年，又以杨素为信州总管，镇永安信州，梁置，治永安，即今夔州府。盖使素备舟师以伐陈。既而其群臣争献平江南策。崔仲方曰：今惟须武昌以下蕲今黄州府蕲州、和、滁、方今江宁府六合县，时置方州、吴、海海，今淮安府海州等州，更帖精兵，密营度计。益、信、荆、襄襄，即今襄阳府，时置襄州、基见后梁基州、郢后周置郢州于长寿，今安陆府治是等州，速造舟楫，多张形势，为水战之具。蜀、汉二江，是其上流蜀江出三峡，过南郡、巴陵；汉江下襄阳，过竟陵、沔阳，而二江合流。国于东南，视二江为安危也，水路冲要，必争之所。敌虽于流头流头滩，在荆州府夷陵州西三峡中。《志》云：狼尾滩西有流头滩、荆门、延州在夷陵州宜都县北大江中，其西为荆门山、公安、巴陵、隐矶岳州府东北有隐矶，南为彭城矶。江流出其中、夏首即夏口，以夏水入江得名。见前孙吴重镇夏口、蕲口在蕲州城西，蕲水入江之口、湓城置船胡氏曰：江水过流头滩，又出西陵峡而东，历荆门、虎牙之间，荆门之下为延州。又东过南郡，而东右与油水会，谓之油口。油口，即公安也。又东过长沙下隽县，北与湘水汇为洞庭，而得巴陵，又东经彭城矶、隐矶之间，东北会于夏水，为夏首。又东过蕲春，与蕲水会为蕲口。又东至寻阳得湓浦，有湓城。此皆沿江要害之地，故仲方历言之，然终聚汉口、峡口汉口即夏口。峡口即西陵峡口也，以水战大决。若敌必以上流有军，合精兵赴援者，下流诸将即须择便横渡；如拥众自卫，上江诸军鼓行以前，彼虽恃九江、五湖之险，不能自立矣。隋主寻命晋王广出六合时广以淮南行台镇寿阳，自寿阳出六合也，秦王俊出襄阳时俊以山南行台镇襄阳，盖自襄阳出汉口，杨素出永安自永安下三峡也。广等皆为行军元帅，又命刘仁恩出江陵仁恩时为荆州刺史，出江陵以会杨素之师，王世积出蕲春世积时为蕲州刺史，出蕲口以临江津也，韩擒虎出庐江自庐江出师渡横江，以攻姑孰，贺若弼出广陵自广陵出师渡扬子江，以攻京口，燕荣出东海东海即海州。荣时为青州刺史，使出师自朐山渡海，以临三吴。既以缀其粮援，又恐其恃险为阻，多为之防也。盖皆用仲方之策，东西并进。既而素下三峡，屡败陈军。俊屯汉口，攻郢城。贺若弼自广陵，韩擒虎自横江，同时俱济，遂克建康。是时，公安及巴、湘之兵陈置荆州于公安，以重兵戍守，西迫于杨素，东扼于汉口，次第皆降。郢州闻建康之陷，亦遂不守。惟吴州及东扬州不受命吴州刺史萧，梁主琮之弟，东扬州刺史萧岩琮之叔也。先奔降陈，故惧罪不下，陈吴州治吴，东扬州仍治会稽，燕荣以东海之师至，悉击平之。于是南至岭海，皆为隋境。

