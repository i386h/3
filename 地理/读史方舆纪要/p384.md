<!-- { "loadSidebar": true } -->
　　州内屏关中，外维河洛，履崤坂而戴华山，负大河而肘函谷，贾生所云崤函之固也。戴延之云：其地南倚山原，北临大河，良为形胜。崔浩曰：东自崤山，西至潼津，通名函谷，号为天险。所谓秦得百二者，此地是也。东西魏相争，宇文深劝宇文泰速取陕州，为兼并关东之计。唐初克长安，刘文静等将兵出潼关，克弘农，略定新安以西，而东洛已有削平之势。唐之中叶，陕州尤为重地。达奚抱晖之乱，李泌以单车定之，曰：陕州三面险绝，攻之未可岁月下也抱晖为陕虢牙将，贞元初，作乱，与河中叛帅李怀光相结。帝忧之，曰：若蒲、陕连衡，则猝不可制，且抱晖据陕，水陆之运皆绝矣。因命李泌为陕虢防御水陆运使，乱遂定。石晋既亡，刘知远自晋阳举兵，保义帅赵晖以陕州附汉，汉主喜曰：晖挈咽喉之地以归我，天下不足定矣。盖据关河之肘腋，扼四方之噤要，先得者强，后至者败，自古及今，不能易也。

　　○废陕县今州治。《史记》：秦孝公元年，东围陕城。又惠文君十三年，使张仪伐魏，取陕，出其人以与魏。汉置县，属弘农郡。后汉兴平二年，李亻等作乱，帝崎岖至陕，结营自守。晋亦为陕县。后魏主焘始光三年，遣将周几等袭夏陕城，夏弘农太守曹达弃城走，几乘胜长驱，遂入三辅。太和中，为陕州治。永熙末，高欢自晋阳南犯，魏主命长孙子彦镇陕州。既而欢入洛，魏主西奔，彦亦弃陕走，高敖曹追帝至陕西，不及。西魏大统三年，宇文泰取恒农，既而高欢使高敖曹攻之，不克。九年，高欢败宇文泰于邙山，追至陕。隋大业初，改属河南郡。义宁初，置弘农郡治此。唐初仍为陕州治，后因之。明初省。州旧城周十三里有奇，洪武初改筑，截去城东。今九里有奇，有门四。

　　硖石城在州东南七十里。本后魏崤县之峡石坞。唐贞观十四年，移崤县治峡石坞，因名硖石县，属陕州。宋因之。金废县，置仓于此。蒙古围汴，完颜兀典自阌乡入援，起陕州民运灵宝、硖石米东下，是也。今有硖石关，设巡司戍守，又为硖石驿。《一统志》：硖石关，古之崤陵关也，路东通渑池，西通函谷。

　　上阳城在州城东南。《水经注》：陕东城，即虢邑之上阳。《春秋》僖五年，晋围上阳。杜预曰：虢国都也，或谓之北虢。又《水经注》陕县有安阳城，汉上官桀封邑，亦误。

　　曲沃城在州西南三十二里。因曲沃水为名。春秋时，晋侯使詹嘉守桃林之塞以备秦，时以曲沃之官守此，故名。《水经注》：弘农县东十三里有好阳亭，又东有曲沃城。唐至德二年，广平王ㄈ出关，收东京，至曲沃，又东败贼于新店，遂入陕城。新店，在陕州西二十余里。

　　焦城在州南二里。因焦水为名。《括地志》陕县有故焦城，周同姓国也。后属晋。《左传》晋许秦焦、瑕，又秦与晋焦、瑕，是也。宣二年，秦围焦，晋赵盾救焦，遂自阴地及诸侯之师侵郑。盖自焦而东，河南山北之处，皆阴地也。《史记》：梁襄王五年，秦围我焦、曲沃，与秦河西之地。六年，秦取我焦。八年，秦归我焦、曲沃。焦与曲沃相近也。又《秦纪》：惠文王后十一年，樗里疾攻魏焦，降之。东魏武定初，高欢使李徽伯刺陕州，筑垒于此，因鸡足山为址，后遂名徽伯垒。四年，为宇文泰所拔。瑕，见山西临晋县。

　　○砥柱山在州东北四十里黄河中，河南之名山也。详见前名山底柱。○鸡足山，在州西南二里。上有虎岩洞，山临河，宛如鸡足。又羊角山，在州城西北隅，高百尺。又州东百五十里有熊耳山。《志》云：三觜山，在州东南五十里，山有三峰。又橐山，在州东九十里，橐水源出于此。

　　虢山在州西北三里。西临黄河，今临河有冈阜，似是颓山之余，河水涌起，方数十丈。《史记》：魏文侯二十六年，虢山崩，壅河逆流。是矣。

　　礓子坡州东南五十里，接永宁县界。唐乾元二年，史思明遣将李归仁寇陕州，卫伯玉击败之于此。又上元二年，史朝义自三崤南道袭陕州，伯玉败之于礓子岭，即礓子坡也。○北崦，在州西。唐至德二载，王师追贼于曲沃，回纥傍南山设伏，按军北崦以待贼，战于新店，贼大败。

　　陕原在州西南二十五里。《括地志》：周、召分陕，不因城名，从原为界也。○莘原，在废硖石县西十五里。《左传》庄十三年，有神降于莘，即此。

　　○黄河在城北，又东径渑池县境。又州东百六十里有五户滩，在河中，为湍激之处。自此而东，河流稍为宽衍。○焦水，在州南三里，平地涌出，北流入河，俗呼三里涧。焦，一作谯。

　　利人渠有南北二渠。北渠在州北。隋开皇六年，苏成引橐水西北入城，民赖其利。南渠在州东南，自硖石界流入，与北渠同时疏导。唐贞观十一年，命丘行恭开南渠，是也。又有广济渠，唐武德元年，陕东道行台长孙操所开，引水入城以代井汲。傅畅《晋书》云：武帝泰始五年，凿陕南山，决河东注洛以通漕。此即利人等渠之创始矣。

　　好阳涧在州西四十五里。《晋书·地道记》：好阳亭，在弘农县东十三里。本曰曹阳，以在曹水之阳也。其水出州西南四十里岘头山，北流入于河。陈涉将周章击秦，为章邯所败，出关，止屯曹阳。汉献帝兴平二年，幸弘农，李亻等追败乘舆，帝露次曹阳，是也。曹操改曰好阳涧。○七里涧，在州西南七里。今名石桥沟，北流入河。唐贞元二年，陕虢观察使李泌，击淮西卒自州叛还者，遣将夜出南门，陈于涧北，贼至，大败之。

　　漫涧在州东，即橐水也，一名永定涧。源出橐山，其水漫流，故名漫涧。经州南境，又北流入河。涧北旧有逆旅亭，谓之漫口客舍。《志》云：州西二十五里有盘涧水，即漫涧矣。

　　大阳津在州西北三里。黄河津济之处。《志》云：津北对茅城，古茅邑也，谓之茅津。亦谓之大阳津，以河北即故大阳县也。又为陕津。《左传》文三年，秦孟明伐晋，自茅津济，封崤、尸而还。《公羊传》：晋败入大阳，是也。《史记》：秦穆公元年，自将伐茅津，胜之。《后汉书》：邓禹围安邑，更始将樊参渡大阳，将攻禹，禹击斩之于解南。兴平二年，献帝自曹阳至陕，夜潜渡河，河岸高十余丈，不得下，乃以绢为辇，匍匐而下，仅到大阳。建安十年，河东卫固等谋举郡叛，曹公以杜畿为河东太守，固等绝陕津，使不得渡，畿诡道自氵豆津济。又晋永嘉二年，以刘渊据蒲子，遣将曹武屯大阳以备之。既而武为刘渊子聪等所败，遂长驱犯洛阳，又渊将呼延翼犯洛，为其下所杀，其众自大阳溃归。四年，刘聪使其子粲等寇洛阳、石勒自河内帅骑会粲于大阳。咸和三年，刘曜败石虎于河东，济自大阳，攻后赵将石生于金墉。义熙十二年，刘裕伐秦，军至成皋，秦使并州牧姚懿南屯陕津，为洛阳声援。懿以蒲阪叛，秦主泓使姚赞等屯陕津。唐贞观十一年，于茅津造浮梁曰大阳桥，长七十六丈，广二丈，架大河之上。寻废。宝应初，史朝义据洛阳，征兵回纥。回纥至河东，自大阳津济河。今其地亦曰大阳关。盖东则富平津，西则大阳津，实大河之冲要也。安邑、解，俱见山西平阳府。

　　○弘农宫在州城内。隋大业初置。杨玄感围东都，不克，西趣潼关，至弘农宫，父老遮说曰：宫城空虚，又多积粟，攻之易下。弘农太守蔡王智积亦以玄感欲西度关城，恐成其计，激使攻城。玄感留攻不克，追兵大至，遂及于败。唐初曰陕城宫。调露二年，改曰避暑宫。永淳元年，曰芳桂宫。弘道元年废。○绣岭宫，在硖石废县，唐显庆三年置。又神爵台，唐天宝三年置，以赤爵见也。

　　雁翎关在州东南。路通永宁，今有兵戍守。又州有硖石、大阳二关，见前。○乾壕镇，在州东九十里，往来所经处也，后唐应顺初，潞王从珂举兵自凤翔而东，入陕州，唐主以康义诚统禁旅御之。义诚至乾壕，降于从珂，既而曹太后令内诸司至乾壕迎潞王。《金志》灵宝县有乾壕镇，似误。《郡志》州治南有甘棠驿，州城东有横渠递运所，东五十里有张茅递运所。

　　太原仓在州西南六里。隋开皇三年所置常平仓也。唐贞观三十一年，复置焉。开元二十二年，裴耀卿建转输之法，江淮舟运，悉输河阴仓，更用河舟，运至含嘉仓及太原仓，自太原仓入渭，输关中，是也。宝应初，回纥助唐讨史朝义，自大阳津渡河，食太原仓粟。贞元二年，淮西兵自州叛归，李泌遣兵伏于太原仓之隘道，击之。《志》曰：太原仓北临焦水，西倚大河。又有集津等仓，在底柱山上，见前名山底柱。

　　灵宝县州西六十里。西北至山西芮城县四十里，东北至山西平陆县七十里。本秦函谷关地。汉为弘农县地。魏晋因之。隋开皇十六年，析置姚林县，属陕州。大业中，改属河南郡。义宁初，属弘农郡。唐初，仍属陕州。天宝初，得符宝于古函谷关旁，因改今名。今城周三里，编户五十九里。

　　○恒农城在县西南三十里。春秋时虢国地。晋灭虢，其地属晋，后为秦魏二国之境。秦属三川郡。汉武帝元鼎三年，徙函谷关于新安，以故关置弘农县。四年，置弘农郡治焉。后汉亦为弘农郡治。后避献帝讳，改曰恒农。魏复旧。晋亦为弘农郡治。后魏以献文帝讳，又改恒农，又移恒农郡治陕，而以恒农县为西恒农郡。后复曰弘农。永熙三年，高欢自晋阳举兵犯洛，魏主求迎于宇文泰，泰自将发高平前军屯弘农。既而魏主入关，高欢自追迎魏主，至弘农。后周郡废。隋复以弘农郡治弘农。义宁元年，又移弘农郡治陕，而以弘农置凤林郡。唐武德元年，改置鼎州。贞观八年，废鼎州，自卢氏移虢州来治。神龙元年，又改弘曰恒。开元十六年，复故。五代及宋皆为虢州。建隆初，改县曰常农。至道三年，又改曰虢略。金亦以虢州治虢略县。元至元八年，废虢州，并虢略入灵宝。《元丰志》：自河南府西南抵虢州界三百二十五里，稍南抵邓州界六百里，皆高山深林，古虢略也。○窦门城，在函谷关南七里。汉武微行柏谷，遇辱窦门，即此。后周置邑阳县。隋开皇末，改曰邑川，属虢州。大业初，废。

