<!-- { "loadSidebar": true } -->
　　◇平阳府东至潞安府三百九十里，东南至泽州四百十里，南至黄河二百六十五里，又渡河至河南之陕州一百二十里，西至黄河三百十里，又渡河西北至陕西延安府二百七十里，北至汾州府三百九十里，东北至沁州三百四十里。自府治至布政司五百九十里，至江南江宁府二千四百里，至京师一千八百里。

　　《禹贡》冀州地，即尧舜之都，所谓平阳也《世纪》云：其地在平水之阳而名。春秋属晋。战国属魏。秦为河东郡地。两汉因之。三国魏始置平阳郡。晋因之。永嘉三年，刘渊字元海僭号，建都于此。其后石赵慕容燕及苻、姚之徒，相继有其地。后魏亦为平阳郡，兼置东雍州。太和中罢。孝昌中，改置唐州。建义元年，又改晋州魏收《志》：真君四年，置东雍州。太和十八年罢。孝昌中置唐州，建义初改晋州，后又置总管府于此。东魏、北齐皆为重镇。后周亦曰晋州。隋初改平阳郡为平河郡以阳与杨同音也，三年废郡，而州如故。炀帝改州为临汾郡。义宁二年，复曰平阳郡。唐武德元年，复曰晋州。天宝初，亦曰平阳郡。乾元初复故。五代梁置定昌军节度开平三年，分护国节度置，兼领绛、沁二州，寻又改为建宁军。后唐同光元年，曰建雄军。宋仍为晋州亦曰平阳郡建雄军节度。政和六年，升为平阳府。金因之河东南路置于此。元曰平阳路。大德九年，改为晋宁路。明初复曰平阳府，领州六、县二十八。

　　府东连上党，西界黄河，南通汴、洛，北阻晋阳。宰孔所云景、霍以为城景，太也，谓霍山，汾、河、涑、浍以为渊，而子犯所谓表里河山者也。战国时，魏有其地。秦商鞅言于孝公曰：秦之与魏，譬若人有腹心之疾，非魏并秦，秦即并魏。何者？魏居岭厄之西，都安邑，而独擅山东之利。利则西侵秦，病则东收地。魏必东徙，然后秦据河山之固，东向以制诸侯矣。秦、汉以降，河东多事，平阳尝为战地。曹魏置郡于此，襟带河、汾，翼蔽关、洛，推为雄胜。杜畿云：平阳枕山带河，天下要地。是也。晋室之乱，刘渊窃据其地，纵横肆掠，毒被中原。迄于五胡迭兴，索头继起，平阳居必争之会，未有免于锋镝者也。及周、齐相争，平阳如射的。然齐卢叔虎尝谓其主演曰：今宜立重镇于平阳，与彼蒲州相对，深沟高垒，运粮积甲，彼闭关不出，则稍蚕食其河东地，使日穷蹙。彼若出兵，非十万以上，不足为我敌也。其后周主邕伐齐，乃曰：前出河外先是周主伐齐，出河阳，攻拔其南城，故云，直为拊背，未扼其喉，晋州本高欢所起之地，镇摄要重，今先克之。鼓行而东，足以穷其巢穴矣。及晋州拔齐，遂不可复固。唐起义师，亦先入临汾，及西指关中。柳宗元曰：晋之故封，太行倚之，首阳起之，黄河迤之，大陆靡之大陆，在今直隶巨鹿县境，盖约言封域所届也。盖地大力强，所以制关中之肘腋，临河南之肩背者，常在平阳也。朱温争河中，先取晋、绛，克用遂不能与抗。刘知远自河东定汴、洛，亦自晋、陕而东。及女真、蒙古之祸，平阳皆先受其毒，而后及于关、洛。夫平阳之形胜，顾可忽乎哉？

　　临汾县附郭。古平阳也，相传即尧所都。春秋为晋邑。昭二十八年，魏献子分羊舌氏之田以为三县，赵朝为平阳大夫，是也。其后韩贞子居此。汉为平阳县，属河东郡。高帝封功臣曹参为侯邑。昭帝时，度辽将军范明友亦封平阳侯。后汉仍为平阳县。曹魏置平阳郡治焉。晋因之。后魏为晋州治。隋改县曰临汾。大业三年，州废，属临汾郡。义宁初，属平阳郡。唐武德元年，郡废，属晋州。后因而不改。《城邑考》：今城，明初因旧城增筑。景泰初增修，周十二里有奇，有门四。正德七年，筑东郭新城，周六里有奇，凡三面为门六。今编户一百五十二里。

　　○平阳城府西南二十里，故尧都也。汉置县。应劭曰：平阳在平河之阳而名。后汉亦为县治。《水经注》：汾水自高梁邑，又南经白马城，西经平阳郡治，又南经平阳县故城东，又南与平水合。东自狐谷亭，又东径平阳城南，又东入汾。平阳城，今在汾水西也。一名刘渊城。相传渊筑此城，自蒲子徙都之。或曰：永嘉三年，刘渊徙平阳，自谓尧后，而平阳城亦曰尧城，因都于此，改诸城门皆因洛阳门名。是渊所都即平阳城矣。《括地志》：今晋州城因平阳城东南为之。《通典》又云：临汾县有古尧城。《郡志》云：刘渊城，今名金店。其地皆在今郡城西。意故城阔远，刘渊城即平阳旧壤矣。

　　高梁城《括地志》：在临汾东北三十七里，晋邑也。《春秋》：僖九年，晋乱，齐侯以诸侯之师伐晋，及高梁而还。又僖二十四年，晋文公刺公子圉于高梁。《竹书纪年》：晋出公二十年，晋荀瑶城高梁。汉高二十年，封郦食其子疥为高梁侯，邑于此。《水经注》：汾水自杨县又西南过高梁邑西，故高梁氏之墟也。宇文周建德五年，齐主高围平阳，周主邕自将救之，高阿那肱以周师大集，议坚壁勿战，却守高梁桥。既而两军合战，齐主奔高梁桥，遂北走。桥盖以故城名也。《郡志》：今其地名程王里，亦曰梁墟。

　　武遂城在府南。战国时韩邑。《史记》：楚怀王二十年，昭睢曰：秦破韩宜阳，而韩犹事秦者，以先王墓在平阳，而秦之武遂去之七十里也。《韩世家》：襄王六年，秦复与我武遂。九年，秦复取我武遂。十六年，秦与我河外及武遂。王六年，与秦武遂地二百里。又《秦纪》：武王四年，涉河城武遂。《年表》：昭王十一年，以武遂复归韩。即此。○西平城，在府西北四十里。晋永嘉五年，刘聪据晋阳，以其子骥为征西将军，筑西平城居之。建兴元年，并州牧刘琨伐汉，遣监军韩据德自西河而南，将攻西平，聪益军守之。是也。

　　柴壁城在府西南六十里汾水上，旧为戍守处。晋元兴初，姚秦拔魏乾壁，魏主驰救，围攻秦将姚平于柴壁，秦主兴将兵救之，将据天渡运粮以馈平，魏博士李光曰：兵法高者为敌所栖，卑者为敌所囚，今秦皆犯之，宜及兴未至，遣奇兵先据天渡、柴壁，可不战取也。因筑重围以绝内外，遂克之。胡氏曰：柴壁在汾东，天渡盖汾津之名，在汾水西岸，今太平县子奇垒与此接界，或以为即柴壁云。○白马城，在府东北二十里。魏收《志》：晋州治白马城，贞观六年，移治平阳古城，即今治是也。

　　○姑射山府西二十五里，有姑射、莲花二洞，其南面支阜曰平山，平水出焉。其西北为分水岭，西接蒲县界，旧有关，今革。又石孔山，在府西三十五里，当姑射山前，九孔相通，深不可测。

　　漫天岭府东北五十里。与浮山县东南之龙角山相接，山势回远，因名。

　　○汾水在府城西二里。自汾州府南流，历灵石、赵城、洪洞等县流经此，又南入襄陵县界。周威烈王时，韩康子都平阳，从智伯伐赵，决晋水灌晋阳。智伯曰：吾乃今知水可以亡人国也。魏桓子时韩康子履桓子之跗，以汾水可以灌平阳，绛水可以灌安邑也。旧《史》云：汾水可以灌安邑，绛水可以灌平阳，乃文误耳。后汉建安七年，袁尚遣郭援入河东，与并州刺史高及南匈奴攻略城邑，曹操使钟繇围南单于于平阳，未拔，而郭援自河东驰至，众惧。繇曰：援若度汾为营，及其未济击之，可大克也。援果径前渡汾，济未半，击破之。晋元兴元年，姚兴引兵救柴壁，将据天渡，魏人为浮梁渡汾西，筑围拒之。兴至，屯汾西，凭壑为垒，束柏材从汾上流纵之，欲以毁浮桥，魏人钩取为薪蒸，兴计无所出，柴壁遂陷。后周建德五年，周主攻齐晋州军于汾曲。胡氏曰：汾曲在平阳南，今汾水上有西桥、加泉、吴村等渡，皆东去城二三里。余详大川汾水。

　　平水在府西南。源出平山，流至城西五里，汇为平湖。又南流至襄陵城北，东入于汾，居民皆引以溉田。一名晋水。○涝水，在府城北。源出浮山县北乌岭山，流入境，一名高河，或谓之长寿河，西流入汾。洪武十一年，知府徐铎引入城为二池，以供民汲，曰永利池。

　　水在府城东。源出浮山县东南龙角山，西北流入境，合高梁水。又西北会涝水入汾。《唐志》：临汾东北十里有高梁堰，武德中，引高梁水入百金泊以溉田。贞观十三年，为水所败。永徽二年，刺史李宽自城东二十五里夏柴堰引水溉田，令陶善鼎复治百金泊，亦引水溉田。乾封三年，堰坏，乃西引晋水。晋水即平水也。百金泊，在今城东南二十里。○夏池水，在府西南三十里，合流晋水入汾。又天井水，在府北五十里，南流入汾。《志》云：晋将曹穘袭击刘曜将卜休于此。

　　○匈奴堡旧《志》：在府西南七十里，匈奴种人尝保聚于此，因名。姚秦时为戍守处。晋义熙十一年，并州胡叛秦入平阳，推匈奴曹宏为单于，攻秦将姚成都于匈奴堡，姚懿自蒲坂讨擒之。十二年，姚懿以蒲坂叛，欲运匈奴堡谷以给镇人，姚成都拒之，懿遣将攻成都，为成都所擒。十三年，刘豫伐秦，檀道济等渡河攻蒲坂，遣别将攻匈奴堡，为成都所败。今堙。又府东北旧有冷泉关，今亦堙废。

　　狐谷亭在府西南。《春秋》：僖十六年，狄侵晋，取狐厨、受铎、涉汾及昆都，因晋败也。杜预曰：平阳临汾西北有狐谷亭，即晋之狐厨邑。预所谓临汾，今绛州也。又府南有昆都聚，时晋惠公为秦所败也。○尧祠，在城南五里。旧《志》云：在城东十里平原上，以尧尝都此也。朱梁开平三年，晋兵攻晋州，大掠至尧祠而去，即此。

　　襄陵县府西南三十里。南至太平县六十里，东至浮山县百十五里，东南至翌城县百里，至乡宁县百五十里。春秋时，晋大夫食邑也。汉置襄陵县，属河东郡。应劭曰：县西北有晋襄公陵，因名。后汉因之。魏属平阳郡。晋及后魏因之。高齐移禽昌县治此，以襄陵并入。隋初郡废，县属晋州。大业二年，复曰襄陵县。唐因之，仍属晋州。元和十四年，改隶绛州。太和初，复改为河中府。唐末复故。五代晋又改属绛州，寻属河中府。宋还属晋州。今城周五里有奇，编户七十二里。

