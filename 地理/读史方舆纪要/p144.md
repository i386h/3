<!-- { "loadSidebar": true } -->
　　以东南之形势，而能与天下相权衡者，南直而已。春秋时，勾吴实雄长于东南，以兵威破楚、臣越、败齐，又阙深沟于商鲁间，北属之沂，西属之济，以会晋公午于黄池。当是时，微越之故，吴且霸天下。项羽率会稽子弟，度江而西，一战而斩李由，再战而降章邯。夫山东豪杰，起而亡秦者，已半天下。乃巨鹿之围，诸侯救赵者，且十余壁，卒莫敢纵兵。及羽渡河，战士无不一当十，遂大破秦兵。当是时，微楚兵，秦且复振。然则谓亡秦者，非江东子弟之力不可也。或者曰：明太祖以江南而奄有中原，为千古创见之事。此实不然，从来建事功者，得失虽殊，成亏或异，而其能发愤以有为则一也。楚南公之言曰：楚虽三户，亡秦必楚。故西北与东南，恒有互为屈伸之理，项羽、刘季，并起于东南，季成而羽败，要皆力足以亡秦者也。桓温用江淮之甲，覆李势于西川，震苻健于灞上，走姚襄于洛阳，逼慕容于枋头，可云赫然振拔矣。而骄蹇自用，功以不集。刘裕翦除桓玄，收复荆楚，北平广固，西定梁、益，乃经营河洛，规取关中。以拓跋之强，滨河镇戍，亦敛息而避其锋，使不急成篡事，则保据河山，未可知也。谓非能以东南有为者乎？或者又谓吴越之人大都剽轻而脆弱，然楚汉用之而强。晋南渡以后，北府之兵，常为天下雄。祖逖自京口纠合骁健，击楫渡江，威行河朔。刘牢之以北府兵摧洛涧，斩梁成，则苻秦夺气。刘裕以乌合数百人，奋起京口，直入金陵，而伪楚奔亡。则兵非不可用也。且夫曹操之用兵，武侯所谓仿佛孙吴者也。舳舻千里，南下荆襄，目中固已无江东矣。赤壁之役，狼狈北还，而后知江东未可与争。苻坚以百万之众，长驱而南，坚之心以为我之力足以东灭燕，西并凉，北举代，晋人残敝之余，不足以撄其锋也。肥水一战，风声鹤唳，皆为晋兵，坚虽不亡于晋，而已亡于伐晋之日矣。南北分疆，两淮皆战场也。往来角逐，见利则进，择险而守，胜负之数，略相当矣。朱全忠之强横，不能得志于杨行密。周世宗攻寿州，三年而后克之。宋于奔亡之余，立国江沱。江中之战、大仪之战、顺昌之战、拓皋之战，金人且惴惴焉。所憾者，主昏于上，大奸在旁，视君父如仇雠，弃中原如脱屣耳。使能内任李纲，外任岳飞，而谓不能直抵燕云，吾不信也。然则谓东南不足以立国者，非也。晋之取吴也，用兵三十万，而所出之道六涂中、江西、武昌、夏口、江陵、巴蜀是也。隋之取陈也，用兵五十万，而所出之道八六合、襄阳、永安、江陵、蕲春、庐江、广陵、东海是也。宋之取江南也，用兵十万，而所出之道一荆南。蒙古之取宋也，用兵十五万，而所出之道二淮南、襄阳。盖吴与陈皆滨江设险，利在多其途以分其势。南唐有吴越以挠其东南，而上流之势复入于宋，一军自荆南东下，而破竹之形成矣。元人用全力以取襄樊，宋之藩篱，既已摧坏，但遣偏师挈淮南之援，而以重兵沿江直入，宋人已在掌握中矣。此时势各殊之故也。或者曰：江东之形势，系于楚、蜀，而两淮犹次之。晋人先取蜀汉，王巴东之军，十四日而抵三山矣。杨素出永安，陈沿江镇戍尽为所陷。唐初辅公┙之叛也，虽发四道兵击之江州、宣州、谯、亳、淮、泗也，而先登破敌，夺其险要，卒从江州而入。宋平江南，克其池州，径向采石。伯颜入汉济江，引军而东，新郢以下，遂尔风靡。且六朝都建康，强藩巨镇，往往自荆、襄、江、郢，构衅称兵，为建康祸。盖上游畸重之势也。太祖定金陵，陈友谅肆其凶狂，争太平、犯龙江，祸且迫于肘腋。迨殪之于鄱阳，进规武昌，而东南之势大定。夫然后措置两淮，兴师北伐，太祖诚明于缓急之势哉！是何也？敌在淮南，而长江之险，吾与敌共；敌在上游，而长江之险，乃制之于敌矣。虽然，淮南亦未可轻也。人亦有言：欲固东南者，必争江汉；欲规中原者，必得淮泗。有江汉而无淮泗，国必弱；有淮泗而无江汉之上游，国必危。孙氏东不得广陵，西不得合肥，故终吴之世，不能与魏人相遇于中原。东晋以彭城、寿阳为重镇，故桓温、刘裕得以再问中原，继东晋而起者，其时之盛衰，大约以淮南北之存亡为断。杨行密起于淮南，兼有江南北数十州，于群雄中，最为强盛。李氏失淮南，而国以弱，未几而国以亡矣。明初规画畿辅，跨江逾淮，幅员最广。夫亦保江者不在江南，保淮者不在淮南之意乎！盖彭城、邳、泗，北连青、齐，西道梁、宋，与中原形援相及，呼吸相闻，自古及今，要会之处也。圣人举动，一日而周百世之防，一方而通天下之势，其以此矣。至于江淮之间，五方之所聚也，百货之所集也。田畴沃衍之利，山川薮泽之富，远近不能及也。汉吴王濞以铸山煮海，国用富饶，招致亡命，倡为七国之祸。太史公曰：夫吴东有海盐之饶、章山之铜、三江五湖之利，江东一都会也。魏晋之际，戍守淮南，用刘馥、邓艾之策，兴陂堰，事耕屯，则转输不劳，而军用饶给。吴人于江南，废郡县之吏，置典农、督农之官，则谷粟充溢，虽疆场多事，恒无饥乏之虑。六朝时，往往修其故辙。自古未有不事民生而可以立国者。况扬州富庶，常甲天下。自唐及五季，称为扬一益二。今鱼盐谷粟布帛丝絮之饶，商贾百工技艺之众，及陂塘堤堰耕屯种植之宜，于古未有改也。用以聚糗粮，厚资储，则奔走天下，不患无具矣。岂褊浅瘠弱仅固一隅者可以同日语哉？或者曰：淮北风气杂揉，类多顽梗。朱温以砀山群盗，而擅干唐祚。刘福通之徒，皆以妖术惑众，骚动天下。今其余风或未殄也。夫声教一新，则观感自易，其然。岂其然乎？ 
　
 
　

　
读史方舆纪要
　
　

卷十九 

卷十九
　　◎南直一

　　《禹贡》：淮海惟扬州。《周礼·职方》：东南曰扬州应劭曰：州界多水，水波扬也。又江南之气燥劲，厥性轻扬。春秋时为吴地，其在天文，斗则吴之分野，亦兼鲁宋之疆邳、泗以北，故鲁地。徐州，则宋地也，在《禹贡》为徐州之域。越灭吴，并其地。战国时为楚地。秦始皇兼天下，为九江、鄣郡、会稽及泗水郡地。项羽都彭城，亦为楚地。汉初，为吴、楚、淮南诸国之境。武帝置十三州，此为扬州，而淮北则属于徐州。后汉因之。三国魏跨有淮南，亦置扬州治寿春，而江南为吴地已上见第二卷。后仿此。晋亦置扬州初治寿春。平吴后，治建邺，渡江后，扬州遂为王畿时侨置州郡，参错其间。按：晋及十六国，并见第三卷。后仿此。刘宋侨置南徐、南兖、南豫诸州南徐治京口，南兖治广陵，南豫治历阳。余详见刘宋州郡。后仿此，而扬州如故元凶劭弑逆，分浙东五郡为会州，省扬州立司隶校尉。劭诛，复故。孝建二年，复分扬州浙东五郡，置东扬州。大明三年，更以扬州丹阳、淮南、宣城、吴郡、吴兴、义兴六郡为王畿，而以东扬州为扬州。大明八年，子业立，仍以王畿为扬州，扬州为东扬州。萧齐复增置豫州、青州、冀州及北兖、北徐诸州豫治寿春，青、冀治朐山，北兖治淮阴，北徐治钟离。梁初因之，其后分裂益多。陈初自江以北，没于高齐。后虽复取淮南，而不能有也。隋氏亦置十三州，然不详所统自刘宋以下，俱见第四卷。后仿此。唐贞观中，分天下为十道，此为江南及淮南道。开元中，又分江南为东西道东道治苏州，西道治洪州。唐末属于杨行密而吴郡属于吴越，后为李所据唐末节镇及十国分合，俱详见第五、第六卷。后仿此。宋置淮南、江南及两浙路。元丰改作，又分淮南、江南皆为东西路。渡江以后，又分两浙置浙西路。元置浙江行省于杭州，河南行省于汴梁，而江淮南北地分属焉自宋至元，俱见第七、第八卷。后仿此。明初定鼎于金陵，遂为都会。正统六年，始为陪都，为直隶府者凡十有四，州四，属州凡十三，县凡九十有六总为里一万三千七百四十三，夏秋二税，大约五百九十九万五千三十四石有奇，而卫所参列其中。今为江南布政使司。

　　◇应天府属县八

　　上元县附郭　　江宁县附郭　　句容县　　溧阳县　　溧水县高淳县　　江浦县　　六合县

　　◇凤阳府属州五　县十三

　　风阳县附郭　　临淮县　　怀远县　　定远县　　五河县虹县

　　寿州属县二

　　霍丘县　　蒙城县

　　泗州属县二

　　盱眙县　　天长县

　　宿州属县一

　　灵璧县

　　颍州属县二

　　颍上县　　太和县

　　亳州

　　◇淮安府属州二　县九

　　山阳县附郭　　清河县　　盐城县　　安东县　　桃源县沭阳县

　　海州属县一

　　赣榆县

　　邳州属县二

　　宿迁县　　睢宁县

　　◇扬州府属州三　县七

　　江都县附郭　　仪真县　　泰兴县

　　高邮州属县二

　　宝应县　　兴化县

　　泰州属县一

　　如皋县

　　通州属县一

　　海门县今废

　　◇苏州府属州一　县七

　　吴县附郭　　长洲县附郭　　吴江县　　昆山县　　常熟县　　嘉定县

　　太仓州属县一

　　崇明县

　　◇松江府属县三

　　华亭县附郭　　上海县　　青浦县

　　◇常州府属县五

　　武进县附郭　　无锡县　　宜兴县　　江阴县　　靖江县

　　◇镇江府属县三

　　丹徒县附郭　　丹阳县　　金坛县

　　◇庐州府属州二　县六

　　合肥县附郭　　舒城县　　庐江县

　　无为州属县一

　　巢县

　　六安州属县二

　　英山县　　霍山县

　　◇安庆府属县六

　　怀宁县附郭　　桐城县　　潜山县　　太湖县　　宿松县望江县

　　◇太平府属县三

　　当涂县附郭　　芜湖县　　繁昌县

　　◇池州府属县六

　　贵池县附郭　　青阳县　　铜陵县　　石埭县　　建德县东流县

　　◇宁国府属县六

　　宣城县附郭　　南陵县　　泾县　　宁国县　　旌德县　　太平县

　　◇徽州府属县六

　　歙县附郭　　休宁县　　婺源县　　祁门县　　黟县　　绩溪县

　　直隶◇徐州属县四

　　萧县　　沛县　　丰县　　砀山县

　　直隶◇滁州属县二

　　全椒县　　来安县

　　直隶◇和州属县一

　　含山县

　　直隶◇广德州属县一

　　建平县

　　东滨海，

