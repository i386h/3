<!-- { "loadSidebar": true } -->
　　鹊尾洲县西南大江中。《左传》昭五年，吴败楚人于鹊岸。杜佑曰：南陵大江中有鹊洲，即古鹊岸也。宋泰始二年，晋安王子勋举兵江州，遣其将陶亮军于鹊洲，前锋孙冲之军于赭圻，既而亮以台军屡捷，召冲之还鹊尾。又刘胡自寻阳率众继至，与旧兵合十余万军鹊尾。寻又以袁觊督征讨诸军，帅楼船千艘，战士二万，来入鹊尾，是鹊尾即鹊洲也。今江中有数洲，其大者为杨夹沙镇，或以为即古之鹊尾云。

　　○南陵戍在县西南，下临江渚。胡氏曰：六朝时，江州东界尽于南陵。盖滨江津要处，非今之南陵县。晋陶侃领荆、江二州刺史，自南陵迄于白帝，数千里路不拾遗，谓南陵也。义熙六年，卢循攻建康，不克，南还寻阳，留其党范崇民将五千人据南陵。宋孝建初，臧质以南郡王义宣叛，自江州趣建康，殿中将军沈灵赐将百舸破质前军于南陵。梁亦置戍于此。承圣初，王僧辨讨侯景军于大雷，遣前军侯填袭南陵、鹊头二戍，克之。宋白曰：南陵戍去今宣州南陵县百三十里。梁武因旧戍置南陵县，本治赭圻城，亦非今之南陵云。鹊头，今见铜陵县。

　　黄浒镇县西南三十里。浒，一作火。有黄火河，汇于荻港。又新林镇，在县东南三十里。○县市镇，在县西四十里，稍北即旧县治也。《志》云：旧县治后山绝顶，上有缥缈台，下临大江，与濡须津相对。宋熙宁中，易名曰表里江山台。

　　附见：

　　建阳卫府治西南，洪武三十五年建。

　　◇池州府东至宁国府三百二十里，南至江西饶州府浮梁县三百八十里，西南至江西九江府五百五十里，西至安庆府百二十里，东北至太平府四百五十里。自府治至江宁府五百五十里，至京师三千一百五十里。

　　《禹贡》扬州之域。春秋时吴地，后属越，越灭属楚。秦属鄣郡。汉属丹阳郡。晋属宣城郡。宋、齐因之。梁属南陵郡。陈属北江州。隋属宣州。唐武德四年，置池州。贞观初废，仍属宣州。永泰初复置，亦曰秋浦郡《志》云：时割宣之秋浦、青阳，饶之至德，置池州。唐末，属于杨氏。南唐曰康化军。宋仍曰池州绍兴初，尝移江南东路治此。旋还建康。元曰池州路。明曰池州府，直隶京师，领县六。今仍曰池州府。

　　府襟带江山，控扼肥、皖，居金陵之上游，当江滨之孔道。或自鄱阳而北出，或自淮南而南指，可舟可徒，郡亦设险之所也。宋取江南，以战舰先取其池州，而后步骑从采石南渡。金陵藩屏，岂惟安庆为要地欤？

　　贵池县附郭。汉置石城县，属丹阳郡。晋属宣城郡。梁属南陵郡。隋平陈，县废。开皇十九年，改置秋浦县，属宣州。唐为池州治。五代时，杨吴改曰贵池。宋仍为池州治。旧府城周七里有奇，今周十四里有奇，为门七。编户三十九里。

　　○石城废县府西七十里，地名铁店，亦曰仓埠潭。汉县治此。《志》云：以东西两石山夹河如城而名。后汉建安四年，孙策西击黄祖，行及石城，寻以程普为丹阳都尉，屯石城。其后孙权封韩当为石城侯，邑于此。自晋以后，皆曰石城县。《水经注》：江水自石东入为贵口。是也。隋县废，寻改置秋浦县于石城故址。唐因之。杨吴徙秋浦于贵池，因曰贵池县，即今治。

　　虎林城《志》云：在石城东十五里。孙权封子休为琅邪王，镇虎林城，是也。《括地志》：孙吴时虎林为戍守处，置督于此。太平二年，孙琳遣朱异自虎林袭夏口，至武昌，夏口督孙壹奔魏，盖沿江西上也。又有南太原城，《志》云：即故石城，梁初置太原郡于此，大同中废。今建德县，亦有太原城。

　　○齐山府南三里。山有十余峰，其高齐等，因名。周必大《记》曰：唐刺史齐映所尝游也。山周围二十里，岩洞三十，有二泉，大小十一亭，台二十余，其九顶洞，亦曰翠微寨。山盖与九华之胜，并擅江南。其西有湖，亦曰齐山湖，中有小山，曰珠儿山，一名石洲。○六峰山，在府南二十里，有六峰竞秀。其相近者曰万罗山，以圆峰孤突，群山罗列而名。又南二十里，曰大楼山，孤撑碧落，若空中楼阁然。

　　五山府东南六十五里。孤峰独出，其下散为五支，联络相属，巍然为群山之长。又三十六山，在府南七十里，云峰六六，上插晴空，与九华竞秀。又南十里曰七井山，上列七峰，涌泉七穴，山险峻，四时多寒。○碧山，在东十里濒湖，苍崖翠，倒影沉碧。稍南曰石壁山，以形如削壁也。又渚湖山，在府东南四十里，绝顶有田，渊泉旁出，澄泓如练，蒹葭鱼鹭，若渚湖然，其田岁无旱忧。又铁券山，在府东六十里。《志》云：黄巢就降，受铁券于此。

　　黄龙山府北五里。滨大江，有望江亭。稍西曰镇山，濒池口河。○百牙山，在城东北半里。《志》云：府治主山也。东麓曲水旋绕，曰落蓬湾。相传货舟辏泊于此，牙行百人登陇，以平其直，因名，上有浮屠。

　　大雄山府西南三十里。群峰排戟，雄峙一隅。又府西三十里有大山，地名黄花坦，其东五里曰龟峰山，皆濒后湖。又专景山，亦在府西二十五里王家汊之右，俗呼砖井山，崇峦拱揖，支陇环伏，湖水摇光，茭荷交映，擅一方之胜。○白面山，在府西南六十里，雪崖拱北，如傅粉然，下有白面渡。又西南十里曰郎山，一名和龙山，下有玉镜潭。又秀山，在府西南九十里，叠嶂如屏，烟萝延蔓，下有仓隼潭，行旅往来，济渡于此。《志》云：府西南七十五里有水车岭，陡峻临渊，奔流冲激，若桔槔声。

　　全山府西南百二十里。峰峦周匝，拱抱如环。又西南二十里曰城山，以山势周遭如城也。罗友贤寨址存焉。其相近者曰高明山，有高明洞，甚宏敞。《志》云：山在城西南百四十五里。○西岩山，在府西南百五十里。高万仞，周数十里。其相接者曰鱼载山，石壁断崖三级，每级寒潭渊澈，涌泉飞瀑，中有石如鱼，一名鲤鱼载山。又灵山，在府西南二百里，山巅有田百亩，水泉四时不竭。

　　○大江府北五里。自湓浦而来，至东流县西香河口而入府界，过县北，至吉阳河，凡六十里。又六十里至雁汊镇北，折而东六十里至李阳河。又二十里为乌沙夹，又四十里至池口，又东为麻布蓼、梅根、五埠沟，凡六十里而至大通河，又东则铜陵县也。自铜陵稍折而北为丁家洲，为钱家湾，为胭脂夹，为荻港，凡八十里接太平府繁昌县界，对境则安庆府桐城县至无为州也。东西几四百余里。旧《经》云：自马当顺流而界繁昌横江，凡五百里，府境诸水，悉流入焉。《宋史》：宣和六年，前太平判官卢宗原言：池州大江，乃上流纲运所经，其东岸皆暗石，多至二十余处，西岸则沙洲，广二百余里，俗谓之拆船湾，言舟至此必毁拆也。今东岸有车轴河口沙地四百余里，若开道入杜坞，使舟经平水径出池口，可避二百里风涛拆船之险，请措置开修。从之。《志》云：今近府之洲曰古夹、曰鸟落、曰官、曰新、曰上荷叶、曰武梁，其矶曰拦江、曰罗汉、曰黄龙、曰刘婆，皆滨江相接云。

　　池口河城西五里。一名杜坞河。《志》云：城西四里有杜坞山，以唐杜牧尝游此而名，河经其下也。又有镇山，在城北五里，滨池口江，便民仓置于此。亦谓之贵池。源有五，一出石埭县西之栎山，一出府西南百八十里之古源山，亦曰源头山。一出氵考溪，一出石岭，一出东源，众流会于秋浦，汇于府西南七十里之玉镜潭。又迤逦数十里钟为谷潭，决为炭埠港，注于杜坞，过镇山入池口河以达大江。亦谓之贵口。宋泰始二年，寻阳王子勋举兵江州，遣其将刘胡等军于鹊洲。既而台军张兴世营于钱溪，胡等粮运中绝。乃遣沈仲王步趣南陵，载粮数十舫至贵口，不敢进，兴世遣寿寂之等击败之，即此。张舜民曰：自铜陵舟行六十里至梅根港，又五十许里至黄池口。是也。唐以此名州。今有池口巡司，置于滨江黄龙矶上。

　　清溪河在城南。源出西南之氵考溪及石岭，与棠溪峡川之水交于白洋，汇于江祖潭，注于上清溪，沿流与上洛岭水会，绕于平天湖，涌于黄沙滩，过齐山湖，泻于济川桥，激于响水滩。又一源出县东南二十里大朴山，俗名太婆山，注于白沙河，折于虾湖，绕于东塘湖，合三水下流至下清溪达江，亦曰清溪口。《志》云：峡川在城南三十里。

　　梅根河府东四十五里。其源一出九华山，泻于五溪桥，过黄屯，至府东四十里之斗龙山，沿流至府东五十五里之五埠河；一出太婆山，泻马衙桥，绕龙潭，与九华之流合，交于双河，又北达大江。亦曰梅根港。港东五里即梅根监，历代铸钱之所，有钱官司之，故梅根港亦曰钱溪。宋泰始二年，晋安王子勋举兵江州，遣其将袁觊等与沈攸之相拒于浓湖，张兴世言于攸之曰：“钱溪江岸最狭，去大军不远，下临回γ，船下必来泊岸，又有横浦，可以藏舟，千人守险，万兵不能过也。若以奇兵数千，潜出其上，因险而壁，见利而动，使贼首尾周皇，进退疑阻，中流既梗，粮道自艰。制敌之奇，莫过于此。”攸之从之。兴世遂率轻舸过鹊尾，夕宿景洪浦，潜遣别将黄道标，帅七十舸径趣钱溪，立营寨，引兵进据之。刘胡自鹊尾来攻，船入回γ，为兴世所败。胡氏曰：梅根港有铸钱监，故亦曰钱溪。回γ者，旋流为回，伏流为γ也。又为梅根渚。齐武帝云：昔经樊邓役，阻潮梅根渚。即此矣。

　　李阳河府西六十里。源引大江，以江流之消长为盈缩，本名李王河，以李、王二姓居其地也。自河口出江中，有石，槎牙横突，为栏江、罗汊二矶，奔流激荡，为运道患。五代晋时，南唐发运使周湛役三十万夫作支流，以避其险，自是往来无覆溺之患，谓之新河。其后江面日开，矶势颇安，而支流颇侵啮民田。明正德十一年，遂塞新河。《志》云：李阳河亦滨江要地也。宋德初，元兵犯池州，游骑至李阳河。今设李阳驿及巡司，有官兵戍守。○黄湓河，在府西九十里。其源一出府西百里之西溪；一出建德县境内之良禾、乌沙岭，合于双河，播于东流境内之张家滩，沿于坦埠；一出县西南百二十里之祖山，绕于唐田，注于石龙潭，会于沙山，达大江。

　　大通河府东北八十里，接铜陵县界。其源自青阳者四，一出九华山，一出分流岭，一出黄蘖岭，经木竹潭，一出水龙山，经双河，会于管埠；自铜陵者三，一出梅冲山，一出伏牛山，一出天门山，会于车桥河，与诸水交于将军潭，为大通河，流入江。今有大通巡司，属铜陵县。

