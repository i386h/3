<!-- { "loadSidebar": true } -->
　　会稽山，在绍兴府东南十二里。禹东巡狩，至于会稽《管子》：禹封泰山，禅会稽。《吴越春秋》：山本名苗山，禹更名会稽。苗，或作茅。或又谓之涂山。说者云，会稽者，会计也。禹会诸侯江南计功，命曰会稽云《山海经》：会稽山四方，上多金玉，下多篗石。《水经注》：会稽山，亦名防山，亦名镇山，又曰栋山。《越绝书》：栋，犹镇也。《舆地志》：会稽山，一名衡山。有石状如覆釜，亦名覆釜山。《道书》称会稽山周回三百五十里，有阳明洞，为第十一洞天。《周礼·职方》：扬州，其镇山曰会稽。《左传》哀元年，吴入越，越子以甲五千保于会稽。《史记》：秦始皇三十七年，南游上会稽，祭大禹，望于南海，而立石刻颂秦德。又二世元年，南至会稽。太史公自言：上会稽，探禹穴。《吕氏春秋》九山，一曰会稽《后汉书》：永元元年，会稽山崩。《梁书》：天监八年，有请封会稽者，不果。隋开皇十四年，诏以会稽山为南镇。大业六年，穿江南河，并置驿宫草顿，将东巡会稽，不果。《唐六典》：江南道名山曰会稽。会稽之东三里，曰宛委山。上有石匮，壁立于云。升者累梯而上。《十道志》：石匮山，一名玉笥。有悬崖之险，亦名天柱。禹得金简玉书于此《遁甲开山图》：禹至会稽，宿衡岭，委宛之神奏玉匮书十二卷。又东南曰秦望山在府东南四十里。高出群山之表。《会稽志》：秦始皇登此望东海，使李斯刻石焉今府西南别有刻石山。郦道元曰：自平地趋山顶七里，悬磴孤危，峭路险绝，攀萝扪葛，然后能升。山之后又有望秦山在府东南三十二里，一名天柱峰，一名卓笔峰。秦始皇登此以望秦中也。会稽之西，曰法华山在府西南二十五里。十峰耸峙，下有双涧。会稽之南，曰云门山在府南三十里。称为秀异，要皆会稽之支山也。陆参云：夏后氏巡狩越山，方名会稽，后世分而为秦望，厘而为云门、法华，其实一山也。自始皇登此，以望南海。又陟天柱之高峰，以望秦中，于是始有秦望、望秦之名。今府城之南，自西而东二三百里间，群山随地立名者，何一非会稽之支陇乎？

　　天目、

　　天目山，在杭州府临安县西五十里，於潜县北四十里，又湖州府安吉州西南七十五里。高峻盘郁，为西面之巨镇。《唐六典》：天目山，十道名山之一也。《元和志》：天目有两峰，峰顶各一池，左右相对如目。左属临安，右属於潜今曰东西天目山，东属临安，西属於潜。其东峰从临安入，西峰则从孝丰入。东西二瀑布，流数里，下注成池，曰蛟龙池。即苕溪、桐溪之上源也。郭璞《地记》：天目山垂两乳长，龙飞凤舞到钱塘。东南地灵，盖钟于天目矣《道书》：天目山，高三千九百丈，周八百里，为第三十四洞天。《寰宇记》：山广五百五十里，东目高三千丈，西目高二千五百丈云。宋咸淳十年，天目山崩。说者以为宋亡之征也山崩后三年，而蒙古入临安。今山有十二龙潭，三十六洞。其峰峦之奇者，西则玉柱、香炉、象鼻为最。东则大仙、将军、宝珠为最。其高险阻深，崎瑰异，不可殚究宋人《杭都赋》：山虽多矣，莫若天目之为大。其高也，凡三万九千尺，邵太虚兮日月低，坐绝顶兮乾坤窄。自天目而外，远近诸山，环绕林立，皆若臣伏然。岂非天开奇胜欤？唐子霞云：天目山，一名浮玉山。其山连亘于杭、宣、湖、徽四州之界。罗氏云：天目山亘于杭、湖两郡间。余杭、临安、於潜、昌化皆在其阳。安吉、孝丰皆在其阴。山之西麓，与南直宁国县接界，为西出之间道。天下多事，言地险者，天目其未可略矣。

　　四明、

　　四明山，在绍兴府余姚县南百十里，宁波府鄞县西南百五十里。亘两郡之境，蟠跨数县。由鄞县小溪镇入者，曰东四明。由余姚白水山入者，曰西四明。由奉化雪窦山入者，则直曰四明。层峦绝壁，深溪广谷，高迥幽异。孙绰《赋》云：涉海则有方丈、蓬莱；登陆则有四明、天台。盖灵仙之窟宅也。《唐六典》：江南道名山，曰四明《山经》云：山高一万三千丈，周回二百十里。一云八百里。道家以为丹山赤水第九洞天。山凡二百八十峰，四面形胜，各有区分。中通一溪，曰簟溪《四明山记》：山东面七十峰，势如惊浪，号惊浪峰。西面七十峰，状如奔牛，号奔牛陇。南面七十峰，状如驱羊，曰驱羊峰。有涧南出，流百二十里归于鄞江。北面群峰，状如走蛇，曰走蛇峭。有涧深入山中七十余里。西南又有八峰，状如罾囊，曰八囊山。自余姚白水山入，东南行二十里，有三朵峰，以三峰鼎足而立也。三峰南有五朵峰，状若芙蓉。五峰相望各六里，其中央即四明山心。东西两旁又有数峰错峙。芙蓉峰之东南，为骞凤岩，入于鄞县界，其石即分水岭也。群峰之中，有分水岭石窗，四面玲珑，每天地澄霁，望之如户牖，中通日月星辰之光，亦名四窗，故曰四明。其岩洞冈岭之属，随地立名者，以数百计。大抵余姚、上虞、鄞县、奉化境内诸山，以奇胜称者，皆四明也。

　　天台、

　　天台山，在台州府天台县西百十里。《志》云：在县北十里一云三里。盖县境之山，皆天台也。亦名桐柏山《山经》：山高一万八千丈，周回八百里。山有八重，四面如一，当牛斗之分，上应台星，故曰天台。隋开皇十年，杨素击江南叛者，别将史万岁破沈孝彻于温州。步道向天台，指临海。盖山谷高深，恐为逋逃薮也。县北六里有赤城山，乃天台之南门。《唐六典》：江南道名山，曰天台。其峰之名者曰九折峰在县东北三十里。旁又有五峰正北为八柱，东北为灵禽，东南为祥云，西南为灵芝，西北为映霞。前有双涧合流，号天下四绝之一四绝者，《类要》云：齐州灵岩，荆州玉泉，润州栖霞，台州国清也。国清寺在县北十里，萃五峰之胜。曰玉霄峰在县北三十五里。重崖叠嶂，凌云翳日。其相对之峰为白云。《道书》以为第十六福地。曰紫凝峰县西四十五里。壁立干霄，环峦掩映。其相望者，有瑞龙、天柱、香炉、应泽四峰，皆为胜境。曰柏香峰县北六十里。四面阴崖，垂磴万仞。曰华顶峰在县东北六十里。周回百余里，高万丈。绝顶东望沧海俗称望海尖，少晴多晦，夏犹积雪。自下望之，若莲花之萼，亭亭独秀，因名。此天台之第八重，为最高处。李白云：天台邻四明，华顶高百越。是也。曰天姥峰在县西北百里。其峰孤峭，下邻嵊县，仰望如在天表。又有金地岭在县西二十里金钱池侧，亦曰佛龛峰，龛一作陇、银地岭在县北三十里，与金地岭相接、八桂岭县北五十里，孙绰《天台赋》：八桂森挺以凌霄。谓此、百丈岩县西北二十五里。下有潭，其水虽旱不竭、麻姑岩县西南二十五里，一名仙姑岩及丹霞洞县北十五里，下有灵溪、桃花洞县西北二十五里，一名刘阮洞，大抵皆以幽奇灵得名。

　　括苍、

　　括苍山，在台州府西南四十里，处州府缙云县东南百里。山连二郡之境。《唐六典》：江南道名山，曰括苍《山经》：山高千五百丈，周回三百里。西接缙云，东跨仙居，南控临海。《吴录》云：括苍山登之，俯视雷雨，有棠溪、赤溪、官溪三水三水皆在缙云县东七十里，分流环绕其下。四面石壁，可容数千人《道书》以为成德隐真洞天。亦曰苍岭亦名天鼻山。唐天宝中，改名真隐山。盖南境之大山也。

　　金华。

　　金华山，在金华府北二十里。亘金华、兰溪、义乌、浦江之境，一名长山。山巅有双峰，皆流泉下注《舆地志》：长山本名长仙，赤松子采药于此，后讹仙为山也。《志》云：山高千余丈，周三百六十余里。山巅双峦曰玉壶，曰金盆。玉壶之顶有徐公湖，湖分两派，一泻于山之阳，一注于山之阴，而为溪泉。金盆亦有飞瀑，下垂为赤松涧。两崖对峙，高数百仞。有石横跨其上，溪流折旋，为瀑为湍，分合凡数处。《唐六典》：金华，江南道名山之一。山西南五里曰芙蓉山高千余丈，孤峰独起，秀若芙蓉。一名尖峰山。相接者曰赤松山，亦在府北十五里。有赤松宫，祠黄初平。太祖初下婺城，驻跸于此。其东有卧羊山即晋赤松子、黄初平化石成羊处。其北有山，甚峻特。崎岖五里，至绝顶，夷旷可居，曰炼丹山。又北数里曰梁山，盘泉危石，逶迤幽胜。山之北曰百鹿峰去府城二十五里。峰峦耸拔，上有沃野可耕。又有金华洞《道书》以为三十六洞天。今洞在府北三十里，有朝真、冰壶、双龙三洞。朝真居山巅，冰壶居中，双龙最下。相传与四明、天台诸山相通也。柳宗元《龙城录》云：金华山有仙洞，内有三十室，广三十二里。《吴录》云：长山之南，有春草岩、折竹岩皆在府北二十里。山之西有紫薇岩《一统志》：在府北二十五里。石室深广数丈一名书堂。梁刘峻著书处。东曰九龙洞《志》云：在府西北三十里，有石奔涌如龙。潜溪之源出焉。山之东岩曰上霄洞，石壁环抱如城郭，或谓之优游洞距城东北三十里。又五里曰新洞，旧时可入，今则否。洞始于宋绍兴七年，故曰新也。金华之称，或谓始于天宝间，或谓起于萧梁时。

　　其大川，则有浙江、

