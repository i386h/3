<!-- { "loadSidebar": true } -->
　　洋县府东南百二十里。北至西安府县五百七十里，南至四川达州四百三十里。汉城固县地。后魏延昌三年，分置兴势县，属晋昌郡。西魏又置傥城郡。隋初郡废，以县属洋州。大业初，州废，县属汉川郡。唐初属洋州。贞观二十三年，改为兴道县。其后移洋州治此。光启三年，升为武定军节度。宋亦曰洋州。景四年，改军名曰武康。元仍为洋州，以附郭兴道县省入。明初改为洋县。今城周七里，编户十里。

　　○兴道废县在县治东。晋置县，属汉中郡，后废。后魏改置兴势县，在今县东北八里，后移今治。唐复曰兴道。天宝十五载，移洋州治此。孟蜀改洋州曰源州。宋仍曰洋州。胡氏曰：源州，蜀所置，旋废。《五代史》：后蜀潘仁嗣为武定节度使、源、壁等州观察、营田处置等使。又周显德二年，攻秦凤。后蜀将孟贻业驻军平利，为褒、源之援。褒谓兴元也。褒、源盖相近矣。旧《洋州记》：州东连襄汉，南蔽巴蜀，要地有三，置关有八。三要、八关，见前子午道。

　　真符废县县东六十里。唐开元十八年，析兴道县置华阳县，属洋州。天宝七载，改属京兆。八载，以凿山得玉册，改曰真符。十一载，改属洋川郡。其治旧为桑平店，北去四百四十里。宋末兵废。元复置，寻并入洋州。○龙亭废县，在县东十八里，本汉亭名。后汉元光二年，蔡伦封龙亭侯，是也。后魏时，置龙亭县，又置晋昌郡治焉。后周郡县俱废。以近龙亭山而名。

　　黄金废县在县东南百六十里。西魏时置。隋属汉川郡。唐属洋州。宋乾德四年，并入真符县。《一统志》在县东八十五里黄金谷，误。○白公城，在县境。相传白起守汉中，筑此以控制蛮獠云。

　　○兴势山县北二十里。亦曰兴势阪。山形如盆，外甚险，中有大谷。汉建安二十四年，先主于兴势作营。其后，武侯尝屯戍于此，为蜀汉之重镇。延熙五年，魏曹爽侵汉中。王平使刘敏多张旗帜，弥亘百余里。爽不得进。司马懿贻书曰：兴势至险，蜀已先据。若进不得战，退见邀绝，覆军必矣。爽惧，引还。后魏置兴势县，以此山为名。杜佑曰：后魏置傥城郡于此，因自然陇势，为盘道以上，数里始及门，最为险固。○鸡子山，县南五里，下瞰汉江。

　　龙亭山在县东二十里。《志》云：龙亭山，乃入子午谷之口。其山阪色，亦名赤阪。蜀汉建兴八年，魏曹真繇子午谷，司马懿繇西城汉水侵汉。武侯次于城固赤阪以待之。盖两道并进，此为总会之地也。

　　石锉山县北六十里。山最高，顶石如锉。或云青锉寨盖设于此。又百亩山，在故黄金县西。《志》云：山有黄金谷。黄金水出焉，南流，入汉水。

　　太白山县东北五百里。太白即终南之别名也。盖汉中与凤翔西安，皆倚山为险，关中谓之南山，汉中谓之北山。《通志》云：太白在县北四十五里。误。又酆都山，《志》云：在县西北二十五里，为秦岭之脉。

　　黄金谷在县东八十五里。古谚云：山川险阻，黄金、子午。亦谓之黄金山，有黄金峭。汉置戍于此。张鲁筑城守之。南接汉川，北枕右道，险固之极，曰张鲁城，亦曰关城。蜀汉延熙五年，曹爽侵汉，自骆谷入汉中，诸将以兵少不敌。时蒋琬屯涪，欲待涪兵至，共击之。王平曰：汉中去涪垂千里，贼若得关，便为深祸。今先遣军据兴势，平为后拒。若贼分向黄金，平帅千人下自临之，比尔间，涪军亦至，此计之得也。即率兵据之，爽果败却。后姜维议撤黄金、兴势诸围屯戍，钟会因得长驱入汉中也。又有铁城戍，在黄金戍东。城在山上，极险峻。刘宋元嘉十一年，氐王杨难当寇汉川，令其党薛健据黄金山，姜宝据铁城戍。宋梁州刺史萧思话遣萧承之攻拔铁城戍。承之等进拔黄金戍而据之。难当遣其子和等悉力攻围，败走。《水经注》：黄金戍，傍山依峭，折七里与铁城相对。铁城在山上，黄金在山下，山皆险峻，故以金铁为名。杜佑曰：黄金戍，在黄金县西北八十里。

　　子午谷胡氏云：在县东百六十里。《寰宇记》：县东龙亭山，繇此入子午道。是也。又傥谷在县北三十里，即骆谷之南口也。俱详见前子午、傥骆道。

　　青谷在县东北。晋宁康初，秦苻坚使将王统等出汉川。梁州刺史杨亮拒战于青谷，败绩，汉中陷于秦。亦谓之清水谷。唐开元中，置华阳县。天宝中，开青水谷路，得玉册，即故青谷矣。又谷在县西北五里。谷多竹，因名。

　　汉水在县南一里。自城固县流入，又东经西乡县境。唐至德初，帝军于彭原。第五琦请以江淮租庸市轻货，溯江汉而上，至洋川。令汉中王陆运至抚风以助军。盖汉水自洋川而西，滩碛多阻也。《志》云：县东里许汉江中有饮马滩，每子午时，潮响如雷。又十里为上涛、下涛，俱作雷声。又五里为鸳鸯滩，以江滨乱石错起相对而名。又三里为石门滩。

　　酉水在县东五十里。《水经注》：汉水东径石门滩，东会酉水。水北出秦岭酉谷，南历重山。有寒泉水，出县东北寒泉山，西流合焉，又南注于汉水。或误为西水。宋元嘉十一年，氐王杨难当将赵温等，攻宋将萧坦于铁城戍。坦击破之，温退保西水，即酉水也。今县东三十里有高原堰，引酉水溉田。○金水河，《一统志》云：在县东百里。源出秦岭，流经黄金谷，又南流入于汉水。

　　胥水在县西北。自城固县流经此，东回南转而入于汉。今县西六十里有杨坝堰，县西北七里有苎溪堰，县西十五里有五郎堰，又西五里曰三郎堰，皆引胥水溉田。又有益水，亦在县西。《志》云：水源出北山益谷，南流入汉。

　　氵党水在县西。亦曰骆谷水。《水经注》：骆谷水出骆谷中，南流合于氵党水，西南注于汉江。洛与骆通。《一统志》：氵党水出县北之石锉山。今县北五里有斜堰，又西北五里有土门堰，又北五里有党滨堰，皆引氵党水而成。

　　明月池在县西北，接城固县界。《水经注》：胥水东经七女冢。冢夹水罗布如七星然。水北有七女池，池东有明月池，状如偃月，皆相通注，谓之张良渠，盖良所开。又百顺池，在县西二十二里，溉田五百余顷。

　　○罄险戍在县西境。东晋宁康元年，梁州刺史杨亮遣其子广袭仇池，为苻秦梁州刺史杨安所败。亮惧，退守罄险。即此。○洛口戍，在县东。晋义熙六年，桓玄余党桓石绥因卢循入寇，起兵洛口，自称荆州刺史。胡氏曰：洛谷水南流注汉，所谓洛口也。

　　胥水驿在县西北。唐广明元年，僖宗避黄巢之乱，自骆谷幸兴元，至胥水。《九域志》：洋州兴道县有胥水镇。

　　西乡县府东南二百二十里。东至石泉县二百十里。汉城固县地，属汉置南乡县。晋改西乡县，属汉中郡。宋、齐因之。西魏改丰宁县，寻又置洋州及洋川郡。隋开皇初，郡废。大业初，州废，县复曰西乡，属汉川郡。唐初复置洋州。天宝初，亦曰洋川郡。乾元初，复故，寻移治兴道县，而以西乡为属邑。宋因之。端平中，县废。元复置，仍属兴元路。今县城周三里有奇，编户五里。

　　○洋源城在县南二十里。唐武德七年，析西乡县置，属洋州。宝历初废。又定远城，《志》云在县治南，后汉班超封邑也。亦曰平西城。《晋志》：西乡县治平西城。宋元嘉十年，仇池杨难当寇汉中，梁州刺史甄法护弃城奔洋川之西城，盖即西乡城也。

　　木马城在县南。宋白曰：梁大同间，于巴岭侧立东巴州，治木马县。盖在此。又县西有怀昌城。《隋志》：西魏置怀昌郡，后周废为怀昌县。大业初省。

　　○皂军山县南十五里。相传张飞曾屯军于此。又县北十里为清凉山，山南五里有清凉川。唐德宗兴元初，以朱Г之乱，幸梁洋。山南节度使严震，具军容迎谒于清凉川，是也。

　　巴山县南六十里。西接四川巴州界，即南郑之大巴岭也。今有大巴山巡司在县东南三百里。○金竹山，县南三百五十里。山多金竹，因名。

　　饶风岭在县东北百六十里汉江北。饶风关在焉。宋绍兴三年，金撒离喝欲窥蜀，以吴扼和尚原，不得逞，乃自商于捣上津，陷金州，长驱趣洋汉。刘子羽时镇兴元，亟命将田晟守饶风关，又召吴入援。自河池日夜驰三百里至饶风，以黄柑遗敌。敌大惊，遂攻关，不能克。乃更募死士，繇间道自祖溪关入，绕出后，乘高以瞰饶风。诸军不支，遂溃。敌入洋州，陷兴元。绍定四年，蒙古拖雷入大散，破凤州，陷梁洋，出饶风，浮汉而东，攻金人于汴。饶风者，梁州东面之险也。

　　阳都坂在县西北。《水经注》：水南经阳都坂东。坂自上及下，盘折一十九曲，西连寒泉岭。《汉中记》：自西城涉黄金峭、寒泉岭、阳都坂，皆峻百重、绝壁万寻者也。

　　○汉水在县北。自洋县流经县界，又东入石泉县界。《水经注》：汉水又东会洋水。川流漫阔，广几里许。

　　洋水在县东二十里。出县东南三百五十里之星子山，西北流，合木马河。木马河在县南，一名马源水，源出巴山，东北流，合于洋水，注于汉江。《志》云：县西南三十里有金厢堰，分渠二十五。又有空渠堰，分渠二。又五渠堰，在县南三里，分渠五。官庄堰，在县南二里，分渠二。皆洋水之支流也。县南十五里，又有西龙溪堰。又南十里为东龙溪堰。县西又有平地堰，地名西峡。又西南有惊军坝、洋溪河、高川河、高头坝、长岭冈、黄池塘、罗家坪、阿罗关塘等堰，凡八处。皆陆续开修，引水溉田处也。

　　七十二渡河在县南五十里。源出金竹山。其流萦回，可渡者凡七十二处，亦流入于洋水。

　　水在县西北。《水经注》：汉水过黄金谷南，又东得蘧溪口，溪出长安西南之就谷，南流经巴溪戍西，又南径阳都坂东而南注于汉，谓之水口。胡氏谓即后魏除口戍。误也。

　　子午水县东百二十里。出子午谷南，流入汉水。今有子午镇巡司，在县东北百八十里。

　　○饶风关见前饶风岭。关北四十里又有祖溪关，即金人攻饶风之间道也。○盐场关，在县东南二百里，有巡司戍守。

