<!-- { "loadSidebar": true } -->
　　平陶城县西南二十五里。汉县，属太原郡。后汉及晋因之。后魏改曰平遥，避太武嫌名也。《水经注》：西胡内侵，徙居京陵。魏收《志》：平遥有京陵城，今汾州府属县，即魏末所迁也。○栅城，在县北二十五里，后魏宣武时所筑，当文谷口，今名开山村。又云州城，在县北三十里，后魏末所筑，云州寄理于此，今曰云州村。又大干城，在县南十里，旧《经》：晋时刘元海所筑，令其兄延年居之，俗谓兄为阿干也。

　　○隐泉山县西南二十五里。在平陶故城南，亦名陶山。石崖绝险，壁立险固，中有石室，去地可五十余丈，惟西侧一处，得历级升陟。顶上平地十余顷，有泉东流，注于山下，亦名东津渠，隐没而不恒流，故有隐泉之名。雨泽丰注，则通入文水。《志》曰：隐泉一名谒泉，其石窟曰隐堂洞，亦曰子夏室，昔子夏退居西河之上，即此地也，故山亦兼子夏之称。宋靖康元年，金人围太原，使李纲督诸道兵赴救，折可求之师，溃于子夏山，时可求自汾州而进，取道山下也。

　　双峰山县北二十里，两峰壁立。县西北三十里又有熊耳山，亦以两峰并峙而名，一名崇山。

　　○汾河县东四十五里。自交城县流入境，又南入祁县及汾州府平遥县界。

　　文水在县东十五里。自交城县南流入县界，经县北三十里。由文谷口微折而东南流经此，又南入汾州府界，合于汾河。又泌水，在县北八里，自山下涌出，东南注文水。《寰宇记》谓之神福泉也。又有甘泉水，在县西南四十里，下流亦注于文水。

　　猷水县东北三十五里。古大陵城之东南，周十余里，或谓之邬泽。《水经注》：汾水经大陵县，左迤为邬泽。《广雅》：水自汾出为汾陂，东西四里，南北十余里，陂南即邬县也。《汉志》注：邬县九泽在北，是为昭余祁。《吕氏春秋》所谓区夷之泽也。邬县见介休境内。○武涝泊，在县南二十里，唐天授二年，赐名朱雀泊。又县东南三十里有伯鱼泊，或以为即九泽余迹也，今皆涸。

　　栅城渠县西北二十里。唐贞观三年，县民相率开此渠以引文水，溉田数百顷。《唐志》：县西十里有常渠，武德二年，汾州刺史萧凿，以引文水南流入汾。又县东北五十里有甘泉渠，二十五里有荡沙渠，二十里有灵长渠、千亩渠，俱引文谷水，溉田数千顷，皆开元二年县令戴谦所凿，今多湮废。

　　○鸿唐寨在县南。北汉据河东时所置戍守处。宋乾德四年，北汉石盆寨、鸿唐寨来降。石盆寨，今见交城县交城山下。

　　寿阳县府东百六十里。东至平定州百十里，东北至盂县九十里。春秋时晋之马首邑。汉为榆次县之东境。晋置寿阳县，属乐平郡，后废。隋开皇十年，改受阳为文水，而于故受阳城置今县，属并州。唐武德三年，改属辽州。六年，移受州治此。贞观八年，州废，县仍属并州。宋因之。金兴定二年，改属平定州。元仍属太原路。今城周四里，编户三十里。

　　马首城县东南十五里。春秋时，晋分祁氏，魏献子使韩固为马首大夫。是也。今仍名马首村。又贺鲁城，在县西三十五里，相传赵简子所筑，一名胡芦城。又县西二十五里有燕州城，《县志》云：北齐置州于此，今又名烟竹村。

　　广牧城在县北。汉广牧县，本属朔方郡。后汉建安中，移治陉南，属新兴郡，晋因之。建兴四年，刘琨遣箕淡等救乐平太守韩据于沾城，琨屯广牧为声援，后废。

　　○方山县西北三十五里，顶方一里。一名神福山，或以为寿阳山。晋永嘉六年，拓跋猗卢引兵救刘琨复晋阳，追败刘曜于蓝谷，因大猎寿阳山，陈阅皮肉，山为之赤。寿阳山北史作牢山，《郡县志》：牢山在晋阳东北四十五里。或曰：今阳曲县罕山之讹也。○双凤山，在县北五十里，两峰状若伏凤，山之东有剽水泉。

　　涡山县南八十里。洞涡水经其下，因名。亦曰过山，以高过群山也。又芹泉山，在县东二十里，泉源有二，出南山鸦儿谷，曰南芹。出北山木平谷，曰北芹。二泉合流，东入平定州界。亦曰琴泉。《志》云：县北十五里有尖山，圆秀迥出群峦。后有神武村，亦名神山。

　　杀熊岭县西六十里，接榆次县界。宋靖康元年，种师中自真定趋援太原，抵寿阳之石坑，为金将完颜活女所袭，五战三胜，回趋榆次，至杀熊岭，去太原百里，败死石坑。或曰：在县东南。又黄岭，在县西北五十里，岭皆黄沙。又西北二十里为却略岭。

　　鸦儿谷县东南三十里，东北去盂县百二十里。亦曰鸦鸣谷。唐乾符五年，昭义帅李钧与沙陀战于岢岚之沙谷，败死，兵还至代州，士卒剽掠，州民杀之殆尽，余众自鸦鸣谷走归上党。石晋天福九年，契丹入犯，南至黎阳，别遣兵入雁门，寇太原，刘知远败之于秀容，乃自鸦鸣谷遁去。《图经》：谷径幽邃，昔有迷谷中者，见鸦飞鸣得路，因名。

　　○洞涡水县南五十里。自平定州流入境，又西南经此。一名冷泉河，以其地有冷泉，亦西南流，至榆次界入洞涡水也。又有黑水，源出县西四十里黑水村之西山，三源合流，至县南五十里，入洞涡水，并流入榆次县境。

　　寿水县南二里。有二源并道合流，至县西南十里，合于黑水。又童子河，在县北二十里，一名曾河，流经县西南四里，合于寿水。又有龙门河，在县西北三十里，亦有二源，合流而南，入于寿水。

　　○西张寨县西北五十里。高五丈，周仅十亩许，五代时所置也。《金志》：兴定四年，以寿阳西张寨置晋州，后为蒙古所毁，州亦废。

　　太安驿在今县西五十里，马驿也。

　　盂县府东二百四十里。东至直隶真定府二百里，东南至直隶井陉县百五十里，西北至代州五台县百二十里。春秋时仇犹国，后并于晋，魏献子使盂丙为盂大夫。哀四年，齐国夏伐晋，取盂。战国时，为赵之源仇城。汉置盂县，属太原郡。后汉及晋因之。后魏省入石艾县。隋开皇十六年，复分置原仇县，属辽州。大业初，改曰盂县，属太原郡。唐武德三年，置受州于此，六年，州移治寿阳，县属焉。贞观八年，仍属并州。宋因之。金兴定中，升为州。元因之。明洪武二年，改州为县。今城周三里有奇，编户二十二里。

　　○仇犹城在县东北一里。韩非子曰：智伯欲伐仇犹道不通行，因铸大钟遗之，仇犹大悦，除道而纳之，国遂亡。其遗址尚存。《寰宇记》：汉盂县城在阳曲东北八十里，隋改置原仇县于故仇犹，县城西南，即今治也。寻曰盂县。五代唐同光四年，李嗣源为魏州乱兵所推，遂与朝廷相猜贰，自魏县南趋相州，李从珂时戍横水，遂将所部兵由盂县趋镇州，与别将王建立合兵倍道从嗣源。又五代周显德初，伐北汉，其盂县降。即今城也。今县北七里有仇犹山。

　　乌河城县西南二十里。隋义宁初置县，唐初属并州，贞观元年省。或云：隋末置抚城县，唐武德初，改曰乌河。又有皋牢城，在县东二十里，亦故戍守处。

　　○白马山县东北二十里。宋太平兴国四年，征太原，契丹来援，至白马岭，与郭进遇，契丹将耶津沙欲阻涧以待后军，其监军敌烈不从，渡涧迎战，大败。《图经》：白马之山，白马水出焉。○藏山，在县北五十里。相传程婴、公孙杵臼藏赵孤处，岩垒环堵，石溜灌熔。旁有泉曰圣水，《志》云：县西五里有重门山，一名慈民山。

　　○滹沱河县北七十里。源出繁峙县之太戏山，经代州崞县、忻州定襄，及五台县境，又东南流经县境，而东入直隶平山县界。详见直隶大川滹沱。

　　牧马水县北七十里。源出白马山，北流入于滹沱。又龙化河，在县西四十五里，一名兴龙泉，北流至榆枣关口，入于滹沱。又县西南有细水河，流至平山县境，亦注于滹沱。

　　白鹿氵宏在县西。孔颖达曰：盂县西有白鹿氵宏，出自西北鹿山南渚。《史记·赵世家》：肃侯十六年，游大陵，出于鹿门。鹿门盖在此水之侧。

　　○伏马关县东北七十里，亦名白马关。或云：后魏时置路，通直隶平山县。○榆枣关，在县东北百十里，路亦通平山县，滹沱河所经也。《志》云：今县南五十里有芹泉马驿。

　　静乐县府西北二百二十里。西南至岚县五十里。汉汾阳县地，北齐置岢岚县。隋开皇十八年，改曰汾源，又置岚州于此。宋白曰：后魏尝置岚州，隋因之。仁寿末，岚州刺史乔钟葵以汉王谅举兵并州，将兵赴谅。大业初，州废。四年，改县曰静乐，又置楼烦郡治焉。唐武德四年，改置管州。五年，又改为北管州。八年，州省，以县属岚州。宋太平兴国六年，置静乐军，寻废军，徙宪州治此。熙宁四年，州废。元丰初复置，亦曰汾源郡。金仍改曰管州。元因之。明洪武二年，省州入县。今编户三十里。

　　○楼烦城县南七十里。《志》云：故楼烦胡地。赵武灵王曰：吾国西有林胡、楼烦之边。《史记·赵世家》：主父行新地出代，西遇楼烦王于西河，而致其兵。汉置楼烦县，属雁门郡，有楼烦王城。高祖九年，周勃击韩王信，军于{沙石}石，破之，还攻楼烦王城。后汉仍为楼烦县，灵帝时废。曹魏青龙初，并州刺史毕轨遣将苏尚等击鲜卑轲比能，战于楼烦，败没。县故有盐官，晋及后魏皆为牧苑地，后魏主和平六年，如楼烦宫。盖地近平城，往往游猎于此也。隋、唐亦为监牧地。《旧唐书》：楼烦监先隶陇右节度使。至德后，属内飞龙使。监城，开元四年王毛仲所筑也。贞元十五年，始别置监牧使。中和二年，李克用自鞑靼还据忻、代州，数争楼烦监。龙纪初，李克用表置宪州于此，仍置楼烦县，兼领玄池、天池二县。宋咸平五年，以州地卑隘，多水潦，移治静乐县，后又省玄池、天池二县入焉，惟楼烦改属岚州。金因之。元省县置巡司。今为楼烦镇，仍有巡司戍守。《志》云：镇东临汾水，西抵周洪山，通交城县。胡氏曰：楼烦，本匈奴所居地，在北河之地，此盖因汉名，或后代所侨置，非即故地也。

　　天池城《旧唐书》：天池县在楼烦城西南五十里，本置于孔河馆。乾元后，移于安明谷口道人堡下，初属岚州，后属宪州，宋省。又玄池废县，《旧唐书》：在楼烦城东六十里，即李克用所奏置也，宋废。又有汾阳废县，在今县东北。《唐书》：武德四年，分静乐置汾阳，六度二县，隶管州。六年，仍省入焉。○赵武灵王城，《志》云：在县南三十里东山，下临汾水，城垒犹存。

