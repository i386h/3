<!-- { "loadSidebar": true } -->
　　鄱阳湖，即彭蠡湖，在南昌府东北一百五十里，饶州府西四十里，南康府城东五里，九江府东南九十里，周回四百五十里，浸四郡之境。《禹贡》：彭蠡既猪。《史记》：吴起曰：三苗之国，左洞庭，右彭蠡。又汉武帝浮江出枞阳，过彭蠡枞阳，见江南桐城县。后亦谓之扬澜左里。晋末，刘裕破卢循于左里，即彭蠡湖口也今南康府都昌县有左里城。《水经注》：赣水总纳十川，同凑一渎，注于彭蠡，清潭远涨，绿波凝净，而汇注于江。自隋以前，概谓之彭蠡。炀帝时，以鄱阳山所接，兼有鄱阳之称。大业十二年，刘子翊讨鄱阳贼林士弘，战于彭蠡湖，败死。唐《十道志》：彭蠡，江南之大川也。《六典》曰：彭蠡，一名宫亭湖。《图经》：鄱阳湖东至饶州余干县之康郎山，西至新建县之荷陂里，南至进贤县之北山，北至南康府都昌县，其南入南昌界者，则为宫亭湖。《饶州志》：鄱阳湖收江、饶、衢、徽之流，会大江入海，长三百里，阔四十里，中有雁泊小湖，每春涨则与鄱江连接，水缩则黄茅白苇，旷如平野。湖中之山，其最大者，曰康郎山，在湖西南涯。其近湖西北岸者，曰鞋山，曰大孤山。又湖之西北近南昌、南康之界，有狭处，谓之罂子口。明初，陈友谅攻洪都，太祖赴救，至湖口，友谅闻之，解围东出，与我师遇于鄱阳湖之康郎山。友谅屡败，欲退保鞋山。我师先至罂子口，横截湖面，友谅不得出。既又移泊于左蠡，截友谅于湖口。友谅旋败死。猗欤！一统之业，肇于鄱阳一战，较之垓下、昆阳，宁有忝哉？

　　其重险，则有大庾、

　　大庾岭，在南安府南二十五里，广东南雄府北六十里，磅礴高耸，为五岭之一。《水经注》云：涟溪山，即大庾岭也。秦始皇三十三年，以谪徒五十万戍五岭，大庾其第一塞之岭。又《秦纪》：秦使屠雎将兵十万守南楚之峤。谓此矣。《广记》：大庾在五岭最东，亦名东峤。《图经》云：山延袤二百里，上有横浦关，秦末赵陀欲据越，移檄告横浦诸关曰，盗兵且至，急绝道聚兵自守者也。及汉武帝时，吕嘉反，函封汉节至塞上塞上，即谓大庾，使杨仆讨之，出豫章，下横浦。盖逾岭而南也。在秦时谓之塞上，亦名塞岭。汉伐南越时，有监军庾姓者城此，故名大庾。又名为台岭山，以岭上有石如台也。或以形如廪庾，故谓之庾岭。又谓汉庾胜者，本梅将，为汉守台岭，筑城岭下，因有大庾之名。晋义熙六年，徐道覆以刘裕方北伐南燕，劝卢循乘虚袭建康时循为广州刺史，道覆为始兴相，曰：若裕平齐之后，自将屯豫章，遣诸将帅锐师过岭，恐君不能当也。或谓之南康山。道覆谋为乱，先使人伐船材南康山中。盖岭在南康郡境也。梁太清末，陈霸先为始兴太守，起兵讨侯景，遣其主帅杜僧明顿于岭上，霸先旋发始兴，至大庾。隋开皇十年，番禺黎帅王仲宣反，围广州，遣其党据大庾，立九栅，诏裴矩巡抚岭南，矩至岭，击破之。唐《十道志》：江南名山曰大庾。《张九龄集》云：初，岭东废路，人苦峻极《志》云：东峤古路，在今安里之游仙径，崎岖荦确，入逾六七里，两山对峙，螺转而上，周围九磴，至顶而下。又逾七里，始平。上有横浦关，此古入关之路。开元四载冬，俾使臣左拾遗内供奉张九龄缘磴道，披灌丛，相其山谷之宜，革其坂险之故，人始便之。自九龄凿新路后，两壁峭立，中途坦夷。上多植梅，因又名为梅岭一云：本汉初梅曾将兵至此，故有梅岭之名。白居易云：大庾多梅，南枝既落，北枝始开。是也。僖宗时，黄巢入广南，高骈请帅重兵繇大庾击贼于广州。自五代以后，驿路又复荒远，室庐稀疏，而梅岭之名亦虚张九成谓岭并无梅，盖蓁芜已久也。宋嘉八年，蔡挺详刑江西，弟抗漕广东，乃商度工用，陶土为甓，各其境。北路广八尺，长一百零九丈；南路广一丈二尺，长三百一十有五丈，仍复夹道种松，以休行旅，遂成车马之途。又立关于岭，上植柱揭，名梅关，以分江、广之界。章颖诗云：两州南北护梅关，尽日人行石壁间。盖实录也。景炎元年，叛将吕师夔等导蒙古兵度梅岭，败宋军于南雄。二年，蒙古将塔出等复以步卒入大庾，追二王，既而广州复为宋有。蒙古将李恒复以步骑由梅岭袭广州，至清远今广东广州府属县，败宋兵，遂入广州。明初，陆仲亨以赣州之师逾大庾，破韶州。岭诚噤喉要地矣。又《南安志》：大庾岭东北为白猿洞，洞北为梅关，关侧为云封寺，俗名挂角寺，今祠张曲江于其处。祠左有霹雳泉，一名卓锡泉。明张以宁云：庾岭之巅折而东，有一峰甚奇秀，稍下平，为娥嶂《新修岭路记》：成化十五年，郡守张弼病岭路狭隘，复谋开道，凡巨石之扼路者，火而斧之；流泉之浸路者，沟而分之；土石之积者，剔而平之。螺转之磴，因其高下为级一百二十余，长短参差，务适于平。岭路始为宽平。《舆程志》：南安南行六十里至大庾岭，上有红梅关《郡志》：府至岭二十五里，又五里至南雄府红梅铺，又南行六十里，为南雄府城。岭据南北之咽喉，为战守必争之地。今关有官军戍守，犹秦汉之旧迹也。

　　湖口。

　　湖口，在九江府东六十里，今为湖口县。其地上据钟石，傍临大江。彭蠡之水，汇章、贡及群川之流，北注于江，湖口其委输之处也。刘宋时，置湖口戍。齐东昏侯末，萧衍引兵东下，前锋邓元起将至浔阳，江州刺史陈伯之退保湖口。由齐、梁至陈，皆为戍守重地。唐武德五年，安抚使李大亮以其冲要，特置湖口镇。乾符五年，王仙芝余党王重隐陷洪州，江西观察使高湘奔湖口。南唐始立县。盖湖口之缓急，江南之盛衰。江南有事，欲保固江右，则湖口不可以无备也。或曰：湖口，即古之钩圻。《水经注》：赣水历钩圻邸阁下，而后至彭泽。刘宋时，南江运米，皆积于钩圻，是也。今江西之运凡四十余万石，悉自湖口以达于江。所谓粮运资储仰此气息者，非乎？且自皖口溯江西上，则越小孤，径彭泽，不待叩浔阳之城，而直掩湖口，江西已岌岌矣！湖口于九江，又独当东南一面之险也。元至正十二年，星吉复江州，遣别将栅小孤山，自据鄱阳口，缀江西要冲，以图恢复，既而为贼所败。鄱阳，盖即湖口云。

　　【按】江西地当吴、楚、闽、越之交，险阻既分，形势自弱，安危轻重，常视四方。然规其大略，亦非无事之国也。是故九江雄据上游，水陆形便，足以指顾东西，非特保有湖滨而已。南、赣为南方藩屏，汀、漳、雄、韶诸山会焉，连州跨郡，林谷茂密，盗贼之兴，斯为渊薮，故设重臣临之。岂徒扼闽岭之襟喉哉？抑且临南昌之项背矣！九江、南昌，皆与湖广连壤，而袁州逼近长沙，逋民客户，颇难讥察。自吉安以南，益与郴、桂相比，称岩险焉。饶州东北与新安相错，而广信东通衢、婺，为江浙之门户。其南则路入建宁，又江、闽之津梁也。建昌与闽亦为邻境，而驿骚之患，视广信为稍杀焉。夫庐阜为之山，彭蠡为之泽，襟江带湖，控荆引越，形胜有由来矣！ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十四 

卷八十四
　　◎江西二

　　◇南昌府东北至饶州府二百四十里，东南至抚州府二百四十里，南至临江府二百七十里，西南至瑞州府二百里，西至湖广平江县五百五十里，西北至湖广武昌府一千里，北至南康府二百六十里。自府治至江南江宁府一千五百二十里，至京师四千一百七十五里。

　　《禹贡》扬州地。春秋属吴。战国属楚。秦属九江郡。汉分置豫章郡初属淮南国。吴芮王长沙，兼得其地。文帝后七年，地入于汉据《汉书》：景帝初，议削吴豫章、会稽郡。则豫章吴地。后汉亦为豫章郡。三国吴因之。晋初仍旧。元康初，置江州治焉后移治寻阳，详见州域形势。下仿此。宋、齐以后，并为豫章郡。隋平陈，废郡，置洪州。炀帝复为豫章郡。唐武德五年，平林士弘，复为洪州置总管府。八年，改为都督府。天宝初，曰豫章郡至德初，以代宗在东宫，讳豫，止称章郡。乾元初，复曰洪州有南昌军，乾元二年置，元和六年废。又建中以后，置江南西道观察使，治此。咸通六年，升为镇南军节度。五代初，属于淮南亦曰镇南军。周显德六年，南唐升为南昌府，建南都时交泰二年也。宋建隆元年，李迁都此，子煜仍还金陵。宋复曰洪州亦曰镇南军。天圣八年以后，江南西路治此。隆兴三年，升隆兴府以孝宗潜邸也。元至元十四年，改府为路。二十一年，曰龙兴路。明初，曰洪都府，寻为南昌府，领州一、县七。今因之。

