<!-- { "loadSidebar": true } -->
　　石梁坞在故洛城东，洛水北。晋永嘉末，将军魏浚聚流民屯洛北石梁坞，刘琨在并州，承制假浚河南尹。建兴初，刘曜攻陷之。大宁三年，后赵将石生据金墉，刘曜遣将刘岳攻之，岳拔孟津、石梁二戍。未几，石虎围岳于石梁，寻拔之。孟津戍，胡氏曰：时置于河阴。

　　豆田壁在故洛城东。晋太安二年，成都王颖引兵内向，帝幸偃师，舍于豆田，是也。胡氏曰：荥、洛之间，有麻田、豆田，大抵因人所种艺而名。姚襄与苻秦将李历战于麻田，襄大败，其地亦在洛阳、成皋间也。

　　张方垒在故洛城西七里。晋齐王ぁ将张方所筑，后遂为戍守之所。永嘉五年，刘聪遣呼延晏等寇洛阳，晏留辎重于张方故垒，是也。

　　彭婆镇在府东南九十里，又东入汝州界之临汝铺。唐建中四年，李希烈畔围郑州逻骑西至彭婆。《金人疆域图》洛阳有彭婆镇。《郡志》：府东南四十五里即彭婆镇，东南七十里为白沙镇。

　　平乐观在故洛城上西门外。汉灵帝初平五年，讲武于平乐观下。又袁绍诛宦官，促董卓进兵屯平乐观。魏嘉平六年，诏司马昭自许昌西击姜维，魏主芳幸平乐观以临军。隋末，李密自洛口向东都，败隋兵于平乐园，即故平乐观也。时在东都之东十五里。胡氏曰：汉魏平乐观，在洛城西，隋营新都，改为平乐园，在都城之东。○平望观，在故洛城华林园东南，天渊池水径其南，魏所置也。太和四年，改曰听讼观。陆机云：洛阳城有三市九观。三市者，一曰金市，在旧宫西大城内；二曰马市，在城东；三曰羊市，在城南。九观曰临商、凌云、宣曲、广望、阆风、万世、修龄、总章、听讼，皆在宫中：皆魏晋时置。又玄武馆，在北邙山之尾，直故洛城北。曹魏立玄武馆于邙垂，是也。高贵乡公自元城入即位，至玄武馆，即此。元城，今北直大名府属县。

　　宣武场在故洛城大夏门东北，其南有宣武观。晋河间王之乱，帝自十三里桥还军宣武场。《水经注》：大夏门东宣武观，凭城结构，南望天渊池，北瞩宣武场。是也。

　　凌云台在故金墉城之西。《水经注》在洛阳城中金市之东，魏文帝黄初三年筑。苻秦置戍于此。晋大元八年，丁零翟斌叛秦，举兵新安，慕容凤等归之，败秦兵，克凌云台戍，是也。又东晋末，刘裕诛除宗室，宗室多逃亡在河南，司马顺明率众保凌云台，即此。《寰宇记》：故洛城东有云台，今地名水南保，即汉明帝图中兴二十八将处。误。○周公台，在故洛阳县治东，相传周公所作。李密据金墉，筑寝室于台后。又龙虎台，在今城东，李密攻东都时，筑此以阅武。

　　天津桥在府西南洛水上。旧为洛水桥，在洛阳故城南。后汉时建。魏晋因之。后魏正光初，时方强盛，于洛水桥南御道东作四馆，道西立四里，有自江南来降者，处之金陵馆，三年之后，赐宅归正里；自北夷降者，处燕然馆，赐宅归德里；自东夷降者，处扶桑馆，赐宅慕化里；自西夷降者，处崦嵫馆，赐宅慕义里。永安三年，遣高乾等东归济州，招集乡曲，魏主亲送之河桥，即洛水桥也。隋大业初，迁都，以洛水贯都，有天汉之象，因建此桥，用大船，连以铁锁，南北夹起四楼，名曰天津。李密破回洛仓，遂烧天津桥。唐武后长寿中，始命李德昭石为岸。开元二十年，又改造焉。广平王入东都，陈兵于天津桥南。宋建隆二年，留守向拱重修，以巨石，基址甚固，横亘洛水，为都城之胜。

　　洛中桥在天津桥东。武后时，李德昭所造。其东有利涉桥。上元二年，韦弘机移中桥南当长夏门，废利涉桥，人以为便。《宋会要》：西京端门前，唐《洛阳图》有四桥，曰水、曰黄道，在天津桥北；曰重津，则在南；桥西十里有石堰曰分洛。自唐以来，引水入小河，东南入伊。又有蒋桥，旧《志》：在城西水上。后唐应顺初，潞王从珂自陕趣洛，至蒋桥，百官班迎，即此。○莱市桥，在府城东，亦唐所置。宋开宝九年，郊祀西京，诏发卒五千，自洛城莱市桥凿渠抵漕口三十五里，馈运便之，其后导以通汴。

　　十三里桥在府东。自洛阳故城西至桥十三里，因名。晋太安二年，成都王颖自邺，河间王自关中，皆举兵内向，帝如十三里桥，既而还军宣武场，舍于石楼，屯于河桥；将张方寻攻洛阳，为长沙王所败，退屯十三里桥。石楼驿，在故洛城东北。

　　夕阳亭在府西南。董卓为何进所召，引军至河南，复遣种劭止之，卓还军夕阳亭。又晋贾充出镇长安，荀勖、冯篏等饯送于夕阳亭，劭子谓“晋室之祸，成于夕阳亭之一言”者也。唐时亦为饯送之所，更名河亭。《志》云：今洛阳县治东南有周南驿。

　　夹马营在府东北二十里。朱梁开平初，置营于此，有指挥使掌之。后因而不废。宋太祖诞生焉。真宗时建为应天寺，后又改为发祥寺。

　　白马寺在故洛城西。汉明帝时建，中国僧寺盖始于此。唐垂拱初，武后复修之。乾元二年，史思明取洛阳，畏李光弼在河阳，不敢入宫，退屯白马南，又筑月城于河渚以备光弼。唐末，置白马顿于此。朱温乾化二年，自洛阳至白马顿，寻渡河，至武陟，是也。胡氏曰：河渚在河阳南岸。

　　永宁寺在故洛城内。元魏熙平初，胡太后建于宫侧，极土木之美。《水经注》：渠南流出大尉、司徒两坊间，水西为永宁寺，有九层浮图，高百丈，最为壮丽。永安三年，尔朱兆入洛阳，执魏主子攸，锁于永宁寺。永熙三年，永宁浮图灾，既而高欢入洛，魏主西迁，欢舍于永宁寺。○汉王寺，在府东十七里。隋杨玄感作乱，遣其弟积善将兵，自偃师南缘洛水西入，东都遣达奚善意拒之，善意渡洛南，营于汉王寺，旋溃还。

　　偃师县在府东七十里。北至孟津县三十五里，东北至怀庆府温县八十五里，东南至登封县九十里。帝喾所都，古亳邑也。亦曰西亳，成汤都焉，为三亳之一。又盘庚自耿徙此，改号曰殷。周武王伐纣，回师息戎，因名偃师。秦属三川郡。汉置县，属河南郡。晋并入洛阳。隋开皇十六年，复置。大业十三年，李密攻偃师，不克，即此。唐仍属洛州。今城周六里有奇，编户三十六里。

　　○亳城县西十四里。古西亳也。《史记》：自契至汤八迁，汤始居亳，从先王居。孔安国曰：契父帝喾居亳，汤自商丘迁焉，盘庚亦徙都之。春秋时为郑地。《左传》哀十一年，公会诸侯伐郑，同盟于亳城北。《汉志》偃师有尸乡，汤所都。《水经注》：尸乡，故汤所居，亦曰汤亭。今在县西三十里，亦曰尸氏。《左传》昭二十六年，子朝据王城，刘人败王城之师于尸氏。汉初，曹参还击秦将赵贲于尸北，破之，谓尸乡北也。又田横乘传诣洛阳，至尸乡厩置，遂自刭。今有田横墓。又《晋太康地记》：尸乡南有亳坂，东有桐城，太甲所放处；亦曰桐宫，汤墓在焉。

　　缑氏城县南二十里。古滑国。《春秋》僖二十年，郑人入滑。僖三十三年，秦人灭滑。晋吕相绝秦，曰：殄灭我费、滑。杜预曰：滑国都于费，今缑氏也。昭二十二年，子朝之乱，晋师军于侯氏，即缑氏矣。战国时为东周之邑。《史记》：秦昭王四十六年，攻韩缑氏、蔺，拔之。宋白曰：古缑氏城，在今城南二十里。汉始置县，属河南郡，武帝尝幸此。晋仍为缑氏县，属河南郡。太安二年，成都王颖自邺入犯，帝幸缑氏，击颖将牵秀，走之。后魏太和十七年，并洛阳。天平初复，亦属河南郡。东魏改属洛阳郡。隋开皇十六年，废。大业初，复置，仍属河南郡。唐贞观六年，省。上元二年，复属河南府。宋熙宁初，省入偃师。蔺，林氏曰：在缑氏南，故韩邑也。

　　胥靡城在县东南四十里。《左传》襄十八年，楚伐郑，侵费、滑、胥靡。后亦为周邑。昭二十六年，子朝之乱，敬王入于胥靡，次于滑。定六年，郑伐胥靡，乘周大夫儋翩之乱也。晋使阎没戍周，且城胥靡，即此。

　　○缑氏山在县南四十里。一名覆釜堆，相传周灵王太子晋升仙之所。又百丕山，在县南五十里。汉和帝永元十六年，幸缑氏，登百丕山，是也。县西南三十五里又有半石山，合水出焉。○首阳山，在县西北二十里。杜佑曰：夷齐葬于此，旧有周公庙。后魏普泰初，尔朱世隆为尔朱荣立庙于首阳山，因周公旧庙而为之，庙成，为火所焚。

　　景山在县南二十里。《商颂》景员维何，谓此山也。又懊来山，在县东南五十里。唐高宗太子弘葬此，曰恭陵，改山为太平山。天佑初，朱温弑昭宗，葬于此，名曰和陵。○凤台山，在县东二十里，接巩县界。本名訾王山，宋天圣八年，建太祖太宗真宗会圣宫于上，改名凤台山。

　　○洛水在县南五里。自洛阳县流入，又东北至巩县境。隋大业九年，杨玄感作乱，自汲郡南渡河，使其弟积善自偃师南缘洛西入，攻洛阳。县东北有塔儿湾。明初，徐达取河南，自虎牢进至塔儿湾，是也。

　　伊水在县西。自洛阳县流入，合于洛水。上有望江台，相传周刘康公所筑。○合水，在县西南，出半石山。《水经注》：合水北径合水坞，又东北注于公路涧，俗讹为光禄涧。又有刘涧，亦出半石山东，西北流经刘聚而注于合水，又北入于洛。

　　通济渠在县南，故阳渠也。隋时尝修导之，亦曰通津渠。王世充自东都出兵击李密，至偃师，营于通济渠南，作三桥于渠上，即此。

　　通山沟在县西北三十里。深二丈，阔百尺，南起邙山，北通孟津。昔以邙山涧谷之水并流入洛，每遇霖潦，辄至泛溢，因为此沟导之入河，故曰通山。《图经》邙山在县北三里。

　　○延寿关在县南三十五里。晋永康二年，齐王ぁ举兵许昌，讨赵王伦，伦遣兵出延寿关，以拒之。或谓之延寿城。《嵩山记》：王子晋学道于洛鹿涧，涧旁有灵星坞，即延寿城。

　　刘聚在故缑氏城南十五里，三面临涧，甚险固。周畿内刘子国也。昭二十三年，王室乱，单子、刘子以王如刘。《括地志》云即刘累故城，似误。又西南有邬聚。《左传》隐十一年，王取邬、刘之田于郑。庄二十年，王及郑伯入于邬，遂入成周。昭二十四年，子朝入于邬。或谓之邬乡。杜预曰：缑氏县西南有邬聚，西北有刘亭。

