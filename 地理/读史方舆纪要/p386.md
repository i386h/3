<!-- { "loadSidebar": true } -->
　　◇怀庆府东至卫辉府二百七十里，东南至开封府郑州一百五十里，西南至河南府百四十里，西至山西绛州五百二十里，西北至山西平阳府六百五十里，北至山西泽州一百二十里。自府治至京师亦一千八百里，至南京一千八百里，至布政司三百里。

　　《禹贡》冀州覃怀之地。商属畿内。周亦为王畿及卫、雍、于阝诸国地。春秋时，属晋，谓之南阳晋人自山以东谓之东阳，自山以南谓之南阳。应劭曰：河内殷国也，周曰南阳。后又为魏、郑、卫三国地秦始皇灭卫，徙其君角居野王，阻山自保。胡亥时，复废角为庶人。秦属三川郡。汉初为殷国项羽立司马为殷王，王河内，寻为河内郡。晋为河内、汲二郡地石赵改河内曰野王郡。后魏置怀州魏收《志》：天安二年置，太和八年罢，天平初复置，兼置河内郡。隋初，罢郡存州。大业初，州废，复置河内郡。唐初，亦置怀州。天宝初，曰河内郡。乾元初，复故。宋仍为怀州亦曰河内郡。金改为南怀州，又置沁南军，寻复曰怀州。元因之，寻改曰怀孟路。延中，又改怀庆路。前朝为怀庆府，领县六。今仍旧。

　　府南控虎牢之险，北倚太行之固，沁河东流，氵允水西带，表里山河，雄跨晋、卫，舟车都会，号称陆海。周之衰也，晋得南阳而霸业以成襄王十七年，与晋阳樊、温、原、赞、茅之田，晋于是始启南阳。战国时，秦人与三晋争，多在南阳。綦毋恢见魏王曰：秦悉塞外之兵与周之众以临南阳，而两上党绝上党，跨韩、魏两境，故曰两上党。南阳，其南出之冲也。又张仪曰：魏绝南阳。《史记》：魏安王四年，魏段干子请割南阳予秦以和。秦昭王四十三年，白起伐韩，取南阳，攻太行道，绝之。四十五年，白起趋韩野王，上党路绝。皆郡境也。汉争中原，先定河内。东汉初，方经营河北，以河内带河为固，北通上党，南迫洛阳，险要富实，命寇恂守之，谓曰：昔高祖留萧何守关中，我今委公以河内。会更始将朱鲔遣兵自洛阳攻温，恂曰：温，郡之藩蔽，失温，则郡不可守。即勒军驰救，击却之，进规洛阳，王业始定。晋泰始中，杜预建河桥于富平津，尝为天下之津要详见重险河阳三城。唐武德初，李密败于邙山，自虎牢走河阳，议南阻河，北守太行，东连黎阳时黎阳属于密，以图进取。诸将不从而止。乾元二年，李光弼以史思明犯洛，移军河阳，北连泽、潞，以阻思明西入之谋。贞元以后，置河阳三城节度，为都城之巨防。会昌三年，讨刘稹于泽、潞。李德裕曰：河阳捍蔽东都，临制魏博。是也。五代梁开平四年，李茂贞合、泾两镇兵攻夏州，复请兵于晋。朱全忠欲西援夏州时夏州帅李仁福附全忠，恐晋兵袭西京梁以洛阳为西京，乃遣将屯河阳晋兵若出泽州逼怀州，则西京震动，继而闻其在绥银碛中，喜曰：无足虑也。汉末，郭威自邺入洛，李骧说刘崇：亟逾太行，据孟津。宋初，太祖闻李筠自昭义举兵南向，遣石守信等击之，敕曰：勿使筠下太行，急引兵扼其隘，破之必矣。明初略定山西，亦自怀、孟逾太行而北，岂非控扼之要地欤？

　　河内县附郭。春秋时野王邑。汉为野王县，属河内郡。晋河内郡治此。石赵尝置野王郡，寻废，复为河内郡治。后魏因之。隋改县为河内。唐亦为怀州治。旧编户百十六里，今止六十三里。

　　○野王城今县治。《春秋》宣十七年，晋人执晏弱于野王。《大事记》：秦昭王四十五年，白起拔韩野王，绝上党道。秦始皇六年，拔魏东地置东郡。卫元君角自濮阳徙居野王，以保魏之河内。汉因置野王县。光武初，分遣邓禹入关亲送至野王，是也。初平中，董卓以张扬为河内太守，屯野王。曹魏末，以太原王辅为野王太守，寻罢。后魏为怀州治。宇文周建德七年，如怀州置怀州宫。隋改县曰河内。今府城，元至正二十二年筑，明洪武初改筑，正德中重修。周九里有奇，有门四。

　　于阝城在府城西北三十里，故鄂国，纣三公鄂侯邑于此。徐广曰：鄂，一作于阝。《史记》：文王伐于阝。又周武王子所封。《左传》隐十一年，王取、于阝之田于郑。僖二十四年，富辰曰：于阝、晋、应、韩，武之穆也。汉武征和二年，封李寿为侯邑。今为于阝台村。《水经注》：城当太行南路，道出其中，旧有上党关。○期城，在府城西三十里。故隰城也。《左传》亦作隰城。隐十一年，王与郑隰城，即此。又僖二十五年，取大叔于温，杀之于隰城。今名覆背村。

　　平皋城在府城东南七十里入温县界。一名邢丘。《韩诗外传》：武王伐纣，至邢丘。《左传》宣六年，赤翟伐晋，围邢丘。襄八年，晋会诸侯于邢丘。昭五年子产相郑伯，会晋侯于邢丘。《战国策》：范雎说秦攻邢丘，邢丘拔而魏请附。《史记》：韩昭侯六年，伐东周，取邢丘。秦昭王四十一年，攻魏，取邢丘、怀。又秦始皇五年，蒙骜伐魏，拔邢丘。信陵君上魏安王书：秦固有怀、茅、邢丘、安城、危津以临河内，即此邢丘也。汉置平皋县，属河内郡。高帝封项它为侯邑。后汉亦为平皋县。晋因之。后魏属武德郡。北齐废。杜预曰：平皋，即邢丘也。有平皋陂，周回二十五里，多产茭蒲，民赖其利。陂南即大河矣。怀、茅，见后。安城，见原武县。危津，见直隶滑县。○付逯城，在府西南三十二里。本名城。《左传》王与郑，《晋语》襄王赐文公以州、陉、、阻之田，即此也。陉，王氏曰：在河南密县。又波城，在府城南，汉县，属河内郡。晋废。

　　武德城在府东南五十里。本周之州邑。隐十一年，属郑，后又属晋。昭三年，晋人以赐郑公孙段。七年，子产归州田于韩宣子，宣子因徙居之。汉置州县，属河内郡。晋因之。后魏置武德郡。隋废郡，改县曰邢丘，属怀州。大业初，又改曰安昌。唐武德二年，改安昌曰武德，置北义州。寻没于王世充，置德州于此。后复取之。四年，废北义州，仍属怀州。盖武德初置义州于卫州汲县，故以此置北义州。义州凡有五：一在武德，一在汲县，一在易州容城县，一在光州商城县，一在眉州洪雅县，是也。宋熙宁中，省县为武德镇。又有武德城，在府东。孟康曰：始皇东巡，置武德县，自以武德定天下也。汉因之，属河内郡。晋省。又有安昌城，在府东南六十里。汉成帝封张禹为安昌侯，盖乡名也。隋唐因以名县。

　　紫陵城在府城西北三十里。今呼紫陵村，有紫陵涧。又忠义城，在府西南三十里，今为崇义镇。又大行城，在府东北四十里，今为清化镇，城垣屹如。近时，贼寇河北者，由辉县入清化镇，即此。《志》云：三城皆唐武德三年置县，属怀州。四年废。又东金城，在府城东四十三里；西金城，在府城东北四十里，或云南北朝所置戍守处也。

　　射犬城在故武德县北。亦曰射犬聚。光武初，破赤眉别帅及青犊、上江诸贼于射犬。又献帝建安四年，河东贼帅眭固屯射犬，曹操进军临河，使史涣、曹仁渡河击之，固北诣袁绍求救，遇史涣等，击杀之。操遂济河围射犬，射犬降。○沙城，在府境。晋太元八年，慕容垂起兵复燕，使辽东鲜卑可足浑谭集兵于河内之沙城，是也。魏收《志》野王县有沙城。

　　○太行山在府北二十里。山麓曰太行南阪。五代汉初，河阳来附，契丹帅崔延勋等自泽州引兵南逼河阳，嵩山贼帅张遇赴救，战于南阪，败死。又府西北三十里曰太行陉，一名丹陉，太行八陉之一也。又有紫金坛，在府城西北四十三里。太行之阳，诸峰之上下有紫金涧。唐因以名县。余详见名山太行。

　　方山在府北四十里。周围方正，上可容数百人。府北六十里又有十二回山，山麓旋绕，凡十二回。○金伞山，在府东北五十里，奇峰律，上有万寿观。又青山，在府东北六十里。倚太行之侧，林木青翠，因名。郡境诸山，皆太行之异名矣。

　　碗子城山在府北五十里太行山畔。山势险峻，羊肠所经，上有古城，亦曰碗子城关。元至正十八年，汝、颍贼大掠山西，察罕击之，自河东进屯泽州，塞碗子城。既而守将周全以怀庆叛降刘福通，察罕遣将守碗子城，为全所败。明初大兵攻山西，自碗子城北出，破泽、潞诸州。盖南北之要道也。

　　○沁河在府北二里。源出山西沁源县之绵山，穿太行而东南流，经济源县东北流至此，又东南经武陟县入黄河。后周大象二年，尉迟迥举兵相州，杨坚遣韦孝宽击之，军于武陟。迥遣子帅众入武德，军于沁东，会沁水涨，孝宽与迥隔水相持，寻为孝宽所败。唐至德中，安庆绪自邺攻李嗣业于河内，涉沁水攻之，不克。上元元年，李光弼攻史思明将安太清于怀州，思明自东都来救，光弼逆战于沁水之野水渡，即此。

　　丹河在府东北二十五里。源出山西高平县之仙公山，穿太行而南，名曰丹口，南流三十里入沁河。引水灌溉，为利最溥。《唐志》：河内丹水，开元十一年更名怀水。○尧河，一名尧池水，在府西北三十里，出太行谷中，资以灌溉，甚为民利。东南流入沁。

　　秦渠在府南，即广济河也。其上源为济源县之枋口水，经孟县流入境，又流经温县，至武陟南入黄河。《唐史》：崔弘礼节度河阳，治河内秦渠，溉田千顷。后温造帅河阳，亦奏复秦渠，民资其利。宋、元亦尝修浚。明弘治中及万历十四年，尝议浚治。二十八年，河内令袁应泰又凿山引水为渠，广八丈，长百五十里，分二十四堰，均溉五县民田。后复废，今故址犹存。○利人渠，在府东。其上流自济源县分广济渠流经城西北，至城东入沁。隋开皇中，卢贲为怀州刺史，决沁水东注，名之曰利人渠，即此。又顺利渠，即府城之濠堑。元至元中，总管石抹引济水穿城而入，作二桥：曰利津，曰览胜。

　　○碗子城关见前碗子城山。又大斛关，在府北太行山畔，唐置。○大台，在府城东。光武遣王梁击赤眉于此。

　　万善镇在府城北二十里。唐会昌三年，刘稹以泽潞叛，河阳节度使王茂元以兵守万善，既而刘稹遣将张巨等攻万善，别将刘公直潜师过万善南五里，焚雍居，是也。中和四年，黄巢攻略河南，诸道请救于李克用。克用将兵出天井关，河阳帅诸葛爽辞以河桥不完，屯兵万善以拒之，克用乃西自陕津及河中渡。《九域志》河内县有万善镇。今为万善马驿。又有覃怀马驿，旧在府治东，今废。○柏乡镇，在府西三十里。旧有城。

