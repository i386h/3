<!-- { "loadSidebar": true } -->
　　○石室山府北六里。一名圆屋山，亦名高星山，或谓之定山。山有石室，自生风烟，南北有二门，中可容百余人，号为神仙下都。其前有浦曰高星浦，旁有耸石，广六十余丈，高二百余仞，谓之崧台。又有七星岩，连属曲折，列峙如北斗，岩之中亦为石室，容数百人。又有斗魁台，唐初所筑。岩之左为石洞，穹窿宏敞，前后二门，顶开中ニ，巨石覆其上，春夏间潦水泛溢，岛屿平没，惟此高耸特出水中。又东逾沥湖半里许曰屏风岩，又里许为阆风岩。从石室而西，半里则为天柱岩，又里许为蟾蜍岩，又半里许为仙掌岩。西北二里曰阿陂岩，延袤凡数十里，沥湖环流其下，可通舟楫。又有北山，亦名北岭，在县北十里，高千仞，盘亘百余里，为府治之后山，峰峦联属，若屏障然。其中一峰，屹立雄伟，名将军岭，盖即石室之支阜也。又府东北十里曰狮子冈，在七星岩之东，中峰嵯峨，陵阜盘郁。

　　铜鼓山府南二十里。高千仞，周三十余里，府治之案山也。山有赤石如鼓，叩之有声，因名。又南三十里为神符岩，有南北二岩相向，南大北小，皆奇胜。小岩口又有龙井，四时不涸。○云从山，在府南三十里，高百丈，周五十余里，峰峦叠，秀出天表，新宅水经其下。

　　高峡山府东三十里。高百余仞，周十里，与烂柯山对峙，江流至此夹束而出。一名高要峡，汉以此名县。相传山有灵羊，每出鸣，风雨随至，亦名灵羊峡。灵，一作羚。三国初，吴交州刺史步骘取南海，刘表大将衡毅、钱博等逆战于峡口，兵败，毅死之，即此处也。水中有亚婆顶、钓鱼台，皆最湍急处。○烂柯山，在府东南四十六里，一名柯斧山，旧传王质观棋处。亦名端山，峡之对山也。高数百仞，周五十里，其上俚人所居。江水经此，谓之端溪。隔溪有二岩，石可为砚。《吴录》曰：端山有五色石，石上多香木。《砚史》云：岩有四，曰下岩、上岩、半边岩、后砾岩，穿洞深入，不论四时，皆患水浸。治平中贡砚，取水月余方及石。自仁庙以前，赐史院官砚多是，其后岁贡惟上岩耳。《一统志》：砚石凡三种，岩石为上，西坑次之，后磨又次之。

　　顶湖山府东北四十里。山高千余仞，周数百里，为一方巨镇。盘郁森耸，攀援莫上，山顶有湖，四时不竭。又东北十里曰九坑山，高五百余仞，周五十余里，出泉九派。旧有茶园四十四所，犭人居之。○劳山，在府东北百里，高数百仞，周三十里。山径险狭，樵人惮劳，因名。

　　湘峡山府西三十余里。高数十仞，周八里，群峰列峙，江经其中，形类潇湘。其东五里为小湘峡。宋皇四年，侬智高犯端州，州守李宝臣曰：若得兵数千人，伏小湘峡，扼至险以击骄兵，可必胜也。即此。《志》云：府西有小湘、大湘二水，俱流至峡中入江。○望夫山，在府西六十里，高百仞，周百里，屹然际天。《郡国志》古端州有望夫山。又腾豺山，在府西百里，亦曰腾豺岭。山势险峻，有异兽，或谓之腾猿，亦曰腾犴。

　　王侯峰府东南七里。高数百仞，周三十五里。《志》云：宋元丰中，郡守王泊葬其下，峰因以名。又金洲冈，在府东南九十里，巨石が峋，高数十仞，周数百丈，屹立江流。又十里为罗郁冈，亦横屹江面，潦涨时，漩涡颇险，亦西江捍门也。又白猪冈，在府西南五十里，高百丈，周三十里。冈有石如猪，因名。又府西一里有三台冈，三冈鼎峙，状若三星。府西北一里又有龙顶冈，高五丈，周二里，林木蓊蔚，军民环居其下。

　　○大江在府城南。一名西江，亦曰西水。《元和志》：端州当西江口，入广西要道。今自广西三江而来，经封川、德庆，绕郡城而东，南入广州府境，注于海。每淫雨，则江涨暴至，且为羚羊峡所束，郊原皆溢。谚曰：水浸钓鱼台，上下不通来。钓鱼台者，峡中山也。峡江旋束，溢为涡塘，皆有渔人恣取之，并多得蟹。西水退尽，蟹亦蜕壳。谚云：西水漫漫，鱼蟹满盘。是也。详见大川西江。

　　新江府南六里。源出新兴县乱山中，北流百四十里入于大江，谓之新江口。又新宅水，出罗定州东安县之苟径山，萦回曲折，北流注于新江。又博峒水，出东安县之书山，萦绕而东北出，凡八十余里注于新江。又有孔洞水，在县南五十里，亦北合新江水。府南又有示峒水，源出高明县老香山，北流七十里，亦入新江。

　　苍梧水府东南六十里。一名典水。源出烂柯山，初为瀑布，东流，屈曲二十里入大江。又贝水，在府东八十里，自四会县南入界，一名鸦雀水，又名安南水，亦名飞水，流入大江。又清岐水，在府东九十里，自四会县绥江分流入境。一名古武水，南流入大江。自昔设关隘于此，为屯兵用武之地，因名。○古婪水，在府东北七十里，源亦出四会县界，南流入大江。

　　宋崇水府东南九十里。西北流，至府东南二十五里宋崇渡口入大江，有鸬鹚峡水注焉。本名宋隆，以故郡为名。唐讳隆，曰崇。《志》云：鸬鹚峡水，源出高明县老香山，经府东金鸡营，亦名金鸡水，其下流分二流，一合宋崇水，一合都含水，入大江。洪武中，潦决泛浸高明。永乐中，修塞。正统三年，复伐石堤防，高明始无水患。又复源水，在府东南九十里，自大江分流，而西南还合大江，因名。○都堰水，在府西七十里，源出德庆州界大朝山，流入境。又有笋峒水，亦出大朝山，流经府西五十里。皆注于大江。

　　沥湖府北五里。北山诸涧之水，汇为黄塘、上榄塘，又石室诸岩之水皆流合焉。春夏潦涨，极目浩渺，多蒲鱼菱芡之利。湖水环流，经岩后束为小渠，谓之后沥水，绕北山石子滩三十里，出灵羊峡入江。又有新沥水。万历中，守臣王泮分引沥湖，经城东一里石头冈，出大江以泄涨潦。○东洲沙，在灵羊峡口之东江中，有居民数千家。

　　○禄步镇府西七十里。旧为禄步寨，明初改置巡司。洪武二十一年，自禄步上村迁于下村水口。又府东七十里有横查巡司，洪武二年置，嘉靖三十六年迁于横查水口。又古耶巡司，在府东九十里，本古耶寨，在府东百五十里。明洪武四年，改置巡司。嘉靖二十五年，移置于此。崇祯二年，以横查巡司并入。

　　金鸡坪营在府东四十里云头山，与高明县九曲径相接。嘉靖二十五年置。又贝水营，在府东七十里，近大河，嘉靖十一年置。○白泥营，在府西百三十里，弘治六年设。相近又有云初营，正德五年设。又府西九十里有雾径营，嘉靖二十四年设。又蔡径营，在府南百十里，嘉靖十六年设。又南有白泥埠，二十八年所设也。又苟径营，在府南百里，嘉靖五年设。

　　崧台驿在城西。又新村驿，在府西百二十里，旧置于德庆州之站湾，洪武五年移置于悦城水口，即此驿也。《舆程记》：新村驿而西为悦城镇，又西为三洲岩，共百里而达德庆州，此为西达梧州之道。自崧台驿而南九十里，为新兴县之腰鼓驿，又五十里至新兴县，为南达高州之道。○河泊所，旧在府东二里，明初置，万历中革。

　　林田山寨在府西，犭寨也。又府西百余里有大台山犭寨，府东南有花顶山诸犭寨。《志》云高要县犭山凡九，是也。

　　高明县府东南六十里。西南至新兴县七十里，东南至新会县九十里。本高要县地。明初设高明巡司于此。正统末，山寇邓宗远等屡作乱。成化十一年，督臣吴琮等请改置今县，从之。十六年，筑砖城，环城为濠。正德以后，屡经修筑，周三里有奇。编户十八里。

　　○清泰废县县东二十里。本高要县地。萧梁置梁泰县，为梁泰郡治。隋平陈，郡废，改县为清泰。大业初，省县入平兴县。唐武德七年复置，贞观十三年省。旧《志》云：在府东七十里。今为清泰都。

　　○庆林山在治北一里。一名春富山。上有石岩，多林木。又五龙山，在县东北十里，五山奔伏如五龙，中有一阜圆如珠。又东北十五里为鹤山，高五百余丈，与此相接。又灵云山，在县东北三十里，尖峰插汉，上有石泉，麓有三峰，一名三台山。○朋峰山，在县西北二十五里，顶平，高三百余丈，周五里，两峰并峙，形如朋字。其相接者为官径山，《志》云：脉自老香山来，东西连绵，中有通径二十里，为入郡之道。又表山，在县西二十里，高百余丈，广三十里，高出众山之表。稍南有蟾蜍径，旧为官军防戍处。

　　千岁山县西南三十五里。形势突兀，高百余丈，周十余里。又县西五十里曰文储山，与千岁山相接，高三百余丈，周百五十里，群峰がテ，有飞泉汇而成渊，名曰圣潭。○歌乐山，在县西二十五里，高三百余丈，周二十里，峰峦耸秀，四时风声如音乐然。又粟寨山，《郡志》云：在县西南四十里，高数百仞，周百里，中有石壁飞瀑，下流成潭，一名武陵溪。又西南十里为云宿山，高百余丈，周五十里，接新兴县界。

　　老香山县西北六十里。高七百丈，延袤五十余里，多产香木，犭人结巢其上，南接新兴县界。旧《志》山一名通利山，以山多嘉木美竹为民利云。○鹿峒山，在县西南二十里，高二百余丈，延袤四十余里，拱向县治，罗列如屏。赵陀尝获白鹿于此，名白鹿台。又县南三十里为龙峒山，泉石甚胜，亦名龙冈。

　　皂幕山县南四十里，即曹幕山也。连新会县界，与药径山相接，高千余丈，延袤二百余里。旧《志》谓之奢山，山有丹砂，蛮语讹砂为奢也，在县东南百七十里。似误。○云峋岭，在县东南四十里，接新会县界。其东麓与南海县大茶岭相接，出铅矿。又石船径，在县西南七十里，路达新兴，旧为犭贼往来要害，设兵防戍。《志》云：县西北十五里有平头径，即鸬鹚峡也。老香山之水流经此入高要县界，为金鸡水。

　　○仓步水在城南。一名仓江，亦名沧溪。源出老香山，东流二十里，有云宿水流合焉。又东二十里，合文储、歌乐诸溪，又东南流，远近大小诸溪次第流入焉。至县东南七十里，入于大江。《郡志》：仓步水，至县东四十里名泥水，又东五里名三洲水，又五里至龙搅湾，名都含水。府境东南诸水，皆附仓步水入江。《一统志》谓之钩源水。

　　清泰水县东南十五里。源出皂幕山，东流三十里合黄沙、罗汉诸水，又北流十余里合仓步水。旧以此名县。一名狮子水，以水中有石如狮也。俗谓之杨梅水。○官棠水，在县东四十里。《志》云：府东百二十里有官棠山，官棠水出焉，亦名水，入县境合仓步水。旧通大江，元至正中，泛溢为害，因筑塞之。

