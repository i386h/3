<!-- { "loadSidebar": true } -->
　　满城县府西北四十里。西南至完县五十里，北至易州百二十里。汉北平县地，属中山国。后魏主诩正光末，析置永乐县，又侨置乐浪郡治焉。北齐为昌黎郡治。隋初罢郡，以县属易州。唐仍为永乐县。天宝初，改为满城县。五代晋徙泰州治此。周广顺二年，泰州废，县属易州，寻又废入清苑县。金复析置满城县，属保州。蒙古初，张柔取满城，建帅府于此，寻移治清苑，以县属焉。今城周四里有奇，编户十一里。

　　○满城故城在县北眺山下，旧县治此。唐长庆初，朱克融叛据卢龙，焚掠满城，及易州涞水、遂城。五代晋开运二年，契丹陷泰州，诸军寻攻拔之，进取满城及遂城，因以满城为泰州治。宋咸平四年，契丹入寇，自遂城进至满城而还。景德间，县废。金大定二十八年，改置县于塔院村，在今县西二里。明废为柴厂，寻移今治。《志》云：县西北五里鱼条山下有乐城，即后魏永乐县及乐浪郡治。

　　五公城在县西。《河北记》：汉王谭之子兴，不从王莽之乱，与五子避难于此。光武封其五子为列侯，因名。唐开元中，易州刺史田琬以五回旧县东迁于五公城，即此城也。一名五大夫城。五回，见易州。

　　○眺山县东北三里。巍然特立，可以眺远，因名。山北有舞马、黄金二洞，容数百人。○陵山，县西南三里，山不甚高，相传古帝王陵墓，因名。元至正二年，改曰灵山。

　　黄土山县北十里。山顶平旷可居，石中有泉，昔人避兵于此，亦名黄土寨。又五里为玉山，山多白石如玉，所谓燕石次玉者也。下有玉山店。又北十里为环山，一名紫口山。山势环抱，状若列屏。○荆山，在县西北十五里，山势险阻。其西南有杨家陀寨，昔人据守处也。又西北有松山，上多松树，望之蔚然。

　　抱阳山县西南十里。山势南拱，谷内温和，有石洞七十二，大者容二三百人，小者容数十人。又有龙潭水，常不竭，在山上圣教寺中。《金志》：抱阳山，保州之名山也。

　　○徐河县北十里。自易州流经县界，下流入清苑县。

　　方顺河县南五十里。其上源即完县之祁水也。东流入县境，曰方顺河，亦曰顺水。又东入清苑县，为石桥河。《水经注》：光武追铜马五幡于北平，破之于顺水，乘胜追北，为其所败。短兵接，光武自投崖下，遇突骑王丰，下马授之，始仅免，退保范阳。即此水也。

　　○陉阳堡县南四十里。陉阳马驿，亦置于此。《志》云：县西南又有方顺堡，北有北铺店堡。嘉靖中，北寇内犯，因增筑城堡，守堡乡民又置墩台十二。亦设小堡，以便守望云。

　　安肃县府北六十里。东南至安州四十里，西北至易州九十里，北至定兴县七十里，西至满城县六十里。本易州遂城县地。五代唐置宥戎镇，周为梁门口寨。宋太平兴国六年，置静戎军，兼置静戎县隶焉。景德初，又改为安肃军，县亦曰安肃县。金天会七年，改置徐州，军号如故。废主亮天德二年，改为安肃州，亦曰徐郡军。元废县存州。明洪武六年，降州为县。《城邑考》县有二城。五代梁末，晋将李存审夹河筑二城。宋杨延朗复修之，以拒契丹，后南城圮。明景泰、隆庆中，相继增修，皆北城也。周四里有奇，编户十六里。

　　○遂城废县县西二十五里。战国时燕之武遂也。赵李牧伐燕，拔武遂、方城。又秦破赵将扈辄于武遂，斩首十万，即此。汉为北新城县，属中山国。后汉属涿郡。晋属高阳国。后魏曰新城县，属高阳郡。世谓之英雄城。魏主诩孝昌中，营州陷。永熙二年，置南营州于此，领昌黎、辽东、建德、营丘、乐浪五郡，皆侨郡也。北齐惟存昌黎一郡，领永乐、新昌二县。隋开皇初，废南营州。三年，并废昌黎郡。十八年，改置遂城县，属易州。唐因之。刘句曰：遂城即后魏所置新昌县也。五代时亦为遂城县。周复三关，此为沿边要地。宋开宝三年，契丹寇定州，田钦祚御之，战于满城。虏少却，乘胜至遂城。太平兴国六年，于梁门寨置静戎军，于遂城县置威虏军。时号铜梁门，铁遂城，言其险固也。咸平二年，契丹攻遂城，宋将杨延昭登陴固守。会天大寒，汲水灌城上，倏忽为冰，坚滑不可登，契丹引去。四年，契丹复入寇，大帅王显大败之于遂城。是时安肃、遂城最为虏冲。景德初，改为广信军。金主晟天会七年，改为遂州，寻又号为龙山郡。泰和四年，州废。贞二年，复故。元废县存州。明初，州废，以其地并入安肃县。《宋史》：广信军，在易州东南八十里，当五回狼山之要道，戍守特重。方城，见前固安县。

　　北新城废县县西南二十里。汉县盖治此。《汉志》云：燕南得涿郡之北新城。是也。《水经注》：新城在武遂南，即燕督亢地。晋隆安初，慕容宝弃中山，奔龙城，魏遣将长孙肥等追宝至范阳，不及，破其新城戍而还，即此。后魏末，侨置新昌县，以新城并入。

　　长城在县东北。俗以为秦将蒙恬所筑，误也。盖战国时，燕赵分界处。今有长城口。石晋开运三年，李守贞奏：大军至望都县，相次至长城，遇敌转斗，败之。即此长城。胡氏以为在固安县南。又长城旧址，亦谓之黑卢堤。宋太平兴国四年，契丹入寇，刘延翰御之于徐河，别将崔彦师潜军出黑卢堤，北缘长城口，衔枚蹑敌后。亦即此处矣。

　　桑丘城在县西南。《括地志》：桑丘城，俗名敬城。战国时燕之南界也。《史记》：田齐桓公午五年，袭燕，取桑丘。《魏世家》：武侯七年，齐伐燕，魏伐齐以救燕，至桑丘。又汉成帝封东平思王子顷为桑丘侯，盖邑于此。又徐城，在县南，相传周景王时，将军徐浚所筑。又敌城，在县东。相传战国时，赵将赵葱、颜聚与秦将王翦相持处。

　　○釜山县西四十五里，以形似名。西接黑山，东临峭壁，中有谷甚宏敞。初入曰釜阳口，内为釜山村，泉甘土肥，物产鲜美。黄帝朝诸侯，合符釜山，或以为即此山也。

　　围道山县西北四十五里。四面高爽，中为大谷，豁然平旷，道路围绕其内，因名。又西北五里，曰牟山，土阜无石，一望坦衍，土脉深厚，居人多占为田，谓之牟山村。

　　龙山县西五十里。俗名龙堂坡，以其盘绕深曲也。相近者为黑山，背阳面阴，土壤深黑，下有黑山村。后汉末，黑山贼张燕聚众数十万，纵横河北。《志》谓燕盖屯据于此。非也。燕本起于黎阳之黑山，此特名相类耳。又杨山，亦在县西，与龙山相接，俗传宋杨延昭藏兵于此，以御契丹。

　　○易水在县北。自定兴县流入境，又东入容城县界，即白沟河也。《水经注》：易水东流，屈径长城西，又东南流，过武遂县南，新城县北，俗谓是水为武遂津。晋咸康六年，慕容伐后赵，自蓟城进破武遂津。是也。津北对长城门，谓之汾门。《史记·赵世家》：孝成王十九年，赵以汾门与燕。即此。亦曰分门，又谓之梁门。《志》云：易水东分为梁门陂。五代周置梁门口寨以此。宋范成大《北使录》：自安肃军出北门十五里，至白沟河，又一百五里至涿州。

　　徐水县南四十里。与清苑县分界，上有徐桥。《志》云：县南二十五里有曹水，西北出曹河泽，东南流，经北新城南，入于徐水。○南昌水，在县西。《舆地记》：南昌水东流过梁门，去县西二十里，引为陂塘，以溉民田。

　　鲍水在县西北。自易州流入境，又东南流，入容城县界。今城北有鲍河渡，即此水也。《宋会要》：咸平四年，知静戎军王能，请自姜女店东决鲍河水，北入阎台淀。又自静戎之东，引河北注三台小李村，其水溢入长城口而东，又壅使北流，东入于雄州。议者以阎台村地高，决河引水非便。议寝。五年，顺安军都监马济，请自静戎军，东引鲍河，开渠入顺安军。又自顺安军西引入威虏军，置水陆营田于渠侧，以达粮运，以隔敌骑。从之。《金志》遂城县有鲍河，下流合于易水。又县北有赵旷川，旧为戍守处。宋人所云赵旷川、长城口皆契丹出入要害。是也。○柳湾，在县北。《志》云：宋与契丹分界二十里。即此。俗名芦草湾，今湮。

　　○白塔店县北二十里。其地有白浮图，因名。道出定兴县。《志》云：县北十里有白沟驿，元置。明洪武六年，移于县治东。

　　定兴县府北百二十里。西至易州六十里，北至涿州六十五里，东至新城县四十里。本范阳县地。金大定六年，始析范阳之黄村置定兴县，属涿州。元属易州。明洪武六年，改今属。城周五里有奇，编户二十一里。

　　○百楼城县西南二十里。相传唐太宗征辽还，驻军于此，营城以居军士。今为百楼村。

　　○拒马河县西一里。亦谓之涞水。自涞水县流经此，与五里河、白沟河合入安肃县界。其合处有渡，曰河阳渡。《志》云：刘琨常守此，以拒石勒，因名。守处，盖在县境。

　　白沟河在县西。自易州流入县界，东合拒马河，即易水也。又五里河，在县西南十里，自易州白杨岭流入县界，东流入拒马河。

　　遒阑河县西北三十五里。自涞水县流入界，下流与易州之梁村水、白杨岭水、马跑泉水合流，而东入拒马河。一名沙河。宋雍熙三年，曹彬等败于岐沟，夜渡拒马河，南趋易州。方濒沙河而饭，闻契丹将耶律休哥追至，惊溃，死者过半，沙河为之不流。即此水也。

　　○河阳镇县南十里。有巡司。又县治东南有宣化马驿。○固城镇，在县南四十里。《志》云宋与辽分界处，今与清苑县接境。

　　新城县府东北百五十里。北至涿州六十里，东南至霸州百十里，东至顺天府固安县九十里。古督亢地也。汉宣帝封燕剌王子庆于新昌为侯国，属涿郡。后汉省。唐大历四年，分固安县地，置新昌县。太和六年，又析新昌地，置新城县，属涿州。后唐同光二年，契丹寇新城，即此。辽金亦曰新城县。元升为新泰州，寻复曰新城县。至元二年，改属雄州。明初因之。洪武六年，改今属。城周三里有奇，编户三十六里。

　　○新昌废县县东三十里。汉旧县，后废。唐复置，属涿州。李克用克幽燕，避父讳，省入新城县。《志》云：县有古城，或以为古燕城也。

　　○白沟河县南三十五里。自安肃容城县界流入境，亦曰拒马河。宋人与辽分界于此，亦曰界河。石晋开运二年，契丹入寇，晋兵败之于阳城，契丹逾白沟而去。盖自此逾河而北也。《邑志》县东南有王大本口堤，昔人筑此以防拒马河之泛溢。永乐十年，堤溃，寻复修塞。阳城见完县。

