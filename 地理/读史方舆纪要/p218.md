<!-- { "loadSidebar": true } -->
　　○皖城在府西北。古皖国及汉皖县皆治此。后汉建武十七年，妖巫李广等据皖城，遣马援等讨平之。建安四年，袁术死，术从弟胤弃寿春，奔庐江太守刘勋于皖城。是年，孙策袭皖城，克之。六年，孙权以皖城太守李术二于曹操，攻屠其城，既而操取其地。《魏志》：曹公恐江表郡县为权所略，皆令内徙，民转相惊，自庐江、九江、蕲春、广陵户十余万，皆东渡江，江西遂虚，合肥以南，惟有皖城。建安十九年，权攻皖城，克之。魏正始二年，权遣诸葛恪屯皖城，以伺边隙。四年，司马懿攻皖，恪退屯柴桑。吴庐江太守亦治皖城也。晋咸宁四年，吴人大佃皖城，谋侵晋，扬州都督王浑遣州刺史应绰攻破之。晋仍曰皖县，属庐江郡。义熙中，始改怀宁县，亦曰晋熙城，以晋熙郡治此也。梁大宝初，侯景遣其将任约西侵江郢，自将屯晋熙。明年，王僧辨东下，景将范希荣弃寻阳，走晋熙，寻复遁去。梁敬帝初，齐将尉瑾等侵皖城，晋州刺史萧惠以城降。自隋以来，皆为州郡治。开皇二十年，熙州李英林反，寻讨平之。唐武德初，殷恭邃据舒州，既而来降。七年，赵郡王孝恭等击辅公┙，军于舒州。上元初，江淮都统刘展叛，陷舒州。大历十一年，复为群盗陈庄所陷，以濠州刺史张万福摄舒州事，讨平之。咸通九年，徐州贼庞勋遣兵来寇。乾符三年，贼王仙芝陷舒州。中和四年，舒州陷于群贼吴迥等，庐州刺史杨行密遣兵击定之。光启二年，滁州刺史许袭取舒州。景福二年，杨行密复取之。五代周显德三年，伐南唐，拔舒州，既而复为唐所取。五年，以州来归。宋建炎中，屡为乱贼所陷。绍兴初，招讨使张俊破李成，拔舒州。端平三年，蒙古入安庆，寻引却。淳六年，复掠安庆。德初，叛帅范文虎以安庆降。元至正十八年，为陈友谅所陷。十九年，明师攻安庆，寻克之。明年，复为友谅将张定边所陷。二十一年，明师复克之。明正德七年，流贼刘六、刘七等掠郡境，官军追讨，贼引去。十四年，宸濠攻安庆，不能陷，寻溃散。盖郡当江淮走集之冲也。《城邑考》：吴吕蒙屯皖，在今城东二里有吕蒙城，即蒙所筑也，临大江，今为故仓址，其后渐移而西北。宋端平三年，以北兵渐迫，城去江远，控御为难，乃徙治罗刹洲，又移杨槎洲。景定初，乃迁城于盛唐湾宜城渡之阴，即今治也。其城北负大龙山，东阻湖，西限河，南瞰大江。元至正十六年，修城浚濠，引江水环城，恃以为固，自是屡经修筑。今城周九里有奇，门五。

　　梅城府北七十里。高齐天保三年，行台右丞卢潜屯兵筑城于此，时龙鸣城内，潜以为不祥，移屯在外，谓之龙鸣城。唐武德中，尝析怀宁地，置梅城县治此，旋废。又安乐城，在县西二十里。梁天监七年，军主武会置城于此，因名武功城。唐武德中，析怀宁置安乐县。又逢龙城，在府北。三国时，魏将臧霸伐吴，吴将韩当引兵逆战于逢龙，后置城于此。唐武德中，尝置皖城县治焉。《城冢记》：唐初析怀宁地，置皖城县，在皖水之北，今濠堑犹存。又有皖阳城，在今府北二十里，亦唐初所置县，寻与梅城等俱并入怀宁县。

　　○大龙山府北三十里。稍东相接者曰小龙山。两山盘亘，下瞰大江，峰峦岩壑，种种奇胜。山周五十里，高十八里。其附山南出者曰门山，以两山相夹而名，又南十里为白麟、火炉诸峰。其脉伏而复见、耸起如脊者曰脊现岭，讹为集贤岭。《志》云：岭在城北十五里，有集贤关，今城北门亦名集贤门。

　　雾灵山在府城西。形如覆釜，登其巅，则山川阡陌，一览无遗。又府西四十里曰黄山，当冶湖之口，形如卧象，亦曰象鼻山。○太平山，在府西八十里，其山委蛇深秀。又西二十里曰大雄山，地名释迦坂。山之东四十余里曰愚公峰，山之西为俚子峰，左右夹峙，繇万石岭至绝顶，俯视则众山如孙，长江如带。又府西南百二十里曰腾云山，与望江县接界。

　　百子山府西北二十五里。峰岩泉壑，蔚然深秀。又西北五里曰甑山，在石门湖西，甚突兀。又黄梅山，在府西北四十里，深郁多杉木、修竹。其并峙者曰镜山，以石色如镜也。山之北曰豹岭，多乔松。又有双峰，两峰壁立。○寨基山，在府西北五十里，有三峰叠秀，其并峙者曰宝灵山。又独秀山，在府西北六十里，脉自潜山而来，相去百里，而挺然杰出，为群山长。其相接者曰桑山，中多岩洞，石如层楼，可藏千人。又柘涧山，在府东五十里，面江阻湖，盘旋数里，势若奔腾。

　　峡石岭府西四十里。高数里，有深林环涧，《一统志》以为即挂车岭也。今详见桐城县夹石山。又长安岭，在县西三十里，岭甚长，路达潜山县。明崇祯十年，官军败贼于此。其相近者曰龙见岭，岭甚盘固。又府西北七十里曰醉石岭，亦道出潜山。

　　○大江在城外。自小孤汇浔阳、彭蠡而来，入宿松界，经望江，下至府城西，绕城南，而东北出池口，带桐城界，又东北入无为州界。其上二百十里，束以海门；其下二百十里，界以郎矶，扼束吴楚，为东南形胜。《江防考》：长江自小孤山而东，至池口镇，府境信地长三百五十里，俱有官军戍守。又大胜矶，在府西二十里，滨江。明时，抚臣史可法败贼于此。

　　皖水在府西。源出潜山，合于潜水，又南至府西石牌市，东至皖口入江，流长三百四十里。《宋志》：元丰五年，淮南监司言：舒州近城有大泽，出潜山，经北门外。比者暴水漂居民，知州杨希元筑捍水堤千一百五十丈，泄水斗门二，遂免淫潦入城之患，赐诏奖谕。《志》云：府西七十里有河，流合水。又西五里曰青河，又西五里为流珠河，皆合水，达于河。皖水合，亦兼水之名也。

　　长风港府东北四十里。其上流为莲湖，湖汇大龙山涧水及江水支流而成，一名段塘，中多莲，引流为长风港，达桐城县之枞阳河，入大江。今府东四十里曰长风镇。又有长风沙，在府东五十里，亦曰长风夹，滨大江，有巡司戍守。风，亦作枫。《志》云：长枫夹路达池州府，自此渡江，亦谓之长枫渡。○张葭港，在府西北五里。其上流曰积石河，在府西北三十里，俗名马嘴石河。又东南流十里，汇为石门湖，湖滨有凤凰山，又有甑山，东南达张葭港入江。又有大龙水，出大龙山西流，汇石门、张葭之水入江。

　　黄马河府北九十里。自水分流。又府北八十里有高河，流合于黄马河。又有井田河，在府西北六十里，与黄马诸川俱达于桐城之练潭，合枞阳河入江。○冶塘湖，在府西三十里，湖口有石库渡，其下流达皖口入江。又府西百里曰麻塘湖，繇石牌市达水，下流亦注于江。《志》云：城西有清水塘，有闸，引流入江。元末余阙殉难于此，因名尽忠池。

　　○皖口镇府西十五里，皖水入江之口也。吴嘉禾六年，使诸葛恪屯于庐江皖口。陈永定三年，遣将徐度将兵城南皖口，既又遣临川王，于南皖口筑城，使东徐州刺史钱道戢守之，盖备王琳也。宋开宝八年，曹彬围升州，遣将刘遇败南唐援兵于皖口，即此。今亦为山口镇。又宜城镇，在城东枞阳门外。

　　石潭镇县东八十里。高齐皇建二年置，为齐、梁二国界，置兵防御。陈大建五年废。唐武德五年复置，八年废。○石亭，在府东北。三国魏太和二年，扬州牧曹休侵皖，吴将陆逊等与休战于石亭，休败走，追至夹石，斩获甚众，是也。

　　石牌市在府西九十里。地通四邑，商旅辐聚，亦曰石牌口。宋开宝七年，樊若水请用浮梁济采石，先试舟于石牌口，及伐唐，移置采石，不差尺寸，是也。又高河市，在州西六十里。

　　张店府北二十里。桐城、潜山分界处也，为北山之孔道。又源潭店，在府北五十里，道出桐城。○观音港，在府西北七十里，旧有巡司，今革。又羊须店，在府西百二十里，路出望江县。又同安驿，在府西门外。

　　桐城县府东北百五十里。东北至庐州府庐江县九十里，东南至池州府百八十里。春秋时楚附庸桐国也。汉为枞阳县地，属庐江郡。后汉省。梁置枞阳郡，治枞阳县。隋初郡废。开皇十八年，改县曰同安，属熙州。唐至德初，改曰桐城。今县无城，编户六十五里。

　　○枞阳城县东南百二十里，临江。汉县治此。《汉纪》：元封五年，南巡狩，自寻阳浮江，射蛟江中，获之，舳舻千里，薄枞阳而出，作盛唐枞阳之歌。后汉县废。萧梁始复置。太清末，萧范以合肥之军顿濡须以待上流援军。久之，进退失据，乃溯流而上，军于枞阳，寻诣江州。大宝二年，侯景挟太子大器，西攻巴陵，败还建康，道经濡须，景为荀朗所败，前后相失，太子船入枞阳浦，从者劝太子因此入北，太子不可。陈永定十年，庐江蛮田伯兴寇枞阳，合州刺史鲁广达讨平之。唐武德七年，辅公┙叛，赵郡王孝恭讨之，破公┙别将于枞阳。元至正十九年，陈友谅之党赵普胜据安庆，结寨枞阳，明太祖命廖永忠攻拔之，是也。《城邑考》：宋末，桐城县移治枞阳镇，后又徙池之李阳河。元始还旧治。今仍为枞阳镇。明初置税课局于此，正德中革。《志》云：镇西去郡城九十里，有射蛟台，即汉武射蛟处。

　　阴安城县东南八十里。本汉魏郡属县，刘宋时侨置于此，属晋熙郡。齐、梁因之。隋初，废入枞阳县。又重城，在县南六十五里，其城三重，南北川泽，左右陂湖，盖古戍守之地。亦谓之巢城。又有同安故城，亦在县南。刘句曰：隋时因以名县。○山焦城，在县东南。《志》云：唐开元中，尝移县治此，地多猛虎毒蛇。元和中，县令韩震焚草木，其害遂除。又鲁镇城，在县南七十里，相传吴鲁肃尝屯此。又县东南有吕蒙城，相传吕蒙所筑。

　　○浮山县东九十里。亦名浮渡山。有三百五十岩、七十二峰。岩之最著者三十有六，皆可居可游，其中泉石参差，种种奇胜，西南有独峰，直上千仞，大江环绕，望之若浮。山半又有大通岩，迥出诸岩之上，悬崖飞瀑，凡数百仞。《寰宇记》谓之符渡山。符与浮，音同也。其相接者曰青山，上有岩洞，草木秋冬亦青。明初，徐达击赵普胜之浮山寨，败其兵于青山，是也。又东三十里曰[C048]山，山滨江，一名莲花峰。又东十里为白云岩，其岩东西相峙，洞壑与浮山竞胜。

