<!-- { "loadSidebar": true } -->
　　荷水县北十里。《禹贡》：导荷泽被孟诸。又云：导氵允水东至于荷。今荷水经金乡县界流入，至县东，合于泗水。一名五丈沟，盖济水合荷水之下流也。《水经注》：荷水即济水所包注，以成湖泽也。济水屈从桓公沟，南至方与县，入荷水。荷水又东径秦梁夹岸，积石一里，高五丈，世传秦始皇东巡所造，即五丈沟矣。又东与泗水合于庭城下，俗谓之黄水口。黄水西北通巨野泽，亦沿注于荷，故名。今多堙塞。

　　泥河泉县东二十五里。引流为泥河。又平山下为平山泉，其东南为东龙泉，西为西龙泉。《志》云：县境有泉凡十五，俱引流而入于漕河。

　　牛头河《府志》：由济宁西二十里，首受永通闸泄出漕渠之水，注之耐牢坡，至鱼台塌场口，开广运闸而出，入于旧渠。盖黄河故道也。明初，用兵梁晋，开通此渠，以资运导，故建永通闸于北。正统以后，防塌场口之溃，故建广运闸于南。漕渠水盛，由此行舟黄河。自曹州双河口来，亦由此入运。今运渠北徙，河水南流，此河与故渠同塞。迩年，巨、郓、陶、嘉四县汇水来自西北，曹、单、城武、金乡四县汇水来自西南，皆自牛头河出钓钩嘴，由旧运河经谷亭、沛县至留城入运，下流阻塞，漫为巨浸。韩庄支渠，盖难泄此也。

　　沙河北沙水也，在县东南。自滕县西流入境，又西入江南沛县界。

　　独山湖在县东北五十里，属滕县界。又县东南七十里有阳城湖，县东北寨、兖二山水所汇也。其水别为小河，入漕济运。

　　泥河引流为泥河，经沛县界入漕。亦曰泥沟。

　　○武唐亭县东北十二里。《春秋》：隐二年，公及戎盟于唐。杜预曰：方与县北武唐亭是也。五年，公矢鱼于棠。亦即此。其地有鲁侯观鱼台。《水经注》：荷水又东经武唐亭北城，有高台二丈许，其下临水，昔鲁侯观鱼处。

　　费亭在县西南。春秋时，鲁大夫费伯食邑也。《晋书·地道记》：湖陆西有费亭城，魏武初封费亭侯，即此。似误。今见河南永城县。又西有极亭。隐二年，司空无骇入极亭，费岑父胜之。盖在此。

　　亭镇县东二十里。春秋时有宁母亭。《左传》：僖七年，公会齐侯、郑伯，盟于宁母。杜氏曰：方与县东泥母亭。是也。泥，读如宁。又东为庭城，后讹为亭，亦曰谷亭，泗水经此，亦曰亭河。水深数丈，波涛氵匈涌，俗名负娘河。相传昔有孝子负母渡此也。建文三年，燕军至大名，以南军萃德州，资储皆在徐、沛，遣将至济宁亭，尽焚军兴以来储积，南军于是大困。嘉靖九年，黄河尝冲决至此，俗名黄水口。有谷亭闸，旧运河所经也。明嘉靖四十五年，废沛县境之沙河驿、济宁州之鲁桥驿，而改建河桥驿于谷亭镇。寻并移沙河递运所于此，改曰谷亭递运所，北至济宁州，南至沛县，俱九十里。隆庆中，运河东徙，废递运所及闸，而移驿于南阳。《志》云：沙河镇在县东南五十里。今见沛县。

　　塌场口县南四十里。旧为运道所经。永乐九年，刑部侍郎金纯浚元人运河故道，引汴水自开封入鱼台塌场口，会汶水经徐、吕二洪入淮。汶水，即泗水也。嘉靖九年，黄河由单县侯家村决塌场口，冲谷亭。即此。其北有广运闸，今废。

　　河桥驿县东北四十里南阳镇。明隆庆五年，新运河成，自谷亭移建于此，为往来津要。

　　双龙桥在县东南五十里，跨沙河上。

　　苏家坝在县东南沙河镇，北遏滕县境内大乌诸泉流以达漕河。又南阳坝，在县东北二十里旧运河上。

　　枣林闸在县东北四十里，接沛县界。又南阳闸，在县东北三十里。俱在新运河上，有闸官。又县东五十里有利建闸，东南六十里有邢庄闸，亦在新运河上。《志》云：县东北三十五里有上广运闸，三十里有下广运闸，东二十五里有八里湾闸，俱在旧运河上。

　　单县府西南二百十里。东至江南丰县九十里，南至河南夏邑县七十里。鲁单父邑。汉为单父县，属山阳郡，郡都尉治焉。单父，读曰善甫。后汉初，封刘茂为侯邑，改属济阴郡。晋属济阳郡，后废。刘宋改置离狐县，兼置北济阴郡治焉。魏收《志》：郡，宋孝武置，魏因之，治单父城。是也。后齐郡县俱废。隋开皇六年，更置单父县，属曹州。唐初，属戴州。贞观十七年，改属宋州。光化中，置辉州于此。后唐同光二年，改置单州。宋因之，亦曰砀郡。金属归德府。元属济宁路。明洪武元年，以州治单父县省入。二年，改州为县，属济宁府。十八年，改今属。城周九里，编户四十二里。

　　○单父城在今城南半里。春秋时鲁邑也。宓子贱、巫马期，皆尝为邑宰。秦置单父县，属砀郡。吕后父吕公，单父人也。刘宋时废单父县，侨置离狐县于此。北齐废。隋复单父县。唐光启初，置单州，领单父、砀山、成武、鱼台四县。大顺二年，泰宁节度使朱瑾攻朱全忠之单州。是也。光化二年，朱全忠表以县属辉州，三年，移辉州来治。后唐曰单。宋以后因之。明嘉靖二年，黄河水溢，旧城垫没，六年徙今治。《志》云：府境属邑多土城，惟县城以砖，嘉靖初所改筑。○平乐城，在县东四十里，汉县，属山阳郡。后汉省。《寰宇记》谓之平城，误。

　　○大陵山县西南五里。地高耸，水不能啮，俗谓之土山。山下有长堤以捍黄河。○开山，在县东南七里，有三山连峙，状若倚然。又二里为栖霞山，相传梁孝王尝游此。

　　○黄河县南二十里。自曹县流入界，又东入江南丰县界，岸长七十余里。《志》云：县南境黄固口，即贾鲁旧河也。万历中，河屡决溢，大约东出丰县，东南出砀山县，县皆为之孔道。黄固口亦曰牛黄固，与河南虞城县分界。

　　涞河在县东门外。又东入金乡县界，北抵济宁。《志》以为宋之运河也。今堙。○丰水，在县东南。《水经注》：丰水上承大荠陂，东经己氏及平乐县，又东径丰县故城南。大荠陂，盖在今曹县境，今故流已堙。

　　○吕固村在县南。相传吕后所居。又有晏固，在县东三十里。《志》云：县山皆平地突起，类如丘垤，小者谓之固。

　　城武县府西南二百九十里。东南至单县五十里，西至曹州定陶县五十里。春秋时郜地，后属宋。秦置成武县。二世三年，沛公将周勃攻东郡尉于成武。即此。汉亦曰成武县，属山阳郡。后汉属济阴郡。晋属济阳郡。刘宋属北济阴郡。后魏因之。后齐置永昌郡。后周大象二年，尉迟迥将檀让屯成武，于仲文击破之，遂拔成武。隋初，郡罢。开皇十六年，置戴州治焉。大业初，州废，县属济阴郡。隋末，复置，群盗孟海公据曹、戴二州，为窦建德所并。唐初，亦属戴州。贞观中，州废，县属曹州。光化中，属辉州。五代唐属单州。宋因之。元改属曹州。明洪武四年，属济宁府，寻改今属，讹成曰城。城周三里有奇，编户二十五里。

　　○郜城县东南二十里。古郜国。周文王庶子所封。富辰所谓郜、雍、曹、滕者也，后附庸于宋。《左传》：隐十年，郑师伐宋入郜，归于我。桓二年，取郜大鼎于宋。即此。汉置郜成县，属山阳郡。后汉省入成武县。《志》：郜有二城，此为北郜城，又南二里曰南郜城。

　　宅城在县北。汉置宅县，属济阴郡。宅，音妒。武帝征和二年，封商丘成为侯邑。又昭帝始元二年，封金日为宅侯。后汉省。《地道记》：成武县有宅城。刘宋泰始二年，薛安都以彭城降魏，魏遣尉元等救安都，进军于宅。即此。

　　○文亭山县西北二里。上有文士亭，相传汉高曾驻跸于此。又梁丘山，在县东北三十里。《括地志》：春秋时，齐侯、宋公遇于梁丘。盖在此。今见金乡县梁丘城。

　　○黄水在县南。大河支流也。明永乐中，自河南封丘县导河入鱼台之塌场口，自曹县北定陶南流入界，经县南而东。后堙废。然大河东注，县辄被其患，堤塞恒切焉。

　　济水在县西。《水经注》：济水又东北经成武城西。又有黄沟水自北注之，今堙。又荷水在县南，旧自曹州流入境，又东经金乡县入鱼台县界。今详见鱼台县。

　　附见：

　　兖州护卫在府城内。洪武中，为鲁府置。又滕县守御千户所，在县城内，洪武四年置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷三十三 

卷三十三
　　◎山东四兖州府下

　　济宁州府西六十里。东南至江南徐州四百二十里，西南至河南归德府三百五十七里，北至东平州百五十里。

　　古徐州地。春秋属鲁。战国属宋，后属齐。秦属砀郡。汉属东平国。后汉为任城国章帝元和初，析东平国置。晋因之。刘宋属高平郡。后魏复置任城郡，而置济州于济北郡之高敖城见济南府长清县。后齐又改任城曰高平郡。隋初，郡废，此为兖州及济州地大业初，改兖州曰鲁郡，济州曰济北郡。唐亦为兖、济二州地济州治庐县，自隋至唐不改。见前长清县。天宝初，改济州曰济阳郡。十三载，废入东平郡。五代周复置济州治巨野县，宋因之亦曰济阳郡。金亦曰济州改治任城县。元曰济宁路《元志》：至元六年，以济州还治巨野。八年，升为济宁府，复治任城，寻徙巨野。十二年，以任城当江淮水陆冲要，改立济州，属济宁府，而废任城县。十五年，迁府治济州，以巨野县行济州事，其年复于巨野立府，仍置济州于此。十六年，升府为济宁路，复置任城县，为济州治。至正中，省济州，而徙济宁路治任城县。明初洪武元年，改路为府。十八年，改府为州，以州治任城县省入编户五十四里，属兖州府，领县三。

　　州南通江、淮，北连河、济，控邳、徐之津要，扼宋、卫之噤喉。在战国时，苏秦所云亢父之险也。自是东方有事，必争济州。元人开会通河，而州之形势益重。察罕复山东，先下济宁。太祖命将北伐，亦以济宁为先务。燕师南下，则遣奇兵破济宁，而德州崩溃。岂非以馈饷所经，州实关南北之大命哉？

　　○任城废县今州治。春秋时任国。战国时，为齐附庸。孟子居邹，季任为任处守。是也。汉置县，属东平国。后汉元和初，为任城国治。晋因之，后国废县存。后魏复置任城郡。高齐改置高平郡治此。隋郡废，县属兖州。唐因之。宋属济州。金为州治。元仍属济州，后徙济宁路治焉。明初省。《志》云：州旧为土城，洪武四年，始以砖石。今城周九里有奇。

