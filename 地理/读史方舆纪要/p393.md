<!-- { "loadSidebar": true } -->
　　○邺城旧在县西二十里。春秋时，齐桓公所置。管子曰：筑五鹿、中牟、邺以卫诸侯。是也。后属晋。战国属魏，文侯二十五年，任西门豹为县令。安王十九年，使晋鄙救赵邯郸，畏秦之强，止壁于邺。又赵悼襄王六年，魏与赵邺。九年，秦攻邺，拔之。又秦始皇十一年，王翦等攻邺，取八城。汉高十二年，置魏郡，治邺县。后汉初，更始将谢躬屯邺，光武使吴汉等袭邺，斩躬，悉降其众。建初七年，帝幸邺。初平二年，袁绍自为冀州牧，镇邺。建安八年，曹操败袁谭、袁尚于黎阳，追至邺，收其麦。九年，操攻邺，为土山地道以攻之，既而毁土山地道，凿堑围城，引漳水灌之，寻拔其城。十五年，建邺都，作三台。曹丕篡位，号为五都之一。晋仍为魏郡治。惠帝时，成都王颖镇邺。太安二年，自邺举兵逼洛阳。永安初，幽州都督王浚讨颖，入邺，大掠而去。永嘉初，群盗汲桑、石勒等攻邺，杀新蔡王腾，焚邺宫，火旬有五日方灭。建兴初，勒复使石虎攻邺，邺溃，勒使桃豹守之，寻使石虎镇焉。咸和六年，勒营邺宫。咸康初，石虎徙都焉。升平初，慕容隽亦都之。苻秦灭燕，仍为冀州治。太元九年，慕容垂叛秦，攻邺，拔其外城，苻丕退守中城。十年，晋将刘牢之等救邺，寻入邺城，既而丕复守之，寻弃邺如晋阳，慕容垂取之。二十一年，拓跋遣拓跋仪等攻燕邺城，慕容德守邺，魏人不能克。隆安初，魏克中山，益兵攻邺。慕容麟说德曰：魏乘胜攻邺，邺城大难固，且人心忄匡惧，不如南趣滑台，阻河为境，伺衅而动，河北庶可图也。德从之。拓跋仪乃入邺，因置行台于此，寻置相州。太和十七年，将迁洛都，因巡省至邺，筑宫于邺西。十九年，复如邺。孝昌二年，邺城叛降于葛荣，复讨平之，既而荣再攻邺。建义初，尔朱荣击破荣于邺北，尽降其众。永安二年，魏主使尔朱世隆镇邺。普泰二年，高欢起兵信都，进围邺，拔之。魏主朗自信都入居邺，尔朱兆等来攻，欢大败之于邺西，遂南入洛阳，还镇邺。天平初，欢迁魏主都此。二年，作新宫于邺，筑邺南城，周二十五里。元象二年，复城邺。《北史》：邺有南北两城，高欢迁其主善见至邺，居北城。明年，改筑南城而居之。其后高洋篡位，亦居南城。后周建德六年，灭齐，置六府于邺城。宣政初，移六府于洛阳，以相州为总管府。大象二年，尉迟迥起兵讨杨坚，坚使韦孝宽击平之。乃焚烧邺城，徙其居人南迁四十五里，以安阳城为相州理所，仍名邺，而改旧邺县为灵芝县。隋开皇十年，复邺县为安阳，而灵芝仍为邺县，县治即故邺都之大慈寺。唐贞观七年，筑邺县治所小城，仍属相州。宋熙宁六年，省入临漳。邺城旧有七门：南面曰凤阳门。晋永和五年，后赵石遵自河内举兵趣邺，入自凤阳门，升太武前殿，斩张豺于平乐市。明年，赵将孙伏都等起兵诛冉闵，不克，屯于凤阳门。闵毁金明门，击斩伏都等。中曰中阳门，亦名章门；次曰广阳门。二门皆在凤阳东。东面曰建春门；北面曰广德门；次西曰厩门，西面曰金明门，亦名白门。晋永和三年，石虎命其子宣祈祷山川，戎卒十八万出自金明门，虎从后宫登凌霄观望之，即此门也。其城东西七里，南北五里。又有宫城，东魏所建也，在南城中，城周六里，正南门曰朱雀门，其内曰阊阖门。天平二年，作新宫，既而阊阖门灾。武定五年，慕容绍宗擒梁萧渊明至邺，魏主升阊阖门受俘。又北则云龙门。武定八年，魏主禅位于高洋，洋出云龙门，入北城。《邺都记》：魏以阊阖、云龙为宫门，皆仿洛阳之旧。是也。其东曰万春门，西曰千秋门，又有神虎门。武定五年，魏主谋诛高澄于宫中，作土山地道向北城，至千秋门，门者觉之，以告澄，澄因勒兵入宫，幽其主于含章堂。齐武平初，高俨斩和士开于神虎门，帅兵屯千秋门。其后莫多、娄敬显等谋伏兵千秋门，斩高阿那肱不克处也。北门亦曰玄武门。周大象二年，悉皆焚废。今俗名故邺城曰邺镇。《邑志》云：今县城，明洪武十八年，县为漳水冲陷，因移今治。城周四里，西南去旧城十八里，去故邺城几四十里。又故邺都，北城在邺镇东南一里有奇，南城在邺镇东南三里。

　　城在故邺县西。《水经注》：水出武安县山，东南流，经城北，又东入于漳。颜师古曰：水在邺西南。项羽击章邯，军于水上，大破之，是也。又司马彪曰：邺西有九侯城，纣三公国于此，一作鬼侯城。《隋图经》：九侯城，在磁州境。《括地志》亦云：滏阳西南五十里有九侯城。

　　平阳城县西北二十五里，周四里有奇。《史记》：秦始皇十三年，桓攻赵，败赵将扈辄于平阳。明年取平阳。汉初，靳歙将兵别下平阳。又袁尚救邺，循西山来，东至阳平亭，去邺十七里，即平阳也。《括地志》：临漳县西二十五里有平阳故城。《邑志》作阳矣。又高陵城，在县东北二十里。《邑志》云：在县东南三里。战国时，乐毅聘魏，魏封为冈陵君，即此。后讹为高陵城。

　　讲武城在故邺城北漳水上。磁州南二十里亦有讲武城。皆曹操所筑也。又操有疑冢，凡七十二处，在漳水上，自讲武城外，森然弥望，高者如小山布列，直至磁州而止。

　　伯阳城在故邺城西。战国时魏邑。《史记》：赵惠文王十六年，乐毅将赵师攻魏伯阳。十九年，赵与魏伯阳。《括地志》：伯阳城，在相州邺县西，即汉之邯会县也。邯会，今见直隶肥乡县。

　　○东譈山在今县西南三十五里。东魏高澄凿池游玩于此，其后往往为游晏之所。亦谓之东山，旧在邺东也。又《北史》：武定初，魏主畋于西山。说者曰：邺无西山，盖即邯郸之西山。

　　紫陌在故邺城西北五里。行旅往来，必经之地也。《水经注》：漳水东出山，过邺，又北径祭陌西。战国时，俗巫为河伯娶妇，祭于此陌。田融以为紫陌。石赵建武十一年，造紫陌浮桥于水上。其后慕容隽入邺，投石虎尸于漳水，尸倚桥柱不流处也。后魏永安末，高欢建义，克邺城，尔朱兆等会军攻邺，欢出顿紫陌，寻败兆兵。东魏武定三年，高欢自晋阳入朝于邺，百官迎于紫陌。齐天保七年，南巡晋阳，百官辞于紫陌。八年，齐主在晋阳，征其弟上党王涣于邺，将杀之。涣至紫陌桥，逸去。后周建德六年，伐齐，师至紫陌桥，是也。又有紫陌宫，石虎所建。齐高洋复修为济口，巡游往来，百官祖饯，皆集于此。○显原陵，在故邺城西，石虎虚葬处。冈阜陂ヌ，隐然陵麓。《志》云：高平陵，亦曰西陵，在县西南三十里，即曹操陵云。

　　○漳水在县西。有二源：一出山西潞安府长子县发鸠山，曰浊漳。东流入府界，过林县北，又东经安阳县北，至县西而合清漳。一出山西太原府平定州乐平县少山，曰清漳。历辽州潞安府境，入府界，经涉县及磁州南，又东南至县西，合于浊漳。合漳村，在涉县东南、林县北。其相合处谓之交漳口，并流而东，至县南，又东北入直隶广平府成安县境。后汉建武二年，遣吴汉击檀乡贼于邺东漳水上，大破之。又曹操围邺，于城西引漳水，曷以灌城。《魏志》：操围邺，凿堑周四十里，初令浅狭，示若可越，守者笑之，不出争利。操一夜浚之，广深二丈，引漳水灌之，城中大困。既而袁尚自平原还救邺，战败，依曲漳为营，操击走之。晋太元九年，慕容垂攻邺，亦引漳水灌城。唐郭子仪围安庆绪于相州，亦筑垒穿堑，拥漳水灌之。又有漳渠，在邺西紫陌桥下，谓之天井堰，亦曰西门渠，以西门豹所凿也。其后史起复修之，故《魏都赋》云：西门溉其前，史起灌其后。汉元初二年，复修故渠以溉田。魏武又于邺西二十八里堰为渠，东入邺城，经宫中，又东注为南北二沟，夹道东出石窦下，注隍水，以水激有声，名曰长鸣沟。《典略》：建安十八年，曹公作金虎台，于其下凿渠，引漳水入白沟以通漕，是也。又东魏都邺，兴和三年，筑漳滨堰。自隋及唐，皆引漳穿渠以资灌溉。宋天圣末，亦尝修浚。明洪武十五年，漳水决溢，为民患。永乐九年，复决于张固村，北合于滏阳河，寻修塞之。今有晏公堤，在县南二里，东西长四十五里；又有障城堤，在县西南十五里：皆以卫漳水之决溢。

　　滏水在县西十五里。亦曰滏阳河。源出武安县东滏口山，泉源沸涌，若釜水之汤汤，故以滏名。经磁州而东南流，至县西北，入漳河。袁尚救邺，循西山东至阳平，去邺十七里，临滏水为营。胡氏曰：滏水在邺北，《魏都赋》所云北临漳、滏也。永乐中，漳河自张固村决入滏水，暴流汹涌，境内田庐，悉被其患。成化中，漳水复挟而东南出，滏水之旧流几绝。

　　洹水在县西南四十里。自安阳县流入县境。《水经注》：洹水东北流经邺城南，又分为二水，北径东明观下，是也。

　　万金渠在县西南。东魏天平中，浚漳水为万金渠以溉田，亦谓之天平渠。○菊花渠，在县东南四十里，自故邺县引天平渠水溉田，屈曲三十里。其北三十里有利物渠，自磁州下流入广平之成安县，皆取天平渠水以溉田。唐咸亨四年，令李仁绰所开。

　　金凤渠在县南五里。唐咸亨三年，引天平渠下流东至金凤台侧，又东出以溉田。又有百阳渠，在县西南四十五里，亦自天平渠引漳水南入安阳县界，亦曰安阳渠。

　　石渎堰在故邺城东。魏武引漳水入邺城，又东出为石窦堰，是也。晋永和六年，冉闵之乱，后赵将张贺度据石渎，即石窦矣。

　　三户津孟康曰：在故邺城东北二十三里。《水经注》：漳水东径三户峡，为三户津。秦二世三年，楚项羽使蒲将军引兵渡三户，军漳南，击章邯，是也。

　　蒲池在故邺城外。燕慕容隽尝与群臣晏会于蒲池。晋太元八年，慕容垂谋复燕，举兵河内，慕容农等自邺中出，至蒲池，奔列人，是也。列人，见直隶肥乡县。又玄武池，在故邺城玄武苑中。汉建安十三年，曹操凿池以肄舟师。

　　鸬鹚陂在县东北二十里。又县东北二十里有毛象陂。《隋图经》：邺县有黄衣水，经安阳县之野马冈，东南注万金渠，入鸬鹚陂，又东北入毛象陂。鸬鹚陂，广袤各十五里；毛象陂，周五里。洹水涨则入鸬鹚陂，而注于毛象陂。

