<!-- { "loadSidebar": true } -->
　　○凤凰山在县北五十里。顶有风洞，有泉二道，流出其中。一名露岩山。○刁黄岭，在县东百九十里。又东至潞安府长子县五十里，岭长二十里，高八里。今详长子县。

　　千亩原县东北九十里。《左传》：桓二年，晋穆侯夫人生太子，命之曰仇，其弟以千亩之战生，命之曰成师。盖晋侯尝破狄于是原也，今原下为沁水所经。

　　○沁水在县东百十里。自沁州沁源县流入界。县东南有蔺水，出县北八十里保丰村，南流合焉。又东南流入泽州，下流至河南武陟县入大河。今详大川沁水。

　　大涧水在县北。《志》云：涧水有二源，一出县北安吉岭，一出县西北金堆里，俱西南流入洪洞县界，引渠溉田，下流注于汾水。又县南有赤壁水，西北流，合于涧水。一名通军水。《志》云：赤壁水出赵城县霍山南，西南流二十里，至县西漏崖入地中，过南三十里，复出而合涧水。又县东北二十五里有下冶泉，出西山石崖下，经下冶村，亦流合涧水入汾。洪武七年，引渠至城东溉田。○八十里川，在县东百六十里，源出长子县发鸠山，西南流入境，合于沁水。其川长八十里，因名。

　　○东池堡县南三十里，周一里，北面临崖。《志》云：隋大业初，县尝移治于此。○赤壁，在县西一里，亦曰赤壁城，亦壁水经其下。《志》云：晋大兴初，刘曜自长安讨靳准军，至赤壁，即此。恐误。

　　曲沃县在府南百二十里。东至翼城县五十五里，西至绛州五十六里，南至绛县六十里，西南至闻喜县九十五里。晋新田之地。汉为河东郡绛县地。后汉为绛邑县。晋属平阳郡。后魏太和十一年，改置曲沃县，属正平郡。周明帝移治乐昌城。隋开皇三年，郡废，属绛州。唐、宋因之。明洪武二年，改今属。城周三里有奇，编户六十八里。

　　○绛城县西南二里。一名新田城。《左传》：成六年，晋人谋去故绛，徙居新田。是也。汉于南境置绛县，此仍谓之绛城，俗又讹为王官城。后魏为曲沃县地。《志》云：魏初置县于绛山北，后周移治乐昌堡，在今县南七里，亦曰乐昌城。隋又移治绛邑故城北，即今县也。○桐乡城，在县西南四十五里，接闻喜县界。汉武元鼎六年，将幸缑氏，至左邑桐乡，闻南越破，因置闻喜县。或曰：桐乡城在今闻喜县西南八里。《一统志》：今闻喜县即故桐乡城，皆误也。

　　陉庭城在县东，与翼城县接界。《左传》：桓二年，翼哀侯侵陉庭之田，陉庭南鄙启曲沃伐翼。三年，曲沃武公伐翼，次于陉庭，逐翼侯于汾、隰，获之。杜预曰：汾隰，汾水之边也，亦谓之荧庭。襄二十三年，齐侯伐晋，取朝歌，为二队，入孟门，登太行，张武军于荧庭，即陉庭矣。《史记·晋世家》：哀侯八年，侵陉庭，陉庭与曲沃武公谋。九年，伐晋于汾旁。贾逵曰：陉庭，翼南鄙之邑，亦谓之陉城。又《韩世家》：桓惠王九年，秦拔我陉城汾旁。张氏曰：陉城在汾水旁。似误。盖谓自陉城以至汾水旁地。

　　○乔山在县西北四十五里。山高五里，长二十余里，接襄陵县界，形势陡峻。其西麓有梦感泉，齐主高纬围平阳，恐周师猝至，于城南穿堑，自乔山属于汾水。纬大出兵，陈于堑北。即此。○紫金山，在县南十三里，产铜。山半有泉，下注悬崖，冬则凝而成冰，一名冰岩。山下又有龙底泉，《开山图》谓之绛山。

　　蒙坑在县东北五十里，西与乔山相接。晋元兴初，魏主围柴壁，安同曰：汾东有蒙坑，东西三百余里，蹊径不通。姚兴来，必从汾西直临柴壁。如此，便声势相接，不如为浮梁渡汾西，筑围以拒之，虏无所施其智力矣。从之，大败后秦主兴于蒙坑之南。五代梁开平三年，晋将周德威将兵出阴地关，攻晋州，梁将杨师厚自绛州驰救，周德威以骑兵扼蒙坑之险，师厚击破之，德威乃解围去。周广顺元年，北汉主引契丹兵围晋州，周将王峻自绛州驰救。晋州南有蒙坑，最险要，峻忧北汉兵据之，闻前锋已渡，喜曰：吾事济矣。北汉主闻峻至蒙坑，遁去。今乔山以北，自西而东，山蹊斜结，即蒙坑矣。

　　○汾水在县西三十五里。自太平县南流经县界，折而西入绛州境。

　　浍水在县南五里。《志》云：浍河源有二，一出翼城县之乌岭山，西流入县境。一出绛县东北大交镇东，亦西北流入县境，又西入绛州界，注于汾水。《左传》：成六年，晋人谋迁新田，谓有汾、浍以流其恶者也。《史记·韩世家》：懿侯九年，魏败我浍。或谓之少水。《左传》：襄二十三年，齐侯伐晋，戍郫邵，封少水。盖封尸为京观于浍水之旁也。郫邵，见垣曲县。

　　济溪在县南七里。源出紫金山麓，澄澈细流，民引以溉园圃，北入浍河。又有合水，在县北二十五里，出两崖间，合而成流，因名，西流入汾县南。又有金沟水，居民亦引流溉田，流入浍河。又新绛渠，在县东北三十五里。唐永徽元年，县令崔翳引古堆水溉田，凡百余顷，今堙。○龙泉，在县东北三十五里，一名温泉，亦有灌溉之利。

　　○祁宫在县西南四十九里。《春秋》：昭八年，叔弓如晋，贺祁也。又晋作祁宫，而诸侯叛。杜预曰：宫在绛西四十里，临汾水。《水经注》：汾水西径祁宫北，有故梁截汾水中，凡三十柱，柱径五尺，裁与水平，晋平公之故梁也。其宫背汾面浍，西则两川之交会也。《竹书》：晋出公五年，浍绝于梁。即是处矣。

　　蒙城驿县西南四十里。又侯马驿，在县西南三十里。俱洪武八年建置。

　　翼城县府东南百三十里。东至泽州沁水县百里，西南至绛州曲沃县七十里，西至太平县百五十五里，北至浮山县七十五里。春秋时，晋之绛邑，后更曰翼。汉为绛县地，属河东郡。后魏太和十二年，置北绛县。孝昌三年，兼置北绛郡治焉。隋开皇三年，郡废，县属绛州。十八年，改曰翼城县。义宁初，于县置翼城郡。唐武德元年，改为浍州。二年，又为北浍州。四年州废，仍属绛州。天二年，改曰浍川县。五代因之。宋复曰翼城。金兴定四年，升为翼州，寻又升为翼安军。元复曰翼城县，属绛州。明洪武二年，改今属。今城周八里，编户八十四里。

　　○故翼城在县东南十五里。晋故绛也，城方二里。《春秋》：隐五年，曲沃庄伯以郑人、邢人伐翼。《诗谱》曰：穆侯迁都于绛，曾孙孝侯改绛为翼。庄二十六年，献公使士城绛，以深其宫，自曲沃徙都之。即此。或以为唐城，误也。后魏北绛县置于此。隋、唐为翼城县治。五代唐徙治于王逢寨，即今县云。又荧庭城，在县东南七十五里，即春秋晋之陉庭也。今详见曲沃县。

　　皮牢城在县东北。《史记·魏世家》：惠王十年，伐赵取皮牢。又《秦纪》：昭王四十八年，王攻皮牢，拔之。今为牢寨村。《括地志》：浍水侧有皮牢城。是也。又有息城，《志》云：在县西三张村，春秋时，郑太子奔晋居此，亦曰寿城。

　　小乡城在县西南，后魏末置小乡县，属南绛郡。隋初县属绛州，又改为汾东县。大业初省，义宁初复置，属翼城郡。唐初属浍川，寻属绛州。武德九年，省入翼城县。

　　○浍高山在县南十五里。《史记·魏世家》：武侯九年，翟败我于浍。又惠王九年，我败韩师、赵师于浍。《括地志》云：浍高山也，在翼城县。《纪胜》：山形如鸟翼，一名翱翔山，产铜及铁，唐置钱坊二所于此。又有岩洞泉壑之胜。○羊角山，在县东北三十里，即浮山县之龙角山也。又县西北十五里有覆釜山，俗呼小绵山，上有介子推庙。

　　乌岭山在县东三十五里。又东北至泽州沁水县四十里，山南北有长岭，岭之东西通道，有二岭相对，曰东乌、西乌。唐会昌三年，晋绛行营帅石雄讨刘稹于泽、潞，引兵逾乌岭，破五寨，时刘稹亦遣将安全庆守之。李德裕曰：乌岭距上党百五十里。谓此山也。亦曰黑山。浍水出焉。

　　○浍水在县南。出东乌岭，旁引溉田，西流经城南，而入曲沃县界。《水经注》：浍水导源黑水谷，经翼城北，盖谓故城也。又女家水，在县东南。《水经注》：翼城东有女家水，出家谷中。《竹书纪年》：庄伯以曲沃叛伐翼，公子万救翼，荀叔轸追之，至于家谷者也。其水西北流入于浍。

　　马泊泉在县北二十五里。其北有卧马山，泉出山下，因名。又有沙泉，在县东南十二里，二泉皆有灌溉之利，居民赖之云。

　　○龙化镇在县东四十里。《志》云：镇南连绛县，北接浮山，为商旅辏集之所云。

　　汾西县在府西北百八十里。南至霍州五十里，西南至蒲县百二十里，西至隰州百六十里，北至霍州灵石县九十里。汉河东郡彘县地。后汉改彘县为永安县。西魏尝置临汾县，兼置汾西郡治焉。隋开皇三年，郡废，县属晋州。十八年，改曰汾西，属吕州。大业二年，属临汾郡。义宁初，属霍山郡。唐武德元年，属吕州。贞观十七年，改属晋州。宋因之。今城周四里，编户十五里。

　　○新城废县在县西北。后周置，属于汾西郡。隋开皇中，省入汾西县。义宁初，复置。唐初属于北温州。贞观初州废，县仍省入汾西。《一统志》：新城东南三十里有故温泉城。

　　○青山在县西六十里。《寰宇记》：山南入赵城，西北至温泉县，长一百六十里。唐天宝六载，敕改为汾西山，亦姑射之连阜也，产铁。温泉废县，今见隰州。又有商山，在县东南六十里。

　　○汾水县东三十五里。自灵石县流入境，又东南入霍州界。

　　小潺涧县东北五里。其源曰白龙泉。又县东十五里有轰轰涧，涧东南有潭，深不可测。涧中又有穴，龙嘘气出入，其声如雷，因名，并东流注于汾水。又有泊池，在城东隅。元天历中，开凿其水，冬夏不涸，亦流入于汾。

　　○申村堡《旧唐书》：隋末汾西县陷于贼。武德初，权于今城南五十里申村堡置县。贞观十六年，移于今所。《郡志》云：唐开元后县尝徙治厚义村，宋复归旧治。村亦在今县南。

　　蒲县在府西百四十里。西北至隰州九十五里，西南至吉州百五十里，南至乡宁县百七十里。汉河东郡蒲子县地。后魏侨置石城县。后周大象元年，置蒲子县，属定阳郡。隋开皇五年，属隰州。大业二年，改为蒲县。唐武德二年，置昌州于此。贞观初州废，县仍属隰州。宋仍旧。元初废入隰川县，寻复故。明洪武二年，改今属。城周三里有奇，编户九里。

