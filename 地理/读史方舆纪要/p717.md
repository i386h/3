<!-- { "loadSidebar": true } -->
　　铜山府南二十里，下临南溪。一名白沙山，旧产铜，下有铜山泉。又有铜山寺，景泰中，张楷讨处州矿贼，驻师铜山寺，贼来战，败之，因招降其余党。又西南五里曰石门山，山高三百丈，有石对峙如门，水乘高而下者三级，俗谓之龙门。

　　南山府南四十里。高数千仞，周四百余里。脉自括苍山来，南则遂昌、松阳、宣平，东则永康、武义，西则龙游、汤溪诸山，皆相联络。深邃幽远，千峰层矗，高入云表，阴崖积雪，经春不消。其最高之，曰箬阳，去郡城百里，上有龙湫，名三断水。三断之东，有大溪、小溪，流出为上干、下干，南合于梅溪。又白原山，在府南五十里，《志》云，高千余仞，罗列二百余峰，盖亦南山之别阜矣。

　　东山府东五十里。高千余丈，周三百里。东接东阳县之大盆山，南为武义县之八素山，山之高，曰齐云冈。又有葛公山，五峰卓立，高千余仞，东北入义乌县界。《志》云：山在府东七十五里。○至道山，在府东南三十五里，一名覆釜山，亦名积道山，连峰拥翠，石磴萦纡，山顶平旷，可列屯营。

　　太阳岭府东北五十五里。高峻若与太阳齐，逾岭即浦江县界。○黄姑岭，在府东北五十里，宋宣和中，方腊寇婺，邀败官军于此。又樟柏岭，在府西二十里，为陆走兰溪之道。

　　○东阳江在府城南，即婺港也。亦曰双溪。双溪者，一为东溪，亦名东港；一为南溪，亦名南港。东港源出东阳县大盆山，经义乌县，西流入境，有航慈溪、白溪、玉泉溪、坦溪、赤松溪皆汇流入焉。经府东三里之石崎岩，又西与南港会。南港源出处州府缙云县雪峰山，经永康县、武义县流入境，有松溪、梅溪、白沙溪皆汇流入焉，绕府南五里之屏山，西北流，与东港会于城下，故曰双溪。诸水汇流，波纹如，谓之氵溪，亦曰氵水，西流受白沙溪、桐溪、盘溪诸水，入兰溪县界，又名为兰溪，此即浙江东南别出之源也。《唐·五行志》：咸亨四年，婺州大雨，山水暴溢，溺死五千余人，即群山之水，奔注溪，溪不能容也。《郡志》云：双溪经府西五里，中有五百滩，盘亘甚大，舟行牵挽，须五百人，然后可渡，故名。

　　通玄溪府北十五里。源出金华山巅徐公湖，经山桥下，又南经府北十五里之东紫岩，环郡城后，至城东南之弘济桥，入于南溪。又回溪，亦出徐公湖，分流西南出，绕城北诸山，至城西南，入于双溪。又赤松溪，亦自金华山发源，东南流，至府东十二里，入于东溪。

　　梅溪府南十五里。源出武义县大家山，东北流，合南山之箬阳、上干、下干及下坂之水，又北会于南溪。又松溪，在府南四十里，源出武义县，入素溪，合诸溪之水，又北会积道山之水，西流入南溪。○航慈溪，在府东四十里。其上源即义乌县界小双溪也。西南流，入于东溪。又黄湮溪，在府西二十里，源亦出徐公湖，西南流，入兰溪县界。又有潜溪，出府西北三十里之九龙洞，南流合黄堙溪，注于大溪。《志》云：境内诸溪皆出山涧中，盘纡缭绕，群滩栉比，皆合双溪，为婺港，而会于衢港。

　　○双溪驿在府治北。五代时，钱氏置金华驿，宋元因之。明朝改为双溪马驿。又有双溪水驿，在府城西南。元置通波驿。明初，改今名。○孝顺驿，在府东五十五里，元置。为东出义乌之通道。今驿废，亦曰孝顺镇。又有竹马馆市，在府西二十里，驿道所经也。

　　通济桥在府城西南。长七十余丈，临双溪，与问津桥相望。元至正间，甓为梁，复就圮坏，乃比舟贯以渡行者，曰上下浮桥。今府东南三里有弘济桥，长三十余丈，盖即故问津桥矣。又松溪桥，在府南二十五里，长二十五丈，路出永康。

　　兰溪县府西北五十里。南至汤溪县五十里，北至严州府九十里，西北至严州府寿昌县七十里。隋为金华县地。唐咸亨五年，析置兰溪县，属婺州。宋因之。元元贞初，升为兰溪州。明初复为县。《城邑考》：县旧有子城，周不及二里，相传唐末筑，久废，其邑城周二里有奇。元至正十八年，城归于明，因旧址修筑。越七年，城圮于水，复修筑，后屡圮于水。正统九年，列栅为守，以备括寇。万历中改筑，以砖石。今城周四里有奇，编户二百六十九里。

　　○大云山在县治东南。俗名大寺山，以下有佛刹也。山不甚高，而延袤数里，名亦不一。西南临大溪，其东南曰费陇山，两崖夹峙，中通逵道，山口为五里牌。正统中，括苍盗起于此，设木寨以御之。又天福山，在县治右，今城址环其麓。又兰阴山，在县西南七里，一名横山，横截大溪，周十二里，山顶有塔，下有龙潭，亦名横山潭，即兰溪所汇也。县东十里又有铜山，接金华山西麓，旧产铜。

　　南住山县南十五里。祝穆云：其山自闽中迤逦而来，至此截然而住，因名。又南五里曰古城山，高阜中峙，两山环其左右，山脊有城，周二三里，缺处如门。

　　洞岩山县东二十里。一名灵洞山。高百余丈。灵洞凡六，而著者三，曰白云，曰涌雪，曰紫霞，余为上中下三灵洞，亦曰小山洞。东麓有白坑，西有红坑，长皆五六里。又东北一峰，名小飞来，下有天池泉，流为洞溪，东南注于双溪，山口又有天井岩，高亦百余丈。又紫岩山，在县东二十五里，山上有岩，色紫，形如覆釜，穹窿深广，可容百余人，旁有玲珑岩，其下为鹞窠岩，深广皆数丈，容二三百人，八石溪出焉，流入婺港。○高眉山，在县东北二十五里，杰出群峰，石壁凌空，松阴盖地。又东北五里为十二曲山，山腰路有十二曲，飞瀑如练。

　　盘山县北五十里。顶平如盘，四围累石如城，相传昔人避兵处。又北五里有马岭，接建德县界。《志》云：山北十五里有水山，山多流泉，下有三源，曰鲍源、盛源、缪源，各深十数里。○砚山，在县西五十里，高数百丈，盘亘二十余里。山顶平正，有池如砚。其西为陈岭，石路，千有余丈，接龙游、寿昌二县界。《志》云：县西四十余里有白石山，一名玉华峰，山腰有洞，险不可登，前为道峰山，相对白仁山，山之左又有巨石、飞泉诸胜。县西三十里又有龙门山，状若游龙，夹道如门。二十五里为柱竿山，平地突起，旁有高峰，俗呼将军山。又大慈岩，在县西北五十里，岩洞深广，自麓至巅约十余里，与寿昌县接界。

　　万松源县西四十里，山绕谷深，源口盘固，可以避乱。又县西有慕坞、见坦、塔弹三峰，诸源皆山溪盘结，中宽平，可田可渔，深或数里，或数十里，居人保固其中，并擅桐漆材木之利。又木沉源，在县北。其西为湛里源，又西为鲁源，皆大山相夹，深三十余里，居民盘布，物产甚饶。

　　○兰溪在县城西南。《志》曰：兰溪亦曰大溪，其源有二。一自衢州府东北流至县，曰衢港。一自府城西流至县，曰婺港。二水合而汇于兰阴山下，类罗文，又名水。经县北三十里香山下，亦名香溪，有香溪渡。又北五里至金家梁，五里为白雁滩，十里为三河，为望云滩，北至严州城东南，与徽港合，是为浙江之上源。

　　灵湖县东十九里。长二里，广五十丈，中有泉穴三十六。又泉湖，在县西北二十里，广百余亩，中有泉穴十。县北又有长湖，长十余里。《志》云：县境诸湖以二十计，皆潴水灌田处也。

　　东溪县东二十五里。其上流亦曰双溪，诸山之水所汇也。一名石匣溪，西流入于婺港。○大梅溪，在县北五十里崧山下，源出浦江县之大洪岭。又有小梅溪，出浦江县之乌蜀山，经崧山下而合流，至县西北三十五里金家梁，入于大溪，亦谓之龙门水。

　　赤溪县西北十五里。源出寿昌县东南二十五里之长岭，流入县界，合于衢港。又有乾溪，在县西北二十里，有二源。一出严州府西南二十五里之马目山，谓之芝溪。一出县西北四十五里之塔弹源，谓之社溪。经县西北三十里白露山下而合流，又十余里至湖埠，入于大溪。

　　○平渡镇县西北十二里大溪北岸。下有女儿渡，溪流至此，东西阔二百余丈，有巡司戍守。洪武六年置。○永昌镇，在县西北四十三里。其地即古三河戍也。《志》云：今县治即孙吴时所置三河戍。似误。唐亦置戍于此，其地与建德县接界，今曰永昌镇。有三河渡，为金、衢、徽、严四郡之要地。嘉靖间，矿盗窃发，设兵驻防于此。

　　氵水驿在县城南。宋置兰皋驿，在县治西。元为兰江水站，在河东岸，后皆没于水。明朝洪武初，改为兰溪驿，移于城南门外。十四年，改今名。又兰溪递运所，亦置于此。又香溪税课局，在县北三十里香溪镇。○普济桥，在县西北女儿渡上。宋绍圣中，维百艘以梁溪上，名普济桥，后更名望云，今桥废，仍以舟济。又县西门外有悦济浮桥，一跨衢江，一跨婺江。两江相合，有洲渚横亘，如月牙树石，其端系铁以维舟，两浮桥相距不过百余武，为水陆津要。《志》云：悦济桥，旧名中浮桥，宋绍兴中始建，元末废，洪武初复建。其后修废不一，至今为民利。

　　东阳县府东百三十里。南至永康县百十里，西至义乌县四十里，北至绍兴府诸暨县百二十里，东至天台县三百五十里。汉乌伤县地。唐为义乌县地。垂拱二年，析置今县。五代梁开平四年，钱Α奏改曰东场。宋咸平二年，复故，仍隶婺州。旧有土城，周十里，中为子城，相传亦吴越时筑，岁久堙废。明嘉靖三十三年，倭寇突犯。三十七年，始筑石城。隆庆元年，增修，周不及八里。编户二百有二里。

　　○吴宁废县县东二十七里。汉末，孙氏分诸暨县置，属东阳郡。隋废县盖置于此。其废城周一里，土人犹名其地曰城里。今亦见诸暨县。

　　○三丘山县南八里。高三百六十丈，周二十里。晋义熙间，殷仲堪为守，尝登此，郡人比之羊叔子，因名岘山，有东西两岘峰。又夏山，在县东南四十里，上有禹庙，因名。高七百丈，周二十里，四面峭绝，山顶有池，曰上湖，冬夏不涸，山之西有西岩岭，西至县三十里。○歌山，在县东南七十里，上有石室，容百余人，山下有溪，旧通临海，今堙。又松山，在县南七十里，相传唐末有马将军者，立寨于此，以拒黄巢。

