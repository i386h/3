<!-- { "loadSidebar": true } -->
　　《禹贡》豫州之域。春秋时为郑地。战国时为魏都魏惠王自安邑徙都大梁，即此。秦属三川郡。汉置陈留郡。晋为陈留国其后没于群胡，石虎改为建昌郡。后魏亦曰陈留郡。东魏置梁州及陈留、开封二郡天平四年，梁州附于西魏，侨置北徐州。旋复入于东魏。北齐以开封省入陈留。后周改梁州为汴州。隋废陈留郡，大业初，并废州，分其地入荥阳、梁、颍川等郡。唐初，置汴州；天宝初，改陈留郡；乾元初，又为汴州；兴元二年，自宋州徙宣武军于此。朱梁建都，升东京开封府《唐本纪》：中和三年，以朱全忠为宣武节度使，封梁王。后篡唐，遂都于此。后唐复为汴州宣武军。晋复都此，仍曰东京开封府契丹入汴，仍曰汴州，寻亦为宣武军。汉、周皆因晋旧。宋太祖复定都焉，亦曰东京开封府。金曰汴京，废主亮改曰南京，宣宗迁都焉。元曰南京路，至元二十五年，改汴梁路。前朝洪武初，建北京于汴梁，复曰开封府北京寻罢，领州四、县三十。今因之。

