<!-- { "loadSidebar": true } -->
　　永泰渠在府北。唐光宅中，刺史胡处立所开通漕。府西二十七里有北塔堰。开元二十七年，刺史李增修，接古砖陂，由黄土堰注白马湖，分入城隍，达永泰渠，溉田千余顷，郡民谓之润禾堰。又考功堰，在府东北八十九里，本汉时樊陂，唐长庆元年，考功员外郎李翱出刺郡，重开，溉田千一百顷。又右史堰，亦在府东北，本名后乡渠，又名石英渠。唐长庆二年，起居舍人温造刺郡，增修后乡渠，经九十七里，溉田二千顷。时美其功，各以官名堰。

　　津石陂城北百九十里。唐圣历初，武陵令崔嗣业所开，后温造又增修之，溉田九百余顷。又崔陂，在府东北八十里，本名放鹤陂，后堙塞，崔嗣业复开之，因名。又槎陂，在府东北三十五里，亦嗣业所开，后废。大历五年，刺史韦夏卿复治槎陂，溉田六百顷，今皆堙塞。○九潭，在府东四十里。《志》云：龙阳县西三十里有崇神潭，即九潭也。其在武陵境内者，凡二潭。今有九潭河泊所，置于府东三里。

　　○社木寨府东三十里。宋为戍守处。绍兴四年，杨太寇鼎州，破社木寨，即此。又《宋志》郡有白砖、黄石二寨，元丰三年废。○冈市，在府西北二百里。《志》云：府西北有冈市、蔡家堰、盘塘、麻溪诸处，介于澧州之石门、慈利二县间，通永顺蛮，路小而僻，向无关隘，防守最切。

　　大龙驿府北六十里。《志》云：府北二里旧有和丰驿，东南一里有府河驿，府西南三十一里又有新店递运所。○麻河渡，在府北百二十里，又北至安乡县四十余里。又有康家渡，在府东三十里，路达龙阳县。

　　桃源县府西八十里。西南至辰州府三百七十里，北至澧州慈利县二百十里。汉临沅县地。后汉为沅南县地，仍属武陵郡。晋以后因之。隋唐为武陵县地。宋乾德中，析置桃源县，以桃花源名，仍属朗州。元元贞初，升为州。明洪武三年，复为县。未有城，编户三十一里。

　　○沅南城县西南百二十里。后汉建武二十六年，置沅南县，属武陵郡。县在沅水之阴，因名。《志》云：其城即马援讨五溪蛮时所筑也。建武二十五年，援征五溪蛮，破蛮兵于临乡，因筑此城。明年，于临乡置沅南县，属武陵郡。自晋及陈皆曰沅南县。隋省入武陵县。《志》云：县东北二十五里有采菱城，相传楚平王曾采菱于此。

　　○壶头山在县西二百里。山高险，沅水经其下，湍石齿齿，一夫守之，千人莫过。后汉建武二十五年，马援讨武陵蛮，军次下隽。有两道可入，从壶头则路近而水险，从充则涂坦而运远。中郎将耿舒欲从充道，援以为弃日费粮，不如进壶头，扼其咽喉，充贼自破。遂进营壶头，贼乘高守险，水疾船不得上，会暑，士卒多疫，援亦中病，穿岸为室，以避炎气。援遂卒。今山有石窟，相传即援所穿者。《水经注》：胡头山高百里，广圆三百里，山下水际有新息侯停车处。山径曲多险，其中纡折千滩。刘氏曰：壶头为荆南之外藩，鼎、澧之要口，戍守所当先也。充，见澧州慈利县。○穿石山，在县西百五十里，相传马援尝于此穿石窍以避暑。今可通水，春夏泛溢，则江水自中过。又安阳山，在县西百二十里，高万丈，云气开合，可占晴雨。

　　桃源山县南二十里。高五里，周三十二里。西南有桃源洞，一名秦人洞，即白马洞也。《道书》以为第三十五洞天。沅江经此，曰白马江，亦谓之桃川江。又绿萝山，在县南十五里，《道书》以为第四十二福地。下有潭，沅江经此，曰绿萝江。《志》云：县南二百五十里，有牯牛山，与安化县接界，怡望溪出焉，北流经县南五十里，又北入沅江。○灵岩山，在县北七十里，有五洞相连。又县北八十里有方山，山势嵯峨，顶有石洞，可容数百人。

　　○沅江县东南二十五里。自辰州府沅陵县合辰、溆诸水流入境，经壶头山下，又东流过桃源、绿萝诸山下，而入武陵县界。《志》云：县西百二十里有大敷溪，自辰州府流入界，注于沅水。又县南百里有小敷溪，源出县南百余里丫柱山，亦入于沅江。又延溪，在县东五里，亦流入沅江。

　　苏溪县北百里。南流二十里谓之善溪，相传以善卷所游而名。流经花岩、白阳、吕真诸港，入沅江。又黄石溪，在县北百二十里，出香山村，下流合苏溪，入沅江。○邹溪，在县东四十里，源出县东北水田村，流入沅江，商贾辐辏处也。又沉香溪，在县西南五十里，源出安化县境，北流入沅江。

　　○高都镇县西南百二十里，有巡司戍守。又白马渡巡司，在县西南十里。《宋志》：县有桃源、阳口、白崖三寨。熙宁七年废。《志》云：县西北二十里有高都驿，县西二里有桃源驿，县西南七十里有郑家驿，又西南七十里有新店驿，县东二十五里又有渌罗驿。○麻溪镇，在县西北。又县北有苏溪镇，元俱置巡司于此。今废。

　　龙阳县府东南八十里。南至长沙府益阳县百里，东北至岳州府华容县二百四十里。本汉武陵郡索县地。后汉为汉寿县地。三国吴析置龙阳县，属武陵郡。晋、宋以后因之。隋属朗州。唐仍旧。宋大观中，改曰辰阳县。绍兴三年，复故。元元贞初，升为龙阳州。明洪武九年，复为县。土城周五里有奇，编户二十九里。

　　○军山县东八十里。三国吴将潘攻武陵都尉樊时屯兵于此，因名。又团山，在县东百六十里洞庭湖中。《志》云：县南六十里有金牛山，峰峦秀出，岩洞甚胜。○龙阳山，在县西南八十里，旧名横山。唐天宝中，改今名。又沧山，在县西九十里。其相接者又有浪山，下各有水相合，入沅江，谓之沧浪水。又良山，在县西南七十里，良水出焉，流合沅水。

　　○沅江在县城北。自武陵县流经此，下流入沅江县界，注于洞庭，亦名龙阳江。唐永贞初，武陵龙阳江涨，流万余家，即此。又名鼎江。《志》云：县东北百二十里有鼎口水，昔时有神鼎出其间，因名。盖即澧水下流合沅处也。宋绍兴四年，王讨杨太于鼎江，败没。太乘大水攻破鼎州之社木寨。《水利考》：县北滨沅江，恃堤为固。城北有大围堤，周三万五千八百余丈。上接辰、沅诸溪洞水，下滨洞庭、大湖，阖县秋粮一万有奇，此居其半。内有水五座，曰车轮、曰孔家、曰沽湖、曰伍家、曰姚家，以泄积聚之流。正统以后，屡加修筑。其洪沙湾诸处，当湖北委流，堤防尤切。又李八堤，在县北二十五里，有水二二座。南港障堤，在县北四十里，有水三座。保安障堤，在县北五十里，有水一座。其在县西一里者，又有河洪堤；又二里，曰褄门堤；又二里，曰新堤。其在县城东南半里者，曰南城堤；又五里，曰股堤。其在县东十五里者，曰肃公大堤，曰灰步堤，堤有范阳一座。县西二十五里，又有小泛洲堤，内有业塘，二座；西四十里又有大泛洲堤，内有江西、金钗等四座，皆堤防切要，随时修筑，以护民田。

　　洞庭湖县东百六十里，跨沅江县界。《志》云：洞庭方九百里，龙阳、沅江，西南一隅耳。《防险说》：郡滨洞庭，盗贼出没。明初立洪沾、沅江、明山三哨，分军防守。大约自郡东德山潭，历龙阳天心、小河，抵沅江哨。又自沅江之邹家窖，南抵长沙，历洞庭夹而至洪沾哨。又自洪沾越南石潭而至明山哨，凡小江、武口、鼎港、古楼诸巡司胥隶焉。议者以县东北百二十里之洞庭夹为盗贼渊薮，隆庆初，复增设水军戍守洪沾、明山诸处云。

　　赤沙湖县东南三十里。接沅江县界，东通洞庭。五代汉乾元年，马希萼自朗州将水军攻其弟希广于潭州，军败，自赤沙湖遁还，即此。或谓之蠡湖，云范蠡尝游此。又谓之赤鼻湖。○太白湖，在县东八十里，东北入洞庭，西南绕安乐湖，达接港口入沅江。《志》云：安乐湖，在县东南八十里，东北会沅江县之天心湖。

　　泛洲县西五十里，长二十里。《志》云：吴丹阳太守李衡种橘其上，因名橘洲。今有民居数百家，而橘不存。《水经注》沅水经龙阳泛洲，亦谓之柑洲，亦谓之橘洲。○湄洲，在县西十里，亦曰眉洲，以突起中流，状若蛾眉也。五代汉末，楚王希广遣其将刘彦滔将水军攻朗州，朗兵逆战于湄洲，彦滔败还，即此。

　　○黄城寨在县东南。《宋志》：绍兴五年，移县治黄城寨，三十年，复旧。是也。又县境旧有堡十四：曰横山、曰黄港、曰龙渡、曰凤桥、曰罗平、曰黄公、曰梅溪、曰城陂、曰周湾、曰陶堤、曰武坪、曰纯阳、曰濠洲、曰美胜，又有碍溪、花岩等堡，俱宋置，今废。

　　小江镇县西北四十里。澧江枝流为鼎水，此即鼎水入沅处，亦曰小港，有小港巡司。又县东北二十里有鼎口镇，亦设巡司戍守。或云鼎口即澧水分流合沅之口。又东五十里接洞庭湖，其地名洪沾洲，亦曰洪沾口，自巴陵至常德渡洞庭湖，此为必经之地，有洪沾哨兵巡戍。○河池驿，在县北一里。又武口驿，在县东北百二十里。

　　沅江县府东南二百三十里。东至长沙府湘阴县百十里，东北至岳州府二百二十里，北至岳州府华容县二百四十里。汉益阳及下隽县地。梁置乔江县，又改曰药山，并置药山郡。隋平陈，郡废，改县曰安乐。开皇十八年，又改曰沅江县，属岳州。唐因之。乾宁中，改曰桥江县。五代初，还属朗州，又改曰沅江县。宋因之。乾道中，改属岳州，寻复旧。元属常德路。明洪武十一年，并入龙阳县。十三年，复置。编户五里。

　　○重华城在县东南。《通典》：县有重华城，亦谓之虞舜古城。梁因置重华县，属药山郡。隋废。○刘公城，《志》云：在县西三里。汉昭烈尝徇武陵、长沙、零陵、桂阳四郡，立城于此。元置齐湖巡司。明初废。又县东南六十里有故关州，俗传关羽屯兵处。

　　○赤山县东北五十里洞庭湖边。唐天宝中，改名曰蠡山，以下有范蠡湖。亦曰赤山岭。

　　○沅江县西南里许。《志》云：沅水傍湖分派，逆行数十里，北会鼎水，入洞庭湖。鼎水，即澧江也，西北自澧州安乡县流入界。又南为资水，自长沙府益阳县东北流入界。俱注于洞庭湖。又有赤江，在县东一里，即沅江诸水下流也。两旁岸赤，因名。《志》云：县城东有沅江湖河泊所。

　　洞庭湖在县东北。《志》云：县南一里有石溪湖，县西三十里有龙池湖，西北四十里有天心湖，县东二十里又有鹤湖，皆流汇于洞庭。○龙硖港，在县南三十里，与益阳县接界，亦流通洞庭湖。

　　○白沙渡县北三十里，道出华容县。又有明山、沅江二哨，在县境内。县滨湖设此，以防盗贼之侵轶，与龙阳县之洪沾口称为三哨云。

