<!-- { "loadSidebar": true } -->
　　楞伽峡州东十五里。双崖壁立，垂石飞瀑，下注深潭，即湟水所经也。唐显庆四年，连州山水暴出，漂七百余家，即峡中水矣。宋嘉泰二年，崩水壅，溪谷倒注，舟楫不通，田庐垫溺，患及城邑。州刺史杨等疏凿之，三载底平。叶适《记》曰，湟水会流而东南出，束两崖间，湍怒激跃，势倾百里，舟行必逾峡始可无患，是也。下有贞女石，相传贞女化石处，亦名贞女峡，

　　○湟水在城东。自阳山县流入界，又南入韶州府英德县境。刘禹锡曰，城下之浸曰湟水，由湟之外，交流而合输者以百数，是也。今详见大川北江。

　　桂水州东北十五里。《志》云：源出湖广宜章县黄岑山，南流入境，俗名奉化水，流合五溪水。《寰宇记》：五溪者，沧浪水、昆湖水、横溪水、叶腐溪水、相思水也。一云五溪源出方山，五派合流，注于湟水。

　　卢溪水州西北二十里。源出湖广蓝山县，有卢龙水流合焉，亦名上下卢水。经州西二十五里，汇为龙潭，东流历楞伽峡，注于湟水。○双溪水，在州西南三里。其上流为乐簪溪，古名斟水。一出连山县界，亦名获水。径县西九里，合高良水，又东为双溪水，注于湟水。又连口水，旧《志》云：源出桂阳县西北百十里石塘村，亦曰涟水，东南流，注于氵匡水。或谓之郁连水。

　　○鸡笼关州西三十七里。有兵戍守。《志》云：自州界接四会县境，有犭贼山寨一十有二。

　　阳山县州东北二百里。北至湖广宜章县百三十里，东至韶州府乐昌县百八十里。汉置县，属桂阳郡。后汉改曰阴山县。三国吴省入含氵匡县。晋复置阳山县，属始兴郡。宋、齐因之。梁属阳山郡。隋属连州。唐、宋因之。元属桂阳州。明洪武二年，属韶州府。十四年，改今属城周二里有奇，编户六里。

　　○阳山故城在县南。汉县治此。唐神龙初，移县治于氵匡水北，即今县治。《城邑考》：县旧无城，天顺七年始营砖城。成化以后，屡经修筑，有池环之。

　　宣乐废县县南百里。梁置梁乐县，并置梁乐郡。隋平陈，郡废，县属连州。开皇十八年，改为宣乐县。大业末废。又游安废县，在县西南，亦梁、陈间置。隋属连州，大业末废。

　　○贤令山县北二里。唐韩愈为阳山令，尝读书于此，有读书岩，山以愈名也。又县东北二里有石崖山，上有石壁如板。○阳贤山，在县西南十里，高出众山，日光先照，故名。有两峰上耸，亦名丫髻山。

　　宝源山县东三十里。山产黑铅，居民尝采取之。弘治九年，奸徒相结为盗，始禁，不复采。又铜沙山，在县西南七十里，旧尝产铜。○同官峡，在县西北七十里，脉自连山县黄连山来，有峡水东流，注于湟水。《志》云：峡，今夷为同官村。

　　○氵匡水在县东，即湟水也。亦曰氵含水。自湖广宁远县界，东南流入县境，复折而西南入连州界。《志》云：同官峡水，东流合湟水，又流过城南为阳溪水，又南十里曰龙坂滩，滩侧温泉四时不竭。又南十五里为龙宫滩。韩愈云：阳山，天下之穷处也。水则江流悍急，横波之石，廉利侔剑戟，舟上下失势，破碎沦溺者往往有之。

　　斟水县东二里。其地有东岩水源出焉，南流四里为潮泉，泉源消长与潮汐同候也。俗亦谓之桃江。又有两溪水，源出韶州府乳源县，流经县东之莲塘，合斟水入于氵匡水。

　　○湟溪关在县西北。秦置。汉武伐南越，兵出桂阳，下湟水，即此。《新唐书》阳山县有秦湟溪关。《郡国志》：阳山县理氵匡水之南，即其故墟，本南越置关之邑。故关在县西北四十里茂溪口云。

　　阳山关在县北，当骑田岭路。秦始皇二十六年，既定南越，遂于此置关。《史记》，尉陀移檄湟溪、阳山关曰：盗兵且至，急绝道，聚兵自守，是也。姚氏曰：县去骑田岭不过百余里。岭，即郴州之黄岑山也。

　　星子镇在县北。有巡司。又西北有朱冈巡司，县东又有西岸巡司。俱洪武二年置。○白芒营，在县西，路接连山县。相近为高滩营，接白芒、老鸦坑诸险路，置兵戍守。又西有饭甑营，接稍陀、白水诸险路，通广西怀集县石角山犭。又有大良营，亦在县西，地名青氵困，接怀集县黄潭山诸险路，并防汾水凹山贼。相近又有琵琶径营，亦接黄潭诸山，防茶坑南北西水山贼。又有江头圳营，亦接南北西水险路。俱置兵防守。

　　马丁民营在县西南桥下山，接广西怀集县界，防古岭山贼。旁又有马丁兵营。又李峒营，在县西南乌石峒，通四会、清远大罗等山险路，防大焦坑、黄沙坑诸贼。相近有梅花径营，地名白竹茛，亦防大罗山贼。○牛仔营，在县东，接乳源县界，防企山、滑峒坑诸贼。

　　石盘闸在县东南。地名大桥。路通英德县界，防杉木角贼。其北有大青蓝闸，相近为天堂岭，通乳源县莽山险路。稍东有小青蓝闸，接雷峒、大桥诸处，亦防天堂岭贼。又高桥闸，亦在县东南，地名神下坪，亦接莽山界，防黄沙坑犭贼。又长塘闸，在县东北，地名大东山，路通湖广宜章县。○旱塘闸，在县西，地名坑塘，路接广西怀集县界，防清油草塘贼路。又佛子径闸，在县西南，地名牛皮岩，与李峒营相接。又黄柏径闸，在县南，地名老虎坑。相近有沙涌闸，地名鱼水，与梅花径营相接。俱防大罗山贼。

　　连山县州西二百七十里。北至湖广宁远县二百十里，西至广西贺县百五十里。汉桂阳县地。梁析置广德县，属阳山郡。隋改县曰广泽，属连州。仁寿初，改曰连山。大业初，属熙平郡。唐复属连州。宋因之。绍兴六年，废为镇。十八年，复故。明洪武二年，属韶州府，是年省县入阳山。十四年，复置，属连州。今城周二里有奇，编户二里。

　　○连山故城在县西北。《志》云：县在前代迁徙无常，洪武初，因唐神龙间旧址，置县于西北程山下。天顺三年，为犭贼所破。六年，贼平，议者以县在万山中，道涂险远，且多瘴疠，乃相度鸡笼关内小水坪，水土平衍，堪徙县治，因筑今城，环城为池。

　　熙平废县在县西。三国吴置尚安县，属始安郡。晋太康初，改曰熙平县。宋因之。齐置齐乐郡。梁、陈仍旧。隋平陈，废郡，县属连州。大业末废。又有武化废县，在县西南，亦梁置。隋属连州，大业末废。

　　○长径山县东九里。中有长径通往来。夏瑜《记》云：山在城东四里，高数百丈，周二十里，脉自州东巾子山来，山势中断，若蜂腰然。有径路，连民出入必由此。西通怀、贺，北抵锦田，路多石壁悬崖，可徒行，不容车骑。春夏山水暴涨，所过冲薄荡啮，虽岁加葺治，而圮坏不免。天顺初，广右峒蛮越境寇掠，据县为巢，路益崩坏。六年，寇平，知县孔镛修复县治，以山当出入通衢，不容蓁塞，乃重辟之，凿其阻险，补其倾缺，于是民无攀援之患云。

　　天梯山县北百五十里。高险无草木，行者难若升天。又上叶山，在县西北百六十里，山险峻，为犭犭童窟穴。又昆湖山，在县东北二百里，下瞰昆湖，湖水氵亭泓，群山四拥，称为奥区。一名天际岭。东南至州城十五里。

　　黄连山县西百五十里。峰峦连络，多草木，与广西接界。又巍峨山，在县南四十里，高险不可登。○连营峒，在县西。

　　○梁峒水县东南十九里。有上吉水流合焉。又县南六里有横水。俱东南流合于湟水。○大龙水，在县北十六里大龙山下，下流亦入于湟水。

　　○白沙营在县东。地名茅铺冈，防鸡笼关、台子冈诸山贼。台子冈，即长径山路之险也。又黄南营，在县南，防沙田峒、黄南、梅水界巢贼，向系乐昌县民壮戍守。相近有沙坊营，系仁化县民壮戍守。○大眼营，在县西，地名上草峒，防草峒、大小眼及贺县上下均峒、咸石等山贼。又拳石营，在县西北，地名三禾峒，防大冲、倒水及湖广界蕉花、石角等处贼巢。

　　附见：

　　连州守御千户所在州治西。洪武二十八年建，隶清远卫。

　　◇肇庆府东至广州府二百三十里，西南至高州府七百七十里，西至广西梧州府四百里，北至广州府连州五百二十里。自府治至布政司见上，至江南江宁府四千二百六十里，至京师七千四百二里。

　　《禹贡》扬州南境。春秋时为南越地。秦为南海郡地。汉初为南越国地。武帝平南越，为苍梧、合浦二郡地。三国吴及晋属苍梧郡。刘宋分属南海郡，又置绥建郡治四会县。梁增置高要郡治高要县。隋平陈，郡废，改置端州。大业初，又改为信安郡。唐武德四年，复曰端州。天宝初曰高要郡，乾元初复故。五代时属于南汉。宋初仍曰端州亦曰高要郡。元符三年，升兴庆军节度。重和元年，又升为肇庆府以徽宗潜邸也，又赐军额曰肇庆。元曰肇庆路。明洪武初，复为府，领州一、县十。今因之。

　　府带山控江，延袤数千里，据广州之上游，当贺、梧之津要。汉武帝自巴蜀发夜郎兵，下江，会番禺，即今西江路也。梁大同中，交趾李贲作乱，以杨为交州刺史讨之，命定州今梧州府刺史萧勃会于西江。萧子显曰：西江川源深远，宋、齐以来，皆别置督护，专征讨之任。陈霸先为西江督护、高要太守是也。李吉甫曰：端州当西江口入广西之要道。明初，廖永忠等奉命平广西，亦由肇庆溯西江而上，抵梧州。盖郡为两粤之要膂，东西有事，此其必争之所也。

　　高要县附郭。汉县，属苍梧郡。后汉及晋因之。刘宋改属南海郡。齐因之。梁为高要郡治。唐、宋以来，州郡皆治此。今编户九十八里。

　　○高要城即今府治。汉置县治此。宋皇中，始筑州城，环土为垣。政和三年，改筑石城。明洪武元年，复增拓之。天顺、嘉靖间，皆尝修筑。有门四，城周四里有奇。

　　平兴废县府东南八十里。刘宋置，为宋隆郡治。沈约《志》：元嘉十八年，以交州流寓立昌国、义怀、绥宁、新建四县，为宋熙郡。二十七年，改置宋隆郡，领平兴、初宁、建宁、招兴、崇化、熙穆、崇德等县。孝建中，复改为宋熙郡。齐时亦曰宋隆郡。隋平陈，郡废，以平兴县属端州，诸县悉并入焉。唐因之。宋并平兴入高要县。《一统志》：府东南三十里有废崇州，宋元嘉中置，寻废。误。《郡志》以为宋隆郡故址。又云：平兴废县，今为黄村都，成化十一年，割入高明县，去高明城五十里。

　　博林废县在县西南。梁置，属新宁郡，并置抚纳县。隋属新州，大业初以抚纳县并入博林县，属信安郡。唐属端州，贞观十三年省。

