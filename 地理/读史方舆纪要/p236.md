<!-- { "loadSidebar": true } -->
　　○狐父聚县南三十里。《史记》：曹参击秦将司马尼于砀东，破之，取砀狐父。是也。亦作狐父城。又县南有午沟里，朱温生长于此。○市力寨，在县北三十五里，旧为河滨冲要，县主簿驻于此。又坚城集，在县西大河北岸，西接虞城县界，旧为大河冲要。

　　附见：

　　徐州卫在故城内东南隅。明吴元年置。又徐州左卫，在故城内西南隅。宣德五年，调楚府护卫于此，寻改今名。各领千户所五。

　　◇滁州东至扬州府二百六十里，南至和州一百五十里，西至庐州府二百六十里，西北至凤阳府二百二十里，北至凤阳府泗州二百十四里。自州治至江宁府一百四十五里，至京师二千二百里。

　　《禹贡》扬州之域。战国时属楚。秦为九江郡地，两汉因之。晋属淮南郡。宋置新昌郡。晋元帝侨置顿丘郡。宋废郡为县。元徽元年，割置新昌郡。齐因之。梁置南谯州，东魏因之。北齐亦为南谯州治。隋废郡，改南谯州为滁州。大业初，州废，以其地属江都郡。唐复置滁州。天宝初，曰永阳郡。乾元初，复故。宋亦曰滁州。元为滁州路，后复为州，隶扬州路。明初，以州治清流县省入，隶凤阳府。洪武十四年，直隶京师编户十二里，领县二。今仍曰滁州。

　　州山川环绕，江淮之间，号为胜地。盖北出钟离，则可以震徐、泗，西走合肥，则可以图汝、颍，而南下历阳，东收六合，则建康之肩背举矣。五代周克滁州，遂兼淮南。明初克滁州，驯致奄有南服。岂非已然之明验哉？

　　○清流废县今州治，本汉全椒县地。东晋末，侨置顿丘县。宋属秦郡。元徽初，置新昌郡，治顿丘县。齐因之。梁兼置南谯州，治新昌城，领新昌、高塘、临滁、南梁等郡。东魏曰谯州，仍治新昌郡。隋开皇初郡废，改州曰滁州，县曰新昌县。十八年，又改县曰清流。大业初，州废，县属江都郡。唐武德三年，复为滁州治，后皆因之。明初省。《城邑考》：州东有子城，周一里，唐初筑。太和三年，重修。其外为罗城，周三里三百二十步。又有关城，宋建隆二年筑，周七里三百五十步，西抵沙河，南抵罗城。外有壕，而四面不匝，明初因旧址修筑，开六门，四面为濠，皆加深广，城周九里有奇。

　　南谯城在州西南八十里。或曰在全椒县桑根山之阳。晋太元中，侨置南谯郡，治山桑，盖取山为名。齐因之。梁又置谯州及南谯郡，皆治蕲，在今巢县界，而以此为北谯。复别于涡阳之谯，谓之南谯。高齐又移州治新昌，即今州治云。按：梁太清二年，侯景自寿阳袭谯州，进攻历阳。盖巢县之谯，时亦有谯州之名。

　　建阳城州东四十里。本秦县。汉属九江郡。后汉省入全椒。《志》云：州东南五十五里有临滁郡城，梁置郡，治葛城。高齐因之。隋废葛城。盖与江浦县接界，今有西葛城市。又高塘城，在州北。梁置高塘郡，治高塘城，领平阿、盘塘、石城、兰陵等县，属南谯州。齐因之。后周废郡，改为高塘县。隋初，省入顿丘县。《志》云：今全椒县北六十里地名高塘，即是城也。○塘惟城，在州南三十里，又南十里有袭家城，又蒋家城在州东南五十三里。《志》云：三城皆傍湖泽。相传南唐筑瓦梁堰，以距北师，水势横溢，居民筑此城，以捍水云。

　　赤湖城在州西。魏收《志》：新昌郡领赤湖、荻港、薄阳、顿丘等县。今州西十里有赤湖及赤湖桥，州北十里有荻港，州南十五里有薄阳坝，或以为皆因故县而名。

　　○琅邪山州南十里。晋伐吴，命琅邪王出涂中时，尝驻此，因名。山谷深七八里，下有琅邪溪，源出两峰间，谓之酿泉，其余泉涧溪洞，类皆幽胜。又山南别阜，曰鸦头山。宋建炎二年，守臣向子因山阻险，为城十余里，聚民坚守，寇从鸦头山瞰城中，知其虚实，乃尽锐攻陷之。今故城基曰琅邪山寨。○丰山，在州西南五里，盘亘雄伟，出琅邪诸峰之上，下有幽谷，地形低洼，四面皆山。又龙蟠山，在州南十三里，泉石洞壑，亦甚奇胜。

　　皇道山州东二十二里。相传秦始皇尝经此，下有秦皇塘，周三里，可灌田数百顷。○曲亭山，在州西六十里，俗呼皇甫山。南唐将皇甫晖与周兵战，尝屯此山也。

　　清流山州西北二十二里。亦曰清流关山。又西北曰石驼山，其上有关，曰北关口，颇险厄。《志》云：关山而北，有群山列峙，溪涧环错云。又永阳岭，在州北三里，唐以此山名郡。其前为落马涧，相传皇甫晖战败坠马处也，一名东渡。

　　○滁河州东南七十里。源出庐州府废梁县，流经全椒县界，与襄水合流，至州东南三汊河，与清流水会，入江宁府六合县界，下流注于大江。详见大川涂水。

　　清流河在州治西南。源出清流山，东南流，至三汊河口，合于滁河。又白茅河，在州西北四十里，亦出清流山。州西北有瓦店河、盈福河及来安县之嘉山河，俱流合焉，东会于清流河。○沙河，在州北四里，一名江沙涧，出来安县界，州西北诸山溪之水，多流合焉。俗名大沙河。至州城东，合于清流河。又有小沙河，源出州西南三十五里侧菱山，溢为小涧，经州西十里，注于石濑。石濑者，有石生水底，嵯峨突兀，连亘数十丈，水流其间，萦纡回复，每春夏泛涨，水石相激，澎湃有声也。又东为西涧，俗亦名乌土河，其下流为小沙河，穿城而东出，亦合于清流河。

　　菱溪州东七里。源出永阳岭，经皇道山，又东南，则琅邪溪亦流合焉，至三汊河，注于滁河。又南湖河，在州东南五十里，源出来安县，又东为白禅河，下流俱注于滁河。

　　○清流关在州西南二十里。南唐置关于此，地极险要。五代周显德三年，败唐兵于正阳，唐将皇甫晖等自定远退屯清流关，周主命赵匡胤袭之，晖等陈于山下，方与前锋战，匡胤引兵出山后，晖等大惊，走入滁州，欲断桥自守，匡胤麾兵涉水，径抵城下，晖等出战，擒之，遂克滁州。《五代史》：周世宗遣将引兵倍道自芦子出山后袭清流关。今其地有中军帐基。

　　大柳寨州西北五十里。元末，州人保聚于此。今为大柳树驿。《志》云：自州城南滁阳驿而西北六十里，为大柳树驿，又北四十五里，达凤阳府定远县之池河驿。又大领巡司，亦在州西六十里。○关山寨，在州西北二十五里。《志》云：州境旧有乡寨七，曰关山、该山、白禅、西城、高山、黄悦、白悦等寨，宋置，寻废。又有铁佛冈寨，亦在州境。元末，州人保聚于此。

　　皇华驿在故关城内。《志》云：关城中有龙兴寺，南唐临滁馆地也。周显德五年建寺，赐名龙兴。宋淳熙二年，于寺中建皇华驿。明初，于寺之西，建滁阳王郭子兴庙，寺之东，建太仆寺及滁阳八监、等十八群。《一统志》：南京太仆寺，在今州城外西南三里，洪武六年建。

　　全椒县州西南五十里，西南至无为州巢县百八十里。秦置县。汉因之，属九江郡。后汉建武中，封马成为侯邑。晋属淮南郡。萧齐为嘉平县，属南谯郡。梁改县曰北谯，置北谯郡。后齐改郡为临滁。后周复曰北谯郡。隋开皇初，郡废，改县曰滁水，属滁州。大业初，州废，又改为全椒县，属江都郡。唐仍属滁州。宋因之。明初废，洪武十四年，复置。县无城，今编户十二里。

　　○阜陵城县东南十五里。汉县，属九江郡。文帝六年，封淮南王长子安为侯国。元狩初，仍属九江郡。后汉因之。永平十六年，徙淮阳王延为阜陵王。建初元年，又败为侯国。章和初，复阜陵王，以阜陵下湿，为徙寿春。孙吴黄龙三年，使其将孙布诈降，以诱魏杨州刺史王凌，权伏兵于阜陵伺之。《晋志》：县自汉明帝时沦为麻湖。咸和初，石勒将石聪侵阜陵。三年，苏峻据历阳，将犯建康，孔坦请急断阜陵，说者曰：阜陵有麻湖之阻也。或曰：断阜陵以胁峻之后，且使祖约不能自寿春连兵而前也。宋省。梁天监二年，南梁太守冯道根戍阜陵，魏将党法宗等来寇，道根击却之。胡氏曰：南梁自宋有之，未详其实土，道根以南梁太守戍阜陵，自是为郡治。陈大建十一年，后周将韦孝宽等侵淮南，北谯、南梁之民，皆自拔归江南，是也。后周废入全椒县。

　　丰乐城县西南七十里。梁置县，属北谯郡。隋废。《志》云：县西北二十五里有北谯城，即梁北谯郡治，遗址尚存。又县北二里有南谯城，或以为梁南谯州治云。○襄城，在县西，或以为姚襄所筑也。襄水经其旁。

　　○南冈山县南二里。山势自西来，连亘数十里，至此益高峻，环绕县治，为县形胜，稍西曰黑龙山，登其巅，下瞰井邑，一览皆尽，有泉曰黑龙泉。○武山，在县东北十里，上有梁王城。《志》云：以梁武得名。

　　九斗山县东南二十五里。一名徐陵山。昔项羽兵败，欲东渡乌江，道经此山，与汉兵一日九战，山因以名。其西五里有迷沟，相传项羽迷道，陷大泽处也。《志》云：今县南二十里有楚迷沟。○花山，在县西北二十里，攒峰叠嶂，如花瓣然。又神山，在县西三十里，有神山洞，极深广。宋绍兴间，乡民多避寇于此。

　　桑根山县西北四十里。宋白曰：梁大同三年，割北徐州之新昌郡、谯州之北谯郡、置南谯州于桑根山之西。是也。或曰：故城在山西南二十里新高村，其相接者曰石楼。《志》云：与桑根山、冷水涧相连，双石高耸，状如楼阁，背山面溪，景物幽邃。又西北十里，曰仙人孔。

　　北独山县西六十里。峰峦特起，不与众山相接，上有古塔。又西十里曰铜井山，一名铜官，上有铜井，旧尝出铜。又西十里为孤山，相接者曰镇山岭，与合肥县接界。

　　○滁水在县南六十里。自庐州府流入境，南至和州，亦六十里。《志》云：县境群川合滁水者，凡十有五流，又东北经州境。○襄水，在县治北，源出县西北二十里石臼山，东南流，合涧谷诸水，凡十有六派，循县治后，又东南至石潭口，合于滁河。

　　ガ湖县西南三十里。《志》云：后魏临滁郡领ガ县，以湖名也。县盖置于此，其下流通滁河。○蔡湖，在县南十五里，居民多引流以溉田，旁有蔡城。《志》云：南唐筑城湖侧，畜水以御周师。

　　○六丈镇在县西南。唐置六丈驿于此。又有葛城驿，《志》云：在县东南二十里，与江浦县接界。《舆程记》：自滁州而东南六十里，至东葛城驿，又三十五里，至江浦县之江淮驿，渡江向金陵。是也。

