<!-- { "loadSidebar": true } -->
　　东渭桥在府东北五十里。汉高祖造此以通栎阳之道。或曰，景帝时所作也。《史记》：景五年三月，作阳陵渭桥。《索隐》云：渭桥有三，通咸阳路者曰西渭桥；通高陵路者曰东渭桥；在长安城北者曰中渭桥。阳陵，即今高陵县境。程大昌曰：灞水合渭之地，有东渭桥。刘裕伐秦，王镇恶自河入渭，姚泓使姚丕守渭桥。既而镇恶至渭桥，大破丕军，遂入长安。平朔门，即东渭桥也。唐咸亨三年，王思顺运晋绛之粟于河渭，增置渭桥仓。自是岁运每由河阴、太原、转递至东渭桥仓。永泰初，吐蕃、回纥入寇，命李忠臣以淮西兵屯东渭桥，马、郝廷玉以镇西、河南兵屯便桥。建中四年，朱Г据长安，汝郑应援使郑德信破贼兵于见子陵，以东渭桥有积粟，因进屯之。既而李晟等自蒲津济，军于东渭桥。兴元初，晟奉诏与李怀光合军咸阳，寻复移军东渭桥。桥旧有营垒，晟益修治之。广明初，黄巢入长安，使其将朱温屯东渭桥。既而义武帅王处存入援，引兵屯渭桥。中和初，延帅李孝昌、夏州帅拓跋思恭讨黄巢，屯东渭桥，与朱温相拒。孝昌等寻败却。三年，宰相王铎都统诸道军讨黄巢，使定难、保大二军屯渭桥，共逼西京。四年，夏援兵皆屯东渭桥，以讨黄巢。天复二年，朱全忠自河中引军趣凤翔，至东渭横桥，遇霖雨，留旬日，乃复进，是也。《元和志》：东渭桥在万年县东四十里。

　　西渭桥在府西北五十里。本名便桥。汉武建元三年，作此以通茂陵之道。长安西门曰便门，此桥与门相对，因名。亦曰便门桥。唐时亦曰咸阳桥。《元和志》：西渭桥在长安西四十里，东去故长安城二十里，跨渭水上。汉宣帝受单于朝，登渭桥。此西渭桥也。唐武德末，突厥寇泾州，进至渭水便桥之北。太宗出玄武门，径临渭水，呼颉利隔水与语，与盟于便桥之上。至德二载，郭子仪收西京，自西渭桥进屯西。广德初，吐蕃败唐兵于，遂渡便桥入长安。永泰初，吐蕃复入寇，诏诸将屯东渭桥、便桥拒之。建中四年，朱Г作乱，诏韩游瑰拒朱Г于便桥。三桥盖形援相及矣。唐末，桥废。宋乾德四年，重修，后为暴水所圮。淳化三年，徙孙家滩。至道二年，复旧。

　　霸桥在府东二十五里，旧跨霸水上。王莽地皇三年，霸桥水灾，更名为长存桥。隋时更造以石。唐人以饯别者多于此，因改为销魂桥。桥凡十五虹，长八十余步。元季修筑。明成化六年，布政使余子俊增修。今霸水迁徙，桥在平陆矣。《志》云：唐有霸桥驿，在长乐驿东二十里。今为霸桥递运所。

　　羌桥在故长安城东，以苻姚诸羌而名。周主邕建德初如羌桥，颁赐长安以东诸军，是也。后毁。○王桥，或云在故长安城东王渠上。唐中和初，拓跋思恭以夏绥兵及延帅李孝昌讨黄巢。时巢据长安，官军与战于王桥，不利。

　　马氐栅在府西南。后魏孝昌三年，萧宝寅据长安以叛。其长史毛遐等起兵于马氐栅以拒之。又九曲寨，在府东。唐兴元初，朱Г将张光晟屯此。时李晟屯东渭桥，相拒十余里，光晟密送款于晟，是也。

　　棘门在府西北。汉文帝后六年，以匈奴入上郡，使徐厉为将军，次棘门。孟康曰：棘门在长安北，秦宫门也。如淳曰：在横门外。《括地志》：棘门在渭北十余里。《志》云：今咸阳县东北十八里有棘门。

　　嘉禾仓《三辅故事》：在长安城东。汉置。其细柳仓在长安西北，今入咸阳县界。又常满仓在故长安西北六里。《黄图》：汉太学在长安西北七里。其东为常满仓。仓之北为槐市。

　　霸昌厩府东北三十八里，汉所置马厩也。景帝中二年，使田叔等按梁事，还至霸昌厩，悉烧梁狱辞，即此。又交道厩，在府西北六十里，近咸阳县之废延陵，亦汉所置马厩云。

　　轵道亭在府东。《汉宫殿疏》：亭东去霸城观五里，观东去灞水百步。沛公入关，秦王子婴降轵道旁。又吕后七年，祓还过轵道。《水经注》：轵道在长安县东十三里。《括地志》：在万年县东北十六里苑中。又徐广曰：杜县有亳亭，即汤所起处。似误。

　　临皋驿府西十里。唐元和初，刘辟以西川叛，高崇文平之，槛送京师。诏神策军领辟等自临皋驿至阙下，御兴安门楼受俘。又景福二年，李茂贞犯阙，陈于临皋驿。胡氏曰：驿与长乐坡为京城东西出入要地。《志》云：今府治东南有京兆驿。

　　米仓村在苑城东光泰门外。又有神村，在苑东。唐兴元初，李晟收长安，自东渭桥移军于光泰门外米仓村。朱Г军来战，晟破之。既又分命诸将，直抵苑墙神村。夜开苑墙二百余步，贼旋树栅塞之。晟军拔栅而入，贼大溃。神村，亦作神仓。《新唐书》：神村在苑北。

　　章敬寺在府城东。《唐志》：寺在通化门外。大历二年，官者鱼朝恩以所赐庄为帝母章敬吴后造寺，以资冥福，因名。兴元初，李晟讨朱Г，败之于神仓东，遂入苑城。贼溃，进败之于白华门。Г西走，晟因屯含元殿前，舍于右金吾仗，使兵马使孟涉屯白华门，尚可孤屯望仙门，骆元光屯章敬寺，晟以牙前二千屯安国寺，以镇京城。白华等门，见前苑城。○安国寺，在城南。《雍录》：在朱雀街东第四街长乐坊。开元中建，其南又有兴唐寺。《会要》云：兴唐寺在大宁坊。神龙初，太平公主为武后立罔极寺，开元三年改为兴唐寺。永泰初，吐蕃遣使请和，诏元载等与盟于兴唐寺。

　　安业寺《唐志》：在宫城南安业坊。贞观二十三年，太宗崩，以安业坊济度尼寺为灵宝寺，尽遣太宗嫔御为尼，武氏与焉。又资圣寺，在皇城南崇仁坊，长孙无忌宅也。龙朔三年，立为寺。又西明寺，在延康坊，本杨素宅。贞观初，赐魏王泰。泰卒，立为寺。○荐福寺，在今府城南。《志》云：本隋炀帝潜藩，后为萧宅。唐天授初，改为寺。中有浮图，俗呼为小雁塔。又兴善寺，在今城南六里。旧为朱雀街东，隋开皇中建。唐太和二年，建天王阁，雄胜甲于海内。

　　香积寺在府西南。唐至德二载，郭子仪自扶风进兵收西京，至长安西，陈于香积寺北、沣水之东。《吕氏图》：寺在子午谷正北微西，子仪陈于寺北，距丰水，临大川。所谓大川者，沈水、交水及唐永安渠也。盖寺在丰水之东、交水之西。子仪先败于清渠，至此则循南山，出都城后，据地势以待之也。

　　咸阳县府西北五十里。东北至泾阳县五十里，西北至醴泉县七十里。秦置县，孝公徙都此。山南水北曰阳。县在九诸山之南，渭水之北，山水皆阳，故曰咸阳。汉初改为新城县。元鼎二年，曰渭城县属右扶风郡。后汉省。晋咸和中，石勒置石安县。苻秦兼置咸阳郡。后魏因之。隋郡县俱废。唐武德二年，复置咸阳县属京兆郡。宋因之。元省入兴平，寻复置。今城周八里有奇，编户十二里。

　　○咸阳城《志》云：咸阳有三故城：其一在今县东三十里，秦所都也；其一在今县东北二十里，苻秦咸阳郡城也；其一在今县东二十里，唐县城也。元时置县于今治。《秦本纪》：孝公十一年，卫鞅筑冀阙于咸阳，徙都之。其后并都于此。秦初并六国，收天下兵聚之咸阳，又徙天下豪富十有二万户居焉。每破诸侯，辄写放其官室，作之咸阳北阪上。南临渭水，殿台复道，周阁相属。北至九、甘泉，南至长杨、五柞，东至河西、、渭之交。东西八百里，南北四百里，离宫别馆，相望于道，穷年忘归，犹不能遍及。项羽屠咸阳，烧秦宫室，火三月不灭。既而汉王还定三秦，曹参东取咸阳，改为新城县。其后改曰渭城，又为石安。西魏仍为咸阳郡治。大统四年，雍州民于伏德等叛保咸阳，宇文导讨平之。十六年，宇文泰讨齐高洋，以宇文导屯咸阳，镇关中。隋郡县俱废。唐复置咸阳县。贞观十年，畋于咸阳。刘句曰：县初治鲍桥，旋移治于杜邮。鲍桥，或以为即石安县旧治云。《志》云：今县治明初洪武四年所迁，景泰三年始筑城，周四里有奇。嘉靖二十六年，以城南临渭水，其险足恃，乃拓东西北三隅，四里有奇，合于旧城。

　　渭城故城在县东北十七里。《志》云：秦孝公所居也。汉元鼎三年，渭城县置于此。后汉县废而城如故。晋永安初，河间王镇关中，遣军犯洛阳。顷军于郑，为之声援。雍州刺史刘沈起兵新平，进讨，因还屯渭城。大宁三年，刘曜以其子胤为大单于，置单于台于渭城是也。

　　零武城在县东。本零武乡。晋建兴初，刘曜、赵染逼长安。将军麴鉴自阿城进救，追曜等，大败于零武。三年，刘曜等自冯翊转寇上郡，麴允去黄白城，军于灵武，即零武也。苻秦置零武县，属咸阳郡。后魏因之，亦曰灵武。后周废。○景陵城在县东北。汉初，曹参将兵守景陵。三秦将章平等攻参，参大破之。《正义》曰，景陵，县名也。

　　长陵城在县东三十五里。汉高帝陵也。亦曰长山。吕后六年置陵邑。太初以后属左冯翊。后汉县废。《志》云：县北有萧城，世传萧何所筑，以守长陵，因名。《汉·百官》注：长陵有南北西三面，而东面无城，一名原陵。

　　安陵城在县东二十一里。本秦之旧邑。汉惠帝葬此，置安陵县。太初以后，属右扶风。魏废。《雍胜录》：安陵有程地。《周书》：王季宅于程。《孟子》：文王卒于毕郢。郢即程也。周有程伯休父，盖得姓于此。汉惠帝七年崩葬安陵，徙关东倡优乐人五千户，以为陵邑，善于啁讥，俗号安啁陵。又渭陵，在县东北十三里，汉元帝陵也。《汉书》：王莽使坏渭陵园门，曰：勿使民思汉氏。又延陵，成帝陵也，在县西北十五里。义陵，哀帝陵也，在县西八里。康陵，平帝陵也，在县西二十五里，亦曰康陵坂。自渭陵以下，始不复置邑云。

　　○毕原在县北五里。亦谓之咸阳原。《诗》注：毕，终南山之道名也。《书》注：周公葬于毕原。南北数十里，东西二三百里，亦谓之毕陌。《通典》曰：文王葬毕。初王季都之，后毕公高封焉。又武王及成康亦皆葬此。《县志》云：渭水经城南、九、甘泉诸山控城北。毕原即九诸山之麓也，亦谓之咸阳北阪。汉武又更名为渭城北阪。王氏曰：毕原无山川陂湖，井深五十丈。秦谓之池阳原。汉曰长平陂。石勒建县于此，又名石安原。《志》云：今长安县西南二十八里有毕原。又云：毕原，在泾阳县南十里。

　　浊谷在县北。后魏太和十七年，北地民支酉聚众附于齐，进至咸阳北浊谷。魏将穆亮与战，为酉所败。或曰，谷盖近九山麓。

