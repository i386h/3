<!-- { "loadSidebar": true } -->
　　○废雒县今州治。本汉之雒县，属广汉郡。后汉为郡治。建安十八年，先主围雒。明年，雒城溃遂，进围成都。寻亦为广汉郡治。魏景元四年，邓艾入蜀至雒，后主遣张绍迎降。晋泰始二年，广汉郡治广汉县，而分置新都郡治雒。太康六年，新都郡废。宋齐以后，广汉郡皆治此。隋开皇初，郡废，县属益州。十八年，改曰绵竹县。大业初，复故。唐仍为雒县，汉州治焉。后皆因之。元省。《郡志》云：故雒县在州治北二里。是也。明天顺中，始筑土城。正德六年，以石，周六八里有奇，门四。

　　湔阳城州西南二十里。《志》云：南北朝时置，以近湔水之阳而名。又有葭萌城，在州东五十里。或以为汉县治此，恐误。○怀中废县，在州北。《隋志》：齐梁间置西遂宁郡。后周废郡，改曰怀中县。隋废入雒县。

　　○铜官山州东二十里。前代铸钱处也。又东五里，有连山。又五里，曰东觉山，上有古井。

　　○雒水州治东二里。源出什邡县之章山。东南流，经州治北。亦曰雁江。亦曰雁水。又折而南流，至州南，湔水流合焉。入新都县界，而绵水流合焉。下流入金堂县界。唐贞元中，刺史卢士理立堤堰雒水，溉田四百余顷。《图经》：雒水亦名沉犀水，水性刚，可淬刀剑。今详见大川雒水。

　　绵水州东十里。源出绵竹县紫岩山。东北流，复折而南入州界。又南经新都县北，入雒水。《华阳国志》：蜀之渊府浸以绵、洛。是也。又石亭水，在州东北二十二里。源亦出什邡县之章山，下流经此，合于绵水。

　　湔水州西二十五里。亦曰湔江。自灌县湔堰分流，经崇庆、彭县、新繁，至新都弥牟镇北，而入州界，合于雒水，故亦兼弥牟河之称。张知古云，此邦膏腴，利在江津，谓湔水矣。又五侯津，在州西。或曰即弥牟河津济处也。五代唐长兴三年，孟知祥败董璋于鸡踪桥，追至五侯津，即此。

　　房公湖在州治南。唐房所凿，亦谓之西湖。凡数百亩，称为佳胜。宋熙宁间，奏垦为田。今废塞。又涌泉，在州东三十五里。周广三百余丈，有灌溉之利。○绵江堰，在州东。《志》云：州境有西水、龙井、天生、粟米、坤江等六十七堰。

　　○三水关州东十里。关下有渡，即绵水渡口也。亦曰三水关。渡有巡司戍守。○白杨林镇，在州东。后唐长兴三年，董璋谋袭孟知祥，入西川境，破白杨林镇，即此。又广汉驿，今在州治东。

　　雁桥州治北一里。亦曰金雁桥，以跨雁水上也。后汉建安十八年，刘璋将张任自绵竹退守雒城，刘备进军围之。任勒兵出战于雁桥，败死。后唐同光四年，李绍琛叛，据汉州，州无城堑，树木为栅。唐将任圜击之，绍琛出战于金雁桥，败奔绵竹，圜追擒之。即此桥也。

　　什邡县州西二十里。东南至新都县五十里。汉县，属广汉郡。高祖封雍齿为侯邑。后汉仍属广汉郡。晋属新都郡。宋、齐仍属广汉郡。后周改方亭县，寻废入雒县。唐武德二年，复置什邡县，属益州，寻属汉州。宋因之。今城周三里有奇，编户四里。

　　○南阳城县西二十三里。李膺《记》云：李雄之乱蜀，遣李寿掠汉中，五千余家寓于此。蜀平后，尝置南阳郡。沈约《宋志》：南阳县属北阴平郡。本南阳民流寓立。齐梁因之。西魏废。○雍齿城，在县城南，相传齿所邑也。《括地志》曰：县旧治雍齿城。今于城北四十步立县，今城南有雍齿山。

　　○章山县西北六十里。一名洛通山，雒水出于此。又名章洛山，亦曰杨村山。上有风、火二洞。《志》云：县北六十里，有高境关，关外即章洛山也。○大蓬山，在县西五十二里。高崖矗天，瀑布飞泻。《志》云：山高逾百里，六月积雪不消。或谓之蓥华山。其相接者，又有龙居山。悬瀑飞桥，岩壑甚胜。又有宝连山，在龙居、章山之间，脉皆相接。

　　○雒水在县北。自章山内合五溪而出，至高境关前，流益盛，分为十支，总名曰雒江。又东南流入汉州界。○石亭水，在县北三十五里。亦出章山中，流入汉州界。

　　濯缨泉县北三十里。唐任愿云：什邡之西，行十许里，有古佛寺，曰南阳。宋大明中所建。寺之左有泉，汇为陂。浮于方亭，达于雒。源流百许里，溉田数十万顷。虽大旱，民不告病，即濯缨泉也。○青竹堰，在县境。《志》云：县有上下雒口、跑马、杨村等堰，凡二十处，皆引雒水以溉田。

　　绵竹县州西北八十五里。汉县，属广汉郡。地宜竹，因名。后汉仍曰绵竹县。晋属新都郡。宋属南阴平郡。齐梁因之。西魏时，改置阳泉县，属晋熙郡。隋开皇初，郡废，县属益州。十八年，改县曰孝水。大业二年，又改曰绵竹县。唐属汉州。宋因之。元至元十三年，并入州，寻复置。今城周不及四里，编户七里。

　　○阳泉废县在县北。三国汉分绵竹，立阳泉县，属广汉郡。晋废，后复置。刘宋亦属广汉郡。元嘉九年，流民许穆之伪称司马飞龙作乱，州兵击斩之。既而五城人赵广等复作乱，诈言飞龙在阳泉山中，聚众向广汉，攻陷涪城。又率众诣阳泉，诈迎飞龙，因推道人程道养为蜀王。是也。萧齐仍属广汉郡。梁因之。西魏徙今治，属晋熙郡。隋改曰绵竹。唐因之。光启三年，王建攻西川帅陈敬，败汉州刺史张顼于绵竹，遂拔汉州。即今县也。○南武都废县，在县西北。或云，梁置，西魏因之，属晋熙郡。后周并苌杨、南武都二县为晋熙县。后又废晋熙入阳泉县。今县有武都山，南武都盖以山名。

　　○紫岩山县西北三十里。绵水出于此。《志》云：紫岩山极高大，亦谓之绵竹山。相接者曰武都山。《蜀记》：武都山精化为女子，为蜀王开明妃，谓此山也。山之别岭为鹿堂山，上有神泉。

　　小蓬山县北四十五里。与什邡县大蓬山相匹。峰峦奇胜，比于蓬岛，因名。又县北二十里有龙角山，县北十里有秦中山，皆与紫岩冈阜相属。○康除山，在县东四十里。上有石洞三，甚幽邃，县境之胜也。

　　○绵水在县北。自紫岩山流出，谓之绵堰口。经康除山下，又东入德阳县境，而达汉州界。○石亭水，在县东南。自什邡县流径县境，而入汉州界。晋永康二年，赵据蜀叛，李特、李流军绵竹。使其党费远等督兵断北道，屯绵竹之石亭。特等袭击远，大败之，遂攻成都。是也。

　　三溪河在县东北。源出紫岩山下，亦名射水河。下流入绵州罗江县界。又县西北有马尾河，流入射水河。○军屯堰，在县境。又有黄土、马坝、火烧、叠溪、马头等堰，共十六处。

　　○赤祖镇在县东北。晋太安二年，李特据少城，益州刺史罗尚袭斩之。李荡等收余众，还保赤祖。胡氏曰，赤祖地，在绵竹东。又石碑镇，在县北。唐元和初，刘辟以西川叛。诏高崇文讨之，山南西道严砺遣其将严秦共讨辟，破辟众于绵竹。石碑谷即石碑镇也。○马尾河堡，在县西北，以马尾河而名。其南为龙蟒槽堡，俱接安县界。

　　德阳县州东北六十里。东至绵州罗江县九十里。汉绵竹县地，晋因之。隋为雒县地。唐武德三年，析置德阳县，属益州。垂拱中，改属汉州。元和初，高崇文破刘辟于德阳，进拔汉州。光启三年，王建攻陈敬，败之于德阳，即此。宋仍为德阳县。元至元八年，升为德州。十三年，复为县，隶成都路。十八年，还属汉州。今城周不及六里，编户七里。

　　○绵竹城县北三十五里。汉县治此。更始二年，遣李宝等徇蜀，公孙述遣其弟恢逆击于绵竹，大破走之。述因自立为蜀王。后汉中平五年，益州贼马相等起兵绵竹，残掠巴郡、犍为、广汉三郡，州从事贾龙讨破之。刘焉因徙州治绵竹。兴平初，州复迁治成都。建安十八年，先主规取成都，进屯涪。刘璋遣其将刘等拒之，皆败保绵竹，寻降于先主。三国汉炎兴初，邓艾入蜀，后主使诸葛瞻拒之，瞻止屯涪，为艾所败，退住绵竹。晋永康元年，巴氐李特等屯绵竹，攻赵于成都。宁康二年，时苻秦取益州，州人张育等起兵拒秦。秦将邓羌击斩育于绵竹。梁天监十三年，魏复谋取蜀，分遣其将奚康生出绵竹，皆此城也。西魏县废。隋改阳泉为孝水，又为绵竹，即今绵竹县云。杜佑曰：德阳县有古京观，即邓艾破诸葛瞻处。

　　苌杨城在县西北。东晋末，分绵竹地置苌杨县，属晋熙郡。沈约曰：晋末以阴平民流入益州者，侨置南阴平郡及阴平县，寄治苌杨。是也。宋元嘉中，流民许穆之作乱，攻杀巴兴令，逐阴平太守，即此。齐梁亦为苌阳县。后周并入晋熙县。巴兴今见潼川州蓬溪县。又南阴平废县，在县西南。或云，西魏废南阴平郡，改置南阴平县。隋废入雒县。○晋熙废县，在县西。沈约曰，东晋安帝以秦州流民置晋熙县，并置晋熙郡治焉。后因之。后周改置晋熙县，寻又废晋熙入阳泉。隋初，郡废。阳泉，见上绵竹县。

　　○鹿头山县北三十余里。《寰宇记》：山自绵州罗江县来，迤逦入县界。相传昔有张鹿头者于此造关，因名。今山有鹿头关。又龟胜山，在县北二十里。唐元和初，高崇文讨刘辟，攻鹿头关，于此对垒。有神龟现牙旗下，及战大胜，因名。一名万胜堆。俱详见重险鹿头关。○浮中山，亦在县北三十里。山有岩壑之胜，游览者多至此。一名迎春冈。

　　○绵阳河县治东一里，即绵水也。自绵竹县流入境，绕流而南，至汉州，会于石亭河。○石亭水，在县西南。自什邡县流经绵竹县界，与县接境，即晋永康中李特破赵党费远处。

　　孝泉在县西北四十里姜诗镇。东汉姜诗孝感跃鲤，即此泉也。宋治平中，诏名曰孝感泉，镇亦曰孝泉镇。其泉至今不绝，资以灌溉。《志》云：县境有安乐、黄胶、柳梢、石板、龙泉河等二十三堰，皆引水灌田。

　　○鹿头关在县北鹿头山上。旧为戍守要地，乃蜀境之内险也，详见重险鹿头关。

　　绵州府东北三百六十里。东北至保宁府剑州二百九十四里，南至潼川州百三十里，西南至汉州二百四十里，西北至龙安府三百五十里。

　　秦蜀郡地。汉属广汉郡。后汉因之。蜀汉属梓潼郡。晋为梓潼、巴西二郡。宋因之。齐、梁皆为梓潼郡。梁末，为巴西郡，兼置潼州。西魏因之。隋开皇初，郡废。五年，改州曰绵州。大业初，又改为金山郡。唐武德初，又为绵州。天宝初，曰巴西郡。乾元初，复曰绵州。宋因之亦曰巴西郡。元仍曰绵州，隶成都路。至元二十年，属潼川路，以州治巴西县省入。明复改今属编户六里，领县二。今仍曰绵州。

