<!-- { "loadSidebar": true } -->
　　○洛水县西南五十里。自州境流入。唐开元十五年，洛水溢入城，平地丈余，死者无算，是也。又南入中部县境。

　　仙宫河在县南。下流入洛。《志》云：县东北有开抚川河，西北有厢西河，俱繇宜川县界来，注于洛。又县南百二十里有聿津河，自同州韩城县界来，西流入洛。

　　中部县州南百四十里。西至州三百二十里，东南至同州二百七十里。汉左冯翊翟道县地。姚秦置中部县、后魏置中部郡于此。隋初，改为内部郡。开皇三年，郡废，改县为内部县，属敷州。唐武德二年，置坊州，治中部县。《志》云：后周天和七年，唐世祖作牧州，于州界内置马坊。武德二年，因置坊州于此，复改为中部县。天宝初，改为中部郡。乾元初，复故。又坊节度初治此。宋亦曰坊州。金因之。元废州，以县属州。今城周四里，编户二十四里。

　　○翟道城县西北四十里，汉县治此。后汉省。后魏置狄道县，属中部郡。后周废。又直路城，在县西北二百里。汉县，属北地郡。后汉废。

　　杏城在县东南百十里。相传汉将韩胡尝于此伐杏木为栅，以拒北狄。晋因之，置杏城镇。升平初，姚襄将图关中，自北屈进屯杏城。又兴宁三年，匈奴右贤王曹寇秦杏城。秦主坚自将击破之，因北巡朔方，抚诸胡。苻生之弟幼，遂帅杏城之众，乘虚袭长安。守将李威击斩之。太元十一年，苻丕战败于襄陵，苻纂等帅其众走保杏城。十二年，为姚苌所克。十五年，故秦将魏揭飞攻后秦将姚方成于杏城，苌击杀之。义熙七年，秦姚详屯杏城，为赫连勃勃所逼，南奔大苏。勃勃遣将追斩之。秦王兴遣姚显迎详、弗及，遂屯杏城。十一年，勃勃攻杏城，拔之。后魏太平真君六年，卢水胡盖吴聚众反于杏城。明年，魏将乙拔等讨斩之。太和十五年，置东秦州于杏城。寻改为北华州，领中部敷、城二郡。西魏亦为敷州治。隋徙州治于洛交。宋白曰：隋自杏城移州治五交城。魏收《志》澄城县有杏城，盖与澄城接境也。北屈，见山西吉州。襄陵，今山西平阳府属县。○和宁城，在故杏城东南。晋太元十二年，秦苻纂屯敷陆。秦冯翊太守兰椟帅众自频阳入和宁，与纂谋攻长安，即此城也。

　　贰城在县西北。苻秦时贰县城也。晋兴宁三年，苻坚以匈奴曹毂死，分其部落。自贰城以西，以其子玺为辂川侯，贰城以东，以其子寅为力川侯。隆安初，鲜卑薛勃据贰城以叛，姚兴自将击平之。义熙五年，姚兴击夏王勃勃至贰城，为勃勃所败。六年，勃勃南略安定，徙其民于贰城，既而秦复取之。十年，妖贼李弘等屯于贰城，兴自将击平之。宋元嘉四年，魏将娥清等攻夏，拔其贰城，是也。胡氏曰：贰县城，当在杏城西北、平凉东南。又县有石保、长城二废县，皆后魏置，属中部郡。后周废。

　　○桥山在县治北。亦曰子午山，亦曰子午岭。自庆阳府境，绵亘于延安西境，其南麓跨于县界。《志》云：沮水至县北，穿山而过，因以桥名。相传黄帝葬衣冠于此。汉武巡行朔方，还祭黄帝于桥山。王莽更名上陵也。详见前名山桥山。○凤凰山，在县西一里。亦即桥山之支阜矣。

　　石堂山在县西北。一名翟道山。《周穆王传》：天子命驾八骏之驷，造父为御，南征朔野，径绝翟道，升于太行。即此。《水经注》：浅石川出翟道山，与泥谷水及南北二香水合流，入沮水。

　　○洛水县东北三十五里。自州界来，又南合于沮水，流入宜君县境。《志》云：县东十里有古川口，即沮洛交会处也。亦曰龙首川。○沮水，在县西。《志》云：子午岭，在县西二百里。沮水出其下，东南流，入于洛。《水经注》：沮水自直路县东南，径ㄡ石山，又东南流历檀台山，俗谓之檀台水；屈而夹山西流，又西南径宜君川，世谓之宜君水也。又县西北七里，有谷河水及子午水，流至葛家川，与沮水合，亦谓之三河。

　　上善泉县东北七里。《唐志》：坊州州郭无水。开成二年，刺史张怡架水入城，以纾远汲。四年，刺史崔骈复修之，民获其利。

　　○彭沛堡在县西北。彭沛，苻秦时卢水胡也，立堡于贰县，附于苻登。晋太元十二年，为姚苌所败，奔杏城。此其故堡云。○大苏堡，在县南，姚秦时戍守处也。晋义熙七年，赫连勃勃逼秦将姚详于杏城，详南奔大苏。即此。《通志》今县治北有翟道驿。

　　宜君县州南二百十里。东南至同官县九十里。本汉左冯翊礻殳礻羽县地，有宜君川。苻秦时，因置宜君护军。后魏太平真君七年，改置宜君县，属北地郡。寻置宜君郡。隋初废郡，以县属京兆。义宁二年，置宜州。唐武德五年，临幸焉。贞观十七年，州县俱废。二十五年，复置县，属雍州。永徽二年，复废入华原县。龙朔三年，又置，属坊州。中和二年，黄巢据长安。其党尚让攻官军于宜君寨，不克。宋亦曰宜君县。元废坊州，以县属州。今城周五里有奇，编户三十八里。

　　○升平废县县西北三十五里。唐天宝十二载，分宜君县置，属中部郡。朱梁开平三年，岐王李茂贞遣梁降将刘知俊攻灵州，梁遣唐怀贞攻静难军。知俊还救，怀贞引还，至升平。知俊伏兵山口，怀贞至，大败于此。宋初，仍属坊州。熙宁初，省为镇。地产矾，旧尝置矾场。

　　○玉华山县西南四十里。唐太宗建玉华宫，以此山名。宋雍熙初，于此山获一角兽，时以为麟。金于此置玉华镇。○香山，在县西北十里。又县治西有龟山。《志》云：县无城，因龟山之势，筑削为城，周五里余。是也。

　　太子山县东南四十里。世传秦扶苏筑长城时所憩。又东南五十里曰秦山。相传秦王世民畋猎处。又县西有驻銮崖，亦唐太宗驻跸处也。玉华川水出于此。

　　凤凰谷县西南五十里。尝有五色雀现于此。谷中有地九顷。贞观二十一年，以翠微宫险隘，不能容百官，乃更筑玉华宫于宜君之凤凰谷。二十二年，幸玉华宫。永徽二年，废为玉华寺。○兰芝谷，在县西五十里。又县东有大石盘谷。又清水谷，在县南，近同官县界。《隋志》宜君县有清水谷，是也。唐武德四年，校猎于此。

　　○洛水县东北八十里。自中部县流入，又南流，入同州白水县界，亦谓之宜君水。《水经注》：宜君水又得黄水口，东南流，径礻殳礻羽故城西。盖洛水自白水县西北境流入耀州境也。黄水，见州淳化县。

　　慈乌水县西四十里。源出子午岭，流经兰芝谷。又石盘水，在县东五十里，流经大石盘谷。又县东北有雷声沟水，西南有姚曲川水，俱流注于洛水。

　　○玉华宫在凤凰谷。《唐志》：县有仁智宫，武德七年，尝避暑于此。盖玉华宫因仁智宫而增筑也。《通志》：县治东北有云阳驿。

　　绥德州府东北三百六十里。北至榆林镇三百里，东至山西永宁州二百五十里，西至宁夏后卫五百七十里。

　　春秋时白狄地。战国时，属魏，后属秦，置上郡于此亦谓之上地。汉初，属翟国，后亦为上郡。后汉因之。晋废。后魏亦曰上郡。西魏置绥州，兼置安宁郡。隋初，郡废。炀帝初，改为上州，寻废州，置雕阴郡取汉雕阴县地为名。唐复为绥州。天宝初，亦曰上郡。乾元初，复故。宋初，仍曰绥州，寻殁于西夏太平兴国七年，李继捧以绥州来降，其弟继迁复叛。至道初，据有夏、绥、银、宥、静五州。熙宁二年收复，废州为城，隶延州。元符二年，改为绥德军。金曰绥德州。元因之。明亦曰绥德州编户十里，领县一。今仍为绥德州。

　　州控扼高深，形势雄胜，为延之门户。自秦置上郡，而边陲之患始远。汉因其制，以斥逐匈奴，关辅日以完固。后汉虞诩所云，安定、北地、上郡，山川险隘，沃野千里，土宜蓄牧者也。隋、唐以来，皆为藩卫重地。宋种谔复绥州，渐规横山以西，功虽不成，而寇患益少。盖横山，朔方大碛也今延绥边有山崖高峻，连延千里，即横山也。余子俊铲山为墙，即横山故址。或以为桥山北麓云。沈括言：尽城横山，瞰平夏，则彼不得绝碛为寇。种谔亦言：横山延袤千里，多马宜稼，人物劲悍，善战，且有监铁之利，夏人恃以为生。其城垒皆控险，足以守御。今兴功当自银州始，其次迁宥州，其次修夏州。三郡鼎峙，则横山之地已囊括其中。又其次修盐州，则横山强兵战马山泽之利，尽归中国。其势居高，俯视兴、灵，可以直覆其巢穴。会徐禧上言：城银州不如城永乐。从之。而禧为夏人所败。明自北人入套，州遂为极冲。成化中，余子俊改筑榆林卫，与州相为唇齿。嘉靖间，抚臣张子立言：绥德为石隰噤喉、延绥门户，崇墉巨障，雄列其间，实山陕险厄之地。自榆林之备增，而绥德之防撤，近时边患，数自米脂乘虚入犯绥德，宜急为防维之计。从之。于是边患稍息。

　　○龙泉废县即州治。本汉肤施县地。西魏置上县，为安宁郡治。隋大业初，为雕阴郡治。《唐志》：隋郡治上县。武德三年，于延州丰林县置绥州。六年，又移州治延川县。七年，移魏平县。贞观二年，平梁师都，移州治上县。天宝元年，改为龙泉县。《通典》：贞观初，筑州城，周四里有奇，四面皆因石崖，甚险固。是也。宋为夏人所据，县遂废。咸平四年，复筑绥州城。既而没于夏。治平四年，种谔复袭取之，遂城其地。熙宁二年，赐名绥德城。元丰七年，范纯粹言，绥德城当寇冲，请立为军。从之。金元时皆为州治。今城周八里有奇，门四。

　　安宁城在县东南。西魏置安宁县，属安宁郡。又有安人县，亦西魏置，属安宁郡。隋初，郡废，改安人县曰吉万。大业初，与安宁县俱废入上县。又良乡城，在州东。后周置，隋废。○绥德废县，在州南。西魏大统十二年，以上郡南界丘尼谷置县，属绥州。隋因之。义宁初，废。唐武德二年，复置。六年，又分置云州，领信义、淳义二县，兼置龙州，领风乡、义梁二县。贞观二年，二州及县俱废入绥德。唐末，县废。金亦置绥德县。元省入州。

　　延福城在州东北。西魏置延陵县。隋开皇中，改曰延福。《通典》：县城三面因崖，甚险。《唐志》：武德六年，置北吉州，领归义、洛阳二县。又置罗州，领石罗、开善、万福三县。又置匡州，领安定、源泉二县。是年，梁师都以突厥寇匡州，即其地也。贞观二年，三州及县俱废入延福。宋初县废。

