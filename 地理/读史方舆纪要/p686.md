<!-- { "loadSidebar": true } -->
　　浙江之源有三：一曰新安江，或谓之徽港《班志》谓之浙江水。源出徽州府西北百二十里之黟山今名黄山。经府南东流，至竹节矶而入严州府淳安县界。经县南，东流六十里，而遂安县境之水流合焉。又东九十里而经府城南，东阳江流合焉。此浙江西出之源也。一曰东阳江，或谓之婺港《水经》谓之吴宁溪。源出金华府东阳县东南百三十里之大盆山。经县南境而为画溪，西入义乌县界而为乌伤溪，至府城东，合于南溪。又西流，至兰溪县西南六里，而信安江流合焉。此浙江东南别出之源也。一曰信安江，或谓之衢港亦曰水。源出衢州府开化县东北六十里之百际岭。经县城东，谓之金溪。又东南入常山县境而为金川，至县城东，则江山县丈溪之水流合焉。又东南经府城北，而江山县南、仙霞岭北诸溪谷之水皆流合焉。又至府城东下五里，而定阳溪流合焉。又东北经龙海县北四里，而为盈川溪，亦曰溪。又东北经汤溪县北境，又东北经金华府兰县城西，而与东阳江合流。此浙江西南别出之源也。二江既合，东北流百余里，至严州府城东南二里，而与新安江会。三源同流，东过桐庐县，或谓之桐江。又东北入杭州府富阳县界，而为富春江。经县城南，又东经府城南，而谓之钱塘江。东北流，入海宁县界。南岸则为绍兴府萧山县界旧《志》：浙江在临安府钱塘县治南十二里，越州萧山县治西二十五里。夹岸有山，南曰龛，北曰赭。二山相对，谓之海门。又东则钱清、曹娥之水，并汇于绍兴府北，而为三江海口。此浙江源流之大略也。亦曰浙河。《山海经》曰：禹治水至于浙河。庄翼云：浙河之水，涛山浪屋，雷击霆砰，有吞天浴日之势。亦曰渐江。《水经》：渐江水出三天子都溪。《地理志》：渐江水出黟县南蛮中，亦曰罗刹江。《志》云：取风涛险恶之意，然而浙江之名尚矣。《吴越春秋》：越王至浙江之上，望见大越山川重秀，天地再清。《史记》：楚威王杀越王无强，尽取故吴地至浙江。又秦始皇至钱唐，临浙江。水波恶，乃西百二十里，从峡中渡。后汉建安初，孙策引兵渡浙江，取会稽。晋咸和三年，会稽内史王舒等起兵讨苏峻之乱，使庾冰将兵西渡浙江。隆安三年，孙恩据会稽，刘牢之等讨之，进临浙江，恩闻之曰：我割浙江以东，不失作勾践。牢之既济，恩遂走入海岛。隋开皇十年，越州高智慧等作乱，杨素击之。智慧据浙江东岸为营，周亘百余里，船舰被江，别将来护儿以奇兵潜渡，遂破之。东南有事，未有不以浙江为襟要者。卢肇云：浙者，折也，取潮水出南屈折倒流也。燕肃云：浙江上游受婺、衢、歙三港之水，水出两山问，盘回百折，过萧山入海。龛、赭两山之间，岸狭势逼，涌而为涛。祝穆云：浙江之口，山居江中，潮水投山，十折而曲，故名浙江。海潮之盛，莫过于浙江，以其去海至近，而江流不足以敌之耳昔因海潮著为图论者，不下数十家。大略卯酉之月，为阴阳之交。气以交而盛，故潮独大于余月。朔望之后，为阴阳之变。气以变而盛，故潮独大于余日。小则水渐涨，不过数尺，大则涌涛高数丈。每岁八月十八日，为观涛之候。《舆程记》：近志谓潮以曲折而大，又云因海门二山阻其怒而大，皆非也。浙江自婺源浙岭发源，山岭高峻，缘山取道，凡十八曲折而上，故因以为名。夫折当缓，阻亦当缓。潮之大，以浙江三百里即黄公洋。洋广三百里，始至大海，纳以巨泽，潮势因之而盛也。卢肇《海潮赋》：所谓夹群山而远入，以巨泽灌其喉者也。自东汉以浙江之东皆为会稽，浙江之西皆为吴郡。两浙之名，实起于此。《唐六典》：江南道大川，曰浙江。上承三州之水，又历杭、睦、越三州而入于海。自古至今，常有漂溢之患唐宋诸《志》所载：浙东西诸郡水患，皆浙江漂溢也。

　　浦阳江、

　　浦阳江，源出金华府浦江县西六十里深袅山。谢惠连云：朝发浦阳，暮宿浙江湄。言相近也《说文》：水北曰。又水相入为。此指江边之地而言。或云浦阳江亦名浦阳，误矣。《水经注》：浦阳江导源乌伤浦江县亦古乌伤地，东连诸暨，与泄溪合。今江水经浦江县南，东流入绍兴府诸暨县界。自源徂流，凡百二十里，始通舟楫。经县南，折而北流，县境诸水皆流入焉。北经山阴县南，分为二支。一西北经萧山县东南三十里之临浦，又北折而东，经府西五十里之钱清镇，名钱清江。又东入于海，是钱清江即浦阳江也亦名西小江。今江口为潮沙所遏，其内则为运河。亦与钱塘江相隔。一自山阴县东南，分为小舜江今名东小江。又东与嵊县剡溪之下流合，经府东九十二里之曹娥庙，而为曹娥江。又北至上虞县西北五里之龙山下而西北折，以入于海，是曹娥江亦浦阳江分流所汇也。《禹贡》云：三江既入。韦昭以为三江者，松江、钱塘江、浦阳江。浦阳之水微矣，而亦称江者，以其入于海云。

　　苕溪、

　　苕溪，有二源。一出天目山之阳，经杭州府临安县西，绕县南而东谓之南溪，入余杭县界。又东流，经余杭县治南。又东流二十七里，入钱塘县界。自源徂流，凡百八十里，始通舟樨潘氏曰：苕溪支流，大抵自余杭县西南二里之南湖，溢入于钱塘之西溪，入杭州府北十里之北关河，以济漕渠。又东北入湖州府德清县境，经县城东南谓之余不溪。武康县境前溪诸水皆流合焉，又北经府城，南合诸溪之水谓之溪，汇为城濠，此苕溪之东派也。其一源出天目山之阴，经孝丰县东南。又北流，经安吉州西，折而东，经长兴县南境县境荆溪诸水皆流合焉，至府城西，亦谓之苕溪。此苕溪之西派也。两溪汇流，由小梅、大钱、二湖口小梅湖在府北十八里，大钱湖在府东北三十八里，以入于太湖又苕溪，经湖州府城下，分流为运河，经府东七十里之浔溪，达于苏州府吴江县南四十里之鹰ㄕ湖，而与杭、嘉二郡之运河合。唐天授二年，敕钱塘、於潜、余杭、临安四县租税，皆取道于苕溪，公私便之。然今自余杭以上，涨涸不时，未可方舟而济矣。潘季驯曰：浙西运河，大都发源于天目，盖以苕溪为之委输也。

　　太湖、

　　太湖，在湖州府北二十八里。详见南直大川。

　　运河、

　　运河，即江南河也。隋大业中，将东巡会稽，乃发民开江南河，自京口至余杭八百余里。后代因而修之，以为转输之道。宋孝宗淳熙八年，浚行在至镇江运河，时都临安，尤以漕渠为先务也《宋志》：运河自临安北郭务至镇江江口闸，六百四十一里。淳熙十一年，臣僚言运河自北关至秀州杉青，各有闸堰水。惟沿河上塘有小堰数处，积久低陷，无以防遏水势。兼沿河下岸，径港极多，其水入长水塘、海盐塘、华亭塘，由六里堰下私港散漫，悉入江湖。以私港深，运河浅也。若修治上塘小堰及修固运河下岸一带径港，自无走泄之患矣。今运河由杭州府之武林驿，又北历湖州府德清县东三十里旧湖州运道由德清而东，以合于运河，凡百二十里而达嘉兴府崇德县。又东北历桐乡县北八里，凡八十里而经府城西，绕城而北南直松江府之运，由嘉善县以达于府城北之运河。又六十里而接南直苏州府吴江县之运河，此两浙之运道也。

　　海。

