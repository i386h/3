<!-- { "loadSidebar": true } -->
　　○寻阳城府西十五里。此隋时之寻阳也。汉寻阳县在县北，属庐江郡。三国吴属蕲春郡。晋太康元年，省蕲春郡，以寻阳属武昌郡。明年，还属庐江郡。永兴初，始属寻阳郡。《浔阳记》：今蕲州界古兰池城，亦谓之浔水城，即汉寻阳县也。《班志》注：《禹贡》九江在寻阳县南，皆东合大江。汉武南巡，自寻阳浮江，射蛟江中。后汉永嘉初，庐江贼攻寻阳。建安十四年，孙权以吕蒙领寻阳令。三国吴建兴二年，诸葛恪图起田于寻阳。皆此。《志》云：寻阳，后汉时为豫章、庐江二郡界。三国时，寻阳为督护要津。《庐山记》：寻阳县在大江北，寻水之阳也。晋永嘉末，琅邪王睿使周镇荆州，屯浔水城，为贼杜所困。武昌太守陶侃遣兵救之，出浔水，投王敦于豫章，是时浔阳犹在江北。咸和以后，始移于江南。杜佑曰：温峤所移也。王氏曰：惠帝永兴初，分庐江、武昌立寻阳郡，治豫章之柴桑，而寻阳之名乱。成帝咸和中，移江州治寻阳，而江南之寻阳著，江北之寻阳益晦。寻遂废汉寻阳县入柴桑县。自是以后，皆以寻阳郡治之柴桑城为寻阳。义熙八年，孟怀玉筑寻阳城，亦曰怀玉城，亦即柴桑城也。宋、齐皆因之。梁又分置汝南县。隋废柴桑，始改置寻阳县于此。后因水患，又移州县于今治。或云隋寻阳县在郭外，以水患移县入郡城为附郭，非也。唐亦为浔阳县，江州治焉。郡城，盖隋唐间筑。长庆中，因故址修筑。宋、元时，皆因旧城营缮。至正十九年，陈友谅都此，增筑城垣。二十一年，明师攻克之。二十三年，复为友谅所陷，城益倾坏。明洪武二十二年，筑城于城东北隅，凿濠为固，余则列栅临江，或凭濠，或树栅而已。永乐十年，始周砌砖城。宣德中增修。成化四年、二十年，俱经修葺。弘治三年，复营治。正德六年，又增修之。十四年，为逆濠所陷，城多残毁，事平修复。嘉靖三年，圮于淫潦。旋营葺如故。七年以后，屡经修治。有门五，后增为七，城周十二里有奇。

　　柴桑城府南九十里。汉县，属豫章郡。后汉因之。建安十三年，曹操自江陵将顺江东下，孔明见孙权于柴桑。孙吴以县属武昌郡。赤乌五年，诸葛恪屯于此。太元元年，陆抗屯焉。晋永兴初，为寻阳郡治。元兴二年，桓温篡位，迁帝于寻阳，即柴桑也。宋升明初，沈攸之举兵江陵，时江州治寻阳。萧赜以寻阳城不足固，表请镇湓口，留别将戍寻阳。齐永元三年，萧衍克郢城，进向江州，命邓元起引兵先下杨公，则径掩柴桑。梁仍为柴桑县。隋平陈，郡县俱废，改置寻阳县。唐武德五年，于旧城置楚城县。贞观八年，省入寻阳，置楚城驿于此。

　　湓口城府西一里。自昔为戍守处。宋升明元年，沈攸之举兵江陵，萧赜自郢州还至寻阳，欲留镇之。或以湓口城小难固，周山图曰：今据中流为四方势援，不可以城小难之，苟众心齐一，江山皆城隍也。赜遂镇湓口。齐隆昌初，萧鸾弑昭业，立昭文，江州刺史晋安王子懋谋讨鸾。鸾知其谋，密遣军主裴叔业等袭寻阳。子懋亦遣军守湓城。叔业扬言为郢府司马，溯流直上，至夜回袭湓城，遂下之。东昏侯末，萧衍命邓元起向寻阳，江州刺史陈伯之退保湖口，留其子虎牙守湓城。梁太清二年，侯景犯台城，江州刺史萧大心谋入援，移镇湓城。明年，景陷台城，萧范自合肥西诣江州，大心以湓城处之。既而大心与范相猜忌，范卒，众推其弟恬为主，仍屯湓城。大心寻使其党徐嗣徽夜袭湓城，不克。大宝初，侯景将任约略地至湓城，大心以江州降。二年，王僧辩克郢州，乘胜东下，遂克湓城。贼将范希荣守寻阳，弃城东走。绍泰二年，江州刺史侯不附陈霸先，霸先遣周文育击其湓城，寻降于霸先。陈永定三年，吴明彻与梁王琳相持，袭其湓城，琳败走。隋江州亦治此，既而寻阳县亦徙治焉。大业初，改曰湓城县。唐武德四年，改湓城为浔阳县，又分置湓城县于此。八年，复省入浔阳，改置湓城戍，后废。

　　半洲城府西九十里，晋所筑。咸康五年，庾亮以弟怿为梁州刺史，镇魏兴，后以魏兴险远，命怿徙屯半洲。八年，褚裒为江州刺史，镇半洲，是也。○郭默城，在府东北，晋将郭默反时所筑城也。梁大宝初，侯景将于庆自鄱阳还豫章，为梁降将侯所拒，走江州，据郭默城。梁将王僧辩乘胜下湓城，前军袭庆，走之，时景将范希荣亦弃寻阳走郭默城，既而败走。亦谓之陶公垒。《志》云：陶侃讨默，筑垒攻之，因名。

　　松滋废县在府东。沈约《志》：东晋成帝时，以江左流民寓寻阳，侨立松滋郡，遥隶扬州。安帝省为松滋县，属寻阳郡。齐废。时寻阳又有弘农县，亦晋成帝时侨立弘农郡。后改为县，属寻阳郡。宋元嘉十八年，并入松滋。又有安丰侨县，亦晋置，宋属寻阳郡，齐废。○九江废县，在府西东。晋初置县，寻省。又有巢湖城，在府东四十二里。《志》云：楚有二巢，在庐江六县，此其一也。一名南巢，俗讹为汤放桀处。

　　○庐山府南二十五里。峰、岭、岩、谷、洞、石之属，其在境内者以数十计，与南康府接界。详见前名山庐山。○天花井山，在府东南。《志》云：山虽居庐阜之末，然支散为诸冈阜，东北行，为乌稍，为丫髻。丫髻之散，其支有九，大者为凤凰、栗树、长岭诸山。长岭之支，复西逾磨刀涧，委蛇盘旋，自浔东门入，而尽于湓浦。小支则自栗树岭益西为城南石塘铺诸冈阜，而尽于孙家湖。山势踊跃轩翥，以趋于寻阳。昔尝凿断山冈，以泄其气。今东门外陇有大渠通老鹤塘者，是也。长岭，盖在府东五里，一名凤凰岭。又西二里即磨刀涧。又吴障山，在府东三十里，亦当匡山之末，一名吴章山，与南康府接界。

　　大孤山在府东南四十里彭蠡湖中，与南康府分界。四面洪涛，一峰独耸。唐顾况云：大孤山尽小孤出。盖彭泽之小孤山，与此山相望也。山形似鞋，一名鞋山。明初，陈友谅败于康郎山，欲退保鞋山，即此。○龙门山，在府西南五十里，与骆驼山相对如门，湓水出于瑞昌县之清湓山，流经两山间而入大江。《志》云：骆驼山，在府西四十里，盘据一峰，形如骆驼。又有大小石门山，亦在府西南五十里，二山对峙，两旁有石如屏障，四面相向，俗呼大小城门。

　　柴桑山府西南九十里。汉以此名县。晋陶潜家于柴桑，即此。其相近有面阳、马首、桃花尖诸山。又高良山，在府西南八十里，高耸秀拔，为诸山最。其脉为株岭山，以尖秀如木株而名。下有白鹤洞，洞门高二丈许，其深无际，四时出泉，灌田百顷。《志》云：株岭山在府西南六十里。又有义门山，在株岭、高良二山间，东去府城七十里，昔义门陈氏居其下。○七里冈，在府南五十里，横亘平旷，袤七里。又清泉洞，在府西九十里，洞深如屋，水源不竭，可灌田百余顷。

　　○浔阳江在府城北，即大江也。自湖广兴国州东流入瑞昌县，又东南流经此，东经湖口、彭泽二县北，而入江南宿松、望江二县界。《舆程记》：自府北渡大江，广二十里，有太阳庙。又四十里为黄梅县，东北百余里则宿松县矣。沈约曰：浔，本水名，在江北，南流入大江，汉因以名县，而江遂得浔阳之称。余详见前大川九江。

　　彭蠡湖府东南九十里。亦曰宫亭湖。彭蠡之下流也，又北接于浔阳江。《志》云：江水绕郡城而东，下四十里，得彭蠡水。是也。详见大川彭蠡。

　　甘棠湖在府城南。一名景星湖。唐长庆二年，刺史李渤径湖心为堤，长七百步，人不病涉；又立斗门，以蓄泄水势，因名李渤湖。又以其德方召伯，名甘棠湖。《修城志》：九江城，明初由西门至南门以东，皆边甘棠湖，无濠堑，东折而北，始引湖为濠。是也。李渤堤久废。嘉靖中增修，复圮。夏秋则苦泛滥，秋冬则病浅涸。万历四十一年，兵备副使葛寅亮筑石堤，长一里，名西城堤。又建石闸，以便蓄泄，亦曰西城闸。《志》云：府城西一里有龙开河，长百五十里，源发瑞昌县清湓乡，东流入大江。水涨则由大江逆入，溢为鹤问湖，舟楫停泊，以避江涛之险。俗传龙开此河也。鹤问湖，在府西十五里，世以陶侃葬母，异人化鹤事而名。○官湖，在府西三十里赤松乡，一名梅家湖。临大江，春夏之交，江水泛涨，茭苇丛生，不容舟楫。中产鱼，多菱芡，河泊所设其旁，因名。又有芳兰湖，在府东二十里，源出庐山涧，水东流入彭蠡湖，水涨为湖，水退为沟，岸草如兰。因名。

　　湓浦港府城西半里。源出瑞昌县清湓山，亦名盆水，流入境，又东经城下，西通龙开河，北接大江，渊深不测，昔为商旅泊舟处。俗传昔人尝洗盆于此，忽水涨有龙衔盆而去，因名。其入江处谓之湓口，自昔为戍守处。晋咸和三年，祖约以寿春叛，合于苏峻，时荆、江二州军皆东下讨峻，约遣祖涣等袭湓口，以其后，过皖，为毛宝等所败而还。五年，郭默杀江州刺史刘胤，还屯寻阳，陶侃、庾亮讨之。亮自芜湖西上，兵至湓口，默为其下所杀。隆安二年，殷仲堪举兵荆州，前锋杨期、桓玄奄至湓口，江州刺史王愉惶遽奔临川，玄遣军追获之。五年，桓玄镇江陵，遣其将皇甫敷等戍湓口。元兴三年，桓玄自建康败奔寻阳，留其党何澹之等守湓口，西还江陵，刘豫遣刘毅等攻拔之，进据寻阳。宋元嘉末，武陵王骏讨元凶劭，遣柳元景统十二将军发湓口。又荆、湘、郢三州之运，俱积于湓口。孝建初，江州臧质擅用湓口钩圻米，台符屡加简诘，渐致猜惧。湓口有城，所谓湓城也。唐亦置湓口戍。乾符四年，贼帅柳彦璋陷江州，以战舰百余固湓江为水寨，江州刺史刘秉仁击平之。一云湓浦口旧在府西十五里，恐误。今其地居民丛聚，旧流壅塞，仅余一沟，不复通江矣。

　　女儿港府东南三十五里。源出庐山，东北流二十五里，入彭蠡湖。水涨可容百余艘。因大孤在其侧，俗讹孤为姑，故有女儿之称，亦曰女儿浦。其东北曰金沙洲，洲本白沙水碛，初日照之，灿然作黄金色。明太祖征陈友谅，有术士啸风扬沙，既而风忽转，大歼敌军于洲上。

　　白水港在府西，亦曰白水浦。梁王琳破陈侯安，都于沌口，引兵下至湓城，屯于白水浦，是也。今亦曰白水湖，水溢成湖，水落为港。又小港，在府西南七里，一名官夹，滨江可以泊舟，有小江市。○濂溪港，在府南十五里，自庐山莲花峰下导流而西北，合龙开河入江，以宋儒周子尝寓此而名。

