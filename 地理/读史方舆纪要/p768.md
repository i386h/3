<!-- { "loadSidebar": true } -->
　　海，环广东南界，倚为险固，然攻守之计亦莫切于海。晋义熙七年，刘裕与卢循相持于豫章，而遣别将孙处等由海道径捣广州，倾其巢穴，循以败亡。唐乾元初，广州奏大食波斯围州城，掠仓库，焚庐舍，浮海而去。咸通二年，安南陷于南诏，诸道兵赴援，皆屯聚岭南，用润州人陈石议，自福建运米泛海至广州，军食始足。宋末，车驾自闽入越，既而蒙古将张弘范将兵由潮阳入海，追宋少帝于崖山，宋亡。明初，命廖永忠繇福州海道取广东，永忠奄至东莞，何真迎降，而广州亦下。洪武、永乐间，倭夷入犯广东，屡为所扰。嘉靖中，倭寇闽、浙，滋蔓亦及于广东。议者谓广东海防，当分三路。三路者，左为惠、潮，右为高、雷、廉，而广州为中。惠、潮二郡，皆与福建接壤，而潮尤当其冲，柘林、南澳皆要区也。由柘林而西，为大城、海门、靖海、蓬洲诸所，又西接甲子门、碣石、平海诸卫所，皆为南面之蔽。傥柘林、南澳失守，是无潮也；平海、碣石失守，是无惠也。《海防考》：惠、潮之备，以柘林为最要。柘林，乃南澳海道之门户，据三路上游，番舶自福趣广，悉由此入。其去惠、潮水寨，远几百里。水寨为惠、潮之冲，而柘林又为水寨之冲。慎固之防，不可不豫。而大城所声援差近，备尤不可或疏也。若夫中路之备，则在屯门、鸡栖、佛堂门、冷水角、老万山、虎头门等澳，而南头澳在虎头门之东，为省会门户。海寇往往窥伺于此，为阑入之途，则东莞大鹏之戍守宜切也。又西则峡门、望门、大小横琴山、零丁洋、仙女澳、九灶山、九星洋诸处，而浪白澳在香山澳之南，为番舶等候接济之所，则香山所之戍守宜切也。又西为崖门、寨门海、万斛山、洲等处，而望峒澳在崖门之西，为番舶停留避风之门户，则广海卫及新宁、海朗二所之戍守宜切也。若西路三郡，去倭岛似远，而安南、占城、暹罗、满剌诸番，风帆易达。高州之南神电卫所辖一带海澳，若莲头港、汾洲山、西家滩、广州湾，皆府之南翰也。雷州凸出海中，三面受敌，其遂溪、湛川、涠洲、乐民等四十余隘，固为门户之险，而海安、海康、黑石、清道并徐闻、锦囊诸隘，亦所以合防海澳者也。至于廉州之境，尤为全广重轻，故兵符特札于灵山，达堡增屯于卫北。海寇之警，峒獠之扰，外夷之侵，有兼忧焉。永乐七年，倭尝陷廉州矣。而琼州，又廉之外户也。五指腹心，尽为黎据，所设城邑，类皆滨海备倭之制。若白沙、石、头、文昌，与海安、海康对峙，番岛飘风突来，防御甚艰，此西路所当加意者也。又滨海诸邑，为盗贼渊薮者，如增城、东莞之茶窑、十字窑，番禺之三漕、波罗海，南海之仰船冈、茅窖，顺德之黄头涌，香山、新会之白水、分水等处，往往岁集凶徒，以小艇出没，珠禁弛则纠党盗珠，珠禁严则诱倭行劫，此又当诘奸禁宄，以消其萌矣《海道考》：广州舶船往诸番，出虎头门，始入大洋，分东西二路，东洋差近，西洋差远。宋于中路置巡海水师营垒，今为东莞县南头城。东南海路二百里，至屯门山，水皆浅，日可行五十里。乃顺帆风西行，一日至九州石，又南二日至象石。若用东风西南行，七日至九乳螺洲，又西南行，三日至占不劳山，西去占城二百里。又南二日至陵山，其山峻而方，有泉下绕如带，即占城地也。陆行至宾童国一月程，东去麻逸国二日程。水行一日至东西竺昆仑洋，又一日行至古苴国，其王号苴屈，即真腊也。又半日行至奔沱浪洲，即丹眉流国。又二日至军突弄山，又五日至海硖，南北百里，北岸则罗越国，即暹罗也；南岸则佛逝国，占城属国也。又东水行四五日至诃陵国，今瓜哇也，为南海中最大洲。又西出硖三日至葛葛僧祗国，即佛逝西北隅之别岛。国人多钞暴，乘舶者多畏之，疑即昔之婆利国，今佛朗机也。其北岸则阿罗国，一名阿罗陀，今满剌加也。阿罗西则阿谷罗国，一名阿罗单。又从葛葛僧祗四五日行至婆露国，一名阿鲁。又六日行至婆那国，一名须文达那，即今苏门答剌国也。又西至伽蓝洲，一名翠蓝屿。又北四日行至师子国，其地在西洋之西北岸，距南天竺大岸百里。自伽蓝洲行二十日至榜葛剌国，即西天竺也，一曰西印度。海口有察地冈，番商于此抽分云。天竺之西千五百里曰注辇国。宋大中祥符八年，其贡使言：从本国舟行七十七日，历舟阝勿丹山、娑里西兰山，至古罗国。又行七十一日，历加八山、占不劳山、舟宝龙山，至三佛齐国。又行十八日，渡蛮山水口，历天竺山，至宾头狼山之西王母冢，距舟所将百里。又行二十日，度羊山、九畏山，至广州之琵琶洲。离本国凡千一百五十日云。又雷州，控入海水路，从州东至海三十里，渡海抵化州、吴川县之洲，入广州，通闽浙；从州南陆行一百七十四里，至递角场抵海，南泛海一程，可至琼州；从州西陆行一百五十里泛海，水路至安南诸番国。又琼州，东至海一百二十里，直通大洋，故诸番舶，虽东洋、琉球等国，被风漂，多至琼州也。

　　其重险则有梅关。

　　梅关，在南雄府北六十里大庾岭上，东北去江西南安府二十五里，雄杰险固，为南北之噤要，亦谓之横浦关。自秦戍五岭，汉武遣军下横浦关，常为天下必争之处。有驿路在石壁间，相传唐开元中张九龄所凿。宋嘉中，复修广之。旧时岭上多梅，故庾岭亦曰梅岭，关曰梅关。今梅废而关名如故，有官军戍守。详见江西重险大庾岭。

　　【按】广东之地，介于岭海间。北负雄、韶，足以临吴、楚；东肩潮、惠，可以制瓯、闽；西固高、廉，扼交、邕之噤吭；南环琼岛，控黎夷之门户。而广州一郡，屹为中枢，山川绵邈，环拱千里，足为都会矣。肇庆接壤梧州，指臂相倚，溪峒犭犭童藉以控制。若四郊多事，鼓棹西江，不过六七百里而径达番禺，此上游之险也。连州北通郴、永，可以直走湖南，且西与平乐之贺县连界，由此纵横南北，似为径易。虽南雄密迩大庾，由岭南下，可以捷走韶州，然由连指韶，潘美之师实夺刘之魄。兵固无常势矣。潮州东接漳州，海寇窥伺，必假途于此，而柘林寨其首冲也。廉、钦及高、雷二郡，与粤西皆犬牙相错，肘腋之防，不惟一族，不特为交趾障蔽也。利害之机，安危之系，有近而不察，忽不及防者。特筹粤东，而仅斤斤于番舶之恣扰，矿冶之奸顽抑末矣。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百一 

卷一百一
　　◎广东二

　　◇广州府东至惠州府三百六十里，南至海百里，西至肇庆府二百三十里，北至韶州府七百二十里。自府治至江南江宁府四千三百九十里，至京师七千八百三十五里。

　　《禹贡》扬州南境。春秋时为扬越地裴渊《广州记》：六国时广州属楚。秦置南海郡，后赵陀据其地《图经》云，尉陀僭据，改南海为南武，自称南武王，谬。汉元鼎六年，讨平之，仍为南海郡。后汉建安中，尝徙交州治此。三国吴始于此置广州交广析置。详见前。晋、宋以后因之，并治南海郡。梁置广州都督府。陈因之。隋平陈，废南海郡，置广州总管府《志》云：初治始兴，开皇二十年还治南海。仁寿初，改为番州避太子广讳也。大业初，复曰南海郡。唐武德四年，平萧铣，仍置广州初为总管府，七年改都督府。开元二十三年，置经略军于城内，又以广州刺史兼五府经略使。天宝初，仍曰南海郡。乾元初复故乾宁二年，兼置清海军节度使。天复初，属于刘隐。五代梁贞明三年，刘岩僭号，改为兴王府。宋开宝四年，平南汉，仍曰广州亦曰南海郡清海军节度。祥兴元年升为祥兴府，既又改为翔龙府。元为广州路。明初改广州府，领州一、县十五。今因之。

　　府连山北峙，巨海东环，所谓包山带海，险阻之地也。封域绵邈，田壤沃饶，五岭以南，此为都会。秦末，任嚣谓赵陀曰：番禺负山险，阻南海，东西数千里，可以立国。陀因此霸有南越也。晋义熙中，卢循保据于此，分兵北出，江左震动，既而与刘裕相持于浔阳。裕密遣孙处等自海道至番禺，倾其巢穴，循败，无所归，因以覆灭。使裕计不早，循犹得阻险为奸，其为东南患，岂有已哉？陈萧勃、欧阳纥等后先据广州，而皆不克振者，羽翼未成，本根先拨也。唐置岭南经略使，为五管之枢要。乾符末，黄巢假息于广州，而毒螫遍于天下。天复初，刘隐代有广州，恣睢南服且数十年。宋之末造，冀保此一隅，为一城一旅之资，而卒摧于强敌者，事势已去，非智计所能逮也。明初，分道取广东，廖永忠以海道之师，自福州先至广州，广州既下，而岭南郡县亦望风款服矣。盖州不特为广东之根本，亦制广西之肘腋也。

　　南海县附郭，在府治西偏。本秦南海郡番禺县地。隋开皇十年，析置今县，寻以番禺县并入，为广州治。五代改曰常康。宋开宝五年复故。旧治府城北芝兰湖南，明初迁入郭内。今编户三百五十里。

　　番禺县附郭，在府治东偏。秦置县，为南海郡治，以番、禺二山为名。二汉因之。晋宋以后，皆为南海郡治。隋并入南海县。唐初复置，仍为广州治。宋开宝五年，废入南海县。皇三年，复置，在州城东紫泥巷。元至正中，始徙治东城内。今因之，编户一百三十九里。

