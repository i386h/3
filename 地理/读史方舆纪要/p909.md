<!-- { "loadSidebar": true } -->
　　海在府东百八十里，而所属之嘉定县、太仓州、常熟县皆滨海，崇明县则孤悬海渚在太仓州东二百里，大海环其四面。东北与海门县之料角嘴相为控带，为长江外卫，旧称险要。今自上海县而北，即嘉定县之东境海在县东四十五里，县南吴淞江与上海县分界。又北即太仓州之东境海在州东七十余里，刘河入海处也。又北为常熟县东北境海在县东北百余里，大江经县北以达于海。江之北岸，即扬州府境矣《海运考》：刘家港出扬子江南岸，候潮长，沿西行，半日到白茅港。潮平，带蓬橹摇过撑脚沙尖，转崇明沙正东行，南有朱八沙、婆婆沙、三脚沙，须避之。扬子江内，北有双塔，南有范家滩，东南有张家沙，江口有陆家沙，可避。口外有暗沙一带，直至崇明江，北有角嘴，开洋或正西、西南、西北风，潮落，正东或带北一字。行半日，可过长滩，是白水洋。东北行，见官绿水。一日见黑绿水。循黑绿水正北行，好风两日一夜到黑水洋。又两日夜，见北洋绿水。又一日夜，正北望显神山，半日见成山。自转角嘴未过长滩正北行，靠桃花班水边，北有长滩沙、向沙、半洋沙、阴沙、溟沙，切避之。如黑水洋正北带东一字行，量日期不见成山，黑水多必低了。可见升罗屿海中岛，西有矶如笔架，即复回。望北带西一字行一日，夜便见成山。若过黑水洋，见北洋官绿水或延真岛望西北行，便是九峰山。向北去有赤山、劳山，皆有岛屿可泊。若劳山北有北茶山、白蓬头，石礁横百余里，激浪如雪即开，使或复回。望东北行，北有马鞍山、竹山。岛北有旱门、漫滩，皆可泊。北向便是成山。如在北洋官绿水内望见显神山，挑西一字多必是高了，即便复回，望东北行，过成山正西行，前鸡鸣屿内有浮礁，避之。西有夫人屿，不可行。须到刘公岛西，可泊。刘岛正西行，到之罘岛。东北有门可入，西北离百余里，有黑礁三四亩大，避之。至八角岛，东南有门可入。自之罘岛，好风半日过抹直口，有金嘴石冲出洋内，潮落可见，避之。至新河海口，至沙门岛。东南有浅，挨深行，南门可入。东有门，有暗礁。西北有门，可泊。沙门岛开洋。北过鼍矶山、钦岛、没岛、南半洋、北半洋，到铁山洋，东收旅顺口。又东收黄洋川，西南有礁。黄洋川东收平岛，口外有五个馒头山，进内泊南岸外洋成儿岭。尽东望三山正中入，内有南北沙相连，可泊。三山西有南山，收青泥洼。西有松树岛，北有孤山，东北望凤凰山、和尚岛，墩西有礁石，外有乱礁，避之。三山北青岛一路望海驼、收黄岛、使岛、若铁山，西收羊头洼、双岛，有半边山、艾子口、望塔山，看连云岛，东北看盖州，西看宝塔台，便是梁房口，入三汊河，收牛家庄马头泊，此自刘河运至辽东之道也。

　　又北为扬州府之东境。

　　海在府东三百余里，而所属之通州、海门、如皋、兴化诸州县，皆滨海处也。今自海门而南为大江入海之口，最称冲要东南与崇明县相望。自县东又折而西北旧《志》：海门县东去海十里，北去海二十里，今县境大抵沦入于海，非复旧壤也，为通州之东北境州东北去海五十里，又西北为如皋县之东北境县东北去海百余里，又北为兴化县东境县东去海亦百余里，又北接淮安府盐城县界。

　　又西北经淮安府之东。

　　海在府东二百里，而所属之盐城、安东县，以及海州、赣榆县皆滨海。今自兴化县而北经盐城之东县东去海五十里，又北经府东，益折而西北，为长淮入海之口。淮河北岸，即安东县也县东去海五十余里。又北经海州之东海在州东二十八里，又北为赣榆县之东海在县东北七十里，而接山东青州府境。

　　大海自江南海州而北，为山东青州府之境。又折而东，为莱州府及登州府之南境。

　　海在青州府日照县东二十里，与赣榆县接界唐上元三年，青州大风，海溢，漂居人五千余家。折而东北，为莱州府之胶州境州东南二境，皆去海数十里。又东北经即墨县境海在县南五十里，自县南以达于东北，皆滨海。南与海州及安东县相望。又东北为登州府莱阳县境海在县南百余里。又东为栖霞县境海在县南百四十里，又微折而东南，为文登县境海在县南六十里，而东北两面亦皆滨于海。此山东南面之海道也。

　　大海经登州府东境，又折而西，经登州府之北及莱州府、青州府之北。

　　海自文登县东北出而西折，经宁海州之北州北至海五十里。又西经福山县之北海在县东北三十余里，又西经登州府之北海在府城北五里，北与辽东相望。自新开海口而北，至辽东金州卫旅顺海口五百里而近，又西经招远县之北海在县北五十里，又西经莱州府之北海在府城北九十里，又西经昌邑县北海在县北五十里，又西经潍县北海在县北八十里，又西经青州府寿光县北海在县北五十余里，又西经乐安县北在县东北百十里，与博兴县接界，又西北而入济南府境。此山东北面之海道也。

　　大海西折而北出，经济南府之东北。

　　海在济南府滨州东北八十里。今自乐安县而西北，经蒲台县东西至县百四十里，又北经滨州东，又北经利津县东海在县东北三十里，又北经沾化县东海在县东六十里，而入直隶沧州境。盖山东之为郡者六，而滨海者凡四。

　　又北经直隶河间府之东。

　　海在河间府沧州东百八十里。自沾化县境经盐山县东海在县东七十里，又北经州境，又北经静海县东海在县东北百五十里。当漳、卫诸川入海之处，所谓小直沽也，天津卫在焉卫在静海县西北七十五里，为畿辅噤喉之地。元人海运至大都者，皆集于此。明初亦因其制，今漕运之达京师者，亦未尝不自天津而北也《海运考》：自直沽开洋，望东挑南一字行，一日夜见半边沙门岛。挑南字多必见莱州三山，挑东北行半日，便见沙门岛。若挑北多见砣矶山，南收登州卫沙门岛开船，东南山嘴有浅，挨中东行，好风一日夜到刘岛。刘岛开洋望东挑北一字行，转成山嘴正南行，好风一日夜见绿水。一日夜见黑水。又一日夜见南洋绿水，又两日一夜见白水。望南挑西一字行，一日点竿戳二丈，渐减一丈五尺。水下有乱泥二尺深，便是长滩，渐挑西收洪。如戳硬沙，即便复回，望东行，见绿水。到白水寻长沙收三沙洪。如不着洪，望东南行，日看黄绿色浪花如茶抹，夜看浪泼如大星多，即是茶山。若船坐茶山，往西南一字行，朝北见崇明沙，南见清浦墩岸刘家港。如在黑水洋正南，挑西多是高了，前有阴沙、半洋沙、向沙、拦头沙，即是角嘴。便复回往正东行，看水色风汛收三沙洪。如风不便，即挑东南行看水色收宝山。如在黑水大洋，挑东多必是低了，见隔界大山一座，便望正西南一字行。一日夜便见茶山。如不见隔界山，又不见茶山，见黑绿水多便望正西行，必见石龙山、孤礁山。复回望西南行，见茶山收洪。此运舟自直沽南还之道也。

　　大海又北折而东出，经顺天府东南及永平府之南。

　　海自天津而东北，为顺天府宝坻县东南境海在县东南二百余里。又折而东，为丰润县之南境海在县南百二十里。又东为永平府滦州南境海在州南百三十里。又东为乐亭县南境海在县南三十里，又东经永平府南海在府城南九十里，又东为昌黎县南海在县东南七十里，碣石山在焉，又东经山海关南而接辽东界海在关南四里。自登莱以迄于沧州永平之境，古所谓渤海之险也。

　　大海自西而东，经广宁之南境。又南折而东出，经辽阳之南境。

