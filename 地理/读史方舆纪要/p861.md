<!-- { "loadSidebar": true } -->
　　○六捏山在司治西北，盘亘四里，为司之胜。

　　革甸长官司府西北百二十里。

　　○干如山在司治北。司凭以为险。

　　香罗甸长官司府北百五十里。

　　○卜兀山在司治西，高耸数百丈。

　　瓦鲁之长官司府北二百八十里。

　　○剌不山司东北三十里。《志》云：司之胜，剌不山峙其东，金沙江绕其西。

　　◇北胜州东至四川盐井卫马剌长官司界二百五十里，东南至武定府元谋县百里，西至鹤庆军民府顺州界五十里，南至大理府宾川州界一百里，北至永宁府三百五十里。自州治至布政司一千二十五里，至江南江宁府八千三百里，至京师一万一千七百五十里。

　　古蛮地。唐贞元中，南诏异牟寻始开置，名北方赕《滇纪》：贞元十一年，异牟寻开北方赕，徙洱河、白蛮、罗落、麽些、冬门、寻丁、娥昌七种蛮以实其地，亦号成偈赕《元史》：铁桥西北有施蛮者，贞元中为异牟寻所并，迁其种居之，号剑羌，名其地曰成偈赕，又改名善巨郡。宋时，大理段氏改为成纪镇。元初内附。至元十五年，置施州。十七年，改为北胜州。二十年，升为府属丽江路。明洪武十五年，改为州，属鹤庆军民府。十九年，属澜沧卫今州与卫同城。正统六年，改隶云南布政司土州同高姓，判官章姓，编户十五里。今仍旧。

　　州东出建昌，南卫大理，山川险厄，称为要区。

　　○北胜城今州治。明洪武二十九年，筑以石，通水濠。正德中，地震圮，寻复修筑。城周五里有奇。○蚃峨故城，在州南五十里蚃峨村，蒙氏所筑。其趾犹存。又州东南三十五里有蚃峨海。

　　○澜沧山在城西南二里，高二百余丈。卫与驿皆曰澜沧，以此。又乌洞山，在州西二里，上列五峰。下有洞，广仅丈余，深不可测。又州西三里曰三刀山，山径险窄，相传武侯征南时所开。○乌鸦山，在州南十里，形如削玉，为州之胜。

　　东山州东三里。亦曰观音箐。山之西麓接香炉峰，有三山鼎立。又三泉山在州东南三里，上有石崖，涌出三泉，民资以灌溉。

　　甸头山州北三十五里。群峰耸列，林木森蔚，土人于此牧羊，又名牧羊坪。《志》云：州西北三里有红石岩，亦曰赤石崖。崖有泉，味如醴，下流入于金沙江。

　　九龙山州南百里。山有九顶，一名九头山，高万余丈，四顾可千里。又州东南百里有大坡难岭，高二万余丈，巅有龙湫。又老虎山，在州南百三十里，山势雄峙，望之如伏虎。

　　○金沙江在州治西。自丽江鹤庆府流入境，繇西而东，环绕州治，一名丽江。明朝洪武十六年，傅友德自邓川州过金沙江，攻北胜府，擒伪平章高生，复平丽江、巨津等州，是也。详见大川金沙江。

　　陈海州南四十里，周八十里。相传昔本陆地，有陈姓者居此。一夕沉为海。或作程海。又程湖，在州南五十里，溉田可千亩。又州东南三十五里曰浪峨海。下流俱入于金沙江。

　　桑园河在州西南。源出大理府云南县。流经州西南百五十里之桑园村，下流入金沙江。又有五浪河，在州西五十里，自蒗渠州流入界。又三渡河，在州南百四十里，其水旋绕三围，下流俱入于金沙江。

　　九龙潭州西十五里。有泉九眼，溉田可万余亩。其下流亦入金沙江。又大龙潭，在州南百四十里。又南九十里曰小龙潭。居民俱引以灌溉。

　　○小吉都寨在州东五里。《志》云：元时土酋高斌祥屯兵于此。又州治东二百里有宁番巡司。

　　◇澜沧卫军民指挥使司与北胜州同城。

　　本北胜州地。明洪武二十九年，于州治南筑城置卫城周五里有奇，开四门。北胜州治旧在拱极门北五里。弘治九年，始迁于城内西南隅，初领北胜、蒗蕖、永宁三州。永乐四年，升永宁为府。正统六年，升北胜为直隶州。卫领州一，隶云南都指挥使司城邑、山川，详上北胜州。今省。

　　蒗蕖州卫北百八十里。东至四川盐井卫界二百里，北至永宁府界二百五十里。

　　古蛮地。唐时地名罗共赕，罗落、麽些三种蛮居之。元至元九年内附。十六年，置蒗渠州属丽江路，后改属北胜府。明洪武十五年，州属鹤庆军民府。二十九年，改属澜沧卫土知州阿姓，属蛮有数种，曰猡猡、麽些、冬门、寻丁、峨昌也。今俱省。

　　州山川峭险，为北胜永宁腰膂之地。

　　○白角山在州西北白角乡。又绵绵山，在州西南绵绵乡。两山皆高峻，为州之望。

　　○罗易江在州东，合数溪流入永宁府界。又白角河，源出绵绵乡，经白角乡，而入西番界。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十八 

卷一百十八
　　◎云南六

　　◇永昌府东至蒙化府三百九十里，南至湾甸州三百里，西至麻里长官司七百二十里，北至大理府云龙州二十里。自府治至布政司一千二百里，至江南江宁府八千三百六十五里，至京师一万一千八百十里。

　　《禹贡》梁州西南徼外地。古为哀牢国，九隆氏居之。汉武帝置不韦县，属益州郡。后汉永平初，置澜沧郡《滇纪》：汉武置不韦县，其后复叛。建武末，酋长贤栗请降。永平初，复叛。太守张翕讨平之，立澜沧郡。寻改永昌郡治不韦县。《志》云：后汉建武一十七年，哀牢王贤栗始诣越太守郑鸿降，求内属。永平十二年，哀牢王柳貌遣子率种人内属，因置哀牢、博南二县，割益州郡西部都尉所领六县，合为永昌郡。蜀汉迄晋因之。唐属姚州都督府《唐史》：武后延载初，永昌蛮酋董期等率部落内附，后为蒙氏所据，历段氏、高氏，皆称永昌府。元初，立千户所，隶大理万户府。至元十一年，立永昌州。十五年，升为府仍隶大理路。二十三年，又置金齿等处宣抚司于此《志》云：元初，置明义军万户所，在今府治东。后为左千户所。又置四川军万户府，在今城南七里。又有蒙古军千户所，在城东五里。回回军千户所，在今城内，后为中左千户所。又有爨军千户所，亦在城内。后为左千户所，军营俱明初废。明洪武十五年，仍置永昌府，又立金齿卫。二十三年，省府，以金齿卫为军民指挥使司。嘉靖元年，改为永昌军民府仍置永昌卫，领州一、县二、安抚司一、长官司二。今仍为永昌府。

　　府藩屏边索，控驭群蛮。自汉开西南夷，始通中国。《华阳国志》：武帝度澜沧水，置不韦县。是也。东汉建武中，西南夷栋蚕叛，诏刘尚讨之。尚追破之于不韦，斩栋蚕帅，西南夷悉平。永平十二年，哀牢内附，置永昌郡，西南益少事。及晋末，而群蛮窜居其间，遂与中国绝。南诏异牟寻破群蛮，略其人以实内地。及大理时，白蛮复炽，渐复故地。元征白夷，复归版图。明初，克大理，沐英等遂分兵取鹤庆，略丽江，破石门，下金齿，以为西陲保障。正统初，麓川作乱，金齿实扼其冲。征集军粮，悉会于此，以渐克平。盖诚必争之地矣。

　　保山县附郭。汉不韦县地。元为永昌府治。明为永昌金齿二千户所，属金齿卫。正德十四年，改设新安千户所。嘉靖元年，始改置今县，取大保山为名，编户九里。

　　○永昌城今府治，旧系土城。唐天宝中，南诏皮罗阁所筑。西倚大保山麓，段氏因之。元至元间，复修筑。明洪武十五年，又因旧址重修，寻废。十八年，改筑以砖石。又于大保山绝为子城，设兵以守。二十八年，复辟城西罗大保山于城内，设八门。其南门曰镇南，东北曰拱北。外皆有子城，辟二小门。嘉靖二十八年，复增筑西城，浚濠为固。万历二十八年，复修浚焉。今城周十四里有奇。

　　不韦废县在府东北，汉置。《华阳国志》：武帝渡澜仓水，置不韦县，徙南越相吕嘉宗族以实之，名曰不韦，彰其先人恶行也。本属益州郡。后汉建武二十一年，刘尚讨栋蚕叛蛮，破之，追至不韦，诸蛮悉平。永平中，置永昌郡，治此。晋初因之，元康后荒废。《水经注》：不韦县北去叶榆六百里。

　　哀牢废县在府西南。故哀牢王国。后汉永平中，哀牢王柳貌内附，以其地置哀牢、博南二县。刘昭曰：哀牢在牢山绝域，西南去洛阳七千里。《通志》云：府治东即汉哀牢县故址，元为永昌府治。明初，改为中千户所。

　　金齿城今府城也。百蛮之俗，以金裹两齿者曰金齿蛮，漆其齿者曰漆齿蛮，文其面者曰绣面蛮，刺其足者曰花脚蛮，以彩绳撮髻曰花角蛮。又或以铜圈穿其鼻，坠其耳，总曰哀牢蛮。谓之金齿，因其俗也。《元志》：金齿之地，在大理西南。澜沧江界其东，与缅地接其西，土蛮凡八种：曰金齿，曰白夷，曰，曰峨昌，曰骠，曰纟解，曰渠罗，曰比苏。金齿蛮本名芒施蛮，自异牟寻破诸蛮，金齿种衰。其后浸盛，元因置金齿等处安抚司，又改为宣抚司。杨廷和曰：元务远略，创立金齿等司于银生甸，其地去今府千余里。后以远不可守，移其名于永昌府，其实非金齿故地也。《志》云：元时城中有爨千户所，今改为右所军营。明义万户府，今改为左所军营，回回千户所，今改为中左所军营。又城西南门曰龙泉门，东南门曰镇南门，西北门曰永镇门，东北门曰仁寿门。

　　密堵城在府南境。明万历十五年，缅酋入寇，陷密堵、速松二城，官军击走之。或曰：速松城亦在境南。

　　○大保山在城内，正西。嵯峨东向，高千余丈。横冈数里，山巅平衍，可习骑射。周遭林木苍翠，称为奇胜。诸葛武侯尝掘山脚以防蛮叛，深可三丈余，铁物间之。○宝盖山，在城西北永镇门外，以形似名。山势がテ，为众山之冠。右曰梯山，左曰玉壶山，山麓有石窦，流泉甚清。○灵鹫山，在城北八里，高如宝盖，延袤七里余。山巅有报恩寺，俗呼为大寺山。

　　九隆山城西南七里。山势起伏，凡九分，为九岭，一名九坡岭。其麓有泉，自地涌出，凡九窦，土人石为池承之。其下汇为大池，可三十亩。名曰九龙池，或谓之易罗池。相传蛮妇沙壹者浣絮池中，感沉木而生九隆，种类遂繁，世居山下。诸葛武侯南征时，尝凿断山脉以泄其气，有迹存焉。○法宝山，在城南十里，势邻九龙而沙河限之。又南五里为卧狮山，高百丈，袤二里。○官市山，在城南二十里，下有芭蕉湖，最幽胜。其北为官市堰，沙河水所经也。

