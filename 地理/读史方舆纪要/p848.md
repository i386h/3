<!-- { "loadSidebar": true } -->
 上一页　目录页　下一页
　
读书中文网
钱建文　制作　
读史方舆纪要
　
　

卷一百十五 

卷一百十五
　　◎云南三

　　◇临安府东至广西府维摩州界二百五十里，南至安南国界三百三十里，西至元江府二百八十里，北至江府三百里。自府治至布政司四百三十里，至江南江宁府七千五百里，至京师一万九百九十里。

　　《禹贡》梁州徼外地。古句町国句，一作钩。颜师古曰：读句挺。汉武开西南夷，置句町县，属郡《汉纪》：始元五年，益州夷叛，钩町侯母波击反者有功，立为句町王。河平二年，与夜郎、漏卧相攻。太守陈立斩夜郎王兴，句町、漏卧震恐受命。莽始建国初，遣使南出俞徼外，历益州，改句町王为侯。句町不服，因起兵为边患。莽天凤三年，遣兵击句町，不克。后汉仍属郡。蜀汉属兴古郡。晋因之，梁末废。唐为羁縻州地属黔州都督府。天宝末，没于南诏，置通海郡都督府。宋时大理改为通海节度，寻改秀山郡，又改为通海郡。其后蛮酋互相侵夺或属鄯阐，或属阿。元宪宗六年内附，置阿部万户。至元八年，改为南路。十三年，改为临安路治通海县北五里，以通海为附郭县。明洪武十六年，改为临安江府移治建水州。《通考》：临安诸夷居于西南境外者曰泥蛮，巢居林处。其在旁郡者曰乌爨、梅鸡、犭、些袁等，皆凶悍，潜匿山谷以剽略为事云。领州五、县五、长官司九。今仍曰临安府，领州四、县五。

　　府南邻交趾，北拱会城，为滇南之上阃，作边陲之保障。西南窃发、筹边者所当先加之意也唐天宝初，越都督竹灵倩通安南，因开步头。九载遣鲜于仲通伐南诏，大军分道出南溪会同，而命安南军自步头路入，是也。

　　建水州附郭。唐时乌麽蛮地，古称步头，亦曰巴甸。元和间，蒙氏筑城，名惠历刂。汉语曰建水。段氏时，为些麽蛮所据。元初内附，置建水千户所，属阿万户。至元十三年，改建水州，属临安路。今因之，编户八里。

　　○曲江城在府治北。临曲江有二城：一筑于汉，一筑于蒙氏。元为建水州治，改筑土城。明初洪武二十年，易以砖石。成化十六年，复修城浚濠。今城周六里有奇，有门四。○段氏古城，在府城南五里泸江乡，今为无垢寺址。又城西二里莲花池亦有段氏古城遗迹。

　　贲古城在府东南。汉县，属益州郡，后汉因之。蜀汉属兴古郡，晋因之。东晋时废。又胜休城在府南，汉县，亦属益州郡。蜀汉属兴古郡，晋成帝时，改属梁水郡。宋改。齐因之。梁末废。○宝山城西南二里。相传山产石宝，夜有火光。又里许为乐荣山，相传山泥有香，作饼炙之，可食。又象山在府南五里，以山形如象而名。

　　石岩山在府东十五里。或谓之蒙山。山岩有洞，异龙湖、泸江诸水流入此洞，复流出，入阿迷州界。《志》云：山峭壁千仞，其受水洞合五河之水，汇为一泓。折而入，西阻华盖，连冈叠嶂，绵亘数百里，为郡城右臂。又《滇纪》去蒙山五里，有岩洞，亦谓之颜洞，以迁客颜闳所开而名。洞有三：曰云津洞，今名水云洞，门可容数百人。曲径萦纡，众水伏流其中，东会于盘江。游者架桥列炬而入。岩洞后曰南明洞，上有两窍，阳光射入，中多奇胜。曰万象洞，岩绝险，跻石蹬数十级，隐隐闻风雷声。亦曰钩町三洞。

　　火焰山府西北十里。土有硫黄气，履之灼足，著枯叶即焦。人卧其上可去湿疾。又黑冲山在府西北四十里，云树深黑，经年不霁。多瘴疠，人不敢往。又有石门，在府西北百里箐口。凿石为门，以通车马。下临曲江，险可守。

　　判丈山府南五十里。高千余仞。中有三峰耸峙。段思平外舅爨判者常居其上，因名。后以北拱学宫，改曰判文山。明嘉靖中，又易为焕文山。○连云山，在府南二十里，山高耸，时有云气旋绕，因名。又有晴山，在府北二十里。一名北岭。山势嵯峨，林木葱，与判丈对峙，为一郡主山。

　　○泸江在府南。源自石屏州异龙湖，东流径州境，入阿迷州。南为乐蒙河，入于盘江。○曲江在府东北九十里。源出江府新兴州，繇峨县石屏州会诸水流入境，又东入于盘江。夏秋水溢，洚洞可畏。

　　礼社江在府西。源出大理府赵州之定西岭，流经楚雄府定边县，合阳江之水为定边河。东南流经镇南州，为马龙河。又东南经Ф嘉县而入新化州界，谓之摩沙勒江。又历元江府，东南入府西南境，经纳楼茶甸，为禄丰江，历亏容甸，为亏容江。过蒙自县，为梨花江。又东南流入交趾界，合于清水江。

　　建水在府城南。广五亩，今堙塞过半。《元志》建水城每秋夏之间，溪水涨溢如海。蛮谓海为惠，为大历刂。故以惠历刂名城，盖即此水也。○白龙潭，在府西北二里，灌溉甚溥，亦曰白龙泉。有桥跨其上。又东北有甘泉，甚清冽，汲之不竭。又莲花池在府西二十里，广二里，清彻如鉴，民引以溉田。

　　○曲江驿在府东北八十里，下临曲江，为往来津要。曲江巡司亦置于此。《志》云：府北九十里有曲江桥，府通判驻焉。

　　大关府西北三十里，道出江川县，为往来襟要。

　　纳更山寨在府东南百里。有土巡司。明嘉靖十二年，议讨安南。安南酋莫登庸闻之，遣人行觇，至纳更山，为土舍所擒是也。

　　石屏州府西七十里。北至江府新兴州界百二十里，西南至元江府界百十里。

　　古南蛮地，蛮曰旧欣犹汉言林麓也。唐乌麽蛮所居，筑城名末束。宋时，阿蛮夺而据之，名石坪邑《志》云：蛮辟地得石坪，方五里，聚为居邑，因名平坪。元至元七年，改邑为州属临安路。明洪武十五年，改曰石屏州编户八里。今因之。

　　州环水为险，襟带南藩。

　　○石屏城今州治，故石坪邑。向无城垣，明嘉靖三十年，始筑土城，寻圯。万历二十四年，因旧城重筑，周三里有奇，门四。○乾阳山州北五里。高五百丈，上有石洞，林木郁葱。○莱玉山，在州东十五里，产石似玉。又州南二十五里，有钟秀山，产紫石，可为砚。山高三百余丈，绵亘百余里。其西北又有宝山，产石如圆珠。今州东有宝秀驿，兼置宝秀巡司于州治西三十里，盖皆以山名。

　　○曲江在州东。自河西县流入府境，又东入州界。○落矣河，在州西八十里，阔三丈，源出元江府境，南流入亏容甸。今有落矣河桥。又五塘沟在州南，有五温泉注其中，资以灌溉。

　　异龙湖州治东。有九曲，周百五十里，中有三岛。其小岛曰孟继龙，有蛇虫，不可居。昔时蛮酋每窜罪人于此。中岛曰小末束。蛮居其上，筑城曰小末束城。今名挖断山。其大岛曰和龙。立城其上，汉名水城。元至顺初，云南诸王秃坚等作乱，攻略郡县，石屏镇将朱宝以和龙岛有垒堑可保，引众据守。贼帅战舰来攻，宝拒却之。三岛四面皆巨浸，东流至府境，为泸江。

　　阿迷州在府东南百二十里。东至广西府弥勒州一百七十里，北至宁州一百三十里。

　　古南蛮地。元初，立阿宁万户府。至元初，隶南路总管府。大德中，隶临安路。明洪武十五年，改立阿迷州编户十二里，属临安府土知州普姓。《志》云：阿宁古蛮名，今讹为阿迷。今因之。

　　州岩峦深险，控扼群蛮。

　　○阿迷城今州治。旧无城。明正统中，始筑土城。嘉靖四年复展筑。万历四十五年，始易砖石。周五里有奇，门四。又阿迷守御城，在州东百二十里，地名虚卜桶，旧为犭贼所据。万历二年，抚臣邹应龙荡平之，复置戍守于此。

　　杨广城《志》云：州有杨广城，凡三所。一在州东南二里通安桥。宋皇初，侬智高奔窜，狄青使其将杨文广追之，屯兵于此。一在州之市平铺，一在石头寨。

　　○鸟兖山州东十五里。一名东山，东山口巡司盖置于此。山之西为禄丰山，又西为蓬和山。三山相连，环抱州治。

　　买吾山在州东南。明万历初，抚臣邹应龙击逋贼于此。忽震雷，杀贼数人，因易名曰雷公山。有南洞，亦曰通灵洞。邹应龙记云：阿迷州南有岩穴数处，旧为逋薮。即买吾诸山也。○傍甸洞，在州东南百四十里，有声如风雷。又府西南二十五里，集甸境有传声洞云。

　　交岗在州南。其地东西绵亘，与交趾分界。明天启二年，水西安邦彦作乱，沾益土酋亦应之，乌撒安效良复叛。引兵入沾益，抵交岗，犯安南长官司。Ａ１古哨上官沙源击走之。Ａ１，读陇。《志》云：交岗旧属安南长官司，后为州界。交人亦置戍守于此。相近者又有地名南外，亦交趾分界处。

　　○盘江州北二十里。府境之水自江府新兴州经建水州界流至此，俱汇为一江，浩荡奔轶，乃十八寨蛮人出没之限隔也。州与广西府弥勒州亦以此分界，又为南盘江之别源。

　　乐蒙河在州东。其上源即泸江也。自建水州流入境，回折而东，入于盘江。○火井，在州东北三十里。其水溢出于田，常有烟气，投以竹木则火燃，夜则有光。

　　○合江口寨在州东。宋皇初，侬智高败遁，谋入大理。狄青遣将杨文广追之，至阿迷州合江口，不及而返是也。或曰：合江口即三江口，盘江与众水合流处。

　　多萸铺在州南。《滇程记》：自教化三部而北，有舍苴河菁口。又北为教化河，外近州界有琐罗城。又北至歪头山，又北次多萸铺，乃至州治。渡小盘江至彭堡，接弥勒州界，为北走会城之通道。又《滇纪》云：州有阿迷、矣马、罗台三驿。

　　蛇花口在州北，为州境之险。又州境有佴革Ａ１山，势险恶，蛮酋往往恃以为固。

　　宁州府东北百八十里。北至江府一百五十里，南至阿迷州百三十里。

　　汉益州郡地。蜀汉为兴古郡地。梁为南宁州地。唐初，析置西宁州。贞观八年，改黎州。天宝末，没于蛮，地名浪旷蛮语谓旱龙也，步雄部些麽徒蛮据之。寻属爨部，又属宁部。元初，置宁部万户，后改宁海府。至元十三年，改宁州属临安路。明亦曰宁州编户七里，土知州普氏，嘉靖中改禄氏，属临安府。今因之。

　　州北接江，南翼郡城，为肘腋要地。

　　○梁水城今州治东。晋成帝分兴古郡置梁水郡，治梁水县。宋、齐因之，梁末废。《唐志》：贞观中，改西宁州为黎州，领梨水、绛二县是也。后为蛮所据。元始置宁州于此，今州城，明嘉靖十三年筑，周四里有奇，门三。

