<!-- { "loadSidebar": true } -->
　　安东县府东北九十里，北至海州二百八十里，西至桃源县百六十里。汉淮浦县地，属临淮郡。后汉属下邳郡。晋属广陵郡，后省。齐建元年，始移东海郡治涟口县，仍侨置襄贲县于此。东魏曰海安郡。隋初废郡，改县曰涟水，属海州。唐武德四年，置涟州。贞观初，州废，县属泗州。总章初，改属楚州。咸亨五年，仍属泗州。宋太平兴国五年，置涟水军。熙宁五年，改为县，隶楚州。元初，复为军。绍兴五年，废为县。三十二年，复为军。旋没于金。绍定初，归宋，改为县，属宝应州。端平初，又为涟水军。景定初，改安东州，治涟水县。元省县，以州属淮安路。明初改州为县。县无城，编户四里。

　　○金城县东北三十里。唐武德四年，分涟水县，置金城县。贞观初省。今为金城镇。《志》云：县治东有三城，曰大城，曰东城，二城相连，夹城有濠，谓之市河。又有西城，与大城稍远，百余步亦有濠，俱宋嘉熙中知州萧均所筑。今废。《城邑考》：县北十五里有营城，元末董搏霄驻兵于此。

　　○淮水在县治南。自山阳县流入境。县西南三里有金刚嘴，突出淮岸，当波流冲激处，因砌筑之，以杀水势，遂为西城捍蔽。过县南，东流五十里，折旋入海。海北有云梯关，亦曰云梯海口。《志》云：县东十五里有淮堤，即范公堤也。

　　涟水县西北三里，即沭阳县之沭水分流也。在沭阳者曰南涟，在县境者曰北涟，又有西涟、中涟、东涟之名。中涟阔八十丈，北通官河，南通市河。其上流曰西涟，下流曰东涟，皆阔三十余丈，自城东入淮谓之涟口。《汉志》淮浦县有游水，北入海。《水经注》：淮水自淮阴又东至淮浦县，枝分为游水，北至句县与沭水合。盖即涟水矣。萧齐建元四年，魏人南侵，分遣元泰等一军出涟口。杜佑曰：涟水县有涟口渡，今黄河南注涟水，入于黄河。万历三十六年，水涨，徙去民居，作坝相隔，涟水虽仍入河，离县东涟口已十五里，谓之堑上。

　　官河县北三十里。一名漕河。《唐会要》：垂拱四年，开泗州涟水县新漕渠，以通海、沂、密等州，南入于淮。宋元符初，工部言淮南开修楚州支家河，导涟水与淮通，赐名通涟河，即此河也。今自西涟南通中涟，至县东北百里，接遏蛮等河，南入淮，北通海州诸盐场，为商旅辏集之道。○一帆河，在县东北五十里，南接东涟，北通海县东北遏蛮、白阳等河，凡十余道，皆西接官河，东入一帆河，以达于海。

　　支家河在县西十五里。其上流为县西北七十里之古寨河，径县西北十五里，为成子河。又南为支家河，南入于淮。《志》云：支家河西有古月城，去县二十五里。又大义河，在县西北五十里。又西北二十里为小义河，自沭阳县桑墟湖导流，东南达于涟水。

　　硕项湖县西北百二十里，湖东西四十里，南北八十里，与海州沭阳，赣榆接境，亦曰太湖，又谓之石湖，一名硕灌湖。其西接桑墟湖，为涟水之上源。○传湖，在县东北八十里，袤十里，广六里。又龙潭在县治东南，南临长淮为堰以潴水，本名澳河，城中市河流入焉。

　　海在县东北百余里。县境之水，皆汇于此。《志》云：县东迤北有五港、灌口诸处。向为黄河委流达海之道，迂曲周回，几二百余里，深阔不及正流十分之一。

　　○白头关县东北百里。《舆程记》：繇县东北三十里至金城镇，又四十里为对江口，又三十里为白头关，繇陆路趣海州之道也。○云梯关，在县东北，《舆程记》：自县东水道抵云梯关，凡二百四十里，与海州接界。今详见海州。又老鹳亭，在金城镇东北六十里，自县境趣山东登、莱之道也。

　　长乐镇在县东北百里，有巡司戍守。又鱼场口镇，在县东北百三十里。又有坝上巡司，在县治东南，即涟水坝也，为淮滨之津要。

　　桃源县府西北百二十里，西北至宿迁县九十里。南至泗州百九十里。本宿迁县之桃园镇。金兴定初，置淮滨县，属泗州，寻废。元复置桃园县，属淮安路。后讹园为源。今土城周三里，编户四十三里。

　　○古城县西北六十里。《志》云：晋石崇镇下邳时筑此城，今为古城驿。嘉靖四十五年，改巡司。又灵城，在县北二十里，相传楚灵王所筑，城南二里有章华台故址云。

　　○马厂坡在县东黄河南岸。明隆庆四年，大河决于此。万历中，因冈筑堤，以防溃决。《河防考》：马厂坡地势平漫，黄水涨，则从此入淮而淮淤，淮水涨，则从此分入河而清口溺，筑横堤于此，所以障黄淮之浸淫也。

　　○黄河在县城北。其西北三十里曰崔镇口，有崔镇渡，河尝决于此。崔镇而东二十里曰徐升口，又东二十里曰季泰口，又东二十里即三汊镇口，东去清河县三十里。万历六年，河臣潘季驯筑滚水石坝于崔镇一带，以防大河之溃溢，皆在河北岸。

　　崇河县北四十里。上有崇河桥。相传晋石崇尝立仓于此，因开河以通舟楫，西自宿迁县界，接仓基诸湖之水，东入沭阳县界，下流注于涟水。

　　杜村湖县东南三十里。又五里为大庄湖，黄河余流所汇也，水涨则南通淮河。

　　○白洋河镇县西六十里，有白洋河渡，与宿迁县接界。又县北八十里有赤鲤湖镇。○三汊镇，在县东三十里，与清河县接界，有三汊巡司。又县东十里有张泗冲镇。○桃源驿，在县北四十里，与崇河桥相近，陆道所必经也。

　　沭阳县府北百七十里，西南至桃源县百二十里，东北至海州百六十里，西北至山东郯城县百六十里。汉东海郡厚丘县地。刘宋于此置潼县，属北下邳郡。齐属北东海郡。梁置潼阳郡。东魏改为沭阳郡，兼置怀文县。后周改县曰沭阳。隋初郡废，县属海州。唐因之。总章初，改属泗州，后复属海州。宋因之。南渡后，没于金。寻复得之，仍属海州。明改今属。今土城周四里，编户六十七里。

　　○潼县城县南六里。刘宋置县治此。又有下城废县，在县南三里。魏收《志》：魏武定七年，置下城县，属沭阳郡。是也。高齐仍属沭阳郡。陈大建五年，吴明彻等伐齐，至淮南，齐沭阳郡弃城走，遂省下城入怀文。后周又改怀文曰沭阳县。隋唐因之。五代周广顺二年，慕容彦超以兖州叛归南唐，唐援军至下邳，周遣军拒之，唐兵退屯沭阳，徐州将张令彬进击，大败唐兵，即今县也。俗名潼县城曰旧县城。尝置僮阳驿，今革。

　　厚丘城县北四十六里。汉县，属东海郡。晋因之。刘宋省。后魏置戍守于此。齐建武二年，魏人攻义阳，诏青、冀二州出军攻魏，以分兵势，军主桑系祖攻魏建陵、驿马、厚江三城，皆拔之，因仍置厚丘县，属北东海郡。魏废。唐武德四年，复置厚丘县，属海州。八年，省入沭阳县。驿马城，或曰在厚丘北，亦魏置戍处。

　　建陵城在县西北。古郯国地，亦曰中城，后属鲁。《左传》成九年，城中城。杜预曰：厚丘县西南有中城。是也。汉置建陵县于此，属东海郡。景帝时，封卫绾为侯邑。又宣帝封鲁孝王子遂于此。后汉县省。后魏复置建陵县，有建陵山，郯郡治焉。齐建武二年，拔魏建陵城。又梁普通五年，裴邃等攻魏，克建陵城，是也。后周废。

　　阴平城县西北四十里。汉县，属东海郡，成帝封楚孝王子回为侯邑。后汉仍属东海郡。晋废。章怀太子贤曰：故城在承县西南。盖其地与山东峄县接境。○平曲城，在县东北。汉县，属东海郡，宣帝封广陵厉王子曾为侯邑。后汉省。

　　○建陵山县西北百里，与山东郯城县接境。山南北长而东西狭，上多陵阜，汉因以名。县又有荻丘山，在县西八十里。○韩山，在县东北五十里，相传韩信为楚王时，曾讲武于此，因名。

　　○沭水在县治东南。《水经注》：沭水出琅邪东县西北大弁山。是也。今自山东沂水县，流经莒州，入沂州界，又东南经郯城县，合马脊固诸涧水，流至县境，又东入于桑墟湖。《志》云：沭水至县，分为五道，一入涟水，一入桑墟湖，三入太湖，太湖即硕项湖也。萧梁时，土人张高等于县北凿河，引水溉田二百余顷，俗呼红花水。又宋沈适为沭阳簿，疏沭水为百渠九堰，得上田七千顷。

　　硕项湖县东八十里。亦曰太湖，与安东县接境。东南各有小河，下达于淮。又桑墟湖，在硕项湖西北，入海州境内。

　　○曲沭戍在县西北。《水经注》：沭水过建陵县故城东，又南经建陵山西，魏立大堰，遏水西流，两渎之会，置城防之，曰曲沭戍。梁普通五年，裴邃等克魏建陵城，又克曲沭戍。盖曲沭在建陵之西也。

　　洪沟镇县西六十里，又西六十里而达宿迁县。○桑墟镇，在县北四十里，以近桑墟湖而名。又县东四十里有柳庄镇。皆往来要地也。

　　新兴营县西北二十里，又县西北十里有西营。元至正间，沂州守将王信所筑以御寇。又黑军营，在县西十五里，县南十里为东营，则董搏霄所筑也。○黄军营，在县西南五里，县东南十五里有南营，东十五里有浮营。《志》云：元至元中，达如真所筑。

　　附见：

　　淮安卫在府城内，洪武初建。又大河卫，在府北新城内，洪武初建，又有盐城守御千户所，在县城内。洪武末建，属高邮卫。

　　海州府北三百七十里。东至海岸二十八里，西南至凤阳府泗州五百四十里，西至徐州四百八十里，西北至山东沂州二百二十里，北至山东莒州四百七十二里。

　　古徐州地。春秋时郯子国，后为鲁之东境。秦属薛郡，后分为郯郡。汉为东海郡。后汉及晋因之。刘宋泰始中，侨置青、冀二州治郁洲。齐因之。梁置南北二青州治怀仁。东魏改州为海州治龙沮。隋初仍曰海州始治朐山。大业初，又改为东海郡。唐复曰海州。天宝初，亦曰东海郡。乾元初，复为海州。宋因之亦曰东海郡。南渡后，没于金。绍兴七年，收复。隆兴初，复割以畀金。嘉定十二年复。宝庆末，为李全所据。绍定四年，全死又复。端平二年，州徙治东海县。淳十一年，全子据州，治朐山。景定二年，降，改置西海州，而海州仍治东海县，寻复以西海州为海州。元曰海州路，又改为海宁府，寻降为海宁州，隶淮安路。明初复为海州，以州治朐山县省入编户九十三里，领县一。今仍之。

