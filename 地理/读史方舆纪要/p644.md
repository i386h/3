<!-- { "loadSidebar": true } -->
　　○渠河在州城东。源出通道县之佛子岭，下合众流，环州城而东北出，会于会同县之郎江入沅水。

　　氵┆溪在州西南。源出古城岩，流达于渠河。又有六王溪，在州南五十里，亦流合于渠水。○龙井涧，在县北十里。源出飞山，绕流经城西，达于渠河。又洗马池，在飞山上，味咸，可煮为盐。

　　○零溪镇州西百二十里。宋政和三年置零溪堡于此，今有巡司。又州北四十里有金滩堡，一百五十里有矛营堡，俱为戍守处。《志》云：州西有废纠坡堡，道出铜鼓卫。○贯保寨，在州北三十里。宋元丰中置寨于此，寻改为渠阳县，移入郭下，复置寨于此。今有贯保渡。

　　石家堡州南三十里。宋元丰四年置堡于此，今为石家驿。《志》云：州境有石家、村、多星、大田、天村五堡，皆宋元丰中置，元三年俱废。崇宁三年复置，又增羊镇、木寨二堡。大观以后，又置飞山、零溪等堡云。○西楼驿，在州南六十里。宋淳熙三年，中峒贼姚民敖作乱，州兵守州西南之密崖及西楼驿，以断寇路，既而郡守邢迁益兵守西楼，进捣中峒，覆其巢，略大小汶川，还取桃溪堡，犭犭童慑服。其地皆在州南境，今置驿于此。又铜鼓驿，在州南百八十里。《志》云：州南三里为永平驿，九十里为三里坪驿，百二十里为江团驿，百五十里为铁炉驿，诸驿皆有百户一人，领兵哨守，属于五开卫。

　　楚湘台在州城南。洪武三十年，楚王、湘王奉诏讨苗，尝驻军于此。○诸葛营，在州西。《志》云：诸葛武侯抚溪峒诸蛮驻军处也。

　　会同县州东北百里。西北至沅州黔阳县九十里，西至贵州思州府二百五十里。宋渠阳县狼江寨地。崇宁初，置三江县。二年，改曰会同县，属靖州。今城周二里，编户二十七里。

　　○金龙山县东五十里。峰峦峻绝，状若飞龙。又金凤山，在县北百里，山势昂耸，若飞凤然。又云盘山，在县东百二十里，峰峦层叠。县南百十里又有云环山，以高耸回环而名也。○尖崖山，在县西十五里，尖峰如削。又旺溪山，在县西百六十里，四山相联二十余里，溪内尝产金，宋时淘采，元废。又崖屋山，在县西北二里，有石岩如屋。

　　○沅江县西五十里。自沅州黔阳县流入境，又北入辰州府辰溪县界。《志》云：沅水入境过长潭、云潭、文溪、金溪，至托口，与郎江合。

　　郎江县西南百里。源出贵州湖耳长官司山中。流入县境，经县北合于沅江。《志》云：郎江入县界，过郎坡，横流入狼洞，会于三江口，上受渠河、潭溪之水，至托口入沅江。或作朗江。《隋志》作郎溪。又作狼江，宋以此名寨。

　　洪江县东百里。《志》云：原出宝庆府界，即九溪中之雄溪也。九溪曰朗、曰氵舞、曰雄、曰龙、曰辰、曰叙、曰桂、曰武、曰酉，而雄居其一，与渠河、潭溪、郎江诸水汇流而注于沅江。又若水，在县东八十里。《志》云：水有两源，一出州北贯保寨旁楠木山下，一出绥宁县界，会为若水，入于洪江。○文溪江，在县西北二十里。《志》云：源亦出胡耳长官司，流为潭溪，又北至云潭，又北至文溪寨，其下流亦会郎水入沅江。

　　清陂湖县南十里。周十余里。又南有玉山潭，其水皆会于渠河，入于郎江。○三江渡，在县南五里。又县西北四十里有朗江渡，西北百里滨沅江，有江东渡，今置江东巡司于此。

　　○丰山堡在县西南。宋时，蛮置丰山新堡。熙宁中收复。元丰三年，改为丰山寨，属沅州，寻属渠阳县。八年废。崇宁初，复置丰山堡。今仍为戍守处。○若水寨，在县东九十里。宋崇宁初置，今因之。又县西九十里有镇远寨，皆有巡司戍守。《志》云：县南三十里有连山堡，东北五十里为洪江堡，西北六十里为郎江堡，西百里为远口堡，北三十里为五招堡，六十里为相见堡，与丰山堡为九堡，俱永乐中置，皆靖州卫官军戍守。

　　地灵堡县西南六十里。西七十里为黄强堡，六十里为黄檐堡，又西三十里即镇远巡司也。接贵州诸蛮，皆有官军戍守。○文溪寨，在县西南。宋置，亦名文村堡。元中，诚州叛酋杨晟台寇文村堡，即此。又洪江驿，在县东百二十里。

　　通道县州南百里。西至贵州潭溪长官司百三十里，南至广西融县百七十里。本蛮地。宋元丰八年，置罗蒙寨。元三年废。崇宁初复置县。二年，改为通道县，属靖州。今城周不及二里，编户五里。

　　○福湖山县北六十里。下临渠河，林木郁然。宋元丰中，通道广西经此，因取材以供建置。又佛子山，在县东南百里，与广西分界，亦名佛子岭，下有五虎潭，潭旁五石相对如虎。

　　○渠水在县东。出佛子岭，北流经此，经县东北七十三里门峡中而入州界。《志》云：县南七十里有芙蓉江，来自绥宁界，下流入广西怀远县之古州江。○罗蒙江，在县西四十里。《志》云：江源有三：一出佛子岭，为羊镇堡江；一出县南天星里，为天星江；一出贵州洪州泊里长官司界，为洪州江。合流经此，西南流至广西怀远县，入古州江。

　　多星江县西四十里。源亦出贵州界，流合罗蒙河。宋元丰六年，置多星堡，盖置于江滨。又凿字溪，在县西南二百里，接广西界。宋元丰中，于溪旁得古碑，乃唐久视中遣将王思齐率兵征蛮过此，隔碍山险，负舟而济，字以记岁月，蛮人因目为凿字溪。

　　○收溪寨县西南五十里。宋元丰八年，置收溪寨。元三年，废。崇宁三年，复置。《志》云：州至广西融县，古无通途，宋知诚州周仕隆，始遣人由收溪小径趣广西，观山川形势。今自寨而南三十里至佛子坡，即广西界也。向设巡司戍守。○播阳寨，在州西北五十里，亦有巡司。《志》云：县城外有长安、流源二堡，俱嘉靖中置，调常德卫官兵戍守。

　　绥宁县州东百十里。南至广西义宁县二百七十里，东至宝庆府城步县百三十里。本唐溪洞徽州地。宋初，为群蛮所据。太平兴国中内附，置莳竹县，属邵州，寻又没于蛮。熙宁九年，收复其地。元丰四年，仍置莳竹县，隶邵州。八年，县废。崇宁二年，复置莳竹县，寻改曰绥宁。绍兴十一年，属武冈军。元属武冈路。明洪武三年，改今属。城周不及二里，编户三十三里。

　　○绥宁废城县东北二十里。本武阳寨，宋熙宁六年置。绍兴十一年，移绥宁县治武阳寨。二十五年，复还旧治。今仍名武阳寨，为戍守处。○临冈城，在县西南百二十里，宋莳竹县地，隶邵州。元丰四年，县废，置临口寨。崇宁五年，改寨为临冈县，隶武冈军。绍兴初，夫夷洞蛮杨再兴据县为乱，事平，复废县为临口寨。今有巡司戍守。

　　○风门山县东百二十里。比诸山特高，有大小二风门岭，山之东麓入武冈州界。其相接者曰金紫山。《志》云：金紫山，在县东百三十里。又唐纠山，在县东南百里，资水所出，亦接武冈州界。○斩龙坳山，在县东十里，上有土堆五，一大四小，状如龙爪。

　　蓝溪山县东北八十五里。崇峦叠岭，草木荫翳，涧水萦纡，为蛮犭出没之所。其相接者曰莲荷山。○枫木岭，在县南百三十里，最高险，为群蛮出没之所。县东六十里又有菖蒲岭，县南百里有鸬鹚岭。又有天塘岭、锁子岭，俱在县东北六十里。

　　○西门河在县西关外。其上源汇诸山溪之水，自西南而东北出，达于会同县之洪江，一名小洪。又双溪，在县东五十里，有双溪渡。又茶溪在县南五里，大金溪在县东五里，大冻溪在县西十里，俱流合于西门河。

　　○东关在城东。城西又有西关。又黄石堡，在县东北四十里。《志》云：县东北有关峡堡，宋熙宁六年所置，后废。明嘉靖中，增筑黄石、关峡、蓝溪、多龙江口等五堡，调九溪荆州卫及城步所官兵戍守，皆在县东北境。

　　清坡寨在县北八十里，有巡司。又有老鼠隘，在县东北百里，亦为控扼之所。

　　天柱县州西北二百里。本蛮地。洪武二十五年，置守御天柱千户所于此。万历二十五年，改置县，又割绥宁、会同两县地益之。县未有城，编户八里。

　　○小坪寨在县西。洪武三十年，古州蛮作乱，杨文讨之，至沅州，伐山开道二百里，抵天柱，遂涉苗境，营小坪，而以偏师别由渠阳零溪西山径，衔枚夜发，犄角以进，分道夹攻，直抵洪州泊里、福禄、永从诸洞，大破之。贵州帅顾成亦剿平臻剖、六洞、螃蟹、天柱、天堂、大坪、小坪诸蛮。洪州泊里诸处，俱见贵州黎平、镇远二府境，盖县与贵州接界云。

　　墨溪寨在县西。苗寨也。天顺元年，湖帅方瑛等自天柱进讨苗贼，克天堂、小坪、墨溪等二百二十七寨，即此。又谷种寨，亦在县西境。天顺三年，湖督白圭议以谷种诸处山箐诸蛮杂处，为东苗羽翼，乃分军进讨，一军进青崖，一军进牛皮箐，一军进谷种，一军进鬼山，所向皆捷，克水车坝等一百四十七寨。复会兵青崖，进攻石门山，克摆伤等三十九寨。又分兵四路，进攻董农、竺盖，及甲底一路，破羡塘及金配、江瓮、摆省等四百三十七寨。贼首千把猪等退据六美山、翁受河等处，复檄各路会兵进剿，遂生擒之。其地盖皆生苗之境，与贵州接界。

　　附见：

　　靖州卫在州治东。洪武三年建，今亦置靖州卫。又守御天柱千户所，在天柱县城内，洪武中建。万历中，增置县所，因而不改。○铜鼓卫，在州东一百里，今亦置铜鼓卫。详见贵州黎平府。

　　屯镇汶溪后千户所州城西北二百五十里。洪武三十三年建，无城。

　　◇施州卫军民指挥使司东北至荆州府巴东县五百里，西南至四川酉阳宣抚司九百里，西至四川彭水县六百里，西北至四川石主宣抚司七百五十里。自卫治至布政司一千七百里，至江南江宁府三千四百五十五里，至京师四千一百五十里。

　　《禹贡》荆梁二州之域。春秋为巴国境。战国为楚巫郡地。秦属南郡。两汉因之。三国吴属建平郡。晋以后因之。后周置清江郡，并置施州治清江县。隋亦为清江郡移治监水县。义宁二年，复置施州仍治清江。唐因之。天宝初，改曰清化郡《通典》作清江郡。乾元初，复曰施州。五代时，为前后蜀所据。宋平蜀，仍曰施州亦曰清江郡。元因之，属夔州路以清江县省入。至正十七年，没于伪夏。前朝洪武四年，仍置施州。十四年，兼置施州卫。二十三年，并州入卫，改为施州卫军民指挥使司编户三里，属湖广都指挥使司，领军民千户所一、宣抚司三、安抚司八、长官司八、蛮夷长官司五，而容美宣抚司亦在境内。今仍置施州卫。

