<!-- { "loadSidebar": true } -->
　　东白山县东北八十里。《志》云：山高七百三十丈，周五十里，峰峦层叠，与会稽、天台诸山相连属，中有水，流入东阳溪。其西南有西白山，高四百五十丈，与东白相峙。《嵊志》云：东阳有北白山，盖即大白山也，随地异名耳。又有嵬山，亦与大白相接，山凡六面，上有三十六井。《志》云：西白山、嵬山皆在县东五十里。○金山，在县北五十里，自此迤逦而北。又二十里至毕岭，接诸暨县界，俗谓毕岭为お钱岭。

　　大盆山县东南百三十里，接台州府天台县界。其南为画溪水所出，其北则东阳江之源也。《志》云：山高五百丈，周百三十里，形如覆盆。其傍有小盆山，东阳江别源出于此。

　　南午岭县南十里。温、处、台、闽取途处也。嘉靖三十三年，倭贼自仙居来犯，官军御却之于此。又马げ岭，在县东南二百四十里，岭险峻，延袤三十里，为台、婺之咽吭。嘉靖三十三年，倭寇由此窥犯，三十五年，复寇仙居，因筑寨岭上，以为防御。○乌竹岭，在县东北四十里。逶迤数折，与县东北二十里之大小岭，三十五里之蒿岭，北七十里之鸬鹚岭相连亘，为北境之关隘。寇自粤至者，此为拒扼之所。又白峰岭，在县东北七十里，高三百丈，石栈萦纡，东通嵊县。嘉靖三十五年，据险立寨，以防倭寇。

　　乌舞岩县南七十里。高五百丈，上宽平，可容千人。唐末置寨于此，以拒黄巢。其相近者又有黄藤岩，下临清潭，高三百余丈，鸟道纡回。其顶平旷，可以避乱，旁峙者又有西明、马鞍等岩，皆有洞穴，迂回环互为险。

　　○东阳溪在县北五里。旧曰吴宁溪。出大盆山，屈曲流二百里殆然此，俗谓之河埠。又西入义乌县界，亦谓之乌伤溪。《水经注》：吴宁溪出吴宁县，下经乌伤县，谓之乌伤溪。胡氏曰：浙江有三源，其发于乌伤者，《水经注》谓之吴宁溪，即今之婺港也。按吴宁县，旧分诸暨县置，在东阳县之东界，大盆山旧盖属之，故《水经注》云然。《志》以吴宁溪为出义乌县南之杳岭者，非也。○画溪，在县西南三十五里。亦出大小盆山，环绕县南境，合诸溪水而西北出，群山萦回，草木如画，因名。入义乌县境，合于东阳溪。

　　横溪县南四十二里。亦出大盆山，汇县南境诸溪之水入于画溪。又荆浦溪，在县南四十五里，西流会于横溪。县南六十五里又有柽溪，西流合荆浦溪。县东二十里有定安溪，东北流，入东阳江。《志》云：县境诸溪大抵皆出大盆山，惟柽溪出县东南八十里之杨溪龙湫。

　　○乌竹岭寨在乌竹岭上。嘉靖三十七年置，其北接鹭鹚岭，达诸暨县界之乌岩，其南接嵩岭诸山，实为要隘。又县东北有白峰岭寨，在白峰岭上，一名长乐寨，亦嘉靖中置。又马げ岭寨在马げ岭上，亦嘉靖中置。又夹溪寨，在县东百里，有夹溪桥。群山中断，两崖壁立，其水悬流而下，汇为十八涡，桥亘其间，如缀绝绠。嘉靖三十四年设寨于此，居然天险。

　　永宁镇县东五十里，本宋之茶场，绍兴十年，改为永宁巡司。元及明朝因之。今亦曰茶场市。又废宁宾驿，在县城南，宋置，元改画溪驿，明初废。又清潭埠，在县东五十五里，皆往来要道也。

　　义乌县府东百十里。南至永康县百五十二里，北至浦江县六十里。汉为会稽郡之乌伤县，以秦时孝子颜乌伤其父而名。后汉移会稽西部都尉治此。孙吴属东阳郡，晋以后因之。隋属婺州。唐武德四年，置绸州，七年州废，改县曰义乌，仍属婺州。旧有城，周三里有奇，久废。嘉靖三十四年，石为门，城不果筑。今编户百四十五里。

　　○废绸州在县治北。《新唐书》：州以绸岩名。今县北二十里黄蘖山下有绸岩。或云州盖置于岩下，误。又华川废县，在县西南三十里。唐武德四年，分义乌置华川县，属绸州，寻与州俱废。《类要》云：县西南有绣川城，即华川矣。《郡志》：唐初分乌伤置乌孝县，与华川并属绸州。七年，并入华川县。今正史不载，恐未可据。

　　○鸡鸣山县东五里。前瞰县郭，傍临大溪。又东四里有石门山，连山中断，两石对峙如门。○南山，在县东十五里，蟠折萦纡，广袤数里，上有平土可耕，人多居之。鲇溪之水出焉，西流至县东南二里，入于大溪。又青岩山，在县南十里。其中高者曰齐山，下有双涧，南曰前溪，北曰梅溪，俱西流，经县西南三十五里之吴溪渡，合吴溪以注于大溪。

　　铁岩山县东南二十里，俗名郭公山。极高峻，山半有水帘，下垂数十丈，顶有旷土百亩，三坞一潭。又东南六里曰龙门山。山峭拔，有平冈横亘其上，傍皆平壤，民多耕桑其间。绝顶两峰对峙，曰双玉峰，俗呼双尖。又南有茧岭，俯瞰深谷，一名平山涧，水经其中，西入画溪。又云黄山，在县南二十五里，亦曰云横山。一名松山，周二十里，高百四十丈，俯临画溪。○石楼山，在县东二十八里，一名白岩山。四面孤绝，东西两岩相峙，远望若浮图，层级高下，类重楼复阁。县东三十五里又有武岩山，高数百丈，周十余里。其东为滴水岩，北为祝公岩，一名竺阳洞，华溪萦绕，四顾轩豁。又蜀山，在县南四十里，高百丈，下临蜀墅塘。又南十里有葛仙山，其巅为雪峰岭，高八百丈。又南五里曰挂纸岭，高九百余丈。《志》云：县南五十里有八宝山，本名八保山，以里名八保也，俗误为宝。嘉靖三十七年，讹传山有矿，永康、处州矿徒聚扰于此，令赵大河督民兵讨平之。

　　黄山县北二十里。本名黄栌尖，后改今名。其北五里曰绸山，峰峦绸叠，即绸岩矣。稍南曰东山，崇岩曲涧，竹木森郁，称为幽胜。《志》云，东山在县西北二十五里。又清潭山，在县北四十里，下有清潭，山顶有鹰嘴岩。方腊乱时，居民多避于此。山之东曰箭山，上多竹箭。县西北四十五里又有黄山，甚高广。山下有断坑，路险峭。相传邑人拒黄巢于此。宋元丰中，改曰黄山洞。○五云山，在县西四十里。五云溪出焉，东南流入于大溪。又西二十里有覆釜岩，四隅孤绝，石芒峭发，上有平壤，土美可耕，高迥幽僻，杳非尘境。

　　杳岭县南九十里。又西南五十里即永康县。一名丰岭，石路崎岖，此为径道。又八岭，在县南十三里，东南接石壁坑，入东阳县界，或谓之八风岭。○枫坑，在县南七十里，坑深二十里，入永康县界。又善坑在县北五十里，坑深五里，北入诸暨县界。

　　○东江县南五里，即东阳溪也。自东阳县流入境，县境诸山溪之水悉流合焉。至县东三里始有东江之名，稍折而南，经县西南九里，亦有九里江之名。又西南四十五里经金山之麓。其山屹立江中，又西入金华县境，而曰东港。其在县境者，亦谓之江水，亦谓之大溪。而出于杳岭者，则谓之吴溪，亦西北流，合于大溪。或遂以为吴宁溪，谬矣。

　　画溪县南十五里。自东阳县西流至此，为洋滩渡，又西合东江入金华县境。《志》云：画溪与东阳江合流处，为培磊市，在县西南四十五里。市盖与金山相近。又根溪，在县西北六十里，源出覆釜岩，流合黄山江，亦谓之小双溪。西流为航慈溪，入金华县界合东溪。○深溪，在县北五十里，出县北四十八里之龙祈山。又有酥溪，在县北三十里，出清潭山，流合于深溪，又西北流入于浦阳江。

　　绣川湖在县治西。周九里有奇，灌民田百余顷。群峰环列，灿如组绣，因名。自宋至今，筑堤修闸，为游览之胜。

　　○龙祈镇县北三十里。宋置巡司于此。《志》云，县西三十五里有智者同义乡巡司，南四十里有双林明义乡巡司，皆元置，今皆废。又双柏驿，在县治东，唐置，宋曰义乌驿。熙宁五年，徙置于县治西，曰绣川驿。元并置绣川站，明初废。又待贤驿，在县北三十里，唐置，宋废。又北二十五里有龙祈驿，元置，并置龙祈站，明初废。○芦寨，在县东北四十五里，旧为戍守处。又县南八十里有赤岸隘，又二十里达永康之柴岭，最为关要。

　　兴济桥县东三里，跨东江上。旧有浮梁。宋庆历三年，县令薛扬祖更造石桥，号薛公桥，自是以后屡圮屡建。成化十八年重建，改今名。弘治以后，屡经修治，长四十有二丈。又广益桥，在县南三里，地名下埠，万历七年始造浮桥，为往来要地。

　　永康县府东南一百十里。东至台州府仙居县二百八十里，西至武义县五十五里，北至义乌县百五十二里，南至处州府缙云县八十里。汉乌伤县之上浦地。三国吴赤乌八年，分置永康县，属会稽郡。宝鼎初，属东阳郡。晋以后因之。隋属婺州。唐武德四年，置丽州。八年，州废，仍属婺州。宋因之。旧有城，相传三国吴筑，周一里有奇，后废。宋绍兴中，重筑，周三里有奇。元废。至正十三年，环以土墙，寻复圮。今编户百二十三里。

　　○石城山县南十四里。四围含岈，如雉堞然。《地记》云：昔黄帝曾游此，所谓三天子都，此其一也，俗名天马山。又南里许为白云山，危峰百丈，延袤数里。○绝尘山，在县东南二十九里，以山势出尘而名，一名东溪山。又县东南三十里有石室山，缘崖而上，南北二穴相通，可容数百人。又釜历山，在县南三十五里，高峰圆耸，状如覆釜，一名历山。《志》云：山周四十余里，其巅有田、有井、有潭，皆以舜名，以其名同于冀州之历山也。县东南四十里又有灵岩山，周五里，四面壁立，架石梁曲折而上，至里许，中有洞，甚高广，谓之灵岩。

　　方岩山县东二十里。高二百丈，四面如削，驾飞桥石梯而登绝顶，二岩相峙为关，上有亭，曰透关亭。自亭而入，地皆平衍，约数百亩，中有池，池侧又有井，岩石泉涧，争奇竞胜。又寿山，在县东五十里，中有石洞，高广五六丈，旁有小石洞瀑布泉诸胜。相近又有龙窟山，山之阳为小空同洞，宋陈亮读书处也。又铜山，亦在县东五十五里，宋元中，尝置场采铜于此，宣和以后废。

　　桃岩山县东北五十里。山有洞，可容千人。稍北为华釜山，周二十余里，上平旷，四围颇高，状如釜，因名。《志》云：县东五十里有方山，最高，升其巅，缙云、武义、东阳、义乌诸县山川，皆在目前。○横山，在县北十里，一曰山，自此夷为坡坨，起伏相因，南傅华溪而止，即县治也。又霞里山，在县西三里，一名龙虎山，盘旋环顾，为县治水口之镇。

