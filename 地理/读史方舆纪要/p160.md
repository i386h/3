<!-- { "loadSidebar": true } -->
　　白鹭洲在府西南江中，南直新林浦。宋初，曹彬破南唐兵于新林港，又破之于白鹭洲。《郡志》：烈洲东北，即白鹭洲。《丹阳记》：江宁县西三里有白鹭洲，周回十五里，与城相望。近《志》：三山门外西关中街，水环绕处，当为白鹭洲。盖沿袭旧名，非故址也。○茄子洲，在府西南十三里，亦曰茄子浦，昔时周回十一里。陶侃等讨苏峻军于茄子浦，郗鉴自广陵帅众渡江，与侃会于此。又府西南四十里，旧有迷子洲，周二十里。

　　马洲在府北二十里。《志》作马昂洲，周十五里，晋元帝渡江初牧马处也。梁太清三年，南兖州刺史萧会理等援台城，会众三万，军于马洲。时梁主已许景求和，景虑会理等自白下而上，启请北军聚还南岸，不尔，妨臣济江，从之。胡氏曰：马洲，即今黄家沙、老鹳渚一带。梁置琅邪郡于江乘蒲洲上，即今王家沙，与白下城相近，在台城之北，南岸即秦淮南岸，时援军悉营于此。○阖闾洲，旧在府北江中。贺循曰：江中剧地，惟有阖闾一处，地势险奥，亡逃所聚，王敦将钱凤走阖闾洲，为周光所杀，即此。又长命洲在石头城南，梁武帝放生处。《志》云：石头城下有蚵皮矶，南唐宋齐丘嫉汪台符之才，害之于此。

　　新洲在府北四十里。一云在京口西大江中。三国吴太平中，孙琳使其党孙虑袭执朱据于新洲。又刘裕少时，尝伐荻新洲。《晋纪》：隆安二年，孙恩自丹徒进至白石，欲掩建康不备，闻刘牢之引军还至新洲，不敢进而去。元兴初，刘牢之走新洲，自缢而死。胡氏曰：新洲，今之珠金沙也。贾似道军溃于鲁港，夜驻金珠沙，奔还扬州，即此。鲁港，见芜湖县鲁明江。

　　后渚在府西南，秦淮别渚也。梁天监八年，新作缘淮塘南岸，自后渚迄于三桥。三桥在今府城东南，时有三桥篱门。又太清中，柳仲礼等赴援台城，军于新林，侯景于后渚挑战，即此。又有安乐渚。桓玄犯建康，军新亭，帝遣侍中劳玄于安乐渚。渚盖在新亭之东。六朝时有秦淮渚。胡氏曰：秦淮之渚也，在东府前。齐永明末，郁林王昭业即位，武帝梓宫下渚，帝于端门内奉辞。又永元初，曲江公遥欣之丧自荆州还，停东府前渚，部曲悉归始安王遥光，是也。又永元二年，崔慧景逼宫城，左兴盛军溃，不得入宫，逃淮渚荻舫中，慧景擒杀之。

　　倪塘在上元县东南二十五里。王敦使王含、钱凤逼建康，败于越城，含率余党于倪塘西置五城，如却月势。又隆安二年，王恭复叛，斩于倪塘。梁敬帝时，齐兵至秣陵故治，自方山进至倪塘，陈霸先拒之于白城。《金陵记》：建康在六朝时，西至石头，东至倪塘，南至石子冈，北过蒋山，相距各四十里，户凡二十八万。侯景之乱，至于陈，时中外人物，不及宋齐之半。胡氏曰：倪塘，倪氏所筑塘也，在建康东北，方山埭南。似误。

　　横塘在府西南。《实录》云：在秦淮南岸，近石头西陶家渚。吴大帝时，自江口缘淮筑堤，谓之横塘。《吴都赋》所云“横塘查下楼台之盛，天下莫比”者也。或云：横塘亦曰南塘。晋义熙七年，刘裕拒卢循于石头，寻出陈于南塘，即此。自横塘而北，接于栅塘，即今秦淮径口矣。《金陵记》：陶家渚西对蔡洲，六朝时，每饯北使于此。○临贺塘，在府东二十里，梁临贺王正德筑塘潴水以溉田。又有铜塘，在府东四十里，亦昔时溉田处，今废。又有长塘，在府东南五十里。元时屈曲长五十里，溉田百顷。

　　方山埭在府东南四十五里。《建康实录》：吴赤乌八年，使校尉陈勋发屯兵于方山南，绝淮立埭。是也。杜佑曰：东晋至陈，西有石头津，东有方山埭，各置津主一人，贼曹一人，直水五人，以简察禁物。齐武帝为太子时，自晋陵、武进拜陵还，晚进方山埭，是当时往来水道也。宋元凶劭之乱，随王诞遣军自会稽向建康，败劭军于曲阿，劭因缘淮树栅，决破柏冈、方山埭，以绝东军，盖断运道以拒之也。柏冈埭，见句容绛岩湖。

　　黄天荡在府东北八十里。韩世忠与兀术相持处也。胡氏曰：大江过升州界，浸以深广，自老鹳嘴度白沙，横阔三十余里，俗呼黄天荡。《舆程记》：黄天荡一带大江，阔四十里，中间有太子洲，其余汊港村落，限隔横错，水陆之盗，多出于此。而龙潭、斜沟，特为津要。龙潭、斜沟，见句容县。白沙，见仪真县。

　　马家渡在府西南九十五里。亦曰马家洲，又为马家步，或曰即沙夹也。宋建炎三年，金人繇马家渡渡江，陷太平州，长驱至建康。吕氏祉曰：金人犯顺，每越采石而度沙夹，盖沙夹江面狭于采石，而舍舟登岸，平原旷野，此骑兵之地，故金人得之，遂陷建康。叶氏适曰：马家渡与采石相去六十里，采石江阔而险，马家渡江狭而平。《郡志》云：沙夹在府西南七十里。盖与马家渡相接。

　　麾扇渡在府治南。旧《志》云：在朱雀航之左，一名毛翁渡。晋陈敏据建业，出军临大航岸，顾荣以白羽扇挥之，其军遂溃，因名。今为瓦屑坝。又有桃叶渡，亦在秦淮口。《志》云：即今武定桥北。

　　张公凸渡在府北三十里，临大江，与六合县桃叶山相对。旧从张公凸至江南岸，犹四十里，相传隋平陈，行军总管宇文述济自此。宋熙宁五年，守臣开张公凸上栾家矶及马鞍山河道，有诏褒美，是也。

　　落马涧在府西南二里。亦曰南涧，下流合于秦淮。宋柳元景败元凶劭于新亭，鼓噪乘之，劭兵争赴死涧中，涧为之溢，因名落马涧。《志》云：涧在江宁县南五里，东北流入于城濠。宋时讹为跃马涧。

　　○建康宫在故台城内。《实录》：吴大帝迁都建业，徙武昌宫室材瓦缮太初宫，其正殿曰神龙，中门曰公车，中门之东曰升贤，又东曰左掖，中门之西曰明扬，又西曰右掖，又东面门曰苍龙，西面门曰白虎，北面门曰玄武，继又于宫中作临海、赤乌等殿，弯奇、临硎等门。左思所云“左称弯奇，右号临硎”者也。晋石冰之乱，太初宫毁，陈敏平石冰，营府舍于故址。元帝渡江，即敏所营居之，及即位，称为建康宫。咸和三年，苏峻作乱，尽焚台城宫室，峻平，乃复营治。七年，新宫成，正殿曰太极殿，又为东西堂及东西二上阁，自是屡加修饰。太元中，大小殿宇凡三千五百间，寻又作清暑殿，极土木之美，宋仍晋旧名，所居殿曰西殿。文帝时谓之合殿，其地在斋阁之后。孝武大明五年，改清暑殿曰嘉禾，又增造玉烛、紫极、含章诸殿。齐又作昭阳、显阳二殿于宫中。永明中，复作寿昌、凤华、灵曜三殿，时又有凤庄、乾光、灵、正福、延昌等殿。东昏时，复起芳乐、玉寿诸殿，穷极绮丽。梁时有五明、披香、凤光、文德、武德、乐寿诸殿，皆晋宋以来，历代修造，而光华、宝云诸殿，往往以施佛寺。又有至敬殿及景阳台，则梁主置七庙座于中。又有净居殿，则梁主燕居处也。《南史》：禁中有寿光殿，亦曰寿光省，梁武受禅，范云徘徊寿光阁外。是也。又天监十二年，复作太极殿。十四年，冠太子统于此。太清二年，侯景围台城，梁主祀蚩尤于太极殿前。明年，台城陷，景入见于太极东堂，既而景使其党于子悦守之，又使王伟守武德殿，是时宫省府署，残毁甚众，惟太极犹如旧制。承圣初，王僧辨等破侯景，不戢军士，剽掠居民，自石头至东府，号泣满道，军士遗火焚太极殿及东西堂。陈时复加营缮。永定以后，建置滋多，时宫中有嘉德、昭德、寿安、乾明、觉华等殿。大建末，复营承明、含香、柏梁等殿，前后以数十计，及隋军南下，贺若弼置后主于德教殿，以兵卫守，而陈亡矣。南唐亦都江宁，改金陵府舍为宫厅，堂曰殿，有兴祥、崇英、凝华、积庆等殿。升元四年，改兴祥为昭德，积庆为穆清，崇英为延英，而凝华内殿，则前为升元殿，后为雍和殿，时宫中又有万寿、清辉等殿，及澄心堂、百尺楼、绮霞阁之属，德昌宫则内府库藏之所也。唐亡，宋仍改为升州治。庆历八年，江宁大火，延烧殆尽，惟存玉烛一殿。高宗南渡，以建康为形胜之会，绍兴二年，即建康府治为行宫，以备巡幸，虽有宫门寝殿朝堂之制，而朴素无文。及蒙古入建康，至元十五年，析故宫材木，输之大都，遗址仅存，民得而场圃之矣。

　　昭明宫《吴志》在太初宫东，后主皓甘露二年建，谓之新宫。自太初宫移居之，晋避讳改曰显明宫，后废。又有东宫，在台城东南。《舆地志》：吴东宫在台城南，晋初移于西南，后复移于宫城东南。自宋以后，东宫皆在宫城东北，亦谓之永安宫。《宫苑记》：永安宫在台城东华门外。晋太元二十一年，以东海王第作东宫，安帝立何皇后居于此，谓之永安宫，桓玄篡位，析其材木入西宫，以其地为射场。宋元嘉十五年，复筑东宫。梁因之。《梁书》：侯景围台城，时东宫以及馆署府寺仓厩之属，悉在台城外，景党分据公车、左卫诸府。东宫近城贼众，登墙射城内，至夜，复于东宫置酒奏乐。太子纲遣人焚之，台殿及所聚图书皆尽，景又烧乘黄厩、士林馆、太府寺诸处，宫城以外，皆为灰烬。陈复营东宫。大建九年，移太子居之。又有吴南宫，亦在府南秦淮上，吴太子宫也。赤乌二年，吴主适南宫。刘宋置欣乐宫于此。陈亡，俱废。

　　金华宫旧《志》在青溪东，去台城三里，梁别宫也，大同中所筑。又有陈安德宫，在宣阳门西南，陈宣帝时筑。隋平陈，移江宁县治此，明年复罢。中有池，宋时犹谓之安德宫池，又有未央等宫。《南史》：宋废帝景和元年，以东府城为未央宫，石头城为长乐宫，北邸为建章宫，南第为长杨宫云。

