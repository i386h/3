<!-- { "loadSidebar": true } -->
　　青治临，即汉治。领郡五：曰齐郡，曰济南，曰乐安，曰东莱，皆故郡也。曰城阳。后汉并入琅邪郡。建安中，魏武复分置。本属徐州，今改属青州。又平昌郡，黄初三年，魏文帝分城阳郡置，治平昌县，今青州府安丘县西南平昌故城是。晋废。又长广郡，建安五年，魏武分东莱郡置，治不其县，今莱州府胶州即墨县西南不其故城是。《晋志》云：晋咸宁二年置。

　　兖治鄄。魏主芳嘉平中，兖州屯平阿，今南直怀远县东北有平阿城。州领郡八：曰陈留，曰东郡，曰济阴，曰山阳，曰任城，曰东平，曰济北，曰泰山，皆故郡也。

　　扬初治合肥，后复汉寿春。领郡三：曰淮南。汉九江郡也。建安初，袁术改为淮南。魏因之。曰庐江。汉故郡。建安中，魏武省入淮南，后复置，治阳泉县，盖与吴分置郡也。阳泉故城，在今寿州霍丘县西。曰安丰。黄初二年，分庐江郡置，治安风县，今南直霍丘县西南有安风故城。胡氏曰：安丰，宜属豫州。

　　徐治彭城。领郡六：曰下邳，曰彭城，曰东海，曰琅邪，曰广陵，皆故郡也。曰东管。魏正始初，分琅邪郡置，治东管县，今山东沂水县也。又有东安郡，亦魏分琅邪郡置，治东安县，今沂水县南东安废县即故郡治也。东安寻废。又有昌虑、利城二郡，魏武于建安三年分东海郡置，以处降帅。昌虑，在兖州府滕县，见前。利城，今南直赣榆县西六十里有故城，后废。

　　凉治武威。领郡八：曰金城，曰武威，曰张掖，曰酒泉，曰敦煌，皆故郡也。曰西平。建安中，分金城郡置，治西都县，即今西宁卫。曰西郡。亦建安中分张掖郡置，治日勒县，今山丹卫东南有日勒废城。曰西海郡，即故居延属国也。《晋志》魏凉州刺史领戊已校尉护西域，如汉故事，至晋不改。

　　秦治上わ，今巩昌府秦州西六十里有故城。领郡六：曰陇西，曰汉阳，曰武都，皆故郡也。曰南安，即灵帝时置。曰广魏。即后汉初平中所置永阳郡，改治临渭，今秦州秦安县东南有临渭城。曰阴平，本汉广汉属国也。建安中，魏武改置阴平郡。太和三年，武都、阴平皆入于蜀汉。《晋志》以为晋泰始中置。

　　冀治邺。领郡十三：曰赵郡，曰巨鹿，曰安平，曰勃海，曰河间，曰清河，曰中山，曰常山，曰魏郡，皆故郡也。曰平原。汉属青州，魏改属冀。曰乐陵。建安中，魏武分平原郡置，今山东乐陵县即故郡治。曰阳平。黄初中，分魏郡置，治元城县，今大名府是也。曰广平。亦黄初二年分魏郡置，治广平县，即今广平府。《魏纪》：建安八年，魏公操分魏郡置东西部都尉，后以东部都尉分立扬平郡，西部都尉立广平郡，谓之三魏。又有郡曰博陵。《晋志》：汉桓帝时置，魏因之。曰高阳。《晋志》亦曰桓帝置。后又云泰始初置。曰章武。《晋志》云：魏武分勃海国置。后又云泰始中置，治东平舒县，今北直大城县是也。博陵、高阳府，见前后汉郡国。

　　幽治蓟。领郡十一：曰范阳，即汉涿郡也。黄初中，更名。曰燕郡，即汉广阳也。建安中，魏武省渔阳入焉。黄初中，复故名为燕郡。曰右北平，曰上谷，曰代郡，曰辽西，曰辽东，曰玄菟，曰乐浪，皆故郡也。曰昌黎，本辽东属国。景初中，改为昌黎郡。曰带方。建安中，公孙度分乐浪置。魏因之，治带方县，在今朝鲜境内。《典略》：景初二年，以辽东、昌黎、带方、玄菟、乐浪五郡为平州，后合为幽州。

　　并治晋阳。领郡六：曰太原，曰上党，曰西河，曰雁门，皆故郡也。曰乐平。建安中，魏武分太原郡置，治沾县，今山西乐平县西废沾县是。曰新兴。亦建安中魏武分太原地置，治九原县，在今忻州西。《汉魏春秋》：后汉灵帝末，羌胡大扰定襄、云中、五原、朔方、上郡等五郡，并流徙分散。建安十八年，省并州入冀州。二十年，始集塞下荒地郡置一县，领其民，合为新兴郡。黄初元年，复置并州。二年，迁郡于岭南，自陉岭以北并弃之，以勾注为塞。陉岭，即勾注也，见前战国苏厉遗赵王书。

　　雍治长安。领郡六：曰京兆，曰冯翊，曰扶风，曰安定，曰北地，皆故郡也。曰新平。建安中，魏武分扶风郡置，治漆县，今西安府州也。《晋志》：魏改京兆尹为太守，冯翊、扶风，各除左右。初，三辅属司隶，献帝改置雍州，自三辅距西域皆属焉。魏析为凉、秦二州，而雍州不改。

　　郡国九十有一《晋志》作六十有八，得汉郡五十有四，误。东拒吴，西拒蜀，以广陵、寿春、合肥今庐州府附郭县。见前、沔口亦曰汉口，亦曰鲁口，即湖广武昌府城西之夏口也。或曰：今汉阳府城东北大别山之阴，为魏所守之沔口、西阳西阳，在今黄州府东南百三十里、襄阳、陇西今临洮府治狄道县，即故陇西郡治、南安即灵帝所置南安郡、祁山在巩昌府西和县北七里、汉阳《志》曰：汉阳治冀，在今巩昌府伏羌县。见前、陈仓今凤翔府宝鸡县有陈仓故城为重镇。

　　魏明帝曰：先帝东置合肥，南守襄阳，西固祁山，贼来必破于三城之下者，地有所必争也。

　　孙权席父兄之业，奄有江东。

　　【史略】初，权父坚以讨贼功，封乌程侯乌程，今浙江湖州府附郭县。兄策乃略定江东地孙策时，略有会稽、吴郡、丹阳、豫章、庐江诸郡。及权嗣位，周瑜等破曹操于赤壁赤壁，在今武昌府城东南九十里，进取江陵，西至夷陵。瑜因说权曰：今操新败，忧在腹心，未能与将军连兵相事也。乞与奋威俱进取蜀时孙坚弟子瑜为奋威将军，并张鲁。因留奋威固守其地，与马超结援瑜意欲兼汉中以动关中，连陇右以规三辅。瑜还与将军据襄阳以蹙操，北方可图也。瑜志未逮而卒。后吴屡伐魏，皆无功。最后魏主薨，权复议伐魏。殷札曰：天弃曹氏，丧诛屡见。今宜涤荆、扬之地，强者执戟，羸者转运，命益州军于陇右谓蜀汉也，朱然、诸葛瑾指襄阳，陆逊、朱桓征寿春，大驾入淮阳谓淮北，历青、徐，犄角并进，民必内应。一军败绩，则三军离心，便当乘胜逐北，以定华夏。若不悉军动众，循前轻举，民疲威削，时往力竭，非策也。权不能用，师卒无功。

　　奠基建业。

　　【都邑考】孙策屯曲阿曲阿，今镇江府丹阳县。策击走扬州刺史刘繇于曲阿，遂屯焉，寻徙屯吴今苏州府治。权徙治丹徒，谓之京城今镇江府治亦曰京口。寻迁秣陵，号曰建业今应天府治，而武昌为行都云今武昌府武昌县。吴于章武元年自公安徙都鄂，改曰武昌。黄龙元年，还建业。陆逊辅太子登留武昌。归命侯皓甘露元年，复徙都武昌。宝鼎初，还建业，命滕牧留镇武昌。公安，今湖广荆州府属县，吴南郡治也。

　　有州五《通典》：吴分汉交州之南海、苍梧、郁林为广，分荆州之江夏以东为郢，得汉十三州之三。又《晋书》：晋灭吴，得州四，谓扬、荆、交、广也。郢州似初置后废：

　　扬治建业。领郡十三：曰丹阳，曰吴，曰会稽，曰豫章，皆故郡也。曰庐江。吴与魏分置，治皖，今安庆府治是。曰庐陵。建安四年，孙策分豫章置，治庐陵县，今为吉安府。曰鄱阳。建安十五年，孙权分豫章郡置，治鄱阳县，今为饶州府。曰新都。亦建安十三年孙权分丹阳郡置，治始新县，今南直徽州及浙江严州府。始新，今严州府淳安县也。曰临川。吴太平二年，亦分豫章郡置，治临汝县，今为抚州府。曰临海。亦太平二年分会稽东部都尉置，治章安县，今为台州府。章安，今府东故城是也。曰建安。永安三年，分会稽南部都尉置，治建安县，今为福建建宁府。曰吴兴。宝鼎初，分吴郡置，治乌程县，今为湖州府。曰东阳。亦宝鼎中分会稽郡置，治长山县，今为金华府。曰庐陵南部都尉。亦宝鼎初分庐陵郡置，治雩都县，今赣州府雩都县是。又东安郡，黄武五年，以丹阳、会稽、吴三郡山民为寇，分其地置郡，治富春县，旋罢。富春，今杭州府富阳县也。又建安四年，孙策分豫章之海昏诸县置建昌都尉，治海昏，今南康府建昌县是。

　　荆治南郡。领郡十四：曰南郡，曰武陵，曰零陵，曰桂阳，曰长沙，皆故郡也。曰宜都。建安十三年，魏武得荆州，分南郡枝江以西为临江郡，旋败还。十四年，蜀先主因分置宜都郡，治夷陵，今荆州府夷陵州是也。二十四年，入于吴。曰临贺。黄武中，分苍梧郡置，治临贺县，今广西平乐府贺县也。曰衡阳。太平二年，分长沙西部都尉置，治湘乡县，今衡州府南湘乡城是。曰湘东。亦太平二年分长沙郡置，治酃县，今衡州府东有故酃城。曰建平。永安三年，分宜都郡置，治建平县，今荆州府归州也。或云：建安末，吴尝置固陵郡，后废，改置建平郡。曰天门。亦永安中分武陵郡置，治零阳，今岳州府澧州石门县是。曰邵陵。宝鼎初，分零陵北部都尉置，治邵陵县，今宝庆府治是。曰始安。甘露初，分零陵南部都尉置，治始安县，今广西桂林府治。曰始兴。亦宝鼎初分桂阳郡置，治曲江县，今韶州府治。又营阳郡，亦宝鼎中分零陵郡置，治营道县，今永州府道州是其地也。后废。

　　郢治江夏，今武昌府。领郡未详。曰武昌。治武昌县，汉江夏郡也，本治西陵。建安十三年，孙权以程普领江夏太守，治沙羡。盖江夏半入于曹氏。黄武初，改曰武昌郡，移治武昌也。沙羡，即今武昌府治武昌县。见前《都邑考》。曰蕲春。建安十二年，孙权分江夏置，治蕲春县，今黄州府蕲州也。曰安成。宝鼎二年，分豫章、庐江郡置，治平都县，今江西吉安府安福县是。或曰：郡仍属扬州。又彭泽郡，建安十四年，孙权分豫章、庐江郡置，领彭泽、柴桑、寻阳三县，即今九江府境也，而地志不著。又汉昌郡，建武十五年，孙权分长沙郡置，治汉昌县，今岳州府平江县也。后废。

　　交治龙编，今安南之东都。见后汉交州注。领郡七：曰日南，曰交趾，曰九真，曰合浦，故郡也。曰新昌。吴建衡三年置，治麋泠县。沈约曰：本名新兴，晋太康三年改曰新昌。曰武平，治武宁县。曰九德，治九德县。俱在今安南境内。《晋志》云：武平、九德二郡，吴宝鼎初置。

　　广治番禺。领郡七：曰南海，曰苍梧，曰郁林，故郡也。曰高凉，即后汉灵帝时所置郡。曰高兴。吴分高凉置，治广化县，今广东阳江县西北有废广化城。曰桂林。宝鼎中，分郁林郡置，治潭中县，即今柳州府治。曰合浦北部。永安六年，分合浦郡置，治宁浦县，今广西南宁府横州也。《晋志》：吴黄武五年，分交州之南海、苍梧、郁林、高凉四郡，立为广州，俄复旧。永安七年，复分交州置广州云。

