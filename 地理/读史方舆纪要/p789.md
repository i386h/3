<!-- { "loadSidebar": true } -->
　　恶溪在城东北。一名鳄溪，亦名意溪。唐元和中，溪有鳄鱼，刺史韩愈作文驱之。宋咸平中，通判陈尧佐斩鳄鱼于此。中有垒石，名曰峦洲塔。韩江经此，合流而南，盖即韩江之别名矣。○产溪，在府北九十里，东南流会于韩江。又有九河水，亦在府北五十里。又凤水，在府城北，一名凤凰溪，源出饶平县凤凰山，皆汇于韩江。

　　三利溪在府城西。导濠水，西历潮阳、揭阳二县，回抱曲折，殆将千里，而后入海，三县利之，因名。又有枫溪、新溪，源出湖山，俱来会焉，注于凤塘，达于枫口径，入于海。《通志》：三利溪，宋元间浚。明正统以来，日就湮塞。弘治五年复浚，八年复塞，至今惟小沟泄水潦而已。又中离溪，近《志》云：在县西南四十里，地达揭阳，邑人薛侃浚，起龙溪，过桃山，达枫口，入于海。

　　西湖在府治西湖山之阳。绵亘十余里，今渐湮塞。又东湖，在城东韩山后，四山环绕，湖潴其中。又府东南二十里有官障湖，产龟，亦名龟湖，中有洲约二里许，下流亦入于韩江。

　　急水门溪府南二十里。韩江之水分流出此，合双溪以入海。两山夹峙，中横大石，水势迅驶奔涌，因名。○老鸦洲，在府东，扼韩江中流，今名凤凰洲。广一百八十五丈，袤六百三十三丈有奇，广济桥跨其上。

　　○北关镇府东南六十里海口。向设兵戍守。又枫洋巡司，在府南。《志》云：司旧置于枫洋村，洪武四年改置于园头村。○潘田堡，在县西北百三十里，僻在山谷，通潮、揭、漳、韶，为戍守要地。嘉靖中亦改设巡司。《会典》：潘田巡司，旧属澄海县，后改属海阳。又县有田心、丰顺二营。

　　柘林寨府东南百三十里滨海，戍守要地也。今详见饶平县。又金山北有摧锋寨，宋置，今为民居。《宋志》：海阳县有海门等三寨、三河口盐场、丰济银场、横衡等二锡场。○新关隘，在府南。又府境有万里桥、汤田、枫洋等隘。旧《志》：县又有海门、东陇、辟望等隘。

　　凤城驿在府城北。又北七十里有产溪驿。《舆程记》：自凤城驿西至揭阳县之桃山驿七十里，又西七十里为潮阳县之灵山驿，又自产溪驿而北，凡百里至大埔县之三河驿。○广济桥，在府城东，跨韩江上，广二丈，长一百八十丈。旧名济川桥，分东西二洲，创始于宋，明增修之，崇祯以后毁。

　　潮阳县府南百三十里。西南至惠来县百六十里。本海阳县地。晋义熙九年析置，属义安郡。宋、齐因之。隋属潮州。唐永徽初省，先天初复置，仍属潮州。宋因之。绍兴二年废，八年复置。今城周六里有奇，编户三十六里。

　　○潮阳故城县西三十五里。《志》云：县初治于临昆山，即此。唐元和十四年，刺史韩愈移县于棉阳，即今治也。《城邑考》：县城，元至正十二年筑。洪武二十四年，因故址修筑。正统十三年，始以石。天顺四年，城始就。弘治以后，屡经修筑。

　　○东山在城东。其相接者亦曰韩山，叠嶂层峦，参差奇胜。又城西十里有西山，形势[B18D]{山辟}，上有砖塔，下有石室，名海潮岩。又西十里曰曾山，双峰并峙，亦名双髻山，出海望之愈高。○临昆山，在县西三十五里，相传旧县置于其下。相接者有龙首山，一名猴子山。又钱澳山，在县东十里，前有莲花峰，下临沧海。又东五里曰大湖山，亦南临海，下有龙潭。又十里曰广澳山，北有招收山，三面距海，盘据数十里，地多斥卤不可耕，河渡通焉。其北十里曰磊口山，马耳在其外，是为洋海之门。

　　浔洄山县北十里。山在水中，为邑之后。东有三屿，白屿尤桀起。○铁山，在县西北八十里，山耸秀，为群山之冠。山之西接普宁县界，其北曰牛户山，接揭阳县界。又南山，在铁山西南十里，连峰接岫，林岭深峻，盗贼多窟穴其中，亦名大南山。

　　灵山县西五十五里。山高耸，下有卓锡泉。唐元和中，僧大颠居此。《志》云：县西南二十里有石龟山，面枕练江，有石林立如笏，是为邑之西障。又南十里曰神山，平地突起，林木森秀。○盐岭径，在县西百里。其山与普宁县接界，道通惠来县。又西南有林昭径，亦出惠来县之道也。

　　○海在县东南。《志》云：县境滨海，潮汐入港，支析成川。招收山临河，渡长数十里，南为钱澳、为广澳，北为马耳、为磊口，皆通海。磊口，海洋之门也。其外为牛田洋，澄、揭之水皆汇于此，有海门所，为扼要处。嘉靖三十八年，倭贼自福建漳州来犯，自磊门登陆，攻海门所，官军击败之，是也。

　　练江在县西南石龟山下。源出海阳县云落山，流入境，东流十里，有氵戎水来合焉。又东二十余里，潇溪流入焉。又东四十五里，东溪流合焉。又五里出和平桥，又东流经县南二十里，汇众流而为江。纡回如练，因名练江。又东南入于海。

　　东溪县西七十里。源出大南山而东注。又潇溪，亦在县西。俱流注于练江。《志》云：县北诸山之水，皆迤西达于练江。又临昆山下有西丰水，灵山西北有仙陂水。又西十余里有麒麟水及西条、东条之水，南流而东折为氵戎水，合云落水，即练江也。又西南之水曰司马浦，东流会于铜钵湖，迤南有桃溪水，东流会于东溪，其下流皆合流，过和平桥，注于练江。练江，盖汇县境诸水为大江，流至海门入海也。

　　○吉安镇县西北七十里，地名贵屿村。有巡司。又门辟巡司，在县北六十里。俱洪武二年设。招宁巡司，在县东三十里，洪武二十八年建。桑田巡司，在县北三十里，正统十三年建。又云落巡司，在县西南百二十里，嘉靖中置，属普宁县，后改今属。《志》云：县东三十里有招收盐课司，县南二十里练江村有龙井盐课司。今龙井司改属惠来县。又县西和平村有河泊所。

　　兴安镇县东南三十里。有兵戍守。又北关隘在县城北，河溪隘在县北二十五里，门辟隘与巡司相近。又河渡门隘，在招收山下。《志》云：县有下游营，守河渡门、磊口等处。又有韶兴营，置于海门所。嘉靖三十八年，倭贼从招宁巡司河渡、磊门入犯。○灵山驿，在县南门外。又武宁驿，旧在县南七十里。《郡志》：县西南有和平桥，宋宣和中建，长三十丈。元末毁，明初重修。

　　揭阳县府西南七十五里。西北至惠州府长乐县二百八十里。汉县，属南海郡。后汉因之。晋废。义熙中，以其地析置潮阳等县，后因之。宋宣和三年，始析海阳三乡置县。绍兴二年废，八年复置。今城周四里有奇，编户七十八里。

　　○揭阳故城在县西北揭岭之南。汉置县，以揭岭为名。元鼎六年，伐南越，东越王余善上书，请发兵从击吕嘉兵，至揭阳，以海风波为解。后废。宋绍兴八年，卜置县于留隍村，不果，改置县于玉窖村，即今治也。《城邑考》：县城，元至正十二年，因海寇，始筑内、外二城。明天顺中，增拓内城，以石，并拓外城。成化二十三年，复筑外城，石为址。弘治元年增修，十一年皆改以石。嘉靖以后，屡经修治。

　　○揭阳山县西北百五十里。形势，南北二支直抵兴宁、海丰二县界。亦曰揭岭。秦始皇伐百越，命史禄转饷，禄留家揭岭，或以为即此山也。岭之阳为海阳县西北之瘦牛岭，去县治百里。岭之西为飞泉岭，壁立数百仞，周围数十里，有泉飞空而下，径通惠州府长乐县，为惠、潮之关隘，或以此为揭岭。岭西北又有贵人山，《通志》：山跨揭阳、长乐二县界，周围百里，曰滩下，曰大竹园，曰矿山头，曰粗石坑，曰麻竹坑，曰筲箕坪，皆其处也。

　　黄岐山县北十里。上有石湖，四时不竭，绝顶又有石浮图，下有二岩，东曰竹冈，西曰松冈，皆有洞壑之胜。又五房山，在县西北四十里，多竹木，产铁矿。○三山，在县西百五十里，一名独山，南溪经其下。独山南四十里曰明山，东南二十里曰巾山，峰岩相望。明山之岩曰天竺岩，甚奇胜。

　　桑浦山县东百里滨海，接海阳县界。崔嵬绵亘，多岩洞之胜。详见前。又东二十里曰菱池山，三峰插天，中有深池数十亩，岩谷林泉为诸山最，下有石岩，形如狮子，中可容千人。相近者又有桃山，旁有小山类桃，因名，逶迤百余里。

　　○玉窖溪在县治南。有南北二源。南溪出海丰、长乐二县，分水并流，经三山百折而东，过玉窖，会北溪。北溪出程乡、长乐二县，分水并流，经贵人、飞泉诸山，又东有石空、循梁、大罗诸水流入焉，过玉窖会南溪，绕县治而东南至浦湾渡入于海。海口有石马激潮，声闻数里。《志》云：南溪源出鱼梁滩，北溪出瘦牛岭。又县东南三十余里有双溪口，南北溪水并会于此入海。

　　枫溪在县东北四十里大脊岭下。源出海阳县，即三利水派流也。东南流二百里，为枫溪口，亦曰枫口径，汇诸溪水并注于海。《志》云：县东南十五里有古溪，又南有官溪，南溪派流入焉。又东有中离溪，北溪派流入焉，并注于枫溪。○深浦溪，在县西北，源出西山，流至北寨入于北溪。又湖口溪，源出县西五十里之龙山，流会斗龙潭，入南溪。又有梅岗溪，出县东北三十里梅岗山，一名曲溪，亦流入枫溪。

　　○北寨镇在县东。有巡司，洪武四年置于县东北之冈头山，后移于桃山。又湖口巡司，在县东北之棉湖寨，洪武三年置。嘉靖三十八年，倭贼自平和营进赤寮村，劫棉湖寨，寻移营于此。相近有水沙村，是时倭贼焚劫处也。○狮子营，在县西，亦曰狮头营，防七成径关隘。又西北有马头营，防石空、飞泉径等关隘。又东北有长布营，防内、官硕径等关隘。旧俱有官兵巡戍，今废。又有西营，在县西。

　　官溪隘在县南。《志》云：县东有桃山隘，北有蓝田隘，西有霖田隘，皆为戍守处。又桃山驿，亦在县东二十里。又东有大桥。嘉靖三十九年，倭走大桥，官兵邀击，倭溃走。

　　程乡县府西北三百里。西至惠州府兴宁县百三十里，东北至福建上杭县三百八十里。本汉揭阳县地，晋海阳县地。萧齐置程乡县，时有程文者以信义行于乡，因名，属义安郡。梁、陈因之。隋属潮州。唐仍旧。五代晋开运初，南汉置敬州治焉。宋开宝四年，改曰梅州。熙宁六年，州废，县属潮州。元丰五年，复置。宣和二年，赐郡名曰义安。绍兴六年，州复废，十四年又置。元至元十六年，升为梅州路，二十三年仍降为州。明洪武二年，省州入县。今城周六里有奇，编户十九里。

