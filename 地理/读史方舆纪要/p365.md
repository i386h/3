<!-- { "loadSidebar": true } -->
　　○黑阳山在县北二十里，连阳武县界。黄河经其下。洪武二十四年，河决于此。又正统十三年，河决荥泽县，东及黑阳山，由蒲经澶四百余里，合黄河故道，北入会通河。蒲、澶，见北直长垣县及开州。

　　○黄河在县北二十二里。自荥泽流入县界，达于开封城北。《水经注》：河水东经卷县北。春秋时，晋楚之战，晋军争济，舟中之指可掬；楚庄祀河，告成而还：皆此处也。隋大业十三年，李密攻东都，遣徐世绩自原武济河，取黎阳仓。

　　○扈亭在县西北。《春秋》庄二十三年，公会齐侯盟于扈。又文七年，晋赵盾与宋、卫、齐、郑、曹、许诸侯盟于扈。其后往往会盟于此，盖其地在四方道里中也。《竹书》：晋出公二十二年，河绝于扈。又有武修亭，或以为修鱼也。《秦纪》：惠文王后七年，韩、魏、燕、齐率匈奴共攻秦，秦使樗里疾与战于修鱼。

　　封丘县府北七十里。北至北直滑县一百四十里，东北至北直长垣县六十里。古封父国。《左传》赐封父之繁弱，是也。汉置封丘县，属陈留郡。后汉初平四年，袁术屯封丘，曹操自鄄城引兵击走之。晋属陈留国。大兴三年，祖逖遣其将韩潜屯于此，既而石勒遣石虎引兵南侵，城封丘而还。后魏太平真君九年，并酸枣，景明二年改，仍属陈留郡。北齐省。隋开皇十六年，复置，属滑州。唐属汴州。宋属开封府。金大定中，河水坏没，迁治新城。元初，城复为河所坏，乃因故城遗址，稍加修葺，迁治焉。明因之。今城周九里有奇，编户四十三里。

　　○黑山在县北五里。后汉初平四年，袁术引军屯于黑山，曹操断术粮道，术败走，即此。

　　○黄河在县南五十里。旧时沁河自山西沁源县来，由阳武入县界于家店，河水挟沁东决漕运，为害甚烈。弘治中，副使张鼐从于家店疏决故道，筑堤以免泛滥之虞，至今赖之。

　　黄池在县西南七里。东西广三里。《春秋》哀十三年，公会晋侯吴子于黄池。薛瓒曰：《国语》吴子掘深沟于商鲁之间，以会晋公午于黄池，正此地也。杜预曰：封丘县南有黄亭及济水。《史记》：韩昭侯二年，宋取我黄池。又《魏世家》：惠王十六年，侵宋黄池，宋复取之。即此。

　　濮渠在县西南。首受[1111]，东北流至县，引以溉田，又东北流，入北直开州界。

　　翟沟在县南八里。即白沟也，音转为翟。西接黄河支流，引渎东入，环带萦纡，澄澈如鉴。一名涤渠，亦曰湛渠。孟康曰：春秋时，宋败长狄侨如于此，因名。自阳武县流入，又东南经祥符县境。今涸。

　　○桐牢亭在县北二里。韦昭曰：古虫牢，郑地也。《春秋》成五年，公会晋侯，同盟于虫牢。襄十八年，楚侵郑，至于虫牢。定八年，晋士鞅会成桓公侵郑，围虫牢。今谓之桐涡。○长丘亭，在县东。《左传》：宋败狄于长丘。《史记》宋武公获长狄侨如处也。

　　黄亭杜预曰：在县南七里黄池之上。又南三里有云响亭。晋吴之会，诸侯云集响应，共筑此城，因名云响城。又有期城，在黄池旁，亦以诸侯相期于此而名。

　　中栾镇在县南大河北岸。元人运道，以此为中顿。明初，徐达下汴梁，驻军中栾，然后率步骑入虎牢，既又规取河北，复自中栾渡河，下卫辉，是矣。县西北一里又有周太祖营，相传五代时郭威屯兵处。

　　延津县府西北九十里。东北至卫辉府胙城县四十五里，西北至卫辉府新乡县七十里。本郑之廪延。秦置酸枣县。汉属陈留郡。晋因之。后魏属东郡。北齐并入南燕县。隋开皇六年复析置酸枣县，属滑州。大业初，改属荥阳郡。唐复属滑州。五代梁开平元年，属开封府。宋政和七年，改延津县。金贞三年，置延州。元至元九年，复为延津县。今城周七里有奇，编户二十七里。

　　○酸枣城县北十五里。本郑之廪延邑。《左传》隐元年，郑叔段侵郑，至于廪延。亦曰酸枣。襄三十年，郑以伯有之乱，游吉奔晋，驷带追之，盟于酸枣。《战国策》：苏秦曰：魏北有河外、卷、衍、燕、酸枣。《史记》：魏文侯三十二年，伐郑，城酸枣，取郑北而城之也。秦始皇五年，使蒙骜攻魏，拔酸枣。汉县治此。武帝封广川惠王子晏为侯邑。后汉中平末，关东共起义兵讨董卓，兖州刺史刘岱等与曹操屯酸枣。《陈留志》：城内有韩王故宫阙，疑战国韩尝都此。又县东南二里有酸枣山，俗呼为土山，黄河昔尝绕其下。《邑志》云：山在县西南五里。后唐同光三年，治酸枣遥堤，以御决河。周广顺二年，河决酸枣，寻修塞之。

　　○黄河旧在县北。成化十四年，河决县西之村，泛滥七十余里。十五年，徙流县南，入封丘县界。

　　濮水在县北。今涸。《水经注》：濮水自酸枣首受河而东北注，经燕城南。盖与封丘之濮渠异源而同流也。详见山东濮州。燕城，见胙成县。今黄河迁决，濮水绝流矣。

　　延津杜预曰：酸枣县北有延津。《水经注》：河水又东北，通谓之延津。后汉初平二年，董卓入关，袁绍自河南还军延津。建安五年，曹操以袁绍攻白马，引兵趣救。荀攸曰：今兵少不敌，公到延津，若将渡兵向其后者，绍必西应之，然后以轻兵袭白马，掩其不备。从之。既败绍军，引还，绍渡河追至延津南。操勒兵，驻营南阪下，及战，大破绍军。晋咸和四年，石勒破刘曜，途出于此，以河冰泮为神灵之助，号灵昌津。《志》云：唐卫州新乡县有延津关，盖在延津北岸。曹操救东郡太守刘延于白马，至延津，盖在延津南岸。今详见北直滑县。

　　乌巢泽在县东南。《三国志》：许攸谓曹操曰：袁氏辎重，在故市乌巢。操遂出奇兵攻烧之，绍因此败亡。今故市城在郑州北。《水经注》：济渎又东，经酸枣县之乌巢泽。泽北有故亭。

　　○香台关在县西北。地名沙门镇，有巡简司。○廪延驿，在县治东南。县治西又有廪延递运所。

　　兰阳县府东北九十里。北至直隶长垣县七十里，东北至直隶东明县百二十里。汉东昏县地，属陈留郡。三国魏废县为镇。宋初，复置东明县。金析东明六乡置今县，取其首乡曰兰阳，以名，属曹州。元属汴梁路。今城周五里，编户三十八里。

　　○东昏城县东北二十里，故户牖乡也。《春秋》哀十三年，黄池之会，吴囚子服、景伯以还，及户牖，归之。秦属阳武县。陈平，阳武户牖人也，汉因封为户牖侯。后置东昏县。相传秦始皇东游至此，昏雾四塞，不能进，因名。有秦台废址存焉。《括地志》：东昏镇，在陈留东北九十里，即故县地。宋乾德元年，置东明县。金以县属南京。后避河患，徙河北。今见直隶东明县。○韩陵城，在县东北五十里。《志》云：元时徙县治此。又县东南八里有流渠城，旧亦为县治，以渠水所径而名，日久渐塞。

　　济阳城县东五十里。春秋宋地。战国属魏。苏代曰：决白马之口，魏无黄、济阳。《竹书纪年》：梁惠成王三十年，城济阳。秦二世二年，章邯等击灭魏咎于济阳。汉为济阳县，属陈留郡。景帝中六年，封梁孝王子明为济川王。应劭曰：即济阳县也。昭帝元平初，昌邑王初征至济阳，求长鸣鸡。又元帝永光三年，立子康为济阳王。建昭五年，徙王山阳，县仍属陈留。《后汉纪》：光武生于济阳宫，光明照室。盖县有武帝时东巡故宫。晋亦属陈留国。刘宋元嘉五年，徐州刺史王仲德攻魏济阳及陈留。又后魏延和二年，置徐州于此。皇兴初，州废。孝昌中，改属阳夏郡。隋属曹州。唐初省入冤句县。武德四年，复置济阳县，属杞州。贞观初复废。宋为济阳镇。冤句，见山东曹州。

　　○白云山在县西十里。山下有张良洞。山东南即张城山，周围三里，厥势如城。又县东北二十里为东冈头，有冈头铺，达仪封县十五里而近。

　　○黄河今在县北十五里，又东入仪封县境。旧《志》云：县北二十里有贾鲁河，元贾鲁所开。又三十里为马蹄河，旧名清河。秦始皇东游，饮马于此，因更名也。其下流俱入黄河，水势汹涌。嘉靖间，特于县东北十里开李景高河，以杀水势。万历十七年，河决李景高口，入睢、陈故道，寻塞。

　　巴河县南六里。自陈留县流入，又东入仪封县境。

　　○赵皮寨县北十余里。嘉靖五年，河臣盛应期请疏赵皮寨支河，绵延数百里，以济漕运。其地视河高数尺，功卒不集。

　　仪封县府东北百十五里。东至山东曹县百二十里，北至北直东明县百里。春秋时卫邑。汉为东昏县地。唐、宋为考城县地。金为考城县之通安堡。元置今县，属睢州。明初改今属。城周八里有奇，编户二十一里。

　　○仪封城在县北十七里。相传仪封人请见孔子处。元于此置县。明初圮于河，因迁今所。《一统志》：仪城在兰阳东北二十里，亦为仪封乡。

　　○黄陵冈县东北五十里，接山东曹县界。金末，蒙古围汴，金主守绪以粮援俱绝，遂东巡，次黄陵冈，谋入开州，是也。亦曰黄陵渡。元末，察罕谋复汴梁，使舟师出汴东，略曹南，据黄陵渡，即此。详见山东曹县。又有青陵冈，在县北十五里。

　　○黄河在县北二十里。自兰阳县流入境，又东入睢州界。《志》云：县境有贾鲁旧河，自黄陵冈南经曹县梁进口，下通归德丁家道口。弘治中，刘大夏尝浚此以杀决河之势。今废。梁进口，亦曰梁靖口，由黄陵冈至梁靖口，凡八十余里。

　　巴河在县南八里。自兰阳县流入界，东南经杞县东北之乌冈，而达于睢州境。○黄渡湖，旧《志》：在县北固阳乡，周围六十余里，盖大河所溢也。

　　新郑县府西南二百二十里。西南至禹州九十里，北至郑州七十五里。古有熊地，黄帝都焉。周封黄帝后于此为郐国。春秋时为郑国，曰新郑，以别于京兆之郑也。战国时，韩哀侯亦都之。秦为颍川郡地。汉置新郑县，属河南郡。晋省县而城如故。永嘉末，荥阳太守李矩保聚于此。隋开皇十六年，复置，属郑州。王世充置溱州。唐州废，县仍属郑州。宋因之。金、元属钧州。明时隆庆中，始改今属。城周五里，编户二十九里。

