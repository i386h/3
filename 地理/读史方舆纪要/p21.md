<!-- { "loadSidebar": true } -->
　　扬州初治寿春。太康二年，移治秣陵，即吴建业也。统郡十八。惠帝末，复治寿春。东晋时，治建康。兴宁二年，桓温自江陵移镇赭圻，遥领扬州。三年，移镇姑孰，寻复故。赭圻，今太平府繁昌县西南十里有故城。

　　丹阳郡汉郡。领建邺等县十一。建邺，即州治。建兴中，改曰建康。元帝建都扬州，改丹阳太守为尹。

　　宣城郡本丹阳郡地。太康二年分置，领宛陵等县十一。宛陵，即汉丹阳郡治。

　　淮南郡秦汉旧郡也。领寿春等县十六。寿春，即扬州旧治。惠帝永兴初，分淮南置历阳郡，领历阳等县。历阳，今和州治也。成帝时，又分置钟离郡，领钟离等县，属南徐州，今凤阳府东二十里钟离故城是也。

　　庐江郡汉郡。领阳泉等县十。阳泉，即曹魏庐江郡治。义熙中。分置晋熙郡，领怀宁等县。怀宁，今安庆府治。

　　毗陵郡《晋志》，吴分吴郡无锡以西为屯田，置兴农校尉。太康三年，省校尉为毗陵郡，领丹徒等七县。丹徒，今镇江府附郭县，见前。惠帝永兴中，以郡封东海王世子毗，因改为晋陵郡。

　　吴郡汉郡。领吴县等县十一。吴，即汉郡治。

　　吴兴郡吴置。领乌程等县十一。乌程，即吴旧治。《晋志》：永兴中，割吴兴及丹阳郡置义兴郡，领阳羡等县。阳羡，今常州府宜兴县是。

　　会稽郡秦郡。领山阴等县十。山阴，即汉郡治。

　　东阳郡吴置。领长山等县九。长山，即吴旧治。

　　新安郡吴所置新都郡也。晋改曰新安，领始新等县六。始新，即吴郡旧治。

　　临海郡吴置。领章安等县八。章安，亦吴郡旧治。《晋志》：明帝太宁初，分临海立永嘉郡，领永宁等县。永宁，今温州府附郭永嘉县也。

　　建安郡吴置。领建安等县七。建安，即吴旧郡治。

　　晋安郡本建安郡地。太康二年分置，领原丰等县八。原丰，即今福州府治闽县是也。

　　豫章郡汉郡也。领南昌等县十六。南昌，即汉郡治。《晋志》：永兴初，分庐江、武昌郡地置寻阳郡。永嘉初，又以豫章之彭泽县属焉，领柴桑等县。柴桑，今九江府南九十里有故城，盖即孙吴所置。彭泽郡，太康初废，至是改置。

　　临川郡吴置。领临汝等县十。临汝，即吴旧郡治。

　　鄱阳郡吴置。领广晋等县八。广晋，今饶州府北百五十里有故城。

　　庐陵郡吴置。领西昌等县十。西昌，今吉安府泰和县西三里有故城。

　　南康郡本吴所置庐陵南部都尉。太康三年，改置郡，领赣县等县五。赣，今赣州府附郭县。

　　交州治龙编。统郡七。龙编，即吴交州治。

　　合浦郡汉置。领合浦等县六。合浦，今廉州府治。《晋志》：太康初，省珠崖入合浦郡。

　　交趾郡汉置。领龙编等县十四。龙编，即州治。

　　新昌郡吴置。领麋泠等县六。麋泠，即吴郡治也。

　　武平郡吴郡。领武宁等县七。武宁，即吴旧治。

　　九真郡汉郡。领胥浦等县七。胥浦，即汉旧治。

　　九德郡吴置。领九德等县八。九德，即吴旧治。

　　日南郡秦象郡也。汉曰日南。领象林等县五。象林，在今占城国境内。

　　广州治番禺，统郡十。《晋志》：太康初，吴平，以荆州之始安、始兴、临贺三郡来属。怀帝永嘉初，又以三郡属湘州。成帝时，又以三郡还属荆州。

　　南海郡秦郡。领番禺等县六。番禺，即州治。成帝时，分南海立东官郡。领宝安等县。宝安，今广州府东管县也。安帝又分东官立义安郡，领海阳等县。海阳，今潮州府附郭县。恭帝时，又分南海立新会郡，领盆允等县。盆允，在今广州府新会县境。

　　临贺郡吴置。领临贺等县六。临贺，即吴郡治。

　　始安郡吴置。领始安等县七。始安，即吴旧治。

　　始兴郡吴置。领曲江等县七。曲江，即吴旧治。

　　苍梧郡汉郡。领广信等县十。广信，即汉郡治。《晋志》：穆帝分苍梧立晋康郡，领端溪等县。端溪，今肇庆府德庆州治。又立新宁郡，领新兴等县。新兴，今肇庆府新兴县。又立永平郡，领安沂等县。安沂，今梧州府藤县南有故城。

　　郁林郡汉郡。领布山等县九。布山，即汉郡治。又元帝大兴初，分置晋兴郡，领晋兴等县。晋兴，在今柳州府象州境。

　　桂林郡吴置。领潭中等县八。潭中，即吴郡治。

　　高凉郡汉置。领安宁等县三。安宁，在今肇庆府阳江县境。

　　高兴郡吴置。领广化等县五。广化，即吴旧治。《晋志》：武帝后省入高凉。

　　宁浦郡吴合浦北部也。晋改置郡，领宁浦等县五。宁浦，即吴都尉治。

　　郡国一百七十有三晋太康初，因后汉及三国之旧，其改易及增置者一十五郡而已。《晋志》云增置二十有三，误也，县一千一百有九，几于秦汉之境矣。

　　【史略】汉、魏以来，羌、胡、鲜卑降者，多处之塞内。魏嘉平中，邓艾尝言于司马师，宜分并州境内匈奴左部为二国魏公操初分匈奴之众为五部，时左部最强。部帅左贤王豹，单于於扶罗之子也，徙居雁门。其羌胡与民同处者，亦以渐出之。使居民表议，未及行。至是郭钦上言：戎狄强犷，历古为患。魏初民少，西北诸部，皆为戎居，内及京兆、魏郡、弘农，往往有之。今虽服从，若百年之后，有风尘之警，朔骑自平阳、上党，不三日而至孟津，北地、西河、太原、冯翊、安定、上郡，尽为战场矣。宜及平吴之威，谋臣猛将之略，渐徙内郡杂胡于边鄙，峻四夷出入之防，明先王荒服之制，此万世长策也。不听。元康末，关中氐齐万年等叛，事平。江统复作《徙戎论》警朝廷，朝廷不能用统议：徙冯翊、北地、新平、安定界内诸羌，著先零、罕、析支之地；徙扶风、始平、京兆之氐，出还陇右，著阴平、武都之界。其并州之胡，本为匈奴部落，散居六郡。今五部之众，户至数万，皆可发遣，还其本域，庶华夏无纤介之忧云。先零、罕、析支之地，自湟中西至赐支河首是也，在今陕西西宁卫境内。

　　王氏曰：晋承三分之季，复一统之规，分州列郡，依然秦汉之疆矣。乃创守失经，用荒厥绪。永嘉以后，中原州郡星离豆剖，莫可究极，先王之阪章不复见者，垂数百年。岂非古今升降之大变也哉？

　　迨贾氏煽乱，八王构兵八王，汝南王亮、楚王玮、赵王伦、齐王ぁ、长沙王、成都王颖、河间王、东海王越也，群翟起而乘之，于是中原板荡，不可复问。南渡封域，广狭无常，然上明见晋荆州注、江陵、夏口、武昌、合肥建初二年，合肥陷于后赵。永和六年，复取之、寿阳即寿春。咸和二年，陷于后赵。永和二年，复归于晋。太和四年，袁真以寿阳叛降燕，又降秦，六年克之。太元八年，苻坚大举入寇，寿阳为所陷，旋复取之、淮阴见上兖州注，往往为边圉重镇，而汉中建武初，梁州陷于李雄。桓温平蜀，遂复梁州，北守汉中。宁康初，为苻坚所陷。太元九年，复取之。义熙初，谯纵作乱，汉中为仇池杨盛所窃据，旋属于姚秦。三年，复为盛所据，羁属于晋。纵平，汉中亦来归、襄阳太兴初，梁州寄治襄阳。咸和五年，陷于后赵。七年，复取之。永和五年以后，司、豫诸州，多附于晋。十年，桓温伐秦，出自襄阳，不克而还。十二年，复引兵北出收洛阳。兴宁五年，洛阳陷于慕容燕。太元四年，襄阳为苻坚所陷。九年，复取襄阳，又北出宛洛，置戍洛阳，司、豫多为晋境。隆安三年，洛阳陷于姚秦，司、豫之间多见侵没，以襄阳为重镇、彭城太宁中，彭城陷于后赵。永和五年以后，后赵衰乱，徐、兖诸州，渐归于晋。太和四年，桓温伐燕，直至枋头，不克而还。太元三年，彭城为苻坚所陷。九年，复归于晋，于是进取青、兖诸州，河南郡县皆来归附。十年，刘牢之军于枋头，寻入邺城，既而慕容垂取邺、河、济以南，为所侵陷，于是以彭城为重镇。枋头，在今大名府县西南八十五里亦间为藩翰。

　　殷仲堪曰：剑阁之隘，蜀之关键。巴西、梓潼、宕渠三郡，去汉中辽远，在剑阁之内，而统属梁州。盖定鼎中华，虑在后伏。自南迁守在岷、邛，衿带之形，事异曩日。是以李势初平，割三郡隶益州，将欲重复上流，为习坎之防也。○李延寿曰：寿春形胜，南郑要险，乃建业之肩髀，成都之喉嗌。

　　胡氏曰：六朝增重上游，庾亮欲经略中原，则先分戍汉、沔。刘裕欲伐魏，则先广襄阳资力。晋何充有言：荆、楚，国之西门。

　　于斯时也，刘渊据离石今山西汾州府永宁州，称汉。刘曜据长安，改汉曰赵。

