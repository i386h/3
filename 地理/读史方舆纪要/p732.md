<!-- { "loadSidebar": true } -->
　　《禹贡》扬州之域。周为七闽地。秦置闽中郡。汉初，为闽越王国。元封初，平闽越，属会稽郡。后汉因之《晋志》：后汉置侯官都尉，属会稽郡。三国吴属建安郡。晋太康三年，始置晋安郡。宋因之泰始四年，改晋平国，封弟休佑为王。七年，复故。《志》又云：元嘉中，改昌国郡。误。齐、梁亦曰晋安郡。陈兼置闽州，寻废，后又置丰州。隋平陈，郡废，改州曰泉州。大业初，复曰闽州。三年，又改建安郡。唐武德六年，仍曰泉州。景云二年，改曰闽州并置中都督府，督闽、泉、建、漳、潮五州。开元十三年，又改为福州依旧都督府，仍置经略使。二十三年，改督福、建、汀、泉四州。天宝初，曰长乐郡。乾元初复为福州《新唐书》：至德二载，置经略军、宁海军于城内。元和六年，废军置福建观察使，领福、泉、汀、建、漳五州。乾宁三年，升为威武节度使，以授王潮。五代时，王氏据有其地梁贞明六年，升为大都督府。唐长兴四年，闽主王延钧升为长乐府。晋开运二年，王延政号为南都时延政并有闽地也，南都一作东都，三年，属于南唐。明年，为吴越所取仍曰福州威武军，周广顺初，改曰彰武军。宋仍为福州亦曰长乐郡威武军。景炎初，升福安府。元为福州路初置福建等处行中书省于泉州，寻徙福州。明洪武初，改为福州府，领县九。今因之。

　　府西阻重山，东带沧溟，南望交广，北睨淮浙，亦东南一都会也。然而延、建诸郡，控我咽喉；福宁一州，扼我项背；兴、泉诸郡，伺我肘腋。扬帆突至，则有海道之虞；逾险飙驰，实切上游之惧。封疆不可凭，山溪不足恃，国门以外，皆战场也。三山之险，诚不在近郊，而在四境矣。宋蒋之奇曰：八闽之地，长乐郡名为冠。以其地肥衍，民殷富，而滨海足以自固也。噫！是岂折冲之长策哉！

　　闽县附郭。在府治东南。汉置冶县，属会稽郡。后汉改侯官县。三国吴属建安郡。晋太康三年，析置原丰县，为晋安郡治。沈约云：省建安典船校尉置也。宋齐时属晋安郡，梁曰东侯官县，仍为郡治。隋郡废，复改县曰原丰。开皇十二年，又改为闽县。自是州郡皆治此。五代唐长兴四年，王氏改为长乐县。清泰二年，复旧。晋天福六年，复曰长乐。吴越得之，仍曰闽县。宋因之。今编户百十八里。

　　侯官县附郭。在府治西南。汉为冶县，后汉曰侯官县。晋属晋安郡。宋为郡治。齐因之。梁、陈间省入东侯官县。唐武德六年，复析置侯官县。八年，省。长安二年，复置。元和三年，又废。五年，复置。五代唐长兴四年，王氏改为闽兴县。清泰二年，复旧。宋因之。今编户百八十里。

　　○福州城《志》云：故冶县在府治北。沈约云：越勾践铸冶处也。张勃以为闽越王冶铸地亦曰安民王冶，非是。汉初闽越国都冶，盖因旧址而名。武帝平闽越，徙其民于江淮间，后有遁逃山谷者，稍复出，因立为冶县。或谓之东冶，后汉志不载冶县。相传建安初，置侯官县。《吴志》：孙策攻会稽太守王朗，朗战败，浮海至东冶，策追击，大败之。侯官长商升为朗起兵，策寻遣兵讨平之。是建安初已有侯官县也。侯官盖即冶地矣。孙休永安三年，黜其兄会稽王亮为侯官侯，于道自杀。是年置建安郡，县属焉。晋又析侯官地置原丰县，为晋安郡治。通考，闽越王无诸开国都冶，依山置垒，据将军山、欧冶池以为胜。晋太康四年，太守严高以故城狭隘，将移于白田渡，嫌非南向，乃图以咨郭璞，璞指越王山南小阜曰，宜城于此。即今郡子城也。梁、陈间，为东侯官县。隋唐为闽县，州郡皆治此。《城邑考》：今府城，唐中和间，观察使郑镒修拓郡城东南隅，城北起小阜，南至虎节门，东起康泰门，稍西至宜兴门，东南至定安门，西南至清泰门，是曰子城。文德元年，观察使陈岩复修筑。天复元年，节度使王审知筑重阙于虎节门外，名镇闽台，又名龟门。宋祥符中，改曰还珠门，俗呼双门。又于子城外环筑罗城，设大门八、便门九、水门三。南利沙门，一名福安门。东南通津门，俗呼青楼门。东海晏门，一名清平门，俗呼鸡鸭门。东北延远门，一名通远门。北永安门，一名济川门。西北安善门。西丰乐门，一名善化门。西南清远门。初以丰乐门为子城，与清远门接，故中间又有金斗门。五代梁开平元年，审知又筑南北夹城，谓之月城。南大门一，累甓设悬门外。便门六，水门二，浚河以通潮。北大门二，便门二。一云南月城大门二，曰登庸，曰道清。北月城大门二，曰道泰，曰严胜。旧《志》云：南宁越门，即今南门，东南美化门，又东设水关，亦名水步门。北严胜门，刘宋时，有严胜者居此，好施于人而名也，即今北门。西北升山门，至宋政和间，改为遗爱门，以元绛为郡守有德政而名也。西迎仙门，即今西门。盖有六门云。石晋开运三年，南唐将陈觉自剑州遣兵袭福州，政其西关，为李仁达所败，唐主遣王崇文等会兵进攻，克其外郭，仁达固守第二城，既而福州降将马捷引唐兵自马牧山拔寨而入，至善化门桥，州兵拒之，仁达退保善化门，外城再重皆为唐兵所据，唐兵寻复进据东武门，内外皆绝。明年，城入于吴越。东武门即海晏门也，闽主曦所改。宋开宝七年，刺史钱昱又筑东南夹城，南自合沙门，西至怡山门，东自行春门，北至汤井门。又东南有通仙门，东北有船场门，是曰外城。合沙门一名光顺门，在宁越门之南。太平兴国三年，钱氏纳土，诏尽毁其城。皇四年，诏渐次修治。熙宁二年，郡守程师孟据子城旧基修筑，复增拓其西南隅。八年，郡守元积中以重甓。绍兴初，郡守程迈始发石累子城虎节、安定、丰乐、康泰四瓮门，设敌楼其上。咸淳九年，当增筑外城。元至元中复堕废。至正二十四年，陈友定稍缮完之。明洪武四年，驸马都尉王恭因旧址修砌以石。六年增修，北跨越王山为楼，曰样楼，即今镇海楼。东西南则因外城遗址，绕九仙、乌石之麓而围之，城周十九里有奇。成化十九年，风雨摧坏，寻复营葺。嘉靖三十八年，亦尝修治。今有门七，南门即故南夹城宁越门也。北门故北夹城严胜门也。东门旧外城行春门也。西门旧北夹城迎仙门也。东南仍曰水部门。东曰汤门，即汤井门也。东北曰井楼门，即故船场门也。又旧时子城、罗城、夹城、外城皆有濠。今城有水关四，其水源一自南台东北江岸开河口通潮北流，自水部门水关入城。一自洪塘江引流，经西禅浦，由西门水关入城，萦回曲折，流绕城中，而北门、汤门二水关，以泄城中潦水。又城东西南皆有濠，北面连山，不通水源也。

　　侯官故城府西北三十里。后汉末，置侯官县。或曰在府西境梁改置东侯官县，以侯官并入焉。唐武德中，复析闽县置侯官县，盖治于此，逼临江浒。贞元五年，为洪水漂没。八年，迁入州郭。今故址名侯官市，亦曰侯官阁。五代晋开运二年，南唐陈觉擅命攻福州，自剑州缘江东下，李仁达将杨崇保帅舟师拒之，觉等败之于侯官，乘胜进攻福州西关，为仁达所败，此侯官也。

　　怀安废县在府治西北。本闽县地。宋太平兴国六年，析九乡置怀安县，初治芋原江北三十里。咸平二年，移治石，广故驿为县治，东南去府城二十五里。元至元二十二年，迁于县西，寻复故。明洪武十二年，移入郭内。万历八年，并入侯官县。

　　○越王山在府城北半蟠城外，东联冶山。一名屏山，以形若屏也。亦曰平山。又名泉山，以山有天泉池也。闽越王都冶山前麓，故曰越王山。其东南麓，唐时有左衙、宣毅、广节诸营，故亦名将军山。西麓曰马牧山，即南唐攻福州时，自马牧山拔寨而入处也。山之南有欧冶池，相传欧冶子铸剑处。池周数里，今多湮。《闽志》：冶山在郡城东北，其别阜曰将军山，盖即越王山支陇矣。○九仙山，在府城内东南隅，今名于山。相传汉武时有何氏兄弟九人登仙于此，因改今名。一名九日山。《闽中记》无诸九日晏集之所也。上有鳌顶峰，又有平远台，平旷可以望远。又乌石山，在府城内西南隅，与九仙山东西对峙。唐天宝八载，改曰闽山。宋熙宁间，郡守程师孟改曰道山，有薛老峰、邻霄台诸胜，三山皆在城中，故郡有三山之名。

　　鼓山府东三十里，延袤数十里，郡之镇山也。山之南麓，屹峙江滨，为戍守要地。顶有巨石如鼓，因名。其最高者为大顶峰，一名Ю峰，正东可望海中。又有小顶峰，与大顶峰相去二里，其余峰岭岩洞之属，称名胜者，不可胜纪。○东山，在府东十里，旧有东山寺。陈天嘉二年，虞寄避陈宝应之乱，居东山寺，阳称足疾，是也。山有狮子峰、榴花洞诸胜。又金鸡山，在府东三里，相传秦时以望气者言，尝凿此山。其相近者曰茶园山，山南为宝月山，皆在平原中。五代唐长兴二年，王延禀自建州袭攻其主钅，钅将王仁达伏兵杀其子继雄，延禀走至此被执。又府东二里曰长乐山，本名白马山，王闽时改今名。

　　钓台山城南九里。崇阜屹立，俯瞰大江。旧《记》汉东越王馀善于此钓得白龙，以为己瑞，因筑坛，曰钓龙台，后人呼为越王台，今亦名南台山。建江经此，曰南台江。五代周显德三年，南唐建州帅陈诲败吴越兵于福州南台江。明初汤和自明州渡海攻福州，奄至五虎门，驻师南台，福州遂下。今为廛市，山去江百余步。○平山，在府东南三十二里。《志》云：城东南三十里有凤山，鼓山之支陇也。其东为平山，宋少帝航海时，驻兵于此，铲平其顶，因名。又罗星山，在府东南五十里马江中，登之，百里内诸山皆在左右，为远近奔流之砥柱。又南五里曰大象山，其山巍峨广大，为城南之巨障。有峰曰银峰，下瞰马头江。江之南，曰白田山，即晋严高欲迁城处也。又九龙山，在府东南六十五里，九峰插天，状若龙腾，下有潭潜通马头江。

