<!-- { "loadSidebar": true } -->
　　兴宁县州东北百里。东南至桂东县百五十里。汉郴县地。后汉永和初，析置汉宁县，属桂阳郡。三国吴改县曰阳安。晋太康初，又改曰晋宁县，仍属桂阳郡。宋以后因之。隋废。大业末，萧铣复置晋兴县。唐武德四年，平铣，县仍属郴州。贞观八年，县废。咸亨三年，复置，改曰资兴。五代时废入郴县，为资兴寨。宋嘉定二年，复置资兴县。绍定二年，又改曰兴宁，仍属郴州。今城周二里有奇，编户一十四里。

　　○汉宁城县西二十五里。汉县治此。孙吴以后，县名屡易，而县治不改。宋复置资兴县，初亦治此。绍定初，徙治管子壕，改曰兴宁，而故城遂废。

　　○浦溪山县南六十里。一名瑶冈岭，高万丈，周二百里，顶有雁池，俗名天鹅池。又秋溪山，在县东南三十里，周百里，山势层叠，接桂东、桂阳二县界。《志》云山在县西三十里，似误。○石城山，在县西三十里。《志》云：山在资兴旧治西，高耸如城，亦名西城山。又县西四十里有九鼎山，以九峰如列鼎而名。

　　八面山县东五十里。山接桂东县境，峭险壁立，延袤二百余里，登之可见郴、衡、吉、赣诸郡。又山中有上洞、中洞及雷家洞，皆深险，素为贼窟。嘉靖末，犭贼黄积珠等据险肆掠，寻就擒。隆庆二年，犭贼谢福通复猖獗于此，官军讨平之，因置堡戍守于此。

　　○资兴水县东南二十里。发源州东百余里之古泉，其泉方广十余里，四旁石壁峭立，西北流五十余里，至旧县前，横流十里，合泸渡江。○泸渡江，在县西南三十五里，源出桂东县万王山，西流入桂阳县界，而北入县境，合资兴水。《舆程记》云：泸渡水自桂阳县东北唐延里北流至丰乐，又二十里至沿潭接县界，六十里至高活，水势险恶，其旁凿山通道，行者必舍舟从陆以避险。自高活五里至结鱼，又六里至泸渡，又十五里至耒江口泷头，凡十二滩，巨石堆叠，舟师非荡舟不能渡。又十五里至东津渡，又七十里合郴江口，即耒江正流也。

　　程水江县西四十里。有四源合流于此，地名潭州江口，亦西流会于郴江口。○泉，在县东北四十里。其水清冽甘美，酿酒极佳，即程水正源也。昔置官酿于此，名曰酒官水。其酒亦曰程酒，献同酃酒。刘杳云，程乡有千里酒，饮之，至家犹醉，谓此也。又龙泉，在县西二十里，有二窍，东流出县西二十五里之双溪，西流出程水，溉田甚广。又玉泉，在县西四十里，上有玉泉馆。洪武十二年建。

　　○乾坑关在县西北，通宜章县，为溪峒出没之处，防守最切。《志》云：县西南程水、双溪等处，皆戍守要地。

　　滁口镇县南五十里。又县北三十里有州门镇，皆设巡司戍守。《志》云：县南有竹篙岭，路近猿坑，又与上下连峒相接，设滁口巡司以巡缉之。又八面山，通桃源塘、金垄等峒，设州门巡司巡缉之，俱称要害。○玛瑙堡，在县东八面山上。隆庆二年平犭乱，因置堡于此。其旁又有永安堡，亦设官军守御。又新沟隘，在县东南八十里。正德中，犭犭童为患，官军讨之，屯于新沟，以扼其要路，遂歼贼于此。

　　桂阳县州东南二百四十里。东至江西上犹县二百四十里，西至宜章县百六十里，南至广东仁化县百五十里。汉郴县地。后汉汉宁县地。东晋置汝城县，属桂阳郡。宋、齐因之。陈天嘉初，改曰卢阳县，并置卢阳郡。隋废郡，县属郴州。唐因之。天宝初，改为义昌县。五代唐同光初，马氏改曰郴义县。宋太平兴国初，又改曰桂阳，仍属郴州。今城周二里有奇，编户十五里。

　　○耒山县南五里，四面孤绝，耒水所出。又南十里为乌龙、白骑山。《湘中记》：山黑石如龙，白石如马，因名。○白云山，在县南四十里，高耸磅礴，周二三百里，顶有石岩，旁有九曲池，四时云气尝暗，晴霁登望，广、韶、郴、桂，咸在目中。其并峙者曰屋岭山，岭最高，水分南北，其北汇流为耒水，南为屋岭水。

　　箸竹山县东北七里。峰峦耸峙，竹木蓊郁，重冈复水，回抱左右。又文笔山，在县东北十五里，一名黄冈尖，高出众山。○洞灵山，在县东十七里，有岩洞池泉之胜。又东三里曰君子岭，相近者曰龙顶坳，一名东冈尖，巅有清泉，东流入江西，南流入广西，流合于耒水。又义通山，在县北九十里，一名百丈岭。

　　○耒水县西十里。发源耒山，西北流经兴宁县界，合资兴水，又西北会郴水，经衡州府耒阳县界，下流注于湘水。○淇江水，在县北二十里，自桂东县南流经此，合河桥水，北入兴宁县界，或曰即泸渡江之上源也。《志》云：县南十里有寿江水，北流入城，其下流西入耒水。宋时，县有延寿银坑，盖以此水名。

　　屋岭水县南六十里。源出屋岭山，南流百余里，入广东仁化县界，下流会于郴水。○孤山水，在县东南二十里，源出县南十七里独秀峰，俗谓之孤山岭，其水屈曲北流，凡百五十里，入江西上犹县界，即犹水上源也。又东坑水，在县东七十里，亦流入上犹县界，合于犹水。《志》云：县南五里有周塘泉，分上、中、下三塘，溉田百余顷。

　　○益将镇县东四十里。道出江西，以银岭为汛地。又山口镇，在县南四十里，道出广东，亦曰长乐山口，以老虎峒为汛地。又濠村镇，在县东北四十里，以金豆、永丰为汛地。镇安镇，在县西北六十里，以百丈岭为汛地。俱有巡司戍守。○马山寨，在县东南二百余里万山中。正德十二年，官军讨乌春山贼，贼首龚福全遁保马山禾仓石寨，官军进克之。《志》云：县境如上庄、姜阳、延寿峒，邻广东乐昌县；龙虎峒、三江口，近广东仁化县；热水、鱼王、石峰寺，接江西崇义县，与猿坑、虎住等峒，皆峻险处也。

　　桂东县州东百八十里。东北至江西龙泉县百九十里，西北至衡州府酃县百七十里。宋桂阳县地。嘉定四年，析置桂东县，治上犹寨。元因之。今城周不及二里，编户四里。

　　○三峰山县南六十里。三峰耸秀，蜿蜒十余里。一名石峰山。又万王山，在县东五十里，山高峻，有万王废城，未详所自。○凤凰山，在县西十里，《志》以为县之主山。又县西南五里，有鹅公山，山高直，县境水口山也。

　　乌春山在县南境，接江西、广东境内诸山。峰峦攒聚，道径险僻。正德中，土人龚福全等倡乱，据乌春山、腊栗寨等处。十二年，官军分道自桂东、桂阳、郴州、临武等路合击，遂平之。○清石洞，在县南七十里，有石桥长百余丈，非人力所创，名曰仙女桥。

　　○淇江水县南八十里。出三峰山，流入桂阳县界。又严溪水，在县南三十里。经县南鹅公山，下流入兴宁县境，西注资兴水。

　　○烟竹堡县北五十里，又北接酃县梅花、万王等山峒。又有寒口堡，在县东南三十里。又新坑堡，在县南四十里，南接江西上犹、崇义县匹袍、猴子岭，向有官军戍守。又分置守镇百户所屯于此。○高分堡，在县东八十里，接江西龙泉县燕塘、长河，向有巡司。旧《志》：县西接兴宁县界，当八面大山之冲，又有九磴诸隘，俱称峻险。

　　附见：

　　郴州守御千户所在州治西。洪武初置。又宜章后千户所，在县城东，成化二年置。俱隶茶陵卫。

　　广安守御千户所在桂阳县治东北。洪武末，置于城东八里。成化三年，徙入县城，亦隶茶陵卫。今仍置广安所。

　　◇靖州东至宝庆府武冈州三百十里，西南至贵州黎平府二百三十里，南至广西融县二百八十里，西北至辰州府沅州三百里。自州治至布政司一千八百五十里，至江南江宁府三千五百七十里，至京师六千一十里。

　　《禹贡》荆州之域。秦为黔中地。汉属武陵、二郡。后代皆为蛮地。唐为溪洞诚州州境在唐时，为叙州之境。五代时，马氏有其地初，马希范击破诸蛮，蛮皆降附。后周时，杨正岩以十洞称徽、诚二州。宋初，为羁縻州。熙宁九年，收取其地时章平南江州洞，进兵城徽州，蛮酋杨氏以二十三州洞归附，因置靖州。元丰四年，仍为诚州移治渠阳。元二年，改为渠阳军。三年，废为寨，属沅州。五年，又为诚州。继而辰溪蛮叛，复据有之。崇宁中，遣将收复，改诚州为靖州崇宁二年，蔡京使舒知荆南，开拓境土，奏诚徽州杨晟臻等纳土，因改置靖州。元升为靖州路，后降为州，属辰州路见《一统志》。《元史》不载。前朝洪武元年，改为靖州军民安抚司。三年，改为靖州府。九年，降为州，以州治永平县省入编户二十三里，领县四。今仍为靖州，直隶布政司。

　　州南连粤右，西接黔陬，障蔽湖南，隔碍蛮服，山川险阻，南服要区也。

　　○永平废县今州治。本蛮地，宋时，蛮名古诚州贯保新寨。熙宁中，收复。元丰三年，置贯保寨，属沅州。八年，改属诚州。七年，改置渠阳县，寻移县为州治。元二年，州废为渠阳军。三年，废军为寨。五年，复置县为州治。崇宁二年，改县曰永平，旧治郭外。绍兴八年，移入州城。元因之，明初省。《城邑考》：州旧有土城，宋淳熙中，增修。明初，因旧址展筑，为门五，城周五里有奇。

　　诚州城在州东。五代时蛮酋杨氏所置，亦曰杨氏城。宋熙宁中，亦为诚州治。元丰中，始移治渠阳。《志》云：故城址今名渠水滩头。又故渠阳城，在渠江东岸，与今城对，遗址犹存。今州城，宋崇宁初，舒选纯福坡地所建新城。是也。

　　○飞山州西北十五里。俗呼胜山，比诸山特高，突出双峰，四面陡绝，十有余仞。其上平广，蛮人保险于此，曰飞山蛮。唐乾宁二年，蒋勋谋据邵州拒刘建锋，起兵连飞山、梅山蛮，寇湘潭。五代梁开平五年，飞山洞酋潘全盛遣其党杨承磊略武冈，马殷使吕师周讨之，攀藤悬崖，直抵飞山，分军布栅，全盛大骇，承磊来战，师周破其军，缚降者为乡导，袭斩全盛，尽平巢穴。今环山壕堑遗址尚存，俗呼为马王城。宋大观初，亦于此置飞山堡。《志》云：马王城，在州西十里。又香炉山，在州北十五里。《志》云：亦诸苗负固之所。

　　宝溪山州东北五十里。林木繁郁，下有溪中产金，故名。《志》云：城东二里有五老山，五峰连峙。又城南五里有侍郎山。《一统志》：侍郎山在州南百八十里，与广西分界，以宋绍兴中侍郎程敦厚以言事窜谪，尝游此而名。○九叠山，在州南二十里，山势盘纡，九峰相次。州西南二十里又有青萝山，烟罗苍翠，一名大青山。又古城岩，在州西北三十里，洞穴深广，可六七里。又有中洞岩，在州西北百里来威寨中。

