<!-- { "loadSidebar": true } -->

　　长安县附郭，在府治西。本秦杜县之长安乡。始皇封其弟成乔为长安君。楚怀王亦封项羽为长安候。汉初，以封卢绾。高帝五年，置长安县，定都于此。惠帝始筑城，在今县西北。王莽更曰常安。后汉复旧。魏晋以后因之。隋迁县于今治。唐仍曰长安县。《唐志》：县治长寿坊，乾封初，分置乾封县，治怀直坊。长安三年，复并入焉。五代梁改曰大安。后唐复旧。今编户五十五里。

　　咸宁县附郭，在府治东。本杜县地。后周始置万年县于长安城中，此为万年县地。隋迁都后，改曰大兴。唐复曰万年。《唐志》：县治宣阳坊，乾封初，分置明堂县，治永乐坊。长安三年，复并入。天宝七载，改为咸宁。乾元初，复故。五代梁改曰大年，后唐复旧。宋曰樊川。金复改曰咸宁。今编户八十二里。

　　○长安故城府西北十三里。本长安乡。汉初卢绾封长安侯。班固曰：长安故咸阳也。盖与咸阳界壤相接耳。高祖七年都此。自是置城邑。其后营缮益广。王莽之乱，光武徙都雒阳。初平中，献帝复都此。《后汉纪》：初平三年，董卓部曲李亻等作乱，围长安。长安城峻，不可攻。守之八日，会内有叛者，亻等乃引兵入城。兴平三年，亻等再作乱，驾复东徙。又长安有小城及外城。晋建兴四年，刘曜陷长安外城，麴允等退保小城以自固，城中饥困，乃降于曜。永和十年，桓温伐秦，进至灞上。苻健帅老弱固守长安小城，是也。后毁。宋元嘉十一年，魏人发秦雍兵筑小城于长安城内。西魏大统四年，宇文泰自北邙遁还恒农，东魏降卒赵青雀等遂反，据长安子城。旋讨平之。贾耽《县道记》：长安故城在今苑中渭水南，隔渭水北对秦咸阳宫。西晋时，常置安夷护军于城内，其后更迭为宫邑。隋建新都，始移于今所。大业十三年，唐公渊义师渡河，军冯翊，遣刘弘基等南渡渭，军长安故城。既而世民亦自阿城进屯焉。《三辅故事》：长安城中有八街、九陌。汉京兆尹张敞走马章台街。丞相刘屈妻枭首华阳街。陈汤斩郅支单于，悬首藁街。又有香室街。亦曰香街。魏主子攸初，元言，汉高立太上皇庙于香街。《黄图》云：太上皇庙在长安香室街。是也。又有尚冠前街，亦曰尚冠里。贾耽云：汉京兆府在故城内尚冠里。其相次者，为夕阴街、太常街、炽盛街，凡八街。九陌，一作九市，市各方二百六十八步。六市在道西，三市在道东，四里为一市，以致九州之人，在突门夹横桥大道。《元和志》：汉长安大侠万子夏居柳市，太学诸生朔望集槐市，司马季主卜于东市。又有西市在醴泉坊，隋曰利人市。此皆汉市之可考者。

　　霸陵城府东三十里。春秋时，秦缪公筑霸宫于此。昭襄王时，谓之芷阳宫。《秦纪》：悼太子死魏，归葬芷阳。又宣太后亦葬焉。《三秦记》云：秦襄王葬芷阳，谓之霸上。其后汉文帝起陵邑于此，因更名霸陵，并置县治焉。文帝二年，从霸陵上欲西驰下峻阪，爰盎谏止处也。后汉仍为霸陵县。兴平二年，李亻等作乱，奉车驾夜至霸陵。曹魏景初元年，徙长安铜人于洛阳，重不可致，留之霸城。晋曰霸城县，属京兆郡。永康初，封赵王伦子诩为霸城侯。明年伦篡位，立为霸城王。永和九年，呼延毒起兵霸城。苻秦将苻法等讨灭之。后魏亦曰霸城县。后周废。唐武德二年，析万年置芷阳县，七年废。《三秦记》：白鹿原东有霸川，川之西阪，故芷阳也。汉曰霸陵。沛公去鸿门，从骊山下道芷阳，间行趣霸上，谓张良曰：从此道至吾军不过二十里。孔氏曰：鸿门至霸上四十里，间行不过二十里云。

　　南陵城在府东南二十五里。汉文帝七年置南陵城，薄太后葬焉。《庙记》云：在霸陵南十里，因曰南陵。太后尝言：东望吾子，西望吾夫。俗因名其陵为见子陵。《括地志》：陵在长安水东原上，霸陵之西。元始四年，为王莽所废。唐建中四年，朱Г据长安，刘德信将兵自汝州入援，破Г众于见子陵，即此。或曰：见子陵，秦庄襄王陵也，在临潼故新丰县南三十五里，始皇陵在其北，故名，非即南陵也。

　　杜陵城府东南十五里，周杜伯国也。秦武公十一年，初置杜县。汉宣帝元康元年，葬于杜东原上，曰杜陵，更县曰杜陵县。时亦谓之下杜，对陵而言也，属京兆尹。后汉建武二年，延岑屯杜陵。赤眉将逢安击岑，岑太破之。晋曰杜城县。后魏曰杜县。后周省入万年县。○奉明城，在故长安城东，汉宣帝置县，属京兆尹，后汉省。《水经注》：奉明县广成乡有广明苑，史皇孙及王夫人葬于郭北，宣帝移于苑北，以为悼园，因置县以奉园陵。又山北城，在今府东南五十里，后魏分长安、蓝田二县地置县，属京兆郡，后周废。

　　阿城在府西三十四里，即秦所作阿房宫也。《黄图》：秦作宫阿基旁，天下谓之阿房。孔颖达曰：宫在今上林苑中，雍州郭城西南面，即阿房宫城东南面也。始皇三十六年，作朝宫渭南上林苑中，先作前殿阿房周驰为阁道，自殿下直抵南山，表南山之巅以为阙，为复道，自阿房渡渭，属之咸阳，即此。颜师古曰：阿房墙壁崇广，故俗呼为阿城。汉武帝欲籍阿城以南，以东，宜春以西，除为上林苑，属之南山。晋建兴初，刘聪将赵染袭长安，将军麴鉴自阿城驰救，染引却。大兴三年，刘曜以巴酋句徐库彭等相结为乱，囚于阿房，杀之。于是四山氐、羌、巴、羯尽反，众至三十余万，关中大乱。太元九年，慕容冲败秦兵于灞上，遂据阿房以逼长安。隋末，李世民入关，自泾阳引兵趣司竹，还顿于阿城，即此。《一统志》：阿房宫在今咸阳县东二十五里。

　　○龙首山府北十里。长六十里，首入渭水，尾达樊川，头高二十丈，尾渐下，高五六丈，土赤不毛。隋以长安城狭小，改作新都于此，亦曰龙首原。

　　终南山府南五十里，都城之巨镇也。又太一山，《志》云：在府西南八十里。《一统志》云：在终南山南二十里。盖即终南之异名矣。详见名山终南。

　　子午谷府西南百里。南达汉中，或谓之蚀中。汉王之国，从杜南入蚀中。元始五年，王莽始通子午道，从杜陵南直绝南山，经汉中，置子午关于谷内。魏延谓诸葛武侯当子午而北，即此。详见汉中府子午道。

　　石鳖谷府南六十里。谷口有大石如鳖，因名。吕大防曰：隋筑都城，南直南山石鳖谷，是也。今咸宁长安以此分界，或谓之太乙谷。

　　锡谷府东南六十里。有路达归安镇，合义谷路通汉中府。《志》曰：义谷近蓝田县。元至正二十一年，张良弼引兵出南山义谷，屯蓝田，受察罕帖木儿节制，良弼阴贰于察罕，即此。

　　细柳原府西南三十里。有细柳观，又汉之柳市亦在其地。张楫以为周亚夫屯兵处。《汉·郡国志》：长安有细柳聚。《元和志》：万年县东北三十里有细柳营，而细柳原在故昆明池南，非戍守要地。说者以为周亚夫屯兵处，非也。或曰：文帝时，昆明未凿，徐厉军渭北，而刘礼、亚夫军渭南，内外联络以防卫京城，安知其非是。杜佑亦曰：细柳原，盖亚夫屯于此。

　　乐游原府南八里。其地最高，四望宽敞，本秦时宜春苑地。汉宣帝神爵三年，起乐游苑于此。《关中记》：汉宣帝立庙于曲池北，号乐游庙。盖初为苑，后因为庙，唐曰乐游园，其南即曲江池。○少陵原，在府西南四十里，汉宣帝葬许后于此。唐贞观七年，校猎于少陵原。《志》云：汉时名鸿固原，又神禾原，在府南三十里，下临樊川。其相近者又有凤栖原。《志》云在少陵原北。

　　长乐坡府东北十里水西岸。本名陂，隋文帝恶其名，改为长乐阪，亦曰长乐坡。有长乐驿，唐时为迎饯之所。建中四年，发泾原军救襄城，过京师，至水而作乱。泾原帅姚今言自禁中出，驰至长乐坡，遇乱兵拥之，西入通化门，车驾仓卒幸奉天，或谓之三陵坡。明洪武二年，徐达取奉元，渡泾渭，军于三陵坡，父老出迎，是也。襄城，今河南许州属县。○狗脊岭，《唐志》：在京城东市，盖龙首山之支陇，唐为行刑之地。又子城西南有独柳树，亦为行刑处。

　　○渭水府北三十里。自咸阳县流入境，合沣、镐二水东流，经府北，又东合霸、诸川，入临潼县界。详见前大川渭水。

　　霸水在府东二十里，源出蓝田县南山谷中。《汉志》注：霸水出蓝田谷，亦名蓝谷水也。自南山北流，经县西，历白鹿原东，又北经府东霸陵故城西，又北入于渭水。本名滋水，秦穆公更名以章霸功。始皇二十二年，命王翦伐楚，送至霸上。《通释》云：霸水经白鹿原，谓之霸上。或曰，即霸陵城西也。沛公破秦军于蓝田，至霸上，既入咸阳，复还军霸上。汉十一年，上自将讨黥布，太子监关中兵，军霸上。文帝后六年，备匈奴，使刘礼屯霸上。景帝三年，七国反，周亚夫击之，将会兵荥阳，发至霸上。又昭帝崩，昌邑王征至霸上，大鸿胪郊迎。晋永安初，河间王将张方劫迁车驾趋长安，迎于霸上。永兴三年，东海王越等发兵谋讨，遣张方屯霸上。既而越等遣兵入关，败将马瞻等于霸水。建兴四年，刘曜寇长安，华辑监京兆、冯翊、弘农、上洛四郡兵，屯霸上，畏曜兵强，不敢进。永和十一年，桓温败苻秦军于蓝田，顿兵霸水上。王猛来谒，温问：三秦豪杰何以不至？猛曰：今去长安咫尺，而不渡霸水，百姓未知公心，所以不至也。温寻与秦军战于白鹿原，败还。太和五年，苻坚使王猛伐燕，送之霸上。太元九年，慕容冲自华阴进向长安，苻坚遣将姜宇等拒之于霸上，败死。十年，苻秦将窦冲据兹川，有众数万，拒姚苌。兹川，即霸水也。义熙十三年，刘裕伐姚秦，至潼关。秦主泓军霸上。其将姚赞自定城退屯郑城，晋军逼之，又退屯霸东。未几，王镇恶入长安，刘裕自郑城引军西，镇恶迎于霸上。十四年，赫连勃勃陷长安，筑坛于霸上，称皇帝。西魏大统初，东魏将司马子如等军潼关。宇文泰军霸上以拒之。隋开皇四年，后梁主岿入朝于隋，辞还，隋主饯之霸上。胡氏曰：府东二十余里有霸桥，霸水经其下。又东十里为霸城，又东五十里即新丰古城也。旧时霸水为畿南大川，奔流入渭。唐贞元四年，尝暴溢，杀百余人。盖下流渐壅、山水骤决所致也。自唐以后，迁绝不可复问矣。《纪胜》：霸水出秦岭，合蓝谷、倾谷诸水入水，而北注于渭。

