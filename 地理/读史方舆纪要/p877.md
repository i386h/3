<!-- { "loadSidebar": true } -->
　　司接壤川、贵，于遵义尤为密迩。语曰：骨肉醯，参商播、凯。甚言其相倚之切也。

　　扬义长官司府东南二十里。元为平月长官司地。明洪武十四年置司，土酋扬氏世守其地，属平越卫，编户一里。

　　○杉木箐山司西五十里。峰峦高峻，苗倚为险。《滇记》：由杉木箐出水西之卧遮龙场，约五十里。又西有撒以河、乌西桥、六归河，皆水西境内之大道也。

　　○十里溪司西八十里，清水江支流也。《志》云：明初王师征蛮，尝驻兵十万于此。

　　◇平越卫治府城内。洪武十八年，置属贵州都司。

　　黄平守御千户所在黄平州治南。洪武十八年建，亦隶贵州都司。

　　◇黎平府东至湖广靖州二百三十里，西至都匀府界三百六十里，南至广西柳州府六百里，北至镇远府二百六十里，东北至湖广沅州三百里。自府治至布政司六百三十里，至江南江宁府三千七百五十里，至京师六千二百里。

　　《禹贡》荆州荒裔。秦属黔中郡。汉为武陵郡南境地。唐为夷、叙二州地。宋为诚州地地分十洞。五代时，属马氏置诚州。后为土酋杨正崖所据，遂以十洞移徽、诚二州刺史。宋乾德中，授其土酋为蛮夷官。太平兴国中，十洞酋长杨通蕴内附，使其弟杨通宁来贡。以通宁为诚州刺史。淳化初，复以通蕴之子为诚州刺史，诏于武冈之西作城，赐名靖州。寻为董氏蛮酋所据，而杨氏还次故诚州，遂与靖州分治。熙宁八年，诚州蛮来降。明年，靖州蛮董整白降。诚、靖之分益可见矣。元置上黎平长官司《元志》：上黎平及诚州富盈等处二长官司，俱属新添葛蛮安抚司。又有上里平长官司，属思州安抚司。《一统志》：元为潭溪等处长官司。《元志》不载。明洪武五年，置蛮夷军民长官司，属思州宣慰司。后又立五开卫，俱隶湖广。永乐十一年，改置黎平、新化二府，属贵州布政司，领县一、长官司十三。今仍曰黎平府。

　　府南通交广，北走沅辰，山川环绕，苗蛮错伺，为控扼要地。

　　○黎平城今府治。元置上黎平长官司，在府西。明初，改设长官司。洪武十八年，立五开卫以镇抚苗蛮。十九年，始筑土城。二十三年，改以石，环城为池。永乐十一年，建府治于城西。弘治八年，迁入城内，在五开卫治之南。有门四，城周八里有奇。

　　诚州富盈等处废长官司在府西北，元置，属新添葛蛮安抚司。明初废。又五开洞长官司，《志》云在府境。府东又有废铜鼓长官司。皆元置，明初废。《元志》不载。

　　○五龙山在府城中。高不逾数仞，广十余里，山势盘纡，连绵相属。有二涧夹之，皆西北流。中央曰黄龙山，府治其上。南曰赤龙山，北曰玄龙山，皆以方名。府城南北跨二山之巅，其傍二山，仅培娄耳。

　　宝带山府南三里。蟠旋如带，亘二十余里，达城西北，皆山麓也。其相接者曰笔架山，在城南五里。又锦屏山，在城东三里。山高耸，为郡之镇。○太湖山，在府东北五里，又府东北五十里，有挂榜山。又五十里，有森嘉坡山。又五十里，曰白山，皆苗贼出没处。

　　太平山府东四十里。其东南二十里曰丑家山，苗贼巢穴也。又巴龙山，在府东南九十里。龙见山，在府东百里，皆高胜。又有ㄢ玻山，在府南四十里。○石井山，在府西南四十里。又府西六十里，有天甫山。西南百二十里，有四寨山。又宝唐山在府西北百二十里。山高广，为郡境之望。

　　摩天岭府东八十里。其高摩天。又铜鼓岩，在府东北二十里。有洞高大如屋，深远可三里许，中有溪水横流。又罗团洞，在府东北十五里。洞门高广，旁有石磴如床，容二百余人。

　　○福禄江在府西。源出苗地，至府界为古州江，东至永从县，南合彩江，为福禄江。又南合大岩江，为南江，流入广西怀远县界。新化江在府西。源出天甫山，东北流经八舟、龙里、亮寨、欧阳诸司，又东北入于沅江。一名三石江。又清水江，在府西北，出生番界，东至赤白两江口，合新化江。○宝带江，在府西南三里。源出石井山下之庄家潭，东北流绕宝带山，沿城西北，至府城北五里，汇于潋村溪。又东北经挂榜山，又北经亮寨西，又北入于沅江。

　　敛村溪府北五里，出府东北六十里之敛村山。西流经太湖北而入于宝带江。又宁溪水，在府东，源出府东南六十里之丑家山，北流经宁溪堡，又北入于敛村溪。

　　○陵溪关府东九十里。又府南百五十里有播阳关。

　　地青寨府南六十里。又枷勺寨，在府南二十里，防苗要地也。○罗团堡，在府东二十里。又东二十里为宁溪堡，有土城，周一里。《志》云：宁溪山箐险厄，苗蛮出没。隆庆中设堡，属隆里所戍守。又二十里为铁炉堡，有城周三里。又平苗堡，在府东九十里，今废。一名苗坡堡。《边略》：罗团以下四堡，皆五开卫军防戍。

　　水井堡府南二十里有土城，周一里。又府东南三十里，有燕窝冲堡，山谷深险，苗贼潜伏处也。亦曰燕巢冲。○镇罗堡，在府北九十里中林司界，今废。

　　黄团驿府东一里。又东三十里有铜鼓驿。又三十里为铁炉驿。又三十里为江团驿。《志》云：府东百二十里，有三里坪驿，有城，周一里。又东三十里曰西楼驿，亦有小城，可戍守。○石家驿，在府东百八十里，即湖广靖州之石家堡也。亦有土城，城北五里曰横江桥，通道所经。又永平驿，在府东二百十里，亦有土城，东北去靖州不过三里，今亦详见靖州。

　　永从县府南六十里。《一统志》：唐为溪洞福禄州。宋改福禄永从军民长官司。元因之，属思州安抚司。今《元志》不载。明初，改永从蛮夷长官司，属思州宣慰司。永乐十一年，改今属。正统七年，又改为永从县，有土城。编户二里。

　　○江头山县西五里，又县南三十里，有上皮林山。又南十里，为洒洞山。又南二十里，有冲口山。

　　○福禄江在县南。自府西流入界，有彩江自县西流合焉。南入西山阳洞司界。○永从溪，在县南三里，源出江头山。东流入湖广通道县界，为多星江。

　　○赤沙上寨在县西。又县南有赤沙中寨，县东有赤沙下寨，又顿洞寨在县西南十里。潭溪蛮夷长官司府东南三十里。《通志》：宋置潭溪洞蛮夷军民长官司，属诚州。元因之，属都云定云安抚司。今《元志》不载。明洪武五年，置是司，授土酋石文汉，属思州宣慰司。永乐十一年，改今属，编户三里。

　　○潭溪旧城《志》云：旧址东北去府三十里。本上黎平之官团寨，明初，置司于此。正统间，始移今治。

　　○铜关铁寨山司东二十里。山高峻，其上平广，可容千人。三面绝险，惟南有径可登。《志》云：山之西一里，有石崖，四壁峭绝，中可容二百人。○磨山，在司东四十里。又司西北二十里有天桥山，一名湾寨山。

　　○潭溪在司南。有巨石跨其上，广二丈余，长十倍之，名天生桥。《一统志》：潭溪在洪州泊里司治南。恐误。

　　○顿洞寨司南四十里。又有容洞、铜锣二寨，俱在司南七十里。司境之寨，凡二十有五，此其最著者。

　　八舟蛮夷长官司府北七十里。《通志》：宋置八舟蛮夷军民长官司。元因之，属思州安抚司。《元志》不载。明初置是司，授土酋吴金骨。初属思州宣慰司，寻改今属。编户二里。

　　○八舟山司治南。上有石如人，名仙人岩。

　　○八舟江在司南。自府境流经此而入龙里司界，即新化江也。

　　○新寨在司北。又司北四十里有平南寨。《志》云：司境之寨，凡二十，此为最著。○权寨，在司南。其前有权寨渡。

　　洪州泊里蛮夷长官司府东南百二十里。东至湖广通道县界八十里，南至广西罗城县界百十里。《一统志》：宋置洪州泊里等洞蛮夷军民长官司。元因之，属思州安抚司。明洪武五年，置是司，授从征官李德舆世守。初属思州宣慰司，寻改今属。编户四里。

　　○龙洞山司治南。洞宽广，深里许，傍有龙潭。又都莫山，在司南十里。特洞山，在司西南五十里。○六平山，在司西北十里。又司北十里有陆陪山。《志》云：司东二十里，有石崖山，又东二十里，有磨山。

　　洒洞山在司西南。下有泉，曰洒洞泉，亦名神泉。明初俞通海克蛮贼于此。《里道志》：洒洞北去府城百二十里。

　　○洪州江司治北。流经府东龙见山，下入靖州通道县境，入渠阳江。渠阳江盖渠水之别名也。又潭洞江，在司南一里，出龙洞山，东流合洪州江。○上黄溪，在司东南，源出洒洞山，东北流入通道县界，会洪州江，入于渠阳江。《志》云：洪州司山势险绝，有泉数道，合流成江，深广可以行舟，即洪州江也。

　　○特洞寨在特洞山上。高数十仞，四面壁立，惟一径仅尺许，曲折而入，上有天池，虽旱不竭。其中平田数百亩，皆腴壤也。又东曰都莫大寨，去司治九十里，为苗贼哨聚之所。○江口寨在司北五里，又北十里曰草坪寨。《志》云：司北四十里，有秦洞寨。五十里，为吴家寨。又潘老寨，在司北百十里。又十里曰上黄寨，又四十里曰浦洞寨。司境之寨，凡三十有八也。

　　曹滴洞蛮夷长官司府西北百里。元置曹滴等洞军民长官司，属思州安抚司。明洪武五年置是司，授土酋杨都。万历初，属思州宣慰司，后改今属。编户六里。

　　○容江巴黄废长官司在司东南。《一统志》：宋置，元析置曹滴洞司。明初，以容江巴黄司并入曹滴洞。按《元志》不载容江巴黄长官司也。又旧曹滴洞司，《一统志》云：在府南六十里。《黎乘》云：故地名龙峻，成化十年移治霸留，即今司治。

　　○银赖山司南十里。旧有银赖洞寨。明初俞通海讨古州诸蛮洞，首克银赖洞及三门会水古州蒲洞，进克铜罗蛮，又克龙里四寨，克洒洞及上黄洪州迷洞。又克杨潮三达及龙寨两洞，蛮贼悉平。其地皆在府境。

　　苗沙山在司治西。容江之水出焉。亦曰苗沙洞。又高韦山，在司南三十里。高镜山，在司东七十里。

　　○容江在司治西南，下流入福禄江。○高镜溪，在司东，出高镜山，流合新化江。又高韦溪，出高韦山，下流亦入新化江。○忙敛寨司南五里。又司南四十里有五湖寨，相近有高牙寨。又赖洞寨，在司南七十里，或以为即银赖洞寨也。相近又有铜罗寨，又司北四十里有罗洞寨。

