<!-- { "loadSidebar": true } -->
　　孝妇河在颜神镇南三里，其地亦名秋口。《志》云：孝妇河本名龙水，亦曰笼水，又名孝感泉。《水经注》：龙水南出长城中，今颜神镇有孝妇祠，祠下即古齐筑长城处也。西径莱芜山阴，北入济南府淄川县界。今详见济南府邹平县。○七里河，在府南，源出劈山之阴。又有石井水，亦出劈山，流经废广县城东，七里河流合焉，经府城南，又东北入南阳水。又城西有石子涧，流合石井水。

　　○颜神镇府西南百八十里，接莱芜、淄川二县界。以齐孝妇颜文妻居此而名。地宜陶，又产铅及煤，居民稠密，商旅辐至，设巡司及税课局于此。《舆程记》：镇北去淄川县三十里，西南去章丘县百里。嘉靖十七年，山寇作乱，专设通判一员驻札。三十七年，筑城于此，为守御之备。○金岭镇，在府西北七十里，西南去淄川县五十里，盖接境处也。向有金岭马驿。又府城北有青社马驿。旧青社、金岭，皆置递运所，今革。

　　青石冈在颜神镇西南。两山壁立，连亘数里，南走淮、徐之道也。又石棚寨，在府西南山谷间，明永乐中，妖妇唐赛儿作乱，保据于此。○氵巨液戍，在府东北弥水上。《后魏书》：太和十六年，青州氵巨液戍获白雉一头，时以为瑞云。

　　石楼在府西。唐天复三年，朱全忠将朱友宁攻王师范，拔临淄，进攻青州，师范帅登、莱兵拒之。于石楼为两栅，友宁进攻，师范奋击败之，斩友宁，逐北至米河。米河即巨沫水也。时汴兵盖南趋临朐，故师范追之于巨沫水上。○好石桥，在府西南，元末，察罕遣军破益都贼将毛贵于此。

　　临淄县府西北三十里。西至济南府淄川县九十里。古齐都也，齐献公自薄姑徙临淄，即此。汉置临县，为齐郡治。后汉为齐国治。又青州亦治此。晋、宋及后魏因之。后齐以齐郡治益都，临废入焉。隋开皇十六年，复置临淄县，属青州。唐、宋因之。元至元三年省入益都县。十五年，复置。今土城周四里，编户六十一里。

　　○齐城在县城北。亦曰齐国，城址周四十里，自齐献公以下皆都此。《齐记》：古齐城周五十里，有十三门，其西曰雍门。《左传》：襄十八年，晋及诸侯伐齐，伐雍门之荻。己亥，焚雍门。哀十三年，陈恒杀阚止，大陆子方出雍门奔卫。《战国策》：孙子说田忌轻车锐卒冲雍门。又齐王建入朝秦，雍门司马入谏。是也。《说苑》：韩娥东至齐，乏粮，过雍门，鬻歌于市。其南曰稷门。昭二十二年，莒子如齐莅盟，盟于稷门之外。《战国策》：谈说之士，会于稷下。盖齐人于稷门立学舍也。《史记》：齐宣王喜文学游说之士，是以齐稷下学士复盛，且数百千人，荀卿尝为稷下祭酒。郑玄曰：稷下生齐人，亦号曰棘下生也。其西南曰申门，门外有申池。文十八年，齐懿公游于申池，邴蜀、阎职二人弑公，纳诸竹中。襄十八年，晋伐齐，焚申池之竹木。杜氏曰：齐城无池，惟南城西门有池，门因以池名。又《晋书》：慕容德宴庶老于申池，左太冲以为昭华池也。西北有扬门。襄八年，范鞅门于扬门。又州绰门于东闾。杜预曰：扬门，齐西门，东闾，齐东门也。又东南门曰鹿门。昭十年，国人追败栾施、高疆于鹿门，遂来奔。《括地志》以为武鹿门，此古门之可考者也。又有郭关，则齐郭门也，田氏杀阚止于郭关，是矣。其章华东门，则齐宫门也。王二十六年，苏代自燕入齐，见于章华东门，是矣。秦灭齐，因故城置齐郡，其后项羽封田都为齐王。汉有天下，封庶长子肥为齐王，皆即故城都焉。所谓临十万户，天下之雄国也。景帝时，七国反，齐独以临拒守。后汉初，为张步所据。建武五年，耿讨步，拔临而守之，步引兵至临东，将攻。先出水上，遇步前军，恐挫其锋，令步不敢进，乃引归小城，陈兵于内，分兵陈于城下，直前会战。升王宫坏台望之，锋既交，乃自引精兵横突步陈，大破之，帝亦寻至临劳军。盖临有大城，又有小城也。魏晋以来，皆承旧制。永嘉丧乱，始渐衰耗。今县盖隋所改置，在故城西南隅，其城历代完毁不一，今仅有土垣而已。

　　安平城县东十九里。本齐邑。《史记·齐世家》：平公割齐安平以东为田氏封邑。王末，燕师入齐，齐田单走安平。既而齐襄王封单为安平君。是也。汉置东安平县，属川国。应劭曰：博陵有安平，故此加东。后汉改属北海国。世祖封川王子茂为安平侯。晋改属齐国。刘宋曰安平县，仍属齐郡。后魏因之。北齐废入临。唐武德四年，复置安平县，属青州，八年废。《志》云：城内有石槽，俗因谓之石槽城。

　　西安城县西北三十里。或曰：春秋时之渠丘也。昭十一年，楚申无宇曰，齐渠丘实杀无知。杜预曰：渠丘，今西安也，齐大夫雍廪邑，北距时水。汉置西安县，属齐郡，武帝封李朔为轵侯，食邑西安。后汉建武五年，耿讨张步，步使其弟蓝将精兵守西安，以诸郡兵守临，相距四十里。进军画中，居二城间。视西安城小而坚，蓝兵精，临虽大，实易攻。乃佯言攻西安，而袭攻临，拔之。蓝惧，弃西安，走剧。晋仍属齐国。刘宋及后魏属齐郡。北齐废。

　　画邑城县西北二十里。齐邑也。孟子去齐，宿于画。又乐毅伐齐，闻画邑人王贤，即此。后汉耿攻张步，进军画中。章怀太子曰：即画邑也，以氵画水而名。○时水城，在县西北三十里，刘宋置高阳县，后魏因之。隋开皇十六年，析高阳置时水县。大业初，俱废入临淄。唐武德四年，复置时水县，属青州，八年废。今高阳见高苑县。又索头城，在县东南二十里，女水之南，相传后魏将慕容白曜攻宋青州刺史沈文秀于东阳，因筑此城，南人呼魏人为索头也。

　　○牛山县南十里。齐景公登山流涕处。孟子所云牛山之木尝美者。徐《齐都赋》云：牛岭镇其南。谓此。其相接者曰菟头山，一名驼头山，又名鼎足山。《晋书·载记》：慕容德北登社首山，东望鼎足者也。上有齐桓公及管仲冢，又桓公女亦葬焉。女水出于此。《括地志》：鼎足山一名牛首冈，在县东十五里。又县南十五里有山，《诗》所云遭我乎之间者。《汉志》作农山。又有南郊山，在县东南十五里。下有天齐渊。一名南野山。○稷山，在县西南十三里，上有稷祠，或曰齐稷门，稷下之名以此。又县西二十里有愚公山，山北为愚公谷，时水径其下。其南有杜山，相传齐宣王猎于此。

　　商山县西八十里。一名铁山，跨益都、临淄、新城三县界。崔琰《述征赋》：涉淄水，过桓都，登铁山，望齐密。是也。《晋书》：慕容德立冶于商山，置盐官于乌常泽，以广军国之用。《魏书·食货志》：崔亮言南青州苑烛山，齐州商山，并是往昔铜官。《元史·合剌普华传》：尝以事至益都，于四脚山下置广兴、商山二冶。即此。

　　营丘在故齐城内。旧《志》：在县北百步外城中。《史记》：太公都营丘，后五世胡公迁薄姑，弟献公又徙临淄。今昌乐县本汉营陵县，陵与丘同义，当是太公所封也。《水经注》：《尔雅》水出其前，右为营丘。营陵城南无水。异《尔雅》之文，不得以为营丘矣。营丘，山名也。《诗》：子之营兮。今临淄城中有小丘，周三百步，高九丈，淄水出其前，与《尔雅》符。郭璞言：齐之营丘，淄水径其南及东。是也。其外郭即献公所徙临淄城，世亦谓之卤城。齐王伐燕，卤其民实居郭中，因名也。《通典》：临淄一名营丘，少之代，有爽鸠氏，虞夏时有季，汤末有逄公伯陵，殷末有蒲姑氏，皆为诸侯国于此。周成王时，蒲姑与四国作乱，成王灭之，以封太公，后徙临。亦其地也。孔颖达曰：营丘临水上，故曰临。献公之徙，犹晋氏之深翼居绛，其实一城也。顾氏曰：《班志》云，临淄名营丘，此犹晋迁于新田，而仍谓之绛；楚迁于若阝，而仍谓之郢。盖因临淄城中有小丘，而系以旧名，非即古营丘也。《晋·载记》：慕容德如齐城，登营丘。即此地也。杜氏又谓临淄后为营陵。夫《汉志》明言齐郡治临，北海郡治营陵，岂一城乎？《通志》又云：营丘城在今县西北二里。亦误也。

　　中峪在县西南。《志》云：自临淄西南至莱芜，有长峪，界两山间，长三百里，中通淄河。《左传》：襄二十五年，闾丘婴与申鲜虞乘而出，及中。哀十四年，子我出，陈氏追之，失道于中者也。今其民犷悍不识官府，为盗贼之薮。

　　○淄水在城东。《志》云：淄水东北经牛山西。又东，天齐水出焉。过县东，入乐安县界。《战国策》：田单为齐相，过淄水，见老人涉淄而寒，解裘衣之。又淄水在城南，渑水在城北，鲁仲连谓田单骋乎淄、渑之间。《淮南子》：易牙尝淄、渑而别之。是也。后汉建武三年，耿攻张步，拔临淄，军于淄水上。即此。

　　渑水在县西。源出故城西南之申池，分为二流：西流曰系水，北流曰渑水。《左传》：昭二年，晋侯与齐侯宴，齐侯曰：有酒如渑。是也。北流至博兴县界，入于时水。又系水自县西而北流二十五里，复分二流，俱入时水。《水经注》：渑水出营丘城东，世谓之汉凑水，西经乐安、博兴，与时水合。

　　时水在县西南二十五里。其地名矮槐树，旧置邮亭于此。平地出泉，谓之曰而彡。《左传》：襄三年，齐侯与晋士盟于而彡外。哀十四年，子我之臣大陆子方，以公命取车于道，及而彡，众知而杀之。是也。源浅易涸，亦名干时。《左传》：庄九年，及齐师战于干时。《汉志》：临淄有如水。《水经注》：如水，即时水也。如与时，音相近耳。其色黑，俗又谓之乌河，亦曰黑水，又谓之源水。《志》云：时水盖伏淄所发，自矮槐树西北径黄山，又北径愚山，又屈而径杜山，氵画水入焉。又北径西安城西，系水入焉。又北至济南府新城县东南之索镇，可通舟楫。又北至博兴南之湾头，与小清河会。又东径乐安县北，又东北由马车渎入海。

　　女水在县东十里。源出鼎足山齐桓公女冢侧，因名。东北流经东安平故城南。郭缘生曰：女水化隆则水生，政薄则津竭。南燕建平六年，水忽暴竭，玄明恶之，浸病而亡。太上四年，女水又竭，慕容超恶之，燕祚遂沦。《续述征记》：女水至安平城南，伏流十五里，然后更流，注北阳水。今石槽城东北出泉，俗名马台河，至乐安东北，合北阳水，入巨淀，盖即女水之伏流者也。

