<!-- { "loadSidebar": true } -->
　　○合肥城在今府治东北，一名金斗城。《志》云：合肥分野，入斗度独多也。今城门遗址尚存，亦曰金斗门。汉置县于此。后汉建武中，封功臣坚镡为合肥侯。建康初，九江贼徐凤等遣其党黄虎寇合肥。建安四年，孙策取合肥，以顾雍为合肥长。五年，曹操表刘馥为扬州刺史，时扬州独有九江，馥单马造合肥，建州治，招流亡，广屯田，兴陂曷，又高为城垒，修战守备。十三年，孙权自将围合肥，不克。十四年，曹操使张辽、李典、乐进屯合肥。二十年，孙权率众十万来攻，辽等以八百人大破之。二十四年，权复攻合肥，不克。魏太和四年，权又攻合肥，不能拔。六年，扬州都督满宠表言：合肥城南临江湖，北远寿春，贼来攻围，得据水为势，官军赴救，必先破贼大辈，围乃得解，贼往甚易，兵救甚难，今城西北三十里，有奇险可依，立城于此，可以固守，此为引贼平地而犄其归路，又贼未至而移城却内，此所谓形而诱之，引贼远水涉利而动也。从之，谓之新城。明年，孙权自出围新城，以其远水，积二十日不敢下船而退。青龙二年，孙权复自巢湖向合肥新城，卒无功。嘉平六年，吴诸葛恪围新城，不能拔。《志》云：今鸡鸣山下有新城故址。晋平吴，复还故治。大兴二年，兖州刺史郗鉴为后赵所逼，退屯合肥。建元二年，陷于后赵。永和六年，庐江太守袁真，乘赵乱攻克之。隆和二年，桓温帅舟师屯于此。宋泰始二年，殷琰据寿阳，遣其党薛道标陷合肥，刘π攻克之。齐永元二年，裴叔业以寿阳降魏，诏李叔献屯合肥，魏人进攻合肥，擒叔献。梁天监五年，韦攻合肥，堰肥水灌城，魏人筑东西二小城，夹合肥，攻破之，亦使军主王怀静筑城肥水岸以守堰，为魏所拔，复筑垒于堤以自固，肥水益盛，城遂溃，于是自历阳迁豫州，治合肥。普通七年，克寿阳，因改置豫州，而以合肥为南豫州。太清元年，又改合州。三年，没于东魏。陈大建五年，伐齐，吴明彻攻合肥，克之。十一年，又没于后周。隋开皇三年，置庐州，治合肥。五年，于故新城立镇、置仓，谋伐陈也。大业十三年，为贼帅李通德所陷，将军来整击走之。唐武德初，来归。咸通三年，徐州贼庞勋遣兵陷合肥。乾符三年，又为濮州贼王仙芝所陷。中和三年，淮南节度高骈，以杨行密为庐州刺史。龙纪初，又陷于蔡州贼将孙儒。景福元年，杨行密复取之。五代梁乾化四年，遣王景仁攻庐、寿二州，吴使徐温等出合肥，御却之。周显德五年，南唐以合肥来归。宋大观四年，冀州贼孙琪转寇淮南，犯庐州。绍兴初，刘豫遣其党王世冲寇庐州。四年，金人围庐州，岳飞使牛皋来援，金人败走。六年，刘豫分道入寇，其子麟出中路，繇寿春，犯合肥，杨沂中等败却之。七年，淮西将郦琼以庐州叛，降刘豫。十一年，金兀术入庐州，杨沂中等败之，遂复庐州。三十一年，金亮南寇，入庐州，未几收复。开禧二年，金人围庐州，不能陷。十年，复来侵，又败却。端平二年，蒙古寇淮西，游骑自信阳趣合肥，诏淮东帅赵葵赴援。嘉熙二年，蒙古帅察罕围庐州，欲引舟师自巢湖窥江左，淮西帅杜杲败却之。咸淳末，夏贵以城降蒙古，而宋事不可为矣。元至正十四年，为左君弼所据。二十三年，明师围庐州，寻引去。明年，复围庐州，克之。《城邑考》：府城，相传后汉建安中刘馥所筑。唐贞元中，刺史路应求以古城皆土筑，特加甓焉。宋乾道五年，淮西帅郭振筑斗梁城，横截旧城之半，跨金斗河北，而阻绝旧城于斗梁之外，自是相继修葺。元初毁天下城郭，至正中兵起，州人仓卒为木栅以守，寻因故址修葺。明初，克庐州，立江淮行省于此。命俞通海摄省事，因修城浚濠以为固，后复颓坏。弘治十年复经营之，尽废缺，为陆门七，水关二。正德七年，以畿辅贼刘七等掠淮上，窥郡境，议者以金斗河东西贯城，虑水关难守，乃闭水关，筑埭以障之。说者曰：合肥旧称险固，古语谓“天生重庆，铁打庐州”，言其难犯也。明初，攻庐州，三月不克。正德中，贼刘七等经府境，不敢攻而去。此其验矣。然因革不时，旧险渐失。或以为今城即宋郭振所筑故址也，周十三里有奇。

　　梁县城府东北七十里。汉慎县，本属汝南郡，刘宋侨置县于此，属南汝阴郡。齐因之。东魏置平梁郡。陈曰梁郡。隋初郡废，县属庐州。唐因之。宋绍兴三十二年，避讳改曰梁县，从旧郡名也。元仍旧。明初，省入合肥县。今为梁县乡。○新城，《志》云：在府西三十里鸡鸣山北，三国魏满宠所谓奇险可倚者也，故址犹存。《括地志》：合肥新城，距今城二十里，或目为界楼城，以在庐、寿二州间也。隋尝立镇置仓于此。宋《乾道新城记》：今城西北二十里有白渡港。魏筑二垒于此，号曰合肥城，盖即新城云。胡氏曰：《华夷对境图》魏合肥新城，今为庐州谢步镇。

　　浚遒城旧《志》：在梁县西三十里。汉县属九江郡。后汉因之。曹操侵吴，尝顿兵于此，修葺故城，俗亦谓之曹城。晋曰逡遒县，属淮南郡。咸和初，石勒将石聪攻祖约于寿春，遂寇逡遒、阜陵，建康大震。后省，侨置于江南。○滁阳城，在废梁县东北四十里，涂水经此，因名。《寰宇记》：吴赤乌十三年，遣兵断涂作堰，以淹北道，因筑此城，为守御之备。王氏亦曰：吴断涂水作塘，于其上源筑城也。或曰：城盖魏所筑，吴不能得合肥，岂得越境筑城于此。盖魏人筑此城以备吴耳。又赭城在府西北，唐光启二年，寿州刺史张翱遣兵寇庐州，杨行密将田κ等败之于赭城，是也。赭城，《通鉴》作楮城。

　　○大蜀山府西二十里。《尔雅》释云：蜀者，独也。山卓然孤立，登其巅，远见二百余里。又西二十里曰小蜀山。○鸡鸣山，在府西四十里，肥水出于此，上有龙井。唐建中四年，淄青帅李纳叛，断淮西运道，水陆运使杜佑请改疏颍水通漕，因言庐、寿间有水道，而平冈亘其中，曰鸡鸣山，请疏其两端以通舟，中间登陆四十里而近，则江、湖、黔、岭、蜀、汉之粟，可方舟而下也。议未及行。

　　紫蓬山府西南七十里。一名李陵山，以山有李陵庙也。《南畿志》：肥水出李陵山，至合肥而始大，山有径达府西五十里之石佛山，亦曰李陵山。《峡志》云：石佛山两旁皆石，中有路通人行。元末设关守隘，曰竹林关。○大山，在县西百里，有泉不涸，其西为龙凤山口，道通六安、舒城。

　　浮槎山府东八十里。一名浮巢山，一名浮山，郡境名山也。俗传山自海上浮来，顶有佳泉，欧阳修谓张又新《水记》载龙池而弃浮槎，所失甚多。今龙池山，在府西百二十里，与六安州接界，一名龙穴山。○方山，在府东六十里，山顶四平。南宋初，居民尝结寨保聚于此。又有东山，在府东九十里，其山口路通巢县。

　　四顶山府东南七十里。俯瞰巢湖，上有四峰特起，亦名四鼎山。唐罗隐诗：一山分四顶，三面瞰平湖。盖实录也。又有青阳山，在巢湖西北，西去府城六十里。○姥山，在府东南百里巢湖中，界合肥、巢、庐江三邑间，一名圣女山。又有孤山，亦在巢湖中，一峰孤立，因名。《志》云：山在府东百里。

　　黄山府东百二十里，接巢县及和州含山县界，山有三百六十峰，周回二百余里，四时泉出不竭，俗呼为龙泉山，亦曰金庭山，一名紫微山。唐天宝中改王乔山。相传王乔尝居此，俗又讹王为黄也，山中岩洞幽胜，《道书》以为第十八福地。《志》云：山有金庭洞，中可容三百余人，又有紫微洞，出泉，冬夏不竭，居民引以灌溉。○小岘山，《志》云：在县东七十里，盖黄山之支陇也。有山口曰余岘，道出全椒。今山见和州含山县及名山岘山。

　　○肥水在府城东。源出鸡鸣山，流入巢湖。《中都志》：肥水出紫蓬山，经合肥城下，其东有沿河之水入焉。自洗马湾、黄连门来，二河异源，而下流相合，故曰合肥。《邑志》云：肥水旧经城北，分二流，一支东南入巢湖，一支西北注于淮，今肥水分流为金斗河，自鸡鸣山而东，引流至城西，复贯城而东出。正德中筑埭障之，乃沿壕迤逦城南而东，与自城北而东南流之河合，又东南注于巢湖，盖水流变徙，肥水源流，非复故迹也。《吴志》：嘉禾二年，吴主欲围合肥新城，以远水不敢进，魏将满宠，度其必当上岸耀兵，乃伏步骑于肥水隐处以待之，吴兵果至，伏兵起，遂败却，即今肥水西岸也。余详见大川肥水。

　　滁水在府东北。《志》云：源出废慎县之龙潭，又东入滁州全椒县界，下流经六合县入于大江，为淮南之内险，江北之重阻。详见大川涂水。

　　三汊河府南九十里。会庐江航埠水、舒城城下水、挑城水，亦曰三河，有三河镇。梁天监中，韦攻合肥，堰肥水，筑城于岸以守堰，为魏人所拔，乘胜至堰下，诸将惧，欲退保巢湖，或欲保三汊，不许。胡氏曰：保三汊以利于入船也。○店埠河，在府东四十里，源出城北六十里圆疃镇，流经此，为店埠镇，又东流入巢湖。宋绍兴十一年，杨沂中败金人于店埠，乘胜复庐州，是也。又派河，在府南三十里，源出大蜀山，亦东南流入巢湖。《志》云：府北百十里有茅埠河，东流经含山县境，下流达大江。

　　巢湖府东五十里。亦曰焦湖，亦曰氵巢湖。周四百余里，占合肥、舒城、庐江、巢四县之境，汊港大小三百六十，纳诸水而注之江，为淮西巨浸。后汉永平十一年，尝出黄金。建安中，曹操数与孙氏争衡于此，诸葛武侯所谓曹操四越巢湖不成者也。吴嘉禾三年，吴主入居巢湖口，向合肥新城，不克。宋升明二年，北魏寇淮、肥，萧道成遣刘怀珍屯巢湖御之。梁天监五年，韦攻合肥，未拔，诸将欲退还氵巢湖。陈大建十一年，樊毅等将水军二万，自东关入焦湖，欲向合肥，以拒宇文周之兵。元至正十五年，明太祖自和阳谋渡江，患无舟楫，巢湖水寨军帅俞通海等来迎，太祖喜曰：吾事济矣。遂自将趣巢湖，将其众而还。

　　逍遥津在今府治东，肥水支津也。后汉建安二十年，孙权攻合肥，不拔，撤军还驻于津北，魏将张辽等袭击权，诸将悉力拒战，权乘骏马上津桥，桥南已彻丈余，超度得免。今有飞骑桥，相传即权超度处。又藏舟浦，在府城西北隅。魏张辽御孙权，凿此以藏战舰处。《寰宇记》：唐贞观十年，刺史杜公因旧浦作斗门与肥水相接，浦际有金沙滩。○洗马湾，在府北。《志》云：肥水自合肥而北，有洗马湾、黄连门二河，合流而北，入寿州界。

