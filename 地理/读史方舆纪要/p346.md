<!-- { "loadSidebar": true } -->
　　吉利吉思城在漠北，近废庭州北境。《元史》：其地南去大都万余里，相传乃满部居此。元析其民为九千户，境长千四百里，广半之。谦河经其中，西北流。又西南有水曰河浦，东北有水曰玉须，皆巨浸，会于谦河，而注于昴可剌河，北入海。昴可剌，在吉利吉思北，旧为附庸。又吉利吉思之东，谦河之北，有乌斯城，因水为名。○撼合纳城，在乌斯东，谦河源出于此，其地惟二山口可出入，山川林樾，险阻为甚。撼合纳者，番言布囊也。口小腹大，地形类之，因名。又谦州，在吉利吉思东南，去大都九千里，以河为名。当谦河西南，唐麓岭北，居民数千家，悉蒙古、回鹘人，地沃衍，宜耕稼。其相近曰益兰州，益兰者，蛇称也。州境旧有巨蛇，因名。至元七年，置吉利吉思、撼合纳、谦州、益兰州断事官于此。

　　龙城在漠北，古单于庭也。胡氏曰：匈奴祭天大会诸部之处，即曰龙城，无常处。汉元光二年，卫青出上谷击匈奴，至龙城。天汉二年，李陵自浚稽山引兵东南循故龙城道行，盖即匈奴所常会聚处，时匈奴益徙而北也。

　　杨义城在漠北。又有天波罗城、含利城，城傍有美水丰草，皆唐时突厥所居，移徙不常。○乌员城，颜师古曰：地名也。汉本始元年，分道伐匈奴，韩增出云中塞千二百里至乌员，即此。又怛笃城，在废庭州西北。唐显庆初，程知节等败西突厥于鹰娑川，进至怛笃城而还。或讹为达督城。○咽城，在废庭州西北，西突厥处木昆部所居城也。唐显庆元年，周智度攻处木昆等于部于咽城，拔之，即此。

　　葛逻禄国在漠北，近故庭州境。《唐纪》：在北庭西北金山之西，亦突厥诸种也。一名哥逻禄，有三族：一谋落，亦作谋剌。二炽俟，亦作婆匐。三踏实力。永徽初，皆内属。显庆三年，以谋落部为阴山州都督府，炽俟部为大漠州都督府，踏实力部为玄池州都督府，后稍南徙，自号三姓叶护。开元二年，葛逻禄诣凉州降，既而为突厥嘿啜所击，遣兵救之。寻与拔悉弥国俱属北庭都护府。天宝十载，叛附大食，败高仙芝兵于怛罗斯城。后并于吐蕃。

　　拔悉弥国在葛逻禄西。亦曰拔悉密国，突厥别种也。贞观二十三年，遣高侃讨突厥余种车鼻可汗，入其境，拔悉密部遂来降，以其地置新黎州。开元八年，朔方总管王请发拔悉密会击突厥，拔悉密先至，逼突厥牙帐而陈，唐兵不出，为突厥所败，寻附属于突厥。天宝初，拔悉密与回纥葛逻禄共攻杀突厥骨咄叶护，推拔悉密酋长为颉跌伊施可汗，回纥葛逻禄，自为左右叶护。三载，复攻杀突厥乌苏可汗，既而回纥葛逻禄又攻拔悉密，破杀之。

　　突骑施国在废庭州西北三千余里，西突厥别部也。唐显庆三年，时西突厥既灭，诸部皆内附，以其地置ヱ鹿洁山等都督府。长安二年，突骑施乌质勒悉并西突厥地，屯碎叶西北，复攻陷碎叶，徙居之，寻复内附。开元二年，为突厥嘿啜所败灭。三年，突骑施部将苏禄鸠集余众复据其地，十姓部落稍归之。二十六年，国乱，既而苏禄子骨啜立，为吐火仙可汗，据碎叶城。又别部长黑姓可汗尔微特勒，据怛罗斯城。二十九年，碛西节度使盖嘉运袭击吐火仙等，擒之，别部酋莫贺达干，据其地。天宝三载，河西节度使夫蒙灵讨斩之，更立黑姓酋长骨咄禄毗伽为十姓可汗，后亦并于吐蕃。碎叶城，见西域亦力把力，怛罗斯城，见西域哈烈境内。

　　黠戛斯国在废庭州北七十里，即古之坚昆。《汉纪》：坚昆东去单于庭七千里，南至车师五千里。黄龙元年，郅支单于西击乌孙，因北并坚昆，留都之。其后西徙，坚昆复有其地。梁绍泰初，突厥强盛，北并契骨，即坚昆矣。唐初曰结骨，亦曰居勿，又为纥骨，亦曰纥吃斯，后改号曰黠戛斯，在伊吾之西，焉耆之北，白山之旁。贞观十一年入贡。二十二年，其酋长入朝，以为坚昆都督府隶燕然都护。乾元中，为回鹘所破，自是隔远，不通中国。其君长曰牙热，建牙青山，去回鹘牙，橐驼行四十日。开成末，黠戛斯盛强，阿热自称可汗，大破回鹘，回鹘败散，既而遣使贡献。会昌三年，册为可汗。五代时，为契丹所并。胡氏曰：青山在剑河西。

　　骨利国在翰海北。亦铁勒诸部，产良马，其地北距海，去京师最远。又北渡海，则昼长夜短，盖近日出处，所谓煮羊胛适热日已复出者。唐贞观二十二年来贡，以为玄阙州。○斩啜国，亦铁勒诸部也。在庭州东北千五百里。唐显庆中，尝与突骑施俱内属。

　　驳马国在漠北。一名弊剌，或曰遏逻支。《唐史》：其地直突厥之北，距京师万四千里，北极于海，以马耕田，虽畜马而不乘，资潼骆以食，马色皆驳，故以名国。

　　阿至罗国在漠外。居北河之东，世属于拓跋魏，或曰高车种也。后魏正光初，阿至罗侵柔然，柔然伏跋可汗击之，为所败。东魏主善见兴和三年，阿至罗国主副伏罗越若子去宾来降，封为高车王。天平中，附于高欢，屡为西魏患云。

　　阿拔国在漠外。隋开皇五年，突厥沙钵略与西突厥阿波相攻，阿拔国乘虚袭沙钵略，掠其妻子。隋军为击败阿拔，所获悉与沙钵略，沙钵喜，乃立约以碛为界，其地盖在突厥之西南。

　　○金山在塞北。其地三垂斗绝，惟一面可容车骑，壤土平广，部酋自昔建牙于其北，亦曰金牙山。元魏时，高车建牙于此。正光二年，凉州刺史袁翻议处柔然婆罗门于西海故城。西海在酒泉北，去高车所居金山千余里，是也。隋末，西突厥射匮拓地，东至金山，西至海。唐贞观中，突厥别部斛勃者窜此，自称乙注车鼻可汗，距长安万里。二十三年，遣高侃将回纥、仆骨兵击之。永徽元年，侃师至阿息山，车鼻遁走，追获之于金山。永隆二年，裴行俭将兵讨突厥叛部阿史那伏念等，遣偏将程务挺等掩袭金牙山，尽获其妻子辎重。胡氏曰：突厥初起，建牙于金山，其后分为东西突厥，凡建牙之地，皆谓之金牙山。苏定方直抵金牙，擒贺鲁，此西突厥所居金牙山。裴行俭遣将掩金牙山，此东突厥所居金牙山也。可汗所居，亦曰金帐云。又《元史》：仁宗延二年，以其兄武宗子和世镇云南，行至延安，其下谋作乱，不克，和世遂西走，至北边，金山西北诸王察阿台等皆来附，和世至其部，与定约束，每岁冬居扎颜，夏居斡罗斡察山，春则命从者耕于野，凡十余年，边境宁谧。文宗大历元年，迎周王和世于漠北，周王遂发北边，至金山岭北，二年即位于和林北，是也。

　　郁督军山在漠北。即乌德犍山。初，回纥屯此，亦谓之都尉犍山，语音转也。其地距长安三千里而嬴。唐贞观二年，为薛延陀建牙之地，东至，西至西突厥，南接大碛，北至俱伦水，皆属焉。《唐历》云：山在回纥牙帐西，甘州东北，突厥既亡，薛延陀遂建牙于都尉犍山北，独逻水南。山左右有け昆河、独逻河，皆屈曲东北流。昆在南，独逻在北，过回纥牙帐东北五百里而合流。贞观二十年，李世讨薛延陀，至郁督军山，遂灭薛延陀，是也。永徽元年，高侃擒突厥车鼻于金山，诏处其余众于郁督军山，建狼山都督府统之。天宝三载，回纥南据突厥故地，立牙帐于乌德犍山，即都尉犍山也。南距汉高阙塞千七百里。元和三年，沙陀朱邪尽忠帅部落自甘州归唐，循乌德犍山而东。《新唐书》：回纥牙帐东有平野，西据乌德犍山，南依毗水。け毗水，即け昆水矣。

　　颜山在漠外。其下有赵信城。汉武帝元狩四年，匈奴所筑以居降将赵信者。卫青出定襄，至幕北，匈奴败走，追至颜山赵信城而还。又霍去病以轻骑追虏至颜山，得匈奴积粟处也。或曰：山亦名卢山，卫青薨，武帝命起冢象卢山。又扬雄曰：运府库之财，填卢山之壑。孟康曰：卢山，单于南庭。，一作阗。

　　燕然山在漠外。汉武征和三年，遣李广利伐匈奴，深入至郅居水，还至燕然山，战败降匈奴。后汉和帝初，窦宪出朔方鸡鹿塞，至涿邪山，会军分兵，破北单于于稽落山，遂临私渠北海，宪出塞三千余里，登燕然山，刻石纪功而还。《匈奴传》：燕然山，在匈奴中连邪乌地。《北史》：燕然山，在菟园水北。

　　涿涂山在漠外。涂，读邪。山在高阙塞北千余里。汉天汉二年，遣公孙敖、路博德等讨匈奴，会师涿邪山。后汉永平十六年，征北匈奴，度辽将军吴棠出高阙，坐不至涿邪山免。建初元年，南单于与边郡及乌桓之兵击破北匈奴于涿邪山。又元和二年，南匈奴与北虏温禺犊王战于涿邪山，斩获而还。永元初，讨北匈奴，窦宪出鸡鹿塞，邓鸿出固阳塞，南单于出满夷谷，皆会涿邪山。晋太元十六年，拓跋击柔然，遣长孙肥追柔然匹候跋，至涿邪山降其众。又魏主焘神二年，击柔然，循弱水西行，至涿邪山而还。太延四年，自五原伐柔然，至浚稽山，分遣拓跋崇从大泽向涿邪山，不见柔然而还。太平真君十年，复伐柔然，出涿邪山，行数千里，柔然远遁，是也。

　　狼居胥山在漠北。汉霍去病出代二千余里，与匈奴左贤王接战，左贤王败遁，乃封狼居胥山而还。《汉书》：元封四年，去病出代、右北平二千余里，历度难侯之山，济弓卢之水，封狼居胥山，禅于姑衍，登临翰海而还。宋元嘉二十六年，帝欲经略中原，王玄谟每献策，帝曰：观玄谟所陈，令人有封狼居胥意，谓此意也。

　　天山在漠北。魏主焘太延四年，伐柔然，从浚稽北向天山，西登白阜。胡氏曰：此漠北之天山，即唐铁勒思结多滥葛所保之地，非伊吾之折罗漫山也。白阜即雪山矣。○白云山，亦在漠北。《一统志》：永乐八年，六军营于此，时四山云气洁白如练，因赐今名。

　　都斤山《志》云：在漠北。后周时，突厥分三部，其中部木杆可汗牙帐居都斤山。隋初，沙钵可汗居此，亦作度斤。开皇十七年，隋以宗女娶突厥别部突利，突利本居北方，长孙晟说其帅众南徙，居度斤旧镇，以伺察雍虞闾是也。唐时突厥可汗亦尝据此，其西五百里有高山迥出，无草树，谓之勃登疑黎，犹华言地神也。

　　稽落山在涿邪山北。后汉和帝初，窦宪击北单于，至涿邪山，分遣精骑，大破之于稽落山，即此。《唐书》：太宗以突厥斛律部地置稽落州，以多滥葛部地置燕然州，皆因山以名也。○马鬣山，在漠外。唐贞观元年，回纥破突厥兵于马鬣山，追至天山，是也。又按台山，亦在漠外，元成宗大德中，使其兄子怀宁王海山镇漠北。大德十年，成宗崩于海上，自按台山至和林，引而南，即位于上都。

