<!-- { "loadSidebar": true } -->
　　小埕寨县东百二十里海中，明初置。《筹海说》：小埕北连界于烽火，南接壤于南日。连江为福郡之门户，而小埕又连江之门户。嘉靖三十五年，倭贼自流江突至小埕水寨，遂犯会城，盖汛防要地矣。又光临里寨，在县西南，亦明初置。向设兵戍守。○延祥水寨，在县东南，宋福州水军有延祥寨，盖置于此。

　　通济桥在县治南。跨鳌江上，宋政和四年，累石为梁，凡一十六间，长五十六丈有奇。淳间改修，明因旧址修葺。又有安利桥，在县西南，旧名潘渡。宋绍兴十四年建桥，寻坏。乾道三年重建，累址十九，长六十五丈，名惠政桥，后改曰安利桥。宝庆三年改建，亦名潘渡桥，今圮于水。

　　罗源县府东北百五十里。西南至连江县百二十里，西北至古田县百三十里，东北至福宁州宁德县八十里。本唐连江县地。大中初，置罗源场于此。咸通中，又割怀安地益之，置永贞监。后唐长兴四年，王闽升为永贞县。宋天禧五年，改永昌县。乾兴初，又改今名。明嘉靖三十七年，始筑城。万历七年以石，周三里。编户十六里。

　　○凤山县治北。山势耸起，两翼如张，因名。又北一里有文殊山，上有群玉峰。○莲花山，在县南一里，岩石层叠，下临城市。又西，诸山林立。西南五里曰金钟山，相连者为铁障山。又帘山，在县东之濂澳，山形如帘，遮护居民。又东，诸山环峙，下临海滨，其峙海中者，曰金螺障，与杨梅湾相对。

　　仙茅山县东北十里。两山相连，曰大茅、小茅，岩石甚胜。又北五里为洞宫山，峰峦错立，其著者曰五马峰。又东北有宝胜山，黄沙溪出焉。○四明山，《志》云：在县西隅，一名毒火山，山有四峰。又万石山，在县西北，一名破石山。山多异石，茂林修竹，左右映带。又松崎山，在县南六里，其相近者曰鹤屿，对峙江中。

　　○海县东北十五里。又东南接连江，至海二十五里。滩澳浅僻，不利登涉，故县境之防御为略。《通志》：县东北至大海，盖二百里也。

　　罗川在县城西。源出县西境蒋山，接金钟潭，流经四明山下，合四明溪，又南流分三派，曰中溪、曰南溪、曰后张溪，流经松崎山，达于海，亦谓之松崎江。○黄沙溪，在县东，又有九龙、起步等溪，皆流达于松崎江。又环溪，在县治南，其东会南北二溪，萦回环绕，亦注松崎江。

　　霍口溪县西四十里。源出古田县境，流入县界。又南入连江县境，注于鳌江。○龙湫，在县西南金钟山下，又一在县南福原山，两山相去二十里，而泉脉相通。

　　○应德镇县南二十五里。与连江县接界，为往来通道。应德铺设于此。《志》云：县东北五十里有南湾巡司，元置于廉山，后徙于此。明初废。又有四明驿，宋建炎三年，置于县西二里，元至正中废。

　　古田县府北二百八十里。东至福宁州百五十里，西至延平府二百二十里，西南至尤溪县二百里，西北至建宁府政和县三百二十里。本侯官及尤溪县地。唐永泰二年，析置属福州。刘句曰：开元二十九年，开山峒置。误也。宋因之。明弘治十三年，始筑县城，西北跨山，东南滨溪，周七里有奇。编户五十三里。

　　○古田废县县西南三十里。宋太平兴国五年，徙县于水口，就津陆之要。端拱中，复还旧治。今为水口驿，东南至府城百八十里。延津上游，此为锁钥之口。《志》云：宋迁县后，设监镇官莅此，元革。今盐运分司设焉。有浮桥横于江津，朝夕验放，亦曰水口关。自水口而上五里，有塔岭亭，西往南平，北往古田，分岐于此。

　　○翠屏山在县治北。以形似名，县之主山也。旧名环屏。又城东有龟山，其东麓曰金仙岭，石磴盘曲，登之可以望远。○北台山，在县西一里，高耸如台。又西为黄蘖山，上有宝峰，峰下有小湖，湖东为桃溪，以其地多桃也。旁有桃坞，又有桃洲。

　　五华山在县西南。五峰连峙，峭拔千仞。一名大仙山，亦曰大佛岭。又极乐山在县西北，山后有岩，曰仙岩。又北曰凤峰，最高秀，相近者曰天宫岭、覆舟岭，俗名福全岭，曰石崎岭，层次相接。○鼓山，在县东百里，其西有旗山，又有马山，在旗、鼓之间。又北有杉洋山，山多竹，可为楮。

　　牛头岭县东北十里。岭高而远，陟降二十余里。又有清风岭，在县西南百里，接延平府界。○摸天岭，在县东南二十五里，纡回峻绝，南滨大江。繇陆路趋延津者，道出于此。石磴崎岖，最为艰险。

　　○建江县南二十里。自延平府流入县界，经水口驿，滩石错立，至是而尽。建江经此，始出险就平。又东入闽清、侯官县境。

　　大溪在县城南。溪有二源，俱自北来，至县南合流，委蛇澄澈，其平若镜。二溪夹流县治东西，因亦名双溪。又南为嵩溪，群溪之水皆汇焉，又南会于建江，谓之水口溪，上有嵩溪、馆江头，往来之通道也。《志》云：水口为群溪汇合之处，亦曰渊溪，有关曰渊关，水流宽平，无滩石之阻，故上下舟楫，恒泊于此。○东溪，在县东。又有感溪，亦曰锦溪，甘溪亦曰蓝溪，与县西之西溪，县南之濑溪，俱汇于大溪。《志》云：县境诸溪得名者，以十数计。而东溪为之长，合流后里许，有石滩横截中流，亘东西岸，奔流触石，如鸣玉，旧名洪濑。宋景德间，县令李堪改为鸣玉滩，并置驿于此，绍兴七年驿废。

　　洗马池县西北六十五里。池周数十亩。《闻见录》：出古田北门三十五里至西溪。又三十里至洗马池。又西北五十里，地名山头。又四十里曰上氵祭。又西三十里，即建宁府城东门矣。虽山溪环错，而路径稍宽，可策马而前也。又从洗马池而西三十里，地名南吉。又经地口、铁场、大坝诸处，即至延平府之吉溪。洗马池，盖当二郡之间道云。

　　○杉洋镇县东四十里，有巡司。南至罗源县百八十里，明洪武十二年建。《志》云：杉洋地出银坑，多矿盗。旧设捕盗馆，并郡司马分驻于此，后废，寻复置。又谷口巡司，在县西南九十里，宋大中祥符五年，置于水口镇，为水口巡司。元移于此，改曰谷口。明因之，正统间废。又西溪巡司，在县之西溪，宋置。元因之。洪武十二年废。○南镇寨，在县西百四十里，石晋天福三年，闽主曦之弟延政据建州，攻南镇军，败之。福州西鄙戍兵皆溃。胡氏曰：时闽主增置军于福州、建州之界，遣将杜汉崇监其军，以扼往来要路，故为延政所败。

　　水口驿即废古田县。宋时曰嵩溪驿，元改今名。明因之，置递运所于此。又西南五十里为黄田驿，宋曰使华亭，元改今名，明因之。又二十里曰仓峡巡司，接延平府界。○石平桥，在县治东南，宋建，寻废。明宣德间，再建复圮。成化十五年重修，为石墩十有一，覆以亭五十六间。又万安桥，在县南，元建。明永乐中毁，成化十五年重建，寻构亭四十七间。

　　闽清县府西北百二十里。北至古田县百五十里，西至延平府尤溪县百七十里，南至永福县九十五里。本侯官县地。唐贞元初，析置梅溪县。五代梁乾化元年，王氏改曰闽清县，仍属福州。宋因之。县无城，今编户七里。

　　○台山县西南一里。山势平衍，其状如台，县之主山也。又南有钟南山，上有盘谷岩。○大湖山，在县东十里，山椒有湖，约半里许。县东北又有凤凰山，形如翔凤。

　　鼎峰山县西二十里。有双岩，梅溪环流其下。其西曰柽峰，以大柽名。北通尤溪县界。又西曰白云山，山势最高，林木蓊蔚，白云吞吐。中有仙峰巨石。○大帽山，在县西南四十五里，接永福县界，一名大帽仙峰。《志》云：县南有龙都白岩，高数百丈，常有云雾环绕。又有乌石岩，在县西南，岩险峻，登其巅，众山皆见。又县西有百丈岭。《舆程记》：自岭至尤溪县百里。

　　○建江县北十里。自古田县界流经此，为往来之通道，梅溪之水流合焉，谓之闽清口。

　　梅溪县西五里。源出永福县山中，东北流，经县西，又北入建江。江水浊而溪水独清，故县以闽清为名。又瞿昙溪，在县西南三十里，源出永福县界，流入梅溪。又演水溪，在县西二十里，源出尤溪县界，流入境，亦注于梅溪。

　　○青窑镇在县东。有巡司，元置。明初废。又县南滨溪有税务，亦元所置也。○昙口桥，在县西瞿昙溪口，为往来之通道。

　　永福县府西南百二十里。东南至兴化府百八十五里，西南至泉州府德化县二百五十里，西北至延平府尤溪县二百四十里。本侯官、尤溪二县地。唐永泰二年，析置永泰县，属福州。《新唐书》：咸通二年，析连江及闽县地置。误也。宋崇宁初，避哲宗陵名，改曰永福县。明嘉靖三年，始筑城。万历十七年，改筑城东北隅，周不及四里。编户九里。

　　○摩笄山在县东北，县之主山也。《志》云：由摩笄溯流而上三十余里，一起一伏，为笔架山，至极乐岩，有洞石之胜。由岩而下，冈脉连络，犹蜂腰鹤膝，行六七里，峙为圆阜，号曰仙掌、平坡，迤逦自东北来，为县前孤矢山，东有展旗山，当溪之冲，襟带环抱，耸秀可爱。

　　陈山县南十里。中有石龙山，山如龙形，循山之脊为路，俗呼登石龙。通福清，则溪为十八湾；通兴化，则山为十八折。又斗湖山，与陈山并峙，上有四湖，亦名倒湖，湖旁有田。○六洞仙山，在县南二十余里，山极高秀。相近有大张山，穹窿盘礴，傍列群山。

　　高盖山县西南六十里。峰峦秀耸，常有紫云覆其上，一名紫云山。拾级而上，巨石如墙，道出其中，峰峦泉石，种种奇胜，其最著者，为玉华峰、晏玉岩。王闽时，常封为西岳。《志》云：山之最高者为龙都峰，其下双崖对峙，拔起千仞，宛若洞门。有三石室，峰之顶曰白岩。其别峰曰金支山，以泉色如金也。又观猎山，在县东八十里，旧传越王常观猎于此。元末，故总管王翰避地山中，闻元亡自尽，因亦名官烈山。巅有雁湖，地高水深，与雪峰山相望。

　　方广岩县东北二十里。峭拔千仞，上有石室，可容千人。县东南又有曹溪岩，上摩苍空，下临深涧，巅有微径，仄足而上，登其巅，一望无际。又白鹤仙岩，在县北二十五里，极高秀，有瀑布悬流。又玳瑁峰，在县西北七十里，即闽清县之大帽峰，音讹也。

