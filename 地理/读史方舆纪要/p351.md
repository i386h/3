<!-- { "loadSidebar": true } -->
　　嵩高，即嵩山，在河南府登封县北十里，五岳之中岳也。萃两间之秀，居四方之中，窿然特起，形方气厚，故曰嵩高。《禹贡》所云外方也或曰：陆浑山，一名方山，盖《禹贡》之外方。《诗》：崧高惟岳。一名太室山。《左传》昭四年，晋司马侯曰：太室，九州之险也又楚椒举曰：周幽王为太室之盟，戎狄叛之。《汉书》：武帝礼祭中岳太室，置奉邑，名曰嵩高即今登封县。其西为少室山。戴延之《述征记》：少室高与太室相埒，相去十七里少室山，今在登封县西十七里，嵩其总名也。晋永康二年，赵王伦篡窃，齐王ぁ等自许昌起兵讨之。伦惧，夜使人披羽衣上嵩山，伪称仙人王乔，陈述符命。永嘉三年，刘渊遣子聪等犯洛阳，聪亲祈嵩山，留军围洛，洛中乘虚出击聪军，败之。后魏主嗣泰常八年，如洛阳，遣使祠嵩高。又文帝宏太和二十年，如嵩高后魏主恪永平中，择嵩山形胜地，立闲居寺。又魏主诩神龟二年，胡太后游嵩高。孝武帝修永熙二年，狩于嵩高。《唐十道志》：河南道名山曰嵩高。高宗永淳初，于山南作奉天宫。武后垂拱四年，号嵩高为神岳既而封神岳，禅少室。圣历二年，幸嵩山。明年，复幸焉。夫嵩高在汝洛间，虽逼近都会，而道里少为僻远，故由来战胜攻取者或缺焉。宋嘉定八年，蒙古攻金潼关，不能下，乃由嵩山小路趣汝州，遇山涧，辄以铁枪相连，锁接为桥以渡，遂趣汴京，金人大震。盖嵩高峻拔，望为表极，故能越险而前也。《名山记》：山高二十里，周百三十里，中为峻极峰，东曰太室，西曰少室《述征记》：少室高八百六十丈，方十里。谓之室者，山下各有石室也。太室之峰二十四，远近齐高，无低昂之分，有凝重之势。少室之峰三十六，奇踪异迹，盖不可胜记云。

　　太行、

　　太行山，一名五行山亦曰王母山，又名女娲山，在怀庆府城北二十里，接山西泽州南三十里，羊肠险道在焉。《禹贡》：太行、恒山，至于碣石孔氏曰：二山连延，东北接碣石山也。《左传》襄二十三年，齐侯为二队，入孟门，登太行《史记》：齐庄公二年，使栾盈间入曲沃，为内应，以兵随之，上太行，入孟门。栾盈败，齐兵还，取朝歌、孟门。贾逵曰：孟门，晋隘道。或云：即太行之陉口。司马贞谓在朝歌东北，盖以意言之。《齐语》：桓公悬车束马，逾太行。《战国策》：范雎曰：北断太行之道，则上党之师不下。又曰：一军临荥阳，一军临太行，韩必请效上党之地。蔡泽谓范雎：君相秦，决羊肠之险，塞太行之口。《史记》：吴起谓魏武侯：殷纣之国，左孟门，右太行《战国策》作左孟门，右漳滏。又韩桓惠王十年，秦击我于太行，上党降赵。秦昭王四十四年，白起攻太行，道绝，而韩之野王降又《世纪》：汤归，自伐夏，至于太行。《史记》作汤归，自泰卷陶。《索隐》曰：卷，当为；陶，衍文。杨慎曰：泰，即太行，太行原有此音。《列子》作大形。《山海经》作五行之山。《淮南子》：武王欲筑宫于五行之山，周公曰：五行险固，德能覆也，内贡回矣。使吾暴乱，则伐我难矣。君子以为能持满，盖亦指太行而言。内，读曰纳。汉三年，汉王数困于荥阳、成皋间，议退屯巩、洛。郦食其进曰：愿塞成皋之险，杜太行之道。后汉永平十三年，登太行，幸上党。元和二年，北登太行山，至天井关。元初元年，诏遣兵屯河内，通谷冲要三十六所，皆作坞壁，设鸣鼓，以备羌寇。盖太行北至恒山，限隔并、冀，其间谷道相通，时羌寇充斥，故于冲要处作坞壁以备之。又太行近邺，亦谓之西山。建安九年，曹操围邺，袁尚自平原还救。操曰：尚从大道来，当避之；若从西山来，此成禽耳。尚果循西山而东，战败，奔中山。盖太行深阻，尚有依险自全之心，故操逆知其必败。晋永嘉三年，刘渊据蒲子，遣其子聪等十将南据太行，石勒等十将东下赵魏，所至残破。太元十九年，后燕慕容垂伐西燕，顿军邺西南，月余不进。慕容永以太行道宽，疑垂欲诡道取之，乃悉敛诸军杜太行口。既而垂自滏口入，灭永。《述征记》：太行首始河内，北至幽州，凡百岭诸山皆因地立名，实一太行也，连亘十三州之界。有八陉《尔雅》：连山中断为陉：第一轵关陉见济源县，第二太行陉见河内县。《十六国春秋》：慕容永屯轵关，杜太行口以拒慕容垂。此二陉也，第三白陉见卫辉府辉县，第四滏口陉见彰德府磁州，第五井陉在直隶获鹿县，见直隶重险，第六飞狐陉在山西蔚州，见山西重险，第七蒲阴陉在直隶易州，见重险紫荆关，第八军都陉在直隶昌平州，见重险居庸关。《括地志》：太行连亘河北诸州，凡数千里，始于怀而终于幽，为天下之脊。《河朔记》：自晋阳趣河内，入洛阳，必经太行。太行在怀、泽间，实据南北之喉嗌。后魏主嗣泰常八年，自河内登太行，至高都见山西泽州。子攸永安三年，诛尔朱荣，使将军史仵龙等守太行岭。及尔朱兆自晋阳南下，仵龙等帅众先降，兆遂长驱入洛。东魏武定六年，高澄自虎牢济河，南至洛阳，既而自太行还晋阳。隋仁寿末，汉王谅举兵并州，分遣其将余公理自太行下河内。大业三年，北巡，发河北丁男凿太行山，达于并州，以通驰道。继而自太原还，上太行，开直道数十里，至济源。唐武德三年，世民攻王世充于东都，分遣将刘德威自太行东围河内。八年，突厥寇并州，诏总管任瑰屯太行，以备突厥。宝应初，以史朝义据洛阳，征回纥兵至河东。药子昂往劳军，请回纥自太行南下，据河阴，扼贼咽喉。不从。文德初，河南尹张全义袭河阳，节度使李罕之北走，引河东兵还攻河阳。朱全忠遣军救全义，分兵欲断太行路。河东军惧，引退。光化三年，朱全忠寇易定，李克用遣李嗣昭将兵下太行，拔怀州，攻河阳，以救之。明年，朱全忠攻李克用，分遣其将氏叔琮入自太行。五代汉末，郭威入汴，李骧劝刘崇疾引兵逾太行，据孟津。宋建隆初，昭义节度李筠谋举兵，从事闾丘仲卿说筠曰：公孤军举事，大梁甲兵精锐，不如西下太行，直抵怀、孟，塞虎牢，据洛邑，东向而争天下。筠不能用。太祖遣石守信等击筠，敕之曰：勿纵筠下太行，急引兵扼其隘，破之必矣。三年，开太行运路，谋并北汉也。靖康元年，粘没喝陷太原，遂长驱下太行，入怀州。开禧二年，蒙古围金中都，分军循太行而南，破怀、孟。十年，蒙古使其将木华黎经略太行东西诸州军。元至正十八年，刘福通将关先生等逾太行，焚上党，大掠晋冀以北。既而察罕帖木儿遣将关保等分兵阻隘，塞井陉，杜太行，以遏贼侵轶之道时关先生等分军出塞外，余党复自晋冀南还也。前朝洪武元年，大军克元都，遂西下太行，收山西州郡。河南守将冯宗异亦渡河下怀庆，徇太行以北。夫太行为天下脊，岂止一方之险要而已？《元和志》：太行陉在怀州北，阔三步，长四十里，羊肠所经《括地志》河内北有羊肠阪，盖即太行陉也，瀑布悬流，实为险隘。崔伯易《感山赋》宋神宗时入曰：上正枢星考《河图括地象》，太行为天下脊，上应枢星之精。枢星，北斗第一星也，下开冀方。逢胃而毕，自柳以张胃、毕、柳、张，太行所值之宿也。起为名丘，妥为平冈。巍乎甚尊，其名太行。墨翟察而知骥之贵贵，当作责。墨子上太行，将熙骥，足责也，尸佼过而辨牛之难尸子大过，牛之难也。穆王升繇翟道而出《穆天子传》：天子命驾八骏之乘，赤骥之驷，南征翔行，径绝翟道，升于太行，南济于河，世宗行自大河而还阎若璩曰：世宗，疑当作孔子。孝明常登幸上党郡在永平十三年，章帝以游至天井关在元和二年。孟德北上，纪摧轮之恐魏武帝苦寒，行羊肠阪，诘屈，车轮为之摧；谢公西顾，引忧生之端谢灵运《平原侯植》诗有西顾太行山之句，其小序云：公子不及世事，但美遨游，然颇有忧生之嗟。阮籍失路而咏怀嗣宗《咏怀》诗：北临太行道，失路将如何？，刘峻怀人而发叹见孝标《广绝交论》。归晋阳，子惠之便道子惠，齐高澄字。尝往晋阳道出林虑郡。语见《北史》；对二阪，祖之精详羊肠阪有二处，崔赜尝以对隋炀帝。赜，字祖。见《隋书》。若夫或主或臣，建功立宗，尤显闻于后世，则有决羊肠之险，堑此山之道。攻荥阳，伐韩以威天下，应侯为秦昭王之谋也。据敖仓之粟，杜此山之厄，距飞狐之口，守白马之津见直隶大名府滑县，使天下知所归者，郦食其为汉高祖之谋也。逾此山入射犬射犬，见河内县，破青犊之众，救谢躬于邺，以收复天下为心者，汉光武之谋也。济河降射犬之众，还军敖仓，属魏种以河北事，然后西向以争天下者，魏武帝之谋也。进据武牢，扼其噤要，俾窦建德不能逾山入上党收河东之地，而卒以并天下者，唐太宗之谋也。夫太行之山千秋不异，则太行之险亦千秋不异矣今山东、山西，皆以太行而分。《唐十道志》于河东曰：南抵首阳、太行；于河北曰：西距太行、常山。今特详于河南者，以太行首起怀州也。

　　三崤、

