<!-- { "loadSidebar": true } -->
　　三崤山，亦曰二崤一名山，在今河南府永宁县北六十里。其地或谓之崤渑或谓之崤塞。《吕氏春秋》：九塞，一曰冥厄。《淮南子》作渑隘。或曰即此，《春秋》僖三十三年，晋人及姜戎败秦师于崤。《左传》崤有二陵焉。南陵，夏后皋之墓也；北陵，文王之所避风雨也杜预曰：古道在二崤间南谷中，谷深委曲，两山相，故可避风雨。《水经注》：北陵山径委深，峰阜交荫，故可以避风雨。《公羊传》云：崤之岩。《梁传》云：崤，岩之下按《史记》：秦缪公三十三年，潜师袭郑。蹇叔、百里奚谓其子西乞术、孟明视曰：汝军即败，必于崤黾矣。师还，晋遮秦兵于崤，击之，无一人得脱者。《战国策》所称渑隘之塞也。秦昭王初，楚围雍氏雍氏，见扶沟县，秦下师于崤以救韩。张仪说赵曰：秦军军于渑池《地志》：崤底，一名渑池，又名崤坡，在永宁县西北七十里，崤谷之底也，愿渡河逾漳，战邯郸下。苏代谓甘茂：自崤塞至鬼谷今陕西三原县西北二十里有清谷，即鬼谷也。一作槐谷，谓槐里之谷，即今陕西兴平县，其地形险易，皆明知之。又秦昭王二十八年，使使者告赵王，愿为好会于河外渑池。汉景帝三年，吴楚叛，周亚夫出关讨之。赵涉说曰：吴王怀辑死士，必置奸人于崤渑厄ɑ间。亚夫因出武关而东。又王莽命王奇曰：ゾ渑之险，东当郑、卫。后汉建武三年，赤眉自三辅引而东。帝令诸将屯渑池以要其东，使冯异击其西，异大破赤眉于崤底。建安十年，高举兵并州，河内张晟遂寇崤渑间，弘农张琰亦起兵应之。十九年，庞德破贼张白骑于两崤间。《水经注》：崤有盘崤、石崤、千崤之山是为三崤。又盘崤之山，崤水出焉；石崤之山，石崤水出焉；千崤之山，千崤水出焉。其水皆北流入河。所谓崤有二陵，则石崤之山也。自汉以前，率多由此。建安中，曹公西侵巴、汉，恶南路之险，更开北山高道，自后行旅皆从之山侧附路有石，铭云：晋太康三年，弘农太守梁柳修复旧道。大崤以东，西崤以西，明非一崤也。《括地志》：文王所避风雨，即东崤山，俗亦号为文王山，在夏后皋墓北可十里许。其山幽深可荫，有回溪阪亦曰回坑，即冯异与赤眉战处，行者畏之。曹公开北道，嗣后遂以北道为大路。晋大宁三年，后赵石生屯洛阳，寇掠河南。刘曜使其党刘岳趣孟津，呼延谟自崤黾而东，合诸军攻洛阳。兴宁三年，燕慕容恪陷洛阳，略地至崤黾，关中大震。秦苻坚自将屯陕城以备之。义熙十三年，刘裕伐秦，檀道济等由许、洛军渑池，进攻潼关。秦将姚绍出战而败，自潼关退屯定城定城，见陕西华阴县，遣姚鸾屯大路，以绝道济粮道大路，即三崤路。先是绍遣胡翼度据东原，与大路相为唇齿，皆据险以绝饷道也，沈林子袭斩鸾。宋元嘉二十七年，将军庞法起等攻陕城，城险固难克。魏洛州刺史张是连提度崤赴救，薛安都击斩之，陕城遂下。后魏永熙三年，高欢自晋阳犯洛，宇文泰使别将李贤自关中将骑赴援，会魏主西走，遇于崤中。西魏大统四年，宇文泰援金墉，战于邙山，寻败还。高欢自孟津济河，遣别将追魏师至崤，不及。既而常孝宽袭破东魏将段琛等于宜阳，崤渑遂清。杜佑曰：自魏晋以来，二崤皆由北道。后周初，更复南移。《隋纪》：大业初，建东京，废二崤道，开册道此仍废南道，开北道也。胡氏曰：历考东西二京往来缘道离宫，杂出于隋唐所置者，俱不载所谓{艹}册道。《山海经》云：夸父之山，多冉，其北曰桃林。今山在湖县西九里，或者冉讹为{艹}册欤。废湖县，今见阌乡县。九年，杨玄感攻东都，代王侑遣卫文升自长安赴救。文升鼓行出崤渑，直趣东都城北，与玄感相持。唐武德初，复开南道。贞观十四年，又废。大约出潼关，历陕州，入永宁界，又东，分为二道：东南入福昌县界今宜阳县。此即南道，东北入渑池县界此即北道。开元五年，幸东都，过崤谷，以道隘不治，欲罪有司，以宋谏而止。上元二年，史思明败李光弼于邙山，欲乘胜入关，使其子朝义为前锋，自南道袭陕城。思明自北道将兵继之。朝义至礓子坡一作礓子岭，见陕州，为卫伯玉所败。后唐清泰末，石敬瑭引契丹趣洛阳，渡河，虑唐主西奔，遣契丹千骑扼崤黾一作黾池。《元和志》：自东崤至西崤，长三十五里。东崤长阪数里，峻阜绝涧，车不得方轨；西崤纯是石阪十二里，险不异东崤。此二崤皆在秦关之东，汉关之西指函谷新旧关而言。《舆地广记》：二崤山连入硖石界，自古险厄之地也硖石，在陕州东南七十里。宋建炎二年，金人自同、华东走，石壕尉即旧崤县，见永宁李彦先保三寨即三崤，屡败金师，复陕州及绛、解诸县。元至正十六年，汝、颍贼李武等陷陕州，断崤、函，欲趣秦、晋。察罕帖木儿夜拔崤陵，立栅交口交道之口。贼运南山粟，给食固守。察罕袭破其灵宝城，贼乃弃陕州，度河北遁。今自新安以西，历渑池、硖石渑池县至硖石驿七十里、陕州、灵宝、阌乡，而至于潼关，凡四百八十里。其地皆河流翼岸，巍峰插天，绝谷深委，峻坂纡回。崤、函之险，实甲于天下矣。

　　底柱底，一作砥。

　　底柱山，亦曰三门山，在今河南府陕州城东四十里、山西平陆县东南五十里大河中。《禹贡》：导河至于底柱。《水经注》：禹治洪水，山陵当水者凿之，故破山以通河，河水分流，包山而过，山见水中若柱然，故曰底柱。《元和志》：禹凿底柱，二石见于水中，若柱然。河水至此，分为三派，流出其间，故亦谓之三门《陕志》：三门，中神门、南鬼门、北人门。惟人门修广，可行舟；鬼门尤险，舟筏入者鲜有得脱。三门之广，约三十丈。其东百五十步，有峰特立，斯为底柱。自底柱而下，至五户滩，其间一百二十里，夹岸巍峰重岭，干霄蔽日，盖亦禹所凿以通河者。冲湍激石，有一十九滩，水流迅急，势同三峡，破坏舟船，自古所患。汉武帝时，河东守番系言，漕从山东西，岁百余万石，更底柱之艰，败亡甚多而烦费。鸿嘉四年，以河水决溢为患，杨焉上言：河从上下，底柱险隘，可镌广之。乃令镌之。才没水中，不能复去，而令湍流沸怒，为害弥甚是年秋，勃海、清河、信都河水溢。后汉兴平二年，李亻等寇长安，帝幸陕，别将李乐欲令车驾御船过底柱，出孟津。杨彪以为河道险艰，非万乘所宜乘，乃止。曹魏景初二年，以底柱道险，遣寇兹浚冶。晋泰始三年，复遣乐世帅众修凿，功卒不集。隋开皇三年，遣韦瓒自蒲、陕以东，募人能于洛阳运米四十石，经底柱之险，达于常平者常平仓，置于陕州，免其征戍。十五年，诏凿底柱。大业七年，底柱崩，偃河逆流数十里。唐贞观二十年，幸河北河北，今山西平陆县，观底柱，令魏徵勒铭。是时，自洛到陕，皆运于陆；自陕至京，乃运于水，以避底柱之险也。显庆元年，苑西监褚明议凿三门山为梁，通陆运，功不成。后大匠杨务廉又凿栈以挽漕舟，人以为苦。开元二十一年，转运使裴耀卿以关中用度不给，请于河口置仓即武牢仓，使吴船至彼，即输米而去，官自雇载，分入河洛。又于三门东西各置一仓，至者贮纳，水险则止，水通则下。或开山路车运而过，则无复留滞，省费巨万。从之。明年，遂于三门置仓，东曰集津，西曰监仓亦名三门仓。漕舟输其东仓，而陆运以输西仓凡凿山十八里，以陆运。复以舟漕达关中，避三门水险初，舟运江淮粟至东都含嘉仓，陆运三百里至陕。自耀卿建议，既避水险，而陆运庸钱亦省数十万缗。二十九年，陕州刺史李齐物，请凿底柱为门以通漕，开山巅为挽路，沃醯而凿之。天宝元年，上言三门运渠成。然弃石入河，水益湍怒，不能入新门，候水涨，以人挽舟而上。未几，益阻涩，不可行舟。贞元二年，李泌为陕虢观察使，益凿集津仓山西径，为车道十八里，属于三门仓盖即裴耀卿故道。时泌又为入渭船，方五板，输东渭桥大仓，人以为便。宋乾德元年，诏重凿底柱三门。庆历中，陕西用兵，欧阳修请案耀卿旧迹，以通漕运。政和五年，蔡京建议，凿大亻丕、三山两河，创天成、圣功二桥，役夫数十万，才成而水涨，桥坏。前朝天顺中，杨鼎言：黄河乃汉唐漕河，即今盐船木筏，往来不绝。其间虽有三门、析津之险，而古人倒仓之法为当。三门之上有小河，仅通延绥。如以所运粮草，各贮水次，通流亻赞运，庶几军饷可足。许进亦言：黄河自陕州而上，至绥德近境，春初皆可舟行。若计沿河郡县，改征本色，水陆接运而上，榆林可以少苏。盖黄河在山、陕之间，龙门为险龙门，见陕西韩城、山西河津县；而在晋、豫之交，底柱为厄也。

　　其大川，则有大河、

　　河南境内之川莫大于河，而境内之险亦莫重于河，境内之患亦莫甚于河。盖自东而西，横亘几千五百里。其间可渡处，约以数十计，而西有陕津见陕州大阳津，中有河阳见下河阳三城，东有延津白马以西数十里间，皆谓之延津。今延津县亦因以名。自白马变为平陆，而延津之险，移于中滦。又东则黄陵冈、塌场口，亦尝为津要。白马，见直隶滑县。中滦，见封丘县。黄陵冈，见仪封县。塌场口，见山东鱼台县，自三代以后，未有百年无事者也。至巩、洛以东，河流屡变，兆端于周，浸淫于汉，横溃于宋。自宋至今，安流不可得而数见矣。今由潼关以东，历阌乡、灵宝、陕州之北，又东经渑池、新安县北，过河南府北邙山下，历孟津、巩县北，与河北怀庆府济原、孟县、温县、武陟县分界，又东历汜水、河阴、荥阳、荥泽、原武、中牟县，而经开封府北，与河北卫辉府之获嘉、新乡、胙城及阳武、封丘分界，又东历兰阳、仪封县北，又东为睢州、考城县及归德府北，又东为虞城、夏邑县北，而与山东、南直接界。详见川渎异同。

　　淮水、

　　淮水，自南阳府桐柏县，流经信阳州北，又东历罗山县北、确山县南，又东流经真阳县、息县南及光山县、光州、固始县北，而入南直颍州界。其地居淮南上游。自古争淮南者，必争淮西；争淮西，必争于义阳、建安之间建安，详固始县。盖南北襟要凭焉，不特一面之险也。《汉志》：淮水过郡四谓南阳、汝南、九江、临淮也，行三千二百四十里疑远。今详见川渎异同。

　　汴水、

