<!-- { "loadSidebar": true } -->
　　○河东城在县北十五里。唐河东州置于此，土人称为华纳城，天宝中废。

　　○云龙山县西北十五里。冈峦秀耸，四时苍翠，将雨则云凝其上。○葱蒙卧山，在县北十五里，山之东即河东城旧址。又滑光习山在县西南三十里，岩上有一小城，盖蛮垒云。

　　○三泊溪在县南。《志》云：望洋、鸣矣、利资、三河，萦抱县治，是为三泊，下流入于滇池。又有乌蚁河，在县北，流合于三泊溪。

　　易门县州西百五十里。西南至楚雄府故Ф嘉县二百二十里。旧为乌蛮酋仲磨繇男所居，地名市坪村。大理时，高福世守此。元立Д门千户所，隶巨桥万户府。至元中，改置今县。明因之。城周二里，编户三里。

　　○易门城在县南三十里。旧县治此。明洪武二十四年，建易门守御千户所，隶云南都司，筑城戍守。万历三年，迁县于所城内。《元志》：县西有泉，曰Д源，讹曰易门。

　　○娘当山在县治北。旧名戈晟智桶山。三峰耸秀。《县志》：山一名智勇山，又名娘当山。○蒙低黎岩山，在旧县治南五十里，高插云汉，下有平谷，宜畜牧，异马多产于此。《志》云：山一名马头山，又名黎崖。明万历初，抚臣邹应龙斩马誓蛮于山上，亦名斩马山。又禄益恶危山，在旧县西百里，上有依主城，昔善阐边戍之所，今名禄益山。

　　○九度河在县西，即禄丰县之大溪也。流入县境为九度河，下流入元江府界。

　　嵩明州府东北一百十里。东至曲靖府一百十里，西至武定府二百五十里，北至寻甸州三百三十里。

　　古滇国地，汉为益州郡地，隋为昆州地《一统志》：古乌蛮车氏等据此。筑沙札卧城，后为枳氏所夺，因名枳。后有汉人筑金城于此，曰长州，因筑台与蛮盟，故名其地曰嵩盟。唐时尝立长州，蒙氏改为嵩盟郡，段氏因之。初置嵩盟万户府。至元中，改为长州，寻升嵩盟府，后复改为嵩盟州，领杨林、邵甸二县。明初因之。洪武中，省邵甸县。成化间，省杨林县。俱并入州，改盟为明编户九里。今仍曰嵩明州。

　　州山川环结，土田饶沃，居然奥区也。而东连曲靖，西走会城，尤为形要。

　　○金城在州西南，汉人所筑。《志》云：金城南有诸葛武侯与夷插盟台，嵩盟之名盖本此。明弘治十三年，于州治建土城。隆庆二年，易以砖，周三里有奇，门四。○邵甸城，在州西四十里，本名束甸。蛮语束为邵。元初，立邵甸千户所。至元中，改置县，属嵩盟州。明洪武中省。

　　杨林城在州东南三十里。城周四里。昔为枳氏、斗氏、车氏、麽氏四种蛮所据。元初，立羊林千户所。至元中，改为杨林县，属嵩盟州。明初因之。成化中省。又有杨林旧城，在今州西南二十五里。今为杨林驿，西去府城百里，为往来必经之道。

　　集兴笼城在州南。南诏时，清平官杨者，筑梅堂、阿葛笼、蒙琮笼、白笼、集兴笼诸城，周回相望，为犄角之势，抚定蛮民，甚有威绩，此即其所筑也。

　　○罗锦山在州东北十五里。岩石峭立，文彩若罗锦，因名。下有罗锦泉，里中之田资其灌溉。《志》云：州治北有蛇山，形如盘蛇，一名黄龙山。○秀高山，在州东二十里。耸出霄汉，环州众山皆出其下，俗呼摇铃山，相传蜀汉时孟获立寨于此。

　　弥雄山州北三十里。苍崖叠出，望之郁然，土壤肥沃，果蔬繁美。今名弥秀山，弥雄水出焉，南入罗婆泽。

　　束山州东四十里。世传蒙世隆征乌蒙，得四女，归经此。四女登山叹望，忽山巅雾起，结为三峰。蛮语三为束，注为。其山酉特峻，登眺则郡境悉在目中。一名峻葱山。

　　东葛勒山在故邵甸县西北，高三十里，为南中之名山。○乌纳山，在废杨林县西南十里，有石若马头，土人以乌纳名之。山周百余里，西距呈贡，东接宜良，多水草，利闲牧。又杨林山，在废县治东，群峰屏列，山麓有石如羊，本名羊林。元至元初，改今名。

　　○龙巨江在州东。一名龙济溪。源出寻甸州西南果马山，流入境，至州东南入嘉利泽。○牧样水，在州西南，源出乌纳山之牧样涧，西南入于滇池。

　　嘉利泽在州东南十五里，周百余里。水可以溉，鱼可以食，即杨林泽也。或谓之杨林海子。又或谓之罗婆泽。《志》云：州西中和里有两泉对流，名对龙泉，流百余步，复合流入于嘉利泽云。邵甸河在州西六十里。杨慎云：河有泉源二，皆发寻甸府梁王山西北。一自牧羊村历核桃村，至高仓入河。一自崛泽屯入河。二水交流，至回犁湾松花坝，石遏流，入于盘龙江，带滇池汇昆池，氵彪流浸腴田殆万余顷。

　　○易龙驿在州东南。《舆程记》：自曲靖府之马龙驿西行八十里，至易龙驿，又七十里至杨林驿，又百里达云南府治。

　　附见：

　　广南卫在府治东南。又有云南左右中前后五卫，俱在府城内。洪武十五年所建也。

　　杨林堡守御千户所在废杨林县东五里。洪武三十五年，建有所城，周二里，属云南都司。又安宁州宜良、易门二县，俱置守御所于城内。

　　◇曲靖府东至贵州普安州三百四十里，南至广西府二百七十里，西北至寻甸州二百四十里，北至四川故乌撒军民府三百十里。自府治至布政司二百九十里，至江南江宁府六千八百六十里，至京师一万三百五里。

　　《禹贡》梁州南境。汉为益州郡地。蜀汉改置建宁郡治味县。晋置宁州，宋、齐因之。梁改置南宁州，后为爨氏所据大宝初，湘东王徵、南宁州刺史徐文盛赴荆州，属东夏尚阻，未遑远略，土民爨瓒遂窃据其地。《一统志》云：后分东、西二爨，而曲靖为西爨地。隋开皇中，亦置南宁州，又为恭州、协州地先是，蛮酋爨玩请降，其后复叛。开皇十七年，命史万岁南讨，疆理其地。唐武德四年，复立南宁州，改恭州为曲州，分协州置靖州，俱属戎州都督府。贞观八年，改为郎州《新唐书》：武德初，开南中，置南宁州。四年，置总管府。五年，侨治益州。八年，复治味县，更名郎州。贞观初，罢都督。开元五年，复曰南宁州。天宝九载，没于蛮。大历初，南诏置石城郡，段氏因之。后为磨弥部所据。元初，取其地置磨弥部万户府。至元八年，改为中路。十三年，改曲靖路总管府。二十五年，升宣抚司。明洪武十五年，改为曲靖军民府，领州四、县二。今亦曰曲靖府，领州五、县一。

　　府东连贵竹，南通交广，北届川蜀，西上滇藩，为四达之冲。而其系于云南也，犹人之有头目然。曲靖一破，而云南之全壤必不支矣。汉兵临滇国，自而来。武侯入南中，使降督李恢案道向建宁。恢大破群蛮，南至盘江，东至。隋初梁睿言：南宁州，汉世之地。其处去益路止一千，朱提比境即与戎州接界，幸因平蜀士众，即略定南宁。自泸戎以北，军粮须给。过此即于蛮夷征税，以供兵马。唐初，亦开东西二爨地。天宝十载，剑南节度使鲜于仲通将兵讨南诏，分道出戎州，进次曲靖，大败，其地遂悉没于蛮。蒙古将兀良合台自鄯阐而东平夷蛮，而后略定诸裔，引兵从交广而北。明初，命诸将收云南，分军一自乌撒而南，一自普安而西，皆以曲靖为之噤喉。曲靖既克，而云南大理次第举矣。曲靖所系顾不重哉？

　　南宁县附郭。汉味县地。唐初，置南宁州于此，有石城，后没于蛮，因置石城郡。段氏时，有乌蛮莫弥部据此。元初，置千户所，属莫弥部万户。至元十三年，升为南宁州。二十二年，改为县。今因之，编户三里。。

　　○南宁城在府西平川中，地名三岔，旧名共范川。《志》云：唐武德初，南宁州治共范川，时段纶为益州刺史，遣使俞大施至南宁州，治共范川，讽喻诸部纳款是也。寻徙石城。咸亨三年，南宁州爨归王杀东爨首领盖聘父子，仍治共范川，后因之。今城明初洪武二十年改筑，周六里有奇，有门四。○石城，在府北二十里。《志》云：本汉柯郡地。唐贞观初，以蛮酋爨归为南宁州都督，居石城。石晋天福二年，时南诏为杨干贞所篡窃，其故臣段思平借兵东方诸爨，起兵石城，即此。又同乐废县，在府境。《唐志》：郎州治味县，兼领同乐、升麻、同起、新丰、陇堤、泉麻六县是也。

　　废味县在府西。汉置，属益州郡。蜀汉时为建宁郡治，晋因之。建兴二年，没于李雄。咸康四年，复为晋有。宋仍为建宁郡。齐属左建平郡，萧梁末废。《华阳国志》：建兴三年，丞相亮南征，改益州郡曰建宁，治味县。晋时遂为宁州治。又蜀汉置降督。《水经注》建宁郡故降都督屯，蜀汉建兴三年，分益州郡置。胡氏曰：《蜀志》：降督治平夷，盖侨治。马忠为督，复治建宁味县。南中去蜀远，置督以总摄之。晋泰始中因之，分立宁州也。

　　废恭州在府东北，隋置。古朱提地也。蜀汉建兴中，分犍为郡界置朱提郡，晋因之。建兴二年，没于李雄。咸康五年，复属晋宋，仍为朱提郡，齐改为南朱提郡。萧梁末废。隋改置恭州。唐武德八年，改为曲州。天宝末，没于蛮，迁置于戎州西境。今见四川叙州府。○废协州，亦在府东北，古夜郎地也。《志》云：晋永嘉五年，宁州刺史王逊分柯、朱提、建宁郡立夜郎郡，治汉柯郡之夜郎县，宋、齐因之，梁末废。隋改置协州，唐初因之。武德八年，又析置靖州。天宝末，俱徙治戎州境内。

　　废越州在府南十五里。唐武德中，置悦州治此。领甘泉等六县，后为爨蛮所据，号普麽部。元初置千户所，隶末迷万户府。至元十二年，改越州，隶曲靖路。洪武末，废州，改置越州卫，今号其地为南城村。龙和城在府西南。《志》云：唐置南宁州，其东西爨蛮分乌、白二种，自曲靖二州西南昆川、曲轭、晋宁、喻献、安宁距龙和，通谓之西爨。白蛮自弥鹿、升麻二川南至步头，谓之东爨黑蛮。贞观中，以西爨归王为南宁州都督，袭杀东爨首领盖聘。天宝中，南诏阁罗凤以兵胁西爨，废南宁州，徙其部属。自曲靖至龙和皆残于兵，于是东爨复振，徙居西爨故地，与南诏为婚姻。即今曲靖地也。

　　丹川城在府境。晋咸康六年，汉李寿遣兵攻丹川，拔之，建宁太守孟彦等战死。盖是时戍守重地也。

　　○胜峰山在府城西。嶙峋耸拔，高出群峰。《志》云：山脉来自金马，为群山长。旧名妙高山。明初，颍川候、西平侯与元平章达里麻战，胜之，因改今名。又负金山，在府南十五里。○真峰山，在府西南二十里。山峦秀丽，下有弥陀岩，山后又有普贤洞。又莲华山，在府东南二十里，与真峰山对峙。

