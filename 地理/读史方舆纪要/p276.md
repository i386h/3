<!-- { "loadSidebar": true } -->
　　○渠丘亭县西南十里。春秋时，莒子朱居渠丘。《左传》：成八年，晋侯使申公巫臣如吴，假道于莒，与渠丘公立于池上。九年，楚子重自陈伐莒，围渠丘。渠丘城恶，众溃奔莒，莒城亦恶。楚围莒，莒溃，楚遂入郓。郓，亦莒别邑，所谓浃辰之间，楚克其三都者也。杜预曰：渠丘，邑名，亦谓之蘧里。

　　防亭在县西南。杜预曰：平昌西南有防亭，莒邑也。《左传》：昭五年莒牟夷以牟娄及防兹来奔，此即防邑云。

　　诸城县府东南二百八十里。东北至莱州府三百里，东至莱州府胶州百八十里。春秋时鲁诸邑。汉置东武县，为琅邪郡治，高帝封功臣郭蒙为侯邑。后汉属琅邪国。晋属城阳国。刘宋属平昌郡。后魏属高密郡。永安二年，置胶州，治东武县，亦为高密郡治。隋开皇初，郡废。五年，改胶州为密州。八年，又改县为诸城县。大业初，又改州为高密郡，县仍为郡治。唐初，复为密州治。天宝初，亦曰高密郡。乾元初复故。宋因之，亦曰安化军。金元时，皆为密州治。明初省密州县改今属。县旧为南北二土城，洪武四年修葺，合为一，周九里。编户百八十里。

　　○古诸城县西南三十里。《志》云：在石屋山东北，潍水之南。《春秋》：庄二十九年，城诸及防。文十二年，季孙行父城诸及郓。汉置诸县，属琅邪郡。晋属城阳国。太康末，属东莞郡。刘宋、后魏因之。北齐省县入东武。隋改东武为诸城。《城邑考》：今县有南北二城。南城，汉所筑东武县城也，有四门，即秦汉亦为琅邪郡附郭县。《水经注》潍水过东武县故城西北，是也。北城，后魏永安二年，分东武为胶州所筑，但有东西二门，撤东武北垣而合之。隋于旧北门之址，更券一门，谓之双门。旧《经》东武，因冈为城，周三十里。防城，见费县。

　　姑幕城县西四十里。古蒲姑氏国。汉置姑幕县，属琅邪郡。武帝封郝炎为众利侯，食邑于姑幕，是也。后汉初，莒人逄安等起兵从樊崇攻莒，不下，转掠至姑幕，遂入青州。晋仍为姑幕县，属城阳郡。宋省。后魏永安二年，复置，并置东武郡于此。后齐郡县俱省。《寰宇记》：莒州东北百六十里有姑幕故城，在密州境内，盖与莒州接界。又昆山城，在县西南六十里。昆山，西汉琅邪郡属县也，元帝封城阳荒王子光为侯邑。后汉省。又县西南七十里有析泉废县，亦汉琅邪属县，元帝封城阳荒王子根为侯邑。《志》云：析泉即涓水也，出县北，东北流经县东入潍。后汉县省。

　　横城县东南四十里。汉置横县，属琅邪郡。后汉废。《志》云：城在卢山北，卢水绕其下。又昌城在县东北二十五里，亦汉琅邪属县也。武帝封城阳顷王子差为昌侯，后汉废。《水经注》：卢水西北流，径昌县故城西。

　　琅邪城县东南百四十里。齐琅邪邑也，越王勾践尝徙都此。南北二面城址犹存，东西二面已成巨壑，相传秦琅邪郡治此。《舆地广记》：汉琅邪县属琅邪郡，在诸城东境。晋省。刘宋复置，属平昌郡。后魏因之。后齐废。隋开皇十六年，改置丰泉县。大业初，复曰琅邪县，属高密郡。唐初废。《地记》：琅邪城地逼窄，非可以建都。郦道元曰：琅邪台在城东南十里，今夏河城在台西北正十里，或是越王都云。又县南七十里有长城，即战国时齐所筑。《括地志》所云起自郓州平阴，至密州琅邪台入海者。《志》云：古长城起自平阴，连亘泰、蒙、莱、芜，跨安丘至县境，又迤逦至胶州大珠山东入海。南去琅邪台六十里，初为齐、越分界，后齐、楚分界处也。今故迹依约犹存。○梁乡城，在县东南百二十里。后魏永安中，分琅邪县置，属东武郡，后废。魏收《志》：梁乡有琅邪台，兴和中立临海郡，寻废。

　　扶淇城在县西北。后魏永安中置，属东武郡，寻废。《水经注》：扶淇水出常山，东北流注潍水，县以水名也。又娄乡城在县东北，《春秋》：隐四年，莒伐杞，取牟娄。又昭五年，莒牟夷以牟娄及防兹来奔。杜预曰：牟娄，杞邑，城阳诸县东北有娄乡。《水经注》：涓水东北流，径娄乡城东入潍。又兹亭，在废姑幕县东北。汉置兹乡县，属琅邪郡。后汉省。

　　○琅邪山县东南百四十里。详见前名山琅邪。○卢山，县东南四十五里，以秦博士卢敖隐处而名，其北即废横县也。卢水源于此，岩壑颇胜。

　　常山县西南三十里。苏轼云：山不甚高大，而下临城中，雉堞楼观，仿佛可数。上有雩泉，流为扶淇水。宋熙宁八年，苏轼守密州，祷雨于此而应，因名。○障日山，在县东三十里。《水经注》：潍水又东南径障日岭，岭势高峻，隔绝阳曦，因名。苏轼称为小蛾眉，密水源于此。

　　九仙山县西南七十里。高耸摩空，峰峦十有一，磐石十有八。苏轼以为奇秀不减于雁荡。金时，土贼尝据九仙山为巢穴。今山西北兀子山南有大路，东出信阳场，西走沂、莒，为奸徒亡命出入之处。有黄草关，亦邑之要害也。○马耳山，在县西南六十里，双峰耸削，形如马耳。《水经注》：马耳山高百丈，上有二石并举，涓水出其阴，北流入潍水，或谓之分流山。

　　五弩山县东南八十里。百尺水出其西麓，有五峰相望，如雉堞然。近《志》：县南有五垛山，即五弩之讹也。旧《志》云：山在黔陬废县南，盖与高密县及胶州接界。

　　○潍水县北五里。自莒州流入界。《水经注》：潍水东北径诸县故城西，又东北径县南城西，又东北径高密县西。是也。《左传》：晋师伐齐，东侵及潍。盖在县界云。

　　卢水县东北三十里。源出卢山，北流经县东北二十五里，入于潍水。一名台水。台，读怡。按《汉志》：琅邪横县故山，久召水所出，东至东武入潍。《水经注》：久召水出故山，山在东武县东南，世谓之卢水。又密水，在县东，有二源，西源出障日山，东北流。东源出五弩山，西北流，同泻一壑，谓之百尺水，径高密县入于潍。○纪里河，在县东南。《志》云：源出县东南之竹山，与密水合流，入高密县界，注于潍水。一名合河。西涯有台方三里，相传太公钓处，亦名为棘津。又柳林河，出县南六十里石门山，西北流合扶淇水，又东北注于潍水。

　　海口县东南百三十里。《唐志》：元和十一年，密州大风雨，海溢毁城郭。《志》云：海口在信阳场南一里，南北往来客商泊舟于此。又琅邪山东南五里海中有斋堂岛，其上平地可千余亩，多土少石，甚肥饶，产紫竹、黄精、海枣。元时海运漕舟经泊处也。又信阳场东南一里海中有沐官岛，多石不可耕。

　　○景定镇县北七十里。为县及安丘、高密三县之界，居民四五千家，流寓杂处，筑土城为卫。万历七年，设莱州府通判驻于此，今革。○龙湾镇，在县东南百三十五里，明初置南龙湾海口巡司。又县南百二十里为信阳镇，有寨城，亦置巡司于此。又县东南百十里有龙潭寨，又东南十里有萧家寨，明初各以砖石为城，周一里有奇，置百户所戍守，属胶州灵山卫。其相近者，又有崔家民寨，《志》云：县境旧有东关、桃林、药沟等驿，俱革。

　　假密亭在县东北。《史记》：曹参从韩信击楚将龙且于上假密，破之。即此。一云在高密县境。

　　蒙阴县府西南三百五十里。东至莒州六十里，南至沂州费县百二十里。春秋时，鲁附庸颛臾国地。汉置蒙阴县，属泰山郡。后汉省。晋复置，属琅邪国。刘宋废。东魏复置。高齐省入新泰县。元中统二年，以其地置新寨镇。皇庆二年，复改置蒙阴县，属莒州。明初，改今属。石城周二里有奇，编户五十里。

　　○蒙阴故城在县西。《春秋》：哀十七年，公会齐侯盟于蒙。杜预曰：故蒙阴城是也。汉置县盖治此。又县东十里有古城，在绵山社，其地有绵山，产木绵。其城周二里，旧址犹存。

　　○蒙山县南四十里。其阳即费县也，今详见费县。又县南八里有蒙阴山，今曰仙洞山。

　　长山县东三十里。其山或起或伏，南北连延凡数十里。○具山，在县东北十五里。又县西北三十五里有敖山。《左传》：申曰，先君献武废二山。谓具山、敖山也。又《国语》：范献子聘于鲁，问具山、敖山，鲁人以其乡对。即此。今误曰鳌山，亦见前新泰县。又云云山，《志》云：在县东北三十里，即古帝王封禅处。晋灼曰：山在蒙阴故城东北，下有云云亭。或以为在梁父山之东。《图说》：梁父山在县北三十里。

　　浮来山县西北三十里。《春秋》：隐八年，公及莒人盟于浮来。杜预曰：浮来，杞邑。东莞县北有邳乡，乡西有公来山，号曰邳来间。《水经》：沂水东经浮来之山，浮来水注之。《志》以为在莒州，误。○艾山，在县西北百二十里，与沂水县接界。《春秋》：隐六年，公会齐侯盟于艾。《水经》以为沂水出于此山也。

　　○沂水在县东。自沂水县流入境，又南入兖州府沂州界。又县北有蒙水，源出蒙山之阴，东北会于沂水。○蒙阴水，源出蒙阴山，亦东北流入于沂水。又桑泉出县西南五女山，纳堂阜诸水，经县南合蒙阴水。

　　萧马庄河在县西。《志》云：河北流二十里，入莱芜县界合淄水。又县东门外有东关河，下流入新泰县之汶水。又县东北七十里有龙泉，又有顺德等泉。《志》云：县有泉五，其二入汶，其三入沂。

　　○紫金关县东南四十里，元置巡司于此，万历中革。○夷吾亭，在县西北三十里，其地有堂阜。《左传》：庄九年，齐鲍叔牙受管仲之囚，及堂阜而税之。即此。后人因以夷吾名亭。

　　黑龙寨在县东。其旁有杨家寨。又东南有筲箕寨，傅家寨，西南有搜虎寨、西北有青崖寨，北有五子寨、树枝寨，东北有匙尾寨、磨崮寨、太平顶寨、卢崮寨、大崮寨、板崮寨，皆昔时凭险拒守处。

　　附见：

　　青州左卫在府城内。洪武初建益都卫，寻改青州左卫。今亦置青州卫。○诸城守御千户所，在县西南隅，洪武四年建。

　　莒州府南三百里。东北至莱州府胶州二百八十里，西南至兖州府沂州二百七十里，南至江南海州四百七十二里。

　　春秋时莒子国，后灭于楚。战国属齐。秦属琅邪郡。汉初为齐国地，文帝置城阳国。后汉属琅邪国。三国魏置城阳郡。晋初因之，寻改置东莞郡。刘宋、后魏因之。后齐郡废，寻置义唐郡。隋开皇初郡废，改属莒州。大业初，州废，属琅邪郡。唐武德五年，仍属莒州。贞观八年，州废属密州。宋因之。金置城阳军，寻升为州，又改曰莒州。元仍旧。明初，以州治莒县省入编户二百有八里，改属青州府，领县二。今仍曰莒州。

