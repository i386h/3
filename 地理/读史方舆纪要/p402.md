<!-- { "loadSidebar": true } -->
　　州控据三关，为全楚之襟要。《左传》定四年，蔡侯、吴子、唐侯伐楚，舍舟于淮杜预曰：吴乘舟从淮来，过蔡而舍之，自豫章与楚夹汉杜预曰：豫章，汉东江北地，或以为今德安府之章山。左司马戍沈尹戍也谓子常曰：子沿汉而与之上下，我悉方城外以毁其舟方城，见裕州，还塞大隧、直辕、冥厄详见重险黾厄；子济汉而伐之，我自后击之，必大败之。子常违其言，而入郢之祸成矣。盖其地群山环结，地形阻隘，北接陈、汝，襟带许、洛，南连襄、郢，肘腋安、黄。自古南北争衡，义阳常为重镇。齐东昏末，萧衍东下建康，元魏东豫州刺史田益宗言：义阳差近淮源，利涉津要淮水过义阳城下，西去淮源未远。魏人行师，以此地为利涉之处，朝廷行师，必由此道。若江南有事淮外，须乘夏水泛涨，列舟长淮谓江南来争寿阳也；师赴寿春，须从义阳之北谓魏人东援寿阳之军。时寿春没于魏，便是居我喉要，在虑弥深。义阳之灭，今实其时。请使两荆之众，西拟随、雍两荆，魏置荆州于穰城，东荆州于氵比阳也。随，谓随郡；雍，谓襄阳、扬州之卒扬州，即寿春，顿于建安建安，见固始县，得捍三关之援三关，即黾厄三关，然后二豫之军魏置豫州于汝南，东豫州于新息，直指南关谓光州阴山关也，对抗延头延头，见湖广黄陂县；遣一将节度诸军，不过十旬，克之必矣益宗之策，盖欲孤义阳之势，使自入我彀中也。既而魏用其策，果克义阳。其后梁因魏人之衰，复取三关，争魏郢州。迨侯景之乱，义阳遂入于东魏。陈氏力争淮西，而义阳不复，卒至丧败。唐之中叶，淮西拒命，恒以申州当沔北诸军。宋南渡以后，陈亮议以信阳为恢复之资，卒之师入蔡州，由先克信阳也。王氏曰：义阳与三关势相首尾，欲复宛、洛，必自义阳。胡氏曰：义阳，淮西屏蔽也。义阳不守，则寿春、合肥不得安枕而卧。蒙古侵宋淮西，由信阳径趣合肥，此前车也。夫义阳南可以制全楚，北可以争许、洛，西可以出宛、邓，东可以障淮西。然自梁、魏相持以来，犹未有善用义阳者。何欤？

　　○义阳城在州南四十里。汉义阳乡，在今桐柏县，故平氏县境。三国魏置义阳郡，治安昌，后省。晋初，又置义阳郡，治新野。后移徙不一。晋末，移义阳郡来治平阳，即此城也。宋泰始中，又移置司州于此。齐因之。建元二年，魏遣将冯熙等分道出义阳，入寇。建武末，魏将王肃复攻义阳，不克。梁天监二年，魏将元英等攻义阳，司州刺史蔡道恭拒守。三年，道恭殁，义阳寻降于魏，魏因改置郢州治焉。五年，梁人围义阳，不克而遁。大通二年，郢州来降，改曰北司州。东魏复曰司州。后周曰申州，又改郡为宋安郡。隋初郡废，复改县曰义阳，为申州治。唐仍旧。宋改县曰信阳，为信阳军治。元移治罗山县，以信阳县属焉。明初复移今治。州城周九里有奇，明初重建。正德八年，以砖石。万历二年，辟小南门以便樵汲。崇祯十四年，为贼所毁，寻复修筑。旧《志》：义阳县本治石城山下。郦道元曰：义阳郡南对固城山。是也。《郡县志》：石城又南七十六里，即平靖关。

　　平阳城在州东南。后汉置平春县，属江夏郡。建初四年，封子全为平春王，后为侯邑。晋仍为县，属义阳郡。太元中，改曰平阳，寻为义阳郡治。宋孝建中，仍析置平春县，即此城也。萧齐平春属南义阳郡。后魏废平春入平阳县。又仁顺城，在州南。魏置义阳郡，初治安昌，后省。晋初封安平王孚之子望于义阳，初治新野，既而移治石城，石城在故平氏县东。寻为梁希所侵逼，移治于仁顺城。刘句曰：晋自石城移郡治居仁顿，即仁顺城矣。○安昌城，在州西北七十里。汉置县，属汝南郡。成帝封张禹为侯邑。后汉省。

　　钟武城在州东南。汉县，属江夏郡。宣帝元康初，封长沙顷王子度为侯邑。王莽末，钟武侯刘望起兵汝南，称帝，更始将刘信击灭之。又东汉初，臧宫徇钟武、竹里，皆下之。后省。刘宋初，复置，属义阳郡。萧齐因之，后废。

　　钟山城州东南十八里。汉黾阝县地，属江夏郡。北齐置齐安县及齐安郡，隋郡废，改县曰钟山，属申州。唐因之。宋省入信阳。○环水城，在州东南。刘宋置，属义阳郡。泰始中，度属宋安郡。郡寻罢，县还属义阳。萧齐因之，后废。

　　淮源城州西北六十五里。北齐置慕化县及淮安郡。隋初郡废。大业初，改县曰淮源。唐初，淮安土豪杨士林等起兵攻朱粲，败粲于淮源，粲奔菊潭，是也。菊潭，见内乡县。又《一统志》云：州南十里有南罗州城，梁置汝北郡，唐于此置南罗州。似误。

　　武城在州东北二十里。春秋时楚旧城也。又《十道四番志》：州北六十五里有乌叠城。《郡志》云：今州北六十里有楚王城，即楚武王破申时所筑。又有太子城，与楚王城相去四里许。门垣基址，两城俱存，中可容万人。又有栎城，在县北五十里，今与楚王城俱见新蔡县。

　　曹城在州东南三十五里。梁天监初，曹景宗救义阳，军于凿岘口。是时所筑城也。其地今名曹店。又樊城，在州南，北魏所置。梁天监初，王僧炳据凿岘，魏元英遣别将元逞据樊城拒之，大破僧炳于此。

　　○贤首山在州西南七里。峰峦秀丽，蜿蜒数里。一名贤隐山。萧齐建武二年，魏遣刘昶攻义阳，王广之赴救，去城百里而军。别将萧衍请先进，率精兵间道夜发，径上贤首山，去魏军数里，魏人不敢逼。梁天监二年，魏元英寇义阳，司州刺史蔡道恭遣将杨由，帅城外居民保贤首山，为三栅，为魏所陷。《志》云：山有梁王垒，以萧衍而名。○义阳山，在州城东。旧名武山，后改今名。旧有义阳书院，今为邮亭。

　　士雅山在州南七里。本名大木山。晋祖逖为豫州刺史，藏家属于此，后人以逖字名山。雅，当作稚。梁天监三年，魏元英围义阳，诏马仙卑驰救。英结垒于士雅山，分命诸将伏于四山，示之以弱。仙卑不备，为英所败。○钟山，在州东南十八里。隋因以名县。州东南三十里又有麒麟山，众山环抱，俗呼关儿口山。

　　釜山在州南六十里。连环五十余里，势如覆釜。后魏将辛祥，夜袭梁将胡武成于釜山，即此。○岘山，在州南七十里。梁天监三年，魏围义阳，诏曹景宗、王僧炳驰救。僧炳将二万人据凿岘，景宗为后继。既而景宗顿凿岘不进，义阳降于魏。胡氏曰：凿岘，在关南。《志》云：即岘山也。

　　石城山州东南七十里。《括地志》以为即楚之冥厄。亦曰冥山。苏秦曰：韩卒之剑戟，皆出于冥山。庄子南行至郢北而不见冥山，即此。山上有石城。《水经注》，晋于山上置义阳郡城，是也。旧《志》云：石城山在废钟山县西南二十一里。○鸡翅山，在州南九十里。一名鸡头山。有九渡水。

　　三角山州西五十里。高峰横云，状如鼎足。其相近者又有坚山，高耸如削，一名尖山。又七盘山，在州西六十里，有七峰相峙。○董峰山，在州西南五十里。峰峦竞起，高出群山，上有黑龙潭。

　　陇山在州东北。宋嘉定中，金人破宋兵于信阳之陇山，遂渡淮，犯光州之中渡镇。又天目山，在州西北百二十里，山高峻，下有白龙潭，明河出焉。

　　○淮水在州北四十五里。自南阳桐柏县流经州界，又东入确山、罗山等县境。所谓义阳差近淮源者也。今城北五十里有长台渡。○洋河，在州东北七十里。一名盱河。东流入淮。又明河，在州北九十里。源出天目山，东流入淮。亦曰明港河。

　　水在州南四十里。源出随州黄土山，流抱州城，东北流入淮。《水经注》：水源出大溃山，又北径贤首山西。亦曰师水。刘宋泰始二年，汝南太守常珍奇以悬瓠降魏，时豫州刺史殷琰亦据寿阳请降。魏兵至师水，将救寿阳，闻琰复归宋，乃掠义阳数千人而去。既而珍奇复谋南还，烧悬瓠东门，屯于师水，魏将拓跋石击破之。

　　九度河在州南六十里。源出鸡翅山，溪涧萦委，沿溯九度，亦曰九曲河。经州南二十五里，有卧牛河合流焉，谓之双河。又东北流，合于水。又三湾河，在州南六十里，源出湖广应山县界，东北流，合水入淮。○杨柳河，在州西南四十里。源出应山界，北入河。一名杨龙河。

　　台湖在州东三十五里。又有车辋湖，在州北四十里。又北二十里为冯家、杨家等湖。又有蔡家湖，在州南三十里。皆州境钟水处也。

　　○平靖关在州东南九十里。即古冥厄塞。又黄岘关，在州南九十里，即古之直辕也。又武阳关，在州东南百五十里，即古之大隧。此为义阳三关。俱详见重险冥厄。

　　黄土关州西南六十里。东接三关，为首尾相顾之地。又平昌关，在州西六十里，亦曰平常关。又西百六十里为南阳府之泌阳县。○恨这关，在州西南百十五里。自关而南，至湖广应山县九十里，往来要地也。又州南有武胜关，亦险塞处云。

　　长乐关州北五十里。又大埠关，在州东北三十五里。今俱有巡司戍守。

　　罗山县州东百二十里。东南至湖广麻城县百九十里，东至光山县百十里。汉置黾阝县，属江夏郡。晋因之，寻属义阳郡。宋、齐因之。后魏亦曰黾阝县。正始初，改属齐安郡。高齐改置高安县。隋开皇初，县废。十六年，改置罗山县，属申州。唐武德四年，置罗州于此。八年，州废，县仍属申州。宋开宝九年，废。雍熙二年，复置，属信阳军。元属信阳州。明洪武四年，属凤阳府。七年，改属汝宁府。成化十六年，改今属。县城周五里有奇，编户二十一里。

　　○罗山故城在县治东北。《元志》：宋置信阳军。端平间，兵乱，地荒凡四十余年。至元二十年，以罗山地当驿置要冲，徙州治此，而移县治于西南，号曰罗山新县。明初，信阳复还旧治，而县治不改。

　　礼山城在县西南。刘宋时东随左郡地也。大明八年，改置宋安县，后又改为宋安郡，郡寻废。萧齐复置宋安左郡。后魏因之，并置东随县属焉。隋开皇九年，改置礼山县，属申州。大业末废。魏收《志》东随县有黄岘关，盖与关相近也。《邑志》云：黄岘关，在今县西南百二十里。○乐宁废县，在县南。刘宋置县，属宋安郡，后废。萧齐复置。后魏宋安郡治此。高齐因之。后周移郡治平阳，县省入焉。魏收《志》乐宁县有武阳关。今关在县西南百余里。

