<!-- { "loadSidebar": true } -->
　　○大江府西南七里。自四川夔州府巫山县流入府界，经巴东归州夷陵、宜都、枝江县境，东南经府城南七里，又东经公安、石首而入岳州府界。后汉建安十三年，曹操进兵江陵，吴张昭曰：我所以拒操者，长江也，今操得荆州，水陆俱下，长江之险已与我共。盖以江陵居江南之上游也。《水利考》：大江流入郡境，自西而北，而东，而南，势多纡回。南北两岸俱平衍下湿，水易漫流，故决害不免。滨江诸县，各沿岸为堤，南岸自松滋至巴陵县之城陵矶，长亘六百余里。北岸自当阳至沔阳州茅埠堤，长亘七百余里。咫尺不坚，千里为壑，且决口四通湖泊，盗贼每窜伏为害，故堤防最切。然川壅而溃，堤防未可专恃也。元大德间，议者言江陵路旧有九穴、十三口，今可开者，惟郝穴、赤剥、杨林、采穴、调弦、小岳六处，余皆堙塞。至明时，六穴复湮其五，惟郝穴仅存。嘉靖中，复以浮议筑塞，诸湖渚又多浅淤，故三十九年之溃决最甚。自是以后，修筑之工，殆无虚岁矣。

　　夏水府东南二十五里。有夏水口，乃夏水之首，江之汜也。亦谓之豫章口。《水经注》：江水又东得豫章口，夏水所通也。西北有豫章冈，盖因冈而得名。晋义熙初，刘毅击破桓振党冯该于豫章口。八年，刘裕遣王镇恶袭刘毅于江陵，至豫章口，去城二十里，舍舟步上，是也。夏水又径监利县，至沔阳州，为长夏河。又东合汉水入江。《荆州记》：夏水分江东出，谓之夏首，其入江处，谓之夏，盖夏水之尾也。亦曰夏浦。《楚辞》：过夏首而西浮。又云：背夏浦而西思。盖指是水也。盛弘之曰：夏洲首尾长七百余里。

　　扬水在府东南。《水经注》：扬水上承江陵县赤湖，东北经郢城南，又东北与三湖水会。三湖者，白湖、中湖、昏官湖也。三湖合为一水，东通荒谷，春夏水盛，则南通大江，否则南迄江堤。扬水下流经监利县，又北入景陵县界，注于沔。杜预开扬口，起夏水，达巴陵，即是水也。宋元嘉中，通三湖，注扬水，以广运漕，盖修杜预之故道，今堙。又漕河，在县北四里。《志》云：晋元帝时所凿，自罗堰口入大漕河，又由里社穴达沔水口，直通襄汉江，后废。宋端拱初，内使阎文逊等请开荆南城东漕河，至师子口入汉江，可通荆峡漕路至襄州。从之。既成，可胜二百斛舟，行旅称便，盖即漕河故道矣。大漕河，即荆门州之建水。

　　赤湖府西北十五里。《荆州记》：昭王十年，吴通漳水灌纪南，入赤湖，进灌郢城，遂破楚。即此赤湖也。一云桓玄挟安帝西幸，刘毅等追袭，败玄党，血流水赤，故名。又高沙湖，在城西北七里。《水经注》：邴里洲西有高沙湖，湖东北有小水通江，名曰曾口。○东湖在府东五里。广袤数十里，为一郡之胜。其相连者曰罗湖，今为罗湖台市。又五里为柘林湖。白沙湖，近沙市。湖多鱼，有河泊所掌之。又西湖在府西十里，为刍荛之利。

　　女观湖在府东北。《水经注》：柞溪水出江陵县北，东注船官湖。湖水又东北入女观湖，湖水又东入于扬水。东晋初，荆州将赵诱等与贼杜曾战于女观湖，败没处也。今湮。又倚南湖，在府东九十四里；府东百十里又有倚北湖，皆掌于河泊所。又廖台湖，在府东百二十里。《志》云：府西南九十里有吴河湖，又府东九十里为崔家套，亦掌于河泊所。境内诸湖皆大江汇流也。

　　柞溪在府北二十里。诸水散流，汇而成川。东流经驿路水，上有大桥。又东注船官湖。晋隆安三年，桓玄袭殷仲堪于江陵，仲堪走，遣军追获之，至柞溪，逼令自杀。义熙初，南阳太守鲁宗之遣兵击走桓振党桓蔚于襄阳，又进破振将温楷于柞溪，进屯纪南，是也。旧有鲁宗之垒，在县东十里。溪水经其南，今堙。○灵溪，在府东二十里。《水经注》：江水径燕尾洲，北合灵溪水，水无泉源，上承散水，南流注江。江溪之会，有灵溪戍，背阿面江。西带灵溪，亦曰零水。其入江之口，谓之零口。晋隆安三年，江州刺史桓玄袭殷仲堪于荆州，自巴陵乘胜至零口，去江陵二十里。元兴三年，何无忌讨桓振于江陵，振逆战于灵溪，无忌大败处也。

　　龙洲府西南十六里江中。一名龙川，一名龙陂，亦名龙阳洲，又名龙泉。广三十里。晋元兴三年，何无忌等攻江陵，破桓蔚于龙泉。宋升明二年，沈攸之东攻郢城，张敬儿自襄阳来袭，攸之子元琰弃江陵城奔宠洲。《水经注》龙洲东有宠洲。又陈大建二年，章昭达攻后梁主于江陵，梁主与周将陆腾拒之，昭达决龙洲宁湖堤，引水灌江陵，腾出战于西堤，昭达战不利，引还宁湖堤。《后周书·陆腾传》作宁邦堤。

　　百里洲在城西南大江中。周围百里，亦谓之中洲。三国魏黄初四年，遣曹真分道侵吴，围南郡。吴将孙盛据江陵中洲，为南郡外援。曹真使张击破之，遂夺江陵中洲。时江水浅狭，魏将夏侯尚欲乘船将步骑入渚中安屯，作浮桥南北往来。董昭曰：师虽深入，还道宜利，今屯渚中，至深也；浮桥而济，至危也；一道而行，至狭也，三者兵家所忌。加以江水向长，一旦暴增，何以防御？诏尚等促出，吴人两头并前，魏兵一道引去，仅而获济。时吴将潘璋已作荻筏，欲烧浮桥。后旬日，江水亦大涨，尚先退得免。《荆州记》：自枝江县西至上明东极江津，其中有九十九洲。谚曰：洲不满百，不出王者。桓玄有问鼎之意，增置一洲，未几，败灭。宋文帝在藩，忽生一洲，而入继大统。梁元帝立于江陵，将还建康。其下多荆州人，不乐东迁，诡云：枝江生洲，数已满百，为龙飞之应，当留江陵。元帝从之，而覆亡于西魏。唐武德四年，李孝恭等击萧铣，败之于百里洲，是也。今亦见枝江县。

　　枚回洲在府西北高沙湖之西。晋元兴三年，桓玄自江陵西奔将入蜀，益州都护冯迁等击斩之于此。《水经注》：江水自枚回洲，分为南北二江。北江有故乡洲，桓玄见杀于此。又云：江陵城南有马牧城，此洲始自枚回下，迄于此，长七十余里，州上有奉城，故江津长所居，度贡赋以入洛阳，故名。燕尾洲，在府南江津戍之西。《通志》：江陵有三洲，首曰枚回，中曰景里，下曰燕尾。《三国志》：夏侯尚围南郡，作浮桥以渡景里洲。萧齐永明八年，荆州刺史巴东王子响拒命，敕卫尉胡谐之检捕。谐之至江津，筑城燕尾洲。子响怒，分兵由灵溪西渡，自帅百余人操万钧弩宿江堤上，战既合，于堤上发弩射之，台军大败。《志》云：府境诸洲，皆百里洲之别名。

　　三海在城东北。江陵以水为险。孙吴时引诸湖及沮、漳水浸江陵以北地，以拒魏兵，号为北海。赤乌十三年，魏将王最向江陵，引竹为桥，渡水来侵，朱绩因退入江陵。孙皓时，陆抗以江陵之北道路平易，敕江陵督张咸作大堰遏水，渐渍平土，以绝寇叛。凤凰元年，羊祜以西陵降附，自襄阳引兵向江陵，欲因所遏水以船运粮，扬声将破堰以通步军。抗闻之，使咸急破之。祜至当阳，闻堰败，乃改船以车运，大费功力。唐贞观八年，曹王皋为荆南节度。江陵东北七十里有废田，傍汉水，古堤决坏者二处，每夏则水浸溢，皋始塞之，广良田五千顷，亩收一钟，盖即北海故址。时又规江南废洲为庐舍，架二桥以跨江。五代周显德二年，高保融复自西山分江流五六里筑大堰，亦名北海。宋绍兴三十年，逆亮渝盟，李师夔柜上下海以遏敌。乾道中，守臣吴猎尝修筑之。开禧三年，守臣刘甲以南北兵端既开，再筑上中下三海。淳中，孟珙兼知江陵，登城叹曰：江陵所恃三海，不知沮洳有变为桑田者。敌一鸣鞭，辄至城下，盖自城以东，古岭先锋直至三汊，无有限隔故也。乃修复内隘十有一，别作十隘于外，有距城数十里者。沮、漳之水，旧自城西入江，因障而东之，俾绕城北入于汉，而三海遂通为一。又随其高下为八匮，以蓄泄水势，三百里间渺然巨浸，遂为江陵天险。金人尝犯荆门州，距江陵才百里而去，知有三海为之限故也。古岭等，或曰即三海之名。《郡志》：三海俗名海子，八柜俗名九隔，在今府东北十五里。

　　○寸金堤在府城龙山门外。五代时，高氏将倪可福筑，以捍蜀江激水，谓其坚厚，寸寸如金，因名。宋吴猎尝分高沙东浆之流，由此堤外应南纪、楚望诸门，东汇沙市，为南海。○黄潭堤，在府东。宋绍兴二十八年，监察御史都民望言：江陵东三十里沿江北岸古堤一处，地名黄潭。建炎间，邑官开决，放入江水，设为险阻以御盗。既而夏潦涨溢，荆南复州千余里，皆被其害，宜及时修塞。从之。《志》云：今堤在府东南二十里，上当江流二百余里之冲，一决则江陵、潜江、监利民皆为鱼，至为要害。成化、正德已后，屡经修筑。又文村堤，在黄潭东三十里。弘治十四年，江水决此，因筑堤捍御。正德十一年，再决，复修筑之。

　　万城堤府西六十里，介当阳、江陵之间。嘉靖十一年，江水决此，直冲郡西，城不浸者三版。明年，有司修筑。又有李家埠堤，在府西三十里。自万城以东为冲决要口。弘治十二年，堤决，湮溺甚众，自是修筑坚厚。嘉靖中，筑万城堤，更筑李家埠重堤护之。二十九年，复决万城堤，赖李家埠为障蔽，郡城免于昏壑，二堤盖唇齿之势也。又有新开堤，在府东百二十里，成化、正德间修筑。《水利考》：郡竟陵阜自荆门西北来，至沙市二百余里，下临大江，正遏水冲。南有虎渡穴口，分流入洞庭，北有章卜、郝穴二口，杀流出汉口，而潭子湖、洪水渊、三湖等处，俱为湖渚蓄水地，故唐宋时无大水患。元季沙市高陵半崩入江，章穴口复塞。至明嘉靖十一年，决万城堤，水绕城西，决沙市之上堤而南。二十一年，郝穴口复塞，诸湖渚又多浅淤，故三十九年之溃溢为最甚。自是修堤防，开穴口，劳费纷纭，至今未艾。

