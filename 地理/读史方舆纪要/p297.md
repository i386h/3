<!-- { "loadSidebar": true } -->
　　○长白山在会宁南六十里，西南去三万卫千里。其山横亘千里，高二百里。巅有潭，周八十里，渊深莫测，南流为鸭渌江，北流为混同江，东流为阿也古河。

　　马鞍山在会宁东南。《一统志》：山在开元城东北四百里，建州卫东。误也。建州在开元东南。又溪山，《一统志》云：在开元东七百四十里松花江东岸。旧《志》：勿吉国南有祁黎山，又有太山，俱女真境内之大山也。

　　冷山在会宁东北二百里。宋洪皓使金，金人流递之于冷山。其地苦寒，穴居者仅百余家而已。旧《志》：会宁境内有青岭，又有马纪岭，俱高险。

　　○混同江在会宁西南。旧《志》：在开元北千五百里，源出长白山。一名粟末河，粟末所居也。江面阔三里余，经会宁之西，东北流达五国头城北，又北合松花江，东入海。《宋史》：金乌古乃时，自东沫江之北、宁江之东，地方千余里。东沫，即粟末之讹也。胡三省云：金人谓鸭渌江为混同江。

　　松花江在会宁东南。旧《志》：在开元东北千里。本名宋瓦江。亦出长白山，东北流经会宁府之东。其北则有忽剌温江诸水流入焉，南则有灰扒江诸水流入焉。下流合于混同江。○忽剌温江，《志》云：出女真北山，南流入松花江，南去开元九百余里。又灰扒江，出沈阳废贵德州东北山中，东北流入于松花江，西去开元城三百五十里。

　　胡里改江《志》云：出建州卫东南山中，东北流为镜泊，又北入混同江。金胡里改路以此名也。○黑龙江，旧《志》：在开元北一千五百里，源出北山，黑水旧居此。南流入松花江。或云：混同江北流，经灰扒地名灰扒江，过兀剌亦地名兀剌江。又北至海西苦兀东入海。通名乌龙江。兀剌，即忽剌之讹也。又境内有泼猪江，或曰即黑龙江之别名。又上木江，《志》云：在开元东北千余里，亦出长白山，流经女真北山，东入海。又阿速江，在开元东北千六百里，下流亦入松花江。

　　金水河在会宁西。一名按出虎水。女真谓金为按出虎，以水源于此，谓之金源，因建国号曰金。其水西北流，与来流水合，西流入于混同江。《一统志》：金水河出黄龙府东山，北流入松花江。误。○来流河，在会宁北。源出三卫境马盂山，东流至黄龙府东，又东南流入女真境会金水河，又东北流入混同江。

　　哈剌河《志》云：在开元东四百里。源出长白山，流经松山东，又东合灰扒江。又一迷河，《志》云：在开元北四百里。源出艾河北山，北流合龙安一秃河入松花江。龙安一秃河，见兀良哈境。○扫兀河，《志》云：在开元东北五百七十里。源出建州卫东南山，东北流入秃鲁麻河。又秃鲁麻河，在开元东北六百里。亦出建州东山，下流入松花江。

　　合兰河在建州卫东，东南流千余里入海。元合兰府以此名。又恤品河，在建州卫东南，下流亦合于海。金人恤品路之名以此。又阿也苦河，源出长白山，东流入海。○苏子河，在建州西近塞。永乐间，建州酋李满住款塞，驻牧苏子河，为边患。

　　恼温河《志》云：在开元北千里。源出长白山，南流入松花江。或谓之托温江，又讹为□□江。明初，女直部野人寇辽东，命将宋晟讨之。晟过恼温江，分兵为三道，进至锱儿口，与贼战，败之。《志》云：废肇州西有洮儿河。又开元西北境有兀良河，源出沙漠，东南流合洮儿河、恼温河，俱入于松花江。

　　理河《志》云：在开元东北千二百里。源出干乃怜城南诸山，北流入松花江。又徒门河，在建州南，东南流入于海。○忽汗河，在开元东北。《志》云：在故国。昔勃海大氏居故平壤城，号忽汗州，盖本于此。

　　辟登水在建州南境，近高丽。宋崇宁三年，女真将石适欢破高丽于曷懒甸之境，追入辟登水，逐其残众。高丽惧而请和。又有五水，亦在曷懒甸之境。高丽引兵救曷懒甸，五水之兵皆附之，是也。

　　斡怜泺在黄龙府东北。宋政和四年，女真阿骨打败辽兵于出河店，又进败阿萧敌里于斡怜泺东。辽滨、祥、威三州及铁骊□□降于女真。明年，辽主延禧亲征女真，驸马□特末将兵至斡怜泺，是也。○部渚泺，在黄龙府东。阿骨打自燕京还，死于此。吴乞买葬之于海古城西，是也。

　　○驼门寨在黄龙府西。宋政和五年，辽主延禧亲征女真，至驼门。或曰即骆驼口也，在长春州北。长春，见兀良哈境。○爻剌屯，在黄龙府东。辽主延禧讨金，先进至斡怜泺。金主阿骨打行次爻剌，议深沟高垒以待之。会辽将耶律章奴作乱，辽主引还，金人追败之于护步答冈。盖在混同江之西。

　　御子林在会宁府境。《宋史》：绍兴八年，王伦使人见金主于御子林。即此。○捏怯□部，在会宁东境，女真别部也。又有吾者野人部。元至正三年，辽阳路以捕海东青烦扰吾者野人及水达达部。于是二部皆叛。又奴儿干地，在会宁东南。《元史》：俊禽海东青由海外飞来，至奴儿干，土人罗之以为贡。至治初，窜□等于奴儿干地。是也。向置都司及卫于此。

　　已上女真

　　勃海亦遗种，隋时粟末部也。初附高丽。唐灭高丽，勃海大氏徙居营州，寻保挹娄之东牟山，高丽、稍稍归之。武后万岁通天中，为契丹李尽忠所逼，有乞乞仲象者，度辽水自固，武后置勃海都督府授之，又封为振国公，子祚荣遂盛强，并有扶余、沃沮、弁韩、朝鲜诸国，地方五千里，建都邑，自称振国王。睿宗先天初，拜为勃海郡王，所都赐名忽汗州。开元七年，武艺袭位，益强，其后皆称王改元，然仍羁属于唐。又数传至夷震，地益拓，徙居忽汗河东，去旧国三百里，称勃海国王，寻僭号，拟建宫阙，以勃海故地为上京龙泉府。忽汗州即平壤城也，为中京显德府，貊故地为东京龙原府，沃沮故地为南京南海府，高丽故地为西京鸭渌府，分统十五府，六十三州，为辽东盛国。其后浸衰，契丹阿保机建国，攻勃海，拔忽汗州，俘其王大讠巽，勃海遂灭。

　　挹娄即肃慎。《后汉书》曰：在夫余东北千余里，东滨大海，南与北沃沮接，不知其北所极。在不咸山北，去夫余□□□行，西接寇漫汗国，北接□□□，广袤数千里，人众虽少，而多勇力，处山险善射。又其国东北有山出石，利于铁，取为弓，长四尺，矢用苦，长尺八寸，所谓肃慎氏之苦矢石也。其后即为女真云。夫余旧《志》：夫余在玄菟北千里，南接高丽，东接挹娄，西接鲜卑。有鹿山，其王所居也。王莽时，班符命东出玄菟、乐浪、高句骊、夫余，后汉时，屡为辽东边患。又为高句骊所驱率，犯玄菟、辽东诸边境。《东夷传》：永初五年，夫余寇乐浪。建光元年，夫余顺命助汉，击败高句骊、貊。永康元年，复寇玄菟。晋太康六年，鲜卑慕容东击夫余，夫余王依虑自杀，子弟走保沃沮，平其国城，驱万余人而归。明年，依虑子依罗复还旧国。永和二年时，夫余为百济所侵，西徙近燕。慕容遣其子袭之，禽其王玄及部落五万余口而还。其国盖自是灭亡，地属高丽。隋大业八年，伐高丽，分遣宇文述出扶余道。唐乾封二年，薛仁贵破高丽于金山，进拔夫余城。夫余川中四十余城皆望风降下。金山，即辽东三万卫西北之金山也，后属于勃海。后唐天成初，契丹拔勃海之扶余城，命其长子镇之，曰东丹国。《辽志》：黄龙府本勃海扶余府，又通州安远军本扶余王国城。是也。夫，亦作扶。通州，详见铁岭卫归仁城。

　　沃沮有二：一曰东沃沮，在盖马大山之东，亦曰南沃沮，汉武灭朝鲜，开置玄菟郡，治沃沮城。后玄菟内徙，沃沮更属乐浪。光武时废省，就以其渠帅为县侯。国小，臣属于高句骊，后为所并。《汉志》：玄菟郡有夫租城，盖即沃沮矣。魏正始八年，丘俭复伐高骊，其王位宫奔买沟，俭遣玄菟太守王颀追之，过沃沮千余里，至肃慎氏南界，刻石纪功而还。是也。一曰北沃沮。《后汉·东夷传》：北沃沮，一名买沟娄，去南沃沮八百余里，与挹娄接，高丽名城为沟娄也。隋大业八年，伐高丽，分遣薛世雄出沃沮道，盖因旧名以命军也。

　　貊服虔曰：貊在辰韩北，高丽、沃沮之南，东穷大海。汉元朔初，其君南闾降汉，因置苍海郡，三年罢。陈寿曰：夫余国有故城，名城。盖本貊地，今不耐亦其种云。

　　百济今朝鲜之全罗道即其地，西渡海至越州，南渡海至倭国，王居东西两城外，置六带方，管十郡。《地志》：东夷有三韩国，曰马韩、辰韩、弁韩。马韩在西，凡五十四国，百济居一焉。陈寿曰：三韩凡七十八国，百济其一也。后渐强大，兼诸小国，与高句丽相匹，俱在辽东之东千余里。李延寿曰：百济之先，以百家济海，后遂以百济名国。晋世高丽略有辽东，百济亦分据其地，置辽西、晋平二郡。萧齐永明六年，后魏遣兵击百济，为百济所败。八年，齐以其王牟大为镇东将军百济王。隋开皇十八年，遣使请伐高丽，愿为军导，高丽觉之，以兵侵掠其境。《隋书》：百济出自东明，后有仇台者立，始强盛。杜佑曰：百济南接新罗，北距高丽千余里，西限大海，处小海之南，有五部，分统三十七郡，二百城。唐武德四年，册百济王扶余璋为带方郡王，其后党于高丽，与新罗相仇，显庆五年击平之。诏以其地置熊津、马韩、东明、金涟、德安等五都督府，又以百济城为带方州，置刺史治焉。《唐史》：百济本夫余别种，其王亦姓扶余氏，滨海之阳，直京师六千里而嬴，仪凤以后，百济之地，附于新罗，其支属共保海滨，仍曰百济。

