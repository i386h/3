<!-- { "loadSidebar": true } -->
　　广东，在南服最为完固。地皆沃衍，耕耨以时，鱼盐之饶，市舶之利，资用易足也。诚于无事时修完险阻，积谷训兵，有事则越横浦以徇豫章，出湟溪以问南郡。东略七闽，通扬越之舟车；西极两江，用犭童犭之弓矢。且也放乎南海风帆，顷刻击楫江津，扬ぎ淮渚，无不可为也。岂坐老于重山巨浸间哉？或曰：“广东以守则有余，以攻则不足也。昔者任嚣谓尉陀曰：南海僻远，东西数千里，此亦一州主也，可以立国。陀用其言而有国者数十年。五代时，刘岩承父兄之业，擅有岭南，享国者亦且四世。此善守之明验也。卢循、徐道覆自岭南图江东而败萧勃，自岭南图豫章而败欧阳纥，未越岭南而败王仲宣，欲以岭南复陈而败。文天祥、张世杰欲以岭南存宋而败。此议战而不议守之过矣。”余曰：“战与守各以其时耳。当守而不知守，以一隅之地而冀争雄于天下，其至于覆亡也，宜也。当战而不知战，使数郡以外尽为他人之幅员，而犹冀人之不为我患，其可得乎？从来有事于一方者，必当审天下之大势。不审天下之势而漫应之，战与守虽异，而其至于败亡则一也。尉陀受任嚣之命，即移檄告横浦、阳山、湟溪关曰：盗兵且至，急绝道聚兵自守。夫刘、项相争，中国扰乱，此可战之时也。而陀乃聚兵自守者，陀新尉南海，众心未一，欲先固根本而后从事于外耳。汉既定天下，急封吴芮以长沙，所以塞岭南之口也，陀遂不敢与抗。及吕后乱政，陀始自尊为帝，发兵攻长沙边邑，败数县而去。吕后亡而陀兵亦罢矣，陀亦智矣哉！夫陀固未尝一日而忘用兵也。观其初行尉事，即击并桂林、象郡，其后地益斥，东西且万余里。使当可乘之时，其遂无意于中国哉？刘岩据岭南不能为北出计者，以湖南扼其吭也。及湖南覆败，此岭南得志之时矣。乃仅西取昭、桂，北并郴、连，为固圉计者，刘晟非远略之主也。嗟夫！卢循、徐道覆海上逋逃耳，一旦陷番禺，陷始兴，晋力未能讨也。及循犯长沙而北，道覆犯南康、庐陵、豫章而北，顺流长驱直指建康，建康几殆。其终于无成者，以卢循畏葸不尽用道覆之谋耳，非广州之不足用也。唐末，黄巢转辗残掠窜入广南，既而北还，扰荆湖，祸江淮，残汝洛，陷长安。陵寝陆沉，乘舆播越，广南非其厉阶乎？萧勃、欧阳纥本皆庸才，举措周章，适以自毙。王仲宣内无根本之固，外无强大之援，仓卒举事，旋以溃散。宋之末造，奔亡不给，假息无途，岂能与全盛之敌抗哉？夫时势所在，得人以乘之，则起于草泽可以转移六合也。时势既去，则关河虽险，不遑保矣，何必岭海之间能亡人国哉？且不闻陈霸先之初起乎？霸先之初，不过始兴相耳。乘侯景之乱，起兵北伐，克平大憝，卒成帝业，惟其时也。否则，柯、漓水、横浦、桂阳并会番禺，而南越亡矣。拔昭、贺，克英、韶，进屯双女山，而南汉亡矣。岂有力足以定中原，而独置岭南于度外者？明初王师至东莞，何真遂以迎降也。盖岭南当中原多故时，进不能以有为，退犹可以自立。及纷纭既定，必难久存矣。善乎徐道覆之言曰：本住岭外，岂欲以此传之子孙哉？夫岭外之不可以传子孙也，道覆且能知之也。然则守诚不易言也。又吾闻岭南之势在于岭北。徐道覆谓卢循，刘裕若有将屯豫章，遣诸将率锐师过岭，恐君不能当也。高骈以黄巢在广南，请遣兵于郴州守险，又分兵于循、潮邀遮，而身帅重兵于大庾岭趋广州。潘美伐南汉，先拔郴州，又拔道州，盖所以夺其上游也。至于大海在南，上接三江，东西便利。刘裕方与卢循相持于豫章、浔阳间，水师已自海道袭番禺，倾其巢穴矣。唐咸通中，安南为南诏所陷，诸道兵屯聚岭南、江西、湖南，馈运皆溯湘江、漓水而至，劳费艰阻。润州人陈石者，请自福建运米泛海，不一月至广州，军食以足。近时岛倭为患，往往由浙闽海道阑入岭南，故岭南之海防颇密。夫吾以全军下桂阳，略长沙，则当以奇兵出海道，越闽浙，问江淮矣。”或又曰：“下桂阳，何如出南康？”夫以南康较桂阳更为艰阻。出豫章而溯江沱，何如越长沙而震汉沔？相时而动，固有以矣。若夫假道桂州，浮湘而下，又逾岭之西道也。或后或先，用奇用正，时哉时哉！又可得而俞度之哉？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百 

卷一百
　　◎广东一

　　《禹贡》扬州徼外地。三代时为蛮夷国或谓之雕题。题，额也。《礼·王制》：南方曰雕题。又《山海经》有离耳、雕题之国。楚《离骚》有玄国之南裔。或曰：今海南琼州府是其地。后为百越地，亦曰扬越《国策》：吴起为楚悼王相，攻扬越。《史记》起本传作南平百越。孔氏曰：越在扬州南境，故曰扬越。其在天文，则牵牛、婺女之分野。秦并天下，置南海等郡，亦谓之南越《秦本纪》：始皇三十年，略取陆梁地，为南海、桂林、象郡，以适遣戍。三十四年，又谪人筑南越地，又设南海尉以董之，所谓东南一尉也。孔氏曰：岭南之人，多处山陆，其性强梁，故曰陆梁。《史记》南越，班固作南粤。粤，即越也。今人多以两广为粤，闽浙为越矣。秦末，赵陀王其地。汉元鼎六年，讨平之，寻置交趾刺史。后汉因之汉刺史无常治。王范《交广春秋》：汉初，交州治羸娄。元封五年，移治苍梧广信县。建安十五年，复徙番禺。沈约曰：汉交趾刺史治龙编。建安八年，改曰交州，治广信。十六年，徙治番禺。三国吴黄武五年，析置广州，治番禺，而交州还治龙编。其后以交州并入广州。永安七年，仍置广州，治番禺。广信，今广西苍梧县。羸娄、龙编，今俱见安南境内。三国吴分交州立广州详见上。晋因之。宋又分置越州泰始七年，置治临漳，即今廉州府治合浦县。齐、梁因之梁大同以后，置州益多，无复古制。隋亦属扬州部。大业末，属于萧铣。唐讨平之。贞观初，置岭南道治广州。开元中曰岭南节度。咸通二年，分为岭南东道。五代时，属于南汉。宋淳化四年，为广南路。至道三年，分为广南东路。元置广东道及海北海南道宣慰等司广东道治广州，海南海北道治雷州，隶江西行省。明洪武九年，改置广东等处承宣布政使司，领府十、直隶州一、属州七、属县七十六总为里四千二十八，夏秋二税大约一百一万七千七百七十二石有奇，而诸司卫所参列其中。今仍为广东布政使司。

　　◇广州府属州一　县十五

　　南海县附郭　　番禺县附郭　　顺德县　　东莞县　　新安县三水县　　增城县　　龙门县　　香山县　　新会县　　新宁县　　从化县清远县

　　连州领县二

　　阳山县　　连山县

　　◇肇庆府属州一　县十

　　高要县附郭　　高明县　　四会县　　广宁县　　新兴县阳春县　　阳江县　　恩平县

　　德庆州领县二

　　封川县　　开建县

　　直隶◇罗定州属县二

　　东安县　　西宁县

　　◇韶州府属县六

　　曲江县附郭　　英德县　　乐昌县　　仁化县　　乳源县翁源县

　　◇南雄府属县二

　　保昌县附郭　　始兴县

　　◇惠州府属县十

　　归善县附郭　　博罗县　　长宁县　　永安县　　海丰县龙川县　　长乐县　　兴宁县　　河源县　　和平县

　　◇潮州府属县十一

　　海阳县附郭　　潮阳县　　揭阳县　　程乡县　　饶平县惠来县　　大埔县　　平远县　　普宁县　　澄海县　　镇平县

　　◇高州府属州一　县五

　　茂名县附郭　　电白县　　信宜县

　　化州领县二

　　吴川县　　石城县

　　◇雷州府属县三

　　海康县附郭　　遂溪县　　徐闻县

　　◇廉州府属州一　县二

　　合浦县附郭

　　钦州领县一

　　灵山县

　　◇琼州府属州三　县十

　　琼山县附郭　　澄迈县　　临高县　　定安县　　文昌县会同县　　乐会县

　　儋州领县一

　　昌化县

　　万州领县一

　　陵水县

　　崖州领县一

　　感恩县

　　东连七闽，

　　惠、潮二府，与福建之汀、漳接境，山溪相错，伏莽之患常多。

　　南滨大海，

　　自潮州府之东南，与福建之漳州海洋接。自廉州府钦州之西南，与交趾海洋接。东西相距二千四百余里，而琼州一府峙大海中，尤为险远。

　　西距安南，

　　安南，自廉州府钦州分界，由海道以入交州，则钦州、海阳，其必出之途也。

　　北据五岭。

　　五岭之首曰大庾岭，在南雄府北六十里，与江西分险。绵亘而西为骑田岭、都庞岭，与湖广分险。秦王翦降百越，以谪戍五万人守五岭。淮南子曰：始皇使尉屠睢发卒五十万，为五军：一军塞镡城之岭见湖广黔阳县，一军守九疑之塞九疑，见湖广名山，一军处番禺之都，一军守南野之界即江西南安府，一军结余干之水见江西饶州府。或谓此为五岭，非也。《汉书·张耳传》：秦有五岭之戍。裴渊《广州记》：五岭，大庾、始安、临贺、桂阳、揭阳也。邓德明《南康记》：南康大庾岭一，桂阳骑田岭二见湖广郴州，九真都庞岭三见湖广蓝山县，临贺萌渚岭四见湖广江华县，始安越城岭五见广西兴安县。《水经注》：最东曰大庾岭，在南康；第二曰骑田岭，在桂阳郴州；第三曰都庞岭，在南平县；第四曰萌渚岭，在冯乘县；第五曰越城岭，在始安县。邓氏以都庞在九真者，误也。杜佑亦曰：塞上岭一也即大庾岭。今详见江西重险大庾，骑田岭二也，都庞岭三也曰在湖广永明县，与《水经注》不同，萌渚岭四也，越城岭五也。周去非则曰：五岭之说，旧以为皆指山名，考之乃入岭之涂五耳，非必山也。自福建入广东之循、梅一也，自江西之南安入南雄二也，自湖广之郴入连三也，自道州入广西之贺县四也，自全入静江五也。今大庾岭实为北面之巨镇云。

　　其名山，则有罗浮。

