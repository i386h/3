<!-- { "loadSidebar": true } -->
　　○临潢城在朵颜卫北。《辽志》云：本汉辽东郡之西安平县，后废。阿保机创业于此。负山抱海，天险足固。地肥沃，宜耕植，饶水草，便畜牧。初置宫曰龙眉宫。神册三年筑城，名曰皇都。天显元年，展郛郭，建宫室。十一年，更名曰上京，府曰临潢。城高二丈，幅员二十七里。东门曰迎春，曰雁儿。南曰顺阳。西曰金德，曰西雁儿。北曰景福。又北为皇城，高三丈。东门曰安东，南曰大顺，西曰乾德，北曰拱辰。中为大内之门，南曰承天，东曰东华，西曰西华。其南为临潢府治，其侧为临潢县。又西南为长泰县。金初因之，寻改为北京。完颜亮天德二年，改为临潢府路，其临潢、长泰县仍旧。元府县俱废。宋大中祥符九年，薛映记曰：由中京正北八十里至松山馆，七十里至崇信馆，九十里至广宁馆，五十里至姚家寨馆，五十里至咸宁馆，三十里度潢水石桥，旁有饶州。又五十里保和馆，度黑水河，七十里宣化馆，五十里长泰馆。馆西二十里有佛舍、民居，即祖州。又四十里至临潢府。自过崇信馆，乃契丹旧境，其南即奚地也。入承天门内，所有殿舍毡庐皆东向。胡三省曰：辽大定府，北至临潢凡七百里。

　　废潞县在临潢城东北。阿保机掠潞县民置县，并掠渤海杂户益之。《辽志》：上京东门之北，曰潞县。又东南曰兴仁县。南门之东，有回鹘营，回鹘商贩留居上京者，置营居之。西南曰同文驿，诸国信使所居也。驿西南曰临潢驿，以待夏国使。又西曰宣化县。县西南曰定霸县，又西曰保和县。西门之北曰易俗县。县东曰迁辽县。皆辽初掠汉户及勃海、扶余户置。金废入临潢、长泰二县。○废宁塞县，在临潢东南。金泰和初置，属临潢府。元废。

　　废祖州在临潢西南四十里。本辽右八部世没里地。阿保机每秋猎于此，始置西楼，后建城，号祖州，亦曰天成军。城周九里，东门曰望京，南曰大夏，西曰液山，北曰兴国。西北隅有内城，其南门曰兴圣。凡三门，上有楼阁。东为州廨。又南则东为长霸县，西为咸宁县，俱在州城内。城东南二十里，有越王城。阿保机伯父述鲁封于越王，置城于此，因名。辽主延禧时，以女真叛，自将东讨。其臣耶律童奴作乱，亡归上京，掠府库至祖州。即此。金改为奉州，寻废。

　　废怀州在临潢西南百里。本唐归诚州，以契丹降部置。武后万岁通天初，归诚州刺史孙万荣与松漠都督李尽忠叛，寇营州。即此。后废。《辽志》：废归诚州，太宗德光行帐牧放于此，后葬于西山，曰怀陵。因置怀州奉陵军，其附郭县曰扶余县，本勃海扶余县俘户也。又领显理县，亦以故勃海显理府俘户而名。金改为奉德军，寻废。

　　废庆州临潢西百六十里。《志》云：本大保山黑河之地。岩谷险峻，辽主述律建城，号黑河州。后废。圣宗隆绪复建庆州玄宁军，领玄德、孝安二县。金亦曰庆州，改置朔平县，废玄德县入焉，有榷场务。元废。《金志》：州为辽主陵寝所在，有行宫，比他州为富庶，宝货多聚藏于此。其西至桓州九百里。《北边纪事》：旧庆州在大宁北六百余里，西南至开平八百余里。地皆大松，号曰千里松林。明初洪武三年，李文忠败元孽于应昌，穷追至北庆州而还。二十年，冯胜北征，遣蓝玉出遵化道松亭关，袭之于庆州。是也。○孝安废县，在庆州西南，金改为庆民县，寻废。

　　废全州在临潢西南二百三十里。金主承安三年，始置全州盘安军，治安丰县。《金志》：承安元年，改丰州铺为安丰县，隶临潢府。三年，置全州治焉。又改胡设务为靖封县，黑河铺为卢川县，并属全州。后废靖封县，以卢川县改属临潢府。金末，全州移寄蓟州。元废。《志》云：卢川县在庆州南二百三十里。

　　废泰州在临潢东南。《辽志》：泰州德昌军，本契丹二十部族牧放之地，因黑鼠族累犯龙化州，民不能御，遂移东南六百里，建城居之，曰泰州，治乐康县，兼领兴国一县。金大定中，州县俱废。承安中，改置金安县，又于长春县改置泰州，以金安隶焉。寻废。○废长春州，在临潢东北。《辽志》：本鸭子河春猎之地。辽主宗真置长春州韶阳军，领长春一县，县本混同江地也。金废主亮降州为县，隶肇州。承安三年，改置泰州于此，领长春县。元废。《金志》：泰州北至边四百里，南至懿州八百里，东至肇州三百五十里。又《北边纪事》：长春州亦曰长春路。宋政和初，辽主延禧如长春州，至混同江钓鱼。五年，辽主讨女直，以兵十万出长春路。又分五部兵出北山骆驼口，别以步骑五万南出宁江州。盖长春去女真最近也。边人亦谓之新泰州。明初洪武二十年，命冯胜等讨纳哈出。纳哈出闻之，弃金山巢穴，营于新泰州，去辽阳千八百里，即故长春县矣。自长春而东北，有详稳九区，即营田九区法，今纵横故址犹存。自长春而西北，有群牧十二所，盖蕃育处也。今为福余境内地。肇州、宁江，俱见辽东塞外女真之境。

　　废乌州在临潢东南。《辽志》：本乌丸地，东胡别种也。辽北大王揆剌占为牧地，建城，因置乌州静安军于此，领爱民一县。金废。○废仪坤州，在临潢东。本契丹右大部地，回鹘部落所居。述律后生于此，因建为州，治广义县。后又析置来远县，寻省。

　　废永州在临潢南。阿保机置南楼于此，辽主贤始置永州永昌军。《辽志》云：东潢河、南土河二水合流，故曰永州。冬月牙帐多驻此，谓之冬捺钵。木叶山在焉。领长宁县。金废州，以县属临潢府。又义丰废县，在永州西北百里。契丹耶律德光迁勃海义州民于此，仍置义州。重熙初，始废州改县，曰义丰。寻又改为富义县，属庆州。金废。州西又有慈仁废县，耶律德光以其子只撒古葬于此，置慈州。重熙初，改为县，属永州。金废。

　　废龙化州临潢东二百里。契丹之先奇首居此，称龙庭。阿保机建东楼，后渐修筑城邑，制度颇壮。城东有金铃冈，阿保机自立处也。德光升为龙化州兴国军，治龙化县。金废。○废降圣州，在龙化州东。本东楼地，阿保机春月行帐多驻焉。耶律德光生于此。穆宗述律建为州，统永安一县。金废。

　　废饶州临潢西南二百三十里。《辽志》云：唐贞观中，置松漠府于此。阿保机完葺故垒，建饶州匡义军，治长乐县，兼领临河、安民县。金废。

　　废徽州临潢南七百里。《辽志》云：在宜州北二百里。景宗贤之女，以媵臣置徽州宣德军，谓之头下军州。诸王国舅所置仿此，其州县额及节度使，皆命于其朝云。○废丰州，在临潢南三百五十里。又废豫州，在临潢北三百里。废宁州，在临潢东北三百五十里，俱头下州也。又有松山州，《辽志》云在上京南百七十里。俱金废。

　　废原州临潢东南八百里，西南至辽东广宁卫三百里。《志》云：汉辽东郡新安平县地。契丹始置州，金废。又废福州，在原州北二十里，亦辽置，金废。○废横州，在临潢东南七百二十里。《志》云：汉辽阳县地也。辽置州，以境内有横山而名，在辽州西北九十里。

　　废镇州临潢西北三千余里。本古可敦城，契丹主隆绪始置镇州，建安军屯戍于此，捍御室韦、突厥，谓之边防城。其相近者，又有防、维二州。○废静州，本泰州之金山县。契丹主延禧天庆六年，置州。金时俱废。

　　河董城临潢西北千七百里。本回鹘可敦城，讹为河董城。契丹修筑，以防边患。又静边城，在临潢西北千五百里。本契丹二十部族水草地，北邻突厥，每由此盗掠，因建城防御。又皮被河城，在临潢北千五百里，亦契丹所置，以控北边。又有招州，契丹主隆绪开泰三年置，亦曰绥远军。又搭懒主城，契丹主洪基太康九年置，在胪朐河上。俱金废。

　　○马盂山在临潢西，南接大宁卫境。山广袤千里，中一峰形类马盂。《辽志》：临潢府境有马盂、兔儿、野鹊诸山，皆高峻，回环甚远。

　　祖山在祖州西五里。《志》云：州有龙门、黎谷、液山及白马、独石、天梯诸山。契丹兀欲囚述律后于扑马山。或曰即祖州之白马山。《五代史》：兀欲幽述律后于阿保机墓，即祖山矣。又西山，在祖州西五十里，契丹耶律德光葬此，曰怀陵，因置怀州。盖大山也，契丹诸主多葬此。

　　庆云山在庆州东北，本名黑岭。契丹主隆绪田于黑岭，其东京将大延琳据辽阳作乱，副留守王道平逾城走黑岭告变，讨平之。后隆绪葬于此，曰永庆陵。沈括曰：黑山，今名姚家族山，长数里，土石皆紫黑，似今之磁石。水出其下，为黑水。山在水东，水西有连山，谓之夜来山，极高峻。契丹坟墓皆在山之东南麓。又有勃突山，在州西北二百里，阿保机五代祖勃突生于此，因以名山。

　　木叶山在永州东。契丹之先奇首可汗葬焉。阿保机于此建南楼，往往为射猎之处。每入犯中国，多驻于此，然后南牧云。○乌丸山。《辽志》：乌州有乌桓山、乌丸川。盖乌桓之地。后汉时，乌丸保据于此，曹操斩蹋顿，即其后也。

　　都山在临潢南境。唐开元二十一年，郭英杰与契丹叛酋可突干战于都山，败死，或以为此山也。亦作马都山。韩愈《序乌承洽事》谓可突干至马都山，吏民逃徙失业。承洽堑原垒石，绵四百里，寇不得进。盖山近平卢界上。承洽，即乌承也。《唐纪》：幽州副总管郭英杰屯于渝关外，可突干引突厥之众来，合战于都山。今亦见迁安县。○捺禄山，在朵颜卫境。唐开元十九年，平卢先锋使乌承破契丹可突干于此。二十二年，幽州节度使张守亦破契丹于捺禄山。

　　冷刑山在福余卫境。一作冷陉，亦曰冷岍。《志》云：在潢水之南，黄龙府北。奚、契丹依阻此山以自固。晋义熙初，后燕慕容熙袭契丹，至陉北，即此山之北也。唐显庆中，以阿史德枢宾为冷刑道行军总管，讨叛奚。奚降，更以枢宾等出沙砖道，讨契丹，擒其松漠都督阿卜固献东都。又延和初，幽州都督孙与奚酋李大战于冷陉，全军皆没。即此山矣。

　　白山在朵颜南境。后汉时，乌桓所居。《唐志》：山在五院关外大荒中。开元二十年，幽州节度使赵含章与契丹可突干战于此，败绩。平卢先锋使乌承别引兵出其右，击败之。○黑山，在朵颜东境。唐显庆中，薛仁贵破契丹于黑山。又有福山，在朵颜境内，东西袤五里，南北广二十里。

　　赤山在泰宁卫境。《乌桓传》：在辽东郡西北数千里。后汉建武十六年，匈奴、鲜卑、赤山乌桓，连兵入塞。永平初，辽东太守祭彤使鲜卑大都护偏何讨赤山乌桓，大破之。即此。

