<!-- { "loadSidebar": true } -->
　　秦桂林郡地。汉属郁林郡。后汉因之。三国吴属桂林郡。晋以后因之。梁置象郡。隋平陈，郡废，置象州开皇十二年置，治马平县。大业初，州废，属始安郡。唐武德四年，复置象州治武德县。贞观十二年，移治武化。大历十一年，又移阳寿。天宝初，改曰象郡。乾元初，复为象州。宋因之亦曰象郡。《宋志》：景定三年，州徙治来宾县之蓬莱镇。元曰象州路，寻降为州。明初，以州治阳寿县省入编户十里，领县一。今仍旧。

　　州接壤浔、邕，控临番峒，山溪错杂，为肘腋要地。

　　○阳寿废县今州治。汉中县地，属郁林郡。后汉因之。晋废，后复置，属桂林郡。宋、齐因之。梁改置阳寿县，又置诏阳郡治焉。隋郡废，县属象州。大业中，属始安郡。唐初，属象州，寻为州治。宋、元因之。明初省。《城邑考》：州旧有土城，洪武中，以砖。成化十四年、嘉靖九年及万历十三年，皆尝修治。城周三里有奇，门五。

　　桂林废县在州东南。汉县，属郁林郡。吴孙皓分置桂林郡，县属焉。《广纪》：汉改秦之桂林郡为郁林，孙皓又分立桂林郡。时谓桂林县为小桂。晋建兴三年，陶侃为广州，执交州叛将刘沈于小桂是也。陶弘景曰始兴桂阳县即是小桂，误矣。大兴初，又分置晋兴郡，桂林县属焉。宋、齐因之。隋属桂州，后属始安郡。唐属象州。乾封初，省入武仙县。○淮阳废县，在州西南。梁置，属诏阳郡。隋开皇十八年，改曰阳宁县，属象州。大业初，废入阳寿县。

　　武德废县在州南。唐武德四年，析桂林县地置为象州治，寻属象州。天宝初，省入阳寿县。又西宁废县，亦在州南。唐武德四年置，属象州。贞观十二年，省入武德县。○晋兴废县，在州西。晋大兴初，分郁林郡置晋兴郡，领晋兴等县。宋、齐因之。隋郡县俱废。

　　○象山在州治西。下有岩，深三里许，中有白石如象，州名本此。其相连者曰西山，山北为猫儿山，下临大江。《风土记》猫儿山对鹿儿滩，是也。又凤凰山，在州治东二里，与东冈山相连。又东三里有金鸡岭。《志》云：州城北有燕子岩，空洞可容千人，群燕巢栖于此，下有碧潭，亦名龙潭山。

　　白面山州南七里。石壁屹立，横截大江，中多白石，一名挂榜山。又南三里有鹭鹚岩，一名鹭鹚峡。○居鹿山，在州东北四十里，上有鹿池。又雷山，在州东六十里，广四十里，下有仙女池。州东北百里又有圣塘山，高峻不可登，上有塘水。

　　象台山州西北三十里，平正如台。○石门岭，在州东南十里。《志》云：州北七里又有二仙岩。

　　○象江在州城西，即柳江也。自府城东南流经州西北，自城西而南入武宣县境，又南入浔州府界。详见前大川右江。

　　七里江州东七里。有天堂岭，江源出焉，流入象江。又温汤泉，在州东三十里，水流成河，灌田甚广，土人谓之热水江。其下流谓之第四涧，从牛角洲流入象江。又州东四十里有濮泉，州城东北有东泉，俱有灌溉之利。

　　三里塘在州南。方广三里，灌南乡诸田。《志》云：州城东有大莲塘，城北有第一、第二、第三等涧。又古凤坝在州北，慈悲坝在州南。俱灌溉民田，为利甚博。

　　○龙门寨州东八十里。有巡司。《志》云：寨东至永安州二百里，山溪险僻，为犭贼出没之处。又州境有鸡颈、尖山二镇巡司，今革。○象台驿，在州城南。《志》云：州南三十里有象台，平地突起，巍然一台，四望平远，相传州旧治此，驿因以名。《舆程记》：自象台驿沿江而北，江中有金滩、麻子滩，皆峭险，分道出洛容县之江口驿凡七十里。

　　武宣县州南百里，南至浔州府二百五十里。本桂林县地。唐武德四年，析置武仙县，属象州。宋因之。明初，改为武宣。城周二里有奇，编户八里。

　　○武仙旧城县东十余里。旧县治此。宋景德四年，宜州军较陈进作乱，转攻象州。时曹利用安抚广西，遣将败贼于武仙，遂平之，即此。明洪武三年，筑土城。三十年，尝增拓之。宣德八年，移于今治。成化中，始营砖城，即今城也。

　　○仙岩山县南四十里。岩中可容数百人。又石羊山，在县西六十里，峭壁上有石如羊，俯临大江。又铜鼓山，在县西十里，下有铜鼓滩。

　　罗渌山县东南百五十里。其相近有老鼠诸寨，旧为犭贼出没之薮。洪武二十年，广西参政汤敬恭讨叛犭，败没于此。○大藤峡，在县东南三十里，接浔州府界。详见重险。

　　○浔江县东南三十里。亦曰大藤峡水，即柳江与诸川汇流处也。中有四滩，曰弩滩、新藤滩、锁筒滩，牛角滩，滩有巨石，水势回旋，其声如雷，又南入浔州府境。旧为犭贼渊薮云。○大江，在县西六十里，都泥江下流也。自宾州流入界，东合于浔江。

　　○仙山驿在县南。自浔州府经大藤峡至县，又北出象州之通道也。又县东有东乡巡司，旧为犭犭童出没处。成化二年，平大藤贼，设巡司于此。《会典》有县郭、安永二巡司，又旧有周冲、闲得二巡司，今革。

　　宾州府南三百里。东北至象州二百八十里，西南至南宁府二百五十七里，西北至庆远府二百二十里。

　　秦桂林郡地。汉属郁林郡。晋、宋、齐因之。梁置领方郡。隋平陈，郡废，属尹州。大业初，仍属郁林郡。唐武德四年，属南方州。贞观五年，改置宾州。天宝初，曰安城郡。至德二载，改为岭方郡。乾元初，复为宾州。宋开宝五年，州废，属邕州。明年，复置亦曰安城郡。元曰宾州路，寻降为州。明初，以州治领方县省入编户十五里，属柳州府，领县二。今因之。

　　州制邕管之上游，为两江之障蔽嘉靖中，林富言：州为两江障蔽，宾州有警，两江必不能晏然也。南服有警，批亢捣虚，州其折冲之所矣宋皇中，狄青讨侬智高于邕州，勒兵宾州，亦其证也。

　　○领方废县今州治。《志》云：旧县在今州南三十里。汉置县，属郁林郡，郡都尉治焉。后汉亦属郁林郡。三国吴改曰临浦。晋太康初，复曰领方县，仍属郁林郡。宋、齐因之。梁为领方郡治。隋初，郡废，县属尹州，寻属郁林郡。唐属南方州，寻为宾州治。宋开宝五年，以琅邪县省入领方。明年，移州及领方县于琅邪旧治，即今城也。《唐志》琅邪县，唐武德四年，析领方县置，属宾州。《城邑考》：州城，宋开宝中筑，后废。明洪武初，复修筑。成化中，增修。正德八年，复修城浚濠。嘉靖十五年、万历十二年，皆尝营缮。城周不及七里，门四。

　　保城废县在州东南。本领方县地。梁析置安城县，并置安城郡。隋平陈，郡废，县属尹州。大业中，属郁林郡。唐初，亦曰安城县，属南尹州。贞观五年，析属宾州。至德二载，改曰保城县。宋开宝五年废。○思干废县，在州西。唐武德四年置，属南方州。贞观五年，改属宾州。十二年，省入领方县。

　　○领方山城东一里。旧郡县皆以此名。又圆珠岭，在城南门外，大江环流，如珠圆抱。又南里许为铜鼓岭，人行岭上，逢逢有声，如铜鼓然。○顶山，在州南五里。州南十五里又有南山，连峰耸峙，为州前案。其相近者曰武渌山。

　　马鞍山州西十五里。以形似名。其相连者有白村岩，相传岩中有道，潜通南宁府武缘县界。又葛仙岭，亦在州西十五里，有洞深邃，容数百人。又有渌蒙岭，在州西北十五里，盘踞蜿蜒，与渌寿岭相接，四围如屏，中有田数十亩。○金鸡山，在州西二十里。又州西南二十里有甘村岩，岩中幽深，下有潭水。

　　石壁山州东北二十里。其并峙者曰白羊山，旁有廖平岩，清胜奇绝，四围坚密如城郭。又双山，在州东二十八里，以两山相对而名。○铜泉山，在州东北十七里，下有泉，尝出铜。《志》云：州北十五里有罗凤岭，蜿蜒横亘，为州后屏。

　　古漏山州西四十里。有泉如滴漏，四时不竭。宋咸平中，州守王举凿崖烧石，开关路以通行旅，往来称便。又灯台山，在州西南八十里，高耸为诸山望，南接南宁武缘界，西接上林大明山，迤逦二百余里。○镇龙山，在州东南八十里，高出东南诸山，亘百余里，与平乐府之永安县、浔州府之贵县接界。

　　○宾水在州南。其上源即都泥江也。自庆远府忻城县界东南流，经迁江县北，又东南流，历州南，复东北入来宾县界。详见大川右江。

　　李依江州东三十里。源出县北，合诸流入宾水。融县商船道出于此。又武陵江，在州东南三十里，源出武渌山。又有浮江，亦自州南流入焉。俱汇于李依江。○宝水，在州西南三十里，即宾水支流也，亦东会李依江。

　　古漏水在州西。出古漏山下，注流成川，合于宾水。○白鹤泉，在州南三十里，源出南山，至城东南，通鹰寨泉，合李依江。

　　陷塘州东二十里。相传岭陷成塘，周五六里许。又东二十里有梁鸦塘。俱灌溉所资也。《志》云：州东十里有清潭渠。州境陂塘，其得名者凡十余处，俱有灌溉之利。

　　○古漏关州南四十五里。以古漏山名，宋置。又安城镇，在州东六十里，有巡司。○清水驿，在州北八十里。又北八十里为来宾驿，接来宾县界。《志》云州有在城驿，又有李依驿，今革。

　　迁江县州西北百里，西北至庆远府忻城县七十里。本蛮地。唐大历中，置羁縻思冈州，属邕州都督府。宋天禧中，改为迁江县，属宾州。嘉定三年，始筑县城。元毁。明洪武二十五年，始复营筑。万历十三年，增修，周不及四里。编户二里。

　　○宝积山县东二里。叠石崔巍，不通道路。山巅稍平，可居，乡人常依以避寇。亦作堡积山。又县北一里有钟山，下有岩。又北二里曰钟子山，以石峰突兀如钟也。○印山，在县西二里，有泉石之胜。又西一里曰烟合山，层峦叠嶂，岩壑深蔚，烟云常聚其上。又县北五里有泊舰山，下有岩，容数百人，石笋奇甚，舟行者必驻观而后去，因名。

　　永昌山县西七里。石岩奇秀。又瓦山，在县西十里，山峰险峻。《志》云：山下有古县治。又县西十五里有古党山。《志》云：唐开古党洞，置党州，即此。误。○双髻山，在县南十里，两峰并峙。又南十里有鹧鸪山。《郡志》谓之白鹤山，下有洞，亦名白龙洞。

　　○大江县东北二里。即都泥江也。自庆远府忻城县流入界，又东南入宾州境。旧《志》：都泥江，亦名浑水江，自宜州落木渡东流，合贺水达柳江。详大川右江。

