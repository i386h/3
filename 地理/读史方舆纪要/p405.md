<!-- { "loadSidebar": true } -->
　　○殷城在县南。《隋志》：梁曰苞信县，置义成郡及建州，兼领平高、新蔡、新城三郡。东魏为南建州。隋州郡并废，改置殷城县，取县东古殷城为名。唐元和十一年，寿州将李文通奏败淮西殷城之众，拔五栅，是也。明置县于今治。

　　○金刚台山县南三十里。旧名石额山。延袤六十余里，双峰高峙，上有风洞、龙井。宋绍兴初，义师首领张昂结寨于此，以御金人。绍熙初，筑石城于山之阳，为光州寓治。元末，土豪余思铭据之。今有仓廪遗址。《邑志》云：县东南三十里有里罗城，元末余思铭所筑。盖在金刚台下。

　　铁林山县东北三十里。上有铁林寨，昔人尝避兵于此。又县东北四十里有铜井山，上有古井，以铜作口，引流西南出，为考溪十八道河。○青山，在县东北七十里。一名峡口。有泉涌出，流为寨河。又梅林山，在县东北十里。山溪险隘，可以守御。

　　大苏山县东四十里。下有苏仙市，灌水出焉。一名灌山。《水经注》：灌水出庐江金兰县大苏山，亦名浍水。金兰县，亦见《汉志》注，或以为三国魏所置县，晋废。盖在大苏山东。

　　马头山县南百五十里。山势高耸，形如马头。晋咸和中，谯国内史桓宣以豫州刺史祖约作乱，将其众营于马头山，即此。时豫州治寿春也。今山有古寨遗址。明正德中，道臣原杰言：信阳、固始等州县，南迫蕲、黄，西接荆、襄，东连凤阳、霍丘，山势绵亘，河流四达，盗易出没；又商城南接六安州二百余里，四野旷达，而金刚台巡简司乃在偏北，今请迁置于马头山。从之，因置巡司，为戍守处。○东葛山，在县南百里。《志》云：山与六安州接界。

　　万安山县西南六十里。上有古寨。又西南十里曰斛山，曲河源出其下，流经县西北而为龙潭，又北流入固始县界。○横溪山，在县西南百八十里。有溪夹山横流，分为十八道，即五水关河之上源也。

　　竹根山县东南百八十里。群山列峙，有招军、躲军、三官、钵盂、金家、蛮王等寨，同罗、松子等关，皆高峻险隘。元末，徐寿辉曾据其地。

　　界岭县西南九十里。南接湖广麻城县界，因名。○仰天洼，在县西南百八十里。下有溪涧，上有深洞，可避兵。

　　九女原在县东。唐元和十年，寿州刺史李文通讨吴元济，夜出九女原，屠堡壁三十所。《郡县志》：原在殷城县界。

　　○牛山河在县南七十里。其地有大小二牛山，河出其下，流六十里，合为一河，即固始县史河之上源也。

　　五水关河县西南十里。其源为考溪十八道河，出铜井山，旋转迂回，西南流为五水，入光山县界，合泊陂河而入淮。又有五河，俱在县南，曰商城、曰泰苏、曰下马、曰回道、曰麻埠，俱出金刚台山，北流入固始县界，合史河而注于淮。

　　太湖在县北四十里。周五里。又亢陂湖，在县东北四十里，长五里。皆灌溉所资也。

　　○五水关在县南六十里。以五水合流于关下而名。旧为隘口，可以守御。又定城关，在县西南九十里。《志》云：定城关北去固始县百二十里，五水关东北去固始县百四十里。

　　长岭关县南百二十里。以岭亘百里而名。又松子关，在县东南百二十里，接湖广罗田县界。○同罗关，在县东南百四十里，亦接罗田县界。与罗田险要相同，故名。又栗子关，亦在县东南百四十里，接罗田界，以山多栗而名。

　　赖亭在县南。春秋时赖国也。昭四年，楚灭赖，楚子欲迁许于赖。《后汉志》褒信县有赖亭故国。近《志》云：殷城县有赖亭。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷五十一 

卷五十一
　　◎河南六

　　◇南阳府东至汝宁府二百九十里，南至湖广襄阳府二百五十里，西南至湖广郧阳府五百四十里，西至陕西商州七百四十里，西北至河南府陕州七百三十里，北至汝州三百七十里。自府治至京师二千一百四十五里，至南京一千七百里，至布政司六百八十里。

　　《禹贡》豫州之域。春秋为申伯及邓侯地。战国为秦、楚、韩三国之疆。秦并其地，置南阳郡治宛。以在中国之南而居阳，宛改曰南阳。两汉因之。曹魏置荆州于此亦治宛。晋为南阳国。宋齐并为南阳郡。后魏于穰县置荆州，以郡属焉西魏以荆州为重镇，置兵以备齐。隋初罢郡，置邓州治穰，改宛为南阳县，属焉。炀帝复为南阳郡。唐初置宛州，寻属邓州武德三年，置宛州于南阳县。贞观八年，州废，县属邓州。天宝初，亦曰南阳郡。乾元初，仍曰邓州。宋亦属邓州自隋以后，州、军俱治穰县。金人始复于南阳县置申州。元改曰南阳府。明因之，领州二、县十一。今仍曰南阳府。

　　府南蔽荆、襄，北控汝、洛。当春秋时，已为要地。楚有图北方之志，其君多居于申，合诸侯又在焉。子重请申、吕为赏田，巫臣曰：不可。此申、吕所以邑也，是以为赋以御北方。若取之，是无申、吕也，诸侯必至于汉。夫周之盛也，申、吕方强，为周之翰，故荆楚有所惮而不敢肆。周室东迁，申、吕亦削，楚既灭申，而俨然问鼎于中原矣宋林氏曰：申、邓者，楚图郑之道所自出也。战国时，宛、穰尝为韩有。苏秦说韩，谓“北有成皋之固，西有商阪之阻”者也。其后谓之南阳。《战国策》：秦惠王时，楚、魏战于陉山见前新郑县，楚败于南阳。又秦攻陉，使人驰南阳之地。自南阳入秦，而楚遂不复振胡氏曰：凡山南水北皆曰阳。晋南阳在修武，以在太行南、大河北也。秦南阳郡置于宛，以在嵩山南、汉水北也。及沛公起义师西伐秦，战洛阳东，遂略南阳，围宛城。陈恢见沛公曰：宛，大郡之都也，连城数十。沛公于是下南阳，入武关在府西境。详陕西重险，而秦以亡。司马迁曰：南阳西通武关、郧关见湖广郧县，东南受汉、江、淮，宛亦一都会也。及光武中兴，肇自南阳，于是建为南都。张衡《赋》曰：尔其地势，则武关阙其西，桐柏揭其东；流沧浪而为隍沧浪，即汉水，在府南界，廓方城以为墉方城，见裕州；汤谷涌其后府北紫山有汤谷。道元曰：此指梁县之汤泉。今见汝州，氵育水荡其胸；推淮引湍，三方是通。汉德既衰，曹公破张绣，取南阳，而刘表之荆州在囊中矣。南北纷争，以南阳为孔道。桓温刘裕，皆由此以问关、洛晋永和十年，桓温自襄阳伐苻秦，道出南阳。义熙十二年，刘裕伐姚秦，遣沈田子等自襄阳、南阳，趣武关。宋元嘉中，亦遣兵出此，直抵潼关元嘉二十七年，随王诞镇襄阳，遣柳元景等由南阳北出，拔弘农，向潼关。齐建武五年，元魏主宏取南阳五郡，而齐不能争也五郡，曰南阳、新野、南乡、北襄城及西汝南、北义阳也。西汝南、北义阳并治舞阳，故止云五郡。襄汉之藩篱，于是日坏。魏将西迁，时贺拔胜镇南阳，其属卢柔说胜曰：今宜席卷赴都，与高欢决胜负都谓洛阳。时魏主修与高欢隙，欢自晋阳举兵向洛，魏主召胜赴行在；次则北阻鲁阳，南并旧楚，东连兖、豫，西引关中，可以观衅而动。胜不能从，为欢所并。既而宇文泰得之，用以东争颍、豫，南取荆、雍豫谓汝南，雍谓襄阳。隋之末也，朱粲以南阳擅命。唐击平之，遂以南临萧铣。其后淮西用兵，削平之功，卒在唐、邓。及唐室日衰，朱朴献迁都之议，以为襄、邓之西，漫衍数百里，其东则汉与凤林为之阙凤林关，在襄阳岘山上，南则菊潭环屈而流于汉菊潭，见内乡县，西有上洛重山之阻，北有白崖联络白崖山，在邓州西北，朴之议盖指今邓州而言。时邓州亦曰南阳郡也，诚形胜之地，沃衍之墟。若广浚河渠，漕挽天下，可使大集。且去秦咫尺，而有上洛为之阻，永无戎狄侵轶之虞，此建都极选也。宋建炎初，李纲图恢复中原，以为天下形势，关中为上，襄邓次之，建康又次之。南阳光武所兴，有高山峻岭，可以控扼；宽城平野，可以屯兵；西邻关陕，可以召将士；东达江淮，可以运谷粟；南通荆湘、巴蜀，可以取货财；北距三都开封、河南、归德也，可以遣救援。暂议驻跸，乃还汴都。策无出于此。又熊刚大曰：南阳北连中原，东通吴会，西接巴蜀，南控蛮越，故诸葛武侯尝以为用武之国。元人之取襄樊也，以南阳为基本。近代群盗盘据其间，纵横四出，沔、洛数千里间，俱被其患。南阳为南北腰膂，不信然欤？

　　南阳县附郭。周申国。楚文王灭申，为楚邑。秦为宛县，南阳郡治焉。汉因之。魏晋以后，俱为郡治。后魏分置上陌县。后周并宛县入上陌，改为上宛县。隋初郡废，改县为南阳县，属邓州。唐初置宛州，州寻废，县仍属邓州。宋因之。金始置申州于此。今编户二十二里。

