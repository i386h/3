<!-- { "loadSidebar": true } -->
　　《禹贡》梁州荒裔，代为蛮獠所居，后为乌撒部《志》云：故名巴凡兀姑，后为巴的甸，乌蛮居之，唐时乌蛮之裔乌些者居此，至阿蒙始得巴的甸。其东西又有芒布、阿晟二部，皆他酋所居。宋时，乌些之后曰析怒者，始并其地，号乌撒部。元初归附。元至元中，置乌撒路招讨司，寻改为军民总管府，又改军民宣抚司，后升乌撒乌蒙等处宣慰司。明洪武十四年，改为乌撒府，隶云南布政司时大酋那者来归，置府授之。今土官安氏，其裔也。地广四百四十里，袤二百五十里。十六年，改乌撒军民府编户一里。隶四川布政司，府今省。府介诸蛮之中，据高临险，地形冲要《土夷考》：府有盐池、银矿之饶，其民习奸利，往往侵掠邻境。今自贵州毕节卫而西，凡二百六十里而至乌撒，由乌撒至云南沾益州治不过二百四十里。乌撒惊而滇黔俱不得安矣。天启初，其酋安效良者，党于水西。议者谓欲攻水西，先制乌撒，使滇兵出沾益，遏其应援，而分屯天生桥见下、寻甸云南寻甸军民府等处，以防其飞逸，然后可专意于水西。既而滇兵下乌撒，水西形援益孤，用兵于西南府，岂非必争之地哉！

　　○乌撒城今府治。洪武十四年，傅友德平乌撒，筑城，以石，有门四，城周七里有奇。

　　○大隐山府东南三里，林峦高秀。又东山在府城东，下有龙泉。府南九十里又有龙山，蜿蜒起伏，官路经其上。《志》云：府北二里有凤岭，一名高山，山势绝高，可以远。

　　翠屏山府东北二十里，山峦秀拔。又乌门山，在府东北百四十里，两崖相对如门。○千丈崖，在府西南七十里，下临可渡河。又石洞，在府东南百七十里，有门可入，中容百人。一名华盖洞。又有赤冈，在府东北五十里。

　　○盘江府西百五十里。出乱山中，流径府南九十五里，谓之可渡河。明初，傅友德征云南，驻师于此。郑曰：今乌撒南八十里有普德归驿，门对可渡河、Й河之南，沾益境河之北，乌撒境也。询之候吏，云：河源在卫西百里，注壑而出，盘江实导流于此。今其上有可渡桥。详见贵州大川盘江及川渎异同。

　　七渡河府西三十里。其水萦曲山谷间，人渡者凡七处。府西南百十里又有九十九渡水，南八十里又有桃花溪，皆流合于可渡河。○养马川，在府东百四十里，蛮人牧马于此。一名野马川。又北海子，在府北二里，源出东山之龙泉，蛮人筑二坝以积水，渐成陂泽，恃为城隍。其环城东南而西者，谓之南海子。广袤百里，中可耕。又有龙潭湾，在府东南八里群山中，其深莫测。《元志》云：乌撒山崖险厄，襟带二湖，羊肠小径十倍蜀道。二湖即南北海子也。又乌撒之地多雨少晴，潦泽常溢。《志》谓其上值天井之宿。谚云：乌撒天，常披毡，三日不雨是神仙。皆实录也。

　　○七星关府东南百七十里。有七星山，置关其上，有七星关巡司，与贵州毕节卫接界。今详见贵州重险。

　　老鸦关府东二百里，入毕节卫界，有毕节官军戍守。又石驼关，在府治东，有石如驼立关下，因名。《志》云：府西百里又有分水岭关。○赵班镇，在府西百里，有赵班巡司，府东南二百十里又有可渡河巡司。又黑章递运所，在府东百十九里，与府治东之乌撒递运所俱明初置。

　　在城驿府东南十五里。《志》云：府西一里有乌撒驿，南一里为乌撒站。又瓦甸站，在府东南六十里，又六十里为黑章站，又六十里接毕节卫之周泥站。元至顺初，川兵击云南叛者，因进击乌蒙酋禄余，分道自永宁、青山并进，陈周泥驿。是也。又普德归站，在府南九十里。《会典》作昔德归驿。○傥唐驿，在府南百二十里。又沾益站，在府南百八十里，南至云南沾益州六十里，滇蜀通道也。

　　天生桥府东北百里，石梁横截，拱架如桥。而府东八十里众山中，亦有桥曰天生桥，俱为府境控扼之处。

　　附见：

　　乌撒卫在府治南。洪武十五年置，属云南都司。永乐十二年，改隶贵州都司。

　　守御七星关后千户所在府东南。洪武二十一年置于七星关，属乌撒卫。永乐十二年，改隶贵州毕节卫。

　　◇东川军民府东至乌撒军民府界百二十里，西至建昌行都司会川卫界二百五十里，南至云南寻甸军民府界百十里，北至乌蒙军民府界百五十里。自府治至布政司千四百里，至江南江宁府六千六百三十四里，至京师九千七百九十里。

　　《禹贡》梁州南裔，代为蛮獠所据。唐时属于南诏，伪置东川郡。既而蛮复据其地，曰畔部《志》云：故名东川甸，乌蛮仲牟由之裔骂弹得之，改曰那札那夷，属于南诏蒙世隆，置东川郡。后乌蛮畔强盛，自号畔部。元初置万户府。至元中，改畔部军民总管，寻为东川府，隶乌撒乌蒙等处宣慰司。明洪武十四年，仍为东川府乌蛮禄设姑归附，令世守其地。东西广四百二十里，南北袤二百七十里，隶云南布政司。十六年，改为军民府编户一里，隶四川布政司。府今省。

　　府山川环峙，道路险，介滇、黔之间，分川、贵之险，部族富强，甲于他种。

　　○东川城即府治。《志》云：府旧无城，洪武初，建治于马鞍山，后寻移治于万额山南，伐木为栅，以卫府治云。

　　○万额山府治北二里。其形上阔而下锐，如猪首然。又府治东有石鼓山。山有大石，如卧牛状，叩之有声，蛮人呼为石鼓。又府治南有白婆山。山顶有泉，四时无盈缩。又有马鞍山，在府西南十里，旧府治在其北。

　　绛云弄山府西南二百里，接云南禄劝州界。一名乌蒙山，讹曰乌龙山，亦名云屏山。高峻百里，有十二峰，北临金沙江，南诏封为东岳者也。今详见云南。○七雄山，在府东北百二十里，石崖陡峻。又纳雄山，在府西五十里，亦高广。

　　○金沙江府西百五十里。其地有金沙渡，蛮人凿大木为槽以济，即金沙江津口也。一名纳夷江，又名黑水。自会川卫流入界，入济虑部，又东北历乌蒙府，至马湖府境，而为马湖江。今详见大川泸水及云南大川金沙江。

　　牛栏江府东南百二十里。源出云南故寻甸军民府，至府北境而合于金沙江。江之下流，江阔水急，夷人用藤索横江，贯以木筒，过者缚于筒上，用游索往来相牵以渡，谓之索桥。今在府北百二十里。○壁谷川，在府西南百三十里，源出寻甸界白泽河，西流入金沙江。

　　喟齿化溪府东南百里。西流至绛云弄山，北入金沙江。又府西南有麦则夷溪，源出南山涧中，西北流入托渠溪。又惠沙溪，在府东北百里，流入东川甸中，汇而为泽，亦流入托渠溪，俱注于金沙江。○海子，在府治南，长二十里。又龙泉，在府东，出石鼓山下，有溉田之利。府西南三十里又有汤池，自石窦中出，热如沸汤。

　　◇永宁宣抚司东至遵义府界二百五十里，西至泸州江安县界百五十里，南至镇雄府界四百里，北至泸州合江县界百六十里。自司治至布政司千八百里，至江南江宁府五千六百十里，至京师八千七百八十里。

　　《禹贡》梁州南境。秦为蜀郡地。汉为犍为郡地。晋以后，没于蛮。唐为羁縻蔺州《志》云：元和初置，宋乾德二年废。今《唐志》不载。宋为泸州南境《志》云：宋为江安、合江二县地。元置永宁路领筠连州及腾川县。《志》云宋置，误也，寻改军民宣抚司。明玉珍时，增置永宁镇边都元帅府，而宣抚司如故。明初，改为永宁长官司酋长禄照归附，因置司授之，俾世守其地。广四百五十里，袤五百六十里。洪武八年，仍升宣抚司编户七里，隶四川布政司，领长官司二。今设永宁营。

　　司山川峻险，水陆交通。唐天宝中，由东路伐南诏，起泸州，溯永宁，走赤水，达曲靖，此即今日自川入滇之道矣。元置邮传而道益通利。天启二年，土酋奢崇明作乱，袭据重庆，又陷遵义、泸州诸处，势甚张，官军四集，乃克平之。既而水西安邦彦作乱，官军讨之，未克。督臣闵梦得言，贵州抵大方路险，贼惟恃毕节一路外通，用兵宜从永宁始，自永宁而普市，而摩泥，而赤水，百五十里皆坦途，赤水有城郭可凭而守，宜结营于此，渐进渐逼，四十里为白岩，六十里为层台，又六十里为毕节，毕节至大方不及六十里，贼必并力来御，须以重兵扼之，断其四走之路，然后遵义、贵阳克期并进，贼可平也。既而朱燮元代督五省之兵五省，川、湖、云、贵、广西也，进讨水西，扼各路要害，贼以锐师趋永宁，先犯赤水，燮元使永宁将诱贼深入，而以他道兵捣其虚，贼遂溃坏。盖永宁北接叙、泸，南通云、贵，界壤相错，咽喉所系也。

　　○废蔺州司东百八十里。《志》云：唐置州于此，其旁有地名唐朝坝。元置永宁路，在今治西八十里，所谓马口崖镇其北，鱼漕溪横其南者也。寻又迁界首，在今治西。明洪武四年，筑永宁卫城。十五年，土官禄照营司治于蛮夷千户所故址。旧城有门七，周八里有奇。

　　米利城司北八十里。《志》云：其地有大田，饶米谷，无水旱忧。盖昔时蛮所置城也。

　　○海漫山司城北。《志》云：山延袤八十余里，如海水之汗漫。又青龙山，在司南二里，以山形环绕而名。司治西南又有西珠山，以山形圆润而名也。又有土保山，在司治南，相传蛮人土保者昔居于此。○红崖山，在司东北十里，山高耸，多赤石，为北面之胜。《志》云：司西北五十里有乌降山，秀拔霄汉，林木蓊郁。又西北六十里为匹绢山，以山顶飞瀑，下垂如匹绢也。

　　狮子山在司东南。天启初，永宁逋贼奢崇明借兵水西，安邦彦遣兵过赤水河，到狮子山。山盖在赤水河北也。

　　青山在司西南，亦曰青山崖。元至顺初，云南诸王秃坚等作乱，乌蒙酋禄余附之，四川军进击，一自永宁，一自青山而进。是也。明天启初，奢崇明据永宁为乱，抚臣朱燮元讨之，阳列营于纳溪，而潜自长宁会兵进讨，首攻麻塘坎、观音庵、青山崖、天蓬洞等处，乘雾夺险而入，败崇明之子奢寅于土地坎，追至老君营、凉伞铺，尽烧贼营，复败贼于横山八里青岗坪等处，直抵城下，一鼓拔之。麻塘坎诸处，盖皆贼据险立营，备官军西入处也。箐口岭，在司东六十里，有箐口关。又马口崖，在司西南。华崖，在司西百六十里，又西二十里为梅子坎。

