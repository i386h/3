<!-- { "loadSidebar": true } -->
　　炀帝复平林邑林邑，今广西徼外占城国是。大业初，州道行军总管刘方取其地，置荡、农、冲三州。三年，改为比景、海阴、林邑三郡。州，在今安南境内，克吐谷浑今西宁、河州等卫徼外是其地。大业四年，吐谷浑为铁勒所破，宇文述复袭败之，尽取其地。明年，又亲击吐谷浑，入其国都，还至张掖，伊吾、高昌及西域二十七国来朝，并献西域地，于是置西海、河源、鄯善、且末四郡。伊吾，今甘肃徼外哈密卫是。高昌，今西域火州是。《隋书》西海郡，治伏俟城，在今西宁卫西三百余里青海之西，即吐谷浑国都也。河源郡，治赤水城，今西宁卫西南有故城。鄯善郡，治故楼兰城，今哈密卫东南有鄯善国，即汉之楼兰也。且末郡，治且末城，今曲先卫西有故且末国，亦汉西域属国也，时并于吐谷浑。吐谷浑败，伊吾吐屯设因以为献。有郡一百九十开皇三年，悉罢诸郡为州。大业二年，分遣十使，并省州县。三年，复改州为郡。杜佑曰：隋用汉制，置司隶、刺史，分部巡察，而不详所统，县一千二百五十五。东西九千三百里，南北万四千八百一十五里，东南皆至海，西至且末，北至五原。恃其盛强，用民无度，祸始于高丽，乱成于玄感。

　　【史略】炀帝初即位，发丁男掘堑，自龙门今山西河津县是、长平即山西泽州、汲郡见晋郡，抵临清关今卫辉府新乡县东北有故关，渡河至浚仪今开封府附郭祥符县，即故浚仪、襄城今河南汝州，达于上洛见晋郡，以置关防。又开通济渠，自西苑引、洛水西苑，洛阳西苑也。炀帝营西苑，引、洛二水会于其中，达于河自巩县洛口达河也。巩县，今属河南府，见前，复自板渚引河板渚，在汜水县东四十里汜水合大河之处。汜水县，属开封府郑州，历荥泽入汴大河，今自汜水县东至河阴县西二十里之石门渠，与汴水会。河阴，在隋时为荥泽县地。荥泽、河阴，今皆属郑州，又自大梁之东大梁，即浚仪，引汴水入泗汴水自彭城入泗，达于淮入淮之处，即所谓清口也。是年，又开邗沟，自山阳今淮安府附郭县至扬子今扬州府南二十里有扬子桥，隋时临江，炀帝置临江宫于此，入江今自淮达江之官河，即邗沟也。既复穿永济渠，引沁水南达于河今沁水源出山西沁源县，至河南修武县西入于河。详见山西大川沁水，北通涿郡盖自黎阳引白沟水东北达于涿郡也。亦曰御河，亦曰卫河。详见直隶大川卫河。又穿江南河，自京口至余杭余杭郡，即今杭州府，八百余里今为浙西运河。时又凿太行，达并州，通驰道今怀庆府北至山西太原府，是其道也。更筑长城，西距榆林隋初置胜州，炀帝改为榆林郡。今陕西榆林卫东北四百五十里废胜州是，东至紫河山西大同府西北塞外有紫河。寻复筑之，自榆谷而东榆谷，在今陕西西宁卫西。榆林之长城，筑于大业三年，盖筑以限突厥。榆谷之长城，筑于大业四年，时吐谷浑未平也。胡氏谓榆谷当在榆林西，误矣。其余舟车宫室苑囿之役，动以百万计。又征天下兵，自将击高丽，不克，复自将攻襄平今辽东都司北七十里有襄平故城，汉辽东郡治。亦谓之辽东城。供役烦扰，人情离怨。杨玄感于黎阳督运，遂谋举兵。李密谓玄感曰：天子出征，远在辽外，去幽州犹隔千里，南有巨海，北有强敌，中间一道，理极艰危。若出其不意，长驱入蓟蓟，今顺天府，时为涿郡治，据临渝之险临渝关，在今永平府抚宁县东百里，即山海关也。详见直隶重险榆关，扼其咽喉，归路既绝，高丽闻之，必蹑其后，不过旬日，资粮皆尽，可不战擒也。次则帅众鼓行而西，经城勿攻，直取长安，收其豪杰，抚其士民，据险而守之。天子虽还，失其根本，可徐图也。若引兵攻东都，百日不克，天下之兵，四面而至，非仆所知矣。玄感攻东都，不克，遂及于败。既而李密复起，引兵与东都相持。柴孝和说密曰：秦地山川险固，不若留兵守洛口及回洛仓洛口仓，在巩县东南原上，亦曰兴洛仓。回洛仓，在今河南府孟津县东北二十里。时李密据洛口及回洛，以逼洛阳也，自帅精锐，西袭长安。既克京邑，业固兵强，然后东向以平河洛，传檄而天下定矣。密不能用。徐洪客亦说密曰：大众久聚，恐米尽人散，师老厌战，难可成功。宜乘进取之机，因士马之锐，沿流东指，直向江都时炀帝幸江都，今扬州府治，执取独夫，号令天下。密亦不能从。

　　于是群雄竞起，割土分疆。

　　称魏者一。

　　【史略】李密自玄感败后，亡命群盗间，依韦城翟让让，韦城人。今大名府滑县东南五十里有废韦城县，转掠荥阳、梁郡间。大业十二年，密说让攻荥阳，败隋兵。让因令密别统所部，号蒲山公营密，李弼曾孙。弼为宇文周佐命，密袭爵为蒲山郡公，因为军号，蒲山无食土，盖所食封户之名，荥阳诸县多属焉。十三年，复说让取兴洛仓，败东都兵。让于是推密为主，号魏公，筑洛口城居之即兴洛仓也。见上。遣将东略地，取安陆、汝南俱见前、淮安、济阳淮安，即今南阳府唐县，后魏东荆州治也。济阳，今开封府兰阳县东五十里有故城，时为济阴郡属县，复取巩县及虎牢，又袭破回洛东仓见前。复分兵略汝、颍故颍州，降淮阳故陈州。会武阳来降故魏州，今大名府，因遣徐世取黎阳仓，武安故州，今广平府、永安故黄州、义阳、弋阳、齐郡俱见前相继降密。炀帝遣江都通守王世充扬州时为江都郡援东都，与密相持，密数败之。寻杀翟让而并其众，又招荥阳郡下之，河南诸郡，惟梁郡未附。十四年，复败王世充，进据金墉城见前，又败隋兵于上春门东都北门也，于是偃师河南府属县，见前、柏谷今偃师东南十五里柏谷坞是也、河阳、河内俱见前各以所部降。既而宇文化及争黎阳，密引兵壁清淇今北直县西有废清淇县以拒之。东都因遣使招密，密遂上表乞降，隋主侗仍命密为魏国公。密因得专力击化及，化及败，东郡亦降密东郡，故滑州也。密引兵还巩、洛，复屯金墉。世充乘其弊，引兵击密，战于北邙，密军败，西走降于唐。

　　称夏者一。

　　【史略】窦建德起于漳南今山东恩县西北有故东阳城，隋时为漳南县，为群盗。大业十二年，其党高士达为隋将杨义臣所灭，建德自高鸡泊亦在恩县西。士达与建德初据此，士达自称东海公亡走饶阳今北直晋州属县，攻陷之。寻复还平原收士达散兵，军复振。十三年，据乐寿今北直河间府献县，自称长乐王，破隋将薛世雄军于河间城下，遂围之河间，故瀛州也。时治河间县。久之，河间降，河北郡县相率降下。建德遂定都乐寿，改国号曰夏，灭魏刁儿于深泽今北直祁州深泽县，时群盗魏刁儿据此称魏帝，剽掠冀、定间，取易、定等州，又取冀州。唐武德二年，建德击灭宇文化及于聊城今东昌府附郭县。寻降隋，隋主侗仍封为夏王。陷唐邢州及沧州，又陷州、相州，又陷赵州，陷黎阳，取卫州及滑州诸州郡详见唐十道诸州。下仿此。建德还州，徙都之。三年，取济州。既而建德济河，击虏孟海公于周桥在今山东曹县西南。时群盗孟海公据此，有曹、戴二州地。戴州，今兖州府城武县是其治。会唐军围东都急，王世充请救，遂引而西，战于成皋，军败，为唐所擒。

　　称秦者一。

　　【史略】薛举，初为金城校尉举自汾阴侨居金城，为金城府校尉。汾阴，今山西荥河县金城，见前。大业十三年，劫金城令郝瑗发兵，自称西秦霸王，袭取χ罕、西平、浇河三郡俱见前。未几，尽有陇西之地，称秦帝，遣其子仁杲围天水，克之，自金城徙都之。唐武德元年，陷唐高庶城在今陕西长武县北五里。举旋卒，子仁杲立，居于折庶城在今平凉府泾州东北十四里。兵败，为唐所灭。

　　称凉者一。

　　【史略】李轨，初为武威鹰扬府司马。大业十三年，起兵称河西大凉王，袭取张掖、敦煌及西平、χ罕诸郡西平、χ罕，先为薛举所取。轨败，秦兵取其地，于是尽有河西之地。武德元年，唐遣使招之，拜为凉州总管，封凉王。既而自称帝。二年，唐遣其将安兴贵袭执之，国灭《唐书》：轨初据凉、瓜、甘、肃、鄯、会、兰、河、廓，凡九州。

　　称梁者三。

　　【史略】梁师都，初为朔方鹰扬郎将。大业十三年，作乱据郡，称大丞相。北连突厥，袭取雕阴故绥州、弘化故庆州、延安等郡，遂称帝，都朔方，国号梁突厥号为大度毗伽可汗，华言解事也。引突厥居河南地，攻破盐川郡故盐州，今为宁夏后卫。既而数入犯，为唐所败，其地多归于唐。武德五年，克其朔方东城师都退保西城。《唐书》：武德六年，师都将贺遂索同以所部十二州来降。大约师都所侨置，非实土也。贞观二年，遣柴绍等击之，进围朔方，其下杀师都以降。○萧铣，初为罗川令罗川，今湖广湘阴县东六十里废罗县是。铣，故后梁主之曾孙。大业十三年，巴陵校尉董景珍等共推铣为主，自罗川入巴陵，称梁王，遣兵袭豫章，克之时豫章属于林士弘。明年，称帝，攻下南郡，遂徙都江陵。又遣将徇岭南，时镇将闻炀帝遇弑，所至迎降，钦州刺史宁长真以郁林、始安附铣，交趾亦附焉。于是东自九江故江州，西抵三峡，南尽交趾，北距汉川汉江之南也，铣皆有之。唐武德四年，遣江夏王孝恭等攻铣于江陵，国亡。○武康沈法兴，初为吴兴太守武康，今湖州府属县。大业十四年，讨东阳群贼楼世东阳，即故婺州，因举兵以讨宇文化及为名时炀帝为化及所弑，攻余杭、毗陵、丹阳，皆下之，据江表十余郡，自称江南道大总管。武德二年，称梁王，都毗陵。三年，李子通渡江，取京口，又败法兴兵于亭在今常州府西五十里，法兴弃毗陵奔吴郡，于是丹阳、毗陵诸郡，皆降于子通。既而子通复自太湖袭破吴郡，法兴走死。

　　称定扬者一。

