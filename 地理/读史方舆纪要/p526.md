<!-- { "loadSidebar": true } -->
　　府山川重阻，地大而要。战国时，司马错说秦惠王伐蜀曰：取其地，足以广国也；得其财，足以富民缮兵。诸葛武侯亦云：益州险塞，沃野千里，天府之土，是也。自秦取蜀，因蜀攻楚，楚繇以亡。汉高资巴蜀之力，战胜荥阳、成皋间，卒有天下。故取天下之规，常在巴蜀。公孙述之据蜀也，北连秦陇，东逼荆州，号为盛强。诸葛武侯用巴蜀，北出秦川，魏人骚动。晋季雄窃成都，亦能北收汉中，东取夔峡，南并宁州。是故蜀之险，弱则足以自固，强则足以伐人。晋人藉之以并吴，隋人资之以亡陈。唐亦繇此以平萧铣，其与秦之攻楚同一揆也。王建之据蜀，号为完固，孟氏因其辙，亦足以自守。元末，明玉珍有蜀，擅威命者且数年。说者谓自公孙述以下，未闻有以蜀兴者，意者地僻而险，与中原悬隔，不足以出奇制胜欤。然吾观汉高以后，未见有雄才大略足以相者，惟武侯能以汉用蜀，而时不吾与，天不假年，卒困于一隅耳。公孙述、李雄之徒，上之不过攘窃之雄，下之不过窥觎之智，故幸则易世而亡，不幸则及身而败。故曰，险可恃也而不可恃也。嗟乎！剑门失守，则夕树降旗；阴平已逾，则朝缨白组；瞿唐不闭，则楼船飙集；清溪无阻，则蛮弩星驰。成都之险，不在近郊，而在四境之外也。虽然，刘禅而闭城清野，邓艾何必非坐缚之师？罗尚而抚士恤民，李氐岂遂为益州之主？成败之机，存乎其人，又安可一律论哉！《水利考》曰：府大江萦流，民殷土沃。《史记·河渠书》：于蜀，蜀守李冰凿离堆，避沫水之害沫者，水石相冲激之名，穿二江成都之中。今大江自松潘叠溪而入茂州界，西南历威州，转而东，经汶川县南，又东南经灌县西北，又东南流，出灌口，过崇庆州新津县而入眉州境者，此汶江之正流也。成都人名之曰南江。其自灌县西北离堆，薄灌城而东北注，历新繁西南郫县南及府城南，而会于新津之大江者，此秦李冰所凿石犀渠也。成都人谓之北江。亦曰郫江。北江又分为两，出灌县东北宝瓶口，又穿三泊洞而北注，经崇宁、彭县、新繁、新都而入汉州雒水，东南流为金堂河者，所谓湔水也。成都人名之曰外江。其自宝瓶口直东入五斗口，东北经崇宁、温江、郫县、新繁、新都界内，过府城北折而南，会府城前江前江，府城南之北江也，经双流入眉州，合于大江者，成都人谓之内江亦曰流江。此成都府境之内江、外江也。《宋史》：秦李冰于离堆都江口置大堰，疏北流为三：东曰外应口，即北江也；东北曰三石洞口，即外江也；东南曰马骑口谓石洞口之东南，即内江也。自三流而下，派别支分为渠堰，不可悉数《都江考》：都江口置大堰，疏北流为三，曰外应，溉永康之导江，成都之新繁，而达于怀安之金堂。东北曰三石洞，溉导江与彭之九陇、崇宁、阳，而达于汉之雒。东南曰马骑，溉导江与彭之崇宁，成都之郫、温江、新都、新繁及成都、华阳。又云：都江口分三流而下，派别支分，不可悉纪。其大者十有四，自外应而分，曰保堂、曰仓门。自三石洞而分，曰将军桥、曰灌田、曰雒源。自马骑而分，曰石址、曰豉、曰道溪、曰东穴、曰投龙、曰北、曰樽下、曰玉徙，而石渠之水，则自离堆别而东，与上下马骑乾溪合。凡为堰九，曰李光、曰膺村、曰百丈、曰石门、曰广济、曰颜上、曰弱水、曰济、曰导，皆以堤摄北流，注之东而防其决。离堆之南，实支流故道，以竹笼石为大堤，凡七垒。《古今集记》：李冰凿离堆山，以避沫水之害，穿三十六江，灌溉川西南十数州县稻田。《堤堰志》：自神禹导江，正源至石纽，出汶川而南，其北无水。秦昭襄王时，蜀守李冰凿离堆、虎头，于江中设象鼻七十馀丈首阔一丈，中阔十五丈，后阔十三丈，指水十二座如象鼻状，大小钓鱼护岸一百八十余丈，横潴洪流，故曰都江。以分岷江之水，北折而东，灌溉田畴，以亿万计。蜀用富饶，离堆之址，旧铲石为水则，则盈一尺至十而止，水及六则流，始足用。过则从侍郎堰、减水河，泄而归诸江侍郎堰见灌县。自北引而南，准水则第四，以为高下之度。故《益州记》曰：水旱从人，不知饥馑，沃野千里，世号陆海，谓之天府也。江道既分，水复湍暴，砂石填委，多成滩碛，岁暮水落，筑堤壅水上流。春正月役工浚治，凡诸堤堰，历代皆岁修之，以为民利，其塘堰多民自修，独离堆设立都江堰，在岷江中流，官费岁至巨万，元人用铁石立堰为石门，以时启闭，公私赖之《元志》：秦时蜀守李冰凿离堆，分江以灌川，蜀民用富饶。至元时冲薄荡啮，大为民患，有司以故事，岁治堤防凡百三十有三所，役费无已。元统二年，会四川肃政廉访司事吉普当巡行周视，得要害之处三十二，余悉罢之。乃征工发徒，之以石。至元元年，肇事于都江堰，堰即分水之源也。盐井关限其西北，水西关据其西南，江南北皆东行。北旧无江，冰始凿以避氵未水。中为都江堰，少东为大小钓鱼，又东跨二江为石门，以节北江之水，又东为利民台，台之东南为侍郎、杨柳二堰。其水自离堆分流入南江，南江东至鹿角，又东至金马口，又东过大安桥，入于成都，俗称大皂江。此江之正源也。北江少东，为虎头山，为斗鸡台，台有水则并记治之法，皆冰所为也。又东过凌虚、步云二桥，又东至三石洞，洒为二渠，其一自上马骑东流过郫，入于成都，古谓之内江，今府江是也。其一自三石洞北流过将军桥，又北过四石洞，折而东流，过新繁，入于成都，古谓之外江。此冰所穿二江也。南江自利民台，有支流东南出万工堰，又东为骆驼口，又东为碓口，绕青城而东，鹿角之北涯，有渠曰马坝，东流至成都，入于南江。渠东行二十余里，水决其南涯四十有九，每岁役民以塞之，乃自其北涯凿二渠，与杨柳渠合。东行数十里，复与马坝渠会，而渠成安流。自金马口之西，凿二渠合金马渠，东南入于新津江，罢蓝淀、黄水、千金、白水、新兴至三利十二堰，北江三石洞之东，为外应、颜上、五斗诸堰，外应、颜上之水皆东北流入外江，五斗之水，南入马坝渠，皆内江支流也。外江东至崇宁，亦为万工堰。堰之支流，自北而东，为三十六洞，过清白堰，东入于彭汉之间，而清白堰水溃其南涯，延袤三里余。有司因溃为堰，堰辄坏，乃疏其北涯旧渠，直流而东，罢其堰及三十六洞。至于嘉定之青神有鸿化堰，成都又有九里堤及崇宁之万工堰，彭之堋口、丰润、千江、石洞、济民、罗江、马脚诸堰，皆授之长吏，以时奏工。诸堰之役，都江及利民台最大，侍郎、杨柳、外应、颜上、五斗次之，鹿角、万工、骆驼、碓口、三利又次之，而都江居大江中流，尤难即工。其间或疏旧渠以导流，或凿新渠以杀势，遇水之会，则为石门，以时其启闭。凡智力所及，无不为也。凡五越月而告成，所溉十二县之民，咸歌舞焉。前朝复为之缮理成化九年、弘治九年，皆以次增修。嘉靖三十年，复铸铁牛壅砌都江堰址。万历三年，堰坏，复置铁柱修复。是后，以时浚治。卢翊曰：元人肆力于堰，无复李冰深淘滩之意，假令砂石壅积，水不得东，虽熔金连障无益也。矧所谓铁龟铁柱者，曾未几何，辄震荡堙没，茫无可赖哉。余谓宜事滩碛，以导其流，堰则一仍民便而已，其治之法，无逾李冰所题深淘滩、浅作堰两言而已。

　　成都县附郭。在府治西北。春秋时，蜀侯所理。秦惠王二十七年，始置成都县。汉末，益州治此。晋以后因之。自唐以来，俱为州郡治。编户二十四里。

　　华阳县附郭。在府治东南。本成都县地。唐贞观十七年，分置蜀县，并治郭下。乾元初，改曰华阳。编户十七里。县今省。

