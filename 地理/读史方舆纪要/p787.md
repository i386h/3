<!-- { "loadSidebar": true } -->
　　甲子门水县东二百十里。《志》云县有大陂、龙溪诸水，俱由此入海。海口有大石壁立，上下各有六十甲子字，故名。宋景炎元年，帝自闽航海驻于此，遣使降元。又祥兴二年，蒙古张弘范由潮阳港乘舟入海，至甲子门，知帝所在，遂趣山。明嘉靖中，倭寇广州，败还甲子门，为暴风所覆溺，其得脱者，帅臣俞大猷尽歼之。今有千户所戍守。○凤湖，在县西百里。《志》云：湖受鹅哺岭、赤口港诸水，西流入海。

　　○甲子关在县东甲子门水口，为滨海噤要。石门深广各二十丈，有巡司，洪武五年设。又长沙港巡司，在县南长沙海口。港口深广各三十丈，洪武十三年置巡司。

　　油坑营在县西，近归善县界。又赤冈营，在县东，近惠来县界。《志》云：营南距海二十里，北接深山，多盗贼。○谢道山营，在县南二十里。又县东南有湖东澳、鱼尾澳二军营，皆近碣石卫。

　　南沙军营在县南。相近有大德港，海寇出没处也，有大德军营。又南灶军营，在县南五十里；长沙军营，在县南八十里，近丽江浦。相近又有石山营、大磨军营，向俱设官兵戍守。○南丰驿，在县治西。又西七十里有平安驿。县东八十里又有东海驿，又东七十里曰大陂驿，东入潮州之道也

　　龙川县府东北四百里。东北至江西安远县三百五十里，北至江西龙南县三百二十里，东至兴宁县百五十里。秦县，尉陀为龙川令是也。汉属南海郡。晋、宋以后因之。隋省。唐初复置，贞观初又废。天授初，改置雷乡县于此，属循州。南汉改雷乡曰龙川县，徙循州治此。宋因之，亦曰海丰郡。宣和二年，改县曰雷江，绍兴初复曰龙川县。元亦为循州治。明初州废，县改今属。城周四里有奇，编户八里。

　　○废循州今县治。州本治归善县，南汉徙治于此。宋因之。元初为循州路，寻降为州。明初省州入县。《城邑考》：县旧无城，洪武二十一年创筑。天顺六年，于城南浚隍。弘治初复修筑。正德三年以后，相继增修。隆庆末，又筑新城于北面。

　　○龙穴山在县城北。《郡国志》：山有穴潜通海，县以此名，即东江之源也。又东山，在县东一里，隔江环绕县城，民居参错。城南二里又有海珠山，圆平如几案，山下大溪中有独石，高圆如珠，一名案山。又有湖山，在县西五里，以近{敖山}湖而名，一名白鹇山。

　　{敖山}山县北三十里。与河源县灵山势相连接，峻耸秀丽，如围屏列戟，高五百余丈，周百余里。其上瀑布悬流，分为三派，注为三龙潭，下流入于{敖山}湖。又霍山，在县北百里，高七百余丈，周三百里，有峰三百六十，其可居者七十二，峰之秀者曰大佛迹，曰志公楼，曰先殿前，曰白牛塔，曰大独石，又有石楼、石瓮、仙乐、仙游等峰。其石岩曰望月，在山之巅；东向曰太乙，在群峰中，石窦穹敞，临瞰风雨。岩后有醴泉，曰石瓮泉。又有清凉堂，在岩窦间。外有石如门，谓之天门，往来者经此。相传秦时邑人霍龙者隐此山，因名，盖郡境之名山也。嘉靖中，贼黎一统据太乙仙岩为乱，官军讨平之。

　　龙台岩县东北二十里。有巨石如台，台下为岩，岩前有池。又县北十里有白云岩，近{敖山}山南麓。县东七十里有青龙岩，上有悬泉千尺，相传龙蛰其中。○铜鼓嶂，在县北。又有葫芦峒诸险，皆贼出没处。嘉靖四十五年，抚臣吴百朋遣将破贼赖清规于此。

　　○龙江在县城南。自江西安远县西南流经县城东，又西南流经蓝口巡司，入河源县界。《郡志》云：东江源出龙穴山，东北流三百里，会安远县黄埠水及和平县氵利江水，并流而西南出，环绕县前云。

　　{敖山}湖县西北二里。周数里，{敖山}峰之水注焉。中有水心寺，东有苏堤。《志》云：宋端平初，循守宋诩筑堤壅水，循隍窦以疏涨，且溉堤下之田千余亩。元季堤溃湖湮。嘉靖二年，邑令韦邦宪复修筑。

　　○通衢镇县北百里。有巡司，洪武九年设，防陆路过山之险。又十一都巡司，在县东北百五十里，洪武二年设，为县境水陆之冲，防守最切。○老龙埠头，在县南二十里。其地为水陆舟车之会，闽粤商贾辐辏于此，一邑要区也。万历中，建城戍守。

　　猴岭隘在县西北。山深地险，与和平、河源县接界。隆庆末，贼鲍时秀据此作乱。万历中，官军讨平之。又铙钹山隘，在县北，亦险峻。万历初，贼宋福达据此作乱，寻就抚。○铁龙隘，在县东北，接江西安远县界。或以为铁炉隘。万历初，贼叶楷据此作乱，寻讨平之。今隘废。

　　塔下堡在县西北。水道出江西定安、安远二县界。又有浊溪、高涧诸处，旧皆为哨守处。○雷乡驿，在县南二里，马驿也。又通衢巡司，东有通衢驿。《舆程记》：自雷乡驿过岭，六十里至通衢马驿，又六十里至兴宁县。

　　长乐县府东北四百八十里。东北至兴宁县七十里。本兴宁县地。宋初为长乐镇。熙宁五年，改为县，并割龙川地益之，属循州。明初改今属。《城邑考》：县城，洪武二十一年筑，嘉靖初增拓，寻复修筑，周五里有奇。编户十里。

　　○紫金山在县治东北。下有鹿坑水。又东山，环县城东，与民居接。又东南二里有塔冈。《志》云：县北有迎龙山，峰峦突起，称为秀丽，一名五华山。稍北又有仙掌山，上有仙掌石。○贵人山，在县西南三十里，上有井，常盈不竭。

　　嵩螺山县南九十里。峰峦连属，起归善、海丰，终于潮州，为一方巨镇。山出石可煮铁。○金鱼岭，在县西九十里，每霖雨，水溢其旁，冈阜皆没，独此岭形如双鱼，鬣悉具，若腾跃于巨浸中。又县西南六十里有天云岭，枕江跨谷，常有云烟出没其上。相近者曰排岭，层峦叠嶂，环列如堵，其中沃野弥望。又漆木嶂，在县西百里，重峰耸列，上多漆树。又西五十里有石马嶂，峰峦峻巨，绝顶草木繁茂。

　　○清溪河县西三十里。一源发于龙川，一源出县西广信都，有竹溪、黄浦、董源诸水，皆流合焉，东流经兴宁县界合通海河，又东南入程乡县境，下流入海。○黄浦溪，在县南三里，有二源：一出漆木嶂，一出县西南百洋潭，合流而东，又东北入于清溪河。

　　○清溪镇县西三十里。有巡司。又县南百里黄牛渡有十二都巡司。俱洪武五年建。《志》云：县境有隘十一：曰银坑，曰古楼坪，曰榕树，曰平塘，曰解纱径，曰芙蓉径，曰象鼻径，曰董源车塘，曰平塘，曰大，曰秋溪火载径。

　　兴宁驿县城南一里。县东南六十里又有七都驿。《舆程记》：自兴宁水马驿下水，七十里至七都驿，又八十里而达潮州府程乡县。

　　兴宁县府东北五百五十里，东南至潮州府程乡县百三十里。本汉龙川县地。晋咸和六年，置兴宁县，属东官郡。宋、齐因之。隋属循州。唐仍旧。南汉乾亨初，升为齐昌府。宋复为兴宁县，仍属循州。元因之。明初改今属。城周三里有奇，编户七里。

　　○齐昌废县在县北。萧齐置，属东官郡。隋废。唐武德五年复置，属循州。贞观元年，并入兴宁县。《志》云：南汉置齐昌府，使其子守之，在今县北五里洪塘坪。宋开宝四年，为县如故。《城邑考》：兴宁县旧无城。成化三年，始筑砖城。嘉靖三十九年增修，崇祯八年复营治焉。

　　武婆故城在县西。《志》云县西五里有梅山，傍为竹山，亦名天烛山，武婆城在其下。五代之季，四方云扰，峒贼乘机劫掠，有武寡妇者富而才，纠合村落，筑城自卫，因名。

　　○赤山县南三里。滨河层峙。又神光山，在县西南五里，形如展旗。宋邑人罗孟郊读书山下，尝见异光。○和山，在县东十里，高百许丈，状若旋螺。其阳有麻石岩，深广数丈，两峰环抱，一峰背耸，周道左达丹崖，右耸岩中，清泠如浸。又鸡灵山，在县东三十里，高出群山，气势雄峭。

　　宝山县东北六十里。高六十余丈，周三十里，势若树屏，循、潮二州之分水岭也。唐韦衮刺潮州经此，因名丞相岭。有巨石如马，外险中衍，曰石马峒。《志》云：元末陈友定采矿于此，得银数百万，因名宝山。明嘉靖中，贼据石马洞为乱，寻讨平之。又东北十里曰铁山障，五峰峭立，迥出群峦，昔有铁冶。山之东为蓝坑凹，接程乡县界。

　　大望山县北九十里。亦名大帽山。南界程乡，北界安远，层峦叠嶂，茂林丛棘，旧为贼巢。弘治十六年，犭寇起于此，官军讨平之。正德七年，贼复炽，督臣周南破之，赭其山。

　　黄土岭县西十五里。高五十丈，与长乐县分界。《志》云：黄土岭，地名麻头，过此即长乐县之董源车塘隘。又鸡鹆笄峰，在县东南四十里，孤峰独秀，势插云霄。○黄沙嶂，在县南三十里，高百余丈，周百里。又县南二十里为佛子高嶂，高二十丈，广亦数十里。

　　○通海河在县城西。合吴田溪、西溪、东溪、许陂溪、凉溪、洋步溪、远安溪、通海桥溪、黄田溪、笃陂溪、汤口溪、淡坑溪十二溪之水，汇于城西，是为水口，又合长乐溪、上保溪、中保溪、博溪四溪之水，共十六溪，东南流达潮州，入于海。《通志》：通海河，一名西门河，河水中断，受诸谷之水，实为衢路咽喉。今溪在邑北曰凉，曰洋步，曰下水，曰石马，曰龙归洞，曰吴田，曰李田，曰罗冈，曰大望山，曰溪尾，曰杨梅寨，曰上下，凡十二溪，汇流为河。又宝山溪自东来，经城南而西注，麻岭溪、竹山溪、乌池、洛洞、牛牯陂、曾坑六溪之水，自西来而东注，由此东流，环绕县治，则远安打石坑之水，自西南来注之，至县治东南隅而南下，则洋湖、潢湖、笃陂、白水寨、汤口、黄基沥、黄竹岭、淡坑八溪之水注之，谓之水口，乃合长乐三保博溪之水，东南流入程乡县界。

　　杜田河在县北。《志》云：水自安远寻邬保东流百五十余里，复折而西流，名曰赤石渡。又西南流入龙川县界，为河明潭，下流注于东江。又双头溪，亦在县北，下流汇于河明潭。○黄陂溪，在县东，发源德马寨；又有莲塘溪，发源虎尾坑，与县东南之沿泷溪分流合注，俱入于通海河。

　　○水口镇县南四十里。有巡司，洪武八年置，为兴宁、长乐二水交流之所。又十三都巡司，在县北百二十里，与江西、长宁县接界。洪武四年，置巡司，防大望山、岑峰、丹竹楼贼巢。正德六年，移建于白水寨。嘉靖六年，始议于故址筑城，迁巡司于城内，城周二里有奇。天启六年，贼入境，城毁。崇祯五年修复。

