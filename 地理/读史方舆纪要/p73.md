<!-- { "loadSidebar": true } -->
　　○土城，在府西北八里，唐时戍军顿舍处也。或曰元置。明正统十四年，乜先奉上皇车驾登土城，诏廷臣王复等出谒，即此矣。

　　○西山府西三十里。太行山之别阜也。巍峨秀拔，拱峙畿右，称为名胜。稍北曰玉泉山。金章宗尝避暑于此，行宫故址在焉。其相近者，曰香山，有香山寺。明万历初，驾尝幸此。《志》云：香山之东，接平坡山，其上平原百里，烟云林树皆称奇胜。成化中，车驾尝幸此。其并峙者曰觉山、卢师山。又香山西南有五峰山，以五峰秀峙而名。自此而西，山之得名者，凡数十处，皆西山也。

　　○金山亦在府西三十里，亦曰瓮山。其西有龙泉，汇而为池，曰瓮山泊，潜通大湖。又有卧龙冈，在府西北四十五里。正统间，车驾尝幸此。又西五里曰翠峰山，山形奇峭，其阴有横岭如列屏，曰遮风岭。

　　仰山府西七十里。峰峦拱峙，中有平顶如莲花心，旁列五峰。金主尝游此。又潭柘山，在府西八十里，山势磅礴，连拥三峰。傍有二潭，潭上有古柘，因名。自西山诸峰连绵而西，潭柘为尤胜。

　　○颜老山，在府西北百九十里。山之西南有石青洞，东北有柳林水。其相近者曰小龙口山。山有两崖，东崖在清白口社，西崖在清水社，有泉东入卢沟河。

　　分水岭府西四十五里，山涧诸水至此，分而为二。一入卢沟河，一入房山县界。又十八盘岭，在府西北八十里，其山萦曲，十有八折。

　　○青山岭府西百五十里。山四面高耸，中坦平，多产杉漆诸药。又摘星岭，在府西二百馀里，高耸云霄，仅通一径。

　　蓟丘在旧燕城西北隅，古蓟门也。《战国策》：蓟丘之植，植于汶篁。谓此。今有二土阜，林木蓊郁。

　　○龙头冈在府西北四十五里。五代梁乾化二年，晋将周德威攻燕，擒刘守光将单廷于此。明正统中，车驾尝幸焉。旧《志》云：幽州东南有龙头冈。误。

　　○卢沟河府西南四十里，自保安州流经西山中，东南出，地势平而土脉疏，最易冲决。有刘师堰，魏刘靖所筑，后废。又东南为白狼窝口，旧筑堤于此，袤百六十馀丈，曰固安堤。又东分二流，入通州及良乡县界。详见大川桑乾河。

　　大通河在府城东南。《元史》：至元二十八年，都水监郭守敬言水利，欲导昌平白浮村神山泉，西折南转，过双塔、榆河，引一亩泉、玉泉诸水，经瓮八泊，至西水门入都城，环汇于积水潭。复东折而南出南水门，东至通州高丽庄，入白河。共一百六十四里有奇。每十里置一闸，以时蓄泄。从之。二十九年，开大通河。明年成。亦曰通惠河。自是都民免陆挽之劳，公私便利。欧阳玄曰：通惠河首导昌平、白浮之水，次循太行西山之麓，会诸山之流，为七里泊。东流入都城西水门，汇积水潭，又东傍宫墙环大内之左，合金水河东折而南，出都城南水门。经大通桥，东流至通州城西北永通桥，又东会于白河。是也。《河漕考》：元时，通惠河筑堰，起白浮村，至青龙桥，长五十余里，以障诸水入都城。前朝永乐四年，北京行部言宛平、昌平二县，西湖景东、牛栏庄及青龙华家瓮山三闸，水冲决堤岸百六十丈。命发军民修治。五年，复言自西湖景东至通流凡七闸，河道淤塞。自昌平东南白浮村，至西湖景东流水河口一百里，宜增置十二闸，请以时修治。今并湮废。又通州陆挽至都城，仅五十里。元人开运河，总计百六十里，置闸坝二十四所。然通州以西，虽有庆丰、文明、会川等闸，皆河流浅淤。而积水潭在禁城北，漕舟既集，亦无停泊之所。又分流入大内，然后南出，其启闭蓄泄，非人所得专，故通惠河几废。嘉靖六年，始浚大通桥至通州城北之石坝，凡四十里。地势高下四丈，修庆丰上下二闸，平津上中下三闸，又东为普济闸以蓄水。造剥船，制布囊盛米，递相转输，以达都中。军民称便，俗谓之里漕河。

　　高梁河在府城西。自昌平州沙涧，东南流经高梁店，又东南流入都城积水潭。宋太宗伐辽，与辽将耶律沙等战于高梁河。是也。金人亦谓之皂河，上有高梁桥。蒙古兵入居庸，至皂河，欲度高梁桥，为金将胡沙虎所败。《水经注》：高梁水至潞县注于潞河。今大通河，盖即高梁河下流也。

　　沙河府北六十里，即榆河也。《志》云：源出居庸关，至昌平旧县南而伏，又南十余里复出，流入宛平县界。《水经注》谓之湿余河。《辽史》作温榆河。自府北合清河，东流入顺义县，下流会于白河。或曰沙河有二源，一出昌平州西南五十里龙泉寺，合西山诸泉东流，为南沙河。一出昌平州西南之四家庄，径双塔村东流，为北沙河。二河分流至沙河店东南窦家庄，合为一，入通州界，注于白河。沙河店在二河之间，故名。永乐十二年北征，驾次清河。明日，次沙河。又明日，次龙虎台。是也。

　　○玉河在府西。源出玉泉山，流注西湖，经大内，出都城，东南入大通河。亦谓之御河。

　　清河府北二十里。源出昌平州一亩泉，流经双塔店，合双塔河入府境，东南流经此，又东会沙河，入白河。一云源出玉泉山，分流北出会于沙河。元至正二十四年，孛罗帖木儿镇大同，与太子有隙，遣兵犯阙，入居庸关。兵至清河，太子东走。未几，太子还宫，孛罗复犯阙，入居庸。太子率兵御于清河，军溃，遂南遁。

　　金口河在府西三十五里东麻谷，即卢沟河东岸。金人于此分引卢沟河，一支东流穿西山而出，以通漕运。下视都城，高十四丈余。金末，恐暴涨为害，塞之。元至元二年，郭守敬议按故迹开导，上致西山之利，下广京畿之漕。又于金口西预开减水口，西南还大河，令深广以防涨水突入之患。不果。至正二年，议者又欲于通州高丽庄开新河百十余里，而放西山金口河及引浑河之水，东流合御河，达通州，接引海运至大都城输纳。脱脱从之。役夫万余人，开河置闸。许有壬言：浑河之水，湍悍易决，足以为害，淤浅易塞，不可行舟，况西山水势高峻。金时在城北入郊野，虽有冲决，为害亦轻。今在都城西南，若霖潦涨溢，加以水性湍急，宗社所在，岂容侥幸？设或成功，一时亦不能保其永无冲决之患。不听。河成，果水急泥壅，不可行舟，复罢之。

　　海子《志》云：在宛平治西三里，旧名积水潭。凡西北诸泉入都城，皆汇于此。汪洋如海，因名。又有南海子，在京城南二十里，旧为下马飞放泊，内有按鹰台。明永乐十二年，增广其地，周围凡一万八千六百六十丈，乃育养禽兽，种植蔬果之所。中有海子大小凡三。其水四时不竭，一望弥漫。因禁城北有海子，故别名为南海子。正德十二年，猎于南海子，即此。

　　太湖府西南四十五里，广袤十数亩。傍有二泉涌出，经冬不冻。东流为洗马沟，俗传光武徇蓟时，洗马于此。

　　○西湖，在府西玉泉山下，玉泉之水出石罅间，潴而为池，广三丈许。池东跨小桥，水经桥下，东流汇为西湖，周十余里，荷蒲菱芡，沙禽水鸟，称为佳胜。

　　车箱渠在府西北。曹魏嘉平二年，刘靖督河北诸军事。登梁山，观水道源流，乃立遏于水，导高梁河，造戾陵遏，开车箱渠，依北岸立水门。景元二年，又遣谒者樊良更制水门，水流乘车箱渠自蓟西北径昌平，东尽渔阳潞县。凡所含润四五百里，灌田万有余顷。晋元康五年，靖子弘复修治之。《水经注》：高梁水首受湿水于戾陵堰，水北有梁山，山有燕剌王旦陵，故以名堰。后废。后魏正光二年，裴延亻刺幽州，案戾陵诸曷，广袤三十里，表求修复营造，溉田甚广，百姓赖之。

　　百泉溪在府西南十里丽泽关。平地有泉十余穴，汇而成溪，东南流为柳林河，下流注于卢沟河。

　　七里泊府西北三十五里，地名碾庄。自昌平州流经此，合高梁河。有青龙桥跨其上。又燕家泊，在府西北二十五里。广袤五十余亩，东南流入府西十里之玉渊潭，亦曰丁家潭。

　　○飞放泊在府东南，地名北城店，广三十余顷。又西有黄埃庄飞放泊。

　　○玄福宫府北三十二里，道出昌平。明永乐以后，车驾巡幸，每为驻顿之所。弘治十七年，置宫于此，俗呼回龙观。又北十八里至沙河店，即昌平州之巩华城也。

　　○临朔宫在府治西南，隋时置宫于此。大业七年，伐高丽，至涿郡之临朔宫。将发，又类上帝于宫南。寻废。

　　西苑在皇城内。中有大液池、爱华岛。又苑之东北有万岁山，高耸明秀，蜿蜓磅礴。一名煤山。

　　○御马苑在京城外郑村坝等处，牧养御马，大小二十所。相距各三四里，缭以周垣。垣中有厩。垣外地甚平旷，自春至秋，百草繁茂，群马畜牧其间，生育蕃息，为国家之利。

　　永平馆府南十里。一名碣石馆。辽时朝士宴集处也。又望京馆，在府东北三十里，亦辽时所建，为南北使饯息之所。宋王曾上契丹事，出燕京北门，至望京馆，即此。沈括曰：幽州东北三十里有望京馆，东行少北十余里，出古长城，又二十里至中顿，又逾孙侯河，行二十里至顺州，其北平斥，土厚宜稼。又东北行七十里，即檀州矣。

　　愍忠阁府西南十五里。唐贞观十九年，悯东征士卒战亡，收其骸葬幽州城西十余里，名哀忠墓。又建愍忠寺于城中。明改名观音阁。又延寿寺，亦在府西南旧燕京城内。宋靖康二年，金斡离不劫上皇，自青城由滑州至燕山馆于延寿寺，继又劫上皇及帝后居愍忠寺，即此。

　　王平口府西百二十里。中有百花陀，四围皆山，中为平川，约数十亩，地暖而肥，杉漆药草多生焉。金主尝游此。明初华云龙言：自王平口西至易州西北五十里之官坐岭，关隘有九，相去约五百余里，俱冲要地，宜设兵屯守。是也。

　　○安礼寨，在府西南。宋太宗时宋琪言：安礼寨东瞰燕城，才及一舍，此周德威取燕之路也。

　　卢沟桥府西南三十五里，跨卢沟河上。洪涛东注，若迅雷奔马，不可测识。桥为往来之孔道。金明昌初所建，长二百余步，名广利桥。元至正十四年，命造过街塔于桥上。明正统中及崇祯初，皆尝修治。《元史》：天历初，上都兵入紫荆关，游兵逼都城南。大都兵与战于卢沟桥，败之。明建文中，李景隆谋攻北平，燕将请守卢沟桥以御之。燕王曰：彼方图深入，舍此不守，彼必肆志，将受困于坚城之下，此兵法所谓利而诱之也。向设芦沟桥、王平口、齐家庄、石港口四巡司。

　　黄金台府东南十六里。又北里许为小黄金台。燕昭王尝于易水东南筑台，以延天下士。后人慕之，因筑焉。

