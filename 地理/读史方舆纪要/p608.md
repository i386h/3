<!-- { "loadSidebar": true } -->
　　○望城山县南三十五里。下有泉，溉田千顷，山高峻，登之可望郡城。又鱼梁山，在县南一里，山下有湖，渔者取鱼于此。又方山，在县南百里，山势方正，接巴陵县界。○黄冈山，在县东三十里，峰峦耸拔，林木葱。又金鸡山，在县东三十五里，盘礴峻丽，洞穴深邃。又凤凰山，在县东六十里，山峦高秀。其相接者曰楼阁山，群峰叠出，状如楼阁。又大云山，在县东南九十里，山之阳接巴陵县界。

　　龙窖山县东百里，跨临湘、通城、崇阳、蒲圻四县界。上有龙湫，因名。又有龙洞，洞有石门，山犭所居。又寡姑山，在县东南八十里，高峻侵云。又东南十里为旋风山，一峰高峻，林木阴翳，风至此多旋转。○马鞍山，在县西南二里，滨江，以形名。又象骨山，在县西南四十里。《山海经》：巴蛇吞象，暴骨于此。下有港，亦以象骨名。又崖岭，在县西南五十里，崖石壁立，联络数峰。

　　道人矶在县南十五里大江滨。有石高十余丈，如道人面北而立。矶中有二洲，南为黄金濑，北为黄金浦，上又有白石，高丈余，其光如镜，亦名鸡冠石。后唐天成三年，吴兵至荆江口，将会荆南兵攻岳州。进至道人矶，楚将许德勋以奇兵出其后，夹击之，擒其将。○鸭阑矶，在县东北十五里。相传吴建昌侯孙虑作斗鸭栏于此，陆逊谏止之。今有鸭阑水，并置巡司于此。又城陵矶，在县西南四十五里，亦有水驿及置巡司于此，盖与巴陵县相接也。《志》云：县东北七十五里，又有白马矶。

　　○大江县西北五里。自巴陵县流入界，经县北三里，又东北流入武昌府嘉鱼县境。

　　云溪水县西南四十里。源出崖岭，流经县南三十五里，汇为松阳湖。又象骨港，亦自县西南东出松阳湖流合焉，注于大江。昔有松阳河泊所，今革。○港头水，在县南十五里，源出巴陵县东北九十里之石佛岭，流入县南五里之白泥湖，又东北接县东五里之连家湖，引流为清江口，达于江。今有连家湖河泊所。《志》云：县西南十五里有枫桥湖。又西南五里有鲁家湖，通大江，产莲，一名莲湖。又县东五里有{艹}湖。春夏水涨，皆流入大江。

　　黄荆港县南五十五里。源出县南百里之浆山，北流经县东聂家市，会清江口入大江。又县东六十里有爬儿港，出巴陵县东百里之石狮尖山，亦流经聂家市，会清江口。又南港，在县东四十里，源出县南三十里之金竹山，东北流，经楠木港，亦汇于清江口，注于大江。○双港，在县西南六十里，源出方山，二流并导，出桃林，逾西井，过罐子口，入洞庭湖。《志》云：县东三十五里又有青菱氵套，东连荷叶氵套，水涨则合为一，水消则隔为二，有鱼利，产野菱，因名。

　　南阳洲在县西南五里江中，广饶可耕。又有潦浒洲，在县西南三十里，大江夹流，一洲中峙，地可耕。

　　断山泉县南八十里。泉泻断崖之间，灌田百余顷。○赵公堤，在县治东。旧有堤，倾圮。元泰定间，县尹赵宪筑成之，水患遂平。

　　○土门镇在县东南，有巡司戍守。又长安马驿，在县东北十五里。又云溪马驿，在县东四十里。《志》云：县西北有杨林渡，路出嘉鱼县。又县西五里有沙锅渡，路通荆州府监利县。

　　华容县府西一百八十里。北至荆州府石首县八十里，南至常德府沅江县二百四十里。本汉武陵郡孱陵县地。晋初，分置安南县，属南平郡。刘句曰：安南县，刘表所置也。宋、齐因之。梁封肖骏为安南侯。又置南安郡于此。郡寻废。隋初，县属岳州。开皇十八年，改曰华容县。唐初，因之。垂拱二年，改曰容城县。神龙初，复曰华容，仍属岳州。宋因之。旧治在县东南安港，寻以水患移今治。元仍旧。今城周四里，编户十八里。

　　○赤亭城县南五十里。三面临水，极为阻隘。梁大宝二年，湘东王绎遣胡僧援巴陵，与侯景将任约遇于芊口。僧潜引兵至赤沙亭，约至，僧击擒之。城近赤亭湖，因以为名。○刘备城，在县北七十里，俗传是先主中军寨，又谓之金门刘备城。又岳城，在县西南三十里。宋岳飞征杨么，筑此屯兵。

　　○东山在县东十里。峰峦秀丽，连亘百里，古松夹道，驿路经其中。其相接者曰龙峰山，四山回抱，洞庭在望，称为奇胜。○南山，在县南三十里，隔湖对峙，苍翠如屏。又南十里有禹山，相传禹浚川时尝登其巅，今有禹庙。

　　石门山县东三十里，一名仙庐山。山有七峰，其相连者曰墨山。墨山北有玄石山。《楚辞》驰余车于玄石，是也。《志》曰：墨山，在县东四十里。又鼓楼山，在县东南五十里，上有石室，下瞰洞庭，中可容千人。

　　○澧水在县西南，九江之一也。自安乡县废作塘县，东流入县境，合赤沙湖而注于洞庭。《志》云：县治北有华容河，晋杜预所开，以通零、桂之漕。北接大江，南达洞庭，今湮。○县河，在县城南。《志》云：县东北一里曰北河，县东南一里曰南河，流经县南三十里，曰县港口。又东为紫港，流经青草湖，委曲百折，达于洞庭湖，俗亦谓之华容湖。又县东二十里有板桥港，又东五里有沙港，皆委曲入于洞庭。

　　赤沙湖在县西南，亦谓之赤湖，接巴陵、安乡县及常德府龙阳、沅江二县界。《水经注》：澧水与赤沙湖会，湖水北通江，南达澧。《巴陵志》：洞庭湖西吞赤沙。是也。亦谓之赤亭湖。又青草湖，在县东南，亦曰青湖，与洞庭湖相连。○褚塘湖，在县西南二十五里。又苏池湖在县西六十里，杜家潭湖在县东南四十五里，延湖在县东南三十里，皆掌于河泊所。又县东南七十里曰澌城湖，相接者曰须臾湖，又县西一里有城西湖，又西有斗子湖。县北二里有张家湖，又北二里有黄湖。《志》云：县境底洼，湖泽环绕，凡数十处。洞庭涨溢，辄有氵溺之患，故绕境为堤，亦以数十计。又金山台池，在县北九十里，亦掌于河泊所。

　　杨子洲在县东北三十里，相传荆飞刺蛟处。

　　○安津堤在县西北三十里。内有十台九堰，皆利灌溉。正德中，堤坏，复修筑之。《水利考》：县境陂堰堤塘之属凡九十有余，而安津尤为低洼，修防最切。

　　白脊亭在县东南。梁大宝二年，侯景围巴陵，湘东王绎遣将胡僧自江陵帅水军赴援。至湘浦，景遣其将任约据白脊以待之。僧由他路西上，约追之，及于芊口，是也。○芊口镇，在县南。任约追胡僧及于芊口，僧潜引兵至赤沙亭，禽约，是也。

　　古楼寨县南六十里。宋时防戍处，今为明山鼓楼巡司，并置水驿于此。成化初，洞庭贼出没为患，因增设官兵哨守，以明山、鼓楼二山名也。明山，在县南百里。又黄家穴镇，在县东北百二十里，亦有巡司，并置水驿于此。又城北一里，有北河渡巡司，今与明山鼓楼驿俱革。○华容马驿，在县东北二百五十里。《志》云：县北十五里有五田渡，东通巴陵，西通石首。又县西二十五里有碾溪渡。又西四十里有游仙渡，皆路出安乡。

　　平江县府南二百四十里，东至江西宁州二百五十里，西至长沙府湘阴县二百里。本春秋罗国地。秦为罗县。汉因之，属长沙国。后汉属长沙郡。建安十五年，孙吴析置汉昌县，并置汉昌郡，以鲁肃领汉昌太守。郡寻废，改县曰吴昌。晋属长沙郡。宋、齐因之。梁属岳阳郡。隋属岳州。开皇九年，省入罗县。唐又省罗县入湘阴。神龙三年，复分置昌江县，仍属岳州。五代唐讳昌，马氏因改曰平江。宋因之。元元贞初，升为平江州。明洪武二年，复为县。今仅有城址，未筑城。编户五十里。

　　○罗城县南三十里。古罗子国也。罗，本国于宜城之西山，楚迁之于枝江，后又徙之于此。又有故罗县，在今湘阴县境内。《志》云：县南境与长沙府之浏阳县接境。朱梁初，荆南高季兴、楚马殷共攻朗州帅雷彦恭，彦恭乞降于淮南，淮南遣水军屯平江、步骑屯浏阳救之，是也。

　　○幕阜山在县北九十里。一名天岳山。高一千八百丈，周回五百里，石崖壁立，上有篆文云：夏禹治水，尝至此山。顶有田数亩，东有温泉三穴，又有系舟峰、芙蓉池、列仙坛诸胜。《道书》以为第二十五洞天也。《志》曰：山亦名天柱，亦名雷台，亦名幕府，又即昌江之别名云。○籁山，亦在县北九十里，石壁削立，四围悬绝，有小石径可通。多竹，故名。又黄蘖山，在县北二十里。又南五里曰梧桐山，峰峦秀拔，岩麓相接，各以所产名。

　　永宁山县北六十里。四壁削成，履云梯飞栈而后可跻其端，沃衍可耕，断戈朽镞，时出于土壤中。又五角山，在县北五十里，五峰耸峙，高二百丈。上有赵家寨，三面险绝，惟一径仅通，亦幕阜之支山也。○道章山，在县东北三十里，四峰高耸，秀出群山，周围磊石如城，人多避盗于此。又九峰山，在县东北四十里，亦高险可避兵，一名黄沙尖。又道岩山，在县东北七十里，上有天池，池前两峰，南曰席帽，北曰云盖。又有岩曰香炉岩。又县东北百里有土龙山，汨水经其下，其旁曰龙门山。

　　昌江山县东南二里。一名鲁德山。山多奇胜，鲁肃尝屯兵于此。后人德之，因名。又连云山，在县南五十里，旧名纯山，峭拔千仞，云气尝覆其上。其相接者曰明山，周围三十余里，三面峭绝，惟一路可通，旧名奉国山。○石牛山，在县东百里。山多岑石，其状类牛。又有大寨石，大者可容万人，小者容千人，井泉饶给，可以避寇。

　　姜源岭县北三十里。驿道接通城县界。又北三十里有长岭，其北十里曰新开岭。又县东北六十里有桃花洞，上亦有新开岭，皆官道所经也。○回谢岭，在县北七十五里。岩峻拔，路出巴陵，行者病其险隘。正德中开凿，遂为通道。又龙影洞，在县西北。《志》云：深三千余丈，周三十里，石壁莹然，上有龙影。

　　○汨水县东北百二十里。源出江西宁州境内之柏山，流经龙门山，又西南流至县东，合纯、卢二水，经县南复折而西北，会昌水，下流入湘阴县界。

　　昌水县北八十里。出幕阜山，西南流山涧中，有巨石，水绕其旁，形类昌字，因名。又南合于汨水。○卢水，出县东五十里之卢山，西北流合汨水。又纯水，出纯山，今连云山也。流经县东南五十里，又西北合于汨水。

　　○长寿镇在县东北，有巡司。又有密岩寨及黄阳寨，皆近石牛山旁。又大荆马驿，在县北百二十里。

　　附见：

　　岳州卫在府治东南。洪武初置，领千户所五，属湖广都司，今亦设岳州卫。

　　澧州府西二百七十里。南至常德府一百八十里，西至永顺卫四百里，北至荆州府三百里。

