<!-- { "loadSidebar": true } -->
　　○上四庄县西七十里，有巡司。《通志》：县西五十里有谷里，相传古齐、鲁会盟处即夹谷云。

　　莱芜县州东百二十里。东北至淄川县百六十里。汉置莱芜县，属泰山郡。阚る曰：鲁莱柞邑也。《左传》：昭七年，季孙以桃易孟氏之成，其臣谢息辞以无山，与之莱柞。盖邑有二小山也。后汉亦为莱芜县。晋因之。刘宋时省。后魏移置嬴县于此，仍属泰山郡。隋属兖州。唐初属东泰州。贞观初，省县入博城。长安四年，于废嬴县置莱芜县，属兖州。元和十七年，并入乾封县，太和初复置。宋初仍属兖州，寻置莱芜监。金废监，以县属泰安州，元因之。明初属济南府，洪武三年改今属。县城周四里，编户四十二里。

　　○牟城县东二十里，春秋时小国。桓十五年，牟人来朝。僖五年，公孙兹如牟娶焉，即此。汉置牟县，属泰山郡，后汉及晋、宋、后魏皆因之。北齐省入博城。隋开皇十六年，分嬴县置牟城县，属兖州，大业初复废。《志》云：县东北六十里有裹头城，俗传汉武登蓬莱，经此筑城，时方簪冠学道，故名。

　　平州城在县西。《春秋》：宣元年，公会齐侯于平州。杜预曰：牟县西有地，名平州。魏收《志》牟县有平州城，鲁邑也。汉武封王为平州侯，食邑于此，寻废。

　　○原山县东北七十二里，与淄川县接界。汶水及淄水出于此。《淮南子》：淄水出饴山，即原山别名也。一名马耳山，旧有马耳山关，为险厄处。亦曰马耳谷。晋义熙三年，南燕慕容超母妻自姚秦还，超迎于马耳关。宋元嘉七年，到彦之屯东平，闻洛阳虎牢不守，欲焚舟步走，引兵南还。王仲德曰：虏去我犹千里，滑台尚有强兵，若遽舍舟南走，士卒必散。当引舟入济，至马耳谷口，更详所宜。盖仲德欲引舟师自济入淄，至马耳谷，由此可以南保兖州，东固青州也。魏收曰：嬴县有马耳山，汶水出焉。是马耳即原山矣。余见淄川县。又肃然山，在县西北五十里，与泰安州接界。

　　冠山县西南五十里。脉起泰山，突峙于此。汉元凤三年，有大石自立，其形似冠，山因以名。盖宣帝起于民间之象也。○韶山，《寰宇记》云：在县西北二十里，山出铁，汉置铁官于此。《志》云：县东十三里有大石山，产铁及大石。又矿山，在县西北五里，尝出铁矿。又阴凉山，在县北三十里，产铜矿。《唐志》：县有铁冶十三，铜冶十八，铜坑四，又有锡冶。开元六年，令赵建威于县西北十五里开普济渠，以运铜铁，并灌民田，今矿闭而渠亦塞。

　　瓮口山县东北九十里。形如瓮口。或以为即东晋时张愿所据处，似误。旧尝置青石关于此。瓮，亦作瓮。又九岭山，在县东四十里。县东南三十里又有三尖山。俱以九岭、三峰之胜而名。○葫卢关山，在县东南五十里，山形险隘。又县西南八里有苍龙峡山，亦曰青龙峡，山狭水急，如喷激然。又县西南三十里有龟兕山，一名聚胜寨。

　　莱芜谷在县西南。《从征记》：县城当两山间，道由南北门，连山凡数十里，谓之莱芜谷。《春秋》：定十年，夹谷之会，齐侯使莱人以兵劫鲁侯，即此地矣。旧《志》：夹谷在县南三十里，连新泰县界是也。又《唐史》：中和四年，黄巢东窜，李师悦以彭门之师，败之于瑕丘，巢走狼虎谷，为其甥林言所斩。狼虎，盖莱芜之讹音转也。又长城岭，在县北九十里，地势高爽，林木郁茂。盖战国时长城经其上，今讹为长春岭。

　　○汶水在县南二十里。其上源一出原山，一出寨子村，会流于此，地名胜水峪，俱西入泰安州境。○司马河，在县西十里，源出县东北二十里大室山，西南流入于汶水。

　　小龙湾泉县东北四十里。亦曰小龙湾河，合县西司马河，又西南流，入于汶。《志》云：县西南十五里有郭泉，其旁有牛泉。又县西北二十里有乌江泉。又四十里有吕公泉。县东南三十里有湖眼泉及鹏山、莲花等泉。《泉河考》：县境之泉凡十六，俱流注汶水，达于漕河。又有韩家庄等五泉，万历中所新导也。

　　○马耳关在原山西麓。又青石关在瓮口山下。今俱废。○艾陵亭。《志》云：在县东北。《春秋》：哀十一年，公会吴伐齐，败齐师于艾陵。孔氏曰：博县南六十里有艾山，即艾陵。似误。

　　通远驿县北七十里。相近又有治村驿，宋、元时故驿也，明废。县东有税课局，永乐八年革。又有铁冶提举司，宣德间革。

　　德州府西北二百八十里。东至武定州二百二十里，南至东昌府三百里，西南至直隶清河县二百七十里，西至直隶冀州二百三十里，北至直隶景州七十里。

　　春秋战国时齐地，后属赵。秦属齐郡。汉置平原郡治平原，后汉因之。晋为平原国。后魏改置安德郡《魏志》：太和十一年，移平原郡治聊城，而以平原县置安德郡。寻罢。中兴中，复置，治安德。北齐、后周因之。隋郡废，改置德州。炀帝时，复曰平原郡。唐武德四年，复置德州。天宝初，亦曰平原郡。乾元初，复故。五代因之《通志》：石晋时，德州移治长河县，寻复故。长河，见直隶景州。宋仍曰德州亦曰平原郡，金、元皆仍旧。明初，以州治安德县省入，寻废旧治为陵县，而移州治于故陵县编户三十四里，领县二。今仍曰德州。

　　州控三齐之肩背，为河朔之咽喉。战国时，齐、赵往往争衡于此。汉得赵地，亦繇此以临齐。盖制驭山东，莫便于平原也。晋失其纲，平原恒为战地。刘宋时，魏人谋并青州，以平原为河津要会，恒置重镇于此魏主焘及时，屡自平原窥青州。唐天宝中，渔阳肆祸，惟平原能挫其锋。五代梁时，晋王存勖袭据德州，而沧、贝中断朱梁乾化五年，晋王得魏博，时贝州未下，诸将议取贝州，东兼沧、景。晋王曰：贝州城坚兵多，未易猝拔，德州隶于沧州而无备，若得而戍之，则沧、贝不得往来，二垒既孤，然后可取。遂袭德州，克之。明初取燕京，大军繇德州而进，靖难之师，先下德州，引军而南，遂成破竹之势。盖川陆经途，转输津口，州在南北间，实必争之所也。

　　○废陵县在州东。汉平原郡安德县地。隋开皇十六年，析置将陵县，仍属平原郡。唐属德州。宋属景州。金因之。元升为陵州，属济南路，寻改属河间路。明初，降为县。永乐七年，于县置德州，而移县治德州城内。《城邑考》：州故土城，洪武三十四年，始以砖，周十一里。正德六年，复筑罗城，嘉靖七年增修。今城周二十余里。

　　龙凑城在州东北，盖河津置戍处。后汉初平三年，公孙瓒遣兵击袁绍，至龙凑，为绍所败。又建安九年，袁谭军龙凑，曹操攻之，谭拔平原，走保南皮。胡氏曰：龙凑在平原、渤海间，为河津要口。又云城，在州西。汉元封四年，封齐孝王子信为云侯，邑于此。旧《志》：陵县西水侧有云城。

　　○卫河在城西，即漕河也。自东昌府恩县流经直隶故城县界，又东北流经州城西，又北入直隶景州之境。凡东南漕粟，商贾宾旅以及外夷朝贡，道皆由此。详见直隶大川卫河。

　　笃马河州东南四十里。《汉志》：平原有笃马河。鸿嘉四年，渤海、清河、信都河，水溢灌县邑。三十一年，孙禁请决平原金堤间，开通大河，令入故笃马河，至海五百余里者也。《水经注》：笃马河由平原北首受大河，经安德、平昌、般县、乐陵之境，又径阳信故城南，东北入海。今故道仅存，俗呼为土河，惟水涨时，自东昌府魏家湾溢出，循故道入海，余皆干涸。又钩盘河，在州东，又东经德平县，东北入乐陵、阳信县界，今亦枯绝。

　　马颊枯河在州南七十里。州西南七十里有鬲津枯河。又故黄河，在州西南八十里。

　　陈公堤州东南五里，西南入东昌府界。宋陈尧佐守滑时，筑此堤以障黄河水患，因名。

　　○桑儿园州北七十里。良店水驿置于此。又北三十里，即景州之废安陵城也。正德中，马申锡驻桑儿园，招流贼刘六等，即此。又州南卫河南岸二十五里有梁家庄水驿，接直隶故城县界，与城西卫河东岸安德水驿，皆为运道牵挽要途。又良店水驿，在州城北卫河东南三十五里。○太平马驿，在州南七十里。又州城南有安德马驿，盖州当南北之孔道。

　　歇马亭州北十里。《志》云：唐太宗征辽，尝驻于此。又德州递运所，在城北三里卫河南岸，永乐七年置，并建水次仓于此。今递运所与太平驿俱废。

　　德平县州东百六十里。西至武定州六十里。汉置平昌县，属平原郡。后汉曰西平昌县。晋、宋因之。后魏复曰平昌县，属沧州安德郡，寻改置东安郡于此。北齐郡废。隋属德州。唐因之。太和中，改属齐州，寻复旧。五代唐改曰德平。宋熙宁六年，省入安德。元符初。复置。今城周二里有奇，外城周七里，编户三十里。

　　○平昌城县东北一里，隋、唐时治也。汉旧县治在今县东三十里。文帝立齐悼惠王子为平昌侯，寻立为胶西王，是也。宣帝又封王无故为侯邑。东汉以北海郡有平昌县，故此加西。自晋至隋，县治此。唐初，盖徙而西。太和中，移于今治。

　　般城县东北三十里。汉置般县，属平原郡。般，读曰搬。晋属平原国。后魏初，属乐陵郡。中兴初，置安德郡治焉。后齐郡县俱废。隋开皇十六年复置，属德州。唐贞观十七年，省入平昌县。又县东十里有鬲城，盖南北朝时所侨置。或以为故鬲城也，恐误。今见陵县。

　　重平城县西北三十里。汉县，属渤海郡。后汉省。后魏孝昌中，复置重平县，属安德郡。后齐省入平昌。应劭曰：重平东北八十里，即重合县也。重合，今见直隶吴桥县。

　　○屯氏枯河在县东北。《水经注》：屯氏北渎东北经重平故城南，其别河东北径西平昌故城北，又径般县故城北，今堙。○商河，在县南。《水经注》：商河出杨虚县东首受河，亦漯水及泽水所经也。《志》云：商河过平原县东，又径县南，入乐陵县及商河县境，东北径武定州，至阳信县，下流入海，今断续过半矣。

