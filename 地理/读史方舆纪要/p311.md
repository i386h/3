<!-- { "loadSidebar": true } -->
　　广武城州西十五里。《图经》云：在勾注陉南口之南，秦县，属雁门郡。汉七年，韩王信与匈奴谋攻汉，匈奴使左右贤王将万余骑与王黄屯广武以南至晋阳。又高祖械娄敬于广武。即此也。《汉志》属太原郡，为北部都尉治。魏晋皆为雁门郡治。后魏徙县于上馆城，仍曰广武县，为雁门郡治，而废城亦曰古雁门城。唐武德八年，突厥寇广武，盖即雁门县也。○原平城，在州西，汉县，属太原郡。后汉属雁门郡，晋及后魏因之。魏收《志》：原平有阴馆、楼烦等故城。是也。高齐废。

　　善无城在州西北七十里。汉县，雁门郡治此，后汉为定襄郡治。宋白曰：秦始皇十三年，移楼烦于善无县，县盖秦所置，后汉建安中废。晋太元十一年，代刘头眷击破贺兰部于善无。即此。东魏天平二年，复置善无郡，治善无县，属恒州，后周废。又平城废县，在州西南，杜佑曰：后汉末所侨置也。晋仍属雁门郡，后魏复还治陉北云。

　　神武军城在州北。《唐志》：代州有守捉兵，其北有大同军，本名大武军。调露二年，曰神武军。天授二年，曰平狄军。大足元年，复曰神武军。其西又有天安军，天宝十二载置，亦曰天宁军。景福元年，李克用北巡，至天宁军，闻卢龙帅李匡威、振武帅赫连铎寇云州，乃遣将发兵于晋阳，而潜入新城是也。新城，见大同府。《志》云：州城中有通阜监，金大定中铸钱监也，今太仆寺置于此。

　　○勾注山州西北二十五里。一名勾注陉，亦曰西陉。有太和岭，当出入之冲，今置太和岭巡司于此。《志》云：州西北三十五里曰牛斗山，亦名牛头山，亦名累头山，山有七峰如斗形，又名北斗。山下有白龙池，其东即勾注陉也。夫勾注为南北巨防，州境诸山得名者，皆勾注之支山矣。今详见名山勾注。

　　雁门山州北三十五里。与勾注冈陇相接，故勾注亦兼雁门之称，一名雁门塞。稍东有过雁峰，巍然特高，其北与应州龙首山相望。又夏屋山，在州东北三十里，《汉志》注谓之贾屋山，贾与夏同音也。赵襄子北登夏屋，诱代王杀之，遂兴兵平代地，《尔雅》谓之下壶山。《括地志》：夏屋山一名贾毋山，在雁门县东北，与勾注山相接，山侧有西峨谷。又覆宿山，亦在州东北三十五里，形圆如星，州之主山也。俗名馒头山。

　　凤凰山州南三十里。相传隋仁寿二年，凤见于此。一名嘉瑞山，有峰岩洞壑之胜。○黄嵬山，在州北。宋熙宁八年，辽人使萧素来议疆事，诏刘忱等会议于代州境上之大黄平，不决。沈括言疆地本以古长城分界，今所争乃黄嵬山，相远三十余里，不可许。辽人复舍黄嵬而以天池请，既而从王安石议，如辽人所欲得者，一以分水岭为界。凡山皆有分水岭，辽人意在妄取也，于是东西失地七百里，遂为异日兴兵之端。天池，见静乐县。

　　豺山在州西北故善无县境。晋元兴元年，柔然侵魏，自参合陂至豺山及善无北泽是也。明年，魏主筑豺山宫于此，自是数如此山宫，如别宫焉。○猎岭，在夏屋山东北。晋太元二十一年，慕容垂自将伐魏，至猎岭，遣前锋袭平城，破之。《志》云：山本名腊岭，后魏都平城，尝猎于此，因名。

　　○滹沱河在州西。自繁县西流入州界，又西南入崞县境。《三国魏志》：建安十年，凿渠自滹沱河入汾，名平虏渠。又宋雍熙二年，张齐贤知代州，契丹来寇，齐贤拒却之。契丹循胡卢南河而西，齐贤夜发兵，距城西三十里，列帜燃刍，寇骇而北走。胡卢南河，即滹沱河之讹也。

　　雁门渠在州东南。《三国志》：魏牵招为雁门太守，郡治广武，井水咸苦，民皆远汲，招准望地势，因山陵之宜，凿原开渠，注水城南，民赖其益。今雁门山下有水，东南流经州城外东关厢，名东关水。又南入于滹沱，或谓之常溪水。

　　谷口河在州东南五十里。自五台县杨林岭发源，流经谷口村，故名。民多引流灌溉。《志》云：城西有三里、七里河，皆以去城远近之次为名。又州西十里有羊头神河，自州西北黄龙等池发源，分东西二河，与三里河、七里河，俱注于滹沱。又九龙河，在州西北三十五里。亦流入滹沱。

　　龙跃泉在州西北二十五里。《水经注》谓之云龙泉，出雁门西平地，其大三轮，泉源腾沸，因名。相传与静乐县之天池潜通。又豹突泉，在州北四十里，亦自平地涌出，厥势涌跃，其流俱达于滹沱。

　　○雁门关州北十五里。旧名勾注，亦曰西陉，在今关西数里，元废，后遂移置于此。两山夹峙，形势雄胜。盖即勾注故道，改从直路南出耳。关外有大石墙三道，小石墙二十五道，道北即广武站也。其隘口凡十八，东起水峪，以迄于平刑。西自太和岭，以迄于芦版口，皆有堡。正德十一年，督臣李钺复增筑土堡十一座于北口，在关东者七，关西者四。又于通贼要路，咸斩崖挑堑，间以石墙，防卫始密。《边防考》：雁门关城，洪武七年筑，周二里有奇。嘉靖中增修，万历二十五年复修筑，自古称雁门形胜，甲于天下。然广武当四达之冲，寇从大同左右卫而入，东越广武，则北楼、平刑之患急。西越白草沟，则夹柳树、雕窠梁之备切。嘉靖时，寇尝两次入犯，皆由白草沟、寇家梁而出。近建宁边楼于关外，威远楼于山巅，益以戍兵，尽杜其山梁窥伺之隙，雁门庶可无旁越之虞矣。余附详见名山勾注。○东陉关，在南三十里，所谓雁门有东陉、西陉之险也。元时，与西陉俱废。

　　广武营在雁门关北二十里。亦曰广武城，亦曰广武站。洪武七年创置，万历三年修筑，周三里有奇。其西十里为白草沟堡，又西二十里为八岔口堡，一名水芹堡。其东二十里为水峪堡，又东五十里为胡峪堡，东接繁县之马兰堡。《边防志》：广武当南北之冲，北去马邑县仅三十里，水峪堡与应州山阴县接界，相去不过四十里，内边东起繁峙县北楼堡界东津谷，西迄宁武界神树梁，凡百余里，中间白草沟、樊家坡、吉家坡、灰窑沟、寺儿滩等处，为极冲。其大小盐沟、马莲坪，山势颇峻，为次险。又城西之麻巾裂、寇家梁，城东之灰窑沟，又东之天圪老，皆嘉靖间贼尝内犯之径也。

　　乐安镇在州北。唐大顺初，云州防御赫连铎，与幽州帅李匡威侵河东，引蕃汉兵攻雁门北鄙遮虏军，李克用遣李存信等击之，营于浑河川之田村，战于乐安镇，幽州兵皆溃还。

　　五台县州南百四十里。东南至盂县百二十里。汉虑县，属太原郡。虑，读曰庐夷。后汉因之。晋废，后魏复置，讹为驴夷县，属永安郡。高齐改属雁门郡。隋大业初，改曰五台，因山以名也。唐属代州。宋因之。金贞四年，升为台州。元因之。明洪武二年，复为五台县，属太原府。八年，改属代州。今城周三里，编户十五里。

　　○虑城在县治东北，汉县治此。西晋末，南单于铁佛刘武居于新兴、虑之北，谓此也。又张公城，在县北五里，相传石勒将张平所筑。又有仓城，在县西南三十里之白村，周百三十步，盖魏、晋时储积处。魏收《志》驴夷有仓城是也。近《志》作苍城。

　　○五台山县东北百四十里，北接蔚州界。回环五百余里，有五峰并耸。唐大历初，造金阁寺于五台是也。今详见名山五台。

　　○滹沱河在县西南三十五里，自定襄县流入界，又东南流入盂县界。《志》云：县西三十里，有泉岩河，平地发源，流入滹沱。

　　虑水在县东南十里。《志》云：源出县西北十五里王村，环县东南，一名县河，与县东北阳河合入清水河，注于滹沱，汉以此水名县。明天顺中，知府李华导民引虑为渠以溉田，曰丰乐渠。○阳河，在县东北四十里，平地涌出，西南合虑水。又清水河，出县东北百六十里华岩岭，西南流，虑水及阳河俱流合焉，注于滹沱。

　　○饭仙山口县东北百二十里，有巡司戍守。其西南二十里为狐野口，西北二十里为赵滕口。又大峪口，在县东北五十里，路通直隶阜平县，西通崞县，有大峪巡司。县东南六十里又有高洪口，南接石佛口，北连大峪口，路出阜平县关口山，有高洪口巡司戍守。《志》云：石佛谷口，在县东南五十里。

　　繁县州东北七十里。西北至大同府应州百七十里。汉繁县，属雁门郡，后汉及晋因之。后魏拓跋筑宫于此，曰繁宫。东魏天平二年，置繁郡，后周郡县俱废。隋开皇十八年，复置繁县，属代州。唐、宋因之。金贞三年，升为坚州。元因之。明洪武二年，复为繁峙县，讹为峙也，属太原府。八年，改今属，编户十九里。

　　○武州城即今县治。汉置繁县，建武九年，杜茂击卢芳将贾览于繁，败绩。晋咸康三年，代王什翼犍僭位于繁北，后因置宫于此。东魏武定初，置武州，领吐京郡、齐郡、新安郡，并寄治繁城内。后齐改为北灵州，寻废。胡氏曰：汉初繁县置于武州城，此亦晋永嘉中所迁也。《金人图经》：城三面枕涧，东接峻坂，极为险固，故曰坚州。

　　卤城县东百里。汉卤城县，属代郡。后汉改属雁门郡，建安中废。其地多卤，因名。故城周三里有奇。又东五里有齐城，或以为东魏之齐郡城也。○人城，在县北，汉县，属太原郡。，音琐，又山寡切。高帝七年，周勃从上击反韩王信于代，降下霍人，前击胡骑，破之于武泉北。后汉省。晋复置，属雁门郡，后省。《正义》曰：霍人即人也。武泉，见大同府下。

　　○泰戏山县东北百二十里。《山海经》：大戏之山，滹沱水出焉。或讹为泰戏山。郭璞谓之武夫山，又讹为氏夫山，或谓之戍夫山。有三峰耸立于平川之内，俗又谓之孤山。《说文》：氵瓜水出雁门人戍夫山，东北入海，盖以滹沱为即氵瓜水也。氵瓜读狐。《一统志》：泰戏山俗名小孤山。又有大狐山，在县西北五十里，近法池口。《通志》：泰戏为大孤山，其东又有小孤山，恐误。

　　茹越山县北二十里有谷，路通大同应州。山下旧有茹越镇，亦曰茹越口，为戍守处。县东北百里又有平地岭，亦北出大同之道也。○宝山，在县东南九十里，有南冶谷，路通直隶唐县、定州之境。《志》云：县东南八十里有白憨山，山势耸拔崎岖，陟者难辨方向，因名。又有华岩山，在县东九十里。

　　○滹沱河在县城北。《志》云：出泰戏山，有三泉并导，西南流三里，而玉井泉流合焉。亦名青龙泉。又西流数里，复有三泉流注之。又西流至砂涧东，合北楼口水，又西流合华岩岭水，至城北，又西入代州界。下流至直隶静海县入海，盖河东河北之大川矣。

