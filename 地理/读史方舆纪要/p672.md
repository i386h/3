<!-- { "loadSidebar": true } -->
　　峨岭县西四十里。势插层霄，有飞云洞，萦回二三里。又有集云峰、石人峰、及仙鹅池诸胜。又蓬莱岭，在县北五十里，上有石岩、石笋。《志》云：县南十五里有黄土岭，峻峭回环，土色皆黄，由麓至巅，九折而上。又县东南二十里曰鸦髻岭，一山两峰，状如双髻。或谓之石牛岭，高可百仞，两山相望，如大小石牛云。○莲花峰，在县南十五里，层峦突出，状如芙蕖，与县治相对。县东南三十余里又有巾子峰，顶尖而秀，高数百仞，亦曰巾子石。

　　山都坳县西十五里。地当通衢，山石险。又县西南八十里有乌坳山，极高峻，路出桂阳县西南百里。又有蓼坳，亦出桂阳境，冬月诸山重雾晦暝，独坳内一隙明朗，北人趋南者率萃于此。又赤坳，在县西北百二十里，路出永新县。○焦源坳，在县东三十里，为南康间道。又迷魂坳，在县东南九十里，跨万安县境，自麓至岭可五六里，四顾茫然，亦曰迷云。

　　○遂水在县治南。源出左右二溪，历八十四滩，入于赣江。《志》云：左溪有二源，一出湖广郴州桂阳堀渡，一出南安府上犹县之大林，至南江口而合，经西庄税之西，与右溪会。右溪之源，出湖广茶陵州界之阳，经双溪坑，至西溪口，由渡口而东，会左溪，而同注于赣江。

　　鹅鸭洲县西十里。县有南澳陂及塔岭泷二水，洲当二水合流之中央，下流合遂水而入赣江。

　　○禾源镇旧在县西北四十里。旁多小径，委曲数十里，为南康、上犹、桂阳诸县之间道。有巡司，元至正二十一年置。明洪武初，移置于县南之二十五都，地名左安，司仍旧名。又秀洲巡司，在县东北三十三都，地名金田。《志》云：旧置于秀洲，亦洪武初徙置于此，而名仍旧。又北乡巡司，在县西二十九都，旧为寨。元至大五年改置巡司，明因之。又有牛王寨，在县西北，旧皆为戍守处。

　　龙庵隘县西五十五里。《志》云：自厄而西八十里至燕塘隘，百里抵郴州桂东界口，多崇山峻岭，以北乡巡司为中制。县南百里为明坑隘，自厄而北，有白云、庐阳二隘，黄土、猫儿二关可相联络，而控制则在禾源巡司。

　　万安县府南百八十里。东至赣州府兴国县二百三十里，南至赣州府二百三十五里，西南至南安府南康县二百七十里，北至泰和县百里。唐太和县地。五代末，为龙泉县之万安镇。宋熙宁四年，始割太和、龙泉、赣三县地益之，升为万安县，属吉州，筑城，周不及一里。元初废。至正十九年，复筑土城，周三里。二十三年时，城属伪汉，改筑而狭其半。明初复增筑，周亦一里有奇，濠长二里，寻皆毁废。正德五年，闽广贼起，县被残破。明年，始筑城，自是屡经修治，周不及四里。编户九十八里。

　　○遂兴城县西北十五里。吴立新兴县，晋太康初改曰遂兴，以当遂水口而名。隋省。今为龙泉江口之金城。○鱼梁城，在县南十里。梁大宝元年，陈霸先起义兵讨侯景，军南康。高州刺史李迁仕作乱，据大皋渡，遣将杜平虏入赣石，城鱼梁，以逼南康。霸先遣周文育击走之，据其城。今俗呼为城头。《志》云：城近龙溪，临惶恐滩。

　　○芙蓉山县西五里隔江。山形秀丽，超出众山。又马头山，在县西渡江五里，山势独耸，层叠相连，如马首然。○朝山，在县西南二十五里，临大江。山势耸秀，诸峰环拱，若朝仰之状。又五马山，在县西南八十里，五峰相连，状如五马。

　　龙头山县东二十里。高数百丈，周围十里，形如几案，一名案山。上有仙坛岭及龙峡。又有仙圣、罗汉二岩，龙溪水出其左，西入赣江。又蕉源山，在县东四十里，山形尖峭，林木森茂，产铁，一名东溪山。其相接者曰乾溪山，亦高峻，有百丈峰，峰下有潭。又职源山，亦与东溪山相接，绵亘数百里，水流其下，产铁。宋置炉冶纳课，久废。○卢山，在县东五十里，高百余丈，诸峰环列如屏，下有水，源出城江口。又西平山，在县东八十里，东抵兴国，北跨泰和县界，上有故巡简寨。《志》云：山岩悬峭，惟西南平坦，梁水出焉，下流入于赣江。又西平山，相近有黄塘岩，岩甚空阔，下有蛟穴，泉涌不竭，溉田万顷。

　　金牛山县南六十里。东瞰大江，中有石如牛，因名。○三峰岭，在县西六十里。有三峰耸秀相连。

　　○赣江县城西南。自赣县界北流抵城下，凡百二十里。其间有滩，曰昆仑、曰武朔、曰昌邦、曰小蓼、曰大蓼、曰绵津、曰晓、曰漂神、曰皇恐，凡九滩。又折而东北流，入泰和县界，水性湍险，皇恐滩尤甚。本名黄公滩，后讹为皇恐也。今滩在县治西。宋赵为虔州守，尝疏凿此滩。或云东坡南迁，始讹黄公为皇恐也。又《陈书》赣水有二十四滩，今止有十八滩，其九滩详赣县。

　　皂口江县南六十里。源出赣县界三龙山，径上造、下造，流入赣江。宋建炎初，隆太后避兵，南指章赣，金人蹑其后，追至造口，不及而还。造口，即皂口也。《志》云：皂口有金船岭，为往来必由之道。○梁口江，在县南八十里，源出西平山，西南流，入于赣江。又有清水，在县东十五里，源出龙头山，亦西入赣江。

　　韶江县西北三十里。《志》云：县西四十里有韶山，相传舜南巡时奏乐处，韶水出焉，东流会黄鹄水，入于赣江。又上横江水，在县西北六十里，源出龙泉县境之潭溪，经泰和县，合牛吼江，入于赣江。又城江水，亦在县西北六十里，源出龙泉县之蕉源，流合卢源溪，经两江口，又东会麻叙溪水，入于赣江。

　　梅陂在县西北。《纪胜》云：和蜀镇有天井湖，今谓之梅陂，阔三百余顷，旧隶龙泉。宋何嗣昌为宰，疏蜀江水，伐石立趾，以捍啮堤之害，百姓至今利赖之。

　　○皂口镇县西南六十里。有巡司。又县北六十里有滩头巡司。俱明洪武三年置。○朝山隘，在县西南朝山下，背负峻岭，俯瞰大江，为往来厄塞。又五里龙隘，在县南，两山壁立，一线中通，最为险阻。县东南又有保安隘，与兴国县接界，逼近蕉源，斜径回伏，盗贼易于出没。又有铁山、龙桥、莲花三寨，俱在县南。《志》云：万安之患，惟赣诸洞为甚。明正德五年，知县桑翘乃即险要立朝山、保安、铁山、龙桥、莲花五寨，周以垣墙，集民兵戍守，自是寇警益少。又《县志》云：县治北滨江有万安守备府，为江西三大营之一，九县民兵，三所官军俱隶焉，后渐分析，营兵益弱矣。

　　五云驿在县城西南滨江。相近又有五云递运所。《志》云：江滨有云洲，亦曰五云洲，驿因以名。一云洲在县北之江浒。又造口驿，与造口巡司相近。《舆程记》：自五云驿而南八十里至造口驿，又百里而历赣州府之攸镇驿，皆溯江之道也。

　　永新县府西二百里。西至湖广茶陵州二百二十里，南至龙泉县二百三十里，东北至安福县百五十里。汉安平县地。三国吴宝鼎三年，析置永新县，属安成郡。晋、宋以后因之。隋平陈，郡废，县省入泰和。唐武德五年，复置县，属南平州。八年，州废，县复并入太和。显庆二年，复分置县，属吉州。宋因之。《宋志》：至和初，析吉水县地置。似误。元元贞初，升为永新州。明初，复为县。今城周五里有奇，编户百八十四里。

　　○永新故城县西三十五里。孙吴置县治此，后废置不一。唐显庆三年移于今所，兼筑土城，周不及一里。宋嘉熙元年，始加治，周五里有奇。元至正十二年，徐寿辉有其地，伪相周安据此，亦修葺焉。明洪武二年增修，万历二十七年复缮筑，周围一如旧制。

　　广兴城县西北百八十里。晋太康初置广兴县，属安成郡。陈永定二年，以安成所部广兴六洞置安乐郡。隋废。唐武德五年，复置，属南平州。八年，州废，县并入太和。《志》云：县西二十里有南平故城，即唐初南平州治也。

　　○义山县东南二十里。峰峦攒簇，如长幼之有序，因名。一名永新山。《纪胜》云：永新山三峰相顾，势若龙回，本名龙头山。天宝六载，改曰永新。其山周回三百里，远峰去县九十里，即泰和王山也；近峰去县二十里，即义山也。山重嶂起伏如飞凤者，曰南华山，相传匡智栖化其中，今多遗迹。《志》云：义山北有双巽峰，西北去县十五里，两峰并耸；南有文笔峰，一名丙峰，去县六十里，屹立圆锐。又山上有荛湖及屏障诸峰，下有聪明泉，绵亘广远，西交郴、广，南控虔、吉，真巨嶂也。○东华山，在县城东，临溪林木秀美，俯映深潭，为近郊之胜。《志》云：县东有炽山，周回三百余里，接泰和县界。

　　秋山县西北四十里。一名禾山。上有七十一峰，连跨五百里，奇峰累累，与衡、潭相接。山巅平袤，相传曾产嘉禾，故名禾山。又以山在兑方，故曰秋山。其跨湖广茶陵州界者，今曰云阳山。《志》云：禾山最高者为赤面峰，又有白云、凌霄二峰，下为白石室，瀑布悬流，荡为一泓，深不可测，号曰龙溪，亦曰龙门溪，下流为禾江。○复山，在县西百二十里，与禾山相接，有甘泉、石室之胜。

　　拔铁山县西北二十里，周回百余里，接泰和县界。牛吼江出焉。又绥源山，在县南四十里，势连永宁鹅岭，其址可六十里。○宝仙圣洞，在县东二十五里，深数百步。其阳为玉虚洞，宽敞可容千人。巨石壁立十数仞，上开天门，深可一二里，右为合壁洞，洞门双辟，如合扇然。又石廊洞，在县东，深一二里。又东有元阳洞，距石廊洞三十余里，泓泉涌出，注溉一方，人赖其利。

　　○永新江在县南。源出禾山，亦曰禾江，东流合琴亭、胜业诸水，至县东，又东会群川入泰和县界，会牛吼江，入赣江。○琴亭水，在县西七十里，水落入潭，声鸣如琴。自栗传镇合百丈洞水，至西阳江口，与圣业水合，流入禾江。又圣业水，在县西二十里，源出拔铁山，水甘沃，溉田胜于余水，会琴亭水，流入禾江。又黄陂水，在县东南五里，源出绥源山，下流亦合禾江。

　　○上坪镇县东南六十里。有巡司，明洪武二年置。又禾山寨巡司在县西北四十里，新安巡司在县西北八十里，栗传寨巡司在县西北九十里，俱明初置。

　　永宁县府西南二百六十里。东至龙泉县二百里，西至湖广酃县九十里，西北至湖广茶陵州二百里，北至永新县六十里。本永新县地，元至顺初，分置今县。城周二里有奇，编户四十二里。

