<!-- { "loadSidebar": true } -->
　　大宛国在石国南四百里，当轮台之西。《汉·西域传》：大宛治贡山城，去长安一万二千里。西南至大月氏所居六百九十里，北至康居卑阗城千五百一十里。有别邑七十余城，多善马。武帝求之弗得。汉使言宛有善马，在贰师城。太初九年，以李广利为贰师将军，伐宛，不克。三年，复伐之。宛城中无井，汲城外流水。于是遣水工徙其城下水，宛大困，遂降之。其后为曹国。《唐志》：曹国，西至康国、东北至宁远国，各四百里。有东西中三国：东曹居波悉山之阴，即故贰师城地；西曹者，隋时曹国也，南接史国及波览瑟国，治瑟底痕城；中曹治迦底真城。后合为一国。《括地志》：大宛国，今名率都沙舟阝国，亦名苏对沙舟国。○潜国，在大宛西。其相近又有大益国。汉元封六年，安息及诸小国潜、大益之属，皆随汉使献见。又郁成国，大宛东边小国也。汉太初元年，李广利伐大宛，攻郁成，不克。既而复引兵伐宛，攻败郁成，即此。

　　宁远国在故曹国东北。本名破落那。汉大宛别部也。晋咸康中，代王什翼犍之地，东自秽貊，西及破落那。宋元嘉十四年，破落那入贡于魏。《北史》：破落那即汉大宛，去代万四千四百五十里。《唐史》：显庆中，拔汗那内附。自是屡来贡献。拔汗那者，亦曰汗。后魏曰破落那。居西城，在真珠河之北，去京师八千里。开元三年，吐蕃与大食别立其党阿了达为王，发兵攻之，拔汗那王败，奔安西。御史张孝嵩时奉使安西，以便宜帅戎落兵出龟兹西数千里，下数百城。攻阿了达于连城，破之，屠其三城。阿了达遁走山谷。孝嵩传檄诸国，威振西域。大食、康居、大宛、宾等国，皆遣使请降。开元末，以拔汗那助唐平突骑施吐火仙可汗，改其国曰宁远，册其王为奉化王。其后分为二：一治呼闷城，一治遏塞城。杜环《征行记》：拔汗那国，在恒逻斯南千里，隔山，东去疏勒二千余里，西去石国千余里。

　　怛逻斯城在故石国东北。杜佑曰：碎叶川长千余里，东头有热海，西头有怛逻斯城。开元二十七年，碛西节度使盖嘉运遣疏勒镇守使夫蒙灵与拔汗那王阿悉烂达干潜袭怛逻斯城，擒突骑施别部黑姓可汗尔微。天宝十载，高仙芝自安西讨大食，大败于怛逻斯城，是也。胡氏曰：城初属石国，常分兵镇之。碎叶川，见前亦力把力。

　　曳建城在怛逻斯城西北。唐开元二十七年，碛西节度使盖嘉运遣别将破怛逻斯城，擒突骑施别部黑姓可汗。遂入曳建城，取交河公主。于是西域诸国俱降。

　　郅支城在康居东。汉初元中，康居为乌孙所困，乃迎郅支单于于坚昆，欲与合兵击乌孙。郅支遂西至康居，叛汉，侵击乌孙，发康居民筑城居之。建昭二年，西域副校尉陈汤与都护甘延寿谋曰：郅支侵凌乌孙、大宛，常为康居画计，欲降伏之。如得此二国，北击伊列、西取安息、南排月氏，山离乌弋，数年之间，城郭诸国危矣。遂矫发车师戊己校尉屯田吏士及西域诸国兵，分六校。三校从南道逾葱岭，经大宛；三校都护自将，发温宿国，从北道入赤谷，过乌孙，涉康居界，至阗池西。前至郅支城，都濑水上，离城三里止营傅陈，进攻城，破斩之。

　　丁灵国在康居国北境。汉时西域小国也。去匈奴庭接习水七千里。匈奴封卫律为丁灵王。盖以其地为名耳。灵，亦作令。宣帝时，丁令往往钞盗匈奴。匈奴发骑击之，无所得。黄龙元年，为郅支所并。王莽始建国二年，遣将分道出塞，议穷追匈奴，纳之丁令，即此。

　　粟持国在康居西北。汉奄蔡国也。胡广《记》：奄蔡，一名阖苏。郅支遣使责阖苏、大宛诸国岁遗。阖苏，即奄蔡也。《西域传》：康居西北二千余里有奄蔡国，临大泽无涯，盖北海云。《北史》：魏主焘太延初，粟持国入贡。《隋书》作粟特。其国在葱岭西，去代万六千里。

　　哈剌鲁部在哈烈东。宋嘉定四年，部主阿昔降于蒙古，蒙古置哈剌霍州于此。

　　○金牙山在石国东北。唐有金牙道行军总管。盖因以名。唐永徽二年，西突厥阿史那贺鲁建牙帐于此，自称沙钵罗可汗。显庆二年，苏定方追贺鲁过双河，径至其牙帐，是也。又永隆中，突厥余党伏念保金牙山，裴行俭袭执之。胡氏曰：金牙山，在双河西南二百里。千泉又在其西南。

　　○双河在石国东北。唐永徽二年，西突厥部酋阿史那贺鲁叛，自庭州莫贺城拥众西走，建牙于双河及千泉。显庆二年，苏定方追西突厥贺鲁至双河，去其所居斜罗斯川二百里。定方掩其不备，贺鲁脱走石国。四年，西突厥昆陵都护阿史那弥射及珍珠叶护战于双河，败之，是也。

　　斜罗斯川在石国东北。唐显庆中，西突厥阿史那贺鲁居斜罗斯川。苏定方分遣将萧思业追击，趣斜罗斯川，败之。或以为即多罗斯川。今见山西塞外。

　　都赖水旧在郅支城东。汉建昭中，郅支单于暴虐，支解康居贵人人民，投都赖水中。陈汤等击郅支，前至郅支城，都赖水上，离城三里止营，是也。

　　千泉在石国北。唐初，西突厥射匮可汗之子统摄护，自龟兹北三弥山移庭于石国之千泉。又永徽二年，西突厥阿史那贺鲁建牙于此。《新唐书》：碎叶城西四百里至千泉地嬴二百里。南有雪山，三垂平陆多泉，地因以名。

　　右哈烈

　　拂在哈密西南三万余里。东南至灭力沙，北至海，皆四十程。西至海三十程。东自大石及于阗、回纥，乃抵中国。古犁轩国也，亦曰黎干。东汉为大秦国。○延熹八年，其王安敦遣使来献。唐为拂国。杜佑曰：居西海上，亦名海西国。去京师四万里。北直突厥可萨部，西濒海，东南接波斯。唐龙朔三年，为大石所破。宋白曰：其地在安息乌弋之西，隔大海。宋元丰四年，其王遣使来贡。元中，复至。明洪武四年，诏遣其国故民捏古伦赍诏谕之。寻遣使来朝，并贡方物。

　　○波斯国在拂之东。汉西域条支国也。《西域传》：自皮山西南经乌宅，涉县度、宾，六十余日行至乌弋山离国，复西南马行百余日，至条支。条支临西海，水回环其南及东、北三面，惟西北隅通陆道。班超遣椽甘英使大秦条支，穷西海，是也。后为波斯国。《北史》：波斯国都宿和城，在忸密西，古条支也。魏主焘时入贡。子攸建义初，献狮子于魏。秦贼万俟丑奴留之，因改元神兽。《魏志》：波斯国去代都三万四千二百二十八里。《唐志》：波斯国在达曷水之西，距京师万五千里而嬴。东与吐火罗康国接，北邻突厥可萨部，西南皆濒海。杜佑曰：波斯应即条支故地。有波斯匿王，大月氏别裔，因以为号。唐永徽五年，大食发兵击波斯，杀其王。王子卑路斯奔吐火罗。大食兵去，吐火罗送之还国。显庆三年，唐平西突厥，西尽波斯，并隶安西都护府。龙朔元年，于其国所治疾陵城置波斯都督府。

　　大食国旧在波斯之西。本波斯地也。隋大业中，有波斯国人牧于俱纷摩地。山有兽，言曰：山西三穴有利兵，黑质而白文，得之者王。走视如言，石文言当反，乃诡众裒亡命于恒曷水，劫商旅，保西鄙自王，移黑石宝之。国人往讨，皆大败而还。唐永徽二年，其王<谷敢>密莫末腻始遣使朝贡。五年，大食发兵击波斯，杀其王而去。龙朔三年，又破波斯拂，南侵婆罗门，吞灭诸戎，胜兵四十余万。天宝十载，安西节度高仙芝击大食，为所败。贞元中，大食在西域为最强，尽有波斯、突骑施之地。东尽葱岭，西南际海，方万余里。

　　乞石迷国在拂北。宋宝六年，蒙古遣其宗王旭烈伐西域，平乞石迷等千余国，转战万里，西渡海，收富浪国，遣使献捷。旭烈留镇西域。○骨咄国，在拂西北。或曰，阿咄罗治思助建城。其西又有镬沙国。《旧唐书》：龙朔元年，于骨咄施国所治妖沙城置高附都督府。

　　乌苌国《唐书》：在大食西。自吐火罗逾五种，至婆罗睹罗，北逾山行六百里，得乌苌国。高宗麟德中来朝，从封泰山。一名乌荼国。直天竺南，东距勃律六百里，亦曰乌长。○俱位国，《唐志》云：在大石西。或曰，商弥治阿赊飓思多城，在大雪山勃律河北。地寒，冬窟室以居。又韦昭曰：大秦国北有僬侥氏。孔子云：僬侥氏三尺，短之至也。盖亦西南裔种。唐开元八年，遣使册命乌苌、骨咄、俱位三王，以其不附大食叛唐云。

　　○西海在拂国境。汉永元六年，班超抚定西域，至于海滨四万里外，皆重译贡献。九年，班超遣椽甘英使大秦、条支，穷西海及安息四界临大海欲渡。船人谓英：海水广大，往来者逢善风，三月乃得渡。若遇迟风，亦有二岁者。故入海，人皆赍三岁粮。英乃止。亦谓之秦海，以与大秦国近也。《水经注》：昆仑西有新头河，经中天竺国，又西径安息南，注于雷翥海。雷翥海，即西海也，在安息之西，犁干之东。西海之水，东南会于交州涨海。胡氏曰：西海之滨，古有条支、大秦、蒙奇、兜勒诸国。安帝延光二年，张言北匈奴常辗转蒲类、秦海之间，专制西域。时匈奴未尝至秦海，盖约言之。

　　弱水在拂国境。《西域传》：溺水在条支。自长安西行万二千里，又百余日方至其地。盖非《禹贡》所称之弱水云。

　　右拂

　　天方国在西域之西。古筠冲之地，旧名天堂，亦名西域。明宣德中，其王遣使入贡。

　　○讹答剌城在天方境内。宋嘉定十一年，蒙古主铁木真侵西域，取讹答剌城。继又分遣军攻斡脱罗儿、玉龙、杰赤等城，自将攻迭里密班勒讫城，皆克之，是也。

　　右天方国

　　默德那国即回回祖国，与天方国接界。其初，有谟罕蓦德者，生而神灵，西域诸国尊之，号为别谙拔尔，犹华言天使也。其教有阴阳、星历、医药、音乐之类。隋开皇中，国人撒哈八撒阿的斡葛思始传其教入中国。明宣德中，其国使臣随天方国使臣来朝贡。

　　○塔里塞寨在回回国境内。宋嘉定十四年，蒙古铁木真侵西域，拔塔里塞寨，进薄回回国城。其王委国而去，逃匿海屿。

　　右默德那

