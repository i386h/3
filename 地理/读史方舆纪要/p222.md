<!-- { "loadSidebar": true } -->
　　新河府北二十五里。亦曰采石。《河志》云：在采石镇西，牛渚矶东。宋庆历中，以牛渚矶控江流之冲，水势湍激，为舟楫害，乃开新河于矶后，南接夹河，北达大江，舟行遂得安济。○黄池河，在府南六十里，东接固城湖，南至黄池镇，与宣城县分中流为界，西接芜湖县河入大江。唐大顺二年，杨行密保宣州，遣将刘威等击贼将孙儒于此，为儒所败。又天复三年，田κ据宣州叛杨行密，行密将台败κ于黄池，是也。

　　慈湖水府北六十三里。《志》云：旧有湖，后湮，其余水流入大江。《江行记》：自建康溯江而上，过白土矶，入慈湖夹。是也。吴将笮融尝屯兵于此。晋咸和中，苏峻以历阳叛，庾亮使司马流将兵据慈湖以拒峻，峻遣其党韩晃袭杀流。咸康初，以石虎南游，分命诸将屯慈湖诸处。梁太清二年，侯景以寿阳叛兵至慈湖，建康大恐。明初，徐达等破陈友谅于此。《元志》：慈湖接江宁县界，有巡简寨，今废。○芜湖水，《志》云：在府西南八十里，源出丹阳湖，西北流入江。汉末，尝于湖侧置县云。

　　青堆沙在府西南二十里。或曰即青墩也。梁敬帝初，徐嗣徽召齐兵犯建康，陈霸先召周文育于湓城，嗣徽列舰青墩，至七矶，以断文育归路，寻为文育所败。《志》云：今芜湖县南有青墩河，亦曰青墩沙。

　　○陵口戍在府北三十里。或谓之东陵口。晋咸和中，苏峻自历阳济横江，登牛渚，军于陵口。胡氏曰：在牛渚之东北，亦江滨戍守处。

　　黄池镇府南八十里，道出宁国府。有黄池公馆。《志》云：府东南二十五里有杨家渡，又东南与固城、丹阳诸湖相接。此为滨湖津要之所。○薛镇，在府东二十里。又东二十里为博望镇，道出溧水县。

　　襄城桥府北二里。明初，太祖伏兵于此，擒元将陈先。《志》云：府城南有南津桥，亦曰上浮桥；城西南又有彩虹桥，亦曰下浮桥，俱跨姑孰溪上。

　　芜湖县府西南六十五里，西至庐州府无为州百三十里，西南至宁国府南陵县百十里。春秋时为吴之鸠兹邑。汉置芜湖县，属丹阳郡，以地卑蓄水，而生芜藻，因名。后汉因之。晋咸和四年，尝为豫州治。宁康初，侨立上党郡及襄垣县，寄治芜湖，寻改芜湖为襄垣。宋、齐因之，属淮南郡。隋省襄垣入当涂。唐为芜湖镇。大顺中，杨吴复置芜湖县属升州。宋初属宣州。太平兴国三年，改属太平州。县无城，编户三十五里。

　　○芜湖城县东三十里，古鸠兹也。《左传》襄三年，楚子重伐吴，克鸠兹。汉置芜湖县于此，一名祝松，亦曰祝兹。吕后时，封徐厉为祝兹侯，或以为松兹也。后汉仍置芜湖县。后汉建安初，孙策破刘繇，太史慈遁芜湖山中，自称丹阳太守。十五年，孙权迎周瑜之丧于芜湖。皆此城也。后又使陆逊屯于此，先主尝谓权曰：江东形势，先有建业，次有芜湖。是矣。吴黄武初，徙县于今治。杜预曰：鸠兹，今皋夷也。《地志》以为皋慈。今县东四十里有鸠慈港。自晋以后，皆仍吴治。萧子显曰：芜湖浦水南入，亦为险要。晋大兴五年，王敦举兵武昌，东逼建康，至芜湖。咸和二年，宣城内史桓彝以苏峻作乱，起兵进屯芜湖，为峻党韩晃所败，晃遂进掠宣城。咸康初，石虎南游，命诸将列戍芜湖。梁承圣初，王僧辨等讨侯景，至芜湖，景将张黑弃城走。陈天嘉初，王琳东下，至栅口，侯景督诸军御之于芜湖。唐武德七年，李孝恭破辅公┙之兵于芜湖，进拔其梁山等镇。又天复三年，淮南将田κ以宣州叛，行密遣李神福自鄂州还军击之，κ使其将郭行将水军屯于芜湖，以拒神福，行密使台将兵应之。盖滨江镇戍，芜湖实为要冲也。今商旅骈集，明天启中，置榷关于此。

　　上党城在县西南五里。东晋太元中，以上党流民侨置上党郡及襄垣县，后省郡为上党县，属淮南郡。宋元嘉九年，又省上党县入襄垣。○王敦城，在县东一里，敦移镇姑孰时所筑城也。陆游曰：芜湖即于湖，并大江有王敦城，气象宏敞。《晋春秋》《北魏书》皆言敦屯芜湖，故游疑以为即于湖也。

　　○战鸟山县西南五里大江中。旧名孤圻山。相传桓温镇姑孰时尝屯于此，夜中宿鸟惊啼，温疑为官军至，因名。梁王僧辨等讨侯景，自江陵东下，军于大雷，景将侯子鉴方攻齐合肥，不下，还至战鸟，西军奄至，惧奔淮南，即此。隋、唐间，建灵山寺于此，因改曰灵山，亦曰战鸟圻。胡氏曰：淮南即姑孰也。又西南二里大江中有枭矶山。枭，老蛟也。矶南有石穴，广一丈，深不可测。《志》云：矶高千丈，周九亩有奇，往来者皆经其下。矶之西即无为州界也。大雷，今安庆府望江县。

　　赭山县东北五里。《志》云：其山丹赤，汉丹阳郡盖以是山名。又驿矶山，在县北八里，临大江。南唐时，尝设馆驿，列市肆于此。○荆山，在县东十六里，有大小二荆山，小荆山在大荆山之东，有岩石之胜。

　　七矶县西北十五里。梁末，徐嗣徽引齐兵据芜湖，列舰于青墩，至七矶，以断周文育湓城还建康之路，即此。一名碛矶。

　　○大江在县西五里。上至河口镇接繁昌县界，下至褐山矶接当涂县界，凡四十里，与和州对境。

　　中江在县南。《汉志》注云：中江在县西南，东至阳羡入海，今县河东达黄池，入丹阳、石臼等湖，至银林堰，乃中江故道也。苏、常承中江下流，常病漂没，及五堰筑，而中江不复东，宣、歙之水，皆繇县西以达于江。《志》云：今长河在县南半里，源出广德、宣州之间，过县前西行，稍北五里注于大江。盖即丹阳湖之导流大江处，古所云中江者也，《宋史》：宣和七年，诏太平州判官卢宗原开江东古河，自芜湖繇宣溪、溧水，至镇江，渡扬子，趣淮汴，免六百里江行之险。盖亦循中江故流，而东北达于大江云。

　　鲁明江县南三十余里。其上源即宁国府境内之青弋江也，昔尝穿港以酾丹阳湖，余水汇于石危渡，西北注大江，流遂深阔。亦曰鲁港。相传旧有鲁明仲者居此，因名。《十国记年》：孙儒与杨行密争宣州，行密将台于鲁江作五堰，以轻舟给行密食。五堰盖在鲁明江上源，即今高淳县之东坝矣。又宋末，贾似道军于鲁港，为元人所败。今有河口镇巡司，在县西南，与繁昌县接界。

　　橹港河在县南。源亦出徽宁境内，流入县境，西注大江。今县西有鲁港驿。

　　天城湖县东南十里，亦丹阳湖下流所汇也。其溢入处，为荆港，一名天圣。又东有白岸湖，与当涂县接界。

　　○石危市县南三十五里有石危渡。《志》云：渡阔五里，即鲁明江之上流也。晋咸和中，桓彝尝屯兵于此，以拒苏峻。又县东四十里有鸠兹渡，在鸠兹港口，因名。

　　繁昌县府西南百六十里。西南至池州府铜陵县百里，东南至宁国府南陵县八十里，西北至无为州百七十里。汉春县地，属丹阳郡。晋属宣城郡。东晋侨置襄城郡及繁昌县。太元中郡废，县属淮南郡。宋、齐因之。梁末置南陵郡。陈置北江州。隋州废，又并县入当涂。南唐始复置繁昌县，属升州。宋初属宣州。太平兴国三年，改属太平州。旧治在今县西北四十里，明景泰末，始迁今治。县无城，今编户十二里。

　　○春城在县西南，汉县，属丹阳郡。晋属宣城郡。元帝初，尝侨置襄城郡于春县境，封子裒为襄城郡公。成帝时郡废。宁康初，改为阳县，后废。宋白曰：春城在南陵县西北一百五十里。

　　赭圻城县西南十里，三国吴所署赭圻屯也。晋哀帝召桓温入朝，至赭圻，有诏止温，温遂筑城居此。温表云：春县赭圻城在江东岸，临江西当濡须口二十里，距建康宫三百里，南有声里，北有高安戍，请城其地，是也。宋泰始二年，晋安王子勋举兵江州，其将孙冲之为前锋，据赭圻。沈攸之等自虎槛洲进攻，大破之，寻拔赭圻。建安王休仁自虎槛洲进屯于此。梁置南陵县及郡治赭圻城。陈置北江州于此。隋、唐时为镇戍，土俗至今称为故县城。

　　○磕山县南十里。上有龙池，大旱不竭。一名孤圻山，又名蜃居山。《志》云：山在江中。又凤凰山，在县西南二十里，下临荻港，有珠金沙。宋末，贾似道与蒙古相拒，尝驻珠金沙，走还扬州。

　　老山县东北三十里。有三峰并秀。亦作姥山。或曰姥山，盖县西南江滨小山也。沈攸之破孙冲之于赭圻，追至姥山而还。又子勋将陶亮屯鹊洲，于姥山及诸冈分立营寨，及冲之败，亦各散还。沙洲移徙，姥山沦入江中矣。胡氏以为即巢湖中之姥山，似误。○隐静山，在县东南七十里，五峰环峙，泉石甚胜。又县东有浮丘山，有二峰及浮丘洞，又有龙池诸胜。一名隐玉山，相传浮丘翁隐于此。

　　马仁山县南六十里。旧名马人山，唐贞元中改今名。上有五峰及岩池泉石之胜。山之西麓，即池州府铜陵县界。○大阳山，在县西，其相接者为小阳山，有龙池，虽旱不竭。山之西麓尽于江中，有板子矶，一名返秦矶。

　　三山矶县东北四十里，临江滨。有巡司戍守。上至荻港巡司七十里，下至芜湖县河口镇巡司三十里，为滨江戍守之处。又县西北有黄石矶，濒大江，多黄土巨石，因名。

　　○大江县北十五里。上自荻港胭脂夹，与池州府铜陵县接界，下至河口镇，与芜湖县接界，凡百余里。与无为州及和州对境。江面广阔，凡数十里，中有洲，曰杨夹沙镇。

　　荻港县西南二十里。自池州府铜陵县流入境，注于大江。东岸与赭圻城相属，西对无为州，乃江流之险要。今县西北四十里有荻港镇，置巡司戍守，兼设荻港驿及河泊所于此。○上峨桥河，在县南，源出浮丘山，接县东之苎田港，又西接苍龙洲，下流注于江。

　　小淮水在县东六十里。自宁国府南陵县流经县境，入芜湖县界，会于石危渡，为鲁港之上源。

　　浓湖在县西南三十里。宋泰始二年，沈攸之破赭圻，子勋将袁觊等军于鹊尾，与攸之相拒于浓湖，张兴世请帅奇兵潜出浓湖之上，夺其钱溪，攸之等因进攻浓湖，以缀觊等之兵，是也。今湖已湮废。《志》云：县西南二十余里有官庄湖，即荻港支流所汇也。或以为浓湖之余浸。

　　虎槛洲县东三十五里。宋泰始二年，晋安王子勋举兵江州，诏建安王休仁督诸军讨之，休仁军南州，使沈攸之将兵屯虎槛，既而兖州刺史殷孝祖入援，诏引军向虎槛，休仁亦自南州进屯焉。陈天嘉元年，王琳伐陈，自湓城至栅口，陈将侯自芜湖进军虎槛洲，琳亦出船列江西，隔洲而泊，及战，为所败。栅口，见和州栅江。

