<!-- { "loadSidebar": true } -->
　　○崇明旧城在县东北，故崇明镇也。《志》云：唐武德间，吴郡城东三百余里，忽涌二洲，谓之东西二沙，渐积高广，渔樵者依之，遂成田庐。杨吴因置崇明镇于西沙。宋天圣三年，续涨一沙，与东沙接，民多徙居之，而姚、刘二姓为盛，因名姚刘沙。建中、靖国初，又涌一沙于西北，相距五十余里。以三次叠涨，因名三沙，亦谓之崇明沙。绍兴初，盗邵青聚党于崇明沙，将犯江阴，刘光世遣王德讨平之。嘉定中，始置天赐盐场于姚刘沙。《宋会要》：海中大洲曰天赐场，舟人扬帆，遇顺风，东南可以径至明州定海，西南可以径至许浦，达苏州。元至元中，以民居繁庶，因置州治之。至正七年，风涛荡激，将侵州治南。十二年，徙州治于故城北十五里之东沙。明初因之，改州为县。永乐十八年，又迁县治于故城北十里秦家村。正德初，县治圮于海。嘉靖八年，乃迁筑土城于马家浜西南。二十九年，海水啮城东北隅，复营度城址于平洋沙。三十三年，营立砖城。万历十一年，城东隅复圮于水。十四年，又改建城于长沙，去三沙旧城盖六十余里。邑之奠居，于兹五迁矣。

　　○蛇山在县东海中，相距约二百余里。一名长山，上有泉石之胜。又洋山，亦在县东，与蛇山相近，南北官兵往往会哨于此，海口要道也。

　　○苏州洋在县东南。《志》云：东沙之外曰苏州洋，即大海也，北接大江口，南入嘉兴府境内，江浙间有事，此为汛守要冲。又淡水洋，在东沙东北，海水皆咸，此水独淡，可以烹茶。又有咸水洋，在东洲东南，至夜水沸若星，光映如火，其水至咸，即卤水矣。

　　北新河在旧县北六十二里，海水西流而入。又南新河，在旧县北五十二里，海水北流而入，与北新河通。今三沙日圮，河道亦湮。○青龙河，在今县东，亦曰青龙港。近县港口约十余处，贼舟皆可入，而青龙港直通县城，尤为切要。《志》云：县之南境有斜洪，直抵刘河，东南有新开河，近吴淞江云。

　　清潭港在旧县东南。其相近有张家等港。又界沟港，在旧县东北，其相近有道堂等港。又曾姚港，在旧县西南，其相近有富民、永安等港。又有虾港，俗传宋高宗南渡至此，有大虾二，涌水挟船出海，因名。又有水窦等港，在旧县西北。嘉靖三十二年，倭寇从水窦港登，劫攻东南水门及东北栅，城陷。三十八年，复繇水窦港登岸，盘据三沙，官军就围之，贼寻遁去。《志》云：县环海为境，沙港冲塞不时，其可纪者，凡数十处。今县移而西，旧港不可问者益多矣。

　　施翘港在今县北。经享沙、吴家沙而西，至港口渡，海面至刘河口。不过三十余里。繇渡口东抵平洋沙，海面约六十里。旧无此港，隆庆中设法开浚，变斥卤为良田，而行旅复以为便。又符洪，在县西八里，有渡口，七十里至太仓刘河口，为往来通道，曰符洪渡。又有黄家港渡，自县西至渡口，海面约六十里，又西至太仓璜泾，海面约四十里。○渡船港，在县东南，有渡口，去县三十里，至旧城平阳沙界沟渡，海面不过十里。县东又有旧城河渡及烂沙渡，皆为往来津口。

　　杨家港在县东南。沙田多高，旧有港，久淤。万历二十八年，县令李官疏浚，民得灌溉之利。又有桃皮等港，亦在县东南，皆壅沙通海处也。

　　长沙今县治建于此。旁连十余沙，最为雄壮。又东北曰享沙，其相连者曰吴家沙，皆水咸，不可耕，居民煎盐以给，而吴家沙复多柴芦之利。

　　营前沙在县北，为大江入海之砥柱。嘉靖三十六年，倭寇登营前沙，官军败却之，其相接者曰山前沙。《海防考》：倭寇至营前而西，则江北淮扬，江南常镇，皆有冲突之虑。盖营前沙与海门县蓼角嘴相对，海面约阔百五十里，倭寇入江，此为第一重门户，与狼、福互为声援。○蒲沙，亦在县北，相近者曰小阴沙，与海门县接界。蒲沙之东曰匾檐沙。

　　平洋沙在县东南。旧名半洋沙，其相近者曰马腰沙。弘治十五年，土豪施天泰，钮东山作乱，据二沙为梗。事平，改半洋为平洋，马腰为马安。嘉靖三十二年，移建县城于此。明年，倭登平洋沙焚劫，攻新城东门，不能陷，乃却。万历中，复移县于今治。又西曰登舟沙，与常熟县对境。嘉靖三十四年，倭自常熟三丈浦遁出海，太仓知州熊桴邀击之于登舟沙，贼走吴淞江。《海防考》：登舟沙为福山、白茅之门户。又西北曰伏龙沙。万历中新涨此沙，与江北狼山相近。

　　南沙在县南七十里，与竹簿沙相接。旧《志》：沙长八十里，广十余里，多稻菽萑苇之利。明初置南沙巡司于此。嘉靖十九年，南沙土豪王艮等构党作乱，据南沙，上海境内，为之惶惧，寻讨平之，因建南沙守御官军营。三十二年，倭登南沙，盘据经年，官军击之，不能克，久之遁去。旁有蒋六洪口，为舟行要道。其西北尽处，曰宋信嘴。○竹簿沙，在县东南七十余里，即南沙尽处，外为大洋，内为内海。其西南与松江高家嘴相对，为内海之南门。贼自洋山而来，欲入吴淞江，此河正当转屈间，至此，然后从杨家路沿海而北，吴淞江首受其冲，以次及刘河等处，盖海道东南之险也。《海防考》：竹簿沙为吴松之屏蔽，外为羊山，为陈钱，皆倭寇所从入。竹簿沙之内，高家嘴之外，沿海而西北者，谓之杨家路。海舶得此，方能转舒。盖县多阴沙暗途，缠绵错杂故也。说者以竹簿沙、高家嘴为苏、松四郡之咽喉，海防第一关键，有以夫！又烂沙，在竹簿沙之北。其南接南沙之宋信嘴，即长沙下脚也，有烂沙洪与七鸦、白茅相对。《志》云：烂沙、小团、孙家、白蚬县前等沙，与南沙、竹簿，旧皆错列海中，波涛汹涌，今涨合为一，南北长百四十余里，东西阔四十余里，居民艺植，悉成沃壤云。

　　三沙在县东北。即旧县治，所云控诸沙上游，为一邑中土者。波涛冲激，日渐迫狭。县治既迁，乃领于三沙巡司。《志》云：三沙北通狼福，南通宋信嘴，西接营前沙，为江南北数郡关键。又二沙，在三沙之东北，旧为县城外护。又东北曰三爿沙，向为三沙门户。《志》云：三爿沙孤立海中，倭贼从东北大洋而来，必经此沙，南行则苏、松及宁、绍、台、温之界也。从三爿沙而西南则为县后沙及三沙、平洋、吴家等沙，近常熟福山、许浦界，西北则繇匾檐沙、营前沙，近大江海门界。议者谓三爿沙为浙直咽喉，而二沙为旧县第二重关键云。○县后沙，亦在旧县东。嘉靖四十四年，倭寇据县后沙，总兵郭成击擒之。《海防考》：三爿之北，匾檐沙为重；三爿之南，县后沙为重。又新灶沙，亦在旧县东南，东连大洋，为各沙门户。旧《志》云：自新灶而西达宋信嘴，可不繇竹簿，径达刘河。虽中有沙途暗伏，而风利潮便，倭贼易于跳越，若贼寇境，不收新灶沙，则必收烂沙矣。盖烂沙、新灶、三爿俱为海口东面之险也。又《防险说》曰：新灶沙、刘河要路也；竹簿沙，吴淞要路也，而三爿沙为繇海入江之门户，又为诸沙关键。县境所属诸沙，皆坍涨不时，而可纪者，大小约三十有余，形势所关，以三者为最。凡倭寇之来，东南必繇竹簿，东北必繇匾檐，正东必繇三沙下脚。三者在诸沙之外，乃县之外户，于此巡哨，则贼之踪迹可知，而备御不难。县之安危，恒视此为准。

　　○长沙营即今县。《志》云：在旧县东北四十五里。误也。有土堡。明初置，设军戍守。又明威营，在旧县治西明威坊，正统八年置。又三沙巡司，亦置于旧县北五十里。嘉靖中，移置于旧县治。

　　附见：

　　镇海卫在太仓州城内，吴元年立太仓卫，即元水军都万户府为卫治。洪武十二年，又分太仓卫立镇海卫，统千户所五，即元市舶提举司为卫治，与太仓卫俱隶前军都督府。

　　崇明沙守御千户所在旧县治东。洪武二十年置，隶镇海卫。永乐十四年，倭入寇，发镇江、镇海二卫百户各十员，率军协守，遂隶焉，统百户所二十。嘉靖中，亦移治新城内。

　　◇松江府东至海岸百里，西南至浙江嘉兴府百二十里，西北至苏州府百八十里，北至苏州府太仓州百三十五里。自府治至江宁府七百七十里，至京师三千四百里。

　　《禹贡》扬州之域。春秋时吴地，后入越。战国属楚。秦属会稽郡。汉因之。后汉永建四年，分属吴郡。晋以后因之。隋属苏州。大业初，属吴郡。唐仍属苏州。五代时，吴越有其地，改属秀州石晋天福三年，置秀州于嘉兴县，割华亭隶焉。宋因之。庆元初，属嘉兴府。元至元十四年，置华亭府。明年，改松江府，属嘉兴路。二十九年，直隶江浙行省泰定三年罢府，立都水庸田使司，仍属嘉兴府，天历初罢司，复府。元末，为张士诚所据。明仍曰松江府，直隶京师，领县三。今亦曰松江府，增置县一。

　　府雄襟大海，险扼三江，引闽越之梯航，控江淮之关键。盖风帆出入，瞬息千里，而钱塘灌输于南，长淮、扬子灌输于北，与松江之口皆辐列海滨，互为形援，津途不越数百里间，而利害所关且半天下，然则郡岂可忽之地哉？且居嘉、湖之肘腋，为吴郡之指臂，往者倭寇出没境内，而浙西数郡，皆燎原是虞，谓郡僻处东南，惟以赋财渊薮称雄郡者，非笃论也。

　　华亭县附郭。汉娄县地。后汉末，孙吴封陆逊为华亭侯，邑于此。萧梁以后，为昆山县地。唐天宝十载，始割昆山、嘉兴、海盐三县地，置华亭县，属吴郡。吴越属秀州。宋属嘉兴府。元为松江府治。今因之，编户八百四十里。

　　娄县附郭。本华亭县地，今析置于府治东偏。编户□□。

　　○华亭城今府城。相传唐末所筑。元至元中毁。至正末，张士诚复筑之，开陆门四，水门亦四，环城为壕，广皆十丈。明因而修葺。县南有吴王猎场，场有五茸，俗亦谓之五茸城。今城周九里有奇。城西又有仓城，周二里。

　　前京城府东南八十五里。萧梁析娄县地置前京县，属信义郡。陈因之。隋省。《志》云：城近浙江海盐县东北境。○阖闾城，在府东六十五里。夹江又有二城，相传阖闾所筑以备越。《汉志》：娄县有南武城，阖闾所起以候越。当即此城矣。又袁崧城，在府东三十五里。东晋末，袁山松筑此以备孙恩，俗讹山松为崧也。一名筑耶城。又府南四十里有胥浦城，相传梁大通六年筑，以地接胥浦而名。又南十里有白城，俗名白汇，亦海滨备御处云。

