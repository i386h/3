<!-- { "loadSidebar": true } -->
　　○天目山县西南六十五里。顶有二泉池，遇旱不竭。东南流为瀑布，下注数里，成十二潭。层级如梯，次第奔落，俗名阴潭。山间有田亩池塘，皆可耕种。《志》云：县境诸山回环连亘，皆天目也。○浮玉山，在县东南十五里。《山海经》：浮玉之山，苕水出其阴，注于具区。说者曰：浮玉即天目矣。杭、湖诸山，其脉皆本于天目，故亦得以浮玉之名被之。《吴兴志》：浮玉山有二：在归安岘山漾者为小浮玉，此为大浮玉也。又南屿山，在县东南十七里，与浮玉相接，一名白水山，一名泉石山。《志》云：山高三百六十丈，上有湖，下有南屿水，流合于苕溪。

　　广苕山县南三十里。当天目之正北，苕水发源处也。又南五里曰大溪山，山高八百五十丈，周四十五里。又金石山，在县西南三十里。《志》云：山高千八百丈，长三十里。盖皆天目之项背云。

　　苦岘山在县西四十里。一名苦山，以登陟峻阻也。与南直广德州接境。《志》云：山高三千丈，周三十里。又师高山，在县北五十里。势接天目，山中积雪，炎月不消。○菱湖岭，在县东三十里，路达武康县。县西北又有金鸡岭，路出广德州。

　　○苕溪县西南三十五里。自天目山北出，南屿诸山之水，悉流汇焉。引而北，经县东。又东北二十五里，为沿干渡，入州界。○深溪，在县西南四十里。於潜山之水流出此，合苕溪。

　　董岭水出县西三十九里之董岭，分为两流，西流入宁国县界。东流自县西引而北，至州西南，会诸溪涧水，谓之东溪，入于苕溪。

　　○幽岭关县东南三十里，与余杭县接界，独松三关之一也。有幽岭水，流为碧溪，东北入于苕溪。又乌山关，在县南五十里。与临安县接界。又郎采关，在县西南三十里，与於潜县接界。皆为设险之处。《邑志》：县西七十里有唐舍关，西南六十里有孔夫关，皆接宁国县。北四十里有苦岭，西北五十里有五岭关，皆接广德州。

　　松坑口县西五十里。山溪错杂处也，有巡司戍守。又县南二十里有天目山巡司，皆洪武中置。今松坑司废。又沿干镇，在县东北四十里。与州分境。

　　附见：

　　守御湖州千户所在府治东。《开天记》：宋龙凤四年，元至正十八年也。时我师克长兴，置永兴翼元帅府，以御张氏。明年，改为兴武卫亲军指挥使司，寻又改长兴卫指挥使司。龙凤十三年，张氏亡，改为千户所。洪武八年，移所于府城内，曰湖州守御千户所。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十二 

卷九十二
　　◎浙江四

　　◇绍兴府东至宁波府二百二十里，东南至台州府三百里，西南至金华府四百五十里，西北至杭州府一百三十八里，北至海口三十里。自府治至布政司见上，至南京一千四十里，至京师三千四百五十里。

　　《禹贡》扬州之域禹会诸侯计功于此，命曰会稽。少康因以封其少子无余，使奉禹祀，号曰於越。春秋时为越国，周显王时并于楚《通典》：楚破越，其浙江南之地，越犹保之，而臣服于楚。秦为会稽郡地。汉因之。后汉顺帝永建四年，始改置会稽郡于此分浙东为会稽，浙西为吴郡。晋为会稽国咸和中，尝改会为郐，以内史王舒父名会，求改他郡，朝议改曰郐。宋为会稽郡。孝建初，置东扬州领郡五，理于此。大明三年，直曰扬州，后改废不一，而郡如故《宋志》：大明三年，以扬州为王畿，而东扬州直曰扬州。八年，王畿还曰扬州，因复曰东扬州，永光元年，仍并入扬州，而会稽郡不改。梁复置东扬州。陈初省，寻复置。隋平陈，改为吴州，置总管府治会稽县。大业初，改为越州，旋曰会稽郡。唐复为越州武德四年，置总管府。七年，改为都督府。天宝初，曰会稽郡。乾元初，复故浙江东道节度使治此，大历五年，废为观察使。中和三年，又升为义胜军节度。光启三年，改曰威胜军，乾宁三年，又改镇东军。五代时，属于吴越钱氏号为东府。宋仍为越州亦曰会稽郡，浙东军节度，绍兴初，升绍兴府以尝为行宫也。元改绍兴路。前朝洪武二年，复曰绍兴府，领县八。今仍为绍兴府。

　　府襟海带江，为东南都会。勾践生聚教训于此，遂以灭吴。汉武尝用以制闽粤。后汉末，孙策取王朗于会稽，而江东以定。晋隆安中，海贼孙恩据会稽，三吴八郡，一时奔溃时以会稽、临海、永嘉、东阳、新安、吴郡、吴兴、义兴为三吴八郡。自是以后，皆以会稽为浙东重地。沈约曰：会稽带海傍湖，良畴数千万顷，膏腴上地，亩直一金，盖财赋所资也。唐咸通初，裘甫作乱，陷象山及剡县，分兵掠衢、婺、明、台诸州，朝廷遣王式讨之。贼党刘说甫曰：今急引兵取越州，凭城郭，据府库，遣兵守西陵，循浙江筑垒以拒之，大集舟舰，得间，则长驱进取浙西，过大江，掠扬州财货以自实，还修石头城而守之或曰：即府北之石城，非建康之石头也。恐误。宣、歙以西，必有响应者。又遣将循海而南，袭取福建。如此，则国家贡赋，尽入于我矣。甫不从，退据宁海今台州府属县。王式闻之，疾驰入越州，遣将攻甫，而分兵屯唐兴今台州府天台县，断贼南出之道；出上虞，趋奉化，断贼入明州之道；置军海口，遏贼入海之道。贼穷蹙遁走，遂击灭之。既而刘汉宏据越州，倡逆于前；董昌据越州，踵乱于后。钱Α并其地，而霸业始大。夫越州，明、台之上游也。越州不守，而自越以东，益不及矣。宋高宗自绍兴南徙，所以几不免于海上也。明初以重兵戍诸暨，固婺、衢之藩篱，即制杭、越之肘腋，而且控明、台之喉吭。芟除群孽，有以也夫。

　　山阴县附郭，在府治西。勾践所都。秦置山阴县，属会稽郡。汉武帝时，东部都尉治此，后移章安。后汉永建中，始徙置会稽郡治焉。晋以后因之。隋废入会稽县。唐武德七年，复置。八年，又废。垂拱二年，复置。大历二年，又废。七年，复置。元和七年，又省。十年，仍置今县于郭内。今编户二百一十一里。

　　会稽县附郭，在府治东偏。本山阴县地，陈析置会稽县，后皆因之。今编户百三十一里。

　　○山阴城即今府城。旧有子城。《吴越春秋》：勾践筑小城，周三里七十步，一圆三方，陆门四，水门一。后汉为会稽郡城。《图经》云：隋杨素筑子城，周十里，西北二面皆因重山为城，不设濠堑。宋嘉中，守臣刁约修子城，北因卧龙山，环属于南，西抵于堙尾，周五里有奇，城门一，如故城之制。后废。今府治东有镇东阁，即子城之正东门也。又有大城，亦曰罗城。《越绝书》：山阴大城，范蠡所筑，城周二十里有奇，南去湖百步，陆门三，水门三。《图经》：隋开皇中，杨素修郡城，广四十五里，名罗城。唐乾宁中，钱Α重修。宋皇中，守臣王逵亦加修治，并浚城濠。宣和初，刘复缮筑，稍缩其西南隅。嘉定十三年，亦缮葺。十六年，守臣汪纲重修罗城，并葺诸城门。元至正十三年，复增拓旧城，以石，开堑绕之。十八年，复增浚濠堑，以为守御。明初因之。嘉靖二年，飓风坏城，因复修筑，并浚凿内外池隍。《修城记》：城有九门。东面旧曰雷门，勾践所作，晋时改曰五云门，今因之。稍北不二里，曰都赐门。或曰本名都护门，晋中军王所作，今讹都泗门。又北曰三江门，今曰昌安门。雷门之南不二里，曰东郭门，今因之。南面曰殖利门，今曰南堰，门之东曰稽山，门之西三里曰偏门。偏门者，门本面西，稍斜向南，故名。今曰水偏门。又西一里面南，曰常喜门。钱Α攻亭山及申光门，相传即此门。旧《志》：州城至此与子城会，今曰常禧门，又西转而北约五里，曰迎恩门。钱Α讨董昌，以兵三万屯迎恩门，望楼再拜而谕之，是也。今曰西郭门。繇此北转而东，直过蕺山几六里而面北者，即昌安门也。凡门在东南者，皆有堤以护湖水，使不入江西门，因渠漕抵于江，以达杭北，则引众水入海。城周盖二十里有奇。

　　越王城府东南十二里会稽山之阴。《左传》哀元年，越子以甲五千，保于会稽，秦故县亦治此。又府东五十八里有侯城，相传无余所都。《水经注》：秦望山南有谯岘，岘里有大城，越王无余之旧都也，故勾践语范蠡曰，先王无余国在南山之阳，社稷宗庙在湖之南矣。○吴王城，亦曰王城，在府东十里。《志》云：夫差围勾践于会稽，伍胥筑此城以屯兵，今地名吴王里。

　　石城府东北三十里石城山下或云亦勾践遗迹也。唐乾宁二年，董昌僭号于越州，钱Α讨之，昌遣其将汤臼守石城，Α将顾全武击败之，遂克其城，去越州三十里，即此。或谓之石头城。○苦竹城，在府东十八里。《越绝书》勾践以苦竹城封范蠡子，即此城也。唐时为苦竹馆。

　　○会稽山府东南十二里。其东西连阜接岫，如宛委、秦望、法华诸山，称名胜者凡数十计，皆会稽之支阜也。详见前名山会稽。

　　卧龙山府治西北。盘绕回抱，形如卧龙，一名种山，越大夫文种葬于此。今府治踞其东麓，山阴县治踞其南麓。又宝林山，在府治东南二里，本名龟山，又名飞来山。《越绝书》：越王使范蠡筑城，既成，琅邪东武海中山一夕飞来，百姓怪之，号曰怪山，川岩明秀，亚于卧龙。又蕺山，在府治东北六里。山多蕺，越王尝采食之。《宝林事实》云：越城之山，能与秦望为主客者，卧龙、宝林、蕺山是也。又有阳堂山，在卧龙南三里许，府城跨其脊，其南麓出城外，跆于河湟，后汉鲍盖葬此，一名鲍郎山。

　　亭山府南十里。唐乾宁中，钱Α攻董昌，克其亭山寨。又明初胡大海攻郡城，驻兵其上。○土城山，在府东六里。《越绝书》：越王得西施习教于北坛利丘里，三年而献吴。即此。今亦名西施山。又东四里有葛山，相传越王种葛处。又麻林山，在府西南十五里。《越绝书》：勾践伺吴，种麻为弓弦，使齐人守之，越谓齐人日多，故亦名多山。又稷山在府东五十里，《越绝书》勾践齐戒台也。又有锡山，旧产锡，银山产银砂，志云，皆在府东五十里。

