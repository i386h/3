<!-- { "loadSidebar": true } -->
　　大场镇在县西南近海。其相近有夏岭、新港等镇，接连马耳、莱芜等海澳，以防贼冲。又有大澄营，在县南门外。○冠陇隘，在县西十里。又西南有它浦隘及乌汀背隘，县南有南洋隘。

　　镇平县府北三百六十里。东北至福建上杭县百二十里，北至福建武平县百七十里。本程乡县地。崇祯六年，因寇变，析程乡之松源、龟浆下半图，并平远县之石窟一、二图，置镇平县，治蕉岭，筑城，周四里有奇。编户四里。

　　○洋子佃山县西北十里。三峰鼎立。又有凤山在县西南十里，亦高耸。○龙藏嶂，在县南二十里，峰峦高耸，若龙之腾空。又大峰嶂，在县东三十里，山半有湖。又铁山嶂，在县西二十五里，与程乡县接界。《志》云：县城内有蕉岭，今名桂岭，县治所凭也。

　　○石窟溪县北十五里。源出武平县界，南流经此，有石窟洞临溪上，因名。县西北有横梁溪、徐溪，俱出平远县界，流入境，东流注石窟溪，会大埔县之三河达于韩江。

　　○蓝坊镇县东二十里。有巡司，与县俱置。《志》云：县北旧有石窟巡司，南去程乡县二百里，地名圆子山径。四围皆山，中有径道，方四十余里，通汀之武平、赣之安远，寇盗往往出没于此，有兵戍守。本属程乡县，后属平远，今为县境。○胡椒径营，在县东三十里。又县西有大麦径、梅子、天门凹等隘，俱接平远县界。

　　附见：

　　潮州卫在府城内。元总管府故址。洪武元年，置兴化卫，二年改潮州卫。○大城守御千户所，在饶平县西。旧《志》云：在府东北三十里，洪武二十七年置，筑城，周三里有奇。嘉靖十七年重修。近《志》云：所在饶平县东宣化都。又海门守御千户所在潮阳县南十五里，靖海守御千户所在惠来县东六十里，俱洪武二十七年置。旧《志》靖海所，属潮阳县，北去县八十里。成化以后，改属饶平。

　　蓬洲守御千户所旧在揭阳县东南九十里滨海。洪武二十年，置所于下岭村，以扼商夷出入之冲。二十七年，移建于西埕村。三十一年，始砌石城，周三里有奇。嘉靖中，改属澄海县。○程乡县守御千户所，在县治西南。洪武十五年置于县治西北，万历初迁于此。又澄海守御千户所，在县城内，万历初置。已上诸所，俱属潮州卫。

　　〔〕“丈”，原文作“里”。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百四 

卷一百四
　　◎广东五

　　◇高州府东北至肇庆府七百七十里，南至海岸百五十里，西至廉州府二百六十里，北至广西梧州府五百二十里。自府治至布政司一千里，至江南江宁府五千四百八十里，至京师八千六百四十七里。

　　古百越地。秦为南海郡地。汉初属越国，武帝时属合浦郡。后汉因之，建安末，析置高凉郡治高凉县。三国吴又置高兴郡治广化县，今与故高凉县俱见肇庆府阳江县。晋初因之，后以高兴并入高凉郡。宋、齐仍旧。梁大通中，兼置高州。隋平陈，废郡，大业初复改高州为高凉郡。唐武德六年，复置高州初治高凉县。贞观二十三年，移州治良德县。天宝初曰高凉郡，乾元初复故《新唐书》：大历十一年，州移治电白县。五代时，属于南汉。宋仍为高州亦曰高凉郡，景德初并入窦州，三年复故。元曰高州路仍治电白县。大德八年，徙治茂名。明洪武初，改为高州府，领州一、县五。今因之。

　　府据二广之间，为交衢之地。西北一带，山箐盘互，犭犭童伺隙其间，一旦窃发，则东西俱病矣。至东南皆距大海，虽有沙带限门之阻，而水深潮平，倏忽易达，御倭营堡，不容少疏也。《志》云：郡控山滨海，溪峒中联，为水陆襟要，允矣。

　　茂名县附郭。汉合浦郡地。晋南渡后，置茂名县，属高兴郡，后废。梁复置，属高凉郡。隋属高州。唐初因之。贞观元年改属潘州，八年为潘州治。五代梁开平初，刘隐奏改为越裳县。唐同光二年，南汉复改县曰茂名，仍为潘州治。宋开宝五年，废潘州，以县隶高州。景德元年，高州废，县属窦州，寻为窦州治。三年，还属高州。元因之，寻为府治。今编户四十六里。

　　○废潘州今府治。唐武德四年置南宕州，治南昌县，在今广西博白县境。贞观初，移治定川县，在今郁林州境。八年，更名潘州，寻移治茂名县。十七年，并入高州。永徽初，复置潘州。天宝初曰南潘郡，乾元初复故。南汉因之。宋开宝五年，州废，县属高州。元改为府治。《城邑考》：今府城，唐潘州城故址也。洪武十四年，因故址增拓，三十一年，以砖石。成化元年寇毁，三年重修，明年复增筑。嘉靖四年以后，屡经修治。有门五，城周不及四里。

　　南巴废县府东百里。梁置县，为南巴郡治。隋平陈，郡废，县属高州，大业初废。唐武德五年，复置，属高州。永徽初，改属潘州。宋省入茂名县。○潘水废县，在府西北百二十里。唐武德五年置潘水县，属南宕州，寻属潘州。贞观二十三年，析置毛山县，寻省潘水县入焉。开元二年，又改毛山曰潘水。南汉曰潘川县，仍属潘州。宋省入茂名县。

　　○潘山府东一里。亦名东山。峰峦高耸，环抱郡治，郡之主山也。山之麓为潘仙坡，相传晋永嘉中，道士潘茂名者，得仙于此。城西又有观山，为茂名上升处，一名升真山，亦名仙山巅，有升真观，因名。○笔架山，在县东南十里，有三峰并耸。又东南十里有射牛山，峻耸圆秀，上有二潭，俗呼石牛山。

　　高凉山府东北九十里。旧属电白县，后改今属。《志》云：山本名高梁，群峰并耸，盛暑如秋，故改梁为凉。汉建安十六年，衡毅、钱博拒步骘于高要峡，毅死，博与其属亡于高凉，盖即此山云。或云汉高凉县盖置于山下。又大帽山，在府东北五十里，层崖高耸，形圆如帽，犭人散居其中，亦曰犭山。又东北三十里曰白水山，上有飞泉直泻，中有白石鲜明。○云炉山，在府西三十里。山高耸，多云雾，如烟起炉中。弘治十一年，御史万祥言：高州山峒贼巢，有云炉、大桂、平地、石羊、冬瓜、捌岭凡六处云。又铜鱼山，在府东六十里，山形似鱼。又东二十里曰灵湫山，下有龙湫。旧皆属电白县。《志》云：府东百里有浮山，山岭高耸，其水西南流入吴川县界。

　　南宫岭府南一里。山形圆秀，下临鉴江。又南二里有茂岭，亦曰茂岭冈，以草木滋茂而名。其下为南洲。相传冈本临大湖，唐天宝中，一夕雷雨，湖中涌出一洲，土人目为小瀛洲。又仙井岭，在府西北一里，旁有仙井。《志》云：府西南三十五里有蚕山，俗名王商岭。又府东南百七十里有胡鼻冈。

　　○海府南百五十里。《海防考》：府境所辖海澳，若莲头港、汾州山、两家滩、广州湾，皆南面之险也。

　　鉴江在府城东北。源出电白县鉴山下，其水澄澈，绕流而西，环带郡治，迤西南支分双渚，合流至化州会罗水，又南经吴川县入海。《志》云：府东北一里有上宫湾，出崖石中；又有下宫湾，在城西观山下。又有新河水，在府东南一里，源出云炉山，一名东河，合大河，经此皆流会于鉴江。

　　潭峨江在府城西。源出信宜县西思贤岭下，流经府城西南，有高源水亦自信宜县流经府城西，会为一水，并流入于鉴江。○特亮江，在府西百里，自信宜县流入界。又浮来水，在府西北百二十里。其下流俱注于海。

　　○平山镇府东南四十里。本属电白县，有巡司，洪武中置。成化以后，改今属。又赤水巡司，在府东北。《志》云：府东百十里有故那黎寨，宋置于电白县下博乡，元曰那黎巡司。洪武二十七年，以那黎地僻，迁于今治。○东门营，在府城东。《志》云：府西北有双威寨，绣江源出于此，即今广西北流县之双威镇矣。又有茅峒，在府东南十里，四山环合，中有隙地可以藏兵，当山缺处一径迤逦，通神电以西诸路。成化二年，贼邓公长据此，知府孔镛招降之。

　　古潘驿在府治西。又那夏驿，在府东九十里。《舆程记》：自古潘驿西八十里，为化州石城县之息安驿，又西九十里为廉州府石康县之白石驿，此为西达廉州之道。自驿而南九十里为化州陵水驿，又百里为石城县之新和驿，又南百里为雷州府遂溪县之桐油驿，此为南达雷州之道。又自那夏驿东百里，为电白县之立石驿，又六十里为肇庆府阳江县之太平驿，此为东北达肇庆府之道。○端黎山寨，在府北。《志》云：茂名县境犭山，凡四十有四。

　　电白县府东四十五里。东至肇庆府阳江县二百二十里。汉合浦郡高凉县地。梁置电白郡，治电白县。隋平陈，郡废，县属高州。唐因之。大历十一年，自良德县移高州治此。宋因之。景德初，州废，县属窦州，寻复为州治。元大德中，移高州治茂名，县属焉。明景泰初，流贼云扰，县无宁宇。成化四年，移入神电卫城。今城周六里有奇，编户十二里。

　　○高州城今县治。唐、宋时州郡皆治此。《郡志》：电白县旧有土城，即故高州城也。元大德中，因故址为县城，以砖石，周三里有奇。明正统中，为犭寇所毁，寻复修筑。成化中废为旧电白堡，而移县于神电卫治东，西北去旧城百八十里。《城邑考》：卫城，洪武二十七年筑，初为土城，永乐七年改以砖。成化四年增修，浚濠环之。

　　良德废县在旧县西北三十七里。陈置务德县，属高凉郡，后改曰良德。隋属泷州。唐初改属高州，贞观中为高州治，州徙，县仍属焉。宋开宝五年，省入电白县。○海昌废县，在旧县北，梁置，并置海昌郡治焉。隋省。

　　保定废县在旧县东二百二十五里。本高凉县地。梁置连江县，为连江郡治。隋平陈，郡废，县属高州。唐初改曰保安县，仍属高州。开元五年改曰保宁，至德二载又改曰保定。宋初省。

　　○宝山旧县治北一里。秀丽特立，形如圆珠。宋绍兴间，创登高亭，植松于上，为郡登临之胜。山之麓有送龙冈，其南为狮子坡，县治凭焉。又有鉴山，在县北三里，旧有银坑，下有溪，澄澈如镜，即鉴江之源也。《志》云：今县北二里有庄垌岭，高峻岩，为县主山。县北十里曰龙潭山，山麓有石岩，泉出三窦中，涌流为龙潭。又县南十里曰莲头山，高秀如芙蓉，县之案山也。

　　要龙山县东六十里。与双甑山相连，皆高耸。又帽涝山，在县东北三十里，山有云如帽，即雨至，因名。○丫角岭，在今县北五十里，双峰并峙，山色苍翠。又湖山岭，在县西北七十里，山势耸拔，为诸山宗。登其巅，瞰大海如池沼。上有龙潭，渊深莫测。

