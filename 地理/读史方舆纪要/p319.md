<!-- { "loadSidebar": true } -->
　　汾水在县北十二里。自绛州及河津县流入境，至县西注于河，县当河、汾二水之交也。汉元光初，河东守番系言，漕从山东更底柱之险，败亡甚多而烦费，宜穿渠引汾溉皮氏汾阴下，引河溉汾阴蒲阪下，度可得五千顷谷，从渭上与关中无异。而柱之险，可毋复漕。从之。既而河移徙，渠不利，乃复罢。宇文周建德中伐齐，将出河阳，诸将以河阳要冲，齐精兵所聚，汾曲戍小山平，不如进兵汾、潞，直掩晋阳。周主不听，师果无功。既而以晋州为高欢所起地，镇摄要重，谋取之。乃军于汾曲，遣将攻平阳，克之。王氏曰：自荣河以西，皆汾曲也。

　　○万岁宫在汾阴故城内。城西北二里即后土祠也。汉武立祠，并置宫于此，时临幸焉。又有大宁宫，在今城内东北隅，宋真宗祀汾阴，此其斋宫云。

　　胡壁镇在县东三十里。唐光化元年，陕虢王珙引汴兵攻河中，李克用遣李嗣昭救之，败汴兵于胡壁镇，汴兵走还。朱梁乾化二年，朱友弑全忠，朱友谦以河中附晋，友遣康怀贞等攻之，屯于河中城西，晋将李存审等救友谦，败梁兵于胡壁，是也。《金志》万泉有胡壁镇，盖与万泉接界矣。

　　猗氏县在州东北百二十五里。南至解州六十里，东南至夏县七十里，北至万泉县六十五里。古郇国地，后为晋令狐地。汉置猗氏县，属河东郡，因猗顿所居而名。后汉及魏、晋因之。后魏仍属河东郡。西魏改曰桑泉。后周复旧。隋废郡属蒲州。唐因之。今城周七里有奇，编户五十里。

　　○猗氏城在县南二十里。《孔丛子》：鲁人猗顿适西河，大畜牛羊于猗氏之南。此即其所居也。汉置县于此，高祖封功臣陈为侯邑。《水经注》：涑水经猗氏县故城北县南对泽，即猗顿故居。丁度曰：《左传》所云郇瑕之地，沃饶而近盐，即猗氏也。后猗顿居此，用盐盐起富，汉因以猗氏名县。隋徙县于今治。五代梁乾化三年，朱友遣将攻朱友谦于河中，晋王李存勖驰救，却梁军，顿于猗氏，即今县也。今故城俗名王寮村。

　　令狐城在县西十五里，晋邑也。《左传》：僖二十四年，晋文公济河围令狐。又文七年，晋败秦于令狐，至于刳首。阚る曰：令狐即猗氏地，今其处犹名狐村。又县北有庐柳城，秦送重耳入晋，围令狐，晋军庐柳，即是城也。

　　○涑水在县南六里，自安邑县流入界，又西入临晋县境。○盐池，在县东南，接解州境。《志》云：池近猗氏故城南。杜预曰：猗氏有盐池。

　　○神羌堡在县东北十五里峨嵋坡上。《志》云：邓禹围安邑，定河东，常驻师于此。

　　万泉县在州东北百九十里。东至绛州稷山县七十里，东南至安邑县九十里，南至猗氏县六十里，西至荣河县七十里。汉汾阴县地，属河东郡。唐武德三年，置万泉县，初属泰州，寻属绛州。大顺二年，改属河中府。宋因之。金末，改属荣州。元复故。今城周五里有奇，编户三十七里。

　　○薛通城即今县治。《志》云：后魏主焘始光初，赫连勃勃东侵河外，汾阴人薛通率宗族十余家于县东八十里筑城自固，因名薛通城。唐初置县于此，以城东谷中有泉百余区，因名曰万泉。

　　○孤山在县西南十里。一名介山，以亭然孤峙，不接他山也。山之南麓，接猗氏县界。《汉志》：汾阴县有介山在南。《唐十道志》：河东道名山曰介山，其山高三十里，周七十里，汉武帝用事介山，即此。后周保定初，韦孝宽筑城于玉壁以北，齐人至境上，会夜，孝宽使汾水以南傍介山、稷山诸村皆纵火，齐人以为军营，收兵自固。版筑遂集。所谓介山，亦即此山也。或又讹为绵山。西半隅有槛泉，南麓有双泉。又有桃花洞，其东谷又有暖泉，流为东谷涧。

　　○东谷涧在县南，自孤山东谷中发源，北流八里，入于沙涧。又东北入稷山县，注于汾水。

　　河津县在州东北二百十里。西北至吉州百八十里，南至万泉县六十五里，东北至太平县一百五十里，西至陕西韩城县五十里。古耿邑，殷王祖乙尝都此，后为耿国。春秋时献公灭之以赐赵夙，属晋。秦置皮氏县。两汉属河东郡。魏、晋属平阳郡。后魏属平阳，曰龙门县，后又置龙门郡。隋初郡废，属蒲州。唐武德初，置泰州于汾阴县，明年移治此。贞观十七年，州废，县属绛州。元和中，改属河中府。宋因之。宣和初，改曰河津县。金贞中，改属荣州。元复旧。今城周三里有奇，编户三十四里。

　　○龙门城今县治。战国魏皮氏邑也。《括地志》云：皮氏城在今龙门县西一里。秦惠文君九年，渡河取汾阴、皮氏。梁襄王六年，秦取我汾阴、皮氏、焦。《竹书》：襄王十二年，秦公孙爰帅师伐我皮氏，翟章帅师救之。十三年，城皮氏。又梁哀王十二年，秦来伐我皮氏，未拔而解，后为皮氏县。汉河东守番系请穿渠引汾水以溉皮氏，是也。后魏始改皮氏县为龙门，盖因山以名县。陆澄曰：河东龙门城西对夏阳之龙门山，后魏置龙门镇于此。孝昌三年，以薛修义为龙门镇将。永熙末，高欢破潼关，屯华阴，龙门都督薛崇礼以城降欢，即是城也。隋大业十一年，李渊为山西河东抚慰大使，击破贼帅毋端儿于龙门。十三年，渊起义师克绛郡，遂至龙门。唐武德二年，刘武周将宋金刚逼绛州，陷龙门。调露初，以突厥降部背叛，遣将屯龙门以备之。开元二年，置仓于此，曰龙门仓，城盖滨河要口矣。宋因改曰河津。《通志》：元皇庆初，旧县为河所圮，因移治西北一里。明景泰初，因元城修筑云。

　　万春城县东北四十里。宇文周建德四年，韦孝宽陈伐齐三策，请于三鸦以北，万春以南，广事屯田，预为积贮，时盖置镇于此。自此南至河南鲁山县之三鸦镇，皆与齐分界处也。唐武德五年，析龙门置万春县，属泰州。贞观十七年，省入龙门县。○耿城，在县南十二里，殷王祖乙所都。《书序》曰：祖乙圮于耿。《史记》：祖乙迁阝。司马贞曰：阝，音耿，即耿也。周为耿国，晋献公灭之，以赐大夫赵夙。《郡志》：县东一里有耿乡城。误。

　　○龙门山在县西北三十里，即大禹所凿处。河经其中，一名孟门。吴起曰：殷纣之国左孟门。是也。《水经注》：龙门上口，在北屈县西，所谓孟门也。龙门下口，在皮氏县西北，今与陕西韩城县分界。山下有涌泉，其东麓有瓜谷，西麓有遮马谷，皆导泉成渠，有灌溉之利，下流入黄河。山顶又有石洞，相传文中子隐居处也。今详见陕西名山龙门。

　　○黄河在县西十里，自吉州流入界，经龙门山下，有禹门渡，道出韩城。又南经县西，曰黄河渡，亦与韩城分界，又南流入荣河县界。

　　汾河在县东南三十里，自稷山县流入界。《志》云：县东南二十八里有黄村渡，县南八里有修福渡，盖皆汾河渡口也。又西南流入荣河县界。

　　十石垆渠在县东南二十三里。唐贞观二十三年，县令长孙恕凿，溉田良沃，亩收十石，因名。又县西南三十一里有马鞍坞渠，亦恕所凿也。又县北三十里有瓜谷山堰，唐贞观十年所筑，堰瓜谷水溉田，今皆废。

　　○龙门关在县西北龙门山下，后周所置，唐因之。关下即禹门渡也。《志》云：县北三十里有禹门渡巡司，洪武三年置。今亦见韩城县。

　　岸头亭在县南，古岸门也。《史记》：惠文王后十一年，败韩于岸门，斩首十万。《魏世家》：哀王五年，秦使樗里子伐取我曲沃，走犀首岸门。又汉武初，封卫青校尉张次公为岸头侯。《表》作皮氏，司马贞曰即岸门也。

　　冀亭在县东，古冀国也。《左传》：僖二年，晋荀息曰，冀为不道。杜预曰：冀在皮氏县东。又曰：季过冀野，见缺耨。今县东十五里有如宾乡，即其地也。《战国策》：苏代说燕王，秦下南阳、封、冀。王氏曰：封谓封陵，冀谓冀亭矣。○赤壁，在县北，刘渊据平阳时置戍处也。晋太兴初，靳准尽诛刘氏，刘曜闻乱，自长安赴之，军于赤壁。《水经注》：皮氏县西北有赤石川，盖置壁垒于此，因名。

　　附见：

　　蒲州守御千户所在州城东北。洪武二年建，初隶山东都司，后改属直隶潼关卫云。

　　解州府西南三百四十里。南至河南陕州百五十里，西南至陕西华州二百四十里，西至蒲州百二十里。

　　春秋时晋地。战国属魏。秦为河东郡地。两汉及魏、晋因之。后魏仍为河东郡地。隋、唐为蒲州地。五代汉乾初，始置解州。宋因之。金仍为解州《金志》：初置解梁郡军，寻罢为郏郡。贞三年，又升为宝昌军。兴定四年，徙治平陆。元改属平阳路。明初，以州治解县省入编户三十一里，领县五。今亦曰解州。

　　州面石门而背鸣条，外控底柱之险，内擅盐池之利，河东奥区也《国赋考》：解盐岁额凡四十二万引，都转盐运使驻于河东。《战国策》：秦有安邑，则韩必无上党、三晋之祸，盖始于失河外，而成于亡安邑。

　　○废解县今州治，汉解县地。后魏太和初，析置安定县，属河东郡。西魏改曰南解，又改曰绥化，寻曰虞乡。隋因之，属蒲州。唐武德元年，改为解县，属虞州。贞观十七年省，二十二年复置，仍属蒲州。五代汉为解州治。宋以后因之。明初省。今州城周九里有奇，门四。

　　臼城在州西北。春秋时，晋大夫臼季邑，亦谓之臼衰。《左传》：僖二十四年，晋文公入取臼衰。杜预曰：在解县东南，盖谓临晋县之旧解县也，今属州境。

　　○檀道山在州南五里。与中条山相连，山岭参天，左右壁立，间不容轨，谓之石门。凡百梯才可上，亦曰百梯山。东岭出泉，澄氵亭为池，谓之天池，上有盎浆，俗名止渴泉。《山海经》：高前之山，其上有水，甚寒而清，谓之帝台浆。郭璞以为即檀道山所出泉也。有圣女崖，亦曰玉女溪。《志》云：檀道山路通河南窦津渡。窦津，即氵豆津也。见芮城县及河南灵宝县。

　　石锥山在州西南五里，即中条之支峰也。或以为雷首山。《隋志》河东郡虞乡县有石锥山。魏主诩武泰初，萧宝寅据关中以叛，正平民薛修义等攻围蒲坂以应之。魏遣长孙稚等讨宝寅，行至恒农，遣行台左丞杨侃分兵北渡，据石锥壁，侃因以计悉降修义之众。即此山也。

　　白径岭在州东南十五里。中条山之别岭也，路通陕州太阳津渡。《志》云：由檀道山陡径出自径岭，趋陕州，即石门百梯之险也。唐至德二载，郭子仪复河东，贼将崔乾走安邑，复自白径岭亡去。朱梁乾化三年，朱友谦以河中降晋，梁军攻之，晋王存勖自将救之，遇梁军于解县，大破之，追至白径岭而还。

