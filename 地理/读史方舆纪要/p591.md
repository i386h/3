<!-- { "loadSidebar": true } -->
　　○鱼岳山在县治西北二里。一名江岛山，下有扬子洲。《水经注》以为山在大江中，误。其西北曰灌矶山，旧临大江，水灌矶石，因名。今去江一里。又百匹山，在县北五里，山势绵延，东西二十里，如百匹练。其下临江，即练子口。《水经注》江水又东合练口，是也。○白面山，在县南十里，山前有白面洲。《邑志》云：旧蒲圻县置于此，南宋初蕲阳贼刘忠据白面山。韩世忠自豫章移师长沙，因讨平之，即此。或谓之蒲矶山，又蜀山，在县东北二十里。《志》云：先主会吴拒操，曾驻跸于此，因名。

　　九陇山县南六十里。其山有九陇四合。其西南为大崖山，与九陇相峙，悬崖峭削，古洞深。又有石头山，在县南八十里，接蒲圻县界。○阴山，在县东南二十里，产茶。又青林山，在县南五十里，林木常青，亦接蒲圻县界。

　　赤壁山县西七十里。《元和志》：山在蒲圻县西一百二十里。时未置嘉鱼也。其北岸相对者为乌林，即周瑜焚曹操船处。《武昌志》：操自江陵追备，至巴丘，遂至赤壁，遇周瑜兵，大败，取华容道归。《图经》云：赤壁，在嘉鱼县。苏轼指黄州赤鼻山为赤壁，误矣。时刘备据樊口，进兵逆操，遇于赤壁，则赤壁当在樊口之上。又赤壁初战，操军不利，引次江北，则赤壁当在江南也。操诗曰：西望夏口，东望武昌。此地是矣。今江汉间言赤壁者有五，汉阳、汉川、黄州、嘉鱼、江夏也。当以嘉鱼之赤壁为据。

　　○大江在县西北七里。自岳州府临湘县流入县境，又北入江夏县界。今城东北有通江堤，明弘治、嘉靖间筑。县北又有新堤，宋政和、乾道中筑。又有成公堤，一名长堤，元皇庆初，县令成宣筑。盖县北自鱼山驿至洲下夹口，地皆卑下，上流泛涨，辄与蒲圻、咸宁、江夏，均罹水患，堤防至切。明天顺以后，成公堤屡患决圮，不时修筑云。《志》曰：县北有沙阳洲，故沙阳县治也。又有龙穴洲，在沙阳洲下。刘宋景平三年，迎立文帝于江陵，黑龙跃出于此，因名。

　　陆水在县西七十里。亦名隽水。出岳州府巴陵县界，径通城、崇阳、蒲圻三县，至县西，入于江。其入江处谓之陆口，亦谓之蒲圻口，俗名陆溪口。后汉建安十五年，孙权以鲁肃为汉昌太守，屯陆口。二十年，遣吕蒙等争长沙、零、桂三郡，权进住陆口，为诸军节度。二十二年，鲁肃卒，蒙代为汉昌太守，亦屯陆口。二十四年，陆逊代蒙屯陆口，规取荆州之地。后吕岱亦屯于此。蜀汉章武元年，先主东征，陆逊拒之于西陵，孙权复自将屯陆口，节度诸军，是也。《水经注》：陆水出下隽县西三山溪，入蒲圻县北，径吕蒙城西。巴陵，本下隽地也。或谓之渌溪。张舜民《郴行录》：嘉鱼县口舟行七十余里，至渌溪口。《南北对境图》：自岳州沿江东北下，过侯敬港、神林港、象湖港、新打口、石头口，得渌溪口，盖即陆口矣。汉昌，见岳州府平江县。○石头水，即县西南八十里之石头口。县境诸湖，凡五十有八，多由此注大江。《志》云：石头水自岳州临湘县界发源，历蒲圻县北，经莼湖，注大江。今为石头口镇，有巡司，并设水驿于此。

　　太平湖县南三十里。《志》云：有河泊所，置于罐仉山下。县东八十里又有五重湖河泊所。又致思湖在县东北八十里，黄冈湖在县西八十里，皆有河泊所司之。又黄石潭湖，在县东二十五里。{艹}湖，《志》云在县西怀仁乡。又蒲圻县西北八十里，亦有{艹}湖。○头陀港，在县东三十里，与东南诸湖相灌注，亦设河泊所。

　　○洲镇县东北四十里，有巡司。其地回复，舟行风色不常，俗名拗洲。今洲水驿，南去县治一百五十里。又县北五里有鱼山水驿。○麻屯口，在陆口东。建安十一年，孙权击山贼麻保二屯，平之。其地盖相近。《水经注》：江水过陆口而东，左得麻屯口，南直蒲圻洲，水北入百有余里，吴所屯也。《志》云：县东有东岭关，滨江，曰务门关。

　　蒲圻县府东南三百里。西至岳州府临湘县百七十里，东至咸宁县百四十里。汉沙羡县地。孙吴赤乌九年，分武昌为两部，自武昌至蒲圻为右部，始置蒲圻县，以湖畔多蒲，故名也。晋属长沙郡。刘宋元嘉中，改属巴陵郡。孝建初，改属江夏郡。梁属上隽郡。隋属鄂州。今县城卑小，编户三十里。

　　○蒲圻旧城在县北。《志》云：在今嘉鱼县白面山前。唐武德中，湖水溢，县圯，徙治凤山监，即今治也。又太平城，在县西南八十里。《志》云：孙权遣鲁肃征零陵时所筑。

　　○蒲首山在县西三十里。《志》曰：蒲圻之首山也。又县南二十五里有白石山，居众山中，独律，距山里许有岩，名白石，泉出岩中，流为白石港。《志》云：白石山北有金紫峰，峻极万仞，为蒲邑诸峰之冠。○茗山，在县北十五里，产茶。又障山在县北四十里，形如屏障，接嘉鱼县界。

　　南山县南十里。顶方平，谓之大湖坪。其前一峰突出。南去五里为荆泉洞，洞颇深邃，门有六泉，其最名者曰荆泉。又丰财山，在县东二里，形如覆釜。山后有洞，曰迓鼓洞，洞口阔三四尺，入洞口，构梯而下，平坦如沙洲，可容千余人，盖昔人避兵处也。又行将山，在县东北七里，下有行将洞，外窄内宽，相传黄巢乱时，土人曾避兵于此。县东北三十里，又有洪口山，两山对峙，中贯洪沟，即隽水所经也。○竹山，在县西二十里，一名西泉山，产竹，下有洞泉出其中，幽深莫测。又西十五里有吴城山，相传孙吴时尝筑城山下，故址尚存。

　　○蒲圻河在县治南。发源江西宁州之修水，合通城县之隽水，北流至崇阳，会桃溪水，折而东，又折而西，过荆港北，径治南，又东北流，复折而西北，至陆口入大江。《志》云：荆港即荆泉下流，北入钟潭。县境诸泉，亦多汇北，流入蒲圻河。今县北九十里有蒲圻长河河泊所。○新店河，在县西四十里。一名新溪河，发源临湘县界，入县境，经新店市，入嘉鱼之黄冈湖，至石头口注大江。《志》云：新店镇有将军滩，中有巨石，世传孙权尝磨刀其上。

　　蒲圻湖在县西北七十里。一名西良湖。源出咸宁县峻水岭，流合诸溪潭水而成湖，下流由金口入江。多生蒲苇，吴因以名县。又有盘石湖，在县西三十里。又西十里为大罗湖，与龙坑、马蹄诸湖、皂潭、黄土潭诸水，互相灌注，入于新店河。县地卑下，西境为尤甚云。○龟坑港，在县西北八十里，县境之水，多由此通大江。

　　○羊楼镇县西南七十里，有巡司戍守。○港口水驿，在县西六十里。又县东六十里有官塘马驿。北一里曰凤山驿。

　　咸宁县府东南四百二十里。东至兴国州二百五十里。隋为江夏县南境。唐大历二年，置永安镇。杨吴曰永安场。南唐保大十三年，升为县。宋景德四年，改今名。县未有城，编户十六里。

　　○潜山县南二十里，形如展旗。又南三里有五轮山，上有腴田，可耕种，利甚博，一名黄茅山。又铜鼓尖山，在县南三十里，山形壁立，昔人避兵处也。○辋山，在县东四十里，山形圆曲，如车辋。其相近者又有石门山，矗立如门，行人往来其间。

　　莲荷岭在县西五十里，与崇阳县分界。县南五十里有峻水岭，与通山县分界。○寓仙洞，在县南三十五里。明正德中，改名九龙洞。洞门高广，中甚深杳。

　　○梓潭湖在县北十五里。一名咸宁湖，为邑境泉流之汇。东北流，过斧头湖，至江夏之金口入于大江。今掌于河泊所。《志》云：县南有西河，源出峻水岭，其别源出县潜山，至双汊，合流而注梓潭湖。又有官埠港，在县东十里，源出县东三十里之长岭，西入梓潭湖。又赤土港，在县东北十里，一名株树港，西南流，合于官埠港。

　　○成山寨在县西五里。周回十余里，可容数千人，四壁峭峻，惟一径可入。宋建炎间，民聚粮保守，贼不能窥。○铜盘堤，在县南六十里，有四门，各广二丈，蛮獠尝保聚于此。《志》云：县治西有咸宁驿，明初置。

　　崇阳县府南四百二十五里。西至通城县百二十里。汉长沙郡下隽县地。萧梁置上隽郡，陈置隽州。隋废，以其地入蒲圻。唐天宝二年，开山洞，置唐年县。杨吴改曰崇阳，朱梁改曰临夏，石晋改曰临江，南唐复曰唐年。宋开宝八年，仍为崇阳县。今因之。县治有小石城，城周二里有奇，编户十一里。

　　○唐年城在县东二里。唐县治此。朱梁初，楚将许德勋破唐将李饶等，掠上高、唐年而归，即此。上高，见江西瑞州府。

　　○大集山县北五里。自通城县龙窖山发脉，历方山岩头而东至此，诸山崇聚，故县有崇阳之名。又壶头山，在县东北二十里，山如壶口，有溪穿入山中，名桃花洞。《志》云：后汉马援征五溪蛮，至下隽，殁于壶头滩，盖即此。恐误。又东泉山，在县东北五十里，有泉流入蒲圻，溉田甚广，中有龙岩龙洞。○雨山，在县东四十里。山最高，跨通山县界，有五峰笋立，一名乳山。又灵女山，在县东四十五里，亦接通山县境，上有泉。又有古城，号女城，不知所自。

　　方山县西五十里。四面皆平，瀑布悬流，岩壑甚胜，跨蒲圻、临湘二县界。其相近者曰岩头山，有二岩，一曰宝陀，一曰罗汉，俱极幽胜。山周百余里，亦北抵临湘县界。○白泉山，在县西北二十余里，泉流不竭。宋张咏为令，尝凿山引水以灌田。后屡修治，至今为近郭之利。

　　龙泉山县西南四十里。周围百余里，山有洞，可容千百人。石渠清映，名曰鲁溪，乡人号为鲁溪岩。岩前产茶甚佳，曰龙泉茶。又茱萸山，在县西南五十里，层峦叠障，势若连云。○弩牙山，在县南四十里，以形似名，有吴城港水绕岩下。

　　龙头岩县东三十里。中有流泉，萦纡三十里，可供灌溉。又青山岩，在县南二十里，深邃莫测，有泉出石渠间。又南有紫龟岩，泉出其下，溉田数百亩。《郡志》云：紫龟岩在县西北四十里。○回头岭，在县东二十三里，道出通山县。县东九十里有连河岭，道出咸宁县。又有田东洞，在县东三十里，甚深广。又东二十里为白羊洞，跨通山县界，深不可穷。《志》云：县西南六十里。又有赤壁，相传周瑜战处。误也。

　　○隽水在县西四十里，即陆水也。自通城县流入，经县北而入蒲圻县界。县境诸水，皆汇入焉。○高视河，在县南五十里，汇山溪诸水，下流入于隽水。又太原河，在县南七十里。《志》云：出江西宁州界首山，亦汇诸山溪之水，流合高视河，出青石河而入于隽水。

