<!-- { "loadSidebar": true } -->
　　嵊县府东南百八十里。东至宁波府奉化县百七十里，东北至上虞县百五十里，西南至金华府东阳县百二十里，西北至诸暨县八十里。汉置剡县，属会稽郡。晋以后因之。唐武德四年，增置嵊州。八年，州废，县仍属越州。五代时，吴越尝改为赡县。宋初复旧。宣和八年，始改为嵊县，仍属越州。《城邑考》：县城相传三国吴贺齐所筑。《会稽记》：县治在江东，贺齐为令，移今治，后废。宋宣和三年，县遭睦寇，既平，增修城壁，周十二里。庆元初，溪流湍暴，城圮，令叶范垒石为堤百余丈，城赖以全。既而屡为水圮，相继修筑。明初，汤和徙故城砖石城临山卫，〔城〕废，堤亦坏。弘治七年，令灭凤筑堤二百四十五丈以御水。十一年，水溢堤溃，复修筑护堤，堤赖以全。嘉靖三十四年，以倭患营筑石城，周七里有奇。编户九十九里。

　　○剡城废县县西南十五里，本剡县地，唐武德四年，置嵊州，兼置剡城县属焉。八年，与州俱废。《元和志》剡城在县南十二里，即此城也。或以为汉剡县治，或以为嵊州城，俱误。又《说文》四山为嵊。县东有簟山，南有黄山，西有西白山，北有嵊山，故唐初取名嵊州。宋复以名县。胡氏曰：今县城东南临溪，西北负山，城中凿井引泉，居民逸于樵汲。浙东县多无城，剡最为完固。

　　○剡山县治西北。山巅为星子峰，稍下曰白塔冈，支陇环十数里。秦始皇尝此山以泄王气，今山南剡坑是也。水流山下，为剡溪。县城盖跨山临溪云。○簟山，在县东三十里，以山势平如簟席而名。又黄榜山，在县南十里，一名方山，又南五里曰姥山，林木蓊郁苍翠，县之南望也，山南路出新昌县。

　　嵊山县东北四十五里，当剡溪之口，雩浦之东。山南有嵊溪，其源自东北覆卮诸山，合群溪流至此，出县东三十里花山下，横入剡溪。嵊溪以北临水诸山，皆与嵊山相接也。○雩山，在县北四十里。《舆地志》：自上虞七十里至溪口，从溪口溯江上数十里，两岸峭壁，势极险阻，下为剡溪口，水深而清，谓之雩浦。雩浦之水，皆源自会稽，经山峡中，由此入剡，故有水口之名，江潮亦至此而返。雩、嵊二山，参差相对，为绝胜处。又余粮山，在县北十五里，以山产禹余粮石而名。一名了山，下为了溪。旧《经》：禹凿了溪，人方宅土，言禹功终于此也。

　　大白山县西七十里。绝高者为大白，次为小白，面东者为西白，面西者为东白，入东阳县界者为北白。《剡录》云：山峻极崔嵬，吐云纳景，瀑布悬流，清被岩谷，仙茗生焉，一名白石山。

　　丹池山县东七十二里。旧名桐柏山，亦名金庭山。《道书》以为第二十七洞天，高万五千丈，周四十里，天台华顶之东门也。夏侯曾先曰：越有金庭、桐柏与四明、天台相连。裴通曰：剡中山水，金庭洞天为最。天宝六载，改名丹池。相接者曰覆卮山，北接上虞县界，地名乌坑，相传谢灵运尝覆卮于此，绝顶四望，东大海，西会稽，仿佛可见。上有石窍，泉流不竭。《志》云，山在县东北七十里。○锦山，在县东七十五里。《邑志》：县东三十里即四明山麓，锦山即四明支山也。又有石鼓山，在县东五十里，秀异与金庭并称。

　　清风岭县北四十里。旧多枫木，本名清枫岭，后易枫曰风。岩石峻险，下瞰剡溪，楼钥云，剡溪过峡处，东嵊山、西清风岭，相向壁立，甚近。而雩山自西来，若护若遮，舟行距二三里外望之，恍然不知水从何出。旧《志》所云绝壁东流是也。嘉靖三十四年，官军歼倭贼于此。又陈公岭，在县东七十里，本名城固岭，宋时县令陈著者代去，民攀送至此，因名。岭陡峻难行，宣德初，凿石修砌，凡二十余里，渐为坦道。其相近者又有东林岭，壁立数百丈，登者战忄栗。○大昆山岭，在县西八十里，高数百丈。山峡险逼，下临深坑，砟木为栈，宛如蜀道。又白峰岭，在县西南九十里，与东阳县接界。

　　○剡溪在县治南，即曹娥江之上源也。宋楼钥曰：剡溪山水俱秀，邑之四乡，山围平野，溪行其中。其源有四，一自天台山，一自东阳之玉山，一自奉化，一自宁海，兼四大流。又境内万壑争流之水，四面咸凑，曲折迂回，过雩浦而北出，是为曹娥江。《志》云：剡溪昔自南而西，又环城东北出，经县东五里艇湖山北，后溪水暴涨南徙，不由故道。隆庆六年，邑令朱一柏自东门外引流迤北，达于旧渎。亦谓之新河。

　　三溪县西六十五里。诸暨县境诸溪水分引而南，汇流于此，谓之三溪。东流合于剡溪。唐懿宗初，官军讨浙东贼裘甫于剡西，贼设伏于三溪之南，而陈于三溪之北，壅溪上流使可涉。既战佯败，官军追之，半涉，决壅水大至，官军大败。即此溪矣。○朱溪，在县西六十里，源出东阳县境，经大白山下者，曰深溪，旁又有西溪、昆溪，三溪合为朱溪。又东会三溪水，引而东，俗谓之南大溪，为剡溪之上游。

　　了溪在县北余粮山下。《志》云：县东十里有浦口溪，其上源出奉化、宁海间，经县东三十里者，曰黄泽溪。出金庭三峰，经县东五十里者，曰前王溪。出四明山，亦经县东五十里者，曰晋溪，至县东三十里，曰鱼溪，并流入县东二十里之杜潭。又东流十里，曰棠溪，俱出浦口，北绕余粮山而入剡，曰了溪，一名雨溪。○宝溪，在县西南三十里，志云，源自天台行百二十里，为宝溪，又北流十里，曰上碧溪，至县南十里，合于新昌溪，又西北会于剡溪，新昌溪以来自新昌县而名。

　　○长乐寨在白峰岭。宋宣和三年置。元设巡司。《志》云：寨在县西南六十里。又县西北二十五里有管解寨，宋绍兴二十年置。元改置巡司，明初皆废。○三界市，在县北六十里，即会稽之三界镇也。弘治中，设税课局于此，隆庆间，改设公馆。《志》云，宋有访戴驿，在县治西，嘉定六年，移置于城东，元移于三界镇，明初废。《舆程记》：自县北三十余里而至仙岩，又北至三界，又七十里而至蒿坝，自蒿坝至府城，凡八十里，水道迂回，凡二百二十里，此往来通道也。

　　新昌县府东南二百二十里。西北至嵊县三十里，南至台州府天台县百二十里。本剡县地。五代梁开平初，吴越始析置今县，治石牛镇。宋因之。《城邑考》：县旧有土城，周十里，五代时筑，后废。明朝嘉靖三十一年，始筑城以御倭，南面倚山，三面环池。城周六里有奇，编户三十里。

　　○南明山县治南二里，本名石城山，吴越时，改今名。嵬岩攒簇，石壁千仞，天台之西门也。又有书案山，一名五山，在县东南二里，有五峰相连，县北二里又有五马山，一名五龙山，俗以为县之主山。○南岩山，在县西南十五里，世传大禹治水东注，积沙成岩，今山岩陡险，俱沙石积成，如筑墙然，瀑布悬流，泉壑殊胜。又穿岩山，在县西南四十里，有十九峰，接嵊县界。

　　沃州山县东三十五里。高五百余丈，周十里，北通四明山，下绕大溪，与天马山对峙，《道书》以为第十五福地，唐懿宗初，裘甫作乱，据此为寨，王式讨之，遣兵拔其沃州寨，又拔其新昌寨，新昌寨即今县也。又山背山，《志》云：在县东三十里，四面相距四十里，旁皆峻岭，环以大溪。其相近又有寒云千叠山，周四十里，高二百余丈，四面层崖如叠，地气高寒，夏多挟纩。

　　天姥山县东南五十里。高三千五百丈，周六十里，脉自括苍来，盘亘数百里，至关岭入县界，东接天台，西连沃州，《道书》以为第十六福地，山之最高峰，曰拨云尖，西为莲花峰，高二千五百丈，周三十里，西去县四十五里。○雪溪山，在县东八十里，高五百余丈，周二十里，攒峰数重，水缘崖下，飞瀑如雪，有石桥亘其上。《志》云：山中有溪盘绕，谓之雪溪，亦剡溪之上源也。又南山，在县南四十里，脉从天姥来，群峰叠拱如环城，中稍宽，容数百家，县南九十里又有彩烟山，四面峻险，其上宽平，旧置巡司于此，接东阳县界。

　　黄罕岭县北五十里，亦接宁波府奉化县界。自奉化而西北，路经此，颇深险，度岭则平川，四十里入于剡城，唐王式败裘甫于宁海之南陈馆，甫自黄罕岭遁入剡县，王式就围之，是也。《嵊县志》：岭在嵊县东七十里。又苏木岭，在县东北九十里，五季时，刘万户、董彦光破冯辅卿于此，一名松木岭。○黄柏尖，在县东百里，高二千五百丈，周八十里，登之可见东海，一名望海冈，接宁海县界。

　　○东溪县东一里。源出天台石桥瀑布水，西北流入县境，汇诸溪涧之水，绕县后，又西北流为三溪，注于剡县之剡溪。○王宅溪，在县东北二十里。源出奉化县境之沙溪，绕流入县界。其一源出宁海县境入县界，至三坑西，经康家洲，绕流为三十六渡，会为王宅溪，入嵊县界，下流注于剡水。《嵊志》谓之黄泽溪。

　　查浦《志》云：在县北。《水经注》：浦阳江边有查浦，周六十里，东流二百余里，与句章接界。《志》以为即此浦，似误。○三溪渡，在县西二十里，即东溪汇流处也。《志》云，唐裘甫败官兵于此，似误。

　　孝行砩县南一里。宋邑令林安宅所开。自城东虎队岭导流入东洞门，绕南门而西，以达于三溪，砩长十余里，溉田千余顷，附郭居民，咸仰给焉。前朝正德、嘉靖间，水决虎队岭，砩渐崩圮，万历五年，修筑如故。○东堤，在县城东，延袤三里，宋邑令林安宅以溪水冲决，筑堤捍之，后屡修筑。前朝正统、成化中，皆以水患议修治，不果。弘治间，增筑完固。嘉靖中，水决，复增修。后皆因故址修筑。又后溪堤在县西十里，万历中增筑，以遏洪水。

　　○关岭山寨县东南七十里。又四十里即天台县。明初朱亮祖讨方国珍，至新昌，克其关岭山寨，至天台，进攻台州。又有会寺岭寨，在县南二十里，今为南入天台之通道。

　　彩烟镇在县南彩烟山下。宋置巡司，明初因之，后废。县境又有丰乐、善政二巡司，今皆废。○马院驿，旧在县西，今废。旧《志》：城西有南明驿，东南五十里有天姥驿，宋置，后废。又古松桥，在县东北二十里。《志》云：台、宁、绍三郡交冲之地也。

　　附见：

　　绍兴卫在府治东。洪武十二年建，领三江所一。

　　三江守御千户所在府东北三十七里浮山之阳。洪武二十年建城，周三里有奇，有大闸关，下为三江城河，各县粮运往来之道也。所东为三江场，东南即宋家，防维最切。嘉靖三十五年，倭贼攻突，官兵败却之。

