<!-- { "loadSidebar": true } -->
　　绳桥在州西北平羌江上，所谓多功路之绳桥也。旧名高桥，以绳架栈，下瞰峡江，为险要处。《志》云：州西北一里曰清源桥，东北十里曰龙门桥，三十五里曰道远坝桥，五十里曰鱼喜河桥，州西七里曰铜头河桥，其近多功路者，曰大绳桥，皆索桥也。

　　名山县州东北四十里。东至邛州蒲江县百二十里。汉蜀郡青衣县地。后汉为汉嘉县地。晋以后因之。西魏置蒙山县，属蒙山郡。隋初，属邛州。开皇十三年，改始阳县曰蒙山，因改县曰名山，寻属雅州。唐、宋、元因之。明洪武十年，省入州。十三年，复为县。土城，周二里，编户三里。

　　○汉嘉废县在县西。本青衣羌地。汉高六年，置青衣县，属蜀郡。十一年，废梁王彭越为庶人，传处蜀青衣，是也。武帝天汉四年，废沉黎郡，分置西部都尉治青衣。后汉延光元年，置蜀郡，属国都尉。阳嘉二年，改青衣曰汉嘉。三国汉为汉嘉郡治。章武二年，汉嘉太守黄元以汉嘉叛，寻讨平之。晋仍为汉嘉郡治，寻废。宋以县属晋原郡。萧齐因之，后废。《水经注》：汉嘉县，故青衣羌国。《竹书纪年》：梁惠成王十年，瑕阳人自秦道岷山青衣水来归，汉武置西部都尉主青衣。公孙述有蜀，青衣不服，世祖嘉之，建武十九年尝置青衣郡云。

　　百丈废县县东北六十里。刘句曰：在临邛县南百二十里。唐初，置百丈镇，以百丈山为名。贞观八年，改置县，属雅州。宋初因之。熙宁五年，省入名山县。元二年复置。元因之。明初废。今为百丈驿，有百丈桥。又废土城邑，《志》云：在县东北三十四里，周七十二丈。相传武侯征蛮时所筑，遗址犹存。

　　○蒙山县西十五里。山有五峰，前一峰最高，曰上清峰，有甘露井。《禹贡》：蔡、蒙旅平。此即蒙山也。《水经注》：青衣水出于蒙山，宋人谓梁州之山，西山皆岷，北山皆れ，南山皆蒙，峨眉在《禹贡》则蒙山之首云。○莲花山，在县北十五里，山有五峰，耸列如莲花。

　　百丈山县东北六十里。上有穴，圆百尺，深百丈，唐以此名县。又泉池山，《寰宇记》云：在百丈县东四十里。其山四面悬绝，上有泉池。《邑志》云：百丈县近南五里有铜鼓山，为汉唐戍守之地。○鸡栋山，在县西南十七里，一名鸡鸣山。王象之曰：鸡鸣山，即古之名山，因为名山戍。隋以此名县，盖即州北之金鸡山矣。

　　大山县东四十里。南接河罗戍，北入邛州，高七十里，上耸天际。《寰宇记》：县西又有罗绳山，自蒙山西北入芦山县界，东北接邛州火井县界，皆山之高大者。

　　○青衣江在县南。自州界流入，又东南流径嘉定州洪雅县，北入眉州丹棱县境。亦谓之邛崃水，又名平羌水。○百丈河，在县东北六十里。源出莲花山，径百丈废县东，下流入邛州蒲江县界，为铁溪河。一名千尺潭，以水源远而深也。

　　○鸡栋关县西南鸡栋山上，即金鸡关也。《唐志》名山县有鸡栋关。○百丈马驿，在县东北，即故百丈县治。

　　荣经县州西南百二十里。南至黎州所百三十里。本严道县，后废。唐武德三年，改置荣经县，属雅州。宋因之。元末，省入严道县，设巡司焉。明洪武十三年，复置今县。土城周三里，编户二里。

　　旄牛废县在县西。汉县，属蜀郡。后汉延光初，改属蜀郡属国。二年，旄牛夷反，益州刺史张乔讨平之。是也。三国汉属汉嘉郡。晋因之。宋属沉黎郡。萧齐仍旧，后废。俗亦谓之牛头城。○邓通城，在县东三十里。相传汉文帝赐通严道铜山，铸钱于此。旁有饿死坑，亦以通名。又古城，在县西五里。相传诸葛武侯征南时，屯兵处也。唐李德裕增筑之，置兵戍守。

　　御侮城在县西。唐太和中李德裕帅西川，作仗义城，以制大度、清溪关之阻；作御侮城，以控荣经犄角之势；作柔远城，以扼西山吐蕃，复邛崃关，又于雅州筑伐谋、制胜等八城。是也。仗义城，今见黎州所。○静寇城，在县西境。唐乾符二年，于雅州置金汤军，并置静寇军，是也。《新唐书》：静寇军，故延贡地。

　　○邛崃山县东四十里。一名邛﹂山，亦曰邛山。山峻阻，凝冰夏结，冬则剧寒，产竹，高节而中实，所谓筇竹杖也。有九折坂，亦曰邛崃坂。李吉甫曰：邛崃山自沉黎直走千里，至临邛，环抱为镇山云。详附见前重险临关。

　　铜山县东北三十里。山产铜，相传即汉文帝赐邓通铸钱处。萧齐永明八年，议更钱法，益州行事刘悛上言，蒙山下有严道铜山，旧铸钱处，可以经略，不果。宋初平蜀，其故将全师雄等复叛，讨平之。余党据铜山，推谢行本为主，复击败之，即此。○自由山，在县东二十里。《志》云：山深远，连亘黎州界，上出群山之表。又有孟山，亦在县东二十里，俗传孔明擒孟获处，其下有七纵桥。盖传讹也。

　　大关山县西八十里。山极险隘，当西南夷要路。或曰，山即邛崃之西麓，邛崃关置于此，因名。又晒经山，在县北二十里。山高峻，俗传唐三藏晒经处。○瓦屋山，在县南百二十里。山多灵异，上有雷洞。又石狗山，在县南六十里，以石形似狗而名。《寰宇记》：县东西皆连接，大山岩峦，阻绝不辨疆界。

　　鸡止崖县西二十五里。本名栖止，其崖西临险路，由大关山而东，至此，方坦平。肩担背负者，悉栖止于此，因名。《寰宇记》谓之鸡心山，传讹也。又大相公岭，在县西百里，相传诸葛南征时经此，因名。《志》云：大相公岭有虚阁险崖，明洪武二十四年，景川侯曹震尝修治之，以通行旅。

　　○荥经水在城东。荥水出大相公岭，流至城北，经水出瓦屋山，流经城南，会流而东北入于平羌江。隋时置荥经口戍，唐因置县。○菩萨溪，在县南六十里，源出瓦屋山，东北流入州界，注于平羌江。

　　○邛崃关县西八十里，今曰大关。隋大业十年置，为控扼番戎之要隘。详附见重险临关。○天险关，在县东北四十里，据邛崃九折坂之险，至为要害。又紫眼关，在县西北三十里，昔有紫眼番人流寓于此，因名。《土夷考》：紫眼夷编氓殆半里，其地紫眼关与西番相接，广可四十里，袤百里。自瓮溪、飞水，小路直透冷碛番，皆为紫眼关地。又飞水关，亦在县西北，路出西番。

　　碉门寨县西北百五十里，即和川镇、雅州西通蛮路也。元至元初，置碉门等处安抚司于此。二年，安抚司高保四言，碉门旧有城邑。中统初，为宋所废，众依山为栅，去碉门半舍，欲复戍故城，便于守佃，敕秦蜀行省相度行止。明初，亦设碉门百户所，有石城足以控御，盖州之灵关、碉门、始阳，皆通番之道，而碉门最为要害。两山壁立，一水中通，特设禁门以限中外。碉门以外，即天全境，所谓万里乾河，直达碉门者也。○蛮宿川，在县西境，亦唐时招纳吐蕃之道。又有夏阳路，俱近天全招讨司界。

　　雄边寨在县西北。中有讲武堂，宋淳熙间，创屯营于此。○太平堡，在县西北二十五里。又有黄土堡，在县西五十里，俱明初置，属大渡河千户所官军戍守。大渡河所今见黎州所。

　　箐口驿县东三十里。县南三十里又有新店驿。○大通桥，在县西三十里。洪武五年，因征云南，置为﹂桥，往建昌、云南之要路也。

　　芦山县州西北百里，东至名山县九十里。本严道县地。隋初，置卢山镇。仁寿末，改为卢山县，属雅州。唐宋因之。元末，省入严道，设巡检司。明初，复置今县。县土城周五里，编户三里。

　　○大渡废县县西北五十里。唐仪凤二年，析卢山县置，属雅州。长安二年，复省入卢山县。又故灵关道，在县西北六十里。汉置，属越郡。后汉因之。晋废。即今临关也。○姜维城，在县治南。《志》云：姜维置城于此，以拒西羌，隋开复此地，即故城置县。又开明城，在县西七里，相传蜀王开明所筑。

　　○卢山县东九里。接黎州所界，隋以此名县。或谓之卢奴山。其相接者，曰始阳山，俗呼为罗绳山，在县东十里，西魏以此置始阳县。《寰宇记》：卢山高八里，束道控川，横亘入邛州大井县界，青衣水出焉。○百步山，在县北四十里，路接蛮界，仅百步许，险隘难行。

　　灵山县西北五十里。峰峦竦峻，林木深阻，为蜀西之襟要。刘句曰：县西北六十里有卢山，下有硖口，开三丈，长二百步，俗呼为卢关。关外即生獠，盖即灵山矣。又龙头山，在县西南。绵亘四十里，绕县前后，夭矫如龙，连接番部，实为要害。又有崖钵山，在县西百里。上耸云汉，莫测其高，崖上有石，其状如钵，因名。

　　○大渡河县北四十里。从生羌界流入境，邛雅西道往来者，必渡此水。又南入黎州界。详见大川大渡河。○青衣江，在县东南，源出卢山，流入州界。详见大川青衣水。

　　龙门河县东北五十里。有二源，一自邛州界九子山西流，一自徼外东流，经冷砧河，南流会于金鸡峡口，过鱼喜河、八步关、青源河，南流入于青衣江。○浮图水，在县西北五里，亦从生羌界来，中有孤崖如浮图，因名。流合于大渡河。

　　圣水县东十里。连筒引之，行里许，伏流二三里，复涌出分为五，因以圣名。又老君溪，在县南六十里，相传以老聃曾经此而名。下流皆入青衣水。

　　石波堰县东三里。源出始阳山，用木槽接水溉田。又涌泉，在县东北五里，泉水涌出，为居民灌溉之利。○三江渡，在县南十里，路通天全六番。《志》云：三江渡水注多功峡，入平羌江。又多功河，上有飞仙阁，为木栈道，即古漏阁也。

　　○临关县西北六十里。本曰灵关，亦称零关。正统初，改今名。有巡司戍守。详见前重险临关。○八步关，在县东北五十里。

　　飞仙关县南五十里。亦曰飞仙阁，即古漏阁也。《梁益记》：大小漏天在雅州西北，山谷高深，沈晦多雨，而黎州常多风，故谓黎风雅雨。宋宇文普《新路赋》：惟天下之至险，有严道之漏阁焉。孤峰上绝于青天，湍波下走于长川。断崖横壁立之岸，飞流溅千丈之泉。盖谓此。

　　附见：

　　雅州守御千户所在州治南。洪武四年建，直隶四川都司。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷七十三 

卷七十三
　　◎四川八

　　◇龙安府东北至陕西沔县五百里，南至成都府绵州三百五十里，西北至松潘卫三百三十里，北至陕西文县三百三十里，东至保宁府剑州二百九十里，西南至成都府茂州三百二十里。自府治至布政司四百八十里，至江南江宁府八千八百里，至京师一万二千二百四十里。

