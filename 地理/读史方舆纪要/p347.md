<!-- { "loadSidebar": true } -->
　　贪于山在漠外。隋大业初，敕勒诸部叛西突厥处罗可汗，推契哥楞为易勿真莫贺可汗，居贪于山北。《新唐书》作贪污山。又以薛延陀乙失钵为也小可汗，居燕末山北，亦在漠外，既而复臣于西突厥。○不罕山，亦在漠外，斡难河源出于此。又迭里温孛答山，在斡难河旁。《志》云：元铁木真生于此。

　　南床山在漠外。晋太元十六年，拓跋追破柔然于大碛南床山下，又遣长孙嵩追斩其别帅屋击于平望川，长孙肥追柔然东部帅匹候跋至涿邪山，匹候跋举众降。南床山在大碛西，一作南商山。○白邙山，在漠外，成祖北征阿鲁台，至答口兰纳木儿河，驻河上，前锋抵白邙山，无所遇而还。

　　兰干山在漠外。汉天汉二年，李陵请自当一队，到兰干山南以分单于兵，即此。山盖近居延塞外。○木剌兰山，在漠外。唐天宝初，朔方节度使王忠嗣讨突厥，进军碛口，进营木剌兰山，攻多罗斯城，涉昆水，斩米施可汗。昆水或以为即昆水也。

　　金微山在陕西甘肃镇东北居延塞外。后汉永元二年，窦宪屯凉州，使耿夔等出居延塞，围北单于于金微山，大破之，出塞盖五千余里。唐贞观中，以仆固部置金微都督府，盖以山名。

　　浚稽山亦在居延塞外。汉太初二年，遣赵破奴出朔方西北二千余里，期至浚稽山而还。又天汉二年，诏李陵出遮虏障，至东浚稽山南龙勒水上，陵出居延，北行三十日，至浚稽山，营两山间，与单于战处也。胡氏曰：浚稽山在武威塞北，有东西二山，东浚稽在龙勒水上，匈奴尝分居之。龙勒水在敦煌境，东北流至浚稽山下也。后魏主焘太延四年，自五原北伐柔然，自出中道，至浚稽山，复分中道为二，使拓跋崇从大泽向涿邪山，魏主从浚稽北向天山，西登白阜，不见而还。○汗山，在甘肃塞北。旧《志》：在遮虏障西北百八十里，李陵败降匈奴处，山盖亦在居延塞外。

　　镞曷山在漠北，近西域焉耆之境。唐贞观十三年，西突厥东部可汗咄陆建牙于镞曷山，谓之北庭，自厥越失，拔悉弥、驳马、结马、火、触水昆等国，皆附之。刘句曰：自焉耆西北行，至其南庭，又正北行八日，至北庭。南庭在虽合水，见陕西塞外亦力把力。

　　鹿浑谷在漠北。《北史》：鹿浑海之谷也。本高车袁纥部所居，直平城西北，其东即弱落水。魏主焘太平真君四年，如漠南，以轻骑袭柔然，至鹿浑谷，遇敕连可汗，太子晃请亟击之，魏主不听，柔然遁去。即此。○起辇谷，在漠外，元诸主皆葬此，不加筑为陵。

　　穹窿岭在漠北。魏主焘太平真君十年，复伐柔然，使拓跋那出东道。那日夜追击，柔然惧，弃辎重，逾穹窿岭远遁，那尽收其辎重而还，与魏主会于广泽。自是柔然衰弱，不复犯魏塞。

　　阿撒忽突岭在和林境。元至元二十九年，诸王明里铁木儿附海都以叛，伯颜讨之，至阿撒忽突岭，大战破走之。

　　玉华峰在漠北。明成祖北征，前锋越胪朐河，西略黄崖，又西略玉华峰，是也。又环翠峰，亦在漠北。永乐八年，自清水原进次环翠峰，即此。

　　飞云壑在斡难河东北。永乐八年，亲征本雅失里，至斡难河，败之。其大酋帅阿鲁台东奔，追至飞云壑，复大败之。穷追至长秀川，尽获其辎重，又追破之于回曲津。

　　郁对原在塞北。元魏正光三年，柔然阿瑰叛魏，魏遣李崇等击之，自平城北出三千余里，别将于谨追至郁对原，前后十七战，屡败之，即此。

　　清水原在漠北。其地水咸苦不可食。成祖北征至此，于营西北二里许，得泉甚甘，赐名神应泉。又其北为长清塞，车驾至此，南望北斗处也。○玄石坡，在漠北。永乐十年北征，车驾驻此。旁为立马峰，成祖勒铭处也。

　　玄冥河在和林东北，即斡难河也。元初兴于此。铁木真以塔塔儿部叛，自斡难河帅众会金师同灭之，既而称帝于斡难河。永乐八年，追虏至此，大败之。其酋本雅失里穷蹙，以数骑遁去，赐斡难河名为玄冥河。

　　饮马河在漠北。本名胪朐河，或曰即西平河也。宋绍兴十七年，金人与蒙古和，割西平河以北二十七团寨与之，即此。明洪武五年，李文忠进兵至此，袭败遗孽于土剌河，追至土鲁浑河，大战，穷追至骋海而还。永乐七年，命丘福击贼，出开平而北，至胪朐河，败其游兵，恃胜轻进，师歼焉。八年，北征至此，赐名饮马河。旁有杀胡城、清远堡，即是时别将王友所筑，以贮粮运处也。其北为兀古儿札河，又西北即斡难河矣。

　　土剌河在饮马河西。又西为阿鲁浑河，又西北为骋海。骋海之南，地名桑麻儿麻，亦名哥令麻思。明初，李文忠逐元孽至骋海南，还，迷道于此。又永乐十二年，亲征瓦剌，败马哈兀等于撒里哈刺之地，又追败之于土剌河而还。

　　班尼朱河在和林北。蒙古铁木真初起兵至此，河水方浑，饮之，誓众曰：他日当记曾同此艰难。亦谓之班术河。○答口兰纳木儿河，在和林东北。永乐二十二年，亲征阿鲁台，先锋陈懋等出塞数千里，至答口兰纳木儿河，无所见。或曰：即阔阔纳浯儿海也，蒙古铁木真会集部落之地。

　　清尘河在和林东，旧名古札儿河，亦曰兀古儿札河。永乐八年北征，进次漠北环翠峰，获遗孽，询知其居兀古儿札，谋西奔，追及之于斡难河，还，赐名清尘河。○五条河，在和林境。元至元二十二年，命并和林屯田入五条河，是也。

　　龙居河在漠北，近和林境。元晋王也孙钅夷木儿袭位于龙居河，即此。○海剌儿河，亦在漠北。明朝永乐初，鞑靼国乱，可汗鬼力赤不为众所附其伪太保阿鲁台逃居海剌儿河，是也。

　　独乐河在漠北。隋开皇初，突厥庵逻以国让摄图，降居独洛水，即独乐河也。唐开元四年，突厥嘿啜击九姓拔野古，战独乐河，拔野古大败，嘿辍归不为备，拔野古残众自柳林突出，击斩之。

　　仙萼河在碛北。唐龙朔初，遣郑仁泰等伐铁勒，分军出仙萼河。二年，仁泰等败铁勒于天山，追逾大碛，至仙萼河，为敌所败。《旧唐书》：碛北有仙萼河，唐讨回纥，置仙萼道行军总管。《新唐书》：回鹘牙北六百里至仙娥河。仙娥，即仙萼之讹也。

　　匈河在漠外。汉元鼎六年，匈河将军赵破奴将万余骑出令居数千里，至匈河水而还。后汉永平十六年，遣来苗等出平城塞伐北匈奴，至匈河水上，匈奴皆奔走，无所获。薛瓒曰：匈河水去令居千里。似误。

　　史侯河在漠外。后汉永元初，时北匈奴衰弱，窦宪等议伐之，侍御史鲁恭言：北匈奴为单于所破，远藏于史侯河西，去塞数千里。即此。瓠<卢瓜>河，在漠外。胡峤曰：黑车子之北有牛蹄突厥，人身牛足，其地有寒水，曰瓠<卢瓜>河，夏秋冰厚三尺，春冬冰彻底，常烧器销冰，乃得饮云。

　　帖麦孩川在和林西南境。铁木真以乃蛮部侵掠，会属部于此，谋伐之。乃蛮将太阳罕营于氵允海山，与蔑里乞诸部合，势颇盛，铁木真击败之。氵允海山，盖乃蛮境内之山也。今陕西塞外于阗境内有乃蛮故国云。

　　浮图川在乌德犍山西北。唐贞元五年，葛逻禄部附于吐蕃，败回鹘兵，乘胜取浮图川，回鹘震恐，悉迁西北部落于牙帐之南以避之。○合罗川，在漠外。唐会昌二年，黠戛斯击败回鹘，上言将徙就合罗川，居回鹘故国。或曰川在郁督军山南。

　　鹰娑川在漠北，近故庭州塞外。《唐纪》：鹰娑川在北庭府西北。是也。贞观中，西突厥鼠尼施部居此。显庆元年，程知节讨西突厥，大败之于鹰娑川，至坦笃城而还。坦笃，一作恒笃。三年，置鹰娑都督府，盖以川为名。○多罗斯川，亦近故庭州境。《唐纪》：在西州北千五百里。贞观中，西突厥以阿史那贺鲁为叶护，居多罗水，统处月、处密、始苏、哥逻禄、失毕五姓之众。二十二年，贺鲁来降。是也。

　　郅居水在塞北。汉征和三年，遣李广利出五原，匈奴悉徙辎重，北抵郅居水，左贤王驱其人民度余吾水六七百里，居兜御山，单于自将精兵度姑且水，广利深入，度郅居水，还至燕然山，败降匈奴。兜御山，姑且水，皆在大漠之北。

　　余吾水在废夏州北塞外。《山海经》：北鲜诸山，鲜水出焉。北流注于余吾。汉武天汉四年，遣李广利出朔方击匈奴，匈奴悉远其累重于余吾水北，而以兵十万待水南，是也。又昭帝元凤二年，匈奴复遣骑屯受降城以备汉，而北桥余吾水，令可度以备奔走。宣帝本始元年，分道伐匈奴，田顺出五原塞八百余里，至丹余吾水上。或以为即此水也。受降城见甘州卫。

　　栗水在漠北，近稽落山，有汉将军窦宪故垒。魏主焘神二年，袭柔然，舍辎重于漠南，轻骑至栗水，大破柔然。又稽落水，以导源稽落山而名。唐开元八年，朔方大总管请发东西降众掩突厥牙帐于稽落水上，不果。

　　弱水在漠北。晋义熙十四年，魏主嗣命护高车中郎将薛繁帅高车、丁零北略，至弱水而还。又魏主焘神二年，追击柔然，至菟园水，又循弱水西行，至涿邪山而还。菟园水，在燕然山南。《魏书》云：南去平城三千七百余里，魏主焘击柔然，循栗水西行，至菟园水，分军搜讨，东西五千里，南北三千里，俘斩无算。是也。

　　女水在漠北。《北魏书》：女水在弱落水西，去平城三千余里。晋太元十四年，魏主击破吐突邻部于女水，徙其部落而还。又宋泰始六年，魏主宏大破柔然于女水之滨，改女水曰武川。《魏记》：女水当在长川西赤城西北，武川镇置于此。或曰非也，武川镇置于魏主焘时，与女水相去绝远。弱落水，见直隶大宁卫饶落水。○石水，《北史》：在额根河北。魏主焘太平真君四年，从鹿浑谷追柔然至石水，不及而还。

　　私渠北海在漠外，亦曰北海。汉元封初，单于留汉使郭吉，迁之北海。天汉初，又徙苏武于北海，即此。东海永元初，窦宪等败北单于于稽落山，追击诸部至私渠北海。又西北有西海，是时宪等遣使吴汜等奉诏致赐，及北单于于西海上，说令称臣入朝。单于喜，随使者到私渠海，闻汉军已入塞，乃遣其弟奉贡入侍。二年，复款居延塞，欲入朝见，窦宪遣班固等迎之，会南单于复请袭击北单于，许之。单于遁去，班固至私渠海而还。

　　答剌海在漠北。洪武六年，北寇犯武、朔诸州，大将军徐达分遣陈德、郭子兴击之，寇遁去，追破之于答剌海。即此。○蒙山海，在连儿温都儿之地，其水清冽。永乐十二年，车驾北征次于此。

