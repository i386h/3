<!-- { "loadSidebar": true } -->
　　○沱水在县治东。源出九疑山石城峰，流至县别为二水，又十里复合为一水，北流入道州界。又水水，在县东南，原出九疑山女英峰，流与沱水合。中多石，湍激有声，故名。○秦水，在县南，源出吴望山，东南流与冬冷水合。又有折水，出广西贺县界，东流四十里，合冬冷水。俱有灌溉之利，下流合于贺江。

　　○锦田寨县东二百里。《宋志》：道州有杨梅、胜冈、锦田三寨。熙宁六年废。此即锦田故寨也。明初，置巡司于此。又县南六十里有锦冈镇巡司，百里有涛墟巡司，设兵戍守，以控扼蛮犭。隆庆四年，改涛墟巡司为九疑鲁观巡司，属道州。《志》云：县境有营二十四，曰高寨、神仙、山爻、白芒、金鸡、车下隘、大关、平赖、得胜、永昌、虎威、豹韬、镇远、折冲、克敌、静南、镇中、矮岭、见龙、牛监、富累、望高、大源、五里，是也。《舆程记》：高寨在县西南，去贺县二百二十里。似误。

　　永明县州西七十里。南至广西富川县百四十里，西至广西恭城县百五十里。汉零陵郡营浦县地。萧齐末，置营阳县。梁改曰永阳，属永阳郡。隋废郡，县属永州。唐初，属营州。贞观八年，省入营道县。天授二年，复置永阳县，属道州。天宝初，改为永明县。宋尝废县为镇，寻复旧。今城周二里，编户二十里。

　　○营浦废县在县西。萧齐末置。隋移治故永阳郡。刘句曰：隋末置营道县于州郭内，乃移永阳之名于州西南百十里，即故治也。《志》云：今县南有废县城，或以为唐所置永阳故县也。

　　○限山县东五里。一名山。《志》云：自都庞岭分支三十里，过县治后，东南隔潇水，若城墉之限。往时路沿山下，寻圮于江。江溢时，舟济者多覆溺之患。宋绍兴中，复凿山通道，人以为便。

　　荆峡镇山县南八十里。两山对峙，中通小江，泄桃川、扶灵之水，实邑之关险。宋时设官镇守。熙宁中省，仍置寨兵屯戍。又南十里为荆子崤山，群山连亘如城，其断处若关锁然。南中有警，守此可以遏冲突。○青山，在县西六十里，其最高者曰天门。竹木蓊郁，四时尝青。又有层山，在县西南五里，其阴有层岩洞穴，高广数丈，涧出其中，横纡如带。又有石梁、石崖诸胜。《志》云：山有洞岩，中宽广，可容千人。或以为即层岩矣。

　　都庞岭县北五十里。杜佑曰：五岭之一也。东北连掩山，西南连荆峡镇。王象之曰：山之绝顶曰都逢，土人语讹曰庞也。一名永明岭。其南五里有回山，石壁峭绝。余见南连岭峤。

　　○瀑带水在县北。《志》云：源出县北二十五里之神光遇廖山，其下流自高注下者为瀑水，平川顺流者为带水，同流异名。东北至东安县界，入湘水。○遨水，在县南，源出广西富川县之木马山，流经县界，东流注于湘水。

　　掩水在县城南。源出县西北三十里大掩山，有石掩穴口，因名。又有警水，出县西青山，本名青水。唐天宝中，改今名。东流合掩水，又东合江华县之斜水。《志》云：县北有瀑布水，源出县西北二十五里之三山岭。又有冻水，出县西北火焰岭，东流合古泽等水，下流皆会于潇水。又有桃川、扶灵二水，在县西南，流入富川县界，合于富江。

　　○白象镇在县南。本白象堡。宋开宝三年，潘美伐南汉，自道州而进，次于白象。或作白霞，误也。向置巡司于此，今革。又桃川市，在县西南。县西又有白石墟，今皆置巡司于此。一作白面。《志》云：县有营十三，曰鹅山、道家、斗罡、岩口、靖西、石螺、土寨、小水、苫子、茶柘、养牛山、罡杨柳、义山，是也。旧皆为备御蛮犭之所。《舆程志》：鹅山营，在县西北十里白鹅山下。小水营，在县南，又南去富川县七十里。又县西南有泊薮，去富川县百四十里，亦为戍守处。

　　附见：

　　宁远卫在道州治西。洪武初，置道州守御千户所，寻改置今卫。又宁远县治西有守镇宁远左千户所。又江华县城南有守镇江华右千户所。亦有土城，周一里。俱洪武二十九年建。今亦置宁远卫。

　　琵琶守御千户所在永明县东南四十里。洪武二十九年置。有石城，周五里。西南至广西富川县百里。今亦置琵琶所。

　　桃川守御千户所在永明县西南四十里。洪武十四年置。土城周四里，有四门。亦曰桃川关。西南至广西恭城县七十里。今亦置桃川所。

　　守镇锦田千户所在江华县东二百里。洪武二十九年置。土城不及三里，门二。东去广东连州百二十里。以上三所，俱隶宁远卫。今亦置锦田所。

　　◇宝庆府东至衡州府二百五十里，南至永州府三百里，西至靖州五百三十里，西北至辰州府六百里，东北至长沙府四百五十里。自府治至布政司一千五百五十里，至江南江宁府三千七十五里，至京师五千三百九十五里。

　　《禹贡》荆州之域。春秋战国时属楚。秦属长沙郡。汉属长沙国。后汉属零陵郡。三国吴宝鼎初，分零陵北部都尉置邵陵郡。晋以后因之。梁为邵陵国。陈复为郡。隋废郡，属潭州。唐武德四年，置建州，寻改南梁州。贞观十年，又改邵州。天宝初，曰邵阳郡。乾元初，复故。五代晋天福中，马氏尝改曰敏州。宋仍曰邵州大观九年，赐郡名曰邵阳郡。宝庆初，升为宝庆府以理宗潜邸也。元曰宝庆路。明初，曰宝庆府，领州一、县四。今因之。

　　府东距洞庭，西连五岭，接九疑之形势，控三湘之上游，唇齿长沙，弹压蛮粤，亦湖南之冲要也。

　　邵阳县附郭。汉置昭陵县，属长沙国。武帝封长沙定王子重为洛阳侯。《括地志》云：即昭陵也。后汉属长沙郡。三国吴宝鼎元年，改昭陵曰邵陵，为郡治。晋以后因之。隋废郡，改县曰邵阳县，属潭州。唐复为邵州治。五代晋时曰敏政县，汉复旧。今编户四十六里。

　　○昭阳城在府东五十里。后汉析昭陵县置昭阳县，属零陵郡。晋武改曰邵阳县，属邵陵郡。刘宋以后因之。隋废入邵陵县，因改邵陵曰邵阳。唐武德四年，于此置邵陵县。七年，复并入邵阳。《城邑考》：今郡城，洪武六年创筑。天顺中，重修。有门五，周九里有奇。

　　新城府东九十里。《志》云：三国吴置新城县，属邵陵郡。晋并入邵阳。又建兴废县，在府西。晋太康初置，属邵陵郡。宋、齐因之。隋废。《志》云：府北二里有建州城，郡旧治此。隋尝为建州治，唐移治水南，今府治是也。又境内有白公城，相传楚大夫白善所筑。未知所据。

　　○龙山府东八十里。秀峰四出，望之面面相类，顶有龙池，泉如涌潮，分为二派，一入湘乡为涟水，一入邵阳为邵水。湘乡，今长沙府属县也。○洛阳山，在府东北五里，资、邵二水合流，其下有石室，深邃莫测，以汉洛阳侯重得名。《志》云：唐洛阳道士申泰芝居此，因名。似误。又府东有耶姜山，蒸水所出。

　　高霞山府南一百八十里。根盘永州、东安、祁阳界。又四望山，与高霞山相接，周回四十里，山极高峻。○石门山，在府北六十里。横亘数十里，两山相夹如门，为郡水口。又顿家山，在府北二百余里，抵辰州府溆浦县界。《志》云：县南五里有棋盘岭，相传诸葛武侯尝驻此，与客对奕云。

　　○资水在府城北。自靖州绥宁县流经武冈州界，又东北流经府城北，合于邵水。又北流经新化县东而入长沙府安化县境。《禹贡》九江之一也。详见大川资水。○邵水，在府东，源出龙山，流经城北，合于资水。《志》云：昔时邵水自东而南，城居其北，故曰邵阳。唐时始移治水南。今城东邵水上有青龙桥，称雄胜。

　　茱萸滩府北四十里。资江水势险恶，昔人置铜柱于岸侧，以固牵挽，俗谓五十三滩、四十八滩，此其首也。亦名三百里滩。梁承圣末，西魏围江陵，邵陵太守刘将兵入援，至三百里滩，为部曲宋文彻所杀。明初，杨遣将取宝庆，败贼于茱萸滩，遂克其城。《志》云：府西四十里又有白羊滩、孔雀滩，皆资江所经，水势峻急。

　　彩塘在城东。溉田三千余亩。又城西三十里有野鸡塘，以石岸断处形似野鸡而名。

　　○巨口关府北十里。又府东北五十里有白马关。又龙回镇，在府北八十里，今有巡司。又境内有白水、沙坪、永靖三堡，俱设官兵戍守。

　　十五寨《志》云：邵阳县有十五寨，宋初以蛮寇抄掠，命将讨平之，置寨戍守，曰武冈、真田、白沙、水竹、界冈、三堂、罗尾、盆溪、塘儿、古限、查木、新兴、安定、三门、砂口，环列县境，遗址犹存。

　　新化县府北百八十里。东北至长沙府安化县百四十里，西南至辰州府溆浦县二百里。汉长沙国益阳县地。自晋以后，皆为蛮地。宋太平兴国中，发兵平大犭洞，以其地置五寨。熙宁五年始置新化县，属邵州。今土城周二里有奇，编户二十四里。

　　○新化旧城《志》云：在县北八十里。宋熙宁中，置新化县于白沙白石坪，或谓之白溪，旧县即其地也。绍兴中，移今治。又高平废县，在县南百里，三国吴置县，属邵陵郡。晋以后因之。隋省入邵阳县，今石脚里是其地。○武阳城，在县东北。《宋志》：熙宁五年，筑武阳、开峡二城，置新化县，隶邵州。是也。

　　○梅山在县南五里。五代至宋初，梅山洞蛮屡为边患。蛮姓苏氏，不通中国，其地东接潭，南接邵，西接辰州，北接鼎、澧，最为强梗。熙宁五年，章制置湖南，遂开梅山，悉降其众。吴致远《记》，曰：荆湖之间有两梅山，新化为上梅山，安化为下梅山，其山相通接云。余见长沙安化县。

　　牛栏山县南百里，为控扼之处。其相连者曰梅山、枫岭。又南三十里曰石槽山，崔嵬耸立，山半有瀑布、飞泉。宋章开梅山时，道经山下。○熊胆山，在县北百里，多异兽，迤逦延袤，西接巴黔之界。下有青云洞，瀑布飞流，深不可测。

　　文仙山县西二十里。相传晋高平令文斤得仙于此，一名文斤山。上有三峰，层峦峭绝，山半有石桥、石室、龙洞、双泉诸胜。《邑志》：县东一里有崇阳山，高峻甲于诸山。又县南五里有月照岩，石壁临江，形如初月。下为月塘，溉田甚溥。又县东十里有青峰岩，县南十里有马蹄岩，皆临资江。

　　○资江县东南十里。自邵阳县流入境，又北入长沙府安化县界，经万山中，其间群溪环合，滩险鳞错，昔人所云三百里滩，县其中道也。今境内黄家诸滩以数十计，皆险急为患。

