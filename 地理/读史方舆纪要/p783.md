<!-- { "loadSidebar": true } -->
　　鸡冠寨府北十里。又北二十里有老龙寨，又北二十里有古羊寨，西北三里又有上窑寨。○白沙堡，在府南。《志》云：曲江县境又有总铺、古羊、白芒、黄金等堡，向俱设官兵戍守，以防沿江盗贼。又有幽溪、列溪、葵溪、西山等犭山凡四。

　　芙蓉驿在府治东。又新馆驿，在府治北。平圃驿，在平圃巡司东。驿，在巡司东。《舆程记》：自南雄府黄塘驿而南，百里至平圃驿，又百里而至芙蓉驿，又百里为驿，又百里为英德县之清溪驿。○浈水馆，在府城南，宋州守狄咸建。又有迎山馆，在府城东南通津门外曲江亭西偏，为过客憩息之所，亦宋时建。《志》云：曲江亭，临江舣舟处也。又东浮桥，在城东门外横江，长七十丈。又西门外有西浮桥，用舟六十有二。

　　英德县府西南二百二十里。西南至广州府清远县二百七十里，东南至惠州府长宁县百六十里。汉置浈阳县，属桂阳郡。后汉因之。三国吴属始兴郡。晋因之。宋泰始三年，改浈为贞。齐仍为浈阳县。梁、陈因之。隋平陈，县属广州，开皇十六年省入曲江县。唐武德五年，改置真阳县，属氵匡州。贞观初，州废，仍曰浈阳县，属广州。五代梁贞明中，南汉置英州治焉。宋因之。宣和二年曰贞阳郡，庆元初以宁宗潜邸，升为英德府。元至元十五年改为英德路，寻降为州。大德五年，复升为路。至大初，又降为州，以浈阳县省入。明初降州为县，又改今属。城周三里，编户九里。

　　○浈阳废县即今县治。汉置，隋废，唐复置，元省。《城邑考》：古县城，在县北一里大庆山上。今城宋庆元中所筑，后毁。明天顺五年重修，七年复筑外城。成化三年，增修。正德初，内外二城门皆以石。嘉靖以后，屡经修筑。

　　含氵匡废县县西七十五里。汉县，属桂阳郡。后汉因之。三国吴改属始兴郡。晋、宋、齐因之。梁置衡州及阳山郡。隋平陈，郡废，改州曰氵匡州。开皇二十年，州废，县属广州。唐武德四年，复置氵匡州。贞观初州废，县属广州。南汉因之。宋开宝四年，改隶连州，六年，隶英州，又改含氵匡曰含光县。元属英德州，寻省县入州。明初于故址置含光巡司。正德初，修筑故城，恃为保障。嘉靖以后，亦屡修复。

　　○南山县南二里。以当县治之南而名。其阴为鸣弦峰，相传舜南巡时尝弹琴于此峰。下为涵晖谷，谷有阳岛、飞霞岭、凌烟嶂、梦弼岩及桃花、栖云、潜灵三洞。山之阳有莲花峰，攒簇高耸，如莲花然。○金紫山，在县北十里。石山耸拔，冈脉南出为县北一里之大庆山，俗名龙山。其右则绵亘数十峰，自西北徂于南山鸣弦峰，壁立江浒。

　　浈山县北四十里。县之主山也。相传尉陀筑万人城于此，今浈水经其南。又北二十里有龙头影山，山势雄峙，其下石壁玲珑，临清溪水，即浈水也。○英山，在县东二十五里，州以此名。

　　皋石山县西南十五里。一名团山。在浈水西，崖壁千仞，猿猴莫上。又西南二十二里，曰太尉山，一名香炉峡。汉邓彪尝至岭南，召还为太尉，因名。《舆地志》：皋石、太尉二山之间，是为浈阳峡，两崖杰秀，壁立亏天，昔尝凿石架阁，令两崖相接，以拒徐道覆。由此南出至清远峡。宋嘉四年，转运使荣<黑>开峡至口，作栈道七十余间，以便行旅。其下矶石横截，水势湍急，名牯牛石，又名抄子滩。《一统志》：牯牛石，在县南十九里浈阳峡中，浈水为峡山所束，两石相抄，故名抄子滩。其下巨石横截，即牯牛石，为行舟之害。谚云：过得牯牛抄子滩，寄书归去报平安。言其险也。○尧山，在县西四十里，四面瀑布悬流，倾泻万丈。王韶之《始兴记》：尧山下有平陵，陵上有古大堂基十余处，谓曰尧故亭，父老相传尧南巡时登此。

　　观州岭县东北五里。盘礴蜿蜒，登之可望一境。又有浈石，在县东北二十八里，一名赌妇石，东枕浈水。又弹子矶，在县北六十里，一名轮石山，高数十丈，壁立江浒，崖半有窝，高广数尺。

　　麻寨冈县西十三里。唐末黄巢犯境，有虞夫人者，率兄弟及乡人拒巢于此，贼为之却。又蛾眉冈，在县西南五十里。《志》云：在旧含氵匡县南，高三百余丈，东西望如蛾眉。其西十五里有石莲冈，以形似名。又碧落洞，在县南十七里，石室深邃，旁有小洞，号云华洞。南汉主晟尝假宿于此。《志》云：洞南二里又有通天岩，横冈峻岭，奇胜万端。

　　○浈水县西十五里。自曲江县南流经县北浈山下，西南流出浈阳峡，又西南入广州府清远县界。县境群川皆流会焉。○氵匡水，在县西南四十里。一名湟水。自广州府连州境东南流入县界，经废含氵匡县，又南流入广州府清远县界，而会于浈水。

　　泷头水县南十里。源出翁源县翁山，经象冈流至此，亦谓之翁源水，与泷水合。泷水，即武水之别名，浈水合于武水，故兼有泷水之称。其地险隘。宋潘美伐南汉，由韶州进克英、雄二州，次泷头，刘遣使请和，美疑有伏兵，乃挟使，速渡诸险，是也。○隆水，在县东六十里，源出县东百四十里之羊岭，东南入翁源水。又沱水，出县东南九十七里茗茶山，北流合翁源水。又县有风水，出县北二百里重岭下，南流入于浈水。

　　清溪县北六十里。岑水自翁源县流入界，经龙头影山与曲江水合，γ流三湾，环山而潴，澄澈可鉴，故曰清溪。清溪驿以此名。○滑溪，在县西一里，源出县西旗山，南流合浈水。又桃溪，在县西四十里，源出崇山。溪上多桃，因名。又西有桂溪，源出旧含氵匡县之五山，旁多桂树，因名。又有凤溪流合焉。俱注于罗溪。罗溪，即氵匡水之别名也。

　　○氵匡浦关在县西南。《唐志》：浈阳县有氵匡浦故关。又清溪镇，在县北百里，有巡司，洪武二年设，有将军寨、箭筒径等处，防三板滩诸贼巢，清溪驿亦置于此。又象冈巡司，在县东百里。氵匡口巡司，在县西南五十里，扼大小罗山、陈、黎二峒之吭。又县西有氵含巡司，即旧含光县也，扼五山径、大小枫林之冲。皆为要害。○浈阳驿，在县西南四十里。《舆程记》：自清溪驿南行百里，至浈阳驿，又一百二十里而至广州清远县之横石驿。

　　跌牛石营在县西二十里。《志》云：县境旧有金皂口、虎尾径、鱼梁埠、燕石、麻埠、丹竹径六处戍兵。嘉靖三十四年，议以跌牛石为适中地，因置营于此，增设官兵，倚为重地。○虎尾径营，在县北五十里，清远西山犭寇出没，道每经此，旧有戍兵，后并于跌牛石营，仍调兵驻守。又县境有大庙、黎峒、杀鸡坑、流寨、鹿子矶、波罗坑，及黄寨、大塘、沙口埠、三板滩、望夫岗、石尾、大平等十余营，又有榄坑隘，俱拨兵戍守。《志》云：县境江道，上达韶阳，则有高桥、观音坑诸营，弹压上游；下通广海，则有口、大小樟、杀鸡、蚊虫诸营，控制浈峡。其犭山则有杉木角、黄茶山。

　　乐昌县府西北八十里。西至连州阳山县百八十里，西北至湖广宜章县界百五十里。汉曲江县地。梁置梁化县，属始兴郡。隋平陈，县属广州。开皇十八年，改曰乐昌县。唐武德四年，县属番州，寻属韶州。今城周二里有奇，编户十五里。

　　○乐昌废城县西南二里。《志》云：秦时任嚣所筑，置戍兵于此，后废。隋为乐昌县治，后又移今治。《城邑考》：今县城，洪武二年筑。成化三年，复修城浚濠。弘治九年，因旧城增拓，并以砖石。嘉靖二年以后，屡经修治。

　　平石废县在县南。梁置平石县，属始兴郡。隋开皇十二年，省入梁化县。《志》云：县南五里有任嚣城，昔秦楚之际，南海都尉任嚣因中国鼎沸，筑此城以图进取云。

　　○昌山县东三里。有二石山相连，上小下大，如昌字，旧产磬石及紫竹，可为乐器，县以此山名。又桂堂山，在县北三里，宋元兵乱，民倚为险，亦名寨山。北崖有谷，产菌、桂。《邑志》：县东十里有五将军山，五峰竦立，如甲胄之士。○周山，在县北十五里，一名白石岭，亦曰宝山，为北达郴州之道。又北五十里曰九峰山，下有巡司。

　　泠君山县东北三十五里。泠，亦作灵。高数十仞，周回数百里，山巅有池，广十里，深五尺。其西有龙山，亦幽胜。○监豪山，在县西六十里。旧《志》：山广圆五百里，接曲江县界，崖岭峻阻，其上交柯云蔚，霾天晦景，谓之泷中，以泷水所经也。泷水悬湍回注，崩浪震山，有新泷、腰泷、垂泷之名，曰三泷水，皆周府君昕所凿，甚险峻。亦名韩泷，以唐韩愈尝过此也。元邑人张思智任本县尹，始凿新泷东西路。嘉靖二十年，署邑推官郑文锡复凿之。今为坦道。《图经》云：县西北九十里又有蔚岭，联络三泷，高入云汉，有径通郴、桂。上有泉甘冽，俗名六祖泉。

　　泐溪岩县西北三里。岩有石室，深三丈，广五丈余。《道书》以为七十二福地之一。其北五里泐溪水出焉，南流入武水。

　　○武水在县西。自湖广宜章县流入境，又东南流入监豪山中，谓之三泷水，亦曰新泷。《图说》：武水环绕县西，飞湍急，有星泷、垂泷、崩泷、腰泷、金泷、白茫泷，谓之六泷，又东南下祁门滩，峻急如瞿塘，经县南入曲江县界。《志》云：县西百四十里有白石溪水，源出西北衡口岭，东南流二百里入武水。

　　泠溪水县东北三十里。《水经注》：泠水东出泠君山，山，群峰之孤秀也。晋太元十八年，崩千丈，于是悬涧瀑挂，倾流注壑，颓波所入，灌于泷水。今泠溪南流四十里，入于武水，是也。○萦溪水，在县南三十里，源出乳源县北境，东流四十里入于武水。又沧湖，在县东南七里，周围三十五里，东通泷水。

　　○高胜镇县东三十里。有巡司，今废。又县北六十里有九峰巡司，其地四山壁立，称为险隘。县西北百二十里有罗家渡巡司，在长涟山峡中，有塘口、杨毡二隘，称天险，惟临封梅花峒犭宜防。县西北百六十里又有黄圃巡司，在山谷间，接近楚省，有白石隘、担盐凹隘及更鼓坪隘为防守处。俱洪武中置。

　　黄土岭隘在县东三十里，路通仁化县。又县东北三十里有龙山口隘，北三十里有铜锣坪隘，西北百里有象牙山隘，百五十里有塘口隘，路出宜章县界。县南五十里又有九牛岭隘，又县东南五十里有企冈岭隘，俱通乳源县。向皆设兵戍守。《志》云：县境象牙山、老虎洞等处，旧为贼巢，正德中讨平之。又县东南有梳妆台，接曲江县界。又有狮子寨，防九阳犭童寇。皆县之巨防也。

