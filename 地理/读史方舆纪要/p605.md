<!-- { "loadSidebar": true } -->
　　○氵岳城在县东。《志》云：西魏置氵岳郡于此。隋初废。唐武德四年，置氵阳县，属氵州。州废，属安州。贞观初，省入孝昌县。或曰氵阳即西魏所置郡治云。《寰宇记》：县北百里，又有义阳城。《隋志》：梁置义阳郡，西魏改为南司州，寻废。即此城云。

　　○九山县东北八十五里。一名九宗。环阜叠嶂，林麓深杳，溪涧盘曲，拟于长安九。其东曰黄草山，险峻孤峭。《志》云：上有镇阳城，垒石为固，周围数里，四面陡绝，一径仅通，亦昔时守御处。又有双峰山，在县东北九十里，两峰挺峙，飞瀑悬流，登之可尽江汉之胜。○凤凰山，在县东四十里。相传晋永和初，凤产九子于此，一名乳凤冈，四面皆水。

　　大悟山县东北百三十里，高二百余丈，广六里，上有平畴，可耕种。其下为狮子岩，一名上界山。《方舆记》：县东北二十里，有大伍、小伍山，以重山叠嶂，遥望若行伍而名。疑即大悟之讹矣。○三山，在县西北百三十里，三峰联峙，一名大洪山。又县北二百二十里有五峰山，以五峰并峙而名。

　　黄茅岭在县北二百五十里，为县境之险阻。其相近者又有白杨岭。《险要说》：孝感之黄茅岭，与应山之高贵山、随州之栲栳山，皆与信阳三关形势联络，上接襄、邓，下连光、黄，《图经》所谓天下之中络，楚北之要害也。

　　○氵河县北五十里。自河南信阳州界，流经应山县北境鸡头山，为天磨河。入县境，经县北二百五十里之新店，汇清风涧水，为双河口。又南经县北二百里之太公潭，至县北百六十里为小河溪，至百二十里，有黄沙水流合焉，为两河口。又南为晏家河，经县北九十里之氵河镇，至县北五十里，分流环注。县境诸小水，皆流合焉。其下流一自县西南白龙潭入汉，一自八埠口会云梦县河之水，至县西南，注泉湖入汉。一合东山沦河，经线河至口入汉。一会县东南三十里之马溪河，及川、陡山河、蒲湖水，至黄陂县之沙口，入于江。

　　沦河在县南四十里，水支流也。经云梦县八埠口，又东汇为沦河湖，经汉阳黄陂之境，下流入于大江。《志》云：东山沦河湖，在县东南四十里，有河泊所。○西河，在县东十里，自县北小河溪一带，汇流至此，为龙宫潭，下流入于汉水，即氵水支流矣。又川，在县东北七十里，下流入于氵水。

　　后湖在县西北隅，溉田甚溥。又注泉湖，在县西南三十里，有河泊所。《志》云：县西十里有七里湖，有朱思湖，县西北三十五里又有白水湖。○董家湖，在县东五里。又东为天门陂，皆以董永名也。又白陂湖，亦在县东。县东南二十里又有羊马湖。又磨陂泉，在县东北三十里，其泉涌出，灌田千顷，皆流汇于氵河。

　　○九里关县东北三百里，接河南信阳州界。《志》以为一名黄岘关，即古之直辕也。《通志》误以为古大隧关。又小河溪镇，在县北百二十里，地险僻。《志》云：即王莽时王常起兵处，北出新店，即应山及信阳界也。嘉靖初，鞠为盗区，因设官兵戍守于此，有巡司。又马溪河镇，在县东四十里，亦有巡司。又白云寨，在县东北百八十里白云山上。

　　附见：

　　德安守卫千户所在府治东。洪武初建，旧属行都司。嘉靖中，改属兴都留守司。今亦置德安所。

　　随州府西北百八十里。西南至安陆府四百六十里，西至襄阳府三百五十里，北至河南唐县四百里，东北至河南信阳州二百四十四里。

　　《禹贡》：荆、豫二州境。春秋随侯国，后属楚。秦属南阳郡。两汉因之。三国魏属义阳郡。晋初因之。太康中，分置随国。刘宋泰始五年，改为随阳郡，寻曰随郡沈约《志》：晋置随国，初属荆州。宋孝建元年，属郢州。永光元年，度属雍州。泰始五年，还属郢。元徽五年，度属司州。自此改随阳为随郡。齐梁因之。西魏置并州于此，寻改曰随州，而随郡如故。隋初，郡废，州曰隋州。大业初，改置汉东郡。唐武德三年，复为隋州。天宝初，亦曰汉东郡。乾元初，复旧。宋仍曰随州亦曰汉东郡。又乾德五年，升州为崇义军。太平兴国初，讳义，改曰崇信军。元因之，属德安府。明洪武初，以州治随县省入，又改州为县。十三年，复置随州编户十八里，领县一。今因之。

　　州北接黾厄，东蔽汉沔，介襄、郢、申、安之间，实为重地。《左传》曰：汉东之国，随为大。楚武王经略中原，先服随、唐，而汉阳诸姬尽灭之矣。盖楚服随、唐而蔡、郑始惧焉。自是南北多故，往往置戍守于此。说者谓：出义阳可以兼颍、汝，出南阳可以规伊、洛，而义阳、南阳之锁钥，随实司之。又其地山溪四周，关隘旁列，几于鸟道羊肠之险，洵用武者所必资也。宋失中原，长淮以外，即为敌境。议战议守，未尝不切切于随州。马氏贵与曰：随州因山为郡，岩石隘狭，道路交错，自枣阳至厉山九十九冈，有括囊之势，易入而难出云。

　　○废随县今州治。秦置随县，属南阳郡。汉因之。王莽地皇三年，新市将王匡等攻随，平林人陈牧等聚众应之，是也。更始初，封胡阴为随王，国于此。后汉仍属南阳郡。晋属义阳郡，寻为随国治。刘宋改县曰随阳，寻复曰随县。自是州郡皆治此。隋、唐因之。宋绍兴以后，徙治无常。元至元十三年，即黄仙洞为州县治。明初，废县入州。《城邑考》：随故城在今州南，元徙今治。今州城，明初所筑，周三里有奇。弘治十三年，增修，寻又筑堤凿濠，环城为固。嘉靖三十七年，又于郭外作砖城以防水灾，且御盗贼，高丈余，周十里。

　　唐城州西北八十五里。春秋时唐侯国，后为楚昭王所灭，其地属楚。秦为随县地。汉为上唐乡，属舂陵县。莽地皇三年，下江兵王常等破荆州兵于此。晋置厥西县，属义阳郡。宋、齐因之，置下氵差戍于此。后魏正光中，侵梁，破下氵差戍，亦置西县，并置义阳郡治焉。寻复入。梁太清末，湘东王绎与岳阳王相攻，西魏将杨忠自穰城救于襄阳，至义阳，太守马伯符以下氵差城降，即西也。西魏因改西为下氵差县，并置肆州于此。寻改州曰唐州。后周又以均、款、郧、归四州省入，仍曰唐州，而义阳郡如故。隋开皇初，郡废。十六年，改下氵差县曰唐城，属随州。大业末废。唐开元二十六年，分枣阳县地复置唐城县，属随州。宋因之。元废。今为唐城镇。

　　平林城州东北八十里。汉随县地。王莽地皇三年，关东人陈牧、廖堪起兵，号平林兵。《水经注》：漳水南经随郡平林故城西，俗谓之将陂城。晋置平林县，属义阳郡，后废。宋末，改置西平林县，属随郡。齐属东新安郡。梁置上明郡。隋初，郡废，县属隋州。唐武德八年，县废。

　　土山城在州东北五十里。《梁纪》：中大同二年，遣土州刺史桓和会军趋悬瓠。《隋志》云：梁置龙巢县，土州治焉，领东西二永宁及真阳三郡。后周废三郡为齐郡，改龙巢曰左阳。隋开皇初，郡废，县属随州。十八年，改县曰真阳。大业初，改为土山县。唐初，省入随县。又土山东有石武废县，亦梁置，属真阳郡。后周属齐郡，隋属隋州。开皇十八年，改为宜城县。大业初，废入土山县。其东南又有阜陵废县，亦梁置。后周改为漳川县。隋属隋州。大业初，亦废入土山。○阙西废县，在州东二十里。宋析随县地置阙西县，属随郡。齐因之。梁置曲陵郡，西魏改西为下氵差，因移置西县，兼置西郡于此。隋初，郡废。大业初，并废西县，入隋县。

　　顺义城州北八十里。萧齐置北随安左郡。梁改北随郡。西魏改为南阳郡，又析置淮南郡，领厉城、顺义二县，兼置翼州，寻改为顺州。隋初，郡并废。大业初，州废，改厉城县为顺义县，以旧顺义县并入焉，属汉东郡。唐废。又安化废县，在顺义县西北，西魏置，属淮南郡。隋开皇初，属顺州。十八年，改为宁化县。大业初，亦废入顺义县。○安贵废县，在州西三十里，梁置定阳县及北郢州于此。西魏改县曰安贵，又改州为款州，寻废州为水郡，别置戟城郡及戟城县，郡复废，改戟城县曰横山。隋开皇初，并废水郡，县属随州。大业初，又以横山县并入安贵县。唐废。今为安贵镇。又有洛平废县，在州东北百五十里，西魏置。隋开皇十八年，改曰上明县。大业末废。《隋志》：上明县有鹦鹉山。今山在州东北百五十里。

　　光化城在州东南三十里，本楚子城也。《左传》桓八年，楚子伐随，军于汉、淮之间。盖筑城于此，以逼随也。萧齐置安化县。西魏改新化县。后周改光化县。隋因之，属隋州。唐光化县亦治此。宋熙宁中，始改置光化县于襄阳，而随州之光化县遂废。今为光化镇。○平昌城，在州西。齐建元二年，魏人入寇，司州蛮引魏兵寇平昌，平昌戍主荀元宾击破之，是也。又清腾废县，在州西南。梁置梁安县，又置崇义郡治焉。后周废郡，寻改置遂安郡。隋开皇初，郡废。七年，改县曰清腾，属郢州。大业末，县废。近《志》云：州境有崇业郡城，当即崇义矣。又云：州北百二十里有鲁王城。不知所据。

　　○大洪山州西百二十里。山高险，四面陡绝，上有田畴，中襟大湖，一名大湖山。湖旁有龙斗崖及泉石诸胜。《水经注》：大洪山，在随郡西南、竟陵东北，盘基所跨，广圆一百余里。水出于其阴，亦谓之山。刘宋元嘉二十一年，诸蛮作乱，山之蛮最强，沈庆之讨平之。宋靖康间，避寇者尝依此山立寨栅自保，贼竟不能破。又端平二年，蒙古攻洪山，宋将张顺等击破之。今亦见安陆府京山县，盖境相接也。又《州志》：山，在州西南七十里，以水经其下而名。

　　厉山州北四十里。相传神农起于此。神农号厉山氏，故以名山。山下有厉乡，即春秋时厉国也。《左传》僖十五年，楚人伐徐，齐师、曹师伐厉以救之，即此。唐兴元初，江西节度曹王皋遣将伊慎等围安州，李希烈遣其甥刘戒虚等赴救，皋别将李伯潜逆击之于应山，擒之。又击走希烈将康叔夜于厉乡，是也。《荆州记》：山有二穴，神农所生，谓之神农洞。其支山曰仙人山，旁有鸡头垛。又有棋盘山、塔儿山之属，环列山旁。《九域志》：自枣阳至厉乡，道路交错，号九十九冈。今冈在州西北百八十里。《寰宇记》：厉乡西有堑两重，堑中有神农宅，宅中有九井。旧《志》：厉山在州西北百八十里。○大义山，在州北百五十里，周百里。相传魏晋置义阳郡，以山名也。其北五十里又有太平山，山最峻，为东北诸山之宗。或以为胎簪山，即淮水所出，北流至桐柏云。

