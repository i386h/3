<!-- { "loadSidebar": true } -->
　　○西倾山县西北八十里。山势绵延，西倾水出焉。或以为《禹贡》之西倾山，非也。○箭山，在县西南三十里。山有两峰，高险插天，因名。又县南三十五里有三岔山。县西北十里有马铺山。《志》云：马铺山在县西北十五里。四围石崖，居民避兵处。

　　○漳水县南三里。本曰鄣川。《水经注》谓之彰川，从后魏县名也。源出县西木寨坡。木，一作立。西倾山之西倾水，自县西北注之。箭山之东谷水，自县西南注之。并流而东北，以入于渭。○洛门谷水，在县东北。自陇西县东南流，经县境，又东北流而入伏羌县界。

　　盐井在县城内。旧有井煮水成盐，宋因置盐川寨。

　　宁远县府东九十里。唐陇西县地。宋元中，置宁远寨。崇宁三年，升为县。金仍废为寨。元至元中，复置宁远县。今城周不及二里，编户十七里。

　　○三岔驿县西三十里。明初置。

　　○广吴山县西二十里。山下有广吴堡故城，宋所置也。又马宗城山，在县南五十里。山下旧有庙儿镇。○石门山，在县东北五十里。四围皆峡，仅容一门，曰石门，山口为要隘处。山下有洞，光映如月，名夜月洞。

　　箭竿山县西南四十五里。以山峰挺峙而名。又西南二十里为瓜牛山，高五百余丈，周回四里。上有日月空，日月未出，其光先照云。又柏林山，亦在县西南六十里，与瓜牛山相望。又西南十里曰水溪山。○太阳山，在县南百二十里。有隘可守，曰太阳山口。山出铁，旧置铁冶场于此。

　　桃花硖在县北五里。两山夹峙，渭水经其中。又有砚石峡，在县东南四十里。有砚石峡口，亦为设险处。

　　○渭水在城北。自通渭县流入县境。又东南流入伏羌县界。《志》云：县东路有红峪等新旧十三渠，西路有乐善等新旧十四渠，皆引渭溉田，民资其利。又县北五里有桃花峡水，县城南有古流泉水，皆资民溉汲。

　　广吴水在县西二十五里。《志》云：源自岷州，流绕广吴山下，因名。又有山丹水，亦来自岷州，流经县西十五里山丹铺，因名山丹河。二水并流，北注于渭。

　　○来远镇县西南三十里。宋置寨，隶秦州。熙宁五年，改属通远军。元丰七年，废为来远镇，属宁远县。开禧二年，金人以韩胄败盟，分道入寇，使其将完颜出来远。又嘉定十三年，安丙遣将宋质俊出下城，克来远镇，是也。元以来远镇省入宁远县。下城，今见岷州卫。

　　鲁班山口在县北四十里。以在鲁班山下而名。县东北又有花崖山、木林峡二口。《志》云：县境鲁班山口而下，有石门、太阳及砚石峡，凡六隘。又有大木树关、马务〔水〕关、水关、文盈关，凡四。

　　伏羌县府东百八十里。东至秦州九十里，东南至西和县一百七十里。古冀戎地。秦武公十年，置冀县。汉属天水郡。东汉为汉阳郡治。晋亦属天水郡。乱废。后魏太平真君八年，改置当亭县，仍属天水郡。后周复曰冀城县，寻废。隋大业初，复置，亦属天水郡。唐武德三年，改为伏羌县，仍置伏州。八年，州废，县属秦州。广德以后，没于吐蕃，县废。宋建隆二年，置伏羌寨。祥符九年，知秦州曹玮败吐蕃于此。熙宁三年，升为伏羌城。金因之。元至元十三年，升为县。今城周三里，编户十二里。

　　○冀城在今县东。汉县治此。后汉初，隗嚣据冀。汉将来歙等共攻嚣。嚣卒，子纯复据冀。来歙破落门，纯降。永初二年，叛羌败邓骘军于冀西。又光和末，群盗边章等围凉州刺史左昌于冀，汉阳长史盖勋救却之。建安十七年，马超率羌胡击下陇上诸郡，惟冀城、奉州郡固守，久之乃下。既而郡将赵昂等共谋击超，超败走。晋仍为冀县。大宁初，凉州张茂将韩璞东略陇西、南安之地，保冀城。刘曜遣将攻璞，璞拒却之。寻废。宋白曰：古冀城即唐之陇城县云。又当亭城，在县西南。旧《志》：在秦州西百三十里。今为县境。后魏太平真君八年，以故冀县地改置当亭县。后周废。《水经注》：籍水出上わ当亭西山，东历当亭川。是也。

　　黄瓜城在县东南四十里。汉陇西郡上わ县地。后魏析置黄瓜县，属汉阳郡。后周因之。隋又以冀城县省入。大业初，复置冀城县，以黄瓜县省入焉。《水经注》：黄瓜水发源黄瓜谷西。东流径黄瓜县北，又东归于籍水。籍水又东径上わ城南，是也。

　　平襄城在县西南三十里。汉置天水郡治于此。阚る曰：古襄戎邑也。王莽改天水曰镇戎，仍治平襄。更始初，成纪隗崔等起兵应汉，攻平襄，杀镇戎大尹李商。又隗嚣初据平襄，后据冀，是矣。后汉属汉阳郡。永初二年，邓骘遣任尚等讨叛羌，大败于平襄。《献帝起居注》：初平四年，分上郡汉阳置永阳郡，领平襄、清水、略阳等县。曹魏改曰广魏郡。晋属略阳郡。太元十三年，乞伏国仁破鲜卑越质赤利于平襄，获其子诘归。十五年，诘归据平襄，乞伏乾归击之，复降。皆是城也。后魏省。《志》云：伏羌西南有废城。或以为故平襄城也。唐武德九年，于废城置盐泉县，属秦州。贞观元年，改为仪宾县。二年，废。○永宁城，在县西四十里。宋雍熙中，置永宁寨。崇宁三年，升为县，属巩州。金复为永宁寨。元省。

　　○朱圉山县西南三里，即《禹贡》所载之朱圉也。圉，一作圄。俗名白崖山。又天门山，在县南三里。山有两穴如门，亦谓之天门山口。有事时，置戍于此。○《志》云：县西南五里有大像山，颇高耸，缘阁道以登，上有隗嚣歇凉台。○锦缆山，在县西南三十里。渭水经其下。又有石鼓山，在县南五十里。《志》云：山有石鼓，不击自鸣，鸣则兵起。

　　狐谷在县东。汉灵帝光和末，汉阳长史盖勋以叛羌围夏育于畜官，驰救至狐，为羌所败。又秦苻生葬姚弋仲于此。《载记》：狐，在天水冀县。畜官，盖畜牧所在，在扶风郡界。

　　三都谷在县西。《水经注》：渭水又东，洛门水与三府谷水注之。三府谷，后讹为三都谷。宋祥符九年，西番宗哥族与角厮等入寇伏羌寨，知秦州曹玮败之于三都谷，因城伏羌南市，是也。又有吴谷口。天禧元年，宗哥番族来寇，韦复破走之于此。或云：吴谷，在宁远县广吴山下。

　　○渭水在县北三里。自宁远县流经县界，又东流入秦安县境。○永宁河，在县西南四十里，源出南山中。又有沙沟河，亦在县西南三十里。俱北流入渭。

　　散渡河在县东北五里。源出通渭县之十八盘山，曲折流入县界，至此入于渭。○洛门川在县西二十里。自陇西县东南流经漳县境，又东北注于渭水。汉落门聚以此名。或讹为木梅川。《志》云：县西有陆田、通济、广济、惠民四渠，溉田数十里。

　　○落门聚在县西十里，亦曰落门镇。后汉建武十年，隗嚣据冀。冯异攻其落门，未拔而卒。来歙复攻拔之，纯降。《郡国志》冀县有雒门聚，是也。三国汉延熙十三年，姜维攻狄道。陈泰自上わ驰救，进至洛门。维粮尽引还。洛门，即落门矣。唐广德以后，吐蕃得其地，置兵守之。会昌二年，吐蕃国乱，洛门川讨击使论恐热举兵入渭州，侵掠鄯、廓以西。大中五年入朝，遣还，恐热复归洛门川，聚众欲为边患。会久雨乏粮食，乃奔廓州。

　　定边寨在县东北。宋建隆中置，属秦州。熙宁八年，废为镇，改属陇州。寻复为寨，仍属秦州。嘉定十二年，四川帅安丙遣将宋质俊克来远镇，进败金人于定边城。即定边寨矣。又相近有绥远寨，亦宋初置。熙宁八年，废为镇，属陇州。寻复故。《通志》县有槐树关。

　　西和县府东南四百里。北至秦州百二十里，东南至宁羌州略阳县三百五十里。汉为天水郡绵诸道地。后魏太平真君二年，置水南县，寻置天水郡治焉，亦曰南天水郡。西魏改郡曰汉阳，又析置长道县为郡治。后周郡废，改县曰汉阳，属成州。隋因之。开皇十八年，复改县曰长道。大业中，属汉阳郡。唐仍属成州。咸通中，改属秦州。宋熙宁七年，改属岷州。建炎五年，岷州徙治县之白石镇，改曰西和州，以长道县为附郭。元至元七年，县并入州。明初，改州为县。今城周四里，编户七里。

　　○长道城在县西北二十里。西魏置县治此。隋因之。唐天宝末，尝废，后复置。宋建炎中，五路之师败，吴以李永琪守岷州，移州治于白石镇。及金人请和，改岷州为西和州。以淮南有和州，故此为西也。《志》云：白石镇城在今县西三里，即汉时有星陨地成白石处。唐宣宗时，始筑镇城于此。宗绍兴三年，王彦败刘豫将郭振于白石镇，复秦州，是也。县旧治此，洪武初始移今治。今县城周四里有奇。

　　绵诸城在县东北五十里。《史记》：秦自陇以西，有绵诸之戎。《汉志》天水郡有绵诸道。惠帝三年，陨石于绵诸，是也。后汉省。晋太兴初，南阳王保将陈安据绵诸，即故城矣。后魏复置绵诸县，属略阳郡。西魏省入长道县。《水经注》：绵诸水径绵诸城北，又东入于清水。

　　大潭城县西南三百里。西魏置潭水郡，治潭水县。后周郡废，县属成州。隋因之。唐贞观初，改属岩州。广德后，废。宋建隆三年，复置大潭县，属秦州。熙宁七年，改属岷州。建炎中，五路之师败，关师古聚熙河兵守岷州大潭，是也。宋末废。

　　水南城在县西南二十里。后魏太平真君二年，置水南县于此，为天水郡治。后周郡废，并废县入长道县。○盐官城，在县东三十里。《志》云：有盐井水与岸齐，味甘美。汉时尝置盐官于此。唐亦谓之盐官镇。又《城冢记》云：县南十八里有石堡城，高百丈，上有石城。城中有石井，深一丈，水色湛然。相传昔人避难于此，开水以饮。敌欲漏其水，左右穿凿不见水脉。

