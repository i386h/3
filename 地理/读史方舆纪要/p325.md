<!-- { "loadSidebar": true } -->
　　石阿城州北百里。《史记》：赵成侯十一年，秦攻魏，赵救之，攻石阿。孔颖达曰：石阿在石、隰二州间。是也。《志》云：州北二里有龙泉城，后周龙泉郡盖治于此。○城，《九域志》：在州东四十五里，神农尝五于此。王象之曰：县南高岭有屈山，为煎炼丝矾之处。其城为城，俗讹以为神农尝处云。

　　○蒲子山州东北五十里。相传尧师伊蒲子隐处。汉以此山名县。又妙楼山，在州北七十里，山有石岩高广，内有石室，前有龙池泉，冬夏不竭。

　　龙泉山《寰宇记》：在州北七十里，接石楼县界，山下牧马，多产名驹，因名。后周以此名郡。○五鹿山，在州东七十里。《志》云：山有五鹿大夫庙。

　　○蒲水在州城西。源出汾州府石楼县之石楼山，流经此，又南流入大宁县界，合于昕川，而入黄河。○紫川，出州东山谷中，以岩石皆紫而名，西南流入大宁县界，至马斗关入黄河。又有黄栌水，源出州东北黄栌谷，西南流，合于紫川。又龙子湫，在州南十里，一名瀑布泉，出山谷间，西入大宁县界之大昕川，常有龙见于此，因名。

　　○白壁寨在州北。《宋志》温泉县有碌矾务一，及水头、白壁、先锋寨三。金俱废。

　　大宁县州西南九十五里。东南至吉州九十里。西南至陕西宜川县二百七十五里，北至永和县百里，东至蒲县九十里。汉北屈县地。后魏为五城县地。后周析置大宁县，属汾州。隋大业初，省入伍城县。唐武德二年，复置大宁县，又置中州治焉。贞观初，州废，县属隰州。宋因之。元废，寻复置，仍属隰州。今城周二里有奇，编户十里。

　　○大义废县在县北。唐初，置大义县，又于县西北置白龙县，俱属中州。贞观初，州废，二县俱省入大宁县。

　　○翠微山在县南二里。《志》云：县城南有城涧河，山在其南。又孔山，在县西北三十里，山有孔相通，其东岩石上有圣水泉，流入昕川。○镇关山，在县西七十里，以西临马斗关而名。《志》云：县东北二十五里有退过谷，其水亦流入昕川。

　　○黄河县西七十五里，马斗关渡在焉，西接陕西延长县界。《志》云：大河自永和县南流经此，又南流入吉州境。

　　昕川在县东南。《志》云：昕川之水，自隰州来者曰蒲川，自吉州来者曰义亭川，自永和县南流入境者曰麻束沟，自县东支流来会者曰小道沟，合为昕川，西流入大河。○龙窠水，在县西南六十里，自永和县南流入隰州界，又西南流入县境，合于昕川，注于大河。其水峻急，不通舟船。

　　○马斗关县西七十五里。临大河渡口，亦曰马斗渡。唐置关于此，今有巡司。

　　浮图镇在县城北。高齐河清四年，置镇于此，为戍守处，隋初，大宁县治焉。大业初，县废，唐徙今治，镇仍属焉。○南北寨，在县南、北，去城各一里。元末右丞时公权，院使李子厚置此戍守。

　　永和县州西百五十里，西至陕西延川县百里。东北至汾州府石楼县百二十里。本汉河东郡狐讠聂县地。魏置永和县。晋属平阳郡，后魏废。北齐于狐讠聂城置临河县及临河郡。隋罢郡。开皇十八年，改县曰永和，属隰州。唐初，置永和州。贞观初，州废，县仍隶隰州。宋因之。今城周三里有奇，编户十里。

　　○狐讠聂城县西南三十五里。汉置县，属河东郡。后汉县废。曹魏置永和县，在今县西南九十里，后废。高齐改置临河县于狐讠聂故城。隋仍旧治，复曰永和。唐武德二年，移县治于仙芝谷西，即今治也。○楼山城，在县南十里，后周置归化县。隋开皇十八年，改曰楼山。大业初废。唐武德初，复置，属东和州。贞观初，废入永和县。又石羊城，在县西南五十里，后魏太武置石羊军于此，孝文时废。

　　○楼山在县东南三十五里，亦曰北楼山。其在县南四十八里者曰南楼山。两山相对，其形如楼，楼山县以此名。○双山，在县东南二十五里，以两峰并秀而名。

　　仙芝谷县东北五里。唐迁县治于仙芝谷西，即是谷也。又索陀谷，在县东北三十五里，水流曰索陀川，西合仙芝谷水，入于大河。

　　○黄河在县西五十里。自永宁州石楼县流入县界，又南入永宁县界。○索陀川，在县东北三十五里，西流入仙芝河入黄河。

　　○永和关县西北六十五里。下临黄河，路通陕西绥德州，有巡司戍守。亦见陕西延川县。○兴德关，在县西六十里黄河岸上，亦为兴德关渡。又铁罗关，在县西南七十里，亦黄河渡口也。亦曰铁罗关渡，路出陕西宜川县。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十二 

卷四十二
　　◎山西四

　　◇汾州府东至潞安府四百四十里，东南至沁州四百八十里，南至平阳府三百九十里，西南至平阳府隰州二百七十里，东北至太原府二百里。自府治至布政司见上，至南京二千四百三十里，至京师一千三百八十里。

　　《禹贡》冀州地。春秋时属晋。战国属赵。秦属太原郡。二汉属太原及西河郡。魏因之。晋为西河国。后魏曰西河郡，后又侨置汾州。北齐改南朔州，后周改为介州，而西河郡如故。隋初郡废，炀帝复改介州为西河郡。唐初改为浩州。武德三年，改为汾州。天宝初，曰西河郡。乾元初，复曰汾州。五代末，属于北汉周显德初，侵北汉得之，置宁化军，兼领石、沁二州。旋入于北汉。宋仍曰汾州亦曰西河郡。金因之，兼置汾阳军。元复为汾州，属太原路。明初，以州治西河县省入，直隶山西布政司。万历二十三年，升为汾州府，领州一、县七。今仍曰汾州府。

　　府控带山河，肘腋秦、晋。战国时，秦、赵相持，往往角逐于此。东汉之季，西河尤为多事。迨于刘渊发难，中原陆沉，祸乱之征，未始不自西河始也。周、齐争胜于河、汾间，郡常为兵冲。隋大业之末，唐乾符以后，太原南指，未有不以州为中顿；平阳北向，未有不以州为启途者也。北汉保河东，州尤为肘腋重地。宋人于岚、石、隰三州以至黄河，皆置城戍关，杜河外入麟府路以捍夏人。盖西北有事，府为必备之险矣。

　　汾阳县附郭。汉兹氏县，属太原郡，魏置西河郡于此。晋改县曰隰城，属西河国。后魏亦为西河郡治。孝昌中，自蒲子移汾州、隰城。隋仍为介州治。唐上元初，改曰西河县。宋以后因之。明初省。万历中，建汾州府，因改置今县。《城邑考》：府城，一名四阳城，世传曹魏所筑，四面皆向日也。元至正十二年重筑。明景泰二年，因旧城增修，城周九里有奇。嘉靖十九年，复筑东外城，周亦九里有奇；又筑南外城，周三里有奇，与郡城相辅。编户九十五里。

　　○隰城故城府西七十里。汉县，属西河郡。晋属西河国。三国魏省隰城入兹氏。晋改兹氏曰隰城。后魏主焘延和三年，如美稷，遂至隰城，大破山胡白龙于西河，是也。东魏侨置灵州于隰城县界。后周废。又故兹氏城。《志》云：在府南十五里，汉县治此，高帝封夏侯婴为侯邑。一名甄子城，魏收《志》：太和八年，复置西河郡，治兹氏故城。孝昌中，以吐京五城、定阳等郡陷没，皆寄治西河，今其地名巩村，有故城遗址。○八门城，在府北十五里。《志》云：刘渊遣将乔嵩攻西河，因筑此城，城有八门，故名。俗名罗城。又有偏城，在府西南五十里广城村。后赵时筑此以防西北诸胡，其城北占山阜，南临绝涧，有欹侧之状，因名。又祝融城，在府治西，相传祝融氏所居。

　　美稷城在府西北。汉美稷县，属西河郡。本治今废胜州西，后汉中平中，以寇乱南徙五百余里，即此城也，寻废。○牧师城，在府西北境，汉边郡皆置牧师苑以养马，此即西河郡牧苑也。或曰：亦在今废胜州境，后汉永元六年，匈奴大帅逄侯叛，南单于师子与汉中郎将杜崇屯牧师城，是也。后亦移置于府境，其地广斥，宜畜牧。宋治平中，崔台符按汾州，得牧地三千二百顷。明年，移沙苑马五百牧于此，即古牧师地矣。

　　○隐泉山府北四十里。山有汤泉，一名汤泉山，或谓之谒泉山。上有石室，相传子夏所居也。俗谓之子夏山，又名卜山。《志》云：山之阳为卜山，山阴为陶山。与太原府文水县接界，今详见文水县。○比干山，在府西北九十里，相传纣使比干筑城于此。

　　万户山府西二十里。延袤二十里，高八十丈，平坦可居万户，因名。又柏山，在府西五十里，上多柏树。一名将军山，相传石赵将赵鼎者御敌战死于此，因名。○石室山，在府西三十里，山多岩窟，可居。又府西北三十里有白彪山，其山石壁岩，峰峦耸秀，林木丛茂，泉流飞涌，洞壑层启，村墟联附，为州之胜。相传昔有驺虞见此，亦名驺虞山。

　　○汾水府东二十五里。自太原府文水县流入界，又流经平遥、介休、孝义县，而西南入灵石县境。详见大川汾水。

　　文水府东北五十里，亦自文水县流入县境。一名文谷河，亦曰万谷河。至府东十五里，谓之西河泊，亦谓之文湖。《水经注》：文湖东西十五里，南北三十里，湖西侧有一城，谓之潴城，潴泽所聚也。盖即水以名城，湖亦谓之潴城泺，其水东入于汾。宋熙宁初，诏复汾州西河泺，泺在城东，周四十里，旧时旱则引以溉田，雨以潴水，兼有菱、芡、蒲、鱼之利，可给贫民。前转运使王氵公废为田，人以为病，至是从御史刘述言，复之，即文湖也。

　　禹门河城西十里。西山诸溪之水会流于此，谓之河口，伏流潜注，东入于文湖。相传禹导洪水至此，因名。又有麻屈水，亦在府西十里，平地涌出，灌溉田亩，民赖其利。又原公水，亦曰原公涧，又名壶溪水，源出白彪山麓，沿山南注，至谷口，转折而东，历城东北数十村，溉田万亩，东南注于文湖。《志》云：原公水一名马跑泉，亦曰贺鲁水，相传有贺鲁将军者驻师白彪山，马跑泉涌，因名也。○向阳水，在府西三十里，一名悬泉水，源出向阳峡，下流合于原公水，今涸。又府南十里有清沟水，一名董师河。城北八里有贾家庄泉，亦流合焉，居民引以灌田，下流东注于汾水。

　　善利渠在府西南。西山诸泉源会流为渠，东西首尾凡百余里，有灌溉之利。又灵浮泉，在府西南四十里，亦东流合诸山泉，引流溉田。

　　○临汾宫府东十五里。隋大业四年，建以避暑，盖据文湖之胜而为之，亦谓之汾水行宫。

