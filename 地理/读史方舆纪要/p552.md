<!-- { "loadSidebar": true } -->
　　○平曲城在县西。后汉初，公孙述置城于此，贮兵积粟以御汉，建武十一年，岑彭自垫江而进，攻破平曲，收其米数十万石，既又命臧宫溯涪水上平曲，拒延岑于广汉。平曲，盖在涪水滨，以波平水曲为名也。或曰，平曲在射洪县东界。郦道元云：即潼川州之平阳乡。误。○定远故城，在县北。《志》云：旧治女箐平，涪江涨溢城坏。嘉靖三十年，移治江岸南十里，地名庙儿坝，筑城环之。即今治也。

　　○武胜山县治东一里。旧名飞龙峰。蒙古主蒙哥攻钓鱼城，屯兵于此，因改今名。又焦石山，在县北四十里。山高耸，石色焦赤。又县南六十里有麻油山，土黑而润，因名。

　　○嘉陵江旧在县治南，今在县北十里。自顺庆府南流入县境，又南入合州界，注于渠江。○涪江在县西南。自铜梁县流入县界，又东南流至合州，合于嘉陵江。

　　花石溪县东三十里，下流合于嘉陵江。又苦竹溪，在县南二十里，两岸多苦竹。又盐滩溪，在县南十五里，旧有盐泉，其下流皆注于涪江。

　　○太平驿在县治南。《舆程记》：自驿至岳池县之平滩驿，凡百六十里。

　　忠州府东六百四十里。东至夔州府万县二百六十里，南至涪州彭水县五百九十里，西北至顺庆府广安州三百四十里。

　　古巴国地。秦属巴郡。两汉因之。后汉末，属永宁郡《晋志》：汉献帝初平六年，以临江县属永宁郡。晋仍属巴郡。宋齐因之。梁置临江郡。西魏废帝二年，兼置临州。隋开皇初，郡废。大业初，州废，属巴东郡。义宁初，复置临州。唐初因之。贞观八年，改曰忠州以巴臣蔓子及巴郡守严颜并著忠烈而名。天宝初，曰南宾郡。乾元初，复曰忠州。五代因之唐末，王建移镇江军于此，兼领夔、万二州，朱梁乾化四年，军还治夔州。宋仍曰忠州亦曰南宾郡。咸淳初，升为咸淳府以度宗潜邸也。元复曰忠州。明因之，以州治临江县省入编户七里，领县二。今仍旧。

　　州东通巴峡，西达涪、渝，山险水深，介乎往来之冲，居然形要。万历中，奢崇明陷重庆，石主女官秦良玉趣援，留兵守忠州，以为犄角之势。兼令夔州设兵防瞿唐，为上下声援云。

　　○临江废县今州治。汉县，属巴郡。王莽改曰监江。后汉复曰临江县。晋、宋皆属巴郡。梁为临江郡治。西魏为临州治。隋大业中，属巴东郡。唐为忠州治。宋以后因之。明初省。今州城，洪武中，调长沙卫官军修筑，以砖石，为门五，城周四里有奇。

　　龙渠废县州东南百八十里。《宋志》：南渡后增置，属忠州。元初省。○石城，在县东。《水经》：江水又东得黄华水口，左径石城南。《寰宇记》：石城在临江县东百里岷江北岸。李雄之乱，巴西郡尝寄理于此。其城四面悬绝，亦谓之巴子城，又或谓之临江城，汉县盖治此云。

　　○屏风山在州城南隔江一里。一名翠屏山。一名夏祠山，以上有禹庙也。亦曰南山。又引藤山，在州南四里。山出引藤，可以吸酒。又州东南六十里有倚天山，山高耸，势若倚天。

　　涂山州东南八十里。亦曰方斗山，以形似名也。山有龙洞，亦曰蟠龙洞。《华阳记》：临江县有盐官，在监、涂二溪，一郡所仰。今涂溪发源蟠龙洞，来经涂井，在州东八十里。

　　○大江在州城南。自涪州流经酆都县南，又东入州界。今州东五十里有黄华洲，亦曰皇华洲，江浦周回可二十里。又州西二里有石梁，亘三十余丈，横截江中，俗呼倒须滩。《水经注》：江水径虎须滩，滩水广大，夏断行旅。即此滩也。《郡志》：州东二里江中有猴子滩，西三十里有白马滩，皆以形似名。州东三十里又有折鱼滩，石觜入江，水势冲激，鱼不能上，往往折回。舟行至此，水涨则平，水落则凶。

　　鸣玉溪州西北十里。上有悬崖瀑布，高五十余丈，潭洞幽邃，古木苍然。亦名西溪。流经州治西二里，入于岷江。

　　○临江镇州西一里。有巡司戍守。又州东一里有云根递运所。《志》云：州旧有云根水驿，在治南。嘉靖中革。○花林水驿，在州西八十里。又有曹溪水驿，在州东百二十里。皆江行者必经之道。

　　酆都县州西二百里。西南至涪州百四十里，西至广安州邻水县百八十里。汉巴郡枳县地。和帝永元二年，分置平都县。三国汉并入临江县。隋义宁二年，分临江，置丰都县，属临州。唐属忠州。乾宁二年，荆南帅成与其将许存溯江略地，黔中帅王建肇弃黔州，收余众保丰都，将赵武自黔中数攻丰都，建肇不能守，降于王建。又后唐长兴初，孟知祥将朱侵涪州，武泰帅杨汉宾弃黔南奔忠州，追至丰都，还取涪州。是也。宋初废。绍兴元年复置，仍属忠州。元因之。明初，改丰曰酆。今县城周三里有奇，编户四里。

　　○南宾废县县东北七十里。《唐志》：武德二年，析万州之武宁县地置，属临州，寻属忠州。宋、元因之。明初，省入酆都县。

　　○平都山县东北三里。《道书》七十二福地之一也。汉以此名县。下有丰民洲，洲临江。今亦名酆都山。又白鹿山，在县北一里，与平都山峰峦相接。又金盘山，在县北三十里，岩石回环，如金盘然。○鸡公觜山，在县东北三十里。又东北二十里有石龟山，山皆临江为险。

　　尖峰山县东五十里。山峰矗起，如卓剑然。亦曰尖锋山。又大峰门山，在县东七十里。峰顶二石并峙，如门之辟。又周城山，在县南七十里，石壁四周，俨若城壁。

　　○大江县城南。自涪州流入境县。西南二里有矾石滩，又西有观音滩，皆江流所经也。○南宾河，在县治南二里。又县西三里有石板溪，其下石平如板，县东二里有龙停溪，中有龙潭。《邑志》：县治西南有葫芦溪，治东有狼溪，下流俱入于大江。

　　○沙子关县南二百里。有巡司戍守。嘉靖二十七年，添土副巡司。又酆陵驿，在县东北三里。水驿也。东去忠州之花林驿百十里。

　　垫江县州西北二百八十里。东北至夔州府梁山县百六十里，西北至广安州梁县百二十里。汉临江县地。西魏分置垫江县，属容山郡。后周改为魏安县。隋开皇初，郡废，县属渠州。十八年，复改县曰垫江。唐武德初，属州。九年，改属临州，寻属忠州。宋因之。元至元中，省入丰都县。至正末，明玉珍复置县。明因之。今县城周七里，编户十二里。

　　○桂溪废县县东六十里。本临江县地，唐武德二年析置清水县，属临州。天宝初，改为桂溪县。宋初仍属忠州。熙宁五年，省入垫江县。○容山废县，在县西南。《隋志》：西魏置容山县，并置容山郡治焉。隋开皇初，郡县俱废。

　　○将军崖山县东南十里。山形陡峻，因名。《志》云：有二石柱，形若将军也。又壁斗山，在县北三十里，峰岩环列，如北斗然。又曲尾山，在县东南六十里，冈陇延袤，如兽环尾。《志》云：县东北二十里又有峰顶山，亦高耸。

　　○高滩溪县东南五十里。其水险恶，自达州界流入县境，下流入长寿县，达龙溪，注于大江。○桂溪，在县东。溪旁多桂，下流入梁山县界。《志》云：县东三十里有三河口，有三水相合，亦入梁山县，合于桂溪。

　　○白渡驿在县治东。马驿也。道出广安达州之界。白渡水驿，见江津县。

　　附见：

　　忠州守御千户所在州治东。洪武十二年建，隶湖广瞿唐卫。

　　涪州府东三百四十里。东至忠州三百五十里，西北至顺庆府广安州渠县二百七十里。

　　春秋巴国地。秦属巴郡。两汉因之。蜀汉置涪陵郡《华阳国志》：汉建安中，涪陵令谢本以涪陵广大，白州牧刘璋分置丹兴、汉葭二县以为郡，璋乃分涪陵，立永宁、丹兴、汉葭，合四县，置巴东属国都尉，理涪陵。蜀先主改为郡。宋白曰：先主以地控涪江，于此立郡，领汉平、汉葭二县。丹兴，见黔江县。晋因之。宋、齐亦曰涪陵郡。隋初郡废，属渝州。大业初，属巴郡。唐武德初，置涪州刘句曰：于涪州涪陵镇置。天宝初，曰涪陵郡。乾元初，复曰涪州。宋因之亦曰涪陵郡。元至元二十年，以州治涪陵县省入。明仍曰涪州编户十里，领县二。今因之。

　　州南通武陵，西接柯，地势险远，人兼犭襄。《华阳国志》曰：涪陵，巴之南鄙也。从枳县入溯涪水，秦司马错由之取楚黔中地此涪水，盖指黔江。今自州以南，山川回环，几及千里。唐、宋时，尝以黔州控扼形要即今彭水县，往往置镇设兵，以兼总羁縻州郡唐以黔州为都督府，督思、辰、施、播等州，兼领羁縻数十州。宋亦置军镇，领羁縻州至五十有六。明初以黔并入于涪，州之险实倍于前代。《四夷考》云：武隆一县，为州之要地。柯、黔、楚，指臂东西，北枕巴江，南通贵竹，三面皆界于土司。所谓酉阳之咽喉，石主之项背，而真州则尤胸腹之患也。南蛮有事，全蜀之患，武隆实先当之《志》云：武隆难先全蜀，险扼诸蛮。然则州之形胜，益可知矣。

　　○废枳县今州治。汉县，属巴郡。胡三省曰：汉之涪陵，今彭水县也；今之涪陵，乃汉枳县也。《史记》：苏代曰：楚得枳而国亡。即此。汉因置枳县。后汉因之。晋亦属巴郡。宋、齐仍旧。后周废。贾耽《四夷县道记》：涪陵故城，在蜀江南，涪江西，其涪江南自黔中来。由城之西溯蜀江十五里，有鸡鸣峡，上有枳城，即汉枳县。李雄据蜀后，枳县荒废。桓温定蜀，别立枳县于今郡东北十里。周武帝保定四年，涪陵首领田思鹤归化，于故枳城立涪陵镇。隋开皇十三年，移汉平县于镇城，仍改汉平为涪陵县，因镇为名。唐涪州治涪陵，实汉之枳县。《寰宇记》：枳县城在巴县北百十五里。误也。《城邑考》：州城，明初因旧址修筑。成化初，以石。有门五，城周四里。

　　汉平废县州东百二十里。汉枳县地。三国汉建兴中置县，属涪陵郡。晋因之。宋、齐仍旧。后周涪陵郡治焉。隋开皇初，废郡，仍移县于涪陵镇。十三年，改为涪陵县，即今州治也。胡氏曰，汉平故城在罗浮山北，岷江之南，白水入江处侧近云。

　　汉复城州南九十里。蜀先主置县，属涪陵郡。晋徙涪陵郡治此。宋、齐因之。后周移郡治汉平县省入焉。○汉葭废县，在州东百里。后汉建安中，刘璋置汉葭县，属巴郡。三国汉改属涪陵郡。晋、宋因之。后周废。

