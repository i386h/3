<!-- { "loadSidebar": true } -->
　　【史略】中和二年，以李克用为雁门节度使克用，本西突厥处月别种，姓朱邪氏，号为沙陀。元和三年，朱邪尽忠为吐蕃所逼，诣灵州降，尽忠战殁。诏置阴山府于盐州，授其子执宜为兵马使。四年，随灵盐节度使范希朝镇河东，置其部落于定襄川。卒，子赤心嗣，捍卫北边，数有功。咸通九年，从康承训讨平徐州贼庞勋，授大同节度使，赐姓名李国昌。十年，为振武节度使。乾符五年，国昌子克用戍蔚州，为云州乱军所推，国昌复与之合，犯河东诸州镇。广明初，引还代北，既而败奔鞑靼。是年，黄巢入长安，代北监军陈景思召克用于鞑靼，克用还，陷忻、代，遂据代州。中和二年，河中帅王重荣等谋召克用讨黄巢，克用自岚石路趣河中，诏授克用为雁门帅。定襄川，即汉定襄郡城。岚石路，谓道出岚、石二州间也，合诸道讨黄巢，收复西京。寻还镇，诏授河东节度使时国昌亦自鞑靼还代，授代北节度使，镇代州，既又取潞州。四年，复合诸道兵败黄巢于河南。光启初，与河中帅王重荣合兵逼京城讨田令孜也，天子西幸。三年，取泽州。龙纪初，又拔磁、二州。明年，取邢州既而潞州军乱，降于朱全忠，寻复取之。大顺初，诏张等会诸道兵于晋州，进讨克用，不克克用败兵，取晋、绛二州，仍引兵还。二年，克云州时赫连铎为云朔防御使，屡与幽州帅李匡威侵河东，因攻克之。寻悉定代北地，振武诸城镇皆置戍焉。景福初，邢、、磁三州叛邢节度李存孝以三州叛降全忠。乾宁初，复收三州，又克卢龙，尽平其地因表刘仁恭为留后。三年，、岐、华三帅犯阙，克用奉诏西讨，帅走死王行瑜也，进爵晋王。四年，刘仁恭以幽州叛。光化初，邢、、磁三州，复为朱全忠所陷。又潞州复叛，寻复潞州，又拔泽州时又取州及怀州，旋复失之。天复初，全忠合诸道兵来攻，于是沁、泽、潞、辽、汾诸州望风降溃，进攻晋阳，不克而去。克用乃复取汾、沁、辽三州继又取慈、隰二州，旋陷于全忠。天三年，潞州来降。四年，全忠篡位，遣军围潞州。明年，克用卒，子存勖嗣。盖东守潞州，西限丰、胜，北至云、朔，内保汾、沁。唐室既亡，晋所恃以与梁争者，仅十有余州而已。

　　而朱温据汴，遂成篡弑，僭号曰梁。

　　【都邑考】朱温起于汴州，因改汴州为开封府，谓之东都。而以故东都为西都即洛阳也。开平二年，始迁洛阳。朱友贞自立于汴，仍都开封，废故西都，以京兆府为大安府仍置佑国军治焉。开平三年，又改曰永平军。

　　【史略】中和二年，黄巢将朱温以同州来降温，砀山人，为巢将随入长安。贼使陷邓州而戍之，为官军所败。还长安，复遣温陷同州。温见巢势日蹙，因以州降于河中帅王重荣，都统王铎承制以温为同华节度使。诏授温河中行营招讨副使，赐名全忠。篡位后，更名晃，寻授宣武节度使，收复京师，即引兵之镇，败黄巢余党于鹿邑今归德府属县，进据亳州亳州，本属宣武。光启二年，袭滑州，取之滑州帅安仁义军乱，温因袭取之，遂兼有义成军。复败秦宗权于汴，北取郑州时蔡州贼秦宗权数与全忠相持，既而郑州复为宗权所陷，寻复取之，又攻兖、郓，取濮州时又兼得曹州，既而复失。文德初，兼有河阳时河南尹张全义袭李罕之于河阳，罕之遁走，引河东之师来争。全义请救，温遂兼有其地，寻灭秦宗权于蔡州温攻宗权于蔡州，宗权残破，复还汴，其下执之以降。景福二年，并感化军大顺二年，温取曹州，又取寿州。景福初，取濠、泗二州，又拔濮州。是年，攻取徐州，既而濠、泗、寿三州为杨行密所有。乾宁四年，复并天平、泰宁二镇乾宁二年，齐州降于温。四年，陷郓州，天平帅朱走死。袭兖州，泰宁帅朱瑾奔淮南。时山东诸镇，惟淄青尚存，亦服于温。是年，又遣兵侵淮南，取黄州。于是进军淮南，为杨行密所败。五年，侵河东，取邢、、磁三州，又攻山南东道，取唐、邓、随及安州以忠义帅赵匡凝通于淮南、西川也。光化二年，取蔡州奉国帅崔淇走淮南，使朱友裕守之，又取潞州及泽州河东将李罕之以二州叛降温，既而河东复攻克之，陕虢亦来附焉陕虢帅王珙军乱，遂来降。三年，胁成德温攻王，纳质请和，服易定温取祁州，易定帅王处直请服，残幽沧温先取德州，寻自镇州而北拔瀛、景、莫三州，乃西下祁州。刘仁恭引军救易定，温大败之于易水。德、瀛、景、莫，皆幽沧巡属也。易水，在今北直安州北三十里，即仁恭败处，于是河北诸镇，亦皆服于温。天复初，又并河中河中帅王珂附于河东，温断晋绛之道，急攻河中，河东不能救，河中遂没于温，乃大举攻晋阳温合诸道之兵，四面并进，潞、泽、辽、汾、沁诸州，望风降下，不克而还。会李茂贞劫迁车驾于凤翔，温自河中入关，降同华，入长安，西至凤翔，北下宁温攻州，李继徽降，南收金商温军，金商帅冯行袭以州来附。，今西安府属县。明年，自河中而西温初屯武功，闻河东将攻河中，乃还拒之，至是始复入关。武功，见前，围凤翔，略秦、陇温遣兵出散关，拔凤州，取成、陇，至秦州而还，袭坊坊帅李茂勋降，关中州镇，尽皆慑服。茂贞请和，乃奉帝还长安，进温爵为梁王。是年，又东并淄青时王师范以温围逼京城，举兵伐温，袭取兖州。温攻败之，遂并淄青。天初，劫帝迁洛阳，寻行弑逆，改立幼君辉王祚，昭宗第六子也。二年，兼有襄、邓及荆南地初，温攻赵匡凝，匡凝请降而还。至是尽取唐、邓、复、郢、随及均、房诸州，渡汉入襄阳，匡凝走淮南。又逼荆州，荆南帅赵匡明走西川。三年，复败岐之兵宁帅李继徽与李茂贞合率诸道兵攻夏州，为温将刘知俊等所败，取其延诸州，岐自是不复振。而朔方以南，延以北，相率降附矣。又北图幽、沧、河东，取其上党，乃引还温围沧州，未下。刘仁恭求救于李克用，克用引兵攻潞州，潞州降。明年，温篡位。后二年，迁都洛阳。盖西至泾渭，南逾江汉，北据河，东滨海，皆梁境也。

　　有州七十八温尽得河南境内诸州，亦兼有关内、河东、河北、山南之境。然镇冀、易定两镇，仍各有其地。魏博既得而旋失，朔方、定难诸镇，亦仅同羁属。所云七十八州，非尽实有其地也。又《旧志》：梁贞明初，改李茂贞所置耀州为崇州，鼎州为裕州，翟州为禧州，而关内旧有威州、朔方，又有警州。今裕州以下，皆不在七十八州之限。

　　晋发愤仇雠，既克燕孽，遂剪贼梁，改晋称唐。

　　【都邑考】庄宗初即位，因以魏州为兴唐府，建东京。又于太原府建西京，以镇州为真定府，建北都。灭梁后，迁都洛时以洛阳为洛京，复以京兆为西都，太原为北京，而汴州仍曰宣武军，北都复曰成德军。同光三年，诏以洛京为东都，兴唐府为邺都。天成四年，邺都还为魏州。

　　【史略】初，存勖嗣位，破梁兵于夹寨夹寨，在潞州城下。朱温筑此，攻围潞州，解潞州之围。会梁人谋吞镇、定两镇，乃求援于晋，推晋王为盟主。晋王因东下井陉井陉，见李光弼出井陉，军赵州，大败梁人于柏乡柏乡，今北直赵州属县。引兵南至黎阳在北直县，见前，略梁河北诸州县。时刘守光强横，晋诸将曰：云代与燕接境，若扰我城戍，动摇人情，亦腹心患也。不如先取之，然后专意南讨。未几，守光僭称帝，发兵侵易定。晋王因命周德威等东伐燕，遂取瀛、莫以北诸州，寻取幽州，悉定燕地。时温已为其子友所弑，于是魏博军乱，去梁来归。晋王引兵入魏，梁河北诸州，次第悉入于晋，惟黎阳犹为梁守。遂渡河，拔杨刘今山东东阿县北有杨刘镇，又败梁人于胡柳陂在濮州西，进拔濮阳今大名府开州胡氏曰旧城盖在河南，筑德胜南北两城而守之开州南三里有德胜渡，时为大河津济处。梁朱友谦复以河中诸州及同州来附先是温被弑友谦以河中附晋既而复附梁至是遂归于晋。又取成德，收易定时成德帅王，易定帅王处直军皆乱，晋王因并其地。晋王寻称帝，仍国号曰唐。时梁军犹盛先是梁人乘间袭取卫州，时潞州复叛附梁，既而泽州亦为梁所陷，唐主以为忧。会梁郓州将卢顺密来奔，言郓州无备，可袭取也。唐主因曰：梁人志在泽潞，不备东方，若得东平郓州，汉名东平，则溃其心腹矣。遂遣李嗣源袭郓州，据之。梁军犹掠澶相之境，与晋相持。郭崇韬曰：梁以精兵据我南鄙，又决河自固时梁人患晋兵南侵，于滑州决河，东注曹、濮及郓，恃以为险，谓我猝不能渡，汴州必无备。若留兵守魏，固保杨刘，亲帅精兵，与郓州合势，长驱入汴，伪主就擒矣。从之。引军自杨刘济，至郓州，乃逾汶水汶水，在郓州东南三十里，拔中都中都，今东平州汶上县。时梁将王彦章屯中都，故先拔之，进克曹州。梁军皆阻河北，缓急不相闻，知汴州危急，梁主友贞自杀。军入汴州，河北诸军来降，梁地悉定。

　　又西并凤翔，南收巴蜀。及同光之变，两川复失。

　　【史略】同光初灭梁，李茂贞称臣来贡。明年，改封秦王，卒，以其子继严为凤翔帅，于是陇七州七州，见前悉归于唐。三年，遣郭崇韬等伐蜀，入散关散关，见前，山南诸州，望风降溃。至兴州，剑南诸州皆来降。进至利州，趋绵州，入鹿头关见前，据汉州，王衍迎降。以孟知祥、董璋为两川节度。四年，魏博军乱魏博军自瓦桥戍还至贝州作乱，推赵在礼为帅，入邺都。遣军讨之，不克。瓦桥，今为保定府雄县。时契丹屡寇幽州境内，置戍于此，亦曰瓦桥关，乃遣李嗣源讨之。至邺都，军中复作乱，嗣源寻入大梁。帝方欲抚定关东谓虎牢关东，引军至万胜镇在今开封府中牟县西北十里，闻嗣源已据大梁，仓卒旋师。既还洛阳，复图东讨。时内外离叛，伶人郭从谦作乱，弑帝，嗣源乃入洛阳，寻即帝位。孟知祥闻变，遂阴有据蜀之志。长兴初，与董璋合谋拒命时朝廷觉知祥等谋，乃割东川之阆、果二州置保宁军。又欲割西川之绵、龙二州为镇，且增武信军戍兵。知祥等遂举兵叛。遣石敬瑭等讨之，不克，知祥等遂尽略两川地董璋陷阆州，遂略涪、合、巴、蓬、果等州。孟知祥亦取渝、泸二州，既又克遂州。敬瑭军入剑门，至剑州，寻以粮尽引还。两川军追之，取利州，知祥以兵戍守。又遣兵陷忠、万、夔诸州而守之。三年，知祥复并东川，乃上表称藩，诏封蜀王。清泰以后，山南诸州，悉入于蜀。盖东际于海，南至淮、汉，西逾秦、陇，北尽燕、代，皆唐境也。

