<!-- { "loadSidebar": true } -->
　　阳胡城在县东南二十里。近大河。亦曰阳壶，即ゾ谷之北岸。春秋时谓之壶丘。襄元年，晋人以宋五大夫在彭城者，归置之壶丘。杜预曰：河东之垣县东南有壶丘亭也。亦曰阳壶。战国周安王元年，秦伐魏，至阳壶。后魏时曰阳胡。《魏书·裴庆孙传》：邵郡治阳胡城，去轵关二百余里。魏主修永熙三年，与高欢有隙，将入关，使源子恭守阳胡，盖以防欢之邀截。西魏以邵郡为重镇，与高欢相持，亦即阳胡矣。

　　清廉城县西五十二里。后魏置县，以清廉山为名。隋义宁初复置，属邵原郡。唐武德初，属邵州。贞观初，省入垣县。又蒲原废县在县东，后周置，大业初省。唐武德二年，改置长泉县，属怀州，寻废。○皋落城，在县西北六十里。《水经注》：清水东流经皋落城，即《春秋》闵二年晋侯伐东山皋落氏处。世谓之倚亳城，盖声相近。今亦见前乐平县皋落山。

　　○王屋山在县东北百里，接河南济源县及泽州阳城县界。氵允水出焉。《志》云：县东十里有济源山，或以为济水源出此山之阳也。今王屋山详见济源县。

　　三锥山在县北六十里。三峰如锥，旧产铜。其相近者有鼓钟山，或曰瞽冢山也，相传瞽瞍葬处。又折腰山，在县西北七十里，中低两高，旧有铜矿，凿久摧折，故名。又西北有清廉山，清水出焉。《水经注》：清水山，清廉山之西岭，世亦谓之清营山，其水东南流，出峡，峡左右有城，盖古关防云。又西北有白马山，与绛县接界。○锯齿山，在县东北十五里，以山峰错列而名。又诸冯山，在县东北四十里。孟子云：舜生诸冯，盖即此。又东北有马头山，白水出焉，流合于清水。

　　○黄河县南三十里。有济民渡，南岸直河南新安县北界。《志》云：河自平陆东流入县界，又东南入河南济源县境。是也。

　　清水在县西三十里。源出清廉山，东南流，白水流合焉，又东南入于大河。《水经注》：白水径垣县故城北，又东南径阳壶城东，又东南流注于河云。

　　乾河在县东北。源出绛县接界之ゾ山，西南流注于河，即鼓钟川分流南出之水也。是水冬干夏流，亦曰乾涧。《史记》云：秦昭王十四年，涉河取安邑以东，至乾河，盖在此。《唐史》：会昌四年，泽、潞降将高文瑞言官军攻泽州，须过乾河立寨，自寨城连延筑为夹城，环绕泽州。是也。

　　○箕关在县东北七十里。亦曰氵綦关。《水经注》：氵綦水出王屋西山氵綦溪，夹山东南流，经故城东，即氵綦关也。氵綦水西屈经关城南，又东流注于河。《后汉书》：建武元年，遣邓禹入关，至箕关，击河东都尉。二年，遣司空王梁北守箕关，击赤眉别校，降之，即此。

　　鼓钟镇在县北六十里。亦曰鼓钟城。《水经注》：教水出垣县北教山，其水南历鼓钟上峡，飞流注壑，夹岸深高，南流历鼓钟川，川西南有冶宫，世谓之鼓钟城。后周建德五年，攻晋州，分遣尹升守鼓钟镇，即是处矣。鼓钟川水至马头山东，伏流重出，南入于河。

　　裴氏堡在县东南。晋永嘉末，居人裴氏筑堡自守处也。后因置屯戍于此。永和九年，秦苻坚侨置幽州治焉。十一年，燕慕容隽遣慕容长卿入轵关，攻秦幽州刺史疆哲于裴氏堡，败没。《志》云：今县有横岭，有巡司，设兵戍守。

　　霍州府北百四十五里。东至沁州二百九十里，西至隰州二百五十里，北至汾州府二百二十里。

　　春秋时霍国，后为晋地。战国属赵。秦、汉属河东郡。魏、晋属平阳郡，后魏因之。建义初，置永安郡。隋开皇初，郡废。十六年，置汾州。十八年，改为吕州。大业初，州废，属临汾郡。义宁初，置霍山郡。唐初，复置吕州。贞观十七年，州废，县属晋州。宋因之。金仍属平阳府。贞三年，置霍州，元因之。明初，以州治霍邑县省入编户二十里，领县一。

　　州大岳镇其东，汾水经其西，据山川之胜，为扼要之所，争衡于太原、平阳间，未有不以州为孔道者也。

　　○霍邑废县今州治。《禹贡》岳阳地，周彘邑也。周厉王无道，周人逐之，出居于彘。《地志》：武王封叔处于霍，即彘邑也。汉置彘县，属河东郡。后汉阳嘉三年，改为永安县。魏、晋因之，属平阳郡。后魏建义元年，置永安郡治焉。东西魏相持，东魏置永安戍于此。后周建德六年，克晋州，宇文宪自雀鼠谷攻拔洪洞、永安二城，是也。隋开皇中，为汾州治，寻为吕州治，又改县为霍邑县。大业初，州废。十三年，李渊起义兵于太原，自西河进克霍邑，寻为霍山郡治。唐初亦为吕州治，州寻废，而霍邑不改。金为霍州治，明初省。今城周九里有奇。

　　吕城州西三里，故吕乡，晋吕甥邑也。今有吕陂，在州西南十里，亦以吕甥名。隋因置吕州，亦曰吕州城。唐武德二年，世民破刘武周将寻相于吕州，即此。或谓之永安城，即故永安县治。又彘城，杜预曰：在永安县东北，即周厉王所居，今州城东北有厉王陵。○赵城，在州西南。周穆王封造父于赵城，即此，为赵氏之始。《水经注》：汾水历唐城东，又南径霍城东，又经赵城西，是也。又赫连城，在州西北四十里。《志》云：赫连勃勃所筑。恐误。

　　霍城州西十六里，故霍国也。《左传》：闵元年，晋献公灭霍，赵夙为御，霍哀公奔齐，晋国大旱，卜之曰：霍泰山为祟，使赵夙召霍君奉祀，晋复禳焉，此其故居云。又《魏世家》，悼子徙治霍，即此。○唐城，在州西，薛瓒曰：尧所都，东去彘十里。《水经注》：汾水过永安县西，又东历唐城东。又有陶城，《志》云：在州南三十里，今为陶唐谷。

　　○霍山州东南三十里，南接赵城，北跨灵石，东抵沁源。其东峰最高者，即观追也。今详见名山霍山。

　　鸡栖原州东北三十里，霍山高平处也。周主邕克晋州，宇文宪进克永安，齐人焚桥守险，军不得进，宪使宇文椿屯鸡栖原，伐柏为庵以立营，齐主纬闻平阳陷，乃自晋阳分军向千里径，又分军出汾水关，自帅大军上鸡栖原，周人引还，是也。又州南十里有銮铃原，相传唐太宗过此，挂銮铃于树，因名。

　　石鼻谷州东三十五里。谷中出水，引至城南灌田，名石鼻渠。又义成谷，在州东南三十里，中出水，亦西流灌田，皆霍山旁谷也。

　　○汾水在城西。自汾州府流经灵石县，又南流入境，又南入赵城县境。○霍水，在州东南。《志》云：水出霍太山，西流经赵城县南，又西注于汾水，盖即霍渠之上源矣。

　　彘水州南一里。源出霍山，西南流，经城南入汾。又州东八里有古鱼池，州东十里有章丘泉，州南十五里有方池水，东南十五里有圆泉水，东北三十五里有罗头泉，俱引流溉田，下注于汾。

　　○贾胡堡州东北五十里，在霍山蛤蟆岭上。隋大业十三年，李渊起兵太原，至西河，入雀鼠谷，进军贾胡堡，去霍邑五十里，是也。《括地志》：灵石县有贾胡堡，盖旧在灵石县境。

　　千里径州东十里。后魏平阳太守封子绘所开之径也，为北出汾州，径指太原之道。或谓之十里径。亦详见名山霍山。○霍山驿，在城东。又有霍山递运所，俱明洪武中建置。

　　灵石县州北百里。东至沁州沁源县百九十里，北至汾州府介休县六十里，西北至汾州府孝义县五十里。汉太原郡介休县地。隋开皇十年，分置灵石县，属介州，以傍汾水开道得瑞石而名也。义宁初，属霍山郡。唐初属吕州，贞观中，州罢，县属汾州。宋因之。元改属霍州。今城周一里有奇，编户十九里。

　　○静岩山县东北二十里。《郡国志》：即太岳之异名也，下有五龙泉，亦谓之五龙山。○介山，在县东三十里，春秋时，介子推隐此，因名。一名介美山，亦曰绵山，接沁水、介休二县境。又尖阳山，在县东南五十里，极峻险。

　　高壁岭在县东南二十五里。亦名韩信岭，最为险固，北与雀鼠谷接。后周建德五年，齐师败于晋州，高阿那肱退守高壁，余众保洛女寨，周主邕向高壁，阿那肱遁走，宇文宪攻洛女寨，拔之。又隋仁寿末，汉王谅举兵并州，杨素击之，谅遣其将赵子开拥众十万，栅绝径路，屯据高壁，布陈五十里。素令诸将以兵临之，自引兵潜入霍山，缘崖谷而进，营于谷口，驰出子开之北，子开大败。唐武德三年，世民追宋金刚将寻相及于吕州，乘胜逐北，一昼夜行二百余里，战数十合，至高壁岭，是也。《志》云：岭在霍州北八十里，有高壁铺。又洛女寨，亦在县南。

　　秦王岭在县东南三十里。《志》云：县西南三十里有宋老生寨，高四里，与秦王岭相对，盖老生所筑，以拒唐兵之处。其地亦名鲁班缠，山溪峻险，架木为梁，俗谓之缠，世传鲁班所修云。

　　○汾水在县城北。自汾州府介休县流入境，又西南流经汾西县东，而入霍州境。

　　仁义河在县南四十里。源出沁源县境，经尖阳山，民引渠以灌田，至仁义驿西南二十里，而入于汾。又谷水，在县东北四十里，出棉山白口谷，居民引以溉田，流经城北入于汾，一名小水河。

　　○阴地关县西南百二十里，出汾、晋之间道也。唐大顺元年，张建议讨李克用，会诸道兵于晋州，出阴地关，游骑至汾州，为河东所败。光化五年，朱全忠攻太原，遣其将侯言以慈、隰、晋、绛兵入自阴地，取汾州。既而克用遣将李嗣昭等出阴地关，取隰、慈等州。梁开平三年，晋将周德威等复出阴地关攻晋州。又贞明二年，梁、晋相持于魏博，梁将王檀请发河中、陕、同、华诸镇兵袭晋阳，自阴地关入，奄至晋阳城下，晋人大惧，力战，梁军乃却。石晋末，刘知远称帝于太原，引兵南下，自阴地关出晋绛。周广顺初，北汉主刘丞钧屯阴地关，进攻晋州，既而北汉主复合契丹兵出阴地关攻晋州。显德元年，诏王彦超等自阴地关入攻河东汾州。关盖扼束要地矣。《通志》：阴地关在县南二十里汾水西。恐误。

　　南北关在县东八十里。《宋志》：县有阳凉南关，阳凉北关。靖康末，女真将粘没喝自太原分兵趋汴，平阳叛卒导入南北关。粘没喝叹曰：关险如此，而我乃得越，南朝可谓无人。遂取威胜军，陷隆德府。既而姚古复隆德、威胜，扼南北关。又李纲遣范琼屯此。《志》云：关与沁州、辽州、汾州，皆去太原五驿云。又《唐志》县有长宁关。

