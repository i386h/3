<!-- { "loadSidebar": true } -->
　　○马良坪堡县南百里。旧为盗贼出没之所。成化初，官军讨房陵西山贼，别将林贵从安远进兵马良坪，是也。又县西南有大市坪。成化初，贼党苗龙走大市，欲出远安，其魁刘千斤走与龙合共保大市，即此。○望夫山堡，在县西一百二十里，以在望夫山上而名。嘉靖中，抚臣叶照议置堡于此。疏略云：望夫山，林木绸密，人烟稀少，东抵马良坪，通远安界；西抵柏木寿阳，通房县界；南抵兴安，通四川地方；北抵武当，通城诸处。四通八达，截山小路，盗贼易于出没，请立堡分戍。从之。

　　常平堡县东南九十里。东南去南漳县亦九十里。《会典》作长坪店，为控扼要地。成化中，拨荆州右卫官兵戍守。嘉靖十九年，移七里头巡司置于此。○九龙寨，在县西南九十里，因高设险，可以避兵。又馆沟驿，在县东南二十里。其地两崖高峻，中有小溪，路出常平堡，旧尝置驿于此。

　　附见：

　　湖广行都司成化十二年置，治郧阳府城内。

　　郧阳卫府治东一里，亦成化十二年建。又房县守御千户所，在房县东，洪武初置。又竹山守御千户所，在竹山县东，成化八年置。俱属郧阳卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十 

卷八十
　　◎湖广六

　　◇长沙府东至江西袁州府四百三里，南至衡州府四百五十里，西南至宝庆府四百五十里，西至辰州府七百里，西北至常德府四百里，北至岳州府三百八十五里，东北至江西南昌府一千一百里。自府治至布政司八百八十里，至江南江宁府二千四百二十五里，至京师五千八百七十里。

　　《禹贡》荆州之域。春秋、战国时属楚。秦为长沙郡《通典》有万里沙祠，故名。或云：轸旁有小星，名长沙，应其地而名。《史记·越世家》：复、、庞、长沙，楚之粟也。长沙其古名欤。汉为长沙国高帝初，吴芮为长沙王，都临湘，传五世，国除。景帝封子发为长沙王，国于此。后汉复为长沙郡。汉末属蜀，后属吴，仍为长沙郡。晋因之。永嘉初，置湘州于此。咸和三年罢。义熙八年，复置。十二年，又省。宋永初三年，复置湘州。元嘉八年，还属荆州。十七年，复置。二十九年，又废。孝建初，复置。皆治长沙国。齐改国为郡。梁、陈仍旧。隋平陈，废郡，改州曰潭州置总管府。大业初，复改为长沙郡。唐初，为萧铣所据。武德四年，复置潭州初置总管府，后为都督府。天宝初，亦曰长沙郡。乾元初，复故上元中，置湖南观察使于此。中和三年，升为钦化军节度。光启二年，又改武安节度。五代时，马氏有其地，称楚唐庄宗时内附，改潭州为长沙府。周广顺初，入于南唐，既而周行逢复据其地。宋平湖南，仍曰潭州亦曰长沙郡，武安军荆湖南路治此。元曰潭州路至元十二年，自鄂州移行省治此。十八年，还治鄂州。又自衡州迁湖南宣慰司治此。天历二年改，为天临路以潜邸时所幸也。明初，改潭州府龙凤十年改，元至正二十四年也。洪武五年，又改长沙府，领州一、县十一。今仍旧。

　　府南距五岭，北界重湖，内抚蛮、犭，外控黔、粤，古三苗之境也。吴起曰：三苗之国，左洞庭，右彭蠡。春秋时，楚得其地，以为南府，故能雄长于江、汉间。楚顷襄王时，秦兵数至。二十二年时秦昭王二十八年，秦白起取巫、黔中。自是楚势益削，而沅、湘以南皆秦境矣。汉初，封吴芮于此，以拒塞南越。南越有事，长沙其兵冲也唐蒙曰：今伐南粤，以豫章、长沙往，是也。后汉时，亦为荆州大郡。吴蜀分荆州，长沙属吴，于是蜀之资粮，恒虞不给。晋室多事，因置湘州，以控压南服。元帝谓谯王承曰：湘州据上流之势时荆州治武昌，湘江自西而下，故曰上流，控三州之会三州，谓荆、交、广。乃使承出镇焉时王敦拥兵荆州，使承备之也。自宋以后，湘州尝为重镇。梁、陈之间，力争巴、湘。巴、湘属陈，而江南始可固。萧铣先得长沙，遂能南尽交趾。唐师克铣，兵入长沙，交、广诸州相率受命矣。杜佑曰：湘州之奥，人丰土辟，南通岭峤，唇齿荆、雍。是也。乾宁初，刘建锋以乌合之众，袭取潭州。马殷继起，遂霸有湖南，兼收岭外。王逵、周行逢之属，因其余绪，亦专据一隅，传十余祀。宋平湖南，置荆湖南路于此。刘云：长沙左纳夏，右抗荆门，控百粤而包九疑，形势与荆州相颉颃，故尝为湖南之都会。吕和叔亦云：湘中七郡宋湖南路领七郡，详州域形势，弹压上游，左振蛮，右驰瓯越，控交、广之户牖，拟吴、蜀之咽喉，翼张四隅，襟束万里。皆实录也宋李春言：长沙都会，控扼湖、岭，镇抚蛮、犭。而吕氏祉则云：守长沙不足以固江陵，守江陵则足以蔽长沙。盖南北异势也。宝中，蒙古突犯鄂州，其别将兀良合台自交广引兵北出，进破辰、沅，遂围潭州，中外震动。德初，文天祥请建阃长沙，规复岳州，渐收湖北，不果。王应麟云：长沙，湖南襟要也。指顾伸缩，皆足有为，是故南出则连、韶之项背可拊，东顾则章、贡之肘腋可抉，西下则黔、之咽喉可塞也。争南服者，不得长沙，无以成席卷之势。若拮据于滇、黔、岭峤之间而不得长沙，虽欲执犍于中原，马首且安托哉？

　　长沙县附郭。苏林曰：古青阳也。秦始皇一十六年，荆王献青阳以西，是也。秦置临湘县，为长沙郡治。隋改今名。《城邑考》：县治旧在城东北。明洪武十三年，徙城南湘春门内。十八年，又迁北门外。今因之。无城，编户三十五里。

　　善化县附郭。本长沙、湘潭二县地。宋元和初，分长沙五乡、湘潭二乡地置今县。元因之。明洪武九年，省入长沙。十三年，复置。《城邑考》：县治旧在府城南，元末毁。洪武四年，徙治城内。十四年，复徙南门外。成化十六年，迁府治东。今编户二十里。

　　○临湘城即今府治。《志》云：府城西为碧湘门，城东为济川门，城南为临湘门。又有清泰门，城西北门也；长乐门，城北门也；醴陵门，城东门也；浏阳门，城东北门也。五代汉乾末，楚马希萼以朗州兵袭攻长沙，马希广将吴宏出清泰门，杨涤出长乐门，与朗兵战。希萼所招蛮兵，自城东纵火，潭州大将许可琼以军降，城遂陷。别将李彦温自驼口还救，攻清泰门，不克。乃奔降南唐。周广顺初，南唐将边镐取长沙，入城，舍于浏阳门楼。二年，王逵等自朗州引军攻潭州，唐武安帅边镐弃城走，吏民俱溃，醴陵门桥折，死者万余人。今城，盖明初因旧址修筑，有门九：曰浏阳，曰小吴，曰驿步，曰德润，曰朝宗，曰通货，曰正南，曰湘春，曰新门。城周十四里有奇。

　　○大富山府北七里。一名罗洋山。峰峦峭拔，流水萦带，为一郡之胜。又鹅羊山，在府北二十里，一名石宝山，又名束华山。《道书》以为七十二福地之一。又智度山，在府北五十里，山高数百丈，环二百余里，众山罗列，其最高者曰黑石峰。《志》云：唐将军刘度居此，因名。○尖山，在府西三十里，距湘江十五里，岿然一峰，秀出天表，亦曰圭峰。又西四十里曰谷山，灵谷深邃，上有梓木洞，下有龙潭。又昭山，《元和志》云：距长沙南七十里，临湘水，其下有潭曰昭潭。

　　岳麓山在善化县西南。高耸灵秀，时有烟云旋绕，盖衡岳之北麓也。五代汉末，楚马希萼自朗州进攻岳州，不克，乃掠湘阴而西，至长沙，军于湘西，步兵及蛮兵军于岳麓。盛弘之《荆州记》：长沙西岸有麓山，盖衡山之足，又名灵麓峰，乃岳山七十二峰之数。自湘西古渡登岸，夹径乔松，泉涧盘绕，诸峰叠秀，下临湘江，称为绝胜。有岳麓书院，宋建，在山半抱黄洞南，山下有清风峡、苍Υ洞诸胜。山之麓有道林寺。又玉屏山，在善化县西五里，乃岳麓支山也，环峙如屏。又金盘山，在善化县西北七十里，山高逼空，一峰突出，四围环绕如盘。《志》云：县南一里又有妙高峰，最高耸。又东十里为白石尖高峰，又有峨嵋岭，在县南十五里。

　　关山善化县东四十五里。叠峰峭拔，有如城壁，中间道路，仅通一车，谓之龙回关。唐乾宁初，刘建锋、马殷收散卒，自洪州至醴陵。武安帅邓处讷遣邵州指挥使蒋勋守龙回关拒之，勋遁去。建锋等入关，袭取潭州。五代时湖南常遣军戍此。○云盖山，在善化县西六十里，峰峦秀丽，望之如盖，亦名灵盖山。又华林山，在县南六十里，亦高秀。《志》云：县南二十里有青旗山，高耸如旗。

　　○湘江在府西南朝宗门外。自衡州府流入境，经湘潭县而北，环府城而下，至湘阴县境，又东北入于洞庭。五代汉末，楚马希萼侵长沙，军于湘西，马希广遣水军屯城北津，属于南津。又遣将韩礼军于杨柳桥，以扼湘西之路。时希广将彭师请曰：愿假步卒三千，自巴溪渡江，出岳麓之后，至水西，令城南北战舰亦渡江，腹背合击，破其前军，则其大军不敢轻进矣。希广不从而败。巴溪，应在府城西北，或曰即麻溪。余详大川湘水。

　　浏阳水府北五里。源出浏阳县之大围山，西流至此，入于湘江。亦曰浏江。旧有浏口戍，在府北十里，江左所置。《水经注》：湘水过汉临湘县西，浏水从县西北流注之，有浏口戍。是也。唐天四年，淮南将刘存等侵潭州，州将黄帅战舰屯浏阳口，会大雨，存等还至越堤，楚将秦彦晖追之。至浏阳，绝江合击，尽俘其众。是年，马殷与荆南帅高季兴击朗州雷彦恭，淮南将李饶救彦恭，帅步骑军于浏阳，为楚将许德勋所擒。胡氏曰：浏江之口有骆驼嘴，因亦谓之驼口。马希萼攻长沙，希广分兵屯驼口，以扼湘阴路，是也。越堤，亦在浏阳境内。或云在府北三里，误。

　　靳江在善化县西南二十里。自宁乡县流入，至此，注于湘江。《志》云：水流经楚大夫靳尚墓，因名。又沩水，在府北六十里，源出安化县青羊山，流经大沩山，历宁乡县，合新康河，复分流合于湘水。○新康河，在府西五十里。自湘江分流，又西分为二河，一入宁乡县，一入益阳县。又涝塘河，在府北十五里，亦湘水支流也，商舟泊焉。又乔口河，在府北七十里，自益阳县流经乔口镇，流达于湘江。

　　板石湖府西三十里。又西五里有石珠湖，又五里有月池湖，府西北鹅羊山下有鹅羊湖。《志》云：府境诸湖以数十计，其下流皆通于湘江。又靖港，在府西北五十里，亦流通湘江。《志》云：李靖平萧铣，安抚湖南时驻兵处也。

