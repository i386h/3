<!-- { "loadSidebar": true } -->
　　菊潭在县北。源出县西北之石涧山，亦曰析谷，亦名石马峰，汇而为潭，傍生甘菊，其水甘香特重于诸水，居人饮之多寿，隋因此名县。《汉志》析县有黄水出黄谷，鞠水出析谷。师古曰：鞠水，即菊潭也。《荆州记》：郦县北八里有菊水。○涌泉，在县西。广八尺，水极清澈，自下涌出，的如珠，溉田甚广。

　　○武关在县西百七十里，与陕西商州接界。襄、郧、宛、洛，由此入关，其捷径也。详见陕西重险武关。

　　西夹口关在县西北古城内。今有巡司。又荆子口关在县西南，其相近者又有党子口关，俱间道通关中，有官兵戍守。○金斗关，在县东北百十里。道路险僻，有巡司戍守。《志》云：县北有马尾关，西魏置此以御高齐。

　　新野县州东南七十里。南至襄阳府一百十里。汉县，属南阳郡。后汉因之。晋初为义阳郡治。惠帝时，改置新野郡。宋、齐皆为新野郡。后魏因之。后周郡废，改县曰棘阳。隋仍为新野县，属邓州。唐武德四年，置新州于此，旋废，县仍属邓州。乾元初，省入穰县。宋为新野镇。元复置县，属邓州。今城周四里，编户二十二里。

　　○新野故城在县治南。汉置县于此。后汉桓帝延熹七年，南巡，幸新野。建安六年，曹操击刘备于汝南，备奔刘表，表益其兵，使屯新野。曹魏正始中，王昶督荆豫诸军事，自宛徙屯新野。晋置新野郡。宋、齐因之。齐建武四年，魏主宏自南阳至新野，新野太守刘思忌拒守，魏人攻之，不克。明年，魏将李佐拔新野，沔北大震。梁普通七年，曹义宗据魏穰城以逼新野，不克而退。后周废郡。唐末县废。元始复置。今城即元时故址云。

　　棘阳城县东北七十里。古谢国也。或谓之黄棘。楚怀王二十五年，秦、楚盟于黄棘，是也。汉置棘阳县，属南阳郡，以在棘水之阳也。高帝封杜得臣为侯邑。王莽地皇三年，刘纟寅自湖阳进拔棘阳，既而败于小长安聚，又兵还保棘阳。晋属义阳郡，后属新野郡。刘宋属河南郡。齐因之。后魏置汉广郡，治南棘阳，兼领西棘阳县。西魏改郡曰黄冈郡，又以西棘阳县省入，而改南棘阳为百宁县。后周废郡，又废百宁县入新野县。《元志》棘阳镇在新野、湖阳二县间，是也。又棘阳有巢阝乡。东汉和帝封宦者郑众为巢阝乡侯，即此。

　　河南城在故棘阳县东北。刘宋大明中，侨立河南郡，分沔北为境，兼置河南县为郡治，共领五县，唯棘阳为实土。萧齐因之，后没于北魏。《梁书》：天监五年，江州刺史王茂侵魏荆州，诱魏边民及诸蛮更立宛州，遣其所署宛州刺史雷豹狼袭取魏河南城。既而为魏将杨大眼所败，复取河南城，追茂至汉水，拔五城而还。后废。

　　东乡城在县东。本新野之都乡。永始元年，以封莽为新都侯国，属南阳郡。东汉废入新野，谓之东乡。又县东有黄邮聚。元始三年，有司请益莽黄邮聚新野田，是也。建武初，遣傅俊、岑彭击秦丰，先拔黄邮聚；吴汉又破秦丰于黄邮水上。黄邮水，盖即棘水云。

　　朝阳城在县西朝水之阳。汉县，属南阳郡。晋属义阳郡。刘宋属顺阳郡。大明八年省。亦曰朝城，俗呼刁城，今为朝阳村。又沈约《宋志》：广平郡，治广平县南渡，以汉朝阳县地立，并领ガ、阴、比阳等县。萧齐仍之。魏废。今ガ、阴二县，见湖广光化县。

　　○氵育水在县西一里。自南阳流入县界，又东南入于汉水。县北有比水，县西有湍水，东南有棘河，西北有刁河。凡府境之水，悉流入焉。○湍水，在县西。亦自南阳流入县界，至县南合于氵育水。元顺帝至元二年，邓州大霖雨，湍河、白河溢。白河，即氵育水也。

　　棘水在县东。其上源即赭河也，自唐县流入，经故棘阳城、黄邮聚南，至县东南而入于氵育水，谓之棘口，俗讹为力口。○朝水，在县西，自邓州界流经朝阳城东南，而合于氵育水。又有白水，在县西南，自朝阳城西，东南流而入于氵育水。

　　樊陂在县西北。《水经注》：朝水支分南北，为樊氏陂，东西十里，南北五里，俗谓之凡亭陂。汉樊宏兄重善农稼，开此陂以灌溉，因名。又有豫章陂，在县东南，灌田三千余顷。今废。

　　○蓝乡在县东。王莽地皇三年，甄阜、梁丘赐败刘氵意于小长安聚，乘胜径进，留辎重于蓝乡，氵意潜师夜起袭之，尽获其辎重处也。刘昭曰：棘阳县有蓝乡。《一统志》泌阳县有古蓝乡，误。湍阳驿，在县城东。又城西有新野递运所。

　　淅川县州西南百二十里。南至湖广均州一百六十里，北至内乡县百五十里。汉析县地。后魏置东析阳县。西魏改曰淅川县。后周并入内乡。唐初，又置淅川县，并置淅州于此。贞观初，州废，县亦寻省。《通考》：邓州淅水县，梁置，至宋始省。《元志》云：邓州旧领淅川县，元初省入内乡县。盖废置不一矣。明成化七年，复析内乡地置。今县城周四里有奇，编户十八里。

　　○顺阳城县东北三十里。本汉析县之顺阳乡。哀帝初封孔光为博山侯，因置博山县，属南阳郡。后汉复曰顺阳。建武四年，延岑复寇顺阳，为邓禹所败，走汉中。章帝封马廖为侯邑。建安中，置南乡郡。晋改为顺阳郡，而顺阳县属之。刘宋亦曰顺阳郡，领顺阳县。萧齐避讳，郡县皆改曰从阳。建武五年，没于后魏，仍曰顺阳郡，移治顺阳。永元初，崔慧景攻魏顺阳，顺阳太守张烈固守不下。西魏析顺阳置郑县，寻改为清乡。周并顺阳入清乡。开皇初，废郡，又改清乡为顺阳，县属邓州。唐初因之。武德六年，省顺阳县入冠军县。宋太平兴国六年，复升顺阳镇为县，仍属邓州。金省入穰县，仍曰顺阳镇。宋绍定五年，蒙古自金州趣汴，金人御之于邓州，屯顺阳。完颜合达等议由光化截江与战，不果，复还邓州。淳中，蒙古既灭金，谋寇荆、襄，积船材于邓之顺阳，孟珙潜遣兵焚其所积。《一统志》内乡县有顺阳保。《括地志》云：顺阳在穰西一百四十里。

　　丰乡城在县西南。《左传》：楚人谋北方，司马起丰、析以临上洛。《续汉志》析县有丰乡城，是也。其地与湖广上津县接境。

　　○禹山县东南三十里。本以祷雨得名，曰雨山，后讹为禹。蒙古侵金，自汉中金州而东，由光化渡汉江而北。金将完颜合达等与战于禹山，不胜，将还邓州，过光化对岸枣林后，蒙古突至，邀其辎重而去。枣林，在禹山东二十余里。

　　鹰子山在县东南。齐东昏侯初，陈显达攻魏马圈，魏人断均口邀齐兵归路。显达引兵渡均水西，据鹰子山筑城，为魏所败，自分碛山出均口南走，是也。分碛山，见襄阳城县。

　　岵山县东二十五里。宋绍定六年，孟珙破金武仙于岵山，仙遁走，即此处也。今详见内乡之马蹬山。又太白山，在县东南八十里，亦见内乡县界。

　　○淅水在县西南三十里。东北流入内乡县境，合于丹水。晋永和十年，桓温伐秦，步兵自析川趣武关，是也。○丹水，在县北十五里，旧为析川、顺阳二县分界处，东北会于淅水，又东注于均水，并流而南，入于汉江。后汉初平二年，曹操讨袁术，率南阳之军军丹水，即此。

　　均水在县东。源出内乡县熊耳山，曰涓水，流经废顺阳县西，曰氵匀水，至故涉都城东北而入沔，曰均水。《汉志》：顺阳西有白石山，南临均水。《水经注》：均水自南乡合丹水，又南经顺阳县西白石山，又南注沔。其入沔处亦曰涓口，亦曰均口，亦曰氵匀均口。晋桓温伐秦，水军自襄阳入均口，至南乡。齐陈显达攻魏马圈，军入氵匀均口，是也。涉都，见湖广城县。

　　○花园头关在县西北二百里。本在内乡县西北，成化中，改属县界。今有巡司戍守。○峡口镇，在县西，其南即湖广均州界也。《金志》内乡县有峡口镇。今入县界。

　　胡村县西北九十里。《舆程记》：自县西北水行四十里至幕围，四面皆山，又四十里至胡村，又陆行九十里至青山，又九十里为青油河，又四十里而入武关。是也。

　　附见：

　　邓州守御千户所在州城内。洪武三年建，属南阳卫。

　　裕州府东北百二十里。东至开封府许州二百七十里，东南至汝宁府三百五十里，北至汝州二百里。

　　春秋时，楚方城地。汉属南阳郡。东汉因之。晋属南阳国。萧齐置北襄城郡。后魏因之。西魏曰襄邑郡。隋废郡，以其地属氵育州。唐初，置北澧州。贞观八年，改曰鲁州，州寻废，改属唐州。宋因之。金人始置裕州。元属南阳府。明初，以州治方城县省入编户三十二里，领县二。今仍之。

　　州南蔽三关谓义阳三关，北控郑、洛，东掣许、蔡之肘，右拊宛、邓之背。山连太室，川带淮、汝，此亦形胜之所也。昔楚人图北方，以宛、叶为重地，所谓方城之险，州实当之。《左传》曰：叶在楚国，方城外之蔽也。屈完对齐侯曰：方城以为城。晋阳处父伐楚以救江，门于方城。荀偃伐楚，侵方城之外。盖地有所必争矣。秦白起伐楚，取宛、叶而楚之鄢、郢危，魏公子无忌谓魏王：秦叶阳即叶县、昆阳与舞阳、高陵邻高陵，在舞阳县东北。《汉志》定陵有高陵山，汝水所出。盖因山以名邑。王氏谓冯翊之高陵，误矣，绕舞阳之北以东临许，南国必危。盖方城之险，秦既得之，则足以祸南国也。《淮南子》天下九塞，方城其一。盛弘之《荆州记》：叶县东界有故城，始县见汝州鲁山县，东至氵亲水见舞阳县，达氵比阳界今唐县，南北连绵数百里，号为方城，亦谓之长城。林氏曰：宛在方城内，叶在方城外，外有方城，内有冥厄，而宛、叶为之表里。朱子曰：荆州地势四平，其守当在外。楚人谓方城为城，汉水为池，是矣。

　　○方城废县今州治。汉堵阳县地。后魏置方城县，为襄城郡。西魏为襄邑郡治。隋初郡废，县属氵育州。唐初置北澧州。贞观八年，改置鲁州。九年，省，以县属唐州。宋亦曰方城县。金为裕州治。明初省。今州城周七里有奇，门四。

