<!-- { "loadSidebar": true } -->
　　崇安县府西北二百四十里。东至浦城县百九十里，西北至江西永丰县百三十里，西至江西铅山县百三十里。唐为建阳县地。五代时王闽置温岭镇。南唐保大九年，改为崇安场。宋淳化五年，升为县。《城邑考》：县旧有土垣，明正德初，因旧址增修。隆庆初，始筑城，周五里有奇。编户八十七里。

　　○武夷山县南三十里。峰峦岩壑，秀拔奇伟，清溪九曲，流出其间。明项乔曰：武夷九曲，据地不过三十里，而奇胜殆难悉记，山川之间出者也。余详名山武夷。

　　白石山县北三十里。山皆叠石，状若楼台，巅有石室，又有三井。其南五里曰桧岩山，三峰森立，苍桧弥望。又济拔山，在县北五十里，有石坛飞瀑之胜，旁为龙湫，凡九穴，水清如鉴。县东北七十里又有石龙山，接浦城县界，亦名石龙冈。○屏山，在县东南五十里，三峰森立，中一峰独耸如屏。刘子世家于此，学者所称屏山先生也。又仙洲山，在县东六十里，山有两峰，一尖一方，中多奇胜。其支陇为起贤山、刘屏山，朱晦庵讲学于此。《志》云：县东北六十里有寨山，五季及宋皆尝凭险立寨于此，为戍守处。又百丈山，在县东七十里，岩壑幽胜，与浦城、建阳县接界处也。又有竹湖山，在县东南七十里，下有天湖，亦接建阳县。

　　三髻山县西北九十里。三峰鼎峙，状如螺髻，北跨广信，西抵邵武，嵬然为万山之宗。又白塔山，在县西百里。《志》云：山高数千仞，云磴十八，折而上，旧名龙济峰，后改今名。山之东麓，复有三峰秀耸，名笔架山。其南麓入建阳，西麓跨邵武，北麓接铭山。今详见上建阳县。○岑阳山，在县北八十里，有岑阳关，接江西上饶县界。又铜钹山，在县东北九十里，最高耸，接浦城县界。

　　分水岭县西北七十里，为入闽第一山。分水关在其上，有二水发源岭下，一入江西界，一入福建界，即崇溪上源也。○赤岭，在县南。石晋开运二年，南唐攻建州，自崇安进屯赤岭，王延政遣兵拒之，列栅水南，及战，为南唐所败。或曰今县南有赤石废驿，即其地矣。

　　蕉岭县西北八十里，接上饶县界。旧建寨于此，今为蕉岭关。又梅岭，在县东北六十里，岭极高峻。或云汉元鼎中东越反，发兵入梅岭，杀汉校尉，即此岭云。又檀香岭，在县北五十里。《志》云：昔汀、邵寇乱，乡人立寨于岭上以御之。岭多檀木，因名。○温岭，在县治西，一名营岭，基延数里。五代时，立温岭镇，以此名。又黎岭，在县东七十里，高耸为邑之望，岭路旧为通衢，依山险厄，行者病之。元延五年，县尹夹谷山寿开凿，遂为坦途。又东半里许有斗米岭，亦通道所经，悬崖瞰水，久而崩圮。明正统五年，开凿修砌，人以为便。又五峰，在县东八十里，曰金鹅、曰莲花、曰清湖、曰石、曰石廪，皆争奇竞秀。

　　○崇溪在县治东南。有二源，一出县东北岑阳山，承诸山溪壑之水，西南流，绕城北一里，而为东溪。一出分水岭，东南流，汇诸溪之水，经县西北十里大富桥下，支分为陈湾陂，其正流亦至城北一里会于东溪，是为西溪。陈湾陂之水，则由治西贯于中城，达于南郊，委蛇十里，支分广溉，谓之清献渠，宋赵所凿以溉田者也。西溪会于东溪，绕县城东而南下，是为崇溪，俗名大溪，又南经赤石渡，又南纳武夷九曲诸水，经黄亭而南入建阳县界。《志》云：县南溪中有群滩错立，其得名者以十余计，而东南七十里之天滩、崖石，尤为峻急。

　　双溪县西北四十五里。源亦出分水岭，流经此，达于西溪。又有玉冰溪，源出县东北四十里之瑞岩，下流入于东溪。又梅溪，源出县东七十里西坑岭，分为内外白水，西流复合，又西南合于大溪。○九曲溪，在县南三十里。出县西四十里三保山，东流经大源山，合诸溪水，历武夷群岫间，萦纡九曲，出石鼓渡，合于大溪。《志》云，县境诸溪以数十计，类以崇溪为壑也。

　　岑陂县东南三十里。有四源：一曰籍溪，出县东黎岭。一曰潭溪，出县东六十余里之拱辰山。一曰瞿溪，出县东北之梅岭。一曰黄石溪，出县东南柳源村。会于岑陂，至黄亭而注于大溪。又县西南十余里有高苏陂，合群溪之水，而注大溪。又有下陂，合诸溪水，由黄亭西溪而入大溪。○压衙洲，在县治东南，东西二溪合流经此，岐而为二，至洲尾复合一，绕县治而东出云。

　　○分水关县西北分水岭上，接江西铅山县界，为江闽之襟要。五代至宋皆置寨于此。嘉定间，郡守史弥坚增修，后废。开庆元年修复，并置大安驿，元废。明洪武初，复置关，设巡司戍守，亦曰大关。旧《志》云：崇安有八关之阻。八关者，曰分水，曰温林，路出江西铅山及上饶县；曰岑阳，路出江西上饶及永丰县；曰桐木，曰焦岭，曰谷口，曰寮竹，曰观音，皆接铅山及上饶县界。大约岑阳最居县境之东北，陡入永丰县界，又东达浦城之二渡关，控临山溪，最为冲要。而桐木僻在县境之西百二十里，西北入铅山县界，高山壁立，称为险厄。自桐木而东北，为蕉岭关，山蹊窄狭，登陟甚艰。其界分水、岑阳之中者，曰寮竹关，路径宽平，往来差易。其观音、谷口二关，久经堵塞，故迹渐堙。大约分水、温林、岑阳三关，商旅出入，恒为孔道。桐木、蕉岭、谷口、寮竹、观音五关，虽接连江右，而羊肠鸟道，人迹罕至，惟桐木关尚通行旅。其附近有三港、江墩、诸村落关口，旧设关楼敌台，盖江闽多故时防御处也。近《志》：县有温岭、观音诸寨，其水自县西北三十余里四渡口达于西溪，盖即温林、观音二关矣。丘云霄曰：分水关北瞰乌石，地狭人稀，左潜斜径，自白鹤、仙麓可绕关左而出也。大安、杨庄，皆可驻水草，便应援，昔人设兵营焉。其观音关左联分水，右达温林，远瞰倒钟岭，凡三十里为山前，地可屯众。由上路坂、黄柏坂，则西与分水路会，关以内由地源，三十里至赤水湖，由松岭后发龙坑蹊，出大，始与温林路会，地视诸关为独僻，在此守关口，扼间道矣。又温林关，与寮竹、观音向称三关，皆外控上饶，分道通关，喉束衢、信，旧设巡司，地旷民聚，坡岭易登。关以外约二舍为山前，左连上路坂而达分水，右通榆溪而至船坑，关以内约二舍至观音关。寮竹关在县北九十里，出关十五里为榆溪，上饶属地也。入关十五里为童家坑，自此而车盆坑，而毛连坑，而坑口上乾原、下乾原，数村相望，可以应援。自坑口东逾茅岭，出周詹地西五里，为上长乾，十里为下长乾，皆可联络。蕉岭关则西寮竹，东岑阳。三关以北，统会于榆溪，而焦岭为险。关南五里西至水碓垅，由横径至后官坑，皆深林窄径，攀援而出，至吴家，始通寮竹。东二十里为水历上村、下村，又五里为大浑、小浑村，皆有民居。岑阳关则东接浦城，而铜钹山障之。稍北由牛尾兜出上饶县封禁山，广谷深林，常为盗薮。关外内皆险，林深径窄，若由榆溪南入，悬崖陡削，措足殊艰。关北三十里有交州巡司，诸关总道也。其地名八方厂，越丘底，过茅店，由栈道而达岑阳。岑阳稍西，由汪墩后山、黄龙岩、九曲溪溯流而北，亦通榆溪。此间道所当防也。而桐木关东通建阳县西嘉禾里，西通铅山黄柏坂，南通邵武光泽，北通县西北之周村里，四达无险。其西自桐树原至三港，可通大竹岚、小竹岚，入县间道也。

　　双溪寨县西北四十五里，即双溪水口也。其南十余里为四渡寨，旧尝设兵戍守。又县境旧有翁坑、杨原、将军、点村、刘家、棠岭、檀香岭等七寨。《志》云：分水岭有故闽王寨。又县东二十余里有闽王战场，盖昔时习战处。○黄亭巡司，在县南三十里。又县东八十里有七市巡司，东北六十里有墟头巡司。俱元至大四年置，至正末废。又将村巡司，在县西南三十里，亦元至大四年置。洪武初，改为星村巡司。十四年废。

　　长平驿在县治南，水驿也。元置崇安驿，明初改今名。崇安递运所亦置于此。又大安驿，在县西北三十里，明初自分水关改置于此。又西北二十里即分水关，又北二十里即铅山县之车盘驿也。洪武八年，并设大安递运所于此。又兴田驿，在县南七十里，明初置，南至建阳县七十里。○赤石驿，在县南五十里。又县治西有武夷驿，又西北三十里有杨家驿，分水岭上为分水驿。《志》云：俱宋绍兴中置，后改废。

　　继贤桥在县城南。宋建，跨崇溪上。本名昼锦桥，又名忠精桥，亦曰青云桥。后圮，屡经改置。又广福桥，在县北一里，东西二溪合流处也。宋端平中建，初名德星桥，后曰济川桥，一曰慈济桥，后屡圮屡复。又月溪桥，在县东六十里，路出浦城，为往来径道。

　　浦城县府东北二百七十里。东南至浙江龙泉县百八十里，北至浙江江山县二百三十里，东北至浙江遂昌县二百四十里，西北至江西永丰县百八十里。汉冶县地。建安中，置汉兴县，属会稽都尉。吴永安三年，改为吴兴县，属建安郡。晋以后因之。隋省入建安。唐武德四年，复置，改曰唐兴，属建州，寻废。载初元年，复置。天授二年，改曰武宁。神龙初，复曰唐兴。天宝初，改曰浦城县。宋迄今因之。今城周十里有奇，门五。编户百五十八里。

　　○汉阳城在县北。汉元封元年，兵入东越，故粤衍侯吴阳以其邑七百人反攻粤军于汉阳，即此城也。《志》云：今县城亦汉东越王馀善创筑，后废。唐为浦城县，后唐应顺初，杨吴信州将蒋延徽攻闽，败闽兵于浦城，遂围建州，即此。元至正二十三年，因旧址修筑，周七里。二十六年，明师下闽，先克浦城，守将以城大难守，减东城之半而筑之，洪武二年城废。正统十四年，以处州矿贼犯境，复筑土城为保障。成化六年议改营石城。十年，城始就。

　　○越王山在县治东。城环其上，山势独高，傍瞰大溪，左接金鸡岭，相传汉时东越之堠台也。东隅有越王行宫，遗址尚存。《志》云：金鸡岭道通处州龙泉县。稍东北又有横山，峰峦横亘如屏，与越王山冈脉相接。又县治北有皇华山，以宋置皇华馆而名。○吴山，在县东五里，四面奇秀，为邑之望。山下多吴姓，汉伐东越，得吴氏六千户，别屯大泽，即此处也。上有岩洞，俗名燕巢岩，有石穴瀑布，亦名石窦，山下有吴家滩。又梦笔山，在县西五里，本名孤山。梁江淹为邑令，尝游此，因名。《志》云：县城西德星门外有西岩山，五代时，王闽将章子钧屯兵于此，以拒南唐，宋真文忠公筑西山精舍于此。

