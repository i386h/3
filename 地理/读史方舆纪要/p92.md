<!-- { "loadSidebar": true } -->
　　交河县府南百十里。西南至阜城县四十五里，西至冀州武邑县百二十里。汉景城、成平二县地。唐为乐寿县地。宋曰交河镇。金初为石家圈。大定七年，置交河县，属献州，以滹沱、高河二水交流而名。元至元二年省，寻复旧，仍属献州。明初因之。洪武七年，改今属。城周六里，编户十四里。

　　○滹沱河县北六十里。自献县流经此，濒河为高川镇。又有北济桥跨其上。北流入青县界。○高河，在县西北五十里，自河间县流入境，东流合于滹沱。《一统志》：县南有交河，以高河、滹沱河合流而名。误也。合处盖在县北。

　　卫河县东五十里，与南皮县分界。自东光县流经县东南五十里之七里口，又经县东北九十里之冯家口，而入沧州界。今运道所经也。详见大川卫河及川渎漕河。

　　洚河县南五里，亦曰枯洚渠，即阜城县之胡卢河。东北流经此，有南济桥跨其上。又东北流五十里，为三岔河、洚河、滹沱河会流处也。亦曰三汊河。

　　清河县西二十五里。旧为洚河支流，自富庄驿引而东，至县东北三十五里，经刘解镇，又经县东北六十里之张家桥，又东五里，散流入于诸村镇。俗名清河头，一名盐河，亦曰赵王运粮河。或云：五代梁时，赵王曾运粮于此，以饷晋师也。又李村河，亦自县西二十五里，分洚河支流。有西济桥跨其上，流经县东北四十里李村桥，又东合于清河。

　　倒流河县东北九十里。县东境之水汇流于此，西流四十里，会为三岔河，注于滹沱，故曰倒流。一名蔡河。又县东三十里，旧有沙河，今涸。又有蛤螺河，在县北二十五里，下流亦入于滹沱。

　　张大洼县东三十里，为钟水之处。万历中，开沟五道以通洚河。洼旁之田，始无水潦之患。又县东北七十里，有达达洼。万历中，邑令马中良议决沟开渠，导入蔡河。又议于县东北九十里洼东，洼凿沟十里，入阳气寺古河，注于鸭绿淀。《志》云：阳气寺古河，一名平成河，在县东北八十里。

　　○泊头镇县东五十里卫河西岸，商贾凑集，筑城于此，管河别驾驻焉。有泊头镇巡司，并置新桥驿，俗名泊头驿。又富庄驿，在县西二十五里，即西达阜城，北走献县之通道也。

　　景城南镇县东北六十里，即故景城县地。金置镇于此。景城，详见献县。《金志》：县境又有大树、刘解、槐家、参军、贯河、北望、夹滩、策河、沙涡共十镇，皆商民环聚之地。兵燹之后，堙废过半矣。

　　青县府东一百五十里。西北至霸州大城县八十里，东南至兴济县四十里。唐幽州芦台军地。乾宁中，改置乾宁军。五代晋初，陷入契丹，置宁州于此。周显德六年收复，置永安县，属沧州。宋太平兴国七年，复置乾宁军及乾宁县。大观二年，升为清州。金贞元初，改县为会川，而州如故。元初，改州为清宁府，寻复为清州。明初以州治会川县省入。洪武七年，改清州为青县。城周五里，有门三。编户六里。

　　○会川废县今县治。后周置永安县，宋改曰乾宁。熙宁六年，省为镇。元符二年，复旧。崇宁三年，再省。政和五年，又复。金人改曰会川。元因之。明初省。

　　芦台城在县东卫河西岸。《九域志》云：在沧州西北九十里，瀛州东百六十里。唐置芦台军，其城周三里，后废为冯桥镇。乾宁中，复置芦台军，亦曰乾宁军。光化三年，幽州帅刘仁恭以沧州为汴将葛从周所围，将兵赴救，营于乾宁军。从周留别将守沧州寨，自将精兵逆战于老鸦堤，大破之。五代梁开平二年，刘守文以其弟守光篡逆，举沧德兵讨之，军于芦台，为守光所败。乾化三年，晋将周德威攻燕，拔其芦台军。后唐同光以后，以契丹屡入犯，芦台、瓦桥皆增设重兵，命将戍守。天成二年，芦台戍军乱，寻击平之。石晋初，没于契丹。周显德六年，亲征契丹，命大帅韩通将前军自沧州治水道入契丹境，栅于乾宁军南。通奏补坏防，开游口三十六，遂通瀛、莫。既而周主至乾宁，契丹宁州刺史王洪举城降。宋白曰：军城东临御河，接沧、幽二州之境。周世宗由此复关南，自是常为戍守重地。

　　○中山县南二里。旧《志》云：山岩耸峙，悬瀑凡数十丈。今俗呼为高土冈。又西山，在县西南五里，四周高峻，其顶平衍，昔人尝立营寨于此。

　　○卫河在城东一里。自兴济县流入境，合于滹沱，又东北流，经静海县，过天津卫入海。亦名御河，亦曰永济河。《宋志》：缘边塘泺为御防要地，其一水东起沧州界距海岸黑龙港，西至乾宁军。沿永济河，合破舡淀、方淀诸水，横广百二十里，纵九十里至一百三十里，深五丈。西至信安军，与永济渠为一水。今为运道所经，筑堤浚浅，防维最切。又有盘古沟，在县南十五里，东流入御河，虽旱不竭。县南七里，有盘古冢沟，因以名。

　　滹沱河县南三十里。自交河县东北流入境，合于卫河。其合处为岔河口，并流而经县东，水势汹涌，阔数十丈。

　　独流河在县北。旧《志》云：黄御河支流。自兴济县北流，经县境，又北流，入于易水，谓之独流水。《九域志》云：乾宁军北百二十里，有独流口。五代周显德六年，亲征契丹，自乾宁军御龙舟而北，至独流口，溯流西至益津关。是也。宋熙宁九年，高阳关言：信安、乾宁塘泺，因独流决口不收，至今干涸，命有司相视。元丰四年，河决澶州小吴口，北流入御河，合西山诸水，至清州独流寨三叉口入海。旧时河流甚盛，其后黄、御分流，遂至浅塞。

　　老鸦堤在县东南。旧筑堤于此，防卫河泛溢，以形似名。汴将葛从周败刘仁恭处也。又东堂堰，在县东北。宋景德初，知雄州何承矩请令沧州乾宁军视斗门，引潮入御河东堂堰，以益塘水。今皆堙废。

　　○坚固寨在县南。唐太和二年，李同捷据沧、景叛，易定节度使柳公济讨之，奏拔其坚固寨。《唐书》：时同捷筑寨于沧州西，抗拒官军，以坚固为名。

　　钓台寨在县北六里。宋置寨于此，设兵戍守。又有独流北、独流东二寨，俱在县境，以滨独流河而名，皆宋人所置。金废。

　　兴济县府东百八十里。南至沧州八十里。宋清州范桥镇地。大观初，改置兴济县。金初属沧州。大定六年，改属清州。元省，寻复置，属清州。明初改今属。县无城，编户十里。县今废。

　　○卫河在县城西。自沧州流经此，又北入青县界。旧为大河所经。《宋史》：庆历八年，大河自澶州商胡口，北流至乾宁军入海。熙宁初，议者欲闭北流，回河东注。提举河渠王亚言：黄、御河带北行，入独流东寨，经乾宁军、沧州等八寨边界，直入大海。海口阔至六七百步，深八九丈。三女寨以西，阔四百步，深五六丈，其势愈深，其流愈猛，此天所以限契丹也。若再开二股，渐闭北流，此未睹黄河在界河内东流之利耳。不报。宋末，大河南徙。元引会通河，而卫河遂为转输要道。县城西北，旧有范桥渡，为卫河津口，县名兴济盖以此。

　　独流河在县北。《志》云：自县西北四十里，而至青县。旧时黄、御二河，皆溢入于此。今县有独流浅，其地多蒲苇之利。

　　西泺在县西南。东西横亘凡十余里，南北二十余里。秋后水涨，一望无际。鱼蒲之利，每钟于此。

　　○海清寨在县东北。宋初，置巷孤寨，属沧州，为沿边戍守处。政和二年，改曰海清。金废。乾宁驿，在县治西，洪武中置。

　　静海县府东北百八十里。西南至青县七十里，西北至霸州文安县八十里。汉东平舒县地，属渤海郡。宋为清州窝口寨。金明昌四年，始置静靖海县，属清州。元初省，寻复置。明初改靖为静，又改今属。土城周六里，编户十五里。

　　○当城县北六十里。宋之当城寨也。又十里为里堡城，地名稍直口，北去小直沽二十里。宋咸平中，议者以北河可涉，宜有城守，以备北边。诏筑城其地，谓之当城。郭谧曰：决黄河、御河之水，下注当城。是也。金废。《志》云：县南二十里有古城，盖亦宋时戍守处。

　　军粮城县东北百六十里。《志》云：元海运时屯粮之所。又吕彭城，在县境天津卫西北二十里。相传彭越、吕布皆尝屯兵于此，因名。

　　○海在县东北百五十里，与山东、辽东接境。古名勃海。应劭曰：海之横出者，曰勃。元行海运，以天津海道为咽喉要地。前朝亦尝通运于此。嘉靖三十八年，辽抚侯汝翼，以辽东大饥，议移粟天津。其入辽之路，自海口发舟，至广宁右屯河通堡，不及二百里，中间若曹泊店、月沱、桑沱、姜女坟、桃花岛、咸可湾泊，各相去四五十里，无风涛、盗贼之虞。从之。寻复罢。《志》云：天津一隅，东南漕舶鳞集，其下去海不过百里，风帆驰骤，远自闽浙，近自登、辽，皆旬日可达。控扼噤要，诚京师第一形胜处也。

　　卫河在县城西北。自青县合滹沱河流入境，至小直沽，与白河会。东南漕舟，悉由此北达，而南北群川，尽从小直沽以达于海。

　　小直沽县北九十里。《志》云：出县北五十里，为杨柳青。又十里为当城，又十里为里堡城，又十里为小南湖，又十里即小直沽。其北则白河，受北路之水。其南则卫河，合南路之水。皆会于此，同流入海。天津卫设焉，为京师东面噤喉之地。由直沽而西北三十里，即武清县之杨村驿矣。○大直沽，在县东。《志》云：出县南十五里，有双塘渡，又东五里为古城渡，又七十里至大直沽。今天津卫东南十里，即大直沽渡也。小直沽受群川之委流，大直沽又在其东南，地势平衍，群流涨溢，茫无涯，故有大直沽之名。又东与小直沽并注于海。

　　丁字沽在天津卫东北五里。自武清县汇白河之水，注于直沽。今有丁字沽渡。又新开沽，在天津卫东九十里，相去十里曰水套沽，其长四十余里，亦名新河，即天顺初议开海滨二沽，以通蓟州运道处也。

　　咸水沽在天津卫东六十里，即古豆子也。《括地志》：自勃海至平原，其间滨海煮盐之处，土人多谓之豆子。隋大业十二年，河间贼帅格谦据豆子，称燕王。王世充击斩之。《隋书》：平原东有豆子，负海带河，地形深阻。自高齐以来，群盗多匿其中。大业七年，刘霸道聚众于此，既而格谦亦据其地。王氏曰：豆子在平原、勃海、河间三郡之交，环带河海，形势阻深，兼有盐鹾之利。今大河南徙其地，不可考矣。罗氏曰：河间之豆子，今咸水沽。是也。沽东去海四十里，地斥卤，广数十里，宋时亦置戍于此。又卫东北四十里，有塌河淀，周百里。

