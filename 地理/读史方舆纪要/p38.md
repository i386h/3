<!-- { "loadSidebar": true } -->
　　杭州汉会稽郡地。隋置杭州。唐因之，亦曰余杭郡，领钱唐等县五。今杭州府。

　　睦州汉丹阳郡地。隋置睦州。唐因之，亦曰新定郡，领建德等县七。今严州府。

　　歙州汉丹阳郡地。隋置歙州。唐因之，亦曰新安郡，领歙县等县三。今徽州府。

　　婺州汉会稽郡地。隋曰婺州。唐因之，亦曰东阳郡，领金华等县五，今金华府。又武德四年置衢州，七年废，垂拱三年复置，亦曰信安郡，领信安等县六，今衢州府。

　　越州汉会稽郡地。隋置越州。唐因之，亦曰会稽郡，领会稽等县五，今绍兴府。又开元二十六年置明州，亦曰余姚郡，领贸阝县等县四，今宁波府。

　　台州汉会稽郡地。唐武德四年，置海州。五年，改为台州，亦曰临海郡，领临海等县六。今台州府。

　　括州汉会稽郡地。隋曰处州，寻改括州。唐因之，亦曰缙云郡。大历十四年，复曰处州，领括苍等县五，今处州府。又上元二年，分置温州，亦曰永嘉郡，领永嘉等县四，今温州府。

　　建州汉属会稽郡。唐武德四年置建州，亦曰建安郡，领建安等县六。今建宁府。

　　福州汉属会稽郡。唐武德四年，于此置泉州。景云二年，曰闽州。开元十三年，曰福州，亦曰长乐郡，领闽县等县八，今福州府。又圣历二年，分置武荣州，三年废，久视初复置。景云二年，改为泉州，亦曰清源郡，领晋江等县四，今泉州府。又垂拱二年置漳州，亦曰漳浦郡，领漳浦等县二，今漳州府。又开元二十四年置汀州，亦曰临汀郡，领长汀等县三，今汀州府。

　　宣州汉曰丹阳郡。隋置宣州。唐因之，亦曰宣城郡，领宣城等县八，今宁国府。又武德四年置池州，贞观初废，永泰初复置，亦曰秋浦郡，领秋浦等县四，今池州府。

　　饶州汉豫章郡地。隋曰饶州。唐因之，亦曰鄱阳郡，领鄱阳等县四，今饶州府。又乾元初，置信州，领上饶等县三，今广信府。

　　抚州汉豫章郡地。隋曰抚州。唐因之，亦曰临川郡，领临川等县三。今抚州府。

　　虔州汉豫章郡地。隋置虔州。唐因之，亦曰南康郡，领赣县等县四。今赣州府。

　　洪州汉曰豫章郡。隋置洪州。唐因之，亦曰豫章郡，领豫章等县四。今南昌府。

　　吉州汉豫章郡地。隋置吉州。唐因之，亦曰庐陵郡，领庐陵等县四。今吉安府。

　　袁州汉豫章郡地。隋置袁州。唐因之，亦曰宜春郡，领宜春等县三。今袁州府。

　　郴州汉曰桂阳郡。隋曰郴州。唐因之，亦曰桂阳郡，领郴县等县八。今仍曰郴州。

　　江州汉庐江、豫章二郡地。晋为江州治。宋、齐及隋、唐因之。亦曰浔阳郡，领浔阳等县三，即今九江府。

　　鄂州汉曰江夏郡。隋曰鄂州。唐因之，亦曰江夏郡，领江夏等县五。今武昌府。

　　岳州汉长沙郡地。隋曰巴州。唐因之，亦曰巴陵郡，领巴陵等县五。今岳州府。

　　潭州汉曰长沙国。隋曰潭州。唐因之，亦曰长沙郡，领长沙等县五。今长沙府。

　　衡州汉长沙、桂阳等郡国地。隋曰衡州。唐因之，亦曰衡阳郡，领衡阳等县五。今衡州府。

　　永州汉曰零陵郡。隋曰永州。唐因之，亦曰零陵郡，领零陵等县三。今永州府。

　　道州汉长沙国地。唐武德四年置营州。明年，曰南营州。贞观八年曰道州，亦曰江华郡，领营道等县三。今属永州府。

　　邵州汉长沙、零陵地。唐武德四年，置邵州，亦曰邵阳郡，领邵阳等县二。今宝庆府。

　　朗州汉曰武陵郡。隋曰朗州。唐因之，亦曰武陵郡，领武陵等县二。今常德府。

　　澧州汉武陵郡地。隋曰澧州。唐因之，亦曰澧阳郡，领澧阳等县五。今属岳州府。

　　辰州汉武陵、长沙郡地。隋曰辰州。唐因之，亦曰卢溪郡，领沅陵等县七。今辰州府。

　　巫州汉武陵、长沙郡地。唐贞观八年，置巫州。天授二年，曰沅州。开元十三年，复曰巫州，亦曰潭阳郡。大历五年，又改曰溆州，领龙标等县三，今辰州府沅州南五十里废龙标城是。又垂拱二年置锦州，亦曰卢阳郡，领卢阳等县二，今沅州麻阳县西三十里有废卢阳县。又长安四年置舞州，开元十三年曰鹤州，二十年曰业州，亦曰龙标郡。大历五年，改曰奖州，领峨山等县三，今沅州西界有废峨山县。

　　施州汉南郡地。隋义宁二年曰施州。唐因之，亦曰清江郡，领清江等县二，今为施州卫。又天授二年，分置溪州，亦曰灵溪郡，领大乡等县二，今为永顺宣慰司。

　　思州汉武陵郡地。唐武德初，置务州。贞观四年曰思州，亦曰宁夷郡，领务川等县四。务川，今贵州思南府属县。

　　南州汉武陵郡地。武德二年置南州，三年曰楚州，明年复故，亦曰南川郡，领南川等县二。今重庆府南川县。

　　黔州汉武陵郡地。后周置黔州。隋、唐因之，亦曰黔中郡，领彭水等县五。今重庆府涪州彭水县。

　　费州汉郡地。后周置费州。唐因之，亦曰涪川郡，领涪川等县四。今思南府东北百里有废费州城。

　　夷州汉郡地。武德四年置夷州，贞观初废，寻复置，亦曰义泉郡，领绥阳等县五。绥阳，今遵义府属县也。

　　溱州古南蛮地。贞观十六年置溱州，亦曰溱溪郡，领营懿等县二。今思南府西境废营懿县是也。

　　播州汉郡地。贞观九年置朗州，十一年改置播州，亦曰播川郡，领播川等县四。今遵义府。

　　珍州汉郡地。贞观十六年置珍州，亦曰夜郎郡，领营德等县四。今遵义府真安州西南四十里有故营德县。

　　东连，见汉十三部益州，西界吐蕃，南接群蛮，北通剑阁，曰剑南道统州二十有六。

　　益州汉曰蜀郡。晋以后皆为益州治。唐仍曰益州，亦曰蜀郡。至德二载，曰成都府，领成都等县十六，今仍曰成都府。又垂拱二年，分置蜀州，亦曰唐安郡，领晋原等县四，今成都府崇庆州也。又置彭州，亦曰彭阳郡，领九陇等县四，今成都府彭县也。又置汉州，亦曰德阳郡，领雒县等县五，今成都府汉州。

　　绵州汉广汉郡地。隋曰绵州。唐因之，亦曰巴西郡，领巴西等县九。今属成都府。

　　始州汉广汉郡地。西魏曰始州。唐初因之，先天二年改曰剑州，亦曰普安郡，领普安等县七。今保宁府剑州。

　　梓州汉广汉、巴西二郡地。隋曰梓州。唐因之，亦曰梓潼郡，领栖县等县八，即今潼川州。

　　遂州汉广汉郡地。后周置遂州。隋、唐因之，亦曰遂宁郡，领方义等县五，今潼川州遂宁县即州治也。

　　普州汉犍为郡及巴郡地。后周置普州。隋、唐因之，亦曰安岳郡，领安岳等县六，今潼川州安岳县即州治。

　　资州汉犍为郡地。西魏曰资州。隋、唐因之，亦曰资阳郡，领盘石等县八，即今成都府资县。又乾元初，置昌州，治昌元县。光启中，又移州治大足县。昌元，今为荥昌县，与大足县俱属重庆府，时属资州境内。

　　简州汉犍为、广汉郡地。隋曰简州。唐因之，亦曰阳安郡，领阳安等县三。今属成都府。

　　陵州汉犍为、蜀郡二郡地。西魏曰陵州。隋、唐因之，亦曰仁寿郡，领仁寿等县四。今成都府仁寿县即其治。

　　邛州汉蜀郡地。西魏置邛州。唐因之，亦曰临邛郡，领临邛等县七。今仍曰邛州。

　　雅州汉蜀郡地。隋曰雅州。唐因之，亦曰庐山郡，领严道等县五，今仍曰雅州。又大足初，置黎州，亦曰洪源郡，领汉原等县三，今为黎州安抚司。

　　眉州汉犍为郡地。西魏曰眉州。隋、唐因之，亦曰通义郡，领通义等县五。今仍曰眉州。

　　嘉州汉曰犍为郡。后周曰嘉州。隋、唐因之，亦为犍为郡，领海游等县四。今曰嘉定州。

　　荣州汉犍为郡地。唐武德初置荣州，亦曰和义郡，领旭川等县六。今嘉定州荣县是其治。

　　泸州汉犍为郡地。梁置泸州。隋、唐因之，亦曰泸州郡，领泸川等县六。今仍曰泸州。

　　戎州汉属犍为郡。梁置戎州。隋、唐因之，亦曰南溪郡，领南溪等县五。即今叙州府。

　　茂州汉汶山郡。隋曰汶州。唐武德初曰会州，四年曰南会州。贞观八年曰茂州，亦曰通化郡，领汶山等县四。今属成都府。

　　维州古羌夷地。唐武德初置维州，亦曰维川郡，领薛城等县三。即今成都府威州。

　　州汉曰越郡。隋曰州。唐因之，亦曰越郡，领越等县七。今为建昌行都司。

　　姚州汉益州郡。唐武德四年置姚州，亦曰云南郡，领姚成等县三。即今姚安军民府。

　　龙州古徼外地。西魏置龙州。隋因之。唐武德初，曰西龙门州。贞观初，曰龙门州，亦曰油江郡。乾元初曰龙州，领油江等县二。今为龙安府。

　　文州汉广汉郡地。西魏曰文州。唐因之，亦曰阴平郡，领曲水等县二。即今巩昌府阶州文县。

　　扶州古西戎地。隋曰扶州。唐因之，亦曰同昌郡。领同昌等县四。今文县西北百六十里废扶州。

　　松州古西羌地。唐武德初，置松州，亦曰文川郡，领嘉诚等县三。今为松潘卫。

　　翼州汉蜀郡地。唐武德初，置翼州，亦曰临翼郡，领卫山等县四，今为叠溪所。又显庆初，置悉州，亦曰归诚郡，领左封等县三，今叠溪所西百九十里有左封废县。又天宝五年，置昭德郡，亦曰翼州，领真符等县三，今叠溪所西南百余里有废真符县。

　　当州古西羌地。后周置覃州。唐贞观二十一年，曰当州，亦曰江原郡，领通轨等县三。今叠溪所西北二百七十里有故当州城。又仪凤二年，置南和州，天授二年曰静州，亦曰静川郡，领悉唐等县二，今叠溪所西三百六十里有故静州城。又开元十二年置恭州，亦曰恭化郡，领和集等县三，今威州西北三百余里有废恭州城。永徽末，又置柘州，亦曰蓬山郡，领柘县等县二，今松潘卫西南废柘州是。又开元二十八年置奉州，亦曰云山郡，天宝八载又曰天保郡，亦曰保州，领定廉等县二。定廉，今威州西北百三十里有废县。天宝初，又置静戎郡，亦曰霸州，领信安县一，今松潘卫西南二百五十里废霸州是。刘句曰：自龙州以下，贞观初属陇右道，永徽以后，据梁州之境割属剑南。

　　东南际海，西极群蛮，北据五岭五岭，见前，曰岭南道统州六十八。

　　广州汉南海郡。三国吴为广州治，后因之。隋曰番州。唐复为广州，亦曰南海郡，领南海等县十，今广州府。刘句曰：广管经略治此，管广、韶、循、潮、冈、恩、春、贺、端、康、藤、封、泷、高、义、新、勤、窦等州。

