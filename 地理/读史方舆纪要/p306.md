<!-- { "loadSidebar": true } -->
　　祁县府南百五十里。东至太谷县五十里，西南至汾州府介休县九十里。春秋时，晋大夫祁奚邑。《左传》：昭二十八年，晋灭祁氏，分为七县，魏献子以贾辛为祁大夫。是也。汉置祁县，属太原郡，后汉、魏、晋因之。后魏仍属太原郡。高齐废。隋复置。唐初属太州，寻还属并州。宋因之。金改属晋州。元属冀宁路。今城周四里有奇，编户四十五里。

　　○故祁城县东南七里。汉县治此，后魏徙今治，今曰故县村，亦曰祁城。又东南八里有古祁城，《志》以为古祁氏之邑也。○郜城，在县西七里。《志》云：《左传》：成十三年，晋侯使吕相绝秦曰，焚我箕、郜。谓此郜城也，恐误。或谓之鹄城，今其地名高村城，盖音讹也。又赵襄子城，《志》云：在县西六里，赵襄子所筑，今名赵武村。又沙村城，在县西五里，相传慕容垂所筑也。

　　隆舟城县东南三十里，或谓之隆州城。五代周初，刘崇据河东十二州，隆州其一也。既而刘继元筑城以拒周师。宋太平兴国四年，伐北汉，命行营都监折御卿分兵攻其岢岚军，下之，遂取岚州。汉人于隆舟依险筑城拒守，为宋军所拔。王氏曰：折御卿自府州会兵先克岢岚，次克隆州，次克岚州。隆州盖晋、汉间所置，其地当在岢岚间，非即隆舟城也。又县东北十五里有秃发城，或以为后魏时置。

　　○责山县东南六十里，东接大谷县界，南接武乡县界。其相近者，又有麓台山，一名顶山，又名蒙山，亦曰竭方山。南跨平遥，迤逦接武乡、沁源、灵石三县界。

　　团柏谷在县东南，即隆舟城之地，今曰团柏镇。唐末，石敬瑭及契丹兵围晋安寨，唐主自河阳遣将康思立进援，赴团柏谷，既而卢龙、魏博诸军，皆屯团柏谷口，去晋安才八里，声闻不通。及晋安不守，契丹与河东兵进至团柏，唐兵遂溃。周广顺初，北汉主发兵屯团柏。又显德初，北汉主遣其将李存环自团柏进攻晋州，又自团柏南趋潞州，进屯梁侯驿，昭义帅李筠壁于太平驿，为北汉兵所败，遁归上党。宋乾德四年，昭义节度使李继勋伐北汉，汉主刘继恩遣刘继业等扼团柏，为继勋前锋将何继筠所败，遂夺汾河桥，薄太原城下，焚其延夏门，会契丹来救，乃还。又开宝三年，北汉主刘继元置宝兴军于此。《九国志》：北汉主以僧刘继知国政，继游华岩，见地有宝气，乃于团柏谷置银场，募民凿山采取，北汉主因置宝兴军。是也。梁侯、太平等驿，俱见潞安府长治县。

　　○隆舟水在县东南。《志》云：本名龙舟水，源出县东南百六十里胡甲山西，亦名胡甲水。北流出龙舟谷，名龙舟水，其支渠东北出为昌源渠，西南出径平遥县界，为长寿渠，皆有灌溉之利。又径侯村旁，名侯甲水，至介休县北张南村溉田，流入汾水。《水经注》：侯甲水发源胡甲岭。蔡邕曰：侯甲，邑名，在祁县。今沁州武乡县西北有胡甲岭，盖旧为祁县地。

　　胡谷水在县东。《志》云：出太谷县，流入县境。或曰：即通光水也，出县东南四十里胡城谷中，亦谓之胡城水，北流溉田，为利甚溥。

　　昭余祁薮县东七里。其水久涸。元至元十一年，浚凿得细水，溉田及浸隍下树木。《周·职方》：并州，薮曰昭余祁。《水经注》：侯甲水又西北流，径祁县故城南，自县连延，西接邬泽，是为祁薮，即《尔雅》所谓昭余祁矣。

　　○隆州谷关县东南九十里。南通沁州，北通徐沟县，两壁皆山，道旁有水，即胡甲水也。洪武三年，置巡司戍守，亦曰隆州谷北关。

　　盘陀戍县东五里。宋靖康初，金人败种师中之兵于榆次，乘胜趋威胜军，与姚古遇于盘陀山，兵溃，退保隆谷。今为盘陀驿。

　　徐沟县府南八十里。南至祁县七十里。本清源县之徐沟镇。金大定二十九年，析平晋、榆次、清源三县地置。今县属太原府，城周九里有奇，编户十九里。

　　○洞涡水在县北，自榆次县流入界，又西入清源县界，今县有洞涡驿，盖因水以名焉。○金水河，在县东。《志》云：源出太谷县东北大塔山，下流合众泉，经榆次县之东阳镇，流入县界，合象谷水，又西入清源境。

　　象谷渠在县城下，流分三道，环绕东西，分灌民田，盖居民引象谷水为渠也。

　　清源县府西南八十里。东至徐沟县五十里，北至太原县四十里。春秋时，晋之梗阳邑。汉为榆次县地。隋开皇十六年，始于梗阳故城置清源县。大业初，省入晋阳。唐初复置。宋因之。金尝置晋州于此，寻还属太原府。今编户二十八里，城周六里有奇。

　　○梗阳城在今县治南，故晋邑也。《左传》：襄十八年，晋中行穆子见梗阳之巫皋。又梗阳人有狱，魏献子不能决者。《史记》：赵惠文王十一年，秦取梗阳。即此。故城周六里。○涂水城，在县南二十里，春秋时，晋大夫祁氏邑。魏献子以知徐吾为涂水大夫是也。今名屠贾村，有谷曰屠谷，谷夏则水涨，冬则涸。《志》云：谷在县南十五里。又县东南四十里有陶唐城，旧《经》：陶唐氏自涿鹿徙居此，俗谓之姚城。

　　鹅城城东南二十三里。晋阳秋永嘉元年，洛阳步广里地陷，有二鹅飞出，苍色者冲天，白者止此。苍色胡夷象，刘渊以为己瑞，筑城应之。又印驹城，《志》云：在县西南二十三里，相传汉文帝置牧于交城县，筑此城以印驹。今县西北十五里有马名山，亦以文帝牧苑而名。

　　○中隐山县西北八里。四围高峰，山独中隐，亦曰中隐谷。又白石山，在县西五里，亦曰白石谷，中多白石，因名。洪武中，筑堰于此，以御暴流冲啮之患，至今城无水灾。

　　○汾水县东五里。自太原县流入界，又南经此，有米阳渡，流阔八十余步，路出徐沟。又县东十二里有永济渠，则引汾灌田处也。汾水又西南流入交城县界。

　　清源水县西北五里。自平地涌出，亦曰平泉，一名不老池，引流溉田，水溢则东南注于汾。又白石水，源出白石谷，流合平泉水。又中隐水，出中隐谷，并流注于汾。

　　交城县府西南百二十里。西南至汾州府九十里。汉晋阳县之西境，北齐置牧官于此。隋开皇十六年，置交城县，属并州，以县界有古交城而名。唐因之。宋置大通监，金废监，县仍属太原府。今城周五里有奇，编户四十二里。

　　○故交城县东北七十里。隋、唐时县置于此。《志》云：古交城又在其东北二十里，当孔水、汾水交流之处，隋所取以名县者也。《旧唐书》交城县西北有古交城，县初治交山，天授元年，移置却波村。先天二年，于故县分置灵川县。开元二年省。却波村，即今县治也。又《寰宇记》云：县西北四十里有大通监，管东西二冶烹铁务，东冶在绵上县，西冶在交城县北山义泉社，取狐突山铁矿烹炼。宋白曰：大通监本古交城地。又县西北八十里有大通铁冶，宋设都提举司及铁冶所巡司，今俱废。

　　下马城县北百六十里，接静乐县界。相传元魏孝文往来避暑下马处。又马兰城，在县北九十里孔河上，今名马兰村。孔水南流经此，东注于汾。汉、魏、北齐，皆尝牧马于此。又有榆城，在县西北百三十里文谷水上，亦故戍守处也。其地多榆，因名。

　　○狐突山县西北五十里。有晋大夫狐突庙，因名。县之镇山也，产青铁，宋因以置监。一名马鞍山。○锦屏山，在县西北五里，红崖绿树，灿若锦屏。又县北五里有万卦山，有六峰峙立其旁，众峰交错，因名。又县西北二十里有石壁山，四围小山，相向如壁。

　　羊肠山县东北百里。石磴萦委，如羊肠然，后魏立仓于此，名羊肠仓。隋大业四年，经此幸汾阳，改名深谷岭。岭上有故石墟，相传魏太武避暑之所，亦谓之万根谷山。《元和志》：羊肠山在交城县东南五十三里，以旧城言也。○交城山，在县北百二十五里，《志》云：古交城治此。周显德三年，北汉主钧葬其父崇于交城北山，即此。又黑石楼山，在县西北百五十里，黑石攒起，如楼阁然。其相近者，曰独泉山，洞穴中有石如盆安，泉出其中。或云：北汉石盆寨盖置于此。宋乾德四年，石盆寨来降，是也。

　　文山在县西北九十里。文水历榆城，又南径文山下，山因以名。又谷积山，在县西北百五十里，山形侧竖如谷积，一名滑集山，与永宁州吕梁山相接。又有龙王军山，亦名刘军山。相传刘渊都离石时尝游此，因名。近《志》作刘伶军山。二山西南去永宁州八十里，盖境相接也。又孝文山，在县西北二百里，连永宁及静乐县界。相传魏孝文临幸汾阳，置行宫于此也。

　　○汾水在县东南。自清源县折而西，流经县界，又西南入文水县界。○文水，在县西北三十里。源出永宁州北境之万山，流经狐突山下，又西南流入文水县境。下流至汾阳县，入于汾水。亦谓之文谷水。

　　孔河在县东北。源出县西北百二十里之龙树山，南经故马兰城，东流至太原县界，注于汾水。○步泽水，在县城东，出狐突山南之步泽谷。又城东南有塔沙水，亦出县狐突山南之塔沙谷，俱流注于汾河。又福泉水，出县东北百七十里之福泉山，亦东南流入汾。

　　文水县府西南百六十里。西至永宁州二百四十里，南至汾州府介休县八十里。春秋时，晋平陵邑。汉为大陵县地，属太原郡。后汉及晋因之。后魏置受阳县。隋开皇十年，改曰文水，以文谷水名也。唐武德三年，改属汾州。六年，还属并州。明年，又属汾州。贞观初复故。天授初，改为武兴县。神龙初，仍为文水县。今城周九里，编户七十九里。

　　○大陵城县东北二十里，即晋之平陵也。昭二十八年，魏献子分祁氏之田，使司马乌为平陵大夫。赵曰大陆，亦曰大陵。《史记》：赵肃侯六年，游大陆，至于鹿门。又武灵王十六年，游大陵，梦处女鼓瑟而歌。刘昭曰：大陵即大陆也。汉置大陵县，晋时为南单于所居。永兴初，东瀛公腾遣将聂玄击刘渊于大陵，为渊所败。后魏迁治于城西南十里，改曰受阳。隋曰文水，今县东十里故文水城是也，子城周二里有奇。宋元丰间，因水患徙置南漳蛇村高阜处，即今县治。《城邑考》：大陵故城周十余里，后魏废，今为官田。

