<!-- { "loadSidebar": true } -->
　　○鲁江在府界。永乐初，张辅等追黎季于此。既而别将与陈季扩战于鲁江，不利。鲁江，盖富良江之支流也。○虞江，在府境。永乐八年，沐晟追贼首陈季扩于虞江，破之，即此。

　　建平府在交州府东南三百里。永乐二年置，领州一，曰长安，县六，曰懿安、大懿、安本、望瀛、安宁、黎平。宣德后，仍即谅江、建昌、奉化、镇蛮、建平五府地置山南承政司，领府十一，曰上洪、下洪、天长、广东、应天、荆门、新兴、长安、莅仁、平昌、义兴。

　　○上洪城旧《志》：在交州府东二百里。安南所置上洪府也。嘉靖中，莫登庸作乱，据安南。其故王黎讠惠之子宁结国人攻之，登庸败走海阳，据上洪、下洪、荆门、南策、太平诸郡，复潜师出大江掩国都，宁败走清华。登庸复攻之，宁走老挝。

　　○神符海口在府南境义兴城南。永乐十年，张辅等讨陈季扩，破之于神投海口，其党潘可屯可雷山乞降。辅又进破贼于西心江。神投，或曰即神符海口也。

　　三江府在交州府西四百五十里。永乐二年置，领州三，曰洮江、宣江、沱江，县五，曰麻溪、夏华、清波、西阑、古农。宣德以后，仍即三江地及交州府嘉兴州、归化州地置山西承政司，领府六，曰归化、三带、端雄、安西、临洮、沱江。

　　○凤翼山在府西南夏华县。山势回翔，如凤矫翼。

　　○三江在府西。洮江、沱江、宣光江合流之口也，府因以名。

　　宣化府在交州府西北九百里。永乐二年置，领县九，曰旷县、当道、文安、平原、底江、收物、大蛮、杨县、乙县。宣德后，仍即宣化地置明光承政司，领府一，曰宣化。

　　○三岛山在杨县境。有三峰突起。

　　○宣光江在府北。源自云南临安府教化长官司，流入境，流七百余里以达宣化江。《一统志》：永乐初，沐晟自云南引兵出此。

　　○野蒲隘在府西北。沐晟讨安南，自云南蒙自县经野蒲，斩木通道，攻夺猛烈，栩华关隘，贼徒悉奔。晟进筑垒于洮江北岸，造舟渡白鹤是也。○守镇营，在府西二百里。嘉靖六年，莫登庸作乱，交人武文渊以众来降，又攻登庸守镇营，破之。

　　太原府在交州府西北四百五十里。永乐二年置，领县十一，曰富良、司农、武礼，洞喜、永通、宣化、弄石、大慈、安定、感化、太原。宣德后，仍即太原府地置太原承政司，领府三，曰太原、富平、通化。

　　○峰州城在府西北。汉交趾郡泠县。三国吴建衡三年，析置新兴郡。晋太康三年，改为新昌郡。宋、齐因之。梁兼置兴州。隋平陈，郡废，而州如故。开皇十八年，改州曰峰州。大业初，废州，县属交趾郡。唐武德四年，复置峰州，领嘉宁、新昌、安仁、竹格、石堤、封溪六县，后增省不一。天宝初，曰承化郡。乾元初，复曰峰州。蛮废。○嘉宁废县，即峰州治也。三国吴置。梁始为州郡治。大同末，李贲为陈霸先所败，奔嘉宁城，既而杨等克嘉宁，李贲奔新昌獠中。隋、唐以来，皆为峰州治。《志》云：峰州所领有嵩山、珠渌二县，皆唐元和后置。

　　泠城在府西。汉县，属交趾郡。泠，读曰麋零。后汉因之。建武中，交趾女子征侧、征贰反，掠六十五城，都泠，马援讨平之，是也。三国吴属新兴郡，后属新昌郡。梁、陈间，废县入嘉宁。

　　○冗山在府西弄石县境。有岩洞，可通行舟。或曰即金溪冗中也。《一统志》作芄山，误。○陇山，在府西北洞喜县境，四面峭壁，中有村墟。

　　林西原在峰州西。唐时，原旁有七绾洞蛮，其酋长曰李由独，所属又有桃花等蛮，皆助中国戍守，输租赋。《唐书》：林西原，旧有防冬兵。大中八年，安南都护李涿罢防兵，专委蛮酋李由独戍守。由独势孤，南诏拓东节度使诱而臣之，安南始有蛮患。《新唐书》：安南都护府所领有羁縻林西州，领林西、甘橘二县。

　　○典彻湖在府西。旧时湖陂浩邈，吐纳群川，今堙。梁大同十二年，杨等攻李贲于嘉宁，克之，贲遁入新昌獠中，诸军顿于江口。李贲寻自獠中出屯典彻湖，造舟舰充塞湖中，众军顿湖口，不敢进。会江水暴起七丈注湖中，陈霸先勒所部兵乘流先进，众军鼓噪俱前，贲众大溃，窜入屈獠洞中，寻为洞蛮所杀。胡氏曰：江，武平江也，即今宣光、富良诸江上流矣。

　　禁溪在府西境。后汉建武十八年，马援讨征侧等，追至禁溪。《水经注》《越志》作金溪，地在泠县西南。沈怀远《南越志》：征侧走入金溪冗中，二岁乃得之。竺芝《扶南记》：山溪濑土谓之冗。章怀太子贤曰：今峰州新昌县是其地。

　　○新安村在府西南。《典略》云：梁杨等讨李贲，贲奔獠中，寻渡武平江，据新安村，即此。

　　清化府在交州府西南八百里。永乐二年置，领州四，曰九真、爱州、清化、葵州，县十一，曰安定、永宁、古藤、梁江、东山、古雷、农贡、宋江、俄乐、磊江、安乐。宣德后，仍即清化府地置清华承政司，领府四，曰绍天、镇宁、蔡州、河中。

　　○九真郡城即今府城也。秦象郡地。汉元鼎六年，置九真郡，治胥浦县。后汉、晋因之。宋治移风县。齐因之。梁置爱州。太清二年，李贲为屈獠洞所杀，其兄天宝遁入九真，收余兵围爱州，交州司马陈霸先讨平之。隋平陈，废郡，仍曰爱州，分移风置九真县为治。大业初，又改州为九真郡。唐武德五年，仍曰爱州，领九真等县。天宝初，曰九真郡。乾元初，复为爱州。五代唐长兴二年，爱州将杨延艺举兵取交州，自是没于蛮。交人建绍天府，僭称西都，兼置清华承政司于此。

　　居风废县在府西北。汉置居风县，属九真郡。后汉因之。三国吴改曰移风县。晋仍属九真郡。宋、齐以后，为九真郡治。隋平陈，郡废，县属爱州。唐武德五年，于县置前真州，并置九皋、建正、真宁三县。贞观初，州废，以三县并入移风，隶南陵州。十年，州废，县属爱州。天宝中，省入日南县。《交州记》：居风有山出金牛，又有风门，常有风。后汉建武十九年，马援进击征侧，余党都阳等至居风降之，即此。或以为在今北江府武宁州界，误。

　　胥浦废县在府西。汉置县，为九真郡治。晋因之。宋仍为胥浦县，属九真郡。齐仍旧。隋初属爱州。大业中，亦属九真郡。唐武德五年，于县置胥州，并置攀龙、如侯、博犊、镇星四县。贞观初，废胥州，以四县省入胥浦县，隶南陵州。十年，州亦废，县改属爱州。天宝中，省入日南县。

　　日南城在府西。汉居风县地。梁置日南县。隋属爱州。唐武德五年，置积州，兼置积善、津梧、方载三县。九年，改曰南陵州。贞观元年，曰后真州。十年，州废，县属爱州。《志》云：津梧，本晋县，隋废，唐复置。又军宁废县，在府北。晋置军平县，属交趾郡。宋改曰军安，属九真郡。齐、梁因之。隋属爱州。唐武德五年，置永州。十年，改曰都州。贞观元年，州废，县属南陵州，寻复属爱州。至德二载，改曰军宁县。后皆为蛮所据。

　　安顺城在府东。三国吴置常乐县，属九真郡。晋、宋以后因之。隋属爱州。开皇十六年，改曰安顺县。唐置顺州，并析置东河、建昌、边河三县。贞观初，州废，并三县入安顺，属爱州。又隆安废县，在府东南。本常乐县地。晋分置高安县，仍属九真郡。宋、齐以后因之。隋属爱州。开皇十八年，改曰隆安。唐武德五年，置安州，并析置教山、建道、都握三县，又置山州，并置冈山、真润、古安、西安、建初五县。贞观初，废安州，并省教山等县，又废山州，并冈山等县，惟存建初一县，与隆安县并属爱州。八年，又省建初县。先天初，更隆安曰崇安。至德二载，又改曰崇平。后废。《志》云：建初县，本三国吴置，隋废，唐复置。○松原废县，在府南。晋置，属九真郡。宋、齐因之。隋废。唐武德五年，复置，又置杨山、安预二县，俱属爱州。贞观初，省二县。九年，复省松原入九真县。

　　无编城在府北。汉县，属九真郡。后汉因之。晋废。唐复置无编县，属爱州，后改曰常林。又都庞废县，亦在府北。汉县，属九真郡。应劭曰：庞，音龙。后汉省。三国吴复置。晋初废，寻复置。宋、齐因之。隋废。

　　福禄城在府西南。唐武德中所置羁縻唐林州也。贞观初废。总章二年，智州刺史谢法成招慰生獠昆明、北楼等七千余落，以故唐林州地置福禄州。大足元年，更名安武州。神龙初，复故。天宝初，曰福禄郡。至德二载，改曰唐林郡。乾元初，仍为福禄州。后废。又桑远废县，唐福禄州治也。本曰安远，至德二载，改曰桑远，兼领唐林、福禄二县。○废长州，与福禄州相近。唐置，领文阳、铜蔡、长山、其常四县，亦曰文阳郡，后为蛮废。

　　俄乐城在府西南，即今俄乐县。宣德初，俄乐土官黎利反，官军讨之，遁入老挝，既而复还，官军破走之于清化。

　　○戏马山在府东永宁县境。一名游英山。岿然独立，横枕长江。○安镬山，在府东南东山县，产美石。晋豫章太守范宁尝遣吏于此采石为磬。

　　○小黄江在府东境。下流入海。《唐志》交州西至小黄江口，水路四百里入爱州界，是也。又有月常江，亦在府东。永乐中，张辅败陈季扩之党阮朔等于九真州月常江，谓此。

　　安府在交州府南八百里。永乐二年置，领州四，曰州、南靖、茶笼、王麻，县十三，曰衙仪、友罗、丕禄、士油、偈江、真福、古社、土黄、东岸、石塘、奇罗、盘石、河华。宣德后，仍即安置广南承政司，领府三，曰广南、茶麟、五麻；又兼演州地置安承政司，领府八，曰安、肇平、思、奇华、德充、演州、北平、清都。

