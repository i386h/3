<!-- { "loadSidebar": true } -->
　　○郎岭关县东百里。旧名狼岭，路通应州，属振武卫戍守。《通志》：崞县石佛峪西北有郎岭关，洪武七年，千户王原所筑。

　　平刑岭关县东百四十里，路通灵丘县，本名瓶形寨。宋沈括曰：飞狐路有道从倒马关出，却自石门子冷水铺入瓶形、枚回两寨间，可至代州。是也。《金志》：县有瓶形、梅回等镇，梅与枚通，盖与瓶形相近矣。今关有岭口堡，西去雁门关二百三十里，东至灵丘不过九十里。北出大寨口，至浑源州，亦九十里。南至直隶阜平县二百里。嘉靖二十年，寇由此越塞而出，因增设官军戍守。《边防考》：堡城正德六年筑，嘉靖二十四年、万历九年增修，周二里有奇。自此而西二十里。曰团城子堡。又西北二十里，曰大安岭堡。又西北二十里，曰车道口堡。大安堡南六十里，曰沙涧驿。又西南至县，凡四十里。本关为东路之门户，东控紫荆，西辖雁门，与团城子等堡分管内边百二十四里，关北平安お及大安岭一带俱寇冲。嘉靖间，寇每由此入犯，繁峙、代州，保御为切。

　　北楼口堡在县东北百二十里。堡城正德九年筑，嘉靖二十三年、万历五年增修，周四里有奇，备兵使者驻焉。所辖边二百五十三里，东起平刑界石窑庵，西抵广武界东津口，皆近腹里。山南一带，层峦茂林，为内地障蔽。堡城地势宽平，土田饶沃。然东有正峪口，西有白道陂，俱为冲要。堡东三十里曰凌云口堡，东南接大安岭，凡百里。其西三十里曰大石口堡，北去应州止三十里，宋杨业自云、应引还，欲出大石路。入石碣谷，以避契丹兵锋处也。其北又有石跌路，乃西趋雁门之道，或曰即崞县之石峡口也。

　　小石口堡在大石口西五里。堡城正德九年筑，万历二十八年增修，后又增筑北关，今城周二里有奇。西二十里为茹越堡。又西二十里为马兰峪堡，堡北至山阴县三十里。其西十五里，即代州之胡峪堡也。《边防考》：小石口辖凌云、大石、茹越、马兰等四堡，分管边一百有六里。堡东麻森岭、土胡同、白道陂、牛巢峪等处，山谷平漫，嘉靖中，寇入犯堡南黄草坪及龙王堂、板铺岭，俱由此逸出，盖冲要地也。

　　崞县州西南六十里。西南至忻州百四十里。汉崞县地，属雁门郡。后汉末废。晋复置，仍属雁门郡。后魏永兴二年，析置石城县，属秀容郡。东魏置廓州。北齐改为北显州。后周州废。隋开皇十年，改石城曰平寇，属代州。大业初，复曰崞县。唐、宋因之。元曰崞州。明洪武二年，改州为县，属太原府。八年，改今属，城周四里有奇，编户三十八里。

　　○崞县故城在县西三十五里。汉县治此，晋因之。后魏改为崞山县。东魏天平二年，县属繁郡。后齐省入石城县。《隋志》：东魏于石城县置廓州，领广安、永定、建安三郡，俱寄治崞山城内。后齐废郡，改置北显州。后周建德六年，平齐，齐定州刺史高绍义复据北显州，周兵击之，拔显州，进逼马邑，即北显州也。隋因旧名，改石城为崞县。大业十一年，北巡，突厥来袭，帝驰入雁门，齐王柬以后军保崞县，即今县治。唐乾符五年，沙陀李国昌等焚唐林、崞县，入忻州。元致和元年，燕帖木儿作乱于大都，上都诸王忽剌台等引兵入崞州，时县升为州也。

　　云中城县西南七十里。后魏末，侨置云中郡，领延民、云阳二县，盖魏主修永熙二年所置。《隋志》：云中城，东魏时侨置恒州，寻废。后为芦板寨城。今为芦板寨口堡，设兵戍守。南至忻口二十里。○唐林城，在县南四十里，唐武氏证圣元年，分五台、崞县，置武延县。景云初，改为唐林县。五代梁改曰白鹿县。石晋曰广武县。宋省入崞县。又楼烦城，《志》云：在县东十五里，石赵时置。魏收《志》：雁门郡原平县有楼烦城，章怀太子贤曰：故城在崞县东北，元魏主如楼烦宫，宫盖置于此。杜佑亦曰：崞县，东有楼烦故城。

　　○崞山县西南四十里。汉以此山名县。《后魏纪》：太武保母窦氏葬崞山，别立寝庙，故累代皆致祀。文成帝太安三年，畋崞山，遂如繁。献文帝宏皇兴二年，亦畋崞山，如繁。孝文帝宏太和初，自白登如崞山。明年，复如崞山。自是三年至六年，皆亲往焉。十五年，始为定制，惟遣有司行事。《水经注》：崞川水出崞山县故城南，西流出山，谓之崞口，故崞县亦有崞口之名。○大涯山，在县东南四十里。山形森秀，如芙渠然，一名莲花峰。又有五峰山，在县东二十五里，以五峰并峙而名。又有黄嵬山，在县西南七十五里。

　　石鼓山县东南七十里。《志》云：县东南有福寿山，山之左即石鼓山。魏收云：秀容县有石鼓山。是也。后魏长广王初，河西贼帅纥豆陵步蕃败尔朱兆于秀容，南逼晋阳，高欢与尔朱兆合击，大破之于石鼓山。是也。

　　扬武谷县西三十里。扬一作羊，或作阳。自昔戍守要地也。唐大历十三年，回纥入寇，代州都督张光晟破之于羊武谷。五代唐清泰三年，石敬瑭据河东，求援于契丹，契丹将兵自扬武谷而南。石晋开运三年，契丹寇河东，刘知远败之于扬武谷。盖雁门西偏之要隘也。《九域志》：崞县有羊武寨。刘份曰：代州扬武寨，其北有长城岭，今为扬武峪口堡，南至扬武村三十里，西至芦坂村寨四十里，设兵戍守。堡南又有扬武上下关。○石佛谷，《志》云：在县西北三十里，北接朔州界。元末用石垒寨，明初因之，南通庙岭，即夹柳树堡也。其西北有郎岭关。

　　○滹沱河在县东南。自代州流入境，又西南入忻州界。又县南有扬武河，源出县西五十里太子，东流入于滹沱。○七里河，在县北，南流入于滹沱河。又有龙泉，在县西北，有二源，北曰上龙泉，南曰下龙泉，流分三派，合流而入于滹沱。

　　○宁武关县西北百十里。北接朔州，南通静乐县界，旧为宁文堡，在今关城西一里。景泰元年，创筑今关，东至代州百七十里，西去岚县百六十里，成化初增修。正德八年，虏由大同入犯宁朔、倒马诸关，议者欲调大同兵守宁武，枢臣以为宁武三关，所以蔽山西，而大同所以蔽宁武，若守宁武，是自撤藩篱，非计也。然自是以后，防维益重。隆庆四年，又加修筑关城周七里余，帅臣建牙于此，据险扼吭，屹为保障。关东北二十里曰杨方堡，堡城创筑于嘉靖十八年，万历四年增修，周二里有奇。近堡有西沟口、苦参お，为极冲。自堡北至朔州，不过四十里，不惟宁武要冲，亦为三关翰蔽。大同有事，以重兵驻此，东可以卫雁门，西可以援偏、老，北可以应云、朔，盖地利得也。《边防考》：宁武关分辖扬方、朔宁、大水口三堡，分管边四十余里。其朔宁堡在关东三十里。大水口堡在关西北三十里，亦曰狗儿涧。北有马安山、灰泉梁。嘉靖间，寇由入犯岢岚州一带，亦防御之要地也。

　　盘道梁堡在宁武关东百里，有新旧二城，旧城创筑于嘉靖三十二年。万历十三年增修。二十二年，以旧城地势低洼，又改筑新城于边内，周一里有奇。虽高踞山巅，而汲水外沟，且砂土脉松，墙垣易圮。堡西十里曰夹柳树堡，中间有骆驼梁为贼冲。又西十五里为雕窠梁堡中间有火烧沟，为贼冲。火烧沟之东，又有卧羊坡，地平坡漫，寇易驰突，因设燕儿水堡于其地。自雕窠梁而西二十里，曰玄冈堡，堡西去宁武关五十里，中间有金家嘴，为贼冲。又自盘道梁而东十里，曰小莲花堡，亦曰吊桥岭，东接代州之八坌堡，凡十五里。《边防考》：自盘道梁已下凡五堡，分管内边四十八里。

　　神池堡在宁武关北三十五里。嘉靖十八年筑，万历四年增修，周五里有奇。堡东通朔州井坪所，西南通岢岚之三岔、五寨等堡，商贩咸集于此。其东曰圪老罐堡，近堡有靳家お等冲。嘉靖间，寇由此入犯堡南温岭、青羊渠诸处。其北曰石湖岭堡，又东北为西沟口堡。近堡有涧平、西沟二水门，阔皆丈余，中竖石栅，以防零寇。自神池堡以下，共四堡，分管内边四十里。

　　八角堡宁武关西北七十里，西北至偏头关九十里。弘治二年筑，万历十五年增修，周四里有奇。堡北二十里有野猪沟堡，为最冲。东有干柴沟堡，又有长林堡，在八角堡东北六十里，嘉靖四十五年筑，东面靠边，三面长七十八丈。初属岢岚，后改属宁武，东去朔州界五里，北至老营堡三十五里，近堡有暗门，大庄窝、石湖，水口三处为最冲。盖堡当南北孔道，旁多蹊径，若寇从大同之乃河堡，与西路老营之贾家堡，犯五寨、三岔诸处，长林其必由之道也。《边防考》：八角所与所辖三堡，分管边四十里，东西与大同老营接壤，据山负险，寇不易犯。惟野猪岭之两山，长林堡之左右平漫，易于驰突，不可不备。

　　利民堡在宁武关北八十五里。弘治二年筑，嘉靖二十七年、万历四年增修，周三里有奇。东去朔州六十里，北至老营堡九十里，备兵使者驻焉。所辖边二百九里，东起广武界八岔堡西之神树梁，西尽老营堡东之地椒峁，为中路之要害。而堡东曰得胜堡，西曰勒马沟堡，北曰蒋家峪堡。得胜口有牛筋肢湾、小道坞、荞麦川，俱为寇冲，盖寇从大同、威远、平虏而下，即荞麦川也。又勒马沟，有赤谷村等冲。嘉靖间，寇每由此入犯兴、岚一带，盖堡境平衍，无险可恃也。《边防考》：利民堡与所辖得胜三堡，分管边四十里。

　　黄花岭堡在宁武关北二十里。又北十五里即神池堡也。又土棚堡，在宁武关北六十里，又西十里即义井堡，俱嘉靖中置。旧《志》：宁武东路有大河堡。又东北则杨方堡也。宁武而西，则宁文堡，又西则三马营堡，又西南则西镇堡，相为犄角。

　　石峡寨在县东北。今为石峡口堡，与杨方堡相近，即雕窠梁堡也。嘉靖十三年，督臣任洛自雕窠梁至达达墩，筑边八里有奇。议者谓杨方堡以西，大川通谷，平漫无险，为云、朔、忻、代、岚、石之径道，寇每由此入犯。十八年，督臣陈讲乃弃旧边，寻王野梁废迹修筑，东起杨方，经温岭、大小水口、神池、荞麦川，至八角堡，为长城百八十里，中间堑山堙谷，环以壕堑，险始可恃。二十三年，督臣曾铣复增筑高厚云。

　　土登寨在县西北。东魏武定元年，高欢筑长城于肆州北山，西自马陵，东至土登。宋雍熙三年，契丹寇代州，张齐贤却之，虏北走。齐贤先伏步卒二千于土登寨掩击之，契丹大败。《九域志》：崞县有土登寨。登，《北史》作登，土邓反。

　　附见：

　　振武卫在代州治东南。洪武二十三年建。

　　雁门守御千户所在雁门关。洪武七年建所于此，属振武卫。

