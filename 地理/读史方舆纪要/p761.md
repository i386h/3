<!-- { "loadSidebar": true } -->
　　○蒲葵关在府西南。《一统志》：关在龙溪县二十一都，汉初南越所置关也。或云，在漳浦县西南七十里，唐时为闽中岭南之通道。○海口镇，在府东南，宋置以收海道商税。又府西黄林保有巡简寨，宋置。亦曰龙溪、龙岩、漳浦、长泰四县同巡简寨，元废。又县南有中栅寨，亦宋置，元废。

　　高安寨在府西北。元至元十八年，州人陈桂龙据此，乘高为险，人莫敢进。元将高兴以计焚其山，桂龙遁入洞。○石美堡，在府东七十里覆舟山下，嘉靖三十六年建。有土城，万历四十年增修。又府东四十里有玉洲土城，府北十里有长桥土城，俱嘉靖中土人筑以御寇。

　　福河堡府东南四十五里福河滨。嘉靖中，乡人以福河系各港之要害，筑土城以防倭寇，寻置官兵戍守。亦为福河把截所。又福河上十里有镇门土堡，在镇门河滨，河即南溪下流也，又东会九龙江。《志》云：镇门港外通大海，内透城河，实为郡城门户。万历末，筑二小城，夹港南北对峙，设兵戍守，与福河堡及海澄县相为形援。○柳营江巡司，在府东二十里柳营江之西。洪武三年，设柳营江掣制所，隶福建都转运盐使司。十四年，改批验盐引所。正统九年，改为巡司。县东四十里又有柳营江把截所。《志》云：县北百余里有新岭把截所，以新岭为名。

　　丹霞驿府治西。唐时城东有漳浦驿，后废。宋淳中，建驿于城东朝天门外。元至正间，移府治东。明洪武三年，徙于此。九年，改清漳驿，寻复旧。旧有递运所，后以驿兼领。又甘棠驿，在府南五十里，接海澄县界。元至正二十五年建，明因之。又江东马驿，在府东四十里，宋为通源驿。元至正二十二年，改名江东。明仍其旧。旧有递运所，洪武二十三年革。《志》云：府北二十五里有香洲税课局，元商税务也。明初改为税课局，宣德中省。正统十二年，复设。成化十年，圮于水。嘉靖四年革。香，一作芗。

　　江东桥在府东，即虎渡桥也。江东驿置于此。又东四十里即泉州府同安县之深青驿，为往来襟要。详见上柳营江。又薛公桥，在城南通津门外。宋绍熙中，始作浮桥。嘉定初，郡守薛扬祖累石为址七，而梁之长二十六丈，因名。桥西地下，潦至田皆沮洳。五年，郡守赵汝谠浚南岸沙坂为港，复建乾桥一十七间于桥南，以杀水势。又为小桥二十四间于乾桥南，接石堤二十二丈，直抵南岸，以便行人。其西南一带旧有土堤障水，绍兴中改筑石堤，后桥堤皆不时崩圮，相继增修。万历二十七年，大水为害，郡守韩擢议于东门外建文昌桥，长九十八丈，为梁二十八间，寻圮。三十年，还修旧桥。四十一年，并修新桥，俱为民利。又流冈桥，在府东十五里，长百二十余丈，上有亭四百六十余间，亦跨南溪上。

　　漳浦县府南百里。西北至南靖县百三十里，西南至广东潮州府三百五十里，南至广东程乡县二百六十里。本龙溪县地。唐垂拱二年，析置漳浦县为州治。开元四年，徙于今所。乾元二年，州徙治龙溪，县属焉。宋、元因之。今城周六里有奇，编户五十二里。

　　○漳浦故城县南八十里。唐初置县于此，为漳州治。在梁山之下，地名云霄。其南漳水出焉，因名漳浦。开元四年，州民余共讷等以地多瘴，请徙李澳川。从之。即今县治。旧《志》：唐垂拱中，陈元光开屯漳水北，诏即屯所云霄地为漳州治。丁氏《记》谓州治梁山西岭盘陀之阴。《一统志》云：今云霄驿，即故漳州治。或曰驿在水南，盖与故城相对耳，后迁今所。唐未有城。宋初仅立三门，寻增为四。淳三年，始议筑城御寇，未果。元至正十二年，创筑石城，浚濠环之。明正德五年以后，屡经修筑。嘉靖六年，并浚城濠，嗣是亦相继营葺。

　　绥安城县西南百里。晋义熙九年置县，属义安郡。宋因之。齐尝为义安郡治，梁、陈复旧。隋开皇十二年，并绥安入龙溪县。义安郡即潮州也。○怀恩废县，在县西南二百里。唐垂拱二年，置怀恩县，属漳州。开元二十二年，废为怀恩镇。又赤湖城，在县东四十里。元末，李志甫作乱，巨族曾仁礼率众筑城以御之。后圮。正德中，寇乱，居民复修完之，周六里有奇。又西林城，在县南七十里。元季有石城，后圮。正德五年修复。

　　○梁山县西南三十里。峰峦盘结，为郡之望。其旁阜为大尖、婆髻等山。《志》云：县东南五里有峰山，自梁山发脉而来，挺然独秀，下临鹿溪，与隔溪拓港山对峙，为邑水口。一名鳌峰山。其在县东南十五里者曰良山，高数百丈，东峰距海，西接南诏、靖安及广东大埔县地。又东南三十五里曰鼓雷山，断岸千尺，下瞰大江。潮至，怒涛急浪，其声如鼓如雷也。又尽梁山之南境为棋山，在县西南百五十里。又南为朝天马山，颇高耸。余见前名山梁山。

　　好景山县西北一里。县治枕其麓，一名石虎山，以山巅有石如虎也。又西北二十里为摩顶山，山高而圆洁，顶平坦，为县境诸山之宗。又后到山，在县北十七里。蜿蜒秀峙，远望如蛾眉，东有白鹤岭。又东为罗山，群山罗列，如拱揖然。支为东罗岩，其北为慈恩岭，盘折崔嵬，下瞰深谷。○海云山，在县东二十里。壁立端重，上有沃田清泉，山半有海云岩。其相接者曰马鞍山。又灶山在县东五十里，叠嶂高大，周环四十余里，以中有仙人丹灶而名。怪石林立，山阳有田数十亩可耕。《志》云：县东六十里有香山，山有五峰，如马驰凤翥。相峙者为台山，高数十仞，平坦如台，近观与诸山齐峙，海舟望之，则迥出群山之上。又东有灯火山，距海里许，海行者或见山上有光如灯，因名。

　　大帽山县东北八十里。山大而峻，四面林木蓊郁，顶有黄茅，形若戴帽，一名戴帽山。岩石泉壑，种种奇胜。北行为海澄县，东北行为镇海卫，皆此山发脉也。《志》云：大帽北麓为磁灶山，产茶。山与大江相对。其东为虎岭，路通镇海。山林深阻，旧多虎患，弘治中患息。好事者改为麟山岭。又东即灯火山之西麓。○太武山，在县东北百里。一名太母山，山高千仞，周回亘百余里，屹立海上，端重耸峭。其高十里为镇海卫，东望大海，汪洋无际。陟其巅，漳、泉二郡尽在目中。有小石城，相传南粤王建德避汉兵尝保此，亦名建德城。似误。又有延寿塔，高数仞，海中归舶，望以为标准。

　　云霄山县西南八十里。以高耸云汉而名。旧《志》：山形端重，一作大臣山，亦名大神山。其据漳水北岸与大臣对峙者，曰将军山。山形挺拔，如大将据帏幄中也。宋蔡如松云：古闽越王号力驺等为吞汉将军，使之南据险要以拒汉，因名。《邑志》云：唐戍将陈元光征蛮时据此，因名也。

　　盘陀岭县南三十里。《志》云：在梁山西，路出潮州，汉蒲葵关路也，为郡境之要隘。唐仪凤中，戍将陈元光开拓柳营江以西地，追賨寇于盘陀之下，尽歼之。永隆二年，元光移镇漳浦以拒潮贼，阻盘陀诸山为塞，渐开西北诸山洞，拓地千里，因请置州是也。宋曰葵冈岭。又登云岭，在县东北镇海卫城西南，俗曰大岭。

　　鱼肠屿县东南三十里海中，相近为竹屿。居民数百家，岁获鱼盐之利。又石城屿，在县东南四十余里海中。乱石丛杂，望若一城壁。傍曰菜屿，生紫菜。又为将军屿，亦以陈元光驻兵处而名。盘石叠耸，舟舶不通，滨海者多乘筏以取海撒。又县东五十余里有大桑、小桑屿，地宜桑，居民皆业渔，在井尾港内。港口又有大氵散、小氵散屿，皆聚沙所成。

　　○海县东南八十里。又县东北距海百二十里。《志》云：县境去海为近，其通潮大小港不一处，而斗米、井尾、虎头等澳，则防御要卫也。

　　漳江县南八十里。其上流曰西林溪，出平和县界，南流过云霄镇城北，亦名云霄溪。又南流而东，纳梁山以南诸溪水，至鼓雷山南，铜山所北，入于海。《志》云：溪水自西林而出，海水自铜山海门而入，清浊合而成章，故曰漳水。又县东五十里有黄如江，源出县北二十里龟山下，合诸小溪，过县东五十里，会灶山水。又东出大坑佛潭桥，为白石夹港。由井尾澳入海，俗曰鸿儒江。近设鸿江营，以此名也。《通典》：黄如江在县东南百里。

　　南溪在县城南。即李澳川也。源出盘陀岭，北流为九曲溪。又东北有北溪流合焉，其源引罗山白鹤岭之水，合西湖东门溪而会南溪，至城东南五里为鹿溪，邑中诸水皆会焉。又东由陆鳌所虎头澳而入海。《志》云：李澳川傍旧有李姓者居此，因名。引流灌田，凡千余顷。《郡志》：县东北六十里有石埠江，流至太武山东斗米澳入海。○绥安溪，在县南四十里，东流合李澳川入海。《志》云：县有绥安等五溪，皆有灌溉之利。又县西南有涌源溪，两泉涌出，东西相对，一微暖，一极热，合流而入县前溪。县前溪即南溪矣。

　　西湖县西门外。宋嘉定八年开，周五百十五丈，后废。万历三年复浚。又鉴湖在县东五十里，周二百里，水清如鉴。旧《志》：县西二十里有蜡湖，本名淡溪，忽有醞鱼，因名。《郡国志》：蜡湖之水，随潮盈缩，今堙。

　　○古雷镇县东南鼓雷山下。古，亦作鼓。有巡司，洪武二十年置。初属南靖县，正统中改今属，有城戍守。今亦见南靖县。又后葛巡司，在县东南五十五里，亦洪武二十年建，有小城。县南盘陀岭下又有盘陀司，正统六年置。以地接潮、广，山林深邃，为草寇出没之冲也。亦有城。○青山巡司，在县东四十里，又井尾巡司在县东百里。皆有城，与古雷司同时置。

　　云霄镇在县南。即漳浦故县之地。元置云霄驿。明因之。成化十年，为漳水所圮，寻复建。正德初，乡民以寇乱筑土城，旋毁。嘉靖五年，修砌以石。三十九年，为贼所陷。隆庆六年，增筑完固。又设海防馆于城内以督捕，通判驻之，为戍守要地。○埔尾堡，在县南，去云霄九里。初为土堡，后稍缘以山石。正德二年，山寇环攻，不能陷。嘉靖三十六年，倭寇力攻旬余，竟败去。因更增拓，砌以砖石。相近又有前涂堡，亦土堡也。嘉靖三十七年，倭乱砌以石。《志》云：县境有洋下等堡数十处，而县东南之西山堡，则负山带海，殊为险固。县东五十余里有佛潭桥堡，砌石为之，雉堞雄壮，后渐废。又县东有井尾、大径等把截所，东南有埠头把截所，南有吴田、北岐、港口等把截所。

