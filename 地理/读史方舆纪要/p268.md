<!-- { "loadSidebar": true } -->
　　丘县州西百二十里。东南至府城二百里。汉平恩县地，属魏郡。后汉因之。晋改属广平郡。隋属洛州。唐、宋因之。金省入曲周县。元至元二十六年，改置丘县，属东昌路。明初因之。弘治二年，改今属，编户二十七里。

　　○平恩城在县界。或曰即今县治也。汉置平恩县。地节三年，封许广汉为侯国。晋县属广平郡。后魏因之。隋属州。大业十二年，群盗张金称营于平恩东北，杨义臣营于临清，西去金称营四十里。唐仍曰平恩县，属州。旧《志》：隋自斥漳移于平恩故城置。盖北齐时尝移县于斥漳也。宋亦属州。《九域志》：平恩县在州东九十里。是也。金省为平恩镇，属曲周县。旧《志》：城在曲周东南五十里。元时改置丘县，析属县界。斥漳城，见直隶广平府威县。○南曲故城，在县北。汉县，属广平国。后汉省。应劭曰：平恩县北十里有曲亭，故县也。《水经注》：漳水故渎东北径南曲故城西，又径曲周县故城东。是也。新《县志》：县北四十里北营集有古城遗址，当即南曲故城矣。

　　○平丘山在县治东，小丘也，县因以名。

　　○卫河在县东南。自馆陶县流入界，又东北入临清州境。○漳河，亦在县东南，自馆陶县流入界，旧有堤曰虞公堤。又县东南有古黄河，今涸。

　　馆陶县州西南百二十里。东至府城百三十里，南至直隶大名府七十里，西北至直隶曲周县百里。春秋时晋冠氏邑地。汉置馆陶县，属魏郡。魏、晋属阳平郡。后魏徙阳平郡治此。后周末，兼置毛州。隋废郡存州。大业初，州废，县属武阳郡。唐初，复置毛州。贞观初，州废，县仍属魏州。宋属大名府。元属濮州。明初，属东昌府。弘治二年，改今属。土城周四里，编户三十里。

　　○馆陶故城在县西南四十里。宋白曰：城西北七里有陶丘，亦曰陶山，赵置馆于丘侧，汉因以名县。更始二年，萧王追击铜马于馆陶，大破之。晋永和七年，后赵石氐自立于襄国，使其将刘显攻冉闵于邺，为闵所败，闵追奔至阳平。时阳平郡治馆陶也。隋置毛州于此。唐武德五年，刘黑闼自魏州北遁，至馆陶桥永济渠，渡而西，军大溃。兴元初，朱Г作乱，朱滔谋渡河侵汴，入魏，约田悦会馆陶，偕行渡河。悦饰词谢滔，滔怒，大掠而去。《志》亦谓之毛州城，以隋时毛州置于此也。五代时，移县于今治。明建文二年，燕王战于东昌，为盛庸所败，退屯馆陶，即今县也。《寰宇记》：汉明帝封其妹为馆陶公主，县因有驸马渡及黄花台。今故城亦谓之南馆陶镇，明初置巡司及陶山水驿、南馆陶递运所于此，今惟南馆陶巡司尚存。○歇马城，在县东南七里，相传宋景德初，契丹军至澶渊，其母萧太后尝引军驻此城，因以名。又县有萧城，相传亦契丹萧后所筑。

　　○卫河县西二里。其旧渠即汉屯氏河也。《水经注》：大河故渎北出，为屯氏河。《汉书·沟洫志》：自塞宣房，后河复北决于馆陶县，分为屯氏河，广深与大河等。成帝之世，河复决馆陶及东郡金堤，上使河堤谒者王延世塞之，三十六日堤成。其屯氏别河径馆陶县东，东北出，过魏郡、清河、信都、勃海四郡，至章武入海，后渐堙废。县西十里有白沟水，亦即宿胥渎故址也。隋炀帝开永济渠，疏白沟入屯氏河，自此谓之卫河。唐武德五年，刘黑闼攻魏州，未克，太子建成等引兵击之。黑闼惧，夜遁至馆陶，作永济桥，未成，不得渡。齐王元吉以大军至，黑闼使其党王小胡背水而阵，桥成即过，桥西众遂大溃。宋崇宁二年，黄河涨，入浸馆陶，败庐舍，屡费修塞。元人通漕于此，明时亦相继修浚，经丘县界，至临清北，合于汶河。颜师古曰：隋置毛州，误以屯氏河为毛河也。《邑志》：屯氏故河在县西南五十里。

　　漳河县西南五十里。自直隶大名府东北流入县界，经南馆陶镇，又东北经丘县界，东合卫河。后魏孝昌三年，源子恭讨葛荣于信都，行至阳平东北漳水曲，荣帅众邀击，败死，即此。《志》云：今漳河所经，即屯氏河故道也，自河南临漳县分二支：一北流入直隶浚县界，一东流入县界。万历初，漳河徙而北，由魏县入曲周之滏阳河。○笃马河，在县东南十五里，今涸。又县西南五十里有古金堤。

　　○浅口镇在县西。唐太和三年，李听自滑州移镇魏州，为何进滔所袭，败趣浅口，即此。

　　苏康垒在县西。晋太元十七年，丁零翟钊据滑台，遣将翟都侵馆陶，屯苏康垒，慕容垂击却之。胡氏曰：苏康，人姓名，垒应在馆陶县西南境。○黄花台，在县西南二十里，相传汉馆陶公主所筑。

　　附见：

　　临清卫在州城内，景泰元年建。今亦置临清卫。

　　高唐州府东北百二十里。东南至济南府二百里，西至临清州百里，北至济南府德州二百二十里。

　　春秋、战国时齐地。秦属东郡。汉属平原郡。后汉因之。晋属平原国。后魏置南清河郡魏收《志》：郡，普泰中分平原郡置，治莒城。在今博平县之废灵县。北齐郡废，改属清河郡。隋属贝州。大业中，属清河郡。唐属博州。宋因之。元初，属东平路。至元七年，改置高唐州。明初，以州治高唐县省入编户四十里，改属东昌府，领县三。今仍曰高唐州。

　　州联络博、济，翼带德、景，居齐、赵之郊，为津途之要。且西去漕渠，不过数十里，此亦用兵者之先资矣。

　　○高唐废县今州治。春秋时，齐有高唐邑。汉因置高唐县，在今济南禹城县境，属平原郡。后汉及晋因之。后废。后魏景明三年，置县于此，寻置南清河郡。北齐废郡，以县属清河郡。隋因之。唐长寿二年，改为崇武县。神龙初，复曰高唐。五代梁曰鱼丘县。后唐复旧。晋曰齐城县。汉复曰高唐县。宋仍属博州。元为高唐州治。明初省。

　　灵县城在州东北。胡氏以为即齐灵丘邑。《史记·齐世家》：威王元年，三晋伐我，至灵丘。《赵世家》：惠文王十四年，相国乐毅将赵、秦、韩、魏、燕之兵攻齐，取灵丘。是也。汉置灵县，属清河郡。后汉初省。和帝永元九年，复置。晋仍属清河国。北齐省。隋开皇六年，改置灵县，在今博平县境。胡氏又云：今之高唐，即汉之灵县云。

　　○鱼丘山在州东。其状如鱼。五代梁改县名鱼丘，以此。又州城东北有玉冈，亦谓之高唐山。

　　○漯河州西二里。旧自清平县流入境，今溢涸无常。《水经注》：漯水经高唐东，下流至千乘入海。○鸣犊河，在州南三十五里，旧自博平县流入境，今涸。又州东南三十里有熙河，东北流入禹城界，今亦涸。或以为即屯氏故河。

　　马颊河州西二十里。《志》云：即《禹贡》九河之一也。《尔雅》以为上广下狭，状如马颊，因名。亦名旧黄河。自直隶开州，流经朝城县及莘县、堂邑、观城、清平县界，又历夏津县，南至州境，东北径恩县、平原、陵县、商河、乐陵入海。今故道尚存。

　　唐公沟在州东门外。成化中，屡有水患，知州唐桢因东北地下，浚沟注之，水患遂息，因名。○爵堤，在州西二十里，旧筑堤于此，以御马颊河之泛溢，俗呼其地为马湾。曹魏时，平原与清河争爵堤，久不能决，冀州牧孙礼按图，堤当属平原，两郡之界遂定。

　　○鱼丘驿在州治东。明初，置马驿于此。又州境旧有平原驿，今革。

　　恩县州北七十里。西至直隶清河县百三十里。汉为清河郡之东阳县地。晋为东武城县地。隋开皇十六年，置历亭县，属贝州。唐因之。宋属恩州。金徙州治此。元因之，以州治历亭县省入。明初，降州为县，又改今属。土城周五里有奇，编户三十七里。

　　○历亭城县西四十里。隋置县于此。宋白曰：历亭县之地，自后魏至高齐，皆为俞阝县地。隋始置县于永济渠南，遥取汉信都废历县城为名。唐武德四年，刘黑闼举兵漳南，陷俞阝县，及历亭，是也。六年，移贝州治此。八年，州复还旧治。万岁登封初，移县治盘河，去信都废历县城七十里，寻复旧。天三年，魏博牙将史仁遇作乱，据高唐。朱全忠时营于魏州，召行营兵于乐寿，至历亭，进攻高唐，克之。宋仍为历亭县治。金为恩州治。明初，为恩县治。洪武七年，徙县治许官镇，即今治也。《通志》：县南二十里有金完颜右丞故城，今废为兴福寺。

　　东阳城在县西北六十里。春秋时晋地。《左传》：昭二十二年，荀吴略东阳。又赵胜率东阳之师以追齐。是也。战国时为卫地，后属赵。《战国策》：国子曰，兼魏之河南，绝赵之东阳，则赵、魏亦危矣。又韩非谓应侯弛上党以临东阳，则邯郸口中虱也。《史记·赵世家》：惠文王十八年，王再之卫东阳，决河水伐魏氏，大潦漳水出。王氏曰：自汉以前，东阳大抵为晋太行山东地，非有城邑也。楚汉之间，始置东阳县。汉东阳县，属清河郡，后废。隋开皇六年，分枣强、清平县地，复置东阳县，属贝州。十八年，改为漳南县。大业十一年，窦建德起兵漳南，既而刘黑闼复举兵于此。唐仍属贝州。宋因之。至和中，省县为镇。宋白曰：漳南以地居漳水南也。《金人疆域图》：历亭县有漳南镇，四望平坦，中有高阜，水环其下，即漳水云。

　　○西山县西四十里。有岩壑之胜，旧县遗址在焉。或曰：即紫微山也。唐天宝初，清河人崔以清妄言，见玄元皇帝，云藏符在武城紫微山。即此。

　　○卫河县西北五十里。自武城县流经此。又北历直隶故城县，而入德州界。宋开宝六年，御河决于历亭。政和五年，于恩州增修御河东堤，以防泛溢云。○马颊河，在县东南，自高唐州东北流经此，今涸。又有津期河，在县南二十里，溢涸无常，东流合于马颊河。

　　高鸡泊在县西北。旧为漳水所汇，广袤数百里，葭苇阻奥，可以避兵。隋大业九年，窦建德使其党孙安祖入高鸡泊为群盗。十二年，高士达据高鸡泊，隋将杨义臣破斩之。唐中和中，宰相王铎自义成徙镇义昌，过魏州，魏博节度使乐彦祯子从训利其裘马妾侍，伏兵于漳南高鸡泊，杀铎而取其资。今为平陆矣。

　　○白马镇县西十五里。《志》云：唐置镇于此。亦曰白马营。又漳南镇北五里有张家桥，为直隶枣强、故城二县之通道。○四女树镇，在县西北五十里卫河东岸。相传有四女守贞不嫁，共植一槐于此，今为往来通道。又太平马驿，旧在县北五里，今移县南。

