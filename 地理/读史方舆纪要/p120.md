<!-- { "loadSidebar": true } -->
　　○白马废县今县治，春秋时卫之曹邑也。闵二年，狄灭卫，卫人立戴公以庐于曹。秦为白马县，沛公与秦将杨熊战白马。又汉初，灌婴击破叛将王武别将桓婴于白马下。后汉建安五年，袁绍遣颜良攻东郡太守刘延于白马，曹操击斩之。曹丕黄初中，改封其弟寿春王彪为白马王。晋永嘉二年，刘渊遣王弥、石勒等寇邺，引军而南。诏豫州刺史裴宪屯白马以拒弥。四年，石勒济河陷白马。自刘宋以后，白马皆为东郡治。隋唐以后，白马皆为滑州治。《括地志》：白马城在卫南县西南三十四里。《邑志》：今县西北十里有白马古城。一云在县南二十里。盖河变徙，白马非复旧治也。又滑台城，胡氏曰：在白马县西南。晋太元九年，谢玄北伐，遣别将郭满据滑台。滑台之名，始见于此。十三年，丁零翟辽自黎阳徙屯滑台。十五年，刘牢之击败之。十九年，陷于后燕。隆安二年，慕容德自邺南徙滑台。三年，德引兵西击苻广，留慕容和守滑台。和长史李辨作乱，杀和降魏。德还兵欲攻之，潘聪曰：滑台四通八达之地，居之未易一日安也。乃谋迁广固。盖滑台城旁无山陵可依，车骑舟师皆可以逞。是时，魏人自北渡河而南，晋从清水入河，秦沿渭顺河而下，皆凑于滑台，故潘聪云然也。《郡县志》：滑台城有三重，都城周二十里，相传卫灵公所筑。中小城谓之滑台，晋时滑氏为垒，后人增以为城，高坚峻险，临河有台，故曰滑台。义熙十二年，刘裕伐秦，王仲德帅水军入河，逼滑台，魏兖州刺史尉建弃城北渡河，仲德遂入滑台。宋永初末，东郡太守王景度戍守于此，魏人攻拔之。元嘉七年，到彦之等取河南地，入滑台，留朱之戍守。魏攻围数月，粮尽为魏所陷。二十七年，王玄谟攻围滑台，积二百余日，不能克。魏人来救，败还。后魏太和十七年，将迁洛都，设坛于滑台城东，告行庙以迁都之意，大赦，起滑台宫。十九年，复如滑台时，又置西兖州于此，后废。孝昌中，置西兖州，治定陶，寻复旧治。永安二年，徐州刺史尔朱仲远举兵向洛，攻拔西兖州。魏主子攸使贺拔胜拒之，战于滑台东，兵败降于仲远。普泰三年，尔朱仲远自东郡会尔朱兆等，攻高欢于邺，败走滑台。滑台，即东郡治也。永熙三年，高欢自晋阳犯洛，魏主修使贾显智等镇滑台，显智密降于欢。魏主复遣侯几绍等与欢将窦泰等战于滑台东，败死。每河北有变，滑台常为重地。盖其地控据河津，险固可恃也。宋南渡后，大河南徙，滑州、白马皆在河北，而滑州故城已沦于河中。陵谷变迁，非一日矣。《邑志》：县东二里有滑台故城。恐误。今县城，正德七年因旧址增修。明年，复筑外堤，周二十里。嘉靖以后，相继修筑云。

　　韦城废县县东南五十里。相传殷豕韦氏故国。战国时，亦曰危津。信陵君曰：秦有危津以临河内。是也。《史记》：曹参至河内，下修武，渡围津。徐广曰：东郡白马有围津，围、韦同。《志》云：河水至韦城，名曰韦津。汉为白马县地。隋开皇十六年，置韦城县，属滑州。唐因之。大历十一年，汴宋叛帅李灵曜为诸道兵所败，走至韦城，永平将杜如江追擒之。五代汉末，郭威为将士推戴，自澶州南趣汴，至韦城。宋亦为韦城县，仍属滑州。景德初，契丹入寇，车驾北巡，驻于韦城。金时，县圮于水，废为韦城镇。○平阳城，《志》云在韦城西二十里。《左传》：哀十六年，卫侯饮孔悝酒于平阳。又孔悝为蒯聩所逐，载伯姬于平阳，行于延津。亦谓之平阳亭，杜预曰：燕县东北有平阳亭，盖其地。今与河南胙城县接界。又废长垣城，亦在韦城南三十余里。《隋志》：开皇十六年，改故长垣县曰匡城，而分韦城县置长垣县，大业初废。

　　卫南废县县东六十里。春秋时楚丘地。僖四年，卫文公自曹迁于楚丘，《诗》所云“定之方中，作于楚宫”者。隋开皇十六年，置楚丘县，以曹有楚丘，改曰卫南，属滑州。唐因之。《旧唐书》：县本治楚丘古城，仪凤初，移治西北滨河之新城。永昌初，又移于楚丘故城南。宋仍曰卫南县，亦属滑州。靖康末，宗泽自大名至开德，与金人屡战皆捷，孤军进至卫南。是也。金省为镇。○平昌城，在县东南。本白马县地，后魏置平昌县，属东郡。北齐废。又凉城废县，在县东北，亦后魏置，属东郡。北齐并入白马县。又有长乐城，在县东，后魏分凉城县置，属东郡。北齐省。《郡县志》：隋卫南县，即故平昌、长乐二县地。

　　灵昌废县在县西南，以灵昌津而名。隋开皇十六年，分酸枣县地，置灵昌县，属滑州。唐因之。五代唐曰灵河县。周广顺中，河决灵河口。显德初，遣使修塞。宋仍属滑州。乾德四年，命韩重ど修滑州灵河堤。是也。熙宁六年，县废为灵河镇。

　　鹿鸣城在县东北。《竹书纪年》：梁惠成王十三年，郑侯使许息来致地，我取枳道，与郑鹿。枳道，在河内。郑，即韩也，谓与韩以鹿邑。今城内有故台，俗谓之鹿鸣台。晋太元十一年，黎阳太守滕恬之南攻鹿鸣城，降将丁零翟辽畔据黎阳。宋元嘉二十七年，王玄谟自滑台走鹿鸣，即此。城下有津，曰鹿鸣津。又西三十里为白马津，戴延之曰天桥津。东岸有故城，险带长河，周二十里，本鹿鸣城，俗谓之逯明垒。明，石勒骑将也，城因以名。郭缘生曰：鹿鸣城，袁绍所筑，即今六明镇矣。○大通城，在县东北，当胡梁渡口。旧时于大河津济处，往往为月城，以防渡口，谓之大通城。隋义宁二年，王世充为李密所败，自巩北走大通城，盖即孟津渡口。石晋时，以胡良渡路通澶州，为往来要地，因筑月城于此。天福四年，置大通军，其浮桥亦曰大通桥，城北即六明镇也。

　　Θ城《志》云：在县东十五里。《左传》：后羿自Θ迁于穷石。哀十一年，卫太叔疾出奔宋，向与之城Θ。二十五年，卫侯辄适城Θ。二十六年，卫以城Θ与越人。即此。又须城，在县东南二十八里。《诗》：思须与漕。漕，亦作曹，即白马县也。须与漕，盖相近矣。○訾楼城，在县西南六十里，古卫地。《春秋》僖十八年，邢、狄伐卫，卫侯师于訾楼。《志》云：在长垣西北六十里。盖接界处也。《寰宇记》：县东北七十里土山村，即古帝丘城。卫成公迁于帝丘，即此城云。

　　沙店城县南三十里。旧为戍守处。宋建炎初，宗泽留守东京，召王彦于太行山，共议进取。彦渡河至汴，屯于滑州之沙店。即此。又赤眉城，在县东二十四里，相传赤眉屯营处。《志》云：县南七里有董固城，县东北五十里又有大城。未详所据。

　　○白马山县东北三十四里。《开山图》：山下常有白马群行，悲鸣则河决，驰走则山崩。《水经注》：白马县有神马亭，实中层峙，南北二百步，东西五十余步。今削落过半，西去白马津可二十里许，疑即白马山。盖河水决溢，山久颓圮也。今县东三十里有村，曰白马墙，尚沿旧名云。

　　天台山在县城西。宋天禧三年，河决天台山，发丁夫万人塞之。堤成，名天台埽。今城西高堤阔百步者，是也。旧《志》：山在滑州城西北隔河。又狗脊山，在县西北隅，山麓有龙潭，广十余顷。《郡志》县东北七十里有鲋禺山。金自开州割入县界，今见清丰县。盖境皆相接也。

　　瓦冈在县东。隋末，翟让亡命于瓦冈，为群盗。《水经注》：濮渠东径滑台城南，又东南径瓦亭南。瓦亭，盖因瓦冈而名。今湮。

　　○卫河县西北五十里，亦曰永济渠。自县流入境，又东北入内黄县界。

　　滑河故渎在县北。《水经注》：白马县有凉城，大河经其北，有神马亭。昔时大河东北流至滑，势最盛。自洛以西百川，皆会澶、濮之间，所在决荡，更相通注。唐末，滑受患最剧。乾宁二年，河涨，将毁州城，朱全忠命决为二河，夹州城而东，为害滋甚。后唐同光初，梁以唐兵渐逼，命段凝于滑州决河，东注曹濮及郓，以限唐兵，谓之护驾水。自是屡费修塞。宋淳化四年，梁睿言：滑州每岁河决南岸，请于迎阳村凿渠引水，凡四十里至黎阳合大河。乃命兴役。五年，新渠成。又命杜彦钧凿河开渠，自韩村埽至州西，凡五十余里合于河，以分水势。宋南渡以后，故渎渐为平陆矣。《邑志》：县东北六十五里有消河，古黄河经流处。或以为即滑河之讹也。

　　白马津在县西，即大河津渡处也。胡氏曰：河自黎阳遮害亭决而东北流，过黎阳县南。河之西岸为黎阳界，东岸为滑台界，其津口曰白马津。《水经注》云：津在白马城西北，因名。战国时张仪谓赵王，秦守白马之津。又苏代约燕王：决白马之口，魏无黄、济阳。韩非说秦王曰：决白马之口，以沃魏氏。秦末，张耳、陈馀略赵地，从白马渡河。又沛公与秦将杨熊战白马，郦食其说汉王塞白马之津。是也。汉三年，卢绾、刘贾将卒二万、骑数百，渡白马津，入楚地佐彭越，烧楚积聚。晋永兴三年，成都王颖故将公师藩起兵赵魏，寻自白马渡河，兖州刺史苟击斩之。宇文周大象二年，尉迟迥举兵相州，遣其党宇文胄自石济，宇文威自白马济河，共攻东郡。隋仁寿末，汉王谅举兵并州，遣其将綦良出滏口，攻黎州，塞白马津。唐文德初，朱全忠以魏博军乱，自白马济河，下黎阳等镇。津口旧有白马驿。天二年，全忠杀故相裴枢等三十余人于白马驿，投尸于河。三年，全忠自白马济河，攻刘守文于沧州。五代梁乾化五年，分天雄军置镇相州，恐魏人不服，遣开封尹刘自白马济河以胁之，魏军遂作乱。石晋天福二年，范延光举兵魏州，晋主命白奉进将兵屯白马津以备之，延光亦遣兵循河西抵黎阳口。开运末，契丹入大梁。明年，自汴还渡白马津而北。周显德三年，北伐契丹，渡白马津。《通释》：白马北岸，即黎阳津。故白马亦兼有黎阳之名。黄、济阳，见河南杞县及兰阳县。《山堂杂论》曰：决宿胥，决河使北也；决白马，决河使南也。

