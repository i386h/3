<!-- { "loadSidebar": true } -->
　　○白石山县东南二十里。山多白石，有白石谷口，路通直隶唐县，过东即浮图峪口矣。又黑石山，在县北五十里，山多黑石，与白石口相对。○登梯山，在县西南四十里，山路险峻，直上如梯，亦名登梯岭。又《志》云：县南三里有七山，以七峰相连而名，涞水出焉。又县西南十里有香山，松柏郁葱。今县治立有香山驿，以此名。

　　插箭岭县东南五十余里。相传宋将杨彦朗曾插箭其上，亦曰插箭峪。明嘉靖三十二年，部酋俺答犯大同，趋紫荆，攻插箭、浮图等峪，即此。岭南五十里曰柳角安口，通北直完县、唐县界。○铁岭，在县东四十里。山石皆铁色，因名。上有铁山堡，或曰即广昌岭也。又有驿马岭，在县西南五十里。

　　浮图峪县东四十里铁岭下，路出紫荆关。嘉靖中，俺答突犯，游击陈凤、朱玉率宁夏、固原兵来援，寇却，追过浮图峪，及之于三家村，败走之，即此。《边防考》：浮图峪南二十余里即插箭岭，当紫荆、倒马二关之冲，宜移紫荆参将于浮图峪，遇警则营浮图峪北之石门。移倒马参将于插箭岭，遇警则营岭北之杜家庄，备御庶为严密云。○雕窠崖，在县西六十里，有洞产铜，旧设铜山冶，唐贞元中废。又有飞狐洞，《志》云：在县东南十里。

　　○涞河在县东南。源出七山。《汉志》广昌，有涞水出。《水经注》曰：拒马水出涞山，即涞水也。相传晋刘琨守此以拒石勒，因名拒马河。东流经紫荆关，入直隶易州界。一云金章宗尝走马饮水于此，亦名跑马河。《汉志》注：涞水东南至容城入河，过郡三，行五百里。郡三，谓代、上谷、涿郡也。

　　徐河在县东南。《水经注》：徐水出代郡广昌县东南大岭下，东北流径郎山，入北平县界，即今直隶保定府徐河上源也。《秦纪》：始皇十六年，代地震，自乐徐以北至平阴。胡氏曰：乐徐当在徐水左右，平阴见下灵丘县。○唐河，在县南，即寇水也。自灵丘县流入境，过倒马关，入直隶唐县界。

　　木井涧在县东，一作木瓜。唐乾宁中，李克用讨燕，刘仁恭遇战于此。东南流入于涞水，或谓之交牙川。《水经注》：广昌南有交牙城，以交牙川水而名。○小沼，在县东南。宋雍熙二年，诏定州刺史田重进出飞狐伐契丹，重进至飞狐南，败契丹，遣别将谭延美屯小沼，即此。又有涞源泉，在县南半里，东流合拒马河。

　　○紫荆关县东北百里，东北至北直隶易州八十里。古名蒲阴陉，为控扼要地。详见北直重险。○倒马关，在县南七十里，东南至北直定州二百五十里。关之西十里曰岳岭口，亦戍守处。《志》云：广昌逼近紫荆、倒马，重冈叠，巍然百雉，为两关之枢要，是也。亦详北直重险。

　　宁净口在县东南三十里，接浮图峪，路通易州五虎岭。《志》云：宁净口与浮图峪口，景泰三年俱筑堡置戍于此。○对节寨，在县西南十里。县西南四十里又有栲栳寨，西北二十里有窟{穴龙}寨，四十里有夹鞍寨。又县东北十里有馒尖寨，又东十里有孟良寨。俱自辽、金以来为戍守处。

　　黑石岭堡县北二十里。《志》云：即古飞狐峪也。正德二年，筑堡于此。万历初增修，周不及一里。堡旁无村落，四面高山，东有团堡，西有枪头岭，皆盗贼聚劫之所。商贾转输，道必由此，戒备不可不豫。○香山驿，在县治东南，东至直隶易州涞水县塔崖驿八十里，至紫荆关五十里。县南倒马关有倒马驿，至倒马关南一里，一名□□。

　　灵丘县州西南百五十里，西北至浑源州百里，西南至代州繁峙县二百三十里。汉县，属代郡。相传以赵武灵王葬此而名。后汉废，后魏复置县，为灵丘郡治。后周兼置蔚州治焉。隋初，郡废。开皇十九年，突厥都蓝可汗击败别部突利于长城下，入蔚州，即此。大业初，州废，县属雁门郡。唐复置蔚州治焉。辽属蔚州。金贞二年，升置成州。元复为灵丘县。今城周五里，编户十里。

　　○灵丘故城县东十里，故赵邑也。《史记·赵世家》：孝成王七年，以灵丘封楚相春申君。汉置县，高帝十一年，樊哙斩陈于灵丘，即此。后魏移县于今治。今城天顺二年改筑，周五里有奇。

　　平舒城在县北。《史记·赵世家》：武灵王十九年，与燕易土，燕以平舒与赵。即此。汉置县，属代郡。后汉建武七年，封马成为侯邑。晋亦曰平舒县，仍属代郡。升平初，匈奴单于贺赖头帅其部落降燕，慕容隽处之代郡平舒城，是也。后魏天平中，侨置上谷郡，治平舒县，北齐废。《魏土地记》：古代城西九十里有平舒城。《括地志》：平舒故城在灵丘县北九十三里。○莎泉城，在县东北。后魏置莎泉县，属北灵丘郡。魏主焘太延二年，遣将张黎发定州兵通莎泉道，即此后齐废。

　　平邑城在县西北。战国赵献侯十三年，城平邑，即此城也。汉置县，属代郡。王莽曰平湖。后汉初废，永元八年复置。《十三州志》：平湖城在高柳南八十里，即平邑矣。又平阴城，在县北，汉县，属代郡。《水经注》：道人县有潭，渊而不流，俗谓之平湖。战国赵王迁五年，代地震，自乐齐以北至平阴。平阴当在平湖之北也。又阳原城，在县东北，汉县，属代郡。《水经注》：湿水东径道人县故城，又东径阳原城，俗谓之北城。今顺圣西城即其地也。○大昌城，在县南，后周置大昌县，属灵丘郡，隋省入灵丘县。《通志》：县西二十里有萧太后城，其南二里有杨六郎城，止一面，俗传杨六郎与萧后相拒处。

　　○隘门山县东南二十里。《水经注》：氵寇水自县南流入峡，谓之隘门，设隘于峡，以讥行旅。其南山高峰隐天，深溪埒谷。《舆地纪胜》：隘门山壁立直上，极险隘，后魏于此设义仓，宋设关防，以讥禁行旅。又三山，在县东二十五里，有三峰耸峙。○恶道山，在县东北二十里。山路崎岖，峻险难行，因名。

　　高是山县西北七十里。其东三十八里，有枚回岭，与高是山山麓相接。《山海经》：高是之山，氵寇水出焉。《水经》作高氏山。又太白山，在县南十里，极高险，道路崎岖，回绕十八盘，冬初积雪，春暮不消，因名。有钟乳穴。一名太白巍山。

　　银钗岭县东二十五里，接广昌县界，两旁高山，卓峙如立钗然。○石铭陉，在县西。《水经注》：氵寇水经高氏山东南流。山上有石铭题云冀州北界，故世谓之石铭陉云。

　　○氵寇水在县南。自浑源州流入界，又东南入广昌县境。○滋水，在县北，径枚回岭，悬流五丈，湍激之声，震动山谷。

　　祁夷水在县北。《汉志》注：平舒县有祁夷水，北至桑乾入冶水，冶水即桑乾河也。《水经注》：祁夷水出平舒县东，东北流经兰亭南，又东北径石门关北，旧道出中山故关也，其下流注于桑乾河。○黑龙河，《志》云：出县西四十里黑龙谷，南流合于氵寇水。

　　○水南寨县西南五十里。址高四里，氵寇河经其北，因名。县北十五里有三墁寨，以顶有三墁而名。又顺城寨，在县西北百里，址高五里，峭壁如城。又县东南六十里有牛栏寨，高五里。县西北六十里又有观音寨。○镇边堡，在县北六十余里。《边防考》：地名柳沟，有属部落驻牧，夏则移驻龙会，距县三百余里。

　　定西寨在县西。五代唐所置。宋雍熙三年，贺令图与契丹耶律斜轸战于定西，败绩南奔，斜轸追及于五台，即此。○大胜甸，在县东六十里。蒙古与金人战，大败金人于此，因名。《志》云：县城东四十里秀岭下有秀岭驿，又东至广昌县四十五里。盖境相接也。

　　附见：

　　蔚州卫在州治西。洪武七年建，隶山西行都司。宣德五年，改隶万全都司，辖左、右、中、前、后、中中、中左、中右八所。○广昌守御千户所，在县治东北。洪武十三年建，隶山西行都司。宣德五年，改隶万全都司。

　　桃花堡卫东九十里。嘉靖四十四年，以边臣苏言，改民堡，置戍于此。万历十二年增修，周不及一里。蔚州、保安相距百八十里，堡当其中路。隆庆六年，设仓置递于此。其地平衍沃饶，正东与易州之马水口、昌平之白羊口相对，可为形援云。

　　深井堡卫东北百二十里，又东北至宣镇六十里。正德五年筑，万历七年增修，周三里有奇。四山环绕，中独ㄜ下，积水经年不涸，因名。嘉靖三十五年，寇尝由此入犯保安州之殷家梁。盖寇自西北而东南，堡适当其冲。所有南口寨、石壑子、罗家お等处，皆寇境也。○滹沱店堡，在深井西十里，本民堡。嘉靖四十五年，被寇，堡毁，寻修治之，置戍守于此，周不及一里。

　　连云堡在卫东北。嘉靖十九年，寇大掠宣府，逾顺圣川，至蔚州，堡塞尽破。总兵白爵御之于水泉儿，败绩，副总兵云冒御之于连云堡，又败。堡盖民堡也。水泉儿，一作水儿亭，又在其东北云。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十五 

卷四十五
　　◎山西七外夷附考

