<!-- { "loadSidebar": true } -->
　　金锁关府西三十五里。一名向阳峡。岩插天，中断如辟，为汾、石咽吭，汉、晋以来戍守处也。明初置巡司，寻废。隆庆初，增筑关城设兵防御，颇为严固。又黄芦岭关，在府西六十里，置关岭上，凭高为险。宣德四年，置巡司于此。○康家堡，在府东二十里，临汾水上，有康家堡渡，路通平遥县。《志》云：城东有汾阳驿，洪武中置。

　　孝义县在府南三十五里。东至霍州灵石县五十里。汉兹氏、中阳二县地。后魏太和十七年，分置永安县，仍属西河郡。北齐省入介休县。后周复置。隋属介州。唐属汾州。贞观初，改县曰孝义，以旌县人郑兴也。五代周显德五年，晋州将李谦溥击北汉，破孝义，即此。宋太平兴国初，改县曰中阳，寻复旧。熙宁五年省，元初复置。今城周四里有奇，编户三十里。

　　中阳城在县西北，故赵邑。《史记》：赵武灵王九年，秦伐我，取西都及中阳。又惠王十四年，与秦会中阳。亦曰西阳，《秦纪》：惠文王后九年，取赵西阳，即中阳也。汉置中阳县，属西河郡。魏晋因之，永嘉中废。《括地志》云：中阳在隰城县南。

　　吴城县西南七十八里。战国时，魏吴起为西河守，筑此城以拒秦，因名。近时贼据吴城，从向阳峡窥汾州，即其处也。又虞城，在县东北十里。又有虢城，在县北十里，俗讹为瓜城。相传晋灭虞、虢，迁其人于此，筑城居之，因名。魏收《志》：定戎郡，永安中置，治吴城，即此城也。○鱼城，在县北十九里，或云：后魏末，六镇扰乱，置城于此为戍守处。又有东多城，在县北二十里。魏收《志》：永安中，置真君郡，治东多城，是也。又团城，在县西北十八里。旧《经》云：团城，后魏孝昌中所置。魏收《志》：武定四年，置武昌郡，治团城。

　　六壁城县西南十五里。《后魏书》：太平真君五年，讨胡贼于六壁。《水经注》：胜水东经六壁城，南魏朝置六壁于其下，防离石诸胡，因为大镇。太和中罢镇，置西河郡。《志》云：六壁者，县所辖贞壁、贾壁、白壁、许壁、柳壁并六壁为六也。魏收《志》：永安中，置显州，治六壁城，领定戎、建平、真君等郡，又领瓜城、东多城、团城等三城。瓜城，即定戎郡治也。后周省。唐为府兵所居，曰六壁府。

　　○狐岐山县西北八十里。《禹贡》：治梁及岐。孔氏以为岐，狐岐山也。盖洪水怀襄大河，泛滥至此山下云。一名薛颉山，胜水出焉。○白雀山，在县西八十里，峰峦高峻。又县西一百六十里有上殿山，高峻为汾、隰诸山之冠。

　　雀鼠谷《冀州图经》：谷在县南二十里，长一百一十里，南至临汾郡霍邑界，汾水流经谷内，即《周书》调鉴谷云。今详介休县。○安生原，在县南十里。旧《经》：土地沃饶，有西河之美者，惟安生原耳。

　　○汾水县东二十里。自汾阳县流入，与介休县接界。《志》云：县东三十里汾河上有比干台，纣遣比干于驺虞山筑台避暑，此其遗迹云。

　　胜水在县南二里。源出狐岐山，东南流，至县西十里，曰胜水陂。亦曰元象泊，以昔有里人元象者有孝行，躬耕于此而名。县境之水，汇于此陂，又东注于汾水。《志》云：胜水一名孝水，在县西十五里。○义水，在县北十五里，亦出狐岐山，东流经此。一名行春川，流入汾阳县境，分为善利、得利、分利、丰义、紫金五渠堰，共溉田数百顷。又东入于汾。县名孝义，以此二水也。

　　土京水出县西南十五里土京谷，一名西阳水。《水经注》：胜水东合阳泉水，水出西山阳，东经六壁城北，又东注于胜水，即此水也。又左水，在县南二十里，一名贾愿水，今涸。又板谷水，在县西北二十八里，东流入胜水陂。

　　白龙渠在县西二十里白壁关，居民引以溉田。又有三泉，在县西二十八里，东流入板谷水，溉田可十余顷。○普济渠，在县南十五里。《志》云：县西七十里有玉泉山，泉如漱玉，引流溉田，即普济渠也。又润民渠，亦在县南。自县西引胜水，灌附郭诸村田，民赖其利。

　　○温泉镇县西九十里，即隰州之废温泉县也。《志》云：其地有高唐山，温泉出焉。镇南通吉、隰诸州，北连宁乡、永宁之境，为往来襟要，有巡司戍守。

　　平遥县府东八十里。东至太原府祁县五十里。汉平陶县，属太原郡。本在今太原府文水县界，后魏移置于此，改曰平遥，仍属太原郡。隋属介州。唐属汾州。宋因之。今城周九里有奇，编户五十八里。

　　○京陵城县东七里。即春秋之九原也。《国语》：赵文子与叔向游于九原。胡氏曰：原当作京。汉置京陵县，属太原郡。《水经注》曰：其故京尚存、汉初增陵其下，故名。魏、晋因之，后废。唐置京陵府，以居府兵。杜佑曰：隰城有汉京陵城，误也。又清世城，在县南，隋开皇十六年，析平遥县置清世县，属介州，大业初废。

　　中都城县西十二里，西南至介休县五十里。《春秋》：昭二年，晋侯执陈无宇于中都。战国时属赵，亦谓之西都。《赵世家》：武灵王九年，秦拔我西都。汉置中都县，属太原郡。文帝为代王，都中都，即此城也。后汉亦曰中都县。晋属太原国。永兴初，刘渊遣别将寇太原，取中都。后魏省入邬县，而别置中都县于榆次。《水经注》有婴侯水，径中都县南，俗谓之中都水，又至邬县。魏收《志》邬县有中都城。《括地志》中都城在平遥县西南十二里。是也。○羌城，在县西北四十里，《志》云：汉建安中，筑此以居羌人。又思归城，在县东三十里，刘渊攻刘琨于太原，筑垒拒守，因思归而夜遁，故名。

　　蔚州城县西北二十五里。后魏末，侨置蔚州，于邬县界。后周废入平遥。《城冢记》谓之屈顿城，昔汉武帝于汾堤侧屈曲为顿，后因汾水泛溢废坏。后魏于其地侨置蔚州，今城址犹存。○青城，在县东二十里。又有亭冈城，在县南二十八里，下有亭冈水。或曰皆后魏所置也。又来城，《城冢记》：在县西二十三里。相传后汉来歙所筑。

　　○超山县东南四十里。一名过山，以高耸超过群山而名。又麓台山，在县南四十里。《尔雅》：山足曰麓，土高曰台。一名蒙山。又名谒戾山。《山海经》：谒戾之山，婴涧水出于其阴，是也。

　　○汾水县西五十里，与汾阳县接界。县境诸水，悉流入焉。○中都水，出县东二十里中都谷横岭下，西流合原祠水，经城南，入邬城泊。亦名城东水，以成化中泛涨北流，经县城东，而西入于汾也。今有中都堰，在县东南一里。又原祠水，在县东南十五里，平地涌出，灌溉民田百顷，合中都水以入于汾原，上有祠，因名。

　　卤涧水出县东南二十里之朱坑，流经县东，分为二十四池，灌溉民田。又婴涧水，在县东三十里，亦流合中都水入汾。又亭冈水，在故亭冈城南。《志》云：源出亭冈谷，流合邬城泊。○张赵泊，在县西北三十里，一名壤公泊。又邬城泊，在县南，与介休县接界，又东接祁县昭余祁薮，亦谓之邬泽云。

　　○普同关在县南五十里普同谷口。东南接绵上关，达沁源县，西抵关子岭，南入岳阳县，为往来要地。洪武五年，置巡司戍守。

　　介休县府东南七十里。东北至太原府祁县九十里，北至文水县八十里。晋大夫士弥牟邑。秦置介休县，以介山为名。汉属太原郡。晋属西河国。后魏仍属西河郡。东魏析置平昌县，兼置定阳郡。后周改郡曰介休，以介休故县省入平昌。隋初郡废。开皇十八年，又改平昌曰介休。义宁初，复置介休郡于此。唐初又改为介州。贞观初，州废，以县属汾州。宋因之。今城周八里，编户四十五里。

　　○介休城在今县东南十五里。汉县治此。后周建德五年，自平阳进攻晋阳，周主邕与宇文宪会于介休，即此。今城东魏所置平昌县也。隋改置介休于平昌，故城遂废。

　　邬城县东北二十七里。春秋时晋邑，魏献子以司马弥牟为邬城大夫。《史记》：曹参从韩信击赵相夏说于邬东，大破之，又围赵别将军于邬城中。汉置邬县，属太原郡。晋及后魏因之。北齐废。《志》云：故邬城历、隋唐至宋，始圮于水，城北接文水，东接祁县境。

　　随城《地志》：在县东。春秋时晋邑也。隐五年，曲沃庄伯伐翼，翼侯奔随，后为士会食邑。又平周城，在县西四十里。《十三州志》：战国时魏邑也。梁襄王十三年，秦取我曲沃、平周，即此。汉置平周县，属西河郡。后汉因之。晋省。又《郡志》云：县东四十五里有武城，秦遣武安君白起伐赵，经此，因名。今有武城水。○板桥城，在县西北十八里。《郡国志》：刘渊击刘琨于此，其城阻水，以板桥为渡，因名。又开远府，在县西北八里，华夏府在县东北三十里，皆唐置，以居府兵。

　　○介山县东南二十五里。一名介美，以介子推隐此也。山南跨灵石，东跨沁源，盘踞深厚。亦曰绵山。亦曰绵上。晋文公求介子推不获，以绵上为之田，是也。又襄十三年，晋侯于绵上以治兵。二十九年，齐高竖奔晋，晋城绵而旃。今亦曰横岭。又忌阪，在县西南十二里，相传子推被焚处也。○洪山，亦在县东南二十里，石洞水出其下。《志》以为狐岐山也。

　　天峻山县东南十五里。以高峻入云而名。又蚕簇山，在县东南三十里，势极高，形如蚕簇。又抱腹岩，在县西南四十里，群峰回绕，涧水环流，石梯峻险，松柏交加，形如抱腹，因名。

　　雀鼠谷县西南二十里。《水经注》：汾水南过冠爵津，俗谓之雀鼠谷。数十里间，道皆险隘，水左右悉结偏梁阁道，累石就路，萦带岩侧，或去水一丈，或高六丈，上带山阜，下临绝涧，俗谓之鲁般桥。盖古之津隘，今之地险也。后周建德五年，周主邕攻晋州军于汾曲，分遣宇文宪将兵守雀鼠谷。隋大业十二年，太原留守李渊破贼甄翟儿于雀鼠谷。十三年，李渊起义兵，由西河入雀鼠谷。唐武德三年，刘武周陷介州，唐将姜宝谊等战于此，兵败被擒。既而世民击武周，追破其将宋金刚，宿于雀鼠谷西原。又开元十一年，北巡并州，经雀鼠谷。谷盖当往来之要路。

　　东谷县东南四十里。四围皆山，中有石磊，横空数仞，周广三里，岩顶有泉，倒流如瀑布，谓之悬泉，流为白牛泓，浚深莫测。又有黑龙池，水色常黑，其下流皆注于汾河。○西谷，县东南二十里，有西谷水，东谷之水流合焉。又有沂阳谷，在县西四十里，有沂阳水，东流入于汾水。

