<!-- { "loadSidebar": true } -->
　　横龙桥县西十八里。或以为横桥也。隋开皇九年平陈，故湘州刺史岳阳王叔慎复据州举兵，武州刺史邬居业将兵助之。隋将薛胄平叔慎，行军总管刘仁恩击居业于横桥，擒之。即此处。

　　附见：

　　常德卫府治西北。洪武初建，辖左、右、中千户所。今亦置常德卫。

　　◇衡州府东至江西吉安府八百七十里，东北至江西袁州府七百五十里，南至广东连州六百五十里，西南至永州府三百五十里，西至宝庆府二百五十里，北至长沙府四百五十里。自府治至布政司千三百里，至江南江宁府三千二百十五里，至京师六千六百六十里。

　　《禹贡》荆州之域。春秋以来属楚。秦属长沙郡。汉初属长沙国，又分属桂阳郡。后汉因之。三国吴太平二年，分长沙为衡阳、湘东二郡。晋因之。刘宋为衡阳国及湘东郡。齐仍改衡阳为郡。晋衡阳郡治湘南，湘东郡治酃。宋衡阳郡治湘西，湘东郡治阳。齐因之。《水经注》曰：吴湘东郡本治湘水之东，后乃徙治酃也。梁、陈因之。隋平陈，改置衡州。《隋志》：梁置衡州于含荶，又置东衡州于始兴。隋平陈，始以衡阳置衡州，而改含荶为荶州，始兴为广州。盖梁时东西衡州皆不在今郡境也。大业初，复改州为衡山郡。唐仍曰衡州。天宝初，亦曰衡山郡。乾元初，复故后尝置湖南观察使于此。五代时，属楚，后属湖南。宋仍曰衡州亦曰衡阳郡。元为衡州路，置湖南宣慰司，寻罢。明洪武二年，改为衡州府，领州一、县八。今仍旧。

　　府襟带荆、湖，控引交、广，衡山蟠其后，潇湘绕其前，湖右奥区也。且自岭而北，取道湖南者，必以衡州为冲要。由宜春而取道粤西，衡州又其要膂也。南服有事，绸缪可不蚤欤？

　　衡阳县附郭。汉承阳、酃二县地，属长沙国。三国吴析二县地，置临县，属衡阳郡。晋属湘东郡。宋、齐因之，为湘东郡治。隋废郡，改县曰衡阳，为衡州治。唐初，复曰临县。开元二十年，又改为衡阳县。今编户五十一里。

　　○酃县城府东十二里。汉酃县故城也。三国吴太平二年，分长沙东部都尉置湘东郡，治酃县。晋初因之。太元二十年，省入临。《城邑考》：郡旧无城，五代周显德中，尝编竹为栅。宋咸平绍兴间，版筑未就，毁于兵燹。元景定中，又尝营筑。明初，因旧址增修，三面以江为堑，西北一带则凿濠为固。宣德、正德以后，屡经修筑。为门七，周七里有奇。

　　承阳城府西百七十里。汉县。后汉曰阳，属零陵郡。三国吴改属衡阳郡。晋因之。太元中省，其故城亦曰城。梁末，王琳自广州援江陵，由小桂至城，是也。小桂，见广东连州。○钟武城，在府西八十里。汉置县，属零陵郡。后汉永建三年，改为重安县。初平中，贼区星尝据此，孙坚为长沙太守，讨平之。三国吴属衡阳郡。晋、宋以后因之。隋省入衡阳县。唐初，萧铣复置重安县。武德四年，县属衡州。七年省。又新城废县，在府东百二十里，陈析临县置。隋省入衡阳县。唐初复置新城县，属衡州。武德七年废。《志》云：府西百四十里有黄杨废县。或以为萧梁时所置，未详。

　　○清泉山府东四十里。山有清泉，灌田数千顷。又界浦山，在府东二百里，以在耒阳县界，上接浦口，故名。○大云山，在府西八十里，跨衡阳、祁阳二县界，云雾尝蒙其上。又雨母山，在县西二十里，一名云阜山，鼓江水出焉，流会水。又石鼓山，在府东北三里，据湘之会，岩洞甚胜。旧《经》云：石鼓鸣则有兵革。

　　岣嵝峰府北五十二里。衡山主峰也。故衡山亦兼岣嵝之名。《湘水记》：衡山南有岣嵝峰，东西七十里，南北三十里，高千五百丈，相传禹得金简玉书于此。《道书》所谓岣嵝洞天也。其北麓去衡山县亦五十里。○回雁峰，在府城南。相传雁至衡阳不过，遇春而回。或曰峰势如雁之回也。南岳诸峰，回雁为首。傍有华灵峰，俗传华陀尝隐此。《志》云：七十二峰在衡阳境内者凡七，曰岣嵝、回雁、碧云、华灵、白石、仙上、九岭。是也。

　　分水冈府北百十三里。与长沙府湘乡县分水处。又府东有黄巢岭。崇祯十一年，临武蓝山群贼攻衡阳，自焦源河联舟蔽江，踞黄巢岭，官军击破之，又追败之于白腊桥。焦源，见常宁县。白腊桥，在府南三里。

　　○湘水在城东。自永州府祁阳县流入府境，经常宁县西北，又东流至府城南，折而东北，会于水，又北流经衡山县界，达于长沙府湘潭县境。详见大川湘水。

　　水在城北。源出宝庆府东界耶姜山，东北流入境，会清扬水，又东流经府城北，会于湘水。《衡州志》：吴立临县，以俯临水，其气如而名。水东注于湘，谓之口。，亦作承，《志》云：府西南七十里有白塘河水，西北百十里有演陂桥水，俱流会水。又有柿江水、清扬水及潭邪水，俱出雨母山，东流入。又有梁江水，出宝庆府邵阳县界，北流三百里，会水。

　　耒水在府城东北。源出郴州桂阳县之耒山，西北流经耒阳县流入界，注于湘水，谓之耒口。《志》云：县西三十里有梅浦水，南流会耒水入湘水。又上潢水，在府北，源出岣嵝峰，屈曲流六十里。又有下潢水，在府北。俱流入水。又有斜陂水，源出府东三十里石窟山，北流百二十里，会湘水。

　　酃湖城东二十里。湖水周三里，深八尺，湛然绿色，取水酿酒，极甘美。晋武帝平吴，荐酃酒于太庙。《吴都赋》：飞轻觞而酌酃酒。是也。又宋文帝以酃酒饷魏太武于瓜步，盖皆此水所酿云。又东湖，在府西六十五里，亦东通水。○客寄塘，在府西百里。《湘中记》：塘周三十里，亦谓之略塘，水流合焉。

　　○松柏市府南百二十里，有巡司。又江东镇，在府南湘江东岸，亦设巡司戍守。○临驿，在府城北。又府北六十里有七里驿，府东南六十里有新塘驿。

　　衡山县府东北百五十里。东北至长沙府湘潭县百五十里，东南至长沙府攸县百五十里。汉湘南县地，属长沙国。三国吴析置衡阳县，属衡阳郡。晋惠帝改曰衡山，仍属衡阳郡。宋、齐因之。梁为衡阳郡治。陈为衡阳国治。隋改属潭州。唐初因之。神龙中，改属衡州。五代晋天福五年，复属潭州，寻还属衡州。宋淳化四年，又改隶潭州。元仍属衡州路。今城周二里有奇，编户二十一里。

　　○衡山旧城在县西。《志》云：隋大业六年，徙县治白马峰下。唐神龙中，还旧治。后又以水患徙治白茅镇。五代周广顺初，湖南乱，马希崇篡立，为武安留后，幽其兄希萼于衡山。既而衡山指挥使廖偃等共立希萼为衡山王，以县为行府，断湘江为栅，寻入于南唐，即今县也。○湘西城，在县北。三国吴置县，属衡阳郡。晋因之。宋为衡阳郡治。齐以后因之。隋省入衡山县。

　　○衡山县西北三十里。山周八百里，有七十二峰，其祝融、芙蓉、紫盖、石、天柱等峰为最著，皆在县境，其余参差罗列，得名者以数十计。盖县去衡山最近也。详见名山衡岳。

　　杨山县东南四十里。自衡岳分脉，临茶陵江，前有潭，极深，水上尝有云气。又灵山，在县南七十里，山多楠木，有茶溪、安仁二河，环绕其前。○开云岭，在县城西北。道经衡岳者，路必出此。又弛马岭，在县西北十里，道出湘乡。山多苦竹，林深泥泞，马力多弛，故名。又朱陵洞，在县北四十余里，《道书》以为第三洞天也。有泉悬流，一名水帘洞。

　　○湘江县东三里。自衡阳县北流经此而入湘潭县界。又龙隐江，在县西二十五里，会衡山诸溪涧水，流合湘江。

　　茶陵江县东四十五里，即氵米水也。自酃县流入长沙府茶陵州界，又西北经攸县界而入攸水，又西至县境，流入湘江，谓之茶陵江口。《志》云：茶陵江东有赤石、枫树、杨林、狮子、横道等滩，凡数十处。又江口有支港，曰苦竹港。○阴山港，在县东百里，与攸县接界。其下流入于攸水。旧《志》云：县东南有义塘江，亦西流注于湘江。又西溪，在县西二里，东入湘水，或谓之鲰溪。唐中和初，鲰溪人周岳聚众据衡州，即此。

　　○岳津镇在县城南。临湘江，有巡司戍守。《志》云：县境有雷家埠、草市诸处，皆险要，旧俱设巡司。○黄华驿，在县东五十五里。又县西南四十五里有霞流驿。《湘州记》：县西北百二十里有铜柱，相传吴蜀于此分界。又县西有黄银场，宋置，元废。

　　耒阳县府东南百三十五里。东南至郴州永兴县九十里。秦置耒阳县，属长沙郡。汉属桂阳郡，以县在耒水之阳也。后汉因之。先主以庞统守耒阳令，即此。晋仍属桂阳郡。宋、齐因之。梁改属湘东郡。隋属衡州，改县曰阴。唐复曰耒阳县，仍属衡州。宋因之。元至元十九年，升为耒阳州，属桂阳路。明洪武二年，复为耒阳县，改今属。城周三里有奇，编户三十八里。

　　○耒阳废城县东四十五里。《志》云：陈移县治山口，隋因之，改曰阴。唐武德中，复还旧治。又县东有桂阳城，相传后汉建武中，曾移郡治此。一云城在今县治西。又县北八十里有金州城，南北朝时侨置城也。

　　○马阜山县北二里。高大盘踞，亘二十余里。又县东四十里有虎踞山，冈峦秀丽，如屏障然。《志》云：县东北四十里有相公山，相传诸葛武侯曾驻兵于此，因名。

　　侯计山县东七十五里。相传诸葛武侯憩此计兵，一名侯憩山，盘亘深远，有七十二峰。又山，在县东南四十三里，山形独秀，不与众山相接。俗传昔有白翔此，因名。陈移县治于其下。又侯昙山，在府东南八十里。一名侯堂山，跨安仁县界。○城冈山，在县西南五十里，冈峦秀拔，上有二峰相峙，又有清溪水环其北麓。

　　○耒水在县东十里。自郴州府境流入，经县北，又西北入衡阳县界。又有肥水，出侯计山，亦名溪水，下流合于耒水。《志》云：县东四十里有浔江水，自安仁县界流入，亦流合于耒水。

　　○罗渡镇县西南五十里，有巡司戍守。又县境有朱紫堡，《会典》：旧有耒江驿，今革。

　　常宁县府西南百二十里。西至永州府祁阳县百二十里，南至桂阳州百五十里。汉耒阳县地。三国吴析置新宁县，属湘东郡。晋及宋、齐皆因之。梁改曰常宁。陈复旧。隋属衡州。唐初因之。天宝初，改曰常宁县，仍属衡州。宋仍旧。元至元十九年，升为州，属桂阳路。明初，复降为县，改今属。城周不及四里，编户七里。

