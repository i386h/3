<!-- { "loadSidebar": true } -->
　　蔡氏曰：此导北条南境之淮水也。桐柏山，在南阳府桐柏县东里许。《山海经》曰：淮出余山注云：余山在湖阳东义乡西，盖即今桐柏县地。《汉志》：南阳平氏县，桐柏、大复山在东南，淮水所出大复山，在桐柏山之东三十余里。《志》云：淮出桐柏，又潜流出于大复山。《水经》：淮水出胎簪山，东北过桐柏山胎簪山，在桐柏山西北三十里。《地志》曰：胎簪、大复皆桐柏之支陇，然则淮实出于桐柏也。自桐柏而东，出豫州之境而入徐州之域。泗、沂，皆徐州川也。泗水出山东泗水县陪尾山，西南历江南徐州城东北，又东南流经邳州城南，而沂水流合焉泗水，详见江南大川清河。沂水，出山东临朐县沂山，西南历沂州城东，又南至邳州城北，分东西流入于泗沂水，详见沂州及邳州。沂、泗并流，东至淮安府清河县治西南而入于淮。今黄河夺沂、泗之流，可见者沂、泗二水之上源耳。淮会泗、沂，由是而东，以达于海也。

　　导渭自鸟鼠同穴，东会于沣，又东会于泾，又东过漆、沮，入于河。

　　蔡氏曰：此导雍州大川也。鸟鼠同穴山，今在陕西临洮府渭源县西二十里。《水经注》：渭水出南谷山，在鸟鼠西五里。其别源出鸟鼠同穴山，渭水流合焉。夫南谷去鸟鼠止四五里，则导渭自鸟鼠同穴，宜矣。程大昌云：渭水出鸟鼠同穴山，泉源周七尺，四时流注，即渭水之原云。沣水出终南山谷中，北至咸阳入渭终南山见陕西名山，沣水见西安府。泾水出开头山见陕西平凉县，南至高陵，入渭详见陕西大川泾水。漆水出同官川见陕西同官县，东南至三原县，合于沮水。沮水出子午岭见陕西中部县桥山，南至三原县，合漆水沮水，亦曰洛水。今漆、沮俱详见陕西大川洛水。并流而东南，至朝邑县，南入渭。渭水逾陇阪而东，则沣水先会焉，次则泾水会焉。又东则漆沮水入焉，又东注于大河也。今详见陕西大川渭水。

　　导洛自熊耳，东北会于涧、，又东会于伊，又东北入于河。

　　蔡氏曰：此导豫州大川也。熊耳山，在陕西西安府商州西五十里。郑玄曰：河南卢氏县熊耳山在县西南五十里。则《禹贡》导洛处也。《山海经》：举之山，洛水出焉。《汉志》：雒水出上雒冢岭山在今商州南六十里。陆澄曰：冢岭，即举山。《志》云：商州西北百二十里有举山，则非一山矣。夫举、熊耳、冢岭三山，同在上洛之地。溪涧相通，无容岐别。而卢氏之熊耳，洛水经流在焉。谓导洛始功于此，未为缪也。涧水，出河南渑池县白石山，东至洛阳，南入洛。水，出洛阳县西北城山，至洛阳故城西南而入洛涧、二水，俱详见河南大川洛水。伊水出卢氏县峦山即闷顿岭也。东北至偃师县西入洛伊水附，详见河南大川洛水。洛水自熊耳而东北，则涧、二水先流入焉，又东北而伊水流合焉。又东北入于大河，谓之洛，亦谓之洛口。今详见河南大川洛水。《禹贡》曰九川涤原，此概言九州之川耳。或即以黑、弱九水当之，误矣。九水之中，黑、弱则荒裔之川也。河流自塞外而经中国，回环半于天下。在《禹贡》九州，则雍、豫、冀、兖，皆其所经。今且折而入徐、青，侵扬州北境矣。江流萦纡广衍，其在《禹贡》则梁、荆、扬三州之地，其所经也。究其源流，与河大抵相埒。南江北河，实所以统纪群川。故于天象，亦以两河分界，而中原之形胜胥萃于此焉。汉水出梁州之北，经荆州之半而合于江。淮水出豫州之南，绕徐州之境以注于海。比之江河源流，未逮其半。济出于冀州之南，虽经豫、兖二州之境，然大都于淮、汉比肩，不能与江、河并驾也。今且灭没难明，在阙疑之列矣。渭、洛在雍、豫中，足为群川之长，然皆以河为宗，如大国之有附庸然，故更次于淮、济之后也。或曰：言渭水，以雍州为天下险；言洛水，以豫州为天下中也。然其为川也，仅及于境内，恐未足以该天下矣。是九川之中，其条贯犹存而经纬可见者，惟江、淮、河、汉四水而已矣。嗟乎，江河日下，即安能以既倒之狂澜，而复为《禹贡》之山川乎！《管子》曰：地之东西二万八千里，南北二万六千里，其出水者八千里，受水者八千里与《山海经》合。又曰：水出山而流入海者，曰经水；引他水入大水及海者，曰枝水；出于地沟，流于大水及海者，曰川水也。《唐六典》：江河自西极达于东溟，中国之大川也。其余百三十有五，是为中川。其千二百五十有二水，斯为小川王氏云：桑钦《水经》所引天下之水百三十有七，江河在焉。道元《水经注》引支水一千二百五十三，即古今有名之川，大概可见。《六典》所称，盖本之也。夫山川沸腾，流移决塞，朝更暮改。今汴、泗、汝、颍之流，尚且销沉难问，而陂、池、沟、洫之属，其不可知者，正不知其几矣。本《禹贡》之旧文，准以今时之川渎，务其大者、远者，或庶几乎！

　　右导川。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二十五 

卷一百二十五
　　◎川渎二大河上

　　《传》有言：微禹之功，吾其鱼乎！夫自禹治河之后千百余年，中国不被河患。河之患萌于周季，而浸淫于汉，横ㄨ于宋。自宋以来，淮、济南北数千里间，岌岌焉皆有其鱼之惧也。神禹不生，河患未已。国计民生，靡所止定矣。次大河源流，而参互以古今之变，为此纪也，其有忧患乎！

　　河源发于昆仑，

　　《禹贡》曰：导河自积石。司马迁云：言九州山川，《尚书》近之矣。今曰河源发于昆仑者，从其可信者言之也。《尔雅》：河出昆仑墟。《淮南子》：昆仑之墟，河水出其东北陬。《水经》亦曰：昆仑墟，河水所出。自古言河源者，皆推本于昆仑按《史记·大宛传》：汉使穷河源，河源出于阗。天子按古图书，名河所出山曰昆仑。《汉书·地理志》金城郡临羌县西有昆仑山祠，亦不云在西北也。又《西域传》：河有两源，一出葱岭，一出于阗。郑樵遂谓河有三源：一出葱岭，一出于阗南山，其正源自昆仑云。《唐史》：长庆中，刘元鼎为吐番会盟使，言河之上流由洪济桥亦曰洪济城，见陕西西宁卫西南行二千里，水益狭，冬春可涉，夏秋乃胜舟。其南三百里有三山，中高四下，曰紫山，在大羊同国今见西番朵甘卫，古所云昆仑也，番名曰闷摩黎山。东距长安万五千里，河源其间，流澄缓下，稍合众流，水色赤。行益远，众水并注，则黄浊。河源东北直莫贺延碛尾今西番火州境有莫贺城，隐测其地，盖当剑南之西班固《地理志》金城郡河关县有积石山，在西南羌中，河水行塞外，东北入塞内，至章武入海，过郡十六，行九千四百里。《后汉·西羌传》：自河关之西，滨于赐支，至于河首，绵地千里。又《段传》：延熹二年，出湟谷南渡河，破羌于罗亭，追至河首积石山，出塞三千余里。据此则河源在西南羌中，汉时已明知之，不待唐时矣。《元志》：至元十七年，命招讨使都实求河源。实还报，谓河源出吐蕃朵甘思西鄙，有泉百余泓，沮洳散涣，弗可逼视。方可七八十里，登高望之，如列星然，是为星宿海也番夷名火敦脑儿。朱思本曰：河源在中国西南，直四川马湖蛮部之西三千余里，云南丽江宣抚司西北一千五百余里。群流奔凑，连汇二泽番名阿剌脑儿。东流曰赤宾河。益引而东，凡二三百里，群川次第流合焉。其流浸大，遂名黄河。然水清可涉。又东一二百里，岐为九度河番名也孙斡论。通广六七里，又四五百里水益浊，土人抱革囊乘马以渡。自是经两山峡间，广可一里二里或半里，其深叵测。至朵甘思东北，有大雪山番名亦耳麻不剌，译言腾乞里塔。其山最高，多积雪，即昆仑也。自九度水至昆仑，约二十日程。昆仑山麓，绵亘五百里，河随山足而东《河源考》：河水北行，至昆仑，转西北流。又折而东，过昆仑北，乃折而东北流。又东北流千余里，有细黄河自西南来注之番名纳邻哈剌。又东北四五百里至贵德州在西宁卫西南，又四百余里至积石州，即《禹贡》导河之处矣。自发源入中国，计六千余里，南北溪涧，络绎灌注，莫知纪极。昆仑之西，人鲜少，山平水漫。其东山益高，地渐下。至积石，方林木畅茂。世言河九折，彼地有二折。盖谓乞光马出及贵德州也。○按王氏鏊常言：天下之山起于昆仑，天下之水亦宜出于昆仑。汉张骞历西域诸国甚久。东汉之世，大秦、条支、安息，至于海滨四万里外，重译贡献，甘英尝穷临西海而还。皆未睹所谓昆仑者。元使所言，何昆仑之近乎？恐未可以一人之言废千古之论也。夫张骞固已凿空，甘英亦非专使，考刘元鼎之说参以都实所见，河源庶几可考。今特著其切实而雅驯者，其荒僻无征之辞，未遑博采也。且河源本在西南，而张骞乃求之西北，所谓差之毫厘，谬以千里者与！

　　至积石而入中国。

　　积石山，在西宁卫西南百七十里。大河经其下，即禹迹所陟，古今华戎之大限也详见陕西名山。自昆仑而至积石，皆经川流通《史记·大宛传》《汉书·西域传》皆言河出于阗。于阗以东之水，东注盐泽，潜行地下，而南出于积石。《水经》又言河水自蒲昌海又东入塞，经敦煌、酒泉、张掖郡南，又东至河阗。杜氏《通典》力訾之。今不待辨而知其谬矣，有邈水流合焉朱思本曰：黄河经贵德州马岭，凡八百余里而与邈水合。《图经》：马岭在贵德州之北。今邈水在西宁卫。

　　又东经河州城北。

　　《元志》：大河自积石州东行五日，至河州安乡关关在州西北百里，是也。今大河经州北六十里，有大夏河。经州东三十里，又北入于河大夏河，在今河州南三里，或云即漓水，至兰州境入河。今详见河州卫。

　　又东北流经兰州城北，又东经金县北。

　　大河自河州东北流，至兰州境。其西则湟水合浩河流入焉详见西宁卫，其南则洮河流入焉洮河，详见陕西大川。又东北经州城北二里，金城关在焉，为河津之要隘。又东北经金县北六十里，流入乱山中。危湍仄涧，凡二百余里而入靖远卫界。

　　又东北径靖远卫北，又东北经宁夏中卫南。

　　大河自金城乱山中而来，泻落平川，奔流汹涌，乌兰桥之险在焉在靖远卫西南百二十里，详见卫境。又东北出卫城北一里，山峡险隘，河经其中，悬流数仞。又东北二百余里经宁夏中卫南十五里，地势稍平，而河流益盛矣。

　　又东经灵州所北，又东北经宁夏卫东南。

