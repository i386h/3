<!-- { "loadSidebar": true } -->
　　赤亭在卫西北。唐开元八年，突厥将暾欲破拔悉密于北庭，还出赤亭，掠凉州羊马。唐兵邀之于删丹，为所败。《唐志》：删丹县有赤亭。

　　永昌卫在镇东南三百十里。东至凉州卫百五十里，西至山丹卫一百九十里。

　　汉张掖、武威二郡地。后汉及魏晋因之。后魏置番和郡。后周改置番和镇。隋属凉州。大业中，属张掖郡。唐仍属凉州。宋初，为西凉府地时为西番所据，羁属于宋。景德中，没于西夏。元初，仍属西凉府。至元十五年，置永昌路以永昌王宫殿所在而名。明初，改置永昌卫卫城周七里有奇，门四。今因之。

　　卫唇齿姑臧，形援张掖，襟山带水，战守有资，河西一线，卫其东西孔道也。

　　○番禾城在卫西。汉置番禾县，属张掖郡，农都尉治此。番，读曰盘。后汉曰番和县。晋仍曰番和，改属武威郡。后凉吕光置番禾郡。后魏因之，亦曰番和郡。西魏末，突厥假道番和袭吐谷浑。隋曰番和县，属凉州。唐复曰番禾，仍属凉州。天宝三载，以山出醴泉，改为天宝县。后废于吐蕃。○彰县城，亦在卫西。魏收《志》：番和郡，领彰县及焉支县。《隋志》：开皇中，并力乾、安宁、广城、彰、焉支五县入番和县。

　　鸾鸟城在卫西南。汉置鸾鸟县，属武威郡。后汉因之。建光初，护羌校尉马贤，自金城、令居追叛羌于鸾鸟。又永康初，段击破西羌于鸾鸟，是也。晋县废。唐以其地置神鸟、嘉麟二县，属凉州。后没于吐番，县废。刘句曰：鸾鸟，读曰鹳雀。唐置嘉麟县。此鸾鸟故城。其神鸟县，则鸾鸟县地也。

　　○金山在卫北二里。晋隆安初，沮渠蒙逊攻后凉临松郡，拔之，屯据金山。又义熙十三年，沮渠蒙逊遣其将袭乌啼部，大破之。乌啼，盖在金山之西。旧《志》：山本属山丹。《魏氏春秋》云：删丹县金山玄川溢。《五代志》张掖郡删丹县有金山。山盖亘于番和、山丹两县间也。

　　青松山卫南八十里。一名大黄山，一名瑞兽山。一山而连跨数处。又鸾鸟山，在卫西南。汉县以此名。群山连亘，与青松、白岭诸山皆相接。○白岭山，在卫西南。山顶冬夏积雪，望之皓然，寒气异于他处，鸟飞不下。其东与凉州南山相连，亦名雪山。

　　○水磨川卫西南二十里。一名云川。源出鸾鸟山之平羌脑儿都山口。水势汹激，能转水磨，因名。今城东有三岔河流合焉。又考水河，在卫西南六十里。东北流，入于水磨川。○蹇上口渠，在卫东二十里。源出雪山，经蹇占山口，下流合水磨川，分为九渠。卫境之田藉以灌溉。

　　恩宿川在卫西。晋太元初，苻秦将苟苌等伐凉，至河西。遣别将马晖等西出恩宿，邀张天锡走路，期会姑臧。晖等行泽中，值水失期处也。○暖泉，在卫西南三十五里。二穴涌出，四时尝温，东北流入水磨川。《通志》卫东北有白盐池、青盐池。

　　○水磨川关在卫西二十里。又卫西有白石崖山。卫西南有平羌山、脑儿都山、鸾鸟山。卫南有一颗树山。卫东南有土鲁干山、长城山，凡七口。向俱设卫卒戍守。

　　乐善堡在卫东。又真宁堡，在卫东二十里。真宁驿亦置于此。又东二十里，即凉州卫之沙河堡。○水磨川堡，在卫西四十里。又西五十里为水泉儿堡，有水泉儿驿，接山丹卫界。又高古堡，在卫西八十里。天启中，设守备驻守于此。又有永宁堡，在卫西北六十里。其相近又有官家堡、卫境口堡，俱官军戍守处。

　　苕ワ戍在卫西。旧《志》云：在汉张掖郡番禾县界。晋隆安初，后凉三河大守沮渠麴粥以吕光猜忌，谓其兄罗仇曰：若勒兵向西平，出苕ワ，奋臂一呼，凉州不足定也。义熙七年，南凉秃发亻辱檀自乐都伐北凉，五道俱进，至番和、苕ワ，掠五千余户而还。九年，沮渠蒙逊自姑臧西如苕ワ，遣兵袭卑和等部，是也。

　　凉州卫在镇东南五百里。东至靖远卫六百里，东南至临洮府兰州六百三十里，南至西宁镇三百六十里，北至镇番卫百九十里。

　　周时为狄地。汉初，为匈奴休屠王地《通典》：秦兴匈奴既失甘泉，使休屠浑邪王居此。刘句曰：秦时月支戎所据也。甘泉，见西安府泾阳县。武帝太初四年，匈奴休屠王降，置武威郡。后汉因之。魏晋时，凉州并理于此。前凉张轨、后凉吕光，皆据其地吕光改武威太守为凉都尹。北凉沮渠蒙逊亦尝迁都于此。后魏亦曰武威郡，兼置凉州。隋初，郡废，州存。炀帝初，复改州为郡。唐初，为李轨所据。武德二年，复置凉州景云初，置河西节度治于此。开元中，又置赤水军于城内。天宝初，曰武威郡。广德初，没于吐蕃。咸通四年，收复。旋又荒弃。后唐长兴四年，复来属，置归义军于此。周显德中，凉州复绝于中国。宋初，为西凉府西番所据也。寻没于西夏。元初，仍曰西凉府，寻改西凉州，属永昌路。明初，改置凉州卫，今因之。

　　卫山川险厄，土田沃饶。自汉开河西，姑臧常为都会。魏晋建置州镇。张轨以后，恒以一隅之地，争逐于群雄间。魏太武焘灭北凉，敕太子晃曰：姑臧城东西二门外，涌泉合于城北。其大如河，自余沟渠流入漠中，其间乃无燥地。《五代史》：唐之盛时，河西、陇右三十三州，凉州最大。土沃物繁而人富乐。其地宜马。唐置八监，牧马三十万匹。汉班固所称凉州之畜为天下饶，是也。西夏得凉州，故能以其物力侵扰关中，大为宋患。然则凉州不特河西之根本，实秦陇之襟要矣。

　　○姑臧废县今卫治。汉置县，为武威郡治。晋因之，又为凉州治。张轨、吕光并都于此。后魏武威郡治林中县。或曰即故姑臧也。西魏仍曰姑臧。隋、唐皆因之。宋没于西夏。元废。《西河旧事》：姑臧城，秦月氏戎所据。匈奴谓之盖臧城，语讹为姑臧也。王隐《晋书》：凉州城有龙形，一名卧龙城，南北七里，东西二里，本匈奴所筑。张氏居之，又增筑四城箱，各千步，并旧城为五。《张骏传》：骏于姑臧城南筑五殿。四面各依方色，四时递居之。其中又起谦光殿。宫门南曰端门，东曰青角门，中城之门曰广夏门，北曰洪范门，南曰凉风门，东曰青阳门。又东城亦曰讲武城，北城亦曰玄武圃。太元初，苻秦灭凉，改谦光堂曰宣德。十年，吕光据有姑臧，复曰谦光。隆安初，郭作乱，以二苑之众，烧洪范门，不克，据东苑以叛。三年，吕纂作乱，帅壮士逾北城，攻广夏门。其弟弘率东苑之众，斧洪范门。吕绍将齐从守融明观拒之，不克。纂入自青角门，升谦光殿。绍登紫阁自杀。四年，弘复以东苑之兵作乱，败死。又是年，纂袭北凉，围张掖。南凉秃发亻辱檀闻之，乘虚袭姑臧。纂弟伟凭北城自固。亻辱檀置酒朱明门，大飨将士，耀兵青阳门，掠八千余户而去。五年，后秦将姚硕德伐凉，取姑臧。义熙二年，后秦主兴以姑臧授秃发亻辱檀。征凉州刺史王尚还长安。亻辱檀逼遣尚。尚出自青阳门。亻辱檀入自凉风门，大燕群臣于宣德堂。盖姚秦复改谦光曰宣德也。四年，姚兴遣子弼等袭姑臧，不克。弼退据西苑。兴复遣姚显等继进。显至，遣善射者孟钦等挑战于凉风门。亻辱檀遣将斩之，乃还。六年，姑臧入于沮渠蒙逊。八年，蒙逊自张掖徙姑臧。宋元嘉十六年，北凉为后魏所灭。《敦煌杂录》：姑臧城内有沮渠蒙逊所造七级木浮图，因名七级城。又檀道鸾筑土为城，若盘龙状，四隅有头尾两翅，一名鸟城也。《新唐书》：武威大城之中，小城有七。旧城匈奴所筑。张氏增筑四城。余二城，又后人所筑也。其东西箱城，亦曰东西苑城。至德二载，河西兵马使盖庭伦与武威九姓商胡安门物等作乱，杀节度使周泌。武威七城，胡据其五。度支判官崔称等以二城坚守，讨平之。广德初，为吐蕃所陷。咸通四年，沙州防御使张义潮收复凉州。寻为西番所据。后唐长兴四年，凉州内附。周显德二年，复没于西番。宋初，亦为羁属地。至道二年，丁惟清知西凉府，言凉州周回二千里，东界原州，南界雪山、吐谷浑、兰州，西界甘州，北界吐蕃，州城周四十五里。又有融明观，亦前凉所建，在广夏门内，是也。夏人仍为西凉府治。元为西凉州治。《志》云：今卫城周十一里有奇，门四。东北二里，又有姑臧旧城遗址。

　　武威城在卫西北。汉县，属武威郡。后汉因之。晋省入姑臧。《续汉志》注：姑臧东南有汉阴县故城。今见靖远卫。

　　休屠城在卫东北。汉县，属武威郡。因故休屠王城以名。《汉志》注：县有熊水障，武威都尉治。又北部都尉治休屠城。太初三年，伐大宛，置居延、休屠，屯兵以卫酒泉，是也。后汉仍属武威郡。晋县废。隆安初，后凉张捷等招集戎夏三千人，反于休屠，以应郭，即此。《水经注》：姑臧城西有马城。东城，即汉休屠故县。

　　显美城在卫西北。汉县，属张掖郡。后汉改属武威。三国魏黄初二年，凉州刺史张既击卢水叛胡于显美，破平之。晋仍属武威郡。隆安五年，南凉秃发亻辱檀攻后凉昌松太守孟于显美，即此。后周废入姑臧县。○宜盛城，在卫西。魏收《志》：凉州武安郡领宜盛一县。《隋志》注：后魏置武安郡，治襄武县。并西魏废。

　　武兴城在卫西北。晋永宁中，张轨以秦、雍移人置武兴郡。魏收《志》：武兴郡领晏然、马城、休屠三县。王莽时，改休屠为晏然。张轨盖析休屠置晏然、马城二县也。晋隆安三年，后秦姚硕德攻后凉吕隆于姑臧，以降将姜纪为武威太守，屯据晏然，即武兴矣。西魏时，郡县俱废。唐武德八年，凉州叛寇睦伽伦寇武兴，即故城也。

　　石头城在卫东。晋大宁初，刘曜军河上，声言攻凉州。张茂屯石头以拒之。胡氏曰：石头在姑臧城东。《志》云：卫西南八十五里有石头山。○清塞城，在卫东南。晋太元初，苻秦将梁熙、苟苌等伐凉。凉将马建退屯清塞。既而苌等败凉，常据兵于洪池，遂入清塞。清塞，盖与洪池岭相近。又金昌城，在卫南。晋太元初，秦将苟苌等入清塞，败凉兵于赤岸。张天锡自金昌城出战，败还姑臧。胡氏曰：金昌城，在赤岸西北。

　　白亭城在卫西北五百里。唐白亭军也。武后长安初，以郭元振为凉州都督、陇右诸军大使。先是，州境广轮不过四百余里。突厥、吐蕃频岁奄至城下。元振始于南境硖口置和戎城，北境碛中置白亭军，控其冲要，拓境千五百里。自是，寇不复至城下。开元中，亦曰白亭守捉城。和戎城，今甘州东南古浪所也。

