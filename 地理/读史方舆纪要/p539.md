<!-- { "loadSidebar": true } -->
　　葭萌城在县西北，古苴国也。《史记》：苴、蜀相攻，秦使张仪、司马错取蜀。《华阳国志》：周显王时，蜀王封其弟葭萌于汉中，号曰苴侯，命之邑曰葭萌。苴侯与巴王为好，巴、蜀仇也，蜀王怒，伐苴。苴侯奔巴，求救于秦。秦遣张仪伐蜀，灭之，并灭巴。是也。秦置葭萌县，汉因之。先主初入蜀，屯于葭萌。既而西袭成都，留霍峻守葭萌。刘璋将扶禁等帅兵由阆水上攻围峻，为峻所败。晋省入晋寿县。永宁二年，李特攻围成都。河间王自关中遣兵讨特，特子荡败将衙博于阳沔，又攻败博于葭萌，尽降其众。盖即葭萌旧城也。后魏复置葭萌县。梁天监十四年，魏葭萌民任令宗杀晋寿太守，以城来降，益州刺史萧恢遣巴西、梓潼二郡太守将兵迎之，败魏兵于葭萌，屠十余城，进围武兴，寻复败还。既而改县曰晋安，兼置新巴郡。隋开皇初，郡废。十八年，复曰葭萌县。大业初，属义城郡。唐、宋俱属利州。元初并入昭化县。

　　嘉川城县东北五十里。汉葭萌县地。刘宋置兴乐县，为宋熙郡治。齐魏因之。梁改县曰嘉川。隋初，郡废，县属利州。唐贞观二年，县改属静州。十七年，仍属利州。永泰元年，改属集州。宋乾德三年，王全斌伐蜀，别将史进德等败蜀兵于三泉寨，遂至嘉川，进击金山寨，又破小漫天寨，是也。寻亦属利州。元并入绵谷县。三泉寨，见陕西沔县。《郡志》：嘉川城，在今县东百里，地名嘉川乡。○华阳废县，在县北。刘宋置，并置华阳郡，本寄治梁州。萧齐因之。梁移于此，兼置华州。西魏俱废。

　　胤山城在县东南。本萌葭地。西魏置义城县，属利州。隋因之。义宁二年，改曰义清。唐武德七年，置西平州于此。贞观二年，州废，县仍属利州。天宝初，改曰胤山。宋初，改为平蜀县。熙宁四年，省入嘉川。

　　○乌奴山县西二里。嘉陵江岸，峭壁如削，高不可上。晋、宋间有氐李乌奴者，据此作乱，因名有乌奴城。齐永泰初，尝置东晋寿郡于此。一名乌龙山。又《天台山志》云：在县西二十里，其北为九陇山，环拱九十九峰，如剑戟之排列，亦谓之九峰山。天台当其南，峭崖苍郁，盘道萦回，独木危桥，委曲而上，至巅乃即平陆，若天台然，因名。《志》云：九陇山有汉王寨，相传汉高曾驻跸于此。○石燕山，在县西北八十里，山极高峻，梯格乃能上，獠人恃此为险。

　　潭毒山县北九十里。上有潭毒关，下瞰大江，路皆滑石，登涉颇艰，为蜀口之险要。下有深潭，相传潭下渊岸，有一铁索，见则兵动。宋绍兴二年，金人陷兴元，刘子羽退守三泉，以潭毒山形斗拔，其上宽平有水，乃筑壁垒，方成而敌至，距营十数里，子羽据胡床、坐垒口，敌引去。○金山，在县北三里。孟蜀置金山寨于此。又凤凰山，在县东。盘旋起伏，势若翱翔。其巅曰宝峰县。东十里，又有雪山，峰峦叠出，称为秀丽。

　　大漫天岭县东北三十五里，峻出云表。又北为小漫天岭，二岭相连。一名藁本山，蜀道之险也。后唐清泰初，山南西道帅张虔钊及武定帅孙汉韶以二镇降蜀，知祥遣军屯利州及大漫天以迎之。宋乾德中，王全斌伐蜀，蜀人于此置大小漫天二寨。全斌别将史进德夺其小漫天寨，至深渡。蜀人依江列阵以待宋师。击之，夺其桥。蜀人退保大漫天寨。复击破之，追至利州城北。是也。

　　朝天岭县北六十里。山势崔巍，路径险绝，有朝天驿。自汉中府褒城县至此，凡四百四十里，自驿而南，则由保宁府潼川州而达成都，自驿而西，则由剑门绵汉而达成都，盖衿束之地也。○七盘岭，在县北百七十里，与陕西宁羌州接界。一名五盘岭，自昔为秦蜀分界处，有七盘关。《志》云：县东北二百五十里，有乾龙洞，极高大，深入数里。

　　○嘉陵江县西一里。自宁羌州流入界，又西南入昭化县境。后汉建安十九年，刘璋使其将扶禁等由阆水上攻霍峻于葭萌。后周大象二年，益州总管王谦举兵应尉迟迥，遣将攻利州，堰江水灌之，即嘉陵江也。唐光启三年，王建自葭萌袭阆州，沿嘉陵江而下。胡氏曰：嘉陵水东南过葭萌，又东南至阆中也。今有明月峡，在县北八十里，一名朝天峡。又有九井滩，在县北百八十里，一名空ぎ滩。相传旧有巨石伏水底，为舟楫害。宋淳熙中，始平其险，皆江流所经也。

　　潜水在县北八十里。源出县北百三十余里之木寨山，经神宣驿，又南二十里经龙洞口，至朝天驿北，穿穴而出，入嘉陵江。或以此为《禹贡》之潜水，似误。

　　深渡在县北大小二漫天之间，即嘉陵江也。后唐同光三年，王衍将游秦州，至利州，闻唐兵将至，命王宗昱等逆战。时从驾兵自绵汉至深渡，千里不绝，皆恣愤不欲前。宋乾德三年，王全斌伐蜀，别将崔彦进破小漫天寨，至深渡，与全斌会击蜀兵，破之，夺其桥。是也。

　　○潭毒关在县北潭毒山下。旧为蜀口要地，详见潭毒山。又七盘关，在县北七盘岭上。朝天关，在县北朝天岭上。○望云关，在县北五十五里，山势高耸，与云霞相望。又二郎关，在县南五里。相传昔有赵昱二郎者屯兵于此。

　　百丈关县东百六十里。关旁有河，深百丈，亦曰百丈关渡，道出巴州。洪武中，与七盘、二郎诸关皆有兵戍守。正德五年，有五色云见此。明末，贼犯百丈关，遂掠广元，盖与汉中接界。《郡志》：县境有焦坝等堡凡三十有七。

　　龙门阁县北十里，嘉陵东岸。其地有千佛崖，先是，悬崖架木作栈而行。石岩蜿蜒，其形若门。后凿石为佛像，渐成通衢。明洪武二十四年，景川侯曹震相视开凿，叠石为岸，益为坦途。《栈道记》：自城北至大安军界管桥阁，共万五千三百六十一间，惟石阑、龙门称绝险云。石阑桥，盖在龙门之北。○石柜阁，《郡志》云：在县北二十五里。又县北四十里有飞仙阁，下浸碧潭，悬栈而行，若飞仙然。

　　石亭戍在县西北。《水经注》：汉水自武兴城东南流，径关城北，又西径石亭戍，又径晋寿城西。梁天监四年，魏将邢峦取汉中诸城戍，晋寿太守王景胤据石亭，峦遣将李义珍击走之。因置石亭县，寻废。汉水，西汉水也，与武兴关城分见陕西沔县、略阳县。○罗川戍，在废嘉川县东南。宋王全斌伐蜀，既至嘉川，会蜀人断阁道，未得入。全斌议取罗川路入，别将康延泽曰，罗川路险，军士难进，不如修阁道，取大路。全斌从之。

　　筹笔驿在县北八十里。诸葛武侯出师运筹于此。唐、宋皆因旧名。即今朝天驿也。《志》云：驿有朝天古渡，即潜水所经。又县北四十里有望喜驿，唐名也，今曰沙河马驿。又县西二里有高桥水驿，亦曰嘉陵驿，今曰问津水马驿，在县西门外。○神宣马驿，在县北百三十里。正德十年，并置递运所于此。《志》云：此为秦蜀之要冲、西南朝贡之通道。又九井水驿，在府北百八十里。

　　昭化县府西北四百里。西北至陕西文县三百四十里，西南至剑州百十里。汉葭萌县地，刘宋置益昌县，属白水郡。齐梁因之。刘句曰：后魏曰京兆县。后周仍曰益昌。隋属利州。唐因之。五代唐同光三年，得其地，改曰益光。宋初，复曰益昌。开宝五年，改曰昭化，仍属利州。元属广元路。明洪武十四年，改今属。旧有石城，周三里有奇，今圮。编户二里。

　　○景谷废县县西百里。汉广汉郡之白水县地。晋属梓潼郡。孝武分属晋寿郡。安帝又置白水郡。宋、齐因之。《齐纪》：建元初，置沙州于此。梁天监十五年，张齐自武兴还保白水。既而数出白水侵魏葭萌，魏将傅竖眼遣将强蚪攻取白水，即此城也。寻复入于梁，置北益州于此，兼置平兴郡，以氐酋杨法琛为刺史。大宝初，法琛据黎州，益州刺史武陵王纪遣将杨乾运击平之，废北益州，焚平兴而归。西魏置沙州。后周大象二年，沙州氐帅杨永安叛，达奚儒讨平之。即此沙州也。李吉甫曰：杨难当克葭萌，分白水置平兴县。齐建元初，魏葭萌戍主杨广香请降，以为沙州刺史治此。梁益州刺史萧纪亦于此置沙州。既而为氐酋杨法琛所据。纪将杨乾运攻之，法琛退保鱼石洞，乾运焚平兴而还。即此。《隋志》：开皇初，平兴郡废，改白水县曰平兴。十八年，又改曰景谷，属利州。唐武德四年，以利州之景谷、龙州之方维，置沙州，治景谷。贞观元年，州废，还属利州。宝历初，废，寻复置。光启中，复废。今为白水镇，有故城，周回五里。俗亦谓之沙州城。或云，城西有景谷路，达文州。魏邓艾自阴平景谷步道悬车束马入蜀，径江油、广汉，是也。隋因以名县。

　　东洛城县西北四十里。东晋时置戍于此。宋元嘉十八年，氐王杨难当谋据蜀，遣其党苻冲出东洛，以御梁州。梁天监十四年，魏人侵蜀，诏任大洪入晋寿。会魏军北还，大洪破魏东洛、除口二戍，进围关城，为魏将傅竖眼所败而还。西魏置东洛郡，并置县为郡治。后周省入平兴郡。关城，白水关城也，与除口戍俱见陕西宁羌州。○鱼盘城，亦在县西北。齐、梁间置鱼石洞戍于此。西魏置鱼盘县。隋大业初，省入景谷。唐置鱼老镇。或曰，即此城也。

　　白坝城县西北百三十里。《唐志》景谷县西有石门关，西北有白坝、鱼老二镇城。蜀人谓平川为坝。唐大历中，吐蕃入寇，分道自扶、文过方维、白坝。建中初，吐蕃及南诏复分道寇西川。诏东川出兵，自江油趋白坝，与山南兵合击破之，是也。方维，见龙安府。

　　○人头山县西四十里。山巅突出，宛若人头。后唐长兴初，王弘贽攻剑门道出于此。又牛头山，在县西十五里，亦以形似名。○九曲山，在县西南百五十里。山势盘回九曲，与剑门相峙。又龙门山，在县西南百九十里，一名葱岭。有石穴，高数十丈，如门。一云，九曲山在县西九十里。又西五十里即龙门山。

　　长宁山县西南九十里。上平下险。其上有池，清澈不竭。宋王智于此筑城据守。后王昭因其遗址立寨，驻兵保障。《宋史》：宝六年，蒙古入蜀，宋人戍守长宁山，蒙古自剑州进围长宁山，败宋兵，进攻鹅顶堡，降其城堡。盖在长宁山南。或曰，顶，当作项。今剑州南二十里有鹅项岭。《郡志》：长宁山，在县西南二百六十里。似误。又五龙山，在县西南百二十里。一峰峨然，四岭拱揖，因名。县西南二百里，又有鹤鸣山。峰峦环叠，山势雄伟。《元和志》：景谷县西南二十五里有白马山，孔明造木牛流马处。

　　九里山县北二十里。盘曲嵯峨，约高九里。又大高山，在县北百二十里。山势高耸，路狭难行，为众山之冠。

