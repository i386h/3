<!-- { "loadSidebar": true } -->
　　○襄陵旧城在县东二十五里，县本治此。应劭曰：襄陵在县西北。师古曰：有晋襄公陵，因以名县。《水经注》：汾水自平阳，又南经襄陵故城西。《括地志》：襄陵故城在临汾东南三十五里，是也。《晋·地道记》曰：晋武公自曲沃徙此。晋大兴初，平阳乱，石勒西击靳准，据襄陵北原。永和十二年，姚襄为桓温所败，自洛阳奔平阳，进据襄陵。太元十一年，苻丕自晋阳南屯平阳，与慕容永战于襄陵，大败。后魏主焘神初，擒赫连昌，析襄陵东北置禽昌县，并置禽昌郡。真君二年，郡废，县属平阳郡。后齐移治襄陵，因改襄陵曰禽昌。隋复为襄陵，皆治此。唐移治于汾水西，在今县西南十里，地名宿水店。宋天圣初，徙治晋桥店，即今县也。《一统志》：禽昌城在洪洞县东南二十四里，或谓之白马城。又有城，在县东南二十里，其东面圮于水，余三面尚存遗址，或曰即故襄陵城矣。

　　乾壁城在县东南，亦曰乾城。晋元兴初，魏主与后秦有隙，命并州诸部积谷于平阳之乾壁以备秦，既而姚兴遣军攻乾壁，拔之。魏收《志》：禽昌县有乾城，即乾壁矣。

　　○三磴山在县西南十五里，山长九十余里。其形三层，山之北有龙斗峪。又焦石山，在县南十五里，亦曰焦石岭。○崇山，在县东南四十里，一名卧龙山，顶有塔，俗名大尖山。山之西峤，亦曰卧龙冈。东南接曲沃翼城，北接临汾浮山，皆谓之分水岭，南北连亘，长二十余里。

　　○汾河在城东。自临汾县流入境，又南入太平县界。○晋水，在城北，即平水也。亦自临汾县流入界，引流为中渠、横渠，又为李郭、高石二渠，分溉民田，下流东入于汾。又三交水，在县东二十里，源出崇山，合诸溪水西流入汾。

　　灰泉在县北二里。又县西南十五里有丹朱泉。又西南十里有娥、英二泉。俱引流溉田，下流注于汾河。

　　○太平关在县南三十五里。又南至太平县二十五里。旧名故关镇。《宋志》：县有雕掌、豹尾二寨，今废。

　　洪洞县在府北五十五里。东至岳阳县五十五里，东南至浮山县八十里，西至蒲县百三十里，北至霍州八十里。春秋时杨国，晋灭之为杨邑。汉置杨县，属河东郡。魏属平阳郡。晋因之。后魏改属永安郡。隋属晋州。炀帝时州废，属临汾郡。义宁初，改为洪洞县。唐因之。今城周六里有奇，编户九十一里。

　　○杨城在县东南十八里，春秋时故国治此。伯侨自晋归周，封于杨。晋灭杨，以赐羊舌。昭二十八年，羊舌氏灭，魏献子使僚安为杨氏大夫。是也。《寰宇记》：杨城在范东村，一名危城，晋叔向所筑。又高梁城，杜预云：杨城东南有高梁亭，在平阳县西，即临汾之高梁城矣。《后汉志》引《地道记》云：梁城去县五十里，叔向是也。

　　洪洞城在县北六里。东魏、北齐置镇于此。西魏大统三年，宇文泰军于蒲坂，略定汾、绛。东魏行晋州事，封祖业弃城走，薛修义追至洪洞，说之还守，不从，修义遂还据晋州，拒却魏师。姚勖《序行记》：周建德五年，从行讨齐师，次洪洞，百雉相临，四周重复，控险据要，城主张元静率所部肉袒军门请降。《北史》：周主邕攻拔晋州，宇文宪自雀鼠攻拔洪洞。是也。隋末，因改杨县曰洪洞。唐大顺初，遣张等伐河东，军于晋州，李克用遣李存孝营赵城，薛志勤等营于洪洞，即今县矣。

　　西河废县在县西南三十里。后魏孝昌三年，侨置西河郡，治永安县。隋开皇初，郡废，改县曰西河，属晋州。大业初，县废。唐武德中，复析洪洞，置西河县，仍属晋州。贞观十七年，省入临汾。

　　○九箕山在县东十五里。厥状类箕，南向有九，一名上山。《志》云：县北有玉峰山，自九箕而来，西临汾水。又英山，在县西南，其东南与姑射山相接。○娄山，在县西三十里，北接赵城县之罗定镇。又县城南有洪崖，高逾百尺，东西袤五十里，涧水出焉，流入于汾。又西南有宝崖，四壁孤绝，北俯汾河。

　　○汾河在县西二里。自赵城县流入境，又南入临汾县界。《志》云：县南有通利渠，又有众利渠，皆导汾水至临汾县北，溉田各数千顷。○华池泉，在县东十里。县西二十里有普济泉。又南有普润泉。县东南二十五里，又有深泉、宝泉。其相近者，又有双泉及无底泉，俱引流溉田，而注于汾。

　　○普润驿在县北。《志》云：正统十年建。

　　浮山县在府东九十里。北至岳阳县四十里，东至泽州沁水县百二十五里，南至翼城县七十五里，西南至太平县百三十里。本汉襄陵县地。高齐省入禽昌，隋复置。唐武德二年，析置浮山县，属晋州。四年，改曰神山。宋因之。金大定七年，复曰浮山。兴定四年，更名忠孝。元仍曰浮山。今城周四里有奇，编户十七里。

　　○郭城在县南一十里，故戍守处也。魏收《志》：禽昌县有郭城，其城三面险绝，惟东面平坦，即此。《志》云：浮山县旧治郭城，五代唐自郭城移于今治，一名丹朱邑，中有丹朱饮马泉云。

　　○龙角山在县南三十五里。两峰对峙，旧名羊角山，唐武德中改今名。其东南峰有珍珠洞，又有华池。山之南麓跨翼城县界。○浮山，在县西南六十里，相传洪水时，此山随水消长也，县因以名。又县东八里有南尧山，县东北二十里有北尧山，山上皆有尧祠。

　　黑山在县北四十里。一名牛首山，又名乌岭，涝水出焉。○秦王岭，在县东北四十里。旧《志》：唐太宗南破宋老生，从霍山潜行至此，以扼前锋，后人因呼为秦王岭。

　　○涝水在县北。源出乌岭，亦名黑水。旁有小涧沟，合流而入临汾县界。又水，在县东南十五里，源出龙角山西北，亦入临汾县界，下流俱注于汾水。

　　○平宁里在县东十里。东汉初，绝永安集河东，破青犊贼，报功于此，因名。

　　鬼门关在县东，出泽州之险道。

　　赵城县在府北九十里。东北至霍州五十里，西北至汾西县九十里，东南至浮山县百五里，东至岳阳县七十里。周穆王封造父之地，即厉王所奔之处。春秋时，赵简子居此。汉为彘县地，属河东郡。后汉阳嘉三年，更名永安，郡不改。后魏太武帝废，宣帝复置。隋为霍邑县地，义宁初，始析置赵城县，属霍山郡。唐武德元年，郡废，属吕州。贞观十七年，改属晋州。宋熙宁五年省，元丰三年复置。政和二年，升为庆祚军。金复为赵城县。元改属霍州。明洪武三年，改今属。城周五里有奇，编户三十七里。

　　○故赵城县南三十五里。相传造父始封此，即赵简子之邑也。《志》云：今县东北三里有赵简子城，隋置县于此。唐麟德初徙县于今治。今故城遗址尚存。

　　○霍山县东北十五里。北跨霍州灵石县界，东抵沁源县界，古冀州之镇也。今详见名山霍山。○罗云山，在县西四十里。山高耸，尝有云气舒布于其上，一名七佛峡。

　　○汾河在县西。自霍州流入界，又南入洪洞县境。

　　霍渠在县东南四十里，即霍山之水也。唐贞元中，引流分二渠，名曰北霍、南霍。其北渠分三道，专溉赵城境内之田。南渠分五道，兼溉洪洞境内之田，凡九百有余顷。下流注于汾水。又有大泽渠，在县东北二十里，源亦出霍山。元中统四年，引渠灌田十余顷，西入于汾，俗呼为清水渠。

　　太平县在府西南九十里。东至翼城县百十里，东南至曲沃县八十里，南至绛州五十五里，西北至乡宁县百六十里。汉临汾县，属河东郡。后魏真君七年，析置泰平县，属平阳郡。后周讳泰，改曰太平。隋开皇三年，郡废，属晋州。十年，属绛州。唐、宋因之。明洪武二年，改今属。今城周三里有奇，编户五十四里。

　　○太平城在今县北。《志》云：后魏置泰平县，在今县北二十五里太平关，今关亦名故镇，以此也。隋尝移治于关东北，唐初复还旧治。贞观七年，移县于敬德堡。堡即今县矣。

　　临汾城在县南二十五里。亦曰汾城。秦昭襄王五十年，发卒军汾城旁，即此。汉置临汾县，属河东郡。魏、晋属平阳郡。后魏真君七年，并入太平县。太和十一年，复置。后齐县废。隋改平阳曰临汾，而故城遂墟。《括地志》：临汾故城，在绛州东北三十五里。盖境相接也。

　　○汾阳山县南十里。以汾水经其南而名。

　　○汾水县东三十里。自襄陵县流入境，又西南入绛州境。其渡口曰临汾渡，县境诸小水皆流汇焉。○雷鸣水，《志》云：有二，一出县西北十五里之蔚村，一出县西二十五里之西侯村，俱东流注于汾。又有源泉，在县东北二十五里，潜流地中，而东南出，引渠溉田，下流入汾。

　　○子奇垒在县东三十里。子奇，后秦主姚兴弟姚平之字也。兴使与狄伯支等将步骑四万伐魏，攻平阳，拔之，遂据柴壁。魏军大至，绝汾水以断粮援，平大败，将麾下三十骑赴汾水而死。今此垒西临汾水，垒侧有柴村，亦曰柴庄，盖即柴壁云。○白波垒，在县东南三十里。后汉末，黄巾余党郭大于汾西白波谷筑垒寇太原，即此。今名永固村。

　　岳阳县在府东北九十里。东北至沁州沁源县百九十里，西南至洪洞县五十五里，西至赵城县七十里，西北至霍州百十里。汉彘县及上党郡谷远、猗氏三县地。后魏建宁元年，置安泽县，属义宁郡。隋开皇十六年，属沁州。大业二年，改曰岳阳县。十二年，州废，属临汾郡。义宁初，属平阳郡。唐属晋州。宋因之。元省，寻复置。今城周三里有奇，编户十八里。

　　○冀氏城在县东南百二十里。汉猗氏县，属上党郡。后魏建义元年，析禽昌、襄陵地，改置冀氏县，兼置冀氏郡治焉。高齐郡废。隋属晋州。唐因之。会昌三年，刘稹以泽、潞畔，河中帅陈夷行以兵守翼城及冀氏，既又诏晋、绛行营帅石雄自冀氏取潞州，仍分兵屯翼城，以备侵轶，是也。宋仍曰冀氏县。元至元三年，省入岳阳。明年，以冀氏当东西驿路之要，复置县，以岳阳并入。寻复置岳阳，而冀氏县废。今名冀氏里。又有合阳城，在县南，亦后魏末置，属冀氏郡，高齐省入冀氏。

　　和川城在县东北十里。后魏建宁初，分禽昌地置义宁县，属义宁郡。隋初郡废，县改曰和川，属沁州。大业初废。义宁初，复分沁源县置，属沁州。唐因之。宋改属晋州。熙宁五年，省入冀氏县。元初，复置。金因之。元省入岳阳。今名和川里。《志》云：县东北九十里有故唐城，相传尧都故址。

