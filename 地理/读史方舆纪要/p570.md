<!-- { "loadSidebar": true } -->
　　白草寨府西南四百里，亦曰白草坝，番寨也。《志》云：白草番东抵石泉县，约七十里，西抵南路生番，南抵茂州番，北抵平武界，凡十八寨。部曲素强，恃险阻，往来剽夺为患。成化十四年，抚臣张赞督兵剿白草坝及西坡、禅宛诸大寨生番，皆顺命，寻复叛。嘉靖十三年，抚臣宋沧遣兵击平坝底、白草等寨，诸蛮献侵地二千余里。未几复叛。十五年，大征，用兵三万七千，一由龙州，一由坝底，斩获甚多，事平，增置双溪、大鱼、永平、奠边诸堡，革抚赏，断盐茶。万历七年，坝底、河西、风村等十一寨，永平、河东、白草等十七寨，相率来降，许为编氓。自走马岭一带分十村，由平一至平十村，又西射溪沟一带分八村，由一化至八化村，村立一长，以统率之。又有风村岭等十八寨，尚承旧名，亦同时归顺者。○木爪番寨，在府西北二百里，近小河所。境土迫促，种类不繁，虽有五寨，约男女不过二三百人。嘉靖二十三年，导白草番为乱，事平，止许岁至小河领赏，不得过府西大鱼关。

　　江油县府东南百三十里，东北至剑州二百五十里，东南至梓潼县百里。汉为刚氐道地。蜀汉置江油戍。邓艾至阴平，欲与诸葛绪自江油趣成都是也。晋、宋为平武县地，属北阴平郡。西魏为江油县地，龙州治焉。宋末屡经迁改。元至元十二年，并入龙州。至正中，尝迁县于兴教镇，属广元路，即今治也。明洪武十年，并入梓潼县。十四年，复置，属剑州。嘉靖四十五年，改今属。城周二里有奇，编户二里。

　　○江油城《志》云：在县西北。今县所辖之乡，曰武都、曰雍村，皆故龙州治也。一云，今青川所之明月关，即故县治。似误。元末移治于此。《防险说》：江油虽在腹里，实龙安粮道之咽喉也。今有石城，明天顺六年创筑，成化、正德、嘉靖、万历以来，相继增修。

　　○窦山县北十里。两峰耸立，山麓纡回，南接彰明县界。杜光庭云：山西接长冈，乃通车马，东临峭壁，陟绝一隅。自西壁至东峰，石笋如，两崖中断，相去百余丈，跻攀绝险，人所不到。○大匡山，在县西三十里，高耸盘纡，亦接彰明县界。其南二十里有点灯山，即彰明之小匡山也。一名读书台，以李白得名。

　　天柱山县北五里。山小而峻，形如立柱。一名天池山，以山顶有池也。又名石人山，天宝六载，敕改为灵液山。○太华山，在县南十里，三峰奇秀，有似西岳，亦南接彰明县界。

　　○涪水县北一里。自平武县界流入，又东入剑州境。○汇溪，在县西十五里，源出县西二十五里之百汇洞，细流十里，合于雍村河。又龙潭溪，在县北，源出窦山，下流俱合于涪水。

　　○马啼关县西二十里。又县境旧有鬼门关，两山险迫，暴风从中出。○平渡驿，旧在县北五十里，接龙安府界，亦曰西平驿。

　　石泉县府西南二百十五里。南至成都府二百九十里。本汉蜀郡汶江道地。晋属汶山郡。后周为汶山县地，属汶州。隋初，属会州。唐贞观八年，分汶山县地，置石泉县，属茂州。宋初因之。熙宁九年，改属绵州。政和七年，于县置石泉军。宣和三年，仍属绵州。七年，复置军。元废军，以县属安州。明初属成都府。嘉靖四十五年，改今属。有石城，周二里有奇，编户三里。

　　○北川城县西三十里。本汶山县地。后周置北川县，属北部郡。隋属会州。唐属茂州。永徽二年，省入石泉县。

　　威蕃城县西三十里。唐之威蕃栅也，亦曰威蕃亭。《唐书·王涯传》：吐蕃有两道，一由龙安、青川，一由绵州、威蕃栅，抵栖鸡城，皆番之险要。宋神宗时，静州蛮攻茂州，窒陇东道，以孤石泉。成都守孙羲叟经画事宜，以石泉为邑，介绵、茂之间，道里阔远，缓急不相应，非扼其冲要不足捍外患，于是请改石泉为军。德阳人张上行言于羲叟曰，去石泉三十里，威蕃亭地名栅底，即唐之威蕃栅也，宜先筑堡寨以御其来，然后建军调兵以图之。于是城其地。栖鸡、陇东道，俱见茂州。

　　○石纽山县治南一里。《帝王世纪》：禹生于石纽。谯周曰：禹生于汶山广柔之石纽，其地为刳儿坪。陈寿曰：禹生汶山石纽，至今番人不敢牧其地。宋祁曰：汶川县有石纽山，《志》以为即此山云。又凤凰山，在县治北二里，其下有二水合流，形如飞凤。○三面山，在县北六十里，上有龙湫。

　　○湔水县西一里。源亦出玉垒山，分流入县界，经县界十里，复东南出，合于新都之湔水。○安昌水，在县东南，源出三面山，合诸山溪之水，东流入安县界，又经绵州西，而入于涪水。亦曰龙安水。《志》云：县南一里有甘泉，水甘冽，县因以名。

　　○松岭关县西北七十里。杜佑曰：在龙安县西北七十里。开元二十八年，关废。今仍为守御处。龙安见前安县。○石板关，在县西六十里。又有上雄关，在县西北，旧皆为戍守处。

　　坝底堡县西北四十里，与茂州接界。成化以后，为戍守要地，其地东抵通宁堡，西连白草番，南距石泉，北通青片。由坝底而南十五里，即石板关，东十五里有石泉堡，又东五里为白印堡，俱坝底将领分兵屯戍。○永平堡，在县东二十里。《志》云：堡设在山崖，形势陡拔，控制白草诸番隘口。由永平而西三里，为奠边关，关南里许为火草坪，坪北十五里为万安堡，万安东二十里为嘉定堡，俱属永平偏将屯守。

　　大印堡在县东北。《边略》：堡设在山阜，巍然天险，亦白草番出没要路也。堡西二十里为茆堆堡，又西五里为山茅堡，山茅东三十里为徐塘堡，徐塘北三十里为伏羌堡，伏羌北六十里为大方关，俱属大印将领驻守。《志》云：大方相近者，有观子、徐坪、平通三堡，而诸堡中徐塘又为控扼之要。

　　复土堡县西北十里。堡南十里为青冈堡，二堡之间有青泗口，路通坝底，为河东、河西、白草、青片诸番出入处。○奠酒哑堡，亦在县西，其相近又有平番、赤土诸堡，皆控扼白草番之处。嘉靖二十四年，白草等一十八寨番蛮聚众于羊角、白泥一带，劫掠攻陷平番、奠酒二关，截占漩平，以阻石泉兵粮之路。抚臣张时彻督偏帅何卿剿平之。《志》云：旧有马坪口巡司，今革。

　　宝朱寨县北百二十里。《志》云：宝朱古寨口与县西北百五十里之赤朱古寨口，俱为番蛮出入要口。昔时立此二寨，以限隔之，今故址犹在。○漩平桥，在县东二十里，县之津要也。又有上下索桥，在县东十五里。

　　附见：

　　青川守御千户所府东百二十里。汉刚氐道地。后魏置马盘县，兼置马盘郡。隋初郡废，县属龙州。唐因之。天宝初，改为青川县。宋仍隶龙州。端平以后，兵乱，县废。元初复置。至元二十二年，省入龙州。明洪武四年，置守御千户所，隶四川都司。其地当白草番之后路，东抵白水、阳平关，接陕西宁羌州界，西通白马路转古城驿，而抵龙安，南至树园堡，丛林密箐，多盗贼，北通青塘岭，直达阶文，秦蜀间襟要处也。嘉靖四十五年，改属龙安府。所城洪武四年筑，周二里。

　　○大雄山所北十里。山形峻峭，出群山。又飞龙山，在所东三十里，其相近者，曰东山。○丁平山，在所北一里。《志》云：元平章丁世珍击番蛮，尝屯兵于此，因名。

　　○白水江所东三十四里。自陕西文县流入境，又东过剑州界，至昭化县入嘉陵江。魏邓艾伐蜀，作浮桥于江上。明初，傅友德伐蜀，渡白水江，即此。○青川溪，在所南。又杲阳河在所西北，亦自文县界流入。下流俱入于嘉陵江。

　　○明月关所东五里，有巡司戍守。《会典》：关属平武县。又杲阳关，在所南。明初，傅友德伐蜀，下文州，进拔青川、杲阳。是也。

　　北雄关在所北，接陕西文县界。相近又有控夷关，稍南为瓦舍坝。控夷关，盖万历中增设。《一统志》：所界自北雄关以下，并杲阳、迪平、白水、二牢、明月、马转、清平、胡空、叶棠、三路口，共十一关。

　　◇马湖府东至叙州府四百十五里，西至建昌行都司越卫六百十里，南至乌蒙府界百四十里，北至嘉定州犍为县界二百里。自府治至布政司千一百里，至江南江宁府六千一百六十里，至京师九千三百三十里。

　　《禹贡》梁州之境，后为夷獠所居或曰，府境即古侯国，汉唐蒙凿石开道处也。汉属犍为、越二郡。晋没于蛮《华阳国志》：越郡有马湖县，水通道入江，晋省。《水经》：若水自三绛又径马湖县，谓之马湖江，又左合卑水，又东北至朱提。后因之。唐为羁縻蛮州地，属戎州都督府《志》云：唐为驯、骋、浪、氵高四州地，总名马湖部。宋仍为蛮地。元至元十三年内附，寻置马湖路。明洪武四年，改为马湖府土官总管安济归附，因使世守其地。五传至安鳌而叛，弘治九年讨平之，改土官为流官，编户二十五里，领县一、长官司三。今仍旧。

　　府倚山控江，屏翼泸、叙，唇齿嘉、眉。隋开皇十七年，以南蛮叛，命史万岁南征。自越进兵，经马湖番山而进。唐乾符二年，高骈帅西川，修复邛崃关、大渡河诸城栅邛崃关，见前重险。大渡河，见前大川。又筑城于戎州马湖镇号平夷军及沐源川，皆蛮入蜀要路也。各置兵数千戍之，自是蛮不复入寇。宋末，蒙古入蜀，往往取道马湖。盖府为西南之要地矣。

　　屏山县附郭。元末置泥溪长官司。明初，蛮酋王邦彦来归，命世守其地。万历十七年，改置今县，编户三里。

　　○马湖城在府西。唐乾符初，高骈筑马湖镇城，号平夷军，或以为即此城也。宋时蛮酋皆屯据湖内。元初置马湖路，迁于夷部溪口，濒马湖南岸创府治。然其民皆散居山箐，无县邑乡镇。至正中，复置泥溪长官司。或曰，明玉珍所置也。明初，改路为府，复移今治。隆庆初，始石为城，有门五，城周二里有奇。

　　废浪川州在府西南，本蛮地。《志》云：唐尝置羁縻长乐浪州于此。开元十九年，南蛮大酋长乐浪州刺史杨盛显为边患，诏内常侍高守信为南道招慰处置使讨之，拔其九城，即此。后废。贞元十三年，荆南帅韦皋表置浪川州，领郎浪、河渡等五县，属戎州都督府。又府西有废驯州，领驯禄、天池等五县；废骋州，领斛木、罗相等二县，皆唐所置羁縻州，领于戎州都督府。宋因之。《宋志》浪川、驯骋等州，皆在马湖江岸。○废氵高州，在府南，亦唐所置羁縻州也，领拱平等三县。又废柯连州，亦在府南，领柯连等三县，皆属戎州都督府。宋因之。《宋志》：在石门路。胡氏曰：即马湖南境也。元初俱废。

