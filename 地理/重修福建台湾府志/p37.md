<!-- { "loadSidebar": true } -->
　　雍正十年三月初七日，奉上谕：各直省督、抚转饬各府、州、县、卫所，其社稷坛暨风云雷雨、山川、城隍坛，俱依定例修建如式，一体遵行，以崇报享。乾隆三年，奉部文：为雨、山川、城隍坛，俱依定例修建如式，一体遵行，以崇报享。乾隆三年，奉部文：为钦奉上谕事，凡直省府、州、县社稷、风云雷雨、山川等坛每逢祭祀日期，省会之地，督、抚、将军、都统、副都统率领司道文武等官，各按品级，照例文员列东班、武职列西班行礼；布政司系地方正印官，仍令主祭。其府、州、县地方，如有提、镇、道员，亦令各按品级分东、西两班行礼；府州、县系地方正印官，仍令主祭。祭祀前期，仍令主祭之员于教职内派出监礼官二员，佐贰杂职内派出监视官一员、监宰官一员，令其虔诚执事。

　　陈设祭物图见下：

　

　　祭山川礼（风云雷雨、城隍附）

　　凡府、州、县皆有山川坛，通祀风云雷雨、山川、城隍之神。每春、秋二祭，俱于仲月上旬择日行礼（今郡县多用上巳日）。主祭官，前三日斋戒。前一日，省牲、治祭物，俱如社稷仪。其坛坐北、向南，执事者扫除坛上下，设各官幕次于坛中门外（是夕各官宿幕次）。设风云雷雨位于坛正中，设山川位居左、城隍位居右。祭之日，献官以下夙兴。执事者设风、云、雷、雨位帛四，山、川位帛二，城隍位帛一（帛七段，俱白色，丈尺与社稷同。用篚装盛，未上），每位各羊一、豕一、铏一、笾四、豆四、簠二、簋二，陈设俱与社稷同（但品物在某品之南者，当改作在某品之北）。献官具祭物，佥祝版；执事者实酒于尊加幂，置水于盥施帨（在坛下东南），焚香，燃烛明炬。通赞唱：『执事者各就位』，『陪祭官各就位』，『献官就位』；就位如仪。执事者先以毛血瘗于坎。通赞唱：『迎神，跪，叩首、叩首、叩首，兴、平身』。献官以下俱一跪三叩，兴、平身如仪。引赞引献官诣盥洗所，盥手帨巾如仪；次诣酒尊所，执爵捧帛如仪；次诣风云雷雨神位前，先尊帛、次献爵；次诣山川神位前、次诣城隍神位前，俱奠、献如仪。次诣读祝位（在风云雷雨神位前），次复位。亚献、终献同前（但不唱奠帛、读祝）。次饮福、受胙，如社稷仪（其胙取风云雷雨神位前羊一脚）；次彻馔，次送神，次望燎，俱如社稷仪（但改望瘗为望燎）。

　　陈设祭物图见下：



　　祀先师礼

　　祭期

　　春、秋二祭，月用仲、日用上丁（月用仲，取时之正也；日用丁，取文明之象也）。

　　斋戒

　　祭前三日，献官、陪祭官及执事者皆沐浴更衣，散斋。二日，各宿别室，致斋。一日，同宿斋所。散斋，仍理庶务，惟不饮酒、不茹荤（谓葱、韭、葫、薤、蒜）、不吊丧、不问疾、不听乐、不行刑、不判署刑杀文字、不与秽恶事；致斋，惟理祭事。

　　省牲

　　祭前一日，执事者设香案于牲房外。献官常服，赞者唱：『诣省牲所』；唱：『省牲』（牛、羊、豕、鹿、兔。「省」之谓，看牲数有无齐足、肌体有无肥腯、毛色有无纯正）。省毕，唱：『省牧毕』，乃退。

　　宰牲

　　凡宰牲，必取血以告杀、取毛以告纯。以盆盛毛、血少许，入置神位下。视祭器（康熙五十四年，台厦道陈璸捐置。雍正七年，知府倪众恺□修。乾隆六年，巡道刘良璧重修）。

　　牲匣（以木为之，所以盛牲者。底、盖朱髹，各高六寸、长三尺三寸、广二尺二寸。两傍钉铜环四、两端二）、豋（范金为之，所以荐太羹者）、铏（范金为之，所以荐和羹者）、笾（以竹为之，所以荐枣、栗、菱、芡、榛、脯、盐、鱼、饼、糗者）、豆（以木为之，所以荐菹、醢、胓■〈月折〉、豚胉者）、簠（范金为之，所以盛黍者）、簋（范金为之，所以盛稷者）、篚（编竹为之，朱髹；所以盛帛者）、爵（范金及磁为之，所以受酒者）、尊、勺、幂巾（尊所以盛酒者，勺所以酌酒者，幂巾所以幂酒者）、盥洗尊、盆、勺、帨（尊用磁，盆铜锡随用）、案（祝案一，高一尺二寸、广二尺三寸、长三尺，朱髹；置正殿中，以阁祝版。尊案一，高二尺七寸、广一尺五寸、长五尺，案面剜孔三，下盛以木版，朱髹；置丹墀，以阁酒尊。爵帛案一尺四寸，与酒尊同；置丹墀，以阁爵帛）、香案、香炉、香合、牲盘、祝版（以梓楸木或柏木为之、高八寸、广一尺二寸；别作一架阁之。用白纸书文贴版上，祭毕，揭焚之；藏版与架再用）、烛龙（即「满堂红」，俱用铜铁线结龟网，不用糊纸及纱绢；其底裹以铁叶，皆防焚灼之虞）。

　　治祭物

　　太羹（「周礼注」：『煮肉汁不和』）、和羹（「周礼注」：『肉汁加以五味』）、黍（结穗如稻，散垂而不毛；高而似芦者非）、稷（「礼」谓：『明粢』；乃粢之不糯者）、稻（今水田所种粳米）、粱（似粟而大；有青、黄、白三种。以上四品，俱拣择圆好，滚汤泡涝成饭）、形盐（「周礼」：『盐人掌形盐、散盐』。注谓：『形盐，刻为虎形之类』）、薧鱼（「周礼」：■〈鱼攵〉人为鱻薧。注谓：『鱻，生鱼；薧，干鱼』。今制：用鲜鱼薄腌干之；临用，温水洗、酒浸片时）、枣、栗、榛（俱陆果）、菱、芡（俱水果。菱即今菱角，芡即今鸡头。以上水、陆诸果，皆拣择洁净圆好者）、韭菹（「周礼」：『七菹』。谓腌菜为之菹。今制：截去本末，取中三寸，淡用）、醓醢（醢，肉酱也；醓，醢之多汁者。今制：皆细切猪膂肉，拌油、盐、葱、椒、莳萝、茴香为之）、菁菹（菁，蔓菁菜头，似萝葡；色微青。今制：用汤瀹过，作长段，淡用）、鹿脯（「周礼」：『腊人掌干肉』。脯，即肉之干者。今制：切鹿肉作块，酒腌炙干用之）、鹿醢（切鹿肉作小块，用油、盐、葱、椒、莳萝、茴香拌匀为醢）、兔醢（制法同上）、芹菹（芹，水菜也；如治菁菹法）、笋（干笋。今制法：煮熟拣净，切作长段用）、鱼醢（如造鹿醢法）、白饼（用小麦面造）、黑饼（用荞麦面造。以上俱用沙糖为馅，印作圜饼子）、糗饵（用粳米捣粉、栀子水浸之蒸熟，印作饼子）、粉餈（用糯米捣粉蒸熟，杵成餈，为大方块；待冷，切作小块用）、■〈拖，飠代扌〉食（用糯米饭以和羊膏及蜜同熬）、糁食（用白粳米饭，细切牛、羊、豕肉同熬）、帛（官制，每段各长一丈八尺；旁织「礼神制帛」四字。「礼」谓『量帛』；谓量度其短长为之制也）。

　　献官员数

　　正献官，专祀中位及四配位；分献官，分祀东、西哲位及两庑位。先期二日，将各献官员数及各执事人数书名榜挂（各献官亲自署名）。

　　执事人数

　　监宰（凡牛、羊、豕为正牲，鹿、兔为脯、醢。宰杀之时，务使洁净。其毛、血，先存少许，以告于神。其余及肠胃，皆以净桶盛之，置诸库房，以俟埋瘗）、监洗（凡锅、釜、罍、爵、笾、豆之属与夫一应器皿，俱监临洗涤洁净）、监造膳羞（为饼、■〈飠臭〉及制造脯、醢之属）、收发祭器（凡祭器一发一收，皆检视明白，不可遗漏）、提调幂次、通赞、引赞、司罍爵香烛、司爵、司帛、读祝、饮福受胙执事（捧酒一、捧胙一，胙肉先令宰夫割取之）。

　　陈设

　　文庙正殿；制帛一端（白色）、白磁爵三、牛一、豕一、羊一、豋一、铏二、簠二、簋二、笾十、豆十、酒尊一、香、烛。四配每位：制帛一端（白色）、白磁爵三、豕一、羊一、铏一、簠二、簋二、笾八、豆八、酒尊一、香、烛。东哲：制帛一端（白色）、白磁爵各一、豕一、簠各一、簠各一、簋各一、笾各四、豆各四、豕首一、香、烛。西哲：与东哲同。东庑：制帛一端（白色）、铜爵各一、豕三、每案簠一、簋一、笾四、豆四、香、烛。西庑：与东庑同。

　　崇圣王祠（五案）：制帛五端（白色）、白磁爵各三、羊各一、豕各一、铏各一、簠各二、簋各二、笾各八、豆老八、酒各一尊、香、烛。四配（每位一案）：制帛二端（白色）、豕首一、铜爵各三、簠一、簋一、笾四、豆四、豕肉一方、香、烛。西庑：制帛二端（白色）、铜爵各三、簠一、簋一、笾四、豆四、豕肉一方、香、烛。两庑：制帛二端（白色）、铜爵各三、簠一、簋一、笾四、豆四、豕肉一方、香、烛。

　　设酒尊所、盥洗所于丹墀之东南（尊实酒施幂、盥置水施帨，各有司之者），设埋瘗所于庙之西北；丹墀东西及露台上各设炬，两庑长廊各设灯。

　　祭崇圣祠仪注

