<!-- { "loadSidebar": true } -->
　　谁言习俗乱丝同，揽辔澄清乏寸功！拊辑尚惭屏翰寄，更番何日戍楼空！拟携片石安归棹，聊订新编当采风（台郡无志，余甫编辑）。此去中原询异事，仙桃长对佛桑红。

　　台湾八景高拱干

　　安平晚渡

　　日脚红彝垒，烟中唤渡声。一钩新月浅，几幅淡帆轻。岸阔天迟暝，风微浪不生。渔樵争去路，总是画图情。

　　沙昆渔火

　　海岸沙如雪，渔灯夜若星；依稀明月浦，隐跃白苹汀。鲛室寒犹织，龙宫照欲醒。得鱼烹醉后，何处晓峰青？

　　鹿耳春潮

　　海门雄鹿耳，春色共潮来。二月青郊外，千盘白雪堆。线看沙欲断，射拟弩齐开。独喜西归舶，争随落处回。

　　鸡笼积雪

　　北去二千里，寒峰天外横。长年绀雪在，半夜碧鸡鸣；翠共峨眉积，炎消瘴海清。丹炉和石炼，漫拟玉梯行。

　　东溟晓日

　　海上看朝日，山间尚晓钟。天开无际色，人在最高峰。紫阁催妆镜，咸池骇浴龙。风流灵运句，灼灼照芙蓉。

　　西屿落霞

　　孤屿澎湖近，晴霞返照时。秋高移绛树，海晏卷朱旗；孙楚城头赋，刘郎江上诗。淋漓五色笔，直欲补天亏。

　　澄台观海

　　有怀同海阔，无事得台高。瓜忆安期枣，山驱太白鳌。鸿蒙归紫贝，腥秽涤红毛。济涉平生意，何辞舟楫劳！

　　斐亭听涛

　　岛居多异籁，大半是涛鸣。试向竹亭听，全非松阁声。人传沧海啸，客讶不周倾。消夏清谈倦，如驱百万兵。

　　郊行即事王兆升

　　奉命筹军国，非关玩物华！新凉犹未至，余暑正方赊。鸣骑依残渡，行旌带晚霞。无劳呵殿急，恐警野人家！

　　其二

　　夙驾因忧饷，三农兼课工；摭高资雨茂，禾好卜年丰。社鼓挝须习，豳笙调预融。麦蚕增喜笑，亦复学张公。

　　其三

　　危桥恣蚁渡，蓬室类蜗房。草诧胭脂紫，花闻月下香（胭脂花与月下香，皆海外异卉）。番榴生碍路，野鴃语谁乡！触目殊风景，车轮几断肠。

　　其四

　　但歌灵雨降，瘠里仍然贫。早榖先垂颖，新秧犹压苹；谁怜蓣作饭（俗呼土瓜；无粮代饭者十之五），果见釜生尘。不历郊原过，焉知民苦辛！

　　其五

　　欲悉田家事，无将上下睽。儿童擎绿酒，野老馈黄梨。忘分辞方尽，陈情意转凄。莫云民俗薄，绥靖念残黎。

　　其六

　　寄身重海外，嘿坐计生平；幸隶芙蓉署，欣游细柳营。深村忘犬警，远渚有蛙更。夜雨晨方歇，驱车再问程。

　　其七

　　疮痍纔息后，鹰眼未全■〈山上〈弓攵〉下〉。箸为军糈借，心因民瘼忉。催科良媿拙，抚字敢矜劳。珍重斯民意，输租谢尔曹！

　　其八

　　飞蝗来凤邑，忽蔽永丰云。妇子奔号急，微民稽拜殷。弭灾全藉德，祝蜡岂徒文！赖有廉仁宪，驱山息异氛。

　　天妃宫季麒光

　　补天五色漫称祥，谁向岐阳祝瓣香？几见平成踰大海，自知感应遶重洋。遐方俎豆尊灵远，圣代丝纶礼数庄。是处歌恩欣此日，风声潮影共趋跄。

　　台湾吟黄学明（粤淳德人）

　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。

　　又

　　漆身裸体类山麌，有古遗风不是愚。蔓草束头分角髻，青筐归市买陬隅。编莎似橐腰骨，截竹为圈塞耳珠。蛮曲听来无一字，行歌岩下采春芜。

　　又

　　山花满插鬓头光，蛮妇、蛮童一样妆。久嚼槟榔牙齿黑，新成曲櫱口脂香。草间察节知风色，日下承暄度岁霜。独有生男无喜处，女郎求室迓儿郎。

　　又

　　山深深处又深山，一种名为傀儡番。负险杀人夸任侠，终年煨芋饱儿孙。烟霞铸骨身能寿，薜荔为衣冬亦温。鸟道倚天高不极，惯常奔走捷如猿。

　　祷雨齐体物

　　虽惭抚字拙，忧国愿年丰！苦魃方思雨，瞻云忽见虹。几家堪食玉，此日更无风。斋沐桑林下，惟祈格上穹。

　　喜雨

　　隐隐西郊外，屯云渐彻天。欲为民望岁，正喜雨归田；乐且从人后，忧宜自我先。试看阡陌上，禾黍已芃然。

　　东郊迎春

　　物候临烟岛，年华处处同。灵旗迎帝子，璆佩响春风。淑气归青柳，余寒付朔鸿。况逢晴此日，相庆卜年丰。

　　又

　　春自蓂阶发，趋跄鹓鹭行。明堂居左个，青玉祀勾芒。耒耜先民力，羲和驭日长。微臣天万里，何以颂陶唐？

　　又

　　衰草含生意，郊原气自新。愿教青帝力，俾我有年春。不侈污邪望，惟祈雷雨匀！大田幸多稼，宁止乐吾民。

　　台湾杂咏陈兆蕃（晋江人）

　　茆檐竹壁半耕农，士女于今罢斥烽。山色千年森虎钓，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。

　　又

　　天空海阔任婆娑，极目冈陵髻似螺。草地桑苗迟作赋，鸿蒙笔墨渐开科。狰狞番女披衣少，劳苦车牛涉水多。五十年前兵甲事，犹余父老为谈么。

　　台湾八景王璋

　　安平晚渡

　　问津当重镇，薄暮泛长空。流尽三春水，飘然一叶风。乱山浮远翠，落日浴残红。谈笑天垂暮，车声月色中。

　　沙昆渔火

　　沙积横江路，渔灯入夜阑。离离分艇聚，耿耿带星繁。照破乾坤梦，觉来岛屿寒。待教明月上，鼓棹过前滩。

　　鹿耳春潮

　　百谷东南汇，春潮涨九环。急来天外水，突起眼前山。吾道虚舟里，人情骇浪间。始知浮海者，徒苦不如闲！

　　鸡笼积雪

　　雪压重关险，江天俨一新。乍拟冰世界，顿改玉精神。瘠壤皆生色，空山不染尘。寒光如可借，书幌历冬春。

　　东溟晓日

　　东生沧海日，真景正无边；未出光韬焰，将离势烁然；金轮浮绿水，灵曜漾青天。谩说烟波远，恩晖岛上悬。

　　西屿落霞

　　水尽山横峙，霞明半岭西。寒鸦争乱影，孤骛与飞齐。树点浑成绮，崖悬恍折珪。奇观当逸兴，生面早留题。

　　澄台观海

　　指顾层台上，澄清竟若何？大都天地阔，不辨水云多。棹转争飞鸟，宵鸣听巨鼍。此时无限意，万里壮关河。

　　斐亭听涛

　　伐竹构江亭，深宵听浪声；随风疏欲断，和月到无情。忽讶琴书冷，真从几案生。波臣应共语，籍籍颂高清。

　　东湖即景（台湾东郊有鲫仔潭，今改名东湖）林庆旺

　　东流妩媚好逍遥，春树斜横佳致饶。十里潭光天际映，四时野色水中描。竹枝蔓衍拖青带，霓影纷披漾彩桥。万户灯红居似织，湾波岸上看莺娇。

　　挽宁靖王诗陈元图

　　匿迹文身学楚狂，飘零故国望斜阳。东平百世思风度，北地千秋有耿光。遗恨难消银海怒，幽魂凄切玉蟾凉。荒坟草绿眠狐兔，寒雨清明堪断肠。

　　海会寺娄广

　　此地当年拟馆娃，蜃楼海市霸图赊。王孙已去遗芳草，宫院谁来扫落花？歌管声沉闻贝叶，舞衫采彻现袈裟。我非佞佛闲随喜，喜见梯航属一家。

　　手植文公祠梅花陈璸

　　赏遍花丛爱老梅，贤祠左右手亲栽。写真旧有广平赋，入妙诗称和靖才。风送清香迷瀚海，月移孤影出澄台。应知雨露深无限，独步初春傲雪开。

　　文昌阁落成

　　雕甍画栋凤骞腾，遥盼神霄最上层。台斗经天由北转，彩云捧日自东升。参差烟户排青闼，绣错河山引玉绳。今夕奎光何四映，海陬文运卜方兴。

　　赤嵌城宋永清（凤邑令）

　　城俯汪洋岛屿孤，周遭楼阁倚菰蒲。一翻风雨醒残梦，万顷波涛冷壮图。戍卒戈船蟠地利，桑麻鸡犬附天都。闾阎近已敷文教，不是殊方旧楷模。

　　海会寺李钦文

　　回思往事白云间，止有青松不解颜。鱼鼓高低忙处响，鸟笙上下静中环。天开海国莲称社，月映蜂台禅闭关。休问当年衰盛事，于今长见老僧闲。

　　檨圃陈梦林（漳浦人）

　　小圃茅斋曲径通，参天老树郁青葱。地高不怕秋来雨，暑极偏饶午后风。海外云山新画卷，窗间花草旧诗筒。莫愁纸尽无挥洒，纔种芭蕉绿满丛。

　　望玉山周锺瑄（诸邑令）

　　浮岚高卷日初生，一片晴光照眼明。积雪不消三伏后，层冰常讶四时成。凝他匹练非吴市，遮莫胥涛向越城。大璞已教天地凿，山灵稳卧不须惊。

　　土番竹枝词（「渡海舆记」）郁永河（武林人）

　　生来曾不识衣衫，裸体年年耐岁寒；犊鼻也知难免俗，乌青三尺是围阑。

　　文身旧俗是雕青，背上盘旋鸟翼形；一变又为文钓鞹，蛇神牛鬼共狰狞。

　　胸背斓斑直到腰，争夸错锦胜鲛绡；冰肌玉腕都文遍，只有双蛾不解描。

　　番儿大耳是奇观，少小都将两耳钻；截竹塞轮轮渐大，如钱如碗复如盘。

　　丫髻三叉似幼童，发根偏爱系红绒；出门又插文禽尾，陌上飘飖各斗风。

　　覆额齐眉绕乱莎，不分男女似头陀；晚来女伴临溪浴，一队鸬鹚漾绿波。

　　炉贝雕螺各尽功，陆离斑驳碧兼红；番儿项下重重绕，客至疑过绣岭宫。

　　铜篐铁镯俨刑人，斗怪争奇事事新；多少丹青摹变相，画图那得似生成！

　　老翁似女女如男，男女无分总一般；口角有髭皆拔尽，须眉都作妇人颜。

　　腰下人人插短刀，朝朝摩厉可吹毛；杀人屠狗般般用，纔罢樵薪又索绹。

　　耕田凿井自艰辛，缓急何曾叩比邻；构屋斫轮还结网，百工俱备一人身。

　　轻身趫捷似猿猱，编竹为篐束细腰；等得吹箫寻凤侣，从今割断伴妖娆。

　　男儿待字早离娘，有子成童任远扬；不重生男重生女，家园原不与儿郎。

　　女儿纔到破瓜时，阿母忙为构室居；吹得鼻箫能合调，任教自择可人儿。

　　只须娇女得欢心，那见堂开孔雀屏；既得欢心纔挽手，更加凿齿缔姻盟。

　　乱发发鬖不作緺，常将两手自搔爬；飞蓬毕世无膏沐，一样绸缪是室家。

　　谁道番姬巧解酿，自将生米嚼成浆；竹筒为瓮床头挂，客至开筒劝客尝。

　　夫携弓矢妇锄耰，无褐无衣不解愁；番澨一围聊蔽体，雨来还有鹿皮兜。

　　竹弓楛矢赴鹿场，射得鹿来交社商；家家妇子门前盼，饱惟余沥是头肠。

　　莽葛元来是小舠，刳将独木似浮瓢；月明海澨歌如沸，知是番儿夜弄潮。

　　种秫秋来剪入场，举家为计一年粮；余皆酿酒呼群辈，共罄平原十日觞。

　　梨园敝服已蒙茸，男女无分只尚红；或曳朱襦或半臂，土官气象已从容。

　　土番舌上掉都卢，对酒欢呼打剌酥；闻说金亡避元难，飓风吹到始谋居。

