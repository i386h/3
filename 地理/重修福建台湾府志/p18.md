<!-- { "loadSidebar": true } -->
　　药之属：天门冬（蔓生。结根如指）、土茯苓（俗呼山尾薯）、鹿茸（鹿角初发而茸者。禀纯阳之质、含生发之气）、麋茸（鹿之大者。鹿茸补阳、麋茸补阴）、鹿角胶（用鹿角煮成胶）、鹿角霜（即煮胶之角渣也）、硫磺（出淡水磺山）、穿山甲（即鲮鲤）、桕菰（小儿口痛，煎水洗愈）、蓝荼菰（痢疾红者红用、白者白用）、三柰、藕节、地骨皮、香附（即土香也）、穿山龙、土木通、薏苡（台产甚多，较内地差小）、白扁豆、金银花（有黄、白二色。可疗疥）、水烛（生水中，形如烛，故名）、蛇草（蛇伤，煎服之多愈）、艾、益母草（宜于孕妇）、木贼草（一名接骨筒）、蒲公英、薄荷、稀签草（去风）、菖蒲、泽兰、班节相思、白鸡冠、栀子、苍耳子、萆麻子、木鳖子（蔓生。肉上有莿，核似鳖，故名）、急性子、枸杞子、草果、蝉退、枸杞（其根为地骨皮，治喉间毒）、车前子（即「诗」所谓芣苜。俗呼五根草）、风藤（状与他藤异，似木通；出水沙连内山。浸酒服之，可已风疾）、山苦瓜（治脚肿）、马尾丝（有大、小二本，生阴湿地。患蛇伤者，取其根擦之，立愈）、白蒺藜、石决明、通草（性利水乳。染色制花）、山药（名淮山）、樟脑、荞麦（亦载「麦部」。能收冷汗）、紫苏（叶下紫色，而味甚厚。行气和血）、天南星、金锁匙（治疳）、磱碡草、龙舌黄、羊耳草（俱治黄）、黄金子、正埔姜、鸡骨黄（俱去风解热）、乌甜叶（一名封面乌。止血）、宜梧草、撮鼻草（俱治风）、鸭嘴黄（一名定经草。可以调经）、千里光（治目）、马鞍草、猪母菜、羊角草（俱治擦毒）、九层塔、珠仔草、金不换（俱治跌打损伤）、万年松（治腹痛）、鹿肚草（治噎嗝）、咸酸草、遍地锦、炮仔草（俱治咽喉）、地扫草、鼠尾黄、龙树草（俱治疔毒）、山芙蓉、鸡角刺、束血草、马鞍藤、鲎壳刺（俱治廱）、蚶壳草（治痧）、蝇翅草（治虚胀）、水镜草（治痔漏）、三脚虎草、三脚鳖草（俱治瘰疬）、茅根草、无根草（俱通淋、利水）、莿荇草（治疡）、犁壁草（治臁疮）、蒲盐草（治蛇伤）。

　　木之属：松（松柏为百木之长。柏脂余气结为茯苓，千年松脂化为琥珀。台惟水沙连内山有之，土番间有售茯苓于市者）、柏（万木皆向阳，柏独西指；盖阴木而有贞德者。性坚致，枝、子皆香。叶扁而侧生者，曰侧柏，一名扁柏）、樟（大者数抱，四时不雕。其色赤，其材细，其味辛烈。作雕镂器，必用之。熬其汁为樟脑，入药）、楠（质坚，可为辅辐）、厚栗（木性甚坚，可为栋梁）、百日青（俗名土杉。虽枯，而色尚青也）、柳（有垂丝、河西二种）、赤鳞（赤色，皮鳞、质坚，入土难朽。大者可为车心）、乌栽、象齿（木硬而直）、埔柿（无花）、山荔（无花）、埔荆（即埔姜）、槺榔（干直无枝，其巅生叶不过数十。结子作穗，生木端。木性至坚，有花纹，色黑而微赤。工人取之以制器，甚佳。本出九真、交趾）、朴仔树（树如苦苓。叶晒干，用擦锡器、犀角、象牙等物）、鹿子草树（即楮也。皮捣烂，可作纸。台无造纸，以其枝叶为鹿所嗜，因名）、棕（一名栟榈。木高丈余，叶如车轮，萃如木杪。其干有皮，重迭裹之。皮可作簟索）、破布子树（叶似梧桐而小。结实如苦苓子，和盐煨熟有胶，可以为蔬，能消食积）、番豆树（大至合抱，高数丈。结子如豆夹）、榕（大者垂荫可十余丈。多根，故易茂而难拔；不材，故寡伐而长寿）、枫（树如白杨，厚叶、弱枝，善摇。霜后，叶丹可爱）、椿（木之寿者。叶香可啖）、班支（干直起礌而生莿，极坚。树大，则礌莿俱落。花开色绛，远望如红霞幛天。实中有棉极松，为褥，宜于暑）、白树（树高大而干直，颇美观；但易朽）、铁树（干紫黑色；叶如槺榔，生于木杪。皮麟皱而厚，为不花之木）、水松（性好近水）、苦苓树柏（皮可为香）、黄目子树（实可澣衣）、茄藤树（产海滨，可为薪；红可染网）、林投（叶多莿，似菠萝，高可丈余。密栽为篱，牛羊不得入）、桑树、土杉、水漆（生海泥中）、九芎（薪之最者。村落草屋，用为竖柱）、莿桐（垂阴如梧桐，干多生莿。台人栽为篱栅，多者数十株。先花后叶，二、三月盛开，红艳如锦，熳烂夺目）。

　　竹之属：莿竹（高四、五丈，旁枝横生而多莿坚利，人不敢犯。茅屋取为梁柱，器物资之，其用甚广）、长枝竹（一名鲎脚绿。椅棹、床橱，皆资其用）、凤尾竹（俗呼观音竹）、麻竹（比莿竹尤大。质不坚韧，车笼、糖笼、仓笨等物悉资用之）、空涵竹（产山中。高二丈许，围二、三寸，无旁枝。草屋用以为桷）、棕竹（皮似棕而节密。高不满四尺）、芦竹（似黍，生水涯湿处）、筀竹（大者围二尺、长四丈，出竹堑岸里社。笋极佳）、石竹（大如筀竹，可为器。出朴仔篱等社）、金丝竹（一名箭竹。大如小指。出朴仔篱等社，土番以为箭）、珠篱竹（高丈许，如指大。人居用以编篱）。

　　花之属：梅（百花之魁。种类不一）、桂（有丹桂、月桂、山桂数种。台所种者，惟月桂；来自内地）、海棠（自内地来）、仙丹（其花一朵百蕊，状如绣球，色绛。四月开花，至八月尚烂熳）、兰（种类不一）、柴荆（先花后叶，有紫、碧二种）、芙蓉（百叶而三醉者佳）、树兰（有四叶、六叶二种）、指甲（木本。色碧而花细。捣其叶染指甲，同凤仙）、石榴（又有百叶榴，花红、白二色，不结实）、桃（花红。单叶结实）、水锦花（一名木槿）、唐棣（一名郁李）、长春（浅红色，四时有花。或呼月见，以其一月一开也）、丽春（花似长春而大，百叶深红）、佛桑（叶似桑，四时长开。有朱红、淡黄二色。叶单者，曰「照殿红」）、鸡爪兰（花似金粟，开于夏、秋之间）、桃花（花开百叶，有大红、浅红、碧绯数种。又有「三月浪」者，三月始开）、茉莉（有百叶、单叶。又有来自广南者，名番茉莉；花开百叶，蕊大数倍，更佳）、金丝蝴蝶（花红，状如蝴蝶）、一丈红（一名蜀葵。丛高一丈，直起无枝；所谓『五尺栏杆遮不尽，尚留一半与人看』）、玉楼春（即百叶黄栀。花有香而不结实）、荷花（有红、有白。有百叶、单叶二种）、菊花（有黄、碧、紫、红，种类不一）、玉芙蓉、頳桐（一名龙船花。叶颇似桐，繁花鲜红如火）、番蝴蝶（花中红、外黄似蝶。有须一枝，可数蕊。四季长开）、紫薇（一名不耐痒花。俗亦呼为紫荆）、金钱花（午开、子谢，一名午时花）、莲蕉（有红、黄二种）、水仙（自内地来）、胭脂花（有红、黄、白及五色四种）、夜合、番花、番瑞香（蔓生。花微绿，一簇数蕊，香甚清远。夏月盛开）、藜（高可八、九尺。枯则取以为杖，韧而轻；即藜杖也）、喷雪（花白，蕊点点如雪）、鹿葱（一名萱草）、月下香（其花夜开香烈，因名）、鸡冠花（有高、有低，蕊似鸡冠。有红、白二种）、老来娇（叶愈久而愈红）、昙花（夏开）、葵花（黄花盖顶，中有子；大如盘，向日倾心。又一种名秋葵，黄花自下而上，开尽乃止；与「一丈红」颇相类）、素香（蔓生。花白而蕊小，清香异常）、兔丝（一名凌霄。蔓生。色鲜红，朝开暮谢）、凤仙花（一名金凤。有深红、浅红，又有红白相间者）、剪绒（一名「洛阳锦」。高尺许，茎柔，红、紫、白诸色俱备）、绣球（色白。一花数十蕊，团圆凑合如簇毯。藤本）、锦竹（丛生。高尺许，花如缬锦。一名石竹）、万寿菊（花似菊，而色金黄，无香）、美人蕉（似蕉而小。花出蕉心，色鲜红，经月余始谢）、千日红（色红、无香，极耐久）、山栀。

　　草之属：仙草（高五、六尺，晒干可作茶，能解暑毒。煮烂绞汁去渣，和粉浆再煮成冻，和糖泡水，饮之甚凉）、鼠曲（可合钥为粿）、白曲草（可制曲酿酒）、乳草（妇人少乳者和肉煮食之，能通乳窍）、仙人掌（状如人掌）、萍、藻（根生水底，不若浮萍之无根而漂浮也）、含羞草（高四、五寸，叶似槐。爪之则下垂，状如含羞，故名）、齿草（枝绿，高尺许。番人取其枝擦齿，久之皆黑，故名）、遍地锦、虎耳草、凤尾草、茅（有金丝茅、大头茅。乡人取以盖屋）、菅、莿苋（高三、四尺，多生莿。烧灰沃水，可渍米为粽）。

　　畜之属：牛（有水牛、黄牛二种。水牛自内地来，研蔗煮糖；黄牛近山多有，取而驯习之，用以耕田、驾车）、马（从内地来。近亦有牝而生者）、狗、猪、羊、猫（有黑、白、黄等色，又有杂色）、鸡、鹅（长颈而善鸣。「尔雅」：『为鸣可惊盗』。养之园林，则蛇皆远去）、鸭（似鹅而小，近溪涧处）、番鸭（似鸭而大，毛有小釆，嘴脚有朱色。肉粗味减。来自外洋）。

　　毛之属：金钱豹（似豹而小）、猪熊、麋、鹿、麂、麇（即獐）、■〈鹿外西内〉（似鹿而大）、兔、猴、山猪、獭、山羊（能涉峻，生深山中。皮堪作鞋）、鼠（有家鼠、田鼠，一名山豪）。

