<!-- { "loadSidebar": true } -->
　　二十九年冬，大有年（自荡平后，年榖时熟，几不胜书。是岁，尤为大稔）。

　　三十年八月，大风；民居倾坏，船只飘碎。

　　三十二年冬，大有年。

　　三十五年秋七月，新港民吴球谋乱，伏诛。

　　球，新港东田尾人；好拳勇。有朱佑龙者，诈称前明后裔，能遁法；数往来球家，阴集党伙谋乱。凤山吏陈枢之妻，球妹也。枢侵蚀课粟，官督之急，称贷球家；球奋髯曰：『此何足道，当相与图大事，悉诛此曹』。于耳（？）告与谋，则大喜。尊球（佑龙？）为国师，招集渐众。其党余金声约保长林盛同举事，盛佯许诺，乘夜逃之郡首告。北路参将陈贵率官兵环其宅，贼操兵以出，擒获球、枢、金声等为首七人，杖杀之。而朱佑龙竟莫知所向。

　　三十八年春二月，吞霄土官卓个、卓雾、亚生作乱。夏五月，淡水土官冰冷杀主账金贤等（主账，番社通事，管出入之账者）。秋七月，水师袭执冰冷。八月，署北路参将常太以岸里番击吞霄，擒卓个、卓雾、亚生以归，俱斩于市。

　　初，通事黄申贌社于吞霄，征派无虚日，社番苦之。土官卓个、卓雾、亚生鸷而骁，阴谋作乱。会番当捕鹿，申约计日先纳钱米而后「出草」。个、雾等鼓众大噪，杀申及其伙十数人。镇、道遣使招谕，不得入。乃发两标官兵及署北路参将常太进剿，而以新港、萧垄、麻豆、目加溜湾四社番为前部。个、雾等阻险拒守，四社番伤死甚众。既有献计常太者云：『岸里山番穿林箐、〔越〕涧谷如飞。擒个、雾非此不可。时岸社番尚未内附，乃遣译者入说其魁，多致糖、烟、银、布；番大喜，自以收捕为功。绕出吞霄山后，日有擒获。官军攻其前，个、雾等大窘，将逃入内山。岸里番设伏擒之；至郡，尸诸市，传首以示诸番。是役也，劳师七阅月，官军被瘴毒死者数百人。

　　冰冷者，淡水内北投土官、麻里郎吼番之婚姻也。麻里郎吼有女，字主账金贤；贤将娶之，其父怜女之幼也，弗与。告贤曰：『俟长以归汝』。贤缚丈人于树而挞之，麻里郎吼以诉冰冷而泣。冰冷故凶悍，怒率众射杀贤；诸与贤善者皆杀之。时方征吞霄，冷遣使与个、雾等通，有水师把总者巡哨至淡水，闻变，潜泊海口，冷未之觉；把总遣他社番诱以货物交易，伏壮士水次缚之，亟登舟。比诸番出护，已挂帆矣。会吞霄既平，诸番以首恶既诛，因通事求抚。把总惜失其名。

　　四十年冬十二月，诸罗刘却作乱，伏诛。

　　却，臭佑庄管事；拳棒自负。日往来无赖恶少，歃血为盟。久之，其党有谋不轨者，以为非却，众莫从之；尝深夜燃樟脑，窃置却屋，瓦火上烛，召同盟者示之曰：『刘大哥舍中，每夜红光烛天，非常兆也』。会却家神炉无故发火，众曰：『此不君，即帅耳』。却心动，穴地于舍，佯置田器；冶铁为刀枪各械，约日举事。腊月七日，扬旗击鼓，毁下加冬营，散其兵。乘夜抵茅港尾，掠市中货。乱民及诸番乘机四出劫掠，破家者甚众。却退屯急水溪，北路参将白通隆整众御之，镇、道两标并发兵应援。越五日，官兵大集，战于急水，却大溃；杀贼甚众，生擒其党陈华、何正等。却走匿山薮，常昼伏夜出。四十二年春二月，擒获于笨港之秀才庄。师还，斩却于市；并其长子杖杀之，妻孥皆发配。

　　四十四年冬，饥。诏蠲台湾府属三县四十四年粮米。

　　四十六年冬，饥。诏蠲粮米十分之三。

　　四十八年夏，鹿耳门有大鱼二，状似马；脊上有鬃长三、四寸，其尾如狮，肚下四鬐如四脚。居民获其一（或曰即海马也）。

　　四十九年冬，饥。

　　五十年九月十一日戌时，地震。

　　五十一年，诏蠲本年应征粟石。

　　五十三年，大井头行铺火，延烧数百间。秋，大旱。诏蠲台湾、凤山粟米十分之三。

　　五十四年九月，大风、地震。

　　五十五年丙申，诸罗十八重溪内石洞三孔水泉围绕，一日忽火出其上，高二、三尺。数日乃熄（后至壬寅岁，亦有见者。此处水热，或谓即温泉。盖磺气郁蒸，水石相激而火生焉）。

　　五十六年冬，饥。诏蠲本年钱粮十分之三。

　　五十九年，镇北坊民林进茂寿百岁，一堂四代。妻洪氏，年九十八，晨夕倡随。巡道梁文煊给予「升平双瑞」匾额。十月初一日，地大震。十二月初八日，又震十余日。房屋倾倒，压死居民。

　　六十年五月，台匪朱一贵倡乱，陷府治，总兵欧阳凯、副将许云战殁。总督觉罗满保驰至厦门，檄水师提督施世骠进兵、南澳总兵蓝廷珍统偏师援之。七日复台湾，械朱一贵等至京师，磔之。八月十三日，大风，天尽赤，提督施世骠驻兵郡城，营盘飘倒，民居倾坏，港内船只击碎甚多，兵民多压死。

　　初，狂民高永寿冒首傀儡山后有朱一贵者，谋为不轨。鞫之无实，杖逐回籍。十月朔，台地大震，民间讹传为乱兆。贼有杜君英者，粤客人也；藉称一贵在其家，招集徒众。康熙六十年四月十九日，竖旗冈山，夺汛塘军器，台镇欧阳凯遣游击周应龙讨之。贼捣陴头，败应龙军于赤山；千总陈元战死。二十七夜，攻陷南路营；守将苗景龙被执遇害，把总林富战死，守备马定国自刎死之。五月朔，贼拥众攻府，安平协镇许云率游击游崇功、千总赵奇奉、林文煌等引兵来援；力战，俱死之。台镇欧阳凯及游击孙文元、守备胡忠义、千总蒋子龙、林彦、石琳俱战死，游击刘得紫、把总李茂吉被执，茂吉骂贼不屈踢贼，死之。府陷。是日，北路营亦陷。守将罗万仓死之，其妾蒋氏自缢以殉。时三邑俱陷，惟北路上淡水都司陈策孤军自保，阻远。初四日，群贼立饲鸭者朱祖，冒一贵称义王，僭号永和。元年，总督觉罗满保闻之，十四日驻厦门，檄水师提督施世骠、南澳镇蓝廷珍等赴澎湖讨复。〔满〕保悉心调度，〔发〕舟师万七千人、战船五百余艘，适水涨丈余，骈进鹿耳门，克复安平镇；时六月十六日也。二十二日，与贼战鲲身，贼却。游击林秀等乘胜追入府治，次南较场；军令严，无敢犯民秋毫者。郡民庆更生，争担粥挈浆以迎。越日，蓝廷珍等至自西港，军于万寿亭。二十三日，提督施世骠行视郡中，慰民疾苦，遂军于北较场。二十五日，诏到，谕贼就抚。二十八日，遣朱文等略北路。满保又遣游击张駥会陈策上淡水，兼程而下，夹攻一贵等。一贵窘，则窜沟尾，乡民醉而缚之。闰月，献俘军门，诸党亦渐次就擒；槛解京师，磔之。惟王忠未获。八月十三夜，飓风大作，雨大如注，火光闪闪灼天，发屋碎舟，营盘倾倒；官哨商渔船俱覆，军民溺死无算。贼余党黄辉、卓敬等复纠众小冈山，捕获斩之。台湾平。

　　十二月，诏蠲台湾本年粟米。

　　六十一年，凤山县赤山裂，长八丈、阔四丈，涌出黑泥。至次日，夜出火光高丈余。

　　雍正元年四月，千总何勉获逸贼王忠，解省伏诛。

　　辛丑之变，群贼俱已伏诛；惟王忠潜匿，年余未获。巡台御史吴达礼、黄叔璥等折奏勒限缉拿，总督觉罗满保以中营千总何勉尝出力用命，专委搜缉。勉备历险阻，访知踪迹，获其亲信羽翼使为内应。四月十四夜，计擒王忠于凤山林，解省正法。事闻，奉旨：何勉着照该督所请，补授福州城守右军守备；仍从优议叙。随升北路营参将，颁给世职，准袭两代拖沙喇哈番。

　　三年七月，大风。

　　四年，水沙连社凶番骨宗等戕杀民命。总督高其倬遣台道吴昌祚等讨之，寻擒贼正法。

　　水沙连，旧为输饷熟番。朱逆乱后，遂不供赋。其番目骨宗等自恃山溪险阻，屡出杀人。逮雍正四年，复潜踪出没，恣杀无忌。九月，总督高其倬檄台道吴昌祚到省，面询情形，授以方略，委为总统，分路进攻，务获首恶；以北路参将何勉副之，仍调淡水同知王汧协征。时巡察御史索琳亦带亲丁，会巡道斗六门酌议剿抚。十月，勉等攀岩援木，冒险深入，直抵水沙连北港之蛤仔难社；诸番震慑，俱已就抚。越数日，复入南港水里湖，擒获骨宗父子三人，搜出藏贮头颅八十五颗。既复擒获凶党阿密氏麻着等二十余番，亦搜出头颅无数。皆押回军前，解省伏诛。于是南、北港二十五社毕服，依旧输课。水沙连平。

　　五年，东安坊民杨绍芳寿百七岁。巡察禅济布、景考祥召饮以酒，给予「人瑞」匾额。

　　六年，东安坊民魏连妻陈氏一产四男。七月二十日，大风。闰七月二十三日，又大风；损坏商哨船只，有兵民溺死者。十二月，南路山猪毛生番戕杀汉民二十二人。

　　七年二月，总督高其倬檄台道孙国玺、台镇王郡等讨平之。

　　傀儡生番性嗜杀人，取其头以多者为雄。诸社皆然，而山猪毛为最。雍正六年冬腊月二十四日，杀汉民二十二人。次年春二月，总督高其倬檄台道孙国玺、台镇王郡等调游击靳光瀚、同知刘浴带兵攻山猪毛，调诸罗县知县刘良璧堵后山，拨内优社番伏击八里斗难截杀之。又檄北路参将何勉入南仔〔仙〕仙，会同抵邦尉山下绝壁深崖，相机擒剿。时南路获凶番十余人，适奉总督檄行「胜之不足为武、不胜反以示辱」，飞调回军。山猪毛平。

　　八年七月初十日，地震。

　　九年十二月，彰化大甲西社番林武力等聚众为乱，负固拒敌。台镇吕瑞麟屡讨，未平。

　　十年三月，凤山吴福生等树旗倡乱，焚冈山营、旧社汛房，守备张玉被害。总兵王郡率官军克日剿灭，擒吴福生等诛之。

　　吴福生，凤山流棍。雍正十年春，乘北路番变未靖，与商大概等谋抢陴头。事觉，台镇王郡遣游击李荣引兵应援。福生等于三月二十八夜焚冈山营盘，二十九日复焚旧社汛塘，虎头山、赤山各处悉贼旗。四月初二夜，贼聚攻陴头，守备张玉、把总黄升守之。初三夜，焚万丹巡检署。时镇标军多拨北征，府治兵少。台镇王郡探知陴头贼炽，遂决策初四日留中营游击黄贵守府治，自率兵夜发。初五日辰刻，直驻陴头，即与参将侯元勋、守备张玉、林如锦等三路夹攻。贼并众拒，官军火炮齐发，伤杀甚众。贼却复集，自辰向未，战数合，贼大溃，各奔窜潜匿。我军俘获萧田等八人而还；守备张玉、外委千总徐学圣、郑光弘战死。初六日，班师回府，斩所获贼俘萧田、萧夷、萧诏、李三、许举、李成等于营门，悬首示众。越数日，福生、大概等三十余贼俱捉获，解省伏诛。南路平。

　　六月，总督郝玉麟奏请调回吕瑞麟弹压府治，以新授福建陆路提督王郡征讨大甲西番林武力等。官军掩捕擒获，寻正法。

