<!-- { "loadSidebar": true } -->
　　冲泥舆骑海城东，漠漠吹烟竹树中。一桁遥青山写影，千畦净绿雨为功。耰锄父老分醇酒，比屋鸡豚见古风。好待如云秋稼熟，来看高廪再歌丰。

　　劝农归路经海会寺次韵

　　山郭雨初霁，招提忽入来。寒云流梵韵，湿翠上莲台。钵为投诗满（僧石峰能诗），扉缘憩客开。催耕余好鸟，人静语林隈。

　　野趣自清旷，丰年情不同。泉香茶碗碧，火宿石墟红。眺海三层阁，栽花半亩宫。旧时歌舞处，夕磬散烟空。

　　澄台小集次韵

　　澄台嘉樾密戎戎，醉后凭高四望通。岛市别开帆影外，天垠纯浸水光中。迢遥亲舍孤云拥，浩渺予怀碧海同。日午南熏方荐爽，当风不复辨雌雄。

　　喜雨书山（巡台御史）

　　天作及时雨，民番乐有年。景风初布种，解泽已盈田。海壤珍唯榖，神庥瑞应虔。欢情看长养，南北共熙然。

　　雨后和张待御韵

　　霡霂郊原四月中，麦黄禾碧兆年丰。衙斋拈韵闲星使，蔀屋腾欢颂雨工。周泽已闻沾处处，重云犹为护芃芃。长吟洒润飞甘句，乐意相关尔我同。

　　劝农归路经海会寺与诸同人分赋

　　雨后劝农毕，还寻古剎来。钟声飘藓径，衲子出香台。莿竹排檐种，优昙满院开。分题禅榻畔，小憩水云隈。

　　问讯词坛客，山僧逸兴同。地高晴翠合，林静妙香通。登眺消尘虑，安闲步梵宫。寸心持半偈，顿觉海天空。

　　喜雨和韵何勉（台湾总戎）

　　不愁大网漏吞舟，只恐量沙效唱筹。百计疗饥终末策，三祈得雨释千忧。田间喜色农夫面，沟曲欢声泽水流。原隰均沾勤树艺，伫观丰稔遍西畴。

　　沙辘行（乾隆五年）刘良璧（台湾道）

　　晓出彰山北，北风何凄凉！晚入沙辘社，社番何踉跄！十年大甲西，作歹自惊惶。牛骂及大肚，挺而走高冈。蠢尔无知番，奋臂似螳螂；王师一云集，取之如探囊。忆此沙辘社，先年未受创；王丞为司马，抚绥得其方；孙公为副臬，恤赏不计量。为言北路番，无如沙辘强：马牛遍原野，黍稷盈仓箱；「麻踏」如飞健，「牵手」逞艳妆。倘为千夫长，驭之卫疆场；张弓还挟矢，亦可壮金汤。奈何逢数奇，职守失其纲？劳役无休息，铢求不可当；穷番计无出，■〈穵刂〉肉以医疮。支应力不给，势促乃跳梁。一朝分箭起，焚杀自猖狂；蛮声振半线，羽镞若飞蝗。调兵更遣将，荡平落大荒。危哉沙辘社，几希就灭亡！皇恩许迁善（沙辘奉改为迁善社、牛骂改为感恩社、大甲西改为德化社），生者还其乡；番妇半寡居，番童少雁行。嗟乎沙辘番，盛衰物之常。祗今防厅廨，荒烟蔓道旁。造物宁恶满，人事实不臧！履霜坚冰至，「易」戒恶可忘？夜深风飒飒，独坐思茫茫。司牧人难得，惘然太息长！

　　安平镇范昌治（台湾知府）

　　台湾何崱屴，安平祗孤岛。兀立大海中，洪波际天杪。鹿耳接鲲身，沙线明皛皛；重门分界险，桅樯不轻掉。拱护府基雄，湾环曲臂绕；守土一麾来，爱此屏藩好。夏日纵扁舟，望洋恣远眺。忆昔宦游人，无如东坡老；文从海外豪，光焰增奇巧。固陋每自惭，雕虫先压倒；下车况匝月，狂吟何草草！所志不在诗，因之寄怀抱。私冀胸次间，与海同大小；百川尽倾输，万象皆明了。秋涛动山岳，春波润枯槁；转愧愿难酬，问心可得表？保赤贵诚求，夸浮何足道！回看戍卒忙，艛橹镫齐燎。亟命挂帆归，迅疾等飞鸟；人坐画中船，月涌冰轮皎。

　　海口即事郝霔

　　东宁黎庶日阗阗，树艺欣逢庆有年。贸易不分疆域异，稽查岂惜往来骈！棱穜满载权衡定，楼橹长驱姓氏镌。清晏波光思帝德，布帆无恙乐尧天。

　　丙辰六月别澎湖十六韵周于仁（澎湖倅）

　　行年将六十，三仕到澎阳。海国东南峤，星经牛女乡。天悬青共远，水接碧同长。飓发疑雷吼，沙飞似雾茫。有时奔万马，无计卧双樯。风景虽多别，民情却甚良。勤耕蓣作饭，俭用布为裳。麦稻还须籴，豆麻尚可粮。黍黄村火密，草绿讼庭荒。柴户何尝闭，蒲鞭不用扬。官闲惟啸月，民乐可烹羊。窃禄亦云久，留名敢谓芳。光阴飞石火，花甲变星霜！将别还延伫，思归欲束装。群黎虽祖饯，一苇早轻杭。暂息鹭州地，追怀赋短章。

　　彰化八景秦士望（彰邑令）

　　焰峰朝霞

　　草昧谁开大海东，高烧烈火有神功；赤霞晓映扶桑日，丹嶂晴驱擘柳风。焰射鸡笼遥可接，光衔鹭岛远为烘。凌晨景物欣何似，万丈芙蓉照眼红。

　　鹿港夕照

　　海滨世界洗洪荒，瓦缝参差映夕阳。羁客远投冠盖里，落霞低衬水云乡。渔舟鼓浪醒诗眼，牧笛眠风破酒肠。返照山城烟树晚，画图指认色苍茫。

　　眉潭秋月

　　如眉似月水波平，傍水逢秋月色明。影坠澄潭蟾不老，香飘仙桂兔长生。地偏良夜多鸥宿，天远长空少鴈鸣。扑面红尘聊借鉴，双眸万里一心清。

　　虎溪春涛

　　牛触高峰两壁攒，虎溪中出水流寒。每逢三月添霪雨，定遣重山走泛湍。怒撼奔雷声浩浩，猛归沧海势漫漫。行人过此常惊胆，黯淡如何又一滩。

　　海丰渔火

　　不比寻常水一隈，柴门爱逐海波开。船撑白昼几行去，灯闹黄昏乱点来。遥吐珠光浮岛屿，久腾星火照莓苔。两般佳趣疑相似，共卧渔蓑弄酒杯。

　　肚山樵歌

　　山高树老与云齐，一径斜穿步欲迷。人迹贪随岩鹿隐，歌声喜和野禽啼。悠扬入谷音偏远，缭绕因风韵不低。刈得荆薪偿酒债，归来半在日沉西。

　　镇亭晴云

　　缥缈孤亭荡碧天，游人得到俨登仙。举头万里晴光彻，笑指千俨秀色悬。云去云来风片片，鸟飞鸟落水田田。纵观沧海尘寰远，一点征帆一点烟。

　　线社烟雨

　　山城竹郭雨霏霏，郭外青山湿翠微。冷雾埋林藏半线，浓烟扑地钻重扉。燕穿深巷频频语，鹭下寒塘缓缓飞。白发番黎寻乐计，披蓑学坐钓鱼矶。  
　 
