<!-- { "loadSidebar": true } -->
　　上谕：台湾地方远隔重洋，全在道、府、厅、县各得其人；而该员又须熟悉其风土情形，殚心办理，于地方始有裨益。向例：文员俱以三年为满后，经原任总督满保条奏，请将三年任满之员再行加衔留任三年；所以慎重海疆，俾谙练之人久于其任也。今据总督高其倬折奏：『台员以六年为满而调任之时渡海而往，即须数月；任满之后，候缺挨升以及交盘渡海，又或一、二年不等。是前后合计，须八、九年方得升用。且台湾之例：不带家口；其父母、妻子隔越海洋，转托亲朋照看，未免有所牵挂，意念分驰。应否请以四年为满』？等语。朕思台湾道、府、厅、县等官，自宜选用熟习谙练者。然定期六年为满，又加以候缺、交盘渡海之期，实属太久；其父母、妻子隔越重洋，难免内顾之虑。今再四思维，台湾文员自到任之日为始，将满一年之期，着该督、抚于闽省内地官员内拣选贤能之员，乘冬月北风之时，令其到台，新旧协同办理；半年之内，大约可以熟悉地方情形。则令旧员乘夏月南风之便，回至内地补用。将来接任之员，俱照此更换。该员到台协办之时，俱各一体算俸，并给与俸银及养廉之项。如此更换调补，则台员易于得人。且该员在台前后不过二年，为期甚近；而更换之员先往协办，又可习练地方事宜，似有裨益。其道、府大员作何请旨拣选、同知以下等官作何铨选调补及量加议叙之处？该部详悉妥议具奏。

　　谕台湾戍兵内地养赡（雍正七年）

　　上谕：福建台湾戍守之兵丁，其父母、妻子留在内地，前已加恩每月给与米粮，以为养赡之资。闻台兵之例：每月将所颁钱粮扣留五钱于内地，为养赡家口之用。朕思兵丁远涉海洋，所得饷银又复扣除以养家口，恐本身用度或有不敷；今沛特恩：于驻台之兵丁每年赏银四万两，为内地养赡家口之用。着总督等均匀分派，按期给发；俾兵丁本身食用既得宽舒，而父母、妻子之在内地者又得养赡，以示朕恤兵赏劳之至意。

　　谕赏兵丁银两生息（雍正七年）

　　上谕：朕为在京八旗兵丁悉心筹划，其家若有吉凶之事需用之费无所取办，一时拮据，实为可悯！特给内库银两，令王大臣等营运生息，以备兵丁一时之用。今思外省驻防之满洲、汉军兵丁等，亦当一体加恩。江宁、杭州、西安、京口、荆州、广东、福建、宁夏、右卫共九处，每处赏银二万两；天津、河南、潼关、乍浦、成都共五处，每处赏银一万两。俱着于布政司库内支给，交与该将军、副都统等公同存贮、营运生息。如该处驻防兵丁家有吉凶之事，将息银酌量赏给，以济其用。其本银永远为存公生息之项，不令缴还。该将军、副都统等务须尽心办理，使兵丁均沾实惠。倘该管大臣、官员有私自侵蚀挪移或委任非人以致本利亏缺者，定行从重治罪；仍于该管及委用等官名下，严追还项。其营运利息之处，亦必公平办理。倘指称官银名色，或占夺百姓行业、或重利刻剥闾阎，与商贾小民争利扰累地方，着各督、抚不时稽查，即行参奏；倘督、抚狗隐不奏，经朕访闻，必将该督、抚一并议处。此项本利银两每年出入之数，交与在京八旗都统、副都统查核；一旗或管一省、或管二省，着怡亲王、大学士等酌量派定。每年于岁底，各省该管大臣、官员等造册赍送各该旗查核奏闻。再，各省督标、抚标、提标兵丁等亦仿此例，每标或给银一二万两、或给银数千两，按照兵丁之额数，分别银两之多寡，亦着怡亲王、大学士等酌量派定。其银即交与各该督、抚、提督委员料理，以惠济兵丁；一切照驻防之例行。其前后接任之时，将此造入交代册内查核。至于各省镇标兵丁等一时难以遍及，候朕酌量国用之出入，次第加恩，陆续降旨。

　　谕劝开垦（雍正七年）

　　上谕：国家承平日久，户口日繁。凡属闲旷未耕之地，皆宜及时开垦，以裕养育万民之计。是以屡颁谕旨，劝民垦种；而川省安插之民，又令给与牛种、口粮，使之有所资藉，以尽其力。今思各省皆有未垦之土，即各省皆有愿垦之人，或以日用无资，力量不及，遂不能趋事赴功，徘徊中止，亦事势之所有者。着各省督、抚各就本地情形，细加筹划，转饬有司作何劝导之法。其情愿开垦而贫寒无力者，酌动存公银榖，确查借给，以为牛种、口粮，俾得努力于南亩。俟成熟之后，分限三年，照数还项；五、六年后，按则起科。总在该督、抚等董率州、县因地制宜，实心经理；务使田畴日辟，耕凿惟勤，以副朕爱养元元之至意。

　　谕宽严相济（雍正七年）

　　谕大学士九卿：自古为政者，皆言宽严相济。所谓相济者，非方欲宽而杂之以严、方欲严而杂之以宽也；惟观乎其时、审乎其事，当宽则宽、当严则严而已。如十人当赏则俱赏之，断无以赏者太多而舍一、二人不赏之理；十人当罚则俱罚之，断无以罚者太多而宽一、二人不罚之理。即如户部也，综核钱榖惟在公平。直省征解钱粮，其不足者固当查核；若余于额数之外者，岂遂不当查核乎？即如刑部也，按律定罪，务期明允。直省审谳重案，其间失出者，固当驳诘；若失入而致冤抑者，岂遂不当驳诘乎？总之，当宽则宽、当严则严，宽严适协其宜，乃为相济；非参杂于宽、严之间，而为子莫之执中也。譬之饮食，原相需也；然亦当饮而饮，渴者不可以食解；当食而食，饥者不可以饮克。若强饥者以饮、强渴者以食，是相背也；岂相需之道乎？

　　谕文武和衷（雍正八年）

　　谕：自古为治之道，在于和衷。孟子曰：『天时不如地利，地利不如人和』。盖天下之事，未有不和而能有成者。果能和矣，则天地神明尚且感格迅速，自觉呼吸可通；而况于人乎？然能和之道，惟在于公。公则不至于不和，不公则断不能和；此又一定不易之理。朕所以日日训诲天下臣民，而望其洗心涤虑，信受奉行以共享升平之福也。文武虽属两途，然同在一省、一方之中同办国家之事，则不但有同舟之谊，实如手足臂指之同在一身中也。数年以来，朕留心体察内外同事臣工，颇能遵朕谕旨，勉矢和衷之谊。惟有广东一省，恶习相沿，颓风难挽。尔文武各员，自思膺国家简命之荣、受管辖兵民之寄，乃以营私罔利之故相倾相轧，效市井无赖小人之所为，而置人心、风俗、官方、戎政于不问；尔等不知自愧，朕实为尔等愧之也。况督、抚、藩、臬而有袒护文官之心，则武弁必有被其屈者矣；提督、总兵而有袒护武弁之心，则文员必有受其枉者矣；文员而有袒护百姓之心，则必有无辜受累之兵丁矣；武弁而有袒护兵丁之心，则必有无辜受累之百姓矣。不和之故，由于不公。不公之害，至使官弁、兵民并受其困；为臣工者，尚可溺于故习而不猛醒速改乎？朕今再颁谕旨，通行晓谕。着该督、抚等遵照刊刻，于通省文武大小官弁各给一道；俾令朝夕观览，改前愆而敦善行。倘再有蹈袭故辙、罔知悛悔者，则是冥顽不灵，自违越于德教之外矣。国法具在，本人自无所逃；而文武大臣表率无方、训导不力，有忝封疆之任、负朕倚任之恩者，亦定行严加处分，不稍宽贷。

　　谕设立坛墠（雍正十年）

　　上谕：直隶各府、州、县设立坛墠，致祭社稷及风云雷雨、山川、城隍之神，每岁春秋展祀，以崇报享；典至重也。从前初建之时，有司视为具文，规制未必周备；及历年既久，渐有倾圯之虞，又未及时修葺。是以僻远之郡、县，规模简略、礼仪草率者，往往有之；甚非肃将禋祀之本意也。着礼部查照定例，行文各该督、抚转饬府、州、县敬谨如式修理，以重祀典；仍令造册报部。每遇该管官员升迁事故，俱照先农坛、忠孝节义祠例，入交盘项内查明接受；庶有司自顾考成，经理益加虔恪！特谕。

　　谕正文体（雍正十年）

　　上谕：制科以「四书文」取士，所以觇士子实学，且和其声声以鸣国家之盛也。语云：『言为心声』。文章之道与政治通，所关巨矣。韩愈论文云：『惟陈言之务去』；柳宗元云：『文者所以明道，不徒务采色、夸声音而以为能也』。况「四书文」号为经义，原以阐明圣贤之义蕴；而体裁格律，先正具在，典型可稽。虽风尚日新，华实并茂，而理法辞气，指归则一。近科以来，文风亦觉丕变。但士子逞其才气词华，不免有冗长浮靡之习。是以特颁此旨，晓谕考官：所拔之文，务令雅正清真，理法兼备。虽尺幅不拘一律，而支蔓浮夸之言所当屏去。秋闱期近，该部可行文传谕知之！特谕。

　　谕建立书院（雍正十一年）

　　上谕：各省学校之外，地方大吏每有设立书院，聚集生徒讲诵肄业者。朕临御以来，时时以教育人材为念。但稔闻书院之设，实有裨益者少而浮慕虚名者多。是以未曾敕令各省通行，盖欲徐徐有待而后颁降谕旨也。近见各省大吏，渐知崇尚实政，不事沽名邀誉之为；而读书应举之人，亦颇能屏去浮嚣奔竞之习。则建立书院，择一省文行兼优之士读书其中，使之朝夕讲诵，整躬励行有所成就，俾远近士子观感奋发，亦兴贤育才之一道也。督、抚驻札之所，为省会之地；着该督、抚商酌举行。各赐帑金一千两，将来士子群聚读书，须预为筹划，资其膏火，以垂永久。其不足者，在于存公银内支用。封疆大臣等并有化导士子之职，各宜殚心奉行，黜浮崇实，以储国家菁莪棫朴之选。如此，则书院之设，有裨益于士习文风而无流弊，乃朕之所厚望也。特谕。

　　谕拨补文庙除荒公费（雍正十一年）

　　上谕：国家祀典，最宜慎重。至于文庙春秋祭祀，尤宜备物尽诚，以申敬礼。闻外省州、县中，有因除荒而裁减祭祀公费者。朕思银数若少，难于措办；或致祭品简略，或恐派累民间，二者均未可定。着各省督、抚查明所属若有除荒减费之州、县，即于存公银内拨补，以足原额，令粢盛丰洁，以展朕肃将禋祀之诚。特谕。

　　谕减台湾丁银（乾隆元年）

　　上谕：朕爱养元元，凡内地百姓与海外番民，皆一视同仁；轻徭薄赋，使之各得其所。闻福建台湾丁银一项，每丁征银四钱七分；再加火耗，则至五钱有零矣。查内地每丁征银一钱至二钱、三钱不等，而台湾加倍有余，民间未免竭蹶。着将台湾四县丁银，悉照内地之例酌中减则：每丁征银二钱，以纾民力。从乾隆元年为始，永着为例。该督、抚可速行晓谕，实力奉行。若因地隔海洋，官吏等有多索滥征等弊，着该督、抚不时访察，严参治罪。

　　谕减台湾社饷（乾隆二年）

