<!-- { "loadSidebar": true } -->
　　大浪泵社，二里许，划蟒甲以入。登岸数百武，有潭；潭之畔有加冬树，高耸障天，围合抱。相传：荷兰开凿时，插剑于树，树忽生皮包剑于内，不可复见；号剑潭。

　　林箐深处，多飞虫；着人即肌肉发痒，爪之肉烂。淡水以北皆然。行者或以皮包裹其头项。或曰：近玉山，最多此虫。山之麓，蚂蟥如猬；故玉山人不能到。

　　大肚社，先时，有土官名大眉。每岁东作，众番争致大眉射猎于田。箭所及之地，禾稼大熟，鹿豕无敢损折者；箭所不及，辄被蹂躏，否亦枯死。

　　海翁鱼，大者如山。后垄番社有脊骨一节，高可五、六尺，两人合抱，未满其围；不知何时所得也。另肋骨一段，大如斗；诸番以为枕。沈文开云：『其须如戟，可作物件』。

　　水沙连内山，茶甚伙；味别，色绿如松萝。山谷深峻，性严冷，能却暑消胀。

　　巨石多生于鸡笼、淡水之间。突怒偃蹇，奇不可状；土皆黄色，地脉所发生处也。

　　南嵌以下渐无石，质亦不坚，无格理；不可以施椎凿。宫室之用，皆载自漳、泉、宁波（「诸罗志」）。

　　内山有黄水藤，结子大如瓯。实圆而光，壳坚且厚，似诸暨之朱栗而形扁。痕分两层而联合，中有仁。久而干，就蒂开窍；出其仁，空如小盒。略去其上一二分为口，用稍大者截半作盖覆之，穿于鞓带之两旁，装贮细物，甚雅致（沈文开「杂记」）。

　　笋楠，山中有巨木，裂土而出；叶始蘖，已大十围。老匠云：楠也。楠之始生，已具全体；岁久则坚，终不加大。盖与竹笋同理。

　　萧朗，硬木名也。大者数围，性极坚重；入土千年不朽。然在深山中，人不能取；曾为大水流出，郑氏得之。实美材也（「台湾志略」）。

　　水沙连，虽在山中，实输贡赋。其地四面高山，中为大湖。湖中复起一山，番人聚居山上，非舟莫即。番社形胜，无出其右。自柴里社转小径，过斗六门，崎岖而入；阻大溪三重，水深险，无桥梁，老藤横跨溪上，往来从藤上行。外人至，辄股栗不敢前；番人见惯，不怖也。其番善织罽毯，染五色狗毛杂树皮为之；陆离如错锦，质亦细密。四方人多欲购之，常不可得。番妇亦白晢妍好，能勤稼穑，人皆饶裕。

　　斗尾龙岸番，皆伟岸多力。既尽文身，复尽文面；穷奇极怪，状同魔鬼。常出外焚掠杀人；土番闻其出，皆号哭远避。郑经曾统三千众往剿，既深入，不见一人；急合三军，速割草为营，乱动者斩。忽四面火发，文面五、六百人奋勇挑战，互有杀伤；余皆窜匿深山，竟不能灭，仅毁其巢而归（「番境补遗」）。

　　玉山在万山之中，诸邑望之，如太白积雪，莹然可爱；非有玉可采也。

　　银山有磺；又有积镪，皆大锭。相传：台道王命家人挽牛车随两人行，既至，见积镪如山，恣取满车；迷不能出，遂弃之。再寻，不复见。

　　哆啰满产金，淘沙出之，与云南瓜子金相似。深入水底，水极冷，虽壮番不能再入；金亦不多得。

　　珊瑚出琅■〈王乔〉海底，状有枝叶，色如铁，俗呼铁树；与八宝中之珊瑚迥殊，无足异者。

　　龙涎香，传为鳅鱼精液泡水面，凝为涎。能止心痛，助精气。以淡黄色嚼而不化者为佳；番仔浮水取之，价十倍。不可多得（「台湾风土记」）。

　　金包里，是淡水小社；亦产硫。人性差巧，知会计，社人不能欺。台湾多荒土未辟，草深五、六尺，一望千里。草里多藏巨蛇，人不能见。郑经率兵剿斗尾龙岸，三军方疾驰，忽见草中巨蛇口衔生鹿，以鹿角碍吻，不得入咽，大扬其首，吞吐再三。荷戈三千人行其傍，人不敢近、蛇亦不畏。余乘车行茂草中二十余日，恒有戒心；幸不相值。既至淡水，卧榻之后，终夜闻阁阁声甚厉；识者谓是蛇鸣。而庖人严釆夜出庐外，遇大蛇如瓮。社商张大谓：『草中甚多，不足怪也』（「渡海舆记」）。

　　咸水泉，闻在崇爻山。番编竹为锅，内外涂以泥；取泉水煎之成盐。又南社及水利各社，冬日海岸沙浮面者，凝为盐。番妇扫而食之，不须煎晒；如扶南国之有自然盐也（「台湾志略」）。

　　鹿以角纪年，凡角一岐为一年，犹马之纪岁以齿也。番人世世射鹿为生，未见七岐以上者。向谓鹿仙兽多寿，又谓五百岁而白、千岁而玄，特妄言耳。竹堑番射得小鹿，通体纯白，角纔两岐。要不过偶然毛色之异耳，书固未足尽信也。鹿生三岁始角，角生一岁解，犹人之毁齿也；解后再角，即终身不复解。每岁止增一岐耳。

　　牡鹿有角，善鸣。角以五月解；至八、九月肥腯，鸣声甚壮，为求牝也。出则成群，以数十百计。角者居前，牝随之；一年一交。相传鹿为淫兽，所谓聚麀未可得见。至十月则鸣，声渐杀，猎者不顾；以其淫极而瘠也。牝鹿以四月乳，未乳极肥。腹中胎鹿，皮毛鲜泽，交彩可爱。又牝鹿既乳，视小鹿长则避之他山；恐小鹿之淫之也。兽之不乱伦者惟马，牝马误烝则自死。牝鹿自远以避烝，皆兽之具有人伦者。

　　熊之类不一，有猪熊、狗熊、马熊、人熊之异，各肖其形；惟马熊最大。而勇鸷独推人熊；人立而走，捷于奔马，其逐人无得脱者。余所见熊甚多，独未见人熊。诸熊毛劲如鬣，又厚密，矢镞不能入；蹄有利爪，能缘木升高，蹲于树巅或穴地而处。人以计取之，无生致者。腹中多脂可啖；掌为八珍之一，脍炙人口，然不易熟。庖人取其汁烹他物为羹，一掌可供数十烹。若谓屠门之嚼，贻笑于知味矣。

　　凡兽之膝皆后曲，惟熊与猴前曲，故能升木。象亦前曲。

　　山猪，盖野彘也；两耳与尾略小，毛鬣苍色稍别。大者如牛，巨牙出唇外，击木可断，力能拒虎；怒则以牙伤人，辄折胁、穿腹。行疾如风，猎者不敢射。又有豪猪，别是一种；箭如猬毛，行则有声。虽能射人，不出寻丈外。

　　乌木、紫檀、花梨、铁栗诸木，皆产海南诸国。近于淡水山中，见有黑色树；察其质，与乌木无异，人多不知者。

　　鸡脚番，足趾槎枒如鸡，又各有距，故能缘木。其巢近鸡笼山，常出至海滨渔猎，留迹沙间可识。其人则未之见也（「番境补遗」）。

　　蛇首番，昔陆路提督万正色有海舟将之日本，行至鸡笼山后，因无风，为东流所牵（传台后「万水朝东」，故其舟不胜水力）。抵一山，得暂息。舟中七十五人，皆莫识何地。有四人登岸探路，见异类数辈，疾驰至，攫一人共啖之。余三人逃归，遇一人于莽中；与之语，亦泉人。携之登舟，因具道妖物啖人状。莽中人曰：『彼非妖，盖此地之人也。蛇首狰狰能飞行，然所越不过寻丈。往时余舟至，同侣遭啖，惟余独存』。问何以独存故？则举项间一物曰：『彼畏此，不敢近耳』。众视之，则雄黄也。众皆喜曰：『吾辈皆生矣』！出其簏，有雄黄百余斤：因各把一握。顷之，蛇首数百飞行而来；将近船，皆伏地不敢仰视。久之，逡巡而退。逮后水转西流，其舟仍回至厦门。乃康熙二十三年甲子八月间事（「台湾志略」）。

　　明太监王三保投药水中，令土番染病者于水中洗澡，即愈。

　　明太监王三保植姜冈山上，至今尚有产者。有意求觅，终不可得。樵夫偶见，结草为记；次日寻之，弗获故道。有得者，可瘳百病。

　　凤山县大吕觅山上，相传大吕觅番原居此。山有芋一丛，高丈余。月将出时，有二物如凤凰从芋下奋翮振羽，腾飞戾天。其番惊怪，始移居社内云（「旧志」）。

　　台地从无产珠。开辟后，凤山下庄海中蛎螃产珠如稷米大，名凤山珠；不堪饰簪珥，只用以充药品。

　　沙中有骨坚结如石，积潦奔冲，地崩沙溃，始露峰挺崿；仰皆剑攅，垂非乳滴。质虽不坚，而一种爽峭竦耸，彷佛英石（「凤山志」）。

　　番妇规木虚其中，围三尺许，函口如槽，横竹木杆于内。卷舒其经，缀线为综，掷纬而织「达戈纹」、粗布、系腰小带，花纹历录可爱。坚木削刀扣之，左右各置小坛，扣声相应，清亮如磬（「诸罗志」）。

　　南路淡水三十三庄，皆粤民垦耕。辛丑变后，客民（闽人呼粤人曰「客仔」）与闽人不相和协；再功加外委数至盈千，奸良莫辨。习拳勇，喜格斗，倚恃护符以武断于乡曲。保正、里长，非粤人不得承充；而庇恶掩非，率徇隐不报。余时饬所司，调剂而检察之。报满，拟陈请将外委多人分发闽、广各标营差操，能者按以职；不堪委用者斥还本籍。不惟可清冒滥，亦以杀其势也（玉圃「笔谈」）。

　　外岛（附）

　　琉球：在台海正东。船行，由大鸡笼山水程四十三更可至。其国王有三：曰中山王、曰山南王、曰山北王。其人深目多须。有职事者，以金银簪为差等；厕贱，祗空发束之。土人结髻于右、汉裔结髻于中，俱用色布缠之；紫、黄为贵，红、绿次之，以青为下。衣则宽博广袖，制如道士服。腰束大带，亦以色布为之；稍贵者，缠文锦。凡屋，地多铺板簟，洁不容尘。无贵贱，皆着草履；入室，则脱。惟谒见使者，始具冠履；殊苦束缚。妇人以墨黥手，为花草、鸟兽形；首不簪珥、颜无粉黛，足与男子同履；上衣之外，更用幅如帷，周蒙背上，见人则升之以蔽面；下裳折细而制长，足不令显。名族、大姓之妻，出入戴箬笠、坐马上，女仆三、四从之。君臣上下，各有节级。王亲虽尊，不敢与政。文有大夫、长史、都通事等官，专司朝贡之事；武有法司、察度、遏闼、那霸港耳目等官，分司刑名、钱榖、访问之事。王则并日视朝，自朝至日中昃，凡三次；群臣搓手膜拜为敬。遇圣寿、长至、元旦，王统众官肃冕服，嵩呼祝庆，仪同内地。食用匙箸，异味先进尊者。有窃盗，辄加剖腹、劓剕之刑。盐舶、渔艇，制与中国稍异。俗敬神，以妇人不二夫者为尸。降则数着灵异，民咸栗惧；王及世子、陪臣，莫不稽首下拜。国有不良，神辄告王；指其人擒之。倭寇谋犯境，神易水为盐、化米为沙；寻则解去。土产，则禾、苎、土丝、紫菜、鱼、螯、龙虾、螺、蟳等物，野鲜□熊、虎、豺、豹，多鹿，且富牛、马、羊、豕。货惟硫磺、皮纸、螺、蚌壳；螺可为觱栗吹，蚌壳斫之可以镶带。外此，则有纸扇、烟筒，其制陋劣不足贵。榖、蔬、果品，颇同中国；独不宜茶，即艺亦不萌。赋法略似井田；王、臣民各分土为食。有事暂取于民，事竣即已。明洪武五年，初入贡；二十五年，遣王子及陪臣子入太学。国朝顺治三年，投诚请封。以后每二岁一贡方物，率以为常。其使舰往往被风飘泊至台，官皆为给船，俾达福省云。

