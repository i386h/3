<!-- { "loadSidebar": true } -->
　　雍正九年，奉文台湾县割归本县管辖官庄白糖、糖廍共征银三百一十九两二钱；又，本县割归台湾县官庄白糖、糖廍并匀征前金庄租粟共征银五百一十八两七钱八分六厘六毫二丝四忽八微（内奉文豁免崩陷园地无征银一百六十一两二钱三分九厘五毫），实割归管辖银三百五十七两五钱四分七厘一毫二丝四忽八微。

　　雍正十年，奉文豁免减征白糖银二十六两三钱六分零三毫；又，雍正十一年，奉文豁免崩陷无征银二十四两六钱。

　　通县合计，实征官庄糖、粟、糖廍、蔗车共银九千八百七十三两零二分三厘三毫七丝五忽二微（奉文解府充为内地各官养廉）。

　　诸罗县

　　康熙六十一年，奉文归民征输官庄共六十五所，年征租粟、青白糖、芝麻、糖廍、蔗车、牛磨、鱼塭等项共征银一万九千六百零四两三钱九分六厘三毫零三忽。雍正二年，〔奉文〕割归彰化县管辖官庄三所租粟、白糖银四百七十三两三钱六分六厘；又，奉文割归台湾县管辖蔗车银二两八钱。雍正九年，奉文割归台湾县管辖蔗车、租粟、白糖银共二百四十两零二分八厘八毫。

　　通县合计，实征官庄糖、粟、芝麻、糖廍、蔗车、牛磨、鱼塭共银一万八千八百八十八两二钱零一厘五毫三忽（奉文解府充为内地各官养廉）。

　　彰化县

　　雍正二年，奉文诸罗县截归管辖官庄三所归民征输白糖、租粟、糖廍共银四百七十三两三钱六分六厘（奉文解府充为内地各官养廉）。

　　恤政（附）

　　台湾县

　　凤山县

　　诸罗县

　　彰化县

　　台湾县

　　普济堂（未建）。

　　育婴堂（未建）。

　　养济院：在镇北坊。康熙二十三年，知县沈朝聘建。

　　义冢：在宁南坊魁斗山（俗呼鬼仔山）。历年久远，邱冢累塞。康熙五十九年，监生陈士俊买园地数甲于新昌里，与此山毗连，以为冢山焉。

　　凤山县

　　普济堂（未建）。

　　育婴堂（未建）。

　　养济院：在土墼埕保。康熙二十三年，知县杨芳声建。

　　义冢：在台湾县魁斗山后。

　　诸罗县

　　普济堂（未建）。

　　育婴堂（未建）。

　　养济院：在善化里东保。康熙二十三年，知县季麒光建。

　　义冢：在县治东牛朝山。康熙五十五年，知县周锺瑄建。

　　彰化县

　　普济堂（未建）。

　　育婴堂（未建）。

　　养济院（未建）。

　　义冢（未建）。  
　 

卷九

　　典礼（祠祀附）

　　「虞书」：秩宗命典三礼；「周官」：大宗伯以五祀。佐王建、保邦国，厥典讵矣。我皇上建中立极，酌古宜今，典章隆备，翕然中外；况复肆类怀柔，明禋昭假，无一不详且尽哉。夫礼以定民志，有车书一统之容，而敬寓焉，非徒肃观瞻也；祀以事神致福，有崇德报功之义，而诚感焉，非徒荐馨香也。台虽岛区，民社攸司，王章具举，可弗讲欤？志典礼。

　　庆贺礼

　　接诏礼

　　诣万寿亭庆贺万寿圣节、正旦、冬至礼

　　迎春礼

　　耕耤礼（照雍正五年颁行）

　　救护礼

　　乡饮酒礼

　　乡约讲读圣谕

　　祭社稷礼

　　祭山川礼（风云雷雨、城隍附）

　　祀先师礼

　　祭关帝礼

　　祭龙神礼

　　祭厉坛礼

　　祭旗纛礼

　　祠祀（附）

　　庆贺礼

　　凡遇万寿圣节、元旦、冬至，每于二月前涓吉拜进贺表。前一日，本官结彩于门，合属皆斋沐。本日清晨，设龙亭于大堂正中，设仪仗于露台上东西，设鼓乐于露台南东、西北向，设表案于龙亭前，设香案于表案前。鼓初严，率属具朝服。次严，礼生引班首诣香案前涤印；用印讫，以表置于案。鼓三严，各官入班。司班唱：『班齐』；司礼唱：『跪，叩首』，行三跪九叩礼；『兴，平身』；乐止。司礼引班首升自东阶，诣香案前，唱：『跪』；传唱：『众官皆跪』。执事者以表跪授班首，捧置彩亭中，即于露台下跪送。由海船赍送至福建总督部院衙门附进。

　　表笺式（历年加上□□征号，并一应庆贺表笺，俱由内阁临期撰拟；不备载）

　　皇上万寿、元旦、冬至表式

　　福建（某）衙门（某）官（某）等诚欢诚忭，稽首顿首上言：伏以德统干元，首正六龙之位；建用皇极，宏开五福之先。恭惟皇帝陛下，率育苍生，诞膺景命。抚时出政，八风顺而嘉榖蕃昌；受箓敷猷，万国宁而俊民乐育。太平有象，历服无疆。臣等恭遇熙朝，欣逢圣诞（或正旦、长至）；身羁职业，心恋阙廷。伏愿玉烛长调，庆雍熙于九牧；金瓯永固，登仁寿于万年。臣等无任瞻天仰圣、踊跃欢忭之至，谨奉表称贺以闻。

　　接诏礼

　　总督遣官赍送诏书，舟进鹿耳门，随传报各文武官员，具龙亭、彩舆、仪仗、鼓乐出西关外接官亭迎接。捧诏书置龙亭中，南向；文武官员具朝服，北向跪迎。鼓乐前导，至明伦堂，文武各官分东西序立，赍官东立西向。礼生唱：『排班』；乐作，行三跪九叩礼。赍官捧诏授展读官，跪授；诣开读案前宣读，众官跪听。读毕，展读官捧诏授赍官，捧置龙亭中；众官行三跪九叩礼。毕，皆退。将诏交知府，分送各县衙门宣读颁布。

　　诣万寿亭庆贺万寿圣节、正旦、冬至礼

　　旧在郡学明伦堂行礼。康熙五十年，文武各官以明伦堂狭窄，不便罗拜；台厦道陈宾，乃择地于永康里建万寿亭。前立午门，旁列朝房；亭后为祝圣殿，庆贺其中。五十六年，台厦道梁文科重修；环以墙，东西辟门曰「敷文」、「振武」。六十年，飓风圯。雍正元年，各官重建。后置僧舍，奉香灯。有香灯田五十甲，在彰化赤涂崎庄，年收租粟一百石（康熙五十五年，诸罗令周锺瑄置）；又园二十六甲，在诸罗西港仔，年纳廍饷半张（雍正五年，巡道吴昌祚同总兵官林亮置）。

　　凡遇万寿圣节、元旦、冬至，文武各官于前一日斋沐，率所属赴明伦堂习仪。至期，四鼓穿朝服，齐到万寿亭，文武分东西班，行三跪九叩礼。同知为纠仪官。至若万寿圣节前后三日，文武各官俱穿朝服，五鼓到万寿亭坐班。其庆贺礼，与元旦、冬至同。

　　迎春礼

　　土牛式

　　土牛胎骨，用桑柘木。身高四尺（按四时）、长三尺六寸（按三百六十日）；头至尾长八尺（按八节），尾长一尺二寸（按十二月）。鞭子用柳枝，长二尺四寸（按二十四气）。牛色，以本年为法：头、角、耳、用年天干，身用年地支，蹄、尾、肚用纳音（天干：甲、乙属木，色青；丙、丁属火，色红；戊、己属土，色黄；庚、辛属金，色白；壬、癸属水，色黑。地支：亥、子属水，色黑；寅、卯属木，色青；巳、午属火，色红；申、酉属金，色白；辰、戌、丑、未属土，色黄。纳音：如甲子年立春，纳音属金，用白色；余仿此）。笼头、构、索：以立春日日干为笼头色（说见上）；构，用桑柘木；索，孟日用麻（谓寅、申、巳、亥日），仲日用苎（谓子、午、卯、酉日），季日用丝（谓辰、戌、丑、未日）。送牛，以冬至节后辰日，于岁德方取水土（甲年东方甲位，乙年西方庚位，丙年南方丙位，丁年北方壬位，戊年东南方戊位，己年东方甲位，庚年西方庚位，辛年南方丙位，壬年北方壬位，癸年东南方戊位）。

　　芒神式

　　芒神服色：用立春日支辰受克为衣色，克衣神为系腰色（如立春子日属水，衣取土克水，用黄色；系腰取木克土，用青色。余日仿此）。头髻，用立春日纳音为法（金日平梳两髻，在耳前；木日平梳两髻，在耳后；水日平梳两髻，右髻在耳后、左髻在耳前；火日平梳两髻，右髻在耳前、左髻在耳后；土日平梳两髻，在顶直上）。罨耳，用立春时为法（从卯至戌八时，罨耳用手提，阳时左手提、阴时右手提；从亥至寅四时，罨耳或揭或掩，寅时揭从左边、亥时揭从右边；子、丑二时全戴。盖寅、亥时为通气，故揭一边；子、丑时为严凝，故全戴）。鞋、裤、行缠，以立春纳音为法（逢金、木，系行缠、鞋、裤：金行缠左阙，悬在腰左；木行缠右阙，系在腰右。水日俱全，火日俱无；土日着裤，无行缠、鞋子）。老少，以立春年为法（寅、申、巳、亥，老；子、午、卯、酉，壮；辰、戌、丑、未，幼。身高三尺六寸，按一年三百六十日）。

　　迎春仪注

　　有司预期塑造春牛并芒神于东郊外春牛亭。立春前一日，府、厅、县率属俱穿蟒袍、补服，至春牛亭。通赞导至拜位，唱：『就位』，各官俱就拜位。『上香』，『鞠躬拜、兴，拜、兴』。初献爵，再献爵，三献爵，读祝文；读毕，通赞又赞「两拜」。礼毕，簪花（各官俱簪花），上席。酒三巡，属官先行，长官次之，春牛随后，迎至府、厅、县头门外；土牛南向、芒神西向。

　　鞭春仪注

　　本日清晨，备牲醴、果品，府、厅、县率属俱朝服。通赞导至拜位，唱：『就位；鞠躬拜、兴，拜、兴』。初献爵，再献爵，三献爵，读祝文；读毕，通赞又赞「两拜」，兴。导至土牛前，各官俱执彩仗排立两傍。通赞赞：『长官系鼓』（凡三击），遂擂鼓（鼓手自擂）；赞：『鞭春』，各官击牛者三，『揖、平身』。通赞导至芒神前，『揖、平身』。礼毕。

　　耕耤礼（照雍正五年颁行）

　　耤田坛位

　　「礼记」「祭统」云：『天子亲耕于南郊，诸侯耕于东郊』。今耤田四亩九分，在东郊外。田后，即先农坛。按「春秋文义」云：『天子之社，广五丈；诸侯半之』。今京师先农坛，高四尺二寸、宽五丈。台湾坛制：高二尺一寸、宽二丈五尺。先农牌位：高二尺四寸、宽六寸；座高五寸、宽九寸五分。红牌金字，填写「先农之神」。坛后正房三间、配房各一间。正房中间供奉先农神牌，东间收贮祭器、农具，西间收贮耤田米谷。配房东间置办祭品，西间令看守农民居住。坛庙耤田之外，周围筑土为墙，开门南向。

　　耕耤日期

　　每年十月初一，礼部颁历，预择日期奏闻；行文各省督、抚转饬所属，同日一体遵行。前期，致斋二日。

　　祭品

　　帛一（青色）、羊一、豕一、铏一、簠一、簋一、笾四、豆四。

　　器具

　　农具赤色，牛黑色，耔种箱青色。所盛耔种，照本省土宜，择勤谨农夫二名，免其差役、给以口粮，令看守坛宇，灌溉耤田，敬谨收贮。所收米栗，以供各该处祭祀之粢盛。

　　仪注

