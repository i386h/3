<!-- { "loadSidebar": true } -->
　　臧正伟：浙江分水人，武进士。乾隆六年任。  
　 

卷十五

　　名宦（宦迹附）

　　三代而下，惟恐其不近名。盖言名者，实之宾也。天生一代伟人，文章、事业彪炳寰宇，必其劳心苦志、错节盘根，而后勋铭鼎锺、功秩元祀，馨香俎豆，百世犹歆慕之；名岂虚附哉！台阳海东弹丸郡，拟股肱一官一职，悉由帝心简注。以故比年报最，辄号循良，宜矣。然而攀辕借寇，犹传竹马之歌；缓带轻裘，并闻铁兽之号。或凛介节于清风、或鉴忠魂于皎日，宦迹虽殊，芳名自足千古焉。志名宦。

　　姚启圣，号忧庵；浙江绍兴人。康熙癸卯以汉军籍登贤书第一。初任香山知县，以诖误去。朝廷知其有干济才，起为瓯东郡佐；寻升温处道。

　　十五年，随和硕康亲王入闽，为福建布政使。时耿逆初平，海氛未靖，启圣每自备衣粮，招募壮勇，有澄清海外之志。尝曰：『国家声教无外，今逆藩虽已削平，而以台湾一弹丸廑宵旰忧，使沿海居民不遑宁处，罪将谁归』！

　　会总督郎廷相去任，擢启圣代之。于是得为所欲为，而平台之计决矣。十八年，移驻漳州。漳与台迩，间谍可施，乃大开招来馆，使随征参议道黄性震董其事。贼降者，无真伪皆纳之；高宴华轩，焜煌于道。令福州同知苏良嗣督造战船，委随征同知林升粮运；用人拨务，洞中机宜。既数月，贼稍有降者，即厚赏赐，以褒嘉之；闻者心动。先是，平阳总镇朱天贵向自海外来归，启圣知其骁勇、熟海道、谙贼形势，特疏请天贵参军事。至则引入帐中，相与卧起；器用供帐，侈于自奉。天贵感激，竭诚致命，得其死力。遂增置火炮、军器，买上游米石，以图大举。会苏良嗣战船亦随报竣，乃夜驰三百里至闽安镇之五虎门，亲自配舟调遣，操演水师。随又赴漳，使兴化知府卞永誉、泉州知府张仲举往说贼降。而伪行人傅为霖虽约为内应，实心持两端。及为霖见杀，乃作急遽状，从数骑招摇城市，见大屋辄扃之，榜其门曰：『某镇公馆』、『某将军行台』，各盛陈供具；得贼侦，则佯曰：『若非某将军人乎？归语而主，某日之期不可爽』。予酒食，遣之归。得他侦亦如之。海上喧传，自相猜忌，继踵纳款。郑氏心腹，皆人人自危矣。

　　十九年二月癸未，启圣乘贼懈，遣兵攻破陈洲、马洲、观音山、石码等十九寨。甲申，复遣随征游击张定国、都司张玺等引兵直抵海澄城下，计招伪总兵苏侃为内应，攻拔之；降其余二千二百六十七人，遂复海澄。是夜，遣随征知县黄金从等乘潮分渡，直入海门等处，降其伪统领郑元堂、伪都督黄瑞、伪将军陈珍、伪镇张雄、伪将军张治等水陆兵一万二千八百八十一人。丁亥，遂复金门、厦门。贼势穷蹙，退保澎湖。

　　二十年，启圣以北人乘舟终非素习，军中帅不可无人；具疏上请圣天子，以内大臣伯施琅为靖海将军。既至，与之筹兵料敌，经画方略。于二十二年六月乙酉，从平海进兵；癸巳，克澎湖。七月丙申，逆藩郑克塽率众归诚，海外悉平。

　　启圣督闽数载，前后议剿台湾，独握胜算；一切文移、条教，悉出己手，虽溽暑酷寒不倦。每有议论指授，英气激发，义形于色。遇有功将弁及降将，皆开诚奖励，捐金宴犒无少吝惜。推功让能，劳谦不伐，为定谋推毂名臣第一。

　　施琅，号琢公；晋江人，汉军籍。

　　初任同安总兵，屡建奇功，升福建水师提督，削平金、厦沿海诸岛。康熙六年，以「边患宜靖疏」请剿台湾；奉旨赴京面奏。寻以议裁浙、闽、粤三省水师提督，留京晋爵内大臣伯。

　　康熙二十年，朝廷从闽督姚启圣请，特命琅征台。琅至闽，选练舟师，操演三载。以二十二年六月乙酉，由铜山进兵；入八罩，直抵澎湖。彭为台门户，贼之精锐悉在焉。有众二万余人、艘二百余号集于鸡笼等屿，伪镇国公刘国轩亦拥精兵二万屯于风柜尾、牛心湾等处，环设炮城，以陆兵守之；其余沿海，贼舟星罗棋布。琅令大小船于风帆上大书坐将姓名，以知进退，定赏罚。丁亥昧爽，鼓角喧天，两师将合。琅先令曾成、蓝理、吴启爵、张胜、许英、阮钦为、赵邦试等七艘冲锋破浪，直入贼师，焚杀过当；值南潮正发，前锋为急流分散，贼艘复合齐攻。琅知其深入，自将坐船冲杀贼■〈舟宗〉，救出。收泊八罩，独驾小舟，潜侦贼寨动静。癸巳，与各镇誓师；分为八队，每队七舟，各三其垒。琅自统一队居中调度，留八十余舟为后援；又分遣五十余舟从东畔嵵内截寇归路，以五十舟从西畔牛心湾内外堑为疑兵牵制。忽北风骤发相逆，三军股栗。琅巡师大呼曰：『无畏！惟天、惟皇帝之灵实式临之』。须臾，雷震风反，将士贾勇而前，贼舟大发火矢交攻，烟焰迷天；官兵乘势夹击，自辰至申，贼艘被焚，覆溺投水者无算。刘国轩遁入小舟，从吼门出，仅以身脱。

　　既破澎湖，琅思以恩信结台人。凡降伪镇营弁，奖赏有差，给士卒粮米；焚伤覆溺未死者，医药救治之；有欲归见妻子者，给舟送之。降卒相谓曰：『是真生死而肉骨也』；归相传述，贼众解体，望王师如时雨。方驻师澎岛时，士卒数万缺淡水；随地凿井，甘泉涌出。于是军声大振，逆藩郑克塽始决计归顺，遣裨将冯锡珪、陈梦炜赍献延平王金印一、招讨大将军金印一、公侯伯将军银印五前来乞降，时七月二十七日也。

　　八月壬子，琅统舟师临台地受降。令伪藩众卒、人民、土番削发，官民有仇怨者悉为捐释；抚残孽、籍府库兵仗、恤阵亡将卒及台地兵民之杀伤者，鸡犬不惊，壶浆载道。琅乃具奏，准其降附。诏如所请，差侍卫吴启爵赍敕到台，赦伪文武官，准投诚安插内地；加授琅为靖海将军，封靖海侯，予世袭。捷书到阙，上解所御龙袍驰赐，载褒以诗。

　　琅复念海外初平，所在土番杂处，为善后计，特疏陈台湾弃留利害，周详恳切，请设守分郡县，以为东南数省藩篱；诏报可。版图式廓，海波不扬，江、浙、闽、粤四省数十年鲸鲲久靖，鱼盐物产辐辏内地，琅之功为多。

　　朱天贵，莆田人；平阳镇总兵官。

　　康熙二十一年，以总督姚启圣荐，奉旨调回闽省协剿台湾。二十二年六月二十二日攻克澎湖，天贵率舟师奋勇追击，斩获、溺死者无算。会中炮，死。姚启圣上其功，诏赠太子少保，谥「忠壮」，荫一子知州。

　　时会剿台湾有功者，兴化总兵吴英、海坛总兵林贤、金门总兵陈龙、铜山总兵陈昌、厦门总兵杨嘉瑞、副将蒋懋勋、林葵、詹六奇、参将罗士珍、游击林瀚、王朝俊、许毅、张胜、何应元、曾成功、吴辉、赵邦试、二等侍卫吴启爵、笔帖式常在（载「通志」）。

　　陈璸，号眉川；海康人。康熙甲戌进士。

　　初为古田令，调知台湾县。清操绝俗，慈惠利民。公暇引诸生考课，以立品敦伦为先。夜躬自巡行，询父老疾苦。闻读书、纺绩，则重予奖赏；有群饮高歌者，严戒谕之。念商艘「水丁」重困穷黎，详请豁免。岁祲，设法赈贷，发仓平粜。旱则日食脱粟饭，去盖步祷，甘霖立至。会水涨溃堤，势逼仓廒；躬亲土石，士民无不争先。

　　寻行取铨曹，后由四川督学调台厦道，兼理学政。民闻其再至也，扶老携幼，欢呼载道如望岁焉。璸镇以廉静，两科、岁试士，矢公矢慎，养育人材、作兴文教，士风丕振。凡官庄岁入，悉以归公，秋毫不染。始建万寿宫，中殿奉龙亭，以便文武朝贺。捐俸修郡邑文庙大成殿、棂星门、泮池，建启圣王祠、明伦堂、朱子祠、文昌阁，规制宏敞，巍峨焕丽。设立十六斋，教士子；置学田，以资师生膏火。诸凡创造，亲董其事，终日不倦。廉明正直，茹水清洁；善政善教，实心实行。

　　旋擢湖广偏沅巡抚，调抚本省；一老苍头幞被自随，单骑之任。一切章奏檄移，尽出己手。起居止一厅事，昧爽治政，夜分乃罢。草具蔬粝，日啖老姜少许。五十六年，奉命巡海，自赍行粮，屏绝供亿。凡所经营，学宫、贤祠及桥梁、道路、坝闸之类，次第毕举。

　　以劳，卒于官。当属纩，一绨袍覆以布衾而已。属员入视，莫不感涕；民有相向哭于途者。特赐帑金归葬，赠礼部尚书，谥「清端」。至今邑治左有去思碑，扁曰「尚书亭」。诞日，台人犹张灯鼓乐以祝。为海疆治行第一，崇祀圣庙名宦祠；台士民塑像于文昌阁，春秋俎豆祭祀（载「通志」）。

　　蒋毓英，字集公；奉天锦州人。由官生知泉州府。

　　康熙二十二年台湾归命，督、抚会疏交荐，调知台湾。始至，见井里萧条、哀鸿未复，躬历郊原，披荆斩棘，经界三县封域，相土定赋；罢不急之役，安抚土番，招集流亡，访询疾苦。进父老子弟，教以孝弟之义。振兴文教，捐俸创立义学，延师课督。

　　任满，迁湖广盐驿道。士民重茧，诣大中丞告留。会江右观察使缺，特降旨调补。百姓立碑纪绩，于所建书院塑像祀之（载「通志」）。

　　沈朝聘，辽东人。初任晋江县，迁四川茂州知州。康熙二十三年，以才能移知台湾县。为人方平康介，不可干以私。初抵任，不费民间供应。催科抚字，调剂得宜；治奸吏、莠民，法不少贷。以忧去；民投柜资其行，立碑志遗爱焉。

　　靳治扬，镶黄旗人；由笔帖式，历漳州知府。康熙三十四年，知台湾府。抵任，荡涤草窃，招抚土番；捐赀修文庙，详免崩陷田课。尤雅意作人，番童有未知礼义者，立社学延师教之。台人请祀名宦。

　　李中素，字鹄山；楚黄之西陵人。以湘乡教谕卓异，擢知闽县。催科不扰，治行着闻。膺荐，调台湾。善听断，遇有冤狱，必竭力申救；至顽梗不驯者，一绳以法不少贷。尝摄郡学篆，教诸生谆谆以孝悌为先。长于诗歌，旁及字画，自成一家。以勤职，卒于官。台人思之（以上俱载「通志」）。

　　卫台揆，号南村；山西曲沃人。由荫生，知漳州。康熙四十年，以廉能调知台湾府。每月延诸生分席讲艺，亲定甲乙，多士奋兴。四十四年岁饥，详请题免本年租课。性廉静，不事烦苛；三年之内，民安衽席。秩满，升广东盐法道。以病乞归。

　　王敏政，字九经；正黄旗人。由监察御史，外转兴泉道。康熙四十三年，移节台湾。仁厚不苛，事悉就理。尤加惠番民：凡通事、社商有朘削者，严禁之；番车之有滥派者，惩创之。遇岁荒歉，申请赈恤，民赖生全。秩满，升广东雷琼道。寻以病卒，民建祠祀之。

