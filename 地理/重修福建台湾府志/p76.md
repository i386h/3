<!-- { "loadSidebar": true } -->
　　深山负险聚游魂，一种名为傀儡番；博得头颅当户列，髑髅多处是豪门。

　　番社杂咏黄叔璥（巡台御史）

　　绝岛中华古未通，生来惟斗此身雄；独余一面狰狞外，人鸟楼台刺自工（文身）。

　　剉竹为椽扇缚筊，空擎梁上始编茅；落成合社欣相贺，席地壶浆笑语高（作室）。

　　荒地欲须园更腴，诛茅覆草令秋枯；种时禾秸惊风雨，杂植还教薏苡扶（种园）。

　　小楼贮粟号禾间，剉竹编茅盖自闲；应识名禾知本计，可专饮血事搜山（禾间）？

　　蛮娘织作亦殊勤，圆木中空槽口分；尺布可堪持北去，但令知有达戈纹（昼织）。

　　霜钟云磬韵双清，何处村庄旋旋鸣？北客初来听不厌，那知此是夜舂声（夜舂）。

　　未负耕犁未服辀，谁教驯狎入栏收；番儿自惯无鞍马，大武山头捉野牛（捉牛）。

　　仰沫巨鱼纔跃波，矢无虚发巧如何！于今苦学汉人法，驾筏施罛事转多（射鱼）。

　　地辟年来少鹿场，焚林设阱两堪伤；擒生剪耳如黄犊，相逐平原互斗张（捕鹿）。

　　盛植槟榔覆四檐，浓阴夏月失曦炎；猱升取子飞腾过，不用如钩长柄镰（猱采）。

　　出草秋深尽夏初，刖蹄剖腹外无余；当官已报社商革，五谷鸡豚一一书（社饷）。

　　兽皮时出内山深，互市传来直至今；莫道汉人曾未到，熟番有路敢探寻（互市）。

　　不为穴处不巢巅，布毯牢将两树缠；此味睡乡人不识，不须化蝶自翩翩（树宿）。

　　社中各自置楼高，猫踏更番未觉劳；击柝宵严镖箭利，尽教鼠窃远潜逃（哨望）。

　　未经牵手尚腰围，习惯身轻走若飞；凉夜月明齐展足，羡他猫女愿同归（斗捷）。

　　制琴四寸截琅玕，薄片青铜窍可弹；一种幽音承齿隙，如闻私语到更阑（嘴琴）。

　　配他弦索亦相宜，小孔横将按鼻吹；引得凤来交唱后，何殊秦女欲仙时（鼻箫）。

　　赘婿为儿妇是家，还怜凿齿擦蕉花；何如高架迎归去，偕老相期礼自嘉（迎妇）。

　　生儿出浴向河滨，仙气长留冷逼人；三保当年曾到处，南洋诸国尽称神（浴儿）。

　　殊风虽陋尚堪论，恤老收穷古意存；长者途逢皆却步，朋侪相见亦寒温（让路）。

　　外沿大海内弥溪，浮水葫芦每自携；惟有土官乘筏过，众擎如蚁两行齐（渡溪）。

　　历书不识岁时增，月岁回圆稻一登；邻社招邀同报赛，竹杯席地俗相仍（食饮）。

　　男冠毛羽女■〈髟上监下〉鬖，衣极鲜华酒极酣；一度齐咻金一扣，不知歌曲但喃喃（赛戏）。

　　红毛旧习篆成蜗，汉塾今闻近社皆；漫说飞鸮难可化，泮林已见好音怀（汉塾）。

　　过澎湖屿景考祥（巡台御史）

　　渺矣澎湖屿，海中天一涯。岛开环四面，民聚约千家。风剥山无树，潮渡石有花。捕鱼生计足，不解植桑麻。

　　台湾纪巡诗夏之芳（巡台御史）

　　海天谘度报皇华，蚤卜升平遍水涯。载德行旌纔出郭，暖烟晴竹巳家家。

　　节旄高插引晴岚，人拥花骢弛辔衔；拜罢耆童回道左，纷来朱履又青衫。

　　野田晴晓碧天空，地指扶桑东复东；赤嵌城边云散彩，拓开海日一轮红。

　　负暄童叟爱冬温，红稻成堆拥荜门；桐竹周遭鸡犬静，教人历历认花村。

　　牢拴竹篾怕身肥，带孔频频减旧围；爱把细腰谐凤卜，楚王宫里梦双飞。

　　牛车无日不当官，没字邮符颠倒看；踏水冲泥何限苦，忍教横挞更无端。

　　锄田捕鹿洽婚姻，乐事相寻满社春；嚼得瓮头姑待酒，木瓢椰碗竞奇麟。

　　手制云箫别有腔，吹来鼻息爱成双；月明引得风前凤，未许当门夜吠厖。

　　不须挑逗费闲心，竹片沿丝巧作琴；远韵低微传齿颊，依稀私语夜来深。

　　男拔髭须女绣颐，乍逢鉴貌尽多疑；雕题凿齿徒矜尚，未解双蛾夜画眉。

　　杵臼轻敲似远砧，小鬟三五夜深深；可怜时办晨炊米，云磬霜钟咽竹林。

　　秋尽官催认饷忙，一丝一粟尽输将；最怜番俗须重译，溪壑终疑饱社商。

　　虚滩水落涨沙泥，南北中分虎尾溪；一带草荒村舍少，年来新集有蒸藜。

　　南山中断北山连，逗漏云间半线天；道是孤城还少郭，竹环廛市起炊烟。

　　献芹再拜语呢喃，款步芳阶舞绣衫；具道殷勤猫女意，粉餈亲制手掺掺。

　　花冠银钏锦为衣，妙舞清歌笑合围；低唱一声金一扣，独留太上古音希。

　　诸峰攅集黛螺青，玉岭如银色独莹；展拓晴云千万里，插天一幅水晶屏。

　　莽葛轻便破碧沙，弄潮如戏语喧哗；依稀佛子乘杯渡，彷佛仙翁泛海槎。

　　倦来高枕树为巢，藤蔓连牵枝格交；栩栩梦回非是蝶，一身幻化类蟏蛸。

　　临溪问渡少舽艭，石涧分流远击撞；腰上葫芦头上羽，只身飞过水淙淙。

　　抄阴尺布不堪缝，无褐无衣可耐风；北地乍寒偷射猎，人人尽是鹿皮翁。

　　北辙初回又指南，迢迢原隰未停骖；看山几遍还遵海，阅尽边方烟与岚。

　　成帷成幙逐飞尘，纨裤多缠舆隶身；惯习淫奢无善俗，少年思怕老来贫。

　　二林迤■〈辶里〉接三林，淡水濴洄咸水深；极目沧波浮海市，一拳真欲笑蹄涔。

　　晓霞散彩覆阴崖，海曲人家逐岸排；烟水几湾帆几幅，顿教风景亿江淮。

　　木冈东峙晓云凝，咫尺阪陀未即登；指点万山分脉处，一峰独秀镇平陵。

　　观音山径几湾环，罗汉门边虎豹关；笑指当年空守戍，但知深谷有乌蛮。

　　陂卧晴沙号七鲲，如环如抱复如蹲；惊涛夜拍殷雷起，远势平吞鹿耳门。

　　龟蛇对峙锁孤城，形势空传统领营；不筑埤头筑海口，为怜安土重纷更。

　　打鼓山头石罅开，悬崖倒拍海潮回；雷声鼎沸浮空翠，万里风樯认影来。

　　矫首南荒欲尽头，影浮拳石小琉球；天回地转渺无际，万水朝宗亘古流。

　　仙山缥渺闇斜曛，石上棋枰旧印纹；沙马矶头人罕到，烂柯樵子话烟云。

　　赤山葱翠漾春烟，沙暖云晴别有天；日午崖边人语沸，村童队队浴汤泉。

　　生成野性气如枭，出没无端血染刀；剥得头颅当户挂，归来轰饮共称豪。

　　内山遥夹外山高，复岭重冈迭翠涛；一带阿猴林下路，须防薮泽有逋逃。

　　八社丁徭力渐纾，番娘饷税蚤捐除；只今宵昼辛勤处，谨护官家十万储。

　　生熟番情百种余，半生半熟亦山居；当年户口可知数，尽向鱼鳞册上书。

　　问俗殊方竟未厌，忽教放繂转丹襜；天南水起山穷处，琅峤云从马首瞻。

　　星轺回处转旌霓，人海无声马不嘶；敢道霜威堪镇俗，长思涛静木城西。

　　耕耤杨二酉（巡台御史）

　　连畴宿雨润如膏，太守亲推湿锦袍；犁破碧云开万顷，自今岁有属贤劳。

　　布谷声齐遍海东，夜来时雨兆年丰；遥知捧日云多处，天子躬耕千亩中。

　　东郊劝农

　　时雨且既足，命驾东郊行；岂不嗜游览，所重在民生。凉影走虹练，深竹鸣催耕；秧马踏畦碧，麦浪扬畴平。村烟间篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情。

　　登赤嵌城

　　极目天涯是水涯，荷兰城上计程赊；潮光沸沸鸣奔马，帆影星星点暮鸦。日丽九重天子闼，云飞万里使臣家。何时慰我桐花节，好向龙津一泛槎？

　　四合仙梁（郡署四合亭侧，有老榕一株，扶疏繁荫。根出地数尺，蟠屈虬直如梁）

　　谁将玉斧斫仙榕，露叶云根影万重；疑是银桥天上落，不因风雨作神龙。

　　南巡纪事

　　路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙（新园道中）。

　　扁舟溪水上，遥见此山痕；一脉仍通海，千峦何处根？云封傀儡社，竹护夕阳村；川岳东南尽，群灵拱至尊（淡水舟望傀儡山）。

　　问俗来番社，青葱曲径长；家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇（至阿猴、武洛诸社）。

　　罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰（过罗汉门山）。

　　九日会澄台即事舒辂（巡台御史）

　　北去云千迭，东来水几盘；燕台纔共署，鼊屿又同官。波冷浮槎海，烟凝隐豹峦。文光临睥睨，斗柄近阑干。菊澹诗情净，萸馨酒量宽。登台怀桂棹，煮茗羡江湍。凤翥毛搏彩，龙骧血洒汗。弯弓不尚革，走笔自飞翰。饬己一诚格，齐民万念攅。焚香读「周易」，鸿渐喜于盘。

　　喜雨纪事复张道长

　　夏木森森鸣播榖，村农拥耜待耕作；膏田未泽莫乘时，举首云霓心如灼。蠲济飞章方入告，难堪旱魃重为虐。重膺宠命在封疆，感召未能责岂薄！行祷省躬虔对神，龙潭祝水步初却。油然倏尔幔长空，殷殷雷声飞电烁；甘霖日夜续倾盘，四野田畴苍漠漠。处处蓑锄忙陇亩，新苗秀发欢奚若！幸叨天鉴降鸿庥，协气和声通寥廓。海甸清平民业安，与君正好欢桮酌。凛然感应勉忠诚，报国唯期切民瘼；从此及时雨泽绵，一封「大有」奏天阁。

　　泊澎湖张湄（巡台御史）

　　大担门外渡横洋，群山灭影流汤汤。天水相交上下碧，中间一叶凌波扬。少焉红沟暎霞赩，倏忽黑蛟翻怒墨。陆篱班驳异彩腾，绘画乾坤须五色。针盘远指天南交，苍茫四瞩心悁劳。直上桅尖索西屿，「亚班」趫捷如飞猱；澎湖环岛三十六，历历人烟出渔屋。未须沧海成桑田，结网临渊食粗足。我来收泊妈宫湾，舳舻屹立凝邱山。三夜惊涛舂客枕，梦魂跌宕雷霆间。是时望雨忧如渴，极目园畴断余蘖；北风可但济行船，唤起痴龙驱旱魃！

　　五妃墓

　　瘗玉埋香骨未尘，五妃青冢草长春；云凝孤岛魂相伴，直抵田横五百人。

　　夏日得雨

　　输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村中看绿畴。

　　东郊劝农

　　出郭天四垂，墨云挟狂雨；势如万镞飞，作气不待鼓。弥望青葱茏，物我同栩栩；平畴漾榖纹，犁锸应时举。谁能甘惰农，自贻乐岁苦？为语蚩蚩氓，海滨履王土。黄发与垂髫，愿勿入城府！熙怡若桃源，往来但渔父。三时胼胝烦，勤焉岂无所？况当膏雨余，篝车满可许；烟林布谷鸣，陌上策水牯。米家图画闲，坐览蓑笠侣。

　　劝农次书给谏韵

