<!-- { "loadSidebar": true } -->
　　据此，该本道覆看得：台湾虽僻处海外，而诗书弦诵不乏其人。本道甫下车，知士为四民之首，欲正风俗以善人心，即行月课、乡约，海滨士子皆喁喁然慕义向风。今已历岁余，月课文章已觉日进；仰望兴学考校，不啻摩砺以须。是以本道因赋税已定、民生已宁，遂有请建学校以培士气之请。兹奉檄行查议，遵即转行该府县逐一酌议条陈。据详：台湾府学，应设教授一员、训导一员，台、凤、诸三县学各应设教谕一员、训导一员。台湾府学应照各直省府学事例，取进文武童生各二十名；台湾县学，应照大学例，取进文武童生各十五名；凤、诸两县学，应照中学例，取进文武童生各十二名。岁、科两试，帮补廪、增；其廪膳生员，照依各府、县定例，挨次出贡。此学校考校之大略也。至于学宫，伪遗止有文庙一座，前后三进、两庑矮屋数间，今已改为府庠；泮池、明伦堂、启圣殿、衙斋俱缺。尚须扩辟，始成规模。台、凤、诸三县原无学宫，各县令化民念切，到任以后，皆草创茅茨，聊供圣贤牌位，春秋释奠，以鼓舞士子之心。今应作何题请建立，动拨何项钱粮？并岁、科两试作何开考？统候宪裁！

　　文

　　祭鹿耳门水神文（「靖海纪」）施琅（靖海侯）

　　惟沧波之浩荡，渺难测其所之；何重关之据险，俨要隘乎天池。既迤逦以纡折，复迅激而奔驰。拟鹿耳兮岩浚，若砥柱兮标奇。滟滪无以喻斯流之湍急，天堑奚以轶扃键于藩篱。某忝专戎于兹域，端藉舟航以指麾；钦神功于有赫，仰幽赞而匡维。愿济涉乎无阻，俾往复咸底于平夷。伏望鉴此救民汤火之诚悃，彰斯圣皇赫濯之灵威！风涛于焉恬息，惊波为之奠绥。士马攸利，黎庶靡危。虔陈菲献，亶锡崇祺。谨告。

　　祭台湾山川后土文施琅（靖海侯）

　　窃以渊献仲秋，东溟维舟。原隰相望，陟彼崇邱。田畴郁其联属，黔庶于焉止休。蔽长天之巨艘，扬旌旆之悠悠。奉皇威以远济，统水兕乎貔貅。既克澎湖于重险，爰跻台湾而周流。维山川之岩浚兮，羗连樯以难进；仰神光之浩大兮，御艨艟其飞迅。封内则载于祀典兮，殊方溯曼古而莫讯。诞后土之载物兮，控东隅以静镇；比神岳而孕灵兮，应安贞以益崇夫明信。某菲薄之凉德兮，仗天讨以翼翼；拯斯民于涂炭兮，启绝岛之异域。慨抒柚之空竭兮，嗟旱潦夫稼穑；吁灵贶之昭格兮，锡福祉于遐国！水土平衍，不匮于民用兮，俾遗黎遍得沾乎丰殖。驱螟螣与蟊贼兮，庶无侵于狐蜮。繄统师其申严纪律兮，秉鈇钺以专征；遏兵戎衽席之上兮，欣耇稚壶浆之远迎。誓不杀以凛犯于秋毫兮，体皇仁而用兵；抚兹土以安民辑众兮，祈士马乎宁平！亶笃佑此征人兮，愿氛沴波涛之弗惊。幅■〈巾员〉既入舆图，版籍已登庙堂。宁徒白雉楛矢之远贡兮，颂海波之不扬；化穷发以渐被兮，熙帝载乎无疆。酬椒醑与桂酒兮，融肸蠁而弥臧。谨告。

　　台湾纪略碑文杨文魁（台湾镇）

　　台湾，海邦荒服地也；与闽省对峙，惟隔越重洋。其先舆图未载，故无沿革可稽。所利舟帆，东连日本，南通暹罗、吕宋、琉球诸国。生齿土番，茹毛衣革、椎结侏离，不知文章、不通华俗，居然无怀、葛天之遗也。

　　故明天启间，海寇颜思齐入巢于此，始有汉人从而至者。后为荷兰所据，东建赤嵌城、西筑安平镇城，彼所以图往来贸易，作贮顿之薮也。

　　至顺治十六年，郑成功从江南败归、厦门势蹙，率众攻取；荷兰委去，成功始招集人民，通洋贸易。设制承天府，天兴、万年二州，以隶民番；编征赋税，以养士众，俨然东隅之夜郎也。在成功，无尉陀之见几、习子阳之故智，负嵎逞雄，往往犯顺；凡闽、粤、江、浙濒海人民，多被蹂躏，酷类孙恩、卢循、徐海之流。其自祖及孙，每殷圣主东顾之虞。

　　时闽省总督少保姚侦得情形，上陈可取方略；特命将军侯施率诸镇舟师，航海进剿。时康熙二十二年、岁在癸亥之六月也。进克澎湖，台众夺魄，纳土归诚，朝命允可。即籍其户口归我版图，改制台郡，分隶三县。建都督一镇，辖两协、十营水陆官兵一万■〈艹糜〉，战舰百艘；遇警统师扑剿，无事分汛扼隘，为控制海边之锁钥，壮各省之屏藩也。从兹不特各省沿边获享敉宁，而化外来依赤子，快睹帡幪；土著蚩番，渐濡声教。诚盛化无远不届，廓千古未有之弘模、启千古未辟之遐陬也。

　　余从康熙二十三年叨膺简命，出镇斯土。自本年仲冬月抵任，惟殚心竭蹶，以图报称。但经始之区，诸凡草创；继之原任兴化镇吴条陈「屯田、减船事宜」，核返核覆，几经三载，终仍旧制。余方愧抚辑未周、布置未当，倏届瓜期，叨蒙内转。如鸡笼、淡水，乃台郡北隅要区，缘窵隔郡治千有余里。夏秋水涨，陆路难通；冬春风厉，舟航莫及。兼之其地有番、无民，虞挽运之维艰。自辟土迄今，尚乏定议也。至于民间一切赋税，略照伪籍损因，民番似多拮据。又如芜极目，藉人耕垦，始无旷土；奈阻于洪涛，招徕不易。虽有司牧力为经理，然余忝厕封疆，未获倡兴建白。此后统冀当事之贤，徐为擘画尽善，治益图治，以垂永久之惠养乂安耳。外所未尽，阅载郡志，似不必赘。

　　兹就开拓台疆及余承乏出镇斯土始末，勒之贞珉，用志不谖云耳。

　　祭水师协镇许云文觉罗满保（闽浙总督）

　　呜呼！惟公之死，死而无愧；惟公之死，死而不昧。寇祸将萌，众人皆醉；公统艨艟，谋非其位。贼焰既张，土崩川溃；公提孤旅，捐躯尽瘁。缅维睢阳，义激将士；霁云致身，万春集矢。公之将领，慷慨从死；如游崇功，实乃类是。公身虽死，公志未忘；素车白马，灵爽威扬。公身虽死，公骨犹香；千秋万世，日月争光。呜呼！公不见夫全台士民之感悼，与安平黎庶之凄怆？痛公之忠义，而欲共奉夫蒸尝。余将入告于九阍，而先致奠乎一觞。公其益坚此护国之诚，而相与默佑夫封疆！

　　祭惠献贝子文舒辂、杨二酉（巡台御史）

　　猗欤皇清，膺图受命；文教覃敷，武略弥竟。惟一二臣，实为股肱；以左以右，继继绳绳。缅维贝子，托身肺腑；幼识金环，早分铜虎。方城汉水，列戟建牙；山绝封豕，泽断长蛇。属有闽孽，罔知大义；偃然称兵，如犬斯猘。胥被其毒，奄及台衢；圣祖念之，宵旰犹吁。顾曰汝谐，往整其旅。赤城既标，江郎惟序；陵轹仙霞，遂及武夷。海甸廓清，兆民赖之。勒勋酬庸，謌钟镈磬。燕翼子孙，实多余庆。讵以东维，久悬列星；乃谓司命，云旗下迎。功在闽越，皎同日月；民斯之思，无时可辍。迄星五终，未遂报功；嗣公之来，佥喜议同。爰谘爰谋，爰定日吉；道山之阳，寝庙奕奕。辂等处海，莫亲几筵；遥企龙光，临风惘然。躬凭属吏，摒挡俎豆；苹蘩薀藻，望拜稽首。仪堑旅百，所贡惟诚；灵昭在上，来格来歆！

　　（附）恭纪惠献贝子王平定浙闽功迹颂言舒辂（巡台御史）

　　简膺虎竹出天潢，重倚长城奠楚疆。越海移幢游釜纵，闽封提旅丑蛮张。肤功巳奏题铜柱，圣虑无烦宠凤章。南国祗今遗泰泽，金环千载映辉煌。

　　功仁积累后昌宜，莲幕重开制两师。浙水闽山隆旧祀，彝樽龙勺仰新祠。香飘汉末浮龙黼，壁耀牛墟引凤旗。槎使同疆逢盛典，未兴趋事共讴诗。

　　又杨二酉（巡台御史）

　　简任隆专面，皇家有召方。虎符来凤阙，玉斧出荆阳。越北烽初动，闽南丑欲狂。恻然懃睿虑，移节奠金汤。

　　八闽开层障，三山列秀雯。王师忻大捷，宗子有奇勋。竹帛昭天日，轮囷灿海云。邻霄遗泽畔，人识旧将军。

　　积善长余庆，天家亿万年。维城开旧府，閟殿仰遗悬。龙幕浮香雾，螭环引翠烟。蒸蒸兴孝思，俎豆永鳌巅。

　　况有旌贤诏，祠崇闽越中。勋高天柱北，名溢大瀛东。嗣烈敷丹荩，承谟慰紫枫。讴歌兴海上，先后仰崇功。

　　惠献贝子功德诗八章（并序）张湄（巡台御史）

　　自昔名垂海宇，麟图表盖代之殊勋；派系天潢，龙种推克家之隽望。然而贤亲未居极至，斯庸展莫必兼隆。卫霍能军，孰是藩屏重寄；献元好古，奚堪铁钺专征。惟我贝子，学博三雍，躬娴九伐。振无前之旅，捷若颷飞；慰恐后之思，望如雨降。解次推食，期甘苦之同尝；犯暑凌塞，历险艰而愈励。集哀鸿于中泽，声溢歌吟；斩封豕于长涂，势销犄角。比户有更生之庆，居然衽席行师；元戎当毕志之余，壮矣山河作气。九重致恤，犹嗟礼缺劳还；万姓衔悲，真见情同失怙。读诸葛君「鞠躬」数语，如见丹忱；忆祖士雅击楫来时，能无雪涕？苍山碧水，丛祠之俎豆肃于细柳旌旗；两浙八闽，下里之诗篇聊当平淮铙吹云尔。

　　宗臣庙算定岩疆，奕世盟勋带砺长。黄石书精余枕秘，青油幕远即戎行。天家枝干标英早，阃外韬钤决策良。受命专征谁得似，东山零雨古锜斨。

　　横海将军下濑船，轻飞迅度讶从天。鲸鲵既扫波方静，蔓草难图势更延。直许奋身先士卒，可堪带甲满山川？闻声便慰云霓望，况复王师出万全。

　　惠泽仁风却战氛，恩怀挟纩遍三军。梯云冷辟荆榛路，渡水宵乘鹅鹜群。疾苦再三亲慰问，箪醪取次爱平分。丈人正协师中吉，马首讴歌到处闻。

　　劳瘁年年短后衣，营门柳色几依微。婴城屹立邱山重，传箭齐惊霹雳飞。七省藩篱争海口，三家苞蘗陨霜威。南天夜报平安火，大将功成鬓欲稀。

　　计日班师颂止戈，乘箕忽地白云窝。大星落处光芒在，群马悲余涕泗多。但有图书遗败橐，空烦士女致虞歌。江山不改民完聚，忍见萧然丹旐过。

　　餐风沐雨竭绸缪，掩骼埋胔德意周。半壁已成盘石固，一言不及子孙谋。帝深震悼思元佐，礼备荣哀答壮猷。曾为羊公同罢市，丰碑积泪岘山头。

　　巍峨庙貌耸高旻，鸟革翚飞藻釆陈。漠漠云烟凝肸蠁，丸丸松柏历冬春。维新竞铸黄金像，感旧犹存白发民。往日指麾旄钺处，山巅水涘肃迎神。

　　紫泥书札凤鸾驰，诏予贤良再立祠。海国瞻依同怙冒，玉林郁积发孙枝。香升俎豆烝尝远，节制东南棨戟移。我亦州民叨厦庇，咏恩聊继匏蒲诗。

　　又何勉（台湾镇）

　　天潢出帅扫搀枪，旗指东南拯火汤。胆裂么么谈笑靖，声闻山海鼓金香。解悬闽浙仁功溥，享祀春秋德颂长。遗爱未忘逢善继，再来生佛裕前光。

　　刘良璧

