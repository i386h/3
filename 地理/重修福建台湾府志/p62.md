<!-- { "loadSidebar": true } -->
　　北路大甲西社番林武力、学生等结朴仔篱等八社，以去岁腊月鼓众倡乱于彰化，恣横焚杀。淡同知张弘章走免，居民多被戕毙，北路汹汹。先是，台镇吕瑞鳞北巡至淡水，闻变回至猫盂被围。瑞麟奋身杀退，入彰化县治驻札，征兵府中，历战未克。五月，逆复结沙辘、吞霄等十余社同反，围攻彰化县治。百姓奔逃，络绎于道。六月，总督郝玉麟调瑞麟回府弹压，檄新授福建陆路提督王郡讨之。七月四日，郡同巡察觉罗柏修师至鹿仔港，遣参将李荫越、游击黄贵、林荣茂、守备蔡彬等合兵围阿束社。火炮齐发，军兵四面杀入，群逆蚁聚莫当，皆潜逃逸去。郡分参将靳光瀚、游击林黄彩、守备罗世正等各扼隘口，绝其去路。八月，渡大甲溪；遣金门镇李之栋、游击高得志、李科、守备吕九如、林如锦等各路追杀，逆逃去复纠党据险自守，暗发镖箭伤人。我师乘锐进追，由大甲西历大安溪登大坪山，直抵悠吾生番界，皆有杀获。逆大窘，走南日内山；峭璧峻绝，草树丛箐，无磴路。适乡民探知巢径仅一线，鱼贯板缘而上；逆觉，踞高巅，下矢石如雨。我师奋登，枪炮交攻，啖声震山谷；逆俱负创四窜，捣其巢、焚其积。群逆鼠窜计穷，于是各社相继献渠凶林武力、学生等来降。计围获男妇一千余名，阵斩首级四十一颗，伤死二十一名，军前枭首一十八名。抚胁从、诛首恶，还集难民，遂班师。时十一月五日也。凡四阅月，北路平。

　　雍正十三年十月间、至乾隆元年十一月内，彰化柳树湳登台庄生番累出焚杀；副将靳光瀚、同知赵奇芳设法搜罗，查出眉加腊社番巴里鹤阿尉等正法。十二月十七日夜丑时，诸邑湾里街地大震二次，倒坏民居，压死甚多，赈银七百两。事闻，动银三千两赈之。

　　乾隆三年，台、凤二邑（？）灾。事闻，台湾被灾田园七千六百余甲，豁粟二万一千五百余石；凤山被灾田园六千八百余甲，豁粟一万四千四百余石；官庄被灾田园五百余甲，豁银九百六十余两。

　　乾隆五年六月二十二至二十五等日，诸邑盐水港台风淋雨，被水淹倒仓廒二十四间，浸粟一万五千余石，民居损坏，官赈银二百两。

　　丛谈

　　「文献通考」云：『琉球国在泉州之东，有岛曰澎湖；烟火相望，水行五日而至。旁有毘舍耶（一作那）国，语言不通；袒裸盱睢，殆非人类。喜铁器，临敌用镖；镖以绳十余丈为操纵，盖爱其铁不忍弃』。按澎湖东南，即今台湾；其情状相似，殆即毗舍国也（「台海使槎录」）。

　　台湾于古无考。惟明季莆田周婴着「远游编」载「东番记」一篇，称台湾为台员，盖闽音也。然以为古探国，疑非是（「台湾随笔」）。

　　隋开皇中，尝遣虎贲陈棱略澎湖地。其屿屹立巨浸中，环岛三十有六，如排衙。居民以苫茅为庐舍，推年大者为长，以畋渔为业。地宜牧，牛羊散食山谷间，各牦耳为记（「海防考」）。

　　宋朱文公登福州鼓山，占地脉；曰：『龙渡沧海，五百年后，海外当有百万人之郡』。今归入版图，年数适符；熙熙穰穰，竟成乐郊矣（「赤嵌笔谈」）。

　　凤山相传：昔年有石忽自开，内有谶云：『凤山一片石，堪容百万人；五百年后，闽人居之』（「旧志」）。

　　又传：佃民垦田得石碣，内镌『山明水秀，闽人居之』八字（「福建通志」）。

　　台湾，海中番岛；「名山藏」所谓「乾坤东港华严婆娑洋世界」，名为鸡笼。考其源，则琉球之余种。自哈喇分支，近通日本，远接吕宋；控南澳、阻铜川，以澎湖为外援。明万历间，海寇颜思齐踞有其地，始称台湾。思齐剽掠海上，倚为巢窟。台湾有中国民，自思齐始。思齐死，红夷乘其敝而取之；葺草为田，民知树艺。顺治辛丑，郑成功金陵挫败、厦门不守，袭而有之。迄康熙癸亥，归我一统。其民五方杂处，非俘掠之遗黎，即叛亡之奸宄。里无一姓，人不一心。溪深林茂，易于伏莽。山海气湿，又多雾露、水土之害。其番，喜酒好杀，无姓氏，无岁月，无冠履、衣服之仪，无婚嫁、丧葬之礼。不知法纪，抚御或失；急之则变生肘腋，缓之则俗敝人顽（「蓉洲文稿」）。

　　台湾为土番部族，在南纪之曲，当云汉下流。东倚层峦，西迫巨浸。北至鸡笼城，与福州对峙；南则河沙矶，小琉球近焉：周袤三千余里。孤屿环瀛，相错如绣（「岛上附传」）。

　　澎湖游辖于南路泉南，乃晋江海外绝岛也。在巨浸中，环岛三十有六；巨细相间，坡垄相望，有七澳。土瘠，不宜禾稻。人多侨寓其上，苫茅为舍。气候常暖。风俗朴野，推年大者长之。人多眉寿。男女穿布衫，系以土布。煮海为盐，酿秫为酒；采鱼虾螺蛤以佐食。爇牛粪以爨，焚鱼膏为油。山羊孳生，家家烙毛、刻角记之，昼夜不收。有争讼者，取决于泉府、县。地之所产，兽则山猪、老鼠，虫则花蛇、蜈蚣，菜则芥菜，花则茉莉，草则藤蔓，药则天门冬、山茨菇、蒺藜子、白芥子。入夜不敢举火；以近琉球，恐有望烟作犯。自泉州，顺风二昼夜可至；贸易岁数十艘，为泉外府。洋船过澎湖，则另一气候：未至，尚穿棉；一至，则穿葛。其海水，号澎湖沟。水分东西流：一过沟，水则东流，达于吕宋；回日过此，沟水则西流，达于漳、泉。洪武间，居民内徙。

　　嘉靖季，贼曾一本、林凤据为巢穴。万历壬辰，东南有警；议者谓不宜坐失澎瑚，因设兵往戍之。其岛，北起北山，南尽八斗澳。北山、龙门港、丁字门、西屿头，倭所必由，为最要地；娘宫、前爇、上澳，为次要地。春汛，以清明前十日为期，驻三个月；冬汛，以霜降前十日为期，驻二个月。浯、铜二寨分兵为声援。汛毕，险要地各有兵船哨守，命曰「小防」（「漳州府志」）。

　　明隆、万间，广东巨盗颜思齐始据台湾之地，葺草以居。台湾之有中国民，自思齐始。其地环闽、浙、两粤之东，南接吕宋、北通日本，控南澳、铜山之险。思齐死，地归于红夷。郑成功自京口败回，厦门不守，袭有其地。民番杂处，任土货食。二十余载，归我版服（季麟生「条陈台湾事宜」）。

　　明都督俞大猷讨海寇林道干，道干战败，舣舟打鼓山下。恐复来攻，掠山下土番杀之，取其血和灰以固舟，乃航于遥海，余番走阿猴林社。相传：道干有妹埋金山上，有奇花异果。入山樵采者摘而啖之，甘美殊甚。若怀之以归，则迷失道；虽识其处，再往则失之（陈小崖「外纪」）。

　　明崇祯庚辰，闽僧贯一居鹭门（即今厦门）。夜坐，见篱外陂陀有光，连三夕，怪之。因掘地得古砖，背印两圆花突起，面刻古隶四行。其文曰：『草鸡夜鸣，长耳大尾；干头衔鼠，拍水而起；杀人如麻，血成海水。起年灭年，六甲更始；庚小熙皞，太和千纪』。凡四十字。闽县陈衎盘生明末着「槎上老舌」一书，备记其事。至国朝癸亥，四十四年矣。识者曰：鸡，酉字也；加草头、大尾、长耳，郑字也。干头，甲字；鼠，子字也。谓郑芝龙以天启甲子起海中为群盗也。明年甲子，距前甲子六十年矣。庚小熙皞，寓年号也。前年万正色克复金门、厦门，今年施琅克澎湖，郑克塽上表乞降，台湾悉平。六十年海氛一朝荡涤，此固国家灵长之福，而天数已预定矣。异哉（「池北偶谈」）！

　　吏科都给事中王家彦疏：『闽省海壖，地如巾帨，民耕无所；且沙砾相薄，耕亦弗收。加以年荒赋急，穷民缘是走海如鹜。长子孙于唐市，指窟穴于台湾』（「春明梦余录」）。

　　鸡笼山岛野夷，亦谓之东番。万历四十四年，倭胁取其地；久之，始复国。东番诸山，其人盛聚落而无君长。习镖弩，少舟楫，不通中国（「方舆纪要」）。

　　台湾东北有暗澳，昔年红夷泊舟其地，无昼夜。山明水秀，万花遍山，中无居人。红夷谓其地可居，留番夷二百人居此，给以一岁之粮。次年舟复至，则山中俱如长夜；所留之番，无一存者。乃取火索之，别无所见，唯石上留字，言至秋即成昏黑，至春始旦。黑时山中俱属鬼怪，番人渐次而亡。盖一年一昼夜云（「旧志」）。

　　台湾土番，种类各异。有土产者，有自海舶飘来及宋时零丁洋之败遁亡至此者。聚众以居，男女分配；故番语处处不同（沈文开「杂记」）。

　　凤邑治有冈山，未入版图时，邑中人六月樵于山，忽望古橘挺然冈顶。向橘行里许，到其处，则有巨室一座。由石门入，庭花开落，阶草繁荣；野鸟自呼，厢廊寂寂。壁间留题诗语及水墨画迹，点染苍苔，镵存各半。比登堂，一无所见。惟只犬从内出，见人摇尾，绝不惊吠。随犬曲折绿径恣观，环室皆径围橘树也。虽盛暑，犹垂实如碗大。摘啖之，瓣甘而香；取一、二置诸怀。俄而，斜阳照入，树树含红；山风袭人，有凄冷气。辄荷樵寻归路，遍处志之。至家以语，其人出橘相示，谋与妻子共隐焉。再往，遂失其室，并不见有橘（「古橘冈诗序」）。

　　黑水沟，在澎湖之东北，乃海水横流处。其深无底，水皆黑色。舟行，必藉风而过。又传水中有蛇，皆长数丈；遍身花色，尾有稍向上如花瓣六、七出，红而尖。触之，即死。舟过沟，水多腥臭气；盖毒气所蒸也（「台湾志」）。

　　土番作法诅咒，名「向」。先试树木，立死，解而复苏；然后用之。不则，恐能向不能解也。不用锁钥，无敢行窃，以善向故也。擅其技者，多老番妇。田园阡陌，数尺一■〈木戈〉，环以绳；虽山猪、麋鹿弗敢入。汉人初至，误摘啖果蓏，唇立肿；求其主解之，辄推托而佯为按视，转瞬平复如初。近年附郭诸社，畏法不敢；稍远，则各社皆有。或于笭箸中取鹅卵石置于地，能令飞走；喝之，则止。妖术之幻如此（「诸罗志」）。

　　■〈门外吉内〉■〈门外失内〉，郑国城门名；伪郑取以名红毛城之门（「赤嵌笔谈」）。

