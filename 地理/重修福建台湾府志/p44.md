<!-- { "loadSidebar": true } -->
　　关帝庙：在镇北方。伪时建。康熙二十九年，台厦道王效宗修。五十五年，台厦道陈璸重修。五十六年，里人鸠众就原址重建，壮丽异常。原宁靖王亲书匾额曰：「古今一人」。雍正五年，奉旨春秋祀以太牢，仍追封三代；祠在后殿。一在西定坊港口。一在土墼埕。一在安平镇。一在道署左侧。一在许厝甲。一在保舍甲，台厦道陈璸匾曰：「停骖默祷」。一在长兴里。一在新丰里。一在保大东里。一在澎湖妈祖宫西侧。

　　天后庙：在西定坊，即宁靖王故居。康熙二十三年，靖海将军施琅改建为庙（有碑记）。雍正四年，御赐匾曰「神昭海表」。乾隆二年，敕封「护国庇民妙灵昭应弘仁普济福佑群生天后」。庙有香灯园二十一甲在安定里，年得租粟一百二十五石；诸邑令季麒光置，交庙僧掌收。一在水仔尾。一在西郭外海边砻米街。一在船厂。一在砖仔桥。一在鹿耳门。一在安平镇渡口。一在澎湖，其来已久。康熙二十二年靖海将军施琅澎湖战克，入庙见神像脸汗，衣袍俱湿，知为神功显助；事闻，上遣礼部郎中雅虎致祭（祭文勒匾于堂）。各澳俱有庙。

　　龙王庙：在宁南坊。康熙五十五年，台厦道梁文科建。乾隆四年，知府刘良璧修。

　　田祖庙：在镇北坊。康熙五十五年，台厦道梁文科建（有记载「艺文」）。一在广储西里。一在保大西里。

　　东岳庙：在东安坊。

　　上帝庙：即真武庙，在东安坊。康熙二十四年，知府蒋毓英修，高耸甲于他庙。一在镇北坊。总镇张玉麟渡台遭风，梦神披发跷足自樯而降，风恬抵岸；因重新之。后堂为知府蒋毓英祠。一在洲仔尾网寮。一在下洲仔甲。一在广储东里。一在归仁南里。一在仁德里嵌顶。一在崇德里。一在仁和里下湾。一在大目降庄。

　　文昌阁：在朱文公祠后。台厦道陈璸建。高出祠宇，窗棂四辟。抚院觉罗满保匾曰「沧溟启瑞」，提学严瑞龙匾曰「海宇文明」（有记载「艺文」）。乾隆五年，提学杨二酉再崇像于小南门楼。

　　魁星堂：在道署左侧。台厦道吴昌祚建。乾隆五年，提学杨二酉再崇像于大南门楼（同知郝霔有记）。

　　水仙宫：在西定坊巷口。开辟后，商旅同建；壮丽异常。一在安平镇渡口。一在澎湖妈祖宫前；右营游击薛奎建。

　　吴真人庙：在西定坊新街。乾隆五年，街民重修，曰「开仙宫」。一在北线尾。一在镇北坊水仔尾。一在观音亭边。一在石头坑。一在武定里。一在广储东里。一在归仁北里旧社口。其在文贤里一图者三、在二图者一、在安平镇者三、在澎湖奎璧屿者一。按真人名本，泉之同安白礁人。生宋太平兴国四年，医药如神；景佑二年，卒。里人祀之。部使者以庙额为请，敕为「慈济」。庆元间，敕为「忠显」。开禧二年，封「英惠侯」。台多泉、漳人，以其神医，建庙独盛。

　　药王庙：在西定坊。

　　圣公庙：在中楼仔街。康熙三十年，台厦道高拱干建。漳、泉舟人多祀其神，以其熟识港道。一在海防署前。

　　风神庙：在西关外接官亭后。乾隆四年，巡道鄂善倡造。

　　火神庙：在小南门外法华寺内。旧地属凤山，知县宋永清建，以祷火灾。

　　开山王庙：在东安坊。

　　马王〔□〕：在东安坊。

　　五帝庙：在宁南坊。

　　观音宫：在镇北〔坊〕者曰观音亭，在宁南坊者曰准提室，在东安坊者曰清水寺。一在东门外。一在广储东里。一在广储西里；康熙四十四年，同知洪一栋建。一在大目降庄。一在澎湖妈祖宫西侧；康熙三十五年，澎湖游击薛奎建。门前有井二口，泉甘美，为澎第一。

　　临水夫人庙：在宁南坊。

　　福德祠：在东安岭上，伪时建。一在南关外仙草藔。一在小北门外柴头港。一在红毛楼东侧；居民建。各衙署俱有。

　　施将军祠：在宁南坊。郡人以其入台不戮一人，且奏请留台，勿弃民、免迁徙，建祠以报功德。康熙五十九年地震，圯。今未建。

　　吴将军祠：在东安坊。平台有功德于民，建祠以报。中有楼，曰「仰止」。

　　敬圣楼：在南门外。雍正四年，拔贡施世榜捐建。祀文昌帝君。

　　将军庙：在澎湖将军澳。神无考。旧有此庙，因以名澳。

　　超峰石：娘冈山。奉祀观音佛祖。僧绍光募缘建。

　　台湾县

　　社稷、风云雷雨、山川、先农、邑厉坛：供同郡坛。

　　文庙：在东安坊（有碑记载「艺文」。规制详「学校」）。

　　崇圣祠：在大成殿后。

　　名宦祠：在学宫内。

　　乡贤祠：在学宫内。

　　城隍庙：在镇北坊。知县张宏创建（有碑记载「艺文」）。

　　忠义孝悌祠：在学宫内左侧。雍正元年，奉旨建。祀总兵官欧阳凯、水师副将许云、游击孙文元、水师游击游崇功、守备胡忠义、千总蒋子龙、水师千总林文煌、水师千总赵奇奉、把总林彦、水师把总李茂吉、把总石林、千总林文煌之弟林文甲。以上十二人，俱康熙六十年台变殉难。有司春秋致祭。

　　烈女节妇祠：在镇北坊。雍正元年，奉旨建。祀烈女纪氏险娘、节妇余氏预娘、节妇袁氏、孝行张氏、节妇赵氏、节妇郭氏、孝行林氏、节妇陈氏、烈女黄器娘。以上俱奉旨旌表，有司春、秋致祭。另有贞节坊二座：一在禾寮港街，伪时为谢灿妻郑宜娘建；一在十字街，康熙六十年为陈越琪妻黄器娘建。

　　凤山县

　　社稷坛：在兴隆庄县治北门。

　　风云雷雨、山川坛：在县治北门。

　　先农坛：在县治东门外。

　　邑厉坛：在兴隆庄，烈祀典。一在淡水港东。伪时安置罪人所，鬼频为厉；康熙五十八年，知县李丕煜令淡水司巡检王国兴建祠祀之，以后不复为厉。岁时俱乡人祀。

　　文庙：在兴隆庄北门外（有碑记载「艺文」。规制详「学校」）。

　　崇圣祠：在大成殿后。康熙四十三年，知县宋永清建。

　　名宦祠：在学宫。

　　乡贤祠（未建）。

　　城隍庙：在县治北门外。

　　关帝庙：在县治东门内。一在半屏山大湾。一在大竹桥。

　　天后庙：在县治北门内龟山之顶。一在兴隆庄左营；康熙二十二年奉旨建。

　　上帝庙：一在兴隆庄。一在大竹桥。一在■〈鱼逮〉港。俱乡人鸠众建。

　　观音宫：在县治龟山下。一在凤山下庄。一在淡水新园。一在万丹港街。

　　慈济宫：即吴真人庙。在县署前大街。一在凤山上庄。一在硫磺水庄。一在半屏山后。一在维新里竹仔港。一在观音山大社。

　　八蜡祠：在兴隆庄龟山之阴。康熙四十五年蝗灾，知县宋永清建祠祷祀。

　　福德祠：衙署、街衢、各庄俱有。

　　元帅庙：在观音山里。祀唐张睢阳神。

　　忠义孝悌祠：在学宫左。雍正元年，奉旨建。祀守备马定国、千总陈元、把总林富、领旗王奇生。以上康熙六十年殉难。有司春、秋致祭。

　　烈女节妇祠：在郡治北门。祀阮氏荫娘、郑氏月娘、黄氏弃娘。康熙四十八年，知县宋永清建坊。雍正元年，奉旨建祠，春、秋致祭。

　　诸罗县

　　社稷坛：在县治东南隅。

　　风云雷雨、山川坛：在县治东南隅。

　　先农坛：在县治东南隅。

　　邑厉坛：在县治北隅。

　　文庙：在县治西隅（有碑记载「艺文志」）。今以其地卑窄迫城，议易未定。

　　崇圣祠：在大成殿后。

　　名宦祠、乡贤祠（俱未建）。

　　城隍庙：在县署左。

　　关帝庙：在县署东北隅。康熙五十二年，参将翁国祯建；五十四年，参将阮蔡文、守备游崇功成之。一在善化里目加溜湾。

　　天后庙：在县署左。康熙五十六年，知县周锺瑄募众建。一在外九庄笨港街；三十九年居民同建。一在咸水港街；五十五年居民同建。

　　上帝庙：在大奎璧庄。康熙二十二年，居民同建。四十九年重建。

　　保生大帝庙：即吴真人；在县治西门外。康熙四十年，鸠众建。

　　元帅庙：在县署左。祀唐张睢阳。康熙二十八年，居民建。四十八年，参将张国、守备董元骧同建。

　　观音宫：在开化里赤山仔；即龙湖岩也（详见「古迹」）。一在咸水港。一在开化里。

　　福德祠：衙署俱有。

　　忠义孝悌祠：在学宫内。雍正元年，奉旨建。祀参将罗万仓、革职把总江先达；俱康熙六十年台变殉难。有司春、秋致祭。

　　烈女节妇祠：在学舍傍。祀罗万仓妾蒋氏，系台变殉难，奉旨建，有司致祭。

　　彰化县

　　社稷坛：在县治东郊。

　　风云雷雨、山川坛：在县治东郊。

　　先农坛：在县治东郊。

　　邑厉坛：在县治北门外。

　　文庙：在县治东北隅。

　　崇圣祠：在大成殿后。

　　名宦祠、乡贤祠（并未建）。

　　城隍庙：在县治东门内。

　　关帝庙：在县治南门内。后殿为三代祠。

　　天后庙：在北门内。

　　忠义孝悌祠、烈女节孝祠（彰化新邑，祠尚未建）。

　　淡水海防厅

　　社稷坛、风云雷雨山川坛：并在竹堑城。

　　先农坛：在东郊外。

　　关帝庙：在竹堑东门内。

　　天后庙：在竹堑城北门外。  
　 
卷十

　　兵制

　　「易」着师贞，「书」称克诘；武备之道，当与文治并崇。国家偃武修文，德威遐播：墩台壁垒，巩盘石于千年；貔虎熊罴，靖风烟于万里。凡以固疆圉、辑民人，薄海内外有备无患矣。而以台湾为东南数省藩篱，规制尤宜严密：更班拨戍，赏赉频加；水陆戎军，屯云集鹢。其所以讲习于无事之时、防范于太平之日者，制称盛焉。岂曰山海敉宁，遽谓兵不必备哉！志兵制。

