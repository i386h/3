<!-- { "loadSidebar": true } -->
　　孙元衡，字湘南；江南桐城人。由贡生，知四川汉州知州。康熙四十二年，迁台湾府同知。性温厚，于物无忤；而秉骨刚正，不屈权势。诸不便民者，悉除之。会岁旱，令商船悉以运米；多者重其赏，否则有罚。于是南北艘云集，台民得饱而歌。数摄诸县篆，署府符，所在有善政。秩满，迁东昌知府。

　　周元文，字洛书；正黄旗人。康熙四十六年，由延平知府调补台湾。方正廉洁，佥壬畏若神明。置义学田，以赡寒士。岁荒，详免租课十之三。一切措注，悉本实心。台民至今，犹思其德。

　　洪一栋，字石臣；应山县人。康熙四十八年，由监生同知台湾府。革除水口积弊，以利商人；豁除逃亡丁赋。值荒旱，多方设法运米以活饥者；台民欣感（以上俱载「通志」）。

　　觉罗满保，号凫山；满洲人。康熙甲戌进士。五十年，巡抚福建。饬纪陈纲，综烦治剧，有干济才。未几，总督闽、浙。五十二年，奉命巡海。复游寨、置烟墩，相度机宜，绸缪孔固。

　　六十年，台匪朱一贵等乱作，满保密疏告变；谓抚臣吕犹龙曰：『厦门为控制全台咽喉，当亲往以安人心。为恢复计，绥辑会城、拨济粮饷，请以相属』。五月庚午，由省城疾趋泉州；值澍雨连绵，乘竹兜从数骑行泥淖中，人莫知其为制府也。至厦门，严申军令，市肆晏然。已而舟师云集，乃酾酒誓众，声言分路进剿；密授诸将锦囊，戒以开洋后启视，则令其合攻鹿耳门，盖欲散贼党以分其势也。贼果分兵拒战，旬日恢复府治，南、北二路以次讨平。捷闻，随调遣能吏安辑流亡，慰抚各庄社民番，台湾遂定。

　　后以疾，卒于官（载「通志」）。

　　施世骠，琅子；任水师提督，驻厦门。

　　康熙六十年朱一贵倡乱，世骠闻变，集诸将议曰：『台寇猖獗，六、七日全郡俱陷，此非小贼也。今台湾数百艘逃入内地，脱有奸徒混迹，乘虚鼓煽，厦岛一摇，势不可制，咎将谁执』？乃按兵观衅。而总督觉罗满保羽檄飞促世骠出师赴澎湖，以慰众心。迨满保至厦门，而世骠已登舟出港两日矣。抵澎湖，与南澳镇总兵蓝廷珍商克复安平计。时朱一贵悉众攻安平，世骠与廷珍遣将分攻，直捣台郡，朱一贵等后先就擒；世骠即于军中疏平台郡状。值南风正驶，捷书到阙，赐世骠东珠、朝帽、蟒袍，异数有加。

　　时元凶虽擒，余党散匿；世骠复与廷珍分遣大兵，廓清南北二路，以除残孽。会风雨大作，屋瓦皆飞，人民震荡，世骠与廷珍终夜露立。疾作，卒于军（载「通志」）。

　　蓝廷珍，南澳总兵官。康熙六十年台寇朱一贵倡乱，总督觉罗满保飞檄召赴厦门商略机务。廷珍以海外豕突残魂，必重臣坐镇，以安人心、消反侧。乃遣人陈请满保驻厦门，就近督师。满保得所指陈，喜曰：『蓝总兵所见，事事与吾吻合；吾无忧矣』。遂自会城兼程疾趋至厦，而廷珍亦单骑率所部舟师继至。满保令总统征台水陆大军赴澎湖，会提督施世骠进剿。

　　六月朔，出厦门港；二日，至青水沟。时飓风骤起，军士相顾失色。廷珍亲自操舟驭风，漂至铜山；风定，由铜山至澎湖。世骠大喜，与议进兵。廷珍慷慨言曰：『群盗乌合，一攻即靡。但其众至三十万，不可胜诛；以某所见，止歼渠魁，余令自新，且安反侧』。乃戒将弁无得妄杀。翼日进兵，廷珍亲率诸将奋击，贼众败走，克复安平。贼复率二万众列牛车夹牌盾为阵，蜂拥蚁附，复攻安平；廷珍督大炮四面环击，贼大溃，退保府治。越数日，廷珍督大兵南下，复败贼众，追杀至茑松溪；一贵遁去，遂复府治。驻万寿亭，提督世骠屯扎北较场，分遣大兵廓清南北二路，以除残孽。一贵暨余党先后俘至，台郡悉平（载「通志」）。

　　欧阳凯，漳浦人；台湾镇总兵官。

　　康熙六十年四站台寇朱一贵倡乱，竖旗于南路冈山。凯拨官兵前剿，贼势猖獗。二十八日，凯领众驻春牛埔；战连日。五月朔，贼党数万云集，凯奋身血战，跃马冲突。贼四面围攻，势穷力困，中鎗坠马；贼刃交下，截其首去。事闻，诏赠太子少保，予恤，赐祭葬；荫子弟一人以守备用，祀忠义祠（载「通志」）。

　　许云，漳州海澄县人；台湾水师副将。

　　康熙六十年朱一贵倡乱，南路被陷；逆贼拥攻府治，云不以水陆分歧，于四月三十日带同次子方度、家丁吴国珍等赴春牛埔，援总兵欧阳凯。时镇标官兵俱陷，云冲突血战，杀贼数千人，贼退走。翌日，贼众十余万拥至环攻，云率游击游崇功、千总林文煌、赵奇奉、把总李茂吉自黎明战至日中，矢穷炮尽。云重创遍体，坠马步战，犹手刃数十贼。势孤无援，贼众愈甚，弁兵俱殁；厉声命次子方度曰：『贼势猖獗，我分当捐躯报国。尔速突围杀出，将安平、鹿耳门各炮位封钉，无遗贼用；将敕印、札付速驾快船赍赴督、提乞师复仇』！方度号泣，奔突出围。云左臂被贼所砍，犹奋勇血战；厉声曰『吾生不能尽杀尔等，死必来歼灭尔』！贼怒，寸磔之。

　　事闻，诏赠拜他拉布勒哈番世职，予恤，赐祭葬；荫子弟一人以守备用，崇祀忠义祠。安平百姓悯其捐躯殉国，为立五忠祠以祀焉。

　　次子方度，随参将王万化征剿朱逆，攻入鹿耳门，克复安平镇，杀贼七鲲身、西港仔、苏厝甲，底定台湾。以军功，补台湾镇中营游击。

　　罗万仓，陕西人；台湾北路参将。朱一贵之乱，总兵欧阳凯战死，府治失陷；万仓鼓励将士坚守。贼攻北路，连发大炮击之，仆贼旗。贼四面猬集，万仓突围拒战。兵孤无援，逾沟坠马；贼以竹篙截其喉，犹挥刀杀贼而死。妾蒋氏闻兵败，亦自经。事闻，诏赠给拖色拉哈番，世袭；予恤，赐祭葬；荫子弟一人以守备用。妾蒋氏，诏建坊旌之。

　　孙文元，云南人；台湾镇左营游击。台寇朱一贵窃发，欧阳凯等战殁；贼攻府治，文元兵少势孤，于鹿耳门内望北叩首毕，跃入海死。

　　游崇功，漳浦人；台湾水师左营游击。康熙六十年，领水师哨巡北路洋。台寇之乱，崇功奉调援剿，同副将许云并力击败贼众。闻镇营围急，率兵赴春牛埔，而总镇欧阳凯已阵殁。崇功手持大刀左右冲突，杀贼三十余人；中鎗，坠马死。事闻，与游击孙文元俱诏赠给拖色拉哈番，予恤，赐祭葬；各荫子弟一人以守备用。

　　胡忠义，陕西人；台湾镇标左营守备。台寇之乱，随欧阳凯率师于春牛埔拒敌。忠义冲锋力战，中炮，坠马死。

　　马定国，陕西人；台湾镇南路营守备。朱一贵乱，攻南路营，定国督兵拒守。贼势猖獗，定国奋力血战，势不能支；大呼曰：『我朝廷命官，岂可遭擒取辱』！遂拔佩刀自刎死。事闻，与胡忠义俱诏予恤，赐祭葬；荫一子以卫千总用。

　　蒋子龙，闽县人；台湾镇标中营千总。台寇倡乱，随总镇欧阳凯拒敌春牛埔，大破贼众。次日，贼势复张，子龙奋身疾战，被贼刀断一臂而死。

　　陈元，侯官人；台湾镇标左营千总。台寇朱一贵倡乱，元率师同本标右营游击周应龙于南路冈山御贼。奋力掩击，贼败走。明日，直进赤山；又明日，贼悉众四面围攻，元与鏖战数阵，受鎗被获。逼降，不屈死。

　　赵奇奉，广东人；台湾水师协标右营千总。台寇环攻南路，奇奉随协镇许云率水师援剿，连败贼众。次日，贼悉众攻春牛埔，奇奉力战死。

　　林文煌，侯官人；台湾水师协标千总。台寇作乱，文煌随协镇许云率兵援镇军，连日力战于山川台。文煌冲锋杀贼，殁于阵。其弟文甲从师，亦死焉。事闻，与千总蒋子龙、陈元、赵奇奉俱诏予恤，赐祭葬；荫一子以卫千总用。

　　李茂吉，漳浦人；台湾水师协标中营把总。台寇之乱，茂吉自请为前锋。随副将许云率兵援镇军，力战于春牛埔，为贼所执，不屈；劝之降，茂吉瞑目厉声曰：『我朝廷职官，岂肯降汝草贼耶』？举足翻其几案，夺贼刀杀贼。贼共斮之，头破裂，骂不绝口而死。

　　林彦，闽县人；台湾镇标中营把总。台寇之乱，随总镇剿贼于春牛埔。贼悉众来攻，彦争先临阵，死之。

　　林富，长汀人；台湾镇南路营把总。台匪窃发，奉委率兵为游击周应龙前队。引路至赤山，与贼战；贼稍却，富乘胜深入。贼厚阵围之，劗刺而死。时有削职把总江先达、镇标右营领旗王奇生，俱力战殁于阵。

　　石琳，永定人；汀州镇标中营把总。康熙六十年，奉差领汀镇兵至台湾换营；适遇台变，琳力请助战，为贼所围，殁于阵。事闻，与把总李茂吉、林彦、林富俱诏予恤，赐；荫一子以卫千总用。

　　以上十三员暨林文甲、江先达、王奇生，俱奉旨祀忠义祠。

　　陈大辇，江夏人；字子京。康熙丙戌进士。初知粤西永安州，迁福建盐运分司。厘剔鹾政，奉委清丈闽田，平允得民。

　　岁辛丑，台匪作乱，大辇督造平底小艘，飞渡台港，多所裨助。辱擢分巡台厦道；至则安辑流亡、抚绥部落，生番归化者接踵。会余孽跳梁未靖，大辇悉捕获正法，台民始获衽席之安。校士公慎，拔取单寒。重整海东书院，立课士规程，悉心作养。所得士登贤书选拔者，若干人。

　　雍正二年，以疾卒于官（俱载「通志」）。

　　夏之芳，字荔园，号筠庄；江南高邮州人。才识渊超，英明简重。登癸卯恩科进士，充南书房，以御试第一入史馆。寻转谏垣。

　　雍正六年，巡视台湾兼学政。至则以澄叙官方、振兴文教为己任。主岁、科两试，公慎明敏；栽培士类，悉本真诚。按巡南北二路，鸡犬不惊，民番咸悦。生平廉介，苞苴永杜；而接物复乐易冲和，绝少崖岸，尤为寮属所敬服。

　　着有「海天玉尺」二编，至今学者宗之。

　　林天木，字荔山；广东潮州人。性冲和慎默，不苟言笑；动履以宋名儒为范。生平作字必楷正，虽属稿未尝为行草书。康熙庚子，学乡荐第二。雍正癸卯，登进士，以应选知县引见，擢部主事；寻迁兵科掌印给事中。

　　雍正十一年，巡察台湾兼理学政。主岁、科两试，取士以品行为先。生童卷帙殊繁，手自评阅。迨揭晓，士服其公。素不能恚，即僮仆有过，不闻斥詈声。处寮属，端严具有和气。人多敬爱之。

　　秩满，寻丁祖母艰，哀毁逾礼，以疾卒于家。  
　 
卷十六

　　选举（武科附）

