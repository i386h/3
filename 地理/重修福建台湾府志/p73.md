<!-- { "loadSidebar": true } -->
　　为设立书院规条，以端士习事。照得书院之设，原以兴贤育才。台地僻处海表，数十年来，沐我圣天子涵濡教养之恩，人文蔚起，不殊内地。今提学杨公奏请特立书院，延请师儒，端为生童肄业，俾成人有德、小子有造。所有规条如左，愿诸生遵守勿违！

　　一、明大义：圣贤立教，不外纲常；而君臣之义为达道之首，所以扶持宇宙为尤重。台地僻处海表，自收入版图以来，秀者习诗书、朴者勤稼穑。而读书之士，知尊君亲上，则能谨守法度，体国奉公；醇儒名臣，由此以出。虽田夫野老有所观感兴起，海外顽梗之风，何至复萌。

　　一、端学则：程、董二先生云：『凡学于此者，必严朔、望之仪，谨晨、昏之令』。『居处必恭，步立必正，视听必端，言语必谨，容貌必庄；衣冠必整，饮食必节，出入必省；读书必专一，写字必楷敬；几案必整齐，堂室必洁凈；相呼必以齿、接见必有定；修业有余功，游艺有适性；使人庄以恕，而必专所听』。此白鹿书院教条，与鳌峰书院学规并刊，工夫最为切近。

　　一、务实学：古之大儒，明礼达用、成己成物，皆由为诸生时明于内重、外轻，养成深厚凝重气质；故出可以为国家效力宣猷，入亦不失为端方正直之士。家塾、党庠、术序，胥由此道也。诸生取法乎上，毋徒以帖括为工。

　　一、崇经史：「六经」为学问根源；士不通经，则不明理。而史以记事，历代兴衰治乱之迹，与夫贤佞忠奸，善可为法、恶可为戒者，罔不备载。学者肆力于经史，则有实用；而时文之根柢，亦胥在焉。舍经史而不务，虽诵时文千百篇，不足济事。

　　一、正文体：自明以帖括取士，成、弘为上，隆、万次之，启、祯又次之。我朝文运昌明，名公巨篇，汗牛充栋；或兼收博采，或独宗一家。虽各随风气为转移，而理必程、朱，法则先正，不能易也。夫不仰泰山，误止狙猊之高；不穷典谟，妄夸诸子之陋。诸生取法宜正，立言无陂。

　　一、慎交友：读书之士敬业乐群，原以讲究诗书，砌磋有益。故君子以文会友、以友辅仁。若少年聚会，不以道义相规，而以媟亵相从，德何以进、业何以修？稂莠害嘉禾，不可不察。诸生洗心涤虑，毋蹈前习。

　　复性篇俞荔（兴化进士）

　　混沌之初，无极、太极；理气相涵，冲穆无迹。阴阳既分，两仪乃立；天五、地五，奇耦相得。五行其气，健顺其德；气至成形，理无不及。五行之秀，独萃于人；爰有五常，赋予维均。天命谓性，具于人心；为万物灵，曰有此仁。仁统四端，万善由生。性主乎静，动而为情；性无不善，情亦皆真。赤子入井，皆有恻懚；乍见之时，验此不忍。率之谓道，人人共由；天叙、天秩，典礼优优。天下达道，能离此不？性为大本，道自川流；但人受性，舜跖皆同。气有清浊，随其所锺；清者睿圣，浊者愚蒙。愚蒙之质，理锢于中；知诱物化，惟欲是从。五官百骸，顽然一物；以物交物，心乃放逸。人欲日炽，天理日汨；几希以亡，禽兽为匹。天生圣贤，作之君师；修道谓教，以觉后知。尧命虞舜，执中一词；道统之祖，传心在兹。舜授之为，精一危微；一十六字，该括无遗。中为性理，纯粹以精。心分人道，理欲难并。人心甚危，防勿滋萌；道心甚微，养使充盈。遏之、存之，德乃日新。要之执中，不外一敬；肆则从欲，敬以定命。图念作狂，克念作圣。唐、虞以来，心法默证。迨我孔子，统在师儒。曰性相近，与气质俱：习善则善，以复其初。大学之道，明德新民；明德即性，德本自明。气拘物蔽，如镜蒙尘；先以格致，知之宜真。诚正而修，行之宜敦。天德既全，王道乃行。思言性道，大原自天；道不可离，存遏宜先。戒惧慎独，动静交虔。中和以致，性量乃全。孟言性善，本乎秉彝；专以理言，邪说皆非。必称尧、舜，人皆可为。尽心知性，以造其理；存心养性，惟事是履。非外铄我，固有之美；「放心」不求，弗思耳矣。洎乎有宋，濂、洛、关、闽；考亭后出，集其大成。问学是道，德性是尊；涵养用敬，入德之门。致知力行，毋怠毋昏。人参三才，惟此性道。天地非大，吾身非小；万物皆备，及躬自葆。扩而充之，被乎四表。气质之性，君子弗性；困勉虽劳，生安可并；反之之功，循序渐进。希圣、希贤，匪异人任；困而不学，暴弃实甚。敬述兹篇，用勉德行。

　　秀峰塔记（并诗）杨二酉

　　辛酉春，予以及瓜，馆于郡学斋署。西邻泮宫，再西为海东书院；左山、右海，据郡胜概。面迎魁阁，平冈数迭，远近环映。台绅士且以巽位未甚秀拔，议请建浮屠为笔峰，予曰『然』；谋之同事诸公，咸曰『可』。遂各捐俸，卜吉以兴。

　　甫阅月而讫功。深基固垒，六出五重，下广丈有九尺；递削至端，高七寻有奇。通中引节，上开洞窗有四；干面颜石额，曰「秀峰」。靡金钱八百余两。职其事，邑生龚帝臣等凡六十有六人；输力任劳，俱能踊跃从事。

　　竣之日，相与集饮而乐之；而桐阴竹翠中，峭颖圆锋，摩云插汉，跃然在芹水间矣。后有兴者，得谓秀峰有灵；其然，其不然耶？

　　绿沉初脱颖，光照海东西。阵扫千军废，锋排五岳齐。鹏抟云有路，蟾步月为梯。伫看生花管，长杨赋可题。

　　祀文昌记郝霔（郡司马）

　　圣天子继离出治，光被四表；虽重洋海峤，声教所不遗也。太原杨公以巡台督学政，于海疆士子，加意振兴。既请建设书院为毓英孕秀之地，乃于视学之际，见昌奎阁在郡庠东侧，曰：『此位置所非也』。商之观察刘公，相度于南城之二门楼上，塑像而分配焉。

　　祀文昌于小南门楼，位居乎巽，与郡学相拱；祀奎星于大南门楼，位居乎离，与郡学相对。皆应文明之象，高耸而特出，建置诚为允宜。爰捐请俸，俾余董其事。择日偕巡察舒公暨道、府各官，率师生释奠焉。多士仰瞻兴起，必有地灵人杰之应；而公之成材造士，垂休正无穷矣。

　　余以防厅摄县事，喜际其盛，爰载笔而为之记。

　　赋

　　平南赋（「靖海纪」）周澎（晋水人）

　　海氛煽虐数十年，大将军施公衔命徂征，一战而克。「平南奏疏」一编，乃都人士家谣户颂积成卷轴也。虽里巷微词，而輶轩足采。乃摭其事实而作赋曰：

　　繄帝德之光华，曰圣神而文武。耀化日于中天，扬仁风于率土。赓一廷之都俞，舞两阶之干羽。张百旅之熊罴，抶千屯之貙虎。六服率宾，万方安堵；靡不稽首来王，输賨天府。惟是东南一带，溟渤奥区；蛟鲸出没，陆梁逋诛。依灶鼍以窟宅，聚蜃蛤而为徒。乘风涛以鼓鬣，播毒焰于萑苻。长使海滨黔黎，毁家破室；云屯士旅，抱戈枕杸。嗟桑田之万顷，乃弥望而平芜。困頳鲂于涸泽，泣流鸿于征途；错烽烟于野戍，栖磷火于寒垆。至于凄风鸣柝、凉月啼乌，莫不含酸茹戚，恻怆嗟吁！

　　天子乃念南国之仳禽，每殷勤而宵旰；曰：『惟予股肱孰是？仗旄秉钺，为海邦剪此暴乱』？佥曰：『惟彼元勋，夙膺宠眷；俾控制以专征，用克纾乎庙算』。帝曰：『都！自江以南，倚汝为屏翰。其克奏肤功，以靖此多难』！于是分虎竹、绾龙章，辞禁卫、出帝乡。貔貅夹队，鱼丽成行；戈铤的皪，旌旆飞扬。驻雄师于泽国，若雨集而箕张。惟其地当斥卤，井竭水浆；喜甘泉之应祷，供万灶之糇粮。乃修楼橹，爰戒舟航；凌中流以击楫，揽形势于沧浪。先卜期以决胜，奏神策于庙堂。繄重渊之弥漫，慨风浪之不常；望蜃楼之缥缈，嗟欲济之无梁。因而画沙为堤、聚米成岛，孰漂疾当其惊湍，孰盘涡介其要道；孰旁涯而可泊舟，孰顺流而堪直捣。敌巳在吾目中，胥按图而可考。定方略于金城，羡充国之计早；知拉朽而摧枯，胡险阻之能保？

　　尔乃乘机制变，六月兴师；舳橹千里，霄汉蔽亏。剑气干云而■〈火闪〉烁，甲光■〈肙〉日而陆离。横惊波以伐鼓，拨瘴雾以扬旗；各星罗而棋布，听中坚之指麾。因念蛟宫盘踞、兔窟凭依，既蜂屯而蚁聚，复扼险而负危。虽投鞭之可断，匪制胜之机宜。故毁军以骄敌，弄股掌之婴儿。彼乃疏汛守、撤藩篱，谓北来之军旅，岂渡江之能飞！横千寻之铁锁，沉水底以何为？于是鼓轻桡、浮彩鹢；溯鸿波、撼绝壁。凌冯夷之宫，捣潜虬之宅。

　　维时冲颷怒号、狂涛湍激，飞沫喷空，滂湃瀄汨。吞海岳以俱冥，合水天而齐碧。百族为之震惊，千灵为之辟易。天吴排浪以浮游，罔象穿烟而蹩躄。篙工、柁师，逡巡踖踧；莫不辍棹停桡，惊心动魄。尔乃精诚上格，叱电驱霆。飞廉顿辔，屏翳潜形；波臣欢焉助顺，海若剡其扬灵。爰散金以誓士，耻与敌而俱生；复焚香以戒旅，惟妄杀之是惩。于是军声震、士气腾，艨艟发、枹鼓鸣；摇赤羽、麾青萍，歼怪鳄，殪毒鲸。弓不虚发，矢必应声；倒戈漂卤，流血波頳。既献俘而授■〈酋或〉，遂扫穴而犁庭。乘长风以破浪，藉专阃之威棱。因而倾其巢、划其垒，败甲残鳞，俛首帖耳。济药石以扶伤，俾疮痍之咸起；仗天威以纵擒，使归布其德旨。曰：『漏网之余魂，漫称雄于井底！将计日以成擒，胡凭陵之足恃？念薄海之含灵，皆圣朝之赤子。无追踪于田横，五百人而俱死！倘衔璧以来归，当茅土而锡尔。惟公事之勾当，何私仇之足耻』？彼乃籍户口、输土田，匍匐蚁伏，稽首军前。曰：『南人不复反，愿禀朔于尧天；知圣朝之宽厚，必罔治于厥愆』。

　　若夫哀鸿失所，琐尾堪怜；延颈企踵，霓望久悬。瞻王师之至止，胥雀跃而欢颜；陈壶浆而塞野，奉筐篚以周旋。桑麻无扰，井里依然；耕不辍耒，贾不易廛。相与脱釜鬵之苦，登衽席之安。更有流离迁客、憔悴闺鬟，吊天涯之魂影，悲绝徼之风烟。盼征鸿而帛书难系，吟夜月而笳拍空弹。望乡关于万里，长掩涕以流连；欣拨云而见日，乐故土之生还。乃复纳叛招降，编之部曲；曰：『蔡人即吾人，务推心而置腹。彼坑卒于长平，何徒肆其残酷？化鹰眼以咸驯，各卖剑而买犊。念胜国之宗支，多窜身于穷谷；怀禾黍之故都，每悲歌而当哭。彼白马以宾王，殷宗为之不覆；惟圣世之芳规，旷千春而并烛』。于是雕题贯胸之众、燋齿枭■〈目闲〉之伦，回首请吏，愿列编民；迁情反志，服教畏神。固绝徼荒陬，尽变为乐土；何殊方异类，共识乎尊亲。若乃威灵远暨，悉主悉臣；陆詟水栗，奔走来宾。琛币重译而交贡，梯航接踵以并臻。火齐木难之宝、珊瑚玳瑁之珍，乌集鳞萃，靡不咸陈。岂中朝特贵乎远物，乃遐方其闻有圣人。

