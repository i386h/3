<!-- { "loadSidebar": true } -->
　　羽之属：鸢（鸱类。「禽经」曰：『暮鸦鸣，则小雨；朝鸢鸣，则大风』）、鸽（人家畜之，能知往还）、鹳（似鹤而小，无朱顶。鹳俯鸣则阴，仰鸣则晴）、鹡鸰（水鸟）、雉（雄者有冠，尾长，身具五彩；其羽为翟。雷始动，则雉鸣而雊）、乌（纯黑反哺者，为慈乌；腹曰不反哺者，为鸦，亦名鷽）、燕（燕作巢，避戊己。胸紫身小为越燕，胸斑黑而声大名胡燕）、鸠（即斑鸠也。与内地异。色青黑者曰斑甲，项下赤色者曰火鸠。又有一种身绿、嘴足红者，曰金鸠；惟淡水出焉）、鹭（毛白、项绿，嘴长、脚高）、画眉（声似莺而小，清圆可听。本地所出与内地等，但眉无白者）、鸜鹆（断舌，可使效人语。一名八哥）、布谷（色浅黑，白腹，头亦微白。春作方殷，人以鸟至识耕农之候）、凫（似鸭而小，浮于水面；鸟之谨愿者。俗呼为水鸭）、鸥（水鸟。一名鹥，随潮上下）、海鸡母（黑色，脚绿，比鸡较大，宿海屿中，故名。骨脆，而味甚美）、鸳鸯（文采■〈火旬〉烂。止必偶、飞必双，其交不再）、翡翠（俗名钩鱼翁。尝宿水道，伺鱼而食之）、白鹇（白质、黑章，尾二、三尺，嘴、爪丹）、长尾三娘（鹇之属。色青，光彩照人。一名练雀）、乌鹙（身黑、尾长，较小于鹰；能搏鹰、鹞、鸢诸恶鸟）、伯劳（即鵙也；亦曰「博劳」。性好单栖，其飞■〈梭，羽代木〉，其声嗅嗅。夏至应阴而鸣）、黄莺（一名黄鹂，一名仓庚。其音圆滑，善啭。方春后，即鸣）、鹰、鸬鹚（色黑，嘴曲如钩，食鱼入喉则烂。其热如汤，吐而生子，多者七、八，少者五、六，相连而出，若丝绪焉）、鸺（俗呼为「孤黄」。大如鹰，头目如猫。昼不见物，夜则出鸣。雌雄相应，声若老人）、雀（小鸟。好宿檐瓦，驯近阶除。俗名为「檐前雀」）、白头翁（似雀而大，头有白点）、海鹅（俗名「南风戆」，又名「布袋鹅」。常如海滨猎鱼，避风则入。翎可为箭羽）、荜雀（似雀而小，紫色。唧唧善吟。置笼中，能自来去）、白鸠（每当风雨，舞翅盘旋，霜衣雪杂，善鸣。畜之笼中，可为近玩）。

　　鳞之属：鲤、涂魠（形类马鲛而大，重者二十余斤。无鳞，味甚美。自十月至清明多有）、乌鱼（各港俱有。每冬至前，去大海散子，味极甘；后引子归原港，曰「回头乌」，则瘦而味劣矣。子成片，下盐晒干，味更佳。过冬则罕见。「本草」谓之鲻鱼）、鲳（身扁而短，无鳞；以紫白色者为佳，海鱼之贵品。又有黑色者，细鳞，名乌鲳；味少逊）、马鲛（骨软无鳞）、鳓（类鲥鱼。身扁薄，味清，而芳鲜；次于鲥鱼。以多刺，人不见重）、鳗（有乌、白二种。乌者为上。又溪有芦鳗，大者十余斤；以食芦笋，故名。又有海鳗，肉粗而刺硬）、扁鱼（形似「贴沙」而薄。晒干，味香美；鲜食亦佳。一名「涂剃」）、虾（种类不一：红虾，味甘；沙虾，次之；黄栀米，又次之；草虾，则有班节而肉粗，其最下者也）、白带鱼（身薄而长，其形似带。鱼鳞入夜有光）、鲈（巨口、细鳞）、午鱼、鮸鱼（状似鲈而大，肉粗。重至二十余斤）、鲫鱼（一名鲋。色黑而体促，腹大而脊隆。池泽、潭湖皆有之）、贴沙（上紫、下白，有细鳞，两目相比；一名比目鱼）、银鱼（长五、六寸，身圆如箸；洁白无鳞，但目两点黑耳。味清甘，可曝为脯）、鳝鱼（似蛇无鳞，黄质、黑文。体多涎沫）、虎鱼（状如虎头，巨口、无鳞，长不盈尺。肉嫩而美）、黄鱼（色微黄，扁而细鳞，长六、七寸。脂厚味丰，恨多刺耳）、麻虱目（鱼塭中所产。夏、秋盛出。状类鲻，鳞细。台以为贵品）、鮡鱼（生海边泥涂中。其大如指，善跳，故名。俗名花鮡，以身有白花点也）、狮刀（腹背如刀，故名。多刺）、乌颊（身短■〈氵闾〉，其颊乌，故名）、墨鱼（常喷墨于波以卫身，大鱼不得近。中有骨如小舟，名海漂蛸）、锁管（身圆直如锁管，首有小骨插入管中，如锁须。味甘脆）、鲨（有白沙、胡沙、双髻沙。其最佳者，皮上有黑白圈文，曰龙文沙；其翅尤美）、沙梭（长五、六寸，状如织梭）、海翁（即海鱛。大能吞舟，黑如牛。背浮于水面，则大风将作）、鲂（形圆如扇，无鳞；色紫黑。口在腹中，尾长于身。有黄鲂、燕鲂；黄鲂大而肉粗，燕鲂小而肉润）、鳁鱼（可腌作鲑）、青鳞（色青，鳞厚，长五、六寸）、红纱（皮红如涂朱，鳞细）、金钟仔、花身（体有斑文）、蛄鲐（尾有星。多穴于泥涂中）、鱦鱼（色青，体圆而短。味极腥）、铁甲鱼（鳞硬如甲。去其皮，方可食）、遍身苦、涂鳅（似鳝而身短。多涎难握）、涂虱（头扁、身微圆，黑色，长五、六寸。产圳潭窟中）、狗母鱼（长尺余，有细刺。鱼之粗劣者）、独鱼（大者如掌，皮粗。晒干可磨木器）、金钱（状如花魿，而体薄多刺）、花魿（斑点如花）、鲡鱼（溪涧中鱼之最恶者。引子游水，众鱼不敢犯）、■〈鱼廉〉鱼（大首、方口，无鳞而多涎。生陂中。黄者肥美）、蚱（一名水母，一名石镜。「博物志」：『状如凝血，广数尺；无头目肠脏，众虾随之，以虾为目。大者如床、小者如斗』。用矾腌而食之，最利口）、鲢鱼（小口、细鳞，身扁，色白。常畜之池中）、章鱼（即韩昌黎所谓「章举」。其身圆，其首八脚缩聚，当中有口，脚上有窝如臼，历历成章。囊中有黑膏及黄膏。行者手足向下、身向上高举而疾逝。产澎湖）、水鸡（一名田鸡）、蝚鱼（状如乌鲗而大，肉亦厚；味甘美。出澎湖）、沙蚕（一名龙肠，生海泊泥涂中。形似蚕，中有沙，故名。味甚鲜美；晒干焙食最佳）、鲙鱼（一名鳜鱼。身圆而长，皮有斑色；头微有角，甘而润。又有脊上带珠者，谓之珠鲙；澎湖产之。多晒作干）、饲子饭（无细骨，可和饭以饲幼子）、莺歌鱼（状如鲤而阔。色绿，嘴尖而勾曲似莺哥嘴，故名。产澎湖）、龙尖（口尖而身丰，味甘而脆美。出澎湖。多晒作干）、三牙鱼（有赤、白二种）。

　　介之属：龟（甲虫三百六十，龟为之长）、鳌（一名团鱼。以眼听。伏于渊而卵剖于陆，此思化也。不可与苋同食）、鲎（壳黑色，甚坚，可作杓。尾长如鎗，有足十二，生在腹下。雄小、雌大；置之水中，雄者浮、雌者沉。雌常负雄而行，虽波涛终不解。失雄者不能独活，故号「鲎媚」。渔人拾之，必得双。腹中有子如粟而大，可腌以为酱甚佳）、鲮鲤（一名穿山甲。见人，则身缩不敢动。形如鼠，浑身皆甲。有白皮、红皮二种；白皮可却风疾）、螺（有香螺、花螺、响螺、肉螺数种。香螺长数寸，肉雪白而尾有膏，味最清甘；品之上也。花螺圆而小，壳薄有斑点，味亦清。响螺大者长满尺，类于香螺；其壳可吹，军中用之。肉螺大五、六寸，味苦；切其壳，可作鹦鹉杯。又有生水田中者，曰田螺；壳薄可作药。有生水泽中者，曰石螺；肉可食，能解热）、蟹（生溪涧中，随潮解甲，故字从「解」。旁行，故曰旁蟹。又螯有生毛者，名曰毛蟹；秋后甚肥美。又有沙钻蟹，色黄，遍身有刺；遇人即伏沙底。有沙马蟹，色赤，走甚疾。有大脚仙蟹，身小，一螯大、一螯小，色赤白杂。有虎狮蟹，遍身红点。有青蚶蟹，青白色，两螯大。有金钱蟹，身扁、色赤黑；此种腌食甚佳）、蟳（膏多于肉，曰红蟳。无膏，曰菜蟳。大者长尺余，随大潮退壳，一退一长。其壳最坚。生海边泥涂中，螯无毛，故异于蟹）、■〈句黾〉鼊（龟属，卵生。状似鳖，四足漫胡，无指爪。大者百余斤，小者数十斤。常从海岸赴山凹钻孔伏卵。人伺其来时，尾而逐之；行甚疾，众并力及其背，则不能动矣。剥割时，两目泪下。嗜者谓同牛肉，值亦相等。甲可乱玳瑁，亦以饰物；但薄而色浅，不任作器）、牡蛎（咸水结成磈■〈石晶〉，相连如房，故曰蛎房；俗呼为蚝。小者名珠蚝，最佳。散生海中，乘浮用长竹如剪钩诸海底取之。壳可烧灰）、蚶（蚌蛤之属。壳圆而厚，形如瓦筒，纵横其理）、蠘（形似蟳。但壳有斑点，其螯甚锐）、花蛤（蛤有三种，皆生于海）、蛲（蛤之大者，壳厚微黄，肉白多浆；一名车螯）、蛤蜊（壳白，厚而圆。肉如车螯，消渴开胃气，解酒毒）、水龟（一名龙虱。腌食甚佳）、海豆芽（似蚬而大，形扁，壳绿，吐尾如豆芽，故名。一曰涂杯）、珠螺（似花螺而小，壳坚硬。螺嘴有皮，厚而圆，如半面珠，故名。澎湖所产。惟腌食为佳）、蚌（与蛤同类异形，蛤圆蚌长。大者尺余。间有含珠）、白蛏（台原无蛏，康熙五十九年始有生于海泊泥涂中。形与内地蛏无异，但壳差薄。色白如玉，肉尤清甘。四、五月时有之，出亦无多）、西施舌（壳绿黑色，似蚌而薄。其肉有舌，最美，海错之珍；次于「江摇柱」。但台所出，不宜多食）、海龙（产澎湖。冬日双跃海滩，渔人获之，号为珍物。首尾似龙，无爪牙；长不径尺。或云：入药功倍海马）、海蒜（一名海肾。壳类蛤，肉垂三寸余；白色，上有黑点，形状甚劣。食之，多患腹泻）、龙虾（昂首奋角如画龙状，甲硬如蟹壳；须长二尺余，钳六、七寸。上有芒刺，下有子累累相属）、海蜇（台地所产。瘦小不堪食）。

