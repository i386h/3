<!-- { "loadSidebar": true } -->
　　台，荒岛孤悬地也。自辟土启疆以来，沐圣天子之光，生聚教养数十年，熙熙皞皞之风，并臻雅化。文科叨膺简命，观察闽南；乙未，奉调入台，保厘东土，与台镇姚公堂同舟相济，每事折衷。念台阳风雨弗时，民多致叹，建龙王庙于东安坊之地，为民请福；又念民之粒食厥有由来，更建田祖之庙于镇北坊之内，为民报功。朔、望登降二庙，窃喜勤民一念，私心自慰。所有憾者，对越庄严之处，惟万寿亭最为观瞻，规制弗完，恐亵君恩。于是会商台镇，就旧址重修；再与郡守王君珍，询议佥同；台令俞兆岳、诸令周锺瑄宣策效力，与有事焉。命经历王士勷区画董成。于午门之外，辟东阙、西阙廊房，左右建朝房两班，共十四间；周围环壁，四顾井然。东树敷文门、西树振武门，南面高筑霓台，以肃巨观。于龙亭之后，又建祝圣殿一座，阿护帝廷。东西配殿增营十一间，两旁僧舍四间。前后基址，长四十余丈、阔二十丈零。西阙之外，盖箭亭一座，长四丈有奇、宽四丈；后院前卷。计用银一千七百余两。修理告成，庶几趋拜万寿之隆，体统尊严，上则天威不违咫尺，下则臣子共致肃雝，微答君恩于万一，而尊主之念为无愧耳。

　　谨勒贞珉，以彰巨典。后之厘兹土者，增修轮奂，更有赖焉，当亦有谅于予心。爰志之。

　　诸罗县学记蔡世远（礼部侍郎）

　　诸罗县学，原在善化里之西，茅茨数椽。康熙四十三年甲申，凤山令宋君永清署篆诸罗，因县署移归诸罗山，就诸罗山议建。丙戌，郡丞孙君元衡摄县事，建大成殿、棂星门。戊子，宋君再署篆，建启圣祠。乙未九月，飓风大作，屋瓦门墙皆倾。今令君贵阳周侯怃然曰：『是吾责也』。是岁十月，兴工修其破坏，大成殿、启圣祠皆易故而新之。建东、西两庑，以祀先贤、先儒；东有名宦祠、西有乡贤祠。又于启圣祠之东建明伦堂、西建文昌祠。附西为学舍，便肄业者。棂星门之外，以墙榜曰「礼门」、「义路」；墙之外为泮池。皆前所未有也。縻白金一千五百有奇，周侯独肩之，不扰民间一丝。丙申六月，告成。

　　世远时应中丞雷阳陈公之招，主鳌峰书院。吾友陈君梦林客游于台，周侯介陈君以书来求记，且曰：『诸罗僻居海外，诸生观化聿新，愿有以教之也』。世远寡陋何知，爰即鳌峰诸交相与砥砺者而告之曰：君子之学，主于诚而已矣。诚者，五常之本、百行之原也，纯粹至善者也，天之所以与我者也。人之不诚者，无志者也；人之无志者，由不能尽其诚者也。诚以立其志，则舜可法而文王可师也。其原必自「不欺」始。程子曰：『无妄之谓诚，不欺其次也。其功由主敬以驯致之』。程子曰：『未至于诚则敬，然后诚也。敬也者，主一无适，以涵养其本原之谓也。由是而谨几以审于将发、慎动以持于已发，则合动静，无一之不诚也。虽然，由明以求诚之方，惟读书为最要』。朱子曰：『读书之法，当循序而有常、致一而不懈；从容乎句读文义之间，而体验乎操存践履之实。不然，虽广求博取，奚益哉』？学者率此以读天下之书，则义理浸灌、致用宏裕。虽然，非必有出位之谋也，尽伦而已矣。孔子曰：『爱亲者，不敢恶于人；敬亲者，不敢慢于人』。吾父子、兄弟，肫然、蔼然尽吾爱敬之忱也，克伐怨欲之心何自而生哉？始于家邦，终于四海，皆是物也。庸近之士，不能返其本、思其终，但以为吾读书、得科名，而吾名成矣；荣闾里、利身家，而吾事毕矣。其幸者，得一第；其不幸者，老死于布褐而已矣。其天资厚而习染轻者，居是官也，犹可以寡过；其天资薄而习染重者，则贪没焉而已矣。夫此身，父母之身也、天地之身也、民物所胞与之身也；以父母之身、天地之身、民物所胞与之身，顾可不返其本、思其终，以贻父母羞、以自外于天地、以为民物所诟病哉？诸罗虽僻处海外，圣天子治化之所覃敷，三十余年于此矣。巨公名人相继为监司、守令其间，风俗日上；萃一邑之秀于明伦堂，相与讲经书之要旨、体宋儒之微言，告之以立诚之方、读书之要、伦理之修、经正理明则词达气充，科名之盛举积诸，此非徒善人之多也。

　　陈君为我言：『周侯清修干固，百废俱兴；引人于善，惟恐不及』。吾知所以长育人材、化民成俗者，必有道矣；又何俟今之赘言哉！周侯名锺瑄，字宣子；贵阳人。登丙子科，以清德文学世其家。

　　重修台湾县学碑记（雍正二年）黄叔璥（〔巡〕台御史）

　　岁壬寅，璥奉命巡视台湾。于时寇乱方息，继以大饥。学宫飘摇飓风霪雨间，颓然欲尽。官斯土者虽目击心伤，不遑及矣。

　　与璥偕来者，贵阳周君锺瑄。前以诸罗令报最为高唐牧，内迁员外郎；至是，以贤能特简令台湾，慎其选也。周君既至，设平粜法以苏郡治、躬运米以赈澎湖，境以内欣欣然更生焉。乃亟鸠工庀材，仍厥旧制。凡殿庑、门垣、生舍，修者修之、筑者筑之。时诏崇先圣王爵五世，为改建五王祠。不费帑、不役民，皆周君节啬俸钱而独任之。始事于癸卯季秋，落成于甲辰仲春；縻白金三百五十有奇。

　　不数时，而庙貌聿新，因请璥为记其年月。璥维学校之设，所以长育人材，一道德、同风俗，教孝、教忠也。学者于此，不能穷其指归而得其要领身体而力行之，故父教其子、师勉其弟沈溺于词章，庞杂于功利、权谋、术数；所谓人材，不可问矣！道德奚自而一、风俗奚自而同？今台当更化之后，学者蒸蒸然思复于古，知圣贤之所以教人者，其指归、要领，不过欲人尽力于君臣、父子、夫妇、昆弟、朋友之间。父教其子、师勉其弟，日引日上，庶成笃学力行之君子，无从以词章为梯弋科名之具，无或以功利、权谋、术数以流入于不肖之归，则道德一、风俗同，庶不负国家养士之隆，与贤司牧师旅饥馑之余拮拮经营之意，实有厚望焉。

　　是役也，董其事，本学教谕葛炆。例得书于石。

　　红毛城记（雍正七年）刘良璧（诸邑令）

　　由台郡西出二十里水程，为安平镇；再十里，为鹿耳门。船只由厦放洋，自鹿耳门入口，过安平，泊大井头。然鹿耳门，非有形势可凭，号称天险；缘铁板沙线纡回盘出，潜伏水底，非老舵水则错行港路，而船身触礁，片板无存，土人插标竿以记之。左涨沙坡，立炮台；旋筑、旋圯。故多用木架海防行署数椽。虽无风，飞沙满地，惟潮水大起，则舟行无虞。安平一镇，左连鲲身、右隔萧陇，两臂湾抱，沙如牛角；一镇岿然，为咽喉之区。守安平，则舟师不能飞渡，而台郡贴然。

　　镇有赤嵌城，为红毛所筑。周二百余丈、高四丈许、宽一丈许，厚砖为质，砌以蛤沙、捣以糯汁，坚如金石，锄不能劈。式仿西洋，方圆合度，俨若画栋雕栏之象焉。城小而高，上有官署，协镇不居。己酉之秋，余再署凤篆。值风灾，民居多坏，赈灾安平，并匀摊其税。甫登城，见夫蓬荜之飘落、小艇之湾泊，而知海角黔黎之疾苦也；见夫商船之出入、风帆之上下，知泽国生民水性固所惯习也。东顾郡治，烟火万家、鸡犬相闻，青山一带，城郭阙如，知苞桑之尚待绸缪也；西望澎湖三十六岛，若隐若见于烟波浩淼间，不瞬息而巨浪接天，声闻若雷，黄雾四塞，飞沙扑面，知海外之风景变幻不常也。顾司阍者问之曰：『此署何为久空』？阍者曰：『先年作官署，常有红袍人出见，署故空』。余笑曰：『尔所谓红袍者，岂红毛之土官耶？抑郑氏之伪职耶？方今圣天子在上，声教四讫，海外荒陬，收入版图六十余年，而旧孽游魂尚恋此署，不亦谬乎』？城故坚，亦极要，与郡中红毛楼相望。

　　康熙六十年，台匪朱一贵窃发，贼众十余万分布七鲲身。我师入鹿耳门，水涨八尺，舟师连樯而入，夺炮台、复安平，遣将分驻，大败贼于二鲲身、四鲲身、七鲲身，横尸填岸。不数日，而恢复全台，如疾风之卷秋择。缘安平据要害之地，故势如破竹。况当海晏河清，苍生莫不向化；兼有重兵以资弹压、仓储以备军糈，扼其中，内外皆应。则红毛城之关系安平不浅，即关系台地不浅。不得安平，不能守鹿耳门；然则台地门户最紧要者，首曰安平镇，次曰鹿耳门。

　　藏书记袁弘仁（郡学训〔导〕）

　　制科以文章取士，士之通经学古者，咸入珊网之收。我朝文教覃敷，无远弗届；世宗皇帝复选博学鸿儒，所以鼓励淹通，典綦盛也。今上御极之初，以隆师崇儒为首务，其振兴学校者倍殷。凡为学校中人，可不孜孜奋勉，以副菁莪棫朴之风哉？

　　余不才，谬膺经选。始训福庠六载，适台阳新设训席，余首调是任。仰怀圣明，无日不兢兢以作人为心也。窃念台地遥隔海天，人文虽云日盛，而博洽实鲜其人。揆厥所由，盖各庠向无藏书，书肆亦鲜购售；虽有聪敏之士，欲求淹通，庸可得乎？爰置古今书藉九百余本，贮之署中，以备诸生借览；令优生二人掌之，俾历久勿替。

　　第寒毡力微，不能多置，姑以是为权舆耳。若夫四库五车之富，端有望于后之君子焉。

　　海东书院记杨二酉（〔巡〕台御史）

　　圣天子临雍讲学，文教遐敷；岁拨帑金若干于直省会区各立书院，以造天下士，彬彬乎霞蔚云蒸，称极盛焉。

　　台阳海峤，隶闽之东南郡；相去榕城，约数千余里。诸生一仰止「鳌峰」，且不免望洋而叹也。郡学西侧，旧有海东书院，为较士之所。前给谏渔庄单公请以别置考棚，遂成闲廨。岁己未，予衔命巡方，视学来兹，凡一至、再至焉。中多轩楹，可读可栖；明堂列前可以讲、矮屋通后可以爨。意选内郡通经宿儒充教授为良师，允堪作育多士，与「鳌峰」并峙。谋之观察刘公，亦然予言。第以薪水诸费无出，奈何？邑明经施子士安慨然而身任之；先请输稻千斛以兴，仍置水田千亩为久远计。予曰：『是可以入告矣』。逾数月议行，刘公捐俸倡修。一时轩窗爽洁，什器周备，焕如也。郡守钱公亦能加意振作，选诸生中文艺有可观者，得数十人以实其中；延教授薛仲黄为师，致敬尽礼。观二公所编规约数条，详慎之议，历历可见。

　　夫兴文劝士，采风者之责也；敬事图成，良有司之谊也。抒一家之力、供多士之需，义不泯于乡也；取一人之善、成天下之材，恩必出自上也。尔师生各宜锐志精心，无怠学、无倦教，言语文字之中，申以修己治人之道。渐摩既久，当必有明体致用者出，以膺公辅而扬休明，上慰圣天子棫朴作人之至意，宁云岛屿生色、乡里增荣已哉！予于尔师生有厚期焉。

　　（附）海东书院学规刘良璧（台湾巡道）

