<!-- { "loadSidebar": true } -->
　　磺产于淡水；土人取之，以易盐米芬布。

　　盐台于洲仔尾、淡水两处。

　　泥■〈鱼卖〉、乌鱼，台于坑仔口、打狗港。蟳虾，台于蛟港。蚶、螯、蚝、螺，海滨俱产。

　　澎湖，旧属同安县。明季，因地居海中，人民散处，催科所不能及，乃议弃之。后内地苦徭役，往往逃于其中；而同安、漳州之民为最多。及红毛入台湾，并其地有之。而郑成功父子复相继据险，恃此为台湾门户。

　　环绕有三十六屿，大者曰妈祖屿等处；澳门口有两炮台。次者曰西屿头等处；各屿唯西屿稍高，余皆平坦。

　　自厦门至澎湖，有水如黛色，深不可测，为舟行之中道。顺风，仅七更半水程。一遇台飓，小则漂流别港，阻滞月余；大则犯礁覆舟。故舟子有望风占气之法。罗经针定子午，放洋各有方向：春夏由镇海圻放洋，正南风，坐干亥向巽巳；西南风，坐干向巽。冬由寮罗（原文「经」字）放洋，正北风，坐戌向辰，至夜半，坐干戌向异辰；东北风，坐辛戌向乙辰。或由围头放洋，正北风，坐干向巽；至夜半，坐干亥向巽巳；东北风，坐干戌向巽辰。至天明，俱可望见澎湖西屿头。由澎湖至台湾，俱向巽方而行；薄暮可望见。

　　但澎湖初无水田可种，人或采捕为生、或治圃以自给。

　　今幸大师底定，贸易辐辏，渐成乐土。营将外，复设一巡检治之。  
　  
