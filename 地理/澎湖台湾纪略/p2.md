<!-- { "loadSidebar": true } -->
　　明季，阻于海寇，不复相通，不知何时为夷所得。海逆郑成功之败遁于京口也，乘大雾，袭杀红夷守者，而据其地。筑城以守，伪号东宁国。或言岁以十万缗归红夷，而假其地以居。为日久矣，卒莫知其然否。后郑成功死于厦门，其妻董氏复立子锦，势益弱；降者踵至，争言台湾中曲折。始知其地南北长、东西狭。东面皆大山，莫知其穷际。水皆西流，长者或数百里。海逆既定居，规度便近地给兵屯种，而收赋于诸社以自给。又多种桐树及枲、麻为治船之需。

　　或盛言封畛辽阔，瞭人错居，多奇怪。有三指人，爪锐如鸟，跳踯山林如猿玃，居于树颠。树绝大，其颠平广可置屋。其人亦能耕获，得榖辄徙置树上。又善弩人，迫之辄注矢下向，终莫能近也。又有长髯矮人，仅如十岁小儿，而须皆过腹。或又言其巢特险固，水道纡回，惟一径可入；欲往者必自澎湖易舟，而令谙习者为导乃能至。或又言地时时震，又多■〈风贝〉风，屋易坏，多至三年必再构矣。言人人殊，亦有图形以献者。事涉诡诈，不足信也。

　　迨海逆入居漳、泉，再遁于厦门，而锦又死；独稚子克塽在，悉以兵事委其伪武平侯刘国轩，而专总财赋则属之伪忠诚伯冯锡范。锡范者，克塽妻父也。于是，督臣姚启圣、提臣施烺咸言台湾可取状。上命会议，有旨允行。

　　康熙二十二年春，烺自阙下至闽，启圣已调集各镇之师，饬军资、峙糗粮，列舰以待。官军在行者，皆有重犒。师行，以风不利而返；再台，复却回。六月，启圣亲饯烺于铜山，从容言曰：将军师期已三易矣，每行必竭蹶庀军赏，力已尽矣。嗣后不能为将军再治行，敬奉白简以待命于下吏。克敌与否，在今日矣；惟将军图之。烺念时方盛暑，多南风，意踌躇未决；乃业已力任，而启圣绳之又急，遂慷慨行。为书诀别妻子，誓必死。诸将士当行者，皆作书抵家，处分后事，无一还心。合提标及兴化、平阳、铜山、金门、海坛、厦门诸镇之师共数万人，舳胪数百，禡牙举帆，自铜山南向。而启圣亦进屯厦门为声援。

　　烺舟既至大洋，风日恬和，海波偃息，安行如内地，遂以初十日至澎湖之外岛。当是时，贼将刘国轩以二万众守澎湖；昔日哨游重地，皆为所据。烺泊舟处，非向来屯驻地也；贼望见之，皆大笑曰：此不足烦吾兵，潮至自碎耳。盖海道收泊有常处，必须曲乃可以避风潮；否则，潮乘风势能举舟拍沙上，即至坚之舟，不过三、四掀播，无不震裂矣。烺亦习知海事，心窃危之；顾无可奈何，稍择便处。相守十二日，潮竟不至，而天忽大雾，咫尺不见人；是为六月二十二日也。烺告诸将曰：潮汐有常，而十二日不至，方夏多■〈风贝〉风而无风，此天相我成功也；非天子洪福不及此。然幸不可屡邀，更需时日而潮至■〈风贝〉作，必败无疑矣。今日请与诸君共破贼。诸将亦以为然，请举炮。烺曰：不可。火器彼之所长，彼闻炮声，即知我军所在，而寻声以击我，我不能敌也。不若乘大雾未解而直趋其中坚，彼不意我至，必惊乱，我跃登其舟，短兵相接，庶可取胜。众曰：善。于是，分其舟为二。以兴化总兵吴英为左冲锋，金门总兵陈龙、铜山总兵陈昌继之；而厦门总兵杨嘉瑞当其后；平阳总兵朱天贵为右冲锋，提标前营游击何应元、提标署中营参将罗士珍、提标右营游击蓝理、提标署后营游击曾成继之；而海坛总兵林贤继其后。偃旗卧鼓，鱼贯以入；余舟八十艘，留为后应。军方行而潮至，水骤涌四尺，舟行通利无碍；烺与诸将皆色喜。度已附贼舟，竞掷长鏁巨钓，首尾钩之。我舟与贼舟相混，纠结不可解；朱天贵、林贤、吴英先登，诸将士奋勇腾跃，竞上贼舰。贼方茫昧不及辨，而刃已及身，大乱；趣举炮铅，甫脱口，镕而未坚，势亦不猛，着铁皆如泥，不能伤我军。我军大呼，殊死战，无不一当百，因纵火焚其舟。自巳至未，贼大败，杀死、焚死、溺死者万二千，获贼舟甚多。刘国轩以数舸逸去，余创残八百人并诣军前降。朱天贵冒矢石，负重伤，所当贼十二艘焚溺几尽，犹称宁死不退，追击不已。忽有飞炮中项，立毙。天贵本浙镇，以留后策应调之；乃曰：愿为前部。卒战死，时论壮之。贼守山者曰伪将军杨瑞，见水军已败，率伪官一百六十五员、伪兵四千六百五十三名，全军降。初，烺将台师，梦观音授以水一桶，觉而曰：水者海也，一桶者大一统也。我今兹必破贼乎！又，军士有宿于关壮缪庙者，忽闻空中呼曰：选大纛五十杆，助施将军破贼。烺闻之，益自喜。至是，果验。

　　烺得降者，皆厚抚之。录所获水军创残八百人，给以糜粥、酒胾，遣医为裹伤傅药。召见之曰：若等欲归乎？皆叩头言：逆天宜死，得不死足矣；安望归！烺曰：不然，汝一军尽没，父母妻子必谓汝等已死，日夜悲汝；余纵汝归，复见父母妻子，宁不甚乐！朝廷至仁如天，不得已而用兵，降即赦之耳。汝今归，为我告台湾人速来降，尚可得不死；少缓，即为澎湖之续矣。谕讫，而遣舟归之。八百人皆感泣去。既至，展转相告，欢声动地。诸伪将伪兵闻之，争欲自投来归，禁之不能止。刘国轩自澎湖败还，固已胆落；至是，见人情大率已解散，始决计劝克塽归附矣。

　　始，烺告捷，且言台湾港道纡回，南风狂涌，须俟八月以后乘北风而行；且遗书咨之督臣启圣。启圣以为贼已大创，宜乘胜急击；若少延缓之，令贼得保聚，胜败未可知也。又廉知官军破贼后药弹火器率已罄尽，甚至撞毁铁锅为装炮之用；遂为书报烺，言当速进，且送角弓五百张、柳箭二万枝、火药二万斤、火礶一万五千筒、喷筒三千枝、火箭八百箱、黑铅四千斤、大小铁子一千枚、台窝蜂子一千斤、缎紬袍褂干练袍褂各数千领、靴帽若干件、赏功银一万两。烺得书大喜，悉以诸资具散之军中。军中人人鼓励，计日渡海，灭残寇，取重赏。贼闻之汹惧。

　　闰六月初八日，伪藩郑克塽遣伪官郑平英、林惟荣、曾蜚、朱绍熙赍降表至军前，请举国内附，为东方屏翰。烺告之曰：仍居故土，不敢擅许；审欲降者，当如幕府约。因要以三事：一必须刘国轩、冯锡范亲身来。二必须纳土献版籍。三必须伪官兵遵制剃发，举家内徙，听朝廷安插。使人衔命去。七月十五日，克塽复遣伪兵官冯锡珪、伪工官陈梦炜、刘国轩亲弟伪副使刘〔国昌、冯锡范亲弟伪副使冯〕锡韩同前使曾蜚、朱绍熙来，复奉书至军前请悉如约。且言南北淡水驻防伪左武将军何佑、伪左先锋李茂等并已撤回，地方并已效顺；但请颁给告示，晓谕剃发。而何佑等降款亦至。十六日，提督烺留刘国昌、冯锡韩于军前，而令侍卫吴启爵、六品笔帖式常在赍告示五通，与锡珪等偕往晓谕。台湾军民见天使渡海，合境驩呼，投戈剃发，向化恐后。居亡何，克塽降表至。奏缴伪延平王印一颗、册一副、伪武平侯印一颗、伪忠诚伯印一颗，尽籍其境土数千里、户口数百万为图以献；但以宗族类多龆稚，南人不谙北土，请就近安插。烺为代奏，廷议许之。于是，克塽及伪将士等尽纳其器仗于军前，举族内徙。提督烺身自渡海，行定新附地，而绝域尽入版图矣。

　　是役也，天子念渡海远战，将士勤苦，赏恤皆从优厚。提督烺授靖海将军，世袭罔替；死事镇臣朱天贵，特赠太子少保，授一子为荫生；余将士，升赏有差。以刘国轩率先归顺，授为天津提督。克塽至，赦其罪；优以公秩，居京师。而台湾置郡县如内地焉。

　　按图，东境果皆连山，而台湾城则西面海中一孤屿也，稍近南。城之西皆大海，而沙线重复，舟不可近。城之南一沙埂，属于内土，曰万丹湖。湖之旁有港，东入曰蛲港；即陈第所谓尧港也。埂上置七昆身。昆身者，山阜之名；列兵守之，如内地斥堠也。城之东，乃大海澳，沙埂遶之。城之北，有水径，曰马沙沟，纡回以入于澳。其近澳之口，曰鹿耳门，筑城守之。澳纵广可数十里，兵船宿其中。由此，可以至城之东而登岸焉。马沙沟外，又有沙线数重，置南北昆身以守；寇所倚为奇险者，在此也。自马沙沟西南，有孤屿曰海翁淈，为走澎湖道。澳之西岸有城曰赤■〈土敢〉，盖亦寇所筑。城之南有十二街，有文庙，旁有港不知名。城之北有花园，旁亦有港，疑即陈第所谓大员港也。城之东有天兴、万年二州。内有菜园，有嘉祥、长治、维新三里，有二层营；盖皆寇所规度为营田处也（又东有上港冈、中港、下港冈、郎林、大冈山、小冈山、大香洋、小香洋、中洲、柳仔、鲫仔潭、柳仔林、沉坑仔）。自是，极东曰哑猴林，即大山穷处。

　　自赤■〈土敢〉城南行一百四十里，至赤山仔，稍西为凤山港。又西近海为打狗山，即陈第所谓打狗屿也；寇置炮城在焉（其旁有半平山、凹底山、观音山、大宅基）。自赤山仔又南八十里，至上淡水。又二十里，至下淡水。此所谓南淡水，寇置戍处也；陈第谓之小淡水。自下淡水十五里至力力社，又十五里至茄藤社，又六十里至放索社，又八十里至茄落堂，又一百二十里至浪峤社。自赤■〈土敢〉城至此，共五百三十里，南路尽处矣（近海处曰沙尾岐头）。小琉球在其西南。而淡水之东有傀儡番，在大山中，亦号令所不至也。

　　自赤■〈土敢〉城北行，历大桥、小桥（二港皆经花园）、乌鬼桥（其港为下寮港）一百二十里，至新港社。新港西行台海口，有目茄洛湾；即陈第所谓加老湾也（港北有召笼社、黎头标社、有大目降、大武笼、大冈山，为东山尽处）。其北又有欧王溪，欧王社在其旁（又有大小茄冬林）。自新港社西南五十里至麻豆社。水西台，曰莽港；即陈第所谓魍港也。其旁有茄哩屿、双溪口，皆第记所有。自此以北，第不及知矣（又有大龟肉、铁线桥、急水溪、赤山）。

　　自麻豆社东行九十里，至朱罗山（其旁有哑里山、倒洛嘓、茄拔仔、大排竹）。水西台，曰蚊港（其旁有三迭溪、牛朝溪、八掌溪、上茄东、下茄东、龟佛山、上狮仔、南世竹、茄藤林）。朱罗山北行一百里至他里务（其旁有猴闷社、石龟溪、打猫社，东山尽处为柴里、斗六）。又北一百二十里至大武郡。水西台，曰砖仔■〈土穵〉（其旁有东螺社、西螺社、南社、二林、三林、台仔■〈土穵〉、冷饭■〈土穵〉）。自大武郡又北六十里，至半线社。水西台，曰大肚溪。其海口，曰鹿仔溪（其旁有捉捒社、大肚社、哑捉社、马之遴、大突社）。自半线社又北一百一十里，至水里社（其旁有福罗社、牛骂社、沙辘社）。东有大山曰黑沙晃、里买猪、末里，皆尽境也。

