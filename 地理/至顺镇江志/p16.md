<!-- { "loadSidebar": true } -->
【荆楚岁时记五月五日蹈百艹今人又有鬬百草之戏欧阳永叔诗有共鬬今朝盛盈襜百草香之句】 
　　　　戴钗头符
【岁时杂记抱朴子或问辟兵之道答曰以五月五日作赤灵符着心今谓之钗头符端午剪缯彩作小符子争逞精巧掺于髻鬟之上】 
　　　　画天师像
【岁时杂记端午都人画张天师以卖】 
　　　立秋
　　　　戴楸叶
【梦华录汴京立秋满街卖楸叶妇女儿童皆剪成花样戴之形制不一】 
　　　七夕
　　　　乞巧
【天宝遗事宫中七夕以锦彩结成楼殿高百尺可容数十人陈花菓酒炙设坐具以祀牛女二星嫔妃穿针乞巧动清商之曲宴乐达旦士女皆效之】 
【唐李嘉佑早秋京口诗云千家闭户无砧杵七夕何人望斗牛盖其时多寇盗故有此语】 
　　　中元
　　　　设盂兰盆供
【荆楚岁时记七月十五日僧尼道俗悉营盆供于寺院窦氏音训天竺所谓盂兰盆者乃解倒悬之器言目连救母饥厄如解倒悬故谓之盂兰盆今人遂餙食味于盆中亦误矣】 
　　　二社日
　　　　卖社糕
【春秋二社日清晨小儿捧糕于街头卖之】 
【梦华录社日以社糕社酒相馈送】 
　　　重九日
　　　　登高饮菊酒带萸囊
【续齐谐记汝南桓景随费长房游累年长房忽谓景曰九月九日汝家当有灾厄急宜去令家人各作绛囊盛茱萸以系臂登高饮菊酒祸乃可消景如其言举家登山夕还见鸡犬一时暴死长房闻之日此可代之矣今世人九日登高饮酒妇人带茱萸囊因此也】 
　　　　馈面糕插彩旗
【梦华录都人九日各以粉面蒸糕相遗上插彩小旗糁饤果实如榴子栗黄银杏松子仁之类】 
【闻见后录刘梦得作九日诗欲用糕字以五经中无之辍不复为宋子京九日食糕有诗引周礼笾实糗饵粉餈注饵谓之糕为证】 
　　　十月一日
　　　　暖炉
【梦华录十月朔有司进暖炉炭民间皆置酒作暖炉会】 
【岁时杂记京人十月朔沃酒及炙脔肉于炉中围坐饮啖谓之暖炉会】 
　　　　出城飨坟
【梦华录十月朔都城士庶皆出城飨坟如寒食节】 
　　　冬至
　　　　贺冬
【玉烛宝典冬至阴阳百物之始日极南影极长有履长之庆】 
【汉杂事冬至阳生君子道长故贺】 
【梦华录冬至节虽至贫者一年之间积累假借至此曰更易新衣备办饮食飨祭先祖庆贺往来一如年节】 
　　　腊八日
　　　　作粥
【岁时杂记十二月初八日诸大寺作浴佛会并送七宝五味粥谓腊八粥】 
　　　二十四夜
　　　　祀灶
【范至能村田乐府叙腊月二十四夜祀灶其说谓灶神翌日晨朝天白一岁事故前期祷之】 
　　　　飨豆粥
【范至能村田乐府叙是日煮赤豆作糜暮夜合家同飨至襁褓小儿及僮仆皆预云能辞瘟气】 
【按荆楚岁时记共工氏有不才子以冬至死为疫鬼畏赤小豆故冬至日作赤豆粥以禳之盖本于此然用于是夜莫详所始】 
　　　岁除
　　　　馈岁
【东坡诗岁晚相与馈问谓之馈岁】 
　　　　守岁
【梦华录士庶之家围炉团坐达旦不寐谓之守岁】 
【杜甫诗守岁阿戎家】 
　　　　卖懵
【除夕之前小儿相呼谓之卖懵莫有应者应之则云懵已售矣范至能村田乐府叙有卖痴呆云世传吴人多呆故儿辈讳之欲卖其余亦可笑】 
　　　　爆竹
【神异经西方深山中有人长尺余犯人则病寒热名曰山魈以竹着火中煏烞有声则山魈惊惮】 
【苏子由除日诗云楚人重岁时爆竹鸣磔磔王介甫诗云爆竹惊邻鬼】 
　　　　图钟馗
【岁时杂记旧传唐明皇不豫梦鬼物其名曰钟馗既寤即安令家家图其形像于门壁禁中每岁前赐二府各一幅】 
　　　　烧〔火凡〕盆
【范至能村田乐府叙除夕人家各于门首然薪满盆无贫富皆尔谓之烧（火凡）盆若云相暖热之意】 
　　　　然灶灯
【梦华录除夕于灶中然灯谓之照虚耗之说也】 
　　　　爇天香
【俗以十二月朔日为始鸠钱置熏蜡之具豫结彩棚至晦日命羽流设醮事以祈福祥谓之天香会】 
【按四时纂要十二月晦日前两日通晦三日斋戒烧香静念仙家重之岂亦本于此与】 
　户口
润为东南重镇晋宋隋唐地大民鲜至宋嘉定间所统惟三县而户口之繁视前代为最北南混一兹郡实先内附兵不血刃市不辍肆故至元庚寅籍民之数与嘉定等大德辛丑秋七月飓风大作诸沙漂流厥后丁未洎天历己巳二纪之间两罹荒札死亡转徙在在有之由今视昔颇为不侔比年以来生聚涵育渐复旧观矣
晋毗陵郡治丹徒户一万二千 【时毗陵统县七丹徒曲阿武进延陵暨阳无锡毗陵户通七县言之】 
宋南徐州领侨郡十七县六十三户七万二千四百七十二口四十二万六百四十 【宋志本合晋陵郡南东海郡南兰陵郡以书今从之晋陵郡户一万五千三百八十二口八万一百一十三通晋陵延陵无锡南沙曲阿暨阳六县言之南东海郡户五千三百四十二口三万六千六百五十八通丹徒郯胊利城四县言之南兰陵郡在今丹阳东五十里详其治所户一千五百九十三口一万六百三十四】 
隋江都郡领县十六户十一万五千五百二十四 【时废南徐州属江都废丹徒县入延陵县共领县十六江阳江都海陵宁海高邮安宜山阳盱眙盐城清流全椒六合永福句容延陵曲阿】 
唐润州领县五户二万五千三百六十一口十二万七千一百四 【旧唐书地理志武德三年改隋延陵县为丹徒八年废简州以曲阿来属九年以延陵句容白下三县属润州户口通五县言之至垂拱四年始分延陵置金坛为六县】 
开元时户九万一千六百三十五 【元和郡县图志五万四千五百　按寰宇记开元户与图志多寡不同】 
天宝时户十万三千三百六十四口六十八万七千三百 【通典虽作于贞元然州县以天宝为定故载润而阙升户口通丹徒丹阳句容江宁延陵金坛六县言之】 
至德时户十万二千二十三口六十六万二千七百六 【新唐书地理志以至德二载割出江宁句容属升州之后为定故于户口之下称领县四　按旧唐书地理志乃以此为天宝六县户口之数参之通典数不合】 
元和时户五万五千四百 【元和郡县图志】 
宋太宗时户主一万六百四十七客一万六千九百九 【太平寰宇记】 
真宗时户三万三千 【祥符图经丹徒县户一万三百七十丹阳县户九千三百六十金坛县户七千九百九十延陵县户五千二百八十】 
仁宗时户五万四千 【两朝国史】 
神宗时户主三万三千三百一十八客二万一千四百八十 【九域志　郡县志崇宁户六万三千六百五十七】 
孝宗时 【孝宗时○钞本此上有干道庚寅一段　案干道本孝宗年号庚寅乃干道六年钞本上文干道庚寅一段与下文全同必系重复况下文云户六万三千九百四十口一十二万一千二百二十与注中之三县散数相符而上文云户六万四千口十二万一千三百有畸与注中之散数不合至于干道庚寅四字下文是小字而上文误作大字又少孝宗时三字尤与前后诸条体例不合此必传写之舛误也今删】 户六万三千九百四十口一十二万一千二百二十 【干道庚寅丹徒县户一万八千八百口三万二千二百丹阳县户二万五千二百四十口五万五千九百八十金坛县户一万九千九百口三万三千四十】 
理宗时户一十万八千四百口六十四万四千一百 【嘉定志府城厢户一万四千三百口五万六千八百江口镇户一千六百口六千九百丹徒县户二万七千口一十六万九千六百丹阳县户三万五千二百口二十一万八千五百金坛县户三万三百口一十九万二千三百】 
度宗时户七万二千三百五十五口三十九万七千三百四十四 【咸淳志在城五隅户八千六百九十八口三万八千三百八十五丹徒县户一万四千八十一口七万六千三百三十五丹阳县户二万二千七百六十八口一十一万八千四百六十一金坛县户二万六千八百八十口一十六万四千一百六十三】 
　　土著
户一十万六十五 【录事司九千四百六十九　丹徒县二万八千四百六十二　丹阳县二万九千二十四　金坛县三万二千五百一十六】 
民八万四千八十三 【录事司六千六百三十　丹徒县二万二千三百八十三　丹阳县二万五千六百二十八　金坛县二万八千八百四十八】 
儒七百三十七 【录事司二百五十四　丹徒县三十二　丹阳县七十二　金坛县三百七十九】 
医三百 【录事司六十九　丹徒县六十六　丹阳县七十七　金坛县八十八】 
