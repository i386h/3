<!-- { "loadSidebar": true } -->
礼凡封国使封人立其社稷之壝然诸侯为百姓立社曰国社诸侯自为立社曰侯社今之州郡古侯国也昔共工之霸九州岛也其子曰句龙为后土能平九州岛故祀以为社厉山氏 【左传作烈山氏】 之有天下也其子曰农 【左传作柱】 能殖五谷夏之衰也周弃继之故祀以为稷春而祈谷秋而报功古之制也按侯国通祀仪礼载其坛壝之度 【社以后土句龙氏配稷以后稷氏配社方二丈五尺高三尺四出陛稷在西如社之制社以石为主其形如钟长二尺五寸广一尺 【广一尺○(钞本作方一丈)　案上文云社以石为主其形如钟长二尺五寸凡神主之尺寸皆有定制既云长若干何得又云方若干则长必广之误也既云长二尺五寸何得又云广一丈则丈必尺之误也元史礼仪志述社之神主正作广一尺今据以改正】 剡其上培其下稷坛如社坛之制同一壝二十五步风师坛置于社稷之东雷师在社稷之西南雨师又在其西各稍北坛并卑小于社四出陛四门皆一壝二十五步雨师雷师坛同一壝燎坛于神坛左壝之外稍高于神坛】 牲币之数 【牲用羊一豕一币二新仪云凡币之长一丈八尺】 陈设之仪 【正配每位笾入在神位前左重三行豆三在神位前右重三行俎二在笾豆外分左右盘一在笾豆闲簠簋各一在二俎之闲三坫在簠簋之南设尊二于坛上西北隅配位之尊在西俱南向西上尊置于坫加以勺羃设洗二各于子陛之西南向罍在洗西加勺羃篚在洗东北肆置巾爵设三献位于坛西北祝位二又于其西俱道北向东上又设祝位于稷坛上东向南上设初献饮福位于稷坛上神座之东北南向设望瘗位于瘗坎之南北向东上开瘗坎各于坛之北壬地方深取足容物南出陛置香炉合并烛于神座之前币置篚陈于左祝版置坫陈于右】 行事之礼 【祀曰质明诸祀官各服其服赞礼者引三献官以下入就位赞请行事执事者瘗血赞唱者曰拜献官以下皆再拜祝诣社坛升自西陛就位东向立俟初献将诣罍洗取币立于神座左初献诣罍洗盥帨讫升自子陛诣社神座三上香奠帛再拜次诣后土神座如上仪降祝诣稷坛俟初献诣稷坛罍洗盥爵拭爵讫升自子陛诣酒尊所酌酒于爵诣社神座祭酒读祝再拜次诣配位酒尊所酌酒诣后土氏神座祭酒读祝毕降升稷坛诣稷神及后稷氏神座皆如社坛之仪降复位次引亚献诣社坛盥洗帨爵升自酉陛诣社神座祭酒再拜次诣后土氏神座如上仪讫降诣稷坛盥洗升献并如社坛之仪降复位终献礼如亚献毕初献再诣稷坛饮福受胙降三献官俱诣望瘗位焚瘗出退风师雨师雷师祀礼并与社稷同但升烟燔牲首望燎与瘗血望瘗不同耳】 莫不毕备又按通制春秋二仲月上戊日祭大社大稷于西南郊立春后丑日祭风师于东北郊立夏后申日祭雨师雷师于西南郊社稷立坛于西南度地之宜方二丈五高三尺四出阶三等筑垣为四门社在东稷在西其石主之长二尺广一尺剡其上培其下半坛南栽栗以表之或又各用其土所宜之木至大改元诏告天下当祀之日须以本处官斋洁行事有废不举祀不敬者从本道肃政廉访司纠弹可谓致崇极于大神矣郡邑坛壝开列如左风师雨师雷师坛附 【风师雨师雷师坛附○(钞本无风师雨师四字)　案下文云社稷神雷雨师坛并在仁和门外西南郊风师坛在定波门外东北郊是附于社稷者本有风师雨师不独雷师也今特补入(丹阳县社稷坛条末云风雨雷师坛在县治东北五十步钞本脱去风雨雷三字文义遂不可通今亦补入)】 
　　　本府
社稷神雷雨师坛并在仁和门外西南郊风师坛在定波门外东北郊延佑二年置旧社稷坛在光孝观西后迁于府治夹城内宋干道庚寅郡守蔡洸葺而新之岁久颓圯嘉定己巳郡守俞烈重修风伯雨师坛附今废
　　　丹徒县
社稷坛以附郭不置旧社稷坛在鹤林门西宋政和中迁于花山之北后以其地为军营绍兴丙寅县令赵学老于鹤林门西故处立焉县尉葛去病有记淳熙己亥县宰高畯移立于通吴门里今废
　　　丹阳县
社稷坛在县治西南一里旧社稷坛在县西南二里后移于县治前西南百步归附后乃移今所风雨雷师坛在县治东北五十步
　　　金坛县
社稷坛在梓墟门外二百步旧地十亩有奇屋九闲创造年月莫详所始宋嘉定庚午县宰黄朴尝修之岁月既久蔚为榛莽之区坛壝不肃宝庆乙酉漫塘刘文靖公以岁旱涝率乡人祷雨旸辄应属县尉修治之钱米取之义社庾又家出钱与竹木相其役缭以堵墙表以门道植松柏数百株又买民屋十闲建斋祭所年深颓圯而规模犹非他邑所及见咸淳志归附后不易置风雨师坛在(缺)
　　治所 【治所○(钞本作府署)　案下文自镇江之京口以下乃治所之叙(注云宋自南渡后视京口为重镇会府剧司多寄治于此又云祥符图经所载官舍除州治外凡十有二处然则此叙为统言治所明矣非府署之叙叙云郡治之外总领有所都统有司郡县僚属各有厅事然则此叙非专言府署明矣)钞本误改治所为府署而移治所之目于叙后殊属讹误今改正】 
镇江之京口在昔为东南之重镇而北固形胜实最京口故北固之上郡治据焉 【唐元和郡县图志蔡谟谢安作镇并于北固山上作府库储军实则重镇在北固其来久矣宋祥符图经亦云郡在北固山上】 六朝迄五代规矩制度皆莫可详 【惟唐周宝传载宝与僚属宴后楼及刘浩作乱宝惊起徒跣叩芙蓉门呼后楼兵一事余无可考】 始者因山为基自谯门而升踰数百级宋皇佑中郡守张升周视公庭阶（土戚）崇峻比按民牒语不相闻乃命重建隳高培庳维以近民 【时至和二年升命幕掾吴默董役去其峻者为三尺增其下者称是后升召为监察御史中执法继者孙夷甫有记焉】 后七十余载虞奕守是邦又拓而大之 【时宣和辛丑郡掾胡唐老有记】 建炎兵火一夕埃荡未草创绍兴帅臣胡世将经理缔构相继增葺端平军哄荐罹焚毁吴渊来守实鼎新之视旧益宏壮矣 【朝散郎直宝谟阁刘宰记曰朱方襟带江浙肱髀吴楚拱淮挹海山川阻深为南东一都会自乘舆去汴都杭无关塞形势指江若海为固而视淮为边是邦介其闲上蔽京邑下壁天堑为巨镇雄垒与建邺广陵相连衡多事以来备守坚险揆昔为益艰殆非才具全德量伟者天子不轻以付畀端平乙未夏五月上御便殿顾二三辅臣畴咨镇江守臣佥曰惟臣吴渊可上亟俞既受诏甫戒涂适猘卒啸噪举太守治所洎阛阓邸阁繁膴处一燔之闉阇奔溃意叵测公闻叱徒御督舟师布颿易大江若平陆不一日达境揽辔勇往直前时狂党方奋挺刃恣剽（兑欠）或离或伍跆藉衢陌不自意公之猝至也睢盱（目闪）睒第第狼顾公气压其凶诚诱其譓不哗声色人讫按堵于是大加抚驭搜什伍药伤惫已责弛征贳泉予粮火灺旧壤万室渠渠凡丝忽可以惠厥州者罔不用其极一日命其下曰民居既植立矣官事厅事莅民之所也灰烬瓦砾芜茀若尔何以称畿辅威何以示大藩尊乃研综帑廥缩用节力懋迁赢乏剜剔浮隐巿材于素产而驵狡弗敢舞厥直募佣于子来而军甿不容与厥劳心营指授克协时制始乎宣诏颁春终乎丽谯仪门营翼俨如廊庑肃如厅事雄屹榱桷蝉嫣前后有堂东西有厅轩曰近民阁曰高闲左揭仁寿之名右标道院之目书塾誃室前后区别吏坐曹廨次序环植版筑刚栗铁石犀寿自下而高廉级益峻由左而右磩戺孔膴合所建置咸无阙焉郡践山作郛治所故傅城翼山公因其毁削嵲嵽坯培塿而寓绳墨焉彪分胪峙井井属属睋乎内则洞直閟严而璘（王扁）邃靓矕其外则翕辟碕礒而错落雄爽也不日而成民太和会屋以程计者凡六百二十五泉粟以缗考者总十五万八千有奇君子曰是役也薄用而厚存近举而远获不（□侈）不庳靡轮靡奂盖公以天下之才而用一州是以谈笑拱揖百废具举北门筦钥赖以增重然则宏济于多艰者独可无材哉夫应变制难化犷服懻勇也周裁处置经画得宜智也保抱携持出之汤火仁也三者备于一身又能于此要害兴武备作武勇为王畿折冲为三方控制计俾隐然有金阜铁瓮之实诚足以副圣天子之所倚仗之所责任真可以称堂堂大都会大藩之居才具全德量伟于此可觇矣呜呼是州也由虞夏春秋嬴刘而下隶吴隶越隶楚曰名邑曰封国曰战争形要地自吴晋宋齐而来为侨州为留局为京城曰刺史府曰节度府曰都督府其统隶盖不知其几矣为之主者迭居迭往且贤且否或久或速或轻或重其迁徙又不知其几矣迨今思之真如传舍如蘧庐卒莫能与此土相消长抚事感怀可以浩叹今营建于煨烬之余苟无以登载岁月滔滔来者无穷孰知再造权舆自公哉又孰知公于此邦值时多（艰去艮改喜）经画贻远若此者哉故掎摭厥实以诏永永尚后之人继此必葺嘉熙元年十月丁酉上澣】 郡治之外总领有所都统有司郡县僚属各有厅事闶敞邃严比比相埒仓庾帑藏层峙迭出爰自混一崇朴汰奢凡偃息游宴之所壹皆撤去漕所戎司更治易局 【总领所今为万户府及丹徒县治都统司今为杂造局】 其它廨宇十无二三顾其亭台楼观名载于旧志事传于故老虽荒基断础隳废泯没然不可不着其目以附见于各类之后而备观览云 【宋自南渡视京口为重镇会府剧司多寄治于此郡县之职自通判而下至于筦库之微莫不皆有厅事今虽不存姑以旧志之所可考者备载焉　又按祥符图经所载官舍除州治外凡十有二处通判在州衙西偏推官在州衙南门外西偏州院司理院并在州衙南门外兵马监押在州衙西南监清酒同监清酒监茶税同监税监织罗务并在衙西门外监堰在州西南二里回车院在西南一里是时郡僚之数止如此至嘉定所载寖多盖始是别乘一员后增为两员而其下又有签判矣始时都监一员后增为五员而其上又有钤辖矣始时推官一员监当官共七员后推官分为节察二员而监当则有监仓监库监酒监税监闸及排岸巡铺作院等官矣兵官监当员众而无定居不能尽述也】 
　　　本府
江南浙西道肃政廉访司分司在北固山东即旧府治便厅屋凡八十一楹 【宋绍兴闲郡守李谟创建嘉定中宇文绍彭修端平丙申吴渊重建淳佑丁未总领兼郡王埜重修旧名钤阁后呼为东厅】 至元二十九年为通政院大德七年院革改立扁其堂曰肃政 【奉直大夫签江南浙西道肃政廉访司事撒德弥实书扁】 堂后有池直池中为行道 【厅后旧有时雨堂初名清心宋咸淳中废堂为池】 池之北为仁寿堂 【宋淳熙中郡守沈复创旧名静治端平丙申吴渊重建易今名取唐李德裕三贤若时雨所至跻仁寿之句】 高明严邃宜风宪所居
总管府治在北固山屋凡百二十五楹府门南向 【扁额曰镇江路总管府廉访佥事撒德弥实书】 次为仪门 【宋端明学士魏了翁书扁二门始创于绍兴郡守胡世将淳熙己酉张子颜重建嘉定戊辰赵师睪廾重修端平丙申吴渊再建】 中为承宣堂至大辛亥达鲁花赤阔里吉思暨僚佐重建 【脊记至大辛亥十二月达鲁花赤阔里吉思同知孛兰奚判官久住推官姚英经历赵思恭知事段瑞提控案牍李元章重建】 即旧设厅基也 【旧设厅宋绍兴中郡守胡世将建嘉定辛未总领权府钱仲彪修端平丙申军哄焚毁郡守吴渊重建淳佑丁未总领兼郡王埜重建即今承宣堂基也】 
