<!-- { "loadSidebar": true } -->
【红黄千叶欧阳公牡丹记作槱字】 
　　　百合
【红白色根如蒜迭生数十种可蒸食甚甘又一种名川百合杏黄色上有洒墨点花须翘起须端紫粒摇摇若悬缀】 
　　　黄雀儿
【土人用编篱落】 
　　　郁李
【树小而花繁诗常棣之华陆玑云奥李也一名雀梅亦名车下李所在山皆有其华或白或赤六月中熟大如李子可食今此花淡红色而不实恐非常棣】 
　　　山木瓜
【刘言史有王侍御庄看山木瓜花诗云裛露凝氛紫艳新千般婉娜不胜春年年此树花开日出尽丹阳郭里人　见润州类集】 
　　　宝相
【枝繁花密色类郁李】 
　　　紫笑
【旧丹徒县圃有此花春时开最可爱亭名紫香取此　见咸淳志】 
　　　金梅
【黄花五出初夜时开】 
　　　笑靥
【枝叶柔细花繁而小盛开之际如雪封条】 
　　　天烛
【花如粟粒结子甚红深冬可翫】 
　　果
　　　梅
【有白有红皆五出其实有圆消梅葱管消梅金定梅苦梅未熟曰青梅熟曰黄梅惟千叶者花而不实】 
　　　杏
【花类红梅而丰艳未开时尤可翫实有大小两种】 
　　　桃
【花极秾艳又有绯白二种而白者极少其实之小而先熟者曰御爱桃曰红穰离核桃品之佳者曰金桃饼子桃细叶红桃水密桃油桃黑黄曰昆仑桃曰毛桃者品之下也唐会要贞观九年十一月康国献金桃诏令植于宛又云康国献黄桃大如鹅卵其色如金然则唐世始传金桃也通典作康居云贞观二十一年茅山燕洞有碧桃见诗话】 
　　　李
【花最繁丹徒县东南大港多种之其实之品目亦伙颗大而色朱或紫者有相公金沙紫灰水菘等称抗条其最下者白李出茅山展仙人遗种见茅山志又有名早传根者俗呼为麦熟李实小而脆本草云京口有麦熟李尔雅痤接虑李郭云今之麦李邢疏云与麦同熟故因名】 
　　　樱桃
【花繁色颇淡薄实最先熟红者曰朱樱正黄明者曰臈樱尔雅楔荆桃注今樱桃广雅云樱桃含桃也月令羞以含桃吕氏春秋曰以莺尝含其子故名樱桃】 
　　　枇杷
【冬华夏实味甘多核上林赋云卢橘夏熟是也】 
　　　来禽
【花如海棠微觉浅淡俗呼林檎刘桢京口记南国多林檎】 
　　　石榴
【有红白二种亦有千叶者一名丹若其实有甜酢酉阳杂俎甜者为天浆博物志陆机与弟云书曰张骞为汉使外国十八年得涂林安石榴种盖自西域来中国也】 
　　　蒲萄
【本出大夏汉西域传曰汉使采蒲萄苜蓿种归 
【汉使采蒲萄苜蓿种归○钞本采作归归作来　案钞本义亦可通然与汉书西域传不合今改正】 
是也杂志云一名马乳有青紫二种形亦有圆锐之异青者名水晶蒲萄其味尤胜本草云汁可酿酒今本路所贡舍利别即其所造也　详见土贡门】 
　　　木瓜
【实小而酢人家园馆中或种之比宣城则为劣矣尔雅楙木瓜疏木瓜一名楙实如小瓜酢可食诗卫风投我以木瓜是也】 
　　　银杏
【叶类鸭脚树身极高大俗传三十年方结子然又有雄雌雌者实而雄者不实皮肉不可食可食者核耳】 
　　　胡桃
【一名羌桃本出西域亦张骞所致然亦其核可食土产者壳坚而仁少比北来者不侔矣】 
　　　梨
【花极清丽实曰快果有磬口梨水密梨消梨青梨芝麻梨糜梨】 
　　　柿
【大者曰方柿就树熟者曰树头红有以火煏而熟者曰烘柿以石灰汤燖而熟者曰爁柿小而圆者曰火珠椭者曰牛奶一种生山野中仅如拇指大不可食酿其渖可为漆】 
　　　枣
【有数种实大味美而色莹白者名牙枣锐其两端者名梭枣小而圆者名羊矢枣丛生山径间实小而酢者名酸枣尔雅櫅白枣樲酸枣遵羊枣】 
　　　栗
【有社栗独颗栗茅栗诗树之榛栗陆玑云栗五方皆有之吴越被城表里皆栗房当心一子谓之栗楔】 
　　　橙
【脆橙锦橙可食一种径三寸许理粗而皮厚者名木橙不可食或络而流苏或置之几席赏其香韵而已又名香栾淮南子云食之则美嗅之则香】 
　　　西瓜
【本自西羌来故名西瓜其形有圆有椭子有红黑黄三种剖之子稀而肌理若卷云者名云头瓜味尤甘】 
　　　甜瓜
【种有大小小而黄者曰金瓜白者曰银瓜碧者曰香瓜又名一握青其大而青质斑纹者曰华瓜岂陆玑所谓黄扁瓜白缚小青大斑之类乎】 
　　　榠樝
【本草图经云木叶花实酷类木瓜大而黄欲辨之看蔕间别有重蔕如乳者为木瓜无此者为榠樝也又榲桲注云似樝子而小图经曰榲桲大抵类樝但肤慢多毛味尤甘今此土所产者不过如桃杏大与木瓜殊不相乱乍食酢涩味之转甘岂所谓榲桲者与礼记内则郑注柤梨之不臧者陶隐居云尔雅樝梨曰钻之郑公不识樝故云然古亦以樝为果今则不入例尔邢昺疏钻之谓一一钻看其虫孔】 
　　　棠球
【生山野间有红黄二色土人谓山里果子一名毛樝子一名小石榴】 
　　　无花果
【不花而实其甘如饴】 
　　　莲
【花有红有白红者实佳白者藕胜又有重台者又或有双头者人以为瑞旧传丹阳练湖莲花开邑人必有位执政者宋元佑初上下两湖莲花盛开是岁王存拜丞辖绍兴壬子初夏又开是岁翟汝文入参大政越八载己未章复为宰日亦开半湖虽邑人无登二府其后复为签书淳佑甲辰乙巳之间又有大开其后金坛丁大全亦拜相唐李德裕有白芙蓉赋序曰金陵城西池有白芙蓉素萼盈尺皎如霜雪江南梅雨麦秋之后风景甚清漾舟渌潭不觉隆暑与佳客泛翫终夕忘疲古人惟赋红蕖未有斯作因以抒思庶得其仿髴焉盖金陵谓润州城西渌潭即今放生池也又有重台芙蓉赋其序云吴兴郡南白苹亭有重台芙蓉生于长城章后旧居之侧移植苹洲至今茂盛余顷岁徙根于金陵桂亭奇秀芬芳非世间之物因为此赋以代美人托意焉赋有曰红葩伟而煜煜翠叶小而田田注此花大于常莲而叶小于众荷又曰此花无寔徙根又不三数年则绝故人间罕有至元间前潮倅汤亚卿居京口其园池中莲开双头时名公皆有诗佩韦集有双莲诗序尔雅荷芙渠其茎茄其叶葭其本密其华菡萏其实莲谓房也本草云莲其叶名荷其花未发之时者为菡萏已发者为芙蓉】 
　　　藕
【见上注土产以金坛为胜夏间花开时所取白花下藕味尤甘脆而美胜于常时也】 
　　　菱
【即芰也离骚注菱生水中叶浮水上花黄白色实紫色两头锐尔雅菱蕨攗注菱今水中芰一名蕨攗字林云楚人名菱曰芰可食国语曰屈到嗜芰俗云菱四角曰芰又谓之水栗】 
　　　芡
【一名鸿头一名雁头一名鸡头皆取其苞之形似耳仇池笔谈云菱寒芡暖者菱开花背日芡开花向日也】 
　　　茨菇
【一名燕尾草以其叶有桠也根如芋子或名田酥或名白地栗】 
　　　荸荠
【一名凫茈尔雅芍凫茈注云生下田苗似龙须而细根如指头大黑色可食芍音尸了切(芍音尸了切○钞本尸了作户子　案尔雅释草云芍几茈释文云芍音尸了切今据以改正)本草谓之乌芋又名地栗可作粉】 
　　蔬
　　　菘
【秋末晚菘菜之美者也白根青叶高二尺许配盐蓄之可以御冬又有冬种而春茂者名苔心其蕻亦高一二尺肥美可茹差小者名白菜又有夏菘菜尤小十人避都统夏菘讳呼曰蔓菁然蔓菁与菘本皆一类也】 
【按周礼菁葅注蔓菁也诗采葑笺云蔓菁之类上下可食陆玑云葑芜菁也郭璞云今菘菜也江南有菘江北有蔓菁相似而异尔雅翼云蔓菁春食苗夏食心秋冬食根此正谓江北之所产张文潜诗云芜菁至南多变菘是也吕氏春秋菜之美者具区之菁此地与具区相迩则菜之美有自来矣】 
　　　芥
【有青紫二种紫者尤辛内则芥酱注芥辛菜方言芜菁赵魏之郊谓之大芥其小者谓之辛芥或谓幽芥】 
　　　菠薐
【菠薐本是颇陵语讹尔种自颇陵国来见刘禹锡嘉话又唐西域传贞观十一年尼婆罗遣使入献菠薐菜土人但呼为波菜】 
　　　蒿
【有茼蒿蒌蒿二种茼蒿家园多种之蒌蒿生江皋水泽中本草菜部有邪蒿茼蒿而草部又有白蒿青蒿皆可食要之非一类也】 
　　　荠
【乃野生诗其甘如荠急就章注荠甘菜也本草陶注荠类多此是可食者叶作菹根亦佳】 
　　　韭
【韭之言久也一种则久生见急就章注夏小正曰正月囿有韭诗四之日祭韭是盖正二月间乍出肥嫩其味尤美曲礼韭曰丰木广雅云韭其华谓之菁其性温暖故本草谓草锺乳也】 
　　　胡荽
【荤菜土人以之荐茶广雅云张骞使西域得大蒜名胡荽以自胡中来故名今俗呼为元荽】 
　　　蕨
【生山石间芽如握拳色紫叶稍舒则不可食尔雅蕨鳖注初生无叶可食搜神记曰郗鉴镇丹徒二月出猎有甲士折一枝食之觉心中淡淡成病后吐一小蛇悬之屋前渐干成蕨明此物不可生食也】 
　　　薤
【荤菜有赤白二种似韭而叶阔多白少实尔雅一名鸿荟本草谓之菜芝少仪为君子择葱薤则绝其本末】 
　　　葱
【有数种有实而秧种者谓之青葱无实而分种者谓之科葱抽茎高二尺许歧生而作花者谓之楼子葱尔雅青谓之葱本白而末青急就章注葱青白杂色之名也】 
【科乃去声广韵滋生也】 
　　　莴苣
【有早晚二种中抽（艼去丁改髸）如笋故土人谓之莴笋遯斋闲览云本出莴国】 
　　　苦荬
【味苦可生食广韵江东呼为苦荬吴人呼为苦（艼去丁改豦）音苣】 
　
　　　莙荙
【味甘而滑又名甜菜本草茎灰淋汁洗衣白如玉色】 
　　　萝卜
【出金坛丹阳者肥大而脆美尔雅葖芦萉注云萉宜为菔疏紫花菘也俗呼温菘似芜菁大根一名葖俗呼苞葖一名芦菔今谓之萝卜是也本草谓之莱菔芦音萝菔蒲北切葖音突土人至今呼为葖子又有一种名胡萝卜叶细如蒿根长而小微有荤气故名】 
　　　苋
【有家苋有野苋野苋即本草所谓人苋家苋则有赤白二种又名马齿苋亦野生近人多采之以充蔬茹】 
　　　生菜
【有二种叶多者谓之盘生极脆嫩不胜烹瀹止可生茹故以生名之土人用荐春盘杜诗春日春盘细生菜】 
　　　薄荷
【或书作菝（艼去丁改閜）有两种谓之龙脑薄荷者为佳土人以和蔗糖食之】 
　　　香菜
【酷似薄荷土人采其叶以配黄瓜食之香美】 
　　　胡蒜
【荤菜也本草胡大蒜小蒜城西有蒜山寰宇记山生泽蒜因以为名尔雅蒚山蒜广韵张骞使西域得大蒜胡荽以自胡中来故名胡蒜说文（番韭）小蒜也音烦字书（番韭）百合蒜也】 
　　　冬瓜
【大如斗长二三尺许皮厚而有毛初生正青绿经霜则白如涂粉可藏蓄经年本草白瓜子即冬瓜仁广雅一名地芝】 
　　　菜瓜
【又名梢瓜可生食】 
　　　黄瓜
【有白黄二种本草胡瓜黄色北人亦呼为黄瓜因石勒讳】 
　　　瓠
【有圆长二种而此土所产皆圆味甘诗瓠犀尔雅栖瓣注瓠中瓣也张仓肥白如瓠又一种名瓢又名葫芦不可食】 
　　　茄
【有紫白二种本草名落苏酉阳杂俎名昆仑瓜】 
　　　芋
【有紫白二种紫芋出茅山本草图经云可当粮食以度饥年左思三都赋所谓饵蹲鸱之沃则以为济世阳九是也】 
　　　蕈
