<!-- { "loadSidebar": true } -->
【土俗尚禨病者多不服药唯事巫祝漫塘刘先生作尊天敬神文以劝其辞曰盖闻非其鬼而谄祭之圣门所戒假于神而疑于众者王制必诛敢述愚诚少裨明见自有太极已肇一元既分三才而为三乃播五行而为五岁月欲其无易定为三百六旬寒暑难于骤更次为七十二候一言以蔽大德曰生其在人也或饥寒所侵或饱暖太过或起居之无节或喜怒之失中或醉而风乘或虚而邪入乃成疠疫各有源流气象熏蒸人易传染所以不能免者亦由有以召之傥感受之初澄清厥念择医必审用药必精幼小则乳哺以时长上则侍奉惟谨意之所恶勿置其侧口之所嗜必度其宜又同居之人各敬其事勿相戏慢勿致惊呼身虽忙而涤濯洒扫不异平居心虽忧而衣服饮食不愆常度如此则真气还而何恙不已内志正而何邪可干乃不反之中第求诸外俚俗相扇淫祀繁兴其一曰祭瘟所在市廛皆有庙貌或肖虎兕或像虺蛇或手足妄加或眉目倒置夫物各从其类而人必拟其伦岂天地造化之工作魑魅魍魉之状况至贫者皂隶有不取之赃至贱者乞人有不屑之食曾谓殃札钩播而乃饕餮盘飱理固甚明人可自晓至于用医药以救表里何须托杯珓以决从违致取短舍长当汗反下去生已远之死固当所掷枯节朽根何异长挺利刃其次曰斋圣又其次曰乐神昼夜留连男女混杂冥顽之童附而为鬼鬼固不　灵腥臊之巫降而为神神亦可耻妄言祸福以绐昏愚牲十余不供一夕之须香数套仅充一爇之用其它诱取胁取不使闻知见知固有妇欺其夫子隐其父厥费无艺岂实有余或典质而一缕无遗或假贷而倍蓰计息以致资产破荡老稚流离深原其情有甚于盗又病者欲疗而禁其服饵老者须肉而绝其肥甘役以符水不问证之阴阳聒以鼓乐不恤体之烦躁使生者不得尽其力死者不得伸其冤揆以刑书合坐故杀甚至奸欲逞而杜其往来之亲戚言不验而委其祸崇于先亡使和顺之俗变为乖离孝思之心更为怨詈诬蔑天理坏乱人伦其恶之盈非赦所及顾无士师之权以执有罪无先圣之道以正羣心徒抱拳拳未免喋喋傥能崇德辨惑曾不以人废言庶刷神羞不累其聪明正直且瘳民瘼同底于富寿康宁】 
　　　劝亲睦
【漫塘刘先生又作劝念祖睦族文其辞曰立义庄以赡宗族始于文正范公公之言曰宗族于吾固有亲疏祖宗视之则皆其子孙也且吾祖宗积德百年而后发于吾若独飨富贵而不恤宗族异日何以见祖宗于地下今亦何颜入家庙乎故买良田数千亩以为庄凡羣从之贫者日给之食岁给之衣吉凶给之费忠宣公以下复增广之迄于今逾二百年绵十余世而不坠呜呼盛哉夫乐富贵而羞贫贱我与祖宗同是心也爱其子孙而不欲其贫且贱我与祖宗亦同是心也同是心也而不能使之皆贵而无贱富而无贫则夫富贵之属乎我者祖宗非私乎我也盖以我为贤而能体祖宗之心爱乎我者无以异于爱乎彼也以我为才而能任祖宗之责推其所以爱乎我者而及乎彼也人而知其祖宗之心而任祖宗之责则凡族之饥而不能自食寒而不能自衣冠婚丧祭之不能自举与凡一人之失其所一日之失其养皆疾痛痒疴之切于我者藉令我之力未裕而彼未可以求全然称力而施之亦足以对越在天而无媿矣不然而曰彼与我服绝矣彼何有于我分殊矣我何屑于彼宁我之酒池肉林不顾彼之啼饥宁我之墙屋文绣倡优纂组不顾彼之无衣宁厚蓄藏以遗云来以后上知名之子孙不顾彼朝夕之艰危宁多施予以奉缪妄不足信之缁黄不顾彼骨肉之流离则是敛祖宗之泽以奉一己之私纵一己之私而孤祖宗之责欲居之安守之勿失难矣而世之人不但孤其责又寻斧斤焉其说以贫贱为彼所自取富贵为己所自致其非己所致者又以为己私分虽兄弟同气毫发不得侵更从而窃攘之因之阋于墙鬬于室而何有于宗族故长者可傲而卑者可陵也愚者可诈而懦者可胁也能者可役属不能者可躏藉也贷貣之不周而倍称之息可得也转徙之不矜而世守之业可并也又或隙启于细微衅生于疑似忿懥不释间谍因之牒诉兴焉讦以人所不知陷以人所不为使怨雠得以甘心反右助之以为功奴隶得以肆侮反从臾之以为快自视不啻泰山之安视其族若草菅然芟夷之无日不知祖宗凭怒福祚转移忽倾弗支忽绝弗继其实有足凄断者而其祖宗之泽未泯则尚所谓可傲可陵可役属可躏藉者之家始有起而承之者人以为盛衰之难常而岂知祖宗权度之不爽也哉不然何近世名门鲜克永世范公之后独踰二百年绵十余世而泽不斩也】 
　　岁时 【京口土俗凡遇节物随时制宜虽或雅或鄙皆有所本今略记数事不能悉也】 
　　　元日
　　　　士庶相庆
【东京梦华录正月一日士庶自早互相庆贺】 
　　　　饮屠苏自年小者起
【岁华记丽屠苏草庵之名也昔人居草庵之中每岁除夕遗闾里药一贴令囊浸井中至元日取出置于酒尊合家饮之不病瘟疫今人得其方而不识名但曰屠苏而已】 
【容斋随笔饮之必自小者起固有来处后汉李膺杜密以党人同系狱值元日于狱中饮酒曰正旦从小起时镜新书晋董勋云正旦饮酒先饮小者何也勋曰俗以小者得岁故先酒贺之老者失岁故后饮殿之初学记载四人月令云正旦进酒次第当从小起唐人作诗者用此事甚多故不能具述】 
　　　　入学会拜
【润学元日上已本郡有会诸生之礼自宋郡守殿撰曾逮户侍张枃始秘撰耿秉又于元日为训文以励诸生至今不废文曰习乡尚齿行于元日何也意者曰岁律又新吾侪之齿益长矣以去岁而视前岁德差进否业稍修否若犹未也宁不惜岁月之虚度入则事父兄出则事长上去岁之所以行者隐之于心如有未至则自今以往安可复以去岁之所以事之者事之乎三纲五常之训非吾侪践履尚谁望耶强学将以待问幼学期于壮行一岁之间所得于经训而有所悟入者何语所蕴于胸中而期以施设者何事后生可畏焉知来者之不如今毋虚过后生之日而骎骎于不足畏之境曾子曰吾日三省吾身回念去岁其不省之日多矣可不戒哉】 
【至正会拜之礼所以重齿贵德也嘉定癸酉教官卢宪集台府官属及寓公于学宫欵谒先圣礼毕升堂而拜叙拜而饮诸生叙于两庑守臣史弥坚总领钱仲彪捐金馈醴以侑今为常比并见嘉定志】 
　　　　写桃符
【岁时杂记桃符之制以薄木板长三尺大四五寸上画神像狻猊白泽之属下书左郁垒右神荼或写春词或书祝祷之语岁旦则更之】 
　　　　绘门神
【荆楚岁时记岁旦绘二神披甲持金戊贴于左右谓之门神】 
　　　　秤江水
【京口江中沙田户每岁旦收一瓿以秤水水重则是江水大水轻则江水小岁岁不差见蔡佑杂记】 
　　　立春日
　　　　取春牛土书门
【本草春牛角上土置户上令人宜田】 
【岁时杂记立春鞭牛讫庶民杂众如堵顷刻间分裂都尽又相攘夺以至伤毁身体者岁岁有之得牛角者其家宜蚕亦治病故里谚云好男勿鞭春好女勿看灯】 
　　　　为春鸡
【文昌杂录唐岁时节物立春则有彩胜鸡燕】 
　　　　钉春盘
【摭遗东晋李鄂立春日命芦菔芹芽为菜盘相馈贶江淮人多效之四时宝镜唐立春日春饼生菜号春盘】 
　　　　造春蠒
【岁时杂记立春日作馒头名探春蠒】 
　　　上元
　　　　张灯
【两浙大抵以琉璃灯为贵京口多剪纸为之以鬬女工之纤巧】 
【韦述西京新记唐正月十五夜敕金吾弛禁前后各一日以放灯】 
【僧史略宋太平兴国六年敕然灯放夜为着令】 
【东坡元日过丹阳明日立春寄鲁元翰诗西湖弄水犹应早北寺观灯欲及辰赵尧注北寺在润州上元最盛然未详北寺今为何寺也】 
　　　　作圆子炒糯花
【范至能上元纪吴下节物俳谐体诗捻粉圆栾意熬稃腷膊声】 
　　　　迎紫姑
【梦溪笔谈旧俗正月望夜迎厕神谓之紫姑】 
【异苑世有紫姑神来相传是人妾为大妇所嫉每以秽事相役正月十五日感激而死故世人以其日作其形于厕间或猪阑边迎之曰子胥不在壻名也曹姑已去大妇也小姑可出捉者觉动是神来占众事及丝蚕】 
【时镜新书又云帝佶之女壻死生好音乐正月十五日可以衣见迎即紫姑之事】 
【俗又以苇茎分合为卜者名芦姑范至能诗贱及苇分茎】 
　　　寒食
　　　　行墓祭
【唐开元礼开元二十二年敕寒食上墓礼经无文近代相传浸以成俗士庶有不合庙飨者何以表其孝思宜许上墓编入五礼】 
【柳文近世礼重拜扫田野道路士女遍满皂隶佣丐皆得上父母邱墓马医夏畦之鬼无不受子孙追养者】 
　　　　插柳枝
【岁时杂记今人寒食节家家折柳插门上江淮之间尤甚无一家不插者】 
　　　　立千秋
【荆楚岁时记春节悬长绳于高木士女袨服坐立其上推引之名曰秋千楚俗谓之施钩涅盘经谓之骨索】 
【古今艺术图秋千本山戎之戏以习轻趫后人因之每至寒食而为戏乐之事中国女子学之乃以彩绳悬树立架日秋千】 
【王延寿千秋赋序古人谓千秋出汉宫后庭之戏祝寿辞也后人妄易其字旁加以革而语复颠倒】 
　　　　戏蹋踘
【刘向别录寒食蹋踘】 
　　　清明
　　　　游郊外
【梦华录清明之日四野如市芳树之下园圃之内罗列杯盘互相酬劝歌儿舞女遍满庭台抵暮归各携枣锢炊饼黄肥掉刀名花异果山亭戏具鸭卵鸡雏谓之门外土仪黄肥糊纸为之状若木偶】 
【僧仲殊有南徐好十词其三渌水桥云行乐过清明南北岸花市管弦声邀客上楼双榼酒舣舟清夜两街灯可以想见当时气象也】 
　　　上巳
　　　　祓禊
【唐李德裕旧镇江口后迁南燕有上已口忆江南禊事诗云黄河西绕郡城流上已应无祓禊游为忆绿江春水色更随宵梦向吴州】 
　　　四月八日
　　　　浴佛遗糖水
【梦华录四月八日佛生日禅院各有浴佛斋会煎香糖水相遗名浴佛水】 
　　　端午
　　　　竞渡
【荆楚岁时记五月五日为屈原投汨罗人伤其死并将舟檝拯之因以为俗】 
【事物纪原楚传云起于越王勾践故岁历纪华曰因勾践以成风拯屈原而为俗】 
【南唐书南唐每岁五月许民竞渡籍其姓名尽搜以为兵号凌波军】 
　　　　鬬力(缺) 
【鬬力(缺)○(钞本无此三字)　案上文叙注云鬬力事出隋志见后岁时类张氏鉴云案后岁时类不载鬬力事今考隋书地理志云京口俗以五月五日为鬬力之戏云云嘉定志卷三风俗门亦节引之则端午竞渡条后本有鬬力条可知但其引隋志之详略及隋志之外曾否更引别书均难臆断故但注一缺字而不补引隋志之文焉】 
　　　　系百索
【文昌杂录唐岁时节物五月五日有百索粽子】 
【风俗通五月五日以五彩丝系臂者辟鬼及兵一名长命缕一名续命缕一名辟兵缯】 
　　　　为角黍
【续齐谐记屈原以五月五日投汨罗而死楚人哀之每至此日以竹筒贮米投水祭之】 
【岁时杂记后人因古人筒米而以菰叶里粘米曰角黍遗俗作粽或加之以枣或以糖又加松粟胡桃之类】 
　　　　饮蒲酒
【岁时杂记端午以菖蒲或缕或屑泛酒】 
　　　　鬬百草
