<!-- { "loadSidebar": true } -->
　　　□□□□(缺)
　　　阳陶觱篥
唐李德裕镇浙西有听小童薛阳陶吹觱篥歌白乐天和云翦削干芦插寒竹九孔漏声五音足近来吹者谁得名关璀老死李衮生衮今又老谁其嗣薛氏乐童年十二指点之下师授声含嚼之闲天与气润州城高霜月明吟霜思月欲发声江头江底何悄悄猿鸟不喘鱼龙听云云元微之刘梦得皆有和章
　　　□□□□(缺)
　　　养直送别
宋僧祖可与苏庠同生庠有送行诗云语别既不易况与子同生如何携手好忽作千里行洪觉范尝有评云余久不见养直忽得其诗想见岸帻醉坐如行野渡春色盎盎于醇酿中自有一种清绝气味可正平如壑夜泉响扫窗春雾空不类菜腹阿师之语兄弟真联璧也云云
　　　□□□□(缺)
　　　登多景楼
金焦鹤林甘露为京口登临之胜概其题咏之见于润州类集与京口集所载者兹不重出今择旧志所录与夫近世名卿巨儒之作可以脍炙人口者书之后皆仿此
陆游放翁尝登多景楼作水调歌头张孝祥书刻崖石云江左占形胜最数古徐州连山如画佳处缥缈着危楼鼓角临风悲壮烽火空中明灭往事忆孙刘千里曜戈甲万灶宿貔貅露沾草风落木岁方秋使君宏放谭笑洗尽古今愁不见襄阳登览磨灭游人无数遗恨点难收叔子独千载名与汉江流其后孙吴会楚望作摸鱼子题于壁云八窗空展宽秋影长江流人尊俎天围绀碧低群岫斜日去鸿堪数沉别浦但目断烟芜莽苍连平楚晨钟暮鼓算触景多愁关人底事倚槛听鸣橹英雄恨赢得名存北府寄奴今寄何所西风依旧潮来去山海颉颃吞吐霜月古直耐冷相随宴我瑶之圃掀髯起舞看羱伏苍苔龙吟翠葆天籁奏韶舞二词皆杰作也
　　　题金山寺
金山留题甚多而佳句绝少青琐集谓孙山结宇孤峰上安禅巨浪间一联可以相亚然移之南康之落星永嘉之江心亦无不可而扬蟠天末楼台横北固夜深灯火见扬州王平甫又讥其为庄宅牙人语惟王安石天末海门横北固望中沙岸似西兴始为中的近世佩韦翁一诗云 【近世佩韦翁一诗云　案卷十二陵墓类云韦斋俞德邻及弟酉发墓卷十九隐逸类俞德邻注云字宗大自号大玉山人有佩韦文集十六卷据此则宗大为德邻之字韦斋及大玉山人为德邻之号而佩韦则其文集之名也(卷四土产门花类玉绣球注果类莲注畜类猫注此卷郡事类讥献羡余注并引佩韦集)希鲁所修郡志本系官书非家乘可比故志中言及其先人有不得不书名者则书其名(如隐逸类诸人之传皆书其名则德邻之传自应书名断无避家讳而不书之理)有可不书名者则不书其名(如各条引佩韦集而不言俞德邻是也)至此条既不书名又不书字与号而但言佩韦翁盖以集名本不必讳而翁字实尊长之通称(翁字从公字得声二字本可通用故言翁与言公同义)古人亦称祖父为翁(后世家乘谱牒皆称祖父为某公即古人称翁之遗意)故特为此称乃辞穷则变之例未可疑其非希鲁语气而断其为明志之羼入者也(或疑上文引青琐集之语可至始为中的止亦可至又足以凌属古今矣止疑此句言佩韦翁亦青琐集中之语而希鲁作志引之然作青琐集者不知为何人其在德邻之前与在德邻之后既未可定而此志之引青琐集或详或略亦难以臆测姑存此以备考可也)】 僧舍高低见潮音晓夜闻仙凡一水隔淮浙半江分鹘冷山腰月龙虚海角云瞿昙端不动人世几纷纷尤不可易置他所也又济南西赵公文昌有登金山观潮诗云浮沈日月走雷霆偃蹇西来气未平奔突楚山愁破碎荡摇坤轴厌搘撑昔年此地分南北今日中天洗甲兵万里雄风双秃鬓妙高台上看潮生其英迈之气又足以凌厉古今矣
　　　游古竹院
前辈鹤林诗多写景物近时济南赵公文昌一章乃史评也其辞曰江声撼群山万马东南驰盘盘铁瓮城鼓角缠秋悲维天有设险实为奸雄资阿奴何许来王业自此基金陵气已基虎口余义熙潜机寿阳发凛凛天象垂划然九州岛鼎竟属卖履儿中原自汉蹶神器良屡移黄屋如传舍与夺谁汝疵顺守尚有策嗜杀徒自隳山阳作虞宾豚犬犹能知零陵一累囚互亡何足疑凶德一至再鬼责其何辞殄歼肘腋来泉壤悔莫追惜哉勤王功一臭万古遗我登黄鹤山指顾生嗟咨茫茫六合内俯仰几盛衰尧年与桀日究竟孰纲维东去云悠悠西来风飔飔把酒呼山灵听我鹤林诗
　　　饮吸江亭
金焦两山对峙然金山当津渡之冲骚人墨客无不登览焦山僻处下流人迹罕到气象不侔故东坡诗云金山楼观何耽耽撞钟击鼓闻淮南焦山何有有修竹采薪汲水僧两三其后梵宇浸盛遂与金山角立于是金山名亭曰吞海而焦山名亭曰吸江示不相上下也济南赵公文昌有自金山泛舟至焦山饮吸江亭诗云金山据上流怒挟江声东焦山护海门坐折千里冲两山势欲合盛气薄苍穹解纷谁巨擘赖有疏凿功至今贾余勇角立相长雄西皋汗漫游目击大块中手持一杯酒浇尔磊块胸鱼龙出鼓舞摩荡青莲宫山灵自不凡感激欣相从因笑魏与吴乾坤两鸡虫悠然一带水往事寻无踪夜深何处笛呜呜起西风
　　　蒜山二翁
无为集云浮玉僧建亭蒜山之顶丹阳新旧太守林子中希杨次公杰首登之因名二翁亭诗云来陪杖履蹑孤峰故老旁观叹二翁海上波平千里白江东兵壮万旗红云开云合山头月潮落潮生渡口风须约蒙庄老仙客阑直下看龙宫
　　　绣谷万象
宋郡守赵善湘刱亭于锦绣谷西北仍留题诗云神仙楼观倚空欹飞上金鳌背上骑万里江山成独立一天云雨欲低垂人间安得如斯地事外方知有此奇唤取谪仙来共话从教习日醉题诗又复用此韵
　　　南徐幕府
宋刘察推正甫赴南徐幕府江西举老以诗送之云此翁文彩自权奇抹过盐车十万蹄笔下何多春草句胸中定有辟尘犀戴公山下竹三径米老庵前云一溪莲幕退思湖上客一编为我赋新诗
　　　寿邱晓钟
至元二十六年甘露寺大钟亦毁缺乃于寿邱山普照寺鸣钟以节昼夜时郡庠即寿邱晓锺为题以课多士郡人一诗为冠其警句云亿千万劫山长在一百八声天未明
丹徒陈裕菁南屏校字 
至顺镇江志卷二十一
　杂录
　　武事
　　　盛设烽烟
吴志黄初中曹丕出广陵临大江兵十余万旗帜数百里帝使诸将谋以拒守将军徐盛设计自武昌至京口烽烟相望
　　　韶远斥候
吴使孙河屯京城河因赴宛陵为妫览所杀其子韶年十二收河余众缮京城起楼橹以御敌孙权闻乱引兵归吴夜至京城下营试攻惊之兵皆乘城传檄备警讙声动地权使人谕止明日见韶甚器之拜为校尉食丹徒曲阿二县自置长吏一如河旧韶为边将数十年得士卒死力常以警疆场远斥候为务先知动静而为之备故鲜有败焉魏人撤兵远徙江淮之地不居者数百里
　　　郗鉴屯据
晋郗鉴咸和九年刺徐州苏峻反鉴将赴国难遣夏侯长等间行谓温峤曰今贼谋欲挟天子东入会稽宜先立营垒屯据要害防其越逸断贼粮运然后静镇京口清壁以待贼攻城不拔野无所掠不百日必自溃矣峤深以为然及陶侃为盟主鉴率众渡江与侃会于茄子浦会王舒虞潭战不利鉴与后将军郭默还丹徒立大业曲阿庱亭三垒以拒贼贼将张健来攻大业城中乏水默窘迫突围而出三军失色参军曹纳以为大业京口之捍一旦不守贼方轨而前劝鉴退还广陵以俟后举鉴责纳不忠将斩之会峻死大业围解及苏逸等走吴兴鉴遣李闳追斩之降男女万余口时贼帅聚众数千浮海钞东南诸县鉴遂城京口率众将讨平之
　　　蔡谟防守
晋蔡谟领徐州刺史闻石季龙于青州造船数百掠缘海诸县朝廷以为忧谟遣徐元等守中州募得贼大白船者赏布千疋小船百疋是时谟统七千余人所戌东至土山西至江乘镇守八所城垒凡十一处烽火楼望三十余处随宜防备甚有算略
　　　牢之退元
刘牢之代王恭镇京口时杨佺期桓元将兵逼京师牢之率北府之众驰赴次于新亭元等受诏退兵牢之还镇京口
　　　刘裕破恩
晋隆安中孙恩浮海奄至丹徒战士十万楼船千艘建康震骇牢之东讨自山阴使刘裕由海盐进援裕兵不满千人涉远疲劳而丹徒守军莫有斗志恩率众鼓噪登蒜山裕率众奔击大破之恩走郁州
　　　无忌斩修
晋元兴初刘裕破卢循何无忌潜劝裕于山阴起兵讨桓元土豪孔靖曰不如待其已篡于京口图之裕从之刘迈弟毅家于京口亦与无忌谋讨元无忌告裕遂与毅定谋裕托以游猎与无忌收合徒众得百余人诘旦京口城开无忌着传诏服称敕使徒众随之即斩桓修以徇
　　　□□□□(缺)
　　　宋武安众
何无忌为卢循破于寻阳刘裕方北伐至下邳闻之虑京邑失守卷甲兼行过江至京口众乃大安
　　　邱令败贼
齐永泰元年王敬则反邱仲孚为曲阿令 【邱仲孚为曲阿令○(钞本孚作浮)　案南齐书有邱仲孚传嘉定志卷二攻守形势门卷十六宰贰门亦作孚今据以改正(下文刑罚类流涕行法注云安民所亲钞本亲作视今亦据南齐书李安民传及嘉定志卷十三刺守类改正)】 敬则前锋奄至仲孚谓吏民曰贼乘胜虽锐而乌合易离敬则军至值渎涸不得进台军以死战骑兵突其后敬则军皆白丁无器仗惊散大败
　　　萧纶赴难
梁太清中侯景构逆邵陵王纶率众讨景次锺离景已渡采石纶仍昼夜兼道入赴率步骑三万发自京口将军赵伯超曰若从黄城大道必与贼遇不如径路直指钟山出其不意纶从之众军奄至大破景斩首千余级
　　　萧藻遣子
侯景之乱时藻为南徐州刺史遣长子彧率兵入援及城开加散骑常侍大将军景遣其仪同萧邕代之据京口或劝奔江北藻曰吾国之台铉位任特隆既不能诛翦逆贼正当同死朝廷安能投身异类欲保余生因不食而薨
　　　太史便斗
吴志孙策渡江转斗所向皆破进击刘繇于曲阿繇同郡太史慈侦视轻重时独与一骑卒遇策于神亭策从骑十三皆坚旧将韩当宋谦黄盖辈也慈便前斗正与策对策刺慈马而得慈项上手戟慈亦得策兜鍪会两家兵骑并各来赴寻解散繇与策战兵败走丹徒策入曲阿劳赐将士后于泾县获慈策捉其手曰宁识神亭时耶若卿尔时得我云何慈曰未可量也策大笑曰今日之事与卿共之舆地志云神亭在延陵县西三十里即吴长沙王策遇太史慈处也
　　　铁杖尽杀
隋平陈后江东反杨素遣麦铁杖觇贼为贼所擒缚行至庱亭卫者憩食哀其馁解手以给其餐铁杖取贼刀杀卫者皆尽素大奇之
　　　神功遣将
唐刘展之叛江淮都统李峘与副使润州刺史韦儇浙西节度使侯令仪屯京口展素有威名驭军严整淮东节度使邓景山为展将所击众溃展引兵入广陵峘辟北固为兵场插木以塞江口展军于白沙设疑兵瓜洲多张火鼓若将趣北固者如是者累日李悉锐兵守京口以待之展乃自上流济袭下蜀犯润升上元二年正月田神功使范知新等将四千人自白沙济西趣下蜀自将三千人军于瓜洲济江展将步骑万余陈于蒜山神功以舟载兵趣金山会大风不得渡还军瓜洲而知新等兵已至下蜀展遂败
　　　韩滉总兵
