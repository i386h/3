<!-- { "loadSidebar": true } -->
在城南十八里
　　　　郑湖
在城东南三十五里
　　　　新丰湖
在丹徒县东南三十五里晋张闿创立 【元和郡县图志新丰湖晋大兴四年晋陵内史张闿所立旧晋陵地广人稀且少陂渠田多恶秽闿创成灌溉之利】 又谓之新丰塘 【晋张闿本传所部四县并以旱失田闿乃立曲阿新丰塘溉田八百余顷每岁丰稔葛洪为其颂计用二十一万一千四百二十工以擅兴造免官后公卿并为之言曰张闿兴陂溉田可谓益国而反被黜使臣下难复为善帝感悟乃下诏曰丹阳侯闿昔以劳役部人免官虽从吏议犹未掩其忠节之志也仓廪国之大宝宜得其才以闿为大司农】 
　　　丹阳县
　　　　练湖
在丹阳县北周回四十里宋绍圣中邑令募民重浚易置斗门 【苏京丞相颂之子绍圣中知丹阳县有练湖蓄水以济漕渠岁久湮塞以岁告旱京因旱募民浚湖复度地之宜易置斗门十数以时潴泄是岁不知饥继是湖水有余公私两便　见京口耆旧传】 绍兴闲更浚湖之为田者 【绍兴戊寅郡守郑作肃以丹阳县浚练湖占民田数十顷未尝豁除二税奏蠲之】 景定中修筑岸埂 【自淳佑以来又为流民侵占愈广遂至湖水狭小堙塞者多景定三年朝廷以此委之浙西宪司宪委之倅宰时丹阳知县赵必杕建议云流民已去六十余户止有高卬处成田八百余亩又被上湖水通渰浸但见西埂蔡陂函月坝湖岸怯薄计四百二十丈唤集湖司乡都隅保亲到地头周回看视见得练湖有三斗门六石（石达）一十三口函于内三函风水洗渲损坏泥塞不通水流比之二年之前上金斗门子闸又被风水并岸埂冲倒三十五丈及横埂南石基七丈旧年湖水满而欲泆今上湖则褰裳可涉下湖则如履平地旧年管函渰没不见形今一一呈露旧年流民土田为水浸而去者大半今因旱干而复来推原弊病斟酌事宜而为之说曰去弊以渐而不可急处事以时而不可缓水利久以堙塞似宜急于开通也然上湖李编修迪所侵筑可以理化而下湖流民所侵已十之七八则虽多敷人工而亦无用虽多费官钱而必不办管函正以备蓄泄当急于关防也然湖水必须满溢则可资以泄今水既无矣乃区区从事于未有用之物则非徒无益也侵耕有妨水道似可急于区处也然流民扶老携幼而来敢于冒然违法始以苟延残喘既多历年而盘结根固于其闲如未有道以处之徐为阴消潜弭之术可也此所为去弊以渐不可急也今岁八九月之闲旱而湖水涸加以京仓取运甚急本府不得已放水通济运米未见快便而湖中之水已浅宁不益滋流民之奸计乎将不特流民之侵耕也而乡民之顽者又宁不流涎乎
旧年倾颓去处止于下湖四埂四百二十丈而已未及两三月而上湖横埂七处三百六十丈又为水所啮前此上金斗门侧倒三十五丈至今南石（石达）基七丈又为水所冲官吏仍前悠悠不恤则东倾西颓非惟内无可蓄之水而流民顽民侵耕互相仿效其来者踵相接矣霜降水涸正好用功修筑百姓乐于应募官司易于收功若日复一日年复一年则民役而怨生力劳而效寡旧年之所以筑埂为蓄水之计者正为此也此所谓处事以时而不可缓也且乞量支钱米顾募保夫趁此干时般运高处之泥筑补阙处之埂继此或可植松插柳候措置到或木或石陆续桩砌此时一失后悔无及用其说上闻遂支拨安边太平库十八界会子二万二千五百七十一贯及令浙西仓司于平江府新收义米内支拨九百石付宪司选差官吏用工修筑及据本司赵提干申本司公库浮关五万贯十七界发下镇江通判赵时煜丹阳知县赵必杕收买竹木顾募人工以为修筑之计】 皇朝混一后居民占租为田至元三十一年仍浚为湖 【至元三十年冬钦被朝旨分遣江浙行省御史台行宣政院廉访司官及本路达鲁花赤镇守军官率士庶僧道人夫各备畚锸等具自三十一年正月七日兴工疏瀹湖水修筑堤岸斗门石（石达）函管咸一新之一月工毕】 大德九年又尝开治 【大德九年重修练湖海陵陈膺登父为记其略曰练湖之兴其来远矣繇晋及唐迄于今废而复坏而修者不胜纪每一役辄剧劳甚费乃克底于定其最近而可考者淳熙之役用工人二十二万六千二百九十有七米万八千八十石钱二千一百三十一万四千八百有奇其汗漫狼戾如此虽曰为民兴利除害然妨夺庶务耗蠹财物不已甚乎乃至元三十一年亦尝经纪于湖当时莅事者痛抑浮靡存其大纲损其糅目工亦不下六千四百余人粮亦不下五千石钱称是然则湖之济民也虽大而其敝吾民也亦不细夫以幅员数十里之奥区水自长山奔流而汇者八十有四派亦可谓一巨浸矣而欲使之大旱不减大涝不溢可溉而田可运而河可使为利而不可使为害厥惟艰哉牢捍御以防冲决深浚导以迟填淤多门函以便蓄泄坚木石以俟悠久劳逸均而趋疾试省勤而集易期限戚而费省丁徒少而功多凡此八者倘非俭以体国勤以恤民深知利病者孰克臻其具美哉大德乙巳春都水监丞来相湖中顺大夫镇江路总管史公实董修役公以名门贵介春秋富而见地高力量毅而精思到以节用爱人为根本以至公无私为权衡惩昔太奢酌今便宜作于仲春之初息于暮春之首环湖上下峻岿然厚且完固斗门石（石达）暨诸函窦辰次星列阳开阴阖视旧制无毫发遗然计工度财纔及曩时三之一耳适务民之义蠲抑配之苛严而恕暇而整跋涉揭厉与农夫野人共辛苦有不勉者至亲执鉏锸训诱之异乎子罕之执朴以抶也将成平章政事彻里公临视称善既毕工父老来言请寿诸石】 泰定元年复加修筑 【至治三年总管毛庄言练湖淤浅宜依淀山等湖农民取泥之法用船千艘以五十料为率每船用夫三名以竹器捞取淤泥日可取泥三载千船计三千载三月通计二十七万载今附近田多上户验粮出备船夫每夫官给米三升钞一两如此于民便监工丹徒县主簿马荣祖言上下二湖别无上源止藉高丽长山八十四汊山水入湖近年湖岸底狭蓄水不及一尺着依淀山取泥之法缘地利与彼不同徒费工役不若就湖取泥修筑堤埂令其高阔即可潴水溉田计料合修埂长四千七百八十二丈计九千五百六十四步下广三丈六尺上广一丈二尺加土不等共一十七万五千六百八十尺每工挑土四十尺计用二十五万一千八百九十二工并筑打一万八千工共二十六万九千八百九十二工每日三千工九十日可办自泰定元年正月十七日至三月四日官给佣直修筑具完　方舆胜览李华颂并序辞曰土反其宅水归其壑先王因下流而导之故曰九川涤源因迤汇而潴之故曰九泽既陂以疏天地之气以利元元之用崇伯汨五行而殛羽山台骀障大泽而封汾川洪范首之春秋载之地有广狭事无今古大江具区惟润州其薮日练湖幅员四十里菰蒲菱芡之多龟鱼螺鳖之产餍饫江淮膏润数州其傍大族强家泄流为田专利上腴亩收倍锺富剧淫衍自丹阳延陵金坛环地三百里数合五万室旱则悬耜水则具舟人罹其害九十余祀凡经上司纷纭与夺八十一断呜呼曲能掩直强者以得之老幼怨痛沈声无告永太元年王师大翦西戎西戎既駾矣生人舒息诏公卿选贤良先除二千石以江南经用所资首任能者是岁十一月二十三日拜前常州刺史京兆韦公损为润州声如驰先诏而至吏人畏伏男女相贺即日上无贪刻下无怨愤公素知截湖润壤灾甚螟蝥临事风生指期以复群谤雷动山镇恬然中明独裁文之以礼乃白本道观察使兼御史中丞韦公元浦中丞抚掌惬心如公之谋且曰兴利除害得其人而后行非常之政敢归叔父公乃申戒县吏率徒辟之人不俟召呼抃从役畚锸盖野浚阜成蹊增理故塘缭而合之广湖为八十里像月之规俦金之固水复其所如鲸噀射汹汹隐地雷闻泉中先程三日若海之弥望灏灏如吞吐日月沉沉如韫蓄风雨所润者远原隰皆春耕者饱忧者泰于是疏为斗门既杀其溢又支其泽沃塉均品河渠通流商悦奠价人勇输赋遐迩受利岂惟此州每岁萌荫乘阳二气相薄大雨时行群潦奔流水势所入盈而无伤龙见方雩稼蒙其渥时前相国彭城公刘尚书晏统东方诸侯平其贡税闻而悦之白三事以闻诏书褒异焉彭城公宣命至江南捧诏授公公率元僚椽史令丞已下至于耆艾西向拜手忻戴皇明人心上感天降嘉泽如有神祇昭协厥志公正直而和专静而断嫉恶宥过惠人察奸纯钧精坚百练不耗伐冰之贵降从士礼诗云靖共尔位好是正直宜其享福也吏人入贺公拱而谢之曰尚书刘公观察韦公奉行王泽也鄙何力之有焉丹阳令杜孟寅秉公之清白延陵令季令从如公之爱人金坛令胡禀公之成规及丹阳耆寿周孝怀百姓汤原等拜手而请曰兑为泽兑悦也水归于泽而泽悦于人百年浸塞而公启之臣哉邻哉克谐帝休永代是式三县无灾若不碣而刻之则王命不扬于厥后后之人无以倚负也华尝学古见访为颂曰望沄沄兮视冥冥乌闲鱼乐葭菼生膏腴利倍起讼争斯人怨抑痛无声韦公正直动神灵百年淤淀为漻清饥者饫兮病者宁诏书　光宠恩沛荣划然眊瞢复皎明追琢刻颂扬棻馨】 
　　　金坛县(缺)
　　港
　　　丹徒县
 　　　京口港 【京口港○(钞本此条在丹阳县萧港条后)　案乾隆镇江志列京口港于丹徒县境嘉庆丹徒志亦载京口港则非属于丹阳明矣下文甘露港鳝鱼港钞本列于丹阳县吴家港之后今亦据乾隆镇江志嘉庆丹徒志改正】 
在城西北江口 【京上城郡前浦口即是京口】 
　　　　甘露港
在北固山下
　　　　鳝鱼港
在通津门外
孩儿港柳港沙灰港寨桥港徐港季港张港许港生港汝山港韩桥港并在丹徒县之东乡
三里港七里港下鼻港断妖港洪信港高资港并在丹徒县之西乡
　　　丹阳县
　　　　萝卜港
在开沙
　　　　萧港
在丹阳县东二十七里 【梁简文帝庄陵在丹阳县东二十七里有港名萧港直入陵口】 
　　　　吴家港
在吴家沙
　　　金坛县(缺)
　　浦
　　　丹徒县
　　　　润浦
在城东一里亦曰润港隋置润州以此浦得名 【寰宇记隋开皇十五年罢延陵镇置润州于镇城盖取州东润浦以立名】 
　　　　下鼻浦
在城西十八里 【舆地志浦在城西十八里北入江吴置刺奸屯晋郗鉴于浦西□两垒京口记有小墩东西长高二丈有人鼻形着墩□头又有口在上鼻在下东有憩宾亭下鼻西七里有乐亭浦吴书所谓薄落也王浚缘江图为渎浦亭北江中有贵洲魏文帝曾漂至此洲】 
　　　　乐亭浦
在下鼻西七里旧有薄落 【见下鼻浦注】 
　　　　徒儿浦
在城东二十里 【秦始皇将徒儿过此浦因以为名】 
　　　　茅浦
未详所在 【隋刘元进作乱江南以兵攻润州帝召吐万绪讨之绪率众至扬子津元进自茅浦将渡江绪勒兵击走绪因济江背水为栅明旦元进来攻又大挫之贼解润州围而去绪进屯曲阿元进复结栅拒绪挑之元进出战阵未整绪以骑突之贼众遂溃赴江水死者数万元进挺身夜遁】 
　　　丹阳县(缺)
　　　金坛县(缺)
　　渎
　　　丹徒县(缺)
　　　丹阳县
　　　　简渎
在丹阳县南五里 【俗云晋谌母元君飞仙掷简其地】 唐置简州以此渎得名 【唐武德二年以曲阿置云州五年四月改曰简州以此渎取名】 俗呼渎河
　　　　丁义渎
