<!-- { "loadSidebar": true } -->
在丹阳县东南五十四里旧不着所始宋淳化初废 【宋会要淳化元年二月诏废润州之京口吕城常州之望亭犇牛四堰秀州之杉木堰杭州之捍江清河长河三堰越州山阴县之西堰初武进尉凌民瞻建议废吕城堰又即望亭堰置闸而常州守王说议开珥渎河通常润运路朝廷以虞部郎中胡淮提举民瞻督役两浙提刑元积中总其事积中再经度常润州河夹冈道置堰功费多而卒无补淮及积中皆坐免官】 元佑中复堰置闸 【元佑四年郡守林希复吕城堰置上下闸以时启闭置监官一员给启钥】 后复废嘉定间乃筑于中闸未几移筑青牛 【嘉定间总领岳珂筑堰于中闸河水通流公私便之未几移筑犇牛河水顿竭】 宝佑中再筑实坝 【宝佑五年发运赵与心复循旧规再筑实坝垒石一十九层长一十二丈阔五丈有奇为屋七楹以便般转】 今为上下二所
　　　　　博望堰
在九曲河口今废
　　　　　横塘珥村两堰
并在珥渎河相距十八里
　　　　　草堰麦陂堰
并在简渎
　　　　金坛县(缺)
　　　埭
　　　　丹徒县
　　　　　丁卯埭
在城南三里晋司马裒立 【舆地志晋元帝子裒镇广陵运粮出京口为水涸奏请于丁卯港立埭】 久废
　　　　丹阳县
　　　　　云阳九里埭
未详所在宋鲍照有诗
　　　　　中邱埭
在丹阳县东二十四里 【舆地志埭西有齐梁二代陵口】 
　　　　　庱亭埭
在丹阳县东四十七里 【元和郡县图志庱亭垒在县东四十七里本晋苏峻将管商攻略晋陵郗道微以此地东据要路北当武进故遣督护李闳筑垒拒之今置埭】 久废
　　　　　长冈埭
未详所在 【齐永泰元年王敬则反邱仲孚为曲阿令敬则前金奄至仲孚谓吏民曰贼乘胜虽锐而乌合易离今若收船舰凿长冈埭泻渎水以阻其路得留数日台军必至则大事济矣敬则军至值渎涸果不得进】 
　　　　　破冈渎七埭
在延陵界 【见漕渠注】 
　　　　　云阳九里埭
未详所在宋鲍照有诗
　　　　　上容渎十六埭
在延陵界 【见漕渠注】 
　　　　金坛县
　　　　　荆溪官坊埭
在金坛县东北四里 【寰宇记埭在金坛西北去州一百三十六里西南去县四里齐梁之代埭北下塘村有周郑刘师等四族并有官同居村坊于时共置此埭因以为名】 
　　　　　思湖口埭
在金坛县南十八里 【溪出思湖口向长塘深浅不常故置堰以节之】 
　　　（石达）
　　　　丹徒县
水（石达）在高桥东 【漕水溢则此（石达）受之入市河而达于江旁有桥名水（石达）因此】 
黄水（石达）在丹徒镇江口宋绍熙间郡守陈居仁创 【张晋有记今不存】 
丹徒涧壁二石（石达）宋庆元中总领朱晞颜创 【宋庆元三年总领朱晞颜以漕渠干涸重创二（石达）引江潮入渠当时便之】 后废 【其后潮水不应仅存废址】 
　　　　丹阳县
吕城石（石达）宋绍兴中运使向子諲置 【绍兴七年两浙运使向子諲取唐韦损刘晏考核状建言欲于吕城夹冈置斗门二石（石达）一以复故迹度费万缗庶为永利诏从之】 
练湖横坝石（石达）泾州石（石达）在上湖姚婆石（石达）在下湖唐有之宋熙宁中重修
　　　　金坛县(缺)
　　　斗门
　　　　丹徒县(缺)
　　　　丹阳县
吕城夹冈二斗门宋绍兴中置 【详见吕城石（石达）注】 
练湖横坝东西斗门顺渎斗门在上湖南北斗门在下湖唐时韦损置 【唐李华复练塘颂序曰大江具区惟润州其薮曰练塘幅员四十里膏润数州其傍大族强家泄流为田专利上腴亩收倍锺富剧衍自丹阳延陵金坛环地三百里数阖五万室旱则悬耜水则具舟人罹其害九十余祀永泰元年十一月二十二日剌史京兆韦公损为润州素知截湖开壤灾甚螟蝥乃白本道观察使御史丞韦公元甫戒县吏率徒辟之人不俟召相呼从役畚锸盖野浚阜成溪 【浚阜成溪○(钞本浚阜作俊皋)　案俊皋二字文义难通今据全唐文所载李华复练塘颂序改为浚阜卷七练湖注引此句作俊皋成溪今亦改正】 增理故塘缭而合之水复其所若海之弥望所润者远原隰皆春于是疏为斗门既煞其流又支其泽沃瘠均品河渠通流商税奠价人勇输赋遐迩受利岂维此州时前相国彭城刘尚书晏统东方诸侯平其贡税闻而悦之白三事以闻诏书褒异焉丹阳令杜孟寅秉公之清白延陵令李令从如公之爱人金坛令胡玘禀公之成规丹阳耆寿周孝怀百姓汤清源等拜而请为颂云云碑间有缺字其略如此详见润州类集】 唐末兵乱废南唐知丹阳县事吕延祯复作至宋复废绍圣中苏京重置南渡后又废淳熙中总领钱良臣重修迄今赖之 【并详见练湖注】 
　　　　金坛县(缺)
　　　函
　　　　丹徒县
经函在郡城至丹阳中路横贯河底 【蔡佑杂记京口漕河自城中至犇牛堰一百四十里皆无水源仰给练湖自郡城至丹阳中路谓之经函东西贯于河底河西有良田数十顷乃江南名将林仁肇庄地势低于河底若不置经函泄水即潴而为湖不可为田经函高四尺阔亦如之皆巨石磨冰而成缝甚致密以铁为窗棂自运河泄水东入于江中间献议者欲自京口浚河极深引江水灌于毗陵与太湖水相通可省吕城犇牛二闸其间别有利害亦以经函不可开其议竟不行】 
　　　　丹阳县
练湖令公函戴家函伍伯婆函张函尧函在上湖
胡头函洪家函新函蔡陂函观松函龙城后函南石函秋函在下湖皆旧所置宋淳熙中重修 【详见练湖陈伯广记文】 
　　　　金坛县(缺)
　　　围垾
　　　　丹徒县
围垾二十
　　　　丹阳县
围垾五十七
　　　　金坛县
围垾三百五十
仪征于树深小川校字 

至顺镇江志卷三
　风俗
英风澡俗令德在民殷仲堪季子庙记之所称也风俗泰伯余衣冠永嘉后刘梦得北固山诗之所美也乡党人士平居习闻先生长者之言崇道义尚廉耻故其立朝致匪躬之节居闲乐嘉遯之贞闾阎下庸亦能以孝行节槩自见详于传志信难诬也封内固无千金之家然服勤务本誾誾自足在官者亦喜其庭讼简（甚少）而无珥笔之讥四方游宦多寓于此谓非风俗淳美可乎或以京口在昔用武之地而称鬬力为所长者亦浅浅哉 【鬬力事出隋志见后岁时类】 
吴粤与楚接比数相并兼故民俗略同 【汉志】 
徐州人多劲悍 【晋郗愔在北府徐州人多劲悍桓公云京口酒可饮兵可用深不欲愔居之】 
衿带江山表里华甸经涂四达利尽淮海城邑高明土风淳壹苞总形胜实为名都 【宋文帝纪余见杂录郡事类】 
丹阳旧京所在人物本盛小人率多商贩君子资于官禄市廛列肆埒于二京人杂五方故俗颇相类东通吴会南接江湖西连都邑亦一都会也其人本习战号为天下精兵 【隋志】 是郡也扬州之都会京口之重镇六代之风流人物综萃于斯三吴之山川林泉肇发于此高深自改气象常存 【徐铉集】 
润之土风质而厚士风淳而直近世有刘文清王正肃二公植立标准其登门而游从与不觌面而闻风者凡所讲授皆得以口诵心惟知修身行巳知砥节砺行而词华抑其余事也 【咸淳志】 
　　子目(缺) 【子目(缺)○(钞本无此三字)　案下文之岁时乃风俗之子目而元日以下诸小子目属焉若此处无一子目则是风俗门后半有子目前半无子目而崇坟籍以下诸条皆无所附矣或疑此处子目乃教化二字然无明文可证今姑列此三字以存疑焉】 
　　　崇坟籍
【宋高祖镇京口与臧焘书曰顷学尚废弛后进颓业衡门之内清风辍响良由戎车屡警礼乐中息浮夫近志情与事染岂可不敷崇坟籍激厉风尚此境人士子姓如林明发搜访想闻令轨然荆玉含宝要俟开莹幽兰怀馨事资扇发独习寡悟义着周典今经师不远而赴业无闻非唯志学者鲜或是劝诱未至邪想复宏之见臧焘传】 
　　　禁屠牛
【宋郑作肃知镇江府严屠牛之禁尝有牛奔至府问之果将就屠者人皆异之】 
　　　敦教养
【宋宝元初范文正公以吏部员外郎守润州始建学请赐以闲田具经史传疏诸子书聘江南处士李泰伯使讲说以教养其州之子弟率五日一视学躬较以文间设饮食延劳将进之士翕然兴于学民相劝趋于善邦人士深德之立文正公祠于学见王庄定存之范文正公祠堂记】 
　　　正士习
【宋郡守耿秉谕学文曰学校之设非以士之贫而食之也又非故羣其类而习其为文辞也不农不商若何而可以为士非老非释若何而可以为儒事亲从兄当以何者为法晞圣慕贤当自何门而入道德性命之理何如而明治乱兴衰之故何由而达考之古以为得夫之鉴验之今以究因革之宜此士之所当用心也自孔堂高弟犹勤勤问仁问知问孝问政问所以为士请之于师而辨之于友后世之士不逮远矣傥离羣索居而敝其所习则固陋乖僻无自而进于道圣人忧之着为成书以诏万世教养渐染以俾之讲习立师儒之官以董正之此开设学校之本意也升堂而讲以质诸生之所疑命题而试以察诸生之所蕴励之以修洁之行勉之以有用之学此教官训导之职也】 
　　　杜祈祷
