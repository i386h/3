<!-- { "loadSidebar": true } -->
至顺镇江志卷一
　地理(缺) 【地理○(钞本无此二字)　案卷一之子目始于叙郡与宋志正同宋志叙郡之前既以地理为总目则此志叙郡之前亦必以地理为总目矣今特补入(下文述四至者当另有一子目疑是疆域二字然无明文可证今姑补子目缺三字)】 
叙(缺)
　　叙郡
本府宋末无改皇朝至元十二年改为江阴镇江安抚使司十三年为镇江府路总管府二十六年为镇江路总管府统司一县三
江南道按察使治润 【唐贞观初分天下为十道景云二年置十道按察使各一人润州刺史韦铣常兼开元二年置十道按察采访处置使润州刺史李浚尝兼】 
镇海军节度使治润 【唐干元元年始置浙西道节度使时韦黄裳以节度治苏颜真卿侯令仪以节度治升季广琛李琬以节度治宣大历中又易为观察使时韦元甫李栖筠李涵李道昌韩滉并以观察团练治苏当是时润实隶之然扼江淮南北之冲势便地顺他州终不及故建中二年韩滉乃自苏徙润朝廷遽重其权以镇海军额宠之其后又兼江淮转运使诸道盐铁转运使自建中之后虽节度观察二使废置不常终不移于他州迄唐季世常为重镇矣但自滉之后分浙江东西道为三而浙西节度观察使止统六州仅得滉之一路至王纬李锜又兼诸道盐铁转运使之权后来路隋杜审权曹确赵隐诸公间以宰相出临方面事体寖重故镇海军之号终不可废而高骈周宝又当贼盗横行之时朝廷欲倚重于高骈则复授以江淮转运使犹以为未足而招讨都统之权悉以委之后至钱镠镇海军额虽移于杭而南唐实留之于润五代因仍欲轻其权则曰权润州团练使权领州事欲重其权则或以亲王临之兼宣州置大都督或兼宣歙常三州置安抚使而镇海军额则仍在润焉】 
　　子目〔缺〕
　　　本府 【本府○(钞本无此二字)　案此一段总述本府之四至后三段分述三县之四至若无此二字则界限不清故不可不补也(下三段皆先述东西若干里南北若干里然后述东至西至南至北至若干里此段独不述东西南北广袤里数显有脱误今特补东西缺三字及南北缺三字于东至之前)】 
东西(缺)　南北(缺)　东至(缺) 【东至(缺)○(钞本作东至杨子江十里)　案钞本此段止有东至西至南至而无北至考嘉定志卷一引太平寰宇记云东至常州一百七十里北渡江至扬州六十三里乾隆志卷一云东界宜兴北界扬子江是则东至扬子江十里当作北至扬子江十里明矣今改东为北移于南至条之后而另补东至缺三字于此以正其误下文丹徒县脱去东至西至丹阳县脱去西至金坛县脱去东至今亦逐条注明其缺以归画一】 　西至集庆路句容县界四十五里　南至常州路武进县界百一十七里　北至扬子江十里
　　　丹徒县
东西五十里　南北七十里　东至(缺)　西至(缺)　南至丹阳县界四十三里 【旧志三十五里】 　北至扬子江二里 【旧志十里】 
　　　丹阳县
东西五十三里 【东西五十三里○(钞本此下一段在金坛县后)】 　南北六十五里　东至武进县界五十七里 【旧志四十八里】 　西至(缺)　南至金坛县界四十五里 【旧志四十里】 　北至丹徒县界二十七里 【旧志五十里】 
　　　金坛县
东西一百里 【东西一百里○(钞本此下一段在丹阳县后)　案嘉定志卷一云丹阳县东西五十三里南北六十五里金坛县东西五十三里南北六十五里乾隆志卷一云丹阳县东至武进县界南至金坛县界北至丹徒县界金坛县西至句容县界南至溧阳县界北至丹徒县界此志原本当亦与彼相同缘传写者误有错简遂至丹阳县后云北至丹阳县界金坛县后云南至金坛县界而文义不可通矣今特将二段彼此互易以还其旧焉】 　南北九十里　东至(缺)　西至句容县界六十五里 【旧志六十七里】 　南至溧阳州四十二里 【旧志七十二里】 　北至丹阳县界三十五里 【旧志二十五里】 
丹徒柳肇庆衍斋校字 


至顺镇江志卷二
　地理
　　城池
王公设险以守其国盖取诸坎重门击柝以待暴客盖取诸豫镇江以长江为天堑诸山环列阻其三方自古形胜之地虽不设备险过金汤矣惟吴大帝筑铁瓮城孙歆缮京城与唐王璠周宝事略可考自兹以降刺史太守勋烈在人耳目者不可胜数然皆不载其修浚城池岂地利不如人和前志略而不书邪及观齐志谓京城因山为垒而苏子瞻登甘露寺诗又曰古郡山为城则知润以山为城其来久矣元混一海禹凡诸郡之有城郭皆撤而去之以示天下为公之义洋洋圣谟诚所谓在德不在险也姑述旧闻以备故实
　　　丹徒县
郡城周回二十六里十七步高九尺六寸 【旧志不着何时所筑不可考】 吴孙韶屯京尝缮之 【吴使孙河屯京城河因赴宛陵为妫览所杀其子韶年十七收河余众缮京城起楼橹以御敌孙权闻乱引兵归吴夜至京城下营试攻惊之兵皆乘城传檄备警讙声动地权使人喻止明日见韶甚器之拜为校尉食丹徒曲阿二县自置长吏一如河旧】 晋宋间城固不废 【晋安帝元兴初刘裕与刘毅何无忌定谋讨桓元裕托以游猎与无忌收合徒众得百余人诘旦京口城开无忌着传诏服称刺史使徒众随之即斩桓修以徇】 宋嘉定甲戌郡守史弥坚作新门七曰通津甘露跨敄黾东山虎蹲马巷放鹤 【弥坚自为记】 咸淳中已废其五 【咸淳志郡守史弥坚以州城私路甚多难以关防除诸军寨门外创建子门七今止存放鹤通吴二门】 今所存者仍有十二东曰青阳 【去府治二里】 南曰南水通吴仁和中土 【四门并去府治八里】 西曰登云 【去府治八里】 北曰定波 【去府治八里】 西南曰鹤林放鹤 【二门并去府治七里】 西北曰还京 【去府治七里】 东北曰利涉 【去府治一里】 通津 【去府治四里】 惟登云通吴鹤林还京旧有楼今皆废 【咸淳志旧外八门惟登云通吴鹤林还京有楼其余四门止有城门而已】 
按登云门城楼宋嘉定癸未郡守赵善湘始创咸淳改元七月二十一日夜半为风所摧景定六年总领兼郡赵与可重建其通吴门城楼则淳佑九年总领余晦以其规模狭隘行者见之有弗葺之叹乃筑女墙拓而新之视旧为雄并见咸淳志余二楼未详何时创置
子城并东西夹城共长十二里七十步高三丈一尺子城吴大帝所筑周回六百三十步内外固以砖号铁瓮城 【舆地志吴大帝孙权所筑周回六百三十步开南西二门内外皆固以砖甓　海录碎事润州铁瓮城孙权筑　唐图经古谓之铁瓮城者谓坚若金城汤池之类又刘禹锡诗铁瓮郡城口注云润州城如铁瓮见韩滉南征记其说与图经小异】 晋郗鉴尝修 【舆地志晋咸和元年贼众数千浮海抄东南诸县郗鉴遂城京口讨平之见鉴传】 王恭更大改创 【舆地志又云今之城宇多恭所制】 南唐刺史林仁肇复修 【仁肇有修子城石记今不存】 东西夹城则唐时所筑也 【唐进士桑华有东西夹城石记宋嘉定前已不存】 子城门四东曰望春 【后改名东海】 南曰鼓角西曰钦贤 【门有二石狮邦人遂以狮子门呼之庳隘玩弛循袭不治宋嘉定癸未郡守赵善湘乃补筑旧城甓以固之上创谯门下严关钥晨昏启闭与昔大异见嘉定续编】 北门名未详 【北城门在府治后即古子城岁久不修颓垣毁堞漫无防禁宋嘉定癸未郡守赵善湘始板筑而甓之设门施钥又于其上创飞桥以通万象亭闻风阁往来殊得其便见嘉定续编】 东夹城二门南曰建德 【后改名朱方】 西曰清风西夹城门二东曰千秋 【后改名铁瓮】 西曰崇化 【后改名高桥】 今诸门皆废惟鼓角钦贤尚存故址耳
铁瓮城唐图经言古号铁瓮城者以其坚固如金城之类胡致隆登铁瓮城诗云雉堞巍然岁月长古今知阅几兴亡吴王殿里笙歌罢炀帝城边草木荒万里烟霞归洞急一川风月渡江忙
　　　丹阳县
城周五百六十步高一丈五尺四面无壕即古简州城 【祥符图经载县故城以县南简渎得名或云周回三里】 上多古木 【咸淳志】 今废门名未详 【东门在斜桥西门在县前南门在草堰北门在观音山】 
吕城在丹阳县东五十四里吴吕蒙所筑遗址尚存 【镇名取此】 
刘繇城在丹阳县西南二百四十步汉末繇自扬州徙治曲阿时所筑 【唐元和郡县图志繇来建城孙策东略繇奔豫章】 
湖口城在长塘湖口宋泰始中庾业筑 【宋泰始二年庾业至长塘河即与义兴太守刘延熙令于湖口夹岸筑城制遣沈怀明等东讨以督护任农夫助之自延陵出长塘湖力战大破业遂弃城走】 
云阳东西城在延陵镇渎南 【镇即故延陵县】 二城相去七里当丹阳句容分界之所即吴楚之境也吴赤乌前已有之 【建康实录详见漕渠水注】 
荆城在白鹤溪口未详何人所筑
浦西两垒在城西十八里晋郗鉴所筑 【舆地志下鼻浦在城西十八里北入江晋郗鉴于浦西筑两垒】 
大业曲阿庱亭三垒俱在丹阳县境晋郗鉴所筑 【晋咸和元年郗鉴刺徐州苏峻反鉴将赴国难遣夏侯长等间行谓温峤曰今贼谋挟天子东入会稽宜先入营垒屯据要害防其越逸断贼粮运然后静镇京口清壁以待贼攻城不拔野无所掠不百日必自溃矣峤深以为然及陶侃为盟主鉴率众渡江与陶侃会于茄子浦会王舒虞潭战不利鉴与后将军郭默还丹徒立大业曲阿庱亭三垒以拒贼贼将张健来攻大业城中乏水默窘迫突围而出三军失色参军曹纳以为大业京口之扞一旦不守贼方轨而前劝鉴退还广陵以俟后举鉴责纳不忠将斩之会峻死大业围乃解】 
曲阿长冈二垒齐永泰初筑 【齐永泰元年王敬则反前锋奄至曲阿五月诏左兴盛刘山阳胡松筑垒于曲阿长冈沈文季为持节都督屯湖头备京口路敬则急攻兴盛山阳二垒军各死战敬则大败也】 
　　　金坛县
城门十有一东曰唐安东水 【二门并去县治一里】 南曰南昌招贤 【二门并去县治一里】 西曰梓墟 【去县治百五十步】 北曰丹阳 【去县治百五十步】 东南曰车 【去县治一里】 新兴 【去县治三里】 东北曰下塘 【去县治一里百五十步】 西南曰朝真 【去县治一里】 西北曰西水 【去县治一里】 
　　坊巷
