<!-- { "loadSidebar": true } -->
在丹阳县界 【秦凿道在丹阳县界○钞本此下一条在秦皇驰道条前　案秦皇驰道以下四条皆言丹徒县之道路而此条则言丹阳县之道路自当列于登云门条之后不应反在秦皇驰道条之前】 【唐图经秦有凿道亦谓之天子道又引舆地志吴孙皓求凿道于杜墅小村即厌王气之所今无此地名】 
　　　金坛县(缺)
　　津渡
津梁所以利涉考之旧志西津诸渡皆有月解官钱盖宋末军旅数起国用不足铢取于民非得已也今天下一家以义为利独西津惩篙师贪冒覆溺之患立为船资然亦旋罢是诚得内本外末之道矣子产溱洧之济孟子非之舆梁徒杠亦为政之所务也故备录焉
　　　丹徒县
　　　　西津渡 【西津渡○(钞本无此三字)　案下文之沙窑石公高资等渡皆着其名于每条之首此条之首若无西津渡三字则前后不画一矣(嘉定志卷二津渡门西津渡钞本误移正文于案语之后戴氏守梧疑宋志西津渡以下乃元志之文欲移至此条之首然亦无明文可证今但移宋志案语于正文之后而其它俱仍其旧)】 宋干道中郡守蔡洸置巨艘五以御风涛之患 【先是船舫小而多虞干道守臣蔡洸置巨舫五仍采昔人遗制各植旗一以利涉大川吉为识其受有数其发有序又别浮轻舫以送邮传故鲜有风涛之患】 南北混一涉者益众延佑四年以总管段廷珪言增置渡船十五仍官收船资人三钱 【延佑四年八月总管段廷珪言杨子江分限南北古号天堑往来使客必由之地曩令军民官讥察奸人遂以官渡船六只令军民同驾军人逐年更替不谙风雨而且通结排岸人等纵令小船私渡及到金山急流处所谓之鼠簰恐胁客旅勒取船资或致倾覆为害非轻莫若官为添置大船两岸共二十只郄于谙晓风水相应户内每船差设梢工一名水手九名与免本户差役船上置立旗号书写梢工姓名每名官支粮米不许取要渡钱路县正官十日一次分轮提调亲诣渡口点检禁约民间小船不得私渡其元拨军人止许乘驾梢船沿江巡警如是官船不插旗号违例非法取要船钱及小船私渡者枷项令众后犯人替如此似可稍除前弊申奉江浙行省移准中书省咨文拟准渡船一十五只先尽见在六只余九只江浙省造五只河南省造四只梢水一百名于各管中下户内照弓手例差设有往来官吏公差即便与摆渡其余百姓客旅每人车骑孳蓄各定立船资中统钞三钱老幼贫民者勿得取要于内一半修船一半赡养梢水止令亲临官司分轮提调不得多余取要钱数违者究问当时民颇便之厥后梢人无赖仍于半江取钱物焉】 泰定二年监察御史革去滥设排岸监渡人吏 【泰定二年八月二十六日监察御史过镇江察知私渡小船至金山倾覆溺死九人以为西津渡乃南北冲要之地江浙闽海物货悉由此以达京师使命客旅络绎往回日不暇给其渡北对瓜洲东连海口江面广阔金山屹立中流盘涡漩激号为大渒险恶尤甚舟楫经此倍费防闲今无籍梢水每于湍急之际缓帆停橹任其攲侧藉以骇众横敛钱物比比覆沉皆由此弊而且不依料数惟务贪饕一概多余装载视人性命轻若蝼蚁积年排岸把渡军人以盘诘路引为由多方勒诈滥委监渡人吏倍取渡钱稍若无得不许登舟盖有司失于设法关防遂容此徒肆无忌惮故使经行客旅往往潜由私渡以致覆溺为害非轻瓜洲之渡其弊一体仰从亲管官司用心严加禁治如有积年滥设排岸监渡人吏截日革去仍就行扬州路一体施行】 三年经历皇甫祥知事翟思忠言船资不便罢之 【泰定三年九月经历皇甫祥知事翟思忠言窃谓因利而成害作法以生奸者盖谋其始而不虑其终也本路西津一渡实南北驿道之冲比因阻难客旅定立渡钱前弊莫革后奸益滋钦惟圣朝堂堂天下发政施仁每以爱人为本岂以一江之大险而取三钱之微资因使无辜之民横罹风涛之厄身命货财顷刻俱丧较之遇盗为虐尤惨莫若停罢元定渡钱官为成造船舫照依弓手例差拨梢水严立科禁如此则舟人知惧而不犯私渡不禁而自止泰定三年十月移咨于都省准拟停罢□方舆胜览戴叔伦诗曰大江横万里古渡渺千秋孟浩然诗北固临京口夷山对海滨江风白浪起愁杀渡头人】 
　　　　沙窑渡
在大港镇西北至扬州茆林村
　　　　石公渡
在定波门外去府治九里 【渡口有石公山因以为名渡江至开沙】 
　　　　高资东西两渡
在丹徒县西三十里 【东渡至真州瓦庙子西渡至铁淀港】 
　　　　韩桥渡
在丹徒乡 【宋朱彦章诗隔溪人唤渔樵动江上潮平船欲行谓此渡也】 
谏壁渡丹徒渡大港渡柳港渡水东堡渡马师桥渡段固渡莫家港渡甘露渡当江渡 【并在丹徒县境】 
　　　丹阳县
单家渡李庄渡何家渡周家渡 【并在丹阳县境】 
　　　金坛县
彭期渡马塘渡 【并在金坛县大云乡彭期今废为桥】 
　　漕渠 【子目(缺)○(钞本作坝闸堰)　案下文之小子目有八坝闸堰埭（石达）斗门函围垾是也八门之前既分列坝闸等字而又列坝闸堰三字于此未免重复且据叙中所云重湖复堰以备其涸层闸联（石达）以泄其溢则（石达）与闸堰共一子目可知而钞本于堰之后埭之前复列埭（石达）斗门函围垾七字尤与叙不相应今并删去惟此叙之前当有子目缘无明文可证难以臆补故列此三字以备考焉(或据叙中漕渠之凿一语谓此处子目当是漕渠然考上文城池门云阳东西城注云详见漕渠水注下文破冈渎七埭注及上容渎十六埭注并云见漕渠注今检之皆在卷七山水门漕渠水条下而此处无之是漕渠即附于山水门内明矣此叙盖因坝闸之类皆由漕渠而设故推本言之非以漕渠为子目也)】 
漕渠之凿自秦始历代因之舆图混一兹郡当朔南冲要贡赋征输皆繇此渠以达于江而至于畿甸然其地势高亢涸溢弗常故昔之人为之重湖复堰以备其涸层闸联（石达）以泄其溢使渠水盈虚得所然后舟楫毕通餫漕靡绝民免挽推之劳官逭稽滞之责此一郡之大利也故备载焉
　　　坝
　　　　丹徒县
　　　　　程公上下二坝
相距半里所上坝在甘露港上下坝在京口港上宋咸淳间郡守赵溍立 【宋咸淳六年郡守长沙赵溍以启闸泄渠水不便故改二坝上坝则自甘露港车江船入漕渠下坝则车漕渠之舟出京口港民甚便之】 
　　　　　鳝鱼坝
在城西北鳝鱼港上今废
　　　　丹阳县(缺)
　　　　金坛县
　　　　　南坝
在金坛县南至元十三年立 【至元十三年耆宿张桂等言本县官河南长塘湖北抵珥村堰县民输粮入城必由此路然地势西北高卬东南低窊水性趋下河常浅涸舟楫胶滞相度第四都大虚观前可以置坝有司从之民以为便】 
　　　闸
　　　　丹徒县
　　　　　京口闸
在城西北京口港口距江一里许莫究其所始唐撤闸置堰 【宋礼部侍郎李直土嘉定修渠记云尝稽诸古渠通江湖见于迁书其来尚矣唐漕江淮撤闸置堰】 开元中徙漕路繇此 【唐书开元二十五年齐澣迁润州剌史州北距瓜步尾纡汇六十里舟多败溺澣徙漕路繇京口埭治伊娄渠以达杨子岁无覆舟减运钱数十万　按伊娄渠今瓜洲北至杨子运渠是其地当时瓜洲遥隶润州故澣得以改置】 宋淳化初废堰 【详见吕城堰注】 绍圣元符间仍为闸 【宋四朝史曾孝蕴本传绍圣中孝蕴管干发运司粜籴事建言扬之瓜洲润之京口常之奔牛宜易堰为闸以便漕运商贾　四朝国史志元符二年九月润州京口常州奔牛澳闸毕工先是两浙转运判官曾孝蕴献澳闸利害命孝蕴兴修仍相度立启闭日限之法至是始告成】 嘉定中更葺 【嘉定八年郡守史弥坚浚渠记云沿渠而闸者五首曰京口闸次曰腰闸又其次曰下中上三闸海潮登应则视时节次第启闭以出纳浮江之舟腰闸久废余四闸岁久木朽石泐择美材密石而更葺之】 宝佑中重建 【闸柱石刻宝佑六年二月淮东总领兼知镇江府赵与訔重建】 皇朝混一后闸废天历二年复置 【天历二年七月浙江行省委检校徐承务同本路官便宜区画车通潮水以济运河总管郭珪言江口元有程公鳝鱼二坝及黄水石（石达）每岁江潮满溢于此车灌运河今岁上流无雨水源囏涩潮势既小沙岸益高徒步五里方可登舟纵欲车水入闸人力莫为达鲁花赤明里答失言京口旧闸久废江皋一里皆成淤塞闸东又作土埭以蓄河水江潮虽涨阻隔不通莫若开掘淤沙撤去土埭仍于港置闸以时启闭为便度自京口港口至程公下坝长二里一百四十步旧河面阔六丈底阔二丈五尺今拟展阔河底三丈五尺深一丈计用一万二千七百六十五工人夫一千六十名一十二日可毕每夫官日给米二升盐菜钱中统钞五百计米二百五十四石钞一百二十七锭省府准拟天历二年九月十六日兴工十月十九日竣事民甚便之】 【天历二年九月十六日兴工十月十九日竣事民甚便之○(钞本此下有至元闲一段)　案元时有两至元年号世祖之至元计三十一年在天历至顺之前顺帝之至元计六年在天历至顺之后今钞本至元闲一段叙于天历二年以后则是顺帝之至元而非世祖之至元至顺闲作志者不应载此事矣况其末云后潮水侵啮其地皆沦入于江今止存十数家耳玩其语气显系元以后人追述顺帝时事此必永乐志之文也今移入附录】 
　　　　　腰闸
在京口闸东南久废 【嘉定前此闸已废今河侧有石刻云腰闸至转般仓前拖板桥长一百九十丈河面阔十丈】 
　　　　　上闸
在妙觉庵侧 【嘉定志云在程公桥团楼北是时桥已废今团楼亦不存矣】 今废而遗址尚存
　　　　　中闸
在今香糯仓后废 【旧志云在大军北仓后河侧石刻中闸至上闸长三十九丈河面阔二十七丈嘉定七年五月日】 
　　　　　下闸
在程公下坝东宋淳佑中郡守许堪重修 【闸口石柱刻云漕闸敝漏郡守许堪以石易木揆工于淳佑癸卯之季秋告成于甲辰孟春之下澣河侧有石刻转般仓东南墙角至下闸七十九丈五尺河面阔九丈嘉定七年五月日】 今废而遗址尚存
　　　　　栲栳闸
在旧州教场之西南宋淳祏中郡守何元寿置 【淳佑壬寅夏五月阴雨不止一日水暴涨自子城至甘露寺下水平屋檐居民用舟楫济老幼以避市中水一二尺郡守何元寿命工创栲栳闸疏泄水势自是无水患】 今废
　　　　　减水闸
在程公上坝之东下坝之西上为石桥宋咸淳中郡守赵溍建 【闸柱石刻咸淳六年岁在庚午七月二十六日长沙赵溍立】 
　　　　　甘露港石闸
一木闸一宋嘉定中郡守史弥坚创置今废 【事见归水澳注】 
　　　　丹阳县(缺)
　　　　　吕城闸
在两坝之间 【详见吕城堰注】 
　　　　　博望闸
在九曲河口今废
　　　　金坛县(缺)
　　　堰
　　　　丹徒县(缺)
　　　　丹阳县
　　　　　吕城堰
