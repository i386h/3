<!-- { "loadSidebar": true } -->
【生山野间亦有数种惟茅山玉蕈为胜】 
　　　山花菜
【生岩石间及嫩时采长三四寸红莹可爱味辛而爽或云即防风苗】 
　　　葵
【苗叶可作菜本草葵叶为百菜主急就章注葵卫足之菜诗七月烹葵此之谓也】 
　　　蓼
【辛菜见说文然土人但以之作曲不以供蔬茹】 
　　　茭白
【一名菰首人家池塘间有之中作墨点比他处为劣】 
　　　山药
【即薯蓣秦楚名玉延郑越名土藷紫茎蔓生叶如牵牛白花结实如悬铃茅山有一种形如手掌名佛掌薯】 
　　　黄独
【出茅山茎蔓花实绝类山药叶大而稍圆根如芋而有须味微苦而爽杜少陵诗黄独无苗山雪盛】 
　　　甘露子
【茎叶如薄荷而纤弱根状如蚕土人相传种时不欲多人知相取时不欲人闻声闻人声则所获者少也】 
　　　苏
【叶下紫色而香俗呼紫苏南都赋苏蔱紫姜拂撤膻腥内则注香苏荏之属方言周郑谓之公蕡沅湘谓之（艹害）音辖其小者谓之（艹酿）葇说文通释荏白苏也桂荏紫苏也】 
　　　马蓝
【紫微似菠薐见广雅郊野多有之而土人不食】 
　　　甘菊
【叶香可茹土人采以荐茶】 
　　药
　　　芝
【出茅山太元内传句曲山有神芝五种一曰龙仙芝二曰参成芝三曰燕胎芝四曰夜光洞草五曰白萪玉芝又有荧火芝真诰良常山有荧火芝得食之心孔明可夜书又有九茎紫菌琅葛芝见茅山志】 
　　　石马乳
【出茅山本草云有茅山乳者其山土石相杂偏生茅草以津相滋乳色稍黑而滑润谓之茅山乳乳性微寒】 
　　　石脑
【出茅山本草一名石胎饼隐居云亦锺乳类形如曾青白黑色易破今茅山有之茅山志录君（口受）言出方山北穴下繁阳子姜伯真昔尝取服】 
　　　禹余粮
【出茅山本草茅山甚有好者状如牛黄重重甲错其佳处乃紫色泯泯如曲啮之无糁然用之宜细研以水淘取汁澄之勿令有沙土也隐居云茅山凿地得之极精好乃有紫花靡靡仙经服食用之又见茅山志】 
　　　南烛
【出三茅四平山中茅山志清虚真人内传曰其树似木而叶似草故号南烛草本一名猴菽草一名男续一名维那木之王也许真人曰方山大有猴菽草异佳叶乃大吴越间亦呼染菽登真隐诀云三茅四平山乃不多而树大其子如茱萸八九月熟酸美可食叶不相对似茗而圆厚味小酢冬夏常青枝茎微紫大树亦高四五丈而甚脆易摧折沈存中良方所谓即南天烛非也又见于本草】 
　　　朮
【出茅山有赤白二种本草隐居曰出茅山者为胜图经曰取生朮去土水浸再三煎如饴糖酒调饮之更善今茅山所制朮煎是此法也隐居又云白朮少膏可作丸散赤朮多膏可作煎用然则赤朮乃苍朮耳】 
　　　芍药
【有赤白二种本草陶云茅山者最好白而长大】 
　　　黄精
【出茅山九蒸九暴服之驻颜陶隐居云为仙经所贵根叶花实皆可饵服】 
　　　菖蒲
【出茅山潭中一寸十二节本草别录云二浙人家以瓦石器种之旦暮易水则茂水浊及有泥滓则萎近方多称用石菖蒲必此类也茅山燕洞有紫菖蒲见诗话】 
　　　何首乌
【本名交藤因何首乌服而得名首乌之祖名田儿生而阉弱服此药百日旧疾皆愈十年而生数男后改名能嗣又与其子庭服皆寿百六十岁首乌服之亦年百三十岁唐元和僧文像遇茅山老人传其事李翱因着方录云见本草图经】 
　　　附子
【出茅山名茅附比蜀产者实小而气劣性大热去湿】 
　　　乌头
【同上】 
　　　芎藭
【出茅山者谓之茅芎】 
　　　贝母
【本草图经云郑蔡润滁州皆有之二月生苗茎叶俱青叶如乔麦叶七月开碧绿色花形如鼓子花八月采根根有瓣子黄白色如聚贝子故名】 
　　　白藓
【本草图经云滁州润州有之茎叶如槐四月开花淡紫色采根用】 
　　　白薇
【本草图经云滁润亦有之茎叶俱青类柳叶六七月开红花采其根用】 
　　　积雪草
【本草图经云茎细而劲蔓延溪涧侧叶圆如钱一名地钱草一名连钱草丹阳郡极多】 
　　　荠苨
【本草图经云根苗都似人参而叶小异根似桔梗而但无心润州尤多人家收以为果菜或作脯噉味甚甘美】 
　　　翦草
【本草出润州】 
　　　连翘
【本草图经云生泽润淄兖等州有大翘小翘二种】 
　　　羊踯躅
【本草出润州】 
　　　刘寄奴
【茎似艾蒿叶似柳实似黍而细一茎上有数穗互生宋高祖刘裕微时伐荻见大蛇射之伤明日复至闻杵臼声觇见童子于榛中捣药问故答曰我王为刘寄奴所射合药傅之帝叱之皆散收药而反遇金疮傅之良验寄奴高祖小字微时正居京口也】 
　　　王不留行
【叶似酸浆子似松子本草图经今浙江并河边近处皆有之】 
　　　葛根
【本草图经云今处处有之江浙尤多】 
　　　蜈蚣 
【蜈蚣○(钞本此条及下水蛭条在王不留行条后)　案上文所述之药自南烛至刘寄奴皆系草类而王不留行及葛根亦系草类若以虫类之蜈蚣水蛭厕于其间未免不伦况下文所述之药自茯苓以下为草类自乌蛇以下为虫类次序毫不相杂然则蜈蚣水蛭二条俱当在葛根之后不应在王不留行之前矣】 
【土人呼为百脚赤头足者良陶曰赤足者多出京口于腐烂积草处得之】 
　　　水蛭
【俗呼为马蝗岁贡二斤多取之河渠中　互见土贡门】 
茯苓枸杞泽泻黄连决明桔梗细辛前胡防风元胡索天南星 【茅山志云皆出山中】 半夏射千茹芦茅根大葪小葪木贼泽兰瞿麦百部元参丹参苦参沙参白及芫花鬼箭贯众商陆地榆括楼茈胡荆芥苍耳狶莶枳实茵蔯虎杖酸浆香薷牛膝木通漏芦藜芦艾马兜铃马鞭草天门冬麦门冬威灵仙车前子兔丝子生地黄旋覆花地肤子桑寄生香附子蛇床子地骨皮青葙子青木香地锦草蓖麻子羊蹄根天花粉金银藤鹭鹚藤谷精草地萹竹山豆根桑白皮牛蒡子吴茱萸山茱萸龙胆草马蹄香木馒头鸟虵蝱蝼蛄蝉蜕芫青斑猫无名异
以上诸品本草图经虽不载本郡所出然今皆有之姑叙于此
　　草
　　　大麻
【俗名火麻皮可绩布礼记苴麻之有黂是也尔雅一名枲】 
　　　苎
【麻属诗东门之池可以沤纻是也绩其皮可为细布说文苘属晋乐志自纻舞纻本吴地所出】 
　　　苘
【广韵枲草土人以为索】 
　　　芭蕉
【叶甚大馆亭中多植之卷心中抽干作花初生大萼如倒垂菡萏有十数层层皆作瓣渐大则花出瓣中红黄色即本草所谓红蕉】 
　　　紫藤
【附木而生其花可茹】 
　　　薜荔
【蔓生木石垣墙间又一种土人呼为木龙人家亭圃假山中种以为餙即本草所谓络石也冬夏常青又有结实者名木莲一名常青藤一名龙鳞薜荔】 
　　　蓝
【叶如蓼作畦种之菘蓝可为淀蓼蓝可染碧又有红蓝土人谓之红花可染红博物志张骞所致也】 
　　　莎
【叶细而丛生冬夏常青土人谓之阶缘草又谓之绣墩草】 
　　　苔
【生古垣墙阴本草在屋曰昔邪在药曰陟厘散岩窦名石发铺空田名垣衣】 
　　　凤尾
【生岩石及墙垣间以形似得名】 
　　　虎耳
【生庭砌间紫茎叶间有毛状若虎耳开花后引须长尺许须端着地即生根叶又谓之虎须草】 
　　　万年青
【叶长尺许阔一二寸冬夏常青】 
　　　丝瓜
【蔓生实中有丝如织又名天罗瓜】 
　　　萍
【浮根水上相传柳花所化尔雅苹萍其大者苹江东人谓之薸】 
　　　藻
【水草也陆玑云生水底有二种其一种叶如鸡苏茎大如着长四五尺其一种茎大如钗股叶如蓬蒿谓之聚藻】 
　　　茭
【生圌山江边茎如大箸长三四尺柔韧可系物也】 
　　　芦
【生江浦中大而虚中者谓之芦细而实中者谓之荻秦诗所谓蒹葭卫诗所谓葭菼皆是也其笋初生时亦可食尔雅其萌虇注今江东呼芦笋为虇音绻】 
　　　雁来红
【似藿初生叶青紫至秋则叶端渐变红黄鲜明可爱即所谓后庭花也孙吴会楚望有诗云眩碧成朱被眼瞒分明是叶作花看道人本不知香色只与窗前草一般又一种名映日红其叶尽赤】 
　　竹
　　　慈
【丛生冬稚笋在外夏则处中茎圆节疏明皇谓之义竹又名公孙竹又名子母竹又名攒竹】 
　　　紫
【枝干皆紫色张文潜称为紫君】 
　　　斑
【青质紫章陈辅之有咏慈云院斑竹诗注慈云因此谓之斑竹院　见京口集】 
　　　筀
【有四月筀五月筀以抽笋之先后得名】 
　　　水
【丛生水际宜为蔑】 
　　　侯
【节大而促】 
　　　筯
【为篾柔韧难断故名】 
　　　苦
【以笋味苦故名节间长二尺许可为枪】 
　　　淡
【肉薄节间有粉烧以取沥叶可入药】 
　　　燕
【以燕来时抽萌故名】 
　　　金碧
【干碧而节沟中黄者谓之碧玉间黄金干黄而节沟中碧者谓之黄金间碧玉】 
　　　象牙
【笋味至美而质白故名然竹不堪用】 
　　　筱
【散生山野间土人以之充薪用或编篱障用】 
　　　笋
【竹萌之总名说文竹胎也】 
　　木
　　　松
【山中皆有之土人柴薪仰给于此拱把中辄伐之有罗汉松其叶如薤夏侯元宋绍圣丁丑通判润州有栽松记在长山白龙王庙】 
　　　柏
【其叶有圆者有侧生者惟侧栢叶可入药用陈辅之有丹阳朝阳寺双柏诗见京口集朝阳今名普宁茅山崇寿观太元殿前有经台柏宋末有道人自咸阳老君说经台移本植此檀栾翠碧非凡木也见茅山志】 
　　　桧
【柏叶松身晋许长史手植左纽桧在芽山玉晨观见茅山志郗尊师手植双桧左一株四干敷花而不实右一株二干不花而实在金坛清真观殿前唐李卫公手植双桧在北固山火后不存又京口集载梅圣俞刁经臣家绵桧诗云翠色凌寒岂易衰柔条堪结更威蕤松生栢叶能相似劲拔缘何不自持】 
　　　楸
【俗以立秋日采其叶戴之又以之作浴】 
　　　梓
【楸类也尔雅椅梓草木疏曰楸疏理白生子者为梓梓实桐皮曰椅说文椅梓也梓楸也槚楸也然则一木而四名耳】 
　　　槐
【似櫰而叶小尔雅櫰槐大叶而黑守宫槐叶昼聂宵炕注聂合炕张也庄子槐之生入季春五日而兔目十日而鼠耳更旬而始规二旬而叶成又有身拥肿枝下垂如盖者名矮槐】 
　　　桐
【有数种实可食尔雅荣桐木注即梧桐周书时训清明之日桐始华桐不华岁有大寒夏小正三月拂桐芭管子五粟五沃之土宜桐】 
　　　杉
【尔雅柀一名煔注煔似松生江南本草木类而劲直叶附枝生若针刺然】 
　　　黄杨
【岁长三寸遇闰则缩东坡所谓厄闰年者是也】 
　　　枫
【树高大叶三角尔雅枫（木聂）（木聂）注似白杨叶圆而歧有脂而香说文厚叶弱枝善摇一名（木聂）（木聂）】 
　　　檀
【急就章注坚韧木也诗伐檀可以为车】 
　　　椿
【有香臭二种禹贡杶干字或作櫄左传雍门之橁集韵橁通作椿说文无椿字】 
　　　樗
