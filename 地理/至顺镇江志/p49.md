<!-- { "loadSidebar": true } -->
在后彭村延佑四年里人束德荣兄弟同建江山县尹俞希鲁为记 【其略曰束氏世居南阳宋嘉佑中徙润丹阳之三城迨今几三百年子孙蕃衍蔚为望族距三城之东七里曰后彭川平土旷冈阜棉络松柏郁郁丛茂则束氏之墓之所在也墓东南三十步旧有庐湫隘不足以陈俎豆一日仲氏谋撤而大之伯季议克合乃辟新基拓故址建堂五楹挟以两厦东西为庑十有二庭前立山门中构佛宇修廊旁翼崇墉外缭肖形奉先左右有室斋房庖湢靡不毕具仲氏复捐已帑增以塑绘于是坐列灵山壁涌净土狻狞象丰旛幢晻霭山示水灵穷状极巧金碧丹垩种种庄严钟锽鼓镗震眩观听经始于延佑丁巳讫工于泰定丁卯延陵僧可证俾主祠事割腴田百四十亩松山三十亩以廪其徒又益田若山二十亩以给缮葺之费若成之日召诸子弟谕之曰家之兴废靡常子孙之贤不肖难保今先陇旁地吾兄弟既为寿藏他日亦尔子孙归全之所田若山之赡僧者当畀之常住以永终是图余田则吾兄弟岁以次掌敛所入以供时祀常规待宾不过汤茗蔬食茹荤饮酒非所以崇修祈之道傥庵僧弗谨凡吾子孙举得而责之甚则易其人耳子孙或妄有觊觎以坠厥绪凡吾宗族暨庵僧举得而惩之甚则闻于官庶使来者知惧不负吾兄弟创始之初心也乡党闻而韪之鸣呼欲报之德昊天罔极伤哉贫也啜菽饮水尽其欢敛形还葬以为礼是岂人子之所愿哉力足以有为财足以遂志事亡追远苟可以求诸幽者宜亦无所不至此释氏之说所以行于世而孝子之心不为是恝也尝讽广微南陔篇未尝不三复兴感然则束氏家训盖有所自云】 
　　　　报德庵
在永和乡
仁寿庵衍庆庵普寿庵圆通庵并在桂仙乡
大圣庵宁寿庵永福庵汉王兴圣庵九源上坝两庄庵并在太平乡
善庆庵龙禧庵邵道庵并在上德乡
显福庵崇报庵致思庵并在仁信乡
　　　金坛县
　　　　施水庵
在三洞乡
　　　　永思庵
在登荣乡
　　　　主敬庵
在上元乡
善继庵报德庵并在大云乡
致严庵梓阳庵并在孝德乡
观音庵祥符廨庵大圣尼庵并在县巿
昭德庵敬德庵施水庵桂墅庵并在唐安乡
薛义庵万松庵大致严庵并在游仙乡
丹徒卢镇澜润州校字 

至顺镇江志卷十
　道观
道家者流其源出于老子周穆王之世终南山古楼观命道士居之此宫观之所由起也至秦则诸布诸严诸逑之属百有余庙 【至秦则诸布诸严诸逑之属百有余庙○钞本逑作逐　案戴氏守梧云史记封禅书云诸布诸严诸逑之属百有余庙索隐云诸逑亦未详汉书作逐汉书郊祀志云诸布诸严诸逐之属百有余庙师古曰未闻其义逐字或作逑逑与逐虽义均难解然要当以先出之史记为是今从其说改正】 汉武宫中为台室而方士又有仙人好楼居之说祠馆愈盛历世以还遂与释氏角立为二润城山川多古迹学仙修炼之士乐居乎此古今寥邈弗能悉知姑即前志所载益以见闻所及而类别之近代创建因备录焉
　　宫
　　　本府
　　　　干元万寿宫
在大围桥南瓶场巷即宋安抚使叶再遇故宅大德五年元明宏道冲应真人余以诚改创宫之门曰通元南有园池亦叶氏旧业也郡人俞希鲁为记 【文曰大哉干元此天之所以为天也易卦六十有四干居其首而干之德四元为之先故干元者万化之原始品汇之根柢也古今阅宇宙于穆不已孰非兹道之运量哉圣人与天同德体元居正以一心之干宜乎其万寿无疆也安仁余公以诚嗣业前宗师上卿张公受皇朝重熙累洽之恩思所以归美报上历选天下形胜之地以为祝厘所乃于大德辛丑被玺书来领道教爰始捐赀得城西叶氏故宅面势宏敞栋楹壮丽载经载营一新改饰建大殿以奉三清辟后堂而事元帝修廊栋宇神雕像塑威肃仪整斋堂庖湢仓廪帑藏丈室燕处靡不毕备前树三门飞桥跨水旁植槐柳隐映左右晨昏钟鼓铿鍧镗鞳步虚之声缥缈霞外冠佩雍容跪拜升降以躬致华封之祝既又为经久计置腴田课租入以供常住设库质物以便贫乏环宫之旁缭以比屋俾民僦居出息用赡羽众又其南为园列花木亭馆岁时州人士女游观为一时之盛丙午敕赐干元万寿宫额洊颁玺书护持加号公元明宏道冲应真人流传甲乙以主宫事于戏是宫也昔为繁华歌舞之区今为神仙清净之境岂天地造物储兹邃严以俟今日者耶余尝访公于是相与遨乎珠泉之涘凭栏俯视江潮盈缩时刻无爽因悟夫天地之所以寿者其呼吸吐纳静而有常也圣人瞬存息养动与天合故能以一身之寿为天下国家寿俾斯世民物咸归乎寿域之中而余公又能以道脉之寿祝圣人寿然则是宫固宜与天地相为悠久以仰副锡名之义猗欤盛哉公征文于余敢即鄙见为之记且识岁月谂方来庶无忘经始之功云耳】 
　　　丹徒县(缺)
　　　丹阳县(缺)
　　　金坛县
 燕洞宫
在茅山燕洞口女仙钱妙真遁化立祠之所 【梁邵陵王记今不存】 唐天宝七年敕赐宫额宋元佑闲为野燎所焚绍兴二十年复建 【元佑甲辰为火所焚迁句容县绍兴二十年建故基】 
　　观
　　　本府
　　　　道冲观
在仁和坊石（石达）桥北南唐保大中建 【女道士处之祠奉后土皇地祇】 
　　　　元妙观 【元妙观　迎仙观○(钞本此二条在上善观后)　案上文道冲观条下云在仁和坊石（石达）桥北此本府之观也元妙观条下云在石（石达）桥西北迎仙观条下云在还金门里亦本府之观也至于明真观(在长乐乡)紫府观（在大慈乡马迹山)上善观（在平昌乡）广惠仙真观(在华山)通真观（在大慈乡)仙台观(在县南二里)皆丹徒县之观也然则元妙迎仙二观当在道观之后不当在上善观之后矣】 
在石（石达）桥西北即唐紫极宫老子祠也宋祥符己酉改额曰天庆 【唐以老子为祖乃建宫奉之长安曰太清洛阳曰太微诸郡曰紫极宋祥符己酉诏天下置天庆观近臣有请但葺紫极宫用宽劳费越四载壬子诏于天庆观置圣祖殿】 绍兴十三年灾干道三年重建 【绍兴十三年淮东总领权府事周石鼎建前后殿而两庑重门至干道七年始就旧有徽宗所赐永镇福地金牌今不存】 归附后元贞元年改今额 【元贞元年有司上言江南新附郡邑有所谓天庆观者宜改锡嘉名以协顺天应人之义遂赐名曰元妙】 大德五年道录余以诚重修 【大德五年安仁余以诚为木路道录住持本观重修藏殿两庑正一堂鼎建方丈楼阁及捐已赀重新装塑神像】 八年道判满持正重修三清殿海陵陈膺为记 【其略曰昔周德既衰海内鼎沸老子出焉以清静无为著书设教汉初有载其道以治者民以宁一天下形于咏歌由是妙化显行逮唐突盛至于今遍满宇宙闲琳宫琼馆羽流星拱悉以三清名其殿曰玉清曰上清曰太清清各有境曰圣境曰真境曰仙境境各有尊老子居其一焉森竦邃严寥廓元邈所谓可名非常名者盖祖其清静之教以致崇极严恪之奉非谓真可以境界求象数拘也镇江道居之著者曰东西两观而东观为统摄之宗钦祝皇帝圣寿岁时祝雨旸御灾捍患官僚属吏邦之耄耋每大会坛场醮祭舍此无他道盖甲观也而三清殿创于淳熙己酉凡为日七百甲子有奇矣液樠蠹腐凛凛就压前住持虽加葺理力绵功蕝兴废起仆之功蔑如也元贞乙未改颁元妙新额道判住持满持正喟然曰额新而观圯何以称徽号于是与其佐盛自然及诸执事同心协力爰究爰度以为不一劳者不永逸不宏费者不久存补苴罅漏随毕随坏孰若一撤而新之乃尽捐衣砵以身先之然后撙节常住浮费饭用之外星粟不妄用一以付工师求大木凡栋梁楹榱桷榱栥梲板槛之属去空朽易坚韧者率十之九覆级砖甓称是黝垩丹碧藻缋装严之具溢目毕备触手无缺撤旧于癸卯建新于甲辰一岁甫周而宏规伟观翼翼翚翚耸立尘表视曩时拔一椽塞一隙者相去穹壤矣嗟乎唯清静无为乃能无不为老子之言信而有征故道家者精神专一动合无形而万物赡足乃若殿宇之雄丽廉陛之洁齐像设之肃穆此则臣子报效职分宜然今圣天子神几密运超元凝妙相臣揆道百司奉法垂拱无为度越前代然则崇奉三清者所以宣明国家道德之化亿万斯年永永无极勒显效而金石之膺奚辞矣】 
　　　　迎仙观
在还金门里宋将仕郎仲宗孟舍宅建请金坛废观额揭之归附后泰定三年重修 【里人管氏募绿重修初道士高元纲开山住持甲乙流传宋总领岳珂有诗刻石在观内】 
　　　丹徒县
　　　　明真观
在长乐乡邑人吴伯善舍宅为之 【伯善即妙明真人吴元净之祖也】 旧名修元唐末兵乱仅存遗址宋太平兴国中道士黄赞元重建 【大理寺丞王崇古记】 天禧五年赐今额天圣五年吴德铨撤而新之刑部尚书刁湛为记 【其略曰润之丹徒县明真观者本邑人吴伯善舍宅而建焉岁纪斯久家牒具存三灾偶兴变之朝入会无勤行之士重阜回抱虽形胜之攸归隆栋悉随且奂轮而安国家抚景炎之运畅醇醲之化群萌返素亿载垂鸿协气横流炳仪交举秘检俯锡示殊尤之庆真仪下鉴悟积累之基卓越于今希阔其往所以勤瞻福地增建灵祠克崇钦奉之诚庸广清静之治则有信士吴德铨德鋐昆仲聚族而谋曰身为三五之民地征什一之赋得丰财用思荅君恩人患其货以燔身财贵乎积而能散斯观之椎轮也出于先祖斯观之遗址也迩于敝庐愿竭精诚用新大壮于是鸠工庀徒占星揆日舍旧图新量费致用庚桑之（山畏）（山垒）方化绛县之甲子云终嗣子文裕率其弟文祺文褶文度文举文秘文初文禧聿循先志无懈前功自祥符乙卯岁兴建至天圣甲子岁毕工筑室百六十闲费钱八千余万其为创制也三清上圣之宫居中而列次玉皇虚皇之阁两偏而互映奉北极之宇四营而翼舒朝列真之坛三袭而鳞次丽谯对峙而岳立端闱相向而洞闻像设雍容而有仪仗卫肃穆而成列至若芝肴供而斋宫旁启兰汤具浴而净室后严长庑四柱缭垣百雉真侣宴居之馆可以卜终焉之志过客游憩之庐可以忘归与之兴而复敞芳园以环其外筑危亭以揭其中天禧五年中郡二千石绩图上进剡奏具陈愿赐殊恩特颁新额寻降俞旨以明真为号仍署其牓遣中使往赐焉复以尚阙法钟警乎晨夕叩阍沥恳乞以就铸诏可其请由是宝韵春容震于邃谷华题赫奕揭乃高闳举集胜缘允光休烈湛素禀道训尝学史氏具观胜事用纪翠】 绍兴兵火不存继而复建归附后皇庆元年提点住持观事余庆生增修 【信州龙虎山道士余庆生字继善号清远奉开府大宗师命授冲元宏道明德法师提点住持观事重建内外山门斋厨等屋奎章阁侍书学士虞集重为题额】 
　　　　紫府观
在大慈乡马迹山宋永初二年建旧名福业 【唐上元令王仲康记】 宋治平元年赐今额有福地镇福石 【福地方圆丈余上有镇福石雨雪不沾】 黄龙青龙二洞 【详见洞类】 抱朴子丹井 【详见井类】 白马老君石迹 【详见山类】 玉兰花 【详见花类】 天下第四十九福地也 【天下第四十九福地乃东海道君参白马老君传授相骨经之所此所以多灵迹也见咸淳志或云在饶州未详孰是陈辅之苏养直朱彦章皆有诗见京口集】 
　　　　上善观
