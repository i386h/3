<!-- { "loadSidebar": true } -->
在鹤林门外宋干道中建高宗成肃皇后谢氏之功德寺后父冀王之墓在焉山门有流憩亭跨渠上寺有七佛像 【详见杂录门考古类】 
　　　　长乐寺
在涧壁宋绍兴闲建取金坛废寺额揭之觉隐释本诚为记 【其文曰谏壁在京口之东二十里北临大江其南六十四峰山酉崒骞翥至于江阴自漕渠已东岸江之山其脉皆祖于雩峰岿然奠其右而挹之寺直峰之麓而势最得其胜盖肇基者精于审度焉山之下为巿民居弗及干而为寺止一游贩声利之迹弗至民俗帖然无嚣嚣僧简而道益崇寺始乎宋绍兴闲释道方树庵以憩四方包笠之行者旧无租入仰给于施予咸淳闲僧广机以其父张氏之田四十余亩来祝发于寺俭蓄勤殖益至八百亩皇庆壬子又施余赀为大殿为法堂为庖为库役广而费重历十寒暑构而未完机以疾将化嘱其徒智会会继志而成之顾寺役之重且大者至是什已六七矣后十年僧智安建东庑又率守观建西庑广茂募众力构钟楼立塔七级肖灵山会十六应真象于殿德椿德渊建藏殿经阁善奇智寿各以己力并募施资立普庵象于东庑二力士于门造函经以庋于阁先是僧善应德明建方丈堂宇智安又加涂塈丹垩而甓其地冶巨镛鱼磬皿器寺所宜有悉备焉长寺香严以律其下且曰今完美兹室匪安逸是图将奉象□为进修之地尔制限期以习禅诵崇戒检以积梵行非公缘不听辄出户乡之人士目梵宇之严靓僧徒之安集交相劝勉荐贿输力起敬生信罔敢或懈尝闻古僧制非守律若行无以为之近世禅林教苑租入巨万僧以千计至有凭丰裕而肆行悖律厥弊可以言既乎今寺之田为亩仅八百僧不盈二十而能持行粹洁勤心坚忍使邑居之人熏其善而乐从之是亦有道哉崇构梵宇庄严经象宜其为之无难也寺之僧广茂智安来东吴谒文以记其事余嘉其寺规僧律颇合于古制故为记之将仕郎湖州路归安县丞俞希鲁篆额当代住持沙门德椿为之立石】 
　　　　向善寺
在城东北五十里祥符图经云宋将军刘 【亡其名】 舍宅为之唐会昌中废咸通中复曰僧伽禅院圣朝改今名
　　　　绍隆寺
在城东北六十里之五峰宋绍兴中建取金坛绍隆废额揭之
　　　　法云寺
在城东北六十里平昌乡 【旧属丹阳县】 唐大中五年名流水院宋改今额有唐所铸钟 【详见杂录门考古类苏庠有诗见京口集】 
　　　　永安寺
在登云门外请城南废寺额建于此 【僧处之旧寺在城南二里许】 门外有圣井泉 【详见山水门泉类】 
　　　　永兴寺
在还京门外经家湾北请金坛废寺额建于此 【旧寺在金坛县东三十里】 
　　　　鹤林寺
在黄鹄山下旧名竹林寺 【建康实录宋高祖微时尝游京口竹林寺戴颙居黄鹄山竹林精舍】 宋永初中改今名 【宋高祖即位后改名鹤林】 唐开元闲始为禅寺僧元素尝主焉 【元素事详见人材门方外类】 时又名古竹院 【唐李涉诗云因过竹院逢僧话】 宋绍兴中更名报恩光孝禅寺咸淳闲主僧庆清重修当涂令缪君为记 【其略曰鹤林山报恩光孝禅寺古竹林寺也订之图谍宋高祖微时尝游息寺中既即位改曰鹤林至唐开元法照师来主法席始为禅寺咸通十一年夹山会师繇此往参船子和尚故寺有夹山丈室绍兴天子思报佑陵罔极之德乃易今额自时厥后住持事非有道行不在选咸淳丙寅古镜师庆清自当涂隐静山来居之其始至也事废不举地茀不芟栋挠梁枉垣断级堕乃铢积颗聚以事营缮勿勤檀施甫期年葺三门经藏佛殿及诸像设费甚伙众以为难师曰未也明年寝堂丈室祠宇寮院轩槛栏楯器具床座莫不毕葺又明年为库为庑为庖为湢为圊为庐为垣为逵术百役踵兴惟善法堂大役也未易谋师慨然曰舍是弗图吾则不武乃倒囊砵鸠工选材悉力竭作未一年而堂成郡牧总卿赵公嘉其志特书天雨宝华四大字于是楼阁殿庑空翔地涌耽耽奕奕殆无遗功矣予闻而异之夫自浮屠氏之说以诱胁世俗疏抄笔句名曰化缘降气低色何异道乞甚者攫资施之入而厚私橐尚肯散其所聚哉清师之风固可以愧其徒也云云】 君上饶人寺有杜鹃花世传为仙卉云 【详见土产门】 
　　　　禅隐寺
在招隐山即宋戴颙隐居之地 【元和郡县图志兽窟山一名招隐山即隐士戴颙之所居也寺内有戴颙碑宋崇宁甲申米芾所撰】 梁昭明太子读书之所 【寰宇记梁昭明曾游此山读书因为招隐山一石案古迹犹存又有古井亦昭明太子所开云】 有增华阁 【僧梅庄诗云松叶遥联竹外家书楼犹掩旧增华石床风定茶烟冷不敢和云扫落花】 万松关 【宋郡守李迪立于寺前并题扁于华表柱】 真珠泉亭 【李迪创于山下】 玉蕊亭 【宋总领岳珂有咏玉蕊亭诗】 又有廨院在西南一里
　　　　竹林寺
在鹤林门外三里
　　　　普济寺
在焦山即焦光隐居之地 【润州类集旧经云焦光所隐故名光事乃见于人材门隐逸类】 建寺之始旧失其传宋改今额 【图经不载始建岁月但云宋改今额僧了元自叙元佑三年春普济庵之主者白大守杨公乞居此院】 旧有海云堂善财亭景定癸亥寺毁于火主僧德瞋复建 【景定癸亥焚荡无余寺滨大江良易扑灭其徒侵窃常住以充囊砵竞护私财不为公家计不顷刻闲为之延燎随易主首僧德瞋募缘起造轮奂一新郡守陈均尝为之记】 浮图一 【寺旧无浮图大德二年江浙佥省周文英渡江阻风不能济遂许建塔于寺有顷风止果得渡江是岁乃捐己赀建塔及九年而后成时耆旧云焦山其形如龟不宜有塔及造塔掘地果得石龟数枚塔成之后寺事扰攘青囊之术其信然欤】 山顶有台曰炼丹 【旧传为焦光炼丹之所】 阁曰宝连亭曰朝宗曰飞仙曰吸江 【兹山与金山敌故金山面东为亭曰吞海焦山面西为亭曰吸江】 曰一沤曰江山伟观
　　　　玉山报恩寺
在江口坊即浮玉亭旧基至大三年江浙行省平章政事齐国公勃罗铁木儿创建
　　　　资福寺
在义里乡
　　　　上方寺
在崇德乡
　　　　妙慧寺
在西岳庙南
　　　　宁国寺
在鹤林门外半里许
　　　　昭庆报慈寺
在城西二里伪吴顺义三年置初名延寿宋改普慈 【东坡诗普慈寺后千竿竹即其地也】 政和闲赐今额 【中书侍郎刘逵请为功德院赐今额】 
　　　　普济寺
在黄杜村伪吴干贞三年镇海军司马府城都军使徐知谏建旧名资福宋祥符四年改今名
　　　　海会寺
在丹徒镇旧名尊圣后改今额 【建寺之始图经不载僧云天圣中改今名】 
　　　　显慈寺
在五州山宋熙宁中建丞相陈升之守坟院也 【熙宁乙丑升之再入为元枢时建此寺因请赐额】 其登眺之所曰日观曰卧云当时为山中绝景建炎闲徙山下 【寺旧在山之腹升之手自裁定建炎兵火徙之山下非升之所定旧基也曾文肃公布客王律曾游有诗见京口集】 归附后田地为子孙所取寺因废
　　　　崇惠寺
在丁角镇西内有三院中观音院东释迦院西大圣院
　　　　东霞寺
在圌山下旧名显孝褎亲院
　　　　三山寺
在崇德乡
　　　　四渎安寺
在开沙本路副达鲁花赤马薛里吉思建
　　　　大法兴寺
在通吴门外福田山 【亦也里可温寺也】 
　　　　登云寺
在登云门外旧名福因智果院宋祥符末建即文肃公曾布之守坟院也 【曾布初入相请建守坟院旧额】 
　　　　普慈寺
在仁和乡
　　　　宝城寺
在登云门外一里
　　　丹阳县
　　　　普宁寺
在县治南一里晋咸康五年内史王珣舍宅为之本名显阳 【其门西向故云】 唐改名朝阳 【避中宗讳】 开元天宝闲重修 【开元三年沙门义珣兴复旧功未毕而化至天宝八年罗师生无双目鉴物曲尽世以为得天眼命易以南向前临巿街与沙门伯齐如亮等共力修葺】 咸通中建僧伽塔 【盩厔县令柴宿为记】 宋祥符中赐今额至和中僧守全载加缮葺 【邑大姓洪氏为倡尚书祠部员外郎邵必大记】 建炎庚戌残毁宝佑丁巳僧福山乃大兴刱 【建炎庚戌遭金人残毁踰百余年莫之复至僧神济之嗣智觉锐意兴刱未遑结架而化其嗣福山绍先志起于宝佑丁巳至甲子乃毕工宛转十年粲然一新时丹徒士民华应奎等捐已赀而赞之从事郎黄震为之记石】 咸淳甲戌殿为雷火所焚 【咸淳甲戌大雨雷震火起鸱吻两殿俱烬数十年闲草创以庇佛像】 归附后至元二十九年僧传谦始撤钟楼而新之浙西道劝农营田副使永嘉陈钧为记 【其文曰普宁寺晋王珣故宅也建炎兵火寺焚钟楼独遗一百六十有一年寺复矣楼将压焉寺之三圣院沙门福传与其徒宗谦以药疗人得谷粟丝帛衣不乏而食有余曰梦想颠倒即幻为有四大本空何有非幻养幻焉用其余乃出其资撤楼而新之邑人之有力者勼而相之落成谒记于于原古之有钟也族铸以金衅以牛羊华以蒲牢扣以鲸鱼其中空其声谹其音成始于鼓延作于伶伦至于垂而大之薄厚之制有凫氏焉金奏之掌有钟师焉古圣人设之以为治也五音以调五行以作天人以正君道以立万物以昌故为声之始为音之首为乐之长逮夫铭功烈以示子孙昭明德以征无极而钟为纪功之典矣佛驮跋罗氏之奏钟也未之闻焉汉文帝时佛图立明帝时摩胜以竺法兰来经像舍利因鸿胪之寄也造室以为寺聚徒以行其教法复为重楼鸣以巨钟以时其动静一其进退而如钟之教寓焉音声所被冥苦暂休七日长鸣剑轮永息佛之愿亦普矣虽钟之设也异于古而其用也慈于人非虚也今复异于是凡寺之甲郡县者有钟焉而有司因之甲夜扣之一百有八人皆闭户休息行于路者为犯夜有禁昧爽以前复扣之一百有八先行者为犯早亦有禁他寺无小大钟虚设而不鸣楼或圯而不治不计也普宁于丹阳为甲寺钟不得不鸣楼不得不治矣夫钟所以立号也国家以号天下使朝作而暮息佛氏以号其徒使不失节度而循其宜钟一也而用异焉用之异而旦暮之同旦暮之同而沙门之听之不异也方其听时声来听处听往声所声听往来互为客主及其悟也无往无来烦恼涅盘不相流碍不知孰之为佛乎孰之为我乎然佛非为已者也故其立教广以周声发于钟大斯溥矣钟寓于楼高斯远矣使悬二肆以徒多纵入能而迅击闻不十里教不数百人非佛之愿也抑非寺之制也今之崇斯楼也其能溥佛之愿者与记云记云名代以传记云记云岁月以纪彼一瞬目观之以耳此一声钟听之以眼眼耳俱忘必有得于音声之外者】 大德闲重建大殿泰定甲子增刱法堂 【翰林待制冯海粟记】 丁卯又建方丈寺旧有十六院宋嘉定中尚余其半曰释迦曰三圣曰华严曰尊圣曰大圣曰地藏曰药师曰炽盛光今止存释迦大圣三圣而已 【三圣即药院也宋熙宁闲王君宜春日到寺诗云回廊深静锁春辉杖策看花信步归穿树莺唬红日永倚楼僧望白云飞又云花褪瑶阶双鹤舞桧依琼阁老龙蟠观此可以见旧寺之胜】 香严寺在云阳桥东唐天佑九年建旧名法果宋改今额 【尼僧处之寺有慈氏菩萨圣像老尼相传寺之西北角土中夜夜有光干道闲命工斸土数尺之闲有大石龛菩萨像在其中疑唐武宗去僧徒毁佛寺佛像时所藏今三百余年矣】 
