<!-- { "loadSidebar": true } -->
吴良贵 【字君玉其先临安县人居京口涉猎经史精于医遇人有疾咸与治疗且施以善药慎言谨行乡里称善人至元间尝被搜访不起盖隐于市廛者也同乡盛德荣及子文虎与良贵两世六十年同资致富出内多寡未尝有彼此之较年九十一卒文虎往吊一恸之余遂默不复语逾数口亦卒时人以为□】 
梁栋 【字隆吉其先相州人居京口宋咸淳四年登进士第归附后往来茅峰锺阜间无复仕进意工于歌诗有集板行于世】 
周梦震 【字亨甫永嘉平阳人居京口宋尝请漕举归附后不仕卒】 
林伯俊 【字伯俊其先光州固始人曾祖庸徙闽之福清伯俊游学京口因家焉宋咸淳中尝请漕举归附后卒】 
龚理 【字子中其先高邮人居京口操尚雅洁营别墅于丹徒之塔山隐居读书研究性道洎然不以世虑干其心诗文皆清致有法年四十七卒有集若千卷藏于家子齐永父潗兄（王肃）并见仕进类】 
高皓孙 【字商叟其先开封人居京口尝为郡儒学录后遂隐不仕卒自号方山有屠龙集十卷藏于家】 
戈文 【字文卿其先彭城人世居京口从兄彝为芜湖令同居彝卒文悉家财让其侄一无所取少尝为吏廉谨自将丹徒民徐氏以罪诛籍文辨其弟异产使无所及润城市地旧有征厉民混一初文建议谒上官免之尝游安吉邑有妖庙置石庭中群不逞欲相雠杀辄转石以卜神之可否文徙石投深水其妖遂绝屏居城南二十余年有司屡辟不就卒年六十三子恭敬惠义】 
蒋瑱 【字子玉其先自常之宜兴徙居丹徒桐村幼失怙恃自知读书寒暑不废弱冠有声闾里间家素饶恤孤赈贫具有恩惠营别业于石潭为终隐计年四十四卒平生慕陈少阳大节遗命葬其墓侧虚谷方公回为之志铭云子钧见仕进类】 
　　方外 【方外○(钞本无此二字)　案张氏鉴据人材总叙以方外为子目谓今本分释道为二非原本矣其说良是然方外固当为人材之子目而释道亦可为方外之小子目(卷九僧寺门鹤林寺注云元素事详见人材门方外类今在释类卷十道观门仙台观注云谌母详见方外类今在道类盖方外为子目而释道皆小子目也)今补方外二字于前而释道二字亦存而不删焉】 
　　　释
　　　　土著 【土著○(钞本无此二字)　案释类自法融至妙惠皆系土著就中注明曲阿人者智岩一人注明延陵人者法融慧方元素三人注明润州人者亚齐一人注明镇江人者妙惠一人注明丹徒人者惟良一人注明丹阳人者元暠惠阇罗三人自询公至神济皆系侨寓就中注明他处之人者应夫(注云滁之蒋氏子主甘露十四年)道举(注云江西书院僧客居丹阳何氏庵)注明其先他处人者祖可(注云其先泉人苏庠之弟也)一人未注明何处之人而拟为游方之僧者询公说上人澄上人自省石冰日曜默师栖松子祥四世界佛印昙颖慈济神济十四人钞本次叙不误惟法融前脱去土著二字询公前脱去侨寓二字今特补入以清界限　又案释类法融上有唐字询公上亦有唐字妙惠上有宋字应夫上亦有宋字盖前为土著后为侨寓传写者未曾紊乱故彼此不相牵涉也上文节义类孙阜上有宋字宗泽上亦有宋字孝友类蔡渊上有宋字刁湛上亦有宋字下文道类韦景昭上有唐字魏隆上亦有唐字成延昭上有宋字黄澄上亦有宋字皆因分土著与侨寓故重述朝代之名虽钞本次序紊乱尚可寻见其迹其余脱去朝代者今皆一一补入以复其旧焉】 
唐法融 【延陵韦氏子幼通经史一日叹曰吾道非究竟法遂隐茅山十九出家后入牛头山幽栖寺北岩之石室有百鸟衔花之异贞观中四祖入山问此间有道人否或云此去十里有一僧号懒融见人不起亦不合掌祖遂见之融端坐不顾祖曰在此作么融曰观心祖曰观是何人心是何物融无对便起作礼遂悟真要显庆中请在建初明年化归塔于鸡笼山】 
智岩 【曲阿华氏子智勇过人长七尺六寸为隋中郎将屡立战功武德中出家贞观中谒牛头山融发明大义得其真诀示灭颜色不变屈伸如生异香满室闻者奇之】 
慧方 【延陵濮氏子出家进具洞明经论入牛头山谒智岩咨询秘要居丛林十年学者归之一旦复归茅山将示灭有旛华巨蟒之异门人至已化矣时山林变白溪涧绝流道俗悲慕声动山谷】 
元素 【延陵马氏子如意中受业后参牛头融旁出智威遂悟真要开元中韦铣守润请住鹤林一日有扣门者师曰何人曰僧曰不但是僧佛来也不着曰为甚么不着曰无安汝处后李为扬州牧延以去未几坐灭建塔于黄鹤山东原谥曰大津塔曰大和宝航李华志铭】 
惟良 【丹徒人刘禹锡有送丹徒惟良上人诗序云惟唐继天德如黄帝{惟唐继天德如黄帝○(钞本无惟字黄作皇)　案钞本义不可通今据全唐诗刘禹锡送丹徒惟良上人诗序改正下文惠阇梨注云支郎有佳文钞本郎作节今据全唐诗权德舆赠丹阳惠上人诗改正}有外臣一行亦圣之徒与刊历考元书成化去今丹徒之人惟良生而能知非自外求以乾坤之策当十期之数凝神运指上感躔次绝机泯知独以神会数起于复之初九音生于黄锺之宫积微本隐与元化合惟良得一行之道故亦慕其为外臣焉李端卢纶俱有送惟良南归诗见润州集类】 
元暠 【丹阳人刘禹锡有送丹阳僧元暠南游诗序云开士元暠姓陶氏本丹阳居家世有人爵不藉其资于毘尼禅那极细牢之义妙音奋迅愿力昭答或问师隳形之自对曰少失恃怙惟棘心以求上乘积四十年始悲浚泉之有洌今痛防墓之未迁虽万姓归佛尽为释种如河入海无复水名然具一切智者岂遗百行求无量义者宁容断恩今闻南诸侯雅多大士思扣以苦调而希其末光无容至前有足悲者因为诗以赠之庶乎践霜露者聆之有恻】 
惠阇梨 【丹阳人权德舆有丹阳惠上人房宴别又有待漏假寐梦归江东旧居寄惠阇及归丹阳初遂闲居呈惠公数诗又尝赠以诗曰支郎有佳文新句凌碧云】 
亚齐 【润州人翁承赞有剑浦送僧亚齐归润州诗有云一轴新诗剑潭北十年旧识华山西吟魂惜向江村老空性元知世路迷】 
罗 【丹阳人受业普宁寺生无双目而能鉴物于大和中铸铜钟咸通中建佛塔虽屡经兵火至今独存】 
宋妙惠 【镇江人善医苏庠称其治病取差盖饮上池水者也余行年七十得疾甚可畏一日间欲死者屡每得师调护即安余方将结草庵于风烟之表当与师为莲社之游也】 
　　　　侨寓
唐询公 【綦毋潜有宿招隐寺询公房诗】 
说上人 【李涉有题招隐寺说上人院诗】 
澄上人 【左偃有宿招隐寺澄上人院诗】 
自省 【李德裕有怀甘露寺自省上人诗云心悟觉身劳云中弃宝刀久闲生髀肉多寿长眉毫注上人尝有战功】 
石冰 【顾况有送鹤林寺石冰上人诗见润州类集】 
日曜 【僧皎然有送日曜上人还润州诗见于类集】 
默师 【罗隐有钱塘遇默师忆润州旧游诗中有云自吾识默师倏忽绵岁时平生负才气不肯空披缁歌敲玉唾壶醉击珊瑚枝石羊妙喜街甘露平泉碑扪苔想豪杰剥藓看文词归来北固山水槛光参差以诗意观之殆非庸僧也】 
栖松 【李建勋有寄甘露栖松上人诗又有酬松公以新藕并诗见寄诗见类集】 
子祥 【李建勋有送金山僧子祥谒金陵尹诗云吴朝西府盛大尹是诗流近古殊无继非君莫敢投子祥亦有诗见类集】 
宋应夫 【滁之蒋氏子既出家得法于天衣义怀号广照大师主甘露十四年聚徒常五百人曾肇尝铭其塔】 
四世界 【丹阳广福院天圣间有僧来挂塔相传以为每出化缘则常润真扬同日见之因号为四世界后有高僧言四世界者日光菩萨也僧闻之即趺坐而逝】 
佛印 【字了元金山主僧东坡苏公久与之游赴杭过润为留数日一日师与弟子入室公便服入方丈见之师云内翰何来此间无坐处公戏云暂借和尚四大作禅床师曰山僧四大本虚五蕴非有内翰欲于何处坐公拟议未及答师急呼侍者收公所许玉带永镇山门公笑而与之师遂取衲裙相报】 
昙颖 【因胜寺主僧钱彦远庆历中知润州值上元于寺中讲堂设戏幄时庭下新以花砖甃地彦远饬役徒掘砖埋柱颖法辩迅敏度某难讽但佯语曰可惜打破八花砖彦远遂止焉】 
祖可 【字正平其先泉人苏庠之弟也元名序后为僧易今名少以病癞江西人目为癞可工于诗有东溪集徐俯为序称之曰可自为僧居庐山之下登高临深穷幽极远北望九江南眺彭蠡取阴晴之变风云之会水石林木春秋霜露千状万态皆发于诗近岁江南高僧逸民出语可观皆可之化也】 
道举 【字季若江西书院僧绍兴辛酉客居丹阳何氏庵有诗名见甘露举书记文集】 
慈济
神济 【并丹阳普宁寺僧遇神僊桑君授黑锡丹方洞明医道察脉如神遂以药名天下宣政炎绍间名公诗文褒美甚重其徒道渊传其诀活人亦多嘉定中志恭永全者皆俗姓郭氏能世其业】 
　　　道
　　　　土著 【土著○(钞本无此二字)　案道类注明曲阿人者谌母戴胜徐公休冯法先四人注明延陵人者韦景昭一人注明丹徒人者桓法闿一人注明丹阳人者沈建吴法通张绍英吴元净汤志道翟志颖六人注明金坛人者成延昭王志心司徒师坦三人以上所举之人并当列于土著钞本多误与侨寓相杂今皆一一改正而补土著二字于前　又案道类注明侨郡之人者薛彪之(注云晋陵人)钱妙真(注云晋陵女子也)二人注明他郡之人者魏隆(注云任城人后居润之仁静观)李含光(注云广陵江都又云将赴金坛)黄澄(注云毘陵人肄业丹阳之仙台观)余以诚(注云饶之安仁县人元贞初授镇江路道录)张嗣真(注云吴郡人又云因从三茅之招主崇寿观)五人未注明何处之人而拟为游方之道者郗尊师(注云不知何许人又云归茅山良常洞)殷焕然(注云不知何许人居马迹山下)二人以上所举之人并当列于侨寓钞本多误与土著相杂今皆一一厘正而补侨寓二字于前】 
晋谌母 【晋谌母○(钞本此条在沈建条后)　案谌母修道在吴时而成道在晋时沈建条未言时代考乾隆镇江志列谌母于沈建之先则建必晋以后人而非吴以前人明矣今据以改正】 【字婴曲阿人居黄堂道院潜修至道吴帝时行丹阳市中逢三岁孩子执母裾曰我母何来母哀而收育之既长明颖孝敬所居常有云气母异之谓曰吾与汝暂此相因汝何以为号也子曰昔蒙天真盟授灵章约为孝道明王请以此为号可乎遂告母修真之诀已而辞母飞腾母密修道法积数十年人无知者至西晋末许真君逊吴真君猛远诣丹阳来授道法母曰君等仙名在天昔孝悌王降兖州曲阜兰公家谓公曰后晋代当有许逊传吾此道是为众真之长留下金丹宝经铜符铁券令公授吾掌之以俟子吾复授孝道明王之法亦以孝为本子今来矣乃登坛依科盟授出铜符铁券金丹宝经正一斩邪之法三五飞步之术诸阶秘诀悉以传付顾语吴曰君当返师之也因取香茆南望掷之曰子归认茆落处立吾祠语讫忽有云龙之驾来迎凌空而去今新建丰城二县界有黄堂观乃真君访飞茆之迹仿丹阳黄堂而立祠者也】 
