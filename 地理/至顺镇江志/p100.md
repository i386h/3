<!-- { "loadSidebar": true } -->
唐镇海军节度使周宝募兵号后楼都子玙统之孱不能御军伍横肆廪给倍于镇海军军皆怨宝筑罗城二十余里建东第人苦其役宝与僚属宴后楼有言镇海军怨望者宝曰乱则杀之度支催勘使薛朗以其言告所善镇海军将刘浩戒之使戢士卒浩曰惟反可以免死耳是夕宝醉方寝浩帅其党作乱攻府舍而焚之外兵格斗火照城中宝惊起徒跣叩芙蓉门呼后楼兵亦反矣宝帅家人步走出青阳门遂奔常州
　　　籍凌波军
南唐元宗时许郡县村社竞渡每岁重午日官阅试之胜者给彩帛银碗皆籍姓名于是尽搜以为兵号凌波军
　　　璩降朱实
唐干符四年王郢横行浙西镇海节度裴璩严兵设备不与之战密诏其党朱实降之散其徒六七千人输器械二十余万舟航粟帛称是敕以实为金吾将军于是郢党离散余众皆平
　　　骈讨仙芝
唐干符六年王仙芝陷荆襄徒党皆郓人僖宗以高骈前镇郓军民畏伏故授骈京口节钺以招怀之骈遣将张怜梁缵分兵穷讨降其骁帅毕师铎秦彦李罕之许勍等数十人贼走于岭表
　　　卢绛舟师
南唐卢绛诣后主上疏陈京口至涧壁要冲之地宜立栅屯戌广设备御陈乔因表为本院承旨使经营制置颇见干绩转沿江诸营兵马监押绛募士卒习水战节以金鼓麾以旗帜部分次序进桨退棹旋运如飞皆如节制累于海门遮获越人船舫百余艘盐数万石以功拜为上柱国凌波军都虞候宋师围金陵后主遣绛出援丹阳绛率舟师突围出至京口舍舟登岸麾兵三战越人三北乃以为润州节度使
　　　世忠水战
宋建炎四年兀朮至镇江韩世忠提兵驻扬子江焦山以邀之时兀朮众数万世忠战士八千约日会战世忠募海船百余艘进泊金山下仍植一旗书姓名表其上预命工锻铁相联为长绠贯一大钩遍授诸军之强健者平旦合战世忠分海船为两道出其背每缒一绠则曳一舟而入兀朮不得渡以轻舸绝江而遁先是世忠视镇江形势无如龙王庙者金人来必登此望虚实因遣卒二百伏庙中三百伏江岸戒曰闻江中鼓声岸下人先入庙中人继出数日果有五骑趋庙伏兵闻鼓声而出五骑者振策以驰仅得其二有人红袍白马既堕而跳驰得脱诘二人者云即兀朮也
　　　赤心奇兵
宋浙西人帅刘光世守镇江以金银铜为三色泉其文曰招信纳宝得数千众创赤心奇兵两军
　　　赤马白鹞
宋嘉定壬午郡守赵善湘教浮水军五百人以黄金沈之江中使探得者辄予之于是水艺极精能潜行水底数里又置多桨船五百艘无问风势逆顺捷疾如飞赤马白鹞二大舟每舟可载二千人舟之式大小凡六七种遂依八阵为法且以新意为阵每一搜阅艟舰参错舳舻连贯耀旌旗轰鼓角杂以浮水军履波涛为部伍角伎奏乐如步康庄
　　刑罚
　　　流涕行法
宋李安民行南徐州事时城局参军王回素为安民所亲盗绢二疋安民流涕而谓之曰我与卿契阔备尝今日犯王法此乃卿负我也于军门斩之厚为敛祭军府皆震服
　　　共案设酒
宋淳熙五年丹阳县市一妇人为盗所杀沈尸于河府县捕逐甚峻会稽姚仲文作尉自以失职绝忧之两弓级素能搜迹奸隐锐以求盗自任先是近舍少年子常出入女家忽往淮上两弓心疑焉言于尉丏引帖同渡江至扬子桥与少年遇因邑里素相识乃邀至道旁店买酒与饮酒人持陶醆四只设于案弓曰吾二人只共请一客有何四醆酒人指下坐曰此女子既在席同饮何害两弓惊愕少年独惨沮于是诘之曰本县某妇人死于非命岂汝为之故冤随不舍少年无以答遂就缚而归伏其辜此盖弓级设策以诘之尔非必有所谓鬼也
　　谈笑
　　　裒游练湖
寰宇记引语林曰晋太傅褚裒游于湖中狂风忽起船欲倾褚公已醉乃云此舫人皆无可招天谴者惟孙兴公多尘垢正当掷于水以厌天灾耳
　　　约谈招隐
唐兵部员外郎李约曾佐李庶人锜浙西幕约初至金陵于锜坐上屡赞招隐标致一日庶人宴于寺中明日谓约曰常闻夸招隐寺昨游宴细看何殊州中李笑曰某所赏者疏野耳若野山将翠幕遮古松用彩物裹腥膻涴鹿跑泉音乐乱山鸟声此则实不如在叔父大厅也庶人大笑
　　　规圆方丈
甘露寺某僧者道行孤高李德裕廉问日尝与之游及罢任以方竹杖一枝留赠焉方竹出大宛国坚实而正方节眼须牙四面对出实卫公之宝也及再镇浙右其僧尚在公问曰前所奉竹杖无恙否僧喜对曰已规圆而漆之矣公嗟惋弥日
　　　满酌郎中
宋陈亚知润州无治状浙宪马寻欲按之马至因觞于甘露寺宪曰满酌郎中陈素滑稽惊谢曰不敢望满但得成资保全大幸也见湘山野录
　　考古
　　　季子墓碑
吴季子庙在延陵西北九里夫子题其墓曰呜呼有吴延陵君子之墓人谓之十字碑岁久湮没唐开元中明皇敕殷仲容摹刻大历十四年润州刺史萧定重刻石庙中欧阳文忠公集古录跋尾云吴季子墓铭自前世相传以为孔子所书据张从申记云旧石湮灭开元中元宗命殷仲容模榻其本以传然则开元之前已有本矣至大历中萧定又刊于石则转相传模失其真矣按孔子平生未尝至吴以史记考其历聘诸国南不逾楚推其岁月踪迹未尝过吴不得亲铭季子之墓诸字特大非古简牍可容第以其传之久不可遽废故录之以俟博识君子焉
　　　庆封井诗
唐陆龟蒙庆封宅古井行曰古甓团团藓花碧濎滢寒泉深百尺江南戴白尽能言此地曾为庆封宅庆封嗜酒荒齐政齐人翦族封奔迸虽过鲁国羞鲁儒欲弄吴民窃吴柄吴分岩邑号朱方于家负固心强梁泽车豪马驰似水锦凤玉龙森若墙一朝云梦围兵至胸陷锋铓脑涂地因知富德不富财颜氏箪瓢有深意宣父尝违盗泉水懦夫立事贪夫止今歌此井示吴人断绠沈缾自兹始
　　　甘露伏羱
苏文忠游甘露寺诗狠石卧庭下穹窿如伏羱缅怀卧龙公挟册事雕钻一谈收猘子再说走老瞒名高有遗想事往无留观其序云寺有石似羊相传谓之狠石诸葛孔明坐其上与孙仲谋论曹公蔡宽夫诗话云润州甘露寺有块石状若伏羊形制略具号狠石相传孙权尝据其上与刘备论曹公按舆地志石羊巷在城南吴时孙氏隧道也刘备诣孙权与俱出猎因醉各据一羊三说不同又蔡宽夫诗话曰甘露壁间旧有罗隐诗版云紫髯桑盖两沉吟狠石空存事莫寻汉鼎未分聊把手楚醪虽美肯同心英雄巳往时难问苔藓何知日渐深还有市尘沽酒客雀喧鸠聚话蹄涔时钱镠高骈徐温鼎立三方润州界处其间隐此诗婉而有味元符寺经火诗版不复存而石亦毁剥矣
按曾彦和润州类集引罗隐石羊诗自注云在妙喜寺前又隐寄默师诗云石羊妙喜街甘露平泉碑妙喜即今因胜寺甘露佛殿前小石似羊僧因以隐诗揭其旁盖非也或者谓李卫公鼎建时聚境内奇物实之今狠石实自妙喜迁置然罗隐与卫公相去甚久石羊在妙喜隐犹及见之则知非卫公徙置明甚彦和类集作于元丰中而苏公过润亦当元丰时则当时所见已非旧石矣
　　　焦山瘗鹤
瘗鹤铭并序华阳真逸撰上皇山樵鹤寿不知其纪也壬辰岁得于华□甲午岁化于朱方天其未遂吾翔寥廓耶奚夺遽也乃裹以元黄之币藏乎兹山之下仙家无我竹故立石旌事篆铭不朽词曰相此胎禽浮邱余欲无言去鼓袁留唯彷佛事亦微冥尔将何之解化惟宁后荡洪流前固重扃右害□华亭爰集真侣瘗尔□□丹阳真宰此宋资政邵亢就山下断石考次其文阙其不可知者也
瘗鹤铭并序上皇山樵华阳真逸撰鹤寿不知其纪也壬辰岁得于华□甲午岁化于朱方天其未遂吾廓耶奚夺遽也乃裹以元黄之币藏乎兹山之下仙家无我立石旌事篆铭不朽词曰相此胎禽浮邱余欲无言唯彷佛事亦微何之解化洪流前固真侣瘗尔江阴真宰丹阳外仙尉山徽君此宋咸淳间所存者也
瘗鹤铭并序上皇山樵华阳真逸撰鹤寿不知其纪也壬辰岁得于华亭甲午岁化于朱方天其未遂吾翔寥耶奚夺之遽也乃裹以元黄之币藏乎兹山之下仙家无□我故立石旌事篆铭不朽词曰相此胎禽浮邱着经乃微前事我尔铭唯彷佛事亦微冥余欲无言尔其藏门去鼓华表留尔将何之解化惟宁后荡洪流前固重扃右割荆门池未下华亭爰集真侣瘗尔山征君江阴真宰丹阳外仙尉此住山僧如玉所定本也
瘗鹤铭并序华阳真逸撰鹤寿不知其纪也壬辰岁得于华亭甲午岁化于朱方天其未遂吾翔寥廓耶奚夺之遽也乃裹以元黄之币藏乎兹山之下仙家有立石旌事篆铭不朽词曰相此胎禽浮邱着经乃征前事出于上真秦欲无言纪尔岁辰言门去鼓华表留声我唯彷佛事亦微冥尔其何之解化惟宁后荡洪流前固重扃右割荆门未下华亭爰集真侣瘗尔作铭上皇山樵人逸少书山征士丹阳外仙尉江阴真宰立石此府治后石刻临本也
右瘗鹤铭在焦山之足首尾凡百六十余字风涛吞吐岁久缺裂欧阳文忠公集古录所谓六百余字窃谓当作百六十余字盖六百字颠倒而十字遗逸耳若依东观余论以百为十则不应在后邵资政所得反多字数也今以诸本列次于前而府治临本最为全备僧如玉辨证谓庐山陈氏所藏本补缀虽足而语意殊不相属殆非元文如出于上真纪尔岁辰两语意是景德年间焦山石刻未甚残缺时所藏墨腊本取碑中所有之字凑入此两语故不协韵字画雄拔自在亦自可喜至如增逸少书及立石等字则为无稽矣使其初有逸少书字后人复何疑焉盖崖石崩泐字画漫漶偏傍所存亦有不可强合者近年以来裂坠尤甚寺僧舆致吸江亭上而好事者窃取而藏之摹搨甚艰所得无几良可惜也今以集古录东观余论等说附录左傍博雅君子庶几有考焉
集古录云右瘗鹤铭题云华阳真逸撰刻于焦山之足常为江水所没好事者伺水落时摸传之往往秪得其数字云鹤寿不知其纪而已世以其难得尤以为奇惟余所得六百余字独为多也按润州图经以为王羲之书字亦奇特然不类羲之笔法而类颜鲁公不知何人书也华阳真逸是顾况道号今不敢遂以为况者碑无年月不知何时疑前后有人同斯号者也
东观余论云邵公亢考次铭文首尾似粗可读虽文全亦止此百余字尔而集古录谓好事者往往只得数字惟余所得六百余字独为多盖印书者传讹误以十为百当时所得盖六十余字此铭相传为王右军书苏子美诗山阴不见换鹅经京口新传瘗鹤铭文忠谓不类王法而类鲁公又疑是顾况道号又疑王瓒仆今审定文格字法殊类陶宏景宏景自称华阳隐居今曰真逸者岂其别号与又其着真诰但云己卯岁而不着年名其它书亦尔今此铭壬辰岁甲午岁亦不书年名此又可证云壬辰者梁天监十一年也甲午者十三年也按隐居天监七年东游海岳权驻会稽永嘉十一年始还茅山十一年乙未岁其弟子周子良仙去为之作传即十一年十三年正在华阳矣此铭后有题丹阳尉山阴宰数字唐王瓒诗字画亦颇似瘗鹤但笔势差弱当是效陶书故题于石侧也或以铭即瓒书误矣
苕溪渔隐曰东观余论黄伯思所作也其跋陶华阳书云隐居书故自入流其在华阳得杨许颜三真迹最多而学之故萧远澹雅若其为人伯思此跋称赞宏景书如此故以瘗鹤铭为类之第余初不曾见宏景书未敢遽以为然
金石录云集古录华阳真逸是顾况道号余遍检唐史及况文集皆无此号惟况撰湖州刺史厅记自称华阳山人尔不知欧阳公何所据也
