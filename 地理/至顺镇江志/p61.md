<!-- { "loadSidebar": true } -->
推官厅在堂之西经历司在堂之东东西两庑为吏舍旁植井亭二中立戒石亭 【戒石铭曰尔俸尔禄民膏民脂下民易虐上天难欺本蜀王孟昶颁令箴语宋仁宗摘取四句布之郡县以戒守令其全篇云朕念赤子旰食宵衣托之令长拊养惠绥政在三异道在七丝驱鸡为理留犊为规宽猛得所风俗可移毋令侵削毋使疮痍下民易虐上天难欺赋舆是切军国是资朕之赏赉固不踰时尔俸尔禄民膏民脂为民父母莫不仁慈勉尔为戒体朕深思语繁气弱不若此四句简且当也】 高闲阁 【高闲阁○(钞本此条在上文阁类河阁之前)　案下文云高闲阁在堂之后注引韦升记云循府堂之右雕甍画栋崒起于经远堂之上者高闲阁也然则此阁乃府署之阁不当与他阁并列矣乾隆镇江志列此阁于府署今据以改正下文之近民轩(钞本在卷九庵类之末严氏元照云近民轩乃他卷之误列于此者今考其注云宋绍熙中郡守马大同建则为府署之轩无疑)架阁库公厨(钞本俱在下文库类甲仗库之后今考架阁库条云一在高闲阁之东一在仪门之西公厨条云在东庑之外则皆当属于府署可知)旧谯楼(钞本在上文楼类总春楼之后今考此条既云在府门南子城上宋端平丙申郡守吴渊鼎建则此楼当属于府署不得与他楼并列明矣)宣诏颁春二亭签厅(钞本皆在上文亭类荷香亭之前今考宣诏颁春二亭在谯门外乃府署之亭不应与他亭并列签厅在便厅东南隅乃府署之厅尤不应与他亭并列此非传写之误而何)万象亭(钞本在上文亭类回宾亭之前今考此条注云经谯门过饷台是此亭亦府署之亭未可与他亭相杂矣)皆本在府署之内而钞本误移于他卷今并据乾隆志改正】 在堂之后延佑戊午总管李汝楫重建丹阳县税务提领金坛韦升为记 【其略曰京口东南第一郡北固京口第一山兹山形势郡守据焉所以使吏治尊而民瞻耸也考之图经绝顶有楼题曰望海繇楼而南循府堂之右雕甍画栋崒然起于经远堂之上者高闲阁也此阁旧曰读书楼端平郡守吴侯渊改今名后七十余年栋桡楹腐因以倾陊无复旧观延佑戊午中大夫夷山李侯汝楫来牧是邦以精明宏伟之才易民听瞻于谈笑之倾乃致意于所谓高闲阁者稽工伐材费省倍不旬而落其成云云】 
近民轩在堂之东 【宋绍熙中郡守马大同建初名坐啸端平中吴渊重建易今名】 架阁库二一在高闲阁之东一在仪门之西　公厨在东庑之外　旧谯楼在府门南子城上宋端平丙申郡守吴渊鼎建 【楼创于绍兴丙辰郡守李谟扁镇江军三大字则刑部郎宫徐兢所篆郡守程迈所立也端平焚毁郡守吴渊重建楼上旧设一太平秤定昼夜时刻甚准名著他郡挈壶氏欲取以为式郡守弗许后遭兵变而毁铸锡壶以代之虑其有差每差克择官轮次提督大德辛未楼为飓风所仆而壶独存】 宣诏颁春二亭在谯门外
签厅在便厅东南隅 【签厅官会集之所也】 万象亭在锦绣谷之西北 【为赵善湘所建前直岘山后据甘露之冈至此乃分为二其一东下锦绣谷其一南下展江门迤逦经谯门过饷台结为月观亭枕山椒高仅百尺檐槛凌空星辰可摘长江衮衮一目千里东西南三面皆重山复岭呈姿献状景趣无穷为锦绣谷亭馆之冠】 通判南厅在谯门外之西堂曰存心 【林中建】 斋二曰玉笈 【干道中陆游建】 曰微之显 【宝佑二年杨公燮建】 亭六曰输香曰凌云 【并陆游建】 曰紫烟 【开禧中潘友文建】 曰繁阴 【嘉定中李涣建温陵陈谟记】 曰山意曰四时佳兴 【并杨公燮建】 今废因其基为三皇殿
通判北厅在府治之西堂四曰公辅 【初名化廉取郡守钱良臣所书下高其行而从其教民化其廉而不贪鄙之语教官费埙为记景定二年春赵时毕重建以董丞相槐尝题舆于此故易名曰公辅】 曰光霁 【庆元二年钱仲彪建淳佑六年汪有开修】 曰秀野 【卫阗建】 曰省堂 【亦雅洁未详何人建】 亭曰富览 【钱仲彪建俯瞰大江雄览无际故名后易曰超览】 
通判西厅在丹阳馆之西 【以旧丹徒驿改创地甚湫隘】 堂曰城山 【颇明敞可为延宾之所后有一石尤奇】 
察推厅在高桥北子城内 【初在狮子门里与总领所花园相邻因总领余晦建仁本堂遂迁于此】 
江口税官厅在税务之西 【都商税官文武两厅与夫酒官作院官排岸及五厢官皆无官舍惟江口税官兼本镇烟火公事有厅】 
节推厅在谯楼南 【初在西城桥之西南与察推厅相对后迁于此】 
节干厅在狮子门内 【此厅始为签幕厅治之地淳熙中移入府治更为司户厅屋宇庳隘岁久弗葺居者病焉嘉定癸未郡守赵善湘重建后孙祖佑以户曹辟为节制司准遣就居此厅后至者因仍由此司户竟无厅宇】 
粮料院厅在渌水桥北子城内东向
主管文字厅在城隍庙之东
干办公事厅在萧闲堂之西
添差辟阙厅在水（石达）桥
大军仓官厅二并在府学后 【初一在府学后一在教场北后废岳珂尝为此官以无厅事为恨其后总饷东淮于府学后鼎创东西二厅以便来者仍于其旁建堂曰咏初盖思厥初无此也公暇时游咏于兹自为记石刻于堂之上】 
自通判以下至此皆废
都督府在长桥南 【即中书侍郎刘逵之故宅】 宋绍兴初置寻废
宣抚司在府治西三里 【即宝文阁学士王涣之之故宅】 宋绍兴三年置寻废
枢密行府未详所在
转运司在州治西一里 【见详符图经】 
提刑司未详所在
南外宗司未详所在
总领所在府治西南堂六曰锦 【正堂也宋嘉定十四年总领岳珂建】 曰宽廉 【初名供军堂隆兴二年总领洪适建淳佑中总领王埜改名仍书扁有记焉】 曰爱山 【淳熙二年总领钱良臣所建】 曰紬书 【淳熙八年总领宇文子震建】 曰仁本 【淳熙九年总领余晦建】 曰嘉儒 【景定五年总领陆景思建】 楼三曰得江 【洪适建仍自为记其略曰江出岷山行万里至于朱方受浙引淮益大以肆冲激泂折过海门而东潮生潮灭不见垠隒骇涛静练瞬息异状金焦二山屹然中立形势雄绝于是为最昔人谓长江当百万之师而曰天隔南北得其险也官寺占铁瓮之西登墉以望巨浸横前境与心远有地数亩窊缺高下吏卒散处犹□然会羽书不驰官事少闲徙茅茨去芜秽立屋其颠以得江扁之右为供军之堂左为花信之亭堂言职亭言景也当沈迷钱谷之闲神耗思滞揽镜自叹非复故吾伺隙一至如起宿痾如逃醉乡长川遥岑寄我清啸阴晴朝暮无时不胜岂直吞八九云梦而已】 曰怡 【在锦堂上岳珂建】 曰飞云 【余晦建在西城角北近通判北厅超览亭可过府治南通得江楼】 斋二曰应 【岳珂建】 曰书画船 【陆景思建】 轩曰清风 【岳珂建】 亭九曰花信 【洪适建】 曰仁 【干道九年总领曾逮建】 曰小蓬莱曰山春曰杏 【并宇文子震建】 曰一笑 【嘉泰三年总领梁季珌建取黄鲁直诗坐对真成被花恼出门一笑大江横】 曰楼台云水 【嘉定九年总领宋钧建旧名表里江山王埜改名仍旧扁】 曰雄快 【初曰塾王埜改名书扁】 曰最佳处 【王埜建】 其园曰政足在前街东 【岳珂改旧佥判厅为之取足食足兵之义】 园中为游憩之所曰海岳堂曰碧玉堂曰至山亭曰小华洞曰烂柯台曰升泉曰梯云磴曰信斋曰民监曰垂榻 【悬字避当时嫌讳故曰垂】 曰待月廊曰怀陟曰舞雪曰坦亭曰东巢曰窒庵曰凉台曰燠馆曰翠春曰射堂凡二十所 【每所珂自赋一词以纪其胜见于东凡诗余】 端平乙未军哄焚毁过半今无孑遗矣
都统司在旧县桥之南 【旧志称其土木雄壮甲于江左然其堂室之名则未详也】 今改为织染局
行大司农司 【行大司农司○(钞本此下三条在都统司条后)　案行大司农司通政院打捕鹰房总管府皆元时之官自都督府至都统司皆宋时之官元时官署不应列于宋时官署之前此必传写者倒置其前后也今改正】 至元二十四年置以今府治为之元贞元年省
通政院至元二十九年置在今府治东大德七年省
打捕鹰房总管府在今丹徒县治寻省
镇守镇江上万户府在总管府治西南月观下即旧总领所小花山也至元十二年改创屋凡七十七闲堂曰慎威东西两庑为吏舍阃涂高闶宜为虎臣所治
镇抚所在千秋桥东放生池上即旧南山亭郡县军官待班之所至元二十四年改置岁久颓圯至治元年镇抚诺怀重建堂曰清远海陵尧岳为记 【其文曰皇元诞膺天命四方海外内国无大小咸臣顺于朝太平日久文又武谧列郡将士之守屯戍卫中国者偃兵乐业藏锋蓄锐以毋忘备御而已猗与盛哉京口据北南冲要襟江带山为淮浙形胜之冠郡虽齿下路而朝廷戎阃之寄实为上万户府例设镇抚所秩正五品以统摄军政发号施行罔不由是出廨在千秋桥之东放生池之北固一郡胜地也历年滋多栋宇颓圯官吏玩愒视为传舍弗葺弗治湫隘腐败几不堪处至治辛酉春三月武略将军诺怀公来兹阙状欲撤而新之顾力未能载谋载惟同寅协议乃裒官地之租入规运之铢积寸絫计其出纳不数年权子母稍丰裕为中统钞万五千缗有奇泰定甲子抡材庀役中堂三闲翼以东西两庑傍置队屋凡三十楹有所不给仍割已俸以助于是工敏吏勤晨夕展力越六月就绪下不告劳公务旋集莅事有厅军吏有舍庭除宏敞径隧窈深重门雄伟启闭以时丹碧炜煌甓甃致密缭以周墙用限出入既落成群山献状万室鳞袭俯瞰清波荷气芬馥僚佐骇愕行伍胥庆郡之士庶啧啧嗟赏闲尝讯堂名于余余请扁曰清远盖取濂溪周公爱莲之语公欣然从之且征余记窃惟军旅之事圣人犹以为未学余曷敢僭然运筹帷幄决胜千里惟智勇之士乃能肃清遐远此公等职任也古人引喻或姑假辞以明意然则清远之扁岂徒草木玩好而已耶余生长是邦踰五十年昔之府寺堕于蓁莽者比比皆是若公之经营刱建悉心尽力不避劳苦卒期于成盖绝无而仅有先是旧廨地邻富民日肆侵削及公至议复故制民讼诸宪府公从容辩析辞理平直于是部使者察民诬罔责归于官公蒙古朮温台人字德卿天资明锐强记博学不以势位凌轹当世人皆谓敦诗书说礼乐今之却縠也辟室为藏修之所号静学斋又工大字名山胜地题识标榜竞求其书家庭兄弟雍睦友爱偕仕天朝咸着显绩公居官十有二年驭兵简严不为民扰台府交荐今升江浙行省都镇抚去抑斯堂也继是职者有能嗣而葺之俾传不朽则亦公之志已记往役以谂方来非溢美也】 
各翼千户所
真定翼在塘（土追）山后西桥之西
濮州翼在后百礼堂
卫辉翼在定波门里
怀庆翼在织染局西
高唐翼在小寨门内
彰德翼在濮州翼之西
济南翼在三折桥东
顺德翼在定波门内
广平翼在定波门内
盐军翼在小寨门内
