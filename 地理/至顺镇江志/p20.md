<!-- { "loadSidebar": true } -->
【在招隐山唐李卫公寄沈大夫诗云玉蘂天中树金闺昔共窥落英闲舞雪密叶乍低帷旧赏烟霄远前欢岁月移今来想颜色还是忆琼枝注此花吴人不识因予赏翫乃得此名内苑沈大夫合前有此花每花落空中回旋久之方集庭砌大夫草诏之暇尝邀予同赏宋蔡宽夫诗话载此诗云碑今裂为四段在通判厅中而招隐无复此花矣按周文忠公必大玉蘂辩证跋语云唐人甚重玉蘂故唐昌观有之集贤院有之翰林院有之皆非凡境也往因亲旧自镇江招隐来远致一本条蔓如荼（艹穈）冬凋春茂柘叶紫茎再岁始着花久当成树花苞初甚微经月渐大暮春方出八须如冰丝上缀金粟花心复有碧筩状类胆瓶其中别抽一英出众须上散为十余蘂犹刻玉然玉蘂之名乃在于此羣芳所未有也宋子京笔记维扬后土庙有花色正白曰玉蘂刘原父移琼花诗序云琼花别号八仙花或谓李卫公所赋玉蘂即此宋敏求春明退朝录后土庙琼花或云自唐所植即卫公所谓玉蘂三公博洽无比不知何故疑为琼花惟刘梦得雪蘂琼丝之句最为中的又曾端伯高斋诗话庐陵段谦叔有杨汝士与白二十二帖云唐昌玉蘂以少故见贵耳自来江南山山有之土人取以染事不甚惜也则知玚花为玉蘂无疑洪景卢容斋随笔玉蘂今玚花又名米囊黄鲁直易为山矾者在江东弥山亘野而唐昌所产至于神女下游折花而去以践玉峯之期是不特土俗罕见虽神仙亦不识也止因好事者伪作唐人帖故二公皆信之所谓信耳而不信目也】 
【今按蔡宽夫谓招隐无复此花然近年干元万寿宫住持余孟实自招隐山移此花植千宫前花圃时紫泉马尧复有诗里人龚理子中次其韵曰山水窟宅江之南搜奇抉胜味饱谙朱方招隐最超绝树作玉蘂珠溅潭高花密叶互掩映柔柯老干相撑担丛林何事着此种香严鼻观禅独参遶之百匝足未止赞以千偈言尤甘空山变灭异今昔枯松折竹徒侵搀彝器迁移鼎钟去谁复别识缶与缶云温泽缜栗夙比德弃使不见情难堪东皇移根谨呵护玉立殿陛清光涵蘂宫仙人委长佩青髻一尺瑶华簪长斋三时昼方静涷雨一洗春正酣眼中突兀现妙品缭以合道栖神庵瞿昙老聃共空寂出彼入此容何惭人间多事到诗酒甚欲忍口牢三缄荒城解后此粲者换饮却肯拌春衫时当晴埃吹野马采掇沃若眠吴蚕清尊如空杂花亚落日欲坠西山衔流年过眼急如电留此一赏容非贪即今芳事已尘土我辈政尔多空谈然则招隐未尝无此花也】 
　　　玉兰
【出丹徒马迹山紫府观遇者以为瑞其花表里莹白其色如玉其香如兰不根而植不蓓而花或自东生或自西出然不常有每遇开时多于暮春宋淳佑间此花忽开郡守李迪作诗歌之见咸淳志陈辅之有玉兰诗二首见京口集乃为丹阳疑禧观作近年茅山溪谷中亦往往有之或开于秋冬间山志载其兰芽刻玉气甚幽亦芝英之别种盖其产无定在其开无定时真山林间之灵植也】 
　　　牡丹
【亭馆中多种之其品不一然单叶而色紫者居多枝干特盛王彦照鹤林故居千叶牡丹号浅糚红有诗见京口集唐人谓之木芍药】 
　　　芍药
【土人谓之草牡丹】 
【按刘贡父芍药谱云天下名花洛阳牡丹广陵芍药为相侔埒其名品甚众京口于广陵为近大抵治花之法又与广陵相似故比他处特盛焉府治内旧有芍药亭谱中有茅山冠子紫楼子茅山红三种】 
　　　海棠
【有二种有多叶者有五出者初极红及开则渐成缬晕落则若宿妆残粉矣又有一种柔条长蔕垂英向下而色浅红者俗谓之垂丝海棠】 
　　　岩桂
【一名木犀红者名丹桂又有黄白二色气尤清馥有一岁开四次者有一秋开二三次者但着蘂不繁耳】 
　　　山茶
【红白二种有千叶者柯叶四时常青隆冬盛开不畏霜雪】 
　　　山丹
【山茶之别种形色甚相类但华萼极大亦有红白二种红者谓之日丹白者谓之月丹】 
　　　蜡梅
【木身与叶如蒴藋 (本身与叶如蒴藋○钞本藋作藿　案本草等书有蒴藋无蒴藿今据焦山本改正下文木类黄荆注云条可为棰钞本棰作虫畜类猫注云其白质黑章者钞本脱白字禽类鸢注云俗呼为饿老鸱钞本饿作鹅今并据焦山本改正)香气似梅而加郁烈华亦五出类刻蜡而成又与梅开同时故名蜡梅实非梅也以花瓣之肥大者为贵细薄如蝇翅者为下】 
　　　紫薇
【树高而肤薄爪之则动摇如怕痒然故东坡诗注云紫薇花小而丛其色紫俗所谓怕痒花也今土人呼为不耐痒唐省禁中多植之又名百日红谓其花自夏徂秋开落仅百日也杨诚斋诗云谁道花无红十日紫薇常放半年花】 
　　　紫荆
【花色紫而丛生花谢后始生叶】 
　　　辛夷
【木丛生叶似柿而长正二月开花夏秋再开初生如笔状故又名木笔本草陈藏器云北人呼为木笔南人呼为迎春】 
　　　木槿
【一名日及即诗所谓舜华也其花淡红如葵而小朝荣夕悴人家多种以抵篱落尔雅椵木槿榇木槿注别二名也陆玑草木疏齐鲁之间谓之玉蒸】 
　　　八仙
【状如琼花八蝶簇一心又有小蝶簇聚如碧玉者曰玉胡蝶前人谓此花大率类琼花而不同有三琼花大而瓣厚其色微黄叶柔而莹泽蘂与花平而香此八仙之无有也识者自能辨之】 
　　　玫瑰
【红白二种一名徘徊】 
【按说文玫瑰火齐也今南方出火珠史记司马相如传注玫瑰石珠也异物志火齐如云母一曰石之美者说文通释火齐象珠赤色起之层层各异花色似之故名】 
　　　栀子
【本草图经云白花花皆六出甚芬香俗说即西域檐卜也山栀子一名越桃实圆小堪入药其大而长者止可作染色其叶经冬不凋故杜诗云红取风霜实青看雨露柯】 
　　　棠
【丛生茎心如通草高数尺许花黄色多叶篱落间多种之非诗所谓维常之华也欤】 
　　　凌霄
【附木蔓生其花上露有毒凌晨仰视或滴入眼中令人丧明】 
　　　木香
【黄白二种花丛生白而紫心者更香也】 
　　　酴醿
【白酒名酴醿世以此花颜色似之故取以名采之可为枕囊故黄鲁直诗云名字因壶酒风流付枕帏】 
　　　金沙
【花萼有大小二种大者开迟而色鲜明小者开早而色殷重】 
　　　月季
【类金沙而丛低每月花一开一名长春又名月月红】 
　　　蔷薇
【有红紫黄数色枝条间有刺又有野蔷薇香亦清远】 
　　　锦带
【条长花密烂若锦带故名王元之谓其得于海州山谷间易名曰海仙作诗云锦带为名卑且俗为君呼作海仙花】 
　　　瑞香
【丛低花繁香甚烈故诗人拟之锦熏笼苏文忠公有刁景纯家赏瑞香忆先朝侍宴诗　见京口集】 
　　　结香
【枝柔可结未叶先花色黄白微香即丁香也李商隐诗云芭蕉不展丁香结同向东风各自愁】 
　　　素馨
【龟山志云旧名那悉茗昔刘王有侍女名素馨其冢上生此花因以得名闽中人以之熏香然此土之所产色黄无香而闽中所产者则花蘂稍大色白而香但枝叶甚相类当别是一种也】 
　　　迎春
【类素馨晏同叔诗云浅艳侔莺羽纤条结兔丝】 
　　　罂粟
【又名御米花红白二色有千叶单叶二种一名象谷一名米囊本草谓之罂子粟盖以其状如瓶罂中有粟可食亦可作腐张佑丹阳闲居杂题诗云碧抽书带草红结米囊花】 
　　　丽春
【花类罂粟四出叶端如锦棱跗上有软刺色媚而香土人呼为百般娇】 
　　　山矾
【杂志一名郑花一名七里香黄鲁直山矾花序云江南野中有一种小白花木高数尺春开极香野人谓之郑花王荆公尝欲作诗而陋其名予请名曰山矾谓其可以染也按周益公玉蘂花辩证跋语引南史刘杳传云杳在任昉坐有人饷昉（木右）酒而作榐字昉问杳此字是否答曰葛洪字苑作木旁右（木右）音阵予尝得酝法芳烈异常山谷似不以杳传为据而徇俗讹（木右）作郑而江南乡音又呼郑为玚复疑未安于是创山矾之名玚音杖梗切】 
　　　玉绣球
【一带而众花攒聚圆白如流苏故名佩韦集有赋汤提刑南园玉绣球花诗二首】 
　　　粉团儿
【丛高数尺花如月季朱粉适均色极妩媚】 
　　　佛见笑
【大类粉团谓使佛见之亦欣然而笑甚言其可爱也】 
　　　真珠
【花细白丛开状若珠玑一名玉屑】 
　　　木芙蓉
【草木记产于陆者曰木芙蓉产于水曰草芙蓉】 
【按楚辞搴芙蓉兮木末特假物为喻言芙蓉在水而求之木末不可得也二花颜色相类后人借此语以名之尔苏子瞻以其九月霜降时开者易名曰拒霜然亦有夏秋二种之分也】 
　　　兰
【高资山谷中多有之紫茎赤节绿叶光润左氏传所谓有国香而人服媚之者记佩帨茞兰盖古人以此为佩也】 
　　　蕙
【兰之属本草云熏草也亦产山谷中黄鲁直云一干一花而香有余者兰一干五七花而香不足者蕙也】 
　　　菊
【旧谱名品甚多今人巧于种植花亦屡变其高有丈许而花大如杯者昔所未见月令鞠有黄华今红紫白黑不可枚举要皆以黄为正尔雅鞠治墙注今之秋华菊又一种冬深始开谓之腊菊】 
　　　葵
【尔雅菺戎葵注华如木槿今蜀葵也疏戎蜀皆其所自草木记云葵有数种一取其花名蜀葵一取其叶名蒲葵一取其食名葵菜又花小而紫色名锦葵惟黄葵秋芳尤雅洁可爱】 
　　　荪
【李德裕平泉记芳荪生茅山东溪陶隐居称荪紫色生浅水中相传女仙人钱妙真所种又德裕寄茅山孙炼师诗云石上溪荪发紫茸又有咏茅山芳荪诗云楚客重兰荪遗芳今未歇叶依清浅水花照暄妍节紫艳映渠鲜轻香含露发离居若有赠暂与幽人折】 
　　　水仙
【本自南方来冬深始芳倘非培植之勤则不着花盖此近淮气候稍寒故也有千叶者有单叶者杨诚齐云世以水仙为金醆银台盖单叶者耳至千叶水仙则其花下轻黄而上淡白如染与酒杯之状殊不相似安得以俗名辱之要之单叶者当命以旧千叶者乃真水仙云】 
　　　玉簪
【以形似得名其气清馥一名白鹤又一种名紫鹤花叶甚类而小色浅而紫初夜先开】 
　　　鸡冠
【亦以形似得名有红白二种佛书谓之波罗奢花】 
　　　萱草
【花有千叶单叶色有红黄二种诗作谖草嵇康养生论萱草忘忧本草根名鹿葱花名宜男】 
　　　金灯
【红黄二种花攒茎顶如灯吐焰本草谓之山慈菰】 
　　　金钱
【花色深黄圆如赤仄生阶砌间昼开夜落酉阳杂俎曰毗户沙一名日中金钱花本出外国梁大同二年进来中土】 
　　　金凤
【一名凤仙俗呼凤儿花有红白紫数种又有用凤儿与此稍异】 
　　　石竹
【一名锦竹丛生不及尺许烂如锦缬李白诗石竹绣罗衣】 
　　　水红
【诗隰有游龙毛云茏红草也陆玑云一名马蓼叶大而白色生水泽中高丈许尔雅红茏古注俗呼红草为茏鼓语转耳】 
　　　翦金
【色甚黄叶分数歧浑类翦刻】 
　　　滴滴金
【一名滴露花谢着地即生】 
　　　牵牛
【篱落间蔓生如鼓子花而稍大作碧色本草补注曰始出田野人牵牛易药故以名之】 
　　　玉胡蝶
【丛生阔叶花类胡蝶状故名】 
　　　碧蝉
【其花与玉胡蝶相类而青碧可爱】 
　　　密友
