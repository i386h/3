<!-- { "loadSidebar": true } -->
 　　　华阳洞
在茅山是为第八洞天 【真诰茅山有灵府洞庭四开穴岫长连七涂九源四方交达真洞仙馆也秦时名为句金之坛以洞天内有金坛百丈周时名其源泽为曲水之穴大天之内有地中之洞天三十六所其第八是句曲山之洞周回一百五十里名曰金坛华阳之天洞宫凡五便门】 
　　　　良常洞
在茅山 【梁郗尊师养道成功从以二虎归茅山良常洞】 
　　　　燕洞
在茅山 【古今诗话女贞钱氏二姊妹依止陶隐居诵黄庭经即茅山燕洞也至今有紫菖蒲碧桃焉其姊披日练衣得道入洞及女弟至则洞已扃矣宋淳化五年夏侯嘉正与道士五人往彼投简是夜雷震其洞复开】 
　　　　方台洞
在方山下 【真诰方山下有洞室名曰方台洞有两口见于山外与华阳通号为别宇幽馆得道者处焉其中先止者有张祖常刘平阿吕子华蔡先生龙伯高并处于方台矣】 又呼为青
　　　　龙洞 
【真诰注近时有人入洞中见大青蛇在洞中因与呼为青龙洞中山近上及北面西面亦并有洞穴不知何者是此两口耳　按真诰之语方山四平山青龙山止是一山耳旧志既书方山又出青龙山相去地里虽不同而所引事实则无异恐有所据不欲辄改岂青龙乃方山之一支与】 
　　水
　　　丹徒县
　　　　京口水 【见祥符图经】 又谓之杨子江 【张又新水记杨子江南零第一】 至金山分为三（汀去丁改灵） 【润州类集江水至金山分为三（汀去丁改灵）旧志不载三（汀去丁改灵）之详　按水记杨子江南零水第一太平广记李德裕使取金山中泠水蔡佑竹窗杂记石排山北谓之北（汀去丁改霝）江最深处问之钓者云深三十余丈按此则三（汀去丁改霝）谓南零中泠北（汀去丁改霝）字虽不同为义则一详见中泠泉注】 
　　　　神溪水(缺) 
【神溪水(缺)○(钞本无此四字)　案戴氏守梧云嘉定志山川门丹徒县有神溪水此志不应独无今从其说补列四字于此以备参考(下文归水澳缺积水涣缺八字钞本亦无戴氏云乾隆镇江志嘉庆丹徒志皆有归水澳积水澳此志卷二甘露港注云事见归水澳注则本有归水澳可知既有归水澳则亦当有积水澳矣今亦从其说补八字于此条之后)】 
　　　　归水澳(缺)
　　　　积水澳(缺)
漕渠水自江口至南水门九里又南至吕城堰百二十四里秦凿丹徒曲阿 【类集秦始皇三十七年使赭衣徒三千凿京岘东南垄舆地志秦凿云阳北冈吴录截直道使曲故名曲阿旧志不载渠之所始今水道所经大小夹冈一在京岘之南一在云阳之北其势委曲周折皆凿山为之正与诸说相合】 齐通吴会 【齐志丹徒水道入通吴会】 隋穿使广 【隋大业六年敕穿江南河自江口至余杭八百余里广十余丈使可通龙舟　按旧志引唐孙处元所撰图经云云阳西城有水道至东城而止建康实录吴大帝赤乌八年使校尉陈勋作屯田发屯兵三万凿句容中道至云阳西城以通吴会船舰号破冈渎上下一十四埭上七埭入延陵界□七埭入江宁界于是东郡船舰不复行京江矣晋宋齐因之梁以太子名纲乃废破冈渎而开上容渎在句容县东南五里顶上分流一源东南流三十里十六埭入延陵界一源西南流二十六里五埭注句容界西流入秦淮至陈霸先又湮上容渎而更修破冈渎隋既平陈诏并废之则知六朝都建康吴会漕输自云阳西城水道径至都下故梁朝四时遣公卿行陵乘舴艋自方山至云阳盖隋大业中炀帝幸江都欲遂东游会稽始自京口开河至余杭此说不然京口有渠肇自始皇非始于隋也盖六朝漕输由京口泛江到达金陵则有风涛之险故开云阳之渎以达句容而京口固未尝无漕渠也详味实录所谓东郡船艋不复行京江之语可见舆地志晋元帝子裒镇广陵运粮出京口为水涸奏请于丁卯港立埭又齐志丹徒水道入通吴会皆六朝时事尤为明验是则炀帝初非创置不过开使宽广耳及观京口诗集宋干道庚寅郡守蔡洸浚漕渠成郡人顾致尧作诗记之有曰两冈相望山壁立地形脊高势叵潴练湖寸板虽得尺庱亭泄去如尾闾自从秦凿兴赭徒大业广此事遨娱岁久不治成廞瘀下视一线皆泥涂观此则渠始于秦明矣】 唐引练湖灌注 【唐转运使刘晏状练湖周回四十里官河干浅得湖水灌注】 淳佑中修湖复闸辟淤而深 【淳佑二年十二月郡守何元寿自记曰京口古会府襟淮带江凿渠以通之便漕运也地势鳌伏渠流瓴建南倾北泻昔人隐忧乃即练湖以开其源江闸以节其流湖距城二舍而近汇八十四流注渠百二十里唐刘晏漕东南粟首浚是湖开其源也后湮于南唐吕延贞复之国朝淳熙闲又湮钱良臣复之惟闸之因革靡常唐易闱而坝淳化诏复其旧熙宁元佑或废或置逮绍圣而闸之议始定以二月而启八月而闭节其流也六飞驻杭上供转输率藉以济月淹岁圯渠始告病嘉定甲戊守臣史弥坚被命修浚又出新意凿沟引江已而潮沙淤淀闸甫就辄坏后人弗修湖亦置不复问环湖有函贯湖有埂埂有（石达）豪强乘闲抉而庳之昼夜走泄竭泽为田渠失其源转漕良窘乃筑江口吕城二坝障横潦以济之策斯下矣饟东淮者一再转运始达于江西饟则涉浅青阳候潮下港连樯涛惴惴覆溺幸而汔济费又甚焉废湖闸而不治徒为是胶胶扰扰何古智而今愚耶先是元寿护西淮饟事念此至熟尝白督府请先复练湖盖将自其源而导之督札下郡闼诸司力以相斯役一时经画尤有遗虑田不去而湖不潴也越二年元寿来守是邦志与机偶始至道殣相藉一意摩抚他所未遑比及秋成志可行矣抗疏以闻有旨报可或曰兹重役也岁数不登费将安仰且大家根连必掣吾肘余应之曰役虽重节浮费以给奚乏之忧公以灭私奚强之畏爰简厥僚图画指授增函之庳数尺（石达）亦称是断者续罅者窒堙者辟呀然而渊沛然而川向所侵田宛在水底引而注之水落纔寸渠流盈尺大泽既陂单车临视一望四迷人为余喜然治源而不及流大惧无以满余志仍相故渠役以次举即诸军之在营者画疆课成用民之力人不过十日日有给旬有犒欢呼勤动万锸竞奋辟浅而深亡虑寻丈于是差良择坚起闸之废在京口者四吕城者三鉴旧图新曲防事制一罅必谨惧贻后羞自源徂流既还旧观江潮登应吐吞浮舟岁漕百万计无涉险之虞无转运之费庸非国之利乎岂惟国利民实并受昔湖未浚积潦湍决三邑良田多荡为壑闸未复甚雨集盈并渠廛民悉垫厥居今而后一免于戾矣鸠工于孟冬之甲申讫明年之季冬之乙亥巿材籴粟募工犒士费踰九十余万缗悉出于郡乃告成于朝请隶军岁一淘浅俾勿坏嗟夫天下事曰利曰害如斯湖斯闸者非一废而可复者亦非一顾所志何如耳他日岸耶谷耶岂无同余志者敢识石以告　碑存府治】 皇朝至元大德闲屡募民淘浅泰定初复加浚治 【至治三年十月镇江路言本路漕渠全藉练湖之水以资灌溉一切递运官物商旅船舫悉由于此旧宋设官专一掌管修浚停蓄湖水如遇河水浅涩随宜通放湖水放一寸河水增一尺近年以来练湖漕河俱成淤塞每有转输必劳民力相视漕渠自江口至吕城一百三十一里合用人夫一万五百一十二名六十日可以修浚练湖淤塞之处合用人夫三千名九十日可以开挑庶几湖水不致干浅运河得以接济十二月六日中书省以闻制可行省行台分官临视本路常州平江建康江阴五郡差倩人夫泰定元年正月十七日庀役三月四日竣事每夫日给官米三升中统钞一贯凡费米三千一百一十八石五斗钞一十万三千九百五十贯】 
　　　丹阳县(缺)
　　　金坛县(缺)
　　河
　　　丹徒县
　　　　巿河
有三其一城西诸山之水汇为澳 【澳在今水西门外】 合永安寺圣井泉繇水西门经塘（土追）山后至关门桥小围桥达京口港以入于江其一发源真珠泉繇鹤林门经西圆桥过道人桥分流右折者经社坛桥至右军寨与澳水合左折者经皇佑桥染皁桥嘉泰桥怀德桥斜桥大围桥亦达京口港以入于江其一自清风桥侧繇折桥石（石达）桥至朝真桥北流与皇佑桥水合者则漕渠之溢水也 【旧志折桥受漕水折旋而入于石（石达）桥自（石达）废而漕水不复入矣以今观之石（石达）虽废漕水泛溢未尝不通流也宋南渡后移兵置营城中巿河类多湮塞西观桥下一带为甚社坛桥虽有故迹而桥与地平其下浅狭不盈尺许其转入左军寨者乃分为两渠又折而入于右军寨迤逦出关门桥始稍存河故道故社坛桥至塘（土追）山下夹岸民居一遇雨信往往被浸浃旬不干庆元四年守臣万锺随宜浚导番阳洪迈有记越十六年淤土壅阏嘉定甲戌郡守史弥坚尝募官军疏洁之咸淳志巿河在巿廛环遶如带其初本以疏通湮郁使之流畅必也有倡导而无壅滞庶乎淤淀不至于积而秽污常有以泄岂特景象爽垲而春夏之交可免疫疠熏染之患京口巿河其达于漕河者凡三耳后在在湮塞居民室庐狭隘尺寸之地苟可展拓而免占遑恤其它昔之为河今与地等瓦砾埃（土盍）充满其闲以至沟渠所至洋溢涤荡而洗清之俾浊流有所归屈于事力未易也郡家时饬厢兵开导文具而已】 
　　　丹阳县
　　　　巿河源出练湖西斗门其一经三思桥过寺前桥巿西桥民安桥至湾头土地庙以达漕渠其一自仁智桥经胡公桥土地桥亦达漕渠 【蔡主学逢丹阳志巿河者湖之弦带也经阛阓之中处风气之会而粪壤充塞胡公土地桥尤甚至与桥平宋宝佑中令胡梦高建桥之役也浚河百余丈不二十年复湮塞矣或谓巿心之有二河犹人身之有血脉血脉通畅则肤革丰盈血脉壅滞则疾疢交作必有痿废之忧县巿数百家未有跻显仕积高资者或以是与】 
　　　　海鲜河
在京口闸外宋嘉定八年郡守史弥坚请于朝开海鲜河以泊防江之舟 【见史弥坚浚渠记】 
　　　　九曲河
在丹阳县北首起漕渠尾距江口委折七十里余今废 【漕渠路上新河口有桥今废即九曲河之道也故博望堰闸基尚存其未废也每潮水上新河口可以利灌溉资漕运其后河口淤塞湖水止到荆村距县十五里又其后仅到东阳距县三十里岁久失疏凿七十里之水利废矣姑存其名以俟后复古者】 
　　　　珇渎河
在丹阳县南七里与漕渠通繇此达金坛县
　　　　夹冈河
道俗分大小之名在丹徒县之南者谓之小夹冈在丹阳县之北者谓之大夹冈宋庆历中尝置堰旋罢 【宋会要庆历中于夹冈道置堰功费多而卒无补旋罢今地名有黄泥坝者岂其地与　按旧志夹冈地势萦回歧分山脊相距旷迥行者惴惴熊叔茂诗僻疑昏有虎静怪晓无鸡谓此地也嘉定中郡守宇文绍彭创置六铺拨逻卒守之舟行陆走藉以无恐混一以来成坦涂】 大夹冈之西有石翁仲二 【石翁仲二在大夹冈之西高可七尺余相去十许步旧志不载问之土人莫知其故疑古陵墓也】 
　　　金坛县(缺)
　　湖
　　　丹徒县
　　　　龙目湖
在京岘山秦时所抇 【润州类集】 或云梁武帝抇 【寰宇记梁武帝望京岘盘纾似龙抇其左右为龙目二湖】 今失其所 【蠹斋周孚诗平湖认龙目断岭记峰腰注南徐州记有龙目湖今失其所今有鹤林寺前山有名胡峰腰者】 
　　　　杜野湖
在城东南十五里
　　　　寺湖
