<!-- { "loadSidebar": true } -->
录事司在府治西即旧通判北厅基也至元三十一年达鲁花赤火你赤录事吴景晦等鼎建 【脊记至元三十一年四月达鲁花赤火你赤录事吴景晦判官温善庆典史赵之才等重建】 屋凡四十三楹南向为堂东西为吏舍堂之左为别署典史治之直堂为屏屏之外为台门门之西为架阁库海陵陈膺为记 【其文曰录事于古为州主簿为司录为督邮其后为录事参军职纠录一郡诸曹属县上及太守丞贰苟有过举核无所避秩虽卑权与御史等国朝驭繁以简惟上郡得置录事司分治城之民隶焉名为录事实远与古异秩稍大者率得以公事役使谴诃之由是奔走承上命懦栗逊避唯谨镇江介南北要冲会府剧司必此焉立录事初署郡治之狮子门秩有大者来据之辄避挈挈徙鹰房总管府席未暖秩又有大者来据之又挈挈徙班春亭居亡何又避且徙弗克颛一廨以署至俯首僦民居寄案穷阎败屋闲日烁湿蒸呀咻嚣諠甚非所以重天子之命吏理天子之民也于是官胥若之相与议然曰此莫非王事我独贤劳也虽然不甚劳者不久安盍卜筑乎乃相地于城西南隅裒俸需材募工及徒穹其窊坦其垤刿蓁剔坌为堂三闲官鼎坐听政于其上敞其前为庭屏其外为门堂之侧为别署典史治之两庑为房者六诸胥史居焉退食有所狴犴有圄投牒有匦插牍有架盖瓦级砖壁涂墙茨不俭不奢不缩不赢经始于至元癸巳冬十有二月丙申越明年春三月乙丑成民驩趋之弗扰弗亟既成举酒堂上郡长以下咸在黄鹄诸山踊跃环列丽谯丛祠左右翼翼酒三行有执爵而贺者曰可录安已乎曰安皆忻然喜日未也继自今得无有据之者来乎皆顣然惧曰未也夫司录民官也官欲安其职民亦欲安其业此上下之至情也曩使数避以徙不得安于其官则秩大者之过也官安矣民或有未安焉是谁之过欤吾为诸君记之使后之来者观焉庶几有重天子之命吏而不忍徙厥署为司录者亦宜究心夙夜惟公惟勤惟廉惟明思所以理天子之民而不敢怠厥司夫如是则上下之责交尽且将无过足录者亦可以壮观此治已众皆谢曰诺遂为记焉】 至顺元年始扁其堂曰善教 【达鲁花赤燕山萨都刺书立】 
　　　丹徒县
县治在府治西南谯门内即旧总领所基也延佑三年八月达鲁花赤秃鲁弥实帖木儿尹张希贤等鼎建屋凡三十五楹 【脊记延佑三年丙辰仲秋昭信校尉达鲁花赤秃鲁弥实帖木儿承务郎县尹张希贤进义校尉主簿靖惠典史李文（荣去木改山）新建焉】 南向为堂即堂之东为典史幕东西庑为吏舍中立戒石亭亭之外为台门旧县治在府治东北夹城内后徙置西南二里 【即今石（石达）桥南制锦坊内不知何时移立也】 前为亭二曰颁诏 【嘉定辛未宰赵善涟建】 曰晓谕 【景定三年宰方烈建】 西偏有圃圃有亭曰紫香 【亭畔桂梅颇盛更有紫笑春时敷华可爱故名】 堂曰清安 【并宰方烈建也】 今皆废
县丞厅在旧县治之西
主簿厅在旧县治之东
尉司旧在仁和门外归附后迁于京口闸西岁久摧圯至顺元年八月尉张立本重建
高资巡检司在丹徒县西高资巿
开沙巡检司在丹徒县东谏壁镇
圌山巡检司在丹徒县南圌山下即旧圌山寨屋也
　　　丹阳县
县治在县城正北厅事后有堂二前曰德政后曰琴清轩一曰近民两庑吏舍各十楹中为楼以架阁文字厅之前戒石亭亭之外为仪门门之外为谯楼楼之外为亭二左曰颁春右曰宣诏宋淳熙丙午宰章樾创建宝佑甲寅胡梦高重构归附后厅事颓敝至元三十一年达鲁花赤忽辛尹吴叔坚撤而新之未毕而忽辛满代忻都继之始克成 【三山翁介为记】 旧有寿堂在厅事东偏 【宋绍圣中苏京出宰奉其父故相魏国公颂因诞日于厅事东偏筑新堂为寿取名寿堂兵乱焚毁绍兴十八年曾孙忠规为令重建嘉泰闲赵善湘以金坛丞摄丹阳扁曰相公堂嘉定二年令徐文度易扁曰丹阳道院淳佑七年金华杨埙为令有母在焉又更名曰景苏】 归附后废为传舍　县圃傅城有台曰沧浪 【台基枕城苏庠章复诗刻石于上见京口集】 亭二曰四照 【苏魏公创暇日读书其中亭之四围有山茶海棠柏竹皆公手植】 曰清凉世界 【令陈玠建邑人锺将之为记】 
荷池在沧浪台之东 【池北有亭亭外有小桥往来其上亭废已入葭苇不薙荷花绝少】 又有练光亭在县城东北隅 【李仲殊杨公济有诗见京口集】 湖山胜概亭在县城西北隅 【旧亭久废宰胡梦高即故址甃以砖石亭未及筑而去官今皆鞠为茂草矣】 
县丞厅在县东南二里
主簿厅在县东一里
尉司旧在县治东二里云阳桥之南归附后改为馆驿徙巿河之上泰定二年尉薛天佑重建之金坛韦升为记
包港巡检司在丹阳县东北埤城巿
吕城巡检司在丹阳县东吕城镇
延陵巡检司在丹阳县西南延陵镇
　　　金坛县
县治在县城西北隅 【旧治创建未详】 厅事后有堂曰修已大德三年达鲁花赤阿老瓦丁尹徐克敏重建 【有记刻石】 堂之东为典史幕即旧冰玉堂也 【县之西偏旧有冰玉堂岁久弊坏宋景定癸亥宰魏以得移创于厅事之东凿池筑垣规模视昔有加有记刻石今不存】 东西两庑为吏舍各六闲中为戒石亭前为仪门门之上为楼 【旧名敕书】 南出数十武为谯楼楼之北为亭曰颁春旧有清修亭久废 【濮阳吴中复字仲庶宋景佑中登第时仁宗锡群进士诗其卒章训以清修庆历二年中复令金坛因推训辞作亭曰清修王存有诗见京口集】 
县丞厅在县治东
主簿厅在县治东南
尉司在县治西南至元十四年尉艾去病重建
登荣乡巡检司在金坛县南湖溪巿
薛步巿巡检司在金坛县西南游仙乡薛步桥之西
大云乡巡检司在金坛县东南本乡大云桥之北
　　仓
叙(缺)
　　　本府
南仓在范公桥东
西仓在子城西今皆废
　　　丹徒县
大军仓 【大军仓　香糯仓○(钞本此二条俱在南仓西仓之前)　案大军仓条下云在程公下坝北香糯仓条下云在程公下坝南此二仓既在城外则是丹徒县之仓非本府之仓不得列于南仓西仓之前矣下文之有年仓在吕城镇乃丹阳县之地钞本列于大军仓之前亦属非是今并改正(常平仓义仓本府及各县俱有之乃仓中之别一类钞本合而为一遂致混淆不清今皆一一分析下文库类之常平库酒醋库亦仿此例)】 在程公下坝北前临潮河后枕大江即旧转般仓也 【宋绍兴七年每上江粮运至镇江冬则候潮闸占舟而防折运纲兵亦复侵耗运司向子諲乞置仓以转般为名诸路纲至即令卸纳从之戊戌郡守司马伋总领叶翥运副陈岘三司同刱开禧初郡守李大异增为五十四廒约储米六十余万石外续纳米餫廒少不足以容司庾者拟于总领所大军仓借廒交受然以朝家桩积寄之他司出纳混淆两皆不便嘉定甲戌郡守史弥坚念滨江积贮最为利济要须储蓄百万以便转输仓后隙地尚可展拓新开归水澳去仓密迩就运澳土积成廒基力省功倍乃以借廒增澳利害谂乎朝奉旨增盖廒宇二十座以乙亥五月庚申鸠工八月甲午竣事】 至元十二年改置以受本路官民租粮
香糯仓在程公下坝南即旧大军北仓大军仓旧有南西北三此其一也至元十二年改置以受本路及常州路上供香糯
　　　丹阳县
丹阳仓宋置在县城南四十步今废
有年仓宋置在吕城镇 【宋咸淳中淮浙发运司置凡四十廒受纳苏常公租转输镇江转般仓折运过淮后隶浙西提刑司谓之都仓尚管衙】 今废
　　　金坛县
省仓宋置在金坛县巿北慈云寺后今废
　　　常平仓
 　　　本府
常平仓在府治润之有仓自齐始 【齐永明中天下米谷布帛贱上欲拟常平仓巿积为储六年下诏尚书右丞李珪之等参议出库钱五千万于京师巿米丝绵绢布扬州出钱千九百一十万南徐州二百万各于郡分所巿籴】 宋庆历中发仓粟以赈乏食 【庆历中钱彦远自太常博士擢祠部员外郎知润州时旱蝗民乏食彦远发常平仓赈救部使者诘其事且催价钱彦远不为之屈寻召为右司谏】 熙宁中拨粟募饥民以兴水利 【熙宁六年九月戊申两浙提点刑狱司言润州旱甚乞拨省仓或量给度僧牒及紫衣师号敕募人入粟以备赈济诏拨常平司粮三万石募饥民兴修农田水利】 绍兴以后置仓于都仓之北归附后废至元十九年复置 【至元十九年御史台咨奉中书省札至元八年奏准随路常平仓收籴粮斛钦此札付户部行下合属今拟仍旧设立用官降一样斛槛升斗验各处按月时估添札价直常川收籴画便支价并无减克贫家缺食者依例出粜委自本处正官提调合设仓官攒典斗脚公同选差除免各户杂役按月将先发价钞己未收籴支纳见在数目申部呈省】 至大二年奉诏起盖仓廒 【节文随处路府州县设立常平仓以权物价丰年收籴粟麦米谷值青黄不接之时比附时估减价出粜以遏沸涌民闲有以米麦回易至大钞者验时时支给价钞尚书省部斟酌路府州县大小名数多寡议给常平仓本钞各处便宜摽拨官仓如无仓廒去处官为起盖】 
　　　 丹徒县(缺)
　　　 丹阳县
丹阳常平仓在县东北一里普宁寺北今废
　　　　金坛县
金坛常平仓在县治东南五十步今废
　　　义仓 【总九十六所】 
　　　　本府
录事司二所
　　　　丹徒县
乡都三十二所
　　　　丹阳县
巿及乡都二十二所
　　　　金坛县
巿及乡都四十所
　　库
叙(缺)
　　　本府
 军资库
宋置在府治仪门外之东今废
　　　　甲仗库
二宋置 【宋南渡后东淮之兵敛戍京口故设此库】 一在公使库北 【隶镇江府】 一在丹徒旧县治东 【隶总领所】 今废
　　　　公使钱库
宋置在军资库东今废 【公使库者诸道监帅司及州军边县与戎帅皆有之盖宋以前代牧伯皆敛于民以佐厨传是以制公使钱以给其费惧及民也然正赐不多而着令许收遗利以此州郡得以自恣若帅宪等司则又有抚养备边等库开抵当卖熟药无所不为其实以助公使耳苞苴馈遗在东南为尤甚淳熙中蜀人有守潭者又有以总计摄润者视事不半岁过例馈送皆至四五万缗供宅酒至二百余斛孝宗怒而绌之然其风盖未殄也东西帅臣监司到罢号为上下马邻路皆有馈计其所得动辄万缗有一身而实兼数职者则并受数人之馈献酬之际一日而得二千余缗其无艺如此惟总领所公使钱以料次取于大军库故敛不及民然正赐不多而岁用率十数万每岁终上其数于户部辄以劳军除戎器为名版曹知而不诘也所谓公使醋钱者诸郡皆立额曰取于属县县敛于民吏以输小邑一岁亦不下千缗人尤以为怨见朝野杂记】 
　　　　行用交钞库
在怀德桥西南即旧清风楼酒务也屋凡九闲至元十二年改立平准行用交钞库后去平准二字 【平准之法令民以银与钞赴库出入回易后金银从民闲买卖无禁遂去平准二字惟令民以昏钞易料钞耳】 
　　　　大军库
二宋置一在榷货务之北 【隶总领所】 今废一在丹阳馆南税务相对 【隶镇江府】 今改为惠民药局
　　　丹徒县(缺)
　　　丹阳县(缺)
　　　金坛县(缺)
　　　常平库 
【宋置以受人户常平免役钱今皆废】 
