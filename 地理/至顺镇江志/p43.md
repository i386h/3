<!-- { "loadSidebar": true } -->
在县南十里白龙荡之洲上未详所始 【旧传白龙见于此人为立祠号其泽曰白龙荡号其祠曰白龙庙】 宋皇佑初县令曾旦重建 【并为之记】 崇宁中赐额封孚惠王嘉定九年增修漫塘刘宰为记 【文曰嘉定丙子秋镇江旱直秘阁知府事澄江邱侯寿深惟民艰并走群祀雨不时应侯中夕愓然乃按图考志以金坛之南受丹阳句容武进及境内之水汇而为泽弥数十里南入于洮湖以名著者六七而龙荡为大旧传有白龙居之故名荡之阳有庙曰灵济其神曰孚惠王盖自皇佑以前邑人以泽之大疑有神司之又龙见于此祷雨辄应合于礼经所谓山林川谷邱陵能出云为风雨见怪物者故建庙妥灵而上其功于庙积封至此侯慨然曰诸侯得祭川谷之在其地者金坛非吾地耶乃斋戒授简于节度推官陆君师贾曰守愿自力乞灵于神而城守不可去其代余行陆君奉命疾驰过县不留熏沐宿祠下诘旦致太守命出门而阴及郭而雨过丹阳雨甚入城雨乃大足镇江三邑上二邑农事逾晚甫秀而风未不尽实过不在旱而金坛竟稔合诸邑损岁租仅什三盖诚意知感如此侯惟神应之不可虚而备患之不可不预也乃捐缗钱命知县王君塈以葺祠宇复以民闲私菱蕅之利区分荡地缭以菰芦岁加培壅而荡淤且隘使水至无归其去不留复委县尉杜君范以辟荡地王君不事苛扰故役竟而人不知杜君明达利害故令行而民不病继自今不但神道感而宣灵水之潴泄有地设有旱干亦庶几矣陆君故与余同僚而金坛余寓里也见属为记以丕昭神休以使民无忘贤太守之德余既嘉侯之勤又喜一时僚属之克相其事也故为之书】 十一年加封灵佑 【嘉定十一年三月十八日加封孚惠灵佑王累封诰取石刻在于庙内】 庙前有明秀亭 【庙前有亭米友仁书其扁曰明秀亭字极遒劲祠之西壁陈季明陈德昭皆有诗见京口集】 
　　　　太常卿庙
在县东南一里祥符图经云未详宣和中邑佐聂循矩以唐史李子通传考之知其神为殷芊盖子通僭号时檄芊为太常卿典礼乐古今神祠有官称者多以姓加其上意昔时必曰太常殷卿之庙殷既犯宣祖庙讳则去姓而止呼其官云
　　　　袁太守庙
在三洞乡前时干即晋袁宏庙唐末裔孙袁仁敬建 【宏没葬于此墓地广二十余亩唐末其孙袁仁敬建祠于茔右以奉庙食】 宋元丰三年重修 【元丰三年闲孙彦博重修迨今子孙奉祀不坠】 
　　　　湖溪庙
在登荣乡
　　　　李司徒庙
　　　　朱林双庙
并在游仙乡
　　　　上塘庙
在唐安乡
　　　　白塔庙
　　　　游塘庙
并在三洞乡
　　　　崇圣庙
在礼智乡
巢县黄利宾静泉校字 

至顺镇江志卷九
　僧寺 【僧寺○(钞本无僧寺)　案张氏鉴云卷十二宋武帝旧宅注云详见僧寺门又卷十八马薛里吉思注亦云尝作七寺见僧寺类今考普照寺条下云在寿邱山颠宋高祖故宅也大兴国寺条下云汝当兴寺七又云此七寺皆起于公之心与张氏所引两条正合盖此卷之总目本作僧寺与卷十以道观为总目其例正相似也】 
自休屠金人入中国而佛像攸始白马驮经止鸿胪而佛寺遂立历代以来其教浸盛润据江山形胜高僧寂士爱其幽邃卓锡建宇兹郡为多金焦甘露鹤林寿邱皆古剎也唐韩滉镇浙西毁寺观四十余所后随其好恶废兴不一国朝崇奉兹教以为华封之祝蠲其田租复其徭役故招提精蓝遍于天下然而其闲有禅律讲教之分住持有甲乙师弟十方之别攘竞之风往往有之迹其丹青土木庄严像教绰有可观盖其徒有志故事获竟成也今列其寺院庵宇之次以纪一郡之胜云耳
　　寺
　　　本府
　　　　帝师寺 【帝师寺○(钞本寺作殿)　案注中载蜀郡青阳翼记文云至治元年秋八月郡奉诏立寺祠帝师又云今上皇帝陛下复制诏立寺以祠则本作帝师寺可知(记又云其制度门庑殿堂有严有翼其室高明而宏深是殿与门庑堂室皆寺中之一地而非其总名矣)况上文叙云今列其寺院庵宇之次以纪一郡之胜云耳是此卷之子目但有寺院庵未尝有所谓殿也然则殿为误字明矣】 
在范公桥东南南仓旧址也至治元年奉诏建蜀郡青阳翼为记 【其文曰至治元年秋八月郡奉诏立寺祠帝师越明年五月寺成刻石纪绩某官臣某承戒郡府谨拜稽首而志其辞曰维皇元肇造区夏字书未有创制在世祖皇帝时巴思拔帝师协赞圣谟爰始譔作本西番书纲纪音画音以为宗而字有母轻重浊清损益降升母子根干文生字成字约音传四变而极衡从贯通其施弗穷于是刻之玺宝印符笔之诏令文议达书名于四方立学建官以训以庸延佑三年六月先皇帝采摭群言博议朝着丕视功载锡之荣号作庙勒碑月谒岁祭通乎天下今上皇帝陛下复制诏立寺以祠恢宏厥制以致美焉维时郡达鲁花赤中大夫臣朵儿赤实敬莅厥事总管中议大夫臣毛庄暨同知奉议臣萧处默府判奉直臣瞿仲推官承直臣李谦经历承事臣韩郁知事将仕臣程郇照磨将仕臣许公正恪慎共亿爰筮爰卜营于城南陬备物致用骏奔丕作分命录事司达鲁花赤臣伯颜丹徒县达鲁花赤臣亦的不花 【丹徒县达鲁花赤臣亦的不花○(钞本无此十二字)　案戴氏守梧云上文云分命录事司达鲁花赤臣伯颜下文云丹阳县达鲁花赤臣赞寿金坛县达鲁花赤臣罗里宰贰门内达鲁花赤共有四人不应独少其一考至治元年丹徒县达鲁花赤乃亦的不花此必传写者脱去也今从其说补入】 丹阳县达鲁花赤臣赞寿金坛县达鲁花赤臣罗里丹徒县主簿臣教化各率其工若民以致事无敢后其面势左山右河巿拱林卫雄秀而丰厚其制度门庑殿堂有严有翼其室高明而宏深凡屋五十亩其地四十九而有奇作二十有九旬乃成臣伏惟文字之兴承天时行开物成务宓牺氏造书契沮诵苍颉制字史籀作篆厥后茫昧变化古制既远益微而简册日繁捷以为便唯王次仲作楷行于今今皇元龙兴而蒙古文籍生焉于以饬政令殊徽号成一代之典文以新民之视听因时制宜有古三重之道盖帝命式于九围而圣人作万物矣法施于民祀有恒典钦惟皇元建无疆之基而帝师启无斁之祀圣天子崇礼报功隆天重地猗欤盛哉臣不佞敢纪其实而为之铭曰皇世厥德玉帛万国天地泰宁昭假上下敬礼和乐岁祀有恒顾惟帝师敷贲国华文学纬经诞降纶綍恭致崇极祠宇式营守臣钦若赋事献功谨严度程翳翳町载墠载甓有砥其庭丸丸梓材载瑑载饰有岿其楹流川峙山开阖阴阳广大高明以谨圣谟以奉严祀揭虔妥灵于穆神化维帝之泽而民之成庶明励翼九功叙歌成乐物生乃秩乃文敬共明神是为德馨维此通祀社稷其制祉哉黎萌智圣文德维帝是式而师是承天禄丕建皇图永贞繄时之亨勒铭金石皇寿万亿茂实英声】 
　　　　甘露寺
元佑末焚寻复建归附后至元十六年又焚主僧普鉴鼎建智本继成之堂曰圆照阁曰圆通曰千佛天目山僧明本为记 【其略曰按图志寺建于三国甘露年闲至唐李德裕割地以辟其址宋祥符闲住山大沙门传祖宣禅师乃国之舅氏欲迁寺绝顶郡守闻于朝得旨遂其志复赐今额及拨丹阳练湖巨庄以资岁入建炎闲厄于兵焰继成于绍兴至嘉定中住山祖灯振起化力大兴土木而新之皇朝至元己丑寺复为胜热婆罗门所摄住山普鉴大展宏规材与匠称心与力侔碧瓦朱甍荡摩星月阅年代之既伙振斧斤之尤奢未有若今日全美而大备者也复增巿丹阳吕城膏腴田二十顷补其伏腊至大改元乞余文以记之】 天历二年又焚智本遂移建山下 【山下即淮海书院故址至顺四年春乃始经营故址而缔构之视旧未能百一也】 多景楼在山之绝顶元符后因焚荡再建然非旧址惟东面可眺三隅暗甚蠹斋周孚有诗讥之干道庚寅主僧化昭徙立榜以米元章旧迹郡守陈天麟为记 【其略曰多景楼不知其所始与所以名寺兴于唐繇李卫公以后登北固题咏者皆不及多景楼当建于本朝无疑独不知其岁月初为楼者谁也今楼中石刻有米元章诗且云禅师有建楼意故书禅师不载何名当元章时尚未楼而东坡先生熙宁甲寅岁自杭过润与孙巨源王正仲会于此赋江天斜照传于乐府不知与元章赋诗时岁月相去几何岂有之而中废耶或云熙宁中主僧应夫为之是皆不可知也考丹阳类集寺凡楼观四雨华清晖凝虚多景其一也劫火之余踪迹难辨近岁有言于太守方公滋者指优婆塞之居为旧址公因至其所启窗东乡仅得圌汝焦石数山长江一曲则景固未尝多也下临峭壁岸稍稍坏难于立屋主僧化昭危之乃相地于寝室之西为屋五楹牓以元章旧迹登者以为得江山之胜盖东瞰海门西望浮玉江流萦带海潮腾迅而惟扬城堞浮图陈于几席之外断山零落出没于烟云杳霭之闲至天清月明一目万里则是楼也安知其非故处不然亦足以实其名矣京口气象雄伟殆甲东南北固濒江而山耸峙斗绝在京口为最胜处昭蜀人也胸中不录录故于是举为宜淳熙中耿守秉重修吴总领琚大书其扁曰天下第一江山】 
　　　　普照寺
在寿邱山颠宋高祖故宅也 【润州类集载见旧记】 至陈立寺名慈和 【唐许浑张佑俱有慈和寺诗见二公集中】 宋号为延庆寺之上方先是泗州有僧伽塔绍兴中寓建塔院于此以奉僧伽像名曰普照宝庆丙戌始植殿宇绍定辛卯然后门庑大备总领岳珂为记 【其文略曰京口为淛右一都会金焦两山者北固鼎峙俱有佛庐据其巅杰观雄台金碧晃辉晨钟暮鼓镗鞳应荅而又偏阛阓环江湖列剎栉比缁衲之流肩摩袂属盖皆憧憧如归矣寿邱介域之中坡阜纔数仞遗屋无十数楹在陈以后为慈和在本朝为延庆上方虽古兰若而毁于兵火名存实亡维彼泗水有等慈师阐化前朝禔福民庶累圣尊其行锡以显谥崇之塔宇自是始有普照之名道俗麇集筑塔寺南而所谓龙华者相与依而事之殆与旧寺判而为二寺之蔬粮顾反资之以自给然则娄葺弗振因陋以居于浮图氏之教初未至阙典也寺之主僧清显者历久授受经营二十年谓大雄之殿未刱伽蓝之门未立奔走于里闬于舟车储金缯募工师斤木坯陶铢积寸累前遗后承靡懈益坚而绩大费宏迄未能如其所欲嘉定辛巳秋九月予弭节饟台迄于今日岁息且一周目击主寺之更易者曰智清曰至祥曰宗茂曰冲希曰矻矻不辍唯求赀缮材是图是究最后冲希者以诗从予游闲进之席闲捐缗粟斥材费以助之使僝工自殿始以及于门庑继复驰书近辅之尝僚于兹地者苏台守吴渊及其弟嘉兴守潜江阴守史嶲之旁丐诸闻见乐施共相其成殿高四十四尺纵广五十尺耽如翼如像设毕具门与庑列左右备扃鐍又凡十有五楹自宝庆丙戌始植殿屋至于绍定辛卯盖又六年而后竣事用述始末以贻方来】 旧有横陈轩在方丈侧今不存 【取释氏书吾于横陈时味如嚼蜡之意】 龙华会在山麓 【白衣善友焚修之所】 有大圣殿赵处士堂 【每岁三月三日江淮之民相继来此焚香设斋供甚盛数日而后已】 正宗阁 【住持释祖满刱建】 楚山阁 【吴兴赵孟俯篆额】 
　　　　道林寺
