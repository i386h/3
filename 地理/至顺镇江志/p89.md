<!-- { "loadSidebar": true } -->
沈建 【丹阳人世为长吏好道不仕有却老法能治病尝远行寄奴婢驴羊于主人各与药一粒语主人曰不烦饮食也去后主人饮食皆不受三年还又各与药饮食如故建后三百余年不知所止详润州旧志】 
梁桓法闿 【字彦舒丹徒人陶隐居高第弟子也为梁南平王清远馆主任事缘多绪有废研修乃于爵冈山右别筑元洲精舍世有指桓记云闿乃隐居执爨者高道传谬用其说以隐居书闿入山诗及隐居墓碑考之可见】 
戴胜 【字世荣曲阿人少而出家贫昼为乡人刘表佣作表将士好田猎胜乃弃之入于茅山】 
徐公休 【曲阿人宗真馆至善有道素德望温真】 
陈冯法先 【字法远晋陵曲阿人元嘉元年文帝遣中庶虞荔诣法远营大斋三日中时行道每礼一拜钟辄自鸣诵步虚尽契亦复如此莫不嗟异】 
唐韦景昭 【丹阳延陵人精究儒术而不肯取科名独慕神仙之学初度于延陵之寻真观后居长安肃明观天宝中诏侍元静先生归茅山敕建紫阳观居焉贞元元年解化号真元先生】 
吴法通 【丹阳人有文学试举子业不利入茅山度为道士干符二年僖宗遣使受大洞箓遥尊称为度师赐号希微先生年八十三潜入岩洞不知所在】 
宋成延昭 【宋怀玉金坛人受业茅山紫阳观开宝八年为升州道正未几辞还紫阳旧居年七十九无疾而化号冲虚先生】 
张绍英 【丹阳人自为道士不入城府仁宗思接方外之论累诏俱称疾不起遣中使诰入山赐号明真先生年七十五蜕化】 
吴元净 【丹阳人明真观乃其祖宅徽宗赐号妙明真人多乘小舫游江湖间绍兴间解化】 
汤志道 【丹阳人读书负奇气髽髻跣足坐大茅山顶三十年誓不出山淳佑五年秋大旱召赴阙祷雨曰雨不须祷上曰亢旱奈何曰臣闻民者天之赤子陛下忧民若此雨当旋至臣行不足格天臣心有足知天是夕果雨上大悦还山赐号灵实先生】 
王志心 【金坛人弃家学道寒暑一衲每凝坐而起两衲常拂火光咸淳中解化】 
翟志颖 【字同叔丹阳人年十三入华阳洞之西便门遇道士坐石上指石壁题名谓曰汝姓名在宗师之列因顾石壁失其人及长果传印剑号观妙先生】 
司徒师坦 【号空山金坛人幼慕清虚学道于茅山崇禧观理宗闻其名召至阙祈祷有应赐号洞微先生就茅山建元坛俾为民祈福屡有宣赐念不可忘本乃以前后所得宸翰敕黄道秩缴奏乞移恩三茅君从之加大君曰圣佑二君曰德佑三君曰仁佑年七十六羽化】 
　　　 侨寓
齐薛彪之 【晋陵人少不狎俗无羡荣秩建武二年停东川采访真秘三年乃反启敕于大茅东岭洞天馆内行道松餐涧饮弥历年岁】 
梁钱妙真 【晋陵女子也辞家学道于陶隐居普通中独处幽岩诵黄庭经时年十九所居曰燕洞积三十年而仙去手裁书并诗七首与隐居别一日佩白练隐形入洞其女弟继至则洞已扃矣】 
郗尊师 【忘其名不知何许人养道成功从以二虎归茅山良常洞金坛清真观殿前双桧乃其手植】 
唐魏隆 【字道泰任城人贞观九年至京太宗悦之后居润之仁静观润守李厚德卢承庆乔师望皆尊礼之号魏法师卒葬马迹山崇文馆学士胡楚宾铭】 
李含光 【广陵江都人本性宏避则天讳易焉初从司马承祯于王屋山一见目之曰真玉清之客也元宗尝召赴阙赐号元静先生天宝七年敕广陵李炼师上清品人也抗志云霞和光代俗为子修福灵迹将赴金坛赋诗宠行仍敕丹阳郡太守林洋修造观宇】 
殷涣然 【不知何许人通易经老严之旨居马迹山下刘元德受业之师也见上元令王仲康铭及权德舆詶李二十兄主簿马迹山见寄之诗序也】 
宋黄澄 【毘陵人肄业丹阳之仙台观崇宁初敕改茅山玉晨观为崇宁万寿宫俾充住持尝召赴阙累授太素大夫冲素静一先生】 
元余以诚 【字孟实号太宇饶之安仁县人幼学道于信州龙虎山礼宗师上卿张公为师至元间充御前法师元贞初授镇江路道录因捐已赀创干元万寿宫洊奉玺书赐号元明宏道充应真人】 
张嗣真 【又名天雨字伯雨别号真居吴郡人年二十弃家入道偏游天台括苍诸名山得杨许遗书尝从开元王寿衍入朝被玺书赐驿传显授教门擢任非其志也即自誓不希荣进因从三茅之招主崇寿观所著外史山世集三卷碧岩元会录二卷寻山志十五卷考索极精博云】 
丹徒陈庆年善余校字

至顺镇江志卷二十
　杂录〔一〕 【杂录○钞本无此二字　案张氏鉴云卷九丹徒县因胜寺门外有石羊注云事见杂录门又丹阳县戒珠院梁碑事注云见杂录门今杂录内不载而见于考古类又卷十二陵墓类吴季子墓条云详杂录门考古类是杂录其总名而考古其子目也今考卷八神庙门季子庙注云详见杂录门之考古类今在季子庙碑条下卷九显亲胜果寺注云详见杂录门考古类今在谢宅七佛条下法云寺注云详见杂录门考古类今在流水院钟条下因胜寺注云详见杂录今在考古类黄山谷疏条下保福寺注云详见杂录考古类今在保福佛脑条下昌国寺注云详见杂录门今在考古类钟铸开元条下广福院注云详见杂录门考古类今在易观音钟条下足征张说之确今特补杂录二字于此卷之首张氏又云卷三风俗叙注云见杂录郡事今无郡事一类考此志郡事类钞本误列于宋志今特改正盖郡事亦杂录之子目也】 
叙(缺)
　　天文
 　　甘露降祥
吴黄武二年五月曲阿言甘露降晋元兴三年三月己卯甘露降丹徒宋永初元年九月庚辰甘露降丹徒岘山元嘉二十七年五月甲戌甘露降东海丹徒泰始三年十一月癸亥甘露降南东海丹徒建冈以上并见宋志齐中兴元年十二月乙酉甘露降茅山弥漫数里见梁武帝纪梁绍太二年二月甘露频降京口或至三数升大如奕棋子见陈高祖纪唐甘露降北固山时李德裕建寺因以为名见甘露寺注
　　　大风为菑
宋孝建间南徐州大风飞落屋瓦城门倒覆见晋陵王诞传唐开元九年七月润州暴风雨发屋拔木才四年润州大风自东北海涛没瓜步并见唐志
　　　暴风裂帐 【暴风裂帐○钞本此条在观潮馈药条后　案上文甘露降祥大风为菑二条皆属于天文则暴风裂帐条亦当属于天文不应属于祥异今特改正】 
南唐徐知谔镇润州有蜀估持凤头至自言得之徼外蛮夷状如雄鸡广五寸朱冠金喙文彩焕烂如生冠上正平可用为枕人咸异之一日游蒜山除地为场连虎皮为大幄号虎帐与宾寮会饮其中忽暴风至裂帐尽碎如飞蝶凤头亦失去知谔惧而归属疾数日卒平生尝语人曰人生七十为大限吾生长王家穷极驩乐一日可敌世人二日年三十五其死乎至是如其言宋朝类苑载知谔以凤头并画牛一轴献后主煜煜持贡阙下知谔既病卒初不及事后主类苑传之失实也
　　　□□□□(缺) 【□□□□(缺)○(钞本无)　案杂录门内皆系四字为句两两相对而暴风裂帐条未有对句今补列此以存其概下文祥异类旱干水溢枯秸复生受金折禄观潮馈药洞宾足迹五条地理类鸠兹隶润京口谓京死葬朱方三条姓氏类许左甘纪一条文事类善变素丝深惜益友阳陶箴角篥养直送别四条武事类无忌斩修一条皆无对句今悉仿此例补□□□□（缺）于各条之后焉（人物类唐刘十三润李二十元诜还家杜秋归乡京口裴五钱唐盛童六条郡事类裴宽自戒若山遇仙二条俱系有正文无夹注今于各条下均注一缺字以备参考）】 
　　祥异 【祥异○(钞本无此二字)　案张氏鉴云卷十丹徒县真武道院注中有吕洞宾足迹图事详见灵异类今无此名目而洞宾足迹条下注见拾遗类四字疑拾遗是总门而天文灵异等皆其分目也今考旱干水溢枯秸复生沟城得铭掘园获印受金折禄观潮馈药等条在洞宾足迹条前皆当属于灵异钞本脱去灵异二字遂与天文类相混其误甚矣洞宾足迹条既在灵异类中则注末不应又言见拾遗类钞本衍此四字尤误之甚矣盖天文祥异拾遗皆系杂录之子目天文类祥异类当列于各类之首拾遗类当列于各类之末钞本误列拾遗类于祥异类之后而相逢曲阿条前脱去拾遗二字遂误衍于洞宾足迹条下此展转致误之由也张氏谓当补灵异二字是矣而又谓拾遗为总门天文灵异等皆其分目则未免有误盖宋志之拾遗类既是杂录门之子目则此志之拾遗类亦当是杂录门之子目不应另为总门也文事武事考古等类既皆是杂录之子目则天文灵异亦当是杂录之子目不应又为它门之子目也今补灵异二字于旱干水溢条前补拾遗二字于相逢曲阿条前删去洞宾足迹注中见拾遗类四字而移拾遗类诸条于下卷之末(宋志拾遗类亦列于杂录门各类之末)以复其旧】 
　　　旱干水溢
晋升平二年晋陵等五郡大水稻稼荡没黎庶饥馑见晋志大和六年晋陵等郡大水见废帝纪太元十七年六月甲寅京口西浦涛入杀人见晋志及宋志宋大明四年南徐南兖州大水见宋志陈永定二年八月丹徒兰陵二县界遗山侧一旦因涛水涌生沙涨周旋千余顷并膏腴堪垦植见 【一旦因涛水涌生沙涨周施千余顷并膏腴堪恳植见○(钞本无此二十一字)　案此条记陈永建二年之事乃陈高祖本纪之文钞本脱去二十一字遂致上下不相联属今据焦山本补入】 高祖纪唐永贞元年润池扬楚等州旱见顺宗纪元和四年十一月浙西苏润常州旱俭见宪宗纪元和七年夏扬润等州旱十一年润常湖陈许五州水害稼并见唐志太和七年十月辛酉润常苏湖四州水害稼又见文宗纪大中十二年舒寿和润等州水害稼光启初润州江水赤凡数日并见唐志
 □□□□(缺)
 枯秸复生
宋绍兴元年秋七月乙未朔浙西大帅刘光世以枯秸生穗为瑞奏之高宗曰岁丰人不乏食朝得贤辅佐军中有十万铁骑兵乃可谓之瑞此外不足信之
 □□□□(缺)
 沟城得铭
唐王璠以检校礼部尚书刺润州因沟其城既凿深数尺役人得一方石铭十二字云山有石石有玉玉有瑕瑕即休璠命寮佐辨之莫析其旨京口老人讲之曰此石非尚书吉兆也且公之先曰崟崟生础以文而观是山有石也础生璠是石有玉也璠之子曰遐休是玉有瑕瑕即休者绝也兆其绝绪乎见太平广记
 掘园获印 【掘园获印○(钞本掘作蔬获作玉)　案戴氏守梧云上条云沟城得铭若此条云蔬园玉印则二句不相对待考此条注云道士傅德占使掘之深三尺获玉印一钮盖蔬当作掘玉当作获方与上句字字相对今从其说改正】 
齐志永明九年曲阿县民广庆宅左有园园东南广袤四丈每种菜辄鲜异虽加采拔随复更生夜中尝有白光皎质属天状似垂绢私疑非常请师卜候道士傅德占使掘之深三尺获玉印一钮文曰长承万福□
 受金折禄
唐王琼贞元初为丹阳令三年调集皆黜落甚惋愤乃百千诣茅山道士叶虚中求奏章以问吉凶虚中年九十余强为奏之其章随香烟飞上缥缈不见食顷复堕地有朱书其末云受金百两折禄三年枉杀二人死后处分后一岁琼暴疾而终
 □□□□(缺)
 观潮馈药
