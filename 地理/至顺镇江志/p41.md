<!-- { "loadSidebar": true } -->
在竖士山东旧在潮闸之西宋淳佑闲贡士翁戴翼迁创于此太学博士李丑父为记 【其文曰妃为莆明神庙于京江之湄且十余年迁于江口土山龙津之西侧淳佑辛亥闰十月既望越一日壬申经始京口距莆三千里祭不越望山川犹然况锺山川之奇为人之神乎妃林氏生于莆之海上湄洲洲之土皆紫色咸曰必出异人御灾患有功德于民宜秩典祀而地之相去则有疑焉或曰妃龙种也龙之出入窈冥无所不寓神灵亦无所不至今祠更诸爽垲北濒江淮尚想风声鹤唳于金山花靥闲东望海门犹记护三韩使节时事妃既有功于此亦宜食乎此孟子之论有一乡一国之士又有天下之士乌可以地之相去为疑金焦之闲龙君水府所宫妃之庙于此又宜浙闽广东南皆岸大海风颿浪舶焉依若其所天比年辇下江潮为患赖妃竟弭尹厘以闻今皆不书独志其江淮闲事初两浙转运司贡士翁戴翼语丑父曰嘉熙戊戌自京游京口学妃故宫方轮奂忽梦以改卜嘱仆心讶且惧辱命不敢当妃曰徐图之仆拜而退觉而识之既而濒江庙果圯仅存一殿卜修不兆卜迁乃兆既相攸当受地公家适今浙东常平使者尚书郎赵公（王臾）夫参谋两淮大阃道京口众以请公之子总干是夕亦梦如初公白府给地工费甚巨而乐施亦众山示效响石之瑞川后献锁江之碇人士为之兴起壬子岁正殿庙门西偏集福堂落成守僧与祀飨者皆有所止仆时与寓目焉献殿前措夹殿旁翼缭以周垣规制略定营缮以次越七年翁君书抵仆曰昔所欲次第就者幸不愆于素献殿两庑工师奏功绘事告备东庑魁星有祠青衣师朱衣吏左右焉西则奉龙王而灵威嘉佑朱侯兄弟缀位焉二朱亦乡人生而能神扬灵宣威血食于妃宫最旧是役也奉命于栖栖之时践梦于二十年之后望不及此妃实引翼之愿为我记其略仆与翁皆妃邑子且诺于京口七年矣既书岁月又系以诗俾歌以侑食焉其辞曰峨峨兮新宫神宴娱兮婆娑翠旗兮蒙茸弭节兮山之阿渺湄洲兮闽中食兹土兮维何于赫兮威风记两淮兮战多紫金山兮摧戎花靥阵兮挥戈合肥城兮释攻若有神兮撝诃驱厉鬼兮先峰殿南岳兮群魔骇云闲兮帜红非风鹤兮传讹望海门兮浮空想护使兮韩倭汹百怪兮鱼龙独安流兮靡他偭新庙兮淮东琼花时兮来过配富媪兮民庸江与淮兮无波彼佐禹兮巫峰功载兮同科繄菊英兮兰崇荐芳馨兮九歌绘长鲸兮来供鼓犀渚兮鸣鼍舞汉女兮丰容邀游湘兮英娥食兹上兮以功羌如山兮如河嘉士女兮敬恭消疵疠兮淳和俾边民兮乐农有年书兮麦禾阅长江兮无穷与牲碑兮不磨】 累加封灵惠助顺嘉应英烈圣妃归附后至元十八年封护国明着天妃大德三年加庇民延佑元年加广济福惠庙曰灵慈 【按天妃泉之莆田人姓林氏幼而神异能知人之祸福室居三十岁而卒宋元佑闲官为立祠于邑之圣堆宣和五年给事中路允迪使高丽遇风余舟皆溺独路舟赖神护济因奏赐庙额曰顺济绍兴二十六年封灵惠夫人时海寇陆梁神致贼舟州上其事加昭应三十年泉民大疫神令穴土得甘泉饮者皆愈加崇福福兴巡检使姜特立捕海寇即舟遥祷辄应加善利淳熙甲辰民灾丁未秋旱有祷于神无不奇应进灵惠妃庆元戊午瓯闽苦雨祷之普应岁为大稔金山之战神现旗帜加助顺嘉熙闲加灵惠助顺嘉应英烈皇朝海运多藉神力至元十八年封护国明着天妃大德三年加庇民延佑元年加广济福惠明着天妃庙额曰灵慈】 至顺三年僧德焕募众重修 【德焕号无文金山僧】 
　　　　下元水府庙
在还京门外宋祥符初赐额曰显济旧在金山元丰中僧了元移于此建炎庙焚大帅刘光世重创绍兴丁卯都统制王胜重修延平黄俞为记 【其略曰上中下三水府上居江州马当中居太平州采石下居润州金山江南保大中各加王封至大中祥符二年九月始易去伪号赐庙额封王爵下府额曰显济爵曰昭信泰江王载在祀典国家岁时遣中使到山陈设醮筵投金龙玉简元丰初佛印禅师了元来主是山见祠附禅林民闲祈祷病涉又多割牲享祭深叹其非便以故事请于州州请于朝廷始度地于江之南岸州之西津而得寺之吉土治庙迁神层峦崇山千嶂所环腹背荆吴襟喉江海当水陆要津而舟车辐辏其下壮神之居久而益灵往来憧憧祷则辄应曰旸而旸曰雨而雨是神御灾捍患有功于国甚着为惠于民甚厚岂淫祠比哉无何建炎戊申劫火所延一夕而烬自是为荆棘瓦砾之场凡二十年矣浙西安抚大使刘公光世悯香火寂寥即故基草创其殿仅御风雨而已绍兴十四年六月以梓宫之还无巨浪风帆之警加封顺济英惠昭信泰江王夫神号尊崇而神居敝陋固知物待时兴事需人举而允属当仁则我都统王公其人也绍兴壬戌冬被命而来方下车谒庙见其栋桡不堪上痹下陋外无四垣不称明灵因思曩时击棹誓江战无不克赖神阴相愀然疚怀喟然叹曰神之所依者惟人人之所事者为神人居华屋神栖敝庐于我安乎是用力谋兴葺祈乎邦伯愿辍已俸易庙之圯墉腐瓦革故而鼎新之乃揆日鸠工使艺者运思巧者尽能匠者度材陶者储糈不陋不奢悠久是图众情悦怿翕然底绩起于秋之八月讫于冬之十月垣墉百堵庙屋庑门凡四十余闲若画若塑威仪队仗杂然并陈为钱一万二千余缗既告停役公来庆成云鲜日润辉映前后邦人骏奔万目同耸龙游长老了心来求立石以示方来虽去古云远莫知庙之所始姑述所闻见犹愈后世无传焉时则十七年丁卯黄钟月之朔日也铭曰帝受天命悉主百神假神之休阴锡庶民神司水府血食此土分造物权能旸能雨弭灾一方真皇封之厥功益着今帝崇之神殿中废栋宇重新谁伤斯毁王公惟仁度神之居贝阙珠宫存祠事神古今所同庄严如是神物奔会灵心肸蠁福不待禬愿归檀施愿及军民永护家国永镇江滨听此歌钟亭此豆笾酒有余酹香无断烟】 
　　　　张王别庙
旧谓之广德王庙 【神姓张氏英概灵迹具载桐川旧祠】 本县有三一在鹤林门外不知始于何时 【祥符图经云广德王庙在府西南一里一百七十步则知其来久矣】 岁久庙圯宋崇宁闲新而广之建炎兵火不壤 【邑人王扬英记不存】 开禧后累封正佑圣烈昭德昌福崇仁辅顺真君归附后栋宇颓圯至大二年重修泰定二年易封正佑圣烈普济昌福崇仁辅顺真君 【诰曰能御大灾能捍大患礼则祠之曰肃时雨曰乂时旸民之福也虽神化之机莫测而显幽之理不殊广德路祠山广惠宫正佑圣烈昭德昌福崇仁辅顺真君列职仙班着灵江右夙司水衡之职诞昭海漕之灵庙食于兹者千五百年民祷而应者万无一失若稽彝典庸易徽称于戏道本强名亶服如纶之命神无不在尚宏体物之功其祇汝封以庇兹土可易封正佑圣烈普济昌福崇仁辅顺真君主者施行】 庙外石桥有亭 【宋绍兴壬午郡守李迪造亭于桥上有记无名亭久废】 一在华山祭奠最盛 【庙有香鼎视其识宋建中靖国辛巳所铸则南渡以前已有祠矣端平乙未防江军失伍求助于神一境帖然丙申旱熯乞灵祠下甘雨随至楼殿翚飞俨如图画每岁仲春江淮及境内士民拜奠祠下者几月不绝】 一在下兰 【下兰在高平乡】 
　　　　昭惠庙
在雩山即乌龙王庙宋绍定四年郡守韩大伦建奏赐额 【大慈乡雩山之顶乌龙王庙宋嘉定五年夏旱五月六日谏壁农人刘某等偕社众在庙诵经是日有凶人卜当儿于龙池捕一蟹焚之触忤龙神随遭雷斧之诛绍定四年郡守韩大伦鼎建庙宇祷雨辄应岁获大稔奏赐今额见咸淳志】 
　　　　石马庙
在高资涧西天历元年重建
　　　　夏禹庙
在马迹山顶紫府观之东
　　　　司马公庙
在义里乡炭渚桥侧 【司马未详何人】 
　　　　唐葛周三将军庙
在塔山之巅
　　　　炳灵公庙
在丁角镇
　　　　皮场庙
在江口坊京口闸左岸
　　　　东平忠靖王别庙
在小沙中保宋末里人裔杰重建
　　　　汉王别庙
在乐亭汉王桥北
　　　丹阳县
　　　　三皇庙
在县巿普宁寺东张通判巷大德八年县尹马天瑞建
　　　　城隍庙
在县治西宋宣和闲僧道渊建 【道渊普宁寺僧通照大师也邑人尚书郎刘无极为之记绍兴兵火不存焉】 景定甲子春知县孙卫重建 【庙门旧谯门内与圃堂相对古柏成行历阶而升可至庙室后以巫觋便于出入移门圯城之下古柏亦不存矣】 
　　　　武烈帝别庙
在县东南三里斜桥下
　　　　东岳庙
在县东一里
　　　　东岳别庙
在土地桥北宋贡士谈从龙舍地为之嘉定闲真士袁思聪建殿
　　　　张王庙
在县北一里
　　　　孱陵侯庙
即吴将吕蒙庙也在县东五十四里吕城镇汉王庙有三其一在闾塘祀高祖 【按汉宗庙之制所尝幸郡国皆立初帝以鄣郡封兄贾为荆王为九江王布所杀上自击布幸荆国故得立庙因而不废】 其二在越塘村村前者曰前汉王庙祀刘知远村后者曰后汉王庙祀光武 【按所谓前汉后汉者盖因庙在村前村后而别称尔后人以刘知远亦号高祖故妄易之而祀光武者岂亦以后汉而遂讹之耶】 
　　　　善利庙
在县东北五十里即嘉山龙祠宋祷雨有应赐额封昭泽侯山有龙池遇旱不涸 【池甚灵异每祷雨时以祭状掷水上诚之至者则龟鱼衔曳而没于水中】 
　　　　慈感庙
在县东南五十里即吴塘龙母祠宋绍兴戊辰赐额封嘉惠赞福夫人 【唐独孤及有吴塘祈雨文】 
　　　　白鹤三仙庙
在县西十里锺离村 【土人相传孙锺设瓜之地此庙最古】 
　　　　广惠庙
即张王别庙县境有四一在县东北七里湾唐末草创 【故老相传唐季有钦公者以贩货往来常润闲每行以神像自随一日至此担重如压肩不能胜祷曰神欲庙食于此乎言毕荷担如故遂即其地诛茅草创左山右湖前临漕河亦一胜境又号七里庙】 宋天圣中重建崇宁中大为兴葺 【天圣重建亦甚隘陋崇宁邑人谢存始率众大姓大为兴葺复殿重廊官厅庖湢各色皆具吏部王扬英为之记】 归附后废至元丙戌再建一在九曲河上至元闲创 【归附后七里庙废邑人陈姓得华氏所居于九曲河上遂移祀于此规模视昔有加后故庙既复此祠亦并存焉耳】 一在延陵镇东宋嘉熙闲建宝佑中增广之 【宝佑丙辰摄邑事赵良（金耆）率众赠广】 一在县南五十里竹塘宋开禧闲创立 【旧有庙在珥渎芮家桥西开禧中洪秉权与乡人郭之奇博（上竹下塞）以游二人相诟不已至其祠大成斗阋洪不能克且无以自脱祝曰神使我生还当移庙竹溪以报既得归遂立庙街北神像与丁王像皆奇古伟特为他处冠】 
　　　　灵顺庙
二一在县东一里漕渠之西宋淳佑戊申邑士蔡逢建一在湖西龙城
　　　　梓潼帝君庙
在县东灵顺庙之西宋宝佑己未邑士蔡逢建
　　　　灵惠王庙
在县治之东城即威济李侯庙宋咸淳中始加王爵
　　　　颜良庙
在吕城大桥北
　　　　显济庙
在县东北三十五里即彭山龙祠有水池灵异与嘉山同宋嘉泰初赐额邑士戎□增刱置田以给守庙者 【嘉泰元年郡守苕溪李沐祷雨获应奏赐额显济邑士戎口买地百七十余亩建庙及置仁信乡田一百余亩供给道士之守庙者】 
　　　　平水王庙
在县东北仁信乡
　　　　顺佑王庙
