<!-- { "loadSidebar": true } -->
财赋一百一十 【丹徒县九十一　丹阳县一十九】 
梢水三 【并丹阳县】 
匠四十七 【录事司三十四　丹徒县十　丹阳县三】 
军八百六十一 【录事司七百八十八　丹徒县七十三】 
乐人一十三 【录事司八　丹阳县五】 
躯一十六 【躯一十六○(钞本此条在俗人六十条后)　案上文土著类侨寓类客类皆有躯不应单贫类独无下文道类既无躯不应僧类独有必此条本在单贫类而误入僧类者也今改正(寄居于寺观者既列于俗人之中则僧道类不应复有躯矣若谓游方募化者为躯则一郡之中岂止一十六人况出家者即以所居之寺观为家安得更有寄居之名乎)惟下文不言一十六躯为何项之人必有佚脱今姑补□□(缺)□□(缺)于此行之后以备考焉】 【录事司一十四　丹阳县二】 
□□(缺)
□□(缺)
　　僧
户三百一十 【录事司六十九内有妻八　丹徒县一百二十五内有妻一　丹阳县七十四内有妻一　金坛县六十二内有妻一】 
口二千四百三 【录事司五百二十一　丹徒县一千一百七十八　丹阳县三百九十六　金坛县三百八】 
僧行二千二十七 【录事司三百一十　丹徒县一千一百二十一　丹阳县三百七十一　金坛县二百二十四】 
尼行三百一十六 【录事司一百九十　丹徒县四十六　丹阳县一十九　金坛县六十六】 
俗人六十 【录事司二十一　丹徒县十　丹阳县六　金坛县二十三】 
　　道
户一百四十一 【录事司三十五　丹徒县二十　丹阳县十五 【丹阳县十五○(钞本无此五字)　案道户之总数一百四十一注云录事司三十五丹徒县二十金坛县七十一合计之仅得一百二十六较总数尚少十五考卷十内丹阳县道观之数甚多不应户口门内丹阳县无一道户则当补此五字明矣况下文述口数五百七十注云丹阳县八十九道注云丹阳县八十一女冠注云丹阳县三俗人注云丹阳县五若丹阳县无道户安得有道口耶】 　金坛县七十一】 
口五百七十 【录事司一百七十五　丹徒县七十四　丹阳县八十九　金坛县二百三十二】 
道四百六十五 【录事司一百一十二　丹徒县六十六　丹阳县八十一　金坛县二百六】 
女冠六十四 【录事司五十七　丹徒县一　丹阳县三　金坛县三】 
俗人四十一 【录事司六　丹徒县七　丹阳县五　金坛县二十三】 
丹徒陈扬杰子英校字 

至顺镇江志卷四
　土产
京口依山濒江故多山林川泽之利凡稼穑丝枲虫鱼草木果蓏之属虽细大不齐然兹地所生皆日土产今摭缙绅之论采闾阎之说考诸图经仿诸他志区分类别亦不厌其繁焉
　　谷
 　　稻
【有秔有穤秔之种又有大小之分土人谓大稻秔小稻籼大稻之种十有六曰香子曰鲫鱼曰灰鹤曰时里白曰八月白曰芦花白曰浪里白曰白莲子曰红莲子曰早红芒曰晚红芒曰青州黄曰秆川口曰马尾乌曰老了乌曰下马看小稻之种六曰白曰红尖曰晚籼曰六十曰八十曰百日者又皆以熟之先后为名百曰本自占城来宋会要大中祥符五年遣使福建取占城禾给江淮两浙分种之穤之种亦有九曰芒曰香曰晚曰抄社曰羊脂曰牛虱曰虎斑曰栢枝曰长秆江南稻种甚多不可枚举然兹土之所宜者大率不过此数种也】 
【按诗集传稻即南方所谓稻米水生而色白说文沛国呼稻为穤徐锴曰穤懦也许慎谓稷为秫稻为穤今则同之尔雅稌稻注今沛国呼稌诗十月获稻以酿酒月令秫稻必齐则稻是穤论语食夫稻则稻是秔周礼注稌稉也内则牛宜稌则稌是秔诗丰年多黍多稌为酒为醴则稌是穤故急就章注稻者有芒之谷总名也亦呼为稌字林云穤黏稻而秔稻不黏此其异耳】 
　　　黄粟
【唐地理志润州土贡黄粟然今无此种】 
【按尔雅粢稷注今江东人呼粟为粢疏左传云粢食不凿粢者稷也曲礼云稷曰明粢然则粢也稷也粟也正是一物而本草稷米在下品别有粟米在中品故先儒共疑焉又本草注孟诜云粟米颗粒小者是粢米粒麤又陶隐居云青粱白粱黄粱皆是粟类惟其牙头色异为分别耳唐注黄粱出蜀汉商浙间亦种之 
【黄梁出蜀汉商浙间亦种之○钞本无商字　案无商字则不成句法今据本草改正下文果类棃注之糜棃钞本糜作縻柿注之烘柿钞本烘作供药类南烛注之猴菽染菽钞本菽作叔附子注之性大热钞本无热字今并据本草改正】 
食之甘美逾于诸粟人号竹根黄故内则云饭黄粱粱食之美者故称膏粱　互见土贡门】 
　　　麦
【有大小之分大麦之种有二曰春自十月至正月皆可种然又早熟曰黄秆后熟小麦之种有三曰赤壳曰白壳曰宣州晋大兴元年诏曰徐扬二州土宜三麦可督令熯地投秋下种至夏而熟继新故之交于以周济所益甚大昔汉遣轻车使者泛胜之督三辅种麦而关中遂穰勿令后晚其后频年麦虽有旱蝗而为益尤多】 
【按广雅曰大麰也小（禾来）也本草注大麦即青颗麦形似小麦而大皮厚故谓之大麦小麦秋种夏熟受四时气足兼有寒温面熟麸冷宜其然也又有乔麦秋花冬实亦堪作面】 
　　　豆
【亦有大小之分大豆其色有青黄黑紫褐之异其名有雁来青雁来枯痴黄半夏黄之别小豆亦有赤绿白黑四种又有江豆豌豆佛指豆十六粒豆蚕豆隔岁种之蚕熟时可采黑白藊豆蔓生篱落间采其荚蒸食甚美白者可入药】 
【按尔雅戎菽谓之荏菽注即胡豆也诗蓺之荏菽郑笺亦以为大豆春秋齐侯来献戎捷谷梁传曰戎菽也管子亦云北伐山戎出冬葱及戎菽布之天下戎胡俱夷名故以戎菽为胡豆也】 
　　　麻
【有二种曰胡麻曰白麻胡麻可饭白麻可压油土人亦以之荐茶笔谈曰胡麻直今油麻耳中国之麻谓之大麻张骞始自大宛得其种亦谓之麻故以胡麻别之则是自汉始来中夏矣然本草已载胡麻未知孰是陶隐居注本草胡麻入谷中最良本生大宛故名胡麻】 
　　布帛
　　　罗
【润州土贡衫罗见唐地志贡大花罗见宋王岩叟奏疏　互见土贡门】 
　　　绫
【润州土贡水纹鱼口绣叶花纹等绫见唐地理志并元和郡县图志又贡方纹绫水纹绫见寰宇记今所织者名杜绫又摵绵为缕织之名绵绫用白丝织之名大绫　互见土贡门】 
　　　绢
【润州贡绢见寰宇记今土人所织者名土绢】 
【按周礼内司服注素纱者今之白縳也縳音绢说文绢缯如麦（禾肙）一名鲜支广雅曰鲜支绢也　互见土贡门】 
　　　纱
【出丹徒县洞仙高平二乡浙人贵重之】 
【按汉建初二年诏齐相省冰纨方空縠吹纶絮注纨素也冰言色鲜洁如冰縠纱也方空纱薄如空也吹者言吹嘘所成亦纱也唐书音训轻容无花薄纱】 
　　　紬
【土人所织名南紬摵绵为之名绵紬】 
【按急就章注络今之生尔也一曰今之绵紬是也尔一作玺始移反说文玺粗绪也广韵玺缯似布】 
　　　布
【土贡火麻布见唐地理志赋纳贮布见元和郡县图志以苎皮兼丝缉而成者谓之丝布旧志谓金坛之丝布苎布皆女冠所织世称精丽近土人亦有织木绵为布者文选蜀都赋布有橦华注蜀都有橦树其华柔可织布岂谓是与】 
　　饮食
　　　酒
【晋桓温云北府酒可饮谢元度曾莅此镇与亲旧书称京口酒美可饮舆地志京口出酒号曰京清埒于曲阿又云曲阿出名酒淳烈后湖水所酿也故朱郴诗暂入新丰巿犹闻旧酒香梁武帝舆驾东行记有覆船山酒罂山高骊山传云昔高骊女来此东海神乘船致酒聘之在不肯海神拨船覆酒流入曲阿故酒美宋州郡戎司总所酒名不一若锦波清心坐啸介寿燕凯百礼共军爱山是以堂得名若京口还京秦潭浮玉第一江山是以地得名若真珠中泠不老是以泉得名　见嘉定志】 
　　　面
【麦为之南北商贩多出于此】 
　　　曲
【土人成造精粗不一货于他郡多有达京师者】 
　　　酱
【邻境多仰给于此急就章注酱之为言将也食之有酱如军之须将取其率领进导之也】 
　　　鲟鲊
【润州土贡鲟鲊见唐地理志宋绍兴中韩世忠尝以为献高宗却之其色莹白如玉故名玉版鲊土人以之馈远　互见土贡门】 
　　　牛乳
【出丹阳者为佳旧志称其疑白如酥】 
　　　酢
【出金坛极酽且美今以充贡释名酰苦酒即今之醋也魏名臣奏曰今官贩苦酒与百姓争锥刀之利】 
【按说文酢醶也仓故切醋客酌主人也在各切今俗酢醋互用误耳　互见土贡门】 
　　　青迅饭
【出茅山唐张贲以青迅饭分送皮日休陆鲁望有诗云谁屑琼瑶似青迅旧传名品出华阳皮日休和云分泉过屋青春稻自注此饭以青龙稻造之　见润州类集】 
　　　饼饵
【其名有宽椒侧厚缓带之别又有名金花者出金坛可以馈远】 
　　器用
　　　铁器
【作温器烧器等物以锡镀之其色如银而耐久可用他郡称之】 
　　　铜器
【润州贡伏牛山铜器具唐地理志今无之　互见土贡门】 
　　　火石
【出丹徒圌山县之山多土而此山独石远望巉岩间有纹石如玛瑙击之火生人多取以为用】 
　　　石墨
【茅山记费长房遇壶公得其术寓茅山之东书符救人有功一日出山倾砚水涧中其石变色因号石墨至今取以书符】 
　　　茅山石
【次玉有瑕可以为器岂所谓碔砆者耶】 
　　　香
【黄连香出茅山以黄连树脂皮为之焚之可辟湿气又有桦木亦可为香出近地】 
　　　柳箕
【柳箕可用见祥符图经今无之】 
　　花 
【华而不实者汇聚于此其有实者则入果类不重出也】 
　　　杜鹃
【在鹤林寺高丈余每至春月开花烂漫倾城士女游赏寺僧相传唐贞元中有外国僧自天台钵盂中以药养其根来种之每春末开时或窥二女子共游花下俗传花神也其后有殷七七者名文祥又名道筌周宝旧于长安中识之及宝自泾原移镇浙西七七忽到宝师敬益甚一日谓七七曰鹤林之花天下奇绝常闻能开非时花今重九将近能开此以副佳节乎七七曰可乃前二日往花所中夜闻女子来曰妾为上帝司此花今与道者开之然此不久当归阆苑矣晨起寺僧忽讶花渐破蘂九日盛开如春宝惊异燕赏累日后因兵火焚寺根株不存信乎其真归阆苑耶　见续仙传】 
【按乐天东坡诗注并容斋随笔所载皆云山石榴映山红山踯躅即此花也宋咸淳八年主僧庆清遂以踯躅花补其旧迪功郎光州司户参军蕲春朱正国作记刻石未几枯瘁归附后延佑丙辰里人戈道恭家圃有此花乃移植故处蜀郡青阳翼为记其略云凡天下事物失易得难失而复得尤难润城古竹院相传有奇卉由唐末失去近得之比里戈氏复归之寺人谓是华托根禅寂幽敻之境绝迹尘嚣汗陋之域固有以见异于世今失之数百载而幸得之且复归于旧而不失其所以贵窃观人之有生内本外末有所不容失者失之或不以为异而又不知勉力以求复之则是华之复可不谓难乎观者宜有感矣】 
　　　玉蘂
