<!-- { "loadSidebar": true } -->
汤孝信 【山阳人居京口累官至利州观察使子逢龙炳龙】 【子逢龙炳龙○(钞本此下有见仕进类四字)　案此条乃汤孝信传注上文云累官至利州观察使下文汤逢龙注云历官淮安路税务提领汤炳龙注云尝为庆元市舶提举是汤氏父子三人皆仕进也然则此注见仕进类四字必系传写者之误衍也今删　又案汤孝信注云山阳人居京口汤逢龙注云其先宝应人居京口(钞本此下有父孝信见后侨寓类八字考孝信及逢龙皆系侨寓不当有此八字今删)父子二传前后似乎两歧然山阳与宝应本接壤之地或由山阳迁宝应或由宝应迁山阳亦未可定今仍两存之焉(科举类云顾非熊居茅山据唐书则非熊乃吴人节义类云权居润州丹徒据唐书则乃略阳人似二人当列于侨寓然此志既不言是他郡之人或别有所据亦未可定今姑仍列于土著以存其旧)】 
汤克昭 【字晦叔其先郓之梁山人靖康中避世山阳至克昭徙居京口初以淮阃辟授修武郎吴潜守镇江邀吴偕行半途闻报京口蔡福军叛众犹豫莫进克昭劝吴疾驱既至单骑先入抚谕叛卒民乃获安累官至武翼大夫差知贵州改肇庆府乡人有负其钱万缗贫不能偿乃以产归之克昭曰昔以义假岂望报耶其人固请即焚券再以万缗交其业又约已积俸买田千亩为义庄应同祖所出给予有差】 　执中 【字与权克昭子仕至广东提刑知梅州子元孙仲孙并见隐逸类】 
王夬亨 【宝应人淮东提刑】 
王起宗 【上海人居京口咸淳末知真州入朝除环卫寻迁安抚使知池州夏贵军溃弃城走泰州】 
赵英 【淮西人居京口累官至高邮府】 
赵纪祥 【淮北人居京口累官知和州府】 
孙虎臣 【亳州成父人居京口初以父荫补官从两淮制置使贾似道出师有功授镇江都统制累官至马步军都总统沿江招讨使清远军节度使宋亡殁于泰州子仁寿阖门宣赞舍人】 
元青阳梦炎 【字梓卿蜀成都人居京口家世治春秋宋末选补太学生登进士第授官时李毡以淮北地归宋封齐郡王梦炎以才选奉使将命至则毡兵已败冒锋镝致使命面还累迁淮东湖北提刑知澧州峡州常德府权荆湖制置司事咸淳中忤时相意去官不复仕其守常德时出财于家使贫民以物来质而不取其息在澧州悉家财买田二十顷岁收所入半价赈粜以惠下贫名曰义济庄岁凶则不取其直仍以所积之资施予之其田至今犹存归附初世祖皇帝闻其名召至都赐第以居晨夕献替深简圣眷历官至吏礼部尚书翰林学士卒官】 　奎 【梦炎长子始仕奉训大夫常州路总管府治中累迁至朝列大夫同知临江路总管府事卒】 　璧 【奎弟以父荫授承事郎扬州路通州判官卒于官弟翼字君辅文行俱粹隐不仕】 
相镇 【字仲安濠州人居京口年十八从军积官武功大夫沿江制置司都统制至元乙亥镇江守洪起畏弃去遗牒总制石祖忠及镇护印遂率众归附授佥江阴镇江招讨司镇江府事寻改明威将军江阴镇江安抚司佥事镇江府路治中迁同知和州路事】 　京 【镇子终延平路将乐县尹】 
孙规 【其先淮西人居京口至元十六年授将仕郎庆元路儒学教授父应凤见科举类】 　矩 【字仲方规弟至元十年授奉训大夫雍州知州再知桃源州迁同知澧州路总管府事以亚中大夫松江府知府致仕卒】 　煜 【字克明矩子以父荫授从仕郎温州路税务提领历新喻州判官今承务郎泉州路税务提领】 
萧汉杰 【其先益都人居京口初以武举登第后再以进士登宝佑四年文天祥榜归附初授同知溧阳路总管府事迁同知建康路卒有诗文号曰友山集】 
林桂发 【字德馨其先钱唐人居京口宋太学生景定甲子尝与叶李等八十三人伏阙上书言贾似道误国害民之罪咸淳甲戌附正奏王龙泽榜进士出身归附后应召入京授镇江府路儒学教授再调从仕郎淮东道儒学副提举卒子愚明能世其学】 
邢文英 【字仲杰其先光州人居京口宋兵部侍郎归附改判福清】 　果 【字毅夫文英子建康教授】 盛际 【字舜咨其先余杭人居京口浙西道儒学副提举有诗名】 
范震 【字雷卿其先顺德唐山县人居京口至元间奥鲁赤平章引见镇南王与语悦之因与俱见世祖皇帝特授从仕郎浙西道儒学提举就任改江浙等处儒学再调湖广等处儒学提举其后以御史台累举擢佥云南诸路肃政廉访司事卒年八十一子思敬宪司书吏思忠乡贡士儒学正思聪亦宪司书吏宣慰司令史】 
陈桂发 【字茂叔其先高邮人居京口镇江副教授高邮府扬州路教授句容德清主簿鸣鹤盐场司丞】 
汤逢龙 【其先宝应人居京口历官淮安路税务提领】 　炳龙 【字子文逢龙弟尝为庆元市舶提举学问该博善谈论四书五经皆有传注尤深于易诗歌甚工多脍炙人口号北村集】 　垕 【字君载炳龙子绍兴路兰亭书院山长除播州儒学教授不赴改授嘉兴路儒学教授又不赴辟为都护府令史卒】 
焦礼 【字和之其先高邮人居京口壮岁游京师言海运授进义校尉瑞安县管领海船上百户改将仕郎广东盐课市舶提举财货渊薮一无所取未几盐舶析司为二就除盐司副提举岁增钞万九百定有奇大德甲辰潮州大水飓风为菑江西行省遣礼往赈郡请阅实有无礼曰民命在朝夕待汝阅实时胥为沟中瘠矣即命口给米六斗小者半曰若获罪吾自当之民赖以全活者甚众卒年五十八子文炯为太常社稷署官】 
龚（王肃） 【字子敬宋司农潗子历和靖书院学道书院山长宁国路教授除将仕郎上饶县主簿丁内艰不赴再调宜春县丞卒两为江浙乡举同考试官气宇轩豁善谈笑诗文豪宕而有法有存悔斋集若干卷】 【有存悔斋集若干卷藏于家○(钞本此下有杂见之于后侨寓类八字)　案此条乃龚（王肃）传注上文云宋司农潗之子而龚潗注云基先子考科举类龚基先注云高邮人父炳徙京口是龚基先龚潗龚（王肃）皆系侨寓不应于龚（王肃）传末又赘此八字也今删】 
俞庸 【字时中初为明道书院山长大德中以地震陈格天心召和气九策万余言答刺罕丞相嘉之因试补户部令史迁尚服院掾史除从仕郎吏部考功主事再迁尚服院都事性倜傥姿貌魁梧善论议达时务卒年六十五有覆瓿集若干卷藏于家父德邻见隐逸类】 　希鲁 【字用中庸弟今从仕郎衢州路江山县尹弟康字大中庆元路昌国州儒学学正】 
袁 【字子方秀发子历协律郎著作佐郎太平路当涂县主簿除承事郎处州路庆元县尹不赴改江浙行省照磨未上复改检校秀发见科举类】 
史祥 【字君瑞其先汴人宋建炎中徙京口祥由吏人仕历长兴州提控案牍吴江州澜溪县巡检除将仕郎杭州路总管府提控案牍兼照磨承发架阁卒子文彬字符章今福建道帅府令史次子文昭文直文昌】 
王实 【字应夫历通州蕲州路儒学教授除将仕郎滁州全椒主簿博学能文多著述父已见科举类】 
张元珪 【字廷玉其先滁阳人居京口世精医术泰定间奉上潜邸金陵天历初被召授从仕郎典瑞院都事累迁征仕郎太医院判文林郎同知太医院事今正议大夫太医院使祖定赠中奉大夫江西等处行中书省参知政事护军追封清河郡公父庆安赠资善大夫江浙等处行中书省左丞上护军清河郡公】 　翼 【字君辅元珪子本路医学教授】 
郑察罕不花 【其先淮人居丹徒湖广行省知印再授中书省知印自号碧泉】 
丁成 【字成甫其先覃怀人世居京口初授诸物库副使历材木库大使华州打捕提领】 
忽刺出 【蒙古人居镇江官至荣禄大夫江浙等处行中书省平章政事】 　忙哥笃 【忽刺出子嘉议大夫历江州路南康路总管】 　定童 【忙哥笃弟忠翊校尉历金坛县浦江县达鲁花赤】 　福童 【定童弟财赋提举】 
辛仲实 【字仲和彰德人居镇江至元十二年以行省掾从平江南有功累迁至行户部尚书两淮都转运盐使佩虎符历太平路嘉兴路总管江西等处榷茶都转运使卒年七十七】 　彧 【仲实长子终承事郎镇江宣课提举】 　克勤 【彧子以祖荫授溧阳州判官今承务郎吉安路龙泉县尹】 
昔里教化的 【河西人居镇江累官至开府仪同三司太子太保太尉平章军国重事上柱国魏国公】 
木八刺 【畏吾儿人居镇江历江东浙东肃政廉访副使后以太中大夫平江路总管府达鲁花赤致仕】 
陈钧 【字公秉一字大和永嘉乐清人居金坛初任常州路金陵县尹就升奉训大夫常州路治中迁郁林州知州不赴除浙江道劝农营田副使历衢州路治中饶州路浮梁州知州湖南榷茶提举卒年五十七自号静佳通诸经尤长于易着原理原数二篇平生诗文甚多有集藏于家】 　尚节 【字介甫钧子以父荫授潭州路湘阴州税务大使】 
塔失不花 【蒙古人居镇江由八鲁怯薛必阇赤累迁至昭勇大将军吐蕃等处副都元帅迁正议大夫吏部尚书卒】 　哈失不花 【塔失不花子今中奉大夫陕西行台侍御】 　火失不花 【火失不花○(钞本失作不)　案张氏鉴云火不不花疑是火失不花严氏元照云蒙古人命名从无连用二不字者且其父名塔失不花其兄名哈失不花则其弟自当作火失不花也二说甚确今据以改正】 【哈失不花弟以父荫累官承德郎松江府华亭县达鲁花赤】 
卓麻儿 【回回人大德元年为木路总管府达鲁花赤因家焉再迁婺州路总管府达鲁花赤卒】 　海荅儿 【卓麻儿子以父荫历长典州盐官州同知潭州榷茶提举今宣武将军绍兴路治中】 
脱脱 【蒙古瓮吉刺歹人居镇江初授彰德路录事司达鲁花赤除江南诸道行御史台监察御史累迁福建闽海道肃政廉访副使中顺大夫江北淮东道宣慰副使卒】 
安马里忽思 【也里可温人居镇江中宪大夫同知广东道宣慰使司副都元帅】 　也里牙 【安马里忽思子以父荫忠翊校尉南安路大庾县达鲁花赤今昭信校尉同知潭州路刘阳州事】 
斡鲁欢牙里 【畏吾儿人元贞初为本路总管府达鲁花赤因家焉再授中大夫瑞州路总管府达鲁花赤卒】 　秃干牙里 【斡鲁欢牙里子以父荫累官朝请大夫湖州长兴州达鲁花赤卒】 
李春 【字仲阳北京人为本路总管府经历因家焉历池州之青阳杭之于潜县尹以奉训大夫杭州路总管府判官致仕】 
塔海 【也里可温人居京口正议大夫同知广东道宣慰使司副都元帅卒】 
李世英 【字仲杰大同路宏州人居镇江将仕郎淮东道诸色人匠提举卒】 
忽哥儿 【蒙古怯烈台人居镇江累官嘉议大夫福建闽海道肃政廉访司迁中奉大夫江浙行省参政卒】 　要东谟 【忽哥儿子均州达鲁花赤】 
王全 【字孟周大宁路女直人居镇江终饶州路安仁县尉】 
阔里吉思 【也里可温人至大初少中大夫镇江路总管府达鲁花赤因居于此】 　鲁合 【阔里吉思子朝列大夫潭州路兼杨州达鲁花赤】 
马薛里吉思 【也里可温人至元十五年授明威将军镇江路总管府副达鲁花赤因家焉尝造七寺见僧寺类每岁贡舍里八见土贡类】 
