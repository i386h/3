<!-- { "loadSidebar": true } -->
　　集仙录曰李八百名脱蜀郡人居金堂山龙桥峯下修道蜀人厯代见之约其往来八百余年因号曰李八百焉初以周穆王时来居广汉栖玄山合九华丹成去游五岳十洞后二百余年于海上遇飞阳君授水玉之道还归此山炼之药成又去数百年或隠或显游于市朝复登龙桥峯作金鼎九丹丹成年已八百矣三于此山学道故世人号为三学山亦号为栖贤山初八百丹成试抹于岩石之上顽石化玉光彩莹润或有凿崖取之即风雷迅变按蜀志补遗八百于什邡仙居山白日升天为三月初八日也唐时赐号紫阳真人符载厚之八百洞诗云太极之年混沌坼此山亦是神仙宅后世何人来飞升紫阳真人李八百
　　集仙录曰蜀郡李真多八百妹也随兄修道居绵竹山中古迹尚在或来往浮山之侧今之真多化即古浮山也亦如肺得水而浮矣真多幼挺仙姿躭尚玄理八百授以朝元黙真之要行之数百年状如二十许人神气庄肃风骨英伟异于女弱之态人或见之不敢正视其后太上老君与玄古三师降而度之先于八百得道白日升天化侧有泽其水常赤古神仙炼丹泉也以此浮山亦名万安山上有二师井饮者愈疾按蜀志补罅真多观在旧新都之栖贤山山有巨松常见一婴儿出没其傍真多迹之得茯苓饵服既久身轻登巨柟而仙去足之所履有七窍如斗状号曰星柟唐赐号妙应真人神仙传云怀安军真多化女人发之治是其处
　　神仙传曰昔李八百知唐公房有志而不遇明师欲教授之乃先往试为公房作佣客驱使任意过于他人公房甚爱之后八百诈病困劣欲死公房为命医合药费用数十万钱不以为损忧念之意形于颜色八百又转作恶疮周身溃烂臭不可近公房乃流涕曰汝为吾家勤苦厯年而得笃疾但能愈汝无所恡惜而今正尔当奈汝何八百曰吾疮欲愈须得人舐公房令三婢舐之八百曰婢舐不能便愈若得君舐应愈耳公房即自舐之八百曰君舐尚不能愈须得君妻舐之公房又使其妻舐之八百曰吾差矣欲得三十斛旨酒以沐浴公房即为具酒置器中浴疮即愈体如凝脂亦无余痕乃告公房曰吾是仙人闻子有至心故来相试子定可教也今真相授度世之诀矣使公房夫妻及舐疮三婢以其浴余酒澡洗即皆更少颜色美悦乃以丹经一卷授公房使入云台山合炼丹成服之仙去按梁州记曰唐公房祠在聟水北聟乡山祠北有大坑汉碑尚在言是其旧宅公房举宅升去故为坑焉其地产易肠鼠束广微所谓唐鼠也真诰曰帝之保命府有四丞其一人是西山唐公房矣
　　宋史魏汉津者本蜀黥卒也自言师事唐仙人李良号八百者授以鼎乐之法尝过三山龙门闻水声谓人曰其下有玉即没水抱石而出果玉也崇宁初恊考钟律召见献乐议言得黄帝夏禹声律身度之说且请先铸九鼎次铸钟器鼎成赐号冲显处士大晟乐成加虚和冲显寳应先生汉津死后即铸鼎之所建寳成殿祀黄帝夏禹成王周召以李八百汉津配食谥汉津为嘉晟侯已上二则因八百附见
　　来敏本蜀论曰蚕丛始王蜀八万四千岁蚕丛死次王曰栢灌栢灌次王曰鱼鳬鱼鳬王田于湔上忽得仙道蜀人思之为立祠于湔上按今温江县北十里鱼鳬城是其上升处李昊羊马城记亦云鱼鳬羽化于湔山也
　　蜀本纪杜宇自天而降为蜀人主称望帝号曰天隳言自天而隳也今成都北三十里天回山是其处回隳音同复禅位于鳖灵乃之西山得道上升详见方物杜鹃下
　　蜀记曰老子西度函谷闗为闗令尹喜着道德经临别谓曰千日后于成都青羊肆寻吾及期喜往果见于大官李氏之家授喜玉册金文名之曰文始按今成都西南五里青羊宫是其处有青铜铸成羊其大如麋岁二月二十有五日四方来集以为老君与喜相遇日也
　　成都古今集记云鸱夷子范蠡扁舟浮泛三江五湖间已而入蜀居湔上之治今有炼丹井存按开山记曰彭州漓沅化张天师二十四治之一也战国之世于越范蠡来主此治
　　秦韩仲为祖龙采药使者既而入蜀炼丹于德阳之秦中观遇京兆刘根授以神方五道乃服九节菖蒲十二年体生白毫以端午日骑白鹿上仙按真诰曰广汉郡绵竹县东九里有山昔韩众于上得仙有大石铜为志又云易迁馆协辰夫人名景华得韩终所授岷山丹服而得仙夫人为汉司空黄琼女也
　　刘向列仙传云王老者慕道人也一日饮道士浸疮酒正方打麦忽风动云蒸拔宅轻举至空中犹闻打麦之声按今新繁县东二十里有打麦场是其旧迹
　　搜神记曰益州之西有神祠刻石为室自称黄公相传即张良所受黄石公之灵也清净不杀诸祈祷者持一百钱一双笔一丸墨诣石室前请乞先闻室中有声须臾问来人何欲既言便具语吉凶甚凖但不见其形至今如此
　　真诰云司马季主汉人也得道尸解留枕席以代形粗似其身不异家人乃葬之于蜀升盘山之南诸葛亮为之碑赞按道迹经曰德阳县东二十里隶上治季主先生学道飞仙之所治应女宿
　　司马相如将献赋而未知所为梦一黄衣翁谓之曰可为大人赋言神仙之事赋成以献帝大嘉赏拜为孝文园令其辞曰世有大人在乎中州宅弥万里曽不足以少留悲世俗之迫隘朅轻举而逺游垂绛幡之素霓戴云气而上浮建格泽之修竿总光曜之采旄垂旬始以为幓曵彗星而为髾絶少阳而登大阴与真人乎相求屯余车而万乗綷云葢而树华旗厯唐尧于崇山过虞舜于九疑朅度九江越五河时若暧暧将混浊召屏翳诛风伯刑雨师排阊阖而人帝宫载玉女而与之归登阆风而遥集亢鸟腾而一止吾乃今日覩西王母皓然白首戴胜而穴处亦幸有三足乌为之使遗屯骑于玄阙轶先驱于寒门下峥嵘而无地上寥廓而无天视眩泯而无见听敞怳而无闻乗虚旡而上遐超无友而独存
　　宋杨师鲁严真观碑略云君平父名子晞卜地创观于武都山阴开基得碑乃知古已有上清之号观成而君平生时汉武帝后元元年也君平长而学道炼丹成仙时成帝和平元年也传载君平创楼以降真有神相焉岁久楼不复存大宋绍兴己丑知富顺监计洵美率邑士合力重修成都塑工雷姓者遇君平于梦中起而像之得其真形今羽服而坐于新宫者是也道傍双阙曰蜀庄真人正名以从其本也游者从双阙径而行汉栢叅云雁行而立古意森然于苍翠中行数百步憇息虚桥曵杖而入孰不曰西蜀一洞天耶栢老而中虚其间可容六人围坐鼓琴而奕棋人称君平饵丹以余粒埋栢树下夜或有光恒数百年云
　　列仙传云赤斧者巴戎人为碧鸡祠□□□作水澒炼丹与硝石服之三十年反如童子毛发皆赤后数十年上华山饵禹余粮又苍梧滇江间人累世见之手掌中纹有赤斧故以为号按汉书宣帝时方士言益州有碧鸡金马之神可祀而致帝遣王褒乗传往祭之褒内传云褒引见太上丈人着流霞袍冠芙蓉或即赤斧仙也一说王褒为碧鸡使赤斧为主簿班圆文云朱轩之使鳯举于金碧之岩本此
　　列仙传云崔文子泰山人世好黄老事居灊山下后作黄老丸成卖药都市自言三百岁民有疫炁死者万计长吏吿之请救文子拥朱旛系黄散以巡民间饮者即愈所愈亦万计后去蜀卖黄药故世寳崔文赤丸散
　　洞仙传云蔡长孺蜀郡人夫妻共服十精丸体气充盈年九十生一男名度世百五十岁复生一男名无极至三百岁视之如少童
　　神仙传云李常在者蜀郡人也少治道术百姓累世奉事计其年已四五百恒无五十许家有二男一女皆已嫁娶乃去去时从其弟子曽孔二家各请一小儿年皆十七八二家亦不知何以即遣送之常在以青竹杖度二儿身遣归置其家所卧处云径来勿与家人语二儿承敕以杖归家家人了不见儿去后乃见儿死在床上二家哀泣各殡埋之百余日它弟子过郫县逢常在将此二儿俱行二儿各附书到家发棺视之唯青竹杖耳后三十余年居地肺山更娶妇有先妇儿来寻未至前十日常在谓后妻曰吾儿欲来见寻吾当去可将金饼与之儿至求父所在妇以金与之儿曰父舍我去数十年日夜思恋昨闻在此故来觐省不求财也更止三十日乃谓母曰父不还我去矣至外藏于草间常在还与妇曰此儿诈言当即还汝语之儿长不复须我我去不复与儿相见乃去少顷儿果来母语之如此乃泣涕而去后七十余年常在忽去弟子见在虎寿山下居复娶妻有少子世世见之如故故号曰常在
　　云笈七籖云析象字伯式广汉人也少好黄老之业后师东平先生虞叔雅亦得道者笃尚养生玄黙无言家世丰财散千金以赈贫苦或谏之象曰昔窦子文有言我之施物乃逃祸非避时也知者咸服焉自刻亡日尸解如蝉蜕按白帖折象自知亡日召九族燕饮辞诀乃死
　　云台治中录曰施存鲁人夫子弟子学大丹之道三百年十炼不成唯得变化之术后遇张申为云台治官常悬一壶如五升器大变化为天地中有日月如世间夜宿其内自号壶天人谓曰壶公因之得道在治中按悬壶处在蜀都北门见古今记
　　费长房东汉时为市掾从壶公学仙后辞归与一竹杖曰骑此任所之既至可投葛陂中又为作一符曰以此主地上鬼神长房乗杖须臾来归自谓去家旬日而已十余年所投陂中杖顾视之已化为龙矣按葛陂在双流西十五里之龙池寺近温江界
　　神仙传沈羲者吴郡人也学道于蜀中代人消灾除患功德感天天神识之羲与妻贾氏共载诣子妇卓孔家还道逢白鹿车一乗青龙车一乗白虎车一乗从骑数十人皆朱衣仗矛带剑辉赫满道问羲曰君是道士沈羲否羲愕然不知何等答曰是也骑曰羲有功于民心不忘道从生以来履行无过受命不长寿将尽矣黄老特遣仙官下迎耳侍郎薄延白鹿车是也度世君司马生青龙车是也送迎使者徐福白虎车是也须臾有三仙人羽衣持节以白玉版青玉界丹玉字授羲羲不能读遂载升天尔时道间耕锄人皆见之不知何等须臾大雾雾解失其所在但见羲所乗车牛在田中食苖后四百余年羲还乡里推求得数十世孙名怀怀喜曰闻先人相传有祖仙去今果然矣因欵留羲数十日为说初上天时不见天帝但见老君老君东向坐左右敕羲不得谢但嘿坐而已宫殿郁郁有如云气五色玄黄不可名字侍从数百多女少男庭中有珠玉之树众芝丛生龙虎辟邪游戏其间但闻琅琅如铜铁声四壁熠熠有符书着之老君身长一丈被发文衣身体有光须臾数变玉女持金案玉杯盛药赐羲曰此是神丹饮者不死夫妻各得一刀圭吿言饮毕拜而不谢服药后赐脯五寸又枣二枚大如鸡子老君乃赐符遣去曰可还人间与百姓救苦若欲来上界书此符悬之竿杪吾当迎接仍以仙方一首赐羲羲奄忽如睡已在地上今人尚有传其符者
