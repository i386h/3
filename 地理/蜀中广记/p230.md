<!-- { "loadSidebar": true } -->
　　晁氏曰唐李观元宾贞元八年进士中宏词科终太子校书郎为文不袭前人时谓与韩愈相上下者有文编三卷外集二卷其后蜀人赵昻又得其安邉书至晁错论一十四首为后集二卷
　　李洞集
　　洞字才江京兆人唐诸王孙也慕贾岛为诗因入蜀以铜铸浪仙像事之如神昭宗时不第还蜀卒
　　陆龟蒙笠泽丛书四卷
　　陈氏曰丛书为甲乙丙丁诗文杂编政和中朱衮刋之呉江未有四赋用蜀本増入蜀本七卷郫人樊开所序
　　辩谤略三篇
　　唐开州刺史唐次在任十年不迁乃撰辩谤略三篇上之改夔州宪宗立召还
　　薛洪度诗一卷
　　薛涛字洪度工为诗当时名人多与酬赠武元衡奏为校书郎太和中卒李肇云乐妓而工诗者涛亦文妖也
　　韦庄浣花集五卷笺奏四卷
　　晁氏曰伪蜀韦庄字端已仕王建至吏部侍郎平章事集乃其弟蔼所编以所居即杜甫草堂旧址故名伪史称庄有集二十卷今止存此
　　王锴集
　　前蜀王氏朝伪相王锴字鳣祥家藏书数千卷一一皆亲札并写藏经每趋朝于白藤担子内写书书法尤谨
　　张蠙诗一卷
　　晁氏曰伪蜀张蠙字象文清河人唐干寜中进士为校书郎栎阳尉犀浦令王建开国拜膳部员外郎后为金堂令王衍与徐太后逰大慈寺见壁间书墙头细雨垂纎草水面回风聚落花爱之问知蠙句给札令以诗进蠙以百首献衍颇重之将召为知制诰宋光嗣以其轻傲止赐白金而已蠙生而颕秀幼能为诗作中有与韦庄杜光庭贯休诗唐末三人皆在蜀疑其同时避乱入蜀云
　　寳月诗一卷
　　晁氏曰唐僧贯休撰字徳隠姓姜氏婺州人后入蜀号禅月大师初呉融为之序其弟子昙域削去别为序引伪蜀干徳中献之
　　卢延让诗一卷
　　晁氏曰伪蜀卢延让子善范阳人唐光化九年进士为朗陵雷满所辟满败归王建及建僭号授水部员外郎累迁给事中卒官刑部侍郎延让师薛能诗不尚竒巧人多诮其浅俗独呉融以其不蹈袭大竒之
　　牛峤歌诗三卷
　　晁氏曰伪蜀牛峤字延峰陇西人唐相僧孺之后博学有文以歌诗著名干符五年进士歴拾遗补阙尚书郎王建镇西川辟判官及开国拜给事中卒集本三十卷自序云窃慕李长吉所为歌诗輙效之
　　出麾小集西州猥藁
　　宋祁出守益州所著晁氏曰景文通小学故其文多竒字苏子瞻称其集渊源皆有考竒险或难句
　　张忠定公语録四卷
　　晁氏曰张咏守蜀有善政门人李畋纪其语论可以垂世者
　　三好诗三十章
　　阆州志载熙寜中遂寜守向公着遂寜好十章寄阆守郑公申郑答以南隆好十章薛奎为成都太守亦有春逰好十章
　　忠嘉集
　　宋汝为着汝为丰县人建炎初使谕刘豫为兀术所得亡归秦桧将械送于金以修好乃徒歩遁入蜀青城山而卒
　　清献集三卷
　　赵抃字阅道为蜀中御史琴鹤自随有诗集三卷刻在成都
　　西征小集
　　范成大着陆游序曰石湖居士范公待制敷文阁来帅成都兼制置成都潼川利夔四道成都地大人众事已十倍他镇而四道大抵皆带蛮夷且北控秦陇所以临制捍防一失其宜皆足致变故于呼吸顾盻之间以是幕府率穷日夜力理文书应期会而故时巨公大人亦或不得少休及公之至也定规模信命令弛利恵农选将治兵未数月声震四境岁复大登幕府益无事公时従其属及四方之宾客饮酒赋诗公素以诗名一代故落纸墨未及燥士女万人已更传诵被之乐府弦歌或题写素屏团扇更相赠遗盖自蜀置帅守以来未有也或曰公之自桂林入蜀也舟车鞍马之间有诗百余篇号西征小集尤隽伟蜀人未有见者盍请于公以传屡请而公不可弥年乃仅得之于是相与刻之而属某为序淳熙三年上已日
　　赵秘阁文集
　　陆游序曰汉孝武帝好文淮南王安以髙帝孙为诸侯王而学问文辞在汉庭诸儒甲乙中其所著大小山至与雅颂离骚并魏陈思王唐太白长吉则又以帝子及诸王孙落笔妙古今冠冕百世河出昆仑墟首四渎经天下以入于海彼源委固自不同无足异也宋兴宗室深居宫中不与外庭接故虽博学轶材不得着见然以诗文飞白书诏藏秘府者亦不乏人熙寜元丰间始与羣臣并进于朝积数十年而徳麟伯山属文英妙寖见推于诸公间矣汉王五世孙秘阁公讳不拙字若拙少以进士奋主司及流軰皆伏其工初家贫无以养乃教授诸生以自给其勤苦殆有非窭人子所堪者既得第犹不废也晩入蜀为州遂持使者节学益不厌文益妙予行南充阆中小益至成都歴山邮津亭及浮屠老子之庐见穹碑巨版多公遗文毎观之至忘食已而尚书孙公仲益端明汪公圣锡侍御王公龟龄文益出于世往往见公名字于其间许与甚至然后知天下自有公论也公之子善发善零皆取世科善发字正已尤以文学称其为汉州判官也囊公之文万里请予于山阴泽中曰愿有以冠篇右顾公平生知已久已凋落予材下徒以后死不得让媿可量哉庆元六年三月丁巳
　　王荆公诗注十五卷
　　陈氏曰叅政眉山李壁季章谪居临川时所作也魏鹤山序
　　黄山谷诗注二十卷
　　陈氏曰新津任渊子渊注鄱阳许尹序大抵不独注事而兼注意用工为深
　　劔南诗藁续藁八十七卷
　　华文阁待制山阴陆游务观撰游左丞佃之孙也绍兴末召对赐出身隆兴初为密院编修官乡用矣坐漏泄省中语阜陵以为反复斥逺之后以夔倅入蜀益自放肆不护细行自号放翁在蜀九年乃归
　　陆游东楼集诗
　　自序余少读地志至蜀汉巴僰輙怅然有逰歴山川揽观风俗之志私窃自怪以为异时或至其地以偿素心未可知也岁庚寅始泝硖至巴中闻竹枝之歌后再岁北游山南凭髙望鄠万年诸山思一醉曲江渼陂之间其势无繇往往悲歌流涕又一岁客成都唐安又东至于汉嘉然后知昔者之感盖非适然也到汉嘉四十日以檄得还成都因索在笥得古律三十首欲出则不敢欲弃则不忍乃叙藏之干道九年六月二十一日
　　昭徳晁公文集六十卷
　　四川制置使侍郎晁公武子止撰后溪刘氏序略曰国家丙午之变中原衣冠不南渡则西入于蜀其入于蜀有能言当时理乱兴丧之由而明乎得失之迹歴歴道往事诵京洛之遗风者鲜矣藉令有之而能达之乎文辞可使耳目尚接乎而后之人有传焉者亦又鲜焉昭徳晁公盖能言当时理乱兴丧之由而明乎得失之迹道往事诵遗风而又能达之乎文辞以传焉者也其经事之多尝艰之久而学日益强文日益力犹以为未足其答进士刘兴宗书曰仆少时贯穿羣书出入百氏旁逮释老恢诡之学一再终星其勤亦至矣亡得焉反而求之六艺似于道有见也乃愿师董仲舒心竒贾生而病其杂也则公之学可观矣
　　晁氏具茨集三卷
　　晁冲之叔用着干道间其子公武为四川安抚制置翻刻于成都喻汝砺序云予尝従叔用商近朝人物嘉言善行朝章国典礼文损益靡不贯洽由叔用之学而达诸廊庙温厚足以代言渊博足以顾问则以诗鸣者是岂叔用之志也哉虽然叔用既已油然栖志于林涧旷逺之中遇事写物形于兴属渊雅疎亮未尝为凄怨危愤之音予于是有以见叔用于消长用舍之际未尝不安而乐之者也嗟乎所谓含章内奥而深于道者非耶秦汉以来士有抱竒懐能流落不遇往往操心汗笔有怨诽沉抑之思气候急刻不能闲逺古之词人皆是也所以往往无所建立于天下唯深于道者遗于世而不怨发于词而不怒君子是以知其必能有为于世者也嗟乎吾于叔用岂直以诗人命之哉
　　晁文元集二十一卷
　　晁公武曰予五世祖文元公讳逈字明逺澶州人也自公徙家彭门登太平兴国五年进士以太子少保致仕终少傅年八十四谥文元集皆自有序自经兵乱六世图书焚弃无孑遗法藏碎金十卷世传最广先得之于赵郡苏符昭徳新编三卷则得之于丹棱李焘道院集要十五卷则得之于知阆州王辅耄智余言三卷则得之于眉山程敦厚云
　　吕东莱集二十卷
　　汪玉山曰应辰顷知成都始得东莱吕正献公着集盖散逸之余裒辑补缀非当时全书矣然见所未见亦不为少方全盛时士大夫家集之藏未必轻出中更党禁愈益閟匿故一旦纷扰遂不复见而此虽残缺不全未易得也

　　蜀中广记卷一百

　　●钦定四库全书

　　蜀中广记卷一百一

　　（明）曹学佺 撰

　　○诗话记第一

　　吕览云禹行功见涂山氏之女禹未之遇而巡省南土涂山氏之女乃令其妾待禹于涂山之阳女乃作歌歌曰候人兮猗始作为南音文心雕龙南音始于候人此三言诗之始也
　　诗大雅韩奕之篇曰奕奕梁山惟禹甸之有倬其道韩侯受命河图括地象曰岷山之首江出其腹帝以会昌神以建福此四言之始也
　　扬子云蜀都赋两江珥其市九桥带其流诸葛孔明书去妇不顾门委韭不入园华阳国志称姜士游感物寤灵禽坚精动殊俗此皆有似于诗者五言之始也若夫习习神风动澍雨润乎苖我后恤时务我民以优饶混混浊沼鱼习习激清流温温乱国民业业仰前修以备讽刺何媿风雅
　　禹玉牒词祝融司方发其英沐日浴月百寳生司马相如琴歌鳯兮鳯兮归故乡遨游四海求其凰此七言之始也
　　古逸诗绥山謡得绥山一桃虽不得仙亦足以豪华阳国志三秦亡范三侯我虽牧犊当得蜀此风謡之始也
　　卓文君白头吟皑如山上雪皎如云间月闻君有两意故来相决絶巴东女儿子歌巴东三峡猿鸣悲夜鸣三声泪沾衣我欲上蜀蜀水难蹋蹀珂头腰环环此闺情之始也
　　汉书王襄为益州刺史命王褒作中和乐职选好事者依鹿鸣习而歌之时汜乡侯何武为童子选在歌中西南夷传益州刺史朱辅宣示汉德威怀逺夷自汶山以西前世所不至正朔所未加白狼盘木等百余国皆举踵称臣白狼王唐菆作诗三章歌颂汉德辅使译而献之华阳国志巴渝人助武王伐纣前歌后舞及为汉前锋陷阵锐气喜舞帝善之令乐人习学之今所谓巴渝舞也英雄记曹公破袁谭马上舞三巴此乐府歌舞之始也
　　宋玉之高唐神女司马相如之上林子虚扬子云之蜀都此赋之始也
　　西京杂记司马相如为上林子虚赋意思萧散不复与外事相闗控引天地错综古今忽然如睡焕然而兴几百日而后成其友人盛览字长通牂柯名士尝问以作赋相如曰合纂组以成文列锦绣而为质一经一纬一宫一商此赋之迹也赋家之心苞括宇宙摠览人物斯乃得之于内不可得而传览乃作合组歌列锦赋而退终身不复敢言作赋之心矣
　　又云相如赋时皆称典而丽虽诗人之作不能加也扬子云曰长卿赋不似从人间来其神化所至邪
　　又云人问扬子云作赋之法子云曰熟读千首赋则可入矣
　　惟寂惟莫自投于阁爰清爰静无作符命此讥子云作也宋孙明复曰太玄一书乃明天人始终之理君臣上下之分葢疾莽而作也王介甫诸家以年数考之谓子云与莽不相及上符命投阁恐系谷子云事凿凿有据是何世人忍于污蔑贤者如此近日李本宁移书示予谓其在川西以此段书之墨池上乃与当时意见不合后竟入弹章噫不但贤者被诬即代辨诬之人亦被祸矣可一嘅叹
