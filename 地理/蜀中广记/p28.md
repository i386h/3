<!-- { "loadSidebar": true } -->
　　有三苏祠在纱线街即苏氏故宅也门前榆树云老泉手植竒恠碨礧人争取去为假山魏了翁知眉时祭公文曰眉号士大夫郡圣天子不以某不肖奠守此土其在境内凡百辟卿士有益于民夙夜承祀无忒矧惟山川炳灵世载苏氏一翁二季先后相望文章事业在太史之典策今居郡满歳顾歳时奉尝阙然弗谐非所以风境律我有民也用修圭荐展于庑下以内翰太师文忠公黄门太师文定公从祀既齐既稷神保攸歆敢不永与多士承斁斯文以无忘徳
　　有观莲亭在祠西池中环台皆莲中有碑刻东坡小像李龙眠画山谷颕滨赞今移入寝
　　方舆胜览云临风阁在州治内宋沈逈诗烟霞生座右林沼匝城隈州园十咏邵博着环湖在署后魏了翁筑翠羽书台逺景楼在州治北太守黎錞建苏轼记通志云雪台在逺景楼前亦希声筑
　　本志云东北二里有洛城后汉时筑蜀汉废齐通城在城北南齐建武置隋开皇废碑目云唐眉州剏罗城记大顺二年卢拯撰文畧云象耳镇于后峩眉列乎前胜览云嘉佑阁枕罗城绘三苏于上刻东坡和陶诗于壁间宋史唐末山行章摄眉郡守值四方驿骚乃合五县之力筑城周遭八里有竒计一千八百六十五丈名卧牛城淳化中李顺之变攻围不下及顺诛守者以城完受赏焉
　　通义志云昔人评吾州山不髙而秀水不深而清列眉通衢平直广衍夹以槐柳绿阴翳然小南门城村家多竹篱桃树春色可爱桥之下流皆花竹杨柳泛舟其间乡人谓之小桃源苏子瞻诗清江入城郭小圃生微澜子由诗彷佛城南路繁香扑市桥
　　通志云醴泉山在治西八里环绕州城山半有八角井清甘如醴松江在治东南自蜀江分泒西南流至州城与醴泉江合
　　方舆云蜀江在城外一名玻瓈江水色清澈似之陆游诗云玻瓈江水千丈深不如江上离人心君行未过青衣县妾心先到峨眉阴金尊共釂不知晓月落烟渚天横参车轮无角留不住马蹄不方何处寻空慿尺素寄幽恨纵有绿绮谁知音愁来只欲掩屏睡无奈夣断闻踈砧范成大和云玻瓈江头春流深别时沄沄流到今祇言日逺易排遣不道相思翻苦心乌头可白我可去菖花易青君易寻人生若未免离别不如碌碌无知音苏轼送杨孟容诗我家峩眉阴与子同一邦相望六十里共饮玻璃江后人因立共饮亭又改为江乡馆在津口矣陆务观诗玻瓈江上栁如丝行乐家家要及时只怪今朝空巷出使君人日宴蟇颐蟇颐山在江东七里状如蟇颐因名有至徳观有尔朱淘丹泉传记所载以为轩辕氏丹宅山腹有穴曰龙洞传者以为四目老翁唐末有杨太虚得道于此今祠中有三仙象四目居中焉人日出东郊渡江游蟇颐山眉之故事也春风楼明霞阁俱在山上
　　蜀梼杌云僖宗幸蜀政事悉出内侍田令孜之手左拾遗孟昭图上疏论事坐贬令孜遣人投之蟇颐津后人为立祠裴澈诗云一章何罪死何名千载惟君与屈平从此蜀江烟雨夜杜鹃应作両般声本志云孟拾遗祠在蟇颐山上今废
　　志又云老翁泉在蟇颐山东二十里苏明允嘉佑集云十数年前月夜有一老翁苍头白发偃息泉上就之则隠而入于泉洵甃以石建亭覆之而为之铭曰山起东北翼为南西涓涓斯泉湓溢以弥敛以为井可饮万夫里无斯人将此为谁山空寂寥或啸而嘻更千万年自洁自好谁其知之乃讫遇我惟我与尔将遂不冺无竭无浊以永千祀梅圣俞寄苏明允诗泉上有老人隠见不可常苏子居其间饮水乐未央渊中必有鱼与子自徜羊渊中茍无鱼子特翫沧浪日月不知老家有雏鳯凰百鸟戢羽翼不滞彼泉傍苏轼送贾讷倅眉二首云当年入蜀叹空回未见峩眉肯再来童子遥知颂襦袴使君先已洗樽罍鹿头北望应逢雁人日东郊尚有梅我老不堪歌乐职后生试觅子渊才又云老翁山下玉渊回手植青松三万栽父老得书知我在小轩临水为君开试看一一龙虵活更聴萧萧风雨哀便与甘棠同不剪苍髯白甲待归来自注先君葬于蟇颐山之东二十余里地名老翁泉君许为一往感叹之深故及之也外史玄羽张大龄志云欧阳永叔为明允作志铭云公葬于彭山之安镇乡可龙里在今蟇颐山之东地名石龙栁家沟老翁泉之侧或石可二字易误嘉靖壬子台史喻公按眉问老泉墓檄有司求所在而修复之上下彭眉间数月竟无所得于是从老翁泉之傍设一虚塜青神余修撰承勋记其事于石又有广福寺者乃勅赐门下侍郎苏辙香火院也宋故事宰相得赐寺院荐福文定入相时有赐贬官后章吕尽追夺之复官手诏再赐自为文记之人以为坟必在赐院之近又乃就寺之后山更作一塜顾颕濵记中云坟之西南十余步有泉焉广深不及寻昼夜瀵涌又曰坟东南四里许有故伽蓝辙以请于朝则前所修泉傍者差是而广福之坟非也但广福傍有古桂树横阴一畆大十围亦非近代物若明允之族谱亭则在州西南古修文乡苏氏祖茔侧今亭废刻石亦不存矣碑目云天池院去眉山县十里苏文忠公尝过之今柱上有手书云自老翁井还偶憇治平丁未十二月七日子瞻凡十八字
　　胜览云石佛山在眉山之南苏子瞻寄子由诗石田向何许石佛山下路下有尔家山千畦种秔稌山泉宅龙蜃平地流膏乳志云猪龙泉在治南石佛镇曽有乳猪伏于此化二鲤盖猪龙也详见恠异记中志又云孙抃墓在石佛镇干明寺前按干明寺在鱼耶镇孙学士书楼山学碑藏寺中即宋赐孙公抃荐福地也
　　志又云大旺山在东南五十里自蟇颐山南趋或起或伏至此峰峦屹立回拱州城盖与三峩气接矣
　　胜览云息台山在治西四十里东馆镇北太平广记载眉州有叟尝携子入此山遇一道人指其子曰夭叟饮道人已长跪求寿道人取簿检视曰寿止十八叟与其子恳求不已乃举笔改为八十后子寿果如数焉
　　志云大明寺近东馆镇隋建有九楼十八殿屋厦三千井亦四十八眼基迹犹存又有灯壁寺在东馆乡宋绍兴建有东馆书院绍兴初眉州学者甚多州学不能容东馆乡士大夫吕君玘仿古乡校剏为学庙春秋释奠以乡士大夫居家者主之丹棱令冯时行为之记
　　志又云连鳌山在西南九十里山形如鳌傍即栖云寺东坡少时读书寺中尝于石厓上作连鳌山三字大如屋宇雄劲飞动其画专车今存

　　青神县

　　益州记曰青衣神号为雷塠庙班固以为离塠也蜀江至此始有峡之称华阳国志望帝以熊耳为后户熊耳峡即今之县治矣郡国志云汉武帝使唐蒙破西南夷路始于此邑也
　　志云青州城梁置在治南十五里古青神郡县皆治此自熊耳山视之今当为百花镇黄山谷集云青神尉厅葺城头旧屋作借景亭下瞰史家园水竹终日寂然了无人迹又当绿阴之间戏作长句云当官借景未伤民恰似凿池取明月盖尉乃雅安张礼介卿山谷之中表也
　　志云县东门外有青羊桥相传老子骑青羊过此而入成都又云长泉镇有麒麟桥王蜀时麒麟见于此因立麒麟院又云县西瑞草桥桥崩得残碑乃苏东坡与丈人丈母书也东坡外家在是所谓相望六十里共饮玻瓈江矣后洪雅主簿王宣义谢事家居于此东坡赠之诗云归来瑞草桥邉路独游还佩平生壶
　　县之名胜在乎三岩三岩者上岩中岩下岩也今惟称中岩焉自县解维始由芙蓉溪以两岸多芙蓉也继由五渡溪以溪水曲折凡五渡也又过慈姥矶有石刻李壁诗云洗尽一春歌酒尘沧江吹破碧粼粼韶华过眼都如梦祇有三峯是故人泊舟直抵下岩有题名云子瞻子由与侃师至此院僧以路险见止不知仆之所厯有百倍于此者矣丁未正月二十日书沿溪数折有唤鱼潭上即慈姥岩也篆刻中岩二大字径可四尺河南邵博书陆务观诗云春枕悠然夣何许两枝筇杖唤鱼潭又跋程伯正谊所藏山谷帖云此卷不应携在长安逆旅中亦非贵人席帽金络马传呼入省时所观程子他日幅巾筇杖渡青衣江相羊唤鱼潭清泉翠樾之间与山中人扫石置风炉煑蒙顶紫茁然后出此卷共读乃称尔过潭循山三里始至寺为中岩其傍有罗汉洞即牛头僧以木钥叩石笋处此地悬崖峭壁上刻千佛石覆如屋中有卧仙之迹有玉泉坎黄山谷铭云玉泉坎坎来自重险发源无所龙口琬琰我来峡中初酌蛙颔灵湫世鲜百泉莫与比甘山僧淳拙煮饼馨香逺拂瀹茗泉味不掩行为白虹止为方鉴口题此徳用勒苍广其上岩去中岩一里许唐末有佛刹号垂拱寺相传岩下有龙聴僧讲经于此由是建寺有三石笋唐无尽禅师伏虎在石笋下所谓伏虎台也范成大诗赤岩倚竛竮翠逻森成削岑蔚岚气重稀间暑光薄聊寻大士处往扣洞门钥双撑紫玉闗中矗翠云幄应供华藏海归坐寳楼阁无法可示人但见雨花落不知龙湫胜何似鱼潭乐夜深山四来人静天一握惊看杯桂白月影到林壑门前六月江世界尘漠漠寳缻有甘露一滴洗烦浊扪天援斗杓请为诸君酌
　　山谷题名云元丰庚辰歳秋多雨其八月戊午晴游慈姥岩礼诺巨那尊者岩下有泉发山足奔突色如乳而味甘取之不竭岂巨那所奉供耶余因竭其旧水涫涤见石少焉复盈坎■〈氵虢〉■〈氵虢〉投涧中唤鱼潭投斋余饭鱼出食者数百见人不惊
　　眉山程逢时跋余玠诗云相公平贼后携吏上峥嵘裴晋公以后无此竒遇醉翁行乐处草木皆可敬欧阳子而后世无此乐先生晋公徳业文忠词章书史精妙视锺王有逸气而于山林悠然心会殆伯仲之间有裴欧也试语山灵自有宇宙便有此山几曽有此客耶
　　邵漙来绍兴元年五日旦从其弟博任也
　　资中张方自汉川易节益部将母游弟嵩午犹子观复二子知复甥何杓侍眉山苏礼偕来嘉定壬午二月既望
　　金华杨纬被命赴阙舣舟岩下敬修尊者香火而去绍熙壬子孟冬九日弟综及男师复师晋同至
　　河阳郭忠得之行部嘉眉舣舟岩下携子游中岩瞻拜尊者过憇石笋庵厯览胜境竒哉政和八年六月三日
　　里人任逄被旨赴阙长子商辂侍行亲友送别笋峯者三十有九人嘉定丁丑十月癸酉
　　邑人杨大全被旨进朝将家来修净供宗党亲朋会别于此者五十五人绍熙三年九月旦
　　谷居翁大丞相赵公留题淳佑壬子乡贡方于此题名岩寺奎书适从天来是秋杨巽冠外省史夣锡在选中以山英灵发越愈大浚仪赵公握奎平冈继偕南宫第一之客明年端午合邑士杨兴仁申锡柄仲夣炎怿森孙侯国史朝瑞彪锡王钺文起之巽已程方何明磨崖大书以侈盛举以开方来
　　庆元戊午冬髙公纯遣侄魏了翁赴龙飞策试舣舟来游男载夏卿文卿定子侄游侍行越三年载定子裭褐行都复侍亲过此弟夏卿文卿林卿长弟淞同山下饮作伴留又二年癸丑秋十月了翁蒙恩召除侍东去舍于眉信于青衣明日孙真勤饮饯于此兄弟之偕行者如戊午独伯仲不与绍定己丑六月丙午
　　郡人苏薫侍诸父率四弟以嘉定戊寅上元日游诵坡翁江山风月本无常主间者便是主人语信然也弟党书
　　愁霖贯序人心久鬰秋季之旦晴景开霁草木悦茂江山清新太子宫史籍圣源命前王穆伯恭及前进士杨颕臣廷芳进士程戬景贶羽衣李有庆仲祥出邑东津亭方舸南下登石径数里逰中岩僧居清晏薄暮间道而归试校书郎领簿冯越石君玉俾识其时乃嘉佑丁酉之歳也景贶题
