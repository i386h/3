<!-- { "loadSidebar": true } -->
　　水经注曰江水自筰道与蒙溪分至蜀郡临卭县与布仆水合布仆自徼外成都西沈黎郡来按沉黎即筰道寰宇记云夷人于大水之上置藤为桥谓之筰也蜀记周赧王三十年诛蜀侯绾置守蜀守张若因取筰及其江南地史记筰都古西南夷自越嶲以东北君长以十数筰都最大秦时常为郡县至汉兴而罢自唐蒙使畧通夜郎而卭筰之君请为内臣及汉诛且兰卭君并杀筰侯乃置筰都县注汉书曰旄牛县岁贡旄牛尾以为节旄也元鼎六年以为沉黎郡至天汉四年并蜀为两部置两都尉一居旄牛主徼外夷一居青衣主汉人后汉永平中益州刺史梁国朱辅慷慨有大畧宣示汉徳威怀逺夷自汶山以西前代正朔所不加白狼盘木唐丛等百余国户百三十余万口六百万以上举种奉贡称臣仆辅上疏曰臣闻诗云彼徂者岐有夷之行传曰岐道虽僻而人不逺诗人诵咏以为符验今白狼王唐丛等慕化归义作诗三章路经卭来大山零高坂峭危峻险百倍岐道襁负老幼若归慈母逺夷之语辞意难正草木异种鸟兽殊类有犍为郡掾田恭与之习狎颇晓其言臣輙令讯其风俗译其辞语今遣从事史李陵与恭护送诣阙并上其乐诗昔在圣帝舞四夷之乐今之所上庶备其一帝嘉之事下史官录其歌焉逺夷乐徳歌诗曰大汉是治与天合意吏译平端不从我来闻风向化所见奇异多赐缯布甘美酒食昌乐内飞屈申悉备蛮夷贫薄无所报嗣愿主长寿子孙昌炽逺夷慕徳歌诗曰蛮夷所处日入之部慕义向化归日出主圣徳深恩与人富厚冬多霜雪夏多和雨寒温时适部人多有涉危歴险不逺万里去俗归徳心归慈母逺夷懐徳歌曰荒服之外土地烧埆食肉衣皮不见盐谷吏译传风大汉安乐携负归仁触冐险峡高山岐峻縁崖磻石木薄发家百宿到洛父子同赐懐抱匹帛传告种人长愿臣仆肃宗初辅坐事免是时郡尉府舎皆有雕饰畵山神海灵奇禽异兽以眩耀之夷人益畏惮焉和帝永元十二年旄牛徼外白狼楼薄蛮夷王唐缯等遂率种人十七万口归义内属诏赐金印紫绶小豪钱帛各有差安帝永初元年蜀郡三襄种夷与徼外污衍种并兵三千余人反叛攻蚕陵城杀长吏二年青衣道夷邑长令田与徼外三种夷二十一万口赍黄金旄牛毦举土内属安帝増令田爵号为奉通邑君廷光二年春旄牛夷叛攻零闗杀长吏益州刺史张乔与西部都尉击破之于是分置蜀郡属国都尉领四县如太守桓帝永寿二年蜀郡夷叛杀畧吏民延熹二年蜀郡三襄夷冦蚕陵杀长吏四年犍为属国夷冦郡界益州刺史山昱击破之斩首千四百级余皆解散灵帝时以蜀郡蜀国为汉嘉郡
　　十六国春秋曰李雄有蜀置沉黎汉源二郡周地图记天和初破羌夷得此土因立黎州及沉黎县矣寰宇记云隋开皇改黎州为登州炀帝初废州并其地入临卭郡唐置南登州大足元年割汉源飞越二县及嶲州之阳山县置黎州神龙三年废开元三年又置天寳元年改为洪源郡干元元年复为黎州领羁縻五十五州僖宗又置永平军宋复为黎州继升平阳军节度领汉源通望二县治在汉源通志云元属吐蕃等处宣慰司国初洪武八年省汉源县改为黎州长官司十一年升安抚司并置大渡河守御千戸所隶四川都司属上川南道
　　元和志曰黎州之地闗沬若而徼■〈牜羊〉柯处越嶲卭蜀之中樊柔直侯寳堂记云全蜀五十余州沉黎为襟喉地以南邻六诏而西接吐蕃也
　　后汉书筰都夷其人披髪左袵言语多好譬类居处畧与汶山夷同土出长年神药仙人山图所居也蜀郡记曰诸山夷獠子娠七月生生时必临水儿出便投水中浮则取养沉乃弃之按沉黎之名或取此而乐子正以为黒水所经矣宋史黎州诸俗尚鬼以主祭者为鬼主其酋长号曰都鬼主
　　宋郡守余授朱缨堂记蛮商越驵毡裘椎髻交错于阛阓中寰宇记蕃部蛮夷混杂之地元无市肆每汉人与蕃人博易不使见钱汉用绸绢茶布蕃部用红椒盐马之类
　　志云国初安抚副使马芍徳筑沉黎城今司治也沉黎驿在其北二里而汉唐宋之黎州则理在汉源县今废为镇去司南二十五里
　　寰宇记云汉源县汉沉黎县地宋立郡于此隋仁寿四年置县以大川之源为名长安四年巡察使殷祚奏置黎州后刺史宋干微奏废入雅州开元三年又置黎州以县来属按此即旧黎州也
　　方舆胜览云黎城中有汉越嶲太守任贵蜀汉姜维赵云马忠诸祠又有玉渊书院宋开禧初知县薛绂建志云废汉源县东有唐三王墓唐史卭黎间有三蛮王使伺南诏卒葬于此盖恭化王刘志辽和义王郝全信遂宁王杨清逺也北梦琐言卭黎之间有浅蛮焉世袭王号曰刘王杨王郝王岁支西川衣赐三千金俾侦云南动静云南亦资其觇成都盈虚恒持两端而求利焉遇元戎下车即率界上酋长诣府庭号曰叅元戎不察自谓威恵所致其来叅必潜禀于都押衙以候可否或元戎慰抚稍至乖方即敎其纷纭于时帅臣多文儒不欲生事都押衙席其利亦要姑息故蛮夷得以凭凌无忌王建始镇蜀絶其旧赐斩都押衙山行章以徇卭峡之南不立一堠不戍一卒十年不敢犯境末年命大将许存征徼外蛮为三王泄漏军机于是召而斩之时号英断边患屹然矣
　　胜览云州治静镇堂弘敞邃深为郡之冠冕左右有藏春留香二亭及思仙台图经云昔人有驾牛采樵入蒙秦山见二老人奕棋其人系牛坐斧而观局未终老人谓曰非汝久留之所樵者起而斧柯已烂牛已枯矣诗云思仙亭上望蒙秦此间昔有避秦人不应棋罢却归去再见桃花且问津
　　胜览云郡圃东湖方广十丈架桥其中芙蓉万盖锦鳞千尾桥上有唤鱼亭又云州宅之白云泉从白塔谷前取水穴城东以入始以槽承之分于四大井焉藜厅在小厅东隅世传唐三藏师游西域经行值藜杖于地曰他日州治在此果如师言杖成株高五十尺围九尺天圣间回禄人取其枝以接他枝矣有梵音水亦云三藏至此持梵音而水涌出故名水色如米渖而甘在今治南半舍
　　按玄奘西域记取经由凉州出塞似未入蜀而三藏者乃僧之通称也孙光宪琐言云唐咸通中有天竺三藏僧经过成都晓五天胡语通大小乘经律论以北天竺与云南接境欲假途而还为蜀察事者识之絷于成都府其得所记朝廷功第文字盖曾入内通场者或即其人耶
　　今治西有揺香亭在兵马司外荼醿芙蓉之胜甲于内地有海棠池在城南三十里昔时太守宾僚燕赏之地沿地植海棠花烂熳如锦也
　　舆地纪胜云黎州初设茶马买马两务成都则市于文黎珍叙等州号川马五代王建大阅于星宿山官马八千私马四千建起家骑士有国之后于文黎雅茂等州市胡马十年之间逺及兹数按通畧韩亿知益州移永康鬻马场于黎州境上以灌茂地接蕃部岁来互市觇我西川故徙于此旧载在川南以今度之与大渡河相近但今市马者由川北之中江县而转贩入黎雅其时势与事不同如此
　　志云圣钟山下有古城昔人于山中闻钟声及五色光掘之而得巨钟故曰圣钟山城即古黎州城也又云古黎州城在大渡河外按元和志南唐以来徙治大渡河内而水源在城外韦皋始筑今城东西南三面邻絶涧惟北面稍平地多井泉与诸城镇戍烽火相通诚西南之险要矣
　　志云韦皋所筑土城国初安庆侯即故址砌为石城今大渡河守御千户所是也在司治西北隅
　　大渡河源出吐蕃经黎州城南九十里东注嘉定入于江临河有大渡巡检司戍之隋大渡县设焉今废为镇若唐之大渡县则接芦山县界
　　方舆云唐时大渡之戌一不守则黎雅卭嘉成都皆扰宋初建隆三年王全斌平蜀以图来上议者欲因兵威复越嶲艺祖以玉斧画此河曰外此吾不有也于是为黎之极边昔时河道平广可通漕船自玉斧画后河之中流忽陷下五六十丈水至此澎湃如瀑从空而落舂撞号怒波涛汹涌船筏不通名为噎口殆天设险以限中外也父老云旧有寨将欲载杉木板由阳山入嘉定贸易以数片试之板至噎口为水所舂没湏臾片片自沫水浮出蛮人闻之益不敢窥伺矣
　　寰宇记云大渡河在通望县南一十五里自吐蕃界经雅州诸部落至当州东流入县界志云废通望县在司治东南九十里其北有罗目溪水入峨眉有通望山自大渡河南与众山相连入嶲州按通望本汉旄牛县地在大渡河北汉水西今有古旄牛城在俗呼为牛头城语讹也隋大业二年改为阳山县因县南朝阳山为名矣志又云大渡镇西有阳山废县唐初属登州后属黎州也
　　十道志云隋仁寿四年罢大渡镇置登州大业二年废登州又立阳山镇唐武徳元年改置阳山县属登州贞观二年割属嶲州开元初改为登台县贞元五年十月剑南节度使韦皋遣将王有道等与东蛮两林苴那时勿邓梦冲等帅兵于故嶲州台登北谷大破吐蕃青海猎城二节度杀其大兵马使乞臧遮遮悉多杨朱斩首二千余级其投崖谷赴水死者不可胜数生擒笼官四十五人收获器械一万余事马牛羊一万余头疋遮遮者吐蕃骁勇者也或云尚结赞之子频为边患自其死也官军所攻城栅无不降下蕃众日却数年间尽复嶲州之境贞元十三年五月十七日吐蕃于剑南山马岭三处开路分军下营仅经一月进军逼台登城嶲州刺史丰高任率领诸军将士并东蛮子弟合势接战自朝至午大破犬戎生擒大笼官七人阵上杀获三百人余被刀箭者不可胜纪收获马畜五百余头匹器械二千余事太和六年李徳裕复修卭崃闗移嶲州于台登城以扞蛮夷
　　华阳国志云台登县有孙水一曰白沙江入马湖水水经注孙水出台高县即台登县也南流径卭都县又南至会无入若水
　　志云孙水俗谓之长河天全长河西以在孙水之西也九州岛要记曰台登县有奴诺川鹦鹉山黒水之间若水出其下即黄帝子昌意降居处水经曰若水出蜀郡旄牛徼外东南至故闗郦善长注曰按山海经南海之内黒水之间有树名曰若木有若水出焉又云灰野之山有树焉青叶赤华厥名若木生昆仑山西附西极也淮南子曰若木在建木西木有十华其光照下地故屈原离骚天问曰羲和未阳若华何光是也然若水之生非一所黒水之间厥木所植水出其下故亦受其穪焉若水沿流间闗蜀土黄帝长子昌意徳劣不足绍承大位降居斯水为诸侯娶蜀山氏女生颛顼于其野有圣徳二十登帝位承少皥金官之政以水徳膺厯矣
　　水经注又云大度水出徼外至旄牛道南流入于若水又径越嶲大筰县入绳山海经曰巴遂之山绳水出焉东南流分为二其一枝东径广柔县注于江其一南径旄牛道至大筰与若水合自下亦通谓之绳水矣
　　寰宇记云废飞越县本沉黎之地唐仪凤四年分汉源于飞越水置县属雅州大足元年属黎州按志飞越山下有唐时三琱城即三交城也疑即古飞越县矣又云唐飞越县在旧县西北百里飞越山下其山两面接羌夷为沉黎西境要害之所
　　方舆云汉水发源自飞越岭寰宇记云汉水在汉源县西百二十里从和姑镇山谷中经飞越县界至通望县合大渡河不通舟船每至春冬有瘴气中人为疟疾
　　志云汉水俗呼流沙河源出越山流经司南二里东入于江
