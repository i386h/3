<!-- { "loadSidebar": true } -->
　　广安石圣庙在州治东二百步祀五代义士何龙也龙读书博雅积而能散秀屛山下浓洄镇皆其产业赈贫济乏多不责偿周急婚丧逺近无间后卒邦人思其徳于秀屏山下大石上刻像立庙祀之东向宋开寳二年朝议即浓洄镇辟广安军治以控果合渠三州险逺守臣特绘山川形势图上请圣裁欲设公署于其庙左右难之太祖取御笔点曰此庙宜迁去是夕风雨雷震石像与庙俱徙于今所相去数十余丈事闻诏封感应伯炳灵记资中赵逵生于南渡之后身矮面麻聪明质朴好读书年八岁随父自内江徙之资中盘石县北街居住夏月夜凉常遶街吹笛为戏是年时疫盛行一日吹笛至北街茶肆老妪与逵言近有五人来店吃茶见吹笛过各回避自后疫遂止人疑即五瘟使者又一秀士貌类炳灵神入茶店嘱云赵逵有济贫之心必获善果言讫忽不见后日逵到店妪又述此言逵闻径赴庙谢空中云来年转对大廷必魁天下三年后当入相后为岳府尚书按资县治南街有炳灵孚应祠宋李石记云萧君玉建庙成属石为记有以石未官为嫌者君玉具筹书有官者及石名质于神三祷皆得石名石以异议竟辞偶病寒夜梦神衣冠甚伟旗帜遶屋谓石曰而自恃与欧阳叅政同学不为我作文耶既觉汗如注病亦愈记成君玉出片纸云此神事实也读之则今碑中所载欧阳事在焉因叅昨梦交叹久之石寻被奏殿廷唱名在第十四意不自满或从傍曰此欧阳子科名何薄焉
　　定命録云崔元综任益州参军日欲娶妇吉日已定忽假寐见人云此女非君妇君妇今日始生乃梦中相随向东京履信坊十字街西道北入一宅内东行正见一妇人生一女子指云此是也崔既惊寤殊不信俄而所娶章女暴亡后官三品年五十八乃婚侍郎韦陟堂妹年始十九正在履信坊韦家宅上成亲住东行屋下寻勘梦日其妻适生崔公年九十韦夫人与之偕老后四十年乃终
　　前定录云遂宁岳某与阆州李某将赴试各祈梦于梓潼祠有一执簿者曰汝二人皆贵但身与头不相称令一使运斧以易及醒归其妻不识诘其家人始知之后俱甲试迁官
　　录异记云广明辛丑岁正月僖宗车驾已及左绵郫县镇使任时当昼假寝于厅事忽梦巡街小吏告之曰大将军迎驾合伺于道左即奔出见通衢侧兵骑数千已直北而去旌旗部伍异常严整戈甲之盛首尾十余里不絶久之介金曳地者千数拥白马朱缨金甲一人五彩日月旗罗列以从任鞠躬两食顷队仗方絶问报者大将军为谁云是法定寺后李将军也既觉流汗浃体想其所覩犹厯然在目是岁余奉诏青城修斋话其事
　　北梦琐言孟蜀御史中丞牛希济文学繁赡超于时辈自云早未出学院谓词科可以俯拾一夕梦一人介金曰郎君分无科名四十五已上方有官禄觉而异之旋遇丧乱流寓于蜀依季父给事中峤仍以气直嗜酒为季父所责旅寄巴南旋聆开国不预劝进又以时辈所排十年不调为先主所知召对除起居郎累加至宪长
　　野人闲话蜀宗正少卿孟徳崇燕王贻邺之子也自恃贵族脱畧敖诞尝太庙行事携妓而往梦一老人责之且取案上笔叱令开手大书九十字而觉翌日与宾客话及此事自言老人责我是悟我也书九十字赐我寿至九十也客有封琏戏之曰九十乃是行书卒字非吉征也不旬日间果卒又云孟蜀工部侍郎刘义度判云安日有押衙覃隲梦与友人胡针同在一官署厅前见有数人引刘入身被五木孑然音旨说理分解似有三五人执对久方退于行廊下坐见进食者皆是鲜血覃因问傍人荅曰公为断刑错误所致追来数日矣遂觉及早见胡语之胡亦言昨夜所梦相同因共秘之刘公其日吟感怀十韵诗一篇今刻于石上其畧曰紫阁无心恋青山有意潜人皆讶其诗意不数日而卒
　　王氏见闻录王蜀时有朱少卿者不记其名贫贱客于成都因寝旅舍梦中有人扣扉觅朱少卿其声甚厉惊觉访之寂无影响复睡梦中又进呼之俄见一人手中执卷云少卿果在此朱曰吾姓则同少卿则不是其人遂卷文书两头只留一行以手遮上下果有朱少卿三字续有人自外牵马直入云少卿领取朱视马无前足步步侧蹶匍匐而前其状异常苦楚大惊觉恶之后蜀主开国以亲知引荐累至司农少卿无何膝上患疮双足自膝下俱落痛苦经旬至五月五日殂乃马梦之征也
　　野人闲话云孟蜀主母后之宫有卫圣神龙堂亦尝修饰严洁后言积世之家神也一旦议欲广其殿宇因昼寝梦一青衣谓曰今神龙意欲出宫外居止宜于寺观中安排可也醒欲从之而主未许又梦之因选昭觉寺廊庑间特建一庙土木既就绘事云毕遂宣教坊乐自宫中引出奏送神曲至新庙奏迎神曲其日玄云四合大风振起及神归位雨即滂沱或曰卫圣神龙出离宫殿是不祥也逾年而国亡
　　玉堂闲话西蜀将王晖尝任集州刺史城中无水泉民皆汲于野外值岐兵攻集絶其水路城内焦渇旬日之间颇有死者王公乃中夜祈告神祗及寐梦一老父曰州狱之下当有美泉言讫而去王亦惊寤迟明命畚锸于所指处掘数丈乃有泉流居人得饮蒙活甚众岐兵初知城中无水意将坐俟其毙公命汲泉水数十罂于城上扬而示之乃去去日神泉亦竭踈勒拜井之事固不虚耳王后致仕家于雍州尝言之
　　宋邓桓梦杀牛记云宣和二年庚子吴公革来牧涪邦涪俗或杀牛以祀神戒弗止壬寅三月六日公夜梦一人蹙额敝衣貌类公吏持牒而似有所诉公曰谁何应以民间杀牛愿检察以救其苦既觉即于堂柱上书牛字以记之翌旦会部使者至未暇寻究越日忽见所记字登时下吏收捕遂获于城门之西牛已四解悉令覆于江流仍坐杀牛者罪几上之肉固不可复生而神明之告殆若影响
　　按摉神记云文昌神姓张名亚字霶夫本吴会间人生于周初后西晋末降生越之西嶲之南有道术为神庙在梓潼县北八里七曲山唐广明二年僖宗幸蜀神于利州桔柏津见封为济顺王亲幸其庙解剑赠锡时太子少师王铎扈从亲覩其盛题诗云盛唐圣主解青萍欲振新封济顺名夜雨龙抛三尺匣春云凤入九重城剑门喜气随雷动玉垒韶光待贼平为报山东诸将相主天勲业赖阴兵注云时术士言来春驾还京也判度支萧遇和云青骨祀吴谁让徳紫华居越亦知名未闻一剑传唐主长拥千山出蜀城斩马威棱应扫荡截蛟锋刄俟升平鄼侯为国新箫鼓堂上神筹更布兵志云七曲庙傍有风洞深狭严邃神家庆悉都其间殿有降笔亭中以金索悬五色飞鸾鸾口衘笔用金花笺数百幅常留笔下每降笔讫亭内铜钟自鸣逆曦僣妄自具牺牲设爼豆诣殿陈祭甫欲行礼黒风骤起灭烛飞香震惧伏殿下须臾开明视祝版已碎作两片矣案上有安丙二字及曦就戮宁皇亲作御讃四颁庆府焉所谓凤凰山者又在七曲之左辛卯天变雷杼不灵暂宅鳌山星未周纪而五未数厄当罹刼火移鸾仗于云龙山之摩围洞以驻神跸
　　文昌化书云予第二十二化在周宣王之世姓张名忠嗣字仲即诗所称张仲孝友也宣王崩嗣王虐骤谏不听赐之酖自惟生于斯世而坚守古道既有言而不用又获罪焉魂无所归情犹不已哭于宫闱者三日王闻之以为妖乃命庭氏率其属以弓矢望声而射之予无身矣射予何为于是望故家而腼甚辞王国以遨逰一意西方厯岷峨背井络至蜀之西陲有山名飞越予以先世生于吴会与越为邻俯而察之名同俗异又望西极一山髙广殆百余里盛暑之时积雪凝寒非尘境也山神白辉曰此名雪山往昔多寳如来修行于此八年得道又西极真人久住于此因而证果大夫仙风凛然盍不留予听而止焉无几帝有旨以予为雪山大仙旋勅蜀门行化乃返鹤驭而来东北见万峯青翠徘徊久之山神公元长等五人来谒予曰某等职隶于斯近见真官神丰俊严目有光芒謦欬之音震响岩谷天人乎此间自武王伐纣微卢彭濮诸国之长佐蜀觐王大军北向实经于此逮今三百余年路僻人稀未尝有显者来真官势熖如此幸示其故予乃告之实山神曰某等亦厌人间逰于斯者也此山隶蜀帝所治名曰剑岭其势壮距终南西接岷峨南通卭徕东挹巴庸广袤周匝殆千余里自山王白峯主托孕为蜀王太子且百年矣居未有主真官既圣人之裔清明在躬积徳累行忠孝全节神逰于此行藏有数宜少休焉兼剑岭之下近有白额大兽千余岁矣负此山嵎以人为食真官既尝为天子大臣又奉玉音来此自可号召羣灵呼吸变化役遣幽阴驱除此虎亦助天好生之事也予信之乃矫宣帝旨召集千里之内山川鬼神咸来听命曰王旨以白虎害人吾为此山主董尔众灵诛灭之用命者世享血食否则天行威刑众曰唯谨听令予乃仰观周览现身与山等叱枯竹作长剑屛翳号风雨师清道挥剑一呼响震山谷虎亦怒气成云目光出电跳梁反复吾身当之众力并前毙于刄下又于血污中获一圆石状如坠星公元长识之曰此虎威也予因佩之以慑百神功成奏帝先陈矫诏之愆次及集功之语帝因以予为蜀北门山王凡所部山川水旱丰凶妖祥功过皆得与闻而平治之青黎山神髙鱼生部民孙涤女方婚之夕鱼生拘其魂而乱之为邻封白池龙神所察予觇之与女俱讯既伏其辜归其魂女乃苏鞭鱼生背三百黜其职山下有故孝子吴宜肩尝为父疾刺血写楞伽经四卷寿终三年未有所授予因保奏以代鱼生帝报曰可
　　蜀主鱼鳬封弟葭萌于苴是为苴侯久之苴遣使求贿蜀主不应于是遣人焚蜀府库火势孔炽予闻之命风师返火明言苴之无道须臾苴之行人皆死于火中自是苴蜀交攻者三年蜀主厌之遣庄苏议平苴侯不听庄苏因言蜀之兵众手指西隰予因现神兵而儆之苴侯疑其袭已遂乞盟焉夜者言之于王王为予立庙于都之北
　　武都山精化为女子色美而艳蜀之所无有闻于王开明尚纳以为妃未几物故王念之不已筑墓使髙以示不忘武都长人费氏五丁从而媚王以大力负武都山土増垒之不日墓与山齐王名之曰武担山谓妃死而怀土也既而王亲信五丁日侍左右曽不暂舍王亦多力恃勇既得五丁自谓空拳可以格戈戟奔走可以敌车骑于是不修边备至撤亭障罢烽燧予既享其血食且强秦接境虑有不测乃化一文士自称北郭张生叩阍上书其畧曰臣闻専徳者昌専力者亡昔尧舜禹汤之治天下在廷之臣姓氏昭然未有以力为専者且匹夫之勇不可以为恃絶人之技不足以威敌恶来飞亷无救于啇辛羿射奡舟竟死于非命近世三狄长人多力卒加诛剿今边隅费氏昆弟五人初无道徳以力为任主以其身材长大而贤之不修武备臣谓费氏之力一可当十若以百人为敌力无施矣置诸台皂列为仆御俾其祼股肱执射御奔走从事则可以之折冲邻国要其所至不过赤白长狄三者之如也愿王谨先王之庆基严强秦之边备无以匹夫之勇而弛三军之令幸甚王不恱曰汝谏吾谨武备而诮吾养材士是欲猎而废鹰惊盗而废犬也予力辩之时五丁在左右恃宠将来见辱予乃隐而不见五丁以为妖曰此殆北郭张仲子也于是毁予庙
