<!-- { "loadSidebar": true } -->
　　四月十九日浣花佑圣夫人诞日也太守出笮桥门至梵安寺谒夫人祠就宴于寺之设厅既宴登舟观诸军骑射倡乐导前泝流至百花潭观水嬉竞渡官舫民船乗流上下或幕帟水濵以事逰赏最为出郊之胜清献公记云往昔太守分遣使臣以酒均给逰人随所会之数以为斗升之节自公使限钱后乃以随行公使钱酿酒畀之然不逮昔日矣
　　五月五日宴大慈寺设厅医人鬻艾道士卖符朱索彩缕长命辟灾之物筒饭角黍莫不咸在
　　六月初伏日会监司中伏日会职官以上末伏日会府县官皆就江渎庙设厅初文潞公建设厅以伏日为会避暑自是以为常早宴罢泛舟池中复出就厅晚宴观者临池张饮尽日为乐赵清献公使限钱但为初伏会今因之
　　七月七日晩宴大慈寺设厅暮登寺门楼观锦江夜市乞巧之物皆备焉
　　十八日大慈寺散盂兰盆宴于寺之设厅宴已就华严阁下散盆
　　八月十五日中秋玩月旧燕于西楼望月锦亭今宴于大慈寺
　　九月九日玉局观药市宴监司宾僚于旧宣诏堂晩饮于五门凡三日官为幕帟棚屋以事游观或云有恍惚遇仙者
　　冬至节宴于大慈寺后一日早宴金绳寺晩宴大慈寺清献公记云至前一日太守领客出北门石鱼桥具樽豆观樵已乃即天长观晩宴盖文潞公始为之后复罢
　　已上附郭
　　益部耆旧传云杨统曽祖仲续举河东方正授郫令甚有徳恵人为立祠乐其风俗于是居焉汉书扬雄之先扬季官至庐江太守元鼎间避仇遡江处岷山之阳曰郫有田一壥有宅一区世世以农桑为业其俗之隩厚可知也温江故郫所分益州记云彭之土地肥良比于郫邑号小郫矣江原之地特好美田葛公云益州所需悉仰于蜀即此华阳国志称其俗好歌舞危弦促管声尤激切而陆游谓唐安有三千官栁四十琵琶也永康图经其俗刚悍颇尚气节而杂夷风县西五十里有蚕崕闗以振西山之走集而边徼从此分矣
　　威茂古冉駹地土地刚卤不生榖粟麻菽惟以麦为质自古及今并无两税寰宇记云州本羌戎之人好弓马以勇悍相髙诗礼之训阙如也男子衣羯羊皮■〈革各〉■〈各互〉妇人多戴金花串以瑟瑟而穿悬珠为饰迭石为■〈石巢〉以居如浮图数重门内以梯上下货藏于上人居其中畜圂于下髙二三丈者谓之鸡笼十余丈者谓之碉亦有板屋土屋者自汶川以东皆有屋宇不立碉巢豹岭以西皆织毛毯盖屋如穹庐其地多冰寒盛夏凝冻不释夷人冬则避寒入蜀佣赁自食夏则避暑反落岁以为常故蜀人谓之作五百石子也西入松州苦寒特甚日耕野壑夜宿碉房刻木契以成交易炙羊膀以断吉凶人人精悍习战鬬矣
　　简州治阳安宋闗耆孙碑阴记云东普慈西成都有东之朴有西之文盖尝出磊落瑰竒之士焉绍兴黎持道院记云阳安邻于会府而有江山之胜处于髙仰而有鱼稻之饶民事狱讼比之旁郡十无一二凡隐于吏者乐趋焉人目之为西州道院寰宇记云郡有獽人言语与夏不同嫁娶但鼓笛而已遭丧乃以竿悬布置其门庭殡于别所至其体骸燥以木函盛置于山穴中按李膺云此四郡獽也而今则文质彬彬矣
　　资中或治盘石或徙内江皆谓之中水也图经云王褒起资中以文词显于是东梓为多士之国刘光祖记云蜀东十数郡山水之秀不敢与资中抗文物亦然
　　陵州以盐井为业以道陵得名丹渊集云州在崎岖山谷之中城垒邑屋与峦岭涧壑相为上下所领县四户口裁三万税钱止千三百缗租不满万石土田瘠卤民颇善耕稼然其性椎质各守护本业不憙作诉讼事又郡县志云俗愿悫而好静公议而无私有古淳质之风今亦恐渐讹矣
　　汉益州或治广汉或治绵竹古语云大旱不旱蜀有广汉蜀记云浸以绵雒故广汉谓之渊府也新都与成都广都各为三都之一故号名城兼有金堂山焉绵竹以姜诗力孝宅曰汛乡以任安教授俗侔洙泗徳阳有望秦之里彰明有廉逊之泉皆以人重也
　　郡国志云左绵界东西二川北负梁雍风气所濡各得其偏故其俗文而不华淳而不鲁刚而不狠柔而不弱三国志先主入涪宴于山上顾谓龎统曰此州之民其富乐乎陈溪唐昌草市记云诸葛武侯以蜀胜脆故令邻邑翊日而市意在习其筋力而俟之征徭又毎及上春以蠢为名因定日而有所往也
　　寰宇记云龙州风俗与剑州同然山髙水峻人多瘤而痴聋盖山水之气使然
　　郦道元曰广柔县有石纽乡禹所生也今夷人共营之地方百里不敢居牧有罪逃野捕之者不逼能藏三年不为人得则共原之言大禹之神所佑也
　　江油令许醇民謡序所向皆山石少平陆鲜榖稻人悉仰食于绵剑邻邑旧经云岩居谷处多学道经罕有儒术
　　已上外郡县
　　岑参招北客文云蜀之先曰蚕藂兮纵其目以称王当周室陵頺兮乱无纪纲洎乎杜宇从天而降鳖灵泝江而上相禅而帝据有南国之九世蜀本南夷人也皆左其袵而椎其髻及通乎秦也始于恵王之代五牛琢而秦女至一蛇死而力士毙二江双注羣山四蔽其地卑湿其风胜脆蛮貉杂处滇僰为邻地偏而两仪不正寒薄而四气不均花叶再荣秋冬如春暮夜多雨朝旦多云阳景罕闻阴气恒昏以暑以湿为瘵为疠气浥热以中人吾知虚膇之疾兮将婴尔身蜀之不可往北客归去来兮若乃髙山万重峻极属天西有昆仑其峯相连日月回环碍于山巅峦崕盘嵚天壁夐絶阳和不入阴气固闭千年层冰万古积雪溪寒地岸谷冻石冽夏月草枯春天木折苍烟凝兮黒雾结人堕指兮马伤骨江水喷激回盘纡萦栈壁缘云钩连相撑绳梁嶫虚傍沓杳冥下不见底空闻波声过者矍然亡魂丧精复引一索其名为笮人悬半空度彼城壑或如鸟兮或如玃倐往还来幸不落乃有豪猪千羣突出如牛修角钝剑癯躯饿虓争肉吼怒阚阚不休复有髙崕坠石兮声如雷之轩轰上敲下磕似火迸兮满山流星磵溪忽兮倒流林岸为之頺倾惊腾狖与过鸟骇木魅兮山精□深榛努鬛射人寒熊孔硕登树自掷见人则擘巨麋飞石压人兮不可行西有犬戎与此山通行貌类人言语不同毡庐隆穹毳裘蒙茸啜酪啖肉持鎗挟弓依草及泉务战与攻其声如犬其聚如蜂中国之人兮或流落于其中岂知掘鼠茹雪以为食终当铍其足而累其胸泣汉月于西海思故乡于北风蜀之西不可以往北客归去来兮

　　蜀中广记卷五十五

　　●钦定四库全书

　　蜀中广记卷五十六

　　（明）曹学佺 撰

　　○风俗记第二

　　上下川南道属

　　华阳国志云绥和五年犍为上寳磬十六刘向以为美化所降用立辟雍而士多仁孝女性贞専王莽改曰西顺郡人不会更始都南阳逺奉贡职及公孙述有蜀郡拒守述伐之郡功曹朱遵逆战众寡不敌遵绊马死战遂为述所并而任君业闭户费贻素隐光武帝嘉之曰士大夫之郡也嘉州教授任熙明题名记云蜀为西南巨屛繇汉以来号为多士莫盛于眉益二邦而嘉定次之张刚通义图序云后世以蜀学比齐鲁而蜀之学者亦独盛于通义政和御笔西蜀惟眉州学者最多修谯楼记云其民以诗书为业以故家文献为重夜燃灯诵读声琅琅相闻矣
　　苏轼逺景楼记云吾州之俗有近古者三其士大夫贵经术而重氏族其民尊吏而畏法其农夫合耦以相助盖有三代汉唐之遗风而他郡莫之及也始朝廷以声律取士而天圣以前学者犹袭五代之弊独吾州之士通经学古以西汉文词为宗师方是时四方指以为迂阔至于郡县胥吏皆挟经载笔应对进退有足观者而大家显人以门族相尚推次甲乙皆有定品谓之江乡非此族也虽贵且富不通婚姻其民事太守县令如古君臣既去辄画像事之而其贤者则记录其行事以为口实至四五十年不忘富商小民常储善物而别异之以待官吏之求家藏律令往往通念而不以为非虽薄刑小罪终身有不敢犯者岁二月农事始作四月初吉榖稚而草壮耘者毕出数十百人为曹立表下漏鸣鼓以致众择其徒为众所敬畏者二人一人掌鼓一人掌漏进退坐作惟二人之听鼓之不至至而不力皆有罚量田计功终事而会之田多而丁少则出钞以偿众七月既望斩艾而草衰则仆鼓决漏取罚金与偿众之钱买羊酾酒以祀田祖作乐饮食醉饱而去岁以为常其风俗葢如此故其民皆聪明才智务本而力作易治而难服守令始至视其言语辄了其为人其明且能者不复以事试终日寂然茍不以其道则陈义秉法以讥切之故不知者以为难治云
　　寰宇记云嘉州金灯山即至乐山其趾有渊毎岁人日郡守于此修油卜故事谓以油洒水面观其纹验一岁之丰歉
　　眉州志云人日州人游重瞳观观有仙翁洞云重瞳真人淘丹处洞出灵蠏色白见者生贵子老泉曽祷之在蟇颐山下子瞻诗云春风陌上惊微尘人物初乐岁华新时闲正好路傍饮麦短未怕逰车轮城中车马厌城郭喧阗竞出空四邻歌舞惊山草木动箪瓢散骑乌鸢驯何人聚众称道人遮道卖符色怒嗔宜蚕使汝茧如瓮宜畜使汝羊如麕路人未必信此语强为买服祷新春道人得钱径沽酒醉倒自谓吾符神子由和云江上冰消岸草青三三五五踏青行浮桥没水不胜重野店压糟无复清松下寒花初破蕚谷中幽鸟暂嘤鸣洞岩泉胍龙睛动宫观丹墀鸭舌生山下瓶罂霏穉孺峰头鼔乐聚簮缨缟裙红袂临江影青盖骅骝踏石声晓去争先心荡漾暮归夸后醉纵横最怜人散两轩静坐爱斜阳着树明刘缋霏雪录云踏青之逰惟在春时未闻指某月日者苏颍濵踏青诗序云眉之东门十数里有山曰蟇颐山有亭榭松树下临大江毎正月七日士女相与嬉逰饮酒于其上谓之踏青也
　　通义志云二月十五村人鬻田器于市因作乐纵观以为蚕市子瞻和子由蚕市诗云蜀人衣食常苦艰蜀人逰乐不知还千人耕种万人食一年辛苦一春闲闲时尚以蚕为市共忘辛苦逐欣欢去年霜降斫秋荻今年箔积如连山破瓢为轮土为釡争买不翅金与纨忆昔与子皆童丱年年废书走市观市人争夸鬬巧智野人喑哑遭欺瞒诗来使我感旧事不悲去国悲流年霏雪录云眉之蚕市见颕濵诗序坡有荻箔瓢轮土釡等语盖箔即曲薄荐蚕者也破瓢为轮土为釡者缫所用具耳
　　后汉书曰岑彭至武阳蜀刺客诈为亡奴降夜刺杀彭蜀人怜之为立庙岁时祠焉眉州志云五月二十三州人赛土主祠祀岑彭其日盖岑死事也必有霖雨之应眉人谚云天干不系干但看五月二十三
　　上南志云不午日竞渡而六月二十四日竞渡二郎川主诞辰也乐以贺之七月祭先用蒻头谓之鬼蒻
　　杨徽之嘉州诗云俗遇腊辰持药献吏逢衙日隔花叅耆宿因来问封部竹篱西畔是云南
　　眉俗岁晩相与馈问曰馈年节东坡诗云农工俱已收岁事各相佐为欢恐无具假物不论货山川随出产贫富称小大寘盘巨鳞横登笼双兔卧富人事华靡彩绣光翻座贫者媿不能微贽出舂磨官居故人少里巷佳节过亦欲举乡风独唱无人和
　　眉俗除夕守岁酒食相过名曰别岁东坡诗云故人适千里临别尚迟迟人行犹可复岁行那可追问岁安所之逺在天一涯已逐东流水赴海归无时东邻酒初熟西舍彘亦肥且为一日欢慰此穷年悲勿嗟旧岁别行与新岁辞去去勿回头还君老与衰
　　已上嘉眉
