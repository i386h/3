<!-- { "loadSidebar": true } -->
　　韦又蓄一孔雀凿池以居之武公元衡来继任此鸟犹在使宅因作诗伤之一时属和皆名士焉韩愈诗云穆穆鸾鳯友何年来止兹飘零失故态隔絶抱长思翠角高独耸金华焕相差坐蒙恩顾重毕命守阶墀白居易诗云索莫少颜色池边无主禽难收带泥翅易结着人心顶毳落残碧尾花销闇金放归飞不得云海故巢深王建诗云孤号秋阁阴韦令在时禽觅伴海山黒思乡橘柚深举头闻旧曲顾尾惜残金顦悴不飞去重君池上心建又有伤韦令孔雀词可怜孔雀初得时美人为尔别开池池边鳯凰作伴侣羌声鹦鹉无言语雕笼玉架嫌不栖夜夜思归向南舞如今憔悴人见恶万里更求新孔雀热眠雨水饥拾虫翠尾蟠泥金彩落多时人养不解飞海山风黒何处归
　　武相国在蜀又有春晓闻莺诗韩愈和云早晩飞来入锦城谁人教解百般鸣春风红树惊眠处似妒歌童作艶声王建和云侵黑行飞一两声春寒啭小未分明若教更解诸余语应向宫花不惜情予按成都文类武公元衡中秋登锦城楼诗席客和者至十许人皆知名士公亦节镇之有文而好事者与
　　盛弘之荆州记曰雁塞北接梁州汶阳郡其间东西岭属天无际云飞风翥望崖回翼惟一处为下朔雁达塞矫翮裁度故名雁塞同于雁门也梁州记曰梁州县界有雁塞山传云此山有大池水雁栖集之故因名曰雁塞成公绥雁赋云奔巫山之阳隅兮趍彭泽之遐裔矣
　　方物略云荏雀每岁荏熟则羣至食其实性好斗人捕之裒钱使决胜负闾里曹观至一雀直数千钱官司恶民赘聚每下符禁叱之赞曰缁绿厕彩喜荏充膒奋颈毰顋矜健于咮里人裒赀以佐其鬬按荏菽今之胡豆也
　　傅玄蜀都赋曰鹰则流星耀景奔电飞光青骹素羽飘雪繁霜范镇东亝记事云嘉陵江上见二鹘掷卵相上下以接之盖习其飞也其胎教之意乎又翅羽未成跃出穴巢徃徃坠崖下死其天性峻勇是亦躁进之类也予今岁在锦城立秋后一二日亲见此种物盘空抢地作得意状盖非搏击则不能躁进势相因矣
　　山海经云梁渠之山有鸟焉名曰嚣其音如鹊食之止衕郭注治洞下也
　　盛弘之荆州记曰巫县有鸟如■〈此鸟〉鸡其名为鸮楚人谓之鵩青城外史云枭鸟昼不见泰山夜则察秋毫此徃志所载也灌县最多枭形如楚枭而小遇五更则鸣人鲜忌之然昼则目明夜则反暗此可以补记载之遗按枭鸟不宜昼明而昼明者以时尚伺察白昼公行故耳何足异云
　　蜀都赋风胎若鶂注风胎鸟名未详按庄子曰鶂相视眸子不运而风化即此物也
　　蜀人呼鹡鸰为连点七五代时有问洪杲禅师曰如何是连点七师云屈指数不及地上无踪迹
　　广志曰野鸭雄者赤头有距鹜生百卵一日再生有露华鹜以秋冬生卵并出蜀杜甫花鸭诗云花鸭无泥滓阶前每缓行羽毛知独立黒白太分明不觉羣心妒休牵众眼惊稻梁沾汝在作意莫先鸣甫又有鸂■〈勑鸟〉诗云故使笼寛织须知动损毛看云莫怅望失水任呼号六翮曽经翦孤飞卒未高且无鹰隼虑留滞莫辞劳盖多自况之意也

　　兽

　　李膺益州记云张道陵登仙之所常有麒麟白鹤游翔其上武阳志云汉朱褒获麒麟于马颊岭故界有麒麟桥也唐书元和七年冬东川观察使潘孟阳奏龙州平武县嘉禾生有麟食之麟之来羣鹿环之光彩不可正视使画工图献焉张仲素表贺曰伏见剑南东川观察使潘孟阳奏龙州寳华山中有麟见独角马蹄遍身光耀并嘉禾二十二茎至八十九穗麟见与鹿每来同食各画图函盛封进者臣闻六合同归则麒麟至天下和一则嘉禾生伏惟陛下昭事上帝凝情衢室宵兴涤虑申旦忘倦大敷至化以永时邕故得希世之祥应我皇运异质卓荦竒彩光明顾步幽岩发闻郡国神物自生于圣日灵编徒载其嘉名况大田之中众穗斯茂沐以膏泽扇其祥风而后呈彼珍羣承兹共抵必生长亩之秀以期王者之瑞因缘所验郑重合符有以识上圣之心兆至和之本德超千古庆洽无疆日月所均无思不服臣等幸覩休异喜万恒情无任抃跃之至按蜀梼杌王建武成年麒麟屡见则皆伪物不足书也
　　汉神爵中方士言益州有金马神诏资中王褒徃祠之蜀都赋所谓金马骋光而絶景也今成都治内有金马坊坊侧有祠宋赐额名昭应云华阳国志曰会无县有天马河天马日行千里死于蜀葬江原小亭今天马冢是也县有天马祠民家马牧于山下或产骏驹云天马子今有天马径厥迹存焉
　　元微之曰德宗皇帝以八马幸蜀七马道毙唯望云骓来徃不顿贞元中老死天廏臣稹作歌以记之忆昔先皇幸蜀时八马入谷七马疲肉绽筋挛四啼脱七马死尽无马骑天子蒙尘天雨泣巉嵒道路淋漓湿峥嵘白草眇难期謥洞黄泉安可入朱泚围兵抽未尽怀光寇骑追行及嫔娥相顾倚树啼鹓鹭无声仰天立圉人初进望云骓衫色顦顇众马欺上前喷吼如有意耳尖卓立节踠竒君王试遣回胷臆撮骨锯牙骈两肋蹄悬四局脑颗方胯耸三山尾株直圉人畏诮仍相惑此马无良空有力频频啮掣辔难施徃徃跳趫鞍不得色沮声悲仰天诉天不遣言君未识亚身受取白玉羁开口衔将紫金勒君王自此方敢骑似遇良臣久凄恻龙腾鱼鳖啅然惊骥盼驴骡少颜色七圣心迷运方厄五丁力尽路犹窄槖驼山上斧刃堆望秦岭下垂头石五六百里真符县八十四盘青山驿掣开流电有辉光突过浮云无朕迹地平险尽施黄屋九九属车十二纛齐映前导引骓头【帝自奉天奔梁道险涩齐映为帝御会马骇突帝命舍辔映曰马奔踶不过伤臣舍之或惊清跸】严震迎号抱骓足【时震为山南西道节度使闻帝徙跸驰表奉迎】路傍垂白天寳民望骓礼拜见骓哭皆言玄宗当时无此马不免骑骡来幸蜀雄雄猛将李令公【李晟也】収城杀贼豺狼空天旋地转日再中天子却坐明光宫朝廷无事忘征战校猎朝回暮球宴御马齐登拟用槽【厩中号乗舆之马曰拟用槽】君王自试宣徽殿圉人还进望云骓性强歩阔无方便分鬃摆仗头太髙擘肘回头项难转人人共恶骓回跋潜遣飞龙减刍秣银鞍绣韂不复施空尽天年御槽活当时邹谚已有言莫依功髙浪开阔登山纵似望云骓平地须饶红叱拨长安三月花垂草果下翩翩紫骝好千官暖热李令闲【平朱泚之后天子既厌兵患将臣生事而张延赏当国复与李晟有隙劝帝夺其兵柄】百马生狞望云老望云骓尔之种类世世竒当时项王乗尔祖分配英豪称覇主尔身今日逢圣人从幸巴渝归入秦功成事遂身退天之道何必随羣逐队到死蹋红尘望云骓用与不用各有时尔勿悲
　　资暇集云成都府出小驷以其便于难路号为蜀马今宣城郡亦有小马时人皆呼为宣州蜀马也晋史明帝密知王敦将举兵内向乃乘巴滇骏马微行至于湖阴察敦营垒敦觉而追帝帝乃驰去马有遗粪处辄以水灌之北魏李孝伯宣旨语张畅曰若须大马魏主当送脱须蜀马亦有佳者唐人嘲武懿宗曰长弓度短箭蜀马临阶骗盖以蜀马之低尚须临阶乃得上其无超距之勇自见字书骗音匹转跃而上马也大都蜀马短小精悍俯仰便捷亦地势使之然耳予阅后梁春秋武陵王纪在蜀器甲殷积有马八千匹元和郡县志剑南节度唐都管兵三万四千七百人马三千匹蜀梼杌王建武成二年讲武于星宿山步骑二十万官马八千私马四千虽各侈其盛而神驹名骏未常旦暮遇之者及观
　　渝州志载谟烈辑遗云洪武四年明升以全蜀降献良马十其一色正白盖得之于罗鬼国养龙坑牝马与龙交而生者身长十有一尺首高数尺足之高比首杀其二尺有肉隐起项下约厚五寸广三寸余贯脉络腹至尾闾而上精彩明晃振鬛一鸣万马为之辟易鞯勒近前则作人立而吼上谓天既生此英物必有神以司之亲撰祝册诏有司以牲醪祀于马祖然后勅典牧副使高敞囊沙四百斤压之人跨囊沙上使之游行苑中久之性渐柔驯适八月癸巳上将行朔月礼于清凉山坛于是乘之而出如蹑云而驰一尘弗惊皇情悦豫赐名飞越峯复命御用监马晋臣绘其行藏焉斯盖不世出之物以待不世出之主也噫其神哉
　　郑棨开天传信记云玄宗将登封泰山益州适进白骡洁朗丰润权竒伟异上遂亲乘之柔习安便不知登降之倦也告成礼毕复乘而下至山■〈土幻〉少休有司奏白骡无疾而殪上叹异久之谥曰白骡将军命有司具槥椟以葬之迭石为墓在封禅坛北里许
　　华阳国志秦昭襄王时白虎为害自秦蜀巴汉患之乃重募有能杀虎者邑万家金帛称之于是夷朐忍廖仲药何射虎秦精等乃作白的弩于高楼上射虎中头三节白虎常从羣虎瞋恚尽搏杀羣虎大呴而死按天官书参为白虎蜀当井参分野故白虎常为害也
　　朝野佥载周武后永昌中涪州多虎暴有一兽似虎而大逐虎噬杀之录奏检瑞应图乃酋耳也不食生物有虎则杀之
　　蜀记文翁在蜀日常言少力田方聚柴为陂未就夜有百十野猪鼻载土著柴中比晓塘成稻常倍收又尝欲断一大树指断处去地一丈八尺祝曰吾得二千石斧当着此处因掷之正着欲砍处
　　尔雅犘牛注云犘音麻重千斤出巴中犩牛注云牛之大者出蜀中山海经曰岷山多犪牛犀象晋兴元年此牛出上庸郡人弩杀之得三十担肉博物志曰越巂国有牛稍割取肉经日必复生如故按牦中记云割而复生名曰反牛矣庄子云牦牛大若垂天之云注云出荆夔间角向前毛白如雪今人常以为拂子方物志云牦牛出西羌尾长而动中国以为缨人或射之则自断其尾若左氏所谓雄鸡也阚骃十三州志云旄牛县属蜀郡出旄牛岁贡其尾以为节旄宋孔宁子牦牛赋曰惟兹兽之攸生亦栖遐而凭阻遁绵野于岷隅挹清源于庸渚奔逸躅而伦■〈珍，牜代王〉载贲首而乱羜茸长牦之髤■〈髟上思下〉戾狼情而首鼠迈羔羊之如膏侔蜉蝣之楚楚既作表于礼乐又为容于军旅奉藩岳之休明被戎荒而既序班琛赂而来庭超笻蒟乎其所矣
　　尔雅云南方之美者有梁山犀象焉巴浦之犀其可遇乎常璩云会无土地时产犀牛江表传曰诸葛亮讨贼还成都孙权遣劳问之送驯象一头与刘禅予观国史傅征虏围成都伪相戴寿等驱象出战而今不可得也
　　尔雅云麢大羊疏略曰西域多两角有一角者为胜角甚多节蹙蹙围绕别有山羊角极长惟一边有节节亦疎大而不入用羌夷云此即名麢羊一名龙羊益州方物略龙羊出吐蕃及威茂州形似蓄羊而大其角缭绕重八九两黒质而白文可以为带胯其用乱犀赞曰羊质而大角缭于首以角之珍躯残猎手按本草麢羊质坚可碎金刚一丝贯顶持入耳边自鸣能清肝肺热夜眠倒挂于树上人觅之不可得禅家有麢羊挂角之喻也市所鬻者山羊耳益部谈资云羚羊皮毛色青兵中卧之有警则自动又云羊名蟠者其角年久而蟠皮可坐数人恐亦祗可作谈资也
