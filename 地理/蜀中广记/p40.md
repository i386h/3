<!-- { "loadSidebar": true } -->
　　文苑英华唐苏颋有授忠州刺史上骑都尉王守亷制陈子昻有忠州江亭喜遇吴叅军见牛司仓序畧云江亭回瞰罗杂树于阶基山榭遥临列羣峯于戸牖丹藤緑筱俯映长筵翠渚洪澜交流合坐者矣杜甫宴忠州使君侄宅诗出守吾家侄殊方此日欢自须游阮舍不是怕胡滩乐取长歌送杯饶旅思寛昔曾如意舞牵率强为看李端送濮阳録事赴忠州诗成名不逐双旌逺空印还为一郡雄赤叶黄花随野岸青山白水映江枫巴人夜语孤舟里越鸟春啼万壑中闻说古书多未校肯令才子久西东白居易郡中春燕因赠诸客诗仆本儒家子待诏金马门尘忝亲近地孤负圣明恩一旦奉优诏万里牧逺人可怜岛夷帅自称为使君身骑牂柯马口食巴江鳞暗淡绯衫故斓斑白髪新是时歳一月玉厯布春分颁条足皇泽命宴及良辰冉冉趋府吏蚩蚩聚州民有如蛰虫鸟亦应天地春薫草席铺座藤枝酒注樽中庭无平地高下随所陈蛮鼔声坎坎巴女舞蹲蹲使君居上头掩口语众宾勿笑风俗陋勿欺官府贫蜂巢与蚁穴随分有君臣
　　乐天刺史兹邦风流暇豫日事游赏其踪迹最著者有东楼荔枝楼鸣玉溪龙昌寺巴子台东坡东涧诸胜黄鲁直为王圣涂作记云乐天东楼以燕宾佐西楼以瞰鸣玉溪登龙昌上寺以望江南诸山张乐巴子台以会竹枝歌女东坡种花东涧种栁皆相传识其旧处焉
　　东楼即城东楼也白公东楼诗云山束邑居窄峡牵气候偏林峦少平地雾雨多阴天隠隠煮盐火漠漠烧畬烟赖此东楼夕风月时翛然凭轩望所思目断心悁悁又东楼竹诗云潇潇城东楼遶之多修竹森然一万竿白粉封青玉卷帘睡初觉欹枕看未足影转色入楼床席生浮緑空城絶宾客向夕弥幽独楼上夜不归此君留我宿
　　荔枝楼在治西南隅即西楼也公既作荔枝图以寄亲友又建楼以赏之其诗曰乡路音信断山城日月迟欲知州近远阶前摘荔枝又西楼诗云悄悄复悄悄城隅隠林杪山郭灯火稀峡天星汉渺年光东流水生计南枝鸟月没江沉沉西楼殊未晓
　　寰宇记云鸣玉溪在州西十里上有悬岩瀑布高五十余丈潭洞幽邃古木苍然前刺史房式嘉其幽絶特置兰若凡有五桥以渡长庆集云鸣玉溪上木莲秾茂元和十四年夏命道士母邱元志写之本志云溪在治西二里发源西厓水声如佩玉其傍有古刻亦名西溪又云西北五里有木莲洞宋钱求之诗云鸣玉溪邉堪寓目木莲洞下更闗情忠州好景无人说袛得孤城小市名今治内有木莲楼相沿其名非故处也
　　龙昌有上寺下寺俱唐建在西山顶者为上寺即巴台寺也与翠屏山相对故云可以望江南志谓之巴子台巴子所筑也唐宋诗刻存焉下寺即治平寺寰宇记曰龙昌寺在临江县东今为治平寺白公尝于寺旁植栁栁盛则寺兴栁衰则寺废寺僧爱此栁比之甘棠
　　白傅登城东古台诗迢迢东郊上有土青崔嵬不知何代物疑是巴王台巴歌久无声巴宫没黄埃志云巴王庙在州东一里神即蔓子将军也歳三月七日太守以豕帛致祭先期土人具千钧蜡祠之宋为永顺祠今为忠贞祠
　　王象之碑目云汉丁房双石阙在巴王庙前按左阙高可二丈覆以飞甍层观最上琢双扉一美人现半身倚立中层琢车马人物旁刻文螭糺蟠长可三四尺金石古文云此汉画之始也正面汉隶十行行三十字强半剥落惟汉都尉丁房五字相聫可读它无恙者尚三二十字阙阴镌云绍圣丁丑五月戊午知忠州军州事齐国王辟之军事推官荆南李鉴兵马监押雒阳田缺巡检安化杨中孝监税济南盖犠逸録事高阳张复临江县令竟陵张微司戸叅军杨安文同司理叅军云安常彦临江县主簿东武缺同游永顺王祠坐东轩面巴峡临岷江望东溪之龙潭崇山峻岭激湍清流真山阴之兰亭也于是赋诗酌酒极一时适将归共观石阙之上读汉都尉丁房碑欲重加刋刻而文字磨灭竟不可辨相与叹息而去右邉阙就圯近日为有司者新之了非故物
　　巴台下江中有石圆光如镜旁有五石笋簇之呼为仙人照镜台
　　胜览云东坡在南宾郡圃有亭名东亭白公诗緑树为闲客红蕉当美人又何处殷懃重回首东坡桃李种新成又最忆东坡红烂熳野桃山杏水林檎苏子瞻东坡之号实始于此其诗云平生自觉出处老大粗似乐天非东坡之名偶尔同也
　　志云东涧在治西开元寺侧亦乐天时凿公有东涧种栁诗云野性爱栽植植栁水中坻三年未离郡可以见依依
　　水经曰江水又径虎须滩滩水广大夏断行旅今州西二里有石梁三十余丈横截江中俗呼倒须滩即其处
　　舆地碑目塘土洲有贞元十七年叚文昌撰耆老思旧碑有唐刺史房公式善状碑志云塘土洲在治西五十里有景德寺善状碑立在普宁院中
　　水经曰江水又东得黄华水口左径石城南志云即皇华洲在东五十里江浦周回可二十里碑目云有宋忠州贡院碑叅军安元白立金鱼堡碑升忠州为咸淳府碑俱在此洲上咸淳碑诏文勅门下皇天畀付有家敢怠继承之敬干元首出庶物聿怀潜跃之初念圣考之贻谋择价藩而锡履严陵龙水之镇受节斋■〈土玄〉永嘉忠南之封分茅主社睠言屏翰之重允协讴歌之归汉舆地之上图若规先宪周旧邦之新命并锡府名以壮万年之观亦尚一人之庆其改升温州为瑞安府严州为建德府宣州为庆远府忠州为咸淳府咸淳元年八月二十九日午时急速按寰宇记石城在临江县东百里岷江之北岸李雄之乱巴西郡寄理于此城四面悬絶亦谓之巴子城矣
　　华阳记曰临江县有盐官在监涂二溪一郡所仰按涂溪在州东八十里发源蟠龙洞来经涂井井神为汉杨伯起井庙碑云神尝刺史荆州遡江至此憩于南城寺谓人曰江北二三里间安得有宝气耶至蟠龙洞见周柱下史丹炉曰此地有龙无虎宐其丹不就也至涂山见白鹿饮泉曰宝气在此矣土人从所指处凿盘石而得盐泉庙在治东一里志云东南八十里方斗山以形名也山有龙洞其神号方斗龙王所谓涂山与蟠龙洞者此是又云东二十里香炉堆北有石碑云处士杨佐墓汉杨伯起之裔孙
　　南山即翠屏也在对岸二里山中有禹庙陆宣公墓玉虚观朝真洞望夫台仙履迹诸胜白傅作楼以望之其诗云江上新楼名四望东西南北水茫茫又有望南山寄行简诗临江一嶂白云间红緑层层锦绣斑不作巴南天外意何如昭应望骊山
　　舆地碑目禹庙有唐碑字画漫灭不可读宋碑乃张俞作杜甫诗云禹庙空山里秋风落日斜荒庭垂橘柚古屋画龙蛇云气嘘青壁江声走白沙早知乗四载疏凿控三巴度禹庙縁山行可里许为玉虚观舆地碑目云玉虚观有唐人修建碑四方舆胜览云玉虚观南三十步有陆宣公墓旧经陆宣公贽藁葬于此或曰宣公已归葬檇李忠南特虚塜耳然子美已归葬偃师而耒阳之墓自若太白已移殡青山而采石之塜犹在则敬舆此基宜封植之矣玉虚亦名紫极观
　　通志云忠州南十里有望夫台未详其事按东坡忠州望夫台诗云山头孤石逺亭亭江转■〈舟召〉回似石屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影高伶俜
　　本志仙履迹石在治北八十里相传昔有真人立此飞升今足迹尚存宋秦东诗仙人双赤脚踏石如踏泥泥痕尚可没石痕不可迷
　　杜甫尝居龙兴寺有题院壁诗云忠州三峡内井邑聚云根小市常争米孤城早闭门空看过客泪莫觅主人恩淹泊仍愁虎深居赖独园陆游龙兴寺吊少陵寓居诗中原草草失承平戍火胡尘到两京扈跸老臣身万里天寒来此听江声注云寺门外江声甚壮在州北八十里又二十里有拔山寺与龙兴寺俱汉永平间建宋冯时行宝华寺诗雨宿初收草木浓羣鸦飞去法堂空长廊无事僧归晩尽日门前只看松即汉之普明寺也已上三寺志云在州北九十里
　　志云东北三十里大成寺汉初平建西北四十里宝珠寺晋永和建西北百里双龙寺唐贞元建张咏双龙寺诗未踏阳关已见山木鲸时吼翠微间老僧随队看云起居士忘縁共鹤闲入眼烟光依砌湿倚空雾气遶山环三朝宝训神明护大读经章祝玉颜

　　酆都县

　　水经曰江水又径东望峡东歴平都注谓峡对丰民洲旧巴子别都也华阳国志巴子虽都江州或治平都即此续汉书永元二年分枳置平都取界内平都山为名
　　方舆胜览云自酆都县东行二里许始登山石径萦回可一二里平莹如扫林木邃茂夹径翠栢黄葛殆万株有数十株是千年物此即平都山也
　　郦道元曰平都有天师治兼建佛寺甚清灵道书号为平都福地舆地纪胜云仙都观在平都山唐建宋改景德又名白鹤观有阴长生诗天成四年书也通考云阴真人祠刻诗三章乃贞元中刺史李贻孙书元丰四年转运判官许安世过祠下阅石定为阴仙之作乃属知夔州吴师孟书石送置观中诗见神仙记
　　百川学海云治平末苏东坡泝峡泊舟仙都山下道士持阴长生石本金丹诀就质真赝东坡荅曰不知也然士大夫过此必以请久久自有知之者按古今诗謡云蜀道观中渫井得一碑其文曰有物有物可大可久采乎蚕食之前用乎火化之后成汤自上而临下夸父虚中而见受气应朝光功参夜漏白英聚而雪惭黄酥凝而金丑转制不已神趋鬼骤金欤玉欤天年上寿无着于文诀之在口此即阴仙所著丹诀也
　　胜览云阴长生以延光元年于平都山白日升天山顶五云洞中尝有云气从丹井中出洞有五云楼壁上瑶池乐部四字段文昌书
　　舆地碑目云仙都观有二仙公碑李虔撰二仙铭薛湜撰俱景云二年立阴真人影堂碑王真人碑俱李吉甫撰贞元年立其石莹润而白号为玉石碑又有商比干铜盘铭开元间掘自偃师县翻刻于此文曰右林左泉后冈前道万世之铭兹焉是宝又有中和元年忠州刺史陈侁三官碑丞相段文昌修观碑段少监修斋记天尊石像记老君石像记张大理诗杜光庭石函记按今皆不存
　　志云总真羣仙之府道山洞天等刻或隶篆或真行大径尺吕纯阳书见存纯阳登平都有访仙诗云盂兰清晓过平都天下名山总不如两口单行谁解识王阴空使马蹄虚又云一鸣白鸟出青城再谒王阴二友人口口惟言三岛乐抬眸已过洞庭春宋苏轼诗足蹑平都古洞天此身不觉到云间抬眸四顾乾坤阔日月星辰任我攀又平都天下古名山自信山中歳月闲午梦任随鸠唤觉早朝又听鹿催班苏辙诗山前江水流浩浩山上苍苍松栢老舟中去客日纷纷古今换易如秋草空山楼观何峥嵘真人王逺阴长生飞符御气朝百灵悟道不复诵黄庭龙车虎驾下来迎去如旋风转太清真人厌世不回顾世间生死如朝暮学仙度世岂无人飱霞絶粒常辛苦安得独从逍遥君泠然乗风驾浮云超世无有我独行范成大诗云神仙得者王方平谁其继之阴长生飘然空飞五云軿上宾寥阳留玉京石炉丹气常夜明宠光万栢森千龄峡山偪仄岷江萦洞宫福地古所铭云有北阴神帝庭太阴黒簿囚鬼灵自从仙都启岩扄高霞流电飞伏精晖景下堕烁九氷寒絶苦道升无形至今台殿栖岑■〈山屏〉隋圬唐垩留丹青十仙怪寄溪如清瑶池仙仗纷娉婷琅璈赴节锵欲鸣我来秋暑如炊蒸污流吁气扶枯藤摩挲众迹不暇评聊记梗槩知吾曾
