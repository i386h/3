<!-- { "loadSidebar": true } -->
　　纪胜云县南十五里有巴岳山絶顶蟠螭若炉其下有昆仑洞多苍玉产仙茅菅唐长庆中采樵者服之得仙又产木莲花髙五六尺叶如楩楠花如菡萏出山则不植有玉版泉在山上味甘冽不竭相传昔人斵井得玉版叩之清越如磬声然
　　碑目云唐永泰二年石刻在巴岳山之化度院石刻但云永泰二年按永泰齐明帝唐代宗年号齐永泰止五月而唐永泰二年十一月始改大厯故知为唐无疑
　　周茂叔天池诗云清和天气年能几短葛轻纱近水涯风似相知偏到袖鱼如通信不惊槎笑凭山色倾新瓮醉傍汀阴数落花啸傲不妨明月上一行归路起栖鸦又有观巴岳木莲诗云仙姿元是华巅栽不向东林沼上开嫩蕊晓随梅雨放清香时傍竹风来枝悬缟蔕垂金弹瓣落苍苔坠玉杯若使耶溪少年见定抛兰桨到嵒隈是时濓溪判合州事来游二作亦皆轻逸不沾道学气可喜也
　　志云治西百歩有望仙楼为唐刺史赵延之建延之刺合州破贼有功后得道仙去详神仙记中按少陵巴山诗云巴山遇中使云自峡城来盗贼遂奔突乗舆恐未回天寒召伯树地阔望仙台狼狈风尘里羣臣安在哉又有亡名氏诗云西山顶上最髙楼登眺能消万古愁奉使客来纔十日登仙人去已千秋荒凉岩桧含风雨曲折巴川学字流傍晚蹇驴林下过溪云潭影两悠悠皆为延之作也

　　定逺县

　　县南江边有新明寺古断碑云此晋之新明县也嘉陵玉溪在其左右中有一岩据大江以西秀拔自雄此即西嵓境而汉初县设焉
　　碑目云唐赵应龙冢在旧汉初县上有一坊左右画彩鳯大书雍侯之居开元乙卯季秋十九日立又云大圆山有光尘子墨迹云三山相接欲飞腾髙下来为半日登合向中间着夫子大员道士小员僧傍书宋干道壬辰年相传以为吕仙作矣

　　安居县

　　陈子昂诗序入峭峡安居溪伐木溪源幽邃林岭相映有竒致焉其诗曰肃徒歌伐木骛檝漾轻舟靡迤随回水潺湲泝浅流烟沙分两岸露岛夹双洲古树连云密交峰入浪浮岩潭相映媚溪谷屡环周路逈光逾逼山深兴转幽麕鼯寒思晚猿鸟暮声秋誓息兰台策将从桂树游因书谢亲爱千岁觅蓬丘此即旧县之安居坝也
　　今县别名琼江以官溅溪平滩一带流入涪江旧传有琼花浮水面而出故号为琼江矣县理在波罗川东里许葢有波仑寺云屑峰峭壁耸挿云霄凭栏而望江山如绣每月白前后皎然氷轮若自顶出而殿阁翚飞悠悠松桧间也三仙石连理树俱在其趾济胜者所必由矣又东去为鳯凰山昔人于此得遗碑云朝栖梧桐暮宿此山其山顶巨石平正谓之鳯凰台而西南对立者曰龙归山上有龙归寺山形盘旋如龙亦一方之幽胜也正南则龙门山两峰壁立如门汉隐士苏汝砺藏书三万卷于此此初学记所载旧属铜梁今割入当县碑目云龙门山东八里有印土院院有将军祠石刻云故唐将也逃难山中而死葬山阴或曰战国时人也岁春夏民以车葢迎其神至水上张帷致飨矣
　　志云县太平里有唐柳玭墓玭在景福间刺渝州迁泸州道卒葬于安居也玭公绰之后善书初任御史大夫在渝时东川节度使顾彦晖请书德政碑玭曰若以润笔为赠即不敢从命矣其刚正如此

　　綦江县

　　江发源夜郎作苍帛色故名綦昔南平军之长官司也志云治南三舍溪闗上有雁塔碑曰此地南平军旧址南平王墓亦在此闗
　　瀛山在县境去郡百二十里有四十八面壁立髙峻四时青翠望若蓬瀛唐贞观置瀛山县于此宋刘望之诗山盘四十八面险云暗三百六旬秋其上有白云观观前石笋参天有碑名鸟道碑
　　方舆胜览云南平军西北有东溪溪上小市有孝感桥绍兴甲戌有里妇从姑过溪姑坠水赴救之亦坠漂至滩下皆不溺

　　南川县

　　陈复亨厅事记云南平州边夜郎外控诸酋跨汉二郡唐五州之境
　　寰宇记曰武德二年置南州理隆阳县取西永隆山为名先天避讳改为南川贞观四年置南平州理南平县八年改为霸州又云贞观十一年涪州置隆化县亦取永隆山先天改为宾化县按三地相去密迩俱在渝州南境及涪陵枳县之旧墟矣通志谓宋初于当县置南平军熙宁省入隆化寻复置元并南平军及隆化入焉者也文苑英华李峤有勅奉议郎行涪州隆化县元素履制绾符两穴游刃三巴宾僚恋仰蛮汉讴吟者矣
　　寰宇记云南平西四里有赤水即丹水也唐置丹溪县于此丹溪合于僰溪故改南州为僰州焉僰水流入江津县南界所谓僰溪口也今县西二里有僰水寺
　　方舆胜览云僰溪东溪葛溪合流当县西北故贞观又置三溪县焉其所理名为石城在今县东甚峻险
　　伪蜀毛文锡茶谱云南平县有狼峱山出茶黄黑色渝人重之寰宇记云狼峱乡人构屋髙树上谓之阁栏不解丝竹惟击铜鼓祭鬼以祈福一名■〈犭巢〉厓在南平军西
　　方舆胜览熊本平木斗夷得地五百里山髙谷深乃奏建南平军谓即板楯七蛮故地先是刘孝标守南州请置郡县逺人安之晏殊为孝标撰墓铭尚在
　　刘夷叔云山堂诗山绕郡楼初过雨月临池树晩生烟蒲公孟南川驿诗莺花非汉旧栋宇尚唐余赵彦迈岁熟诗蕞尔曾无一掌平由来作郡亦强名云连万嶂山横翠川合三溪水绕城又云风俗连巴楚封疆接播溱方舆胜览县去溱溪三十里为鹿洞堡去播州三百里为白锦堡
　　王象之碑目云溱溪寨路西心坎厓上有隶书本初三年三月十六日共二十余字文多残缺不可读汉质帝时刻也去南平军七十余里又云溱州堡吹角坝上有古磨厓风雨朘剥苔藓侵蚀惟识其一二曰建安其它不可辨汉献帝时刻也又云吹角坝有姜维碑始土人开山得一穴穴内有碑姜维字犹可辨又云南川镇下三里厓上有石佛像近有碑出于其下司法叅军员外郎置司正靳豫撰序云南州城门前右岸卢舍那石像乃开元十八年十二月丙戌中大夫使持节南州诸军事守南州刺史上柱国晋昌唐虞景所造又云白鹄寺钟碑字磨灭垂尽尚余一二可识曰白鹄寺钟处士彭城刘欣文也又云罗围城上有古碑名平眞碑未详按志治境上有此城

　　长寿县

　　华阳国志江州郡乐城县在州西三百里延熙十七年省按今县界有乐碛镇即其地寰宇记曰唐武德置乐温县秦时枳地也桓元子别置枳县在巴之北涪之南至后周省入于巴县焉
　　乐温志曰乐温山下有乐温滩在县南四十里元时置涪陵廵检司因唐县址也地气常温禾稼早熟因之得名志以此山人多耆耉亦名长寿山
　　图经云昔徐神翁炼丹于枳有丹厓髙二十余丈下垂瀑布注于江厓下老榕荟翳弘敞而阴森者清阴洞也洞中多留题剥蚀不可辨有数行遒楷稍似涪翁及元许衡偕门人赵进真来游题名志云在学宫右侧图经集仙山为徐神翁飞升处在县之北眞观捣药杵臼尚存有台曰烟霞台即此
　　志又云白虎山亦名鳯山在涪西一里山麓刻读书处三字旁识云端平二年鹤山赴乐温为史子书按眉人史大用读书子乐温白虎山作崇德庙碑者也鳯山下有韩村宋开禧中土人韩申之见山坡有緑衣端坐指麾其仆入村酤酒有白骡龁草其旁即文昌书所谓牧骡化矣图经云白虎山石龛篆风月之台四字甚古其上石厓桃花水出焉有洞古邃幽深银鸭石笋杳然人境即桃花洞也
　　志云不语滩在县东一里相传客航过此皆相戒不言言则滩加汹涌又云玉溪里在县西八里宋贤谯定天发■〈日上爰下〉渊亚夫所居也谯学于伊川■〈日上爰下〉学于考亭云
　　舆地碑目古书山去乐温县四十里有大厯年石刻云昔人砌山路见石穴中藏蝌蚪书数轴古书之名起于此
　　宋安刚中张桓侯庙记云汉自建安以来皇纲齐弛神鼎震覆奸雄观衅实生豕心本初孟德之徒磨牙砺吻血视生灵期于吞噬不留遗臭先主忼慨为国志在援拯一时豪英狥义蜂起相与提挈共成大事诸葛闗张实为之最凛冽威风万夫之雄荆州之役羣盗鼎来公为后拒毕力尽死以抗羣丑奋髯张目横戈一叱蛇豕异类褫魄逃遯虞渊之日复耀西南繄公之功迄今千岁英灵之气森耸如在庙食百世在礼固宜乐温之山下瞰大江公之神爽实兹寓焉自古迄今长载祀典舟行上下与彼士民奔走奉事敢不虔至九谷嘉生连被原隰舸揖往返安流无恙阴相之功在国与民天朝累封进爵为王惟是庙宇兴建岁乆行廊烂頺往来咨嗟力莫能振郡守李公向者趋朝祗谒祠下再拜祈祷厥应如响至郡未几首议修缮自捐金帛众趋成之功费虽多了不病民撤去卑陋增饰轮奂开展地基比旧加倍是役也议兴于庚午之冬落成于辛未之春焉

　　蜀中广记卷十八

　　●钦定四库全书

　　蜀中广记卷十九

　　（明）曹学佺 撰

　　○名胜记第十九

　　上川东道

　　重庆府三

　　涪州

　　华阳国志巴子时虽都江州先王陵墓多在枳又云涪陵郡巴之南鄙从枳南入折丹涪水与楚商于地接司马错昔取商于繇此道也汉时恒有都尉守之蜀延熈中车骑邓芝以江州都督治阳闗于此阳闗者巴子所置三闗之一
　　水经江水东至枳县西延江水从牂柯郡北流西屈注之又云江水至巴郡涪陵县注更始水郦注曰水东径阳闗巴子梁江之两岸犹有梁处寰宇记云岑彭破公孙述将侯丹于黄石黄石者横石滩也谓之石梁
　　水经注曰江水东至梨乡厯鸡鸣峡江之两岸有枳县治故华阳国志谓枳县治涪陵水会庾仲雍谓有别江出武陵者也又曰更始水即延江枝分之始也延水北入涪陵水王莽更名巴亭张堪为县会公孙述来击于时同心义士选习水者筏渡堪于小别江即此水也其水北至枳县入江方舆胜览云涪江者自思州之上费溪发源经五十八节名滩方至黔州溉自黔州溉与施州江会流九十里经彭水武隆二县凢五百余里与蜀江会于州之东以其出于黔州又呼黔江亦名内江其水渊澄清澈可鉴毛髪底见苔石鱼鰕可数
　　张佑送李长史归涪州诗涪江江上客歳晩却还乡暮过高唐雨秋经巫峡霜急滩船失次迭嶂树无行好为题新什知君思不常戴叔伦渐至涪州先寄王员外使君纵诗文敎通夷俗均输问火田江分巴字水树入夜郎烟毒瘴含秋气阴崖蔽曙天路难空计日身老不由年将命宁知逺归心讵可传星郎复何意出守五溪边陆游诗古垒西偏晓系舟倚阑掻首思悠悠欲营丹灶竟无地不见荔枝空逺游官道近江多乱石人家避水半危楼使君不用勤留客瘴雨蛮烟我欲愁
　　方舆云黔江东岸有龟山州治其上元和志旧州在岷江南今州在涪江西蜀汉涪陵太守龎肱有惠政舆地碑目淳熈中左绵任子宣过涪陵于民家见汉隶石阙上书汉涪陵太守龎肱阙阙制如碑
　　东渡高峯之上与州治相对为石瓮碛方舆胜览云太守吴侯甞游石瓮碛遇一女伞葢步碛上曰吾父居此濒去解一玉环付厢吏为我谢使君异日当厯显任子孙复守此州言讫不见按志吴光辅为涪守后三十年其孙仲复又守是邦今吴公溪吴公山所为得名也
　　旧经云吴君山一名铁柜山横亘江北与涪陵县相望雄压众山俯临长江屹立如柜相传武侯屯兵于此旧城犹存
　　胜览云铁柜之南为北岩王真人修炼处也绍圣丁丑程伊川谪涪即普净院辟堂传易再阅歳为元符庚辰乃徙夷陵
