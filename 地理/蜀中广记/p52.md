<!-- { "loadSidebar": true } -->
　　又曰县西四十里集灵观有碑云象山福地玉华仙馆唐商真君飞升之所又曰县西百里有上下岩黄鲁直云唐末有刘道者闻道于云居膺禅师为开岩第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开岩者故予作诗表见之云空岩静发钟磬响古木倒挂藤萝昏莫道苍苔锁灵骨时应持钵到诸村又云寺古松楠老岩虚塔庙开僧縁蚕麦去官放荔枝来石室无心骨金铺称意苔若为刘道者拽得鼻头回自注云其一用杨子安韵一用王定国韵也按下岩即燕子龛见郭信可诗矣王维赠燕子龛禅师云山中燕子龛路剧羊肠恶裂地竞盘屈挿天多峭崿瀑泉吼而喷怪石看欲落伯禹访未知五丁愁不凿上人无生縁生长居紫阁六时自搥磬一饮尚带索种田烧白云斫漆响丹壑行随拾栗猿归对巢松鹤时许山神请偶逢洞仙博救世多慈悲即心无行作周商倦积阻蜀物多淹泊岩腹乍旁穿涧唇时外拓桥因倒树架栅值垂藤缚鸟道悉已平龙宫为之涸跳波谁掲厉絶壁免扪摸山木日阴阴结跏归旧林一向石门里任君春草深郭印题云安下岩云地涉云安境山名燕子龛帘垂看急溜葢偃得修楠牢落前贤迹光明有佛庵幽禽知客至一一解玄谈赵抃过云安军下岩僧舍云幽寺倚岩阿云扉掩薜萝老僧中燕息谁问世风波喻汝砺云安下岩次涪翁韵云径向山腰转门从水面开片云岩下宿一钵朔方来落日鸟冲树轻阴花覆苔惟应荔枝熟时蹑白云回又路暗松杉密天空雾雨开山容依槛转乌影度江来汲水僧归寺衔花鹿印苔年年蚕麦熟贫道辍斋回宋肇题下岩云古寺依丛壑云深暗薜萝山僧眉睫异林鸟语声和絶壁疑无路长江忽自波暂来还趣驾衰早倦经过又下岩逢雨云地险重楼仄岩虚古殿开泉鸣风处濑石暗雨邉苔黄叶曾攀柳青梢未折梅居僧因解笑歳晩尚西来又岚光分碧瓦江影动丹扉林鸟拳晴竹沙鸥印夕霏风幡空自舞云岫几时归石室君无问尘埃万事非又尽把萧疎鬓难胜浩荡愁西风吹落日小雨弄残秋堙没千山瘴掀腾万壑流宦途如客路吾意转悠悠黄人杰题云十月水痕瘦维舟过下岩鸥行沙作路龙像石为龛风定烟光合霜回日色酣赋诗无好语聊用志瞿昙李焘和黄豫章韵云山与蜀江并嵓从天汉开禅僧若个住诗客几人来金阙挂白练石龛封緑苔携家便堪隐归檝重徘徊宋永孚诗云江涨桃花后风薫荔子前来瞻千亿佛去此十三年嵓澑翠常滴林花红欲然因知山与石本性亦虚圆又两山中断晓天开万顷无波浸緑醅岩外水帘垂到地坐看烟雨过江来杨迈下岩诗云竹树藤萝密复疎路回崖断见精庐龛藏衲子千年骨神护涪翁半壁书落日红光浮戸牖晓云空翠滴衣裾尘劳独愧山僧静一饭跏趺不愿余又下岩避暑云古寺重来兴转添舟中午暑正炎炎野僧引客登山阁稚子穿云放水帘热得清凉身暂健懒便闲静意难厌人间刼火方撩乱法雨何如为普沾令狐庆誉诗云地逺尘寰不染埃悬崖屈曲寄层台山头玉澑随檐滴岩下金容就石开寺影不妨流水过松香常逐好风来徧游未尽无穷景为报舟人且莫催杜柬之诗云涛江翻雪卷胡滩晩泊岩扉暂解颜夙有静縁逢寺古了无生理伴僧闲残云已断独飞雨落日将沉却照山半夜秋声惊客梦一帘珠贝冷珊珊闽人朱焕下岩次韵云胜地都无一点埃翛翛野竹映楼台僧同巢鸟林端见佛显灵岩石面开道者已随鸾鹤去世人特为水云来登临清兴无穷尽一下层峦暮色催
　　予以万厯壬子暮春过此作诗云病中入寺情相得雨后看山兴转添片石僧寮无结构一春嵓澑自垂帘题名刻像成今古背路临江恰见潜我已忘机来此地白云溪鸟莫猜嫌因遍访诸石刻其可见者游仲鸿游季祥来游时段谦仲适尉此邑邂逅岩中酌酒共坐而去淳熙乙巳四月十四日也
　　军守张吉监井史泽判官陈奭以嘉佑六年五月二十一日至寺下偶新蓬州司理向宜颜偕游
　　资郡张良能少颖解褐西泝舣舟来谒尊者拜三先生遗像绍定庚寅仲春念一日男逺卿侍
　　杜世东就铨西归谩书絶句往年题杜记行色今日支笻还独来道者相看定相笑若为牵得鼻头回
　　乐温□钟涪陵尉郑阶平治平乙未六月五日同游住持本院主僧法能刻石

　　开县

　　旧汉丰县也华阳国志云汉丰县建安二十一年置在巴东郡西北彭溪源寰宇记云后周改汉丰县为永宁县今州西四十九里浊水故城是也志云县南四十里垫江一名浊水源出梁山县之髙梁山春夏泛涨人多垫溺流至渠口铺入开江又云清水源出万歳县之石塔山西南流经石门山又西南流经巴渠故城东舆地纪胜云巴渠县刘宋所置宇文氏改为万歳县以县北有万歳谷也旧址在今县东北五十里即宋之清水县矣
　　县西北一里有盛山以唐刺史韦处厚著名韩愈作盛山十二诗序云韦侯昔以考功副郎守盛山人谓韦侯美士考功显曹盛山僻郡夺所宜处纳之恶地以枉其才韦侯将怨且不释矣或曰不然得利则跃跃以喜不得利则戚戚以泣若不可生者岂韦侯之谓哉韦侯读六艺之文以探周公孔子之意又妙能为辞章可谓儒者夫儒者之于患难茍非其自取之其拒而不受于怀也若筑河堤以障屋溜其容而消之也若水之于海冰之于夏日其翫而忘之以文辞也若奏金石以破蟋蟀之鸣虫飞之声况一不快于考功盛山一出入息之间哉未几果有以韦侯十二诗遗余者方且以入溪谷上岩石逐追云月不足日为事读而咏歌之令人欲弃百事往而与之游不知其出于巴东以属朐■〈月忍〉也于时应而和者凡十人及此年韦候为中书舍人侍讲六经禁中侯名处厚和者通州元司马名稹为宰相洋州许使君名康佐为京兆忠州白使君居易为中书舍人李使君景俭为谏议大夫黔府严中丞武为秘书少监温司马造为起居舍人皆集阙下于是盛山十二诗与其和者大行于时聨为大卷家有之焉慕而为者将日益多则分为别卷韦侯俾余题其首云
　　韦处厚诗激曲萦飞箭浮沟泛满巵将来山太守莫向习家池右流杯渠不资冬日秀为作暑天寒先集诚非鳯来翔定是鸾右竹嵒巉岩雪中峤磊落标方峭勿谓枕苍山还当础清庙右绣衣石榻注为温侍御置雨合飞危砌天开卷晓窻荠平聨郭柳带绕抱城江右宿云亭夹岸凝轻素交枝漾浅沦味调方荐实腊近又先春右梅溪喷日舒红锦通蹊茂緑阴终期王母摘不羡武陵深右桃坞疏凿徒为巧圆洼自可澄倒花纷错绣鉴月静涵冰右葫芦沼顾渚吴商絶蒙山蜀信稀千丛因此始含雾紫英肥右茶岭缭绕縁云上璘玢甃玉聨髙髙层几折极目瞰秋鸢右盘石磴褊地堆层叠因厓遂削成浅深岚嶂色尽向此中呈右琵琶台绠汲岂无井颠崖愧深浚愿洒尘垢余一雨根茎润右上士瓶泉注为柳律师置初映钩如线终衔镜似钩逺澄秋水色髙倚晓河流右隐月岫张籍和云独入千竿里縁岩踏石层笋头齐欲出更不许人登右竹岩曲沼春流满新蒲映野鹅闻斋朝饭后拄杖绕行多右葫芦沼月出深峰里清凉夏亦寒每嫌西落疾不得到明看右隐月岫台上緑萝春闲登不见人每当休暇日着履戴弦巾右琵琶台清净当深处虚明向逺开卷帘无俗客应只见云来右宿云亭自爱新梅好行寻一径斜不教人扫石恐损落来花右梅溪山城无别味药草兼鱼果时有绣衣人同来石上坐右绣衣石榻紫芽连白蘂初向岭头生自看家人摘寻常触露行右茶岭阶上一眼泉四邉青石甃惟有护净僧添瓶将盥潄右上士瓶泉緑酒盈白杯随流去复回佀知人把处各向面前来右流杯渠累石盘空逺层层势不危不知行几里得到上头时右盘石磴春坞桃花发多将野客游日西殊未散看望酒缸头右桃坞
　　此方洞壑聨属而温汤洞为最杜光庭録异记云开州后倚盛山东枕清水泝江而北三十余里至温汤井井有汤泉在北山上麟德年因雷雨震霹山脚摧裂洞门自开当门有石钟自然成形如数千斤钟大悬身去地二尺许外象钟而中实扣之无声门两壁有石如金刚力士之形者数人钟旁有小径髙六尺已来行二三丈稍阔有石碑巨龟负之自然而成但无文字而已碑侧有巨屏上与顶相连下有一穴侧身可入一二尺许自是广阔中有路径平坦与常无异路之左右滴乳为石罗列众形龙鳞鸾鹤頺云巍山如林如柱似动似跃乍飞乍顾千形万态不可殚纪仅一里许傍竦莲台周回数步髙三四丈层缀重迭皆可攀跻旋生石乳如臂如指者以烛照之通透莹彻随折脆断及出洞门外得风皆白石矣自台侧三四十歩有莲花罗布于地旁有甘泉水色温白游洞者烹茗于此前有横溪湍波甚急其声喧汹流出洞外溪上有桥长二三丈阔一丈许非石非土功甚宏壮过桥得黄土坡髙四五丈道径险滑行者累息方至其顶坡上有巨堂四壁平净中髙数丈壁上皆有游山之人题记年月堂之极处曲角有一穴髙四五尺广三四尺去下丈余跻攀莫及相传云昔有游人攀縁而入累月之后出于巫山洞中自后无复敢入者

　　大宁县

　　水经注巫溪水又径北井县西东转歴其县北井南有盐井井在县北故县名北井建平一郡之所资也盐水下通巫溪溪水是兼盐水之称矣
　　胜览云寳山在大宁监北十七里半山有穴如瀑泉即咸泉也山有牡丹芍药兰蕙杂花卉图经云一泉之利足以奔走四方者此矣知监正子申大宁志序云一溪前陈可濯可沿众峰巉絶如削如画亦峡郡之桃源也
　　纪胜云观音岩在监治东鳯凰山郡守张孝芳爱其类湘中山水暇日穷讨得月窟云岩钓雪玉环浮玉寳华之胜又云距城二里两江合处中有石岩峙如门髙二三丈溪流喷如瀑布谓之南渊盐官孔嗣宗春日与客泛舟饮于緑阴下商民鼔吹随之其乐不减于蚕市矣
　　志云二仙洞去盐场二里一名王子洞山髙百余丈上下皆削壁惟一径寛二尺长四五丈许始达中可丈许凡游者不敢下视洞口寛髙十余丈深不可测岩上石文生成千字水出石笋四时不絶相传昔有王子采樵见二人围棋于此局未终而斧柯已烂其人仰壁留题而去诗曰仙人洞里无春秋白云深处心悠悠烂柯樵子半途客安得乗风驾玉虬千年胜事今朝说一一重重心练结从来流水与髙山更有清风共明月王子后不知所终但传蜕仙骨长丈余
　　碑目丁晋公谓夔州移城记云开寳伐蜀师分剑巫而入时灔滪激射楼船战舰难进易退步骑自襄州西山裹粮兼行林麓无际涧壑相接不知道路之所从得蜀民诣王师献书由大宁路直取夔州平蜀之师实取道于此也景德三年记

　　大昌县

　　水经注云巫溪水源出宣汉县南径建平郡之泰昌县南即大昌也
　　寰宇记云千顷池在县西三百六十里波澜浩渺莫知涯际分为三道一道东流当县为井源一道西流为云安县阳溪一道南流为奉节县西瀼水
　　杜甫西阁三度期大昌严明府同宿不到诗云问子能来宿今疑索故要匣琴虚夜夜手板自朝朝金吼霜钟彻花催蜡炬销早鳬江槛底双影谩飘飘

　　建始县

　　三国时属吴之建平郡隋开皇为业州今县东三十五里有州基山是其处
　　黄山谷马上口号呈建始李令云驿亭新似眼波明箐路开如掌様平谁与长官歌美政风摇松竹是欢声志云县西三里有石通洞壁刻涪翁二字盖山谷曾来游也
　　志又云县西五十里石乳石层迭多生石乳其上置石乳关

　　蜀中广记卷二十三

　　●钦定四库全书

　　蜀中广记卷二十四

