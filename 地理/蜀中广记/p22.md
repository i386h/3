<!-- { "loadSidebar": true } -->
　　治有三造亭李膺记云秦子勅之旧宅也太守夏侯纂三造门故以为名其宅绵水冲毁仅有余迹南偏有善果寺晋泰始中建唐名善寂寺王勃碑记以为梁武帝所建矣
　　寰宇记云县北五里有鹿头山自绵州罗江县来迤逦入县界古老云昔汉有张鹿头于此造闗因以为名杜甫鹿头山诗云鹿头何亭亭是日慰饥渇连山西南断俯见千里豁游子出京华剑门不可越及兹险阻尽始喜原野阔殊方昔三分覊气曽间发天下今一家云端失双阙悠然想扬马继起名硉兀有文令人伤何处埋尔骨纡余脂膏地惨淡豪侠客仗钺非老臣宣风岂专逹冀公柱石姿论道邦国活斯人亦何幸公镇踰岁月
　　其下有龟胜山道场乃髙崇文破刘辟处初辟据鹿头关髙与之对垒屯营有神龟由壁门来蹲于牙旗之下公命投之逺磵翌日复至议者以龟介虫之长介胄斯服蜀有龟城其城是师果为受降之兆乃以龟胜名山立道场焉掌书记郑宗经大唐乙酉明年六月记
　　本志云治北十里秦中治天下第七治也上应箕水豹王逸少尝欲游焉石洞产九节菖蒲秦时韩仲修炼之所此云笈七籖所载以为其山浮寰宇记云浮中山在县北三十里益州记云南阴平乡东有浮中山每芳春游人登赏谓之迎春冈四面断絶也
　　録略云县东南有邓林禅院按邑人公孙辅记云吾乡精蓝之胜邓林为第一其地葢起于绵洛之左宛若秦川陇坂髙下起伏北包灵龛南亘旌邑直走于蓥华之东南枫楠柞柏拔地倚天蔚为邓林东山襟其前江水带其中川原绮错云烟岀没飞鸟上下农夫耕获樵牧往来庭户间皆一览而有也真公以名从大将军邓芝而起者非邓芝欲居徳阳乃遂宁县

　　绵竹县

　　绵竹县汉地理志云紫嵓山绵竹所出有绵水流注谓之绵堰口矣寰宇记云绵竹县旧属广汉郡隋开皇三年徙晋熙郡城改为晋熙县十八年改为孝水县以境有姜诗泉焉髙僧传南武都今之孝水县也盖县北三十里紫嵓山极髙大亦谓之绵竹山亦谓之武都山
　　唐吴融绵竹山诗云绵竹东西隅千峰势相属崚嶒压东巴连延罗古蜀方者露圭角尖者钻箭镞引者蛾眉弯敛者鸢肩缩尾蟉青蛇盘颈低玄兔伏横来突若奔直上森如束歳在作噩年铜梁摇虿毒相国京兆公九命来作牧我提虎仆毛专奉狼头纛行府寄精庐开牕对林麓是时重阳后天气旷清肃兹山昏晓开一一在人目霜空正泬寥浓翠霏扑扑披海出珊瑚贴天堆碧玉俄然阴霾作城郭纔霡霂絶顶已凝雪晃朗开红旭初疑昆仑下夭矫龙衔烛亦似蓬莱巅金银台迭蹙紫霞或旁映绮叚铺繁缛晩照忽斜笼赤城差断续又如煮呉盐万万盆初熟又如濯楚练千千匹未轴又如水精宫蛟螭结川渎又如锺乳洞电雷开岩谷丹青画不成造化供难足合有羽衣人飘飖曳烟躅合有五色禽呌啸含仙曲根虽限剑门穴必通林屋方诸沧海隔欲去忧沦覆羣玉缥缈间未可量徃复何如当此境终朝旷遐瞩往往草檄余吟哦思幽独早晩扫欃枪笳鼓迎畅毂休飞霹雳车罢系虾蟇木勒铭燕然山万代垂芳郁然后恣逍遥独徃羣麋鹿不管安与危不问荣与辱但乐濠梁鱼岂怨钟山鹄纫兰以围腰采芝将实腹石床须卧平一任闲云触绵竹山有鹿堂致即二十四化之第二化也汉元帝时老子偕张道陵游此有仙基仙宫古人度世之处李膺记云山崖有隙出神泉若诣者精志则泉流奔涌其信道不笃便清源顿竭也又有庚除致为第六化方舆胜览云山有二石室三国初有霁云子者入洞中见楼台金碧门者呵止之曰子凡骨可亟去不然及祸霁云子出后再至遂迷路矣武都山有玉妃溪成都耆老传载妃与五丁同生父母弃之溪后闻呱呱声就视乃一女五男女即蜀妃男即五丁故华阳国志云武都山精化为美女也
　　山下有严真观乃君平父严子晞所剏杨天惠记之甚详见神仙传又有君平池古老传云君平抜宅上升基陷而成池
　　武都山有惠净寺梁太清年建唐贞观九年寺西院立七佛堂一僧舎王勃为之铭曰武都仙镇灵虚奥域邑动香城山开净国涧流百道峰云五色谷暗藤斜山髙树逼千楣鹤列万栱星悬分林构趾接磴开廛临阶竹树遶栋风烟龛前怪石塔下秋泉绿崖疏径青岑拒室雾道相萦烟房互出叶浓磎净花深嶂宻鸟度难寻猨惊易失檐分石窦地络金沙丹丘抗月碧洞栖霞松开野路桂列山家金炉栢叶寳座莲花砌因岩曲桥随峰返果出天厨香来仙苑玉铸启曙金铛照晩谷思锺长山悲铎逺闾阎践胜铜墨髙情声飞别邑望动专城悬金道肆刻石山楹千载之后吁嗟令名又有响应寺在马跪溪相传隋蜀王秀妃患心疾召寺僧法进不往王怒亲往加罪之所乗马至溪邉而自跪若为之请者因名马跪溪髙僧传唐武徳初释世瑜独住此山有四猿供给山果等食初惟一泉后有三泉流出于下俗谓之三溪河也亦名射水河相传蜀王秀营军于此乏水王乃筑台望三溪山下发三矢有三泉从石窦出遂成河流又有马尾河注之河出无为山宋淳熙间有碑云羣雁排空成无为二字因名有河水出焉流如马尾因名马尾河也
　　志云锦竹故城有二其一为宋时筑在郭外西南隅近龙头桥即湖桥也魏华父湖桥记曰知县宇文西叔峒度地飞鳬门外潴为湖周广六十有五丈伐石为四矼矼崇四尺架桥其上而屋之衡从合十丈以通南北车徒之往来盖绍定四年碑也其一为汉城即徳阳之西界华阳国志称泛乡有孝子姜诗田地宅是矣姜诗庙曰孝感郑少微记略云汉州徳阳县西北四十里有镇东汉姜诗故宅在焉故号姜诗镇治平中知绵竹县事郭震谓士游行甚髙宜讳其名白部刺史易之镇遂号孝泉然庙犹因俗为呼于是开州司理叅军白寿朋与乡之士民列于县曰姜诗夫妇事迹最详于汉史舎侧涌泉至今不絶民赖灌溉或遇旱厉祷焉辄应其厚俗利人之功居多庙额独未蒙赐敢请县乃上之有旨赐名孝感命至之日稚耋夹涂载舞踊跃争观为人子若夫者咸欲诗之行在其身也为人女若妇者咸欲龎氏之行在其身也为人父母若舅姑者咸愿有子如诗有女有妇如龎氏也则又相与诧于他州之民曰吾乡虽僻幽而姜诗夫妇乃吾东家子也尔州曽有是耶方且侈上之赐以永称厥名云尔

　　绵州

　　元和郡县志云按州城理汉涪县也去成都三百五十里依山作州东据天池西临涪水形如北斗卧龙伏焉梁天监中张齐贤为太守更造楼橹却敌有东西门东门久塞富乐山气所冲门开则丧乱宋元嘉初太守王懐素开之果致丧败尔后复塞
　　舆地碑目云汉刺史李顿碣在绵州又云州治十贤堂绘涪翁龎统蒋琬杜微尹黙李白陈该苏易简王仲华欧阳修共十人又云绵州通判厅有伐木堂鲜于子骏立文与可记陆务观剑南诗藁云姜楚公画鹰在绵州録叅厅杜少陵有诗舆地纪胜云六一堂在司戸厅旧为推官厅昔欧阳文忠父郑公观尝为推官公实生此地
　　方舆胜览云越王楼在城西北唐显庆中太宗子越王贞为刺史建杜甫诗绵州州府何磊落显庆年中越王作孤城西北起髙楼碧瓦朱甍照城郭楼下长江百丈清山头落日半轮明君王旧迹今人赏转见千秋万古情刺史乔琳诗三蜀澄清郡政闲登楼携酌日跻攀顿觉胸懐无俗事回看掌握是人寰滩声曲折涪州水云影低衔富乐山行雁南飞似乡信忽然西笑向秦闗唐诗纪事王铎与绵州守于兴宗登越王楼以诗寄朝士云谢眺题诗处危楼压郡城雨余江水碧云断雪山明锦绣来仙境风谣入帝京恨无青玉案何以报髙情刺史樊绍述越王楼诗序云绵之城帝猲■〈犭歇〉掀明威弥石硝驰涪濑左陵凌红■〈禾夷〉簮天地送行癸壬且掬跎踢于西北蟠红頠青越王贞故为楼重轩迭飞门明牕蒙伞蹇蹇予始登谓日月昏晓可窥其背雷电合风云遘霜辛露酸星辰介行神鬼变化草木显绣髻衔蓑芰皆可察极既萦视其江带又极视其土冈断暴逺近山■〈山上佥下〉■〈山上佥下〉若阌之东皇天原开见荆山我其黄河瞷然为曲直泪雨落不可掩因口其心曰无害若其日杲星星过归尚悲不能解重为诗以释益不可顾谓郡中诸君能无有意缀以华艶其念蓄云诗曰危楼倚天门如■〈门外童内〉星辰宫榱薄龙虎怪洄洄绕雷风徂秋试登临大霭屯乔空不见西北路老懐益凋穷石濑薄溅溅土山杳穹穹昔人怆为逝所适酡红颜今我兹之来犹校成歳功辍田植科畆游圃歌芳丛地财无聚厚人室安取丰既乏富庶能千万惭文翁
　　胜览云江楼枕城之东隅上有唐时江亭记杜甫送严侍郎到绵州同登杜使君江楼宴诗野兴每难尽江楼延赏心归朝送使节落景惜登临稍稍烟集渚微微风动襟重■〈舟召〉依浅濑轻鸟度层阴槛峻背幽谷牕虚交茂林灯光散逺近月彩静髙深城拥朝来客天横醉后参穷途衰谢意苦调短长吟此会共能几诸孙贤至今不劳朱户闭自待白河沉
　　文苑英华王勃绵州北亭羣公宴序云下官人间独傲海内少徒志不屈于王侯身不缚于尘俗孤吟五岳长啸三山昔往东呉已有梁鸿之志今来西蜀非无张载之懐况乎践名场携胜友风月无几琴酒俄乖半面十年一别千里何少府故人攀桂抚金石而论心韩法曹新饯班荆临江湖而执手离亭北望烟霞生故国之悲别馆南开风雨积他乡之思于时苍云寡色白日无光沙尘起而桂浦昏鳬雁下而芦洲晩傍邻苍野霜飘橘柚之园斜枕碧潭日断芙蓉之水既而登临惜别骖驾少留季札何人亲逄赠缟子荆不慜思挂倾城惆怅北梁揖琴台而渐间徘徊东道思锦署以行遥嗟乎人事乖矣江山逺矣请命离前之笔为题别后之资五际飞文想羣公之不让一言有赠知下笔之有神卢照邻绵州官池赠别诗云輶轩遵上国仙佩下灵闗樽酒方无地聫绻喜暂攀离言欲赠策髙辩正连环野径浮云断荒池春草斑残花落古树度鸟入澄湾欲叙他乡别幽谷有绵蛮
　　本志云巴字水在治西四里涪水自北经城西而析为二安水自东迤逦绕城东南汇之芙蓉溪成一巴字每江涨登山望之点画天然甚肖也芙蓉溪即东津杜甫观打鱼歌是此处子美又有巴西驿亭观江涨呈窦使君诗云宿雨南江涨波涛乱逺峰孤亭凌喷薄万井逼舂容霄汉愁髙鸟泥沙困老龙天邉同客舎携我豁心胸唐庚芙蓉溪诗云人间八月秋霜严芙蓉溪上春酣酣人间二月春光好溪上芙蓉迹如扫小儿造化谁能穷几回枯枿还芳丛只应人老不复少有酒且发衰颜红
　　李膺益州记云金山在涪县东五十步东临涧水光彩映川长七八里每夏淹雨金粟散出
　　州东五里有灵山郡国志云昔有神女于此捣衣山南絶岩有方石明莹谓之玉女捣练砧也
