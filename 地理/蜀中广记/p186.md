<!-- { "loadSidebar": true } -->
　　南宋释法期姓向蜀郡郫人十四出家从智猛谘受禅业与灵期寺法林共习禅观后遇元畅复从进业及畅下江陵期亦随从十住观门所得已九有师子奋迅三昧唯此未尽畅叹曰吾自西涉流沙北履幽漠东探禹穴南尽衡罗唯见此一子特有禅分后卒于长沙寺春秋六十有二神光映尸体更香洁时蜀龙华寺又有释道果者亦以禅业显焉
　　南宋释道汪姓潘长乐人年十三投庐山逺公出家研综经律雅善涅盘尝行梁州为羌贼所围垂失衣钵汪与弟子数人誓心共念观世音有顷觉如云雾覆汪等身羣盗推索不见由是获免旋于成都征士费文渊初从受业乃立寺于州城西北名曰祇洹化行巴蜀誉洽朝野梁州刺史申坦与汪有旧坦后致政汪将往省之仍欲停彼费文渊乃上书刺史张悦曰道汪法师识行清白风霜弥峻近闻梁州遣迎承教旨许去阖境之论佥曰非宜鄙州边荒僧尼出万禅戒所资一焉是赖岂可水失其珠山亡其玉愿鉴道俗之诚令四辈有凭也悦即敦留不果行悦还都具向宋孝武述汪徳行帝勅令为中兴寺主汪固辞获免于是谢病下帷絶窥人世后刘思考临州大设法事请汪讲说乃应请或问法师常誓守靖何以亏节荅曰刘公笃信方欲大法凭之何辞小劳耶先是峡中人每于石岸侧见神光夜发思考以大明中请汪于光处起寺即崖镌像因险立室行途瞻仰咸发净心后王景茂请居武担寺为僧主勖众清谨白黒归依泰始元年卒顾命阇维思考为起塔于武担寺门之右景和元年萧惠开西鎭成都承汪高誉思共讲道行至中途闻其已逝乃叹曰惜也吾不及其人文举之追康成曽何足道其为时贤所惜如此时蜀江阳寺普明长乐寺道誾并戒徳高明学兼内外吴国张裕请为戒师云
　　南宋释道法姓曹炖煌人弃家入道专精禅业亦时行神呪后游成都王休之费铿之请为兴乐香积二寺主训众有法常行分卫不受别请及僧食乞食所得常减其分以施虫鸟每夕辄脱衣露坐以饲蚊虫如此者累年后入定见弥勒放斋中光照三途果报于是深加笃励常坐不卧元徽二年于定中灭度平坐绳床貌如恒日
　　南宋罗江县释僧羣清平守节蔬食持经居县之霍山构立茅屋孤在海中上有石池如盂水深六尺常出清泉古老相传是神仙所宅羣因絶粒其庵舎去石盂一小涧日夕往还以木为梁由之汲水年至一百三十忽见一折翅鸭舒翼当梁头就唼羣不得过欲举锡杖拨之恐有转伤因此遂回絶水经数日死临死向人说年少时曽折一鸭翅验此以为现报此刘敬叔异苑所载南宋尼释昙辉蜀郡成都人也本姓青阳名白玉年七岁便乐坐禅每坐辄得境界意未自了亦谓是夣耳曽与姊共寝夜中入定姊于屏风角得之身如木石亦无气息姊大惊怪唤告家人互共抱扶至晓不觉奔问巫觋皆言鬼神所凭至年十一有外国禅师畺良耶舎者来入蜀辉请谘所见耶舎者以其既有禅分欲劝化令出家时辉将嫁已有定日法旨未展闻说其家潜迎还寺家既知将逼嫁之辉遂不肯行深立言誓若我道心不果遂被限逼者便当投火饲虎弃除秽形愿十方诸佛证见至心刺史甄法崇信尚正法闻辉志业迎与相见并石纲佐有怀沙门互加难问辉敷演无屈坐者难之崇乃许离夫家听其入道元嘉十九年临川康王延至广陵终于所住
　　南宋释普恒姓郭蜀郡成都人也为儿童时尝于日光中见圣僧在空中说法向家人叙之后苦求出家止安乐寺独处一房不立眷属习静业禅善入出住与韬律师为同志自说入火光三昧光从眉直下至金刚际于光中现诸色像先身业报颇亦明了宋升明三年卒春秋七十有八其日微有病相唯俗家一奴看之明旦平坐而卒奴不解强取卧之尸竟不伸众僧来见更令坐之手屈三指众僧试取捋之亦随手即伸伸已复更屈生时体净死更洁白于是依得道法阇维之薪积始然便有五色烟起殊香芬馥州将王元载乃为之赞曰大觉眇无像悬应贵忘靖一念会道场空过万刼永信心虚东想遇圣藻西影妙趣澄三界传神四禅境俗物故参差真性理恒炳韬光寄浮世遗徳方化迥
　　梁青城山寺释植相姓郝氏梓潼涪人尝任巴西郡吏大守郑贞令相赍献物下杨都见梁祖王公崇敬三宝便愿出家及还决誓家属妻子同志一时翦落专习苦行一食常坐正心佛理以命自期时南武都今孝水县也有法爱道人高衒道术相往观之爱于夕中自以呪力现一大神身着衣冠容相瑰伟来举绳床离地四五尺相诵戒神即驰去斯须复来举床仅动一角如前复去俄尔又来在相前立相正意贞白初无微动寻尔复去于屋头现面舎栋破裂其声甚大相亦无惧神见不动便来礼拜求哀懴悔至旦语爱曰汝所重者此是邪术非正法也可舍之相后往外听讲因行路寄宿道馆道士素闻相名恐化徒属拒不延之其夜羣虎遶院相吼道士等通夕不安及明追之从受菩萨戒焉又曽行弘农水侧见人垂钓相劝止之不从其言即唾水中忽有大蛇擎头四顾来趣钓者因即归命投相出家时梁道渐衰而涪土军动与彖法师分飞异域彖入静林山相入青城山聚徒习业梁王萧撝素相钦重供给獠民以为营理未暇经始便感重疾知命不救谓弟子曰常愿生净土而无胜业虽不生三涂亦不生天堂还生涪土作沙门也汝等努力行道方与吾会跏坐俨然奄便迁化时年三十有四其山四面獠民见其坐亡皆来叹异礼拜供养改俗行善弟子衔命露尸松下初相置足于绵州城西栢林寺院宇成就于堂头植梧桐一株极为繁茂忽以四月十五日无故叶落又维那之旦打钟初不发声大小疑怪莫测所以上座僧起谓有大变执锡逃避须臾信报相已终矣树枯钟噎表其迁化之辰也
　　梁潼州沙门僧林吴人深有徳素行能动物大同中上蜀至潼州城西北百四十里豆圌山上有神祠土民敬之每往祭谒林往居焉禅黙累日忽有大蟒萦绳床前如揖让者林为授三归授已便去自尔安帖卒无灾异其山北涪山之阳素来无猿自林栖托已来便有两头依林而住有初见者云度水来及后林出山门猿还泅渡如此非一年月淹久字乳产生乃至数十有时送林至龙门口竚望而返后往赤水岩故寺中屋宇并摧止有丛林便即露坐有虎蹲于林前低目视林乃为说法良久便去尔后孤逰雄悍不避恶兽常行仁济感化极多末卒于潼郡
　　梁益州沙门尚圆姓陈氏广汉雒人出家以呪术救物武灵王萧纪宫中鬼怪魅诸婇女或歌或哭纷然乱举王乃令善射者控弦拟之鬼乃现形即放箭射鬼便遥接还返掷人乆而不已闻圆持呪请入宫中诸鬼竞前作诸变现龙蛇百兽倐忽前后在空在地怪变多端圆安坐告曰汝小家鬼能变我身则可自变万种秖是小鬼可住听我一言诸鬼合掌住立圆始发云南无佛陀鬼皆失所自尔安静武帝闻召大蒙赏遇值梁颠扰圆复行至蜀年八十一终所住治城
　　梁蜀郡龙渊寺释慧韶姓陈本颖川太丘后避乱居丹阳之田里十二厌世出家具戒便逰京扬听庄严旻公讲释成论纔得两遍记注略尽谓同学慧峰曰吾沐道日少便知旨趣斯何故耶将非所闻义浅为是善教使然乎乃试听开善藏法师讲遂觉理与言玄尽心讃仰着义高卓时以为有神思也武陵王出镇邀之至蜀于龙渊寺讲论开导如川流尝静坐中感见一神青衣帢服致敬曰愿法师常在此弘法当相拥卫言讫而隐遂接席数遍清悟繁结昔在扬都苦气疾缀虑恒动及至蜀讲众病皆除识者以为寺神所护云于时成都讲席恒并置三四法鼓齐振竞敞玄门而韶听徒济济莫斯为甚焉韶性不乗骑虽贵胜请讲逢值泥雨辄自策杖戴笠履芒屩而赴会后遇时患药杂猪脂拒而不服非时浆饮故絶僧常候病者仰观颜色怡悦礼诵不替当似微差乃告曰吾今无处不痛如坏车行路常欲摧折但自强耳恨所营尊像未就吾将去矣遗属道俗凭为庄严便洗浴剃剪礼拜潄口卒于摩诃堂中春秋五十有四即天监七年七月三日也时成都民应始丰者因病气絶而心尚温五日方醒云被摄至阎王所闻处分云迎韶法师须臾便至王下殿合掌顶礼更无言说惟画文书作大政之字韶便出外坐于旷路树下见一少童以漆栁箕擎生袈裟令韶着之有数十僧来迎豊惟识和慈二禅师旛花列道腾飞而去又当终之夕有安浦寺尼久病闷絶及后醒云送韶法师及五百僧登七宝梯到天宫殿讲堂中其地如水精床席华整亦有麈尾几案莲华满池韶就座谈说少时便起送别者令归其生灭冥祥感见类此
　　魏益州五层寺释法建广汉雒县人也俗姓朱氏日诵经一千卷仍多闲暇遨逰偶俗无所异焉忽复闭门则累日不出无所食矣唯闻诵经然小声吟讽音不外彻有人倚壁窃听临响但闻斖斖溜溜似伏流之吐波时乃一出追从无闻武陵王东下令弟规守益州魏遣将军尉迟迥来伐规既降欵城内名僧皆被拘禁至夜忽有光明迥遣人寻光乃见诸僧并睡唯法建端坐诵经光从口出迥闻自到建所顶礼坐听至旦始休迥问曰法师昨夜所诵名作何经荅曰华严经下袠十卷迥曰何不从头诵之荅曰贫道诵次到此耳迥曰法师诵得几许荅曰贫道发心欲诵一藏情多懈怠今始得千卷迥惊疑不信将欲试之曰屈总诵一遍应不劳损耶建报曰读诵经典沙门常事岂惮劳苦乃设高座令诸僧众并执本遂听法建登座为诵七日七夜数已满千犹故不止回起谢曰弟子兵将不得久停请从此辞诸僧因并释散迥既出叹息曰自如来称灭之后阿难号为总持岂能过此蜀中乃有如此人所以常保安乐竒哉竒哉建年八十终
　　宇文周时青城县有异僧者出入井中赴供长安顷刻复返广明中乃赐名为飞赴寺焉寺在县东南四十里周亡名释本姓宋氏南郡人弱龄遁世吟啸丘壑梁元帝深见接待梁亡逺客巴岷齐王宪镇蜀素加礼供秩满还雍遂勒归长安朝议将征拔之雅量卓然终不易节
　　周释香阇梨者莫测其来以梁初至青城山飞赴寺欣然有终志时俗每至三月三日必往山逰赏多将酒肉共相酣乐前后劝喻曽未能断后年三月又如前集列坐已了香令人于座穿坑方丈人莫知意谓人曰檀越等恒自饮噉未曽与香今日为众须餐一顿诸人争奉肴酒随得随尽若填巨壑识者怪之至晩曰我大醉饱扶我就坑不尔污地及至坑所张口大吐鸡肉自口出即能飞鸣羊肉自口出即驰走酒食乱出将欲满坑鱼■〈鱼且〉鹅鸭游泳交错众咸惊嗟誓断宰杀迄今酒肉永絶上山此香之风徳也益州别驾罗研入朝志公谓曰益州香贵贱荅曰甚贱初不谓是人也志曰既为人所贱何为久留研亦不测此语为有识者说之或曰将不指青城香阇梨乎遂往山具述香曰檀越逺来固非虚说其夜便化弟子等营墓将殡怪棺太轻及开止见几杖而已
　　周益州多宝寺猷禅师者姓杨氏勤读诵四十余年日夕不舍房后院壁图九想变露置绳床椶被覆上昼依僧例夜则寝中亘一日方出一食如是渐増七日方食僧以为常不知怪也如此又经二十余年忽经一月而不出者不畜侍人佥议不出祇是入定不劳看之忽一夜风雨盛画壁廊倒旦共往视试拨椶被一无所见唯绳床坐褥存焉
