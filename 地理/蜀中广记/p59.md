<!-- { "loadSidebar": true } -->
　　嘉陵江既遶当郡流则将汇巴宕之水而下垫江矣华阳国志云刘璋分垫江以上为巴西郡者此也寰宇记云嘉陵江在州东二百步自相如县界流入南充按十道记云果州左濵西汉水丛薄蔚然有相如琴台观此则嘉陵江之为西汉水益明矣韦应物听嘉陵江水寄深上人诗水性自云静石中本无声如何两相激电转空山惊按长庆集云韦贯之坐考筞收直言者出为果州刺史今嘉陵驿设于此
　　耆旧録云自汉纪信以下三十六人并见学录蒲士龙所编耆旧而赵嗣业赵昌藻游问为之赞此外隐逸王公宇以下十四人并绘像于郡之乡贤堂又复搜访王绾以下二十余士悉系于左
　　郡志云谯周墓在治后有碑今折
　　碑目云唐王维送杨长史赴果州诗刻在郡治其中聨云官桥祭酒客山木女郎祠唐诗三体注云汉法祭酒上客之称女郎祠以谢自然上升于果山按常璩云张鲁以鬼道立教后乃为祭酒巴汉夷民多便之则祭酒称上客是矣谢自然升仙乃贞元间事在右丞后不应引此官桥者志云郡西三十五里有西桥旧名官桥也按女郎亦张鲁女感孕而生龙者祠在汉中
　　碑目又云唐移县碑在南充县门大中年立文字磨灭不可详辨二良牧碑马肩孟撰载唐二刺史事碑在郡治醋库之侧永兴节度使王彦超重建行成思堂石刻诗不着其姓今附见云作堂在姑孰把麾来果山男子四方志万里如目前振振佳公子性行纯如天既知仁有本自应枝叶繁宣尼语参孝推广十八篇君能扩充之九思极其全道行身亦立扬名显其先回观庐墓人卑卑何足言方舆记云有仙鹤楼在郡城后子城上下瞰大江宋邵博诗春去秋来好风月鹤楼端胜庾公楼
　　郡之东南有开汉楼郡守杨济记云圣朝褒纶有实开汉业之语因摘二字以名是楼按开汉楼诗序嘉陵大江襟带于左金泉栖乐诸山雄峙于右宋忠佑庙诰词云以忠殉国代君任患实开汉业使后世知君为重身为轻虽糜捐不避者侯有力焉之谓也
　　有清居山胜览云在南充县南唐姚昻诗天设两峰南北峭地盘一水古今流内有四亭曰白云光相吸江五友按五友亭宋游炳题明月清风为道友古典今文为义友孤云野鹤为自在友恠石流水为娯乐友山果芋栗为相保友是五友者无须臾不在此间也总志云金塿在清居山髙与山等亭亭如浮图常有光焰出焉
　　有清泉山方舆云城南十里有古刹下瞰龙门诸山寰宇记云龙城山盘屈若龙絶壁如城蜀志补遗即龙角山道经以为福地
　　有朱鳯山寰宇记在州南十里髙百七十二丈周回二十里昔有鳯凰集于此因置鳯山观方舆云乃尔朱仙李淳风养炼之地回视郡城如在掌握碑目云唐朱鳯山观铭长史袁玘文
　　有汉充国城志云在府南三十五里按充国汉永元二年分阆中置巴记曰初平四年复分为南充国也邵博诗云山围翠合水连云万室楼台照眼明胜地风淳真乐国四州惟说好充城
　　有画卦石志云在治东四十里其石平如砥上有八卦相传周柱下史以足画之足迹尚存
　　有大斗溪志云在治东八十里源出老君山与嘉陵江合傍有大石如斗
　　有都尉坝嘉陵志郡南五十里有都尉墓俗云都尉娘西充女子也代父戍以功授都尉归为嫂氏所嘲乃刲腹见肝肾以死葬鳯丫山有丰碑社祀今废其年代姓氏无考墓前翁仲犹存或云即陈寿妻寿尝为骑都尉故人以称其妻
　　西北有果山寰宇记在州西八里层峯秀起松栢生焉方舆云果山以郡得名陈寿隐居于此有祠志云陈寿有万卷楼在山之麓邵伯温果山即事诗果山仙果秀天香处处圆金树树芳谓黄柑也志云果山书院在城北五里蜀谯周建后郡人邉速达以秘书监致仕归隐于此藏书四千二百七十一册碑刻为至正八年
　　又云治北五里有谯周观星台一云是其故宅有碑存按华阳国志云谯侯修文于前陈君焕炳于后则此山之灵秀有自来矣
　　有金泉山方舆云在城西果山之足唐书贞元十年谢真人名自然于县界金泉紫极宫白日上升郡郭是夕有虹霓云气万目所共覩焉有青霞观及真人祠韩愈诗果州南充县寒女谢自然童騃无所识但闻有神仙轻生学其术乃在金泉山一朝坐空室云雾生其间须臾自轻举飘若风中烟入门无所见冠屣同蜕蝉施肩吾谢自然升仙诗分明得道谢自然古来漫说尸解仙如花年少一女子身骑白鹤游青天有步虚台宋郑芳庭诗云平生酷好退之诗谢女仙踪颇自疑不到步虚台下看琼笙玉佩有谁知有灵泉院碑目云谢真人父讳寰所居名谢寰山山有院名灵泉一唐碑字多讹缺通志云灵泉即金泉也唐李淳风于此藏金化为泉宋江万里书金泉二字于崖上碑目云唐金泉山仙居述太和五年果州刺史韦公肃文唐郑余庆诗刻唐诰刻伪蜀刺史徐光溥诗刻俱在金泉山李宏游金泉观诗云昔时谢女升天处此日遗踪尚宛然蝉蜕旧衣留石室龙飞胜地涌金泉碑书故事封苍藓殿写真容鏁翠烟薄暮松巅听鹤唳犹疑彷佛下神仙
　　有寳台山在城西与金泉对峙有览秀亭吕好问览秀亭记思史窦之遗风吊谯陈之旧迹想程谢之仙踪慕张阎之英躅谓史谦恕窦泌谯周陈寿程太虚谢自然张嶷阎纉也
　　有舞鳯山志云西北八里舞鳯山三字乃宋人隶刻石
　　有栖乐山志云在西十里相传谢自然升天之日仙乐振响峯顶故名有栖乐池在山顶甃之以石泉水清洁与嘉陵江相通
　　有安汉城志云在府城北三十五里汉地里志云有鱼池在南莽曰安新矣刘宋于此置宕渠郡又云宕渠城在府城北四十里即石茍坝城也
　　有大方山方舆云城北十五里通志云城西三十里又有小方山一峯万岭俨若洞天其上有滴乳泉道士何志全饮此水年老面如桃红樊汝贤诗云液落山腹脉与昆仑通云何山中叟八十桃颜红即今之乳泉铺也
　　有昆井益州记云南充县西六十里有大昆井即古之盐井
　　有大躭山与小躭山相对志云西百里大躭山隋杨躭修道于此因名
　　名贤马鬛有晋谯秀墓按秀谯周之孙隐居不仕躬耕山薮李雄征之不应晋王逸少书云闻谯周有孙其人髙尚不仕可得见否唐李商隐诗欲向巴西觅谯秀巴西惟是有寒芜
　　有冯休墓方舆云南充人真宗朝不应辟召归山著书
　　有何涉墓志云在琉璃山下按涉读书博古著作甚富明道杂志载其为司马温公所推重
　　有游仲鸿墓后汉刘光祖表其道曰于乎庆元党人游公之墓
　　有赵夫子墓在据德里乡人称赵巽也
　　予遍阅唐人集元稹嘉陵江诗秦人惟识秦中水长想呉江与蜀江今日嘉川驿楼下可怜明练绕明窻其二云千里嘉陵江水深何年重绕此江行只应添得清宵梦时见满江秋月明微之又宿嘉陵驿诗嘉陵驿上空床客一夜嘉陵江水声仍对墙南满山树野花撩乱月胧明其二云墙外花枝压短墙月明还照半张床无人会得此时意一夜独眠西畔廊白居易嘉陵夜有懐诗露湿墙花春意深西廊月上半床阴怜君独卧无言语惟我知君此夜心其二云不明不暗朦胧月非暖非寒慢慢风独卧空床好天气平明闲事到心中武元衡题嘉陵驿诗悠悠风斾绕山川山驿空蒙雨似烟路半嘉陵头已白蜀门西更上青天欧阳詹闻嘉陵越鸟声呈林藴诗正是闽中越鸟声几回留听暗沾缨伤心激念君深浅共有离乡万里情陆龟蒙宿嘉陵馆楼诗离思茫茫偏值夜每因风景却生愁今宵难作刀州梦月色江声共一楼李洞将之蜀别友人诗嘉陵雨色清澹别酌参苓到蜀髙诸岳窥天合四溟书来应隔雪梦觉已无星若遇多吟友何妨勘竺经薛能嘉陵驿诗江涛千迭阁千层衔尾相随尽室登稠树蔽山闻杜宇午烟熏日食嘉陵频题石上程多缓暂歇泉边起不能如此幸非名利切益州来日合携僧刘沧春日游嘉陵江诗独泛扁舟映緑杨嘉陵江水色苍苍行看芳草故乡逺坐对落花春日长曲岸危樯移渡影暮天栖鸟入山光今来谁识东归意把酒闲吟思洛阳右嘉陵水阆中广元皆得称之虽不知所指然今驿设在果州故并及之

　　西充县

　　始析南充后乃并流溪而有之仙踪古迹特着其大陵镇则有扶龙山志在髙阳之扶龙村葢纪信此县人祠在紫崕其小陵镇则有肖岩石窦空润泉水清洁矣唐卢藏用吊纪信文曰皇纲圯兮帝纽頺王风悲兮霸道衰天运促兮周以覆秦德弃兮汉业开何项王之赑屃作驱除于云雷岂渊海之飞荡资拔山之伟才于是左契归楚羣雄奉职皇矣汉祖独负其直矧荥阳之围城兮既孤而迫伟将军之天诱兮矫夺其识彼见危而授命兮亦各有时考振古以为观兮罔恢帝基感将军之坟隧兮壮大义之在兹仰前修以砥节顾车回而马迟鸣呼身既焚兮业既昌楚歌絶兮汉道光君不旌兮史不扬功不録兮殁不伤奄孤坟以载葬抑千祀而为荒皇周敷训兮泽及枯胔伊予寡德兮忝宰兹地奉宣嘉猷兮惧尸厥位思将军兮允忠且义托神交于万古兮实获心志乃斵石于他山兮式幽坟以昭贲词曰摄提贞歳兮奉扬仁风跋涉草莽兮祠吊纪公善彼勇兮杀身为忠九原不作兮予将焉同金石刻名兮千万歳魂魄光烈兮为鬼雄
　　南岷山则有九井十三峰汉何岷之所隐也隋程太虚尝修炼于此志云太虚自幼好道精修勤苦隐居南岷山絶粒有二虎侍左右九井十三峰皆其修炼处一夕大风雨砌下得碧玉印居人每乞符祈年印以授之辄获丰稔唐元和中解体后迁神于玄宫容貎不变宣宗命人求之使者过商山宿逆旅蹑险有居第如公馆青童引见一道士自称程太虚祖居西充且嘱曰明歳君自蜀入南岷山无忘我及至蜀熟视画像与前见者无异宋赐号道济太师碑目云唐程仙师蝉蜕偈皂荚碑唐仙林观碑中书侍郎赵彦昭撰俱在本山之降真观
　　流溪县则有铁冠仙人钤记云大洲连小洲此地出公矦
　　有汉车骑崕石刻郡国志云后汉车骑将军冯绲于此镌崖刻石十有余处寰宇记云在流溪县按金石录云右汉车骑将军冯绲碑以范晔后汉书考之史云字鸿卿而碑云皇卿史云初举孝廉七迁至广汉属国都尉拜御史中丞顺帝末持节督扬州诸军事与中郎将滕抚击破羣贼今据碑自举孝廉至为广汉属国都尉凡十一迁而为中丞与都使徐扬二州讨贼皆在为都尉前碑云讨贼时坐迫州县正法而史不载又云为陇西太守坐问吏辜旬不分去官以羌骇动为四府所表复家拜陇西太守而史但言迁陇西太守史云为辽东太守征拜京兆尹转司隶校尉迁廷尉太常拜车骑将军以碑考之绲为辽东太守以前尝为治书侍御史迁尚书遂为廷尉未尝拜京兆尹及司隶也史云振旅还京师监军使者张敞承宦者会奏绲会长沙贼复起攻桂阳武陵绲以军还盗贼复发策免而碑云临当受封以谣言奏河内太守中常侍左悺弟坐逊位史云复拜廷尉时山阳太守单迁以罪系狱绲拷致其死迁故车骑将军超之弟中官相党遂共诽章诬绲坐输左校而碑云表荆州刺史李隗南阳太守成晋太原太守刘瑱不宜以重论坐法作左校亦皆不合史又云为河南尹时上言旧典中官子弟不得为牧人职帝不纳拜屯骑将军复为廷尉卒于官而碑云复廷尉奏中官子弟不宜典牧州郡获过左右逊位永康元年薨亦当以碑为正碑又云绲谥曰桓而史亦不载余尝谓石刻当时所书其名字官爵不应差误可信无疑至于善恶大节则当以史氏为据今此传首尾颠倒错谬如此然则史之所载是非褒贬失其实者多矣果可尽信耶
