<!-- { "loadSidebar": true } -->
　　志云所北二十里师家山一名文山宋时师文二大姓居之山麓有文山闗又有师家舗则界于龙州也东有狮峯西有象岭各离一里许有灵泉焉出狮峯下
　　经畧志云松潘又东为堡七曰蜂崖叶棠马营水进鎭夷鐡龙乃抵龙安
　　四夷考曰小河之下鐡龙之上惟叶棠为要隘有叶棠把守官辖之东通白马毛公西逼竹头野猪白草诸寨上六里为峯崖堡峯崖上十里即小河也下四里为马营堡马营下七里为水进堡水进下八里为鎭夷堡鎭夷下十里为乾坤堡乾坤下二十里为鐡龙堡堡有两山对峙峭壁万仞二水会流深不可测上为鐡索桥索凡六条各长一十五丈引于河之西岸系以鐡柱中道板荡行者戒心焉嘉靖间龙州宣抚薛兆干作乱斩鐡桥以拒官兵旬日松州米贵如金矣鐡龙下十五里即龙安府云
　　唐史太宗置松州都督府督羁縻二十五州为踞州贞观元年置领县二江源洛稽
　　懿州五年置西吉州八年改为懿州领县二阔凉洛吴
　　麟州五年置西麟州八年去西字领县七硖州和善敛具硖源王交利恭东陵
　　雅州五年置西雅州八年去西字领县三新城三泉石陇
　　藂州三年置领县五都流宁逺临泉临河其余厥调凑殷匐器迩率锺并诸羌部落遥立之而已
　　可州四年置西义州八年改为可州里领县三义诚清化静方
　　逺州四年置领县二罗水小部川
　　奉州三年置西仁州八年改为奉州领县三奉徳思安永慈
　　岩州五年置西金州八年改为岩州领县三金池甘松丹岩
　　诺州五年置领县三诺川归徳篱渭蛾州五年置领县二常平郍川
　　彭州三年置洪州七年改为彭州领县四洪川归逺临津归正
　　轨州都督府二年置领县四通川王城金源俄彻
　　盍州四年置西唐州八年改为盍州领县四湘水河唐曲岭佑川
　　直州五年置西集州八年改为直州领县二集川新川
　　肆州五年置领县四归唐芳藂鉴水磨山
　　位州四年置西鉴州八年改为位州领县二位丰西使
　　玉州五年置领县二玉山带河
　　嶂州四年置领县四洛平显川桂川显平
　　佑州四年置领县二廓川归定
　　台州六年置西沧州八年改为台州
　　桥州六年置
　　序州十年置嵯州阔州十年置右俱贞观之时招慰党项羌者旧属陇右道改隶松州都督府永徽已后或叛或臣制置不一今并废省聊备古迹而已
　　唐书吐谷浑西羌名正益州西北去青海二十五里古析支之地汉西羌之别种也魏晋以降西羌微弱周灭宕昌邓至之后党项始强南杂舂桑迷桑等羌北连吐谷浑其种每姓别自为部落一姓之中复分为一小部落大者万余其小者数千骑不相统一有细封氏费听氏往利氏颇超氏野辞氏房当氏米禽氏拓拔氏最为强族贞观五年诏遣使开其河曲地为六十州内附者三十万口有羌酋拓拔赤词者甚为浑主伏允所■〈目匿〉与之结婚屡抗官军后与其从子思头并率服与诸首领归欵列其地为懿嵯麟可等三十二州以松州为都督府羁縻存抚之拜赤词为西戎州都督赐姓李氏自是从河首积石以来并为中国之境后吐蕃强盛拓跋氏渐为所逼遂请内徙听移部落于庆州因置静边等州以处之故地陷于吐蕃不去者为其役吐蕃谓之弭药又有黒党项在赤水之西李靖之击吐谷浑也浑主伏允奔于黒党项居以空闲之地及吐谷浑举国内属其黒党项首领号孰善王亦贡方物其雪山党项姓破丑氏居雪山之下贞观初亦尝朝贡又有白狗舂桑白兰等诸羌自龙朔以后并为吐蕃所破而服属焉
　　有附国者在蜀郡西北二千余里即汉之西南夷也嘉良夷即其东部所居种姓自相率领不属统一隋大业五年附国王遣其弟子宜林率嘉良夷等六十人朝贡嘉良有水阔六七十丈附国水阔一百丈并南流以皮为船而济南有薄縁夷风俗亦同西有东女国东北连山绵亘数千里接党项及诸羌界其地南北八百里东西千五百里无城栅近川谷傍山险俗好复仇故垒石为巢而居以避患其巢高至十余丈下至五六丈每级以木隔之基方三四歩■〈石巢〉上方二三步状似浮图于下级开小门从内上通夜必闗闭有二万余家俗有重罪止于罚牛妻其羣母及嫂儿弟死父兄亦纳其妻好歌舞皷簧吹笛死者无服制置尸于髙床上沐浴衣服被以牟甲覆以兽皮子孙不哭带甲舞剑而呼云我父为鬼所取我欲报寃杀鬼其人轻捷便击剑漆皮为牟甲为弓长六尺以竹为弦以皮为帽形圆如钵或戴羃■〈罒离〉衣多毛毼全剥牛脚皮为靴项系鐡钱手贯鐡钏王与酋帅金为首饰胷前悬一金花径三寸其土高气候凉多风少雨土宜小麦青梁山出金银多白雉水有嘉鱼长四尺而鳞细
　　东女国者西羌之别种也以西海中复有女国故曰东以别之俗以女为王东与茂州党项接东南与雅州接界隔罗女蛮及白狼夷有八十余城王之所居名康延川中有弱水南流亦用牛皮为船以渡户四万余众女王号为宾就有女官曰高霸平议国事在外官僚并男夫为之其王侍女数百人五日一听政女王死国中多敛金钱动至数万更于王族求令女二人立之大者为王次为小王若大王死则小王嗣立或姑死而妇继并无簒夺所居皆重起屋王至九重国人至六重王服青色绫裙下领衫其袖委地重妇人轻丈夫文字同于天竺以十一月为正每至正月令巫者赍酒殽诣山中散糟麦于空大咒呼鸟俄时有鸟如鸡飞入巫者怀中因剖其腹视之有一糓来岁必登若有霜雪必多灾异其俗因之名为鸟卜隋大业中蜀王秀遣使招之拒而不受唐武徳中女王汤傍氏始遣使贡方物自永徽七年至于天宝元载朝贡不絶其后复以男子为王贞元九年其王汤立悉与哥邻国王董卧庭白狗国王罗陁忽逋租国王弟邓吉知南水国王侄薛尚悉曩弱水国王董辟和悉董国王汤悉赞清逺国王蘓唐磨咄霸国王董藐蓬各诣剑南西川乞内附其哥邻等国皆散居西山弱水王即唐初女国之弱水部落其悉董国在弱水西故亦谓之弱水西悉董王旧皆分隶边郡祖父例授将军中郎果毅等官自中原多故皆为吐蕃所役属其部落大者不过三二千户各置县令十数人理之土有丝絮岁输于吐蕃至是悉与之同盟相率献欵兼赍天宝中国家所赐官诰二十九道以进节度使韦皋处其众于维霸保等州给以粮种耕牛咸乐生业立悉等数国王自来朝召见于麟徳殿授立悉银青光禄大夫归化州刺史邓吉知试太府少卿兼丹州长史薛尚悉曩试少府少监兼霸州长史董卧庭行至绵州卒赠武徳州刺史命其子利罗为保宁都督府长史袭歌邻王立悉妹乞悉漫颇有才智从其兄来朝封和义郡夫人其大首领董卧卿等皆授以官俄又授国王兄汤厥银青光禄大夫试太府卿青逺王弟苏歴顚银青光禄大夫试卫尉卿南国王薛莫庭及汤悉赞董藐蓬女国唱后使汤佛庭美王钵南郎唐并授银青光禄大夫试大仆卿其时西山松州生羌等二万余口相继内附其黏信部落主梦葱龙诺部落主辟葱皆授试卫尉卿立悉等并赴明年元会讫赐以金帛各遣还至八月召韦皋统押羌蛮及西山八国使其部落至今犹代袭刺史等官然亦潜通吐蕃故谓之两面羌也
　　陈子昻上蜀中军事曰臣伏见剑南诸州缘通轨军屯在松潘等州千里运粮百姓困弊臣不自恤窃为国家惜之伏以国家富有巴蜀是天府之藏也自陇右及河西诸州军国所资邮驿所给商旅莫不取足于蜀又京都府库岁月珍贡尚在其外亦不赀矣今边郡主将乃通轨一军徭役之弊使百姓贫穷国用不赡河西陇右资给亦减臣伏惟松潘诸军自屯鎭以来于今相继百十余年竟未闻盗贼大侵而有尺寸之效今国家甘心竭力以事之臣不知其故伏惟念惜臣在蜀时传闻潘松等州屯军数不逾万计粮给饷年不过七万余石可盈足边郡主将不审支度乃每岁向役十六万夫夫担粮轮送一斗之米价钱四百使百姓老弱未得息肩比年以来多所迯亡臣伏以吐蕃未忍即灭松潘屯兵未可废散若准此赋敛每年以十六万夫运粮臣恐更三年吐蕃未殄灭剑南百姓不堪此役恐非圣神制敌安人富国强兵之神筭也愚臣窃闻蜀中耆老评议剑南诸州比来以夫运粮者且一切并停请为九等税钱以市骡马差州县富户各为屯驻税钱者以完脚价各次第四畨运辇不用一年夫运之费可得数年军食盈足比如常运减省二十余倍蜀川百姓永得休息通轨军人保安边鎭京台府库河西军马得利供输臣伏审计便宜体大非一二状具尽
　　中大夫曰陈拾遗论蜀西边事而首及粮运诚知所先务也予署司事因治兵使者议买畨米回檄开府云松潘重鎭控驭畨宼缓急时有积储宜先今该道酌议买米万石以备不虞诚未雨绸缪之计思患预防之道也苐转运事宜尚有未尽者兹采之舆论叅之臆见开列数欵于后
　　一均民运何则松茂边粮自崇庆郫灌新繁崇宁温江六州县此南路也自绵州彰明江油平武梓潼五州县此东路也南路者灌县买米起运而威茂验粮通判督之东路者于江油县买米起运而龙安验粮同知督之其法非不犁然具也但领买者为店户即包揽之别名领运者为脚户即逋逃之渊薮店与脚合则通同为奸店与脚分则彼此推调积欠盈万追并虚文边储匮乏职此之由今南路者已议起泒各州县矣均之一饷也东路独不可仿而行之乎应照例酌泒绵州彰明江油平武各州县而梓潼土瘠谷稀又与饷道偏左特令裁去以安县代之盖安县首建此议当不辞难耳说者曰江灌领运者此脚头也各州县领运者亦此脚头也法更人故能保无弊盖事不择人贵行之有法以二验粮官之事而散之十一州县无独任之难以各州县之米而自征自解又责成之易何不舎其难以就所易者乎
　　一定会计何则松茂各仓有长中短之别焉自南路言之在西宁安化等一十五处者谓之长仓每石脚价自一两一钱二分以至一两五钱五分在迭溪普安等八处者谓之中仓每石脚价自七钱八分以至一两在茂州广备等一十二处者谓之短仓每石脚价自三钱四分以至七钱四分自东路言之在松潘漳腊等一十二处者谓之长仓每石脚价自六钱二分以至一两四钱三分其先年固自有经制也嗣谓彼中官军消长不齐故逐年会计虽云详愼之一端要亦约其大槩耳岂斤斤于计口而食数米而炊者哉州县借口于札付之未到而征发愆期脚户垂涎于价值之有余而趋避易起甚至中途减运进退维谷长仓诠次折干独多是边与民两病之矣须听本司会同该道将各仓应运米石即以万厯三十七年备供三十八年之数为则长短相兼均派二路刻定书册永为定规倘粮米有剰余不妨存贮以备用官军有増益即于流积内接支惟登报循环明白无紊庶乎人易遵守饷可克期
　　一愼稽查何则往岁边储本司只管征发该道只管收贮而中间迟速完欠未之尽闻精神气脉殊不贯串且于江灌起脚之地即为查验米未就道而复归家矣听凭粮官闲暇之时始行给发士久待哺而何以应急乎宜早备行运米各州县九月开征头运不得过十一月二运不得过次年正月先尽长仓中短次之每赴本司支给脚价即以该运仓口米石数目报验本司仍给限票二张一给该州县一另发紧要地方如东路则江油小河之类南路则灌县茂州之类遇某州县粮到该地方官即以本司原票马上递报倘不如期如数者行该州县查究其完纳一仓即取一仓朱串申缴不必拘泥一州县全完致病守候
