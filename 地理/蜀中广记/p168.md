<!-- { "loadSidebar": true } -->
　　集仙录云杨正见者眉州通义县民杨宠女也幼而聪悟雅尚清虚既笄父母字同郡王生王亦巨富好宾客一旦舅姑会亲旧市鱼使正见为鲙宾客博戏于厅日昃而盘馔未备正见怜鱼之生盆中戏弄之竟不忍杀既晡矣舅姑促责食迟正见惧窜于邻里但行野径中忽数十里至一山舍有女冠在焉具以其由白之女冠曰子有仁愍好生之心可教也因留止之山舍在蒲江县主簿化侧其居无水常使正见汲涧泉女冠素不食为正见故时出山外求粮以赡之如是数年正见恭慎勤恪执弟子之礼未尝亏怠忽于泉所有一婴儿洁白可爱纔及岁余见人喜且笑正见抱而抚之以为常矣由是汲水归迟者数四女冠疑怪而问之正见以事白女冠曰若复然必抱儿径来吾欲一见耳自是月余正见汲泉此儿复出因抱之而归渐近家儿已殭矣视之但若草树根重数斤女冠见而识之乃茯苓也命洁甑以蒸之会山中粮尽女冠出求粮给正见柴三小束谕曰甑中之物但尽此三束柴火勿辄视之女冠出山期一夕而还是夕大风雨山水溢道阻数日不归正见食尽饿甚闻甑中物香因窃食之数日都尽女冠方归闻之叹曰神仙固当有定分向不遇雨水坏道汝岂得尽食灵药乎吾师常云此山有人形茯苓食者白日升天吾伺之二十年矣汝今遇而食之真得道者也自是正见容肰益异光彩射人常有羣仙降其室与之论真宫天府之事岁余白日升天即开元二十一年壬申十一月三日也尝谓其师曰得食灵药即日便合登仙所以迟回者幼年之时见父母拣税钱输官有明净圆好者窃藏二文翫之以此为隠藏官钱过罚居人间更一年耳其升天处即今卭州蒲江县主簿化也汲水之处存焉按临卭图经杨正见乡民杨宠之女年三十无家开元时入蒲江长秋山修炼垦田艰水忽见白牛语曰我伏地下有神水可穿丈余得水正见如其言果有涌泉后得道上升羽士赵仙甫以事闻进其衣履井迹见存
　　仙传拾遗云许老翁者不知何许人也隠于峨眉山唐天寳中益州士曹栁某妻李氏容色絶代时节使章仇兼琼新得吐蕃安戎城差栁送物至城所三岁李在官舍重门未尝启忽有裴兵曹诣门云是李之中表丈人李云无裴家亲门不令启裴固言李小名兼说其中外氏族李方令开门到拜因致飡裴人质甚雅因问栁郎去几时荅云已三载矣裴云三载义絶古人所言今欲如何且丈人与子业因合为伉俪愿无拒此礼也而竟为裴丈所妻似不由人可否裴兵曹者亦既娶矣而章仇公闻李之姿容亦欲窥觇乃令夫人特设筵会屈府县之妻罔不毕集唯李以夫壻在逺辞焉章仇之妻必得一见云但来无苦辞李惧责遂行着黄罗银泥裙五晕罗银泥衫子单丝罗地银泥帔子盖益部之盛服也裴顾衣而叹曰世间乃华如此衣服顾谓小仆可归开箱取第三衣来李云不与第一而与第三何也裴曰第三乃非人世所有矣须臾衣至异香满室裴再视笑谓小仆衣服当须尔耶老章仇何知但恐许老翁知耳乃登车诣节度家既入夫人乃坐客悉皆降阶致礼李既服天衣貌益殊异观者爱之坐定夫人令白章仇章仇径来入院戒众勿起见李服色叹息数四因借帔以观之知非人间物试之水火亦不焚污因留诘问之李具陈本末使人至裴居处则不见矣兼琼乃易其衣而进并奏许老翁之事敕令以计须求许老章仇意疑仙者往来必在药肆因令药师候其出处居四日得之初有小童诣肆市药药师意是其徒乃以恶药与之小童往而复来且嘱云大人怒药不佳欲见捶挞因问大人为谁童子云许老翁也药师甚喜引童白府章仇令劲捷百人卒更五十人随童诣山且申敕令山峰巉絶众莫能上童乃自下大呼须臾老翁出石壁上问何故领尔许人来童具白其事诸吏叩头求哀云大夫深慕翁已表矣久之翁亦至焉章仇见之再拜俯伏翁无敬色勤恳不已以亲吏随侍许谓吏曰返府我亦随至及吏问娶李者是谁翁曰此是上元夫人衣库之官俗情未尽耳章仇求谒帝许云往亦不难乃与奏事者克期至长安先期而至有诏引见玄宗致礼甚恭敬既坐问云库官有罪天上知否翁云已被流作人间一国主矣又问之竟何如许云设席施衣于清净之所当有人来取上敕如其言初不见人俄有旋风卷衣入云顾瞩之间亦失许翁所在
　　灵验经云嘉州刺史张评士中年已来夫妇俱患瞽疾求方术者不能致退居别墅杜门自责唯祷醮星辰以祈所佑岁久家业渐虚精诚不退元和七年壬辰八月十七日有书生诣门请谒家人曰主公夫妇抱疾不接宾客久矣书生曰吾虽是书生亦医术人闻使君有疾故此来尔家人入白评士欣然曰久疾不接宾客客既有方药愿垂相惠书生曰但一见使君自有良药评士闻之扶疾相见已书生曰此疾不假药饵明日请丁夫十人锹锸之属为开一井眼当自然痊愈评士如其言而备焉书生即选胜地自晨穿一井至夕见水令评士斋洁焚香志心取水洗之评士眼疾实时明净平复如初夫妇感而谢之厚遗金帛书生辞曰焉用为吾非世间人太白星官也以子抱疾数年不忘于道精心祷醮上感星辰五帝星君使我降授此术以荅子修奉之心金帛之遗非吾所要因留此法令传教世人以救疾苦用増阴德其法曰子午之年五月酉戌日十一月夘辰日丑未之年八月戌亥日十二月辰巳日寅申之年七月亥子日正月巳午日夘酉之年八月子丑日二月午未日辰戌之年三月寅丑日九月未申日巳亥之年十月申酉日四月寅夘日取其方位年月日时即为福地浚井及泉必有良效评士再拜受之言讫书生上升而去
　　神仙感遇传云僧悟玄不知何许人也虽寓迹缁褐而潜心求道自三江五岭黔楚诸名山无不游厯每遇洞府必造之焉入峨眉山闻有七十二洞自雷洞外诸崖石室邃宂之间无所遗焉偶歇于巨木下有老叟自下而上相挹而坐问其所诣悟玄具述寻访名山灵洞之事叟曰名山大川皆有洞穴不知名字不可辄入访须得洞庭记岳渎经审其所属定其名字的其里数必知神仙所居与经记相合然后可游耳不然有风雷洞鬼神洞地狱洞龙蛇洞误入其中害及性命求益反损深可戒也悟玄惊骇谢教因问曰今峨眉洞天定可游否叟曰神仙之事吾不敢多言但谒洞主自可问耳悟玄又问洞主为谁叟曰洞主姓张今在嘉州市门屠肉为事中年而肥者是也语讫别去悟玄复至市门求之张生在焉以前事告之张曰无多言也命其妻烹肉与悟玄为馔以肉三器与之悟玄辞以不食肉久矣张曰游山须得炁力不致饥乏然后可行若不食此无由得到勉之再三悟玄亦心自计度恐是神仙所试不敢拒命食尽二器厌饫弥甚张又劝之固不能食矣食讫求去张伏地拾一瓦子以授之曰入山至某峰下值某洞门有长松下有回溪上有峭壁此天真皇人所居也以瓦扣之三二十声门开则入毎遇门即扣之则神仙之境可到矣依教入山果得洞与所指无异以瓦扣之良久峭壁中开洞内高广平穏可通车马两面皆青石莹洁时有悬泉流渠夹路左右凡行十余里又值一门扣之复开大而平阔往往见天花夹道及禽鸟花卉之异人物往来之盛多是名姝丽人仙童玉女时有仙官道士部伍车骑憧憧不絶又遇一门扣之弥切瓦片碎尽门竟不开久之闻震霆之音疑是山石摧陷惶惧而出奔走三五十步已在洞门外无复来时景趣矣复访洞主已经月余屠肆宛然而张生已死十许日自此志栖名山誓求度世入峨眉不知所之
　　感遇传云宋文才者眉州彭山县人也少年时与乡里数人游峨眉山已及絶顶偶遗其所赍巾履步求之去伴稍逺见一老人引之徐行皆广陌平原竒花珍木数百步乃到宫阙玉砌琼堂云楼霞馆非世人所覩老人引登蕚台顾望羣峰棊列于地有道士奕棊青童采药清渠濑石灵鹤翔空文才惊骇问老人曰此为何处荅曰名山小洞有三十六天此峨眉洞天真仙所居第二十三天也揖坐之际有人连呼文才名老人曰同侣相求不可久住他年复求可耳命侍童引至门外与同侣相见回顾失仙宫所在同侣曰相失已半月矣毎日来求今日乃得相见文才具述所遇之异焉
　　太平广记昔有叟遇一道人于息台山携酒偕其子共饮之道人因取籍检视谓其子寿年止十八叟哀求之遂举笔改为八十其后子寿果如其言按息台山在眉州冶西东馆镇之北
　　志云牟罗汉眉山人名安以厢兵隶倅厅如岷山陟上清坂苦饥忽遇髯者顾笑曰汝饥何不食栢子邪摘栢子投其口顾髯者不复见矣遂不火食亦往往通老庄偶一日江水暴涨舟不可行或戏指其笠曰乗此渡可乎牟遂置笠水面趺坐其上截江以济观者异之
　　张逺霄眉州人一日见老人持竹弓一铁弹三质钱三百文张无靳色老人曰吾弹可辟疫疠宜寳而用之再见老人遂授以度世法熟视其目中各有两瞳子后往白鹤山垂钓西湖峰上见一老人叩之不荅旁一人指曰此君之师四目老翁也不记授竹弓铁弹时耶张大悟按舆地纪胜仙人张逺霄故宅在眉州治西北宋时园中双桧犹存李石诗野草闲花不记年亭亭双桧欲叅天读书却得骑鲸老买药来寻跨鹤仙又按临卭志白鹤山卢舍那院异时张逺霄仙迹俱在逺霄生眉山自号四郎以灵符神弹救世病苦忽一日书符于壁如四目老翁状符就落壁隠身不见人即其地立祠焉
　　江安志胡羊道人容貌竒异美髯明眸唐季在县东南七里山峰絶顶屏世事专志修炼自号胡羊尝适梓州见狱吏王昌遇有阴德投以仙诀丹成戒以百日后方可服昌遇如其言未罽郡遣来泸南计事毕夜遇道人于江濵投以马使乗之马行如飞比鸡鸣落梓州五里石崖上马化为龙入江去至州檄印尚未干守疑之系狱遣人验明始释果百日乃饵丹赋诗举家于大中末白日飞升道人寻亦仙去后人因名其山为胡羊山所栖处曰胡羊观灶迹见存今重修为青云观潼川有马落崖古碑存
　　感遇传云王从玘者宦官也蜀主初节制卭蜀黎雅为永平军从玘为监军判官自是收克成都罢镇为郡从玘栖寓蜀中十余年食贫好善不常厥居适卭市有老叟睨而视之曰将有大厄濵于死所探怀袖中小瓢以丹砂十四粒与之曰饵此旬中而髯生勿为怪也可以免难矣服之三五日髯果生焉丹余诏诛宦官从玘亦在其数人或劝其遁去荅曰君父之命岂可逃乎俛首赴絷太守哀而上请蜀王特乞宥之视其状貌且于思乃放还
　　录异记云嘉州夹江令检校工部尚书朱播尝居官得疾四支不能运用毎转侧皆须数人扶舁以为风废药饵攻之不効忽眼痛且瘇昼夜烦楚又数日俄而渴作嗜水及汤饮不知石斗之量又数日狂愤愤若有所覩赖其沉顿不能转动若不然亦将披发倮走无所畏惮矣旬日之中四疾相属风露之危期在旦夕忽见七仙人列坐在前纔长五六寸衣帔冠服眉目髭发厯厯分明五人相倚而坐二人两畔横坐播心自思之正坐即有横坐如何忽闻侧畔空中有人应曰既为仙人无所不可何怪横坐闻讫亦不见所语之人七仙人亦复不见自此常觉有人为握搦手足扪拍背膊所疾渐损其日所嗜冷水汤饮顿减一半如是三五日便能主持公事祇附宾客所疾全愈因画北斗七星真人供养焉
