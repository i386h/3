<!-- { "loadSidebar": true } -->
　　九顶乌尤杰立捍流方舆胜览云九顶山在城左有九峰曰鳯集栖鸾灵寳就日丹霞祝融拥翠望云兑说唐会昌已前峰各有寺今惟存凌云一寺又名大像寺开元中僧海通于渎江沬水蒙水三江之合冲涛怒浪之濵凿山为弥勒大像髙踰三百六十尺建七层阁以覆之至韦皋时积十九年而工始备皋有大像记墨庄漫录云嘉州凌云寺大像记韦皋文张绰书其碑甚丰字画雄伟顷于潘义荣处见之岑参诗寺出飞鸟外青枫戴朱楼搏壁跻半空喜得登上头始知宇宙阔下看三江流天晴见峩眉如向江上浮逈野烟景豁阴森棕柟稠愿割区中缘永从尘外逰回风吹虎穴片雨当龙湫僧房云蒙蒙夏月寒飕飕回合俯近郭寥落见逺舟发槩无端倪天宫可淹留一官讵足道欲去令人愁薛能诗像阁与山齐何人置石梯万烟生聚落一崦露招提霁月人来下残阳鹤去栖从邉亦已极烽火是沉黎司空曙诗春江古寺遶沧波石磴盘空鸟道过百丈金身开翠壁万龛灯焰隔烟萝云生客到侵衣湿花落僧禅覆院多不与方袍同结社下归尘世竟如何李习凌云漫兴云古寺临江间碧波石梯深入白云窠僧房寂寂无人迹满地落花春又过薛涛寄题凌云寺上韦相公诗闻说凌云寺里苔风髙日近絶尘埃横云点染芙蓉壁是待诗人寳月来黄庭坚凌云记游诗凌云一笑见桃花三十年来始到家从此春风春雨后乱随流水到天涯陆游凌云礼佛诗山郭寻幽一笑新旋呼艇子截烟津不辞疾步登重阁聊欲今生识伟人泉镜自涵螺髻緑浪花不犯寳趺尘始知神力无穷尽丈六金身小果身自注云一泉泓然正在髻下每歳水涨不能及佛足
　　碑目云凌云山麓有唐放生碑山顶有清音亭邵博记天下山水之胜在蜀蜀之胜在嘉州嘉州之胜在凌云寺寺之南山又其胜也苏子瞻名其亭曰清音又南山之胜也其下有治易洞东坡磨厓大字云圣作易晦其数刘传呉识易祖盖宋郡守呉秘得之于刘牧耳
　　纪胜云乌尤山一名离堆山在九顶山之左旧名乌牛突然水中作犀牛状至山谷题涪翁亭始谓之乌尤又名乌龙碑目云郭璞移水记谓世主播迁兵戈满地于是优游啸傲放意山水间乃于嘉州城东百步乌龙山凿书嵓而苏子由诗亦指其注尔雅于此史谓璞无入蜀之文按移水记有嘉州二字则碑非手笔恐后人之附会耳盖嘉州之名始于后周而自周已前止曰汉嘉郡曰龙游县耳安得有所谓嘉州哉子由诗云巉巉九顶峰可爱不可住飞舟过山足佛脚见江浒俄顷已不见乌牛在中渚移舟近山阴峭壁上无路云有古郭生此地苦笺注洗砚去残墨遍水如黒雾至今江上鱼顶有遗墨处提刑张方诗竹桥沙水度乌尤絶壁孤岩意气骄故与凌云分半坐僧窻假寐见金焦以其似金山焦山也
　　青衣石峡循而东去东观汉记曰元初二年五月青衣蛮唐律归义注云地在大江青衣二水之会今嘉州龙游县也寰宇记云青衣津在治南四十里有青衣神益州记云神号雷塠庙即华阳国志之雷垣也班固以为离堆下有石室名玉女房盖此神耳岑参上嘉州青衣山中峰题惠净上人幽居寄兵部杨郎中诗引云青衣山在大江之中屹然逈絶崖壁苍峭周广七里长波四匝有惠浄上人庐于山巅惟绳床竹杖而已恒持莲花经十年不下山予自公浮舟聊一登眺友人夏官弘农杨侯清淡之士也素工为文独立于世与余有方外约每多独往之意今者幽躅胜槩叹不得与此公俱爰命小吏刮磨石壁以识其事乃诗以逹杨友尔诗云青衣谁开凿独在水中央浮舟一跻攀侧径缘穹苍絶顶诣老僧豁然登上方诸岭一何小三江奔茫茫兰若向西开峩眉正相当猿鸟乐钟磬松萝泛天香江云入袈裟山月吐绳床早知清净理久乃机心忘尚以名宦拘聿来夷獠乡吾友不可见郁为尚书郎早歳爱丹经留心向青囊渺渺云智逺幽幽海懐长胜赏欲与俱引领遥相望为政愧无术分忧幸时康君子满天朝老夫忆沧浪况值庐山逺抽簮归法王或云青衣即乌尤山然乌尤之广不能以七里计也
　　方舆记云东岩在城东佛峡即圣冈山薛能诗古迹是何王平身入石房逺林通后径一郡隔前冈昼静惟禅客春来有女郎独醒回不得无事可焚香岩半有洞出泉冝酿东坡诗一时付与东岩酒即此陆务观诗能仁院前有石像髙丈余盖作大像时稿也诗云江阁欲开千尺像云龛先定此规模斜阳徙倚空三叹尝试成功自古无
　　碑目云东津院有黄鲁直草书圆照大师小碑其诗云赤旃檀塔六七级白菡蓞花三四枝禅客相逢以弹指此心能有几人知又云黄太史自叙南经此有所作墨竹记
　　予观嘉州新志城西一里有杨雄山石洞幽邃相传以为子云游此有子云草亭蔡桢诗云独步城西路萧条一草亭古苔环径碧修竹遶轩青石凿观书所碑镌陋室铭草玄今已矣千载想仪刑东北四十里有麻平河流出千佛崖与泥溪合王勃麻平晓行诗云百年懐士望千里倦游情髙低循戍道逺近聴泉声磵叶纔分色山花不辨名覉心何处尽风急暮猿清泥溪诗云弭棹临奔壑低鞭蹑峻岐江涛出岸险峰磴入云危溜急船纹乱崖斜骑影移水烟笼翠渚山照落丹崖风生苹浦叶露泣竹潭枝泛水虽云美劳歌谁复知

　　峩眉县

　　任豫益州记云峩眉山在南安县界两山相对状如峩眉张华博物志以为牙门山也本传云昔善财礼徳云比邱时伫立妙髙峰观此山如初月现故称峩眉
　　李膺益州记云隋开皇九年立峩眉县以山为名县在南安之西峩眉之东唐干元间獠叛移就峩眉观东今县理是也
　　禹贡梁州之山四岷嶓蔡蒙西山皆岷北皆嶓南山皆蒙峩眉之在禹贡则蒙山之首也
　　飞玄羽经曰峩眉之山金台之室飞玄羽经秘其内稽神枢云句曲洞天西通峩眉皆大道也其间有小径杂路阡陌抄会非一处华阳国志云峩眉山孔子地图言有仙药汉武帝遣使者祭之欲致其药不能得碑目云宋太宗峩眉山普贤殿简版书天真皇人论道之地楚狂接舆隠迹之鄊按杂花经云诸佛如来以大悲心而为体故因于众生而起大悲因于大悲生菩提心因菩提心成等正觉故我世尊等正觉而有方所说经而有道场普贤于道场开化人天等众故现相海于峩眉山中宻引世人而通菩提觉性
　　三皇经云皇人者泰帝之所使在峩眉山黄帝往受真一五牙之法
　　费士戣歌鳯台记云按晋皇甫谧髙士传葛洪神仙传宋刘孝标注世说皆以接舆为避楚入蜀隠于峩眉不知所终也
　　寰宇记云中峩山在峩眉县南二十里又名覆蓬山有葛仙洞入穴初纔容人行数里渐寛洞中蝙蝠大如箕小峩山在峩眉县南三十里一名铧刃山山有季仙洞是为三峩
　　李膺益州记云龙门山在峩眉西十里两崖峭峙其形如削仰视青天纔余一罅又云峩眉山下有池广袤十里号龙池
　　方舆记云绥山废县在峩眉县西四十里按列仙传葛由周威王时人好刻木为牛卖之一日骑木牛见人蜀中王侯追之上绥山绥山在峩眉山西南其髙无极随之者不复还皆得仙道谚曰得绥山一桃虽不得仙亦足以豪
　　水经注云峩眉山有蒙水即大渡水也水发蒙汉东南流与涐水合径汶江道吕忱曰涐水出蜀许慎以为涐水也从水涐声南至南安入大渡水大渡水又东入江
　　通志云罗目河出峩眉山麓右溪自小天池以东左溪自黄毛坪以北至罗目废县界合二溪之委为江水石甚竒怪县址去治西九十里唐麟徳置宋省入
　　寰宇记云陇宁山在罗目县东南七里神仙传云宿山图者陇西人也采药此山服之羽化
　　又云嘉树在罗目县东南三十里阳山江溉两树对植围各三二尺上引横枝亘二丈相援连理阴庇百夫其名曰黄葛号嘉树苏子由诗予生虽江阳未省到嘉树即此
　　又云夷惜水在罗目县东北五十里源出嶲州界中有嘉鱼长三尺每年二月随水而下八月逆水而上入穴蜀都赋云嘉鱼出于丙穴是也
　　予按名山记峩眉山周匝千里石龛百一十二大洞十二小洞二十八南北有台凡游大峩者自县胜峰门出至华严院恰十五里前代于峩眉山剏寺六光相居山絶顶为游山之底极华严居山之前峰为游山之向导而白水寺居其中自白水至光相厯八十四盘山径如线如是者六十里至峰顶即普贤示现处屋皆以板为之
