<!-- { "loadSidebar": true } -->
　　杜措者蜀人也慕小李将军山水学之廿年昼夕不舍今大圣慈寺六祖院地藏菩萨竹石山水一堵罗汉阁上小壁翠微寺禅和尚真三学院经堂太子舍身喂饿虎一堵善惠仙人布髪掩泥一堵并其笔益州画录
　　名画记杜措成都人画山水多作老木悬崖回阿逺岫有秋日并州路诗意图传世
　　广都宇文时中季蒙龙图家有杜措佛图及徽宗皇帝水墨花禽图王维雪山图董奴子鸡冠花图李伯时高僧图及嘶骧二马图明皇八马图水晶宫明月馆图韩退之见大颠图江贯道飞泉恠石图江居图铭心絶品成都古寺名笔西林院殿内罗汉一堵六祖院门北壁地藏一堵俱杜措笔妙格上品
　　升庵志补云寿圣院在灌县西二十里赵抃守成都日命教授侯溥为之记院有画十六罗汉皆杜楷笔按杜措惟此一则称杜楷
　　杜宏义蜀州晋原人也工画佛像罗汉今寳厯寺东廊下一堵文殊西廊下一堵普贤及行道高僧十余堵是其作见存蜀人相传杜老朱罗汉老朱宏义小字也
　　杜子瓌成都人也擅于傅彩拂淡偏长王蜀时于龙华泉东禅院画毘卢佛据红日轮乗碧莲花座毎夸同軰云某妆此圆光如日初出浅深莹然无笔玷之迹见存右二则益州画录
　　成都古寺名笔承天院吕相真堂后佛像四堵杜子瓌笔不下金绳阁诸佛如意轮观音等像
　　又云东律院壁八明王西方变相释迦如来十六罗汉亦子瓌笔
　　又云中寺佛殿内释迦佛二堵待诏杜怀玉笔怀玉子瓌字
　　岳池志县西六十里东观旧名集虚相传吕洞宾常宿于此画一蝙蝠于壁其处至今无蚊
　　刘赞仕王衍为嘉州司户时学士韩昭狎宴后宫谑浪鄙亵赞绘陈后主三阁图并作歌以谏衍不能用亦不罪之出本志郭若虚画论载其名
　　张玟者成都人父某授蜀翰林写貌待诏赐绯玟有超父之艺尤精貌妇人铅华姿态绰有余妍议者比之张萱俦也孟先主明德年于大圣慈寺三学院置真堂欲使玟画以玟曽与故东川董太尉璋写真恶之乃命阮知诲独写己真而文武臣僚则玟之笔也授官如父玟有自汉至唐治蜀君臣像三卷
　　蒲师训蜀人也幼师房从真后唐明宗长兴年值孟令公改元兴修诸庙使师训画江渎庙诸葛庙龙女庙及殂又使画陵庙鬼神人物旗帜兵仗车马礼服仪式纵横浩瀚莫不周至授翰林待诏赐紫金鱼袋甲寅岁春末蜀主夜梦一人破帽故襕龎眉大目方頥广颡立于殿阶跂一足曰请修理之翌日因检他籍见一古画是前夕所梦者故绢穿损画之左足遂命师训验是唐吴道玄笔明皇之时此画见梦为痁神也因令修缀呈进后蜀主复梦前神谢曰吾足履矣虑为祟焚之青城山丈人观真君殿内五岳四渎部属诸神为张素卿笔广政中山水泛溢冲损数堵蜀主谓师训曰素卿之笔君往继之今新图四堵其笔也先主祠堂东畔正门鬼神一堵及寳厯寺天王阁天王部属为房从真笔后人妆损至是师训再修之兼自画两堵及画大圣慈寺南廊下观音院两金刚邻壁请塔天王存右二则益州画录
　　画评云蒲师训蜀人晓音律善谈论幼师房从真学画纔十年从真自以为不及仕孟蜀为待诏长于车服冠冕旌旗器械神鬼等画子延昌亦能画名亚师训
　　又云师训笔法虽细其势极壮黄筌凡欲挥洒必澄思虑故其彩绘精致形物伟廓居宷有父之风可谓善继矣孟显能作猛风之势瘦形圆面识者犹以为疵周文矩用意深逺于繁富尤工并列妙品中
　　黄筌成都人也幼有画性长负竒能刁处士入蜀授之竹石花雀又学孙位龙水松石斆李升山水竹树皆曲尽其妙筌早与孔嵩同师嵩但守师法别无新意筌既兼宗孙李学力因是博赡损益刁格遂超师艺后唐庄宗同光年孟令公知祥到府厚见礼重及改元授翰林待诏权院事赐紫金鱼袋至少主广政甲辰岁淮南通聘信币中有生鹤数只蜀主命筌写于偏殿之壁警露者啄苔者理毛者整羽者唳天者翘足者精彩体态更愈于生往往致生鹤立于画侧蜀主叹赏遂目为六鹤殿寻加至内供奉朝议大夫检校少府少监上柱国先是蜀人未曽得见生鹤皆传薛少保所写为竒及筌写此鹤之后而少保声价顿减矣广政癸丑岁新构八卦殿又命筌于四壁画四时花竹兎雉鸟雀其年冬五坊使于此殿前呈雄武军所进白鹰误认殿上画雉为生掣臂者数四蜀主叹异久之遂命翰林学士欧阳炯撰壁画竒异记以旌之筌有春山图秋山图山家晩景图山家早景图山家雨景图山家雪景图山居诗意图潇湘图八寿图今石牛庙龙水一堵见存出益州画录
　　竒异记夫龙图鳯纪初宣上古之文帝室皇居必藴非常之寳是以书美锺张之翰画称顾陆之踪代有其人朝无乏事今上睿文英武圣明孝皇帝御极之十九载九功惟叙七政斯齐化溢升平俗登仁寿天惟行徤动则总览万几道法自然静则无遗二物将欲权衡三代拱揖百王宸襟所适谅超化表尝于大殿西门创一小殿藻井之上轮排八卦故以为号焉御座几案图书之外非有异于常者固不闗于圣虑其年秋七月上谓内供奉检校少府少监黄筌曰尔小笔精妙可图画四时花木虫鸟锦鸡鹭鹚牡丹踯躅之类周于四壁庶将观瞩焉筌自秋及冬厥工吿毕间者淮南献鹤数只寻令貌于殿间上曰汝工逼真其精彩则又过之筌以下臣末技降阶曲谢而已至十二月三日上御斯殿有五坊节级罗师进呈雄武军先进者白鹰其鹰见壁上所画野雉连连掣臂不住再三误认为生类焉上嗟叹良久曰昔闻其事今见其人遽令所进呈者引退无至搦损兹壁仍令宣付翰林学士欧阳炯纪述竒异微臣拜手因得叙其事焉伊昔大舜垂衣作绘乃彰于象物宗周铸鼎观形可御于神奸汉号灵台唐称烟阁图画之要史策攸传公私虽见于数家今古皆言乎六法六法之内惟形似气韵二者为先有气韵而无形似则质胜于文有形似而无气韵则华而不实筌之所作可谓兼之不然者安得粉壁之中奋霜毛而欲起彩毫之下混朱顶以相亲而又观彼白鹰盻乎锦雉俨丹青而可测状若偎丛掣绦旋以难停势将掠地遂契重瞳之鉴假以好生俄回三面之仁真疑害物举斯二类兼彼羣花四时之景堪观千载之名可尚稽诸往牒少有通神图海兽以腾波秦朝贾誉画池龙而致雨唐室垂名至于误点成蝇徒成小巧不成似犬安可胜言况兹殿也逈架昭回高临爽垲瑶池水满浮镜里之楼台玉树风轻鏁壶中之日月圣上以勤咏坟典亲讲政刑崇制礼作乐之名极侍膳问安之孝允文允武无怠无荒故士有一技一艺皆升陟褒赏如筌者焉激东海之波涛难方圣泽拱北辰之光耀永固皇基诚非末士之常谈可纪至尊之所御臣职叨翰苑誉乏儒林因广圣谟聊同画品恭承宣命实愧非辞旹广政十六年岁次癸丑十二月记
　　画评云黄筌字要叔蜀中人少开悟不肯与羣儿语年十三事郡人刁处士学丹青尤好花竹翎毛操笔辄迫真时称异之十七从其师同仕王衍十九赐朱衣银鱼监都曲院洎孟知祥僣立进三品服子昶承袭迁待诏检校少府监写伪后袁氏真张于别殿嫔御属目更深攀慕累加如京副使检校户部尚书兼御史大夫艺祖开朝昶衔璧入觐筌与子居寀皆从赴都下改授太子左赞善大夫仍厚赐之筌以亡国之余动成哀戚遘疾于干德辛丑九月二日卒子五人居寳亦能丹青死于蜀居宷自有传门生夏侯延佑亦知名
　　又云筌松石学孙位山水学李升皆过之尤能写花竹翎毛于孟昶殿画六鹤当时为之语曰黄筌画鹤薛稷减价广政中昶命筌与其子居宷于八卦殿画四时山水及诸禽鸟花卉等至为精备其年冬昶将出猎按鹰犬其间一鹰离鞴奋举臂者不能制遂纵之直入殿搏其所画翎羽昶甚嗟赏召其学士欧阳炯作八卦殿画壁记仍付史馆以表能事太宗朝参政苏公易简得筌所画墨竹图李公宗谔见之赏其神异作黄筌墨竹赞序曰工丹青状花竹者虽一蘂一叶必须五色具焉而后见画之为用也蜀人黄筌则不如是以墨染竹独得意于寂寞间顾彩绘皆外物鄙而不施其清姿瘦节秋色野兴具于纨素洒然为真固不知墨之为圣乎竹之为神乎惜哉筌去世久矣后人无继者蜀亡二十年苏公易简得筌遗迹两幅寳之如神惧恐化去唯乐安村民得一观焉噫清潇碧湘会稽云梦有竹万顷去我千里鲜碧蔽野宁得而窥曷若此图虚堂静敞满目烟翠行立坐卧秋光拂人又何必雨中移来窻外种得霜庭月槛萧骚有声然后称子猷之高兴乎予叹筌图之入神美翰林之好事抽毫抒思敢为之讃曰猗欤黄生画竹有名能状竹意是得竹情一毫揾笔匪丹匪青秋思野态混然而成背石枕水苍苍数茎森然如活飒若有声湘江坐看嶰谷随行大壁高展清阴满庭又诗曰惜哉黄公不可覩空留高价传千古向非精赏值苏公时人委弃如泥土
　　李方叔画品云寒龟曝背图蜀黄监所作即黄筌也笔墨老硬无少柔媚监平时所作雀竹鱼龙亦皆淡色鲜华以示其巧此独为水墨枯林之下一龟盘跚曵尾而行若春雷已动余寒未去负朝阳以曝其背有舒缓弯跧之态其趣甚乐顷在丞相尤公家见监一龟笔与此无异但其色光泽水旁之草方茂葢方自水中出又非寒时其状不得不殊故观者当审其画时用意处也
　　郭若虚画论谚云黄筌富贵徐熈野逸不惟各言其志葢亦耳目所习得之于手而应于心也何以明其然黄筌与其子居宷始并事蜀为待诏筌后累迁如京副使既归朝筌领真命为宫赞居宷复以待诏录之皆给事禁中多写禁御所有珍禽瑞鸟竒花恠石今传世桃花鹰鹘纯白雉兎金盘鹁鸽孔雀龟鹤之类是也徐熈江南处士志节高迈放达不羁多状江湖所有汀花野竹水鸟渊鱼今传世鳬雁鹭鸶蒲草虾鱼丛艶折枝园蔬药苖之类是也春兰秋菊各擅重名下笔成珍挥毫可范复有居宷兄居寳徐熈孙崇嗣崇矩蜀有刁处士刘赞滕昌佑夏侯廷佑李怀衮江南有唐希雅希雅之孙曰中祚曰宿及解处中軰都下有李符李吉之俦及后来名手间出跂望惟徐生与二黄繇山水之有正经也注云黄筌之师刁处士犹闗仝之师荆浩或曰筌到闗未久物故今之遗迹多是在蜀日所作故往往有广政年号宫赞之命亦恐传误
　　铭心絶品云玉牒赵中太保士俾家鹤图文元公孙贾通判公杰家鼯捕鼠图汝州令狐中奉之子陈古讽家偷仓雀图中山刘寳贤瓌提刑家花竹驯雉图叔父符寳叔谊家海棠金鸡图遂宁王灼晦叔抚干家鹤壁阿阳陈古与权家抚家牡丹驯狸图又雪梅冻雀图成都王稑茂先大夫家秋山图双流赵延修仲知县家竹雀图又芦鸭图双流王焞子中县尉家竹鹤壁宇文子震子友主簿家花竹禽兎图遂宁客馆镇张衍知县家三教图广安黎希声博士孙邦基家竹鹤竹雀图皆黄筌真迹
　　古寺名笔云成都保福院避暑宫二小堵竹雀生动黄筌笔也
　　张乖崖镇蜀时郡有王氏所建西楼楼前有堂堂之回廊有暖厅厅之屛有黄筌画双鹤花竹恠石甚众名曰双鹤厅次南凉厅壁上有黄氏画湖滩山水双鹭二画妙格冠于西川葢因毁王孟逾制坏壁所得而移置者合而名曰画厅
　　黄筌画屛已失其左右独中一山水屏在耳石到官验问所失月日申府葢绍兴三十年三月二十九日也府下兵司捕贼不获出李石十咏诗说
　　黄居寳字辞玉筌之次子也画性最高风姿俊爽前軰画太湖石皆以浅深墨淡嵌空而已居寳以笔端摤擦文理纵横夹杂砂石棱角峭硬如虬虎将踊厥状非一其画松竹花雀变态大都如是授翰林待诏赐紫金鱼袋早卒出益州画录
