<!-- { "loadSidebar": true } -->
　　胜览云岑公洞在大江之南广六十余丈深四十余丈石岩盘结如华盖左右方池有泉涌出岩檐遇盛夏注水如帘松篁藤萝郁葱苍翠真神仙窟也图经云岑公名道愿本江陵人隋末避地隐此岩下百余歳肌肤若氷雪积二十年尸解去碑目云岑先生铭唐严挺之撰开元二年立又有段文昌铭贞元三年四月十五日镌唐刺史马冉诗云南溪有仙涧咫尺非人间泠泠松风下日暮空苍山宋赵善赣诗真人邈何之恍忽不可见洞居独嵌空壁澑明珠溅藤萝含溟蒙竹栢斗葱蒨至幽合人心逺翠落江面野老乗篮舆使君肆清燕日影砌下倒云谷坐间变大木岩欲倾邃壑路微转峥嵘施屏风点缀成彩绚虽云急行乐胜赏殆亦遍欲归重盘旋拂石看古篆郭印诗岑公来避世甲子十周年夏屋虚岩豁神芝结蘂悬木乔从古种香杳至今传学道能坚忍何人不得仙宋徽宗政和五年四月二十一日幸徐常庐因念逾期未归信笔立成一絶可知常详兹眷意庶速西上也诗云人生何事厌嚣尘泛宅浮家冬复春今日暂来猿鹤语他年应召白云人黄庭坚建中靖国元年三月万守髙仲本宿约游岑公洞夜雨达旦戏赠二小诗云肩舆欲到岑公洞正怯冲泥傍险行应是岑公閟清境春江一夜雨连明又蓬窻髙枕雨如渑恰似槽床压酒声今日岑公不能饮吾侪强健可频倾范仲黼诗石壁虚涵云气深水帘蔌蔌堕璆琳客来但爱幽栖好谁识岑公万古心赵希混诗自有烟云护石扉更深晓色近清晖岩前老桧吟风处似请仙翁化鹤归
　　碑目云万州虚鉴真人赞朝请大夫知襄州军州兼管内劝农事提举房随郢州兵马巡检公事柱国借紫岑象求撰文阳翟李廌书丹南京进士戚逵题额奉议郎权知万州军州兼管内劝农事武骑尉赐绯借紫盖休景立石于元符元年又云宣和中道君皇帝御书万州妙庭观岑洞碑绍兴二十八年二月朔右朝请大夫权发遣万州军州主管学事兼管内劝农借紫臣李莘民述记冲妙大师前勅差充万州道正主管教门公事赐紫臣冉通明立石已上诸碑予以癸丑岁二月归舟遍访而搨之
　　图经云峡中汉刻少今万州报恩寺有碑髙五尺乃汉桓帝延熹间所刻石凡百余字土人谓之宜子碑
　　纪胜云西南三里寿宁观有唐太宗明皇铜真像治北集虚观有唐垂拱时碑
　　碑目云万利庙碑干德乙丑白廷诲为刺史重修距今二百三十余年漫灭不可读又云白刺史题名记开寳二年九月记同时僚佐姓名在州万利庙有碑仆草莽中考阅得之字皆漫灭独白刺史名在
　　碑目又云大云寺碑有唐僧圆泽传及元和间万州守李裁书圣业院碑在周溪大江之濵三生石旁藓封可见者咸通三年壬子歳十一月建十余字耳按周溪在县东四十里忠义传载李源道人再生事诗云三生石上旧精魂赏月吟风不要论惭愧情人逺相访此身虽异性常存又身前身后事茫茫欲话因縁恐断肠呉越山川寻已遍却回烟棹上瞿唐泠斋夜话云此僧赞宁所记东坡以为即圆泽也
　　经云江水又东彭水注之注云水出巴渠郡獠中东南流径汉丰县东清水注之水道源出西北巴渠县东北巴岭南獠中即巴渠水也西南流至其县又西入峡檀井溪水出焉又西过山至汉丰县东而西注彭溪谓之清水口彭溪又入径朐■〈月忍〉县西六十里南流至于江谓之彭溪口按在县东八十里巴阳驿是俗名小江旧小彭驿设焉纪胜云小彭驿邉有二石虎髙五尺各有四翅石刻诗云巍巍二虎一尘埋巨石镌成尚有痕只此也须防夜箭灞陵恐遇李将军葢一尉题俗称石麒麟云

　　云阳县

　　经云江水又东右径朐■〈月忍〉县故城南注引常璩曰县在巴东郡西二百九十里县治故城跨其山阪南临大江之南岸有方山山形方峭枕侧江濆矣舆地纪胜朐■〈月忍〉城本汉县在万戸城西固陵集载李焘朐■〈月忍〉记云余泊舟云安之西三十里万戸驿下横石滩上土人云今驿之左右则朐■〈月忍〉故城也仁父又有曲水留题云或言云安之西三十里许有自然曲水闰月甲午朔泊舟横石滩上携子垕■〈兂上土下〉塾垡壁堲及刘甥卞子道子步访之水极浚急不可流觞岩巅有永和三年及六年刻字十五六行剥落已不可读细辨其文但昔人捐金以事仙佛识金数于石耳殆非褉饮处也好事者因年号遂增饰之当时必置屋庐像设今变灭无余然水石要可喜取酒酌其旁赏晤良久乃去舆地碑目云夔州守杨辅去官过万戸驿故朐■〈月忍〉县治泊舟游古书岩见刻石满其上意当时或有像设屋室葢县人常所往来之地县徙歳月不复可考而石刻亦漫阙就尽说者但为臆创乃属云安大夫刘甲徧摹岩上下石刻试考详之庶几其犹有获也同来者云安大夫郑邦基郝奚仲从侄有声淳熙十五年八月十六日按横石滩今之横梁候馆设焉万戸驿即万戸坝去县西四十里
　　万戸驿北有汉城山乃汉扶嘉所居按扶嘉朐■〈月忍〉人也初嘉母于汤溪侧遇龙后生嘉巧发奇中髙祖为汉王与嘉相遇献定三秦策髙祖以其志在扶翊赐姓扶氏为廷尉临终有言云三牛对马岭不出贵人出盐井按马岭在县北三十里三牛在县北二十里皆近盐井监矣经云江水又径鱼复县之故陵注云旧郡治故陵溪西二里之故陵村溪即永谷也地多木瓜树有子大如甒白黄实甚芬香尔雅之所谓楙也
　　经云江水又东为落牛滩径故陵北注云江侧有六大坟庾仲雍曰楚都丹阳所葬亦犹枳之巴陵矣故以故陵为名也有鱼复尉戍此江之左岸有巴乡村村人善酿故俗称巴乡清郡出名酒村侧有溪溪中多灵寿木中有鱼其头似羊丰肉少骨美于余鱼溪水伏流径平头山内通南浦故县陂湖其地平旷有湖泽中有菱芡鲫鴈不异外江凡此等物入峡所无按故陵者即古陵沱也郦道元以为旧郡治今名旧县坝矣碑目云汉处士金广延母子碑初无文字但有人物又有一碑所勒皆车马人物或云古者修车马备器械之图此皆在旧云安郡也
　　寰宇记云使君滩在军东二里大江中昔杨亮为益州至此舟覆征其波澜蜀人至今犹名之为使君滩一曰博望滩荆州记云张骞奉使西域于此覆舟亦名使君滩乃在今县之西矣
　　江中又有龙脊滩形如游龙歳人日邑人游于上以鸡子卜歳丰凶古谣云龙床如拭济舟必吉龙床彷佛济舟必没宋冯时行龙脊滩留题云建炎戊申正月上巳日判官李造道司戸赵执权知县母邱元望县尉冯当可陪郡侯谒武烈公祠遂泛江而下散步此碛老杜诗云元日至人日未有不阴时议者谓天寳之季此诗尽之今日天宇清明江国熙然太平之期指日可俟又获与诸公偕游所谓人日也冯当可书
　　杜诗东城抱春岑江阁邻石面崔嵬晨云白朝旭射芳甸唐诗有硖断见孤邑江流照飞甍暮色四山起愁断数猿声皆云安景象
　　元和志郡有盐官橘官今五峰驿前有橘官堂也宋李■〈直上土下〉云安橘官堂记云建炎中改军为县隶于夔犹存使名官仪仍备太守之畧而时节得以奏章自达于朝他邑莫比焉治内有杜鹃亭杜诗云安有杜鹃名本于此杜诗又曰峡里云安县江楼翼瓦齐两邉山木合终日子规啼按杜鹃子规本一鸟蜀本纪以为望帝所化详在方物中予过云阳题杜鹃亭诗云春林血涙染山青覊客中宵忍涙听何处蜀山不啼遍云安偏有杜鹃亭又过云安絶句之三云也是山青水碧时客怀何事动深悲春林三月无行迹君未前来听子规盖两用之
　　方舆胜览云飞鳯山与县治相对古刻鳯凰嵓三字瀑布泉出焉注于白玉池产太乙玄精石按张桓侯祠设在此山之脊冯当可所称武烈祠也有石如杵黝而泽设在案前即玄精石矣
　　经云江水又径东阳滩注云江上有破石故亦通谓破石滩荀延光没处也常璩曰水道有东阳下瞿数滩山有大小石城灵寿木及橘圃也水经注曰江水过下瞿滩左则阳溪水注之水源出县北六百余里上庸界南流歴县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐王隐晋书地道记曰入汤口四十三里有石煮以为盐大者如升小者如拳煮之水竭盐成盖蜀火井之伦水火相得乃佳耳汤溪下与檀溪水合上承巴渠水巴渠南歴檀井溪檀井入汤水汤水又南入于江名曰汤口也
　　唐商真君飞升记云云安风俗淳厚陶染真风如瞿法言杨云外之徒继出故琳宫秘馆独盛他处舆地纪胜云栖霞观旧名升云宫在县北一十里宫据山絶顶下瞰羣峰培塿可数唐瞿法言于此修炼白日仙去巨栢参天皆二仙手植殿左有五龙池能兴云致雨碑目云唐云外尊师碑在云升宫杜光庭文见九域志今名栖霞宫
