<!-- { "loadSidebar": true } -->
　　寰宇记云万戸溪在巴渠县东八十里自开州万寿县界北流来合县溉江水又有成熟溪亦自开州万歳县来合文字溪纪胜云西北四十里厓壁间悬二石左类日右类月月中空隙有娑罗树一株

　　太平县

　　旧明通县地也胜览云丙穴在明通县井峡中其穴凡十其中皆产嘉鱼春社之前鱼即出穴秋社旋归其出也止于巴渠龙脊滩首有黒点谓照映星象相感而成长身细鳞肉白如玉其味自咸盖食盐泉也
　　纪胜云太平东七里有龙潭羣峰环拱凡七十二浦会合凡四十八渚而汇为潭广余百畆其深叵测寔惟龙湫又云东北八十里万顷池是春申君故居旁有平田万顷邻邑诸水源皆出于此

　　新宁县

　　寰宇记云故新宁城在县西北十里后魏恭帝二年于此立县隋开皇三年废唐武德二年又置后迁于賨城通志云宋更为三冈县至道中移治于新安市元至元初复称新宁矣纪胜云新宁南十里有黄茅岭即古诗所称猿声时下断月色好平看也

　　梁山县

　　邑名髙梁又曰都梁皆因山也寰宇记云髙梁大山在县北四十里寻江源记云髙梁山东尾跨江西首剑阁东西数千里山岭长峻其峰崔嵬于蜀市望之若长云垂天一日行之乃极其顶俯视众山泯若平原剑阁铭所谓岩岩梁山积石峩峩者也张文琮蜀道难诗梁山镇地险积石阻云端矣舆地纪胜云都梁又名髙都在县治北十五里旧有髙都驿乃天寳进荔枝之路也山壤腴而黄其民多业种姜
　　寰宇记云本汉朐■〈月忍〉地也后魏废帝分朐■〈月忍〉置鱼泉县今县即鱼泉县地以丙穴嘉鱼为名寻江源记云丙穴有嘉鱼其味甚美水出栢枝山在县东南十五里是也方舆胜览云五代伪蜀在今军治置务曰石氏屯田务宋开寳初土豪石处赟纳庄田八所遂废田务移县于此因升为军刘焕题名序稻田蕃膴常多丰年矣
　　纪胜云垂云楼在子城之北左瞰万石右倚东山景物奇丽峡中未有又有瑞丰亭陆务观诗峡中地偏常苦贫政令愈简民愈淳本来无事只畏扰扰者才吏非庸人都梁之人犹无苦须晴得晴雨得雨父老罗拜丰年赐纵产芝房非上瑞
　　胜览云峰门山在军东十五里其山髙大顶有寒泉两岸对峙如门也
　　又云蟠龙山在城东二十里孤峙秀杰突出众山之上下有二洞洞有二石龙状首尾相蟠故名旁曰喷雾岩洞中之泉下注垂崖约二百余丈喷薄如雾张无尽留题云水味甘腴偏宜煮茗非陆羽莫能辨范石湖以为天下瀑布第一有飞练亭与之相对旧取徐凝诗句东坡以为恶乃易名飞雪亭取欧阳公所称六月飞雪洒石矼矣魏了翁飞雪亭诗云自荆入蜀路险絶黒猿声中胆欲折万州江头舍舟檝又趣担簦穷岌嶪危磴连云如积鐡乱石砭足十九跌仆夫流汗马止舌遥望蟠龙挂天胁悬瀑落岩喷霏屑中间有亭曰飞雪十里阴风寒入发人言此地无六月呼取大斗酌甘洁一饮令君消内热予以壬子歳再过此作诗云春水三年别寒声十里闻莺花流出洞树石挂成文有意同髙洁无心作使君前车行度险予且坐斜曛按蟠龙洞古碑云张卞为蜀将先主攻固陵谏不听乃入山修真遇樵叟自称■〈氏鸟〉夷人授之丹诀得道矣
　　碑目又云旧梁山驿碑在军东四十里耆旧相传李唐时有白虎蛟龙为民害民至迁居以避韩昌黎尝按部经行二害乃去作碑识之今名其地为碑坳碑犹存于溪侧字漫灭不可复识又有唐碑题云令长新诫之记乃明皇御制梁山令尹茂元得于万州守河东裴公而刻之盖大中十年也嘉定丁卯郡守李锡移于军治其词云我求令长保乂下民民之不安必有所因侵渔寖广赋役不均使夫离散莫保其身征诸善理寄尔良臣与之革故政在维新调风变俗背伪归真教化为先惠恤于贫无小无大必躬必亲青旌劝农孰不攸遵曷云被之我泽如春此碑原在旧驿中
　　胜览云书院峡在军东五十里峡石市之北每风雨冥冥如闻读书声故其中有夫子崖子贡坝峡下有坐卧石塔按夫子子贡韩退之皆未尝至蜀此必附会之说也
　　胜览云寒泉洞在军之西龙镇十里许有洞曰寒泉
　　纪胜云军西二十里赤牛山觉林院之东有一石龛琢石为大悲像四十二手皆有所执碑目云赤牛城有石刻淳佑二年上元落成周三百六十步敌楼百四十三座四门各有废刻■〈土玄〉壝将台各基址犹存
　　纪胜又云县西五十里多喜山时有神光现见之多获喜事故名陈希夷曾居此丹炉石枕俱存有雌雄泉春夏左盈右竭秋冬左竭右盈古志谶云东有飞龙西有赤牛文必拜相武必封侯按飞龙即蟠龙山赤牛即牛头寨也宋张无尽拜相汉张卞至唐时始封广泽侯矣
　　纪胜又云金凤山拒军西五十里杨市之北其山之南半崖有罅邃然内皆洞明其石上有若图仙女状面貌俨然时若动摇迫而视之则不见
　　又云军西七十里落云潭常有云覆其上他日渔者抛网得一石老君自此不复有云气像在永安市民冉氏园中背有字曰天汉二年刻也
　　寰宇记云石瓦山在县西百一十三里山巅有古人砺刀剑乱石如积瓦焉纪胜云瓦城山在军西百二十里图经亦曰石瓦山山下有古栏楯踪迹屈曲至于山上其巅平坦耕者往往得古铜片
　　纪胜又云军西百四十里笔山即白云山也奇峰如笔故云宋张无尽诗白云山上揖世尊各以愿力济羣生即此予以万厯己酉歳登峰上即别寄题诗云似笔挺然秀山川亦好文宕渠花里出秦岭竹间分石臼生春水香龛积暮云经过难久住日后觉离羣壬子歳再过此作诗云雾到此中止分明要客登水田开四野松石闭孤僧步入禅钟惯诗题彩笔曾稍纾行役苦惟有胜縁能
　　寰宇记有逢溪山云在县南八十步水西南流入忠州桂溪县界
　　通川志□浮兰碑载梁山军忠州两界旧有汉刻石署白虎夷王姓名今其上刻汉时官属及白虎夷王及时民等姓名尚有可考碑目云五大夫碑在梁山军界上字虽漫灭然乃汉隶也
　　夷坚杂録云梁山有汉武帝祠至今祭时往往有一二百蝴蝶降祠所享其食近之不惊彻馔然后羣去时谓武帝侍从捉之者必致病按常璩云益州刺史毁蜀中山川神祠取其松栢为舟船惟不毁汉武帝祠则蜀之祠武帝久矣
　　纪胜云梁山吕保藏家髙崖峭絶半腹有一穴汉赤眉之乱邑人吕保藏家赀巨万凿石以居冦不能近后举家隐焉宋绍熙中有樵夫得一劵于崖侧非铜非鐡其声锵然上有古篆云西汉之末赤眉邂逅黄金千两坑埋而走羔豚十祭其财自阜今藏所犹存

　　万县

　　华阳国志巴东郡南浦县在郡南三百里晋初置主夷又云晋武帝平呉之后巴东省羊渠置南浦按南浦在县南岸蜀志建安二十一年先主分朐■〈月忍〉之东南界立当县故其西四里天子城相传昭烈驻兵于此常璩所云小石城是也三面峭壁惟山后长延一脊容径尺许累石为门矣
　　羊渠汉县也通志云万县西五十里羊飞山相传有道人令童子牧羊戒使勿放一日童子放之其羊冲天而去按蜀鉴羊飞山下有羊渠县即此
　　县南百二十里又有废武宁县后周建德所立唐王周过武宁县诗云行过武宁县初晴物景和岸回惊水急山浅见天多细草浓蓝泼轻烟匹练拖晩来何处宿一笛起渔歌
　　舆地纪胜云武宁县西一里许旌阳旧宅即今之白鹤寺也宋大章未尝读神仙传疑而不信新都宰张泽语之曰许逊本潭人曾任蜀之旌阳令雅顾此山因有别业亦何疑乎
　　一统志载万县西百里有木枥山昔大禹治水过此见众山漂没惟此山木枥不动故名寰宇记云在武宁县东南十三里山顶有池浅深随江水涨减以地里合之是矣乐史又云石笋山在县东北三十五里其状如笋舟过漕溪瀼涂之间见之恫目焉
　　水经曰江水又东径瀼涂而歴胡滩又东径界坛注云是地巴东之西界益州之东界也按瀼涂驿在当县南六十里江中有石似胡人名曰胡滩飞瀑湍流其势险急杜少陵诗不是怕胡滩者此矣亦今上下川东之界也
　　经云江水又东南会北集渠注云二溪水涪陵县界谓之于阳溪北流径巴东郡之南浦侨县西溪夹侧盐井三口相去各数十步以木为桶径五尺修煑不絶水北流注于江谓之南集渠口亦曰于阳溪口北水出新浦县北髙梁山分溪南水径其县西又南一百里入朐■〈月忍〉县南入于江谓之北集渠口别名班口又曰分水口朐■〈月忍〉尉治此按分水驿在当县西南八十里此水由天生桥而出方舆胜览云天生桥在州西苎溪上乃一巨石自然成桥长与溪等平阔如履平地溪流出其下矣
　　经云江水又东径石龙注云水至于博阳二村之间有盘石广四百丈长六里而复殆于岨塞江川夏没冬出基亘通渚按即县西之盘龙碛也江岸中有黄金沱蛾眉碛古练石皆以形似得名碑目云隋朝寳像记在古练岩矣
　　陈子昻万州晓发放舟乗涨还寄蜀中亲朋诗空蒙岩雨霁烂熳晓云归啸旅乗明发奔桡骛断矶苍茫林岫转络绎涨涛飞逺岸孤烟出遥峰曙日微前瞻未能眴坐望已相依曲直多今古经过失是非还期方浩浩征驷日騑騑寄谢千金子江海事多违王周万州公居诗公居门馆静旅寄万州城山共秋烟紫霜并夜月清无愁干酒律有句入诗评何必须林下方驰吏隐名刘长卿寄万州崔使君令钦诗时艰方用武儒者任浮沈摇落秋江暮怜君巴峡深王门多白首蜀郡满青襟自解书生咏愁猿莫夜吟郑谷寄南浦谪官诗多才翻得罪天末抱穷忧白首为迁客青山遶万州醉疑梅幛晓歌压竹枝秋望阙怀乡泪荆江水共流范成大万州诗晨炊维下岩晩酌舣南浦波心照州榜云脚响衙鼔前山如屏墙得得正当戸西江朝宗来循屏复东去官曹倚岩栖市井唤船渡瓦屋仄石磴猿啼闹人语剔核杏余酸连枝茶剩苦穷乡固瘠薄陋俗亦寒窭营营谋食艰寂寂怀砖诉昔闻吏隐名今识吏隐处自注云此万州之实境非亲到者不知其语之工也
　　纪胜云县西有太白嵓在西山上即絶尘龛也碑目云絶尘龛三字在西山石壁字体清劲类晋宋间人书有唐人诗刻相传以太白读书于此岩下有池宋郡守马元颖鲁有开所凿广一畆植以芙蕖荔枝杂果凡三百本有勒封院黄鲁直记云庭坚蒙恩东归道出南浦太守髙仲本置酒西山寔与其从事谭处道俱来西山者由郡西渡大壑稍陟山半松栢荟翳水泉潴为太湖亭榭环之有僧舍五区其都名曰勒封院楼观重复出没烟霏之间而光影在水邦之人歳修褉事于此凡夔州一道东望大壑西尽■〈存阝〉■〈焉阝〉林泉之胜莫与南浦争长者也寺僧文照喜事作东西二堂于茂林修竹之间仲本以为不奢不陋冬燠而夏凉宜于游观也建中靖国元年二月辛酉江西黄鲁直题张俞宴万州西山池亭东鲁使君诗西岭郁盘纡寒泉注原隰下有乖龙池何年此殊极复为鼋鼍据乱我清泉色松干已交摧石牙空鬬立鲁侯独穷胜无事日寻陟荡涤潢污流宛如疏凿力池光复涵澈万象皆镜入亭观出浮云彤彤映邦域左右浮屠宫岿然争嶪岌昔乃荆棘荒今为蕙兰袭密树低华阴嘉禽弄文翼使君池上宴何减襄阳习又题西山临江亭诗南浦逢除日天涯有去舟蛮城和雨闭峡水带春流不负新年感惟多故国愁宁无贺春酒徒此事羁囚
