<!-- { "loadSidebar": true } -->
　　（明）曹学佺 撰

　　○名胜记第二十四

　　川北道

　　保宁府一【阆中县附郭】

　　阆中本秦旧县张仪伐蜀所置通志云张仪城在城东二十里郡志云阆中县东二十里白沙镇是旧县治国初徙入城按此则张仪城即旧县矣通志云本府城汉末刘璋所筑蜀汉巴西守张飞治此増修国初千戸滕贵拓之甃以石是前郡县不同城也寰宇记云张飞冢在刺史大厅东二十步髙一丈九尺碑目阆中有张桓侯与张辽书石刻汉文八分书
　　方舆胜览云唐鲁王灵夔滕王元婴皆镇是州以衙宇卑陋遂修饰宏大之拟于宫苑谓之隆苑其后避明皇讳改曰阆苑又云或谓阆苑仙有五城十二楼向但有五城而楼尚阙宋德之为守乃建碧玉楼于衙城之西南隅亦名十二楼以成阆苑之胜按杜甫诗嘉陵江色何所似石黛碧玉相因依楼名取此
　　通志云东楼跨府城上形制尚古杜诗层城有髙楼制古丹雘存迢迢百余尺豁达开四门
　　胜览云阆州江山奇秀闻天下直前据其会曰南楼唐滕王元婴所建也宋太守李献卿诗云三面江光抱城郭四围山势领烟霞马鞍岭上浑如锦伞葢门前半是花
　　通志云会经楼在府治将相坊按华阳国志云巴有将蜀有相后因有阆苑三学士锦屏三状元之盛故以将相名之楼元佑中建置经史子集三万余卷苏轼题额蒲宗孟记
　　胜览云整暇堂在府治黄鲁直记又云治平园宋治平初太守朱寿昌筑于牙城东文与可尝为赋十絶其锦屏阁诗云茂林斑若锦秀巘矗如屏底处供登览阑干在杳冥清风台云无时来见袭有地更临髙坐客清谈起纷纷落麈毛四照亭云画箔褰何碍珍丛发已圆愿公皆遍赏莫为一隅偏柳桥云挼风夸晩态垂雨怯春寒为问题芳意同谁倚画栏曲池云水似珠珰入池如玉磬开临流唯自适鱼鸟莫相猜明站台云微棱生海角圆魄到天心共上惟佳客无容照俗襟三角亭云合栋交生角回栏互引牙由来因地势不是故尖斜花坞云缭绕穿红蕚斓斑踏紫苔谁将锦步障端为使君开药栏云玉笋齐抽日金缸竞列时自然俱可爱莫放画帘垂郎中庵云已筑环为堵仍裁月作床公来时隐几身世在羲皇按通志名宦载寿昌治阆有异政
　　寰宇记云阆中山其山四合于郡故曰阆中名山志云阆中山多仙圣逰集之所志云即锦屏山在城外嘉陵江南与郡治相对两峰壁立如屏又名寳鞍山方舆云山上有玛瑙寺罗汉昼锦西桥三院后又筑阆峰亭以眺望焉宋陆游诗城中飞阁连危亭处处轩窻对锦屏涉江亲到锦屏上却对城郭如丹青喻汝砺诗暝色轻烟罩郡城渔舟灯火倒观星寒山逺水江村暮自在妆成水墨屏按古咸安志火井令袁天纲题云此山磨灭英灵乃絶其下为海棠溪多海棠唐张元寳诗寒食清明倍惘然海棠风落小花钿如今独有孤魂在半落嘉陵半锦川
　　李膺益州记云阆中盘龙山南有一石长四十丈髙五尺当中有戸有门若人之掩闭古老以为玉女房通志云在城东三里望如蟠龙之状后魏盘龙郡以此山名唐贞观中候气者言西南千里外有王气太宗令人入蜀次阆中果见山气葱蔚后凿破山脉水流如血今号锯山咸亨初曾徙阆中县于此即今之锯山关也志又云蟠龙山前袁天纲尝筑台于此以占天象
　　寰宇记云仙穴山在县东北十里周地图云灵山峯多杂树昔蜀王鳖灵登此因名灵山山东南隅有玉女捣练石顶有泉常清冽洞穴悬絶微有一小径通天寳六年敇改为仙穴山志云一峰峭拔介宋江嘉陵之间上有鳖灵墓元稹八月六日与僧如展前松滋主簿韦戴同游碧涧寺赋得扉字引云寺临蜀江内有碧涧穿注两廊又有龙女洞能兴云雨诗中喷字以平声韵诗云空阔长江碍鐡围髙低竹树倚岩扉穿廊玉涧喷红旭涌塔金轮接翠微草引风轻驯虎洞驱云入毒龙归他生莫忘灵山别满壁人名后会稀
　　玉台山在城北七里杜诗阆州城北玉台山有滕王亭杜诗君王台榭枕巴山万丈仙梯尚可攀即此地后有滕王墓古碑云阆之第四景为颐神石洞洞虚双拱密迩玉台昔滕王建亭于此古人诗文隐隐可辨
　　胜览云东嵓在城东有寺凿山为嵓
　　西嵓在城西有夺锦亭与锦屏山相对陆务观诗夺锦轩中醉倚栏锦屏苍翠挿云端平生不喜言争夺付与游人自在看
　　南嵓在城南有大像山乃唐髙士安隐居之所志云一名台星嵓陈尧叟兄弟读书于此有捧研亭舆地碑目云天圣九年本路运使司马池来逰子光侍末云君实捧研勾龙亶请以捧研名亭
　　北嵓在城北有伞盖山髙僧宣什住持乃城中开元寺衲也谓之东寺即元稹题乐天诗于壁及文同寄咏泽师竹轩处矣什公博通经典鲁王出镇表而异之后居伞子山山上无水以杖叩岩浩然泉涌今为卓锡泉
　　喻汝砺漱玉岩记云自古常言天不负人吾初不甚信曩游太学不啻六千三百日知古所谓屈原贾谊扬雄韩愈柳宗元辈亦颇识其面目及得一第则枯冷羞涩几笑破人口比来阆中持手板谒上官奔走匍匐作主簿少府模様燕居作乐则摇口吻弄语言以佞贵人而觅所谓举状者嗟乎其局促如此则天果不负人邪然饱闻阆奇山川而贤士大夫最多亦复把酒自慰一日登锦屏拏舟嘉陵江步至占星岩徘徊纵观倚老松卧怪石往往摩腹一咲然是三境之逰须废吾一日粮吾不得与女旦暮相从也惟母邱氏漱玉岩近在墙壁外乗兴步履从小奚奴直谒主人脱衣散髪坐岩腹酌酒赋诗相与作物外笑乐酒醉发狂即呼天大呌曰天乎真不负喻汝砺矣吾常谓富贵之士不能放意于江山松竹之乐而山川怪奇烟云竹石诗酒风月唯遗逸未遇之人始得兼而有之故天地间雄伟不凡之处天所以资贤人而舒其忧愁之思者也吾零落荒山郁郁无聊赖有锦屏嘉陵之雄伟占星漱玉之胜槩所谓阆之四奇者吾皆得而有之他日解官视吾破嚢无复新井县一物駈老髯独负四物以归朋游故旧从吾觅阆中土物吾则与之饮酒取吾诗而歌之则是四景者不移足而在几席间矣
　　通志云文城山在城东三十里峰峦耸列林木葱蒨一峰拔出名玄都坛张道陵授符箓之所
　　寰宇记云天目山在治东界一名天溪洞葛仙公修道之所赤乌七年勑置集灵观先天二年改名天目观中和二年改名福唐观郡志云天目山在城东五十里唐杜光庭诗盘空蹑翠到山巅竹殿云楼势逼天古洞草深微有路旧碑文灭不知年八州物象通檐外万里烟霞在目前自是人间轻举地何须蓬岛访真仙又云曾随云水此山游行尽层峰更上楼九日登临须有意七年岐路亦堪愁树红树碧髙低影烟淡烟浓逺近秋暂爇炉香不须去伫陪天仗入神州
　　寰宇记云嘉陵水一名西汉水又名阆中水周地图云水源出秦州嘉陵因名嘉陵经阆中即阆中水又云阆中水亦曰渝水谯周三巴记云阆中有渝水賨鋭气喜舞汉髙祖乐其猛鋭数观其舞使乐人习之所谓巴渝舞也路史云太昊伏羲氏母华胥居于华胥之渚孕十有二岁而降神生于仇夷长于起城注云所都国有华胥之渊乃阆中渝水地也
　　通志云宋江源出汉中府旧廉县经苍溪县东流入嘉陵有白水源出阶州乱山中至昭化县北合嘉陵唐郑谷诗苍苍白水下嘉陵是也汉地里志县有彭道将池东西二里南北约五里文纬书谶云巴西郡治有彭池大泽四夷述云城西南十里有郭池周约五十畆胜览云彭池即今之南池也郭池即鱼池也二地与汉志相符遁甲开山图注云仇夷山四面絶立与彭池成纪皆西土是伏羲生处仇夷即仇池成起即成纪二字通用
　　南池有汉髙祖庙杜诗峥嵘巴阆间所向尽山谷安知有苍池万顷浸坤轴剑南诗藁云唐长庆中南池新亭碑在汉髙帝庙侧
　　寰宇记云零星池在县西北四里益部耆旧传赵瑶为阆中令时西州遭旱瑶率掾吏斋戒于零星池归咎自责稽首流血应时大雨
　　侯鲭録云阆州有三雅池昔有人于此池得三铜器状如杯盏上各有篆字一曰伯雅二曰仲雅三曰季雅按魏文典论云灵帝末斗酒直万金刘表一子好饮乃制三爵大曰伯雅注一斗次曰仲雅注七升小曰季雅注五升今池所得乃刘氏酒器也
　　通志云城东百廿里有谯玄庙汉书玄字君黄阆中人少好学能谈春秋成帝时拜议郎歴奉谷令后举绣衣使者王莽居摄易姓名窜归公孙述僣号连聘不起予毒药将服之其子瑛尽捐家赀钱赎建武十一年卒光武敕所在还玄家财策诏本郡祠以中牢
　　古碑云汝南令神道阙在阆中县末着人代郡守张晦辨云于东面得隶字十有二缺不可识有七
　　舆地纪胜云唐贞观碑在阆州太霄观其石光莹前后可鉴号透明碑
　　本志唐汉州刺史房管墓碑在县城外杜诗他乡复行役驻马别孤坟近泪无干土低空有断云
　　碑目云唐道袭墓碑在城中报恩寺按蜀梼杌王建以道袭为阆中刺史改其乡为烈士乡
　　又云崔善德政碑在衙门东按善武成中为刺史有惠政民人怀之

　　苍溪县

　　苍溪于阆中为上游即临嘉陵水也江岸有放船亭杜诗送客苍溪县山寒雨不开只愁骑马滑故作放船回后人因以名亭
　　元稹苍溪县寄扬州兄弟诗苍溪县下嘉陵水入峡穿江到海流凭仗鲤鱼将逺信鴈回时节到扬州刘沧宿苍溪馆诗孤馆门开对碧岑竹牕灯下听猿吟巴山夜雨别离梦秦塞旧山迢递心满地莓苔生近水几株杨柳自成阴空思知巳隔云岭乡路独归春草深文同少泊苍溪山寺诗正午风色髙遂泊苍溪县层崖抱林木有寺藏葱蒨出船步危磴荫密颇萦转上到金僊家縁空列台殿修篁挂悬溜坐觉炎暑变老僧晩经论言语何贯穿引我上髙阁阑干俯江面寥寥百里内山水尽奇观谁谓覉旅中所见皆所愿汀洲白鸟聚井邑清烟散乐此暮忘归疎钟起岩畔徙倚下松门尚怪舟人唤
　　旧治在曲肘川去县一里后周所设也源出玉女山东南流入嘉陵江曲折如肘
　　其近山有小锦屏与锦屏相似其稍逺者县南三十里为大获山天池浸其中宋江环遶其下石城四周淳佑间余玠徙阆州治于此又逺之东八十五里有方山逺望如几案古方州城也宋严大猷居此因以方山名集矣
