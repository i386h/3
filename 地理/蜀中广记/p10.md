<!-- { "loadSidebar": true } -->
　　岁华纪丽天禧初赵稹为守三月三日开西楼亭榭俾士庶游观自是每岁寒食辟园张乐酒炉花市茶房食肆过于蚕市士女纵观宋田况寒食开西园诗云春风寒食节夜雨昼晴天日气薫花色韶光徧锦川临流飞凿落倚榭立秋千槛外游人满林间饮帐鲜众音方杂沓余景更留连座客无辞醉芳菲又一年宋祁众熙亭晓瞩诗云长夏宜高明缓带散烦窘凭轩一超然目与天俱尽山从云端现日就林外隠风来草树披烟生井闾近自公况多暇冲臆无留藴即此可宴居何须事游轸西楼诗云炎氛随日入岑寂坐遥帷倦鹜昏投浦惊蝉夜去枝桂华兼月破槎影带星移珍重窻风好羲人即此时吴中复西园十咏诗序云成都西园楼榭亭池庵洞最胜者凡十所又于其间胜絶者西楼赏皓月眺岷山众熙临清池濯锦水志殊土之产有方物快荫樾之风有竹洞杂花异卉四时递开翠干茂林蔽映轩戸足以会宾僚资燕息因题十咏以见登览之盛也西楼诗云信美他乡地登临有故楼清风破大暑明月转高秋朝暮岷山秀东西锦水流宾朋逢好景把酒为迟留众熙堂诗云亭枕方塘上轩开四照新花涵清露晓风卷緑波春日暖眠汀鹭荷翻跃锦鳞熙熙游宴地行乐慰西人竹洞诗云阴森过百步屈曲鎻莓苔翠色寒无改清风时自来叶笼苍玉干路入碧云堆吏散无公事支笻到几回方物亭诗云草木虫鱼部披寻自古无飞沉天产异生植土风殊物色随心匠形容记缋图虚亭玩真意浩思满江湖翠栢亭诗云众木坠黄叶皴皮抱翠枝自然根性在不为雪霜移灵润承多露清阴贯四时婆娑岁寒意每到坐迟迟圆通庵诗云对此圆通境陶然胜静斋观空无物我扣寂外形骸燕坐埋遗照虚名莫疚怀人间忧乐地所丧甚山崖琴坛诗云潇洒琴坛上贤侯养道情无今亦无古求意不求声林邃风初静云収月乍明拂弦成一弄尘思浩然清流杯亭诗云结客乘公暇流觞逐浩歌乱峯晴倒影曲水宛回波小海逢元已兰亭记永和西州行乐事应比晋贤多乔柟亭诗云木占西园胜亭延上客过色无花卉妬坚为雪霜多干有千年秀根含一气和明堂求厚栋可得老岩阿锦亭诗云帘幕临雕槛窗疎照烂霞园林初过雨风日猛催花香入游人袖红堆刺史家四时俱好景终不似春华
　　唐书李德裕建筹边楼于成都府治之西四壁图蛮夷险要日与习边事者筹划其上女校书薛涛上筹边楼诗云平临云鸟入窗秋壮压西川四十州诸将莫贪羌族马最高层处见边头宋陆游曰筹边楼故基莫考淳熙三年制置使知府范公成大重建卜地在子城西南隅楼既成公自作水调歌头云万里筹边处形胜压坤维恍然旧观重见鸳瓦拂参旗夜夜东山衔月日日西山横雪白羽弄空晖人语半霄碧惊倒路傍儿分弓了看剑罢倚栏时苍茫平楚无际千古鏁烟霏野旷岷嶓江动天阔崤函云拥太白暝中低老矣汉都护却望玉闗归按今筹边楼在都院之东掖随使节而迁者
　　李焘云华阳县主簿厅有会昌中壁记干符中柱刻会昌迄今三百年成都千门万戸时遭焚裂求徃日之破甓断槛殆尺寸莫获而此厅事独存圬墁朱墨不改其旧是岂偶然耶为之记而刻诸梁上

　　蜀中广记卷四

　　●钦定四库全书

　　蜀中广记卷五

　　（明）曹学佺 撰

　　○名胜记第五

　　川西道

　　成都府五

　　新都县

　　华阳国志蜀以成都广都新都为三都号名城古语云广汉有二雒新都为上雒建宁中江为下雒也
　　寰宇记云新都县本汉旧县属广汉郡后置新都郡故城在今县东太康中又为县隋移理于此按晋史武帝咸宁二年封子该为新都王以新都郡为新都国矣
　　唐张说新都南亭送郭元振卢崇道诗竹径女萝蹊莲洲文石堤静深人俗断寻玩徃还迷碧潭秀初月素林惊夕栖褰幌纳蟾影理琴听猿啼佳辰改宿昔胜寄坐暌携长怀赏心爱如玉复如珪欧阳詹新都行云缥缈空中丝蒙笼道傍树翻兹叶间吹惹彼花上露悠扬丝意去苒弱花枝住何计脱纒绵天长春日暮宋陆游早发新都驿诗喔喔江村鸡迢迢县门漏河汉纵复横繁星明如昼爱凉趣上马未晓阅两堠髙林起宿鸟絶涧落惊狖寺楼挿苍烟沙泉泻幽窦我行忽万里坐叹闗河富官如广文冷面作拾遗瘦今年盍归哉勿落春雁后新都驿有逺平轩刘望之题云霜晴木落送归鞍袖手微吟此慰颜剩欲凭栏招白鸟更烦剪树出青山晩悲薄禄非三釡赖许清时见一斑看到逺平纔得恨我宁归卧尺椽间自注云轩有外氏周次元帅蜀诗也
　　本志云治北半里宝光寺后有柱础围丈二尺圆径二尺髙尺八寸唐僖宗避黄巢至蜀遣御史赍玺书召知元国师憇息其处掘地得石函中有如来舍利寻建浮图以瘗之仍剏精蓝曰宝光
　　寰宇记云丽元山在县北八里平地特起四絶髙三丈有双石镜广五尺尝掘其下至水而未臻其极
　　本志云县北十五里二石阙各髙丈三尺一题云汉故兖州刺史雒阳令王君稚子之阙一云汉故先灵侍御史河内县令王君稚子之阙阙两角有斗又作重屋四壁刻神像人物牛马之类今已漫灭详画苑中
　　寰宇记云八阵图在县北三十里弥牟镇蜀志亮推演兵法作八阵图咸得其要李膺益州记云稚子阙北五里有武侯八阵图土城四门中起六十四魁八八为行魁方一丈髙三尺纬略曰八阵图在新都者峙土为魁植以江石四门二首六十四魁八八成行两阵并峙周凡四百七十二步魁百有三十也
　　陆游九月十日如汉州小猎于新都弥牟之间投宿民家诗云适从卭州归又作汉州去天底惨欲雪游子悲岁暮十年辞京国疋马厌道路野火炎髙冈江云暗空戌角弓寒始劲霜鹘饥更怒邂逅成小猎尺棰聊指呼北连武侯祠南并稚子墓合围蹙穷鹿设伏截狡兎壮哉带箭雉耿介死不顾吾宁暴天物战法因得寓黄昏过民家休马燎裘袴割鲜盛燔炙毛血洒庭戸老姥亦复奇汛扫邀我驻丈夫倘未死千金酬此遇
　　古今集记云新都南十七里有宋兴戍山髙百四十丈周三十余里山色赤岸边若有火光又名赤岸益州记云赤岸山顶有涌泉周回数丈深八九尺澄澈不竭
　　龙门山在县南二十里赵抃次孙直言九日登龙门山诗皇佑二年秋九月九日龙门遇佳节新都大夫孙隠之报政优游共民悦升山髙会宾主俱满头黄菊泛茱茰遥开醉眼极千里身髙气爽胸怀舒迟时感物以次发诗成落落倾玑珠初言府政好太守化行岁稔民力苏喜声协气遨以狂稚子负老老者扶又言登临风景异澄川秀野如披图殊方真赏到奇处未来空只夸江湖得之独善不在已逺遣遗我开烦纡嗟我江原亦民长周遭百里平如掌簿书役役甚囚拘闻有岷峨无计上及闻治邑兹山奇脚力不到神魂驰谁知我亦好山者箧中时复观君诗
　　西南十五里有繁阳山与新繁接録异记云繁阳山麻姑洞即二十四化之第一阳平之别名也在繁水之阳因以为名本际经云天师张道陵所游太上说经之处在成都府新都县南渡江十五里众山连接孤峰特起是也神武皇帝潜龙之时光化二年已未五月四日丙申山土摧落洞门自开县吏时康道士张守真等以事申府云自洞门开后每日有百姓徃来者府差县典杨泽画工任从与守真同徃检覆画图申上称把灯烛入洞看检其第一门对北髙二尺阔三尺五寸入至第二门约五尺已来第二洞门方一尺六寸入内并是黒处长一丈二尺阔六尺有石窟两处在东畔并西南有洞门两路南畔一路圆阔一尺六寸入内长一丈二尺阔一丈高四尺南畔有石窟三处西畔两路入内通遶门圆阔一丈七尺内各阔五尺髙六尺已来门相去一丈门屋一所髙五尺阔四尺从内徃来有刻枓栱■〈同瓦〉瓦约山作石日月兼作日字月字隔子房一所阔二尺五寸髙一尺五寸刻枓栱■〈同瓦〉瓦石灶一所髙一尺阔一尺五寸门阔五寸石窟三处各阔七尺又西入洞门圆阔一尺七寸湾曲入向南门屋一所髙六尺阔四尺从内来徃有石枓栱■〈同瓦〉瓦又有灶模两所共一床髙一尺阔二尺三寸门阔八寸有石枓栱西北角又有一门方一尺六寸内方二丈已来南畔西畔北畔各窟一所南角又有一洞圆阔一尺六寸已来将灯烛近前有黒气出灯火即灭更入不得其洞连接繁阳本山相去三里已来据诸生张赟等状称繁阳是古迹山每准勑祭祀其洞亦是元有徃徃闭塞元和中南康王韦皋莅蜀洞忽开时人咸云洞开即年丰物贱寻又闭塞至是复开其后果逺近丰稔洞本名麻姑山侧有麻姑宅墓盖修道之所也

　　双流县

　　华阳国志云广都县在蜀郡西三十里汉元朔二年置有渔田盐井之饶江有鱼漕梁山有铁矿江西有安稻田穿山崖过水二十里
　　唐司空曙送柳震还蜀诗白日双流静西看蜀国春桐花能乳鸟竹节竞祠神蹇步徒相望先鞭不可亲知从江仆射登榻更何人宋李新广都道中诗万花织篱凡几曲绣屏处处围茆屋家贫张日无罗幕东风吹开莫吹落居人应笑行客痴春去春归殊不知予以庚戌暮冬过此作诗云万里桥方度双流径即存薄寒成翠色疎雨点黄昏竹栢密他树水云平过村林乌栖欲尽纔到县西门
　　古迹有盘古祠徐整三五厯记云天地浑沌如鸡子盘古生其中八万四千岁天地开辟清阳为天浊阴为地盘古在其中一日九变神于天圣于地天日髙一丈地日厚一丈盘古日长一丈如此满八万四千岁天极髙地极深盘古极长后乃有三皇数起于一立于三成于五盛于七处于九故天去地九万里也此寰宇记所引罗泌路史亦云于广都得盘古之祀矣
　　有大塔山阴宏道益州山川图云阿育王使鬼兵造八万四千塔广都有其一
　　有商瞿里本志云治东十里瞿上乡有孔子弟子商瞿上墓时有锦鸡白鹇见焉丈明之德未艾也
　　有宜城山寰宇记云宜城山在县东南十里李膺益州记云宜城在牛饮水南今按紫草山冈阜相属髙百余步连入陵州贵平县界是矣周地图云清水在县北十里改名牛饮水李膺记云水名客舍昔程郑家于此每羣牛饮江为之竭故名按蜀汉尚书蒋琬宋布衣李甲宅俱在宜城山下茂林清泉致可喜也
　　有公孙述墓寰宇记云在西四十里髙三丈墓内铜作网结虽遭乱世莫能侵毁有葛陂本志云治北十里龙池旧名葛陂道汉费长房至此以杖掷陂中化龙去
　　天师观纪胜云在广都县北张道陵祠也坛下有井名伏鬼井赵阅道记华阳县衡山有井妖怪藏其中道陵运石以镇之鬼妖乃绝邑人为立祠植杖井旁今为乔木曰戒鬼木矣
　　有朱辰墓华阳国志云汉时县民朱辰字符燕为巴郡太守甚着德惠辰卒官郡獽民北送及墓獽蜑鼓刀擗踊感动路人于是葬所草木顷许皆仿其曲折迄今蜀人莫不叹辰之德灵为之感应今朱氏为首族也
　　有牧马川寰宇记云在陵州北一百二十五里蜀先主于此置籍田牧马在江中俗因名牧马川今割属广都县本志云在县东南八里
　　有龙华山唐诗纪事段文昌字墨卿别业在广都县之南龙华山尝杜门力学于此俗谓之段公读书堂长庆初朝议文昌少在西蜀谙详利病诏授剑南节度使有邑人赠诗曰昔日骑驴学忍饥今朝忽着锦衣归等闲画虎驱红斾可畏登龙入紫微富贵不由翁祖致文章生得羽毛飞广都再去应惆怅犹有江边旧钓矶
