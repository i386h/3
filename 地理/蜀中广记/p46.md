<!-- { "loadSidebar": true } -->
　　经云江水又东乌飞水注之注云水出天门郡溇中县界北流径建平郡沙渠县南又北流径巫县南西北歴山道三百七十里注于江谓之乌飞口本志云乌飞岩在西南四十里与燕子坡相对宋夔守王十朋诗燕子归期近吾今亦得归乌栖一枝稳何必更髙飞自注云隔江有乌飞崖也
　　经云江水又东径巫县故城南注云县故楚之巫郡也秦省郡立县以隶南郡呉孙休分为建平郡治巫城城縁山为墉周十二里一百一十步东西北三面皆带傍深谷南临大江故谓之夔国也寰宇记云梁武帝废建平郡而县存隋加山字县本夔子熊摰所治今多熊姓西北五十步有阳云台髙一百二十丈南枕长江楚宋玉赋云游阳云之台望髙唐之观晋孟康注曰言其髙出云之阳也本志云阳台山下有土主庙其神即唐张巡将雷万春县之跳石人也史载令狐潮益兵围雍丘巡使郎将雷万春于城上与潮相问语未絶贼弩射之面中六矢而不动潮疑其木人使谍问之乃惊遥谓巡曰向见雷将军方知足下军令矣
　　陆游入蜀记云二十四日早抵巫山县在峡中亦壮县也隔江南陵山极髙大有路如线盘屈至絶顶谓之一百八盘盖施州正路黄鲁直诗云一百八盘携手上至今归梦绕羊肠又减字木兰花调云春水茫茫欲渡南陵更断肠今有南陵渡矣志云废南陵县与阳台相对晋置刘宋废基址存
　　碑目云汉盐鐡盆记在巫山县黄太史石刻云余弟嗣直来摄邑事堂下有大盐盆有欵识盖汉时物也其末曰永平二年又桓温隶字碑亦在巫山嘉定癸未漕使王观之并黄太史跋俱徙置漕廨王漕又作跋语考其文为晋周抚墓碑今不存
　　入蜀记云日晚游楚故离宫俗谓之细腰宫有一池亦当时宫中燕游之地今湮没略尽矣本志曰楚宫在女观山西畔小山顶三面皆荒山南望江山奇丽务观云又有将军墓东晋人也一碑在墓后趺陷入地碑倾前欲压字纔半存按此岂即周益州墓耶
　　战国策蔡灵侯饮茹溪见庄辛幸臣论溪水流入城外五十步东井志云东井在北城外茹溪俗名小溪也
　　经云江水又东巫溪水注之注云溪水道源梁州晋兴郡之宣汉县东入南径建平郡泰昌县南又径北井县西溪水又南屈径巫县东县之东北三百步有圣泉谓之孔子泉其水飞清洁石穴并髙泉下注溪水溪水又南入于大江王梅溪集云县东半里孔子泉其旁民居童子亦能书诗云巫山亦有泉可饮仍可祈泉旁人几家聪慧多奇儿
　　经云江水又径琵琶峡本志云琵琶峯下女子皆善吹笛嫁时羣女子治具吹笛唱竹枝词送之梁简文琵琶峡诗由来歴山川此地独回邅百岭相迂蔽千崕共隐天横峰时碍水断岸或通川还瞻已迷向直去复疑前夕波照孤月山枝敛夜烟此时愁绪密荧魂逝九迁
　　入蜀记云二十三夜泊清水洞洞极深后门自山背出色黮闇水流其中鲜能入者歳旱祈雨颇应权知巫山县左文林郎冉徽之尉右迪功郎文庶几来志云清溪在县东十里
　　经云江水又东径巫峡注云杜宇所凿以通江水也郭仲产云按地理志巫山在县西南而今县东有巫山将郡县居治无恒故耶三峡七百里中两岸连山略无阙处重岩叠嶂隐天蔽日自非亭午夜分不见曦月至于夏水襄陵沿泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍渌潭回清倒影絶巚多生柽栢悬泉瀑布飞漱其间清荥峻茂良多趣味毎至晴初霜旦林寒涧肃常有髙猨长啸屡引凄异空谷传响哀转久絶故渔者歌曰巴东三峡巫峡长猨鸣三声涙沾裳
　　峡中有十二峰曰望霞翠屛朝云松峦集仙聚鹤净日上升起云栖鳯登龙圣泉其下即神女庙范成大呉船録云下巫山峡三十五里至神女庙庙前滩尤汹怒十二峯俱在北岸前后映带不能足其数十二峯皆有名不甚切事不足録所谓阳台髙唐观人云在来鹤峰上亦未必是神女之事据宋玉赋本以讽襄王后世不察一切以儿女亵之今庙中石刻引墉城记瑶姬西王母之女称云华夫人助禹驱神鬼斩石疏波有功见纪今封玅用真人庙额曰凝真观入蜀记云二十三日过巫山凝真观谒玅用真人祠真人即世所谓巫山神女也祠正对巫山峰峦上入霄汉山脚直挿江中议者谓太华衡庐皆无此奇然十二峯者不可悉见所见八九峯惟神女峯最称纎丽奇峭宜为仙真所托祝史云毎八月十五夜月明时有丝竹之音往来峯顶上峯顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峰宛如屏障是日天宇晴霁四顾无纎翳惟神女峰上有白云数片如鸾鹤翔舞徘徊乆之不散亦可异也祠旧有乌数百送迎客舟自唐幽州刺吏李贻诗已云羣乌幸胙余矣近干道元年忽不至今絶无一乌不知其故
　　经云江水歴峡东径新崩滩注云此山汉和帝永元十三年崩晋太元二年又崩当崩之日水逆流百余里涌起数十丈今滩上有石或圆如蕈或方似屋若此者甚众皆崩嵯所陨致怒湍流故谓之新崩滩其颓岩所余比之诸岭尚为竦桀呉船録云自神女庙二十里至东奔滩髙浪大涡巨艑掀舞不当一叶或为涡所使如磨之旋三老挽招竿呌呼力争以出涡矣水经注云新崩滩下十余里有大巫山非唯三峡所无乃当抗峯岷峨偕岭衡嶷其翼附羣山并槩青云更就霄汉辨其优劣耳神血涂所处山海经曰夏后启之臣曰血涂是司神于巴巴人讼于血涂之所其衣有血者执之是谓生居山上郭景纯云在丹山西丹山在丹阳属巴丹山西即巫山者也又帝女居焉宋玉所谓天帝之季女名曰瑶姬未行而亡封于巫山之台精魂为草寔为灵芝所谓巫山之女髙唐之姬旦为行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也
　　金石古文云巫山峰顶古篆乃秦时物邑人向万云尚存集古録云神女庙唐李吉甫诗一首以贞元十四年刻邱元素一首无刻石年月李贻孙二首会昌五年刻敬骞一首元和五年刻沈幼真书其它皆无书人名氏可摸搨
