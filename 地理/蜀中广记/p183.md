<!-- { "loadSidebar": true } -->
　　有巴卭人不知姓家有橘园霜后尽收采余二橘大如三四斗盎巴人异之即令攀摘轻重亦如常橘剖开每橘有二叟长尺余须眉皤然肌体红明见人不怖但相对象戏谈笑自若决赌讫一叟曰君输仆龙神第七女发十两智琼额黄十二枚紫绡帔一副绛台山霞实散二贴瀛洲玉尘九斛阿母疗髓凝酒四锺阿母女态盈娘子跻虚龙缟袜八緉后日至王先生青城草堂还我者一叟曰王先生许来竟待不得橘中之乐不减商山但不得深根固蔕耳一叟曰仆饥虚矣须龙根脯袖中抽出一根草方圆径寸形状宛然如龙毫厘悉具因削食之随削随满食讫噀之化为一龙四叟共乗之足下泄泄云起须臾风雨晦冥不知所之巴人相传此百五十年事似在隋唐之间但不知指的年号耳出玄怪录
　　广古今五行记髙宗光宅中李崇贞任益州长史厅前柑树结一实大如鸡子晩熟露小孔如针羣咸异之久而剖得一蛇赤斑色长尺余崇贞竟以罪死
　　大唐竒事云长安有贫僧卖一小猿会人言堪驰使虢国夫人欲之问其由僧曰本住西蜀居山二十余年偶羣猿过遗此小猿怜而养之纔半载识人意会人言语指顾实不异一弟子今至都城资用乏而无计故鬻之夫人偿与彩帛僧谢而去此猿旦夕在夫人左右甚怜爱之它日贵妃遗夫人芝草小猿看翫良久倒地立化为一小儿状貌端妍年可十四五夫人怪而问之小儿曰本姓袁随父入蜀山采药居林下三年父常以药苗啖我忽一日自不觉变身为猿父惧弃我去幸此僧收养得至夫人宅中口虽不能言心中之事略不遗忘每至深夜唯自泣下今不期却还人身也夫人竒之遂衣以锦衣使侍从常秘宻又二年容貌转美夫人恐人见夺因不令出安于别室以一婢供饲药食从所嗜也一日小儿与此婢俱化为猿惧而射杀之视其尸仍复人身
　　军将陈守规者性刚猛尝坐法流信州寓一公馆此馆素凶始至鬼物昼见其形变化倐忽乃持弓矢刀杖与之鬬久之闻空语曰吾鬼神不欲与人杂居君既坚正愿以兄交可乎守规许之自是常与交言有吉凶辄先报求饮食与之辄得钱物既久颇为厌倦因求方士手书章疏奏之上帝翌日鬼乃大骂曰吾与君为兄弟奈何上章诉我大丈夫结交当如是耶守规云安得此事即于空中掷下章疏纸笔宛然又曰君谓我无所处耶吾今往蜀川亦不下于此矣由是遂絶出稽神录
　　蜀大理少卿李冰尝归郫城别墅见桥侧一婴儿以蕉叶荐之冰怜其相貌收归哺养为子六七年能读书善谭笑爱之过于亲生至十二岁经史未见者皆如夙习人谓其神智尝独居一室中阅书父母偶潜窥之见一人持簿书复有二童子接引呈过其子便大书数行却授之去父母异之来日因侍立冰欵曲谓之曰吾夜来窃有所覩汝得非判阴府事乎曰然重问则唯拜不对冰曰阴府人间事自不同吾不欲苦问汝宜善保子父母却后六年一旦白父母儿只合与少卿夫人为儿一十八年今则事毕来日申时却归冥司因泣下久之父母亦为之出涕冰自问官禄荅曰大理少卿也来日申时儿果卒未久冰坐事遂罢出野人闲话
　　开元末渝州多虎暴居人设机穽待之月夜登树候望见一伥鬼如七八岁小儿无衣轻行通身碧色来发其机及过人又下树上之须臾一虎跑过为陷机所中死久之小儿行哭而返因投虎口而没及明开视有碧石大如鸡子在虎喉中
　　天寳中章仇兼琼为剑南节度数载将入朝蜀川有张夜叉者状如狂人而言事多中乃呼而问之夜叉云大使若住蜀有无涯之寿若必入觐不见其吉兼琼初甚惶惧久之曰安有是耶遂行至汉州入驿坠马身死惟心上微暖先是彭州刺史令蒙阳尉马某送药酒一器兼附起居蒙阳去汉州五十里奉命便行至驿未到兼琼所忽然颠倒而卒顷之兼琼气苏言地下所司以马尉见代也马魂便至其家家人惊异问适尔奉命还何遽也不言视天太息遽挥使去因流涕谓妻子已代章仇大使死适于地下苦论地下所司并为他争奈何自念到官日浅逺客孤弱故还取别举言悲号又谓妻无苦我代其死彼亦当有深恤无忧不得还乡但仓卒死生永隔以此为恨耳言讫不见妻子犹怳然惊疑而舁尸至矣兼琼翌日还成都赙马氏钱五百万又令彭州赙五百万兼还四年秩禄云
　　新繁县令妻亡召女工作凶服中有妇人婉丽殊絶令恱而留之数月甚见宠爱一旦惨悴言辞哽咽令恠问之曰本夫将至身方逺适所以悲耳令曰我在此谁如我何苐自饮食无苦也后数日复求去止之不可留银酒杯一只为别谓令曰幸甚相思以此为念令赠罗十疋去后恒思之持银杯不舍手每至公衙即置案上忽得报前尉已罢还其妻神柩尚在县逺来移转投刺谒令令欸待之尉见银杯骇愕数视之令问其故云此是亡妻柩中物不知何得至此令叹息因具言始末及形状音旨留杯赠罗之事尉愤怒终日后开棺见妇人尚抱罗而卧怒甚积薪焚之已上三则出广异记
　　开元初巴人百余辈上褒中随山伐木至太白庙庙前松树百余株各大数十围止而伐之已倒二十余株有老人戴冠拄杖至其所曰此神树何故伐之羣巴初不顾老人曰若然已倒者取之未倒者无伐何如又不止老人曰吾太白神若不止必当俱死无益也又不信老人乃登山呼斑子倐尒有虎数头相继而至噬巴殆尽惟五六人获免老人曰汝辈畧有良心不令杀宜速去也其倒树至天寳末尚存适诏修理内殿杨国忠令人至山宣敕取树作板以进神竟与之
　　章仇公镇蜀日佛寺设大会百戱在庭有十岁童儿正舞于竿杪忽有物如鵰鸮掠之而去羣众大骇因罢乐后数日其父母见儿在髙塔上梯而取之神形如痴久之方语云见如壁畵飞天夜叉者将入塔中饲以果实饮食诸味亦不知其所自旬日方精神如初出尚书故实
　　玄恠续录云薛伟者唐干元年任蜀州青城主簿与丞邹滂尉雷济裴寮同时伟得病七日忽奄然若往连呼不应而心头微暖家人不忍即敛环而伺之经二十日忽长吁起坐谓其人曰吾不知人间几日矣曰二十日矣与我觑羣官方食鲙否言吾已苏甚有竒事请诸公罢筯来听也仆走视羣官实欲食鲙遂以告皆喜而来伟问诸君使司戸仆张弼买鲤于赵干以付王士良鲙乎曰然何以知之曰向杀之鲤即我也众愕曰愿闻其说伟曰吾初疾恶热求凉忽策杖而去不知其梦也既出郭其心欣欣然若笼禽槛兽之得逸莫我如也渐入山行益闷遂下游于江潭有思浴意遂脱衣于岸跳身便入自幼狎水成人已来絶不复戏遇此纵适暂契宿心且思人浮不如鱼快也安得摄鱼而纵逰乎傍有一鱼曰顾足下不愿耳正授亦易何况求摄当为足下图之决然而去俄顷有鱼头人长数尺骑鲵来导从数十鱼宣河伯诏曰城居水逰浮沉异道茍非其好则昧通波薛主簿意尚浮深迹思闲旷乐浩汗之域放怀清江厌巘崿之情投簮幻世暂从鳞化非遽成身可权充东潭赤鲤呜呼恃长波而倾舟得非在晦昧纎钩而贪饵易伤于明无或失身以羞其党尔其勉之忽而自顾即已鱼服矣于是放身而逰意往斯到波心潭底莫不从容三江五湖腾跃将遍然旦留东潭暮必复回俄而饥甚求食不得循舟而行忽见赵干垂钓其饵芳香心亦知戒有顷饥益甚思曰我是官人戏而鱼服纵吞其钓干岂杀我固当送我归县耳遂吞之赵干收纶以出干手之将及也连呼之不听而以绳贯我腮系于苇间既而张弼来曰裴少府买鱼须大者干曰未得大鱼秪有小者弼曰奉命取大鱼安用小为乃自于苇间寻得我而提之我谓弼曰我是汝县主簿化形为鱼何得不拜弼不听提之而行入县门见吏坐者奕棊者大声呼之畧无一应既而入阶邹雷方博裴啖桃实皆喜鱼大促命付厨弼言干藏巨鱼先以小者塞命可恨裴鞭干已令鲙我我乃呼曰为公同官见不相舍反促杀之仁哉大呌而泣三君不顾而付鲙手王士良士良砺刄投我于机上我大呌曰王士良因何杀我可执我白于官人士良若不闻者按吾腮于砧上而斩之彼头适落此亦醒悟遂奉召尔言讫诸公逓相讯之一如所云莫不惊骇生爱忍想于是投鲙咸终身不食伟亦平愈后累迁华阳丞乃卒
　　太平广记贞元初陈郡袁生任唐安参军罢秩逰巴川舍逆旅氏忽有白衣丈夫来谒与之语聪辩敏博逈出于人竒之丈夫曰某又善筭能知君平生事生讯以往事一一如写益竒之是夕夜深丈夫宻谓袁曰我实赤水神也有祠在新明县南去岁淫雨数月居舍尽圯为风日樵牧侵侮知君来岁当补新明令倘为重建祠宇以时奠祀幸甚生诺之已又曰子初至时屛人独入庙中冀尽一言耳生曰谨奉教是冬果补新明及至讯之果有赤水神庙旬余遂诣之未至百余步屛车吏独诣庙中见其檐宇摧毁伫望久之有一白衣自庙后来即向丈夫也叙寒温少顷与生偕行至阶下有老僧桎梏生问此何为者神曰此县东兰若道成有殃吾摄其魄系之一岁矣旬余当解之且谓生曰君昔诺我建庙可疾图之生曰不敢忘既归贫无以为资因念神所系道成既旬余当解今假以他语俾建庙又安有疑乎因使问县东兰若果有道成师病甚因谓曰我能愈疾师能以缗货建赤水神庙乎道成曰疾果愈又安以缗货为辞生因绐语以故道成曰敬受教后旬余果愈道成召弟子曰吾少学浮屠今年五十不幸沈疾向者袁令谓我师之病赤水神所为也不为福而反害人安得不除之因与其徒持锸诣庙尽去神像及祠宇无一遗者又明日道成谒袁袁曰可疾修赤水庙也不然且惧为祸道成曰夫神所以赖于人者以其福可延戾可弭旱则雩之以泽潦则禜之以霁故天子诏郡国邑里以建祠为民福也若赤水神无以福人且加害焉已尽毁其庙矣袁且惊且惧而谢之道成气益丰居无何袁生以事坐徙端溪行至三峡忽见白衣立于路左曰向托君修我祠宇奈何致道成毁我之舍弃我之像使一旦无所归君之罪也君弃穷荒职此报耳生谢曰毁君者道成也何为罪我神曰道成福甚盛吾不能动今君禄与命衰故我得以报言已不见生恶之后数日竟以疾卒
