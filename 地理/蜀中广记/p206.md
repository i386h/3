<!-- { "loadSidebar": true } -->
　　宋昭觉纯白禅师梓州飞乌人姓支氏父谦闻法于松山道者以死生为戏白衣梵行缁俗无出其右者尝云吾根纯不得入圆顿愿有子续佛慧命足矣师少闻父诲谛聴沉思有如夙习一日跃过溪忽有省不觉失咲遂往依峩眉山华严寺落发受具父子相与遍厯成都讲肆通性相宗经论去之南游首谒澧州太平俊禅师俊大竒之谓真吾法子也付以十三条说法大衣师逊却之后诣黄蘖山礼真觉胜禅师亲近岁余未始一顾师奉事益勤胜一日忽抬眸视之师咄曰这老汉把不定作么胜大笑乃为印证心地元丰末宗室南康郡王自黄蘖邀胜诣辇下师侍行未几会太学生上书讼博士者语连胜有旨放归蜀门人星散独师负巾钵以从会成都府帅奏改昭觉为十方问真觉谁可住持真觉以师应请师既领院遵南方规范一变律居上堂示众有曰不超性海是理事缚不透声轮是语言缚于是蜀之净侣靡然向风朝散郎冯敢奉议郎段玘天台山隠者宋放唐安文士祖思昱皆抠衣执弟子礼元佑末白水寺僧正阙丞相蔡京时帅成都命师住师不乐遂并昭觉辞之请归旧刹建立纲宗久之示疾颂曰风高月冷水逺天长出门无影四面八方怡然而寂俗寿五十九坐三十四夏小师得法出世者曰宗显宗化嗣法者曰剑州元封常照卭州铁像子嵩师于昭觉为第一代塔至今存
　　宋大随元静禅师后名道兴阆之玉山大儒赵公约仲子也十岁病甚母祷之感异梦舍令出家师成都大慈寳生院宗裔元佑三年通经得度留讲聚有年而南下首叅永安恩禅师于临济棒话发明次闻五祖机峻欲抑之遂谒祖祖乃曰我此间不比诸方凡于室中不要汝进前退后竖指擎拳绕禅床作女人拜提起坐具千般伎俩秪要你一言下谛当便是汝见处师茫然退叅三载一日入室罢祖谓曰子所下语已得十分试更与我说看师即剖而陈之祖曰说亦说得十分更与我断看师随所问而判之祖曰好即好秪是未曽得老僧说话在斋后可来祖师塔所与汝一一按过始得及至彼祖便以即心即佛非心非佛睦州担板汉南泉斩猫皃赵州狗子无佛性有佛性之语徧辟之其所对了无凝滞乃曵杖渡江适大水泛涨因留四日侪軰挽其归又二年祖方许可尝商略古今次执师手曰得汝说须是吾举得汝举须是吾说而今而后佛祖秘要诸方闗键无逃子掌握矣遂创南堂以居之于是名冠寰海成都帅席公旦请开法嘉佑未几徙昭觉迁能仁及大随上堂君王了了将帅惺惺一回得胜六国平宁上堂举临济叅黄檗语白云端和尚颂云一拳拳倒黄鹤楼一趯趯飜鹦鹉洲有意气时添意气不风流处也风流师曰大随即不然行年七十老躘蹱眼目精明耳不聋忽地有人欺负我一拳打倒过闗东绍兴乙夘秋七月大雨雪山中有异象师曰吾期至矣十七日别郡守以次越三日示少恙于天彭二十四日夜谓侍僧曰天晓无月时如何僧无对师曰倒教我与汝下火始得翌日还堋口廨院留遗诫蜕然示寂门弟子奉全身归烟雾四合猿鸟悲鸣茶毘异香徧野舌本如故舍利五色者不可计瘗于定光塔之西后住天童天目文礼作师画像赞曰东山一会人唯他不唧■〈口留〉别处着闲房丛林难讲究邡水潭蛇出惊人钝铁锅鸡啼白昼杂剧打来全火祗候晩岁放疎慵却与俗和同勒巴子使人勘验掷香贴便显家风定光无佛枉费罗笼临行揺铎向虚空那知丧尽白云宗
　　宋宗泰禅师涪城人自出闗徧游丛社至五祖吿香日祖举赵州洗钵盂话俾参洎入室举此话问师你道赵州向伊道甚么这僧便悟去师曰洗钵盂去聻祖曰你秪知路上事不知路上滋味师曰既知路上事路上有甚滋味祖曰你不知邪又问你曽游淛否师曰未也祖曰你未悟在师自此凡五年不能对祖一日升堂顾众曰八十翁翁辊绣球便下座师欣然出众曰和尚试辊一辊看祖以手作打杖皷势操蜀音唱绵州巴歌曰豆子山打瓦皷阳平山撒白雨白雨下取龙女织得绢二丈五一半属罗江一半属玄武师闻大悟掩祖口曰秪消唱到这里祖大咲而归后还汉州四众请开法无为迁正法上堂此一大事因缘自从世尊拈花迦叶微咲世尊曰吾有正法眼藏分付摩诃大迦叶以后灯灯相续祖祖相传迄至于今绵绵不坠直得遍地生华故号湼盘妙心亦曰本心亦曰本性亦曰本来面目亦曰第一义谛亦曰烁迦罗眼亦曰摩诃大般若在男曰男在女曰女汝等诸人但自悟去这般尽是闲言语遂拈起拂子曰会了唤作禅未悟果然难难难目前隔个须弥山悟了易易易信口道来无不是
　　宋丹霞子淳禅师剑州贾氏子弱冠为僧彻证于芙蓉之室上堂乾坤之内宇宙之间中有一寳秘在形山肇法师恁么道祗解指纵话迹且不能拈示于人丹霞今日擘开宇宙打破形山为诸人拈出具眼者办取以拄杖卓一下曰还见么鹭鸶立雪非同色明月芦花不似他上堂举德山示众曰我宗无语句实无一法与人德山恁么说话可谓是秪知入草求人不觉通身泥水仔细观来祗具一只眼若是丹霞则不然我宗有语句金刀翦不开深深玄妙旨玉女夜怀胎上堂亭亭日午犹亏半寂寂三更尚未圆六户不曽知暖意往来常在月明前上堂寳月流辉澄潭布影水无蘸月之意月无分照之心水月两忘方可称断所以道升天底事直须扬却十成底事直须丢却掷地金声不须回顾若能如是始解向异类中行诸人到这里还相委悉么良久曰常行不举人间步披毛戴角混尘泥僧问牛头未见四祖时如何师曰金菊乍开蜂竞采曰见后如何师曰苖枯花谢了无依宣和已亥春示寂塔全身于洪山之南
　　宋潼川梅山已禅师僧问如何是法身边事师曰枯木糁花不犯春曰如何是法身向上事师曰石女不妆眉宋阆州光国文赞禅师僧问如何是佛法大意师曰祸不单行又问诸法寂灭相不可以言宣猊座既登师如何说师曰因风吹火用力不多僧云恁么则佛佛道同师曰猫儿带纸帽问不二之法请师速道师曰领僧云恁么则人人有分也师曰了僧云锦屏天下少光国世间稀师曰退
　　宋云葢守智禅师剑州陈氏子游方至豫章大宁时法昌遇禅师韬藏西山师闻其饱叅即之昌问曰汝何所来师曰大宁又问三门夜来倒汝知么师愕然曰不知昌曰吴中石佛大有人不曽得见师惘然即展拜昌使谒翠岩真禅师虽久之无省且不舍寸阴及谒黄龙于积翠始尽所疑后首众石霜遂开法道吾徙云葢僧问有一无弦琴不是世间木今朝负上来请师弹一曲师拊膝一下僧云金风飒飒和清韵请师方便再垂音师曰陜府出铁牛上堂紧鞘离水靴踏破湖湘月手把铁蒺藜打碎龙虎穴翻身倒上树始见无生灭却笑老瞿昙弹指超弥勒上堂昨日高山看钓鱼歩行骑马失却驴有人拾得骆駞去重赏千金一也无若向这里荐得不着还草鞋钱上堂举赵州问僧向甚么处去曰摘茶去州曰闲师曰道着不着何处摸索背后龙鳞面前驴脚飜身筋斗孤云野鹤呵呵呵示众不离当处常湛然觅即知君不可见虽然先德恁么道且作个模子搭却若也出不得秪抱得古人底若也出得方有少分相应云葢则不然骑骏马绕须弥过山寻蚁迹能有几人知师居院之东堂政和辛夘死心谢事黄龙由湖南入山奉觐日已夕矣侍僧通谒师曵履且行且语曰将烛来看其面目何似生而致名喧宇宙死心亦絶呌把近前来我要照是真师叔是假师叔师即当胸欧一拳死心曰却是真个遂作礼宾主相得欢甚及死心复领黄龙至
　　政和甲午示寂时师住开福得讣上堂法门不幸法幢摧五藴山中化作灰昨夜泥牛通一线黄龙从此入轮回宋黄蘖真觉禅师潼川罗氏子居讲聚时偶以扇勒窻棂有声忽忆教中道十方俱击皷十处一时闻因大悟白本讲讲令叅问师径往黄龙后因瑞州太守委龙遴选黄蘖主人龙集众垂语曰钟楼上念讃床脚下种菜若人道得乃往住持师出荅曰猛虎当路坐龙大悦遂令师往由是诸方宗仰之上堂临济喝德山棒留与禅人作模范归宗磨雪峯球此个门庭接上流若是黄蘖即不然也无喝也无棒亦不推磨亦不辊球前面是案山背后是主山塞却伱眼睛桚破伱面门于此见得得不退转地尽未来际不向它求若见不得醍醐上味翻成毒药上堂寂兮寥兮蟾蜍皎皎下空谷寛兮廓兮曦光赫赫流四海曹溪路上剿絶人行多子塔前骈阗如市直饶这里荐得倜傥分明未是衲僧活计大丈夫汉须是向黒暗狱中敲枷打锁饿鬼队里放火夺浆推倒慈氏楼拆却空王殿灵苖瑞草和根拔满地从教荆棘生
　　宋宗显禅师潼川王氏子少为进士有声尝昼掬溪水为戏至夜思之遂见水泠然盈室欲汲之不可而尘境自空曰吾世网裂矣往依昭觉得度具满分戒后随众咨叅觉一日问师高高峰顶立深深海底行汝作么生会师于言下顿悟曰钉杀脚跟也觉拈起拂子曰这个又作么生师一咲而出服勤七祀南游至京师厯淮浙晩见五祖演和尚于海会出问未知闗捩子难过赵州桥赵州桥即不问如何是闗捩子祖曰汝且在门外立师进步一踏而退祖曰许多时茶饭元来也有人知滋味明日入室祖云伱便是昨日问话底僧否我固知你见处秪是未过得白云闗在师珍重便出时圆悟为侍者师以白云闗意扣之悟曰你但且下会取师笑曰我不是不会秪是未谙待见这老汉共伊理会一上明日祖往舒城师与悟继往适会于兴化祖问师记得曽在郡里相见来师曰全火秪候祖顾悟曰这汉饶舌自是机缘相契游庐阜回师以高高峰顶立深深海底行所得之语告五祖祖曰吾尝以此事诘先师先师云我曽问逺和尚逺曰猫有歃血之功虎有起尸之德非素达本源不能到也师给侍久祖钟爱之后辞西归为小叅复以颂送曰离乡四十余年一时忘却蜀语禅人回到成都切须记取鲁语时觉尚无恙师再侍之名声蔼着遂出住长松迁保福信相僧问三世诸佛六代祖师总出这圏不得如何是这圏师曰井栏唇上堂举仰山问中邑如何是佛性义邑曰我与你说个譬喻汝便会也譬如一室有六窻内有一猕猴外有猕猴从东边唤往往猕猴即应如是六窻俱唤俱应仰乃礼拜适蒙和尚指示某有个疑处邑曰你有甚么疑仰曰秪如内猕猴睡时外猕猴欲与相见又作么生邑下禅床执仰山手曰往往与你相见了师曰诸人要见二老么我也与你说个譬喻中邑大似个金师仰山将一块金来使金师酬价金师亦尽价相酬临成交易卖金底更与贴秤金师虽然闇喜心中未免偷疑何故若非细作定是贼赃便下座
　　宋南岳慈感禅师潼川杜氏子上堂古佛心秪如今若不会苦沉吟秋雨飒飒秋风飒飒乍此乍彼若为酬荅沙岸芦花青黄交杂禅者何依良久曰札
