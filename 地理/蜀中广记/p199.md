<!-- { "loadSidebar": true } -->
　　大邑县崇寿禅师卭州蒲顿人自毁齿趣尚便高逺家尝作佛事则汛洒供献恭勤精愿不敕之而自率常恐若不能如法者父母异之乃俾隶大邑静林僧籍以仁普为师年十六遂落发二十受具戒来成都大慈寺听讲大乗诸经尽通晓奥义后七年还旧居其所止悉流落不治但腐椽破壁欹邪罅漏陈屋数间而已师恬然安一榻处其中无厌色乡人有胡昭甫惟岳者高世之士善吟诗其最深处虽唐人葢亦有未能到者师师之入室矣师尝以诗见邑宰秘书丞滕乔乔一读重之来谢师见庭庑坏裂殆不可坐起倡邑人为修之未几台殿楼观一一完具师之德业自此愈逺闻闾里之人皆钦向之师是后不复他出扫静室据古几宴坐一食遇物感兴时亦作诗其句度夷澹清粹不若其徒之所为者与人语和软未尝辄迕人出入县中六十年亦未尝以爱恶置利害于其间众皆称之师素坚强少疾状貌修伟慈恕温裕县人无少长咸愿见之见必拜伏欣喜丁宁留连师诲谕慰满而后去一日忽召其弟子慕安等前曰人既生理当有死死常事非异事吾无死生且久矣汝等当体吾之所以无死生者慎勿戚戚如众人乃不累吾今日之所咐嘱尔慕安等泣曰师胡为是言有何所缘耶师曰吾之神光一道去矣留此无数刻汝当奉吾所戒曰恶不宜为善不宜失语已蹑足趺坐迭手瞑目而逝揺挽不动嶷如塑刻享年八十六治平元年十月二十三日也逺近缁素来赴哭者殆千人众谓宜以师之真身建浮屠而扄藏之使来者观相起善芟去三毒回面正法不堕恶道亦师之不言之教也慕安等遂从其谋风神凝然愈久不坏见者谨畏如侍诸侧余往年尝居郡幕识师甚熟后复来权州事师则已化矣归日枉道过邑诣师塔下旋遶瞻礼悲悼叹息虽然师之面目如生而师之语言已不闻矣呜呼熈宁五年余知陵州师之孙慕真来诣余求文以铭师之塔余昔既闻道于师也辞将云何乃铭曰是身如浮云倐生而忽灭形质本何有聚散俱为幻夫人而昧此演起无量法从一十百千乃至万亿兆譬如蚕吐丝纒縳身自狱既倮而复羽孳种无由断出此而入彼轮回岂知觉师有大智镜初谁为磨拂光明发虚空净无一尘染大曜满法界欲照谁能执收敛付诸匣乃是所假者示现于世人师以愿力故师之所非相真实不思议凡所见闻者依以为渐入由此登佛地其则固不逺书以吿诸后咸愿起正信见文与可集师俗姓仇名惟已字亚休
　　禅惠大师名山人屡举不第元符间郡守吕由诚以僧勑戏之师即削发明日往天宁为僧旧老叩以佛法不许乗马师曰文殊驾狮子普贤跨象王新来一个佛骑马也何妨或问瓦屋道坊何以木皮葢师曰锦府岂从机上织剑门宁自匣中藏其机敏不一有禅惠语录行世东坡寳月大师塔铭云寳月大师惟简字宗古苏氏眉山人于余为无服兄九岁事成都中和胜相院慧悟大师十九得度二十九赐紫三十六赐号其同门友文雅大师惟庆为成都僧统所治万余人鞭笞不用中外肃伏庆博学通古今善为诗至于持律总众酬酢事物则师密相之也凡三十余年人莫知其出于师者师清亮敏达综练万事端身以律物劳已以裕人人皆高其才服其心凡所欲为趋成之更新其精舍之在成都与郫者凡一百七十三间经藏一卢舍那阿弥陀弥勒大悲像四砖桥二十七皆谈笑而成其坚致可支一世师于佛事虽若有为譬之农夫畦而种之待其自成不数数然也故余尝以为修三摩钵提者蜀守制使皆一时名公卿人人与师善然师罕见寡言务自却逺葢不可得而亲疎焉喜施药所活不可胜数少时瘠黒如梵僧既老而晳若复少者或曰是有阴德发于面寿未可涯也绍圣二年六月九日始得微疾即以书告于往来者勑其子孙皆佛法大事无一语私其身至二十二日集其徒问日蚤暮及辰曰吾行矣遂化年八十四是月二十六日归骨于城东智福院之寿塔师少与蜀人张隠少愚善吾先君宫师亦深知之曰此子才用不减澄观若仕当有立于世为僧亦无出其右者已而果然余谪居惠州其徒孙法舟实来请铭铭曰大师寳月古字简名出赵郡苏东坡之兄自少洁齐老而弥刚领袖万僧名闻四方寿八十四腊六十五莹然摩尼归真于土锦城之东松柏森森子孙如林蔽芾其阴
　　陆游别峯禅师塔铭云南山自长安秦中西南驰为嶓为岷东行纡余起伏厯蛮夷中跨轶且千里然后秀伟特起为三峰摩星辰蓄云雨龙蟠鳯翥是名峩眉山通义犍为二郡实在其下人锺其气为秀民杰士出而仕者固多以功业文章擅名古今至于厌薄纷华弃捐衣冠木食涧饮自放于尘垢声利之外而不幸为人知不能遂其隠操亦卒至于光显荣耀者如别峰禅师是也师名寳印字恒寂生惟龙游李氏子世居峩眉之麓少而竒警日诵千言然不喜在家乃从德山院清逺道人得度自成童时已博通六经及百家之说至是复从华严起信诸名师穷源探頥不高出同学不止论说云兴泉涌众请主讲席谢不可圆悟克勤禅师有嗣法上首安民号密印禅师说法于中峯道场乃挈一笠往从之一日密印举僧问岩头起灭不停时如何岩头叱曰是谁起灭师豁然大悟自是室中锋不可触密印恨相得之晩会圆悟自南归成都昭觉乃遣师往省因随众入室圆悟举从上诸圣以何法接人师举起拳圆悟曰此是老僧用者孰为从上诸圣用者师即挥拳圆悟亦举拳相交大笑而罢圆悟叹异曰是子他日必类我师留昭觉三年密印犹在中峰以堂中第一座致师师辞密印大怒曰我以法得人人不我传尚何以说法为欲弃众去众惶恐亟趋昭觉罗拜致恳圆悟亦助之请始行道望日隆学者争归之虽悟印二师不能揜也久之南游见沩山佛性奉福岩月庵果竦山草堂清皆目击而契或以第一座留之师潜遯以免最后至径山见大慧杲大慧问曰上座从何处来师曰西川来大慧曰未出剑门闗与汝三十棒了也师曰不合起动和尚时径山众千七百虽耆宿名衲以得栖笠地为幸顾为师独扫一室堂中皆惊大慧南迁师亦西归焉始住临卬鳯凰山举香嗣密印厯住广汉崇庆武信东禅成都龙华眉山中岩复还成都住正法道既盛行士大夫亦喜从之游筑都不会庵松竹幽邃暇日名胜毕集闻师一言皆自谓意消稍或间阔辄相语曰吾軰鄙吝萌矣其道德服人如此俄复下峡抵金陵徙京口金山金山自兵乱后虽屡葺莫能成至是始复大兴潭帅张公孝祥延以大沩山师与张公雅故念未有以郄而京口之人自郡守以降力争之卒返潭使魏惠宪王牧四明虚雪窦来请师度不可辞乃入东凢住四年乐其山林有终老之意而名益重被敕住径山淳熈七年五月也七月至行在所寿皇召入禁中以老病足蹇赐肩舆于东华门内赐食于观堂引对于选德殿特赐坐劳问良渥师因举古宿云透得见闻觉知受用见闻觉知不堕见闻觉知上悦曰此谁语师曰祖师皆如此提倡亦非别人语上为微笑时秋暑方炽师再欲起上再留使毕其说乃退后十余日又命开堂于灵隠山中十年二月上制圆觉经注遣使驰赐且命作序师老益厌住持事门人相与筑庵于山北今上在东宫书别峯二大字榜之绍熈元年冬十一月忽往见住山智策吿别策问行日师曰水到渠成归取幅纸大书曰十二月七日夜鸡鸣时如期而化奉蜕质返寺之法堂留七日颜色精明须发皆长顶温如沃汤是月十四日葬于别峯之西岗寿八十有二腊六十有四得法弟子梵牟宗性道竒智周慧海宗璨等得度弟子智穆慧宗等百四十有七人有慧绰者山阴陆氏子当以荫得官辞之从师祝发上为敕有司定谥曰慈辩且名其塔曰智光说法数十年所至门人集为语录三年三月法孙宗愿走山阴镜湖属游铭师之塔游与师交最久尝相约还蜀结茅青衣唤鱼潭上今虽老病义不可辞铭曰圆悟再传是为别峯坐十道场心法之宗渊识雄辩震惊一世矫乎人中龙也海口电目旄期称道卓乎涧壑松也叩而能应应已能黙浑乎金钟大镛也师之出世如日在空升于旸谷不为生隠于崦嵫其可以为终乎按高僧传师再出峡住保宁金山雪窦径山开堂升座曰世尊初成正觉于鹿野苑中转四谛法轮憍陈如比邱最初悟道后来真净禅师初出洞山拈云今日新丰洞里秪转个拄杖子遂拈拄杖着左边云还有最初悟道者么若无丈夫自有冲天志莫向如来行处行遂喝一喝下座若是印上座则不然今日向鳯凰山里初无工夫转四谛法轮亦无气力转拄杖子秪教诸人行须缓步语要低声何故欲得不招无间业莫谤如来正法轮上堂三世诸佛以一句演百千万亿句收百千万亿句秪在一句祖师门下半句也无秪恁么合吃多少痛棒诸仁者且道诸佛是祖师是若道佛是祖不是祖是佛不是取舍未忘若道佛祖一时是佛祖一时不是颟顸不少且截断葛藤一句作么生道大虫裹纸帽好笑又惊人复举僧问岩头浩浩尘中如何办主头云铜砂锣里满盛油师曰大小岩头打失鼻孔或有人问保宁浩浩尘中如何办主秪对他道天寒不及卸帽上堂六月初一烧空赤日十字街头雪深一尺扫除不暇回避不及冻得东村廖胡子半夜着靴水上立上堂将心除妄妄难除即妄明心道转迂桶底趯穿无忌讳等闲一歩一芙蕖
　　玉泉承皓禅师姓王氏眉州丹棱人依大力院出家受具后游方叅北塔发明心要得大自在三昧制犊鼻裩书厯代祖师名字乃曰惟有文殊普贤较些子且书于带上故丛林目为皓布裩元丰间首众于襄阳谷隠有乡僧亦效之师见而诟曰汝具何道理敢以为戏事耶呕血无及耳寻于鹿门如所言而逝张无尽奉使京西南路就谒之致开法于郢州大阳时谷隠主者私为之喜师受请升座曰某在谷隠十年不曽饮谷隠一滴水嚼谷隠一粒米汝若不会耒大阳为汝说破携拄杖下座傲然而去寻迁玉泉有示众曰一夜雨霶烹打倒蒲萄棚知事头首行者人力拄底拄撑底撑撑撑拄拄到天明依旧可怜生自赞云粥稀后坐窄床先卧耳聩爱高声眼昏宜字大冬至示众曰晷运推移布裩赫赤莫恠不洗无来换替僧入室次狗子在室中师叱一声狗便出去师曰狗却会伱却不会师示疾门人围绕师笑曰吾年八十一老死舁尸出儿郎齐着力一年三百六十日言毕而逝
