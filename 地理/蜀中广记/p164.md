<!-- { "loadSidebar": true } -->
　　广异记云唐大厯初韦行式为西川采访使有侄曰子威年及弱冠聪敏温克躭翫道书神仙修炼之术有步卒丁约者执厮役于部下周旋恪勤未尝少惰子威颇私之一日气惨栗云欲他适子威怒曰籍在军中焉容自便丁曰去计已决不可留也然某肃勤左右二载于兹未能忘情思有以报某非碌碌求食者尚萦俗间耳有药一粒愿以赠别食此非能长生限内保无他恙因褫衣带得药数粒以奉子威又谓曰郎君道情深厚不欺暗室当弃世俗尚隔两尘子威曰何谓两尘对曰儒谓之世释谓之劫道谓之尘善坚此心亦复遐寿五旬后近京相遇此际无多讶也言讫而出子威惊愕亟命追之已不及矣主将以逃亡上状请落兵籍尔后子威擢明经第调数邑宰及从心之岁毛发皆衰时元和十三年也将还京辇夕于骊山旅舍闻通衢甚喧询其由曰刘悟执逆贼李师道下步出视之则兵仗严卫桎梏累累中一人乃丁约也反接臂长驱而西齿发强壮无异昔日子威大竒之丁微笑遥谓威曰尚记临卬别否一瞬五十年矣幸今相见请送至前驿须臾到驿则散絷于廊舍开一窍以给食物子威窥之俄见脱桎梏覆之以席跃自窦出与子威携手上旗亭话阔别之恨且叹威衰耋威谓曰仙兄既先见之明圣朝奄有天下何为作叛臣耶丁曰言之久矣何逃哉蜀国暌辞岂不云近京相遇慎勿多讶耳又问曰果就刑否对曰道中有尸解剑解水解火解寔繁有徒嵇康郭璞皆非受戕害者我以此委蜕耳异韩彭与粪壤并也某或思避自此而逃孰能追之他问不对威曰明晨法场寓目岂蜕于此乎丁曰未也夕当甚雨不克行刑昼雨止国有小故十九日大限方及君于此时幸一访别言讫还馆复自穴入荷校以坐子威却往温泉日已晡矣风埃忽起夜中果大澍雨迟明泥及骭改日行刑两宿方霁则王姬有薨于外馆者复三日不视果至十九日献庙巡鄽始行大戮子威是日饮仆饱马诘旦往棘围候焉亭午间方号令回覩者不啻亿兆众矣面语不辨寸步相失俘囚纔至丁遥目子威笑颔三四及挥刃之际子威独见断笔霜锋倐及之次丁因跃出而广众之中蹑足以进即登酒肆脱衣换觞与威对饮云某当入蜀自此游适勉于奉道犹隔两尘当奉候乎昆仑石室之间矣言讫下旗亭冉冉西去数步而灭
　　仙传拾遗云大厯中西川节度使崔宁尝有密切之事差人走马入奏发已三日忽于案上文籍见所奏表净本犹在其函中所封乃表草耳计人马之力不可复追忧惶不已莫知其计素知导江彭殖者有道术召而语之殖曰此易耳不足忧也乃炷香一炉以所写净表置香烟上忽然飞去食顷得所封表草坠于殖前及使回问之并不觉进表之时封题印署如故崔公深异之礼敬殊常问其所受道之由云殖师姜玄辨至德中于九陇观舍力焚香数岁因拾得残阙经四五纸是太上役使六丁法咒术备足乃选深山幽谷无人迹处依法作坛持咒昼夜精勤本经云一十四日玄辨为九日而应忽有黒风暴雨惊骇于人视之雨下而坛场不湿又有雷电霹雳竒形异状鬼神绕之须臾又有铁甲兵士金甲兵士各数千噉噪而下纯不惊怖久之神兵行列如有所候一天女着绣履绣衣大冠佩剑立问玄辨曰既尒呼召当何所求玄辨以术数为请六甲兵仗一时隠去自此毎日有一丁侍之凡所征求无不立应以术授殖谓曰术之与道相须而行道非术无以自致术非道无以延长若得术而不得道亦如欲适万里而足不行也术者虽万端隠见未除死箓固当栖心妙域注念丹华立功以助其外炼魂以存其内内外齐一然后可以适道可以长存也峩眉山中神仙万余人自皇人统领置官府分曹属以度于人吾与汝观道之纎芥未造其玄微龙蛇之交与汝入洞府朝真师庶可以讲长生之旨也玄辨隠去二十余岁乃龙蛇之交为大厯十二年丁已殖亦隠去不复见
　　郑又玄本名家子居长安中少时与邻舍闾邱氏子偕学又玄性憍率自以门望清贵而闾邱子寒贱往往戏而骂之曰尔非类而与吾偕学吾虽不语尔宁不愧于心乎闾邱黙有惭色岁余乃死又十年又玄明经上第补蜀州叅军既至官郡守命假尉唐兴有同舍仇生者大贾之子年始冠其家资产万计日与又玄宴游累贡金钱之物又玄以仇非士族未尝以礼貌接之一日又玄置酒高会而仇不预其友谓曰子有会宴而同舍不预岂其罪邪乃强为召仇既至饮以巵酒辞不能引满又玄醉骂曰尔市井之甿徒知锥刀僣居官秩而与吾为伍尔已幸矣又何敢辞酒乎因振衣起仇惭而退弃官闭门月余病卒明年又玄官亦罢侨居蒙阳常好黄老之道闻蜀山有呉道士高其风往诣之愿为门弟子居十年未尝有所授又玄稍惰辞之而还过褒城逆旅有一童子十余岁貌秀而慧又玄与语机辩万变深竒之童子谓又玄曰我君故人也省之乎曰忘矣童子曰吾生闾邱氏与子偕学而子以我为非类骂辱我又生仇氏尉唐兴与子同舍受我厚赂而谓我为市井之氓子何骄傲之甚耶我太清真人也上帝以尔有道气使我生于人间观汝德将授汝神仙之诀而汝高傲如故终不得道矣可悲哉言讫忽不复见又玄悔恨归逾时而卒
　　酉阳杂俎相国李固言元和六年下第游蜀遇一姥言郎明年芙蓉镜下及第后二纪拜相当镇蜀土恨妾不复见郎君出将之荣也愿以季女为托明年果状头及第诗赋有人镜芙蓉之目后二十年公登庸其姥来谒李公忘之姥通曰蜀民老姥尝嘱季女者李公省前事具公服谢之延入中堂见其室坐定又曰出将入相必矣李公为设盛馔不食唯饮酒数杯便请别李公留之不得但言乞庇我女因赠金帛襦帼并不受唯取其妻牙梳一枝题字记之李公从至门不复见及李公镇蜀日卢氏外孙子九龄不语忽索笔砚李戏曰尔竟不语何用笔砚为忽曰但庇成都老姥爱女何愁笔砚无用也李公惊悟即遣使分访之有巫董氏者事金天神即姥之女言能语此儿请祈华岳三郎李公如巫所说是儿忽能言因是蜀董如神祈无不应富积数百金怙势莫敢言者洎相国崔郸来镇蜀遽毁其庙投土偶于江仍判事金天王董氏杖背递出西界寻在贝州李公壻卢氏家舍其灵歇矣
　　元草茅进士时英龙君庙记唐长庆元年剑南西川益州新都县南十里有山曰龙门北面有洞府灵湫乃古龙君隠显之地后灵池县开元村有茹荣者十五览集羣书为县吏亲终庐墓感慈乌白兎紫芝瑞草寳厯二年勅旌其孝及冠不娶貌不少衰于当时六月十五日祥烟缭绕异香遍垓俄顷雷风大震骤雨滂沱空中闻仙乐之音君升半霄之上谓父老曰吾乃龙门栢茂山龙也托生茹氏化行孝道功行已就今奉玉勅上升矣言讫飘然而没按古今集记成都县南十里龙门山白龙庙祈祷辄应有碑传为茹荣孝感飞升处号白龙神君
　　仙传拾遗云刘无名成都人也本蜀先主之后生而聪悟八九岁道士过其家见而叹曰此儿若学道当长生神仙矣自是探玄不乐名利弱冠阅道经学咽气朝拜存真内修之事常以庚申日守三尸存神黙呪服黄精白术志希延生数年入雾中山尝遇人教其服饵雄黄凡三十余年一旦有二人赤巾朱服径诣其室刘问君何人也何以及此对曰我泰山直符追蹑子不知子有何术我至三日矣冥期迫促而无计近子将恐阴符谴责以稽延获罪故见形相问耳刘曰余无他术但冥心至道不视声利静处幽山志希度世而已二使曰子之黄光照灼于顶超高数尺得非雄黄之功乎然吾闻一阴一阳之谓道一金一石之谓丹子但服其石未饵其金但得其阳未知其阴将何以超生死之难诣升腾之期乎其次广施阴功救人济物柔和雌静无欲无为至孝极忠内修密行功满三千然后黒籍落名青华定箓制鬼神驾云龙而上补仙官永除地简九祖超炼七玄生天如此则不为冥官所追捕耳今子虽三尸已去而积功未着大限既尽将及死期岂可茍免也刘闻其语心魂丧越忧迫震惧不知所为二使徐谓之曰岷峩青城神仙之府可以求诣真师访寻道要我闻铅汞朱髓可致冲天此非高真上仙莫得修炼之旨我为子求姓名同年寿尽者以代于子子勉而勤修无至中怠也刘致谢二使乃隠刘如其言入峩眉山登陟峭险探求洞穴厯年不遇复入青城山北崖之下得一洞行数里忽觉平慱殆非人世遇神仙居其间称青城真人刘祈叩不已具述所值鬼使追摄之由愿示道要以拯拔沉沦得度生死之苦真人指一岩室使栖止其中复令斋心七日乃示以阳炉阴鼎柔金炼化水玉之方伏汞炼铅朱髓之诀谓之曰胡刚子阴长生皆得此道亦名金液九丹之经丹分三品以铅为君以汞为臣八石为使黄芽为田君臣相得运火功全七日为轻水二七日变紫锋三七日五彩具内赤上黄状如窻尘复运火二年日周六百再经四时重履长至初则十月离其胞胎已成初品即能干汞成银丸而服之可以袪疾二年之外服者延年发白反黒三年之后服少刀圭游散名山周游四海为初品地仙服之半剂变化万端坐在立亡驾驭飞龙白日升天大都此药经十六节已为中品便能使人长生药成之日五金八石黄芽诸物与君臣二药不相杂乱矣千日功毕名上品还丹谨而藏之勿示非人世有其人视形气功行合道依而传之刘受丹诀还雾中山筑室修炼三年乃成开成二年犹驻于蜀自述无名传以示后人入青城去不知所终
　　云笈七籖云费玄真者成都双流县兴唐观道士也大中末有道士自称吴子止观中淹留岁余养气絶粒时亦饮酒其为志也泛然自适无所营为忽谓玄真曰吾欲为师写真可乎玄真笑曰夫欲写真先须自写吴子如其言引镜濡毫自写其貌下笔惟肖顷刻而毕复自为赞兼诗三章未尝抒思其赞曰不才呉子知命任真志向玄素心乐清贫涉厯羣山翛然一身学未明道形惟保神山水为家形影为邻布裘草带鹿冠纱巾饵松饮泉经蜀过秦大道杳冥吾师何人瞩念下土思彼上宾旷然无已罔象惟亲其诗曰终日草堂间清风常往还耳无尘事扰心有翫云闲对酒惟思月餐松不厌山时时吟内景自合驻童颜又诗曰此生此物当生涯白石青松便是家对月卧云如野鹿时时买酒醉烟霞自跋云寂尔孤游翛然独立饮木兰之坠露衣乌兽之落毛不求利于人间絶卖名于天下此山居之道士也题罢振衣理策而去
