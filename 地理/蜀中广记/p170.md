<!-- { "loadSidebar": true } -->
　　司马紫微集七十二福地第四十五平都山在忠州是阴真君上升之处云笈七籖云阴长生者新野人汉和帝永元八年三月己丑立皇后阴氏即长生之曽孙也少处富贵之门而不好荣位潜居隠身专务道术延光末闻有马明生得度世之道入诸名山求之到南阳太和山中得与相见乃执奴仆之役亲运履舄之劳明生但与之高谈荣华当世之事治生园圃之业十余年长生未尝懈怠同时有共事明生者十二人皆怨恚归去独长生礼敬弥肃而明生数因言语得失之际屡骂之长生乃和颜悦心奉谢不及如此积二十年后清闲之日明生问其所欲长生跽曰惟乞生尔今以粪草之身委质天匠不敢有所汲汲惮于迟速也明生哀其语乃吿之曰子真能得道者也乃将长生入青城山中煑黄土为金以示之立坛歃血即日以太清金液神丹授之欲别去长生乃叩头陈谢暂留仙驾拜辞曰弟子少长豪乐希执卑逊刻身励已若临冰谷不能弘道讃德宣畅妙味徒尸素壁立而老耄及之是以心存生契舍世寻真天赐嘉会有幸遭遇自执箕箒二十二年常惧毁替恩养不酬夙夜感慨告以更生顿受灵秘是将灰朽质蒙延续之年炎林燋草惠膏泽之沾若絶炁获其苏息瞽闇开其视听感荷殊戴非陋词所谢昔太岁庚辰闻先生与南岳真人洪崖公云成公瀛洲仙女数人共坐论传授当委绢之誓有交带之盟应祭九老仙都九炁丈人诸君祷祠授之大药乃灵不祭而受为之不成弟子预在曲室尝侍帷侧亦具闻诸仙起末得道之言说昔受丹节度矣先生今日见谕不复陈此或非先生所受之不尽将恐是弟子困穷尔马明生慰谕之曰非有不尽汝性躭玄味专炁而和灵官幽鉴已久相察不复烦委为俗人之信耳于是长生入武当山石室中合丹但服半剂不即升天而大作黄金数万斤以布施天下穷之不问识与不识周行天下与妻息相随举门皆寿后委之入平都山白日升天其临去作诗二篇书九篇诗曰维余之先佐命唐虞爰逮汉世紫艾重纡予独好道而为匹夫高尚其志不事王侯贪生得生亦又何求超迹苍霄乗飞驾浮青要乗翼与我为仇入火不灼蹈波不濡逍遥太极何忧何虑遨戏仙都顾闵羣愚年命之逝如彼波流奄忽未几泥土为俦驰走索死不肯蹔休予之圣师体道知真升腾变化松乔为邻又云维予同学一十三人寒苦求道厯三十年中多怠惰志放六经辟世自匿二十余年名山之侧寒不遑衣饥不暇食思不敢息奉事圣师承颜悦色面垢足胝乃见哀识遂传要诀恩深不测妻子延年咸享无极黄白已成货行不悭痛乎诸子命也自天天不妄授道不归贤勤加精研勿投幽壤何时可还嗟尔流俗富贵所牵神丹一成乗彼九天寿同三光何但亿千又维予垂发少好道德弃家随师东西千亿役使鬼神玉女侍侧予得度世神丹之力黄庭坚题其后云忠州平都山仙都观朝金殿西壁有天成四年人书阴真君诗三章余同年许少张以为真汉人文章也余考之信然因试笔偶得佳纸为钞此诗与王泸州补之季子观阴君所学守尸法耳犹须择师勤苦如是乃能得之何况千载之后尚友古人求知道德之真宰者乎阴仙自序其书略曰上古仙者多矣不可具记而论但汉兴已来高士得仙者四十五人迨予为六矣二十人见尸解去余者白日升天焉弟子丹阳葛洪曰谚言不夜行则不知道上有夜行人今不得仙者亦安知天下山林间密自有学道得仙者耶阴君缺已服神药虽未升天然方以类聚同声相应便自与仙人相寻求闻见故知此近世诸仙人之数尔而俗人谓为不然已所不闻则谓之无有不亦悲哉夫草泽闲士以隠逸得志经籍自娱不耀文彩不扬名声不修求友不营闻达犹不能识之又况仙人亦何急令朝菌之徒知其所云为哉按仙都山阴君洞验记云君将欲升天谓门人刘玄逺曰此山孤峙势若龙蟠其首东向必当吐云送我言讫有五色云从地涌出乗云升天出云之处呀成洞穴水旱祈祷立有感通大厯九年七月十五日邑人宇文万年女人阿仵等一十五人以元节之晨奉香花于洞门礼拜忽见洞中波涛涌溢出一金手一玉手其大如扇良久乃隠水波亦不复见长庆元年江陵人傅缃闻洞中雷吼之声咸通初道士王芳芝闻洞中声如羣乌飞异香纷郁徧于山顶乡人常以之占岁鹤翔必致于年丰鹿鸣必致于岁歉不栖凡鸟毎有二乌广明辛丑岁刺史陈侊修置道场有祥云天乐之应甘露泫于丛林宠诏褒美中和甲辰年赐紫大德曹用言准诏斋醮有卿云瑞雪之祥时既毕黄录道场未撤门纂有神人见曰云山斋醮必命神祗主张我即近庙之神差卫坛壝斋功既毕门纂未移我不敢辄还本庙道众闻言覩异遽折门纂其神见形媿谢而去
　　列仙传邗子者蜀人也好畋猎知相犬犬走入山穴中邗子随入十余宿行度数百里乃至一山上有台殿宫府松栢森然仙吏侍卫甚严见故妇主洗鱼与邗符一函使还与成都令桥君君发函有鱼子也着池中养之一年皆为龙邗复送符还山上其犬色更赤有长翰常随邗往来百余年遂留止山上时下来护其宗族蜀人立祠穴口常有鼔吹传呼声西南数十里共奉祠焉按道钥记昔蜀邗子已成丹不能出神有仙童来吿曰月生之月君之亲族犹有不禁者阴德未逺故迟君成仙期耳邗子于是家书一纸与之明年蜀大疫邗子亲族无一人染者予考缉栁编所载鸡生于寅正月食鸡者夺筭豕生于夘鸭生于辰鱼生于已蟮生于午虾生于未鳖生于申鹅生于酉犬生于戌蟹生于亥羊生于子牛生于丑当其月食之俱不利此即仙童月生之说也华阳国志巴郡名山有石书邗山即邗仙逐犬处也华阳国志江州郡涂山有禹庙及涂后祠祠北水有铭书祠云汉犍为张君为太守忽得仙道从此升渡今民曰张府君祠
　　涉正者字玄真巴东人也说秦始皇时事了了似及见汉末从数十弟子入吴而正常闭目虽行犹不开弟子随之数十年莫有见其开目者有一弟子固请之正乃为开目目开有声如霹雳而光如电照于室宇弟子皆不觉顿踬良久乃能起正已复还闭目正道成莫见其所服食施行而授诸弟子皆以行炁房室及服石脑小丹云李八百呼正为四百岁儿
　　万县志云杨卓者魏文帝时人居木枥山修炼山有池水色如乳卓饮之上升一云卓庵道人在西山絶尘龛上修道蜕去有巨人锁子骨在焉
　　梁山蟠龙洞碑云张卞者为蜀先主将因谏先主伐吴不听入山遇樵叟自称鸱夷人授以丹诀修炼洞穴莫知所终
　　晋杜兰香别传曰杜兰香自称南阳人以建兴四年春数诣张传传年十七望见钿车在门外婢通言阿母所生遣授配君君何不敬从传先改名硕硕呼女前视可十八九说事邈然久逺其婢子二人大者萱支小者松支钿车青牛上饮食皆备作诗曰阿母处灵岳时游云霄祭众女侍羽仪不出墉宫外飘轮送我来岂复耻尘秽从我与福俱嫌我与祸会至其年八月旦复来作诗曰逍遥云雾开呼吸发九嶷流沙不稽路弱水何不之出薯蓣子三枚大如鸡子云食此令君不畏风波辟寒温硕食二欲留一不肯令硕尽食言本为君作妻情无旷逺以年命未合小乖太岁东方夘当还求君征途记曰张硕与杜兰香相别后于巴县见一青衣云兰香在白帝君所若闻白帝野寺钟声随风而来则兰香亦随风而至际夜果闻钟声兰香亦至焉
　　重庆志云徐神翁者常居乐温之北真观相传神翁于此飞升去今观之右有飞仙台仙人迹尚存后人有仙翁去后留踪迹丹灶沉沉锁翠烟之句题咏甚多
　　宋岑象万州虚鉴真人岑公洞记云周文王异母弟耀之子渠成王封诸岑古梁国岑亭是也汉魏而下隶南阳棘阳县今唐州胡阳西北四十里有棘阳城葢岑世家于此党锢起公避地盐官又为盐官人其后去梁居江陵隋末天下乱公泝江逃难至南浦爱龛岩遂止其下片衣粒米悉无所营晏坐凡二十年兀然逝去郡人慕之塑像龛间世世奉侍无懈唐独孤霖段文昌皆为文记公之德熈宁十年夏五月大旱靡神不举久靳膏泽守臣诣公恳祷即日雨大霔一境沾足部刺史表其事天子嘉之优诏贲饰赠公虚鉴真人公之道遂大昭著窃原公去世余六百岁名迹几泯一旦神灵显发称谓与庄老文列等其故何也请以宗姓言之光武起宛叶征南以才武奋兵行如神所向无不风靡位参四七之列梁武苦于奉佛寳唱以术业敷扬秘典首载僧史东晋僧猛以孤节卓行冠比邱尼唐太宗经营洪业中令景仁以清材奥识为房杜亚夫或迹耀清简或名标寳藏皆事暴一时誉高当世岑公趣向惟清虚静黙未尝有一言垂后寂灭已久而隠德升闻膺此褒录声实暴白与岭云江月辉映三峡品目高逺迨非偶然葢征南以功唱以学猛以行中令以才而公以道修藴涵蓄深浅不同故其报有崇卑久近之异无足恠也郡守葢君休璟谓予忝预末泒使来求文故为述其由来系以赞云虚造冲漠兮鉴察幽隠秉德既然兮锡号惟允静无所营兮动无所藴稽神灵之显发兮庸讵非道力之强睯公居此岩二十年兮万人奉公也甚庄公去此岩二十世兮万人思公兮未央孤云投壑兮谓公之袂落霞垂岫兮想公之裳公乎曷归兮俨遗像于岩房望崆峒之辽邈兮谩传广成之修炼顾石室之依然兮深怅赤松之弗见念余泒涓涓其不泯兮振起奚望于孤生惟真迹之绵绵兮无预海田之变元符元年六月三日朝请大夫知襄州军州兼管内劝农事兼提举房随郢州兵马巡检公事柱国借紫岑象象求撰按蜀志补遗云岑公洞在万县隋末岑道愿尸解于此陆游诗大业征辽发闾左军兴书檄煎膏火此时也复有闲人自引岩泉拾山果
　　黄姑者唐贞观家于万岁县古城东五里白马渡南岸乃黄道士之女也因洗菜江干见青衣数童子持青旄白马揖请揽辔者数姑却归语其嫂嫂异之翌日姑嫂偕至旧所童马亦然嫂曰试诸姑方揽辔上马即登天而去俄顷五色云气结于东山郡人皆知遂号东山曰神仙山唐太常卿吉于渠为守作小姑步虚词十九篇
　　唐闾邱师姓杜氏开元中居铜梁山得玄修静养之术山上有洞深丈余内有石床可坐十余人傍有石室丹台灵泉邱寓此十余年访其所善蓬州太守于公署越三日告还行十余里不见惟有笠蓑悬树是日已在铜梁山矣寻脱化去今石室丹台棊局石磴尚存宋周茂叔程伊川及眉州三苏相继游之多题咏
　　唐女冠范志玄天寳间修炼于合州北之纯阳山时朝使任安至慕其姿容命卢姓者通好志玄不从任君怒欲焚其庐阳许之择日具礼亲迎至山麓至玄化为男子腾云而去人追至十余里外望入云门不及而还按宋刘仪鳯诗云谁家游冶郎门首窥香闼但见脸如花不知心似铁一夕变其躯雪质映绀发昔为桃李花今作松篁节
　　韦昉蜀人尝夜渡涪江忽遇龙女遣骑迎入宫后昉登第知简州罢归日龙女复遗书相迎勑命昉充北海水仙见景焕闲话
　　紫房真人世传壁山人未详其名氏唐时隠居茅来山得玄修之术后游方外莫知所终今茅来恭天观之侧有恭天洞存按重庆志云赵延之大厯中为巴州令时资泸夷冦掠县境延之率民兵袭破之以功授合州刺史兼渝合资泸经略安抚使其后挈家入茅来山恭天洞修炼今铜梁县西有望仙桥志言土人于此望延之仙去也一说延之死为壁山神今庙在巴县重壁山宋时封感烈侯而壁山县灵壁庙亦祀之
