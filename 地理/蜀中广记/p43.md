<!-- { "loadSidebar": true } -->
　　郡有制胜楼即北楼也宋张商英序云夔据荆蜀往来之冲渝泸施黔疆场之郡倚州为重而颓垣废堑居民暮夜出入不禁殆非所以防微消患严宫府壮屏翰之意也熙宁十年转运副使董大夫请于朝而新之知郡事王仲祥董其役遂负赤甲之固合站台之遗址而増筑之建为谯楼宏大焕耸凡山川之形胜尽在目中大夫以制胜名之盖虑深哉既落成诸公赓诗以诧之将镵于石以广其传于是金马张商英适西来为之序云尔尚书司门郎中知军州事王延禧北楼诗云夔子城新筑长江便作濠欲兼诸面敌故起北楼高即旧基仍峻因时力不劳青天纔咫尺翠壁似周遭近照东西瀼遥分上下牢百蛮归指掌三峡见秋毫帝道方无外皇威到不毛三钩闲夜锁八阵纵春遨守土惭非称提兵亦谬叨经营皆使指备豫本戎韬功乏为山助名加制胜褒登临欲吟咤深愧杜陵豪
　　方舆胜览云白云楼在计台有三层程之才序云漕舍据北山之麓西园锦石堂又据漕舍之北地势最高歳久且敝因稍増筑代以重楼名其上曰白云楼中曰秋涛阁下曰山堂登览之胜甲于一郡于其成也不可无纪辄吟诗一篇为作者前驱耳诗云鬻熊城郭遶苍崖万垒烟岚亦壮哉平地窥觎心未惬重楼徙倚眼初开披襟风月争新入剖目江山破逈来日落三峨知处所云浮双阙欲崔嵬胡床不愧庾公兴奕簟还思杜老才更待携衾尽清景夜深栏槛逼昭回
　　胜览云江月亭在戎钤司王龟龄诗长江何处水明月几州天月与江无约相逢是偶然碑目云癸亥灯夕前一日临川何异同叔招王钤辖饭次日当用故事邀漕使巨野李诚之同至江月亭钤辖录示梅溪旧题预有所请方辞以老罢无复强缀语言聊记歳月云尔是夕五鼓形于梦寐得二十字其辞曰月湖湖上月到处有光辉既解相随出当须照我归觉而甚喜归日可期既登兹亭水月相得愈切刀头之梦故并书以遗之钤辖名光远字宏父是为江月主人
　　固陵文类云瑞白堂在治内郡守王十朋五月十五日夜与刘韶美草酌于瑞白堂秉烛观跳珠分韵得跳字诗云五月峡中天气歊竹筩引水那能浇江濆龙老卧未起崖石不枯珠自跳草草杯盘对君酌灯前疑是檐花落毫端写出万斛珠共向炎天作冰雹妃子名园荔子丹綘囊初摘堆金盘细擘轻红唱君曲咀嚼水晶牙颊寒老翁真个如年少激水成珠堪一笑刘侯自有胷中珠不止照人兼自照刘仪凤得珠字云别来世故朝昏殊相与言之汗模糊两翁得酒促坐席感深念极气欲苏箨龙亦解作水供细绎寻文如渴乌衣巾生秋背毛竖金石相应环佩趋江山豪壮傍尊俎醉中频贯累累珠此时一事复挂口为乐未竟成喑呜夔州忧民困汤火润泽有志无坦涂眼前焦熬十万戸欠伸戏笑皆沾濡自操量鼓入官廪不输一钱分水符读书功力无表畔久矣俗吏轻吾儒
　　韶美有自归州陆行至夔州诗云久客归心速江流设险艰梦惊人鲊瓮生出鬼门闗草满离骚国神依暮雨山未平千古恨惨淡入跻攀又飞溜时时雨疎风处处蝉草茵秋卧月云幕午垂天夷险篮舆底阴晴鸟道邉荒村无劳酒坐睡媿赪肩又戸口村无几犁锄力不堪林荒樗栎寿月黒虎狼贪幽絶云眠穏清闲谷饮甘故山深未极壤断葢茅庵又倚伏闗羣动幽微各有生烧痕移窟穴林曲聚飞鸣瘠土常饥色层坡被恶名经行不唾地山好故留情又旷野无人宿危亭犯雨过岭云堆屃赑刹海现兠罗酒触秋怀壮天留暮色多不胜行役苦裁入竹枝歌又行行夔子国尺寸到江滨间阔一杯酒平生三故人逐臣犹费禄梦境欲抽身脱粟羹藜苋重闗任汝嗔自注云故人谓龟龄元章行可也按韶美普州人性酷嗜书秘阁板本抄录殆遍亲自校雠至杜门絶交为人劾归详见著作记及诗话中
　　经云江水又东径诸葛亮图垒南注云石碛平旷望兼川陆有亮所造八阵图东跨故垒皆累细石为之自垒西去聚石八行行间相去二丈因曰八阵既成自今行师庶不覆败皆图兵势行藏之权自后深识者所不能了今夏水漂荡歳月消损高处可二三尺下处磨灭殆尽荆州图副云永安宫南一里渚下平碛上周回四百一十八丈中有诸葛孔明八阵图聚细石为之各高五尺广十围厯然棊布纵横相当中间相去九尺正中间南北巷悉广五尺凡六十四聚或为人散乱及为夏水所没冬水退复依然如故八阵图下东西三里有一碛东西一百步南北广四十步碛上有盐泉井五口以木为桶昔常取盐实时沙壅冬出夏没刘宾客嘉话録云夔州西市俯临江岸沙石下有诸葛亮八阵图箕张翼舒鹅形鹳势聚石分布宛然尚存峡水大时巴蜀雪消之际澒涌滉瀁可胜道哉大树十围枯槎百丈破硙巨石随波塞川而下水与岸齐人奔山上则聚石为堆者断可知也及乎水落川平万物皆失故态唯诸葛阵图小石之堆标聚行列依然如是者仅已六七百年淘洒推激迨今不动高似孙纬略曰八阵图在鱼复者随江布势填石为规前障壁门后倚却月纵八横八魁容二丈内面偃月九六鳞差江自岷来奔怒湍激惊雷迅马不足以敌其雄也徙华变沧不足以穷其力也磊磊斯石载轰载舂知几何年曽不一仄是非天所爱神所儆者欤诗林载晋桓温伐蜀观八阵图诗曰覧古识其真寻源爱在迹恐君遗事节聊下南山石仍顾谓从事曰此常山蛇势也杜甫八阵图诗功盖三分国名成八阵图江流石不转遗恨失吞吴刘禹锡诗轩皇传上略蜀相运神机水落龙蛇出沙平鹅鹳飞波涛无动势鳞甲避余威会有知兵者临流指是非苏轼诗平沙何茫茫髣髴见石蕝纵横满江上歳歳沙水啮孔明死已久谁复辨行列神兵非学到自古不留诀至人已心悟后世徒妄说自从汉道衰蜂起尽奸杰英雄不相下祸难久连结驱民市无烟战野江流血万人赌一掷杀尽如沃雪不为久远计草草常无法孔明最后起意欲扫羣孽崎岖事节制隠忍久不决志大遂成迂岁月去如瞥六师纷未整一旦英气折唯余八阵图千古壮夔峡苏辙诗涨江吹八阵江落阵如故我来苦寒后平沙如匹素乘高望遗迹磊磊六四数遥指如布棊就视不知处世称诸葛公用众有法度区区落褒斜军旅无阔步中原竟不到置阵狭无所茫茫平沙中积石排队伍独使后世人知我非莽卤柰何长蛇形千古竟不悟惟余桓元子久视不能去李兴宗诗江从岷来触瞿唐夏潦溃裂怒势张霜沟水落洲渚露累累江石堆作行半斜半直半疎宻方营周匝门东出相传呵护有鬼神惊波不能移寸尺想见当年诸葛公纶巾羽扇挥愁风令严部伍寂如水出没变化机无穷乾坤不足当经理写留古法艮岑趾上滩下峡一千年多少英雄测玄旨小儿元子强多知常山蛇势吾能窥灞上枋头真絶倒空使虬髯论崛奇斵轮不可传其子此公天机缄骨髓柰何螟蝗生蝮蝎炎刘已灰吹不起天教三马食一槽老马蹄囓暂咆哮渭阳巾帼势将蹶大星夜陨西军号呜呼兴废尽天意中原龙斗今六纪胡雏骨肉正相残欲拯涂炭嗟谁使大官酣燕刍豢余小官局蹐尘埃里举目厌厌九泉人谁访草庐谈世事向来韬略机莫投而今投机欠良筹君不见峡山深深茅舍底有人抱膝高声讴张演陪安抚大卿登八阵台览观诸葛公遗像偶成长句云白帝城西鱼复浦十月江平见津浒当年累石纷成行此地卧龙经讲武辕门外建严中权列阵相承在后伍何人蛇势识常山未数鱼丽矜郑拒悬知精神贯金石尚想号令严钲鼓老兵料敌应疑生川后澄波其敢侮向令赤伏有余符下睨皇州直指取云何遗迹司神明独靳丰功被寰宇高城置酒共临眺往事兴怀増叹抚巍然王佐三代前信矣名言照千古
　　旧经云八阵图铭石刻在碛中今不复见张季长诗刻铭久伏水底碑敎战时存山下鼓自注云有图铭巨石今伏水底又云山下有石鼓相传为武侯敎战之音也
　　志云先主庙旧在永安宫南今移白帝城内杜甫谒先主庙诗惨淡风云会乗时各有人力侔分社稷志屈偃经纶复汉留长策中原仗老臣杂耕心未已呕血事酸辛霸气西南歇雄图厯数屯锦江元过楚剑阁复通秦旧俗存祠庙空山泣鬼神虚檐交鸟道枯木半龙鳞竹送清溪月苔移玉座春闾阎儿女换歌舞歳时新絶域归舟远荒城系马频如何对摇落况乃久风尘孰与闗张并功临耿邓亲应天才不小得士契无邻迟暮堪帷幄飘零且钓缗向来忧国泪寂寞洒衣巾
　　三山林栗诗序云诸葛武侯祠旧在西山歳久摧圯永嘉王詹事帅夔日移置阵碛淳熙漕使张着庭重修杜甫诸葛庙诗久游巴子国屡入武侯祠竹日斜虚寝溪风满薄帷君臣当共济贤圣亦同时翊戴归先主并吞更出师虫蛇穿畵壁巫觋醉蛛丝歘忆吟梁父躬耕起未迟窦叔向武侯庙诗永安宫外有祠堂鱼水恩深祚不长角立一方初退舍拟称三汉更图王人同过隙无留影石在穷沙尚启行归蜀降吴竟何事为陵为谷任苍苍
