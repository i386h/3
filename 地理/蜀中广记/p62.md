<!-- { "loadSidebar": true } -->
　　按灵瑞寺有浮图隋开皇建王勃碑略云牛头山者广汉之名峰也圆裔几乎数里直上逾乎百仞苍岑隐嶙旁分玉砌之阶碧洞逶迤下趣金陵之苑因危立戸跨险分荣又于山顶别立浮图每至两江春返四野晴初山川霁而风景凉林窻清而云雾絶赏因时并笔为神驱有情君子谁为舍乎
　　神僧传云牛头山半有洞人传八百里与眉州通曾有避罪者匿其中后于青神中岩见之碑目云洞门寺一名天宁在牛头山麓旧镌洞门宇于嵓侧
　　本志云西五里三台山下有鲁交洞交读书于此即宋仁宗手录其清夜吟者卢照邻集云梓州城南池亭者长史张公听讼之别所也观其岩嶂回复州流灌注云牕绮阁负绣堞之逶迤涧戸山楼带金隍之缭绕信巴蜀之奇观矣圆潭写镜光浮落日之津杂树开帷彩缀飞烟之路藤萝杳霭挂疎阴以送秋鳬鴈参差结流音而将夕百年之欢不再千里之会何常下客凄惶暂停归辔髙人赏玩岂辍斯文咸请赋诗六韵成章云尔照邻得池字诗曰二条开胜迹大隐叶冲规亭阁分危岫楼台遶曲池长薄秋烟起飞梁古蔓垂水鸟翻荷叶山虫咬桂枝游人惜将晩公子爱忘疲愿得回三舍琴樽长若斯杜甫宴章梓州水亭诗云城晩通云雾亭深到芰荷吏人桥外少秋水席边多近属淮王至髙门蓟子过荆州爱山简吾醉亦长歌
　　胜览云兠率寺在南山一名长寿亦隋开皇建即东坡诗所称牛头与兠率云木蔚堆垄也林泉紏合之势山川表里之形抽紫岩而四絶迭丹峰而万变连溪拒壑所以控引太虚蒸云驾雨所以荡泄元气此见诸王勃本寺浮图碑矣杜甫上兠率寺诗云兠率知名寺真如会法堂江山有巴蜀栋宇自齐梁庾信哀虽久何颙好不忘白牛车逺近且欲上慈航文同题兠率寺云簿领迷人喜暂闲聊寻古寺陟孤峦栢藏一径中间窄云敛千峰四面寛逺目已将飞鸟过寸心更乞老僧安若为借得禅房宿卧看龛灯一点残
　　寺内有文冢铭云文塜者长沙刘蜕复愚为文不忍弃其草聚而封之也蜕愚而不鋭于百工之技天不工蜕也而独文蜕焉故饮食不忘于文晦冥不忘于文悲戚怨愤疾病嬉游羣居行役未尝不以文之为怀也适当无事而天下将以文为贵号文明代生植明晦皆效文用故日月星辰文乎旗常鱼虫鸟兽文乎彛器徐方之土文于侯社夏翟之羽文于旗旄登龙于章升玉于藻百工妇人雕砻染练以供宗庙祭祀之用岂独蜕也生知効用不及时文哉然而意尝获助于天不获助于人故其穷虽穷无憾也当勤意之时不敢嚏不敢咳不敢唾不敢跂倚嗜欲躁竞忘之于心其祗祗畏畏如临上帝故有粲如星光如贝气如蛟宫之水又有黯如屯云如久阴如枯腐熬燥之色则有如春阳如华川逶逶迤迤则有如运海如震怒动荡怪异夫十为文不得十如意少如意则岂非天助乎常欲使天下闻之而必行劝之而必蹈散之茫洋以为道演之浸润以及物然后为农文之使风雨以时兵文之使戎虏以顺文于野文于市使得其所幽隐之士以出口者使之言材者使之用然而自振者无力终知者甚稀岂非不获于人助乎呜呼十五年矣实得一千一百八十纸有涂者乙者有注楷者有覆背者有珠墨围者于是以周易筮之遇复之同人筮者曰鸣于地中殷殷隆隆七日不复复来其天下昭融乎它日更召龟而令之将听袭吉卜于火如秦兆惟曰不吉卜于水不成乎河洛兆则亦惟曰不吉卜于木而闷闷土叶吉累累为冢则汲之兆乎峭峭为壁则鲁之兆乎且其占曰土之文为阿山为英华将不崩不竭为滋味而传乎结为丘陵为其设险乎融为川渎率其朝宗乎华为百榖以洁祭祀之粢盛乎不然使其速腐为墟壤生刍槀以食牛羊乎化为泥涂甄陶以作器乎将块为五色而分封茅社乎流为乐为土鼔为木槎以泄其和声乎夷为都邑以兴宫庙坎为洿池以泽生植乎祀为坛灶乎窽为井墓乎吾皆不得而知也尝既不得为吾用惟速化为百工之用慎母朽为芝菌以怪人自媚慎母坚为金铁以作货起争慎母潏为酿泉以味乎谄口慎母祷为城社以狐鼠凭妖慎母耸为良材以雕斵伤性慎母萌为兰茝以佩服见亵呜呼介而为石使之服言舒而为螾使之饮泉既而他年游魂之未返者亦命巫以巾三招之号曰在几阁而来归兮视不汝丑在口吻而来归兮誉不汝久噫笔絶之年而麟见祟文其无含乎含非珠玉敛无裙襦后世诗礼之儒无惊吾之幽墟其塜也在莽苍之野大块之邱时大唐大中之丁卯而戊辰之季秋铭云文乎文乎有鬼神乎风水维贞将利其子孙乎按蜕字复愚唐懿宗朝为左拾遗上书言令狐绹之子滈不宜为言官贬山阳令后寓居潼川又北梦琐言云刘蜕桐庐人早以文学进士其父尝戒之曰任汝举进取穷之与达不望于汝吾没后慎勿祭祀乃乗扁舟以渔钓自娯竟不知其所适蜕后登华贯出典商于霜露之思于是乎止临终亦戒其子如先考之命蜀礼部尚书纂即其息也常为同列言之益部谈资云文冢庭前古栢数百株皆虬枝而龙干矣
　　通志云州南五里印台山趾方而顶圆故名其右三四里有落马崖昔有易玄子乗马至此马化为龙跃入江
　　舆地纪胜云州南七里有鹤林寺杜诗牛头望鹤林梯径遶幽深春色浮山外天河宿殿阴传灯无白日布地有黄金休作狂歌客回看不住心
　　碑目云王勃庾信护圣寺碑在城北本寺内又云唐护圣寺钟铭龙纪二年节度使顾彦晖铸有铭又云护圣寺水陆净土岩北有甘泉亭碑李潮八分书又云甘泉寺誓犀碑李邕书又云护圣寺弥勒崖佛颂唐大中年东川判官李商隐文
　　髙僧传云梓州城北有白门兰若在长平山即北山也山长而平故名碑目云梓州官僚磨崖赞唐武后时司法参军杨炯作在北崖字十六七磨灭不可读炯又为北山惠义寺铭曰长平山兮建重阁上穹隆兮下磅礴纷被丽兮骈交错俨灵相兮冲寂寞谁所为兮天匠作杜甫惠义寺送王少尹赴成都分得峰字诗云苒苒谷中寺娟娟林表峰阑干上处逺结构坐来重骑马行春径衣冠起晩钟云门春寂寂此别惜相从

　　射洪县

　　李膺益州记云娄偻滩东六里有射江土人语讹以江为洪后周从俗因改射洪矣注水经云涪江水又东南合射江志云县东十五里射江源自剑州歴梓至独坐山下与涪江合流也
　　杨用修杂字韵寳云谼大壑也俗省作洪川中之射洪徐州之吕梁洪义皆取此其言不知何据然按寰宇记云万顷泽田在通泉县东北二十二里泽内方万顷则亦与大壑之义近矣通泉今并当县
　　陈子昻故宅在东武山下本集云子昻四世祖陈方庆好道隐于此有唐朝道观址而真谛寺在其左有晖上人者子昻与之往还本集酬晖上人夏日林泉诗云闻道白云居窈窕青莲宇嵒泉流杂树石室千年古林卧对轩窻山阴满庭户方释尘劳事从君袭兰杜又酬晖上人秋夜山亭有赠诗云皎皎白林秋微微翠山静禅居感物变独坐开轩屏风泉夜声絶月露宵光冷多谢忘懐人尘忧未能整又酬晖上人独坐山亭有赠诗云钟梵经行罢香床坐入禅岩庭交杂树石濑泻鸣泉水月心方寂云霞思独玄宁知人世里疲病苦攀縁又晖上人房饯齐少府使入京府序云永淳二年四月孟夏东海齐子宦于此州虽黄绶位轻而青云器重故能委邦君而坐啸屈刺史而知名属乎銮驾巡方诸侯纳贡将欲对扬天子命我行人执玉帛而当朝拥骖骈而戒道指途河渭发引岷嵎粤以丙丁之日次于晖公别舍葢言离也尔其岩泉列坐竹树交筵吐青蔼于轩窻栖白云于左右参差池榭乱山水之清阴缭绕阶庭杂峰崖之异势入禅林而避暑肃风景于中庭开水殿而追凉彻氛埃于戸外瑶琴合奏翠斚时行谭窈窕于天人极留连于晷刻既而欢乐极良晨征攀白日而不回唱浮云而告别山光黯黯凝绿树之将曛岚气沉沉结苍云而遂晩虽同交未阻风月可留岐路方乖关山咸恨嗟乎朝廷子入期富贵于崇朝林岭吾栖学神仙而未毕青霞路絶朱绂途遥言此会之何时愿相逢而谁代永懐千古岂知仁者之交凡我三人盍崇不朽之迹斯文未丧题之此山同疏六韵云尔
　　碑目云陈拾遗故宅有赵彦昭郭元振题壁杜甫过陈拾遗故宅诗云拾遗平昔居大屋尚修椽悠扬荒山日惨淡故园烟位下曷足伤所贵者圣贤有才继骚雅哲匠不比肩公生扬马后名与日月悬同游英俊人多秉辅佐权彦昭超玉价郭振起通泉到今素壁滑洒翰银钩连盛事会一时此堂岂千年终古立忠义感遇有遗编图经载陈拾遗建徳碑大厯六年赵儋代梓州鲜于刺史作予过县之东门阛阓中榜曰唐拾遗陈公宗祠想必其后迁徙入城者
　　子昻读书在金华山志云上拂霄汉下瞰涪江有玉京观在本山上方舆云东晋陈勲学道山中白日仙去梁天监中建观有唐明皇所铸老君像陈拾遗祠中有卢藏用祭文陆鲁望云枝峰蔓壑秀气磅礴不啻神仙登临也观至有宋治平二年赐号玉京延佑元年道士陈若海重修二年歳次乙卯九月丙午朔重九日甲寅前渠州学正杜文炳记本集春日登金华观诗云白玉仙台古丹邱别望遥山川乱云日楼榭入烟霄鹤舞千年树虹飞百尺桥还疑赤松子天路坐相邀杜甫冬到金华山观因得故拾遗陈公学堂遗迹云涪右泉山内金华紫崔嵬上有蔚蓝天垂光抱琼台系舟接絶壁杖策穷潆洄四顾俯层巅澹然川谷开云岭日色死霜鸿有余哀焚香玉女跪露里仙人来陈公读书堂石柱仄青苔悲风为我起激烈伤雄材卢藏用赞曰岷山导江回薄万里浩瀚鸿溶东注沧海灵光氛氲上薄紫云其瑰寳所育则生异人于戏才可兼济屈而不伸行通神明困于庸竖子曰道之将丧也命矣夫
　　其相近者为黄溪志云在县北一里即黄初平叱石成羊处
　　为上方寺志云北关外唐有释氏文公知名杜甫赠之诗云野寺隐乔木山僧髙下居俯视万家邑烟尘对阶除吾师雨花外不下十年余长者自布金禅龛只晏如
　　为石镜寺志云在县北二里金华山之侧卢照邻诗古墓芙蓉塔神铭松栢烟鸾沉仙镜底花没梵轮前铢衣千古佛寳月两重圆隐隐香尘夜钟声彻九天按寺宋淳熙间复建至今成化三年僧继圆于草莽中得古碑字漫灭不可考惟存一诗云昔日朱轮守经过野寺家柱间留墨迹泉下来年华云去空雕槛风来卷碧沙江山虽似画每到动吁嗟继圆因遗址重修
　　其稍逺者益部谈资云射洪北三十里山岩回合梯磴逶迤谷口石刻风磴云门四字乃唐何将军山林也杜少陵与郑广文同逰处矣
　　少陵早发射洪县南诗寒日出雾迟清江转山急盖指通泉路也
　　子昻之墓在独坐山寰宇记云山在县东南二十五里周回一里髙一百丈卓然孤峻南枕涪梓二水志云此山似人巍然独坐故名在县南十五里卢藏用题曰道丧千载而得陈君子昻郭廷谓诗魂逐东流水坟依独坐山
　　按此山东北有公成山唐时梓潼官吏掘得石龛龛中有尊像一真人六狮子昆仑各二于时王维为留司表贺略云是圣祖见于万春乡语绛都人而指其处也周流六虚言于晋而验于蜀混成一气出于有而入于无未达斋心初迷三里之雾既符真气俄成五色之云山腹洞开仙容俨若万物今覩千刼未逢矣
　　其近者为悬岩山寰宇记云在县南一十五里逺望悬崖皎如白雪旧名白崖山天寳三年勑改梓州志白厓即玉屏山下有陆使君祠使君讳弼梁代谪泸州刺史卒于官榇过射洪之玉屏山而舟覆泸人哀之为立庙于此土人呼曰白崖庙宋世赐号显惠梁书有传即陆放翁所云以杜诗为籖谱往往有验者详见诗话中
