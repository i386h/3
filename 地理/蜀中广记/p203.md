<!-- { "loadSidebar": true } -->
　　唐释怀浚者不知何许人也憨而且狂乃逆知未来事其应如神干宁中无何至巴东且能草书笔法天然或于寺观店肆壁书佛经道法以至歌诗鄙俚之词靡不集其笔端矣与之语阿唯而已里人以神圣待之刺史于公患其惑众系狱诘问乃以诗通状辞意在闽川之西东然章句靡丽州将异而释之又详其旨疑在海中为杯渡之流行旅经过必维舟而谒辨其上下峡之吉凶贸易经求之利钝客子恳祈惟书三五行终不明言事后多验时荆南大校周崇宾谒之书遗曰付皇都勘尔后入贡因王师南讨遂絷南府终就戮也押牙孙道能谒之书字付竹林寺其年物故营葬于古竹林寺基皇甫铉知州谒之画一人荷校一女子在傍寻以娶民家女遭讼锢身入府有穆昭嗣者波斯种也幼好药术随父谒之乃画道士乗云提一匏壶书云指挥使高某牒衙推穆生后以医术有効南平王高从诲令其去道从儒简摄府衙推也王师伐荆州浚乃为诗上南平王曰马头渐入扬州路亲眷应须洗眼看是年高氏输诚于淮海遂解重围其它异迹多此类也尝一日题庭前芭蕉叶云今日还债业州县者殊不介意忽为人所害身首异处刺史为其茶毘焉
　　唐忠义传李澄之子源自以父死王难不仕隠洛阳惠林寺年八十余与道人圆观游甚密忽约观自峡路入蜀观曰予久不入繁华之域固请不获已许之涂间观见锦裆女子浣泣曰所以不欲自此来者以此女也然业影不可逃明年某日君自蜀还可相临以一笑为信吾已三生为比邱居湘西岳麓寺寺有巨石林间尝习禅其上遂不复言而化源如期至锦裆家则儿生始三日源抱临明檐儿果一笑却后十二年源至钱塘孤山月下闻扣牛角而歌者曰三生石上旧精魂赏月临风不要论惭愧情人逺相访此身虽坏性常存此僧赞宁所记而东坡以为圆泽按万州之东濒江四十里地名周溪乃唐僧圆泽化处再生为南浦人其诗曰身前身后事茫茫欲话因缘恐断肠吴越山川寻已遍却回烟棹上翟唐冷斋夜话云尝欲以异同质之叔党即此事也
　　万州之下岩唐末有刘道者定州无极人闻道于云居膺禅师为开岩第一祖法号道微自凿石龛曰死便藏龛中不用日时门人奉其命二百年来游者题诗不可胜读莫能起此开岩者山谷作诗表之诗云寺古松楠老嵓虚塔庙开僧缘蚕麦去官数荔支来石室无心骨金铺称意苔若为刘道者拽得鼻头回又有莫道苍岩锁灵骨应时持钵到诸村之句
　　宋释行满者万州南浦人栖禅天台华顶峰下智者院知众僧茶灶所居房槛外有巨松横枝之上寄生小树毎遇满出坐寄生木必袅袅而侧时谓此树作礼茶头也四十年内人未见其便溺以开寳中预向人说我当行矣令众僧念文殊名号相助黙然坐化春秋计可八十余满虽茶头多作偈颂以助道化
　　宋荆门军玉泉穷谷宗琏禅师合州董氏子也开堂日问荅已乃曰衲僧向人天众前一问一荅一擒一纵一卷一舒一挨一拶须是具金刚眼睛始得若是念话之流君向西秦我之东鲁于宗门中殊无所益这一段事不在有言不在无言不碍有言不碍无言古人垂一言半句正如国家兵器不得已而用之横说竖说秪要控人入处其实不在言句上今时人不能一径彻证根源秪以语言文字而为至道一句来一句去唤作禅道唤作向上向下谓之菩提湼盘谓之祖师巴鼻正似郑州出曹门虽直指不传之宗与诸有情尽未来际同得同证犹未是泊头处僧问保寿开堂三圣推出一僧保寿便打意旨如何师曰利动君子曰为复捧头有眼为复见机而作师曰猕猴系露柱曰秪如三圣道伱恁么为人瞎却镇州一城人眼又作么生师曰锦上铺华又一重问行脚逢人时如何师曰一不成二不是曰行脚不逢人时如何师曰虎咬大虫曰秪如慈明道钓丝绞水意作么生师曰水浸钢石卵问三圣道我逢人则出出则不为人意旨如何师曰兵行诡道曰兴化道我逢人则不出出则便为人又作么生师曰绵裹秤锤问不落因果为甚么堕野狐身师曰庐山五老峰曰不昧因果为甚么脱野狐身师曰南岳三生藏曰秪如不落不昧未审是同是别师曰倚天长剑逼人寒僧问只如昔日杨岐和尚因僧问如何是佛杨岐荅云三脚驴子弄蹄行意旨如何师曰过蓬州了便到巴州大约师谈心要如空中鸟迹水底鱼踪不容凑泊也按宗琏石照人嗣潭州大沩山善果有僧过其家指灯示之曰灯照汝耶汝照灯耶荅曰灯亦不照我我亦不照灯扁其室曰穷谷刘锜镇荆南问穷谷义琏曰心尽曰穷性凝曰谷随响应声不疾而速
　　宋南康军云居德会禅师重庆府何氏子上堂举教中道若见诸相非相即见如来作么生是非相底道理佯走诈羞偷眼觑竹门斜掩半枝花
　　宋夔门卧龙破庵禅师讳祖先广安王氏子尝分座杭之灵隠有道者请益曰猢孙子捉不住愿垂开示师曰用捉他作什么如风吹水自然成纹时无凖侍傍大悟有示楞严座主偈曰见犹离见非真见还尽入还无可还木落秋空山骨露不知谁识老瞿昙
　　宋显嵩禅师李姓居巴川之宣密院逾三十年足迹不出门绍兴间集众告以将逝作偈曰八十年中常浩浩宏开肆货摩尼寳也无一个共商量不是山僧收铺早端坐而寂
　　宋石头和尚号回祖师合州人自幼入景德寺为僧有戒行因凿石出火遂大悟作偈曰是石头和尚咬嚼不入打破露空虚些子迹复回州绍兴间闻钓鱼山建护国寺自甃石二十四片为龛全身入门自掩端坐而逝作草庵歌其末有老僧不知轮甲子一叶落知天下秋之句
　　净业合州石照人姓文氏少业屠有羊既乳将杀之二羔衔刀伏门后业感叹弃家为僧忽大悟作颂曰昨日罗刹心今朝菩萨面罗刹与菩萨不如一条线遂作如是观焉
　　智通什邡人生数十年不语元明宗闻而召之即启口说经后还蜀居于安居之波仑寺飞锡卓剑乃多异迹妙高和尚太足人住邑之妙高寺一室独处未尝出户一夕忽谓僧众曰吾将逝矣可置吾桶中覆之三十年始开僧众依之盛以木桶以竹篐之届期桶自开端坐如生乃移置龛中事之幻身尚存

　　蜀中广记卷八十七

　　●钦定四库全书

　　蜀中广记卷八十八

　　（明）曹学佺 撰

　　○高僧记第八

　　川北道一

　　观音菩萨化身有宋元佑中守普州知安岳县事赵嗣业记曰大唐克幽禅师俗姓李氏其先陇西人因官入蜀家于遂之长江县幼玩世典有志于仕而缘在于佛因以得疾见猛焰相逼遂发志出家求无上道应念火灭疾亦寻愈往依成都净众寺无相大师金和尚而师资道合投针相契就削发圆具无相即授以心要师亦灵根宿植言下顿悟无相谓师汝如香象渡河深通我愿付法之最当在汝也遣往彭门白鹿山结庵而居无相一日谓众曰东雷鸣矣众莫之测会杜公济节度东川果钦师道延请归住持遂之石佛寺说法为人大厯七年忽现瑞相身坐圆光中逺近花卉变成莲萼人皆异之刺史鲜于公曼皇叔李公朴深所信奉叅叩密旨由是学徒云集尝曰汝等诸人勿学凡夫三乗外厌诸相而不了知相逐相生相继无穷流浪生死凡受法者须具福智二门行住坐卧不离此心即六识清净妙周沙界故经云所见色与欲等所闻声与响等但心不生则诸法空寂其示人略如此先是资阳处寂禅师嘱其众曰吾示灭矣四十年后当有东来菩萨收吾舍利为吾造塔开元乙亥岁寂入灭至大厯戊午厯岁四十四而师遣门人升岸等往为营建开圹获记一如所言建中大旱井泉枯竭师遥指寺之西北隅往视卓锡焦崖水涌众赖以济今谓之圣水井贞元三年五月师吿众曰吾此方缘尽不久将行刺史韦成武闻知帅众诣寺请师久住济度羣品师曰吾未尝去但众生缘尽耳九月十一日复升座曰时至矣趺坐而化报龄六十僧臈三十五韦公命其徒建塔于寺之南以葬全身会昌中寺废塔毁地陷成池瑞莲时出往取则无有天复年间相国琅琊王公简见一僧立府庭遣人逐之至池所而没因发掘其地得异骨如金色钩锁相连其教谓之菩萨骨也乃复建塔藏之并兴其寺而五色圆光现谷中人以为观音化身即于塔之侧创一堂塑像庄严以表其事谓之圣观音往往暁色开霁日出雾升团为圆相布为五色观者堵立自见其形现光相中至今犹然太守冯公了达佛乗以外护之力谓禅师应化灵迹如此而旧记阙畧乃以其事畀嗣业辄缉拾始末可传信者详而书之以示后人按石佛寺今名广德冯公名均愉时为朝请大夫兼遂宁县军府事也崇宁中封秦国太师刘怀逺庆元中叅知政事何澹寳庆中释隆粲俱有诗碑言金骨化身之事
　　宋释法成凉州人不饵五谷唯食松栢脂孤居岩穴习禅元嘉中东海王怀素出守巴西闻风遣迎会于涪城夏坐讲律事竟辞反因停广汉复弘禅法后小疾便告众云亡成常诵寳积经于是自力诵之始得半巻气劣不堪乃令人读之一遍纔竟合掌而卒侍疾十余人咸见空中有绀马背负金棺升空而逝
　　宋释僧庆姓陈巴西安汉人出家止义兴寺净修梵行愿求见佛先舍三指末誓烧身渐絶粮粒唯服香油大明三年二月八日于蜀武担寺西对其所造净名像前焚身供养刺史张悦躬出临视道俗耆旧观者倾邑行云为结苦雨悲零俄而晴景开明天色澄净见一物如龙从■〈艹积〉升天时年二十三天水太守裴方明为收灰起塔
　　宋元徽初有异僧亡名氏到梓州上牛头寺主僧厚相礼待别去赠以木钥曰后思见我当至中岩石笋扣之明年寺内低头佛失珠主僧窘甚行至青神中岩以钥扣石笋峯裂为三乃见昔僧曰盗取佛珠江滨我得之久矣主僧受珠而还见本志
　　梁梓州牛头寺释明达其先康居人也童稚出家严持斋戒年及具足行业弥峻胁不着席日无再饭外仪轨则内树道因广济为怀游行在务以天监初来自西戎至于益部时巴峡蛮夷鼓行抄劫州郡征兵克期诛讨达独行诣垒慰喻招引尚尒不悛俄而风雨晦冥雷霆震击羣贼惊骇叩头求哀乃教具点千灯祈诚三寳营办始就昏霾立霁翕然望国并从王化襁负排薮獭兽前趋者其徒充泽遂使江路肃清往还无阻兵威不设而万里坦然达之力也后因行役中路逢有人縳■〈犭屯〉在地声作人语曰愿上圣救我达即解衣赎而放之尝于夜中索水洗脚弟子如言而泥竟不脱重以汤洗如前不去乃自以水灌之其脚便净达曰此鱼膏也更莫测其所从行至梓州牛头山欲构浮图精舍不访材石直寻匠工道俗咸恠其言于时三月水中得一长材正堪刹柱长短合度引而竖焉至四月来涪水大溢木流翳江自泊村岸都无溜者达率合皂素通皆接取从横山积创修堂宇架塔九层逺近并力一时缮造役不逾时而成就矣达躬袭三衣并是麤布破便治补寒暑无革有时在定据于绳床赫然火起众往扑灭唯觉清凉有沙门僧救者积患挛躄来从乞瘥达便授杖令行不移晷景骤步而返斯阴德显济功不可识其例若斯后随始兴王还荆州卒于江陵春秋五十有五
