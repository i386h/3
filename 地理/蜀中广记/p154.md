<!-- { "loadSidebar": true } -->
　　书苑云蜀先主常作三鼎皆孔明篆隶八分极其工妙唐卢庾梓潼神鼎赋曰于戏德包生植者不能动彼天之道瑞及飞走者未能感无一之寳故知瑞之大者下及无心之金石德之深者上合不言之玄造我国家高选物理光天顺人膺景命阐坤珍由是函谷闗旁灵符出而启圣梓潼郡内寳鼎光乎取新此鼎者圣人之大寳有国之神器量则弘深体乃殊异嶷如断山之■〈山上酋下〉崒屹若巨鳌之赑屃峙其足者可以象三德虚其心者将以含万类不汲而满不然而沸内烹餁以养贤上歊云而作瑞应火木之卦既调盐梅镂山川之容且御魑魅是鼎也岂从灵感亦有欵识不假雕镌宛然文字实彼天之所锡表吾君之至异应五百代之昌符成六万年之寳位与夫迁鼎郏鄏卜代三十卜年七百者不可同日而议宜书于册于帝之庭以合明应以昭神灵士有闻而叹曰昔黄帝作寳鼎三秦帝奠神鼎一周之衰也沉泗水而隠藏汉之盛也在汾阴而见出未有能来圣寿之无疆应人文以纯吉窃亦欲负鼎于明主启心而献术若能使我征于有商岂见遗于今日
　　喻汝砺集云严真观支机石壁上有记古鼎丹砂事蜀事补亡载宋京诗药鼎空留闭黄壤前时发掘篆籀新按崇宁元年五月丁夘知府王公古修筑严真观于观西南隅掘得鼎二■一缶一鼎有明水■有丹砂越三日又得■一缶一虺鼎一鼎有篆文可考又器一如鼎而无文又一如■而小异又五铢钱千九器小大异形制作竒古非世所常有因刻其名物于石开封张裕为记刻石具在器则归天府矣
　　录异记云绵州昌明县山中周回二十里许有瓷香炉广二寸者或全或破堆积林中莫知其数未测所从来也
　　益部耆旧传云任文公当王莽之乱竒物悉卖唯留铜甑丹铅录云麻城毛柱史鳯韶为予言近日平谷县耕民得一釡以凉水沃之忽自沸以之炊饭即熟釡下有诸葛行锅字乡民以为中有寳物乃碎之其釡复层中有水火二字异哉瑞应图曰丹甑不炊而自熟玉皋不汲而常满殆此类乎游梁杂记井研县乡中有掘地者得一釡铁色光莹将来造饭少顷即熟一乡皆异有争之者不得共举于县中令君命取看未至堂下失手落也分之为二中乃夹底心悬一符文不可辨旁有八分书诸葛行锅四字或即此物
　　杜少陵诗土锉冷疎烟自注云蜀人呼釡为锉也舆地纪胜曰叙州有滇池大镬可容水数十斛
　　侯鲭录云阆州有三雅池昔人修此池得三铜器状如杯盏上各有二篆字一曰伯雅二曰仲雅三曰季雅不知所由乃名池为三雅余尝览魏文典论云灵帝末斗酒直万金刘表一子好饮乃制三爵大曰伯雅受一斗次曰仲雅受七升小曰季雅受五升
　　少陵于韦少府处乞大邑瓷盆诗云大邑烧瓷轻且坚扣如哀玉锦城传君家白盌胜霜雪急送茅斋也可怜陆游入蜀记巫山县廨有古铁盆底鋭似半瓮极坚厚旧以种莲时黄嗣直叔向以涪陵尉来摄县鲁直过而见之洗涤顷见铭在其中葢汉永平间物也缺处铁色光黒如佳漆字画淳质可爱鲁直有石刻盆记按韩晖仲跋汉巴官铁量铭此盘色类丹砂鲁直石刻云其一曰秦刀巴官三百五十戊永平七年第二十七酉绍兴庚午岁予亲见之今在巫山县治赵明诚跋右汉巴官铁量铭巴官永平七年三百五斤第二十七前代以永平纪年者凡五汉明帝晋惠帝后魏宣武李密伪蜀王建惟明帝至十八年其它皆无及七年者以此知为明帝时物也此铭王无竞见遗
　　成都琴台下有古瓮耕者往往得之宋子京歌古瓮耕开数逾十瓮下取声元为琴又近日临卭谭州守有卓王孙酒缸图记云其下有汉年号
　　汉贡禹谏元帝云方今齐三服官作工各数千人一岁费数巨万蜀广汉主金银器岁各用五百万三工官官费五千万如淳曰蜀郡成都广汉有工官工官主作漆器物者也寰宇记益州旧贡蜀漆今尚尔
　　山谷在青神谢杨景山送惠酒器诗云杨君喜我梨花盏却念初无注酒魁矲矮金壶肯持送挼莎残菊更传杯任渊注蜀之酒魁葢诗人酌以大斗之遗制象北斗魁柄也
　　段氏游蜀记云巴州竹根酒注子为时珍贵
　　世说罗友在益州语儿云我有五百人食器家中人惊其由来清而忽有此物定是二百五十沓乌樏
　　越嶲志金马山下龙泉河有穴恒有夷器蛮匙刳木糠粃流出莫测其源
　　资暇录云茶托子起建中年蜀相崔宁之女以茶杯无衬病其熨指取楪子承之既啜而杯倾乃以蜡环楪子之央其杯遂定即命匠以漆环代蜡进于蜀相蜀相竒之为制名而话于宾亲人人为便是后传者更环其底愈新其制以至百状
　　野人闲话云伪蜀文谷好古士也常诣中书舍人刘元祚刘喜曰今日方与一二客约看余桃核杯客至即青城山道士刘云云升宫客沈黙也刘谓二客文员外亦艺士可并观之杯阔尺余文彩灿然真蟠桃实也刘言少时常游华岳逢一道士以此酌瀑泉灌漱予覩之惊骇道士即以半片相授云已而刘云出一白石圆如鸡子其上文彩隠出如画乃是二童子持节引仙人眉目毛发冠履衣帔纎悉皆具沈黙亦出一石阔寸五分长二寸五分上隠出盘龙鳞介爪甲无不周备云于巫峡山中得之文谷一日覩此三寳欣为涣言
　　扬雄赋曰覩瓶之居居井之湄处高临深动常近危酒醪不入藏水满怀不得左右牵于纒徽一旦击碍骨肉为泥自用如此不如鸱夷

　　舟车

　　扬雄蜀本纪曰蜀王有鹦武舟司马错谓秦王曰有巴之劲卒浮大舶船以东向楚华阳国志曰楚顷襄王使庄蹻伐夜郎至且兰■〈木豕〉船于岸而步战既灭夜郎因留王滇池以且兰有椓船牂柯处乃改国名为牂柯
　　晋书武帝谋伐吴诏益州刺史王浚修舟舰浚乃下教云瓜皮船本图以仓卒用之耳宁可以深入敌境耶于是作大船连舫方百二十步受二千余人以木为城起楼橹开四出门其上皆得驰马来往又画鹢首怪兽于船首以惧江神舟楫之盛自古未有也
　　隋书杨素进伐陈计拜信州总管于永安造大舰名曰五牙上起楼五层高百余尺左右前后置六樯竿并高百五十尺容战士八百人旗帜加于上次曰黄龙置兵百余人自余平乗舴艋各有差予己酉入蜀次荆门观峡舟有三层者以梯上下望之深不见底用百十人揺橹是亦其遗制也
　　唐王周志峡船具诗序云峡山之船大抵观浮叶而为之其状一也执而为用者或状殊而用一或状同而名异皆有谓下水船有樯有五两有帆所以使风尾有柂傍有棚上者以其山曲水急下有石皆不可用状直如橹前后各一者谓之梢船之斜正欹侧以此为司命稍类柂而状殊船之便于事者悉不如梢也橹浆桡棹拔使其进而无退利涉川泽为船之陈力橹与桨类而名乃异在船之有力者悉不如橹也峡水湍浚激石忽发者谓之濆沲洑而湤者谓之脑岸石壁立濆之忽作篙力难制以其木之坚韧竿直戟其首以竹纳护之者谓之戙竹为■〈糹念〉而勾其戙者谓之纳戙与篙状殊而用一在船之独出者悉不如戙也崖石如齿非麻枲纫绳可为前牵取竹之觔者破之而用枲为韧相续以备其牵者谓之百丈系其船首者谓之阳絚牵之者击鼓以号令之人声滩乱无以相接所以节动止进退焉枲与竹状殊而用一在船之先容者悉不如百丈也噫古人观物因事为志者甚多予秪命宪局沿泝巴賨抵瞿塘耳目熟于长年三老軰取其具之有功于船者作诗以称之庶几于鲁望茶经者也其梢诗云制之居首尾俾之辨斜正首动尾聿随叙取正为定有如提吏笔有如执时柄有如秉师律有如宣命令守彼方与直得其刚且劲既能济险艰何畏涉辽夐招招俾作主泛泛宾司命风乌愧斟酌画鹢空辉映古人存丰规猗欤聊引证其橹诗云用之大曰橹冠乎小者楫通津既能济巨浸即横涉身之使者颊虎之拏者爪鱼之拨者鬛弩之进者筴此实为相须相须航一叶其戙诗云箭飞峡中水锯立峡中石峡与水为隘水与石相击濆为生险艰声发其霹雳三老航一叶百丈空千尺苍黄徒尔为倐忽何可测篙之小难制戙之独有力猗嗟戙之为彬彬坚且直有如用武人森森矗戈戟有如敢言士落落吐胷臆拯危居坦夷济险免兢惕志彼哲匠心俾其来者识其百丈诗云少尝侍先君余闲诵白氏始得入峡诗深味作诗旨云有万仞山云有千丈水自念坎■〈土禀〉时尤多兢慎理山束峡如口水漱石如齿孤舟行其中薄氷犹坦履孱岩屹焉立汹涌勃然起百丈为前牵万险即平砥破之以篔筜续之以麻枲砺之坚似节引之直如矢杼轴连半空长短随两涘铁锁枉驰名锦缆谩称美长绳岂能系朽索何足拟茍非■〈糹念〉之为胡可力行此
　　应玚灵河赋云龙艘白鲤越舲蜀艇传玄正都赋云艨冲■〈舟句〉■〈舟鹿〉蜀艇吴航杜甫诗野艇恰受两三人皆平音也俗本改作野航非航则大舟矣岂止两三人
　　蜀人取鱼之具名鱼栫说文栫寂见切以柴木壅水也江赋栫淀为涔夹众罗筌王勃鱼栫侵岸水即此俗本作床无谓
　　博物志云旧说天河与海通近世有人居海渚者年年八月有浮槎去来不失期人有竒志立飞阁于查上多赍粮乗槎而去十余日中犹观日月星辰自后茫茫忽忽亦不觉昼夜去十余日奄至一处有城郭状屋舍甚严遥望宫中多织妇见一丈夫牵牛渚次方饮见之惊问曰何由至此此人具说来意并问此是何处荅曰君还至蜀郡访严君平则知之竟不上岸因还如期后至蜀问君平君平曰某年月日有客星犯牵牛宿计年月正是君到天河时也按因话录载汉书张骞穷河源言其奉使之逺实无天河之说惟张茂先博物志有之后人相传云得织女支机石持以问君平今成都严真观有一石呼为支机石余寳厯中下第还家于京师途中逢官差递夫舁张骞槎不知是何物洞天集云严遵仙槎唐置之于麟德殿长五十余尺声如铜铁坚而不蠧李德裕截细枝尺余刻为道像往往飞去复来广明已来失之槎亦飞去
　　后汉书公孙述在蜀僭用羽葆车及瞽师乐器建武十三年夏四月大司马还自益州传送于京师于是法物始备事物纪原云兠笼巴蜀妇人所用干元以来蕃将着勋于朝多乗之以易于担负京师先用车轝后亦以兠笼代之即今之兠子葢其制起于巴蜀而用于中朝自唐干元以来也
