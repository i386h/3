<!-- { "loadSidebar": true } -->
　　方舆胜览云蚕崖闗在导江县五十里以振西山之走集外史云闗去县二十里实汶川地有巨石髙丈余峙山之麓土人云此蚕崖石也闗以此得名志云闗当县西岷江之北松茂驿路之冲周武天和二年剏立石路巉棱如簇蚕因名杜少陵诗蚕丛鐡马瘦灌口米船稀即此宋熙宁五年重建元末毁于兵火今置廵司关外有市谓之蚕崖市宋史韩忠宪公子绀继知成都日所迁以为夏夷互易之地盖絶西羌窥伺之端云金部格曰勑松当悉维翼等州熟羌每年十月已后即来彭州互市法司差上佐一人于蚕厓闗外依市法至市场交易勿令百姓与徃还
　　志云玉垒山去县三百里众峰丛拥逺望无形惟云表崔嵬稍露山石莹洁可为器亦碔砆之类唐贞观剏闗于其下名玉垒闗亦曰七盘闗乃畨夷徃来之冲也
　　碑目云玉垒闗碑唐大中十年白敏中帅蜀日建关旁有大碑即幕府陈可度颂功徳之碑岑参酬崔十三侍御登玉垒山思故园见寄诗玉垒天晴望诸峰尽觉低故园江树北斜日岭云西旷野看人小长空共鸟齐髙山徒仰止不得日攀跻崔信眀送金敬陵入蜀诗金门去蜀道玉垒望长安岂言千里足方寻九折难西上君飞盖东归我挂冠猿声出峡断月影落江寒从今与君别花月几新残
　　李膺益州记云齐永明初置齐基县于青城山东筑土城周五里周地图记云武帝改齐基为青城县因山名也志云废青城在今县西四十里散入大乐其亭二乡名山记曰益州西南青城山一名青城都山形似城其上有崖舎赤壁张天师所治处南连峨眉亦有洞天诸灵书所藏不知当是第几洞天也
　　玉匮经曰青城山为第五大洞寳仙九室之天一名赤城山对蜀郡之西北在岷山之南杜光庭记云岷山连峰接岫千里不絶青城乃其第一峰耳髙三千六百丈周匝五千里灵仙所宅祥异则多于是有瑶林瓌树金沙玉田甘露芝草天池醴泉之异焉福地记中国名山以青城峨眉为西岳佐理又三佐命山及十大洞天皆有青城之名
　　杨用修蜀志补罅云青城山有一百八景风日佳时登储福宫望之厯厯可数曰彭祖峰曰石鉴峰曰龙牙峰曰野云溪曰藏云坞曰齐云榭曰垂虹亭曰捎云阁曰触石轩曰卧云庵曰青溪曰碧桃溪曰芙蓉溪曰踯躅溪曰海棠溪曰溪光亭曰过溪桥曰乳泉曰滴珠泉曰槛泉曰清风湖曰鉴湖曰荻花洲曰蓼屿曰碧霞洞曰斜川曰曲水曰紫霞洞曰鉴桥曰药圃曰紫薇洞曰酴醿洞曰清阴桥曰緑筱桥曰玉微亭曰红霞坞曰烂柯亭曰灌稻泉曰翠光亭曰茅堂曰紫阳洞曰桃源曰暗香亭曰金华堂曰舸斋曰蕙谷曰黄梅岭曰煎茶溪曰芹浦曰鹦鹉林曰苇庐曰野人涧曰柘坪曰寳遂社曰玅髙峰曰娑罗坪曰木兰岫曰桂香亭曰石寳曰白苹洲曰藻壑曰望岷■〈山亚〉曰豹谷曰百花潭曰鹿闗曰瑞香岭曰芝畦曰瑞荷塘曰蒹葭渚曰黄浦曰菱湾曰芭蕉谷曰直钓亭曰和芳陇曰金枨径曰橘径曰鉴雉泓曰芙蕖岛曰歳寒洞曰苇杭曰栖真洞曰望仙坡曰黄葵坡曰鳯箫楼曰跨鳯亭曰牛闗曰驭鹤峰曰化城洞曰望阙台曰凝碧溪曰玉女潭曰寳陀岩曰莼坡曰藏春岛曰桂子谷曰九曲池曰华海曰江梅岛曰水仙汇曰薝卜岗曰丹台曰浴丹池曰曝药台曰芳草渡曰采薇汀曰金丝堤曰菖蒲谷曰种茶岩凡一百有八也
　　唐耿湋送崔眀府赴青城县诗清冬宾御出蜀道翠微间逺雾开羣壑初阳照近闗霜潭浮紫菜雪栈绕青山当似遗民去柴桑政自间钱起赋得青城山送杨杜二郎中赴蜀军歌蜀山西南千万重仙经最说青城峰青城嵚岑倚空碧逺压峨眉吞剑壁锦屏云起易成霞玉洞花眀不知夕星台二妙逐王师阮瑀军书王粲诗日落猿声连玉笛晴来山翠傍旌旗绿萝春月营门近知君对酒遥相思岑参寄青城龙溪奂道人诗五岳之丈人西望青瞢瞢云开露崖■〈山上乔下〉百里见石棱龙溪盘中峰上有莲花僧絶顶小兰若四时岚气凝身同云虚无心与溪清澄诵戒龙每聴赋诗人则称杉风吹袈裟石壁悬孤灯久欲谢微禄誓将归大乗愿闻开士说庶以心相应崔涂寄青城山颢禅师诗懐师不可攀师住杳冥间林下谁闻法尘中只见山终年人不到尽日鸟空还曽聴无生说应怜独未闲贾岛送灵应上人诗遍叅尊宿游方久名岳竒峰问此公五月半间看瀑布青城山里白云中宋紫微孙处士送青城丈人诗深羡青城好洞天白龙一觉几千年铺云枕石长松下朝退看书尽日眠赵抃入蜀先寄青城张遨先生诗踰年青社得徘徊一日皇华下诏催蜀道五千驰驿去秦闗百二拂云开不同叅政初时入也似尚书两度来到日先生应笑我白头犹自走尘埃又游青城诗三十六峰峻维岷在蜀竒方行刺史部重欵丈人祠冻雪诸蕃隔晴云大面披访仙穷寳洞勅鬼觇丰碑泉落寒崖响萝依古木垂良工存旧笔老叟琢新诗陟险齐双屐逄幽鼓七丝盘桓不忍去还作更来期范成大青城山诗万里清游不暇慵双旌换得一枝笻来从井络直西路上到江源第一峰海内闲身输我佚山中佳气为人浓题诗试刻岩前石付与他年藓晕重李膺记云入山七里至赤石城有羊马台三师坛上五里至瀑布水涧二百步有二石梯有一石笋髙三丈过二石门絶崖数百丈下起常道观髙峰下有水六时洒落东北有二石室名龙宫可容百余人从龙宫过石室至石梯名龙桥又有一石梯洞穴深邃莫知所极西北有石室宛然见存又有黄帝坛石法天地上圆下方阔一丈二尺有十二角观东石刻日月各阔五尺厚一尺二寸相对柱上乌兔辉烁方圆磅礴可观
　　五岳真形图云洞天所在之处其下别有日月分精以照其中龙桥处二山相去百余步峯峦危竦相对桥在峰首桥之半渐渐促小可六七寸长一丈五尺两邉悬崖俯临不测山旁有誓石天师张道陵与鬼兵为誓朱笔画山青崖中絶今验断处石并丹色阔二十丈深六七丈望之赩然也
　　青城甲记黄帝封青城山为五岳丈人乃岳渎之上司真仙之崇秩一月之内羣岳再朝焉续慱物志青城县岁春秋以蔬馔享丈人山令躬行礼盖蜀之望山也有丈人观在青城北二十里碑目云丈人观四碑大殿右功徳碑郑敖书殿上祝文碣进士任璠文三门下置观碑徐大亨文三门右纪符瑞碣甘遗荣八分书杜甫诗云自为青城客不唾青城地为爱丈人山丹梯近幽意丈人祠西佳气浓绿云拟住最髙峰扫除白发黄精在君看他时氷雪容李真六言诗春冻晓鞯露重夜寒幽枕云生岂是与山无素丈人着帽相迎真盖唐末仙人也陆游谒丈人观诗黄金篆书榜朱门夹道巨竹屯苍云岩巅划若天地分千柱眈眈压其根缨冠笑谒丈人君广殿空庭吹寳薫摩挲画墙手为皴异哉山夔与土羵物怪齾齾冠邱坟僊人佩玉杂帨帉手整貂冠最不羣欲去不忍恨日曛道翁采药昼夜勤松根茯苓获兼斤人芝植立强骨筋枸杞羣吠声狺狺山炉小甑炊幽芬朱颜不饮常自醺我亦宿诵五千文一念之差堕世纷逝将从翁走如■〈鹿外木内〉隠书秘诀何由闻又题丈人观道院诗断云浮月磬声残木影如龙布石盘偶驾青鸾尘世窄闲吹玉笛洞天寒竒香满院晨炊药异气穿巗夜浴丹却笑飞仙未忘俗金貂犹带侍中冠按务观二作多咏范长生事其剑南诗稿云青城山有孙太古画碧落侍中范长生举手整貂蝉像特妙其诗又有浮世深沉何足计丹成碧落珥貂蝉之句
　　方舆胜览云碧落观即长生观在青城山北二十里昔有范寂字无为刘先主时栖止青城山中以修炼为事先主征之不起就封为逍遥公得长生久视之道刘禅易其宅为长生观观有古柟髙数十寻围三十尺世传长生手植胡叔豹诗更斸盘根藏大药也令嘉树得长生即此观有赤城阁临眺甚逺外史云唐眀皇登青城于长生观驻辇故志谓长生是玄宗别殿虽就倾圯遗砌俨然唐求长生观诗数里缘山不厌难为寻真诀问黄冠苔铺翠点仙桥滑松织香梢古道寒昼傍绿畦薅嫩玉夜开红灶燃新丹锺声已断泉声在风动茅花月满坛
　　乙记云上清宫上皇殿延庆宫皆眀皇幸蜀时造呉船录云上清宫在最髙峰之顶以板阁挿石作堂殿下视丈人峰直墙堵耳岷山数百峰悉在栏槛下如翠浪起伏势皆东倾孙知微诗台殿压平青嶂顶松杉挿破白云根者此也胜览云晋朝起天宫于髙台山丈人祠侧号曰上清宫其东北麓即天师种栗之处上有天池夜则神灯飞行遍空或谓草木之精所为王叔瞻诗神灯点点光可烛星斗荧荧低欲扪即此宫庭又出瑞圣花见方物记
　　晋时又于丈人峰前建上皇观蜀志补罅云亦名玄真观神芝异草嘉树名花皆生于此芝草如稻苖食之可仙唐章孝标上皇观诗烟霞华盖七星坛想象先朝驻禁銮辇路已平栽药地皇风犹在步虚坛楼台蜃气晴萧索杉桧龙身老屈蟠翻感惠休幷李郭剑门空处望长安
　　延庆宫即常道观也胜览云自会庆宫西行一二里有常道观乃古黄帝祠址隋建甲记云大业七年太常博士阴道碑在常道观轩辕石龛下轩辕台独秀霞表下望众山若蚁垤连抱之树若荠志云石龛今呼天师洞有张天师像及唐碑字画完好可搨碑文曰勅益州长史张敬忠顷者西南阻化徭役殷繁山川既接于夷戎县道有劳于转输自卿镇抚百姓咸安革弊迁讹良多慰沃歳阴寒极比安好今赐卿衣一副至领之蜀州青城先有常道观其观所置元在青城山中闻有飞赴寺僧夺以为寺州既在卿节度检校勿令相侵观还道家寺依山外旧所使道俗两所各有区分今使内品官王懐景道士王仙卿往蜀川等州故此遣书指不多及右勅明皇行书开元十二年歳次甲子闰十二月十五日下十三年正月一日至益州二日至蜀州专捡挍移寺官节度使判官彭州司仓参军杨寿蜀州刺史平嗣先青城县令沈从简常道观主白遗荣勒字右款八分书碑目云延庆移观手诏碑在观后絶峰之上石龛中韩择木八分书记铭在延庆灵寳真人五符神幢下开元十二年立志云延庆观亦名昭庆文与可昭庆观诗琳崖盘玉霄彩翠接步武云霞不可画泉石固难谱神幢逾百寻帝辙厯万古灵瀑谁与穷长飞六时雨所谓神幢即五符幢也
　　碑目唐玄宗真容碑在六时岩下按志眀皇像亦在天师洞或以为孟■〈日上永下〉像也录异记云六时水在宗玄观南二里对观有峭厓髙五百余尺厓上授道坛昔宁真君与轩辕帝传道之所每日六时有自然水从厓上洒入涧底有石龛刻玄宗皇帝御容胜览云常道观南有六时水云六时洒水以代晷漏阴时即飘然而洒阳时则无吕汲公诗岩辉万古照泉漏六时飞京镗诗八千里隔东西境十二时分昼夜泉即此又有石日月日在延庆观东北月在溪西崖中并径五尺六寸半一曰石天地天形有十二角地形正方阔六七尺或云即誓鬼坛也方舆云鬼城山在丈人观西北又云常道观北有张天师誓鬼坛志云汉时龙穴出水暴害禾稼张道陵立石台以镇之名誓鬼台甲记曰壬子七月十三日鬼城山崩瀑水大至山髙百余丈丈人观居其下将忧摧壊俄有大石坠下堰水向东竟免漂陷初观中资溪水日用负汲为劳自瀑水之后流泉直注厨下甘美不竭碑目云昔天师自鬼城山駈鬼于絶域有鬼界古碑字尽磨灭不知年代又云天师戒鬼笔迹在大龙桥侧深一十三丈阔十三丈
