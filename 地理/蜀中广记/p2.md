<!-- { "loadSidebar": true } -->
　　寰宇记云石室司马相如教授于此从者数千人按秦宓引地里志文翁倡其教相如为之师汉家得士盛于其世矣金石録云石室又有左右生题名碑或云江阳寜蜀遂寜晋原以晋志考之江阳蜀汉置此郡寜蜀遂寜晋原皆是宣武平蜀后置范蜀公云西汉时诸生姓名文学祭酒典学从事各一人司仪主事各一人左生七十三人右生三十人可考者仅百许人按集古録谓为晋宋间碑矣王象之舆地碑目云大周总管太学碑益州刺史齐国公宇文宪立益州州学庙堂颂唐神龙二年史焘撰益州馆学庙堂记永徽元年贺公亮撰益州孔子庙堂碑开元中周灏撰唐明皇追谥孔子册文宋太平兴国五年府尹辛仲甫立石又云石室赞大厯十年维州刺史郑藏休撰殿中侍御史李枢篆益州文宣王庙碣会昌五年裴儋撰赵明诚唐益州学馆庙堂记跋云成都县令颜有意书撰人题法曹陈玉文学太子詹事待诏弘文馆陵州长史而姓名残缺不可辨集古録直以为有意撰非也碑阴载当时官僚姓名后人题云此记贺公亮撰未知果否系年録云宋高宗皇帝御书大成殿榜绍兴六年赐成都府学从教授范仲殳所请也成都记云伪蜀孟■〈日上永下〉有国其相毋昭裔刻孝经论语尔雅周易尚书周礼毛诗礼记仪礼左传凡十经于石其书丹则张德钊杨钧张绍文孙逢吉朋吉周德贞也石凡千数尽依大和旧本厯八年乃成公榖则有宋田元均时刻古文尚书则晁公武所补也胡元质宗愈作堂以贮之名石经堂在府学按已上诸刻今皆不存所存者孔门七十二子像又近时摹宋本而刻者人物衣褶差有古意石经礼记数段流落在合州宾馆中李阳氷篆书之碑阴予友范汭见而为予言之
　　石犀寺一名石牛寺华阳国志周显王之世蜀王有褒汉之地因猎谷中与秦惠王遇惠王以金二笥遗蜀王王报以珍玩之物物化为土惠王怒羣臣贺曰天奉我矣王将得蜀土地惠王喜乃作石牛五头朝泻金其后曰牛便金有养卒百人蜀人悦之使使请石牛惠王许之乃遣五丁迎石牛既不便金怒遣还之乃嘲秦人曰东方牧犊儿秦人笑之曰吾虽牧犊当得蜀也舆地志云邓艾庙南有石牛即秦惠王遗蜀王者水经注西南石牛门曰市桥吴汉入蜀自广都令轻骑先徃焚之桥下谓之石犀渊李氷昔作石犀五头以厌水精穿石犀渠于南江命之曰犀牛里后转犀牛二头在府中一头在市桥一头沈之于渊也今寺正殿阶左有石蹲处状若犀然额曰圣寿寺古之龙渊寺也乃晋王羽宅后舍为寺改名龙渊佛殿有水眼如井云与海通高僧传晋惠持到蜀止金渊精舍是矣其后改名空慧隋赐蜀王秀竹园六十顷此地属焉唐仪鳯二年勑天下七寺建塔立石柱二度僧尝七百人此其一也会昌中废至大中元年李回重建摹万里桥南元和圣寿寺额监此故曰圣寿寺字则僖宗御书也寺有尊胜呪石幢高七尺围四尺太和中马季武行书我明嘉靖中掘地得之
　　唐岑参石犀诗江水初荡潏蜀人几为鱼向无尔石犀安得有邑居始知李太守伯禹亦不如杜甫石犀行君不见秦时蜀太守刻石立作三犀牛自古虽有厌胜法天生江水向东流蜀人矜夸一千载泛溢不近张仪楼今年灌口损戸口此事或恐为神羞终藉堤防出众力高拥木石当清秋
　　益州记曰鴈桥东有严君平卜处土台高数丈祝穆方舆胜览云龟城水中出金雁因谓之雁桥也锦里耆旧传曰严君平宅卜肆之井犹存今为严真观道教灵验记云成都卜肆支机石即海客携来自天河所得织女令问严君平者也太尉炖煌公好奇尚异命工人镌取支机一片欲为器用椎琢之际忽若风瞀坠于石侧如此者三公知其灵物乃已之至今所刻之迹在焉复令穿掘其下则风雷震惊咫尺昏曀遂不敢犯唐张九龄送姚评事入蜀赋得卜肆诗云蜀严化己久沈冥空所思尝闻卖卜处犹忆下帘时驱传应经此怀贤傥问之归来说徃事歴歴偶心期岑参卜肆诗君平曾卖卜卜肆芜已久至今杖头钱时时地上有不知支机石还在人间否郑世翼君平古井诗严平本高尚远蹈古人风卖卜成都市流名大汉中旧井改人世寒泉久不通年多既罢汲无禽乃遂空如何属秋气惟见落双桐宋吕光弼诗卜肆垂帘地依然门径开沈冥时已徃思慕客犹来鸟啄虚檐壊狐穿古井摧空余旧机石岁岁长春苔喻汝砺游严真观见壁上有记古鼎丹砂事因述以诗云古木共幽意长廊亦肃如于焉步逍遥且复散衣裾尘虑飒已空道心颇闳舒不知度世人去此岁几徂云何有丹砂尚尔留庭隅支机亦悠哉谁复订有无我知此公意慨彼元鼎初继之五凤间斯民毙刀锯聊欲谢世网歘以道自娱抱独理自会旷怀遗所拘初匪逃世人而世自我疎含黙念斯理起我忧患余宋京补亡诗云君不见庄遵卖卜成都市市中仙隠无人值百钱度日复何求犹有沈冥见文字不因问着牛女星下世安能知姓名云中鸡犬拔家去旧宅寂寞秋芜平搘机石在年年长药鼎空留闭黄瓖前时发掘篆籀新明水神丹光滉瀁金雁桥边台观存神仙遗事渺难论安得先生为我卜俗骨庶可窥天阍
　　括地志云江渎祠在成都县南上四里汉郊祀志云秦并天下立江水祠于蜀至今岁祀之按广雅江神谓之竒相江记云帝女也卒为江神矣汉旧仪云祭四渎用三牲圭沈有车马绀盖以夏之日觞焉按陆游江渎庙碑云成都自唐有江渎庙其南临江及后节度使高骈大城成都庙与江始隔冯浩设厅记云庙前临清池有岛屿竹木之胜红蕖夏发水碧四照为一州之观田况成都遨乐诗伏日宴江渎祠避暑因游江渎池此会起于文潞公也宋祁集江渎池诗云五月追凉地沧江剩素涟林烟昏岸日楼影压池天筱宻工迷径荷欹巧避船机忘更何事鱼鸟亦留连又飞槛枕溪光欢言客徧觞暂云销树影骤雨发荷香辛臼橙虀熟庖刀鲙缕长苹风如有意盈衽借浮凉又溪浅容篙短舟移觉岸长烟稠芰荷叶霞熟茘支房技迭三挝鼓杯寒十馈浆便成逃暑醉官事底相妨又九月十日宴江渎亭诗节去欢犹在宾来赏更延悠扬非短日凄紧乍寒天霁沼元非涨秋花自少妍蚁留新献酎蕙续不残烟戏鰋冲余藻游龟避折莲流芳真可惜从此遂凋年
　　华阳国志云蜀江众多作桥故蜀立里多以桥为名西南两江有七桥直西门郫江中冲治桥西南石牛门曰市桥城南曰江桥南渡流曰万里桥西上曰夷里桥亦曰笮桥桥从冲治桥西出折曰长升桥扬雄蜀记云星桥上应七星也李氷所造按七星桥者一长星桥今名万里二员星桥今名安乐三玑星桥今名建昌四夷星桥今名笮桥五尾星桥今名禅尼六冲星桥今名永平七曲星桥今名升仙此李膺所记矣今南门江洲中有金沙寺其处俗呼为七星滩也后汉书世祖谓吴汉曰安军宜在七桥连星间按汉自广都乘胜进逼成都与其副刘尚南北相望夹江为营浮桥相对公孙述使谢丰扬军市桥出汉后袭破汉坠马落水縁马尾得出入壁命将夜濳渡江就尚击丰斩之于是水之阴焉今正南门外者乃江桥耳水经注云南江桥亦曰安乐桥在城南二十五步宋孝武以桥为安乐寺改名安乐桥十六国春秋李特将起童謡云江头桥阙下李成都北门十八子即此桥也南上为万里桥亦名笃泉桥桥之南有笃泉矣蜀使费祎聘吴丞相亮祖之叹曰万里之行始于今日故曰万里桥唐岑参万里桥诗成都与维扬相去万里地沧江东流疾帆去如鸟翅楚客过此桥东看尽垂泪江都陆肱赋云万里兮蜀郡隋都二桥兮地角天隅东土为扬西邦曰益架长虹于两地客思迢迢浩积水于千秋江流脉脉结构应似途程甚偏饰丹雘以虽同彼临淮海度轩车而既易此对铜梁正用扬益相望事也
　　寰宇记云惠陵蜀先主陵也今有祠存号曰惠陵祠周地图云先主祠在府西南八里惠陵东七十步齐高帝梦益州有天子卤簿诏刺史传覃修立而规制卑小至唐相国李回在镇更改置守陵户四时祭祀岑参先主庙诗先主与武侯相逢云雷际感通君臣分义激鱼水契遗庙空萧然英灵贯千岁张俨诗雄名垂竹帛荒陵压阡陌终古更何闻悲风入松栢刘梦得诗天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前宋晁逈诗天地収覇气丘原余閟宫野人相指似旁有若唐封当时大耳儿甚似隆凖公夫岂忘故都崎岖巴蜀中划然成三分正尔扼两雄武侯抱遗恨秦陇竟莫通独怜晋昌明千载时始逢坐看五胡乱萧条河洛空碑目云先主庙碑贞元四年苏端撰又云昭烈庙有裴中立武侯碑栁公绰书今存又有段尹石为樵者敲断陈荐作诗纪之又有临淮公武元衡碑杨嗣复祠祭毕观碑感旧有作寄杨汝士和焉按元和初元衡镇蜀中立为节度推官汝士先亦曾作文昌掌管也
　　酉阳杂俎成都有唐平南蛮碑开元十九年剑南节度副大使张敬忠所立时南蛮大酋长乐浪州刺史杨盛颠为边患明皇遣内常侍高守信为南道招慰处置使以讨之拔其九城此事新旧唐书及野史皆不载按碑目以此为萧晋用撰在昭烈庙中矣
　　能改斋漫録蜀先主祠在成都锦官门外西夹即武侯祠东夹即后主祠蒋公堂帅蜀以禅不能保有土宇因去之大慈寺有蜀后主王衍铜像程公堂继帅毁以铸钟蜀语曰任是两王难当二堂乐史云关张二公祠俱在惠陵左右宋庐陵王立按今昭烈祠左右侍侧者后主北地王谌诸葛丞相亮亮子瞻及闗张两侯俱合为一祠也蜀志国降之日北地王谌率其官属哭于先主庙以妻子自焚是矣酉阳杂俎云近有羣盗发蜀先主墓入穴见两人张灯对奕侍卫十余盗惊惧拜谢一人顾曰尔饮乎乃各饮以一杯兼乞与玉腰带数条命速出盗至外口已漆矣带乃巨蛇也视其穴己如旧成都记云蜀先主祠旁有猱村其民皆剔髪事浮屠而畜妻子自如及李德裕下令严禁乃肃如也
