<!-- { "loadSidebar": true } -->
　　唐释道积蜀人住益州福感寺诵通涅盘生常恒业凡有宣述必洗涤身秽净衣法座然后开之立性沈审慈仁总务诸有疠疾洞烂者其气弥复郁勃众咸掩鼻而积与之供给身心无贰或同器食或为补浣时有问者积云清净臭处心増爱也吾岂一其神虑耶寄此陶练耳众皆慕其为行而患不能及之以贞观初年五月终于住寺春秋七十余矣时属炎夏而不腐臭经停百日跏坐如初
　　唐益州福寿寺释宝琼马姓绵竹人少年出家清贞俭素读诵大品两日一遍为常途业歴逰邑落无他方术但劝信向尊敬佛法晩移州治住福寿寺率励坊郭邑义为先毎结一邑必三十人合诵大品人别一卷月营斋集各依次诵如此义邑乃盈千计四逺闻者皆蒙造欵琼乗机授化望风靡服而卑弱自持先人后徳经行拥衲下道相避言问酬对怡声谦敬斯实量也不媚于时今邑连比什邡诸县并是道民尤不奉佛僧有投寄无容施者致使老幼之徒于沙门像不识者众琼虽桑梓习俗难改徒有开悟莫之能受李氏诸族正作道会邀琼赴之来既后至兀然而坐佥谓不礼天尊非法也琼曰邪正道殊所事各异天尚不礼何况老君众议纭纭颇相陵侮琼曰吾礼非所礼恐贻辱耳遂礼一拜道像并座动摇不安又礼一拜连座返倒崔残在地道民相视谓是风鼓竞来周正既安又礼依前崩倒合众惊惧举掌礼琼一时回信从受归戒焉县令高达者素有诚敬承风敷道更于州寺召僧弘讲合境倾味自此而繁以贞观八年终于所住
　　唐蜀都宝园寺玄续姓桑成都人出家既久经论道业涅盘成实所学之宗常讲法华导引蒙晓然风彩高峻容止方复通达外书工草隶时吐篇什继美前修又能折节下人僮少道俗有才调者命来与语爱而狎之至于侯王雄伯名儒大徳便傲然特立不以介意焉梓州东曹椽萧平仲者梁高之孙也博学机闗当时絶偶往叅谈叙独见钦尚平仲从容曰仰承高怀蔑诸贵等今蒙礼顾深愧非人续曰诸贵骄蹇须以骄蹇对之明公泛爱故以泛爱相答仲曰法师从来不尔今日忽然疑是虚谈恐非实録答曰贫道待公之虚实亦如公遇续之虚实耳相与驩笑尝为宝园寺制碑铭中有弹老庄曰老称圣者庄号哲人持萤比日用岳方尘常见人述庄子鹏鷃之喻便叹曰庄蒙以小大极于此矣岂知须弥不容金翅世界入于邻虚井蛙之智秽人耳目后疾甚召僧集已罄舍都尽曰生死常耳愿各早为津济其夜命终
　　唐释慧暠安陆人幼入道门即怀逺量年方登立便升法座谈撝一指众侣諠哗闻岷雒三巴尚昬时网欲以法弘导逺化未闻隋大业年泝流江峡虽遭风浪厉志无前既达成都大弘法务或就绵梓随方开训故使来往去思咏歌满路后旋途南指道出荆门既返安州方等寺讲说相续以贞观七年卒于所住春秋八十有七自暠一位僧伍日止一飡随得便噉无待营求所以蜀部鄷都芳着兼列焉
　　唐释慧棱姓申屠氏西隆人胎中父亡惟母鞠育八岁其母又终独诣邑西檀溪寺诞律师出家后逐安州暠师入蜀凡有法轮皆令覆述吐言质朴谈理入微时人同号得意棱也及暠下狱棱亦同绳身被桎梏于成都县一狱囚徒请讲三论周于五遍勑还释放便逐暠还贞观八年又还襄州须弥寺讲论不辍至十四年有感通寺昶师曰梦见阎王请棱公讲三论如何棱曰善哉慧棱发愿常处地狱教化众生既有此征斯愿毕矣至十月半黄昏时告弟子曰吾五脏已崩无有痛所言未讫外有大声呼曰法师早起焚香阎罗王使人即到须臾异香忽来棱敛容便卒即十四年十月十六也春秋六十有五云
　　唐释道兴姓刘本住秦州八九岁时常念出家二亲不许年十九决意诣大光寺剃落时天下大乱贼寇交横母为贼掠将去离城六十里兴没命寻逐至已被伤未絶贼见曰此僧诚为至孝逐母至此便不尽命负母还城城中咸怪贼路凶险何因得返避难投蜀年满进具常行兰若头陀乞食智舜律师当衢讲匠依听五遍便能覆述舜深竒之自舜没后接构律筵每年讲席极为稽引三十二十度来请者方许开宗每叹曰佛法渐替轻慢日増余不敢轻所以为重法故耳于时官府急切不许客住诸寺无停者来即安抚寺主曰官制不许何得停之兴曰官不许容针私容车马岂不闻耶寺主愤恚还房眼看袈裟不见又往三门王家会受饭自见是血食人喻之竟不信返寺向兴懴悔怪遂止贞观中青城戴令来慕欲与兴同房宿夜中眠惊走出房外云见一赤衣僧执杖打背云因何在此宿以火照背如三指大隐轸赤色因求悔过兴尝得疾闻室中音乐声自念我所求本在佛果不愿人天言已声灭自此便瘥常礼千佛日别一遍永徽三年元奘法师送舎利令供养兴获已于房内立道场发正愿曰若一生传法如契圣心请放光明须臾一室并为金色以显庆四年月日终于福胜春秋六十有七兴自在道昼夜恒坐曽不偃亚自乞食之外不出寺门不乗畜生益部五众咸敬而重之唐益州草堂寺旭上者不知何许人少居草堂惟以禅诵为业余无所营蜀土尤尚二月八日四月八日每至二时四方大集驰骋游遨诸僧忙遽无一闲者而旭端坐竹林泊然寂想瓶水自溢炉香自然诸人城西看了相从叅之旭俨然不动等同金石三日之后方复如常四众敬而异之如覩朝日之初出因共目之为旭上也年九十八
　　唐释惠寛姓杨氏绵竹孝水人生有异征臂垂过膝性恒香洁不近腥臊年五六岁与姊信相学坐禅二亲怪问荅曰佛来为说般若圣智界入等法门共姊评论耳法相父是异道不解其言附口録得二百余纸龙怀寺会师至其所父以示之会曰并合佛经无所叅参有异禅师于净慧寺入火光三昧召彼女来及至不入云是火聚神师曰何不以水灭之女即作水观灭火而入禅师验知深入诸定劝令出家时蜀王秀在益请入城内妃为造精舎鎭恒供养尝出于路人有疑者尼曰莫于三宝所生异心自受罪苦彼人悔过有造功徳须物者烧香祈请掘地获金无不充足至于食饮欲食便食不食乃经岁序时人目之圣尼即今本寺犹号圣尼寺也寛年十三常乐独坐面无怒相言常谦下依空慧寺允禅师龙怀寺会阇梨所随闻经律一览无遗未闻之经曽不知义有难问者皆为通之初造龙怀寺会有徒属二百余人并令在役唯放于寛有怨及者会曰斯人是吾本师何得使作昔周灭法依相禅师隐于南山及隋兴教辞师还蜀尝受嘱云汝还蜀土大有徒众有名惠寛可将摄也众忆此事计师死日当寛受生无得致怪自尔在山依闲业定年三十还绵竹教化四逺父母亦背道归佛舍宅为寺于今见在绵竹诸村皆为立寺堂殿院宇百有余所年常大斋道俗咸会正月令节成都等七十县竞迎供侍有大功徳须得经营但请寛至施物山积贞观中有僧名策持呪有验于雒县忽死见阎王曰比狱中罪人多应为诵呪并请寛师讲地狱经策苏已即从雒县往绵竹至寛所正集转经告策曰昨所住处大为劳苦为众生者不得辞苦即令策登座诵呪大众闻皆流汗寛仍集众讲地狱经焉有什邡县陈家者舍邪信佛以竹园为寺寛指授分剂尔许可为僧院中间一分堪为佛堂即断一竹上竖标云此分剂处欲造佛寺当时生竹自干佛堂断竹泉水上涌寻掘数尺获大石石下金瓶舎利七粒寛礼拜更请遂放光乃盛满合四逺又集寺今见在永徽四年夏六月二十五日春秋七十卒于净慧寺未终一月有五百神人长丈余服天衣持花香及紫金花台从西方来迎寛辞不堪发遣令去又于终日放羊从市向房悲数十声至夜索水沐浴新衣跏坐执炉已命打无常钟声遍郭闻合郭咸集曰阇梨涅盘去空中哭声寺内光明莫测其来入定气乃知永逝葬后县内道俗七岁已上着服泣临如是三年尔后绵竹凡设会家皆设两座一拟圣僧一拟寛也
　　唐资州山北兰若处寂姓周氏蜀人也师事宝修禅师服勤寡欲与物无竞居山北行杜多行天后闻焉诏入内赐摩纳僧伽梨辞乞归山涉四十年足不到聚落坐一胡床宴黙不寐常有虎蹲伏座口如家畜类由是颇形竒异如无相大师自新罗国将来谒诜禅师寂预诫众曰外来之宾宜洒扫以待之明日果有海东宾至焉开元初新除太守王晔本黄冠也景云中来刺是郡终于释氏包藏祸心上任处分令境内应是沙门追集唯寂久不下山或劝寂往叅免为厉阶寂谓弟子曰汝虽出家犹未识业吾之未死王晔其如吾何迨王公上官三日缁徒毕至或曰唯处寂蔑视藩侯弗来致贺晔微怒诸僧升厅坐已将启怒端问寂违拒之由愠色勃兴僧皆股栗晔俄然仆地左右扶掖归宅至厅事后屏树如被掴颊声寻尔气絶资人益崇仰之以开元二十二年正月示灭享年八十七同时若长松马祖及王头陀赵头陀皆其门人
　　唐释大川不知何许人于汉川栖贤寺行四圣种法绵竹之人无夙少率皆宗奉及乎终也卧于寺外白衣具床榻相率舁归寺中务营丧礼方当尸举无何双鹿引前若驺导焉大厯初北山变成黄金色上有楼阁菩萨行道斯须之间万形千状川素居此寺与地俱灵留影供养如事灵祠焉
　　唐开元中成都万岁池傍有僧诵法华经每夜见一老叟来听僧怪问之曰我池中龙也僧曰今方旱何不降雨叟曰凡雨须天符不尔天诛之今当为师降雨师其葬我是夕大雨质明池边见一大蛇斩为两段僧取焚之为立塔呼为龙坛焉
　　唐高僧智浩尝于成都中兴寺诵法华经邻有龙女祠龙毎夜听之一夕施一宝珠浩曰僧家无用龙以神力化大圆石榴而去今以水浇之则龙宫石宝四字隐隐可见此二则方舆胜览所载
　　王维大荐福寺道光禅师塔铭云禅师讳道光本姓李绵州巴西人在诸儿时神独不偶去诣乡校见周孔书曰世教耳誓苦行求佛道入山林割肉施鸟兽炼指烧臂入般若道场百日昼夜经行遇五台宝鉴禅师宻授顿教得解脱知见舎空不域即动无朕不观摄见顺有离觉毛端族举佛刹掌上断置世界不覩非咎应度方知得其门者寡矣开天二十七年五月二十三日涅盘荐福僧坊门人明空等建塔于长安城南毕原人天会葬涕泗如雨其世行遗教如一切贤圣维十年座下俯伏受教欲以毫末度量虚空无有是处志其舎利所在而已铭曰鸣呼人天尊全身舎利在毕原
　　唐释灵着姓刘氏绵州巴西人也年逮志学方遂出家登戒寻师不下千里年四十精毘尼道兼讲涅盘一律一经勤于付授晩岁请问大照禅师领悟宗风守志弥笃后讲长安诞敷禅法慕道求师者不减千计若鱼龙之会渊泽也以天宝五载四月十一申时示灭于安国寺石楞伽经院享寿五十六僧夏三十六
