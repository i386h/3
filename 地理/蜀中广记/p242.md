<!-- { "loadSidebar": true } -->
　　孙位东越人也僖宗南巡自京入蜀号会稽山人性情疎野襟抱超然好饮酒未尝沉酩禅僧道士常与往还豪贵礼有少慢纵千金不屑唯好事者时得其画焉光启年应天寺无智禅师请画山石两堵龙水两堵寺门东畔画东方天王及部从两堵昭觉寺休梦长老请画浮沤先生松石墨竹一堵仿润州高座寺张僧繇战胜一堵两寺天王部众人鬼相杂予戟鼓吹纵横驰突交加戛击欲有声响他若鹰犬之类皆三五笔而成弓弦斧柄并掇笔而描如从绳而正矣其作龙拏水汹涌千状万态势欲飞动松石墨竹笔精墨妙莫可记述非天纵其能情高格逸孰能与于此邪悟达国师请于眉州福海院画行道天王及松石龙水两堵并存不知其后有何所遇改名遇
　　成都玉局观有孙位画龙释贯休诗云我见苏州昆山佛殿中金城柱上有二龙老僧相传道是僧繇手寻常入海共龙鬬又闻蜀国玉局观有孙遇迹蟠屈身长八十尺游人争看不敢近头觑寒泉万丈碧
　　景朴者蜀人也蜀广政年于应天寺门西畔画西方天王及部从两堵以对孙遇笔识者比之蹄涔巨浸未得万分之一虑误后人因附政之出名画录
　　五代欧阳烱应天寺门左壁天王画歌曰锦城东北黄金地古昔何人兴此寺白眉长老重名公曽识会稽山处士寺门左壁画天王威仪部从来何方鬼神恠异满壁走当檐飒飒生秋光我闻天王分理四天下水晶宫殿琉璃瓦彩仗时拂琳琅装金鞭频策麒麟马毗沙大像何光辉手擎巨塔凌云飞地神对出寳缾子天女倒披金缕衣唐朝说著名公画周昉毫端善图写张僧繇是有神人吴道子称无敌者竒哉妙手传孙公能于此地留神踪斜窥小鬼怒双目搘倚越狼高半胷寳冠动总生威容趋跄左右来倾恭臂横鹰爪尖纎利腰纚虎皮斑剥红飘飘但恐入云中歩骤还疑归海东蟒蛇拖得浑身坠精魅搦来双眼空当时此艺实难有镇在寳坊称不朽东边画了空西边留与后人教敌手后人见者皆心惊尽谓名公不敢争谁知未满三十载或有异人来间生匡山处士名称朴头骨高竒连五岳曽持象简累为官又有蛇珠常在握昔年长老遇竒踪今日门师识景公兴来便请泥高壁乱抢笔头如疾风逡巡队仗何颠逸散漫竒形皆涌出交加器械满虚空两面划然如鬬敌圣王怒色览东西剑刃一挥皆整齐腕跟狮子咬金甲脚底夜叉擎络羇马头壮徤多筋节乌嘴弯环如屈铁遍身蛇虺乱纵横遶颔髑髅干碎裂眉粗眼竖发如锥恠异令人不可知科头巨卒噉生鬼半面女郎安小儿况闻此寺初兴置地脉沉沉当正气如何请得二山人下笔忽成千古事君不见明皇天寳年画龙致雨非偶然包含万象藏心里变现百般生眼前后来画品列名贤唯此二人堪比肩人间是物皆求得此様欲于何处传常忧笔底生云雾揭起寺门天上去出野人闲话
　　画品云春龙起蛰图蜀文成殿下道院军将孙位所作山临大江有二龙自山下出一龙蜿蜒骧首云间水从云气布上雨自爪鬛中出鱼虾随之或半空而陨一龙尾尚在穴前踞大石而蹲举首望云中意欲俱往怒爪如腥草木尽靡波涛震骇涧谷弥漫山下桥路皆没山中居民老小聚观扶户阚牖人人惊畏若屋颠坠笔势超轶气象雄放非其胷中磊落不凡神物变化未易能也位后名异葢遇异人得度世法云
　　李畋昭觉寺记寺有孙位画行道天王像及浮邱先生松竹
　　苏东坡云古今画水多作平逺细皱其善者不过能为波头起伏唐处士孙位始出新意画水之变号为神逸其后蜀人黄筌孙知微皆得其笔法常于大慈寺四壁作输泻跳蹙之势汹汹若奔崕也知微死法遂中絶
　　东坡雪浪斋铭予于中山后圃得黒石白脉如蜀孙位孙知微所画石间奔流尽水之变又得白石曲阳以大盆盛之激水其上名其室曰雪浪斋铭云画水之变蜀两孙与不传者归九原异哉驳石雪浪飜石中乃有此理存玉井芙蓉丈八盆伏流飞空漱其根东坡作铭岂浪言四月辛酉绍圣元年
　　道士张素卿者简州人也少孤贫性好画在成都主谯国夏侯公孜宅多见隋唐名画艺成之后落拓无羁遂衣道士服唯画道门尊像豪贵之家少得其迹干符中居青城山常道观焚修至中和元年僖宗遣使与赐紫道士杜光庭封丈人山为希夷公癸卯岁素卿上表五岳既已封王丈人位居五岳上不可称公是岁勅改封五岳丈人为希夷真君诏赐紫素卿有老子过沙图五岳朝真图九皇图五星图老人星图二十四化真人像太无先生像天分敏速落锥之后下笔如神自始及终更无改正龙兴观多其画壁年深皆颓损余张伯子堂板龛内门龙虎两躯见存王蜀先主修青城山丈人观命于丈人真君殿上画五岳四渎十二溪女山林溪沼树木诸神及岳渎曹吏诡恠之质生于笔端上殿见者无不恐惧又于简州开元观画容成子董仲舒严君平李阿马自然葛元长寿仙皇初平葛永璝窦子明左慈苏躭等十二仙君像及诸仙卖卜卖药书符导引时事笔踪洒落彩色妍丽当代名流皆推妙手蜀检校太傅安公思谦好古博雅时得名画皆献之如黄筌滕昌佑石恪在其门馆宾礼优厚甲寅岁十一月十一日为蜀主诞辰安公进素卿所画十二仙真形十二幅蜀主躭玩叹赏者久之因命翰林学士礼部侍郎欧阳烱次第讃之翰林待诏黄居寳八分书题凡有醮奏辄于玉局开悬供飬干德三年蜀平吏部侍郎吕公余庆镇蜀并将进呈出益州画录
　　朱景玄云张南本不知何许人中和八年寓蜀工画佛像人物龙王神鬼有金谷园图勘书图诗会图白居易叩齿图高丽王行香图今圣寿寺中门宾头卢变相东廊下灵山佛会大圣慈寺华严阁下东畔大悲变相竹溪院六祖兴善院大悲菩萨八明王孔雀王变相并其笔相传南本于金华寺大殿画明王八躯纔毕有一老僧入寺惊蹶而仆已言初不知是画但见大殿遭火所焚当时孙位画水南本画火代无及者水火之画皆无定质唯此二人冠絶今古
　　李方叔云始南本与位并学画水皆得其法南本以为同能不如独胜遂专意画火独得其妙今此辟支佛结跏趺坐火周其身笔气焱鋭得火之性观者以烟飞电掣烈然有焚林燎原之势佛以定慧力坐其间安然不动则岂毫末小利害足以动其心乎予为之偈曰大士坐禅心若水月火周其身威焰炎烈静观无始火本不热与火相忘何生何灭吾观若人孰惧烧劫
　　名画录僖宗驾回之后府主陈太师于寳厯寺置水陆院请张南本画天神地祗三官五帝雷公电母岳渎神仙及古帝王于蜀中诸庙百二十余帧千恠万异神鬼龙兽魍魉魑魅错杂其间时称大手笔也至孟蜀时被人模搨窃换真本鬻之荆湖高氏今所存赝本耳淳化年亦遭搓劫散失
　　成都古寺名笔华严阁窻外大悲像一堵保福院殿后海山观音一堵弥勒院壁十六罗汉及文殊普贤皆待诏张南本笔妙格中品也海山自昭觉移来者　按李畋昭觉寺记有张南本画水月观音或即保福院物
　　石恪字子专成都人也幼无羁束长乃博综儒学好画工古体人物斆张南本笔法有田家社会图鳖灵开峡图夏禹治水图新罗人较力图陈子昂卢藏用宋之问高适毕构李白孟浩然王维贺知章司马承祯仙宗十友图严君平拔宅升仙图五星图南北斗图三教图道门三官五帝图寿星图城中寺观亦多其笔兵燹后余圣寿寺经阁院玄女堂六十甲子神像及龙兴观仙游阁下龙虎君并存益州画录
　　刘道醇名画评石子专成都郫人性轻率尤好凌轹人常为嘲谑之句略协声韵与俳优不异有杂言传于世初事张南本学画纔数年已出其右多为古僻人物诡形殊状以蔑辱豪右西川人患之尝画五丁开山及巨灵擘太华图其气韵刚峭为时所称今蜀会秦川及阙下尚多恪笔
　　画品云玉皇朝会图蜀石恪所作凡天仙灵官金童玉女三官太乙七元四圣经纬星宿风雨雷电诸神岳渎君长地上地下主者皆集于帝所玉皇大天帝南面端扆而坐众真仰首承望清光见之者神爽超然如在通明殿中也其作水府官吏腰间系鱼蟹葢以侮观者恪性不羁滑稽玩世故画笔豪放出入绳检之外而不失其竒所以作形相或丑恠竒崛以示变顷见其作翁媪尝醋图搴鼻撮口以明其酸又见作鬼百戏图钟馗夫妇对案置酒供张果肴作执事诸鬼皆学其情态前有大小鬼数十合乐呈伎俩曲尽其妙此图玉皇像不敢深戏然犹不免悬蟹欲调后人之一笑也
　　喻汝砺玉局洞石恪画天仙四壁歌曰真人何年下紫清目睛飘堕如流星至今玉洞通杳冥萧然紫室之威灵杖屦而来六月望赤旱裂石风凄泠歘然四壁呀欲动神恠夭矫目点睛道与之貌非丹青驭风而行谁使令云飞电掣集帝所超然得意皆天人异哉石子伟丈夫胷中磊磊恠所储玄圃之山帝所居子游其间坠双鳬不然安知天上有此乐秃笔一扫凌方壶细看毛骨分锱铢伟形杰状人人殊古来列真谁所摹前称关同后张图近之豪者郭忠恕落笔拂捩如奔潴两公轶荡不拘束笔力磊砢相劘扶我来凭栏聊一呼随翁联轩上清都
　　昌州惠因院藏经殿后壁有石恪作水墨文殊偕维摩问疾一堵出杂记
　　古寺名笔成都白马院佛堂十六罗汉石恪笔
　　宋杨佑甫有眉州十事记石恪画护法神是其一也见舆地纪胜
　　中江县志有响壁在宁国寺殿北隅今毁秘书丞万当世记云中江县耆旧相传县署东有宁国寺寺之大雄殿北隅有古画西方变相音乐壁一堵若人尽心以瞻举手而拍则壁中有管弦之声肆发于外予自莅邑熟闻斯言心窃疑之会雪山嗣中懿因谓曰邑大夫语我响壁实耶虚耶吾将听之乃以孟春上旬颛造金地首窥玉毫设席以礼之馨炉以祝之企其高壁览其妙画非古非今或明或暗百佛虽具五彩微溃引掌大拍和音载生始则杳杳然若细流之发深谷也终则铮铮然若凉飔之振逺空也若然则瓠巴之琴蒙恬之筝孔伟之琵琶师涓之箜篌何杂沓于中而悠扬于外也又不知我大雄氏出无何之乡化有缘之俗发兹名笔警此殊方也按其画干符四年季夏所作四朝变现迄今于斯信矣噫非画之精则神之灵非佛之明则人之诚何感应如是之通已亦不自知其然也视夫登孔子之堂而闻金石丝竹之音从汗漫之游而见云轺风驭之彩者又何逺乎此三教之所以鼎盛垂于无穷也因为之赞曰宁国梵宫在邑之东壁有妙画画西方中五彩弥暗百灵肇通洁心一祷沉檀霭空举手一拍管弦锵风其声何若秋夜高松其听何若春晓逺钟非神之变即墨之工非佛之力即人之崇百九十载唐宋昭融无记无赞何以永终
　　吕峣者京兆人也唐翰林待诏随僖宗至蜀授将仕佐郎守汉州雒县主簿赐绯鱼袋今大圣慈寺华严阁上天王部属诸神及王波利真并其笔见存
　　竹度者雍京人也工画人物佛像闻成都新修大圣慈寺欲绘吴道元地狱变相于中道逺莫致迨广明年随僖宗入蜀则左全已在多寳塔画竟遂于华严阁下后壁西畔画丈六天花瑞像一堵施焉右二则益州画录
　　成都名笔载华严阁当面四壁有王波利小像吕峣笔也
　　又云华严阁影壁之后近西壁上有画天花瑞像一堵待诏竹虔笔也
