<!-- { "loadSidebar": true } -->
　　胜览云逍遥洞在玄都山去城三十里景徳间有杨用晦者隠居此山其上有层崖命工发之得东西二室西室后刻二灶若养丹之所又凿二窟中可坐五七人东西二壁镌二孔雀二神人有汉安元年四月十八日会仙友十二字汉隶也今存按用晦简池人有仕才能诗任心自适不求当世乐隠洞中时太原王载京兆金惟吉南阳邓曦度杜审嗣刘旻逺来寻访刻诗壁间
　　志云南岩在治南一里有洞深三丈阔二丈五尺方舆胜览南岩有光孝寺前敞飞阁尽览江山之胜左有洞可容数十人即淳风洞也石刻无名氏诗烟飞岚翠扑衣裘落日牛羊下巄头莫道山中生意薄江邉桃李自风流简州学记李淳风生于州之干封镇有故宅及墓按今铜钟寺即报恩光孝寺旧址宋孝宗隆兴二年阳安尉欧阳獬建疏请衡山和尚住持寺前髙敞有会胜亭赵抃知益州时寺僧有能琴者见知于公作琴轩诗赠之云辍饮支笻会胜亭溪山佳处古琴横凭君倾耳殷勤聴一弄清风四座生諌议大夫张方诗早向溪山得趣深建亭今复寄余音纷纷尘市无闲地独有斯人物外寻
　　志云北岩在治北二里洞深三丈阔五尺有坐榻茶灶傍开石牕牕下有泉清泠不竭有寺旧名白马院开元中马祖建倚壁有丈六金身无名氏诗云一带江烟半倚岩槛前时眺黒龙潭低昻竹影踈明月屈曲松枝拂像龛树老硬根穿石罅草生懒叶入禅庵西来白马无踪迹寒鹊昏鸦暮景含碑目云院有唐碑其歳月乃大厯时重修石壁刻云郡守潼川王武卿携家渡江过唐氏园偶泛舟泊山下登刘氏江阁因上北岩礼大佛开禧改元二月十有三日书
　　近岩有洞曰朝阳深三丈余髙丈有八尺广一丈内有石床额篆石室二字盖昔人炼丹之所
　　志云四岩附郭之胜也其稍逺者有玉华池天光观觉林寺又逺则为分栋长松诸山
　　寰宇记阳安县北二十里玉女灵山东北有泉西北两岸各有悬崖腹有石乳房一十七眼状如人乳流下土人呼为玉华池毎三月上已日有乞子者漉得石即是男瓦即是女自古有验山为仙人李八百修炼处
　　胜览云李八百居栖贤观一名天光观碑目云天光观在阳安县东二十里有唐碑可读者云太和初三洞道士王道赐因张文举施地基剏建按今为明教寺
　　志云瓮亭山在治南四十里石瓮铺有觉林寺在大道傍王钦若题觉林寺诗暂拂尘襟思倍清竹风山色乱泉声安民功浅君恩重又策羸蹄向古城赵抃诗古寺无碑刻僧云不记年自余安所问惟是爱林泉志云分栋山在州西七十里寰宇记曰山北连秦陇南入资泸东北入静戎军在灵池县东上十五里刘泾分栋山少休亭记云自成都趋陵简如在蜀必由灵泉过分栋其山周数百里髙大阻险以石次第为步暑雨冬雪则马不进仆亦以病告欲少休于是建亭名少休焉
　　志云西北七十里长松山为州斧扆界内诸山皆发脉于此长松寺本蚕丛庙址开元中马祖行空和尚乃建寺明皇召对赐额长松衍庆寺又赐名香为亭以贮之曰御香亭宋赐名嘉福寺今名灵峰
　　唐郑谷集云谷自乱离之后在西蜀半纪余多寓止精舎与圆昉上人为净侣昉公住长松山旧斋尝约他日访会劳生多故游宦对年曩契未谐忽闻谢世怆吟四韵以吊之诗曰每思闻静话雨夜对禅床未得重相见秋灯照影堂孤云终负约薄宦转堪伤梦绕长松塔遥焚一炷香
　　志云蟠龙山与长松相接大厯四年郡大夫傅耆造大佛建院曰石门以山石分开似之院门又有石形如夔刻字其上曰夔石杨甲游长松寺宿石门僧舎以石门霜露白为韵得露字诗云疾风吹轻衣驾我云脊路人问一回首惊絶不敢顾鸟投虚无底渺渺不知处蜂窠蚁丘垤与世同所骛试看一苍莽谁有不平处尚怜野僧屋佛面荒苔蠧断崖划呀吻汹汹崩石怒我来得竒观拄杖叩岩树青山有骄色斯客不能句平生二三子慰我一相遇娟娟松间月幽夕亦可度夜阑更小语风逼遗响去酌君无多酒继以木兰露诸公绰石门院诗云摇空栁色金犹嫩傍道梨花雪未开只尺长松烟雾里石门顶上暂徘徊
　　碑目云周文王庙碑在阳安县西北七十五里即后周髙祖文帝之庙旧碑题额云大周植元年歳次丁丑造元年即后周闵帝之初元也今石刻存志云去郡治五十里山曰赖简自赖简西亘潜渡雁江而直走龙泉又曰隆泉在治北八十里以涧水隆盛为名
　　寰宇记云灵泉在灵池县南三十五里隋初县傍出涌泉因置平泉县于此唐改灵泉志云废灵泉县在州西北七十里隆泉驿之右杨甲灵泉山中诗云小县相笼合蒙蒙数百家菓蔬争晩市樵牧乱晴沙落日平林逈青山去路賖偶居无事在随意问桑麻又野色山围尽风烟更可怜客情牛铎外农事藕花前聚汲松根井寛愁石底泉云安须斗水诗兴亦超然又胜地仙灵宅微官也谪居焚香他日梦隠几向来书小睡便山雨长斋称野蔬逄人问无恙满意说樵渔又日下丛林薄芊芊肃晩晖闭门成小隐饮水亦生肥醉着溪藤杖归来木叶衣狂歌有虎兕吾道只应非又何处长松寺雨花云外台山从百曲转路入九闗回老桧成龙尽残柯借鹤来人间斤斧乱风壑夜声哀又灵泉山上晩望诗云野旷树还乱林深烟更微天随残日尽云掣断山飞玉垒风烟阔秦楼草木非凭髙千万事今夜客沾衣蒲瀛宿灵泉无我轩懐次山诗幽轩着无我居此合何人闻道东山隐当时此地亲心源将止水世事甚浮尘今日寻微迹空余淡墨春自注云壁间有次山题字也
　　成都文类益部十县多引江水溉田咸为沃壤惟灵池疏决不到须候天雨俗谓之雷鸣田县东山下有朱真人洞洞北冈岭连属逾廿里得禇圣母祠化迹尤异民咸事之祈祷获应潘洞诗云锦里城东邑髙原十六郷江流分不到天雨降为常节及三春后晴逾两月强龙乖寻穴蛰鱼困入泥藏树影全亏绿苖姿半吐黄耕夫皆惨戚市户亦仓忙濳虑寃无雪深疑政有伤推恩惭睿主引咎谢虚皇磬折真人宇星奔圣女堂先时蠲玉馔隔夜浴兰汤洞口焚香逺山椒作梵长幽诚期必逹元应果旋彰雷振南峯下云飞北岭傍声稠喧竹坞势廹泻银潢飘洒连三昼霶■〈雨上沱下〉遍一方稻畦烟漠漠莲沼水泱泱物态涵优渥民情遂乐康洪施周庶品余润浃他疆稔歳还堪待阴功讵可忘明灵何以报奋藻纪遗芳按朱真人祠即安静观也杨甲宿安静观诗青山转龙脊矫首西南天上有仙人祠台殿飞后前下见云雨兴树色暗平川仙人两黄鹄一去无归年向来道上屦人着几何钱一朝闻羽化怅望空流涎却挥囊中金瓦砾来投捐岩岩化金碧香火通云烟人间万事尔旦暮有愚贤而况争夺场转手分媸妍仙人一回首破陇与荒阡纷纷不足道哀此区中缘石泉泻幽洁意寂不肯喧夜闻松风露起坐心寥然又云一濯岩下溪再拜岩中庭清风肃然来吹我衣上腥仙人芙蓉冠乗月下云軿山空杂佩响静夜朝百灵似闻客欲去小语犹丁宁萧萧上松栢急以两耳聴寂寥古坛外但挂斗与星天明恐是梦恍惚遗心形去饮石上泉再读幽人铭青山无行迹雾雨松冥冥古今集记云灵泉
　　县界有瑞应院唐永平中叚文昌来摄灵泉尉手植四松于此院有石刻云乾坤毁则无以见寺寺不可毁四松其逺乎松至天福初止存其一县令张松复补植三株有栽松记刻于石今不存杨甲诗云木落石出荒山台上有佛寺孤崔嵬断椽坼瓦无四壁古佛已倒何人推野蜂占窠挟肩背山鼠出穴衔髯■〈髟上思下〉老僧见我欲愁哭野葛蔽路官能来文昌种松有断刻石柱半裂荒莓苔老翁鼻祖无一在独树晩出非耆鲐乾坤未变已先灭几见贼火飜狂雷至今野叟凿山破石窟尚有龙觔骸当时手种意已逺欲与草木为渠魁

　　仁寿县

　　寰宇记云陵州汉武阳之东境晋初西城戍也州南有陵井周武帝因以为州名
　　陵井监图经汉张道陵经兹地有山神称十二玉女指陵上开盐井监以陵名志地也文同奏疏谓因张陵以名井复因陵井以名州矣大观四年改为仙井避其讳云郡国志曰仙井阴气袭人入者辄死投以火则烟气上冲溅泥漂石沸吼如雷今玉女祠是其处
　　王象之碑目云张天师灵庙碑元和十五年知陵州李正卿撰文咸通十五年邱冲书又云黄帝阴符碑在州城至道观宋京记云此中江山瑰竒自古王公贵人词客才士未尝一至故不得见于歌咏而为浮屠老氏之学者往往擅而有之
　　方舆胜览云艶阳洞在州城北至道观之后昔天师既誓玉女于井因藏去其衣鎻之石室或谓之藏衣洞洞在重岩下■〈山含〉岈幽窈晦明变化千态万状虽距阛阓不数武而若与世隔盖道陵修炼之区也杜光庭录异记云熖阳洞古老相传在陵州阳山之下从来隠蔽人莫知其处干徳三年辛巳正月十六日癸夘井监史保义军使太保马全章梦一紫衣束带巍冠者状若道流揖之俱行至崖壁所告曰此熖阳洞也闭塞多年能开发护持可以福利邦国又指其地近开小径曰可断之勿使常人践踏言讫而去及旦往寻其所果见土势微陷以杖导之深不可测即令本军节级侯广之勾当人夫斸地渐获踪由相次开掘见三重石门洞内并是细砂一无虫蚁他物其洞自东入西深三丈九尺阔五尺三寸洞门三重第一重髙六尺阔五尺二寸第二重髙五尺五寸阔三尺七寸第三重从顶至底一向髙六尺一寸三门相去各只三四尺镌凿精巧殆非人工三门内南畔别有石房阔七尺四寸髙四尺八寸深四尺二寸其后别有一小洞洞门有片石遮掩旁通一缝以烛照之深不知其底北畔亦有石房深四尺阔七尺三寸髙五尺房内有石床一西畔又有小石房深二尺阔三尺五寸髙三尺一寸西北畔有石床长三尺八寸阔二尺八寸有石灶模长二尺三寸额阔七寸灶深八寸周围三尺五寸计从洞门向东一直至盐井西相去可四十一丈八尺井在洞门正东也全章乃召当井监天师院主内大徳费省真问之答云天师院见有元和年刺史李正卿着天师圣徳碑云天师以东汉建安二年自沛游蜀占犍为分野见阳山气象指谓弟子此山直下有咸泉焉今验此洞正当井上即梦中所指者也碑目云洞颜隶书艶阳仙洞四字字体兼篆不知何代书旁有款识歳久磨灭东南贾人见此碑本寳而藏之以为真汉隶志谓有东汉仙都四字在天师洞未详
　　碑目又云仙井监有蔡君谟法帖苏东坡心经帖文与可书千字文陆务观跋蔡帖云近岁苏黄米芾书盛行前辈如李西台宋宣献蔡君谟苏才翁兄弟书皆废此两轴君谟真行草隶皆备石在仙井可寳也淳熙元年九月八日蜀州手装胜览云艶阳洞前有蓬莱阁秦少游诗雄檐杰槛跨峥嵘席上风云指顾生千里胜形归爼豆七州和气入箫笙人游晩岸朱楼逺鸟度晴空碧嶂横今夜请看东越分藩星应带少微明程公辟次韵云半天钟鼓宴峥嵘早晩晴阴景旋生湖暖水香春载酒月寒云迥夜闻笙金鳌破海头争并玉雁排烟阵自横我是蓬莱东道主倚栏先占日初明按蓬莱阁在治东百许歩又有含晖阁近五十步赵阅道诗晓川嘉树照双扉披豁幽轩景尽归自喜吾懐已虚白三嵎山色更清辉
　　舆地纪胜云平云阁在郡圃文与可诗陵阳郡事全稀少懒守长赢半日闲晩后须来上髙阁就中无厌是云山与可在州送通判喻郎中诗可笑山州为刺史寂寥都不似州城若无书籍兼图画便不教人白髪生又云近日簿书全简少吏人惟聴两衙休归来便只寻冠履遶遍林亭山上头
