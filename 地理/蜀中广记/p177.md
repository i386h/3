<!-- { "loadSidebar": true } -->
　　杜悰在西川日厚待门下术士李生时马植罢黔南赴阙取路至成都李见之谓悰曰受相公恩久思有以効荅今得矣黔中马中丞非常人也相公当厚遇之悰未信一日又宻言于悰曰相公将有甚祸非马中丞不能救乞厚结之悰感其意乃发厚币赠植仍令邸吏为植于阙下买宅生生之费无阙焉植心感悰不知其旨寻除光禄寺卿报状至蜀悰谓李生曰贵人作光禄勲矣曰姑待之稍进大理卿又迁刑部侍郎充盐铁使悰始惊忧俄而作相懿安皇后宣宗幽崩悰懿安子婿也忽一日内牓子索检责宰臣元载故事植喻旨翌日御延英为万端营救且素辩博能回上意事遂寝出感定录西川节帅段文昌字景初父锷为枝江宰后任江陵文昌幼少好属文长自渚宫困于尘土乃逰成都谒韦南康韦与奏释褐道不甚行遂去南康之府值金吾将军裴邠镇梁州辟为从事转假廷评裴公府罢因抵兴元城西四十里有驿曰鹄鸣后濵汉江前倚巴山有清僧依其隈不知何许人也常嘿其词忽复言未尝不中公闻之径诣求宿愿知前去之事自夕逹旦曽无言忽问蜀中闻极盛旌斾而至者谁公曰岂非髙崇文乎曰非也更言之公曰代崇文者武黄门也清公曰十九郎不日即为此人更盛公寻征之便曰害风阿师不知因大笑而止由是颇亦自负戸部员外韦处厚出为开州刺史段公是时任都官员外判盐铁案送出都门语处厚过鹄鸣先访清公因问还期曰一年半岁一年半岁又问终止何官对曰宰相须江边得又问段十九郎何如荅已说近也及归朝正三岁重言一年半岁之验长庆初段果自相位节制西川惟处厚不喻江边得宰相广求智者解焉或有旁征义者谓必除浙西夏口而入拜及文宗皇帝践祚自江邸首命处厚为相至是方验乃与邹平公发役修清公塔因刻石记其事
　　戎幕间谈蜀川有费鸡师者善知将来之事为人禳救多在卭州时有一僧言双流县保唐寺有张三师者因巡寺有空院将欲住持率家人扫洒之际座上得一小瓶子有蛇在瓶内覆而出之约长一尺文彩斑驳五色备具令人筴送于寺外当枨掇之际随触随大以至丈余如屋椽焉二人担之方举置处距寺约三二里撼动之时犹増长不已众益惧遂击伤至于死明日有虹蜺亭午时下此寺中有至临卭见鸡师说之鸡师曰杀龙女也张三师与僧徒皆当死后卒如言其它应验类此竟不知是何术韦约长兄为杜元颕从事弟妹皆识费师在京中已曽知有此事及到蜀询访其术凡病者来告师即抱一鸡而往及其门乃持咒其鸡令入于内抵病者之所鸡入而死病者差鸡出则病者不起矣时人遂号为费鸡师又石子置病者腹上作法结印其子断者其人亦不起也又能书符先焚为灰和汤水与人吞之俄复吐出其符宛然按酉阳杂爼云唐蜀费鸡师目赤无黒晴本濮人成式长庆初见之已七十余或为解疾必用一鸡设祭于庭又取江石如鸡卵令疾者握之乃踏步作气嘘叱鸡旋转而死石亦四破成式旧家人朱安初不信尝谓曰尔有厄因丸符逼令吞之复去其左足鞋及袜展视符文在足心矣又谓奴沧海尔将病令袒而负戸以笔再三画于外大言曰过过黒迹遂透其背焉
　　北梦琐言东川顾彦朗以蔡叔向为副使感微时之恩虽为戎卒而尝加敬其弟彦晖嗣袭酷好洁浄尝嫌奴臭左右薫香而备给使幕僚皆中朝子弟亦涉轻薄韦太尉昭度收复蜀城以彦晖为招讨副使在军中每旦率幕客同谒常武而蜀先主预焉共轻忽之虽昭度亦嫌其不恭后为蜀主所破手刃一家郎官温术等毙焉先是蔡叔向职居元寮乃顾氏之心膂与所辟朝士优游樽爼自不相侔小顾既是尊崇兼其掣肘故先主举军伐之左蜀士有朱洽者常谓人曰二顾虽位尊方镇生无第宅死无坟墓人莫喻之葢二顾自泰徳军小将际会立功便除东川弟兄迭据大顾卒遗命焚骸归塟豊州会多事未果至小顾狼狈之日送终阙焉朱洽之言于斯验矣
　　荆南节判司空薫与京兆杜无隐即滑台杜慆常侍之子洎蜀人梁震俱称进士谒成中令欲希荐送有薛少尹者自蜀沿流至于渚宫三贤常访之一日薛谓薫曰阁下与京兆求名必无所遂杜亦非寿相惟阁下为人絷维官至朱紫梁秀才此举必捷然登第后一命不沾也后皆如其言梁公第后却思归蜀重到渚宫江路梗纷未及西泝值淮师冦江陵渤海王邀至府衙俾草檄书欲辟于府幕坚以不仕为志渤海敬诺之二纪依栖竟是麻衣也出北梦琐言
　　伪蜀有赵温主善袁许术占人灾祥无不神中蜀谓之赵圣人武将王晖事蜀先主累有军功而性犷悍至后主时为贵臣挤抑久沉下位王深衘之一日于朝门逢赵公赵惊愕屏人告曰今日见君面有杀气似有阴谋但君将来当为三任郡守一任节制自是晩逹不宜害人以取殃祸王大骇乃于怀中探一匕首掷于地泣而言曰正欲刺杀数子便自引决不期逢君指示请从此止拜谢而退王寻为郡迁秦州节度蜀亡老于咸阳宰相范质亲见王话其事出玉堂闲话
　　伪王蜀叶逢少明悟以词笔求知常与光宪偕诣术士马处谦问命通塞马曰四十已去方可图之未及而茍得即寿不永于时州府交辟以多故参差不成身事后充湖南通好判官未除前梦见乗船赴任江上候吏旁午迎入石窟觉后话于广成先生杜光庭次忽报敇下授检校水部贠外郎广成曰昨宵善梦岂此谓乎自是解维覆舟于犍为郡青衣滩而死光宪自蜀沿流一夕梦叶云子于青衣亦不得免觉而异之洎发嘉州取阳山路乗小舟以避青衣之险无何篙折为逆流吸入青衣幸而获济岂鬼神尚能相戏哉
　　扶风马谦病瞽厥父俾其学易以求衣食居于安陆鬻筮自给有一人谒筮谓马曰子之筮未臻其妙我有秘法子能从我学乎马生曰诺随往境内陶仙观受星筭之诀凡一十七行马请爵里云胡姓名恬且诫曰子有官禄寿五十二幸勿道我行止于王侯之门马生得诀言事甚验赵匡明弃荆入蜀因随至成都王先主尝令杜光庭先生宻问享寿几何对曰主上受元阳之气四斤八两果七十二而崩四斤八两即七十二两也予官中郎金紫五十而殒
　　伪王蜀时阆州人何奎不知何术而言事甚効既非卜相人号何见鬼蜀之近贵咸神之鬻银肆有患白癞者传于两世矣何见之谓曰尔所苦我知之也我为嫁聘少镮钏■〈釒义〉篦之属尔能为致即立愈矣欣然许之因教之曰尔家必有他人旧功徳或供养之具在焉亡者之魂所依故遣为此祟但去之必瘳也患者归视功徳堂内本无他物忖思久之老母曰佛前纱窻乃重围时他人之物得非此乎遽彻去仍修斋忏疾遂痊何生末年自布衣除兴元少尹金紫妻兼邑号子亦赐绯不之任便归阆州而卒葢预知死期也
　　伪蜀道士李暠唐宗姓也生于徐州而游三蜀词辩敏捷粗有文章因栖阳平化为妖人扶持上有紫气乃聚众举事而败妖辈星散而暠独罹其祸先是暠作书召玉局扬得辉赴斋有老道士崔无斁自言患聋有道而托筭术往往预知吉凶徳辉问此行如何崔令书地作字乃书北千两字崔以千挿北上成乖字曰去即乖杨因不果赴而暠以斋日就擒道士多罹其祸出北梦琐言
　　嘉州夹江县人孙雄号卯斋其言事亦何奎之流伪蜀主归命赴洛时内官宋愈昭等当从行旧与孙相善咸问将来升沉孙俛首曰诸官此去无灾祸但行及野狐泉已来税驾又曰孙雄非圣人耶此际新旧使头皆不见矣诸官咸疑之尒后量其行迈合在咸京左右后主罹伪诏之祸庄宗遇邺都之变所谓新旧使头皆不见也
　　甘节精术数言无不中常恐人荐逹每见人即作郷音曰我但能蜀语耳顺均贼乱雷太尉召使随军一日忽言曰太尉少避有贼至雷命备之良久有刺客从地道出
　　唐濮间有相者彭克明号彭钉觔以其言事必中也九陇村民唐氏子家殷富彭谓唐郎即世当不挂一缕唐曰我家粗有田陇衣食且丰可能裸露而终哉它日江水涨唐望潭上有一兎在水中央乃脱衣泅水捉之为泛波漂没而卒
　　老学庵笔记李顺献馘非真者有蜀人言顺逃至荆渚一寺有僧熟视曰汝有异相为百日偏霸主何在此耶今年不死尚有数十年寿又云方顺乱作有术士折顺名曰只有一百八日有西川耳安能久也如期而败
　　史延寿嘉州人以善相逰京师贵人争延之视贵贱如一坐辄箕踞尔我人号曰史不拘又曰史尔我吕文靖公尝邀之延寿至怒阍者不开门阍者曰此相公宅虽侍臣亦就客次延寿曰彼来者皆有求于相公我无求于相公自欲见我耳不开门我竟还矣阍者走白公开门迎之延寿挟术以逰无心于用舍故能自重如此出王辟之渑水燕谈
　　蜀有术士精于谭天尤善戏谑或以五行试其术答云此人必食禄异时官至五马咸强其笔于楮为证验于是索笔书云目今敛板鞠躬已见二千石在后众哗然哂之且诮是乃挽米舟水手何谬言如是曰请细思之众方悟为之一咲游宦纪闻
　　于世尊遂州人与一女皆预知吉凶数州敬奉舍财山积錾凿岩壁列为佛像所费莫知纪极节度使许公存以其妖妄召至府衙俾射覆不中杀之神色不变于其所居得五色文麻百駄其它钱帛称是
　　集记清献公知成都秩满玉局化道士李垂应送至弥牟镇曰后六年再当来此相迎清献强之至汉州不肯前曰汉州守聂友仲欲占命其人天狱星动故不敢见未几聂果以公事下狱比清献再守成都又六年矣李复至弥牟相迎
　　志林至和二年成都人有费孝先者始来眉山云近逰青城山客老人村坏其一竹床孝先谢不敏且欲偿其直老人笑曰子视其下字云此床以某年月日造至某年月日为费孝先所坏成坏自有数何以偿为孝先知其异乃留师事之老人授以易轨革卦影之术前此未知有此学者后五六年孝先以致富今死矣然四方治其学者所在而有皆自托于孝先真伪不可知也聊复记之使后人知卦影之所自耳按志云孝先安仁人以经术显名宿董正图学舍坏其竹床也
