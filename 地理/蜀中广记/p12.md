<!-- { "loadSidebar": true } -->
　　志又云北三十里之二郎镇乃九陇县址以九陇山为名寰宇记云九陇山自永昌县连亘至县界屈曲而九折也方舆云九陇者古彭州之西山一伏陇二豆陇三秋陇四龙奔陇五走马陇六骆驼陇七千秋陇八较车陇九横担陇故有九陇之名
　　陆放翁云天彭号小西京以其俗好植牡丹有京洛之遗风古今杂记孟氏以牡丹名苑于时彭门为辅郡典州者多其戚里得之上苑此彭门花之始也天彭亦谓之花州而牛心山下谓之花村云
　　治内有东湖元符中袁隲记云九峰髙峙蒙水浚发楼阁亭轩隠见于茂林修竹间又有西湖元和中守王潜萧佑创进士邓衮记云二公陶奇撰幽不乏心匠于西湖台岛花竹布置罔不宛妙也
　　胜览云南楼在郡圃中范百禄有记文同彭州南楼诗云百尺压城端飞檐欲上抟湖光揺埤堄山影转栏干秀野含春煦乔林拥暮寒回头大岷雪千仞正巑岏
　　胜览又云望雪楼在子城上唐彭州守建以望雪山太和进士邓衮铭曰维蜀之鄙截如巨砥厥郡维彭西北天屏危碧峭青戞霄摩冥鲸跳虬奔限蛮隔畨上排雪峰延迭万重鹤甃瑶軿月积绡鲜振古不泐四节一色皎皎披飘寒涸阴胶光涵二水冷射千里徃哲所嘉名之玉垒也
　　髙适为州刺史彭州山行诗云峭壁连崆峒攒峰迭翠微鸟声堪驻马林色可忘饥怪石时侵径轻萝乍拂衣路长愁作客年老更思归且悦岩峦胜寜嗟意绪违山行应未尽谁与玩芳菲苏颋赠彭州权别驾诗双流脉脉锦城开追饯年年徃复回秪道歌謡迎半刺徒闻礼数揖中台黄莺急啭春风尽班马长嘶落景催莫怆分飞岐路别还当奏最掖垣来
　　集古録载秦李氷为蜀守凿山导江以去水患其神怒化为牛出没波上君操刀入水杀之因刻石以为五犀立之水旁与江誓曰后世浅无至足深无至肩谓之誓水碑立在彭州马端临云彭州掘地得绛帖旧本字画清劲颇类旧武冈而差优也
　　寰宇记云九陇县灌口镇之城西有玉女祠祠西有蜀守李氷祠存
　　五代史补蜀王衍与其太妃游青城山遂至彭州阳平化志云今金城山之仙居观是其驻跸所也金城山形如城上应角宿即二十四化之阳平治矣
　　志又云治北五十里白石沟即漓沅治也上应房宿治有鸿都观下观名曰响石寰宇记以漓沅作丽元云范蠡学道于此又云五龙山有神溪水仙人李伯阳登山嗽之今为溪源山髙数百丈延袤二十余里山麓有洞旱时祈雨巫者初入握火烛之行少顷跂足而望悬崖中有斧凿痕如井深数十百丈牖一线之明而烟熖袅然上冲谓之天生眼至此少偃息复入第三四五六洞洞下重渊深不可测盛夏水冷如氷以编竹筏寝其上逡巡蚁附而入抵第七洞龙所穴也始用符呪取水盛竹筒而出离洞口即有风雷随之而雨作焉间值洞中水壅巫者多不得出
　　胜览云葛仙山有崇真观在蒙阳北四十里二十四化之第五化也葛仙翁璝杨仙翁升贤于此得道大同中蒲仙翁高远复于此白日上升梁武锡名上清观刘孝先作碑以纪其事按成都记韦皋梦神人谓曰异日富贵无忘葛璝也后尹成都再梦乃复新观宇皋自为记云笈七籖云葛璝化周回岩峦左右嵌穴地灵境秀逈絶诸山故有二十四峯八十一洞观下有磎泉深在谷底汲之非便此宫之西过崖磴十五步巨石下有丁东水出于崖腹滴入洼石窍中中和年刺史安金山准诏投龙郡县参从者三百余人忽有污触其水者顷刻乃竭安公与道流颇懐忧惧夜至泉所拜手焚香叩祈良久涓涓而滴虽从骑之众食之充足每年三月三日蚕市之辰众逾万人宿止山内饮食之外水常有余矣
　　胜览云至德山在郡西三十里上有广明院蜀王衍専事游幸尝登是山患其髙险令于福唐寺东别开一径凡数里广可二丈栽松砌石以达于寺从官悉骑以从松枯石怪尚有存者本志云至德山有三昧泉自石窦喷冽方大如斗不竭不溢俗传即知玄国师洗人面疮之处至今疾者浇之多効按髙僧传释罗僧者蜀圣寺中得果位人也尝寝疾于五台山同会僧众俱不之测悟达国师独善视之将及九旬病愈别去云所苦今遂平复由师之力我住在劎外九陇郡之茶笼山尔异日游方无忘相访也悟达暮岁至蜀厯访羣峯讯老樵辈皆以未尝闻兹山名乃叹曰噫病禅之妄也将回遇一山童曰某是彼岩之聚沙者前导而去俄覩殿塔俨空房廊环肃果值昔之病僧迎门叙故日将暮矣而谓之曰兹寺非得漏尽通不能至尔以宿縁一谐遘止言寄寓乎斯为未可尔其克勤修证诣果胡难乃命旧童送师归去回望之顷但见岩壁峭峻杉桧莾苍而已则开成中事也时知元着传之次得僧可思尤闲地理为元作茔兆于丹景前峰其山若雉堞状虽高低起伏而中砥平俄有里人耆老曰古相传云茶笼山矣
　　志云县北三十里丹景山旧志以为山莳牡丹春时红艶照人故名其前为彭门山两山对峙悬崖絶壁相去数百步如门即天彭门也或曰彭祖徧游洞府以窥圣迹尝徃来于其中五代史补伪蜀太后徐氏题丹景山金华宫诗云碧烟红雾扑人衣宿露苍苔石径危风巧觧吹松上曲蝶娇频采脸边脂同寻僻境思携手暗指遥山学画眉好把身心清浄处角冠霞帔事希夷太妃徐氏和云丹景山头宿梵宫玉轮金辂驻遥空军持无水注寒碧兰若有花开晩红武士尽排青嶂下内人皆在讲筵中我家帝子传王业积善终期四海同
　　寰宇记云白鹿山在九陇县北五十里周地图记云宋元嘉九年有樵人于山左见羣鹿引弓将射之有一麛所趣险絶进入石穴行数十步则豁然平博邑屋连接阡陌周通问是何所有人答曰小成都后更徃寻之不知所在
　　胜览云白鹿山有大乘金觉禅寺本晋佛图澄所建上有洗肠池按大同志晋太安二年罗尚杀隠士刘敞敞故州牧刘璋曾孙也隠居白鹿山髙尚皓首未尝屈志尚信妖言而杀之矣
　　舆地纪胜云彭县大隋山之景德寺大业中神照禅师投锡之所有木禅庵白龙井山生竹若龙头俗呼龙头竹胜览云大隋去堋口镇三十五里神照所居有瀑布张天觉记云西山之胜在彭门者大隋为甲郭印诗云我闻大隋名梦寐犹记録得檄天彭道喜气知可掬出城六十里崎岖转江曲山门忽斗上危步依笻竹崩石带烟云异草罗涧谷寂鸟下窥人累猿时挂木路穷纔见寺金碧焕双目祖师古定光灯冷无人续开公生异世大事如付嘱僧言山长阴朝暮云容蹙兹辰为我晴迭岫堆浓緑虚阁倚秋风一洗尘土俗举手揖丹景横身跨白鹿十年劳问讯亲到心始足坐久烛渐微借榻云间宿山寒寐不成窓外泉鸣玉
　　髙僧传彭州土溪智陀子言庵主绵州人也初至大隋闻举石头和尚示众偈倏然领旨归隠土溪悬崖絶壑间有石若蹲异兽师凿以为室中发异泉了无涸溢四众讶之居三十年化风盛播初室成日作偈曰一击石庵全纵横得自然清凉无暑气涓洁有甘泉寛廓含沙界寂寥絶众縁个中无限意风月一床眠
　　胜览云中隋山在大隋之后上山三十里至光相阁三月半间扫去积雪下视葛仙白鹿大隋真培塿也
　　碑目云九陇县龙怀寺碑唐王勃撰略云龙懐山者井络之所交会岷隅之所控带攒峰北走吐香嶂于玄霄巨壑南驰歕洪涛于赤岸香城寳地左右林泉碧岫丹岑徃来烟树隋开皇五年始赐额为龙怀寺因嶂为壁凭崖列户地邻绵左遂均绵上之恩山似龙盘即建龙怀之刹矣
　　按彭州寺观特盛故予随类而诠次之则山川亦可见焉

　　崇寜县

　　唐之唐昌县宋初之永昌县也熙宁间狄道李子忠来牧是邑构堂于其所居之西北隅而命之曰治已修筠珍干罗立环拥寒溜滚滚渠行沼畜公事既休即来其间此文与可记之矣
　　唐咸通中御史中丞吴行鲁出知彭州于州之唐昌县心置草市歇马亭及灵岩报恩院陈溪为之作记立碑建德乡其词曰圣上以南夷不虔边尘坌起候旦授执政意俾择要郡以良能而牧之遂命御史中丞渤海吴公行鲁持节出剌雅安公松筠植心金石励志雅安实边之冲东入崄隘应援由此公至止一顾屹如巨防当危疑之秋瞬息无事郡人以考秩将满预怀去思接武陈诚愿借绥抚丞相陇西公以公功业昭著飞章上闻请充节度叅谋兼诸军行营副都知兵马使东路行营都知兵马使仍兼知黎州巡边制置公遂于大渡河剏置一桥亘五百尺自干戈未寜士马旁午馈运徃复商旅经过曾无覆溺之忧永絶滞留之患至今行者见必归恩异迹奇谋繁难具纪由是复升于犍为雅之南千里县道烽堡相躅早夕军食跂俟于犍为公智出事先机生料外风波助意舟檝如飞是得阖境无虞诸军饫饱实公之功也由是天子以彭门名郡而偿其重勲公轫车之日即究风俗民之忧苦已明其重轻事之兴废已熟其利病从便革弊幽显惬心郡内既肃施及支邑以唐昌县中界接导江郫城东西绵逺不啻两舍虽有村落僻在荒塘昔置邮亭废毁将久行役者野食而泉饮贸易者星徃而烛归敓■〈襄攴〉公行投告无所深沟雨涨古陌桥摧跬步难踰艰苦寜述况输役责限征敛有程而欲罪其稽逋者乎公恻然凝想即日计成遂陈于连帅于县心置草市因其乡名便以建德为号自此四来者旋踵而迓迎中望者举目而知归老幼携挈倏忽而至万家欢笑共事修营不旬日而告就今则百货咸集蠢类莫遗旗亭旅舍翼张鳞次榆杨相接桑麻渐繁如此牧人可谓移风易俗矣昔武侯以蜀脞脆故令邻邑翊日而市意在习其筋力而俟之征徭又每及上春以蠢为名因定日而有知所徃公亦约之以期而候之其日商旅辇货至者数万珍纎之玩悉有受用之具毕陈想人之心岂待询问而知其欢悦也复以路由诸部迭迹轮蹄徘徊一息无税驾之所遂出俸钱建长亭崇轩邃室外廐内厨帷薄精新器物充足则徃来者非止昼食而卜夜可矣人既繁会俗已丰饶又置一镇抽武士三十人而御之创立廨署早暮巡警盗将窜迹人遂髙眠不感晨鸡无闻夜犬皆云康泰不可比俦又兹地会昌之前有佛寺数所因废而未兴乡闾求福无处礼敬像设之仪莫识钟磬之声不闻僻野深郊转为聋俗复置灵岩报恩院修北方天王及侍从奇工妙饰相好无双髙墉环合门庑揭立又度僧住持行道无有虚日斯人也非只丰足而永逃夭札之患得不纪其盛迹而垂于无穷者哉

　　蜀中广记卷五

　　●钦定四库全书

　　蜀中广记卷六

　　（明）曹学佺 撰

　　○名胜记第六

　　川西道

　　成都府六

　　灌县

　　成都记云江水出羊膞山北连甘松至于灌口永康军志汉文翁为守穿湔江水堰流以灌平陆春耕之际需之如金号曰金灌口也
　　李膺益州记曰湔水路西七里灌口山古所谓天彭阙也华阳国志望帝之时会有水灾其相开明决玉垒以除水害遂委以政事已而禅位于开明之西山隠焉按今灌口镇有望帝祠存道将又云秦李氷为蜀守知天文地理谓汶山为天彭门乃至湔及县见两山相对如阙彷佛若有神见遂于水上立祠三所祭用三牲珪璧沉瓒汉兴数使使者祭之按扬雄蜀记李氷以亡者过天彭阙精灵数见焉
