<!-- { "loadSidebar": true } -->
    红莲稻从古有之，陆鲁望《别墅怀归》诗云：“遥为晚花吟白菊，近炊香稻识红莲。”至今以此为佳种。
    ○陆宣公
    《唐书》云：陆贽，苏州嘉兴人。按武德中，苏州所管七县，而嘉兴本号长水县。后改为由拳，又改为嘉禾。吴赤乌中，方易今名也。
    ○太一宫
    太平兴国六年，方士言：“五福太一在吴越分。太一，天之贵神也，行度所至之国，民受其福。”故令苏州建太一宫。后以地远，不便于祷祀，遂于京城苏村建之。今天庆观乃其旧址，乡人尚有以宫巷、宫前称者。
    ○孙百篇
    吴士孙发，尝举百篇科，故皮日休赠以诗云：“百篇宫体喧金屋，一日官衔下玉除。”陆龟蒙亦有云：“直应天授与诗情，百咏唯消一日成。”其见推于当时如此。此科不知创于何代，国初亦无定制，惟求应者即命试。太平兴国五年，有赵昌国愿试此科。帝御殿出四句诗为题，诗云：“松风雪月天，花竹鹤云烟。诗酒春池雨，山僧道柳泉。”每题五篇，篇四韵。至晚，仅成数十首。方欲激劝后学，特赐及第。仍诏今后有应此科者，约此题为式。
    ○苏子美
    苏舜钦，字子美，易简参政之孙。慷慨有大志，工为古文，声名与欧阳公相上下。天圣七年，玉清昭应宫灾，子美以太庙斋郎诣登闻上疏，谓：“天以此垂戒，愿陛下恭默内省。”语甚切直。时年方二十。登景元年进士第。俄有诏戒越职言事者，子美又上书，极论其不可。庆历四年，授大理评事、集贤校理，监进奏院。当时用事者，以子美乃范文正所荐，而杜正献之婿也，因鬻故纸会客事诬奏之，遂除名勒停。喜初，韩魏公为请于朝，追复元官。卒年四十一。山谷先生尝有《观秘阁苏子美题壁》诗，曲尽其平生大节，真迹藏汪五山家。今集中不载，故见之于此：“仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府。台阁自生光。春风吹细雨，禁直梦沧浪。入声市朝远，帘影花竹凉。秋河湔笔砚，怨句挟风霜。不甘老天禄，诚欲叫未央。小臣胆如斗，朱儒俸一囊。请提师十万，奉辞问犬羊。归鞍饮月支，伏背笞中行。人事喜乖迕，南迁浮夜航。此时调玉烛，日行中道黄。柄臣似牛李，倾夺谋未臧。薄酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，征歌舞红裳。谤书动宸极，牢户系桁杨。一网收冠盖，九衢人走藏。庖丁提刀立，满志无四旁。论罪等饕餮，囚衣御方良。姑苏麋鹿疃，风月有书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词章尚轩昂。草书十余纸，雨漏古屋廊。诚知千里马，不服万乘箱。遂令驾鼓车，此岂用其长？事往飞鸟过，九原色莽苍。敢告大钧手，才难幸扶将！”子泌，字进之，任湖北运使（先殿院之女，适参政公之于宿，宿乃耆之弟，于子美为叔父）。
    ○红梅阁
    吴感，字应之，以文章知名。天圣二年，省试为第一。又中天圣九年书判拔萃科，仕至殿中丞。居小市桥，有侍姬曰红梅，因以名其阁。尝作《折红梅》词曰：“喜轻澌初泮，微和渐入、芳郊时节。春消息，夜来斗觉，红梅数枝争发。玉溪仙馆，不是个、寻常标格。化工别与、一种风情，似匀点胭脂，染成香雪。重吟细阅。比繁杏夭桃，品流真别。只愁共、彩云易散，冷落谢池风月。凭谁向说。三弄处、龙吟休咽。大家留取，倚兰干，闻有花堪折，劝君须折。”其词传播人口，春日郡宴，必使倡人歌之。吴死，其阁为林少卿所得，兵火前尚存。子纯，字晦叔。文行亦高，乡人呼为吴先生（杨元素《本事集》误以为蒋堂侍郎有小鬟号红梅，吴殿丞作此词赠之）。
    ○先高祖
    先高祖讳识，给事中讳慎仪之子。登端拱三年第。大中祥符间，用翰林学士李宗谔荐，权监察御史。属真宗东封护跸还都，迁殿中侍御史、兼左巡使，时年四十有二。本朝承袭唐制，御史不专言职。至是，始择学术醇正，操履端方，可以纪纲朝廷者，俾入台言事。得之至难，故被选者实为不世之荣。先高祖任职逾年，遽抱目疾，累表乞退，遂除检校司封郎官、严江军节度副使。
    先高祖登第时，金花帖子尚存。其制用涂金黄纸，大书姓名，下有两知举花押，仍用白纸作一大帖贮之，亦题姓名于上。近吴南英于周参政处，模写王扶、盛京二帖子，名士题跋甚众，皆以为今世所罕见者。予因归而视其所藏，适与王扶同此一榜，规模无毫发不相似，但多白纸为护尔。今所谓榜帖者，盖起于此。
    ○赵霖水利
    政和六年，庄徽待制为郡守，中使以金字牌奉御笔云：“访闻平江府三十六浦内，自古置闸，随潮启闭，泄放水势，岁久堙塞，遂致积年为患。今差本府户曹赵霖，躬亲具逐浦相度经久利害，绘图赴尚书省指说。”既被旨，因遍历诸县，遂得其利害。霖意不过三说：一，开治港浦；二，置闸启闭；三，筑圩裹田。遂条析其事，合成一书奏之，后略施行。霖所建明与郏正夫差异。霖专主置闸之说；正夫则属意于开纵浦横塘，使水趋于江而已。窃谓二公之论，与今日又不同。往时所在多积水，故所治之法如此；今所以有水旱之患者，其弊在于围田，由此水不得停蓄，旱不得流注，民间遂有无穷之害。舍此不治而欲兴水利，难矣！
    ○黄氏三梦
    建宁黄氏，乃名族也。因游宦，遂徙居于吴。黄氏有三子，皆勤于学问，其父梦捷夫持榜帖报黄颜者，遂以名其长子，已而果第。久之，其梦如初，乃折偏旁名仲子以“彦”，彦复掇高科。后数年，其梦亦如初，黄甚怪之，又以“颉”名其季。颉既第，颜即死矣。
    ○昆山编
    唐人刘绮庄为昆山尉，研穷今古缃帙，所积甚富。尝分类应用事，注释于下，如六帖之状，号《昆山编》。今其书尚传。
    ○皋桥诗
    皋桥者，汉皋伯通所居之地。梁鸿娶孟光，同至吴，居伯通庑下，为人舂役。后伯通察而异之，乃舍之于家。皮日休尝赋诗云：“皋桥依旧绿杨中，闾里犹生隐士风。唯我到来居上馆，不知何道胜梁鸿。”陆龟蒙诗云：“横绝春流架断虹，凭兰犹想《五噫》风。今来未必非梁孟，却是无人继伯通。”
    ○谢宾客
    公讳涛，字济之，其先三世仕吴越。公幼而奇敏，尝讲学于阳山澄照寺之西庑。时王翰林禹宰长洲，罗拾遗处约宰吴县，皆器重之，自此名显于时。登淳化三年第，知益州华阳县，通判寿州，知兴国军。真宗即位，锐意任人，一日中，出朝士姓名有治状者，凡二十四人，付中书门下，令驿召至阙。公在选中，命知曹州。有凶人赵谏者，交权势，结豪侠，务乘人之弊以告讦。公奏之朝廷，斩于都市。乃下诏：凡民非干己事，无得告言。遂著于令。为两川安抚，还除三司度支判官，出守海陵、新安二郡。俄召试直史馆，出为两浙转运使。还判司农寺、兼侍御史知杂事。知越州，任满，拜太堂少卿、判登闻检院。又得请权西京留司御史台，就拜秘书监，遂分司洛下。朝廷嘉其恬退，迁太子宾客。其子既入台阁，迎侍于京师。景元年卒，年七十五。赠礼部尚书。子绛，女适梅尧臣圣俞，孙景初、景温。公始以文学中进士上第，而子孙世践其科。又父子更直馆殿，出处仅二十余年，皆衣冠之盛事。公分务洛下，悉屏去外累，于笔砚歌诗素所耽嗜，亦不复为，曰：“佚我以老也。”数年间，惟日看旧史一编，以代宾话。一日，因假寐，梦中作《读史》一绝云：“百年奇特几张纸，千古英雄一窖尘。惟有炳然周孔教，至今仁义浃生民。”越一夕捐馆。范文正公为记其事。
    ○张子野吴江诗
    张子野宰吴江日，尝赋诗云：“春后银鱼霜下鲈，远人曾到合思吴。欲图江色不上笔，静觅鸟声深在芦。落日未昏闻市散，青天都净见山孤。桥南水涨虹垂影，清夜澄光合太湖。”为当时之绝唱。
    ○春申君
    姑苏城隍庙神，乃春申君也。按《史记》，春申君初相楚，后请封于江东，考烈王许之，因城故吴墟以为都邑。《吴地志》亦云：“春申君尝造蛇门以御越军。其庙食于此也，固宜（《越绝书》云：“幽王立，封春申君于吴。”其说又似不同，要当以《史记》之言为正）。”
    ○蒋密学
    蒋堂，字希鲁，尝两守此郡。后既谢事，因家焉，自号曰“遂翁”，所居曰“灵芝坊”，作园曰“隐圃”。圃之内，如岩扃、水月庵、烟萝亭、风篁亭、香岩峰，皆极登临之胜。公喜宾客，日为宴会。时以诗篇为乐，范贯之龙图尝赋诗云：“勇退人难事，明公识虑长。波涛济舟楫，霜雪见松篁。林下开前圃，花间撤亚枪。二疏良宴会，老杜好篇章。道向清来胜，机于静处忘。当除印如斗，试一较闲忙。”
    ○丁晋公拜老郁先生
    祥符中，丁晋公自参知政事拜平江军节度使，知升州。时建节钺者，出入必陈其仪度。既还本镇，乡人为之改观。公在童龆时，尝从老郁先生学（先生居光荡巷，师孟之父，户部师淳之伯父，子尝从师孟学）。至是，首入陋巷，诣先生之居，以两朱衣掖之，拜于其下。先生惶惧，大声呼之曰：“拜杀老夫矣。”既坐，话旧极款密，且云：“小年狭劣，荷先生教诲，痛加夏楚。使某得成立者，皆先生之赐也。”先生愈不自安，不数月果卒。公遣吏为办棺敛、葬埋之物甚厚。吴人至今以为美谭。
    ○李璋
    李璋（忘其字），居盘门内，为人不羁。王荆公甚爱其才，尝有送行诗云：“湖海声名二十年，尚随乡赋已华颠。却归甫里无三径，拟傍胥山就一廛。朱毂风尘休怅望，青鞋云水且留连。故人亦见如相问，为道方寻木雁篇。”又有公下第诗云：“浩荡宫门白日开，君王高拱试群才。学如吾子何忧失，命属天公不可猜。意气未宜轻感慨，文章尤忌数悲哀。男儿独患无名尔，将相谁云有种哉！”由此声誉益著，后以特恩补官。孙益，字彦中。擢高科，历监察御史，徙居常熟。
