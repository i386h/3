<!-- { "loadSidebar": true } -->
    宜兴士人单谔，尝著《吴中水利书》。其说谓：苏、湖、常三州之水潴为太湖，湖之水溢于松江以入海，故少水患。今吴江岸界于松江、太湖之间，岸东则江，岸西则湖，江东则大海也。自庆历二年，欲便粮道，遂筑北堤，横截江流五六十里，遂致太湖之水常溢而不泄，浸灌三州之田。又睹岸东江尾与海相接之处污下，茭芦丛生，沙泥涨塞。而又江岸之东，自筑岸以来沙涨，今为民居、民田矣。虽增吴江一邑之赋，而三州之赋，不知反损几百倍邪！今欲泄太湖之水，莫若先开江尾茭芦之地，迁沙村之民，运其所涨之泥，然后以吴江岸凿其土为木桥千所，以通粮运。随桥开茭芦为港走水，仍于下流开白蚬、安亭二江，使太湖水由华亭青龙入海，则三州水患必减。元中，东坡在翰苑，奏其书，请行之。
    ○翟超
    昆山弓手翟超，数以勇力奋，而酷嗜《金刚经》，昼夜诵之不辍。邑有盗，尉责其巡警失职，挞之。退而愤然曰：“他人被盗，而我乃受杖！”不复还家，坐于一庙中，诵经达旦。至“应无所住，而生其心”，忽若有悟，遂弃俗而投礼东斋谦老，名之曰“道川”。俄为僧，见处日明，因行脚江西。途中遇虎，无惧色，虎驯伏其旁，逡巡引去。晚注《金刚经》，超乎言句之外，名禅老衲，皆以为不可及。其后圆寂之际，大书四句云：“我有一条铁ω栗，纵横妙处无人识。临行拨转上头关，轰起一声春霹雳。”今葬于山中。
