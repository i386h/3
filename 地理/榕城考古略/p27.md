<!-- { "loadSidebar": true } -->
　　由西门迎仙桥折而南，为高峰庵，地今名柴巷，旧西教场也。有桥跨河，曰高峰桥。桥之南有庵，今废为瘟神庙。
　　柳　桥　在草市都。唐时辟南湖于此，今惟一港，从通舟楫，从西水关入。
　　陆庄园　在高峰桥西。宋陆蕴、陆藻兄弟别业，园池亭馆，今皆颓废。
　　凤　山　亦名黄山，在柳桥南平田中。山阴有明都御史陈纪墓。
　　西禅寺　一名怡山，亦曰域山，距城西五里而遥。梁仙人王霸所居。有寺古号信首，隋末圯。咸通八年，观察使李景温招长沙沩山僧大安来居，起废而新之。十年，改名清禅；寻又改延寿。后唐长兴中，闽王延钧奏名长庆。淮兵焚毁，惟佛殿、经藏、法堂、西僧堂仅存。天圣中营葺，始就，周垣九百丈，居三千人。有奎华阁，明远、紫翠二亭，放生池诸胜。景祐五年，敕号怡山长庆。明宣德二年重建，屡修。兹寺为侯官丛林第一。旧有西宫，王霸居此，凿井炼药，有白龟吐泉，点瓦成金之异。后委蜕于所居皂荚树下。唐贞元中，观察使李若初建冲虚观，以祀霸及徐登、董奉、任放，为四仙祠。万历初，马恭敏森卜兆其地，遂移建于东。按寺志：冲虚观，旧在寺前东南，今废。西南仅存数椽，俗呼小伽蓝。有白龟井，亦枯废。寺内外有七井，俱唐开山僧懒安浚。四围多荔树，福州荔枝以西禅、开化二寺所产为著。寺之荔，宋时植者，旧有百余株。其法堂前后四株，传为五代僧慧稜手植，至今犹存。　宋蔡襄《和王介夫游西禅兼呈黄承制》诗：“山城只有四围青，海国都无一点尘。荔子丰标全占夏，荷花颜色未饶春。水边清吹传觞久，路上残阳立马频。不是闲来夸景物，欲将谣俗寄王人。”李觏《游怡山长庆寺》诗：“行行金碧里，气象恍如春。不记来时路，自嫌衣上尘。院香知有佛，僧静似无人。十载京华梦，相逢一欠伸。”李纲《西禅寺斗东堂》诗：“杰阁雄楼杳霭间，佳辰良夜共跻攀。斗回高柄临华栋，月涌清光出远山。急景行将悲晼晚，此身难得到宽闲。世间百虑何时了，且对金樽一解颜。”明王偁《秋夜宿怡山古刹》诗：“别路绕珠林，秋来落叶深。一灯今夜雨，千里故人心。已觉空门幻，还惊旅况侵。坐闻钟鼓曙，离思转沉沉。”郑善夫《病起步西禅》诗：“一春伏枕莺可怜，病起野池生白莲。偶尔梳头出城郭，便因看竹到西禅。天晴求食鸟双下，日午闭门僧独眠。明发螺江有行役，红尘白雁异风烟。”谢肇淛诗：“城西十里路，春树变鸣禽。远寺寻钟入，山僧避客深。雨花天外落，石塔洞中阴。悟得空门意，吾生已陆沉。”黄道周《宿怡山招提》诗：“路折城西地已幽，寒云更绕寺门流。深林何处堆黄叶，老衲无心任白头。山近重阳常欲雨，人经多难易悲秋。偶然坐觉蒲团稳，谁拟闲身几日留。”
　　石湖桥　在美宅里西宫前。
　　西禅浦　在西禅寺前。外临三港为江，俗名西河口。内有小浦达于河渠，有渡达凤冈诸处。
　　度洪山桥而西，为洪塘，有洪山寺。在桥西。明正德间布政使陈珂建。万历六年修，寻圯，甲寅重创。谢肇淛诗：“山下洪江江上村，江云山霭共黄昏。早潮归后暮潮到，一片寒声绕寺门。”
　　洪塘之山，皆曰洪山。其支者曰：
　　东岐山　岭上有里社最盛。环山之下，为洪塘市。
　　西　山　在云程山东。村落骈广，太常卿许谷祖居之。
　　云程山　自西山吸江而下，居下竖塔右麓。以象文笔，林、郑二姓居之。林副使玭、御史瑭、参议文缵、佥事壁、知府茔，郑长史阂、佥事元韶、知府惇典，其著也。山有白马庙，航海者多乞灵焉。
　　妙峰山　山有林廷选、玭、瑭墓，山椒旧时亭榭颇多，今皆废。上有妙峰寺，境极幽旷。宋天圣间建，明成化间修，国朝顺治间重修。上为宋中书舍人林遹读书处。
　　石仓园　在洪塘山麓。明曹学佺别业，有浮山堂、石桥、临赋阁、春草亭、石仓、语江亭、长至台、石君听泉阁、夜光堂、梵高阁、淼轩、梅花馆、林亭、涧室、荔支阁、碧泉庵、竹醉亭、琴书社、南池诸胜。绿沼翠岩，奇葩异草，与四库图书，照耀烟波之上。近易数主，诸迹皆芜没。
　　金山塔　江渚突出一阜，随潮高下，水涨而山不没，名小金山。形家以为印浮水面，中有石塔。旧有桥，以通往来，后拆，今易以渡。元王翰《金山塔》诗：“胜地标孤塔，遥津集百船。岸回孤屿火，风度隔村烟。树色迷芳渚，渔歌起暮天。客愁无处写，相对未成眠。”按：洪塘在前明时，廛市最盛，亚于南台。而科名阀阅之盛，亦甲于诸乡。自林、郑诸大姓外，若翁宗伯正春、张经略居第皆在焉。自倭乱焚毁，地方始消索矣。
　　自洪塘迤南，为凤冈，江水回环，周回数十里，中有三十六宅。所植多龙眼、荔支，居人多植果种花为业。有桥二：曰陈桥，曰周宅。而刘宅为大，中有祠祀刘氏诸贤，宋刘彝所居也。按：彝，仁宗朝进士，初从胡瑗学。神宗熙宁初，为制置三司条例官，以论新法不便，罢。复知桂州，以禁交人互市，贬。哲宗元祐初，复为都水丞，遂卒。刘康夫、刘藻、刘嘉誉、刘世南、刘砥、刘砺、刘子玠皆其后也。自凤冈迤南，至于杨岐，又至吴屿，为闽侯交界，夹江而居诸村落也。
　　小君山　在吴屿。明山人吴洪栖隐于此，王文旭《宿吴隐君故宅》有“早时季子幽居处，石室来游异往年”之句。郑善夫《访吴山人隐所》诗：“脱屐吴居士，寻君江水遥。云房生夜气，藓牖散春潮。榻静闻空籁，情高梦九霄。从兹毕灵宝，不赴小山招。”
　　自洪塘渡江而西，为旗山。在四都。隔江诸峰，演漾欹侧，其形如旗，与鼓山东西对峙，逶迤数里，高数百仞。上有勾漏洞、仙人石、旗尾堰诸胜。勾漏洞深不可测，藤箩为户，栖禽好作人声，云烟积而成块。相传间有寺，曰稳卧轩、曰紫蔗岩、曰碎霞屏、曰接潮峰、曰绿艾庄。绕山之溪，曰锦溪。麓曰太平山。《十国纪年》：王延翰葬于此，恐非。案：王墓在城北太平山，即太平地藏也。明徐熥《登旗山勾漏洞》诗：“溪山何逶迤，数里入鸿濛。斜日猿声外，残云鸟道中。乱峰诸洞隐，万竹一泉通。趺坐松间石，尘心觉尽空。”“丹成不纪年，古洞白云边。众水争趋壑，孤峰欲接天。路危逢乱石，山尽见平田。日暮休归去，还期遇葛仙。”环山而居者，曰南北屿。北屿一名水西。明林春泽太守宅在焉。宅后有八景，极林居之胜。郑善夫书“旗山第一峰”大字，刻于石。又有“人瑞峰”三字，亦少谷书。渡合山桥，有炉峰石屹立于阛阗间者，曰南屿。民居鳞次，廛市为西南诸乡冠。江水贯穿于南北屿间者，曰蚬江。地多产蚬，故又名小山曰蚬山。江有沶沫鱼、独脚蛏，胜比江东鲈蟹。山谷酿酒最擅名，曰红老。又产香丝笋、仙爪姜、紫香蓣等。徐诗：“山当曲坞蔽千竹，路入半林生一峰。”黄镐诗：“紫姜绿笋供租税，赤蚬银鱼代稻梁。”陈荐夫诗：“马江西吸旗阳水，象岭南襟笔架山。”王维褒诗：“桕树千丛多傍水，梅花到处结为村”罗恭诗：“莳圃远携斤斧去，灌田多背桔槔行。”读诸诗，多恍佛此乡之风景矣。
　　响石崖　在旗山阳。明少保黄镐别业。有桂岩、鳌石诸胜。山畔万松如棘，有石累然伏土中，人行其上，璘璘有声。
　　锦溪草堂　在北屿。明太守林春泽所居，有竹斋、石筠亭、茂对亭诸生。春泽早岁能诗，与郑善夫、方豪、张经等唱和。晚喜读易，年逾期颐，筋力不衰，登涉如少年。卒之日，端坐而逝。子孙皆显达，人称水西林氏。
　　且闲堂　在旗山北。明少司徒林应亮所居，中有颐老轩。叶文忠相国云：公束发登朝，备位亚卿。晚告归，筑堂见志，满百岁，邦人艳之。又有砚北山居，为少司马林如楚别业。
　　石松寺　在三都旗山麓，一名石嵩。宋大中祥符三年建，初名灵凤；绍兴十年，僧天石于石上种松，因易今名。成化九年重建。后多颓废；万历间兴复。天石种松三本，有自刻诗云：“偃盖覆岩石，岁寒傲霜雪。深根蟠茯苓，千古饱风月。”明林春泽《石松寺》诗：“翠旗峰下丛林晚，有客相携眼倍明。天迥风高双鸟逸，江空木落万山清。岚光未纵烟霞老，野兴偷随杖履轻。谁信昨非今更是？我今方得古人情。”陈价夫《晚过石松寺》诗：“看山不觉深，拄杖入双林。古意坐来淡，秋云行处阴。白莲重结社，芳草自知心。却恐归时路，明朝不可寻。”
　　象　山　在旗山南。山形如象蹲伏，故名。内有洞，蝙蝠如飞鸦蛇虎蛟龙交斗，岩蜂结蜜成石。居民以莳姜蓣靛为生。晌午炊烟冷冷，数家鸡犬相闻。其下曰：梅溪。盘旋里许，涧水潺湲，梅树如绣，纵横岩石上下，恒多觞吟过客。山畔有象鼻庵，僧无还居之。宋时为铁冶场。伪学禁起，朱子遁迹于此。又有青芝洞，为明董应举侍郎之读书处。
　　白鹤山　在五都旗山南。松径萦纡十余里，有鹤巢其顶。涧水冷冷，与鹤鸣相应。唐同光二年建寺，曰仙宗。元至正二十三年重建。有历峰亭、洗钵池、昙花磴、枢松关、金鸡岩、卓锡泉、垂箩径诸景。
　　崎头山　在七都在象山之东。峰峦奇秀，上有仙人石，下横长江，曰浯江。江滨巨石横浸，为苏崎，为济度处，盖大江之支也。山半石矶临水，号醉渔。其旁□山、月山、龙崎山。
　　寻山庵　耕隐亭　在垚沙浯江之滨，皆参政唐澞别业。澞少耕作负薪，自资起家。历官登莱参政，晚归咏其中。按《三山志》：寻山庵，旧记作寺。闽光里，同年置。
　　精严寺　在七都。唐长兴二年建，初号浔湖塔院。大中祥符六年，升为精严寺。元符间始大辟土莽，为游人憩息之所。内有指柏堂、妙观亭、普照轩、罗汉洞、独露庵，上有小台、金界亭，又北有台山、普现庵、万圣台、盘陀石、金明窟、清凉台、月华庵、华峰亭、竹洞、绿阴亭、喜见亭诸胜，杨朏为记，后圯。洪武间重建，今复圯。
　　屿头山　在十都，一名花屿。《名胜志》：周围有六桥，曰：合潮、玉浦、郑屿、温阳、后山、王丘，皆擅花木之胜。宋林安宅居此，俗名上溪。西为斗门山，有屿曰：董屿、月屿、环屿，民居鳞次。
