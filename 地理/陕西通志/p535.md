<!-- { "loadSidebar": true } -->
　　冯氏长安从吾女生而言动不凡六七岁闻从吾读书声即愿听时或问其大义长适咸宁庠生王绍经相对如宾谈必以道义从吾夺官归家人有私悔从吾多言者氏曰士君子立朝不如此安所称臣节从吾向绍经曰从此归山惟有着实讲学共肩斯道氏应曰父平日不曾虚讲如何至今才去着实从吾闻之然其事祖姑及舅姑事无巨细无不殚力万厯丁酉年二十二卒【冯少墟集】
　　厐氏咸宁进士杨重熙之继母也重熙生七岁而失其母萧九岁而失其父翀氏适翀仅浃岁子女无出而翀卒氏抚棺且泣且誓曰伤哉天乎未亡人不难从夫于地下第有此孤在耳所不抚摩此孤而有异志者有如此棺于是茹荼孤闱防三十年以寿终至今乡族称慈继母者必于厐母焉【冯少墟集】
　　李氏咸宁王用相妻用相卒氏年十九生子方五月苦节自誓事翁姑存殁尽礼隆庆间采入世庙实录万厯三十三年赐粟帛旌其门寿九十卒又邑庠生曹言妻黄氏年二十一言亡哭踊不食誓以死殉翁姑泣谕始进饘粥抚孤成立守节四十八年道府咸旌其门又里民马遵贤妻杨氏夫亡无子以守节着闻【咸宁志】
　　韩氏咸宁人孝亷李昌龄祖母十五归李孝养备至抚孤昌龄至通籍更厯艰辛屡经祸乱不少改文翔凤有传【贾志】
　　许氏赵良汉妻咸阳人夫亡守节抚前室子与生子无异家贫矢死靡怨言万厯十六年建坊旌奬【冯志】
　　翟氏兴平诸生杨休母年十八守节王某妻孔氏年二十守节又里民王玺妻姬氏亦二十守节家贫织絍为生万中并旌【贾志】
　　任氏临潼赵仕东妻年二十三夫故无出誓不再嫁以纺绩事舅姑苦节四十余年邑令表其门又王务贤妻张氏归三年而夫故有富室求娶氏举刀自誓守节终身【临潼志】
　　赵氏史鸾妻临潼人年二十夫故守节六十余年其子永寿亦早故妻王氏年二十七守节三十余年孙讲又早逝妻潘氏亦守节三世贞操闾里重之【贾志】
　　牟氏临潼冉天叙妻年十八夫亡遗腹六月有巨室以多金赂婚氏剪发毁靣以死自誓寿九十四卒冉一清者天叙堂弟也妻方氏年十六无子而夫卒哀痛欲自缢里党为慰曰若死易耳如舅姑何乃择族子士秋嗣之泣曰吾抚此奉舅姑生无愧于嫂牟死亦有以见冉氏兄弟于地下一门双节乡里重之【县志】
　　姜氏临潼庠生王汝松妻夫故守节抚孤备极荼苦其父葢渭南孝亷早世无子母强氏伶仃孀居五十余年而长女适蒲城张某亦少寡守义人谓其一脉贞操所遗云【临潼志】
　　周氏举人王廷金妻临潼人嘉靖中廷金就试礼部殁于旅舍氏擕幼子扶榇归守节终身【贾志】
　　张氏王渼妻鄠县人渼病誓与俱死及卒氏哭之正寝抵暮入室饮药死事闻树碑表其墓张太微为述烈妇传【鄠县志】
　　仝氏李勤妻鄠县人夫故氏年十八家甚贫遗孤未三月氏勤绩絍奉孀姑姑称其孝既殁竭蹶庀葬事成礼厥子亦成立【鄠县志】
　　荣氏蓝田诸生张廷妻年二十六夫故遗孤甫三月姑及夫弟相继沦亡荣力举四丧纺绩抚孤寿七十终有司旌之里民荣肇端妻韩氏孙泽妻李氏蔺承赐妻谢氏皆守节终身【贾志】
　　葛氏生员阎防妻蓝田人年二十一防殂五日不食死万厯二十六年旌表【冯志】
　　樊氏蓝田生员李髙枝妻苏氏刘弟妻俱年二十五夫亡守节樊氏家苦贫以纺绩抚孤寿七十卒苏氏抚遗腹子成立寿八十余当道赐粟帛给匾旌之【蓝田志】
　　张四桂泾阳张仓女仓早故四桂与母李氏居年十八隣恶少王宰以言挑之四桂心畏恶宻以语母已而母之田间从外扄其户宰知逾墙入强之四桂据炕栏栏毁身终不移宰用锸断其头而去万厯间崇祀烈女祠【贾志】
　　张氏泾阳生员刘源洁妻年二十夫亡抚幼子丕基躬操蚕织娶媳魏氏丕基又早逝魏氏年十九欲死殉自以有疾当医宻置砒药器中将饮张氏觉即举器碎之因泣曰痴儿何至是汝既有志偕吾守节可矣姑妇共守张六十余卒魏七十余卒又杨氏里民王元登妻段氏张友顔妻夫亡年少至戚劝以改适杨正色拒之囓指以誓杨年八十二卒守节三十八年卒【泾阳志】
　　王氏泾阳诸生张绍祖妻年二十一夫故痛哭不食七日死魏龙光妻王氏年十九夫亡誓以必死舅姑极力劝慰厯一年値夫忌辰潜入室投缳死万厯间并建坊入祠【泾阳志】
　　李氏孔有孚妻三原人有孚诸生卒无子舅姑欲夺其志李以死自誓事舅姑益谨氷操五十余年又秦岷妻王氏年十九夫亡继母欲嫁之氏不从家贫绩絍自给处之怡然万中并旌【冯志】
　　崔氏郝绪妻三原人夫亡家贫闻议婚者泣曰吾宁饿死誓不他适逾年竟饿而死里人立碑以表其节【三原志】
　　王氏焦应选妻三原人事舅姑以孝闻夫亡守志闻父母将有别议乃囓指誓天欲自刎父母惧而止甘贫敎子子源溥成进士时同邑温诰妻韩氏年二十五守节抚孤四十年三子亦成立万厯中并旌其门【贾志】
　　刘氏三原秦根立妻年二十一夫亡取兄子为嗣寻亦早丧止遗一孙未离襁褓氏抚育成立孙复先亡氏偕孙妇共抚曾孙三世保孤遭逢尤困惫云又秦钟莪妻张氏夫亡守节事翁姑克尽妇道万厯中县旌其门岳文魁妻梁氏年二十八夫丧长安扶榇归葬守志终身年七十六卒孙暎斗官翰林学士顺治中旌表【三原志】
　　王氏何大钱妻盩厔人年十七夫卒氏嘱治墓者令容二棺发葬之辰自经柩侧遂合葬焉【贾志】
　　王氏张实妻盩厔人年二十二实卒无子家人劝更志氏囓中指誓不他适年九十三卒奏闻旌表【贾志】
　　张氏渭南兵部主事刘凤池妻也年二十五夫卒无嗣翁姑又先逝家徒壁立日居一敝楼足不逾阈者三十年县民田守廕妻南氏年十六归田六月而寡苦节四十余年事翁姑以孝闻南轸妻武氏年二十四夫卒抚遗腹子企仲举进士养舅姑以寿终万厯时三妇俱加旌奬焉【贾志】
　　较氏雷同妻渭南人适同时年十七随同客居郧阳同病卒无子一女在褓氏水浆不入口者三日扶榇还葬叔翁轰吞氏产业几尽复受张姓者赂为夺节计氏破靣剪发以御乃止一日自备衾木谓女曰往吾不死者以翁姑与若耳今翁姑就窆若又嫁此吾报夫地下时也絶粒数日而死万厯中诏旌其门又东氏邑庠南养仲妻养仲亡氏年十八絶粒死又王氏邑庠曹鸿宇妻夫病吁天祈以身代及卒取兄子为夫立嗣毕自缢死知县杨所修碑其墓【贾志】
　　杨氏富平王志才妻年二十才亡遗腹生子氏坚志抚孤终身不出阃域【贾志】
　　惠氏富平孟学孔妻万厯间学孔为宁夏抚吏病卒氏候丧至葬祭礼毕即更衣自缢时年二十四事闻旌表又李防妻王氏万厯中甫适防即病垂年病益笃王料夫必不起遂自经后园中顷之防苏妇已不救矣崇祯元年旌表【富平志】
　　王氏张汝清妻醴泉人年二十六夫亡遗子二女一抚教以礼其后五世同居不言分析皆氏之家法【贾志】
　　南氏醴泉诸生任引妻年十七守节七十年弟孝思妻刘氏亦早寡守节两院并赐旌表举人韩景妻袁氏年二十六夫故孝姑抚子孀居三十余年有司表之又王桥妻陈氏生子方三日而夫故奉姑育子百苦备尝表其门曰节孝曹登妻阎氏曹科妻张氏俱无子苦节终身表曰一门双节又郭廷信妻髙氏夫亡后四月生遗腹子抚育成立郑克勤继妻程氏痛夫早逝抚前妻子如己出子感其慈亦克尽孝张桂妻晁氏刘业妻陈氏王廷坤妻髙氏俱芳年守志誓不二天有司咸加旌奬焉【贾志】
　　李氏醴泉雷景妻夫早故守节家贫忍饥至死县令姚烛旌其门又王大吉妻张氏年二十夫故家贫氏昼耕夜织遇岁大祲飡糠粃芜菁以育孤苦节四十余年【醴泉志】
　　马氏延安衞张世功妻绥德州侍郎汝骥女也年十九世功亡三日不勺饮且治凶器欲同死以亲族劝止毕志守节至八十余卒院道旌其门又延安衞百戸王国正妻李氏年二十九夫亡哀泣防絶水谷不入口者数日将死殉亲邻以抚孤劝之乃止卒抚子建德列黉序【延绥志】
　　杜氏延安人赠特进汉之长女也年十六归镇抚丁一元相敬如賔乆而无子杜为置二妾服御一与已同妾生二子而一元卒杜年二十八誓以死殉弟桐及松以抚孤继志为言杜日号泣不止未防二孤俱殇杜遂以哀毁卒翰林焦竑为立传又延安衞指挥张经妻许氏经卒氏无所出媵杜氏有姙将免身应继者争立以其世职也氏佯许之后杜产得男氏抱示于族党求长者名之曰涞寻闻于衞自是与媵殷勤抚摩及长教以义方后袭经职歴官协守宣府副总兵【延绥志】
　　杨氏延安人哱拜反遣其将土文秀狥平虏叅将萧如薰坚守不下如薰妻杨氏总督尚书兆之女也谓如薰曰若为忠臣吾何难为忠臣妇尽出簪珥劳军士妻率之守城贼攻围数日竟不能克【纪事本末】
　　景氏生员李恭妻安定人孝子光裕母也年二十一夫亡遗腹生裕甘心守节抚育教训裕年十六入乡校享年七十五邑令扁其门又诸生郝效冉妻孙氏王恩妻李氏俱以守节称按院给布粟焉【安定志】
　　髙氏南征吉妻安定人年二十三夫亡家贫翁早世母白氏寡叔河图负图甚防氏上事孀姑下抚防叔殚竭心力后河图万厯间拔贡任云南防目令负图官守备抚按屡旌其门又生员白诰母李氏夫亡守志诰方七岁家甚窘以针纫供诰读书入泮有司累旌之【安定志】
　　李氏郭永宁妻贺氏马阳妻俱延长人李年十九夫亡家贫时翁姑年俱八十且失明氏以纺绩奉养抚孤成立贺氏亦少寡抚遗腹子苦节四十年万厯中县令并旌其门【贾志】
　　曹氏生员杨一元妻延川人元疾不起氏誓以死殉既卒即自缢救而苏复七日不食死【冯志】
　　袁氏凤翔诸生杨一麟妻年二十三夫亡一女尚防苦志抚孤年五十一卒杜文妻田氏年二十四夫亡子幼孤寠舅姑欲嫁之氏以死自誓勤女红孝翁姑抚按交旌其门县民李仲春妻张氏年二十六夫故众议他适氏曰饿死事小耳况未至饿死耶抚三子俱成立万厯八年各道俱旌表【贾志】
　　薛氏百戸翟亮寅妻凤翔衞人寅亡氏年二十五遗孤琏甫五岁氏养姑育子孝慈克尽琏亦早亡无嗣孤苦伶仃与妇张氏同志守节万厯八年关西道旌其门【凤翔府志】
　　俞氏呉份妻凤翔人份卒氏年二十八生子山甫四岁氏守节自誓奉养舅姑舅卒葬祭以礼事姑弥笃氷霜之操人以为难万厯八年关西道督学道俱扁其门【凤翔府志】
　　柳氏岐山生员范载妻夫亡年二十泣而就死者数次抚育前妻遗子至于成立守节六十余年里民王得威妻罗氏夫卒年二十无子誓以死殉众救得免毁容自守五十余年万厯中有司并旌其门【贾志】
　　侯氏岐山诸生张自省妻夫亡生遗腹子氷雪自持事继姑存殁尽礼有司累表之监生王恩妻李氏年二十九甘贫守节寿九十四卒县民李彦明妻刘氏年二十七无子家甚贫惟织纺以糊口寿七十二卒【岐志】
　　李小圆岐山人若梓之女许字王邦宁未归邦宁自缢死小圆亲临赴吊一恸而絶乆救得苏入厨作粥奉姑曰聊尽妇礼从此寻夫地下端坐丧次是夜大雷震电屋瓦皆裂母姑惊视圆已逝矣殓三日靣色如生时万厯乙巳三月十一日也状闻勅建烈女祠树坊旌表【凤翔府志】
