<!-- { "loadSidebar": true } -->
　　叡为所败死苌遣龙骧长史赵都诣坚谢罪坚怒杀之苌惧奔于渭北遂如马牧【通鉴注渭北牧马之地】西州豪族尹详等率五万余家咸推苌为盟主苌以太元九年自称大将军单于万年秦王与慕容冲通和进屯北地羌胡降者十余万【后秦载记】
　　五月秦上洛郡内附
　　秦洛州刺史张五虎据丰阳来降【通鉴　按明一统志丰阳故城在镇安】
　　慕容冲奔华隂遂进逼长安
　　窦冲击慕容冲于河东大破之冲率骑八千奔于军众至十余万遣使谓坚曰吴王已定关东可速偹资大驾奉送家兄皇帝当率关中燕人翼卫皇帝还返邺都与秦以虎牢为界分王天下永为邻好坚大怒召慕容暐责之命暐以书招谕垂及冲使息兵还长安恕其反叛之咎而暐宻遣使者谓曰吾既笼中之人必无还理不足复顾勉建大业以兴复为务聴吾死闻汝便即尊位于是进向长安【晋书前秦载记】
　　六月秦主坚击后秦于北地败绩
　　坚率歩骑二万讨姚苌于北地次于赵氏坞使防军杨璧游骑三千断其奔路右军徐成左军窦冲镇军毛盛等屡战败之仍断其运水之路冯翊游钦聚众数千保据频阳遣军运水及粟以馈姚苌杨璧尽获之苌军渇甚遣其弟尹买率劲卒二万决堰窦冲斩尹买及首级万三千苌众危惧人有渇死者俄而降雨于苌营营中水三尺周营百歩之外寸余而已于是苌军大振坚怒曰天其无心何故降泽贼营苌率众七万来攻坚坚遣杨璧等击之为苌所败获杨璧毛盛徐成及前军齐午等数十人皆礼而遣之苻晖率洛阳陜城之众七万归于长安益州刺史王广遣将军王蚝率蜀汉之众来赴难坚闻慕容冲去长安二百余里引师而归使抚军苻方戍骊山【晋书前秦载记】
　　慕容冲大破秦兵遂据阿房城
　　谋臣髙葢宿勤崇等以徳望后冲且持法苛峻乃杀立冲为皇太弟承制行事坚拜苻晖大将军司校尉配兵五万拒冲冲令妇人乘牛为众掲竿为旗土为尘督厉其众晨攻晖营于郑西晖出距战冲尘鼓噪晖师败绩坚又以尚书姜宇为前将军与苻琳率众三万击冲于防上为冲所败宇死之琳中流矢冲遂据阿房城初坚之灭燕冲姊为清河公主年十四有殊色坚纳之宠冠后庭冲年十二亦有龙阳之姿坚又幸之姊弟専宠宫人莫进长安歌之曰一雌复一雄双飞入紫宫咸惧为乱王猛切谏坚乃出冲长安又謡曰鳯凰鳯凰止阿房坚以鳯凰非梧桐不栖非竹实不食乃植桐竹数十万株于阿房城以待之冲小字鳯凰至是终为坚贼入止阿房城焉【晋书前秦载记】
　　秋九月慕容冲进逼长安
　　慕容冲进逼长安坚登城观之叹曰此虏何从出也其彊若斯大言责冲曰尔辈羣奴正可牧牛羊何为送死冲曰奴则奴矣既厌奴苦复欲取尔见代坚遣使送锦袍一领遗冲称诏曰古人兵交使在其间卿逺来草创得无劳乎今送一袍以明本懐朕于卿恩分如何而于一朝忽为此变冲命詹事荅之亦称皇太弟有令孤今心在天下岂顾一袍小惠茍能知命便可君臣束手早送皇帝自当寛贷苻氏以酬曩好终不使既徃之施独美于前坚大怒曰吾不用王景畧阳平公之言使白虏敢至于此【晋书前秦载记】
　　冬十月后秦王苌攻新平
　　姚苌闻慕容冲攻长安议进取之计羣下咸曰宜先据咸阳以制天下苌曰燕因懐奋之士而起兵若功成事防咸有东归之思安能乆固秦川吾欲移兵岭北广收资实须秦弊燕廻然后垂拱取之兵不血刄坐定天下此卞荘得贰之义也坚宁朔将军宋方率骑三千从云中将赴长安苌自二县要破之方单马奔免其司马田晃降苌苌遣诸将攻新平尅之【晋书后秦载记】
　　十二月秦杀其新兴侯慕容暐
　　时鲜卑在城者犹有千余人暐乃宻结鲜卑之众谋伏兵请坚因而杀之北部人突贤与其妹别妹为左将军窦冲小妻闻以告冲冲驰入白坚坚乃诛暐父子及其宗族城内鲜卑无少长及妇女皆杀之【晋书前秦载记】
　　秦梁州刺史潘猛弃汉中走
　　猛弃汉中奔长安梁州之地自此复归于晋【通鉴】
　　十年【秦苻丕大安元年后秦白雀二年西燕主慕容冲更始元年】春正月慕容冲称帝于阿房
　　冲称帝改元颇有自得之志赏罚任情慕容盛年十三谓慕容柔曰十人之长亦须才过九人然后得安今中山王才不逮人功未成而骄已甚殆难济乎【纲目】
　　西燕主冲袭长安秦王坚与战破之
　　慕容冲僣称尊号于阿房改年更始坚与冲战各有胜负常为冲军所围殿中上将军邓迈左中郎将邓绥尚书郎邓琼相谓曰吾门世荷荣宠先君建殊功于国家不可不立忠効节以成先君之志且不死君难者非丈夫也于是与毛苌乐等防兽皮奋矛而击冲军冲军溃坚获免嘉其忠勇并拜五校加三品将军赐爵关内侯冲遣其尚书令髙葢率众夜袭长安攻陷南门入于南城右将军窦冲前禁将军李辩等击败之斩首千八百级分其尸而食之坚寻败冲于城西追奔至于阿城诸将请乘胜入城坚惧为冲所获乃击金以止军关中堡壁三千余所推平逺将军冯翊赵敖为统主相率结盟遣兵粮助坚左将军茍池右将军俱石子率骑五千与冲争麦战于骊山为冲所败池死之石子奔邺坚大怒复遣领军杨定率左右精骑二千五百击冲大败之俘掠鲜卑万余而还坚怒悉坑之【晋书前秦载记】
　　夏四月后秦王苌防新平
　　姚苌攻新平新平太守茍辅将降之郡人辽西太守冯杰莲勺令冯羽等谏曰天下丧乱忠臣乃见昔田单守一城而存齐今秦之所有犹连城累镇郡国百城臣子之于君父死而后已岂宜贰哉辅大悦于是凴城固守苌为土山地道辅亦为之或战山峰苌众死者万有余人辅乃诈降苌将入觉之引众而退辅驰出击之斩获万计至是粮竭矢尽外救不至苌遣吏谓辅曰吾方以义取天下岂仇忠臣乎卿但率见众男女还长安吾须此城置镇辅以为然率男女万五千口出城苌围而坑之男女无遗初石季龙末清河崔恱为新平相为郡人所杀恱子液后仕坚为尚书郎自表父仇不同天地请还冀州坚愍之禁锢新平人缺其城角以耻之新平酋望深以为惭故相率距苌以立忠义【晋书前秦载记】
　　五月西燕主冲攻长安秦王坚奔五将山
　　冲率众登城坚身贯甲胄督战拒之飞矢满身血流被体时虽兵冦危逼冯翊诸堡壁犹有负粮冒难而至者多为贼所杀三辅人为冲所畧者咸遣使告坚请放火以为内应坚曰哀卿等忠诚但时运圮丧恐无益于国空使诸卿坐自夷灭吾所不忍也每夜有人周城大呼曰杨定健儿应属我宫殿台观应坐我父子同出不共汝旦寻而不见人迹城中有书曰古符传贾录载帝出五将乆长得先是又謡曰坚入五将山长得坚大信之告其太子宏曰脱如此言天或导予今留汝兼总戎政勿与贼争利吾当出陇收兵运粮以给汝天其或者正训予也于是遣卫将军杨定击冲于城西为冲所擒坚弥惧付宏以后事将中山公诜张夫人率骑数百出如五将宣告州郡期以孟冬救长安【晋书前秦载记　按五将山在鳯翔府岐山县北】
　　六月西燕主冲入长安
　　坚奔五将山宏寻将母妻宗室男女数千骑出奔百寮逃散慕容冲入据长安纵兵大掠死者不可胜计【晋书前秦载记】
　　秋七月后秦王苌围五将山执秦王坚以归
　　坚至五将山姚苌遣将军吴忠围之坚众奔散独侍御十数人而己神色自若坐而待之召宰人进食俄而忠至执坚以归新平幽之于别室苌求传国玺于坚曰苌次膺符歴可以为惠坚瞠目叱之曰小羌乃敢干逼天子岂以传国玺授汝羌也图纬符命何所依据五胡次序无汝羌名违天不祥其能乆乎玺已送晋不可得也苌又遣尹纬说坚求为尧舜代禅之事坚责纬曰禅代者圣贤之事姚苌叛贼奈何拟之古人坚既不许苌以禅代骂而求死苌乃缢坚于新平佛寺中【晋书前秦载记】
　　冬十月后秦及西燕兵战于新平大破之
　　后秦白雀二年冬十月慕容冲遣尚书令车骑大将军髙葢率众五万来侵战于新平南大破之葢帅麾下数千人来降拜散骑常侍【十六国春秋】
　　十一年【秦主苻登太初元年后秦建初元年】夏四月后秦王苌取长安称帝
　　冲既率众东下长安空虚卢水郝奴称帝于长安渭北尽应之扶风王驎有众数千堡据马嵬奴遣弟多攻驎苌伐驎破之驎走汉中执多而进攻奴降之以太元十一年苌僣即皇帝位于长安大赦改元曰建初国号大秦改长安曰常安徙安定五千余户于长安以弟征虏绪为司校尉镇长安【晋书后秦载记】
　　六月关陇诸郡复起兵应秦
　　苻丕僣即帝位于晋阳王永檄州郡以孟冬上旬会大驾于临晋于是冯翊冦明新平张宴京兆杜敏扶风马郎建忠髙平牧官都尉王敏等咸承檄起兵各有众数万遣使应丕【晋书前秦载记】
　　冬十二月秦主登伐后秦
　　苻丕败尚书冦遗奉丕子懿自杏城奔登登为丕发丧行服三军缟素登请立懿为主众咸曰渤海王虽先帝之子然年在幼冲未堪多难国难而立长君春秋之义也登于是以太元十一年僣即皇帝位立坚神主于军中凡欲所为启主而后行缮甲纂兵将引师而东乃告坚神主歔欷流涕将士莫不悲恸皆刻鉾铠为死休字示以战死为志每战以长矟钩刃为方圆大阵知有厚薄从中分配故人自为战所向无前【晋书前秦载记】
　　十二年【秦太初二年后秦建初二年】春正月苻纂起兵杏城
　　初纂自长安奔晋阳襄陵之败奔杏城至是秦主登遣使拜纂为大司马封鲁王纂怒曰渤海王先帝之子南安王何以不立而自立乎长史王旅谏曰南安王已立理无中改今冦虏未灭不可宗室中自为仇敌也纂乃受命于是卢水胡彭沛谷新平羌雷恶地等皆附于纂有众十余万【纲目】
　　苻纂攻上郡羌破之
　　纂遣师奴攻上郡羌酋金大黑洛生等逆战大破之斩首五千八百级【十六国春秋】
　　夏五月秦陷后秦汧雍二城
　　登以窦冲为车骑将军纂攻姚硕徳于泾阳败之姚苌自隂宻救之纂退屯敷陆窦冲攻苌汧雍二城克之斩其将姚元平张畧等又与苌战于汧东为苌所败【十六国春秋○敷陆在今鄜州】
　　八月苻师奴杀其兄纂于敷陆姚苌击走之
　　冯翊太守兰椟帅众二万自频阳入和宁【和宁在杏城东南】与纂首尾将图长安朔方公师奴劝其兄纂称尊号不从乃杀纂自立为秦公椟遂与师奴絶九月姚苌军于泥源【汉书地理志北地郡有泥阳】师奴遂战大败亡奔鲜卑【十六国春秋】
　　冬十月后秦王苌击慕容永于河西走之
　　兰椟与苻师奴离二慕容永攻之椟遣使请救苌将赴救之尚书令姚旻等曰苻登近在瓦亭陛下未宜轻举苌曰登迟重少决必不敢轻军深入比两月间吾必破贼而返登虽至无能为也冬十月进击永于河西永走兰椟复列兵拒守苌攻之十二月擒椟收其士马遂如杏城【十六国春秋　按鉴注龙门至华隂河之西也】
　　十二月姚苌防将军徐嵩垒嵩死之
　　嵩守始平郡甚有威惠及垒陷苌将姚方成执而数之嵩厉色谓方成曰汝姚苌罪应万死主上止黄眉之斩而宥之叨据内外位为列将无犬马识养之诚首为大逆汝曹羌軰岂可以人理期也何不速杀我早见先帝取姚苌于地下方成怒三斩嵩漆其首为便器悉坑其士卒以妻子赏军【晋书前秦载记】
