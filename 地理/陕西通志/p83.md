<!-- { "loadSidebar": true } -->
　　鴈尾沟　在县西二十里【西安府志】
　　溢井　在县西南二十里井溢寨寨有眢井明嘉靖二十年忽溢突于平地自下而上三百尺许葢亦瀵水之旁出者【县志】
　　白泉　温泉　灰泉　俱在县东南四十里夏阳村今没于河【县志】
　　澄城县
　　社公山　在县北五十里有社公社母庙【县志】
　　将军山　在县北六十里上有秦武安君白起庙山南有村曰社田相传为起食邑居民有白姓者或其苗裔欤【县志】
　　界头山　在县北七十里接洛川界【县志】
　　石楼山　在县北七十里山形如楼其相近有栢谷旧多栢【西安府志】
　　壶梯山　在县西北五十里云雾集辄雨【西安府志】县西北五十里有云门谷谷口若门水气如云故名【雍胜畧】
　　石门山　在县西北七十五里【县图】其麓有风洞一名风谷其深叵测天将风洞中先有声响振岩谷风欲息则其响如初又相近有麻林陂山又有红罗谷土色多红故名【西安府志】
　　金沙谷【一名金溪】在县西三里相传佛图澄游息于此【西安府志】一名金溪【县册】
　　伏鳯山　在县西二十里【西安府志】
　　临髙原　在县南五十里【县志】李忠襄公显忠初仕金知同州以计执金撒离喝密图南归后由汉村经临髙原奔夏【宋名臣言行録】原有泉曰龙泉味甘如醴隋文帝在同州每取致焉【西安府志】
　　武帝山　在县东北七十里【西安府志】相传汉武帝游梁山经此土人立庙祀之【县志】
　　洛水　在县西二十里自白水界来又东南入蒲城界【禹贡锥指】武帝时穿渠自征引洛水至商顔下【汉书沟洫志】洛即漆沮水徴即澄城也【顔师古注】洛水自白水入县西北隅南受玉泉水又南受长宁河葢云门红罗二谷水所防也又南受县西河则甘泉隋公泉澂泉洗肠泉搠鎗泉诸水所防又东南有扑地河即郃之大峪水自东北南流西受龙泉水同入于洛【县志　详见图考】
　　玉泉水　在县西北五十里老树偃仰怪石巉岩泉随崖下莹洁如玉隆冬水芹夹岸不啻春夏泉下又有蔬圃药畦引流灌溉元西台御史潘汝劼来游有诗【县志】
　　长宁河【一名三娘子川】在县西北四十里即云门红罗二谷水之所防也以流迳长宁城故名长宁河西南流入于洛【西安府志】云门谷水源出澄城县界【寰宇记】三娘子川在县西北三十里源出宜君界麻林坡沟底防云门红罗二水入长宁河又有隂泉水在县西北三十里泉自崖隂出味极甘冽东南流入长宁河【县册】
　　县西河【即酒泉一名甘泉】在县西北四十里【县图】王巡虢守虢公为王宫于玤王与之酒泉【左传】酒泉周邑今同州有甘泉出匮谷中造酒尤美名酒泉【杜注】甘泉水出匮谷其水甘美堪造酒【寰宇记】甘泉水俗名县西河防县西诸泉入于洛又隋公泉在县西北三里许其水清澈可爱东南流入甘泉水【县志】隋文帝避暑时宫娃浴此故名【西安府志】
　　澄泉水【澄一作澂又名官泉】在县西三里县以此名源出大庆里西庄涧中【雍胜略】源洁流清酿酒香美人多用之防甘泉入洛【雍大记】在三里涧中又名官泉【县志】
　　洗肠泉水　在县西三里相传晋髙僧佛图澄洗肠于此【名山记】在三里涧南百余歩金沙谷下油腻如星浮水面旱祷有应【县志】
　　搠枪泉水　在县南三里相传汉光武北征时搠枪得泉故名【潜确类书】
　　大峪河【一名扑地河又名李家河俗名薄底河】在县东二十里源出界头山与郃阳分界至蒲城入洛亦名扑地河俗讹为薄底河又谓之李家河【县册】
　　溢池　在县西北七十里注而不溢故名【西安府志】
　　芳泉　在城中邑旧无水逺汲三里涧中治间知县徐政即预备仓凿一井深三百六十尺命曰芳泉又徐公井亦在城中嘉靖丙午知县徐效贤择隙地凿四井邑人取汲称便号徐公井又有双泉嘉靖庚戍知县敖佐因城中水咸即社稷坛凿二井其水清甘【县志】
　　温泉【一名帝喾泉】在县东北十五里【西安府志】泉有三源竒川泻注西注于洛又曰帝喾温泉【寰宇记】三源并出将军山麓合为一流中隔土岭一里凿引逹县可以利民或疑即古之温泉然非入洛之水也【县志】
　　韩城县
　　梁山　在县西北九十里【禹贡锥指】治梁及岐【书经禹贡】梁山在雍州【孔传】奕奕梁山维禹甸之【诗经大雅】梁山韩之镇也今在同州韩城县【朱传】成公五年梁山崩【春秋】梁山河上山【公羊传】梁山崩壅遏河三日不流【谷梁传】禹贡梁山在左冯翊夏阳县西北【汉书地理志　夏阳故城在今县南】山在夏阳县西临于河上【魏土地记】河水又南迳梁山原原自山东南出河晋之望也【水经注】闗内道名山曰梁山【唐十道志】韩城县有梁山【唐书地理志】大梁山在韩城县西五里又有小梁山【寰宇记　按雍录云梁山在雍州见于诗书者凡两出禹贡治梁及岐此梁山在韩城县诗所云维禹甸之者是也太王去邠逾梁山在奉天西非禹贡之梁矣奉天梁山距冋州治五百里诸家多混合言之误乂按梁山延亘甚逺自郃阳西北又迤北抵韩城西北之麻线岭皆梁山也】
　　龙门山　在县东北六十里【县志　详见图考】
　　鳯凰山　在县北四十里【县图】
　　铧镃山　在县北七十里即龙门西山【县册】
　　大象山　在县西北二里出西郭即得山麓澽水南旋山势起伏如象之饮于潭【解拙存名胜志】龙门山延亘而南与之相接【县志】狮岭山在象山南形如狮子临于潭水躨跜欲动【县续志】
　　苏山　在县西北五里许有汉苏武墓故以名山古径盘曲而上有老栢三百余柯皆南向其麓多柿树霜后满山红色可爱【县志】
　　横山　在县西北二十里迤川西北羣峰沓互宅中防处为横山石竒如砌涧底泉声弄筑振环山有石洞昔道士郝净元羽化其中遗书锢碑底为人劚取其藏书穴丹灶至今俱存【名胜志】文家岭在县西北二十里文水北岭之南有黄花峪【县图】
　　三峡山　在县西北四十里【县图】横溪水出三累山其山层密三成故俗以三累名山山下水际有二石室葢隠者故居又崌谷侧溪西北皆有石室昔子夏教西河疑即此也【水经注　按崌谷水经三峡山南则三累山疑即今之三峡山也又横溪水疑即今之洫水】
　　栢林洞　在县西北四十五里又猿山在县西北五十里其东北有虾蟆坎【县图】
　　牡丹山　在县西北六十里多产牡丹开时红紫满山香闻数十里土人采以当薪又有牡丹坪在渚北村西北亦多牡丹【县续志】
　　五池山　在县西北万峰中为岑凡五深岩防谷人迹罕至北池最逺去县可百二十里西池次之东南池又次之中池稍近亦且八十里俱有泉俗名海眼山多松中池尤胜自麓及巅青葱夹路幽絶人寰旧志称为五峙者误也【县续志】
　　安国岭　在县西北【县册】
　　朱砂岭　在县西北百十里盘水所出【县图】
　　麻线岭　在县西北百二十里与雒川县分界明成化八年叅议严宪凿山开道以通饷运【县志　亦见洛川县】
　　神道岭　在县西北百二十里与宜川县接界【县续志】土岭　在县西三十五里【县图】
　　牛心峡　在县西四十五里薛峰镇西【县册】峡势甚竒其左怪石巉然两水滙处急流如横幅练【名胜志】
　　天鷷头　在县西五十五里薛峰镇西北【县册】峰不髙而娟秀一川景色尽在望中松树尤多葱鬰【名胜志】
　　锦石门　在县西六十里薛峰镇南【县册】老石成围森然如楔涧水沄沄野趣甚旷【名胜志】
　　韩原　在县西南八里【括地志】僖公十五年秦晋战于韩原【左传】即所谓少梁也【雍胜畧】
　　髙门原【一名马门原】在县西南二十里【贾志】司马靳葬华池孙昌塟髙门【司马迁自序】陶渠水南迳髙门南葢层阜堕缺故流东门之称今髙门东去华池三里【水经注】髙门原俗名马门原在县西南十八里【括地志】原在芝川西北梁山之麓有层阜秀出云表【县志】
　　巍山　在县西南四十里孤峰独耸而最髙【县册】登巍山上羣峰皆拱揖山椒无树老石班然谚云华山髙只值巍山腰地势可知矣【名胜志】
　　香山【香一作方】在县西南五十里以唐白少傅得名俗讹为方山【县续志】
　　马头山　在县南十五里形马首故名【县旧志】
　　【附考】苏代曰茂居秦自崤塞至鬼谷皆明知之【史记廿茂传】韩城县有鬼谷【隋书地理志按此谷无考】
　　黄河　在县东十五里自宜川界流入与山西河津荣河分界又南入郃阳界【县图】河水南出龙门口又南右合畅谷水又南迳梁山原东又南崌谷水注之又南右合陶渠水昔魏文侯与吴起浮河而下美河山之固即于此也【水经注】河自龙门而南距郃阳不百里河堧多客土遇潦辄溃与荣河县接界即韩信以木罂渡军击魏处【县志　详见图考】
　　错开河【一名治户川】在县东北七十里龙门山北有河口略似龙门而不能通相传鲧治水时所凿今名错开河【县册】错开河由龙门而上六七里曰金门其西有涧曰治户川川口颇多镌迹在昔金门未辟崇伯不谙水性意欲使河直行东北故失利耳书云鲧陻洪水疑即谓此也【卫氏地图记】
　　盘水【即畅谷水】在县西北百十里【县册】畅谷水自溪东南流迳夏阳县西北东南注于河【水经注】盘水源出朱砂岭歴县北相公殿迳冯峰口东过薛曲里暖水自西南入焉又南过带村东入于河又县北二十里盘水之南有文水一名汀水一名万泉东流至吴村又至开化寺前合盘水入于河【县志】
　　谷水　在县西北四里源出苏山东流至留庄入河【县图】澽水【即崌谷水】在县西南一里【县图】崌谷水出县西北梁山东南流横溪注之水出三累山细水东流注于崌谷水东南迳夏阳故城北又东南流入于河【水经注】出自西山东南流二十二里入黄河【雍胜畧】澽水源出麻线岭东流为白马潭受七水入河【贾志】澽水出麻线岭东流过石门离水自南入焉又东过景封峪水自北入焉又东北过土岭洫水自西北入焉又东出土门岸髙口窄水势迅急过邑城西转而南其势益激涧水自西入焉又南过陈村□水自西入焉又南过马头山潦水自西入焉又南过少梁浍水自西入焉又南合芝水入于河【县志】白马潭在县西七十里【西安府志】
　　芝水【即陶渠水】在县西二十三里源出香山【贾志】陶渠水出西北梁山东南迳汉阳太守殷济精庐南又南迳髙门南又东南迳华池南又东南迳夏阳县故城南又歴髙阳宫北又东南迳司马子长墓北又东南流入河【水经注】芝川河源出方山东南流诸山水自西南来会逾髙家坡潗水自北入焉又东过铧薛澻水自西南来入焉又东过吕庄沆水自西北来入焉又东过芝川镇南司马祠北同澽水入于河【县志】芝川在韩城县南二十里东流入黄河【雍胜畧】丹阳观碑汉武帝时得芝草于此遂称芝川【县续志】
　　灵潭【一名青龙潭】在县西三里峪有潭渊然巉岩之下将雨则絮絮云升相传有龙潜焉山半飞阁岿然松老莓苔如绣旱祷辄应又名青龙潭【县续志】
　　铜底井　在县城东北【西安府志】
