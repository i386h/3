<!-- { "loadSidebar": true } -->
　　丈人通臣而夜悬【张衡周天大象赋】军市西南二星曰丈人【晋书天文志】丈人极阳而恍惚【张渊观象赋】丈人二星主夀考悼耄矜寡以哀穷人星亡人臣不得自通【宋史天文志】丈人国之老臣也又曰主夀考而哀孤穷【观象玩占】丈人二星距西星去极一百二十八度入参宿四度【图书编】
　　阙邱
　　两河天阙间为关梁【史记天官书】正义曰阙邱二星在河南【史记天官书注】阙邱拟乎两观【张衡周天大象赋】南河南三星曰阙邱主宫门外象魏也【晋书天文志】西河之濵所以设险限秦晋故其地上应天阙其南曲之隂在晋地众山之阳南曲之阳在秦地众山之隂隂阳之气并与东井通河东永乐芮城河北县及河曲丰胜夏州皆东井之分【唐书天文志】阙邱三星在南河南【宋史天文志】阙邱三星在南河东主象魏天子之双阙诸侯之两观也金火守之兵战阙下【文献通考】阙邱二星距大星去极九十步少入井宿十五度【图书编】
　　狼
　　参星东有大星曰狼狼角变色多盗贼【史记天官书】狼援戈而野战【张衡周天大象赋】狼一星在东井东南狼为野将主侵掠色有常不欲动也【晋书天文志】狼星揺动于霄端【张渊观象赋】秦人占狼弧【乙巳占】鹑首之外云汉潜流而未达故狼星在江河上源之西西羌吐蕃吐谷浑及西南徼外夷人皆占狼星【唐书天文志】狼一星芒角动揺则兵起明盛兵器贵移位人相食色黄白为凶赤为兵月犯之有兵不战一曰有水事月食在狼外国有谋五星犯之兵大起多盗彗孛犯之盗起客星守之色黄润为喜黑则有忧【宋史天文志】狼主杀掠一曰夷将一曰天陵主南夷主盗贼金官也【观象玩占】狼一星去极一百七度半入井宿十度【图书编】
　　弧矢
　　仲春之月昏弧中【礼记月令】昏旦中星皆举二十八宿此云弧星中以弧星近井度多星体广不可的指故举弧以定其中也【礼记月令疏】狼下有四星曰弧直狼【史记天官书】弧属矢而承天【张衡周天大象赋】弧九星在狼东南天弓也主备盗贼常向于狼弧矢动移不如常者多盗贼边兵大起狼弧张害及民天下乖乱又曰天弓张天下尽兵【晋书天文志】弧精引弓而持满【张渊观象赋】弧矢鸡犬皆徼外之备也【唐书天文志】弧矢九星主行隂谋以备盗常属矢以向狼武宻曰天弓张则北兵起动揺明大则多盗矢不直狼为多盗引满则天下尽为盗月入弧矢臣逾主月晕其宿兵大起客星入南夷来降若舍其分秋雨雪谷不成守之外夷饥出入之为兵出入流星入北兵起屠城杀将【宋史天文志】弧矢主备非常【观象玩占】弧主天子弓以备盗贼矢主羽箭【厯学会通】弧矢天弓也狼为奸冦弧司其非故常注矢以向狼矢端直则狼不敢动【明世法录】弧与矢备盗防私○弧矢九星去极一百十四度入井宿十五度【图书编】
　　老人
　　秋分日飨夀星于南郊【月令】夀星南极老人也【月令注】狼比地有大星曰南极老人老人见治安常以秋分时候之于南郊【史记天官书】老人作主而秋焕【张衡周天大象赋】老人星一名夀星色黄明大则主夀昌天下多贤士【黄帝星占】王者承天则老人星见临其国【孙氏瑞应图】王者安静则老人星见【春秋文曜钩】老人一星在弧南一曰南极常以秋分之旦见于景春分之夕没于丁见则治平主夀昌【晋书天文志】即长春而隐见当丙丁而的皪晃如金粟灿若银烛其光如丹其大如李【唐老人星赋】老人一星在弧矢南见则治平天子夀昌不见则兵起嵗荒君忧客星入为民疫一曰兵起老人忧流星犯之老人多疾【宋史天文志】南极老人在弧矢南司天下人民夀算盖北极在丑艮故南极在未坤南极入地三十六度不可得而见也故其精神出地以见乎南谓之南极老人然其出地亦不甚逺故隐见不常见则为祥其势位等威盖与中斗相埒以辅上帝故虽在井分井不得而司之也【宋中兴天文志】老人主夀考去疾疫除毒气一曰夀星巫咸曰老人木官也【观象玩占】老人所以占大人夀考者也○老人一星去极一百四十三度入井宿三度【图书编】
　　鬼积尸气【以下系鬼宿杂座】
　　舆鬼鬼祠事中白者为质诛成质【史记天官书】晋灼曰舆鬼五星其中白者为质正义曰鬼中一星为积尸一名质主丧死祠事荧惑入鬼天质占曰大臣有诛【史记注】舆鬼中央星如粉絮鬼为变害故言天尸斧钺或以病亡或以诛斩火克金天以制【黄帝星经】舆鬼者天之尸也弧射狼误中参左肩举尸之东井治留尸舆鬼故曰天尸鬼之为言归也又占月五星有干钺乗质者君贵人金玉用民人多死从南入为男子从北入为女从西入为老人从东入为壮丁棺木倍价【郄萌占】质明祀而变生【张衡周天大象赋】舆鬼中央星为积尸主死丧祠祀一曰鈇锧主诛斩质欲其忽忽不明明则兵起大臣诛【晋书天文志】嵗犯鬼锧执法臣诛填星入锧王者恶之犯积尸在阳为君在隂为后左为太子右为贵臣随所守恶之流星犯鬼锧有戮死者入则四国来贡○积尸气一星在鬼宿中孛孛然入鬼一度半去极六十九度在赤道内二十二度主死丧祠祀【宋史天文志】中央色白如粉絮者谓之积尸气一曰天尸主死丧祠祀一曰铁锧主刑罚主诛斩如云非云如星非星见气而已【观象玩占】鬼主祀事祖考之象中央积尸所以象神也甘氏云积尸摇动则疾病鬼哭人荒【图书编】天汉新法测以逺镜始知是无算小星攅聚成形积尸气亦然【汤若望新法表异】
　　爟
　　爟含烽而喋冦实防边之有【张衡周天大象赋】轩辕西四星曰爟爟者烽火之爟也边亭之警【晋书天文志】爟四星在鬼宿西北一曰在轩辕西主烽火备边之警急以不明为安明大则边有警【宋史天文志】爟主烽火备急行边庭掌四时火变【厯学会通】爟火也夏官行火令四时变火以救民疾春榆柳青夏枣杏赤秋柞楢白冬槐檀黑【天星订考】爟四星距西北星去极六十度半入井宿二十九度【图书编】
　　天狗
　　天狗吠盗而映涟【张衡周天大象赋】狼北七星曰天狗主守财【晋书天文志】天狗接狼以吠守【张渊观象赋】天狗七星在狼星北动移为兵为饥多冦盗有乱兵填星守之人相食客彗守之则羣盗起【宋史天文志】天狗七星在鬼西南狼之北横河中以守贼也移徙则兵起金火守之人相食【文献通考】天狗守御以防奸也亦祭宴之牲也【天星订考】天狗七星距西星去极一百二度入井宿二度【图书编】
　　外厨
　　外厨调列膳之滋【张衡周天大象赋】栁南六星曰外厨【晋书天文志】外厨六星为天子之外厨主烹宰以供宗庙【宋史天文志】外厨六星祭祀烹宰之屠也【观象玩占】外厨曰外者对紫宫内厨言也以享以祀而烹宰也【天星订考】外厨六星距大星去极九十二度半入鬼宿二度【图书编】
　　天社
　　惟天社之赫若实勾龙之神焉【张衡周天大象赋】弧南六星为天社昔共工氏之子勾龙能平水土故祀以配社其精为星【晋书天文志】天社六星明则社稷安不明揺动则下谋上太白荧惑犯之社稷不安客星入有祀事于国内出则有祀事于国外【宋史天文志】天社在老人星东南似栁直明则吉【文献通考】天社弧东南社神也【观象玩占】天社祝祠之官【厯学会通】天社春社以兴农事秋社以报秋成后土之精也郑氏曰天社者东井舆鬼之外地神也即社稷之社也勾龙者侑食之人鬼也【天星订考】天社六星距西南星去极一百三十四度入井宿十二度【图书编】
　　天纪
　　天纪录禽而献齿【张衡周天大象赋】厨南一星曰天纪主禽兽之齿【晋书天文志】天纪一星在外厨南太白荧惑守犯之禽兽死民不安客星守之则政【宋史天文志】天纪知禽兽嵗齿应天子御马医兽之吏【厯学会通】天纪一星去极一百一度半入栁宿三度【图书编】
　　尾箕【折木之次○以下系陜西边境之分属各宿者凡所应无多非全秦分野可比槩不图形】
　　凉州入箕十度西河上郡北地入尾十度【晋书天文志○按晋书地理志凉州金城郡榆中白土即今榆林亦涉晋时凉州边界故并载箕宿】
　　觜参【实沈之次】
　　魏地觜参之分野也髙陵以东皆魏分【汉书地理志】汉中入参九度【晋书天文志】魏地西距髙陵觜觽参伐实沈也自河东尽西河之地【唐书天文志】闗内道麟丰胜银夏单于安北为实沈分【唐书地理志○按左传子产曰髙辛氏迁季子实沈于大夏主参故参为晋星魏本晋地髙陵河西其为参分无疑惟史记天官书云觜参益州星经云觜参魏益州而晋天文志遂云汉中入参九度夫魏与益州隔絶数千里岂参既主晋复越秦而主蜀欤抑列国分野果以受封时嵗星所次为言欤晋书必有定见未可轻非姑并存之以俟知者】
　　昴毕【大梁之次】
　　赵地昴毕之分野也西有五原【汉书地理志○五原在今榆林边外】
　　柳星张【鹑火之次】
　　鹑火分野自河华之交北负河南及汉柳在舆鬼东又接汉源当商洛之阳接南河上流【唐书天文志】闗内道商为鹑火分【唐书地理志】栁星张在午自栁四度至张十四度属周分商洛周分也【清类天文分野】
　　翼轸【鹑尾之次】
　　楚地翼轸之分野也汉中楚分【汉书地理志】
　　国星【属女宿○以下系他宿之杂座主秦分者】
　　秦二星在周星东南【甘石星经】东西两周次二秦【隋丹元子步天歌】十二国十六星在牛女南近九坎各分土居列国之象周东南北列二星曰秦有变动以其国占之【宋史天文志】
　　五车【属毕宿】
　　五潢五帝车舍【史记天官书】正义曰五车五星在毕东北西北大星曰天库主秦【史记注】五车者五帝舍也西北大星曰天库主太白主秦【晋书天文志】五车五星在毕宿北五帝坐也西北大星曰天库主太白秦分及雍州主豆【宋史天文志】
　　北斗【属紫防垣○以下系三垣中之星主秦分者】
　　杓自华以西南【史记天官书】正义曰杓北斗第七星也华华山也杓华山西南之地也【史记注○按晋隋天文志斗七星一至四为魁五至七为杓北斗惟魁主秦天官书则以魁主海岱杓自华以西南春秋文耀钩以第一星主秦第六星主梁然则所谓杓自华以西南者或指梁而言欤而华之西南半属秦地则又有难以臆断者矣】玉衡第二星主益州常以五亥日候之乙亥日为汉中【后汉书天文志○按史记天官书北斗七星所谓璿玑玉衡后汉书则以璇玑为北辰玉衡为斗九星而以弟二星主益州汉中各史天文志未有宗其说者然汉书必非无据姑存之备考】华岐龙门积石至三危之野雍州属魁星【春秋文耀钩】北斗枢为雍州【广雅】魁第一星曰天枢主秦【晋书天文志】魁第一星曰天枢正星主天又曰枢为天主阳徳天子象其分为秦【宋史天文志】雍州主魁此系之北斗者也【地理通释】
　　三台【属太微垣】
　　三台六星中台上星主梁雍【宋史天文志】
　　秦星【属天市垣】
　　天市垣二十二星在氐房心尾箕斗内西蕃十一星六曰秦【宋史天文志】
　　太白【以下系纬星主秦者】
