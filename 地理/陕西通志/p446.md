<!-- { "loadSidebar": true } -->
　　程思廉字介甫家东胜州父恒国初佩金符为解州盐使思廉用荐给事裕宗潜邸以谨愿闻至元十二年同知淇州累迁河北河南道按察副使道过彰德闻两河嵗饥而征租益急欲止之有司谓法当上请思廉曰民不堪命矣即移文罢征后果得请二十年河北复大饥流民渡河求食朝廷遣使者集官属絶河止之思廉曰民饥就食岂得已哉亟令纵之章上不之罪衞辉怀孟大水思廉临视赈贷全活甚众城不没者数版即修隄防露宿督役水不为患衞人德之迁陜西汉中道按察使成宗即位除河东山西廉访使太原嵗饲诸王驼马一万四千余匹思廉为请止饲千匹平阳诸郡嵗输租税于北方民甚苦之思廉为请得输河东近仓旧法决事咸有议劄权归曹吏思廉自判牍尾某当某罪吏皆束手思廉累任风宪言事剀切与人交有终始其于家族尤尽恩意好荐达人物卒諡敬肃【元史本传】
　　赵弼字元辅云阳人歴大都留守京师势家望族为之敛迹后以使出宣慰荆西湖北时西蜀诸夷贡物率舟达江陵山涂五百里赋民负之甚苦弼乃浚故漕渠灌以沮漳之水达湖入白湫通汉中置龙冈奉申二水驿以省劳费荆民惠之名赵公河大德三年为平章政事议陜西省事卒【贾志】
　　线库鲁克布哈京兆人至元六年监元氏勤于公务晨夕无倦民有争讼立剖决之每月朔朢至文庙行礼毕揖耆儒升讲堂序坐吏曹各专一经讲明正理使日新所闻明年春夏蝗旱相仍祈祷自罪甘雨应期蝗遂出境【畿辅志】
　　吕戜字伯充河内人父佑初隶兵籍转徙北郡复至闗中家焉廉希宪宣抚京兆聘许衡教授生徒戜从衡学衡为祭酒举戜为伴读辅成教养戜功为多至元十四年授四川行枢密院都事宋安抚使王立守合州西院获立侦卒张郃等将杀之戜释郃等俾归谕立立降泸叙等郡相继送欵巴黔民感之改华州知州劝农兴学俱有成效及代民争留之大德中河东闗陇地震移书庙堂陈救灾弭患之道仁宗即位拜翰林侍读学士未几致仕遣使给驿送闗中卒諡文穆【元史本传】
　　刘允中号西涧美原人大德间授顺鹿路总管讨叛酋有功调广南郡尹故事三五姓聮户饲马民苦甚允中令月出缗钱市马人便安之迁长宁州同知地接蛮徼允中招徕之又教作水车引溉陆田并令子弟入学风俗丕变后改泾州值嵗饥百方赈济全活甚众三年请老制以耀州知州致仕【富平志】
　　贺胜仁杰子字贞卿【鄠人】尝从许衡学通经传大义年十六入宿卫凝重寡言世祖甚器重之拜集贤学士三十年签枢密院事迁大都防大德九年父仁杰请老代为上都留守既至通商贾抑豪纵出纳有法供亿不匮民赖以安奉圣州民髙氏籍虎贲以赀雄乡里身死子幼有达官利其财使部曲强娶髙氏妇胜白帝斥之髙氏以全嵗大饥辄发仓廪赈民民德之为立祠上都西门外开平人张弼家富弼死其奴索钱民家弗得殴负钱者至死治狱者教奴引弼子并下狱丞相特们徳尔受赂不为直胜闻以语御史遂劾奏丞相罢之英宗即位特们徳尔复相诬胜杀之百姓持纸钱哭尸傍甚哀泰定中诏雪其寃諡惠愍至正三年改諡忠宣子二惟一左丞相惟贤同知上都留守司事【元史本传】
　　薛荣字君英渭南人元贞二年以陜西行省荐补通事四年擢御史台译史延佑二年迁兴元路判官督修栈道有功至治二年以宪司荐举陞西和州知州延师儒兴礼义绰有政声终工部尚书【马志】
　　杨寅字敬伯干州人恭懿之子性孝友兼善治生未尝以匮乏贻亲忧尝为盩厔尹仁严兼尽未满旬朔宿尽袪以父丧去任哀毁骨立后由韩城尹擢陜西行台御史建言皆裨切时政转江西行台山东廉访使所至伸枉黜滥风纪振迁四川宪使泰定乙丑陞国子祭酒讲明正学诲诱不倦【贾志】
　　程达蓝田人有大志常以天下国家为分内事歴官云南肃政廉访司佥事持宪凛然人咸畏服【贾志】
　　李诚字克诚渭南人擢知三原任德缓刑劝农兴学屏除奸盗钤束羣吏兵兴转粟挽刍量户髙下而均其徭民不吿病时称循良【渭南志】
　　赵溉甘泉人明于经术至正间官吏部尚书清介不阿又延安刘万铎官大司马亦以政绩为时所重【延安志】
　　石端甫渭南人举茂材异等厯官四川宪副忠慎廉介卓有能名【贾志】
　　郭均字叔平朝邑人至正时尹课农兴学有害政蠧民者悉伏法一时讼简盗息又引斜谷水溉田建常平仓积粟善治犁然时称良吏又髙陵魏绍开知庆阳府临潼赵公谅知三原县泾阳潘希贤为永寿团尉鄠县张云翼为同州同知皆以政绩着闻【贾志】





　　陜西通志巻五十六
<史部,地理类,都会郡县之属,陕西通志>
　　钦定四库全书
　　陜西通志巻五十七上
　　人物三
　　廉能
　　明
　　潘友直字孟举澄城人洪武初由茂材举从太祖克陈友谅屡画奇防陞工部尚书所至辄有声绩习俭服勤终始一节后乞骸骨朝廷宠赐金帛归邸悉赏军士同妻驱驴而归行李萧然惟图书数巻而已【贾志】
　　柳申汉中人洪武初拜大名太守为政务推经术尚徳缓刑郡人至今首称之【畿辅志】
　　齐原芳干州人洪武初为郾城县丞元末兵燹民皆窜徙原芳缮城邑修室庐劝农桑通商贾流民闻风归附邑以富庶【河南通志】
　　张紞字昭季富平人父月川文行知名紞才识通敏洪武间由明经举厯云南右参政晋左布政使凡云南土地贡赋法令条格悉经裁定洪武三十年入觐考最为天下第一【张芹备遗録】建文即位召紞为吏部尚书时旁求遗逸会集阙下紞鉴识精絶用当其才试编修实録官得杨士奇奏为第一靖难兵起録朝中奸臣二十八人紞与其数赦为尚书如故上简建文羣臣因解职务月给半俸居京师紞退自经【名山藏】
　　呉伟南郑人领洪武甲子乡荐知茂州多善政羌人懐服累官四川左布政使【明一统志】
　　李昶字文□泾阳人自少敦重孝友刻志向学领洪武丙子乡荐厯官至户部尚书凡储蓄贡输戸税增损金帛出纳皆调度规画有法所得不少留颁赐姻族比卒家无余赀【雍大记】
　　李暹长安人洪武中举于乡永乐初授戸部主事使西域逾万里至撒罕马儿凡五往返不辱君命遍厯诸国皆能得其懽心朝廷嘉之厯仕戸部侍郎后又有髙引先者亦长安人由进士官行人使朝鲜及境有使来迎称曰馆伴引先改为迎得上国体归朝授御史巡方所至发奸摘伏若神终四川参议【贾志】
　　张毅安塞人洪武间以人才任庐州知府不挈妻孥止以一仆自随布衣粝饭人不堪其苦毅处之裕如其清介近世罕有【延安府志】
　　李着郿县人太学生洪武中任御史明清有为勤慎自持吏民无不服【贾志】
　　甄仪麟游人举人初任主事厯顺天府尹兵部左侍郎清白之操始终不渝孙希贤官御史按云南河南清激浊风裁卓然陞知府未任卒【马志】
　　周道朝邑人以举人官御史征云南时总兵餽货宝几千金道一无所受时称其廉擢山西参政有恵政卒于官丧出民遮道哭奠三日不得行【朝邑志】
　　冯进蓝田人以人才授贵州道监察御史巡按山东陞四川按察佥事兼督学道衡鉴澄清转河南屯田佥事抑豪强辨疑狱人拟之包拯后丁忧庐墓卒【马志】
　　王攻鄜州人洪武中举人任懐庆府同知清洁自持有劝以置田宅者攻叱之归里后囊无余财箧中惟书籍数十部【贾志】
　　杨荣宜君人洪武时以人材任郏县丞廉慎清正政声卓然永乐元年旌异【宜君志】
　　何回凤翔人以太学生知祁门县诚心实政恵义丕着厯迁山西右参议廉勤自持始终不渝【凤翔县志】
　　宋诩肤施人洪武中举孝廉厯官有声后累迁应天府尹【明一统志】
　　髙懐敬延川人洪武中以人材起家厯官有能名累迁湖广按察副使【明一统志】
　　杨瑞凤翔人洪武间以贡知垫江县积谷二万石市牛千只民无力者给之植道旁柳千株以休行者【四川总志】
　　胡贞岐山人由举人任永和令邑素荒残贞至捐俸买牛种治耕具敎民树艺后擢知应州改广徳俱有循声【马志】
　　何福全凤县人洪武间以人材任县丞有治声陞威州知州威恵兼行蛮人信服擢四川左参议【马志】
　　权士安字惟宁澄城人洪武中由人材授南乐令至则询民疾苦劝课农桑修葺城郭祠庙百废毕举政暇作兴学校文风丕振【澄城志】
　　张纲米脂人以国子生擢江西南康府照磨尽心于职后累迁四川按察副使【明一统志】
　　王思呉堡人洪武中以国子生擢嘉兴同知调州所至有声后陞四川右参政【明一统志】
　　王琰字廷玉鄠县人由贡士授太宁令太宁民散处山中愚戆负固琰与约令自至为平其狱讼赋役俾各得所再补长清令吏舞文为患琰黜老吏三四人其患顿除治行为山东第一【马志】
　　王巹字克修郿县人洪武末监生授苏州府同知苏赋甲他郡期年逋负皆完累陞工部尚书京师城垣外甎内土雨久辄壊巹督理纯甓之正统中以王振用事致仕巹用严峻为治卒无子【名山藏叶盛传】
　　厐惟方延安人洪武间为临海令为政平恕折讼均徭民胥悦服【贾志】
　　张贤字思齐鄠县人永乐乙酉举乡试授吏部司务陟验封司郎中刚廉自持部中呼为板张超拜山西右布政使威恵并流逺近悦服寻乞归旧庐数楹仅庇风雨【王九思撰墓碣】
　　赵伦邠州人永乐乙酉举人宣徳中厯官职方郎中有声陞戸部侍郎巡抚浙江左迁河南布政使卒于官伦持身廉洁事严明人不敢干以私【明一统志】
　　李敬臣凤翔人永乐中以材能卓异荐于朝厯官有声累迁刑部右侍郎【明一统志】
　　艾瑛陇州人恩贡永乐中举人材授浙江右布政使才能著称【明一统志】
　　杜棠字善政三原人刚毅寡合举永乐丁酉乡试任真定通判正统中靖边伯王骥征麓川陞职方郎中参赞戎政复调南京戸部所在得大体南部堂后树忽冬花众誉其瑞棠正色曰冬花春秋书异何瑞之有其刚正类此性至孝母丧庐于墓侧后陞云南知府政绩着闻致仕【贾志】
　　贺琳宜君人洪熙元年任浮山县丞时有逋税捐已俸并劝富家助偿自是流民复业以优治闻及忧去民泣送塞道【马志】
　　许璞凤翔人宣徳丙午发解授学官正统六年荐陞仁和知县公平廉慎轻徭薄赋民懐其徳卒于官贫无以殓民争赙以助葬仍为木主于本县祀之【万姓统谱】
　　连俊邠州人宣徳初举人材任崇明令邑田多圮于海而民犹偿租俊力奏免癸丑歳蝗请以菽麦代秋赋军民俱赖之明年复大祲借常熟官粮数万石以济所活甚众【万姓统谱】
　　董鼐同州人宣徳壬子举人厯海州知州恵政浃人改知胶州劝农桑兴学校旱祷辄应人颂神君闻风归附者二千余戸【贾志】
　　卢彬字文质咸宁人宣徳中进士授戸部主事时朝命将伐麓川以彬督饷规画得宜贵州苗叛彬擒贼首余皆奔溃水西宼为乱彬单骑往谕蛮民感化贵地以宁转山西参议【咸宁志】
　　李善字元吉岐山人正统己未进士初知黎城黜严峻尚寛平奬孝行励耕织迁知汾州民间有到底清之謡累擢四川参政告归【贾志】
　　陈厚干州人以举人知重庆府明于照物敏于治事时称能吏【贾志】
