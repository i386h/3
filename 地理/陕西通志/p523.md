<!-- { "loadSidebar": true } -->
　　善道法师探大藏中巻得观无量夀佛经乃専心念佛笃志精研昼夜不辍遁迹终南山修般若三昧数年见宝阁瑶池宛然在目后入定中观绰禅师三罪绰禅师静思往咎洗心悔谢乆之道出定谓绰曰师罪灭矣白光照之当往生相也道行化京师归者如市后圆寂时有天乐异香【贾志】
　　乌思由西竺来自言常受菩萨戒于乌思蔵同行三人皆类有道者欲往清凉山寻文殊遗迹住于榆林城西诵经持咒昼夜不辍惟日中一食而已后入五台而寂【延绥志】
　　颠和尚长安人踪迹诡异蜀臬某迎之成都礼拜甚恭而往往面斥之言无忌惮尝食犬肉帽檐挿花一枝引羣丐游行市中入昭觉见雪丈禅师诙嘲不屑禅师颇敬惮焉一旦骑马出城数里语廏吏曰吾归矣径舍骑徒歩去臬追赆不受往来秦蜀栈中所至輙画达摩像施人归至长安数日遂坐化【陇蜀余闻】
　　懒翁仕名任义本蜀李氏子避难寓陇州后官彭州太守忽自叹曰三生原是出家人一念差来堕缙绅破袖蒲团瓢笠杖依前还我水云身遂弃妻子挂冠而遁混迹缁流归隠于陇州方山结庐岩壑徜徉啸傲似唐之懒残而诗歌梵音絶类寒山子门人于石壁树叶间寻得其遗迹刻拾唾録一集传世夀八十一一日沐浴整衣与大众别行者道坐脱耶翁曰我不喜打坐行者道立化耶翁曰你也管我不住大众求偈翁竪起拳头曰防麽众无语翁笑曰不是这个道理老夫天堂也去得地狱也去得言讫自卧而逝白云绕室异香三日不散【陇州志】
　　隋
　　神尼髙祖以大统七年六月癸丑夜生于冯翊般若寺紫气充庭有尼来自河东谓皇妣曰此儿所从来甚异不可以俗间处之尼将髙祖舍于别馆躬自抚养皇妣尝抱髙祖忽见头上角出遍身鳞起皇妣大骇堕髙祖于地尼自外入见曰惊我儿致令晚得天下【隋书文帝纪】隋神尼者名智山蒲坂刘氏女少出家有戒行文帝诞日怱至名帝为那罗延将帝躬自抚养及帝年七嵗曰佛法将灭神明已西儿当大贵神来有日后周灭二教尼隠皇家戒行不改帝践祚重兴佛法每以神尼为言殁后即葬寺中为起金浮屠又改所居般若寺为大兴国寺【山西通志】
　　明
　　吕尼正统亲征也先陜西吕尼迎驾諌曰不利上怒叱武士交捶之尼趺坐以逝及防尘数数见尼娓娓有所説时时授上饼饵驾返居南宫又数数见尼娓娓有所説复辟后诏封皇姑建寺赐额曰顺天保明寺后殿祀姑肉身趺坐愁容一媪也万厯初年顶犹热【畿辅通志】
　　苗氏榆林卫百戸王受玺妻家贫夫亡不嫁舍旁有地可筑圃种菜自给晨起灌园輙喃喃诵佛经不置口后趺坐而逝未逝前数日圃中卉草皆开小花青色如芙蓉一夕而落香气经旬不散氏无子兄子苗可进好义人也恒负薪水助之以功受戎车营守备闯乱隠商山不知所终【延绥镇志】
　　本朝
　　寂慜不知何许人卓锡肤施县静因庵四时不着终日礼禅顺治十七年端坐入定火从口出而逝
　　杨禅字慈容肤施县万夀寺僧好防禅持五戒甚严一日谓徒曰吾今日当去去后火之须防趺坐而逝其徒举火火光中结红莲数十朶佛像数十尊火熄乃止
　　祖来字皈宗肤施县人其母临产时梦奘排闼直入遂生祖来形貌奇古七岁披剃清凉山之延夀洞诵大藏孔雀诸经咒悉能记忆嗣歴游五台诸名山归足不履城市者三十载年八十趺坐而逝
　　贺佛延长干谷驿人幼嬉戏遇佛輙作礼人异之及长父母与婚即遁走晋中为僧与人不晋接昼夜立如山止或诘之不语康熙十三年自晋归即屏居清涧山中一日端坐而化七日不仆乡人祀之
　　性耀字洞然榆林人蓟镇总兵官呉国俊弟少小厌薄纷华及长欲为之娶不顾即剪落为僧住十方院谛诵经论流贼之乱杖锡南去戒于嵩山龙潭寺河南尊事之称龙潭和尚于康熙六年化去
　　寂莲汉隂人鉢无宿粮粮尽则啖黄精以饱居莲花寺寺在万山中屏絶尘境性好游勿问昼夜兴至輙往虽巉岩峭壁跣足飞步因号赤脚禅师一日与寺众僧约某月日将化去届期遂积柴坐焚顶上现五色光空中闻鼓乐声云
　　寂宗镇安龙兴寺僧有戒行康熙九年忽一日晨起呼其徒曰今日有客至吾当迎之随整衣帽端坐而逝
　　许灵康熙十一年至镇安红山洞盖竹庵终日静坐时有巨蛇蜿蜒坐下听僧持诵歴三年趺坐而化
　　超古号蜀叟本蜀人顺治十八年投栖山阳天柱山能消毒蛇驱猛虎凿石藏经咏诗説偈确有见道处
　　王嗣运朝邑人嗜浮屠学顺治初年已八旬一日坐街头假寐农夫李百能过而见之至田又见其芸惊问之答曰我固在田也百能仍视街头寐如故由是人大异之有戚属病祟求为驱伏运曰我安能学方士伏邪耶恳之力始往将入门呼佛者三闻有声吼曰吾无生矣怪遂灭顺治十六年夀九十一无疾而终康熙十年里人李成林迁流闽中不得归忽遇嗣运于市慰之曰行矣不久将归成林懵然不复知嗣运死既乆方疑之壬子邑绅张好奇典试入闽携成林归其言果验
　　景理鹤本庆阳人顺治末至朝邑居阿石村之大庙终日静坐数十年如一日卒之日晨起呼弟子曰今日之酉吾去矣汝辈丧葬依常礼勿为鬼怪壊我末路至时沐浴更衣端坐而逝
　　松山祝发朝邑沙桥寺戒律精严河滨李楷为构精舍朝夕焚脩李将南游送之沙桥幷擕所购梵典五千巻藏之寺后即危坐槃缁众环绕合掌而逝
　　通贺韩城人少嗜浮屠学剃度后即师事鉴如听讲楞严法华诸经三年尽得其义闻
　　世祖设龙华防于五台首往受千佛戒至京止悯忠寺防文皇后违和选名僧讽经通贺与焉
　　后既愈
　　赐紫衣一袭时名僧报恩卓锡江南遂南游问道瞑目趺坐者七日豁然顿悟西归闭闗蓝田之宝泉寺嵗旱祷雨輙应甲戌腊月整衣沐浴説偈而逝
　　上古
　　偓佺槐里采药人也食松实形体生毛数寸许能飞行捷步后不知所终【兴平志】偓佺以松子遗尧尧不暇服也松者简松也时人受服者皆至二三百嵗【列仙传】
　　冯夷华隂潼乡人得仙道化为河伯【博物志】禀华之精食惟八石乗龙隐沦往来海客若是水仙号曰河伯【郭农冯夷赞】
　　三代
　　真行子禹时出降于商山授禹九畴书及灵寳五符治水真文【续文献通考】
　　苏林尝师华山仙人仇先生仇先生者汤时木正也服胎食之法于还神守魄之事大得其益【周季通元洲上卿传】
　　青鸟公彭祖弟子入华隂山中学道积四百七十一岁服金液而升天【列仙全传】
　　李八百蜀人居筠阳五龙冈歴夏商周年八百岁又动则行八百里里人因号为李八百脩炼于华隂山石室丹成还蜀【续文献通考】
　　杜冲字元逸镐京人栖学道穆王为脩观建祠置冲为道士冲闲居幽室吟咏道徳经二十余年感真人展先生降于寝所授九华丹方一函又感真人李君授以大上素灵洞大有玅经遂乃洞观众妙通防达幽莫测其涯【太极真人传】
　　冯长骊山人周宣王时为柱下史观天文之变乃退隠摄生遇邓真人授以灵书功行垂成复遇彭真人授以太上隐书遂得仙平王三十年化去【列仙全传】乞食公者西岳真人冯延夀周宣王时史官也楚庄王时市长宋来子常洒扫一市时有乞食公入市经日乞而歌曰天庭发双华山源障隂邪清晨安天马来诣大真家真人无那隠又以灭百魔一市无解者独来子忽悟疑是仙人乃弃官追逐积十三年授以中山之道【列仙传　按冯延夀即冯长】
　　弄玉秦穆公女善吹箫与萧史共登楼吹箫作凤凰音凤从天而降后升天去【帝王世纪】萧史周宣王时人游终南山遇异人授长生术教以吹箫归告父母愿入道父母听之宣王史籍散乱萧能文着本末以备史之不及人以史目之实无名秦穆公有女名弄玉善吹笙无和者孟明荐史因召见女呼试之一吹而清风生再吹而彩云迎三吹而凤凰来女亦三吹如史所感愿嫁之于是合宴西殿笙箫间奏曲未终凤凰忽下二仙乗之而去【盩厔县志】
　　老子楚苦县人姓李氏名耳字伯阳谥曰耼周守藏室之史也其学以自隠无名为务居周乆之见周之衰乃遂去至关关令尹喜曰子将隠矣强为我著书于是老子乃著书上下篇言道徳之意五千余言而去【史记本传】老子将去而西出闗闗令尹喜占风气逆知当有神人来过乃扫道四十里见老子而知是也老子在中国都未有所授知喜命应得道乃停闗中具以长生之事授喜喜又请教诫老子语之五千言喜退而书之名曰道徳经行其道亦得仙【神仙传　按楼观仙师传载老子度关事应在周昭王时今据史记叙于春秋之末】
　　关令尹喜善内学隠徳脩行时人莫知老子西游喜先见其气知有神人当过物色而遮之果得老子老子亦知其竒为著书授之尹喜亦自著书九篇号曰关尹子【列仙传】尹喜天水人少好学善天文秘纬仰观俯察莫不洞彻渉览山水于盩厔闻仙里结草为楼以望气后老子入闗迎至楼观授道徳五千言告以通神变化之道号文始先生【盩厔县志】
　　紫衣真人不传姓氏结庐西乡天仙山喜服紫衣后仙去【汉中志】
　　秦
　　茅蒙字初成咸阳人即东卿司命君盈之髙祖也蒙覩周室将衰不求进于诸侯常叹人生若电流出处宜及其时于是师北郭鬼谷先生授长生之术后入华山脩道合药乗龙驾云白日升天先是其邑歌谣曰神仙得者茅初成驾龙上升入太清时下洲至赤城继世而往在我盈帝若学之腊嘉平秦始皇闻之因改腊为嘉平【洞仙传】盈字叔申年十八弃家入恒山积六十年思念至道寝兴妙论彷佛见太玉女把玉札至西城见王君从王君见王母王母告以玉佩金珰之道太极元真之经又有隂阳二景符与太上法遂归句曲邦人因改句曲为茅君山时二弟固衷在官闻盈迹迈于是弃官还家渡江求兄盈并授以上道至汉平帝二年帝命盈为司命东卿治赤城玉洞之府二弟留治此山尔乃风雨以时五禾成熟疾疠不起暴害不行【司命真君传】
　　马成子扶风人周秦间慨然有脩道志弃家入伯阳川遇一童子授以胎元炼气法乃入蜀鹄鸣山隠居洞中忽一人杖防至曰此山鹄鸣子当登仙矣乃授以神丹曰气为内丹药为外丹子受仙童内丹今复受吾外丹不当为髙真乎言讫乗气去成子服之遂白日升天【续文献通考】
　　汉
　　伯山甫雍州人入华山中精思服食时时归乡里省亲二百年不老至人家数人先世以来善恶功过有如目见又知方来吉凶言无不效【神仙传】
　　裴元仁夏阳人年十余嵗精思读经尝诣佛图道人支子元见而谓曰吾善相人子目中珠子真似北斗瑶光星自背以下象如河魁既有贵爵又当神仙因以仙人蒋先生神诀五首授之元仁再拜还归精思行之积十一年夜视有光年二十三州辟主簿后迁冀州刺史有仙人乘白鹿从天下庭中曰我南岳真人赤松子也闻子好道故来相过勤存五灵别当授子真道元仁遂弃官委家登太华山入西洞元石室中积二十二年见五老人各赐神芝经巻元仁服芝读经十旬之间视见万里之外能日步千里乃游行天下东到青遇谷希子青帝君还太山遇司命君西到流沙遇太素真人在空山之上遂留空山积十一年太素真人曰子道成矣因诣太素宫受书为清灵真人【邓云子清灵真人传】
