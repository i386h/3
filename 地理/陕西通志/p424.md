<!-- { "loadSidebar": true } -->
　　韩玉字温甫相人明昌五年进士大安三年夏人陷邠泾陜西安抚司檄玉以鳯翔总管判官为都统府募军旬日得万人与夏人战败之夏人解去当路忌其功驿奏玉与夏冦有谋朝廷疑之使使者觇其军先是华州李公直以都城隔絶谋举兵入援玉恃其兵为可用亦欲为勤王之举公直军行有日京兆统军谓公直据华州反遣都统杨珪袭取之寘极刑公直曽为书约玉其书为安抚所得及使者觇玉军且疑预公直之谋即实其罪玉道出华州被囚死士论寃之【金史本传】
　　马庆祥字瑞寜本名竒尔济苏先世自西域徙家净州天山大安初拜鳯翔府路兵马都总管判官元光元年冬十一月闻大将防古布哈将攻鳯翔行省檄庆祥与治中胥谦分道清野遇大兵围数匝欲降之不屈而死元帅郭仲元舆其尸以归葬鳯翔普门寺东诏赠恒州刺史諡忠愍胥谦及其子嗣亨亦不屈死谦赠彰化军节度使嗣亨赠鳯翔府判官祯州金胜堡提控仆散胡沙亦死赠银青荣禄大夫正大二年哀宗诏褒死节士习礼言思等为立褒忠庙【金史本传】
　　元
　　商衡曹州济隂人佥陜西行省员外郎以战死【元史商挺传】张泰来余姚人商州学正博通古今能诗文作新士类为儒职冠【贾志】
　　杜震商州学正质性自然布衣蔬食泊如也教人作文先以正心地为本后学宗之【马志】
　　元本武陟人至正间进士除邠州判官摄褒城安塞二县尹俱有治绩【万姓统谱　按邠州志职官不载】
　　明
　　呉云字友云【宜兴人】洪武初以校书郎改渭南丞有善政【续藏书】友云洪武二年为渭南丞时中原初定事皆草创云至摄县事躬行俭约振废滞纳流亾锄强暴恤孤防均徭宥罪城池庙署拓治一新三年頺风丕变擢刑部郎中【渭南县志】
　　李叔正字克正江西靖安人洪武初迁渭南丞同州蒲城争地累年不决行省以委叔正单骑至其处召两造至前立谈而决县田无定额乃即里社丈量立法宻而用刑严奸慝詟服【广舆记】
　　洪道保安县丞洪武二年赍印到任招抚人民始立县事【贾志】王惟允江西新淦人洪武初任南郑丞招安人民开设县事【贾志】潘谨浙江钱塘人洪武初以儒士任洋县丞抚字勤劳善政流闻祀名宦【洋县志】
　　蒋良辅洪武中任陇州学正教养有方厯官知府祀名宦【鳯翔府志】
　　邢冕新乡人洪武中任麟游丞公正亷勤古之遗爱【贾志】方孝孺字希直一字希古浙江海宁人洪武二十五年擢汉中府学教授日与诸生讲明圣学【世法録】
　　李骥四川新繁人国子生洪武中任城固典史公平有为任满士民不忍其去诣部保留【马志】
　　宣义昭洪武中商州学正时方草创人未知学义昭补缀经籍亲授句读教事粗举【贾志】
　　夏安礼庐陵人洪武初澄城主簿时关陜初附民多疠疫旱暵相仍安礼事神治民有善政由是时和年丰民咸戴之【澄城县志】
　　金文徴南直呉县人洪武中鄜州同知兴举废坠政尚寛仁民称颂之【贾志】
　　江英江津人监生洪武末任寳鸡丞亷平自守终始不渝导民引水灌田民永赖焉祀名宦【寳鸡县志】
　　邹昱永乐初任汉中府同知勤愼有为政声大振【明一统志】解锵栖霞人监生永乐中三原教谕九年考满保留复任教训有方士登贤书捷南宫者皆其力也【三原县志】
　　复清永乐间任扶风典史籍其民为上中下三等均役莫不从令贫无牛种者即为假贷秩满士民诣阙乞留乃陞禄复任【雍大记】
　　徐永逹字志道归德人举人永乐中寳鸡教谕训迪有方任满生徒奏留之擢翰林编修歴山西按察使【贾志】
　　郭忠江南徐州人吏员宣德中任三原丞熟于吏治为政公平士民感德陞秦州同知【马志】
　　牛绅河南尉氏人为城固训导日以课士为乐城固乆乏科目宫墙倾壊绅力请上台捐赀改建是科果有魁乡榜者【尉氏县志】
　　张尹字商任河南鲁山人正统中髙陵教谕有孝行能以身教人生徒有贫窘者麦粟周之九年转长安谕【马志】
　　周仪山西孝义人举人正统中鄠县教谕与诸生约鸡鸣来学鸡未鸣仪衣冠而待诸生奋励由是多能记诵鄠有城隍防声伎繁艳观者塞途诸生无一敢延竚者则其教可知矣秩满陞保宁府教授【马志】
　　刘亮洛阳人由乡贡登宣德庚戌乙科授陜西华州训导条格严整尤勤训迪尝再摄渭南县学两学生皆父事之成材者甚众正统癸亥迁澄城教谕俗戆直难训亮用刚克毕就矩矱寻改三原谕爱其士多秀敏讲授不辍其教以明理饬行为本不专文艺学者皆畏服【懐麓堂集】
　　郭文广定襄人任宜君主簿清勤慈恕时转输虽繁民沾其泽卒于官赠县尹【贾志】
　　王纯广陵人商州教谕质实简黙甘澹泊诸生餽奉未尝轻受以道义诲人责之力行不徒为章句之学【贾志】
　　康拯正统间任耀州学正惟严毅以勤率士五夜即升堂令诸生互课有不如程者戒责不少假由是士多有成【马志　按贾志作康极误】
　　潘敏宿迁人景泰中以材胥任泾阳主簿亷以持身谦以接士开修水利増新庙学士民咸仰之【贾志】
　　高瑄霸州人景泰间郿县典史爱民好士兴水利筑城垣政绩显著祀名宦【县志】
　　陈秀泽州人为西乡尉才力甚裕厯任九载民不忍舍比归攀辕泣留【汉中府志】
　　王斆寿阳人天顺初举人任渭南教谕性狷洁一介不取训诲严明有条举止庄重不茍鸡鸣即升坐敷教风雨寒暑无间诸生畏敬一生以新茄数十餽王王怒曰弗勤尔学乃以是啖我邪惩以夏楚如其茄数遣之后迁中牟知县【贾志】
　　明辅巴县人举人天顺初蒲城教谕有师范善教能诗陞国子学録王思安大行人举人天顺初蒲城训导与明辅同时敷教有方舆论与辅并宜祠祀【贾志】
　　杨润河津人举人天顺中任泾阳教谕教条严整笃于训迪礼度谨饬为一时掌教最厯陞国子监丞葢不忝文清薛公之门云【马志】
　　刘端宁乡人举人成化中西安府同知明晓水利留心民事修治渠堰人被其泽既去民恒思之【马志】
　　李文祥字天瑞麻城人进士以风义自持谪咸宁丞上官有欲门见之者文祥却立不进曰庭叅有礼此非其所及召还关中父老拥道泣送监司有所餽遗悉谢不受【名山藏】文祥上新政疏激切大学士万安衔之令吏部除文祥咸宁县丞刚正有为安罢擢南京工部主事【旧志】
　　王賔沁水人监生成化中咸阳教谕礼度谨饬约束严明为关辅儒官最【贾志】
　　王驯襄垣人成化中任渭南丞有力敢任事诸尊官过渭南气焰薫灼者驯独以己当之虽驿递亦頼焉【马志】
　　徐存敬双流人成化中渭南典史勤敏有材干厯任十一年去之日百姓赴京保留之【马志】
　　辛儒直固安人西乡主簿勤敏有为邑之茶徒聚众刼掠儒率兵擒阵亾士民哀之祀名宦【汉中府志】
　　髙俦字宗伊泸州人治初举人髙陵教谕博雅端正勤于训诲邻县名士皆来就学教人以六德冠婚丧祭乡射相见皆为条约一时礼让文物焕然可观陞武定同知【贾志】
　　聂相临朐人任泾阳县丞敦厚有礼人敬爱之临民遇有寃苦者辄为泪下后陞崇信知县前后陞县者惟相一人【贾志】
　　邢彪字德威曲沃人监生治初三原县丞衣布茹蔬珍绮不御每下乡収粮勘事惟裹干糗自随分毫不以扰人罢职贫不能归择咸宁陋室居之玩诵经籍泊如也祀名宦【三原县志】
　　吕子固解州人治初以举人为富平谕赋性刚正立教有方每昼课诸生于明伦堂至夜秉烛廵视漏下二鼓始休晨兴又考校之一时成材多者称子固第一【富平县志】
　　赵珍临颍人举人治时为盩厔谕性刚毅训士严肃以礼经设教后盩厔士有以曲台业相继魁省闱者皆其薪传也【盩厔县志】
　　马龙字文祥齐东人进士授给事中忤防谪岐山丞治二年廵抚荐知县事歴任四年政教兼举陞汝宁府同知士庶立去思碑祀名宦【三原县志】
　　毛宪绛州人正德中由三氏学授任西安府教授师道尊严言行不茍谒上司无谄容尝曰士子读书处事只求一个是且令诸生宿号舍而亲夜行廵之其贫而好学者必捐俸助给一时陶成最多后陞韩府长史【马志】
　　赵昂开州人监生正德初三原主簿平居接物蔼如也一有干谒则屹不可动士君子以有道称之当路委以政事所在厎绩陞博兴知县【马志　按贾志又载正德初三原主簿赵鼎开州人陞博平知县考三原志有赵昂无赵鼎疑即赵昂一人而误作两人也附志于此】
　　刘佑安阳人监生正德初任澄城教谕持身不茍立教有方七年妖贼李午陷落川屯兵彭衙渐逼澄城居民多逃佑设法守御保全后病归士民遮留【贾志】
　　刘仁泸州人正德时由举人为盩厔谕能古文词时督学以古学程关中遴其才拔直正学书院恬淡自好训士多所成就【盩厔县志】
　　张儒山西赵城人监生正德中渭南县丞仁厚亷谨不事鞭朴人弗忍欺有长者风【贾志】
　　罗贤蓬溪人正德举人歴官汉中府通判鄢蓝贼薄城贤仗节入垒谕以祸福贼解去总兵官杨洪逼挠贼众遽加侵辱贤以节死抚按上其事赠本府知府録其子【四川通志】
　　张志宁定州人由岁贡任汉隂谕教育有方人知向学诸生婚丧不能举者每义助之【汉隂县志】
　　谢茂实富顺人武功教谕性严重笑语不茍鸡鸣而起寒暑风雨无少怠时士习尚侠重武自是畏惮不敢肆【马志】
　　赵文杰内江人正德末武功训导甘贫好学寒暑不易初至时察诸生可教者尽心开迪敢后者痛责之故诸生皆知向学【贾志】
　　李用中山东人举人西安府同知嘉靖中城富平流曲堡用中督之时邉患甚急百姓尚狃目前百堵废坠用中痛惩怠者自巨室始仍出粟以赈穷人始就版筑奋迅趋事不数月而五堡讫工遂为永利【富平县志】
　　朱光霁字克明防化人嘉靖间举人同知西安府时修复河套百务填委酬应各有次第署华州朝邑蒲城所至有惠政【贾志】光霁陞西安府同知织造珰故事皆跪拜光霁曰吾膝岂易屈人者乎珰闻独降阶迎见每署郡邑狱中多所平反人甚德之寻乞致仕抚按监司皆勉留不辞去【明史窃】
　　李嘉禄禹州人举人知郿县强明敏辨能以法约束吏人承事者兢兢救过徃上官公使多势藐易所部嘉禄不假词色公役无不慑服好督励诸生数诣学宫讲説经义一时文教彬彬陞西安府通判【贾志】
　　乔瑞霍州人嘉靖丙戌进士西安府推官决疑狱多所平反执法抗秦藩归侵田设法赈荒民免死徙厯官山东右叅政【贾志】
　　余良弼巴陵人举人迁延安郡丞修城堡申斥堠军政肃然两膺宠命卒于任【湖广通志】
　　杨根字伯深祥符人嘉靖辛卯举人为鳯翔推官奉法惟谨尝摄陇州议丁粮里逓多便于民随御史按部惟剔大蠧巨奸余悉不问迁延安同知调度兵马収支刍饷缮修城堡稽核功罪无不倚办以病致仕【祥符县志】
　　蔡祯环县人解元天性至孝以家贫就禄为宜川教谕每食必供甘防于亲尝危坐与诸生课讲务以善道淑人【马志】
　　赵鉴河南尉氏人宜川丞为政严明有豪民素结官府横行遇鉴敛迹生员刘述以妻死被诬鉴力出之【尉氏县志】
　　张缙安阳人嘉靖中任鳯翔府推官亷明公恕讯鞫多所平反奸悉除【鳯翔府志】
