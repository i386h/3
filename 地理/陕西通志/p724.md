<!-- { "loadSidebar": true } -->
　　紫扄垂耀黄枢镇野银树霜披珠台月写向明立极横神廓社大壮摛爻斯干韵雅【其一】鹑居化没徂讹道长琼构霞明璜轩露敞弃人崇欲违天蠧象南巢不救东隣长往【其二】瑶缄考懿金板藏功道凝茅屋业盛蒿宫龙阶察祲鹤阁调风推访华礼酌俭思冲【其三】悬厘结叠传翼生灾千甍岭接万栱星开争图绚侈福极凶来风寒碣馆露惨苏台【其四】十馆莹秦金房砥室千间架汉韬云閟日济恶承危同亡异术倾辀未逺遗墟继出【其五】龙川结祸鹤塞称符尘惊八极雾三都穹庐寳极幕璿枢司宫坠典掌舎沦图【其六】苍衢毓祉丹丘表圣凤矫仙枢龙廻寳命道凝金册功驰玉镜紫气抽华黄辉叠映【其七】神稽鹤防迹播鸡浑重光累极翼子谋孙经天纬象就日提元鸾轩湛粹凤几裁尊【其八】祥抽紫业照彤管珍雀朝翻仙蟾夜满丹墟献迹青台坠卵椒阃仪风芝闺奏【其九】登三建绪明两开仪龙谯雾郁鸳禁霞披浪分璿渚景俊瑶枝黄扉晓列丹毂宵移【其十】文猎彦麟旌放逸桂客攀荣松宾改律紫鸳开纪丹虬耸秩纵壑飚登山奉日【其十一】功融棘序道备槐庭不仁者逺惟道斯行烟揺墨绶电转朱軿境怀春翟野散秋螟【其十二】郑竹分科燕棠辍讽铜机化极珠囊业洞礼贵丹虬乐调朱凤珠坰献寳绵乡委贡【其十三】龙闗静柝鹤塞投歌呈豹尾舞进鸢肩铜挠月斥铁钢星悬绳幽架险驿雾驰烟【其十四】雾坛凝紫河宫湛碧翠萐翻飚丹蓂魄霜均雹散连珠契璧蘤盖笼霏花衢坠液【其十五】年和政美化极风调灵台轸咏考室兴謡循图访典去泰捐雕道存南面谦屈东朝【其十六】望云裁构笼霄建宇方镜星离圆珰月聚梓匠倾思林衡授矩画栱栖烟文轩架雨【其十七】芝房叠翠桂庑流丹霞张万户雾集千栾重扄驻燠洞牖栖寒神加有叙贶入无端【其十八】帝图临御黄僚萃止电防挥霜云旌拒晷紫宫可逼黄街易履凤础腾文麟庭抗礼【其十九】珠泥畅绩银绳郁契鹤岭云明龙坛景惠道超千古功推下济惟帝惟天惟天惟帝【其二十】
　　龙池圣德颂　　　　　　　　　张九龄
　　臣闻昔者元德升闻皇天眷命元圣有作上帝何言而必见意于休征忘象于幽赞惟兹降鉴若曰专精道周万物者其神尤功济生人者其祥大粤若古始肇有君臣巢燧之前寂寥无纪书契之后炳焕可观若乃鬼神睢盱品彚纷错性命未正吉凶不定而太昊氏将通其德则河为之出图人食未粒鸟兽是茹时不耕稼器无耒耜而神农氏将敎其本则天为之雨粟尤不道炎帝不制铜铁铸兵豺狼横厉而轩辕氏将禁其暴则天爲之降女洪水方割下民昏垫尧德莫能弥厥灾舜功不能除其害而夏后氏将厎其绩则洛为之出书自兹以降盖三千岁矣其间木火更王云物告符有若狼衔钩鱼跃舟素灵出黄星见岂不以汤德有慙武善未尽汉道旣杂魏方亦偏唯以一至之应且为兴王之兆则未有天锡贞符圣受休命逺与大禹相续超与上皇比崇如我国家之盛者焉惟龙池盖天之所以祚圣即今上卜居之旧里京师爽垲之地傍无窦泽中忽槛泉非常而灵液涓流无机而神池浸广荣光休气若烟若云所未曾有则此之出虽清可以鉴而深不见底鳞介瑰诡于牣其中时莫知其所然日徒见其有异中宗采识者之议压王气而来逰圣上处或跃之时出飞龙而合应临淄始封也邸第在焉上党歴试也灵符绍至天其以是永命我唐图象丁寜有所底止其若兹也夫成数有时而否至理无代而亡固在乎大圣之生也乘运而作鼓天下之动安天下之危故将顺成功自古之启佑之也如彼克定多难自天之协赞之也如此初中宗违代后党窥隙大盗狃于得志羣慝起而擅朝若缀旌旒然当此时也天与若不取鬼谋若不协则我祖宗之业无乃将坠而亿兆之命亦犹倒悬皇上感之提剑而起雷霆一奋妖沴以清内难旣衰外虞有谧推戴太上照临万邦实天之爲与人更始系皇统维乾纲决绽补坏荡瑕涤秽而乃阙典咸备旧章悉举处穷尽达在困必通品物资以再生寰区为之一变然后反华伪于朴还浇醨于醇以大道为源以至仁为根动推是心以御于事人见德而兴行神享诚而介福故不任于刑罚亦不在于祷请大造化成元猷充塞有如阳春播泽触类皆滋泰山起云无逺不备虽昆虫草木与蛮貊要荒乐其所生安其所习在牛羊而勿践有干戈而载戢又况于衣冠华夏礼乐邦家而不形于斯须不彰于渐渍者也夫然何教非德何化非经何能事之不举何醇精之未极周溥洋溢成平缉熙至于太和莫不允若体包天地之大事出皇王之表岂擎跪曲拳尽礼极力将用彦圣不啻其口所能称诵于吾君所可殆庻于至德且往者之有开也天感精以降圣圣敬命以奉天此诚有元则钦明文思及兹报本必严祗斋栗灵庆以属之神化以答之与初相明其微乃着纷纶先兆非笃信欤由是言之统天者人合符者圣而美德序命殊尤卓絶岂多乎哉至于古之兴王必有所感五帝更尚五运傍通土者黄中之精于金为母水者善利之物于土爲妃茍应期而有来必合德而为表是则然矣天其或者亦阜育羣化发挥蕃祉始告以圣有明征终成乎帝之神册因其立象之本会以相乘之数则载祀六百厯纪千年变而通之胡可量也宗子宗正卿褒信郡王灿若干人伯父伯兄仲叔季弟聚族相与诣阙上言天意昭著固已久矣人事符合亦云至矣而一德是建太阶旣平灵台灵沼赫赫明明天之为大虽莫能名王之在镐岂无颂声上初克让抑而未许至累请乃曰俞哉史臣不敏敢献颂曰体侔天地阜育羣化茫茫元昊载凝载薄在帝庖义继天而作浩浩洪水包山襄陵舜亦命禹夏氏以兴龙图书二主是膺汤武以下夫何足征于烁巨唐乘运而起缵禹之统系尧之纪五圣在天丕命曾孙髙视河洛同符混元亦有黄龙出于灵沼明明穆穆天子之表倬彼东井昭彰于天沈精降液下为灵泉灵泉有泚其深无底泌之洋洋其甘如醴清德之鉴柔道之体洪源濬规实天所启濯濯灵泉洞防皇祗滋液流衍化为神池曰止曰行唯圣之作匪鳣匪鲔唯龙之跃植物斯生动物斯乐天根有见曾是不涸灵有休气纷纷郁郁如山之苞如云之簇潜龙在下瞻乌在屋兆云其吉周爰咨询旣契我又叶我人镐虽旧京其命维新蜿蜒黄龙神池自出灵化惚怳喷云沃日告帝之符其仪孔佶或潜于泉或见在田与时顺动亦应于天克配我皇无得称焉
　　旌儒庙碑颂　　　　　　　　　　贾至
　　观象考厯本乎天辨方正位稽乎地体元御极先乎敎敎之大莫大于儒旌儒有祠新典也昔秦灭羲轩之制废唐虞之则大搜学徒竭索儒党怀书奉檄鳞集麏至然后罪九流之异论尤百氏之殊术杀无辜灭有道寃骸积于坑谷流血淬于泉壤蹈仁义而死者不可胜纪开元末天子在骊山之宫登集灵之台考图騐地周览原隰见乡名坑儒颓堑犹在慷然感亡秦之败德哀先儒之道丧乃诏有司作是新庙牲币有数以时飨祀因祠命乡号曰旌儒人神和悦怨气销散于戏秦皇帝以神武迈古并吞六合扫天下以一篲剪羣雄如众草建官罢侯大权在己自轩辕以降平一宇宙未有若斯之武也夫戡乱以武守成以文文以正崇武以权胜秦皇知权之可以取不知正之可以守向使天下旣定守正崇儒遵六经之谟训用三代之文质则黄轩盛美汤武业不若也观夫坑焚之意乃欲盖先王之能事窃作者之鸿名黈众耳以前闻逞私欲于当代此儒之所忌秦之所志悲夫儒以恭俭为宗秦则疲生人极力宫室儒以道德柔逺秦则竭耗中国劳师四荒儒以宥过议贤秦则刻法峭刑贼虐谏辅儒以述先好古秦则师心徇智播弃坟典夫如是则秦不得不灭儒不得不坑势使然也今天子矫覆车之前轨崇明祠于后叶秦之所废我之所兴斯区夏无疆之休子孙万代之福也昔武王封比干之墓则招谏之道劝矣文表绵上之田则志过之名立矣汉髙防信陵冢则尊义之风着矣夫激扬大敎庙食众贤上兴天地之经次以存颠覆之鉴下以絶厉灾之建一祠而三德具焉鲰臣不敏敢作颂曰于维先王设敎崇儒乃作六经为代典谟降及夫子三千其徒再扬清风文在兹乎天丧斯文道有通塞实生暴秦反道败德窃善攘美师心徇惑焚书坑儒万古凄恻牢落千祠微茫九原骊山之北坎窞犹存草树无顔愁云昼昏时闻夜哭知有寃魂帝在华清登髙访古悯然颓堑悲凉榛莽上感亡秦覆车遗武下哀羣哲飨祀无主爰降嘉诏聿修清祠馈之牲牢奠酹以时幽幽庙门肃肃灵仪防寞求食长无馁而粤自汉初迄于隋闰亦有令主敦儒尚训阙典罔崇斯文莫振昭昭神理长怀幽愤我后濬哲聪明文思敷大敎咸秩神祗鬼无妖灾人不疠疵俾尔苍生福寿无期小臣作颂敢继删诗
　　京兆尹张公德政碑颂【并序】　　　　王维
