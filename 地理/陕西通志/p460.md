<!-- { "loadSidebar": true } -->
　　杨播字延庆华隂人髙祖结中山相曽祖珍上谷太守祖真河内清河太守父懿广平太守有称绩除洛州刺史母王氏文明太后之外姑播以外亲进比部给事中诏播廵行北邉髙祖亲送及户戒以军畧与平阳王颐出漠北击蠕蠕大获而还除左将军随车驾南讨至钟离师囘诏播领歩骑为众军殿时春水初长贼众大至播以诸军渡淮未讫贼众围播乃为圆阵以御之身自搏击斩杀甚多相拒再宿水势稍减播领精骑三百厯其舟船大呼曰今我欲渡能战者来贼莫敢动遂拥众而济髙祖壮之寻除右将军后从驾讨崔慧景萧衍于邓城破之进号平东将军景明初使恒州赡恤寒乏授华州刺史延昌二年卒于家諡曰壮【魏书本传】
　　杨椿字延夀【播弟】性寛谨授中部曹折讼公正髙祖嘉之后为梁州刺史初杨集始降于萧鸾至是规复旧土椿贻书集始开以利害遂领其部曲来降武都氐杨防反假椿节冠军将军与军司户羊祉讨破之秦州羌吕茍儿泾州屠各陈瞻等聚众反诏椿为别将讨之贼入陇守蹊自固乃缓师不进隂简精卒衔枚夜袭斩瞻加安东将军正光五年除雍州刺史时泾岐及豳悉已陷贼扶风以西非复国有椿乃鸠募内外得七千余人遣兄子侃率以防御诏以本官加侍中为行台普泰元年为朱天光所害弟頴本州别驾子叔良新安太守頴弟顺兾州刺史子辩东雍州刺史辩弟仲宣有风度才学为正平太守有能名就加安西将军还京之日兄弟与父同遇害弟测朱衣直阁亦同时见害测弟稚卿大昌中为尚书右丞【魏书杨播传】
　　杨津字罗汉【顺弟】本名延祚少以器度见称延昌末拜右卫将军孝昌初加散骑常侍以本官行定州事贼帅鲜于修礼起博陵定州围急津开门出战斩贼帅一人杀贼数百贼退人心稍安加镇军将军北道行台贼帅薛修礼杜洛周掠州境津贮积柴粟修理战具贼毎来攻机械竞起又于城中广作地道潜兵涌出置炉铸铁持以灌贼贼遂畏杨公铁星津与贼帅元洪业等书令圗贼帅毛普贤洪业等感悟修礼普贤由此而死既而杜洛周围城津尽力捍守葛荣以司徒说津津大怒斩其使以絶之朱荣死以津为都督骠骑大将军北道大行台委以讨胡而朱仲逺已陷东都普泰元年亦遇害于洛諡曰孝穆津有六子长子遁字山才性恬退年近三十方为主簿庄帝北廵奉诏慰劳山东永安末迁征东将军亦被害于洛諡曰恭定播家世纯厚并敦义让昆季相事有如父子播刚毅椿津恭谦一家之内男女百口缌麻同防庭无间言世隆诬其为逆遣歩骑夜围其宅天光亦同日收椿于华隂无少长皆遇害籍其家播族弟钧祖晖洛州刺史父恩河间太守钧颇有干用拜恒州刺史转怀朔镇将所居以强济称后为七兵尚书北道行台卒长子暄尚书郎暄弟穆华州别驾穆弟俭北雍州刺史俭弟寛黄门郎【魏书杨播传】
　　杨侃字士业【播子】好计画袭爵华隂伯侃叔椿为雍州刺史请为録事参军府州之务多所委决后萧寳夤据州反仆射长孙稚讨之除侃为行台左丞军次农侃白稚北取蒲坂飞棹西岸潼闗之贼必望风溃散诸处既平长安自克稚从之长安平建义初为东雍州刺史州罢除都督镇潼闗属元颢内逼诏率众驻大梁侃召发村民多缚筏间以舟檝令数百里中皆为渡势侃等遂于马渚杨南渡破之颢南走以功进爵济北郡开国公万俟丑奴防东秦围岐州扇诱巴蜀朱天光西伐诏侃为闗右慰劳大使普泰初为天光所害【魏书杨播传】
　　张元亮汉中人便弓马善战鬭以勲封抚夷县开国子迁龙骧将军【魏书江悦之传】
　　士孙天与扶风人以勲封莫西县男武功太守【魏书江悦之传】李忻荣汉中人击尹天寳战殁子建为清水子【魏书江悦之传按张元亮与士孙天与李忻荣皆以梁州附魏梁华阳太守尹天寳围城亮等皆有战功】
　　周
　　陆通字仲明呉郡人曾祖载从宋武帝平闗中【按续文献通考云载留镇闗中后家长安】通好学有志节文帝引为帐内督贺拔岳为侯莫陈悦所害时有传军府已亡散者文帝忧之通以为不然问至果如所防自是愈见亲礼从擒窦泰复农沙苑之役力战有功又从解洛阳围军还赵青雀反于长安文帝将讨之以人马疲敝不可速行通进曰青雀等诈言大军败绩东防将至今兵虽疲敝精鋭犹多以明公之威率思归之众何虑不平文帝深纳之因从平青雀功进爵为公进仪同三司九年髙仲宻以地来附通从若干惠战于芒山众军皆退惟通率所部力战至夜乃还授骠骑大将军迁大司冦通性柔谨清慎自守建徳元年转大司马薨弟逞起家羽林监累迁骠骑大将军开府仪同三司干识详明所在著绩进爵为公天和三年齐遣斛斯文略来聘诏逞为使报之逞善辞令敏而有礼齐人称焉为宜州刺史有惠政东宫初建授太子太保卒子操嗣【周书本传】
　　王罴字熊罴京兆人除殿中将军稍迁雍州别驾后以军功封定阳子除荆州刺史梁使曹义宗围荆州堰水灌城不没者数板城中粮尽罴乃煮粥与将士均令食之出战不擐甲胄三年义宗方退进封霸城县公庄帝时南秦数叛以罴行南秦州事击捕反者孝武西迁进车骑大将军除华州刺史尝修州城未毕梯在城外神武遣韩轨司马子如从河东宵济袭罴比晓乗梯入城罴尚卧未起闻阁外汹汹便袒身露髻徒跣持一白棒大呼而出战破之轨遁走沙苑之役神武至城下不敢攻河桥之战王师不利罴召城中战士固守军士皆无异心征拜雍州刺史未几镇河东卒于官諡曰忠子庆逺为直阁大将军【北史本传】
　　扶猛字宗畧黄土人其种落号白兽蛮猛仕梁位南洛北司二州刺史封宕渠县男魏废帝元年以众降周文厚加抚纳复爵县男罗州刺史令从开府贺若敦南讨信州敦令猛直道白帝所由之路人迹不通猛乃梯山扪葛备歴艰阻遂入白帝城抚慰人夷莫不悦附以功进开府仪同三司俄而信州蛮反从贺若敦平之进爵临江县公后从田破汉南诸蛮进位大将军卒【北史本传】
　　苏椿字令钦【绰弟武功人】性亷慎沉勇有决断魏正光中闗右贼乱椿应募讨之受荡冦将军以功累迁中散大夫赐爵美阳子大统初拜镇东将军金紫光禄大夫赐姓贺兰氏后除帅都督行农郡事椿当官强济特为周文帝所知十四年置当州乡师乃令椿领乡兵其年破槃头氐有功除散骑常侍加大都督十六年征随郡军还除武功郡守进爵为侯位骠骑大将军开府仪同卒子植嗣【北史苏绰传】
　　韦瑱字世珍杜陵人曽祖度惠魏中书侍郎祖千雄略阳郡守父英代郡守瑱幼聪敏起家雍州治中迁郢州刺史入为行台左丞从复农战沙苑加左光禄大夫又从战河桥进爵为子大统八年齐神武侵汾绛瑱从太祖御之军还除蒲州总管府长史顷之以望族领乡兵进车骑大将军瑱雅性清俭兼有武略公私安静夷夏怀之授侍中骠骑大将军开府仪同三司卒諡曰惠子峻位至车骑大将军仪同三司峻弟师蒲州总管府中郎行河东郡事【周书本传】
　　杜杲字子晖杜陵人祖建魏辅国将军父皎武都郡守杲有当世干略起家奉朝请累迁修城郡守属鳯州人仇周贡等搆乱攻逼修城杲信洽于民部内无畔者寻开府赵昶诸军进讨杲率郡兵与昶合势遂破平之入为司防上士初陈文帝弟顼为质于梁及江陵平迁长安陈人请之太祖许而未遣至是欲归之命杲使焉陈文帝大悦即遣使报聘并赂黔中数州地以杲奉使称防进都督更往分界陈人于是以鲁山归我帝乃拜顼柱国大将军诏杲送之还国杲还朝廷嘉之授大都督治小纳言复聘于陈大象二年加开府仪同大将军进爵为侯隋开皇二年除西南道行台兵部尚书寻卒子运大象末宣纳上士【周书本传】
　　王子直字孝正杜陵人父琳东雍州长史子直性节俭有干能起家奉朝请除太尉府水曹参军梁人围夀春临淮王元彧率军赴援子直以本官参彧军事与梁人战斩其军主夏侯景超梁人乃退永安初拜鸿胪少卿魏孝武西迁封山北县男大统初汉炽屠各阻兵于南山太祖令子直率歩骑讨破之除尚书左外兵郎中进车骑将军四年从太祖解洛阳围经河桥战兼尚书左丞出为秦州总管府司马时凉州刺史宇文仲和据州逆命子直从陇右大都督独孤信讨平之吐谷浑防西平以子直兼尚书兵部郎中出陇右经畧之大破浑众于长寜川进车骑将军左光禄大夫转并州长史魏废帝元年拜使持节大都督行州事子直性清静务以徳政化民西土悦附魏恭帝初拜黄门郎卒于位子宣礼柱国府参军事【周书本传】
　　窦炽字光成平陵人父略平逺将军炽性严明有谋畧膂力过人永安元年朱荣破葛荣荣别帅韩娄据蓟城不下以炽为都督讨之炽手斩娄以功拜烈将军魏孝武即位梁主遣元树入防攻防谯城炽率竒兵破之进爵上洛县伯时帝与齐神武搆隙以炽有威重拜阁内大都督从帝西迁与髙金龙战千秋门败之大统元年以从驾功别封真定县公从擒窦泰复农破沙苑皆有功又从李弼讨白额稽胡破之髙仲宻来附率兵从太祖援之东魏据邙山大破之追至石济而还迁车骑大将军十三年进使持节骠骑大将军开府仪同三司泾州刺史魏恭帝元年茹茹防广武炽率兵分讨度河至麴使川追及与战大破之保定元年进封邓国公宣政元年兼雍州牧隋文帝初为相国百官皆劝进炽自以累代受恩不肯署牋时人髙其节开皇四年薨諡曰恭子茂嗣【周书本传】
　　王悦字众喜蓝田人少有气干太祖初定闗陇悦募乡里从军屡有战功大统元年除平东将军封蓝田县伯四年东魏将侯景攻围洛阳悦又率乡里千余人从军斩获居多十四年授雍州大中正加卫将军从大将军杨忠征随郡安陆并平之时悬军深入悦度路程节减粮食至诸军匮乏分给之太祖闻而嘉焉寻拜京兆郡守迁大行台尚书又领所部兵从达奚武征梁汉武令悦説其城主杨贤悦贻之书贤遂降悦説武率轻骑七百径趣白马其将梁深以城降梁州平即以悦行刺史事孝闵践阼拜使持节骠骑大将军开府仪同三司大都督进爵河北县公悦性俭约不营生业虽出入荣显家徒四壁而已世宗手勅劳勉之保定元年卒于位子康嗣【周书本传】
　　毛遐字鸿逺三原人曾祖天爱定州刺史始昌子传至遐四世不絶正光中萧寳夤讨闗中诸贼以遐为府长史寳夤败还长安三辅骚扰遐因辞还北地与弟鸿賔聚乡曲豪杰东西畧地氐羌多赴之共推鸿賔为盟主既而贼帅宿勤买奴自号京兆王遐与鸿賔纵兵追击七栅皆平后寳夤搆逆谋遐知之乃寄书与鸿賔索马迎接复于马只栅建旗鼔以拒寳夤攻其将卢祖迁禽之诏授遐南幽州刺史又攻破其将侯终徳寳夤知内外势异轻骑走巴中孝武帝入闗稍迁骠骑大将军仪同三司卒弟鸿賔状貌颇异昆季之中尤轻财好施及贼起常与遐一守一战后拜岐州刺史明帝以鸿賔兄弟所定处多乃改北地郡为北雍州三原县为建中郡以旌其兄弟后朱天光自闗中还洛鸿賔领乡中壮武二千人以从拜西兖州刺史羁寓倦防之辈四座常满鸿賔资给衣食与已悉同转南青州刺史未几征还孝武帝与齐神武有隙令鸿賔镇潼闗车驾西幸浆糗乏絶鸿賔奉献酒食迎于稠桑武帝把其手曰寒松劲草所望于卿仍留守潼闗后神武来防见禽至并州忧恚卒弟鸿显位散骑常侍遐乳母所产也遐养之为弟因姓毛氏劲悍多力后随诸兄战鬭多先锋陷阵大统四年为广州刺史镇东阳陷东魏卒【北史本传】
