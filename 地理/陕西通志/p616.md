<!-- { "loadSidebar": true } -->
　　汉王既至南郑诸将及士卒皆歌讴思东归多道亡还者韩信为治粟都尉亦亡去萧何追还之因荐于汉王曰必欲争天下非信无可与计事者于是汉王斋戒设坛塲拜信为大将军问以计策信因陈羽可图三秦易并之计汉王大恱遂听信策部署诸将留萧何収巴蜀租给军粮食汉王引兵从故道出袭雍雍王邯迎击汉陈仓雍兵败还走战好畤又大败走废丘汉王遂定雍地东如咸阳引兵围雍王废丘而遣诸将畧地八月塞王欣翟王翳皆降汉羽闻汉王并闗中而齐梁畔之大怒时张良徇韩地遗羽书曰汉王欲得闗中如约即止不敢复东羽以故无西意而北击齐【汉书髙帝纪】郦商以所将四千人属沛公于岐从攻长社先登别将攻旬闗【师古曰今旬阳县】西定汉中汉王赐爵信成君以将军为陇西都尉别定北地郡破章邯别将于乌氏栒邑【师古曰栒邑在豳州】泥阳【郦商传】曹参从至汉中迁为将军从还定三秦初攻下辨故道雍斄击章平军于好畤南破之围好畤取壤乡击三秦军壤东及髙栎破之复围章平平出好畤走因击赵贲内史保军破之东取咸阳【曹参传】樊哙从入汉中还定三秦别击西丞白水北拥轻车骑于雍南破之从攻雍斄城击章平军好畤从击秦军骑壤东攻赵贲下郿槐里柳中咸阳至栎阳【樊哙传】周勃从入汉中拜为将军还定三秦赐食邑懐徳攻槐里好畤最北击赵贲内史保于咸阳最北救漆击章平姚卭军西定汧还下郿频阳【周勃传】汉王元年定三秦贾为将军定塞地【荆王贾传】灌婴从还定三秦下栎阳还围章邯于废丘【灌婴传】
　　二年十一月汉王徙都栎阳
　　汉王还归都栎阳使诸将略地【汉书髙帝纪】
　　夏四月塞王翟王降楚
　　汉王悉发闗中兵东伐楚羽大破汉军诸侯见汉败皆亡去塞王欣翟王翳降楚【汉书髙帝本纪】
　　六月作北畤于栎阳
　　二年东击项籍而还入闗问故秦时上帝祠何帝也对曰四帝有白青黄赤帝之祠髙祖曰吾闻天有五帝而有四何也莫知其説于是髙祖曰吾知之矣乃待我而具五也乃立黑帝祠命曰北畤【史记封禅书】
　　汉兵围废丘雍王自杀
　　汉兵引水灌废丘废丘降章邯自杀雍州定八十余县置河上渭南中地陇西上郡兴闗中卒乘边塞【汉书髙帝本纪】
　　秋八月汉王防兵击楚萧何守闗中
　　汉王以何为丞相汉二年汉王与诸侯击楚何守闗中侍太子治栎阳为法令约束立宗庙社稷宫室县邑辄上可许以从事即不及奏上辄以便宜施行上来以闻闗中事计戸口转漕给军汉王数失军遁去何常兴闗中卒补缺上以此专属任何闗中事【史记萧相国世家】
　　四年冬十一月汉王至自伐楚
　　汉王西入闗至栎阳存问父老置酒枭故塞王欣头栎阳市留四日复如军军广武闗中兵益出【汉书髙帝本纪】
　　髙祖五年【二月即帝位】夏五月还都闗中
　　髙帝五年敬过洛阳说曰陛下都洛阳岂欲与周室比隆哉陛下起丰击沛収卒三千人以之径往而卷蜀汉定三秦与项羽战荥阳争成臯之口大战七十小战四十使天下之民肝脑涂地伤痍未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资膏腴之地此所谓天府者也陛下入闗而都之山东虽乱秦之故地可全而有也夫与人鬭不搤其吭拊其背未能全其胜也今陛下入闗而都之案秦之故地此亦搤天下之吭而拊其背也羣臣皆山东人争言周数百年秦二世即亡不如都周上疑未能决及留侯明言入闗便车驾即日西都闗中【史记娄敬传】刘敬説髙帝都闗中左右多劝上都洛阳留侯曰洛阳四面受敌非用武之国夫闗中左殽函右陇蜀沃野千里南有巴蜀之饶北有胡苑之利阻三面而守独以一面制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国刘敬説是也于是髙帝即日驾西都闗中【留侯世家】
　　秋九月治长乐宫
　　徙诸侯子闗中治长乐宫【汉书髙帝本纪】
　　七年春二月帝至长安始定徙都
　　二月至长安萧何治未央宫立东阙北阙前殿武库太仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下方未定故可因以就宫室且天子以四海为家非壮丽无以重威且亡令后世有以加也上说自栎阳徙都长安【汉书髙帝本纪】
　　九年冬十一月徙齐楚大族于闗中
　　髙祖九年十一月徙齐楚大族昭氏屈氏景氏懐氏田氏五姓闗中与利田宅【汉书髙帝纪】娄敬从匈奴来因言匈奴河南白洋楼烦主去长安近者七百里轻骑一日一夕可以至秦中秦中新破少民地肥饶可益实夫诸侯初起时非齐诸田楚昭屈景莫能兴今陛下虽都闗中实少人臣愿陛下徙齐诸田楚昭屈景燕赵韩魏后及豪杰名家居闗中无事可以备边诸侯有变亦足率以东伐帝曰善乃使刘敬徙所言闗中十余万口【娄敬传】
　　十一年春正月韩信谋反吕后诈诛之
　　十一年陈豨反上自将而往信病不从隂使人至豨所曰第举兵吾从此助公信乃谋与家臣夜诈诏赦诸官徒奴欲发以袭吕后太子部署已定待豨报其舎人得罪于信信囚欲杀之舎人弟上变告信欲反状吕后乃与萧相国谋诈舎人从上所来言豨已得死列侯羣臣皆贺相国绐信曰虽疾彊入贺信入吕后使武士缚信斩之长乐钟室信曰吾悔不听蒯通之计乃为儿女子所诈岂非天哉遂夷信三族【史记淮隂侯列传】
　　秋七月帝自将讨黥布命太子监闗中
　　上欲废太子立赵王如意吕后使建成侯吕泽刼留侯为画计留侯曰上有不能致者四人令太子为书卑辞安车固请为客上知此四人贤则一助也于是吕后令吕泽使人奉太子书卑辞厚礼迎此四人四人至十一年黥布反上病欲使太子将往击之四人説建成侯请吕后乘间为上泣言黥布猛将善用兵诸将皆陛下故等夷乃令太子将此属无异使羊将狼且使布闻之则鼔行而西耳吕泽立夜见吕后吕后承间为上涕泣而言如四人意于是上自将而东羣臣居守皆送至霸上留侯病自彊起至曲邮【长安县东有曲邮聚】因説上令太子为将军监闗中兵【史记留侯世家】太子监闗中兵上曰子房虽病强卧而傅之时叔孙通已为太傅留侯行少傅事发闗中车骑巴蜀材官及中尉卒三万人为太子卫军霸上【纲目】
　　惠帝元年春正月城长安
　　汉都长安萧何虽治宫室未暇筑城帝元年始筑之至五年乃毕【通鉴】
　　三年春城长安
　　春发长安六百里内男女十四万六千人城长安三十日罢夏六月发诸侯王列侯徒二万人城长安【汉书惠帝本纪】
　　五年春正月城长安秋九月成
　　正月复发长安六百里内十四万五千人城长安三十日罢九月长安城成【汉书惠帝本纪】
　　髙后八年秋九月吕禄吕产谋作乱朱虚侯章与太尉勃丞相平等诛之
　　秋髙后崩于未央宫诸吕恐为大臣所诛谋作乱欲废少帝而立吕产朱虚侯妇吕禄女宻闻其谋告章章乃使人隂告其兄齐王婴令发兵西章及兴居欲从中与大臣为内应诛诸吕立齐王曲周侯郦商其子寄与吕禄善周勃陈平使人执刼商而令寄説吕禄曰髙帝与吕氏定天下刘氏所立九王吕氏所立三王皆大臣之议事已布告诸侯王诸侯王以为宜今太后崩少帝幼足下不急之国守藩乃为上将将兵为大臣诸侯所疑何不速归将军印绶因以兵属太尉请梁王亦归相印与大臣盟而之国髙枕而王千里此万世之利禄然其计使人报产及诸吕多以为不便计未决禄信寄与俱出游过其姑吕嬃嬃怒曰汝为将军而弃军吕氏今无矣乃悉出珠玉寳器散之堂下曰无为他人守也八月太尉周勃复令寄谓禄曰帝使太尉守北军欲令足下之国急归将军印绶辞去不然祸且起禄遂解印属典客而以兵授勃勃入军门行令军中曰为吕氏者右袒为刘氏者左袒军皆左袒勃遂统北军兵而朱虚侯将卒千人入未央宫斩吕产辛酉斩吕禄诸吕无长幼皆斩之大臣相与谋以为少帝及诸侯王皆非惠帝子欲尽诛之立齐王议者曰王暴戾虎冠之代王母家薄氏君子也且代王亲髙帝子于今为长仁孝闻于天下以子则顺以贤则大臣安乃迎代王东牟侯兴居与太仆夏侯婴隂共入宫中诛少帝于是告齐王令罢兵【荀悦汉纪】
　　文帝三年匈奴入冦帝如甘泉遣丞相灌婴击走之三年五月匈奴入冦上幸甘泉遣丞相灌婴击匈奴匈奴去发中尉材官属卫将军军长安【史记文帝本纪】文帝三年匈奴右贤王入居河南地侵盗上郡葆塞蛮夷杀畧人民于是文帝诏丞相灌婴发车骑八万五千诣髙奴【正义延州城本汉髙奴县旧都】击右贤王右贤王走出塞【匈奴传】
　　十年冬帝如甘泉
　　文帝十年冬行幸甘泉【汉书文帝本纪】
　　十五年夏四月始郊见五帝于雍
　　夏四月上幸雍始郊见五帝【汉书文帝本纪】文帝十三年议增雍五畤路车各一乘驾被具西畤畦畤禺车各一乘禺马四匹驾被具后三岁【徐广曰在文帝十五年】夏四月文帝始郊见雍五畤祠【史记封禅书】
　　作渭阳五帝庙
　　赵人新垣平以望气见上言长安东北有神气成五采若人冠冕焉或曰东北神明之舎西方神明之墓也天瑞下宜立祠上帝以合符应于是作渭阳五帝庙同宇帝一殿面五门各如其帝色祠所用及仪亦如雍五畤【汉书郊祀志】
　　十六年夏四月帝祀渭阳五帝
　　文帝亲拜霸渭之防以郊见渭阳五帝五帝庙临渭其北穿蒲池沟水权火举而祠若光煇然属天焉于是贵平至上大夫赐累千金而使博士诸生刺六经中作王制谋议巡狩封禅事文帝出长门【如淳曰亭名也】若见五人于道北遂因其直立五帝坛【郑氏曰因其所立处以立祠也】祠以五牢【汉书郊祀志】
　　后二年夏帝如雍
　　文帝后二年夏行幸雍棫阳宫【汉书文帝本纪　棫阳宫按三辅黄图在扶风】
　　四年夏五月帝如雍
　　后四年夏五月行幸雍【汉书文帝本纪】
　　五年春三月帝如雍
　　后五年春三月行幸雍【汉书文帝本纪】
　　六年冬匈奴冦上郡诏将军周亚夫等屯兵以备之军臣单于立四岁匈奴复絶和亲大入上郡云中烽火通于甘泉长安数月汉兵至边匈奴亦去逺塞【史记匈奴传】文帝之后六年匈奴大入边以宗正刘礼为将军军霸上祝兹侯徐厉为将军军棘门以河内守亚夫为将军军细柳以备边上自劳军至霸上及棘门军直驰入将以下骑送迎已而之细柳军军士吏被甲鋭兵刃彀弓弩持满天子先驱至不得入先驱曰天子且至军门都尉曰将军令曰军中闻将军令不闻天子之诏居无何上至又不得入于是上乃使使持节诏将军吾欲入劳军亚夫乃传言开壁门壁门士吏谓从属车骑曰将军约军中不得驱驰于是天子乃按辔徐行至营将军亚夫持兵揖曰介胄之士不拜请以军礼见天子为动容式车使人称谢皇帝敬劳将军成礼而去既出军门羣臣皆惊文帝曰嗟乎此真将军矣曩者霸上棘门军若儿戏耳其将固可袭而掳也至于亚夫可得而犯耶月余三军皆罢乃拜亚夫为中尉【绛侯世家　按张揖注细柳营在昆明池南】
　　景帝中六年春二月帝如雍祠五帝
　　春二月己酉行幸雍郊见五帝【汉书景帝本纪】
　　夏六月匈奴冦上郡
