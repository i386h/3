<!-- { "loadSidebar": true } -->
　　甪山　在县东北四十里发脉于终南连乎秦岭双峰峻耸如笋汉甪里先生隠处故名其相近有四山凹【县册】
　　丹水【今名两河水】在县西四十里【县图】丹水即今之两河水也自州境来迳县西南一百里曰上两河合银花河水又东复迳县南四十里曰下两河与沭河商河合又东南入淅川界【州志】自县西雷家洞入境迳吕家湾受武闗河又受清油河水又迳县西九十里魏家湾折而南流至徐家店受县河水又至梳洗楼去县南一百里又折而东出境入淅川界计流本境二百二十里【州册】师婆潭在县西南五十里不静潭在县南九十里近梳洗楼即丹水下流【西安府志详见图考】
　　清油河　在县西三十里【西安府志】源出雒南花獐坪自西北入境纳武闗以东之水南流迳县西至魏家湾共计流七十里入丹水【州册】
　　沐河【一名县河】在县东门外源出县东北西南流入两河【县图】沐河即县河发源于卢氏之果岭南流五十里入境又迳县西南流四十里至徐家店入丹水又有寳于河俗讹为保子河在县南十里发源于湿地流入县河又有索峪河在县西七里源出县西北马家崖流三十里入县河【州册】
　　商河【一名囚河】在县西南八十里或讹为囚河东流入两河【西安府志】
　　湘河　在县西南百里萡河在县西南百四十里【西安府志】湘河源出商州范家山入县境流九十里入丹水又萡河源出县西南索家沟之龙潭流五十里入湘河【县册】
　　滔河　在县西南百七十里发源郧阳自县西南入境迳大竹园又经秦家漫东流一百五十里入淅川界【州册】
　　上扶川　在县南百里中扶川在县南百五十里下扶川在县南二百里【西安府志】
　　富水河　在县东二十五里亦发源卢氏之界岭自东北入境南流至富水闗六十里又东流三十里入于河南淅川之淇河【州册】
　　龙潭　在县西五十里石上一潭傍流不入其深莫测【州册】
　　史家潭　在县南十里【西安府志】
　　花子潭【子一作字又名风雨雷潭】在县西南百三十里【西安府志】有三潭相连俱在石上每潭周十余丈两傍悬崖下瞰形势险恶亦名风雨雷潭俗传至其地者稍不敬其中即雷声隠隠潭水随溢【县册】
　　三角池　在县南十五里其形三角中多鱼鳖【西安府志】五娘沟【娘一作狼】在县西北三里又捉马沟在县西十里又秋千沟石槽沟俱在县西四十里又马槽沟在县东北五里【西安府志】
　　南龙庄泉　在县北三十里石岭上周数丈每天欲雨泉必起雾旱祷多应【州册】
　　同州
　　商原【即商顔一名许原许一作浒又名髙原又名铁防山又名长虹岭】在州北二十五里【西安府志】水经注云洛水南经商原西俗所谓许原【寰宇记】冯翊有商原所谓商顔【通典　冯翊故城即今治】许原一名长虹岭又名铁防山西尽州境絶于雒东经朝邑絶于河延袤八十余里【贾志】许原一名髙原其地寛平自蒲城连朝邑界近沮水之浒又名浒原【雍胜畧　亦见朝邑县】
　　黄堆山　在州西广徳元年党项冦同州郭子仪败之于黄堆山即此【州册】
　　沙苑【一名沙阜又名沙泽又名沙海】在州南十二里一名沙阜东西八十里南北三十里后魏大统三年周太祖与髙欢战于沙苑大破之人栽一树以表其功今树往往犹存【元和志】唐置沙苑监在冯翊朝邑两县界唐末废周显德二年于苑内牧马在州南二十五里【寰宇记】沙苑在州南雒渭之间亦名沙海亦名沙泽其中坌起者曰沙阜东跨朝邑西至渭南南连华州其沙随风流徙不可耕植唐置沙苑监宋初置牧龙坊今为马坊里明初为郭驸马草地隆庆间有司议加赋民控于朝得免近时居民茭牧其中多树果蓏佳于他产【州志亦见朝邑县】
　　洛水　在州西南五里【州册】自澄城蒲城界来南迳商原又迳州南沙阜北东入朝邑界【禹贡锥指详见图考】
　　渭水　在州南三十五里自渭南华州界流入又东入朝邑华隂界【州册】渭水东经平舒城北水之阳即懐德县界【水经注　详见图考平舒城今属华隂汉懐徳县今属朝邑】
　　赤岸泽　在州西南【县图】贞观中自京师东赤岸泽移马牧于秦渭【元和志】泽在长安东北冯翊西南道里适中之地今湮【县册】
　　白马池　在州西南三十里【西安府志】
　　清池　在州西南四十里周二里池水涟漪可爱其相近有莲花池周五里旧多莲今渐堙废【西安府志】
　　泉井　在州学前南城下有三穴又东门井在城东门外又西门井在城西门外城中井水咸苦民多汲此【西安府志】牛存节为鄜州留后朱友谦叛附于晋与岐兵合围日久同州水咸而无井欲以渴疲之存节祷而择地凿井八十皆甘可食友谦卒不能下【五代史牛存节传】
　　防山七泉　俱在州北防山之麓曰西渠泉又西曰坡底泉又西曰汉村泉义井泉新庄泉冯村泉平王寨泉【州志】
　　红善泉　在州西南四十里又州西南五十里有苏村泉又稍西有北庄泉【西安府志】
　　九龙泉【一名九龙池又名鹅鸭池】在州南八里沙苑【州册】泉有九穴同为一注因名九龙今谓之鹅鸭池【寰宇记】九泉同流州所由得名也钟而为池名九龙池广袤五顷今渐堙废【州志】
　　【附考】同州有洱泉【郡县志　按洱音耳泉无考】
　　朝邑县
　　华原山【即彊梁原一名朝坂】在县西门外又紫阳山在县西南三里有灵应观【贾志】朝邑县有朝坂【隋书地理志】朝邑县以北据朝坂名【元和志】水经注云洛水东南歴彊梁原俗谓之朝坂【寰宇记】华原绕县西而北以絶于河古河堧也一名朝坂亦谓之华原山【同州志】邑人刘星柱云有人于地中得古碑乃莘原也世称华原疑误又紫阳山接华原西折而入于同州防二十里葢即华原之杰出者【县志】
　　铁镰山【即许原一名长虹岭】在县北四十里西接州境东絶于河即许原也又名长虹岭【县志　详见同州】
　　沙苑【一名沙阜】在县西南二十五里【县图】沙苑一名沙阜其阜东西八十里南北三十里【寰宇记】在洛渭之间东起县界西跨同州至于渭南在县境者三十里【县志　详见同州】
　　黄河　在县东七里自郃阳界流入与山西蒲州接界又南入华隂界【县册】朝邑县有黄河【金史地理志】自龙门而来歴韩城郃阳经本县临晋闗转经潼闗界【雍胜略】黄河旧自郃阳入朝邑东境南至大庆闗东濵蒲州城故曰蒲津禹贡所谓西河也南至金龙渡为河与洛渭交滙之处世称三河口去县东南三十里【州志】自明成化中洛水崩于河河之害十倍于前隆庆三年浸县东门万厯六年浸太阳诸聚落七年越大庆闗浸淫西出乔家滩三徙两阳村浸其半至十二年三河口亦在洪流中矣【县志　详见图考】
　　金水河【即洽水】在县北五十里苦泉东北五里自郃阳界南流六十余里入县界又东流迳洿峪镇入于河【县志详见郃阳县】
　　洛水　在县南五里自本州界流入又东南入河【县册】洛水旧流自县南之赵渡镇迳华隂西北葫芦滩入渭明成化中洛水改流东过赵渡镇南径趋于河不复入渭矣【县志　详见图考】
　　渭水　在县南四十里自同州界来又东至华隂界入河【县册】渭水又东迳长城北又东至华隂界【水经注】朝邑县有渭水【金史地理志详见图考】
　　小盐池　在县西北十五里【县志】县有小池有盐【唐书地理志】在苦泉南二十里钟水一区旱时可煮水成盐今不恒有【西安府志】
　　太白池　在县西南四十里周十里洞然深黑常有云气【西安府志】池多莲开时游览不絶又北五里有麻子池旱则竭潦则溢又西北有莲花池近为风沙所没【县志】
　　马园井　在城内西南隅其水甘美他井不及邑人頼以汲饮【西安府志】
　　防山五泉　大竒泉在县西北又西为象底泉又西为蔡庄泉【西安府志】苦泉在县西北三十里许其水咸苦羊饮之肥今于泉侧置羊牧故谚云苦泉羊洛水浆【元和志】苦泉亦名双泉今皆为民田【县志】
　　郃阳县
　　梁山　在县西北四十里东西横亘逶迤最逺望之如屋梁【雍胜畧】徐水出西北梁山【水经注】山上有石室罗汉洞有泉曰天井曰龙泉曰圣水泉祷雨辄应又有东西峪洽河桥头河二水出焉山与韩城县接界【县志详见韩城县】
　　方山　在县北四十里形如覆斗【西安府志】
　　太乐仙人洞　在县西北三十里洽水北【县志】
　　丹阳洞【一名老君洞】在县西二里或谓之老君洞洞口多欵冬花俗传为仙植【县志】
　　仙公原　在县西南五十里相传为汉杨寳辟谷于此【贾志】
　　乳罗山【一作苎萝山】在县南三十里俗讹为苎萝山有洞亦讹为西施洞【县册】相传有人过此山拾一卵青色置箱中后化为蛇名曰乳罗故山名因之【西安府志】上有笔架峰邑进士仵魁倡众筑墩排列俨若笔架【县志】
　　飞浮山【一名非山】在县东南四十里【县图】郃阳有非山【金史地理志】山在黄河中俗传与河水为升降上有子夏石室【雍胜略】
　　翊教洞　在县东北三十里百良河侧【县志】
　　黄河　在县东四十里自韩城界流入与山西临晋县分界又南入朝邑界【县志】河水自合陶渠水又南徐水注之又南迳子夏石室又南过汾隂县西又迳郃阳城东又南瀵水入焉又南迳陶城西【水经注　详见图考汾隂今属荣河县陶城今属临晋县】
　　百良河　在县东北三十里东南流入黄河【县志】
　　桥头河【即徐水又名腰带水】在县北十五里【西安府志】徐水出西北梁山东南流迳汉武帝登仙宫东东南流絶彊梁石迳刘仲城北又东南迳子夏陵北东入河【水经注】桥头河源出梁山东峪迳城东北入河即徐水也顺治中邑人雷学谦引水西流环城而东如围带又名腰带水【县志】
　　金水河【即洽水一名瀵水】在县西北三十里又东南入朝邑界【县图】在洽之阳【诗经大雅】洽水名在今同州郃阳县今流已絶故去水而加邑【朱传】应劭曰县在郃水之阳【汉书地理志】城北有北瀵水南去二水各数里其水东迳其城内东入于河又城南侧中有瀵水东南出城注于河城南又有瀵水东流注于河即郃水也县取名焉【水经注】按中瀵水蒲地瀵水与南瀵水俱在旧河西县南五里今郃阳县界【元和志　河西故城在县东南】瀵水总发源黄河西岸平地【寰宇记】洽河源出梁山西峪东流注于黄河汉永平间流絶今有干河村其后复流邑人重之呼为金水【雍胜畧】世传宋太祖游闗西经此得疾夜梦金甲神人以金盔酌水饮之而愈遂呼为金水【西安府志】县有王村瀵鲤瀵东鲤瀵渤池瀵夏阳瀵叶梦熊曰郃之为瀵泉者五去河仅数武涌出地尺许清冽异【县志】
　　大峪河　在县西二十里与澄城接界其流甚清西南入于洛【贾志】
　　阳班湫【即刳首水又名洿谷水】在县东南五十里【县志】文公七年秦败晋于令狐至于刳首【左传】郃阳有刳首水【通典】郃阳县有阳班湫贞元四年堰洿谷水成【唐书地理志】瀵水与刳首水相近【寰宇记】朝邑东北有刳谷镇以近刳谷口而名【朝邑志】
　　官池　在县治南近城【县志】
