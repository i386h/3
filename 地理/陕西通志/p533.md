<!-- { "loadSidebar": true } -->
　　葛氏兴平生员阎伯仁妻夫防三子皆诸生相继殂逝葛率诸妇守节终身邑令章评表曰一门四节【兴平志】
　　陈氏阎臣妻临潼人臣病死陈悉力营葬事葬时自缢死【冯志】
　　宋氏临潼杨斯条继妻年十四归斯条甫半载夫亡持节四十余年抚前妻子不异所生厥子亦敬事之终身无间焉【临潼志】
　　邢氏髙陵张得禄妻得禄死河州邢哭防絶舅姑欲夺其志邢曰妇事二夫禽兽行也使其无子尚不忍为况有孙可守耶后从叔妻厐氏隣人王鋭妻宋氏皆以新寡遇荒年不安其室谋诸邢以图存邢晓之切至厐宋感其言皆守节无二【髙陵志】
　　髙氏罗季士妻鄠县人季士知永和县氏适季士方八月而季士卒氏苦节二十余年又里民曹曰龙妻王氏年二十三守节抚孤有求婚者氏持刀擕子以死自誓当道给粮旌表【贾志】
　　张氏刘和妻韩氏赵玘妻泾阳节妇也张年二十五而寡事姑以孝闻姑殁三日不食孀居五十八年韩氏年二十五守节纺绩以事舅姑取木叶野菜以自给孀居四十七年俱旌表【马志】
　　祈氏王朝妻泾阳人守节抚幼子値岁俭家人私语曰生之弗谋何节之顾氏初闻痛哭以头触柱曰吾忍死称未亡人为王氏一凷肉耳令吾志不白者吾头且与柱碎矣家惊起持止左靣青痕终身人谓烈气所凝嘉靖二十年旌表【冯志】
　　白氏泾阳举人张朗妻朗因会试死于途遗子方七月氏年二十二孝事孀姑抚子成立嘉靖间有司表其闾又里民何瑚妻宗氏夫亡抚遗腹子成立至七十一终事闻旌表【泾阳志】
　　何氏泾阳魏洁妻洁游梁呉间何氏朝夕奉姑赵氏自上食岁时衣服皆希意先为之后姑老病痈亲尝汤药起居扶侍夜即卧榻下如是者二年姑视之犹洁在也氏善自治生昼夜操作不怠嘉靖三十二年卒子学曾官至兵部尚书【丘隅集】
　　阎氏泾阳周仁学妻年二十学亡亲馈食于穿穴者语之曰穿必大其圹穿穴者应且笑谓少妇将欲从夫地下乎葬之先一日自经死【泾阳志】商州民卢清妻韩氏耀州生员成绍妻安氏俱夫亡制大棺棺成二氏皆自缢死遂合窆焉【马志】
　　李氏泾阳吕柟妻事继姑侯氏甚谨躬操薪水朝夕上食每恨不及事嫡姑宋氏遇忌辰或悲思泣下翁姑卒时并哭至痛毁瘠抚叔氏遗孤成立为之娶叔氏子媳皆母事之寿七十二嘉靖三十三年卒【丘隅集】
　　杨氏泾阳秦某妻关中饥馑盗贼横肆氏坠楼不死投井死雷礼吾女年十二避兵于楼从楼见被掠者丑之坠楼死雷氏适韩某早寡而贫兵至擕孤避楼上楼防弃孤亦坠楼死又有王三逺为人佣耕其妻兵欲汚之绐曰闭门投井竟死井中【艾陵文钞】
　　吕氏三原张鸾妻鸾卒吕年二十抚孤尚永克防成立娶常氏尚永亦早卒姑妇同居邑称双节常卒子元琛庐墓三年有司以节孝奏允旌表【马志】
　　王氏名兰卿本娼家女盩厔张附翺妾翺为青州府推官病卒氏服毒以殉【马志】
　　辛氏王君玉妻任氏何器妻俱盩厔人辛年二十五甘贫守节六十余年以子贵赠孺人任年二十三苦志抚孤至九十七终俱旌表【贾志】
　　魏氏盩厔呉钧雷妻夫死氏年二十二家贫甚织履以自给遗孤增光择师教之登嘉靖辛酉乡试为廉吏何司空表其里曰栢舟嫓美又诸生呉养蒙妻何氏王九功妻赵氏成九叔妻王氏俱无子守节终身【盩厔志】
　　李氏张定妻渭南人年二十六定亡无嗣兄嫂纳求者贿诱之百方不能夺氏素孝谨得舅姑心为立嗣终志及舅姑殁嫂夺其继嗣备极困辱李志益坚嘉靖二十二年旌表【冯志】
　　安氏张猷妻渭南人猷亡即自缢以殉嘉靖三十二年旌表【冯志】
　　杜氏马琏妻渭南人琏早亡杜营葬毕即自缢【渭南志】窦氏韩能妻惠氏刘五妻仇氏强果妻俱富平人也窦年二十五而寡事翁姑以孝闻孀居三十八年惠年二十三守节终身仇夫死无嗣守节至七十余卒【贾志】
　　杨氏李彦章妻富平人章亡纺绩以鞠幼子姑悯其贫苦劝改节氏不可嘉靖乙卯饥巨室谋娶之氏皆痛骂惭去邻妇哀而与食亦不食遂与子并饿死【冯志】
　　常氏延安衞沙继勲妻勲早亡氏年二十余刻木于室事之如生垂四十年【延绥志】渭南王提衡妻张氏夫亡守节自塑夫像朝夕哭奠乡里称焉【渭南志】
　　李氏杨于乔妻肤施人夫亡氏年十八欲以死殉家人宻防之成服毕暗入夫书室内自缢死嘉靖中旌表【贾志】
　　李氏焦子学妻延长人夫亡抚孤辛苦万状嘉靖中奏闻建坊又董惟新妻王氏诸生李镗妻赵氏并以年幼防夫抚遗腹子成立而王氏则防督学旌表焉【贾志】
　　田氏凤翔人田璋女适庠生杜文文早逝氏年十六子孟春甫两岁教育成立翁姑相继卒氏竭力以礼殡葬其兄劝其改适遂终身不登兄门嘉靖中旌其庐【凤翔县志】
　　朱氏副千户应袭郭文妻凤翔人年十七夫卒抚子成立子亦早卒媳周氏有遗腹子欲堕之他适朱百方调防郭氏之宗赖以不坠嘉靖中抚按旌表又邑庠生王某妻周氏夫亡守志抚子应元方二岁后以子贵赠孺人【凤翔府志】
　　刘氏凤翔民李正芳妻年二十九守节奉姑姑病笃氏焚香黙祷愿以身代姑寻愈人以为孝感所致事闻旌表【凤翔府志】
　　李氏岐山杨桂继妻桂前娶生子三岁氏生子甫六月桂卒氏年二十四家计贫苦纺绩自给抚二孤成立人皆不知为异出寿八十卒【岐山志】
　　双烈女者扶风张文玘之女文玘三女长名存儿次名桂华皆及笄季名女未笄里中恶少杜景花瞰文玘夫妇往田乃潜入求合逼其长者胁以白刄长不从杀之继侵仲仲又不从亦杀之并杀季女以灭口杀而未死遂明其事万厯时建坊旌表【扶风志】
　　董氏胡宗顔妻扶风人夫亡年二十一甘贫抚孤五十年嘉靖中旌表又通判胡宗儒妻髙氏年二十四守志抚孤勤苦七十年抚按俱旌之【贾志】
　　刘氏郿县生员王麟妻嫁逾期而麟物故刘年二十五义不他适孀居教子六十余年邑令旌表其门【志】
　　王氏唐禄妻南郑人禄故氏年二十七家贫鬻衣营葬誓死守节以纺绩抚教二子成名孀居四十年又生员强振妻田氏振卒氏年二十遗孤一岁甘贫苦节四十余年嘉靖中俱旌表【马志】
　　余氏褒城诸生马安然妻年二十余夫死遗孤甫八月抚摩成立为诸生旋又死复与妇抚诸孙年六十一卒【褒城志】
　　方氏城固生员杜臣妻年二十三臣亡氏恸哭眦尽裂抚二子曰汝父死我不当生汝等在我又不当死忍痛存孤年七十九终【城固志】
　　夏氏王善继妻城固人年二十五夫亡抚遗孤与贫甥党杰一体教育俱得成立舆论美之【贾志】
　　张氏庠生叚平妻洋县人年二十而寡抚育遗孤自以诗书训其子守节三十余年嘉靖间建坊旌表【洋县志】
　　王氏呉天爵妻洋县人年二十夫卒无嗣孝养舅姑舅姑殁庐墓三年筑土成坟嘉靖中旌表节孝又杨仕妻王氏年十八夫亡家势剥落抚育遗腹子竭力以事舅姑督学杨守谦表为节孝【贾志】
　　陈氏西乡符钺妻年二十而寡事舅姑曲尽孝养寿八十五卒又张氏阎朝顺妻年二十九而寡后三月生遗腹子家苦贫矢志不渝事闻并令建坊旌表【西乡志】
　　蔡氏太学生骆文彦妻宁羌人文彦游太学氏倾奁给之年二十六彦逝一子甫数月家贫尘釜断炊晏如也拮据抚子入泮子旋殀亡复抚二孙寿八十余卒【汉中志】
　　张氏钮尚忠妻宁羌人聪明能文年十五夫故无子矢志守节善事翁姑嘉靖中奏旌其门【贾志】
　　刘氏陈寛妻榆林人年二十七寛病语曰吾死后幸无他适刘应曰诺寛死遂自经柩前事闻诏旌其门曰贞烈【马志】
　　马氏榆林衞千户张秉元妻秉元卒氏仰药殉廵抚杨守谦捐俸葬焉旌其门曰贞烈榆林衞余丁赵妻薛氏卒氏自缢死廵抚张问行旌其门【延绥志】
　　赵氏榆林衞百戸王勤妻勤御贼于建安堡为贼所杀氏闻之痛哭三日不食自缢而死时号为双节诏旌异之【马志】
　　张氏榆林人总兵姜奭妻边氏榆林衞应袭白豸妻俱抚孤守节四十余年榆林衞舍余冯敖妻麻氏年二十七敖死奉姑甚孝自以诗书课二子嘉靖中长子时吉领乡荐【延绥志】
　　李氏榆林衞指挥呉秉懿妻夫卒即饮药死家人救之复苏自是茹檗自苦每晨起焚香礼观音祈作清净身闻者嘉其苦节又本衞武举田畬妻史氏畬死抚幼女守节家贫无倚亲属周给多却而不受嘉靖中遭岁凶数日絶粮母子闭门待毙巡抚张珩闻之月给米赡焉又衞民李友梧妻陈氏年二十八夫亡家苦贫氏上奉姑嫜下抚幼孤备尝艰苦年七十二卒巡抚张珩表其门【延绥志】
　　丁氏太常丞纪世梁妻榆林人世梁卒丁无出有三妾各举一子丁躬亲抚鞠恩义备至三妾亦同以节称诸子相继登科第又榆林指挥谢戭继妻唐氏戭先妻遗三子二女唐恩养备至戭卒长妇纪次妇田俱少寡唐率二妇守节者数十年又镇羌所应袭张杰妻李氏年十九寡无子苦节五十年【延绥志】
　　萧氏王正蒙妻平利人防亡三日自缢死嘉靖四十二年也【冯志】
　　黄氏张必竒妻汉阴人必竒病笃氏以无子许与俱死及卒营葬即为双墓既殡召族人至尽推家赀散之以铁断门不食十二日死时嘉靖四十年也【冯志】
　　白氏汉阴生员王一凤妻年二十四凤亡孝舅姑抚幼子苦节五十年又张世华妻陈民年二十七甘贫苦节四十七年里民刘仕倌妻王氏亦守节四十年【贾志】
　　刘氏雒南生员李翠妻翠娶刘之夕梦门联曰美玉辉光扬万里眞金鍜链歴千廻后翠卒刘年二十三誓不再适舅姑欲夺其志氏佯许之至夜自经死有司以闻建坊旌表时直指赠联即前所梦之句云事在嘉靖三十六年【雒南志】
　　冀氏雒南张见龙妻年二十七矢节抚孤三十年其伯嫂郭氏仲嫂李氏并守志不贰里人称之【贾志】
　　翟氏雒南人夫亡典簮衣以供葬事遂自缢于墓侧越三日靣色如生香气芬袭事闻建坊旌表【贾志】
　　巧儿王璋女同州人受州人长黑流聘未行而黑流死璋与妻往吊女遂自经于室与黑流同葬焉嘉靖二十五年旌表【冯志】
　　阎氏任世威妻朝邑人嘉靖中世威病死舅姑利人聘以计强载其家氏不胜愤以被蒙靣自刎死又张腾霄妻王氏徐福妻岳氏韩廸妻杨氏王来召妻梁氏皆夫亡守节并膺旌典【朝邑志】
　　党氏罗询妻朝邑人嘉靖二十二年大饥穷民刘曹邦等为盗掠询及富民数人于河滨尽杀之还刼其室询子亦遇害氏匿积草中免后事宁诸被杀掠者皆畏不敢言氏独愤诉当道初不为理氏愈益愤恨至以豕秽涂口靣肩夫胫骨号泣道旁寃声动市人官为捕作乱者二十人置之法【贾志】
　　李氏朝邑锦衣衞总旗李德澄女也父卒独与生母张氏处烈女觉其汚也痛父无后哀母无依大哭三日服毒死时年十四【苑洛集】
　　雷氏大名府同知雷爵之妹适朝邑韩继宗年二十五继宗卒遭继姑之虐怒輙以簪刺其股肱流血淋漓又遭恶叔凌害百端昼理生事夜则闭门痛哭彻夜有司上其事勅赐旌表【苑洛集】
　　许氏韩邦仁妻年二十四夫卒无子家用不足辛苦万状廵按下所属辟节妇朝邑以十人应命巡按取年最少而无子者三人许氏其一也【苑洛集】
