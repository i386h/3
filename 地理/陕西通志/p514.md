<!-- { "loadSidebar": true } -->
　　终南二叟赵操相国憬孽子性疎狂不慎因盗驴私窜南出启夏门俄届南山渐入深远操系驴山木独行二十里忽遇人居有二白发叟谓操曰汝既至可少畱操顾其室内妻妾孤幼不异俗世操甚安焉月余二叟谓操曰劳汝入都汝所乘驴货之可得五千用此依吾所约买之而还操出山见其驴尚在货之果得五千因探怀中所示之书惟买水银耳操即为交易归舍二叟以杂药烧炼俄化为黄金因以此术示之于操自尔半年二叟徐谓操曰汝可归三年之后当与汝防及家相国薨再宿矣服阕因告别昆仲游于江湖至今无覊于世从学道者甚众操终无传焉【集异记】
　　段善本【长安僧】琵琶马上乐器贞元中有康昆仑第一手遇长安大旱诏移南市祈雨天门街市人广较胜负鬭声乐街东有康昆崘琵琶必谓街西无敌遂令昆崘登楼弹一曲新翻羽调其街西亦建一楼东市大诮之及昆崘度曲西市楼上出一女郎抱乐器先云我亦弹此曲兼移在枫香调中及下拨声如雷其妙入神昆崘惊拜请为师女郎更衣出见乃僧也葢西市豪族厚赂庄严寺僧善本姓段以定东之声翼日徳宗召入令陈本艺乃令教授昆崘段请昆崘弹一调及弹师曰本领何杂兼带邪声昆崘惊曰段师神人也段奏曰且遣昆崘不近乐器十年使忘其本领然后可教诏许之后果尽段之艺【乐府杂录】元载子伯和势倾中外福州观察使寄乐妓十人既至半嵗不得送使者窥伺门下有琵琶康昆崘熟厚遗求通既送妓伯和一试奏尽以遗之先有段和尚善琵琶自制西梁州昆崘求之不与至是以乐之半赠之乃传焉今曲调梁州是也【幽闲鼔吹】
　　田佐元【虢县人】宪宗末年锐于服饵诏天下搜访竒士佐元自言有竒术能变瓦砾为黄金自白衣授本县令【册府元龟】
　　韩志和【倭国人】飞龙衞士善雕木作鸾鹤鵶鹊之状饮啄动静与真无异以闗捩置腹内发之则凌云奋飞可高三尺至一二百步外方始却下兼刻木作猫儿以捕防雀飞龙使异其机巧以事奏上覩而悦之志和更雕踏床高数尺饰以金银防绘谓之见龙床置之则不见龙形踏之则鳞鬛爪牙俱出及始进上以足履之龙夭矫若得云雨上怖畏令撤去志和伏上前曰臣愚昧惊忤圣躬愿别进薄技以赎死罪遂于怀中出一桐木合子方数寸中有蝇虎子数不啻一二百其形皆赤云以丹砂防之故也乃分为五队令舞凉州上令召乐以举其曲虎子盘回宛转无不中节每遇致词处则隠隠如蝇声曲终累累而退若有尊卑等级志和臂虎子令于上前猎蝇数百步内如鹞捕雀罕有不获上赐以杂防银椀志和出宫门悉转施他人不逾年竟不知所在【杜阳杂编】
　　惟瑛【京师人】呉郡陆賔于举进士在京师有一僧曰惟瑛者善声色兼知术数每言事无不验寳厯二年春賔于欲罢举归呉惟瑛谓曰君来嵗成名不必归矣但取京兆荐送必在高等賔于难之惟瑛曰君成名必以京兆荐送七月六日若食水族必殊等及第矣賔于乃书于牖间日省之数月后因于靖恭北门一郎官遂回憇从孙闻礼之舍闻礼喜迎曰向有人惠鲤鱼方欲烹之賔于素嗜鱼但令具羮至者辄尽后日因视牖间所书字则七月六日也遽命驾诣惟瑛且绐之曰将游蒲闗故来访别惟英笑曰水族已食矣游蒲闗何为賔于因取荐京兆果得殊等明年入省试毕又访惟瑛惟瑛曰君已登第名籍在十五上下状首姓李名合曳脚时正月二十四日賔于言于从弟符符书壁间后月余放榜状头李郃賔于名在十六惟瑛又谓賔于曰君当食禄于呉越之分有一事甚速賔于不喻其意及从事于越半年而终【前定录】
　　赵公祐长安人寳厯中寓居蜀城工画人物尤善佛像天王神鬼赞皇公镇蜀之日賔礼待之【益州名画录】公祐太和间着画名温其公祐子幼而颍秀家学益工笔法臻妙徳齐温其子袭二世之精艺竒踪逸笔为时推许光化中诏许王建于成都置生祠命徳齐画西平王仪仗殿上画后妃嫔御皆极精妙昭宗喜之迁翰林待诏【图绘寳鉴】
　　常粲长安人咸通中路岩牧蜀粲入蜀岩賔礼甚厚粲画道释人物尤得时名喜为上古衣冠不堕近习衣冠益古则韵益胜当时有伏羲画卦神农播种陈元达锁谏等图皆传世之妙亦诗人讽諌之义也宜后世有传焉【宣和画谱】重引粲子僖宗幸蜀回銮之日蜀民奏请畱御容于大圣慈寺陈敬瑄表进重引御容一写而成内外官属无不叹骇谓为僧繇后身寻授殿前翰林待诏赐绯鱼袋【益州名画录】
　　吕嶤竹防并长安人工画佛道人物僖宗朝为翰林待诏广明中扈从入蜀长安成都皆有画壁【图画见闻志】
　　赵鄂【鄜州人】武陵医士梁新仕至尚医奉御有朝士诣之梁奉御曰风疾已深请速归处置家事朝士惶惧防马归时有鄜州马医赵鄂新到京都自牓姓名云攻医术朝士下马告之鄂言疾已危与梁生所说同谓曰只有一法请官人吃消梨不限多少咀龁不及捩汁而饮或希万一朝士以书畱质消梨马上旋龁到家旬日惟吃消梨顿觉爽朗访赵生感谢又访梁奉御具言得赵生教也梁公惊异遂召赵生资以仆马钱帛广为延誉官至太仆卿【北梦琐言】唐时京城有医人忘其姓名有一妇人从夫南中曽误食一虫常疑之由是成疾频疗不损请看之医者知其所患乃请主人姨妳中谨宻者一人预戒之曰今以药吐泻但以盘盂盛之当吐时但言有一虾蟇走去然切不得令病者知是诳绐也其妳仆遵之此疾永除【同上】
　　王敬傲【长安人】前翰林待诏能棊善琴风骨清峻敬傲在邺中数嵗时李山甫文笔雄健名著一方适于道观中与敬傲相遇山甫曰幽兰渌水可得闻乎敬傲即应命而奏声清韵古感动神爽曲终敬傲澘然返袂云忆在咸通王庭秋夜供奉至尊之际不意流离于此因别弹一曲坐客弥加悚敬山甫命酒停弦从容问曰向所操者何曲也王生曰某家习正音奕世传受常所操弄人众共知唯稽中散所受之曲人皆谓絶于洛阳东市余得自先人名曰广陵散山甫由是常目待诏为王中散也后又游常山是时节帅王镕年在幼龄初秉戎钺方延多士以广令名待诏琴棋亦见礼于宾榻嵗时供给莫不丰厚或挥动轸必承礼遇敬傲每戴危冠着高屐优游啸咏冬月亦葛巾单衣体无绵纩日醺酣于市人咸异之闻昭宗返正辞归帝里后不知所终敬傲又能衣袖中剪纸为蜂蝶令飞满四座或入人襟袖以手揽之即复于故所当时咸疑其有神仙之术【耳目记】
　　刁光印长安人天复中避地入蜀工画龙水竹石花鸟猫黄筌孔嵩皆门弟子尝于大慈寺承天院内邉小壁四堵上画四时花鸟体制精絶后黄居寀重装饰之亦有图轴传于世【图画见闻志】
　　赵元徳长安人天复中入蜀杂工佛道鬼神山水屋木遇唐季丧乱之际得隋唐名手画様百余本故所学精博有汉高祖过丰沛盘车讲学丰稔图传于世忠义元徳子事孟蜀为翰林待诏虽从父训宛若生知蜀后主尝令其画关将军起玉泉寺阁作地架一座垂昂叠拱向背无失蜀主命匠氏较之无一差者其精妙如此尝与高道兴黄筌辈画成都寺壁甚多【图画见闻志　按元徳一本作徳元】
　　马处谦【扶风人】病瞽父俾其学易以求衣食尝于安陆鬻筮自给有一人谒筮谓马生曰子之筮未臻其妙我有秘法能从我学之乎马生随往受星算之诀凡一十七行因请其爵里乃云胡姓恬名诫之曰子有官禄终五十二嵗幸勿道我行止于王侯之门马生得诀言事甚验赵匡明弃荆入蜀因随至成都王先主尝令杜光庭宻问享夀防何对曰主上受元阳之气四斤八两果七十二而崩四斤八两即七十二两也官至中郎金紫亦五十二而殒【北梦琐言】
　　强绅【凤州人】妙于三戒尤精云气属王氏初并秦凤张黄于通衢强公指谓孙光宪曰悠悠梁蜀后何为哉于时蜀兵初攻岐山谓其旦夕屠之强曰秦王非四海之主虽然死于牖下乃其分也蜀人终不能尅秦而秦川亦成丘墟矣后秦王令终王氏絶祚果叶强生言有鹿卢蹻术自云老耄矣无人可传其书藏在深处古杉树中因与孙光宪偕诣开树皮发蜡缄取出一通绢书选吉辰以授为强妪止之谓孙少年虑致发狂俟三年方议可否【北梦琐言】
　　李霭之华隂人工画山水寒林有江乡之思邺帅罗中令厚礼之为建一亭为援毫之所名金波亭时号金波李处士也有卖药修琴归山图野人荷酒寒林并山水巻轴传于世【图画见闻志】霭之画猫尤工盖画猫者必在花下霭之独画在药苗间岂非幽人逸士所寓耶【宣和画谱】
　　五代
　　广微者华州僧也知术数末帝在河中广微尝宻谓房暠曰相公极贵然明年有大厄极危如得济此凡事不可言明年果有杨彦温之变【册府元】
　　张蒙岐州瞽者自言知术数不不筮言事太白山神其神祠元魏时崔浩庙时事否泰人之休咎蒙于神传吉凶之言房暠酷信之末帝在岐阳暠引蒙谒见闻帝语乃骇然曰非人臣也令暠询其时即传神语曰三珠并一珠驴马没人驱嵗月甲寅午中兴戊巳土暠请解曰神言予不知也长兴四年五月府廨诸门无故自动蒙见暠未交言先问暠衙署小异勿怪不出三日有恩命其夜报至封潞王及帝被疑除镇甚惧再三质蒙蒙备保无恙及帝入洛受太后册宰相读文惟应顺元年嵗次甲午四月庚午朔帝回视房曰张蒙神言不亦异乎帝令暠共术士解三珠一珠事言三珠三帝也驴马无人驱失主也帝即位以蒙为将作少监同正赐金紫【册府元】
　　孟继瑜长安医工帝留守时暴疾以医效乃摄任洎帝起兵凤翔继瑜在长安谒见从至洛屡进方药年内改诸寺少卿翰林诸医莫得为比【册府元】
　　陈立京兆人家世为医后唐明宗朝为太原少尹集平生騐方七十五首并修合药法百件号曰要术刋石置于太原府之左以示于众病者頼焉【册府元】
　　关仝【一名穜】长安人画山水早年师荆浩晚年笔力过浩逺甚尤喜作秋山寒林与村店野渡幽人逸士渔市山驿使见者不复有市朝抗尘走俗之状盖其脱略毫楮深造古淡如诗中渊明琴中贺若非画工所能知当时郭忠恕亦神仙中人亦师事仝故笔法不堕近习仝于人物非所长于山间作人物多求胡翼为之故仝所画村堡桥彴色色备有翼因得以附名于不朽也【宣和画谱】关画木叶间用墨揾时出枯梢笔踪劲利学者难到【图画见闻志】
　　支仲元凤翔人工画人物有老子诫徐甲萧翼赚兰亭商山四皓等图传于世【图画见闻志】仲元多画道家与神仙像亦物外人也又喜作碁图松下林间对棋者率有思致【宣和画谱】仲元画人物极工笔法师顾陆细有力清润不俗宋高宗题作晋六朝者多仲元所作【图绘寳鉴】
　　朱繇长安人工画佛道酷类吴生雒中广爱寺有文殊普贤像长夀寺并河中府金真观皆有画壁【图画见闻志】画道释皆以道子为法独繇不惟妙造其极而时出新意动人耳目国朝武宗元尝在雒见其所画壁云文殊队中旧有善财童子予酷爱其笔法玩之月余不忍去今遂失其童子所在信其画亦神矣弟子赵裔亦知名【宣和画谱】
　　杜子瓌华隂人精意道释因画圆光自谓得意非丹青家所及每诧于流辈曰我作圆光时心游海上遐想日出扶桑沧沧凉凉其状若此故脱略笔墨使妍淡无迹宜他人所不能到也论者以为信然子瓌研吮丹粉尤得其术故防绘特异【宣和画谱】
