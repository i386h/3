<!-- { "loadSidebar": true } -->
　　松果山　在县东南【县图】在县东南二十七里【寰宇记】钱来之山西四十五里曰松果山濩水出焉北流注于渭【山海经】有灌水出松果之上即今潼谷水【水经注】华阴县有松果山【金史地理志】山通襄邓之间道上有佛头崖云覆其顶辄雨其西曰水谷又西曰灵谷泥泉水所出也【县志】
　　瑞村原　在县东南二十八里【县册】在潼关西南十里其稍北为金盆原其稍南为孟村原【潼关衞旧志】
　　朝阳山【一名留翎巑】在县东南三十里又相近有龙文山【县册】世传杨伯起葬时大鸟落羽于此又名留翎巑【贾志】山势嵯峨有大郎庙有二泉祷雨多应又其西曰蒲谷【县志】
　　黄河　在县东北四十里自朝邑界南迳县东北与渭水合又东入潼关界【县图】河水南至华阴潼关歴船司空与渭水会【水经注　船司空故城在县东北】黄河自龙门南下经本县东北葫芦滩寺南至潼关折而东注寺南即渭乱河处【县志　详见图考】
　　渭水　在县北二十里自华州界来与同州朝邑接界又东流入于河是曰渭口【县图】渭水东入河水之隈曲曰汭【杜预左传注】渭水自合石桥水又东敷水注之又东良余水注之又东合黄酸之水又东迳平舒城北又东迳长城北长涧水注之又东迳华阴县北洛水入焉阚骃以为漆沮之水又东沙渠水注之又东迳定城北又东泥泉水注之又东入于河春秋之渭芮也【水经注　平舒故城在县西北定城在县东】葫芦滩在县东北旧洛水入渭处【县册　按禹贡锥指洛水自朝邑界来歴华阴之葫芦滩入渭今则东过朝邑之赵渡镇径入于河不复至华阴入渭矣并详见图考】
　　葱谷水　在县西三十五里源出葱谷经台头村东北至庄子村入渭又有方山谷水在县西水不常有潦则直北兼受华州诸水浸溢而东合于葱谷水【县志】
　　敷水　在县西二十五里源出大敷谷入谷三里有百索潭又南有挝鼓潭皆敷水之源也其谷受秦岭以北东西诸水故其流最大经敷水镇东北逶迤至滩子里入渭【县志】敷水南出石山之敷谷北迳告平城东又北迳集灵宫西而北流注于渭【水经注　告平城在县西】
　　良余水【一名宣水一名余水】在县西二十里【县图】良余水南出良余山之阴北流入于渭俗谓之宣水【水经注】
　　黄酸水【一名干渠水】在县西十三里【县图】黄酸水世名之为干渠水水南出升山北流注于渭【水经注】县西南五十余里有升山黄酸水出焉北流至干渠头东流过页桥合仙谷水又北迳县西长城桥下又东流入于渭【县志】仙谷水源出谷中车箱潭亦谓之车箱水其水出谷西北流合于黄酸水【县册】
　　西河【即长涧水一名王家河又名清河】在县西门外【县图】长涧水源出太华山侧长城东而北流注于渭【水经注】源出莲峰水洞玉泉三伏见至城南为溪受文仙黄神诸谷水始成大河俗称西河是也【屈受善驻马桥记】源出太华山瀑布泉西北流过朝元洞循古长城北注为王家河过县西为西河又西转北折而东流为清河又东至员庄入于渭又有小涧水在县南一名窦谷水源出王刁洞西北流迳城南入长涧河又有大涧水在县东南源出黄神谷一名黄龙潭水俗曰大涧西北流入长涧河【县志】
　　蒲谷涧水【即沙渠水】在县东十五里【县图】沙渠水出南山北流又西北入长城又北入渭【水经注】蒲涧水在朝阳山西其水北流稍西北转曰沙渠水北入清河逹于渭【县志按县图此水今径入渭不合清河】
　　灵应泉水　在县东二十里泉店村南【西安府志】其水北流入渭【县图】
　　水峪水　在县东三十五里【县图】泥泉出南山灵谷北流注于渭【水经注】泥泉水出定城下【寰宇记】灵谷在水谷西今近水谷下有泉水浊而赤由小月沟金盆寨过吊桥西北注于渭或以为即泥泉水也【县志】
　　潼谷水　在华阴县东四十里【寰宇记】在县东北流迳衞城蝎子山入河古称潼关潼津皆因此又县东南有禁谷水源出禁谷流入潼水【县志　详见潼关县】
　　阳华薮　在县东南【县图】九薮有秦之阳华【吕氏春秋】桃林西长城是也【髙诱注】阳华即潼关【晋地道记】太元九年慕容苻叡战于华泽【晋书载记】华阴之泽也或以为即阳华薮【胡氏鉴注】县西南之瓮谷为商洛径道道甚险恶明知县王时雍修治之入谷五十里曰瓮岭东转为华阳川即古阳华之薮也【县志　按县志所传不同当以地道记为正】
　　镐泉【一名镐池】在县东二十九里【西安府志】其水或涌或止深不可测【寰宇记】云是河眼亦谓之镐池【括地图】
　　好女泉　在永丰原下今湮【县图】
　　蒲城县
　　尧山【一名浮山】在县北三十里【西安府志】尧山一名浮山旧图经云尧时洪水为灾诸山尽没惟此山若浮【水经注】光陵在奉先县尧山【唐书地理志　奉先故城在县东】尧山在丰山东有灵应夫人祠祠东有妆鉴泉西有龙池泉水清泠不竭时或愆旱酌其水雩祭则雨尧山之南里许有重山旧图云以其与尧山有重叠之象故名重山之东有红土坡下为溪头溪东有山秀丽曰峄山又尧山有仙蜕崖金皇綂九年六月大旱邑令马祷于浮山灵应祠雨大霈因增修之以祠址隘狭命工凿崖丈余于坚石中得骸一躯印于石内头颅臂胫肢体咸具石骨相附有若同体众皆异之乃徙置于旧崖之上为龛以奉之题曰仙蜕崖【县志　按贾志以此为宋祥符间冯舜臣事然考县志艺文马扬有碑记当以所传马扬为可据】
　　丰山【一名苏愚山愚一作鱼】在县西北三十里一名苏愚山【长安志】桥陵在奉先县丰山【唐书地理志】县之名山在金帜山东其相近有炭谷又县西北三十五里有佛空谷谷内有佛空院唐置今废【县志】
　　金帜山　在县西北三十里【雍胜畧】景陵在奉先县金帜山【唐书地理志】在铜斗山东南山势髙耸铺张有如县斾故名【县志】
　　铜斗山　在县西北四十里又白马谷在县西北四十五里【长安志】铜斗山在马冡山南西连富平县万斛山山势峻削盘旋如斗【县志】
　　马冡山　在县西北五十里【长安志】北通秦山重岩复谷易为盗薮【贾志】
　　栗园山　在县西北六十里【西安府志】
　　蟠龙神原　在县西三十里【长安志】旧图经云唐明皇游此见云雾中有黄龙之状又于下得石宛似蟠龙因以其地为龙乐乡今石在县西虬落原【潜确类书】
　　木塠　在县东偏南四十里塠有四俱在沮水之岸各周二里崇百尺【县志】
　　观音洞　在县东南四十里【县册】在常乐村西旧有大谷明万厯中崖崩见一洞贮石观音二躯又有石狮石象诸仪物因名【县志】
　　金粟山　在县东北二十五里不羣山西【县志】泰陵在奉先县金粟山【唐书地理志】山有碎石若金粟【雍胜畧】唐明皇见金粟山有龙蟠凤翥之势复近先茔谓侍臣曰吾千秋万嵗后宜葬此得奉先灵故杜甫画马图引有云金粟堆前松柏里龙媒去尽鸟呼风【潜确类书】
　　白堂山【一名良将谷】在县东北三十五里旧图经云秦白起曾立寨于此故又名良将谷又有不羣山在白堂山南旧图经云诸峰累累相接惟此山孤峙故俗谓之孤山【雍胜畧】
　　龙山【一名五龙山】在县东北峄山东一名五龙山【县志】接白水界【县册】
　　洛水　在县东四十里【县册】洛水亦曰沮水【寰宇记】洛水经白水澄城入县境合南河水折而东南流入同州境【县志】自澄城蔡邓村入县境迳石羊村晋王船舍南流八十里入同州界【县图　详见图考】
　　白水河【一名乌泥川又名南河又名丁家河又名髙家河】在县北自白水县界流来入洛【县册】南白水县有白水【魏书地形志　南白水故城即今治】白水自同官界来经县西北东流入洛【西安府志】即同官之乌泥川入县境或名丁家河或名髙家河皆以傍水居民为名东流纳白石水龙门沟虎头沟诸水歴县北下马宜阳通泰加禄诸里经五龙山阴入于洛【县志】
　　温汤水【一名温塘】在县东六十里源出沮水东岸石穴中西流里许入于沮水四时温暖可浴【西安府志】一名温塘旁有太湖山平地突起周五六里髙十余仞左右危石流泉为邑名胜【县志】
　　晋王滩　在县东南三十里晋王镇洛河北岸【县志】莲子池　在县西北三十里旧有莲藕之利【长安志】今湮不知其处【县志】
　　漫浴池【一名漫泉河】在县西十五里漫源村其水微小【长安志】源出董家村今人呼为漫泉河【县册】
　　西卤池　在县西南四十里即今明斗村之髙春渚池遇旱不涸乡人取水熬盐供一方之用今渐废【县志】奉先县有卤池二【唐书地理志】
　　东卤池【即卤中一名安丰滩】在县南二十里即汉宣帝困处【长安志】宣帝微时尝困于莲勺卤中【汉书宣帝纪】如淳曰莲勺有盐池纵广十余里其乡人名曰卤中服防曰或曰泽中孟康曰在莲勺县西北【汉书注】按汉莲勺县在此县东南下邽县界此即卤中也【寰宇记　莲勺下邽二县今俱属渭南】即安丰滩唐大厯十二年东池生瑞盐后勅禁断盐不复生【县志】
　　浩泉　在县西二十里【西安府志】桥陵前有浩泉今涸【县志】平路泉　在县东南二十里又县东南二十五里有白马泉又县东南四十里有常乐泉【西安府志】
　　潼关县
　　象山【一名蝎子山】在治西南俗名蝎子山山上有田曰黎家坪又稍东为凤凰山其山凸髙耸独峙因以为城又麒麟山在治东南上有古寨傍有田千余亩谓之上寨其相近又有笔架山印台山【旧衞志】
　　虎踞山　在城东门外盘踞似虎【西安府志】
　　桃林塞　在县东【县图】放牛于桃林之野【书经武成】晋侯使詹嘉处瑕川守桃林塞【左传】在农华阴县东潼关【杜注】在长安东四百里【三秦记】塞在灵寳以西至潼关皆是【元和郡国志】自潼关至函谷俱谓之桃林塞【地理通释】自函谷至此幽谷秘邃深林茂木白日成阴又名云潼关又城东南有牧牛山相传即武王放牛处【旧衞志】
　　秦岭　在县南三十里岭以南即雒南界其相近者有龙文山【县册】
　　禁峪【一名禁坑又名禁沟】在城南三十里谷势壁立望者禁足因名近雒南界亦功令禁人往来之地广明初黄巢陷虢州张承范屯潼关关左有谷曰禁坑官军忘守即此【旧衞志】潼之右有谷平日禁人往来以征税名曰禁坑今人谓之禁沟亦名禁谷【纲目集览】
　　潼峪【潼一作通】在城南三十里峪口有老君洞【旧卫志】灌水北流经通谷即述征记所谓潼谷也【水经注】
　　蒲峪　在城南三十五里其东有水峪又东有麻峪又城南四十里有大峪在麻峪东【华阴县志　按县册潼峪蒲峪今属华阴境麻峪大峪今属阌乡境】
　　董社原　在城东南隋杨元感与宇文述战此【旧衞志按县册今去县三十里亦属阌乡境】
　　黄巻坂　在城东北黄河南岸其坂隆起下望关城【旧衞志】泝黄巻以济潼【潘岳西征赋】河水自潼关东北流水侧有长坂谓之黄巻坂傍絶涧涉此坂以升潼关【水经注】
