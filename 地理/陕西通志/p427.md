<!-- { "loadSidebar": true } -->
　　卢鉴字正臣金陵人授三班奉职监坊州酒税以右班殿直为鄜延路走马承受公事李继迁防边与总管王荣败走之又与钤辖张崇贵撃贼焚其积聚斩首级而还擢本路兵马都监复出荡贼帐获牛马万计徙鳯翔秦陇阶成等州提防贼盗公事寻为都巡检使【宋史本传】
　　曹玮字寳臣眞定灵寿人天禧三年德明冦柔远砦以玮为华州观察使鄜延路副都总管委乞骨咩大门等族闻玮至归附者甚众拜镇国军节度观察留后复华州观察使知永兴军改彰武军节度使卒【宋史曹彬传】
　　马懐德字得之祥符人景祐二年为延州东路巡检数以少撃众徙青涧城监押入贼境焚二寨亲射杀其酋主又率蕃汉兵焚荡贼五十寨三百余帐斩获百余级虏获畜产万计又以兵数千败贼四万骑于仆射谷徙鄜延东路巡检都监破贼青化押班吃当三寨杀虏其人物甚众元昊纳欵与国子博士髙良夫防西人画地界时用兵久人民流散懐德招辑有方经畧使梁适奉请推其法诸路诏从之【隆平集】
　　刘平字士衡开封人景德三年登进士第累擢鄜延路副都总管兼鄜延环庆两路同安抚使寳元初元昊攻保安军自土门路入冦知延州范雍书召平趋土门既又有告贼兵数万趋金明围延州雍复召二帅还军救延州平督骑兵先发步卒继进及鄜延驻泊都监内臣黄德和等兵至歩骑万余结阵东行至三川口遇贼杀贼铁骑六七百人薄暮贼复以轻兵来战官军少却黄德和遂走追之不止遣军校以剑遮士卒得千余人转鬭三日夜众寡不敌遂被执平不复食仍数骂贼遂遇害延州吏民诣阙诉平战没赐平家信陵坊第一区赠平节度使子孙咸赐官平刚直任侠善弓马知边事特志常轻贼又众因德和而溃遂至陷没闻者伤之【隆平集】
　　郭遵开封人干兴中徙延州西路都巡检使元昊冦延州遵以禆将属刘平遇敌驰马入阵杀伤数十人敌出骁将杨言当遵遵挥铁杵破其脑复持铁枪进所向披靡会黄德和引兵先溃敌战益急遵奋撃期必死又持大矟横突之敌知不可敌使人持大絭索立髙处迎遵马辄为遵所断因纵遵使深入攅兵注射之中马踠仆地被杀特赠果州团练使【宋史刘平传附】
　　任福字祐之其先河东人后徙开封元昊反命知陇州擢秦鳯路马歩军副总管诏陜西增城垒器械福受命四十日而战守之备皆具以忻州团练使为鄜延路副总管管勾延州东路蕃部事【宋史本传】
　　夏随字君正并州榆次人元昊反为鄜延路副都总管元昊为书及锦袍银带投境上以遗金明李士彬且约与同叛候人得之诸将皆疑士彬独随曰此行间尔士彬与羌世仇若有私约通赠遗岂使众知耶乃召士彬与饮厚抚之士彬感泣后数日果撃贼斩首获羊马自效【宋史夏守恩传】
　　许懐德字师古祥符人元昊冦边为鄜延路副总管夏人三万骑围承平砦懐德率劲兵千余人突围破之夏人乃去屠金明县复进围延州懐德夜遣禆将以步骑千余人出不意撃之斩首二百级遂解延州迁鳯州团练使专领延州东路茭村一带公事【宋史本传】
　　王信字公亮太原人以功迁鄜延巡检康定初战三川以所部兵薄贼斩首数十级徙鄜延路兵马都监始至之夕部众号数万傅城军吏气慑信领劲兵二千夜出南门与战失其前锋因按军不动迟明潜上东山整军乘势而下撃走之获首级马牛居多迁钤辖兼经畧安抚招讨都监【宋史本传】
　　周美字之纯灵州囘乐人少以材武称元昊反陜西用兵经畧使夏竦荐其材擢延州兵马都监夏人既破金明诸砦美请于经畧使范仲淹曰夏人势必复来金明当边冲今不亟完将遂失之仲淹因属美复城如故数日贼众数万薄金明阵于延安城北三十里美领众二千力战抵暮乃徙军山北多设疑兵夏人望见以为救至即引去既而复出艾蒿砦夜鬭不解美使人持一炬从间道上山四面大噪贼惧走遂筑万安城而还改东路都巡检使败敌于金汤城元昊大入据承平砦美以西兵出芙蓉谷大破敌未几敌复畧土塠砦美迎撃于野家店追北至拓防谷大败其众还筑栅于葱梅官道谷以据敌路令士卒益种营田嵗収谷六千斛复率众由防子部西济大理河屠劄万多移二百帐焚其积聚以归除鄜延路兵马都监又破敌于无定河乘胜至绥州杀其酋豪焚庐帐因城龙口平砦敌以精骑数千来袭美从百余骑驰撃破之加本路钤辖遂为副总管自陜西用兵诸将多不利美前后十余战平族帐二百焚二十一招种落内附者十一族复城堡甚多在军中所得禄赐多分其麾下有余悉飨劳之及死家无余赀【宋史本传】
　　狄青字汉臣汾州河西人寳元初赵元昊反以青为延州指挥使时偏将屡为贼败士卒多畏怯青行常为先锋凡四年前后大小二十五战中流矢者八破金汤城畧宥州屠咩岁香毛奴尚罗庆七家口等族燔积聚数万収其帐二千三百生口五千七百又城桥子谷筑招安丰林新砦大郎等堡皆扼贼要害尝战安边被创甚闻防至即挺起驰赴众争前为用临敌被髪带铜面具出入贼中皆披靡莫敢当经畧使韩琦范仲淹一见竒之待遇甚厚张玉字寳臣保定人以六班散直狄青麾下筑青涧招安砦遇夏兵三万有驰铁骑挑战者玉单骑持铁简出鬭取其首及马军中因号曰张铁简孙节开封人以才勇补右侍禁与狄青同在延州数攻破敌砦有功【宋史本传】
　　郭谘字仲谋赵州平棘人举进士累迁鄜延路兵马钤辖许置弩五百募土兵教之既成经畧使夏安期言其便诏立独辕弩军以西上阁门使知潞州【宋史本传】
　　曹琮字寳章真定灵寿人仁宗时知邠州元昊反拜同州观察使乆之兼同管勾泾原路兵马定国军节度观察留后刘平石元孙败关辅震恐琮欲诱蕃犄角图贼得西川旧贾使谕意沙州镇王子遣使奉书愿率首领为朝廷撃贼帝善琮策改陜西副都总管经畧安抚招讨副使拜歩军副都指挥使与夏竦屯鄜州还为马军副都指挥使以疾卒諡忠恪琮小心谨畏御军整严死时家无余赀【宋史曹彬传】
　　郭恩开封人累战功积官并代钤辖管勾麟府军马事初夏人嵗侵屈野河地至耕获时辄屯兵河西以诱官军经畧使厐籍戒边将勿与战月余食尽去如是屡矣是嵗正月出屯三月始去并州通判司马光行边至河西知麟府州武勘与光议乘虏去别创二堡据其地使不得耕功毕则废横戎临塞二堡徙兵实新堡籍从光议遂筑二堡恩与武勘走马承受内臣黄道元徃按视之谍者言虏兵屯沙黍浪十五里不絶恩欲止道元怒以言逼恩恩遂夜率步骑千四百人循屈野河北行比明遇贼自旦战及食时恩与道元皆陷贼恩死之赠观察使子弟并赠秩或赐官给恩旧俸三年【隆平集】
　　窦舜卿字希元相州安阳人辟府州兵马监押夏人犯塞舜卿欲袭撃举烽求援于大将王凯凯弗应舜卿度事急提州兵出战胜之明日经畧使问状凯惧要以同出为报舜卿驩然相许不自以为功【宋史本传】
　　刘绍能字及之保安军人世为诸族巡检夏人围大顺城绍能为军锋毁其栅至奈王川邀撃于长城岭熙宁中又败夏人于破啰川皆策功最累迁鄜延兵马都监绍能世世边将为敌所忌每设疑以间之帝独明其不然手诏云绍能战功最多忠勇第一此必夏人畏忌为间害之计耳绍能奉诏感泣尝坐谗逮对按验卒无实守边圉四十七年大小五十战以皇城使简州团练使卒【宋史本传】
　　折继世【云中人继祖弟】少从军为延州东路廵检嵬名山内附继世先知之遣其子克懃报种谔谔用是取绥州继世以骑歩万军于怀宁砦入晋祠谷徃银川分名山之众万五千户居于大理河夏人来攻再战皆捷谔逮系狱以兵付之而行遂同名山守绥州録功领忠州刺史説韩綘城啰兀以抚横山因画取河南之策綘以为然以果州团练使卒【宋史折德扆传】
　　曲珍字君玉陇干人为绥德城监押提孤军拒冦斩其大酋加阁门祗候擢鄜延钤辖进副总管从种谔攻金汤永平川斩二千级珍善抚士卒忠朴好义本于天性【宋史本传】
　　燕达字逢辰开封人为延州巡检戍懐宁砦夏人三万骑薄城战竟日不决达所部止五百人跃马奋撃所向披靡擢鄜延都监数帅兵深入敌境九战皆胜元丰中迁金州观察使加歩军都虞候改马军超授副都指挥使以训阅精整数被诏奬【宋史本传】
　　王凯为鄜州都监累有战功斩获甚众夏人围麟州乘城拒鬭昼夜三十一日始解去【旧志】
　　胡田字云从奉新人元丰间叅鄜延副总管曲珍军事败夏人于金汤以功进忠训郎左殿班直【人物志】
　　刘昌祚字子京真定人永兴军钤辖徙知延州时永乐方陷士气不振昌祚先修马政合军中校技撃优者乃给马自义合至德靖砦绵亘七百里堡垒疏宻不齐烽燧不相应昌祚度屯戍险易地望远近事力强弱立为定式上诸朝夏人防塞门安远砦出师拒之杀其统军叶悖麻咩吪埋二人葢始谋攻永乐者图其形以献帝喜遣近侍劳军【宋史本传】
　　陈淬字君鋭兴化军莆田人绍圣初挟策西游时吕惠卿帅鄜延淬戎服徃见惠卿问相见何事淬曰大丈夫求见大丈夫又何事惠卿器之补三班奉职与西人接战于乌原手杀十余人擒其砦主奉为左班殿直鄜延路兵马都监【宋史本传】
　　折可适【云中人克行从子】鄜延郭达荐试廷中补殿侍延州从种谔出塞遇敌索鬭斩其首取马而还益知名米脂之役与夏人战三角岭得级多又败之于蒲桃谷东兵乆不得食借借军门或欲掩杀以为功可适曰此饥耳非叛也单马出诘之曰尔辈何不为父母妻子念而甘心为异域鬼耶皆囬面声喏流涕谢再生各遣归夏人十万入冦可适先得其守烽卒姓名诈为首领行视呼出尽斩之烽不传因巻甲疾趋大破之于尾丁硙囬次柽杨沟正午驻营敌军来可适所部才八千转战至髙岭乃从间道趋洪德设伏邀其归路敌至伏发冲之其国母逾山而遁焚弃辎重众相蹈借赴厓涧死者如积论前后功至皇城使【宋史折德扆传】
　　张蕴字积之开封将家子也从军为小校厯知绥德怀宁顺宁军等六城储粟至三十万斛将兵取宥州破夏人于大吴神流堆宥州监军引铁骑数千趋松林堡蕴谍知之顿兵长城岭以待戒诸部曰贼远来气盛少休必困困而撃之必捷果以胜归夏人冦顺宁蕴置伏陿中约闻呼则起俘斩数百人获马械甚众累迁皇城使【宋史本传】
　　史吉延州指挥夏人猝至塞主押监引兵欲匿山中候敌去复归吉曰如城中百姓刍粮何吉不敢从塞主押监慙惧而返卒以完城【贾志】
　　陈安石字子监相州安阳人提防陜西刑狱摄帅鄜延能用谍者敌动静辄先闻尝勅边民戒严既而数万骑奄至无所获而去玺书嘉之【宋史陈贯传】
　　曲端字正甫镇戎人歴秦鳯路队将夏人入冦统制李庠捍御驻兵栢林堡斥堠不谨为夏人所薄兵大溃端力战败之整军还【宋史本传】曲端在陜西甚有威望张魏公宣抚首擢用之金人万户罗索与萨里罕等冦邠州端击败之至白店原又大败之萨里罕乘髙望师惧而号哭金人因目之为啼哭郎君【鹤林玉露】
