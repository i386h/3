<!-- { "loadSidebar": true } -->
　　姚班【璹弟万年人】笃学有立志擢明经歴六州刺史政皆有绩迁太子詹事时节愍太子稍失道班凡四上书谏太子虽称善不能用其言及败索宫中得班谏书中宗嘉叹擢右散骑常侍迁秘书监睿宗立拜戸部尚书卒年七十【唐书姚思廉传】
　　韩瑗字伯玉三原人父仲良刑部尚书颍川县公瑗少负节行贞观中以兵部侍郎袭爵永徽三年迁黄门侍郎进侍中兼太子賔客王后之废瑗雪泣言曰皇后乃陛下在藩时先帝所娶今无罪辄废非社稷计不纳明日复諌帝大怒诏引出褚遂良贬潭州瑗上言遂良受先帝顾托愿寛无辜以顺众心帝不听瑗忧愤自表归田里不报显庆二年贬振州刺史卒自瑗与遂良死内外以言为讳将二十年【唐书本传】
　　袁利贞【朗从祖弟长安人】高祖时为周王侍读王立为太子帝欲大会羣臣命妇合宴宣政殿设九部伎散乐利贞上疏谏以为前殿路门非命妇宴会倡优进御之所请徙命妇别殿九部伎从左右门入罢散乐不进帝纳之既会诏利贞曰卿奕叶忠鲠能抗防规朕之失赐物百段擢祠部员外郎卒【唐书袁朗传】
　　王琳字方庆周石泉公褒曾孙家咸阳父直为汉王元昌友元昌畋猎无度上疏切谏元昌渐见踈斥转荆王友龙朔中卒方庆年十六起家越王府叅军永淳中累迁太仆少卿则天临朝拜广州都督管内诸州首领旧多贪纵百姓诣府称寃府官先受首领叅饷未尝鞫问方庆絶其交往首领纵暴者悉绳之境内清肃证圣元年召拜洛州长史万岁登封元年迁鸾台侍郎同平章事俄转凤阁侍郎则天幸玉泉寺以山迳危悬欲御腰舆而上方庆谏曰昔汉元帝尝出便门御楼船光禄勲张猛奏曰乘船危就桥安元帝从桥今山径危险石路曲狭比于楼船安危不等伏望停舆驻跸则天纳其言而止又举令朞功丧未葬不预朝贺未终丧不预宴会比来朝官不遵礼法名教既亏实玷皇化伏望申明令式禁断从之方庆以老疾乞闲乃授麟台监修国史封石泉公卒諡曰贞方庆博学好著述尤精三礼酬答咸有典据【旧唐书本传】王石泉居相时子为眉州司士天后尝问曰卿子何逺乎对曰庐陵是陛下爱子今犹在逺臣之子焉敢相近【会昌一品集】方庆孙俌明经辟范阳节度使张守珪幕府时契丹屈烈部将谋入防河北骚然俌至虏中胁说祸福虏乃不入安禄山叛拜博陵常山太守副河北招讨使卒【唐书本传】
　　李昭德长安人父干祐贞观初为殿中侍御史鄃令裴仁轨私役门卒太宗欲斩之干祐曰法令与天下共之仁轨以轻罪置极刑非画一之制由是免死母卒庐墓侧负土成坟帝遣使就吊表其闾歴治书侍御史有能名免官卒昭德强干有父风擢明经累官凤阁侍郎同平章事武承嗣任文昌左相昭德谏曰承嗣已王不宜典机衡以惑众庶乃罢洛阳人王庆之请以承嗣为皇太子后遣昭德诘其故昭德笞杀庆之奏曰自古有侄为天子而为姑立庙乎陛下承天皇顾托而有天下又立承嗣臣见天皇不来食矣后乃止有人获洛水白石而赤文者献阙下曰此石赤心故以献昭德叱曰洛水余石岂尽能反邪时来俊臣侯思止舞文法数诛陷大臣人皆慑惧昭德每奏其诬罔不道状卒榜杀思止其党稍摧沮万岁通天二年来俊臣诬以逆谋既而俊臣亦下狱同日诛众庶莫不寃昭德而快俊臣建中三年赠司空【唐书本传】
　　田归道【仁会子长安人】明经及第累擢内供奉左卫郎将突厥黙啜请和武后诏将军阎知微册可汗号黙啜又遣使谢知微遇诸道即与绯袍银带因表使者即到请备礼廷赐归道谏曰知微擅赐使朝廷何以加之宜敕初服须天子命后从焉黙啜将至单于都护府诏归道摄司賔卿往劳之黙啜请六胡州及都护府地不得执归道将害之归道辞色不挠为陈祸福黙啜悔以礼遣归归道还具陈黙啜不臣状请备边已而果反乃擢归道夏官侍郎迁左金吾将军押千骑宿卫武门桓彦范诛二张归道不豫闻及索骑士拒不应事平彦范欲诛之以辞直免中宗壮其守召拜太仆少卿迁右金吾将军卒諡曰烈子賔庭开元时至光禄卿【唐书田仁防传】
　　韦月将【京兆人】武三思得幸于中宗月将不堪愤激上书告其事中宗怒流于岭南寻使人杀之【大唐新语】
　　苏珦蓝田人中明经第调鄠尉鄠多讼珦裁决明辨垂拱初为监察御史武后杀韩鲁诸王付珦宻牒按讯珦推之无状或言珦助韩鲁者后诘之挺议无所挠诏监军河西五迁右司郎中御史王义附来俊臣为酷世莫敢触其锋珦按奏义坐免进左肃政台御史大夫中宗将斩韦月将珦执据时令不可大戮忤三思意出为岐州刺史复为右台大夫会节愍太子败时睿宗居藩为狱辞牵逮珦宻启保辩帝感悟多所舎贷擢户部尚书致仕卒諡曰文【唐书本传】
　　韦凑字彦宗万年人祖叔谐贞观中为库部郎中与弟吏部郎中叔谦兄主爵郎中季武号三列凑永淳初解褐婺州叅军事迁州法曹州人孟神爽豪纵数犯法交通贵戚吏莫敢绳凑按治杖杀之逺近称服六迁司农少卿睿宗立徙太府兼通事舎人时改葬故太子重俊有诏加諡又诏雪李多祚等罪议赠官凑上言宜易諡以合经礼多祚等罪云免而不云雪帝瞿然罢多祚等赠官景云初作金仙等观凑諌以为农月兴功伤伐甚多非仁圣本意出为陜汝岐三州刺史开元初欲建碑靖陵凑以古园陵不立碑又方旱不可兴工谏而止迁将作大匠诏复孝敬皇帝庙号义宗凑谏孝敬皇帝未尝南面无称宗之义遂罢迁右卫大将军徙太原尹卒諡曰文子见素字会微及进士第擢谏议大夫天寳五载为江西山南黔中岭南道黜陟使绳纠吏治所至震畏迁文部侍郎铨叙平允十三载诏拜武部尚书同平章事集贤院学士知门下省事禄山表请蕃将三十二人代汉将帝许之见素谓杨国忠曰难将作矣国忠不应见素曰知祸之芽不能防见祸之形不能制焉用彼相明日当恳论之既入流涕具陈诏曰朕徐图之由是每进见未尝不为帝言未几禄山反从帝入蜀诏兼左相封豳国公肃宗立与房琯崔涣持节奉传国玺及册宣扬制命明年三月拜尚书左仆射徙太子太师诏至蜀郡奉迎太上皇以功食实封三百戸寳应元年卒赠司徒諡忠贞子谔歴京兆府司録叅军国忠死兵聚不解陈元礼请杀贵妃以安众心帝犹豫谔陈曰臣闻以计胜色者昌以色胜计者亡今宗庙震惊陛下惟割恩以安社稷因叩头流血帝悟赐妃死军乃大悦寻擢御史中丞后终给事中【唐书本传】
　　韩休长安人父大智洛州司功参军其兄大敏仕武后为凤阁舎人梁州都督李行褒为部人告变诏大敏鞫治或曰行褒诸李近属后意欲去之无列其寃大敏至验出之后怒遣御史覆按卒杀行褒而大敏赐死休工文辞举贤良中乙科擢左补阙进至礼部侍郎知制诰出为虢州刺史迁尚书右丞拜黄门侍郎同平章事休直方不务进趋既为相天下翕然时政得失言之未尝不尽帝尝稍过差必视左右曰韩休知否已而疏至尝引鉴不乐左右曰自韩休入朝陛下无一日欢何不去之帝曰吾虽瘠天下肥矣卒諡文忠赠太子太师【唐书本传】
　　李尚隠其先出赵郡徙贯万年举明经调下邽主簿神龙中擢左台监察御史崔湜郑湆典部选附势幸铨拟不平尚隠劾其罪湜等皆斥去睦州刺史冯昭泰性鸷刻人惮其彊尝诬系桐庐令李师旦二百余家为妖蛊有诏御史覆验皆称病不肯往尚隠请行果雪其寃进御史中丞御史王旭招权稍不制仇家告其罪尚隠穷治具得奸赃无假借遂抵罪迁河南尹尚隠性刚亮论议皆披心示诚处事分明御下不苛尤详练故实前后制令诵记无遗以太子賔客卒諡曰贞【唐书本传】
　　唐绍【临孙长安人】神龙时为太常博士迁左台侍御史度支员外郎韦庶人请妃公主命妇以上葬给鼓吹诏可绍言鼓吹本军容黄帝战鹿以为警卫惟功臣诏葬得兼用之请置前诏用旧典不省中宗始郊国子祭酒祝钦明等奏以皇后亚献安乐公主终献绍固争帝又诏武氏陵及诸武墓皆置守戸绍请罢之又言比羣臣务厚葬下逮众庶流荡成俗愿按令切敕裁损凡明器不许列衢路惟陈墓所昏家盛设障车拥道为戏乐伤化紊礼不可示天下事虽不从议者美叹睿宗即位数言政事损益再迁给事中兼太常少卿【唐书唐临传】
　　辛替否字协时万年人景龙中为左拾遗时置公主府官属而安乐府补授尤滥武崇训死主弃故宅别筑第侈费过度又盛兴佛寺公私疲匮替否上疏帝不省睿宗立罢斜封官千余人俄诏复之方营金仙玉真观替否以左补阙上疏帝不能用稍迁右台殿中侍御史雍令刘少微恃权贪赃替否按之岑羲屡以为请替否曰我为宪司惧势纵罪谓王法何少微坐死累迁颍王府长史卒【唐书本传】
　　严挺之名浚以字行华隂人少好学姿质轩秀举进士并擢制科调义兴尉号才吏姚崇为州刺史异之崇执政引为右拾遗先天二年正月望夜然百千灯帝御延喜安福门纵观阅月未止挺之上疏陈五不可诚意忠到帝纳焉开元中累进给事中典贡举时号平允宰相张九龄雅知之用为尚书左丞知吏部选李林甫与九龄同辅政戸部侍郎萧炅林甫所引尝与挺之言称伏腊为伏猎挺之白九龄省中有伏猎侍郎乎乃出炅岐州刺史林甫恨之除洛州刺史徙綘州天寳初帝顾林甫曰严挺之才可用林甫因绐挺之使称疾已言挺之春秋髙有疾幸闲官得自养乃以为员外詹事诏归东都挺之重交游许与生死不易当时重之子武字季鹰幼豪爽母裴不为挺之所答独厚其妾英武始八岁怪问其母母语之故武愤然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父竒之曰真严挺之子以防调太原府参军事累迁侍御史从宗入蜀至德初赴肃宗行在擢剑南节度使破吐蕃七万众于当狗城遂收盐川加检校吏部尚书卒【唐书严武传】
　　杨玚字瑶光华阴人五世祖缙陈交爱九州都督子林甫隋栁城太守髙祖军兴遣子琮招之挈郡以来授綘州刺史琮歴沔绥二州刺史人咨其廉玚始为麟游令时窦怀贞大营金仙玉真二观檄取畿内尝负逆人赀者暴敛之以佐费玚拒不应怀贞怒曰县令而拒大夫命乎玚曰所论者民寃抑也位髙下乎何取怀贞壮其对为止累擢侍御史京兆尹崔日知贪沓不法玚谋劾之反为日知先搆玚廷奏曰肃绳之司一为恐胁所屈开奸人谋则御史府可废元宗直之逐日知进玚戸部侍郎帝召宰相大臣议天下戸版玚言利病尤详帝咨赏宇文融建检脱戸余口玚执不便出为华州刺史帝封太山集乐工山下居丧者亦在行玚谓起苴绖使和钟律非人情所堪帝许乃免入为国子祭酒迁大理卿以疾辞改左散骑常侍卒諡曰贞玚在官清白吏请立石纪德玚曰书名史氏足矣若碑颂者徒遗后人作矴石耳玚伯父志操颇刚简未遇时着闲居赋自托位终司属卿安平县男玚从父兄晏精孝经学常手写数十篇可教者辄遗之【唐书本传】
　　阎用之【立德曾孙万年人】初为彭州参军尝摄録事一日纠愆谬不法数十事太守以为才后举通事舎人累迁右卫郎将知引驾仗金吾将军李质升殿不解刀呵却之请按以法左右震悚始有司以三卫执扇登殿用之奏三卫皆骄悍不宜升陛迩御坐请以宦者代遂为故事终左金吾将军【唐书阎立德传】
