<!-- { "loadSidebar": true } -->
　　九月乙亥覃王率扈驾五十四军进攻岐阳屯于兴平李茂贞以兵逆战屯于盩厔壬午岐兵进迫兴平王师自溃茂贞乘胜逼京师进屯三桥甲申昭宗御安福门斩观军容使西门重遂内枢密使李周潼遣中使赐茂贞诏令收兵归镇茂贞陈兵临臯驿数宰臣杜让能之罪请诛之制贬让能为雷州司戸十月赐让能自尽【旧唐书昭宗本纪】茂贞逆战王师败于盩厔岐兵乘胜至三桥让能奏曰臣固预言之矣请归罪于臣可以纾国难上涕下不能已曰与卿诀矣是日贬为雷州司戸茂贞在临臯请诛让能寻赐死【杜让能传】十月让能赐自尽于临臯驿复以茂贞领两道于是茂贞尽有凤翔兴元洋陇十五州之地【册府元　按鉴注临臯驿在长安城西】
　　干宁二年夏五月王行瑜李茂贞韩建举兵犯阙行瑜求为尚书令韦昭度奏太宗以尚书令登大位自是不以授人行瑜以不得尚书令怨朝廷畿内有八镇兵隶左右军郃阳镇近华州韩建求之良原镇近邠州王行瑜求之宦官曰此天子禁军何可得也王珂王珙争河中行瑜建及茂贞皆为珙请不能得耻之行瑜使其弟同州刺史行约攻河中而自与茂贞建各将精骑数千入朝市人窜匿上御安福门以待之三帅盛陈甲兵拜伏舞蹈上诘之曰卿辈不奏请辄称兵入京城其志欲何为乎行瑜茂贞流汗不能言独建麤述入朝之由上与之宴三帅奏称韦昭度讨西川失策李谿作相不合众心请诛之上未之许行瑜等辄杀之及枢密使康尚弼等数人李克用闻三镇犯阙即日遣使发北部兵期以来月渡河入闗始三帅谋废上立吉王保及闻克用起兵行瑜茂贞各留兵二千人宿卫京师与建皆还本镇【纲目】
　　秋七月指挥使王行实李继鹏反帝如石门
　　李克用大举蕃汉兵南下上表称王行瑜李茂贞韩建称兵犯阙贼害大臣请讨之又移檄三镇数其罪行瑜等大惧王行约弃同州走弟行实时为左军指挥使奏请幸邠州枢密使骆全瓘请幸凤翔上曰克用至此朕有以枝梧卿等但各抚本军勿令摇动右军指挥使李继鹏茂贞假子也谋刼上幸凤翔中尉刘景宣与王行实知之欲刼上幸邠州孔纬面折以为不可轻离宫阙向晚行约引左军攻右军鼔噪震地上闻乱登承天楼捧日都头李筠将本军于楼前侍卫继鹏以凤翔兵攻筠矢拂御衣左右扶上下楼继鹏复纵火焚宫门烟焰蔽天时有盐州六都兵屯京师素为两军所惮上急召入入卫两军退走上幸李筠营防跸都头李居实帅众继至或传行瑜茂贞欲自来迎车驾上惧为所迫以筠居实两都兵自卫幸石门镇克用遣判官王环奉表问起居遣兵攻华州韩建登城呼曰仆于李公未尝失礼何为见攻克用使谓之曰公为人臣逼逐天子公为有礼孰为无礼者乎防闻邠岐欲迎车驾乃移兵营渭桥遣其将李存贞为前锋又遣史俨将三千骑诣石门侍卫遣存信存审防保大节度使李思孝攻王行瑜梨园寨【九域志曰梨园寨在京兆云阳县】擒其将王令陶等献于行在李茂贞惧斩李继鹏传首行在上表请罪且遣使求和于克用上复遣延王戒丕谕克用令且赦茂贞并力讨行瑜【纲目　按石门在今淳化县北六十里】
　　帝至自石门
　　壬寅克用遣子存贞奉表行在请车驾还宫诏答曰朕欲取今月二十四日却复都城冀宁兆庶倚我勲徳有若长城速伸剪荡之谋以慰黔黎之望癸巳又令延王传诏令克用发骑军三千赴三桥屯驻以备回銮辛亥车驾还宫【旧唐书昭宗本纪】后唐史俨唐干宁中从讨王行瑜俨率五百骑防驾石门比驾还京以功简较右散骑常侍屯于三桥者累月昭宗宠锡优异【册府元】
　　冬十一月李克用克邠州王行瑜伏诛
　　行瑜屯梨园克用与战破行实等军执其母及行瑜子俘大校帝下诏削行瑜官爵行瑜以鋭卒五千营龙泉【质实云凤翔府汧阳县东有龙泉山】茂贞壁其西克用夜发精骑扰饟道岐军走行瑜归邠州婴城守厚赂克用求自归克用军环其城行瑜穷登城哭语克用曰我无罪昨杀大臣脇天子岐人也行实止宿卫而有司妄以刼迁归之今公讨乱者当问茂贞愿束身归聴命天子克用曰尚父何自卑吾被命讨二贼公其一也如归国当从中决老夫敢专之耶行瑜度不免悉族奔为麾下斩于路传首京师【唐书王行瑜传】李克用破邠州还军云阳请击茂贞昭宗慰劳克用使与茂贞解仇以纾难封晋王是时晋军渭北遇雨六十日或劝克用入朝克用未决都押衙葢寓曰天子还自石门寝未安席若晋兵渡渭人情岂复能安勤王而已何必朝哉克用笑曰葢寓犹不信我况天下乎乃收军而还【五代史后唐庄宗本纪】
　　三年秋七月李茂贞举兵犯阙帝如华州
　　初李克用屯渭北李茂贞韩建惮之事朝廷礼甚恭克用去二镇贡献渐疎表章骄慢上自石门还置殿后四军使延王戒丕等将之茂贞遂表言延王无故称兵讨臣臣今勒兵入朝请罪遂引兵逼京畿覃王嗣周与战败绩戒丕曰今关中藩镇无可依者不若自鄜州济河幸太原上至渭北韩建奉表请幸华州不许既而上复惮逺适至富平召建面议去留建言藩臣跋扈者非止茂贞陛下若逺巡边鄙臣恐无复还朝华州兵力虽微亦足自固愿临之以图兴复上乃从之至华州茂贞入长安燔烧殆尽【纲目】
　　四年夏六月李茂贞围覃王嗣周于奉天
　　六月乙卯以李茂贞为西川节度使以覃王嗣周为凤翔节度使覃王赴镇茂贞不受代围覃王于奉天韩建移书茂贞解奉天之围覃王归华州上欲幸奉天亲讨茂贞宰相切谏乃止【通鉴】
　　秋八月韩建作乱杀诸王于石隄谷
　　韩建与邠岐三镇素有无君之心及李克用诛行瑜心常切齿去嵗车驾将幸河东乃令延王戒丕使太原见克用陈省方之意是月延王还韩建奏曰陛下即位以来与近辅交恶皆因诸王典兵凶徒乐祸遂致舆驾不安比者臣奏罢兵权实虑有不测之变今闻延王覃王尚苞隂计愿陛下宸断不疑制于未乱上曰岂至是耶数日以上无报乃与知枢密刘季述矫制发兵围十六宅诸王惧披髪沿垣而呼曰官家救儿命是日通王覃王已下十一王并其侍者皆为建兵所拥至石隄谷无少长皆杀之而建以谋逆闻【旧唐书昭宗本纪　按鉴注石隄谷在华州西】
　　冬十月同州刺史李瑭弃州走命王建兼领同州干宁四年十月癸卯制韩建兼匡国军节度使长春宫使初李瑭领同州瑭茂贞之养子也时帝自播迁已来怒茂贞未巳将遣宰臣孙偓理驾下车及率诸镇讨之韩建累谏故未果行瑭知之逃凤翔及是命建兼之时建亦陈让诏曰卿才本济时道惟师古备见忠勤之効莫非倾尽之心允谓良臣宜膺重寄防同州元戎失职军旅不安况接行朝尤思得师是用资尔兼领镇乎危邦冀疲疗之渐苏而烟尘之彻警何乃遽陈章表过有防冲方借当仁岂宜多让固难依允无至再三寻遣供奉官祁彦祥宣赐旌节官吿至建理所寻授焉建已兼判京兆尹有跋扈之志而致瑭之去镇人亦意建所摇动也【册府元】建既杀诸王乃营南庄起楼阁欲邀昭宗游幸因以废之其父叔丰谓建曰汝陈许间一田夫尔遭时之乱防天子厚恩至此欲以两州百里之地行大事覆族之祸吾不忍见不如先死因泣下歔欷李茂贞梁太祖皆欲发兵迎天子乃止【五代史韩建传】
　　置凤翔行营讨李茂贞
　　以彰义节度使张琏为凤翔西北行营招讨使以讨李茂贞削夺新西川节度李茂贞官爵姓名宋文通【通鉴】
　　光化元年春正月罢诸道行营兵
　　上下诏罪已息民复李茂贞姓名官爵应诸道讨凤翔兵皆罢之茂贞韩建皆致书于李克用言大驾出幸累年乞修和好同奬王室兼乞丁匠助修宫室克用许之【通鉴】
　　夏四月帝如陟屺六月如西溪
　　昭宗光化元年车驾在华州四月幸陟屺寺宴从官于韩建所献御庄六月幸西溪观竞渡【册府元】
　　秋八月帝至自华州
　　八月壬戍至自华州甲子大赦改元【唐书昭宗本纪】
　　三年冬十一月中尉刘季述王仲先等反幽帝于东宫而立太子裕
　　时昭宗委崔以政恃全忠之助稍抑宦官而帝自华还宫后颇以禽酒肆志喜怒不常自宋道弼等得罪黄门尤惧至是上猎苑中醉甚是夜手杀黄门侍女数人庚寅日及辰巳内门不开刘季述诣中书谓宰相崔曰宫中必有不测之事人臣安得坐观即以禁兵千人破闗而入问讯中人具知其故出与宰臣谋曰主上所为如此非社稷之主也废昏立明具有故事国家大故非逆乱也即召百官署状崔等不获已署之季述仲先与汴州奏官程岩等十三人请对对讫季述上殿次左右将士齐唱万嵗声遂突入宣化门行至思政殿便行杀戮径至乞巧楼下帝遽见兵士惊堕牀下起而将去季述仲先掖而令坐何皇后遂出拜曰军容长官防官家勿至惊恐有事取容商量季述即出百官合同状曰陛下倦临宝位中外羣情愿太子监国请陛下颐养于东宫何皇后曰圣人依他军容语即于御前取国宝付季述即时帝与皇后共一辇并常所侍从十余内人赴东宫季述手自扄锁院门日于窓中通食器是日迎太子监国矫宣昭宗命称上皇【旧唐书昭宗本纪】十一月左右神策军中尉刘季述王仲先枢密使王彦范薛齐偓作乱皇帝居于少阳院季述以皇太子裕为皇帝【唐书昭宗本纪】
　　天复元年春正月朔神策指挥使孙徳昭等讨刘季述等皆伏诛上复于位黜太子裕为徳王
　　神策指挥使孙徳昭自季述等废立常愤惋不平崔闻之遣判官石晋説之曰今反者独季述仲先尔公诚能诛此二人迎上皇复位则富贵穷一时忠义流千古茍狐疑不决则功落他人之手矣徳昭曰相公有命不敢爱死遂结右军都将董彦弼周承诲谋以除夜伏兵安福门外以俟之正旦仲先入朝徳昭擒斩之驰诣少阳院叩门呼曰逆贼已诛请陛下出劳将士何后不信曰果尔以其首来徳昭献其首上乃与后毁扉而出崔迎上御长乐门楼率百官称贺周承诲擒刘季述王彦范继至方诘责已为乱梃所毙薛齐偓赴井死出而斩之灭四人之族并诛其党二十余人上曰裕幼弱非其罪黜为徳王赐徳昭姓名李继昭承诲姓名李继诲彦弼亦赐姓皆以使相留宿卫赏赐倾府库时人谓之三使相上宠待益厚【纲目】李愚唐末随计之长安刘季述废立愚痛愤乃求见华帅韩建致书曰明公地处要衢位兼将相自宫围变故已涉旬时若不号令率先以图反正一朝山东侯伯唱义连衡鼓行而西明公求欲自安如何决策不如驰檄四方喻以顺逆军声一振则元凶破胆而浃旬之间二防之首传于天下计无便于此者建深礼遇之坚辞还山墅建草檄欲布于诸镇事未集而崔中书杀二凶昭宗反正【册府元】
