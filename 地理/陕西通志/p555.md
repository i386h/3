<!-- { "loadSidebar": true } -->
　　黎氏干州监生王賔贤妻张氏侯勲妻并年十八而寡事舅姑以孝抚孤子以慈黎守节五十三年张守节三十年
　　彭氏干州宋志礼妻年十七甫孕而寡暨生子鞠育成立苦节四十余年
　　陈氏赵照妻唐氏史大儒妻祝氏刘增妻王氏王鍏妻俱干州人夫死亲老子幼家计维艰诸妇一身担荷孝慈克尽陈唐苦节并三十余年祝苦节三十八年王苦节五十余年
　　韩氏干州王鋐妻年二十一夫殁依夫伯父母以居事之如舅姑人称其孝立孤守节四十余年
　　赵氏干州贡生宋朴继妻年二十三朴亡待前子焻如已出焻死妇张氏年十九遗孙志琪姑媳辛勤教育早歳入泮赵守节四十七年卒张守节四十五年卒
　　马氏干州上官铭妻铭兄弟同居铭死氏分爨擕孤子独处虽寒饥无怨言苦节四十八年
　　虢氏干州田纯儒妻寗氏王寿妻纯儒寿皆诸生早亡遗子俱幼二氏誓死守节姑病各割股煑药以进田子业儒王子业农咸得成立人谓慈孝兼尽寗五十九卒虢四十余年卒
　　袁氏干州贡生殷铨继妻夫亡截髪明志誓死不二子夭抚嗣孙成立艰辛备歴守节五十余年
　　严氏干州云浩然妻年二十四夫染疫氏祷于神愿以身代夫殁孝事孀姑教子入泮守节三十三年
　　师氏干州生员殷必抡妻年二十八夫亡两子俱幼氏抚育成立事姑笃孝姑死旦暮哭两目失明年至七十余卒
　　李氏干州生员陈而经妻年二十二甫孕而寡暨生男氏擕持事姑孝慈兼尽守节四十八年
　　殷氏干州崔易妻年二十一夫病笃嘱其事亲抚孤氏泣而颔之夫死茹荼饮蘗卒成夫志苦守四十余年
　　殷氏干州生员黎衞妻夫病笃先投缳死
　　李氏干州廖扬光妻年二十七夫殁不食死
　　吴氏干州殷之才妻归三载之才客死氏设位举哀亲朋彚吊毕乃整衣自经从容以殉
　　刘氏武功生员马頴姿妻頴姿随叔琾宦永嘉兵变死节氏闻讣恸絶抚侄为嗣以延其祀守节歴四十三年卒雍正六年旌表
　　李氏武功党从直妻二十四歳而寡抚子仿成立仿妻薛氏二十七歳而寡侍姑苦守子铨后得入泮李七十四歳卒薛五十九歳卒
　　杨氏武功李尚林妻年二十三尚林死立孤守节六十八年刘氏尚林子灏妻年二十六灏死立孤守节三十五年
　　魏氏武功民马瑜妻吴逆之变瑜运饷不归时氏年十九贫而无倚一子甫三歳或劝改嫁氏抱子泣曰吾去将马置此况吾夫或犹在乎朝夕纺绩数十年无他志后子以病废妇又死抚孙完节而殁年七十五
　　郭氏武功张锡履妻年二十三夫亡翁老子幼小叔小姑皆未长氏一身担荷矢死靡他翁殁竭力营塟叔入泮姑遣嫁皆氏力也未几子病死益励志守节歴四十七年卒
　　耿氏武功生员康吕师妻闵氏康吕梦妻耿年二十四而寡抚从子为嗣苦节三十九年闵年十八而寡抚遗腹子得成立苦节五十四年
　　李氏武功童生吴翥妻年十九生一子而寡族恶逼其改嫁氏断五指以明不二复以舅姑俱殁无可自存抱遗孤寄母家守节五十一年
　　张氏武功党可法妻年二十四而寡八十二而卒五十余年中事衰姑抚弱息坚心苦操为巾帼完人至今孙曾玉立黉舍有名
　　康氏武功李某妻康熙壬申歳饥且大疫夫病故遗子女各一家赤贫姑殡亦在堂氏晨昏雨泣日营塟事阅数载始就绪塟日值雨氏衰服扶轝行泥中至茔匍匐冡间所需悉手具女长甫嫁而殁一子婚生孙矣其媳又殁氏备歴诸艰卒无易志素精女红善指授徳言尤擅美族侄某聘妇年甚稚失怙恃氏携归育之迨长遂成佳妇甥赵某妇不令延于家从氏起居者乆之卒改而去洵近世女师也氏年二十六而寡卒时年六十一
　　杨氏武功杨志秀女年十四顺治八年土贼破其堡女被掠至渭水湄欲汚之女大骂贼怒以刀斫其靣两目俱堕遂死
　　侯氏武功生员马璟妻璟病将不起氏誓以身殉遂先璟自缢死
　　马氏武功民张居仁继妻年二十五生一子一女而寡前妻子节稍长性至孝氏与力耕糊口贫无庐舍栖止土窑中苦守者十三年一日突有恶少劝改嫁氏叱之去越数日竟紏伙夜至欲掳为妇氏闭户厉骂贼刼门入节挥刃峻拒贼怒举火焚窑地无援者遂阖家死死后出尸节犹手持弟若妹而全身防氏氏则髪虽焦靣目如生此康熙十八年事也
　　王氏武功民马铎妻年十八于归生二女而夫夭誓不再适以从子为嗣舅姑怜其少欲嫁之氏婉辞以谢一日归宁及返室尽失其槖中装氏黙知此舅姑计也即夕自缢死既觉姑视之衣裾斩然泪痕欲湿因抚尸而哭之极哀时年二十有四
　　姚氏淳化陈其元妻生三女夫亡年二十余资产悉让夫异母弟茹荼饮氷甘贫守志女长皆遣嫁遭冦掠乘间即防贼刀自刎血涌仆地贼惊逸越宿得苏全节终身年七十余卒
　　郭氏淳化王平妻顺治甲申冬土冦王老虎破县平随众守陴氏闻贼至即抱幼子投井中平归营救俱得不死未几平被贼伤病创卒氏抚诸孤守节三十余年恒苦贫不自给夫从弟兴夫妇时为解推乡党义之
　　葛氏淳化髙某妻年二十一某殁子兆祥甫歳余氏誓无二志奉孀姑居髙家山贼至氏逃匿谷中贼搜获之遂堕崖贼疑已死置之去越三日家人得其尸有防息因救稍苏问姑无恙乃归竭力奉养长斋持佛五十余年一夕虎窥牖氏悮为耕犊以手驱之虎伏而遁里有龙王庙歳旱里民祷弗应凂氏徃祷輙大雨其节孝感格如此年八十七卒兆祥亦以孝闻
　　张氏王氏王氏罗氏王氏淳化所称三世五节也张氏生员贾思达妻年三十夫亡守节长子献庭康熙十三年由举人授苍溪知县因吴逆之变路梗病卒妻王年二十九次子佑庭殁妻王年二十五三子佐庭殁妻罗年三十二献庭子又谊殁妻王年二十三先后守节出自一门乡里称重
　　王氏淳化罗养正母夫亡抚二子守志不移后养正与其弟相继殁又抚二孙歴尽劬劳邑令张纶立坊以表曰节乆弥贞月给仓米二斗卒年九十一
　　薛氏淳化生员罗维垣妻年二十四维垣卒家贫苦守教子铭鉴读书髫年入泮复早夭妇王氏奉姑育孤雯瀚雯浩亦列黉序人谓世节之报
　　罗氏名窦芳淳化生员罗襄衮女嫁三原房大猷顺治二年淳邑兵噪为乱氏闻兵至堕楼死氏有从姊雁珠明末死于贼氏母杨方娠梦奉天窦烈女偕雁珠来而生氏因为命名奉天窦氏二烈女系唐永泰中人氏与雁珠相距十七年俱以正月十五日死死时年俱十八后先争烈事出一輙且兆于生初事为尤异云
　　杜氏田氏淑明淑仪优姐淳化五烈也杜适生员罗章衮章衮殁杜矢志靡他顺治三年土冦破淳化杜指墙间井语养女淑明淑仪曰此井吾死所也投井死二女相对哭哭毕亦次第投井死田氏章衮侄羣聘妻羣聘夭田守节与杜连墙居闻变顾其女优姐曰我与若为贼辱毋寜死遂与优姐投杜所死井俱死之冦去五尸出井上见者皆泣下邑令朱廷鋐题其门曰一门五烈又前令赵賔为传合雁珠窦芳曰七烈淑明淑仪失其姓优姐死时年才十四
　　尚氏长武焦之□妻年十七而寡矢志守节事亲教子始终无间年四十三卒雍正九年旌表
　　鱼氏长武生员王培元妻年二十夫亡事亲至孝妇职无子懿入泮成名家声复振年六十四卒雍正九年旌表
　　郭氏长武生员尚班妻夫殁无子夫弟璲方二歳氏抚之恩义兼尽延师授室迄能有成雍正九年旌表守节四十年
　　李氏长武尚简臣母少寡守节育子有成年八十余卒
　　髙氏鄜州武生齐七政妻年十九七政故哀毁骨立伤舅姑老年丧子曲意承顺遗孤方周歳家贫拮据教育子得入泮雍正六年旌表
　　霍氏鄜州生员罗海瀚继妻年二十海瀚殁家甚贫两孤幼弱人劝之嫁氏誓死不二姑老病不能行氏负之出入二十余年如一日抚前妻子标与己子栋无岐视拮据延师皆得成就雍正六年旌表
　　左氏鄜州营兵许晋妻康熙十四年晋南征阵殁三子方幼翁姑皆年迈氏养育无遗憾年六十一而终雍正九年旌表
　　张氏鄜州史彩妻年十八孀居家贫姑病氏纺绩易粟养姑邻里称之子二人长载义娶妇旋殀无何妇亦殀氏恸絶复苏念次子载法尚幼力加防防以延宗祀雍正九年旌表年五十八歳
　　王氏鄜州民曹汝为妻夫亡后翁姑年迈氏誓死守节翁终年八十九姑终年七十七氏竭力营塟咸称有礼二子皆业农诸孙读书雍正九年旌表年六十有三
　　李氏洛川生员屈攀鳯妻善事舅姑年十九孀居子翼廷方三歳矢志守节五十年如一日侄翊廷幼孤鞠育无异已出后翼廷登丙子乡荐翊廷亦早歳入泮康熙五十五年旌表
　　郝氏洛川贡生刘夣笔妻梦笔亡守节抚孤子鋐成进士孙生韵举孝亷孀居二十余年卒
　　李氏中部生员刘蔚泰妻年十六蔚泰故屡欲自尽既而悟曰我死谁与养吾亲抚吾子是吾夫罪人也乃强起父母怜其少寡欲夺而嫁之氏不归宁者数载姑衰老日扶侍不去侧子能言即口授孝经语孟祁寒盛暑纺绩课读不辍苦节三十八年卒雍正六年旌表子恺亦以孝闻
　　张氏中部赠佥事刘禋妻杨氏贡生刘禔妻冦氏生员刘禊妻皆妯娌也禋任河南登封令李自成之乱殉难后禔与禊相继亦殁张时年二十八杨二十一冦十九各抚幼子成立守志终身人称一门三节先是祖姑王氏年老饮食罕御三氏争乳以颐养之禊子克訏亦娶防氏訏早亡氏事孀姑始终不懈抚育四子后皆入泮氏年五十卒
　　杨氏中部民张崇徳妻幼识大义闺范严肃年二十崇徳亡氏抚孤守节至四十八歳卒
　　张氏中部生员葛天裔妻年十八天裔故氏甘贫守节或讽之改适氏曰葛氏中部名族我何忍汚先人名节耶教子绮入庠守节二十一年而终天培天裔从兄弟也天培殁妻曹氏年二十九甘贫守节姑目盲事之极诚敬寿八十有四
　　冯氏中部生员艾若母若生甫期父病革呼侄某以若嘱之氏泣问夫哽咽不语氏恸曰岂谓吾不能抚孤耶金可铄志不可夺夫殁氏方二十五歳苦节抚孤教之成立年五十卒
　　郭氏中部民刘范妻年二十五范故氏哀伤成疾半年不能起一日忽奋然曰家贫子弱而未亡人日夜泣哭是弃孺子不育吾夫目不瞑也乃躬自织纺昼夜操作不休年四十七卒
　　王氏中部生员刘熛妻年二十三熛亡家无立锥惟一孀姑一弱息以纺绩自资值歳歉艰辛万状苦节五十年卒
　　任氏鄜州人中部生员刘笃妻年十九笃亡勺水不入口者数日几毙矣祖姑劝之曰遗孤方襁褓奈何不为嗣续计乃稍稍饮食抚子成立年八十二卒
　　葛氏中部民梁文逺妻李氏侯世昌妻俱夫亡守节矢志抚孤葛年五十九卒李年五十八卒
　　刘氏中部生员兰清妻年二十清亡无子氏誓以死守父母欲夺其志氏曰吾抚孤女成立当从夫地下矣清兄兰渤因以冢子嗣之守节三十年卒
　　张氏中部民张大鹏母年十九夫亡守节六十七年又李育母逸其姓年十八守节卒年八十
　　雷氏中部生员张永济妻年二十二永济亡家道萧条氏勤纺绩课子读书守节四十余年口不见齿足不逾阈子鳯翴以孝闻
　　兰氏中部民雷沛田妻年二十四沛田亡氏纺绩课子寒暑不辍者四十七年
　　兰氏中部民马儁妻年二十二儁亡遗子中驎甫二歳延师课读少年食饩氏守节五十五年卒
　　张氏中部民梁本素妻年二十四本素亡氏甘贫守志抚育幼子成立性勤俭寿登古稀犹率子媳织纺不辍年七十二卒
