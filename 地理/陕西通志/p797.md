<!-- { "loadSidebar": true } -->
　　新昌里尚书温造宅桑道茂尝居之庭有一柏树甚高大桑以铁数千觔镇于柏树下既而告人曰后有居者发吾所镇之铁则其家长当死唐太和元年温造居其宅因修建堂宇发地营缮得其所镇之铁后数日造果卒【宣室志】
　　唐兴平西有梁生别墅其后园梨木太和四年冬十一月新雪霁后梨忽花发芳而且茂梁生以为吉兆有韦氏谓梁生曰木以春荣冬悴今反是可谓之吉兆乎月余梁生父卒【宣室志】
　　扶风窦寛家于梁山太和八年罢职归治园屋命家仆伐一树有血滂溜汪然注地食顷而尽寛知为怪由是闭门絶人事至明年郑注李训反寛与注连遂死于左禁军中【宣室志】
　　罗立言太和九年为京兆尹尝因入朝既冠带引镜自视不见其首遂语于季弟约言后果为李训连坐诛死【宣室志】
　　太府卿崔洁在长安与进士陈彤同寻亲故陈君曰当与足下于裴令公亭飡鲙崔公不信过天门街偶逢卖鱼甚鲜崔都忘陈君之言遂令从者取钱买鱼得十斤曰何处去得左右曰裴令公亭子甚近乃先遣人计防及升亭下马方悟陈君之説崔公大惊曰何处得人斫鲙陈君曰但假刀砧之当有第一部乐人来俄顷紫衣三四人至亭子游防一人见鱼曰极是珍鲜二君莫欲作鲙否某善此艺与郎君设手诘之乃梨园第一部乐徒也鲙将办陈君曰此鲙与崔兄飡紫衣不得也既毕忽呼驾幸龙首池唤第一部音声切者携衫带望门而去两人既飡陈君又曰少顷有九品官来此得半碗清羮吃语未讫延陵县尉李耿至将赴任与崔公中外亲故来告辞方食羡次崔公曰有鲙否左右报已尽只有清羮少许公大笑曰令取来乃吃清羮半碗而去【逸史】郑絪相公宅在昭国坊南门忽有物投瓦砾五六夜不絶乃移于安仁西门宅避之瓦砾又随而至经久后归昭国郑公归心释门禅室方丈室蟢子满室悬丝去地一二尺不知其数其夕瓦砾亦絶翌日拜相【鸿书】
　　柳晦少有文学始以廕补咸通末官至拾遗因上疏不纳乃去官庐于终南山一日入城于宣阳里忽遇一人求食晦与之此人但三齅而已晦怪问之答曰吾隂府掌事者君自此三年当为相言讫不见晦未之信及黄巢犯阙求能檄者或荐晦巢乃逼使为檄命晦为中书舍人寻授为相【补录记传】
　　广明年中凤翔副使郑昌图未及第前欲罢举时同里亲表家仆自宋亳至告其主人云昨于谷水店逢见二黄衣使人同行至华岳庙前二使曰吾二人乃今年送牓之使也自泰山来到金天处押署幸相遇仆遂请窃窥其榜使者曰不可汝但记之遂画其地曰此年状头姓偏傍有阝名两字下一字在口中牓尾之人姓偏傍亦有此阝名两字下一字亦在口中遂去郑公亲表颇异其事遂访岐副具话之且勉以就试昌图其年状头及第牓尾邹希回也姓名画防皆同【玉堂闲话】
　　江陵副使李君尝赴进士举至华隂见白衣人在店李君与语甚洽同行至昭应曰某隐居西岳荷郎君相厚莫要知向后事否君再拜恳请乃命纸笔于月下凡书三封次第缄题云甚急则开之乃去五六举下第欲归无粮曰此为穷矣书可开也遂焚香啓之曰可向青龙寺门前坐见讫遂往到已晚矣寺主僧将闭门见李君遂邀入具馔烹茶乃曰郎君何姓曰姓李僧惊曰松滋李长官识否李君起嚬蹙曰某先人也僧垂泣曰某久故旧适觉郎君酷似长官长官求官至此狼狈有钱二千贯寄某处今得郎君老僧此生无事矣及旦遂载镪而去鬻宅安居遂为富室又三数年不第欲罢去思曰第二缄可以发也又啓之曰可西市秋辔行头坐见讫复往至即登楼饮酒闻其下有人言及第事李君惊而问之客曰侍郎郎君有切故要钱一千贯致及第郎君见在楼上房内可引见之云主司是亲叔父乃靣定约束明年果及第后官至殿中江陵副使患心痛少顷数絶危廹颇甚谓其妻曰第三封可以开矣妻遂盥洗开视之云某日当死果不数刻而亡【鸿书】
　　李宗回者应进士举曾与一客自洛至关客云吾能先知人饮馔临正旦一日将往华隂县令与李公旧知李公谓客曰防明日到何物吃客抚掌曰大竒与公各饮一盏椒葱酒食五般馄饨不得饭吃及到华隂县令请二人就县相见喜曰二贤冲寒且速暖两大盏酒来着椒葱一小奴与县令耳语令曰有五盘馄饨总煮来二客食尽忽有佐吏从外走来云勅使到旧例合迎县令惊忙揖二客鞍马而去客遂出欲就店其仆结束先发已行数里二人大笑相与登途竟不得饭吃【逸史】
　　苏检登第归行及澄城县止于县楼上醉后梦其妻取笔砚箧中取红牋剪数寸为诗曰楚水平如镜周廻白鸟飞金陵几多地一去不知归检亦裁蜀牋赋诗曰还吴东去下澄城楼上清风酒半醒想得到家春已暮海棠千树已凋零诗成俱送于所卧席下又见其妻笞检所挈小青极甚及寤乃于席下得其诗视箧中红牋亦有剪处小青其日暴疾已而东去及归妻已卒问其日乃澄城县所梦之日谒其茔时乃春暮四靣多海棠花【闻竒录】
　　郑注镇凤翔日有草如菌生于紫金带上注喜谓芝瑞注又尝置药箧药化青蝇数万飞去注颇恶之未逾月被诛【杜阳杂编】
　　长安城有孙家宅居之数世堂室甚古其堂前一柱忽生槐枝朞年之后渐渐滋茂以至柱身通体变易坏其屋上冲秘藏不及衣冠士庶之来观者车马填咽不久偓处岩廊居节制人以为应三槐之兆【玉堂闲话】
　　江淮间术士姓吴旅游长安有赴宏词科者谒之术士曰公头上焰光髙三丈必登髙第后果然【唐遗史】
　　王晙任渭南已数载自云久厌此县但得蒲州司马可矣时奚三儿从北来见一鬼云送牒向渭南报明府改官蒲州司马便与相随来渭南见晙当时鬼在防堦下曲躬立果三数日改蒲州司马改后二十余日敕不到三儿后见前鬼问故鬼云缘王在任賸请官钱所以折除今折欲尽至某时当得上任上后騐言【定命录】
　　凤州賔佐王鄑员外在相国满幕中时有客任三郎者谓王曰此地将受灾官街大树自枯事将逼矣可速脱此祸如其言乞于关陇寻医十五六日至吴山县又十许日凤州人言已军变矣满公归褒中同院皆死于难【录异记】
　　南郑县尉孙旻为山南采访支使尝推覆在途舍于山馆忽有美妇人面出于柱中顾旻而笑旻拜而祈之良久方防惧不敢言后数年选授桑泉尉遇疾友人问疾旻乃言之而卒【记闻】
　　何中正初及第闻郭从周精于卜求占终身从周赠诗云三字来时月正圆一麾从此出秦关钱塘春色浓如酒贪醉花间卧不还后中正以八月十五日改知制诰出秦关至杭州卒【坚瓠集】
　　赵莹华隂人解褐为康延孝从事同光中延孝镇陜州防庄宗伐蜀命延孝骑将将行留莹监修金天神祠功既集忽梦神召于前亭待以优礼谓莹曰公当有前程所宜自爱因遗一剑一笏觉而骇异后为中书令出为晋昌节度移镇华州【册府元龟】
　　梁彭城王刘知俊镇同州日因筑营墙掘得一物重八十余斤状若油囊召賔幕将校问之留源曰此是寃气所结古来囹圄之地或有焉寃死囚人精爽入地聚为此物源闻酒能忘忧请奠以醇醪或可稍释耳然此物之出亦非吉征也知俊命具酒馔祝酹复瘗之寻有叛城背主奔秦之事乃騐之矣【鉴戒录】
　　初废帝起于凤翔与共事者五人客将房暠喜鬼神巫祝之説有瞽者张蒙自言事太白山神神魏崔浩也其言吉凶无不中暠素信之尝引蒙见帝闻其语声惊曰非人臣也暠使蒙问于神神传语曰三珠并一珠驴马没人驱岁月甲庚午中兴戊巳土暠不晓其义使问蒙蒙曰神言如此我能传之不能解也帝即以蒙为馆驿廵官帝将反而兵少又乏食由此甚惧使暠问蒙蒙传神语曰王当有天下可无忧王思同围凤翔废帝惧又遣暠问神神曰王兵少东兵来所以迎王也已而东兵果叛降于帝帝入京师即位之日册曰维应顺元年岁次甲午四月庚午朔帝廻视房暠曰张蒙神言岂不騐哉【五代史唐臣传】
　　晋李専美字翊商京兆人后唐末帝镇凤翔専美为记室在岐下曾梦具裳简立嵩山之顶及为端明殿学士与李崧同列而班在其上【册府元龟】
　　张籛初仕后唐在雍州因出游近郊憩于大塜上忽有黄雀衔一铜钱置于前而去未几复于衙院昼卧见二鷰相闘闘毕各衔一钱落于籛首前后所获三钱尝秘于巾箱识者以为大富之征庄宗同光末为西都知府先是魏王继岌西征廻至咸阳时渭水暴涨籛断浮桥魏王至渭南自经死所有随行辎车蜀川珍货女伎宝马并为籛所有繇是家财巨万【册府元龟】
　　陈希夷游华隂令王睦倒屣门迎先生曰子更一年位值屯上爻主有大灾吾之来此有意救子子守官如是神亦祐子乃出药一粒睦起拜受服之更一年回都下马惊堕汴水善没者救之得不死按坎为水乘马班如则惊堕之应也【筮述】
　　先晋公谪华州召伯祖叔祖同诣陈希夷希夷坐久不语忽问曰更有子乎晋公曰仲子在舍希夷曰召之及至门希夷顾先文正曰二十年太平宰相顾伯祖曰进士及第叔祖曰倚兄作官或问希夷曰此君鼻偏如何希夷曰今日拜相明日鼻正又恳文正曰他日至此愿放此地租税其后卒如其言及真宗西祀汾隂文正以前言啓之上即诏释云台观租税【续闻见近录】
　　钱若水为举子时见陈希夷于华山希夷曰明日当再来若水如期往见一老僧与希夷拥地炉坐熟视若水久之不语以火箸画灰作做不得三字徐曰急流勇退人也若水辞去后为枢密使年方四十致仕老僧者麻衣道者也【齐东野语】
　　种放隐终南山往华山访陈抟抟闻其来倒屣迎之既即坐熟视曰君他日官至丞郎种曰我之来求道义之益而乃言及爵禄非我意也陈笑曰君骨法合得此官虽晦迹山林终不能安异日当自知之至真宗时以司谏召还山迁諌议大夫东封改给事中西祀改工部侍郎竟如抟之相也【东轩笔录】
　　种彜叔靖康初以保靖节钺致仕居长安村墅一夕旌节有声甚异旦而中使至遂起五代时安重诲王峻比尝有此二人者皆得祸彜叔虽自是登枢府然功名不成亦非吉兆也【老学庵笔记】
　　苏孝渑池人正统时除知武功甲子当郷试孝梦神告曰汝县合举二人明日萃当试者十一人置十一阄以二花字内之曰得花者举已而李纪张翺得后果二子得举【武功志】
　　安塞马懋才为诸生时隣村友人招之饮既夜醉而独归见傍谿灯火就之有女子髙髻云鬟形容秀丽迎马生至其家列酒殽对饮大畅临行赠诗末句云得意须逢张子撰没时竹叶绕槐隂马生固知近村无是居也疑之断所佩带置之道上明日至其地见古墓累累前所遗带在荆棘丛中后马生举进士歴官副宪登岳阳楼读壁间诗有张子撰名喟然曰吾止此矣既而果免官其所谓竹叶槐隂亦歴歴皆騐【贾志】
　　嘉靖庚寅夏韩城人石道立靣生恶疮数日疮且肿溃乱如祟忽自诵曰鬼火三更夜防声二月天又土埋千古恨月照一天愁又穷猿悲夜月孤鴈唳秋风又孤窆荒坟空夜夜琪花瑶草自年年凄惋之辞诵不絶口俄而索水或以碗水与之一吸而尽复大声曰饮瀑布之清冽廻膏肓之沉疴即瞑而卧须臾疮溃而苏辛卯六月罹渠妻之变识其日正诵诗时也人以为鼓盆之防【西安府志】
　　刘以平诸生时梦入宫殿有王者命坐对奕又至一所石门上有聫云鹦鹉能廻千载梦麒麟空卧万年秋不解所谓既登第迁秩陜西行太仆寺卿过武则天墓墓上石刻一聫即梦中所见也【陇蜀余闻】
