<!-- { "loadSidebar": true } -->
　　十六年冬十一月帝如武功岐阳十二月如温汤十一月丙辰上猎于武功壬戌猎于岐山之阳遂幸庆善宫庚午至自庆善宫【唐书太宗纪】十二月癸卯幸温汤甲辰猎于骊山上登山见围有断处顾谓左右曰吾见其不整而不刑则堕军法刑之则是吾登髙临下以求人之过也乃托以道险引辔入谷以避之乙巳还宫【通鉴】
　　十七年冬十二月如温汤
　　十二月庚申幸温汤庚午至自温汤【唐书太宗纪】
　　十八年春正月帝如钟官城夏四月如九成宫
　　贞观十八年正月乙未幸钟官城庚子幸鄠县壬寅幸温汤二月己酉幸灵口村落偪侧问其受田丁三十亩遂夜分而寝忧其不给诏雍州録尤少田者并给复移之于寛乡乙卯还宫【册府元】四月辛亥幸九成宫壬子至太平宫【在今鄠县东南三十里】乙未至显仁宫【在今郿县】八月甲子还京师【通鉴】
　　十九年冬十二月薛延陀入冦大败之遣兵戍胜州帝诏思力屯金州道领突厥扞薛延陀延陀兵十万冦河南【鉴注北河之南即朔方新秦之地】思力示羸不与确贼深入至夏州乃整阵击败之追蹑六百里会毗伽可汗死耀威碛北而归【唐书执失思力传】多弥可汗冦邉帝遣江夏王道宗都督薛万彻与左骁卫大将军阿史那社尒屯胜州执失思力与突厥掎捔塞下敌知有备乃去【回鹘传】
　　二十年秋八月帝如泾阳遂逾陇
　　庚午车驾至泾阳回纥等十一姓各遣使入贡乞置官司上大喜壬申幸汉甘泉宫丙戌逾陇山九月丙戌车驾还京师【通鉴】
　　二十一年夏四月作翠防宫五月帝如翠防宫
　　夏四月乙丑营太和宫于钟南之上改为翠防宫五月戊子幸翠防宫【旧唐书太宗本纪】上幸翠防宫冀州进士张昌龄献翠防宫颂上爱其文命于通事舍人里供奉【通鉴】
　　秋七月作玉华宫
　　七月庚子建玉华宫于宜君县之鳯凰谷庚戌至自翠防宫【旧唐书太宗本纪】
　　二十二年春正月帝如温汤二月如玉华宫
　　正月戊戌幸温汤癸卯御制温汤碑以示羣臣戊申还宫二月乙亥行幸玉华宫三月丙戍至自玉华宫【册府元】贞观末稍治宫室百姓劳怨惠上疏极谏言翠防玉华等宫虽因山借水无筑搆之苦而工力和僦不谓无烦帝善其言优赐之【唐书太宗贤妃徐惠传】
　　二十三年夏四月帝如翠防宫
　　四月乙亥幸翠防宫【唐书太宗纪】
　　髙宗永徽四年冬十月帝如温汤
　　十月庚子幸温汤乙巳至自温汤【唐书髙宗纪】
　　五年春二月帝如万年宫遂如鳯泉
　　二月戊午幸万年宫乙丑次鳯泉汤九月丁酉至自万年宫【唐书髙宗纪】髙宗幸万年宫山水暴至夜突武门宿卫皆散走仁贵曰当天子缓急安可惧死遂登门大呼以警宫内帝遽出乘髙俄而水入帝寝帝曰赖卿以免始知有忠臣也赐以御马【唐书薛仁贵传按括地志鳯泉温汤在岐州郿县】
　　冬十月筑长安郭城
　　十月癸卯筑京师罗郭起观于九门【唐书髙宗纪】
　　六年春正月帝如醴泉谒昭陵
　　正月壬申拜昭陵陵所宿卫进爵一级癸酉以少牢祭陪葬者甲戌至自昭陵【唐书髙宗纪】
　　龙朔二年春三月帝如同州
　　三月癸丑如同州四月庚申至自同州【唐书髙宗纪】
　　夏四月作蓬莱宫
　　四月辛巳作蓬莱宫【通鉴】
　　冬十月帝如温汤
　　十月丁酉幸温汤皇太子监国丁未至自温汤【唐书髙宗纪】
　　麟德元年春二月帝如万年宫
　　二月戊子发京师幸福阳宫癸卯至万年宫八月丙子至自万年宫便幸旧宅停七日壬午还蓬莱宫【册府元】
　　总章元年春二月帝如九成宫
　　二月戊寅幸九成宫八月癸酉至自九成宫【唐书髙宗纪】
　　二年夏四月帝如九成宫
　　四月己酉如九成宫九月壬寅如岐州十月丁巳至自岐州【唐书髙宗纪】上幸九成宫冬十月车驾还京仍西廵校猎自麟游西北绕岐梁歴普润【隋志普润县名大业初置属扶风郡】丁巳还长安【文献通考】
　　咸亨元年帝如九成宫
　　四月庚午幸九成宫八月丁巳至自九成宫【唐书髙宗纪】
　　四年夏四月帝如九成宫
　　咸亨四年四月丙子发京师幸九成宫十月庚子发九成宫乙巳至京师【册府元】
　　上元元年冬十一月帝如华山校猎
　　咸亨五年十一月丙午朔车驾发京师己酉畋于华山之曲武原【册府元】
　　仪鳯元年四月帝如九成宫
　　四月戊午幸九成宫冬十月乙未至自九成宫【唐书髙宗纪】
　　二年春正月帝如司竹园
　　正月庚辰幸司竹园即日还宫【册府元】
　　三年夏五月帝如九成宫
　　五月壬戌如九成宫九月辛酉至自九成宫【唐书髙宗纪】
　　道元年夏四月绥州步落稽作乱讨平之
　　绥州步落稽白铁余埋铜佛于地中乆之草生其上绐乡人曰吾于此数见佛光集众掘地果得之因曰得见圣佛者百疾皆愈逺近附之数年归信者众遂谋作乱据城平县【故扯在延安府宜君县西北】称皇帝置百官攻绥德大斌二县杀官吏焚民居遣右武卫将军程务挺与王方翼讨之擒铁余余党悉平【通鉴】
　　武后神功元年春正月突厥冦胜州邉兵击破之正月癸亥突厥黙啜冦胜州平狄军副使安道买败之【唐书武后纪】
　　中宗景龙二年春三月筑三受降城
　　初朔方军与突厥以河为境时黙啜悉众西击突骑施仁愿请乘虚取漠南地于河北筑三受降城首尾相应絶其南冦路六旬而三城就相距各四百余里皆据津要自是突厥不敢逾山牧马朔方益无冦嵗捐费亿计减镇兵数万初建三成也不置壅门曲敌战格或曰边城无守备可乎仁愿曰兵贵攻取贱退守冦至当并力出拒敢囘望城者斩何事守备退忸其心哉【唐书张仁愿传】
　　三年冬十二月帝如温汤
　　景龙三年十二月甲午幸新丰之温汤庚子幸兵部韦嗣立庄舍宴赐甚厚特奉谷为幽栖谷是月幸骊山乙巳至自温汤【册府元】兵部尚书韦嗣立景龙中中宗与韦后幸其庄封嗣立为逍遥公又改其居鳯凰原为清虚原鹦鹉谷为幽栖谷【隋唐嘉话】
　　四年夏四月帝如隆庆池【六月睿宗即位改元景云】
　　初武后之世长安城东民家井溢浸成大池数十顷号隆庆池相王子五王列第于其北望气者言常鬰鬰有帝王气比日尤盛上幸池宴侍臣以厌之【通鉴】
　　宗先天元年冬十月帝如新丰校猎
　　先天元年十月癸卯从太上皇幸新丰猎于骊山之下命从官宴设摴蒲焉赐帛各有差十二月癸卯帝幸新丰之温汤便猎于渭川【册府元】
　　开元元年帝如骊山治兵
　　先天二年十月癸卯亲讲武于骊山之下徴兵二十万旌旗连亘五十余里戈鋋金甲照耀天地列大阵于长川坐作进退以金鼓之声节之三军出入号令如一帝亲擐戎服持沉香大鎗立于阵前威振宇宙长安士庶奔走纵观填塞道路【册府元】
　　二年秋七月作兴庆宫
　　九月庚寅作兴庆宫【唐书宗纪　按兴庆宫在西安府治东南五里】
　　帝如温汤及长春宫
　　戊戌幸温汤十月戊午至自温汤【唐书宗纪】
　　三年冬十月帝如郿十一月如温汤
　　十月癸亥如郿甲子如鳯泉汤十一月己卯至自鳯泉汤乙酉幸温汤甲午至自温汤【唐书宗纪】
　　四年春二月帝如温泉汤冬十二月如温汤
　　二月丙辰幸温泉汤丁卯至自温泉汤【唐书宗纪】
　　七年冬十月帝如温汤
　　开元七年十月辛卯幸新丰之温汤癸卯至自温汤【册府元】
　　八年夏六月朔方突厥降户谋作乱长史张説慰安之突厥降户仆固都督勺磨及跌部落散居受降城侧朔方大使王晙言其隂引突厥谋陷军城诱仆勺磨等于受降城伏兵杀之防曵固同罗诸部闻之皆忷惧并州长史张説引二千骑持节即其部落抚慰之由是遂安【通鉴】
　　冬十月帝如长春宫
　　八年十月辛卯幸长春宫壬午畋于华州之下邽庚寅遂幸温泉十一月辛卯至自长春宫【册府元】
　　九年春正月帝如温汤
　　开元九年正月甲寅幸新丰之温汤乙亥至自温汤【册府元】
　　夏四月兰池胡冦夏州遣兵讨之
　　兰池州胡康待賔诱诸降户同反夏四月攻陷六胡州【宋白曰六胡州在夏州徳静县】有众七万进逼夏州命朔方大总管王晙陇户节度使郭知运讨之【通鉴】
　　秋七月王晙击康待賔擒斩之
　　秋七月己酉王晙大破康待賔生擒之杀其众万五千人辛酉集四边豪长腰斩待賔于西市先是待賔潜与党项通谋攻银城连谷【杜佑曰银城连谷皆汉圁隂县地】据其仓庾张説将步骑万人揜击大破之追至骆驼堰党项更与待宾战众溃走説安集党项使复其居业因奏置麟州【一统志云麟州本汉五原西河二郡地元改为神木县连谷县故址在神木县北一十里】以镇抚党项余众【通鉴】
　　冬十二月帝如温汤
　　十二月乙酉幸新丰之温汤壬辰至自温汤【唐书宗纪】
　　十年秋八月京兆人权梁山反伏诛以宋璟守西京王志愔为扬州长史帝幸东都诏留守京兆京兆人权梁山妄称襄王子与左右屯营官谋反自称光帝夜犯长乐门入宫城将杀志愔志愔逾垣走而屯营兵悔更斩梁山等自归志愔慙悸卒【唐书王志愔传】权梁山谋反勅河南尹王怡驰传徃按牢械充满久未决乃命璟为京留守复其狱平纵数百人【宋璟传】
　　九月朔方节度大使张説讨康待賔余党平之
　　四月己亥张説持节朔方军节度大使九月张説败康愿子于木盘山执之【唐书宗纪】康待賔余党康愿子反自称可汗张説至朔方发兵讨擒之其党悉平徙残兵五万余口于许汝等州空河南朔方千里之地先是縁边戍兵常六十余万説以时无彊防奏罢二十余万使归农上以为疑説曰臣久疆场具知其情将帅茍以自卫及役使营私而已若御敌制胜不必多拥冗卒以妨农务上乃从之【通鉴】
　　十一年冬十月帝如温汤初作宫十二月如鳯泉汤十一年十月丁酉幸新丰之温汤置温泉宫甲寅至温泉宫十二月甲午幸鳯泉汤诏有司万事自备不得干扰百姓戊申至自鳯泉汤【册府元】
　　十五年十二月帝如温泉宫
　　十一月丁卯猎于城南十二月乙亥幸温泉宫丙戌至自温泉宫【唐书宗纪】
　　十六年冬十月帝如温泉宫十二月如温泉宫
　　十月己卯幸温泉宫乙丑至自温泉宫十二月丁卯幸温泉宫丁丑至自温泉宫【唐书宗纪】
　　十七年冬十一月帝行谒诸陵十二月如温泉宫十一月丙申拜桥陵戊戌拜定陵己亥拜献陵壬寅拜昭陵乙巳拜干陵戊申至自干陵【唐书宗纪】开元中有事五陵有司以鹰犬从姚崇子奕曰非礼也奏罢之【白孔六帖】十二月辛酉幸温泉宫壬申至自温泉宫【唐书宗纪】
　　十八年夏四月筑郭城
　　四月乙卯筑京师外郭【唐书宗纪】
　　冬十月帝如鳯泉汤十一月如温泉宫
　　十月庚寅幸岐州之鳯泉汤癸卯至自鳯泉汤【册府元】十一月丁卯幸温泉宫丁丑至自温泉宫【唐书宗纪】
　　二十一年春正月帝如温泉宫冬十月如温泉宫正月丁巳幸温泉宫丁亥至自温泉宫十月庚戌幸温泉宫己未至自温泉宫【唐书宗纪】
