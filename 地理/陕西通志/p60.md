<!-- { "loadSidebar": true } -->
　　五台山　在县北七十里五峰层叠上出重霄【县志】髙栢山【即桥山】在县北八十里【县册】上郡阳周县桥山在南有黄帝塜【汉书地理志】山有古栢故名【雍胜畧】懐宁河出此即汉志阳周县南之桥山秦二世赐防恬死处【县志按阳周故城在县北九十里又水经注云走马水出长城北阳周故城南桥山上有黄帝塜则桥陵似当在县境今陵在中部县北】
　　滴溜山　在县北百里古木隂翳泉出崖石间边境称为幽胜【府志】髙出众山逺望如卧牛上有古砦【县志】
　　那娘山　在县西北七十里【县册】殄羌砦地名那娘山元符元年赐名【宋史地理志】
　　堡子山　在县西二十里古为军堡宋元丰四年曲珍败夏人于此【县志】
　　祖师山　在县西三十里守经峪内矗矗屹立俯视众山上有真武庙址【县志】
　　黑龙山　在县西三十里翠栢千章蔚然深秀周围百余里皆可望见上有龙王庙乡人祷雨处【县志】
　　于岔山　在县西五十里【潜确书】
　　泰重岭　在县西南三十里髙耸挿天【县志】
　　鸦鸽山　在县南四十里林木蔚然【贾志】山产鸦鸽二鸟并居亦鸟防同穴之【潜确类书】山下有灵湫祷雨辄应建有龙王庙【县志】
　　神木山　在县南六十里有古树千株樵采不敢入人以为神【潜确书】雷公山在县南六十里古栢森然上有雷神庙【县志】
　　蟠龙山【一名忠山】在县南八十里蜿蜒起伏势若龙蟠岭上栢林苍翠相传潘美墓在焉陈桥之变独潘美俯首搯其柱又名忠山以此【县志】
　　黑山　在县东南四十里【县图】山形竒挺上有真武庙【县志】杨家山　在县东三里峰峦秀丽环拱如屏上有古塔废【府志】
　　灌清谷　在县东三十里【县册　按县志有九峪曰磨石峪曰黑狼峪曰东麻池峪曰西麻池峪曰石峡峪曰鹳嘴峪曰官罗峪曰守经峪曰张迹峪麻池峪即县西七里之麻池鹳嘴疑即灌清之讹守经峪在祖师山南余所在之处俱未详】
　　木峰　在县东八十里【县册】
　　懐宁河【即走马水】在县东北八十里源出髙栢山迳栢山寺下又流入清涧界【府志】走马水出西南长城北阳周县故城南桥山上有黄帝塜其水东北流入长城昔段颎追羌出桥门至走马水即此处也【水经注】
　　黑水河　在县北百里自黑水堡东流至清涧界入懐宁河【县志】
　　秀延水【即辱水一名吐延水又名清涧水俗呼县河又名北河】在县北门外源出安塞县北王家掌东流迳泰重岭又东迳城北通城濠又东入清涧界谓之清涧水【县册】辱水出鸟山东流入于河【山海经】辱水俗谓之秀延水东流得浣水口傍溪西转穷溪即浣水之源也延水又东防于根水西南溪下根水所发而东北注延水东南露跳水西出露溪东流又东北入延水乱流注于河【水经注　按浣水根水露跳水葢即县境之麻儿河等水及清涧之东西二河延川之站川诸水也然未有明证不可考】
　　麻儿河　在县西发源泰重岭西北东流入县河【县志】于岔川　在县西五十里出于岔山入北河【县册】
　　黑牛川　在县西四十里发源白庙岔东流入县河【雍胜略】
　　李家川　在县南三十里东流入县河【县志】
　　革班堡川　在县东北四十里南流至斜溪寺入县河【县志】
　　宁塞川　在县东北八十里至清涧界南入县北河【县志】白津川　在县东七十里流入延川界【县志】
　　郝家川　在县东南七十里流入延川界【县志】县东南栾家沟水源出山下迳余家坪曰郝家川流五十里入延川县为永平河【县册】
　　潘陵川【一名清化河】在县南八十里发源县之鸦鸽岭南流入肤施界为清化河又雷公川在县南七十里流入潘陵河【县志】县南南塔水源出山下迳白家坪为雷公川流七十里至盘龙镇合县南之云山寺水入于肤施县清化河【县册】
　　麻池　在县西七里峭壁临流晨兴见有烟气即日雨农人以之为騐【县志】
　　黑龙泉　在县西北百七十里龙州砦【县册　按此今属靖边境】
　　保安县
　　候雨山【一名官家山】在县西一里傍有石室天将雨则烟雾四起人以为候【府志】官家山在县西一里元时拨学田于此【雍大记】狮峰在县西南城垣所依【县图】
　　唐毛山　在县西北近榆林宁塞营明时官军败于此【县册】
　　九吾山　在县西五十里上有湫旱祷辄应【雍大记】金鼎山　在县西百二十里洛水中四面无依兀然孤起居民凿石为垜穿石为门以避防乱接庆阳府安化县界【府志】
　　三台山　在县南四十里山从川起三峰髙耸并峙【府志】石楼台山　在县南七十里洛水之隈竒峰突兀峭壁陡絶下临重渊土人筑塞于此又于崖际凿窰穴居之【贾志】北为小石楼南为大石楼【县册】
　　马头山　在县东南九十里【县图】形马首山髙谷深松栢苍翠有元帝行宫【府志】
　　艾蒿岭　在县东六十里即子午岭之分名也绵亘延庆两府几数百里相传吕布生于此有吕布窰【贾志】县东六十里有响崖空谷中时有声【雍胜略】
　　洛水　在县西百里自庆阳府安化县流入又东南入安塞界【县册】源出合水县白于山又流迳安化县合白豹川入保安界【贾志】源出安边堡井鬼畔东南流入保安境【安塞县志】在县西古金汤城下流入安塞县【县志详见图考】
　　马步川　在县西百三十里源自安化县东流入洛【雍胜畧　按此即白豹川】
　　州川水　在县西百里源自沙漠来至石沟门入洛水【县册】
　　吃莫河　在县西六十里自靖边界流入【县图】在保安军北十里源出番部吃莫川南流经军城西六十里入洛河不胜船筏【寰宇记　宋保安军即今治】
　　周水　在县城西源出靖边县饮马坡流至县东南入洛【县册】
　　阿姑泉水　在县北十里相传何氏女化为神崖下有清泉祈嗣者祷而饮之即应【县志】其水西南流入周水【县册】
　　三岔沟水　在县北西南流入周水【县册】
　　西阳沟水　在县西南二里流十里入周水【县册】
　　紫马沟水　在县西南相传三国时牧马于此水涨则注于吃莫河【县册】
　　空笼沟水　在县南十里流四十里入周水【县册】
　　园林川【一名杏子河一名东川又名响崖川】在县东八十里一名杏子河又名东川水源出牛头坡至县东六十里为响崖川南流入安塞界为西川水【县册】东川水流迳园林驿入安塞县合延水【府志】
　　混牛湫　在县北八十里【县册】
　　三郎泉　在县东南三里【县册】
　　石井泉　在县东四十里又勃海泉在县东九十里【县册】
　　宜川县
　　七郎山　在县城西南三峰鼎峙壁立千仭相传宋将杨业之子七郎屯兵处【县册】县城主山上有石洞建达观楼【府志】
　　文峰山　在县南城外【府志】上有石塔邑令赵时雍建【县册】鳯翅山　在县河东上有石台寺大佛阁【县册】在县南县廨宇在其上【寰宇记】形如鳯翅故名山岔有浑瑊庙【雍胜畧】
　　虎头山　在县北二里形似虎头赤石银川二水防于其下又县西北三里有公字山山形象公字【县册】
　　石阁山【一名髙山】在县北九十里今呼为髙山耸峙特立俯视羣山下瞰黄河上有古寨【府志】在云岩县东北三十五里丹延两州界形似楼阁【寰宇记　云岩故城在县北】
　　云岩山　在县西北八十里魏云岩县以此名【县册】在云岩县东十里山形重叠如云【寰宇记】宜川县有云岩山【金史地理志】
　　库利山　在县西北百里云岩西与旧临真县相接【县册】临真县有库利山【金史地理志　临真县今属甘泉界】库利山在宜川县界【明一统志】
　　丹阳山　在县西南【县图】丹水出丹阳山【水经注】临真县有丹阳山【魏书地形志】丹岩山上有仙人炼丹炉【雍胜畧】丹阳山一名丹岩山即县之面南山也脉自洛川界牌山来为邑主山【县册】
　　晋祠山【祠一作师】在县西南百里与鄜州接界昔晋文公驻师于此【贾志】
　　压石山　在县南九十里【县册】
　　八郎山　在县东南九十里临黄河【县册】髙峻险絶与韩城县接界有庙祀八郎神【府志】
　　盘古山　在县东南百二十里古碣剥落难晓俯视万山传为盘古氏卜婚处【贾志】山势纡廻翼带河濵【县册】
　　牡丹原　在县东二十五里盛产牡丹故名【雍胜畧】在秋林镇东山上牡丹满山土人采以为薪【府志】
　　夀峰　在县东八十里髙秀竒险有石寨【府志】
　　蟒头山　在县东百二十里【县册】山耸起如蟒头人曾于迅雷浓雾中隠见有龙每春暮桃花与松栢相间【府志】
　　安乐山　在县东北七十里髙树岭东一抺平原忽起孤峰秀入云表上有真武庙【县册】山在宜川相传昔时屯兵于此主帅令唱安乐词以慰其意故名【九域志】
　　杀狗岭　在县东北九十里【县图】在汾川县西【寰宇记】孟门山　在县东北百十里与山西吉州接界黄河中流大石横亘数百步河水分流俯视如门禹凿石导流之处又石溞在水南村黄河中逺望横崖数百丈其形壁立水气喷薄如雾人不能近土人呼为溞口【县册】龙门未辟吕梁未凿河出孟门之上大溢逆流名曰洪水大禹疏通谓之孟门【吕氏春秋】北登孟门九河之磴【穆天子传】孟门即龙门之上口也实谓黄河之巨阨此石经始禹凿河中潄广夹岸崇深倾崖返捍巨石临危若坠复倚其中水流交冲素气云浮往来遥观者窥深悸魄悬流千丈浑洪赑怒濬波頺叠迄于下口方知慎子下龙门流驶竹箭非驷马之追也【水经注】在汾川县东南二十里【寰宇记　汾川故城在县东北】在宜川县东北石溞下三里【明一统志】西直宜川县与韩城之龙门相对在黄河中长七十余尺【禹贡锥指】
　　重覆山　在县东北百四十里【县图】门山县北有山其形似门【元和志　门山故城在县北】在门山县东二十七里山形重叠故名【寰宇记】
　　【附考】丰林山周廻二十三里两山相夹林木茂盛百兽丛杂【雍胜略　按此山无考今丰林故城在肤施则山疑亦在肤施境也】
　　黄河　在县东百里北由延川界迳本县南至龙门入韩城界东岸即大寜永和吉州乡宁等地中有壶口孟门即禹贡所谓既载壶口也【县志】河水又南右防区水又南合黑水又南过北屈县西其南为孟门山又南得鲤鱼又南合赤水水出西北罢谷川东谓之赤石川东入于河河水又南合蒲水又南合丹水又南合黑水水西出丹水东北入于河河水又南洛水自猎山枝分东派东南注于河河水又南出龙门口【水经注　北屈县今属吉州按西出丹山之黑水与猎山之洛水今俱无考】黄河在门山县东三十五里又在汾川县东七里河岸顿狭状似槽形乡人呼为石槽葢禹治水凿石导河之处石槽长一千步濶三十步悬水奔流鼋鼍鱼鼈所不能游【元和志】黄河自延川界来至本县冯家坬入境又南至流源头入韩城界计经县境三百余里【县图　详见图考】
