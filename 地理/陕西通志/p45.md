<!-- { "loadSidebar": true } -->
　　导河积石至于龙门【书经禹贡】山在河东之西界【孔传】河下龙门其流驶如竹箭驷马追弗能及【慎子】龙门未辟吕梁未凿河出孟门之上【尸子】北登龙门九河之磴【穆天子传】龙门山在左冯翊夏阳县北【汉书地理志】龙门山其西在今韩城县北其东在今蒲州龙门县北而河从其中流出【顔师古注】梁山北有龙门山大禹所凿通孟津河口广八十步岩际镌迹遗功尚存岸上并有庙祠【魏土地记】河水南出龙门口昔大禹导河积石疏决梁山谓斯处也【水经注】夏阳县有龙门山【魏书地理志】龙门水悬船而行两傍有山水陆不通鱼集龙门下数千不得上上则为龙【三秦记】韩城县有龙门山【唐书地理志】龙门山在韩城县北五十里此河西之山东与壶口隔水相望【括地志】河水至此山直下千仭其下湍澜惊波如山如沸两崖皆断山絶壁相对如门惟神龙可越故曰龙门【名山记】禹门禹贡龙门也亦曰禹门渡两山石立河出其中广百步世谓禹凿【三才图防】龙门山一名崶山形似笔架又名笔架山上多紫荆又名紫荆山自麓达岭约五里自东徂西约十里【衞氏地图记】龙门山即梁山别麓其南俗呼禹王陵在大河中浮于水面望之如沙渚然极冲激不能浸没人谓与河为消长非也盖禹凿山时巨石堕中流沉凝固结成坵阜耳【韩城县志】龙门在韩城东北广八十步袤九里三分两岸断壁状尽斧凿髙者千仭卑者数十百仭出龙门有洲若陵陵咸砾石人云治梁为门之屑也【韩城县旧志】观音洞在龙门山絶顶相传霹一震山破崖开观音及诸罗汉石像自出因就洞筑室洞口常有云气覆之　玉镜岩在龙门山正东白石嶙峋上凌霄汉河东百里外一望辄见之　梯子崖迤槖駞岭西而北羊肠鸟道迳桑园坡老虎嘴又北里许过攅滩攀崖而上石磴层折谓之梯子崖由龙门登禹阁达金门以至相工坪后之石城率由是道　金门由龙门而上六七里又金门之右山半有相工坪广二丈余长四丈余片石临河莹洁可爱相传为大禹督工处　鸽子堂在金门西岸半山间削壁屹立悬崖横峙形如帷幔又髣髴梁欐下有石窟广可五丈髙三倍仰攀无极俯临无地惟鸽鸟累百栖息其中可望而不可即俗呼为它里【衞氏地图记】
　　胡渭禹贡锥指曰自后魏改汉河东皮氏县曰龙门县而龙门之名遂被于东岸故顔师古谓龙门山其西在今韩城县北其东在今龙门县北宋改龙门县曰河津县县西北二十五里有龙门山盖即壶口之南支古时东岸无龙门之名也按禹贡龙门之在夏阳固已尝考黄河大势自故胜州东北折而南行至韩城东北则又折而西南以至华阴而龙门自梁山奋矗而来适当其折处盖与东岸诸山左右夹峙上承孟门之险水道隘仅百步使其奔腾迅泻之势束不得舒即今疏凿之后尚复震荡湍悍悸心骇目则未凿之先又可想已斯固山川凝结之奇以表神圣平成之绩也登眺者念禹功而怀明徳不于此益信哉
　　嶓冢山【在宁羌】
　　导嶓冢至于荆山【书经禹贡】漾水出嶓冢在梁州【孔传】嶓冢之山汉水出焉而东流注于沔【山海经】嶓冢今在武都氐道县南【郭璞注】嶓冢有二一在天水一在汉中宁羌汉水所出【吴任臣注】终南太一连冈乎嶓冢【张衡西京赋】跨平原而连嶓冢【潘岳西征赋】漾水东源出武都氐道县漾山【华阳国志】汉中金牛县嶓冡山禹导漾水东流为汉水【通典】山南道名山曰嶓冢【唐六典】嶓冡以东水皆东流嶓冡以西水皆西流故俗以嶓冡为分水岭【汉中记】嶓冡山在宁羌州北九十里其相连者为汉王山【汉中府志】
　　五丁山在宁羌州东北四十里有峡曰金牛峡一名五丁峡【贾志】秦献美女于蜀王使五丁迎女见一大蛇入山穴中五丁引蛇山崩五女皆上山化为石【蜀王本记】秦惠王欲伐蜀而不知道作五石牛以金置尾下言能屎金蜀王负力令五丁引之成道秦寻路灭蜀因曰石牛道【水经注】金牛峡在沔县西南百七十里【雍大记】　山下有通秦乡古称蜀道之
　　最险者峡南两崖峙立悬两大石东崖为石鼓
　　西崖为石钟明治中知州张简常修凿之【宁羌】
　　【州志】
　　禹贡锥指曰山海经云汉水出鲋嵎山盖嶓冡之异名也本在汉中郡沔阳县界后魏析沔县置嶓冡县故地形志云其县有嶓冡山隋改置西县故隋志云西县有嶓冡山唐分置金牛县而山入其境故括地志云嶓冡在金牛县东二十八里后又分置三泉县又省金牛入三泉故寰宇记云嶓冡在三泉县东宋升三泉县为大安军又改建军于西县界复置三泉县军故舆地纪胜引宋朝郡县志云今之言汉水以西县之嶓冡为源后又省三泉入军故地理通释云嶓冡在大安军西元降军为县故大一统志云汉水源出大安县嶓冡山明初以其地改置沔县又于县西南置宁羌衞又即衞置州故汉中府志云嶓冡在宁羌州北九十里盖此山本在汉沔阳界西南接葭萌自后魏以来言山之所在曰嶓冡曰西县曰金牛曰三泉曰大安曰宁羌地名六变而山则一皆在古梁州之域其为禹贡之嶓冡无疑也按嶓冡背连氐道前接葭萌东西两汉界以分流梁益二州雄为阨塞踞襃沔之上游当巴蜀之门户故苏氏有云大散以南剑门以北中间几及千里山谷纠纷险阨相错自古惟汉髙出陈仓邓艾走阴平深得用兵之意盖谓石牛道为秦蜀要害也言地利者其亦究心于此哉
　　骊山【在临潼】
　　骊山在新丰县南【汉书地理志】丽戎之山一名蓝田其阴多金其阳多玉始皇贪其美名因而葬焉【水经注】始皇使刑徒七十万人作骊山北山石为磶【古史考】长安东则骊山西则白鹿原北望云阳悉见山阜之形而恒若云雾之中【述征记】骊山在长安东北三十里【三辅故事】开元元年讲武于骊山【唐书宗本纪】骊山在昭县东南二里温汤出山下【寰宇记】骊山之阳即蓝田山【括地志】始皇作阁道至骊山八十里人行桥上车行桥下今石柱犹存【三秦记】天宝元年更骊山曰会昌山七载又改曰昭应山【长安志】女娲继兴于丽长安志云骊山有女娲治处又云蓝田谷次北有女娲氏谷三皇旧居之所即骊山也【路史】临潼县有骊山【金史地理志】山在县南里许绵亘而东五十余里又水经注云冷水出胏浮山盖骊山连麓而异名也旧志云胏浮山盖骊山东之支麓【临潼县志】
　　温汤在县南百十步骊山西北【雍胜畧　按汤在山下东西岭皆由此升又温汤详见古迹】
　　东绣岭在骊山右【雍大记】当时林木花卉之盛类锦绣然故名【明都穆骊山记】　金砂洞在县南长生殿南【县志】骊山有金砂洞【杨妃外传】　玉蕊峰在东绣岭东【县志】骊山有玉蕊【杨妃外传】　金斧山在骊山东麓别峰石罅中有斧金色以杖抵之则动取之则不能出【马志】金斧山在县东南二十五里【县志】　石瓮谷在县东五里南山半腹有石瓮寺【雍胜畧】石瓮谷有悬泉激石成臼似瓮形因以谷名名寺【西京道里记】石瓮谷在东绣岭左谷中尽植兰蕙亦谓之芝兰谷其上即石鱼岩【县志】　石鱼岩下有天然石瓮以贮飞泉故宗以为寺名寺僧于上层飞楼中悬辘轳斜引修绠长二百余尺以汲瓮泉出红楼髙树之杪【津阳门诗注】飞泉在石瓮谷中其水瀑泻喷激如飞【马志】
　　风谷在县东南五里即石瓮之右涧【县志】　艾叶沟在骊山东南十二里其中有蟒石　走马岭在骊山东南二十七里其岭平坦可乘马故名【县志】
　　西绣岭在骊山左【雍大记】岭上二里即老君殿　饮鹿槽在岭西南今涸【明都穆骊山记】长生殿山城内多驯鹿饮涧水因号鹿饮泉【潜确类书】　丹霞泉在老君殿前　饮济泉在殿西南即潼水　牡丹沟在骊山西两岸尽植牡丹至今犹存【马志】燕子龛在降圣观南　石骆驼峰在西绣岭西【县志】　坑儒谷在县西南五里或曰县西二十里有活坑即坑儒处【县册】始皇以骊山温处令人冬月种瓜招天下儒者议之各説不同因发机陷之唐明皇改为旌儒乡立旌儒庙【寰宇记】温汤西南三里有马谷谷之西岸有坑相传为坑儒处【顔师古汉书注】　硙子谷在县西南七里【长安志】　蟾井在白鹿观中有一金色虾蟇三足贺兰先生见之曰此肉芝也烹而食之白日飞升【拾遗记】　凤凰原在县西南十五里【县志】昭应县有清虚原即凤凰原【唐书地理志】凤凰原骊山别麓也后汉延光三年凤凰集新丰西亭即此原【雍胜畧】　鹦鹉谷在县西南二十里一名韩峪沟【县志】武徳元年七月新丰鹦鹉谷水清代传云此水清天下平开皇初暂清寻浊至是复清【唐书五行志】昭应县有幽栖谷即鹦鹉谷【唐书地理志】韦嗣立营别第于骊山凤凰原鹦鹉谷帝亲临幸封逍遥公名所居曰清虚原逍遥谷【翰林志】
　　按骊山崇峻不如太华绵亘不如终南幽异不如太白竒险不如龙门然而三皇传为旧居娲圣纪其出治则亦神灵之迹也且自周秦汉唐以来以其宻迩郊畿代多游幸离宫别馆既入遗编绣岭温汤皆成佳境至若南阜烽台北山石磶瓮寺蕊峰之标名琴垒香船之鬭巧游客留连往事骚人凭吊遗踪非徒一邑之胜观抑亦千秋之烱鉴也故并附列诸山考之后焉














<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
<史部,地理类,都会郡县之属,陕西通志,卷八>
