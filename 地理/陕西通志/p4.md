<!-- { "loadSidebar": true } -->
　　舆鬼鬼祠事【史记天官书】舆鬼秦也【汉书天文志】舆鬼五星天府也【后汉书天文志】荧惑主舆鬼【星经】南方曰炎天其星曰鬼【淮南子】舆鬼谓之天庙【博雅】舆鬼天目也朱雀头也嵗守鬼十日金钱散诸侯荧惑犯守鬼国有大丧有女丧大将有死者土犯鬼后有忧失亡其势镇入鬼中大臣诛【黄帝星经】嵗星入留舆鬼五十日不下民有大丧百日不下民半死太白入鬼一曰病在女主一曰将戮死【石氏星经】月五星入舆鬼大臣诛嵗入鬼五糓多伤民以饥死者无数辰星入舆鬼以罪诛大臣一曰后疾一曰大人忧【郄萌占】镇入鬼中有土功事【巫咸占】太白入鬼乱臣在内【韩杨占】荧惑犯鬼忠臣戮死不出一年中【荆州星占】舆鬼五星天目也主视明察奸谋东北星主积马东南星主积兵西南星主积布帛西北星主积金玉随变占之鬼星明大则糓成不明则百姓散【晋书天文志】浑天铜仪测舆鬼去极六十八度○舆鬼居两河之阳自汉中东尽华阳与鹑火相接当地络之东南【唐书天文志】舆鬼主观察奸谋日食国不安有大丧贵人忧晕则其分有兵大臣有诛废者月食贵臣皇后忧期一年晕为旱为赦月犯之秦分君忧一曰军将死贵臣女主忧民疫嵗星犯之国伤民饥君不听事荧惑犯之忠臣诛一曰兵起后失势入则后及相忧一曰贼在君侧有兵丧勾已国有赦留守十日诸侯当之二十日太子当之勾已环绕天子失庙填星犯之大臣女主忧守之忧在后宫为旱为土功太白入犯之为兵乱臣在内一曰将有诛贯之而怒下有叛臣久守之下有兵为旱为火万物不成辰星犯之五糓不登守为有丧忧在贵人客星犯之国有自立者败一曰多土功入之有诅盟祠鬼事彗星犯之兵起国不安星孛其下有丧兵起宜修徳禳之○汉永元铜仪舆鬼四度旧去极六十八度景祐测验舆鬼三度距西南星去极六十八度【宋史天文志】汉洛下闳测鬼四度唐一行测鬼三度宋皇祐测鬼二度崇宁测鬼二度半至元测鬼二度二十分【元史厯志】鬼宿四星曰舆鬼一曰天目主视明察奸伪朱雀头眼一曰天铁锧主诛杀一曰天庙主祀事一曰天松一曰天匮一曰天圹主疾病死丧土星也其中为日月五星中道【观象玩占】鬼四星以右二星为距二度【明世法录】鬼四星距西南星去极六十九度半○鬼三度为淫辞为妖孽在气为金在肖为羊其余气为暗金【图书编】鬼四星欲其明明则五糓成动揺则疾病水灾人死如麻月犯鬼人疾疫入鬼人多病死【羣芳谱】
　　井钺【以下系井宿杂座】
　　井西曲星曰钺伤成钺【史记天官书】晋灼曰贼伤之占先成形于钺【史记注】败成钺【春秋文耀钩】钺淬水而刑及【张衡周天大象赋】钺一星附井之前主伺淫奢而斩之故不欲明明与井齐则天子用钺于大臣【晋书天文志】钺一星附井宿前月犯井钺大臣诛有水事嵗星犯井钺近臣为乱兵起填星入井钺王者恶之【宋史天文志】钺一星在井边二寸【明世法录】钺附于井所以断也○钺一星附井口第一星主边兵起主伺淫奢而斩之不欲其明大大而明则鈇钺用事兵起揺动芒角则大臣多死于法者星芒则天下大水○钺一星去极六十九度少入参半度【图书编】
　　南河北河
　　钺北北河南南河火守南北河兵起糓不登【史记天官书】两河占胡越之域【张衡周天大象赋】南河北河各三星夹东井一曰天髙之闗门也主闗梁南河曰南戍一曰南宫一曰阳门一曰越门一曰权星主火北河曰北戍一曰北宫一曰隂门一曰胡门一曰衡星主水日月五星之常道也【晋书天文志】两河夹井以相望【张渊观象赋】南河三星与北河夹东井河戍动揺中国兵起河星不具则路不通水泛溢月出入两河间中道民安嵗美无兵出中道之南君恶之大臣不附星明为吉昏昧动揺则边兵起逺人叛主忧月犯之为中邦忧一曰为兵为丧为旱为疫行西南为兵旱入南戍则民疫晕则为土功乘之四方兵起经南戍南则为刑罚失嵗星犯之北主忧荧惑犯两河为兵守三十日以上川溢守南河糓不登女主忧守南戍西果不成在东则有攻战填星守两河为旱民忧守之为兵道不通太白舍三十日川溢一曰有奸谋守两河为兵起客星守之为旱为疫彗孛出为兵守为旱流星出为兵丧边戍有忧北河亦三星五星出入留守之为兵起犯之为女丧乗之为北主忧嵗星入北戍大臣诛荧惑从西入北戍六十日有丧从东入九十日有兵一曰出北戍北守之边将有不请于上而用兵外国者胜填星守之兵起六十日内有赦一曰有土功若守戍西五糓不实太白舍北戌三十日为女丧有内谋守隂门不出百日天下兵悉起辰星守之外兵起边臣有谋留止则兵起四方客星入犯之有丧于外奸人在中入自东兵起期九十日入自西有丧期六十日守之为大水流星经两河间天下有难入为北兵入中国关梁不通【宋史天文志】南北两河地之关门南北两界逆斜彗客犯南河为旱北河为水【厯学会通】北河为隂国主攻伐之政南河为阳国主礼乐之政南北二河所以分诸夏而定夷貊○北河三星距东大星去极六十一度半入井宿二十度南河三星距东大星去极八十三度半入井宿二十一度【图书编】两河间为天中道七曜常行而过之则吉久留则殃咎生【羣芳谱】
　　天樽
　　天樽奠馔而翕集【张衡周天大象赋】天樽主盛饘粥以给贫馁【晋书天文志】天樽三星樽器也明为丰暗则嵗恶【宋史天文志】天樽主樽罍天子酒器【厯学会通】天樽三黑星在井北五诸侯南三星鼎足立【明世法录】天樽三星距西星去极六十度入井宿十六度【图书编】
　　五诸侯
　　五侯疑议而衡立【张衡周天大象赋】五诸侯五星在东井北主刺举戒不虞又曰理隂阳察得失亦曰主帝心一曰帝师二曰帝友三曰三公四曰博士五曰太史此五者常为帝定疑议【晋书天文志】五诸侯五星断疑刺举戒不虞星明大润泽则天下治五礼备则光明不相侵陵暗则贵人谋上芒角祸在中嵗星犯之兵起三年荧惑犯之大臣叛不成太白犯之诸侯兴兵亡国经天昼见则诸侯受诛客星犯王室乱诸侯亡地秦国殃守之诸侯亲属失位彗孛犯之执法臣诛又曰贵臣当之期一年【宋史天文志】五诸侯畿外诸侯也圣王所以建国而养民者也○五诸侯决疑断狱○五诸侯距西星去极五十六度半入井宿六度半【图书编】
　　积水
　　荧惑入积水水兵起入积薪旱兵起守之亦然积水在北戍东北【汉书天文志】积水醖燕酎之劳【张衡周天大象赋】积水一星在河西北水河也所以供酒食之正也【晋书天文志】积水候水灾【隋书天文志】积水一星在北河西北不见为灾嵗星犯之水物不成鱼盐贵民饥荧惑犯之为兵为水辰星犯之为水旱客星犯之兵起大水大臣忧期一年【宋史天文志】积水积薪六府之首事也○积水积薪主水火之齐以给烹餁○积水一星去极五十四度半入井宿五度【图书编】积水一星在北河上主聚美水给天子酒食明则天下大安宴享行暗则五糓不登人民忧明大动揺河海溢决津梁不通五星犯守有水灾火犯之主旱流星抵积水若入之大水【羣芳谱】
　　积薪
　　积薪在北戍西北【汉书天文志】积薪备牲庖之给【张衡周天大象赋】积薪一星在积水东北供庖厨之正也【晋书天文志】积薪一星不明五糓不登荧惑犯之为旱为兵为火灾客星守之薪贵【宋史天文志】积薪一星去极六十五度半入井宿七度半【图书编】积薪聚薪也给享祀供庖厨星明则五糓熟享祀修庖厨足暗则庖厨空天下旱嵗歉人饥积水积薪相去五尺以内则天下平五糓登一丈内则天下饥荒人民流亡火守之旱水守之大水五星犯积薪若守之五谷不成民饥流亡【羣芳谱】
　　水府
　　水府司乎百川【张衡周天大象赋】东井西南四星曰水府主水之官也【晋书天文志】水府四星主隄塘道路梁沟以设隄防之备荧惑入之有谋臣辰星入为水客星入天下大水流星入色青所主之邑大水赤为旱【宋史天文志】水府四黑星在井西南钺下【明世法录】水府天子宫内水官【厯学防通】水府主隄防沟洫之事○水府四星距西星云极七十六度半入井宿十度半【图书编】
　　水位
　　水位四星防溢流移流近河北则国没【巫咸占】水位防流而迅崩【张衡周天大象赋】水位四星在积薪东主水衡【晋书天文志】水位四星在积薪东一曰在东井东北主水衡嵗星犯之为大水一曰出南为旱荧惑守之田不治客星犯之水道不通伏兵在水中一曰客星若水火守犯之百川流溢彗孛出为大水糓不成流星入之天下有水糓败民饥【宋史天文志】水位四星东井西南列主水衡泻淫溢水官也石氏曰衡平象水水平而后流【观象玩占】水位四星距西星去极七十三度半入井宿十八度【图书编】水位以防淫溢水官也微小如常则雨泽时天下安明则大水横流五糓伤民饥五星犯之大水入城郭伤人五星守之北大水南大旱客星守之百川泛溢彗孛犯之水路不通【羣芳谱】
　　四渎
　　四渎断江淮之候【张衡周天大象赋】东井南垣之东四星四渎江河淮济之精也【晋书天文志】四渎四星明大则百川决【宋史天文志】四渎四黑星在南河之里东井之南轩辕之东【明世法录】四渎四星距西南星去极八十六度入井宿二度【图书编】
　　军市
　　军市通货以圆缀【张衡周天大象赋】军市十三星在参东南天军贸易之市使通有无也【晋书天文志】军市十三星状如天钱中星众则军余粮小则军饥月入为兵起主不安五星守之军粮絶客星入则刺客起将离卒亡流星出为大将出【宋史天文志】军市天军货物之市水官也【观象玩占】军市十三星距西北星去极一百七度半入井宿初度【图书编】
　　野鸡精
　　野鸡俟兵而据市【张衡周天大象赋】野鸡一星主变怪在军市中【晋书天文志】野鸡伺晨于参墟【张渊观象赋】野鸡一星在军市中主变怪出市外天下有兵守静为吉芒角为凶【宋史天文志】野鸡主知变怪虞伏奸又曰野鸡大将也主屯营军之号令警急设备【观象玩占】野鸡在军市中掌野外之禽鸣则天下野鸡尽雊一曰知夜辰鸣则凡鸡始鸣也【厯学会通】野鸡雉也与狼俱山野物也雉性刚决狼性贪戾狼之盗主西北之国盖井在斗魁之西北也【天星订考】军市行军之市野鸡精主知物价察奸慝贾师也○野鸡一星去极一百九度半入井宿四度半【图书编】
　　孙
　　孙孕绪而连绵【张衡周天大象赋】子东二星曰孙【晋书天文志】孙二星在子星东以天孙侍丈人侧相扶而居以孝慈不见为灾居常为无咎【宋史天文志】孙子主孝爱以侍丈人○孙二星距西星去极一百一十五度入井宿六度【图书编】
　　子
　　子扶尊而渺邈【张衡周天大象赋】丈人东二星曰子【晋书天文志】子孙嘒嘒于参隅【张渊观象赋】子二星侍丈人侧不见为灾【宋史天文志】子二星距西星去极一百二十八度入星宿四度【图书编】
　　丈人
