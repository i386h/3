<!-- { "loadSidebar": true } -->
　　上苑之左兮骊山之中天作髙岫帝为离宫示宸游之有所表圣鉴于无穷临峻路而赫其昈昈标爽垲而屹以崇崇惜翠华之未至閴紫殿而犹空则有望幸其中流睇延幕希天顔而回瞩望云阙而屡顾想息波之东注俯瞰渭流爱佳气之西浮空瞻秦树目尽烟末心驰御路何圣虑之未还独幽懐而能喻穷辙迹且俟玉山之游想车音将购长门之赋矧夫阁有朝元之美称殿有长生之嘉名霞駮丹槛云攅绣楹可以召通仙之降止安皇祥之永贞是以仰碧空竭丹诚庶日月之回照等葵藿而同倾濯觱沸之泉每想金舆之度践萋青之草还思玉辇之行虽托质于别馆常寄心于穆清恋恋西向悠悠瞩望步磴道以寂歴眄广庭以寥旷竹花虽吐如含待凤之诚云气才升若覩从龙之状彼玉山既逺金阙仍赊未若浮游近县如在仙家俄天邑之孔迩自神都而不遐虽馆称五柞殿美九华谕之于此曾何以加惜乎神光未瞩旷此佳境徒企想以忡忡复懐慕而耿耿闭玉树于深谷销金铺于秀岭君乎君乎胡不出宸居而来幸
　　华山为城赋　　　　　　　　　　陈讽
　　地控强秦路惟分陕有太华之作固若崇墉之生险絶壑中抱重峦外掩倚云汉而匝野屏开跨金方而当空黛染千寻壁立万雉云屯龙盘日月虎视乾坤大河自北而东呀为濬洫穷谷从中而断豁若重门诚百二之光宅见九五之天尊伟夫襟带皇都咽喉上国磅礴乎崤函之外隐轸乎丰镐之侧所以罗羣象吞八极展万祀而成在众心冠三秦而位居一徳况乎天地初霁云霞四披红尘灭影碧落标竒宿雾市之气尚疑烟阙耸莲峯之色不让文陴顾万夫之莫向信六国而奚为岌岌神才言言天设连岸抱九州之路壮气折诸侯之节萧萧归马想饮窟之初还隠隠轻雷讶鸣鼓之不歇天包地束鸟过云轻万仞垂峭千峯入防髣髴虹蜺尽识旌旗之色依稀星月皆分弧矢之形疑其发迹混茫孕兹重阻假巨灵拔山之力卫王者登龙之所不然安得不费一钱不勤一旅削成而千里共峻作镇而一人可御是宜尧为君而舜为臣道为主而徳为隣与天地之人共守使海内之士咸賔
　　潼关赋　　　　　　　　　　　　　张翌
　　惟皇王之建国分中外于上京凭山河以作固阈华夷而腾声诚曰咽喉吞八荒而则大是称岩险控万国以来平周有掌货之节礼无关门之征巨防宵扃倚洪波而作镇重扉击柝连太华而为城剏中代之新号变函谷之旧名柱史老耼拥仙云而西迈终军童子建使节而东行文仲不仁废六关而兴诮王元有说封一丸而永清若用备不虞取诸系象作畿之襟带杜奸宄之来往长墉矗兮云屯层楼赫以霞敞登临者皆知其地雄逾越者无漏于天网亦有孟尝奔走长宵未曙何白马之不谈学鸡鸣而乃去逢尉臣之一失或愚者之千虑至如楚汉争雄沛公先入旗鼓照耀兵戈翕习南面则三杰齐驱东井则五星俱集实灵命之所应亦人谋而是及王道廓而已清帝业巍乎乃立穷四塞之艰阻成百王之都邑故知建功定霸期乎此关武侯矜于固险娄敬说乎河山视前列之轨躅览陈迹而跻攀既登髙而能赋希驷马以言还
　　武关赋　　　　　　　　　　　　王启
　　路入商山中横武关呀重门于固防屹峭壁以孱顔昔在危时屯千夫而莫守今当圣日置一卒以常闲观乎地势争雄山形互对西连蜀汉之险北接崤函之塞世乱则阨限区宇时清则通流外内当其六国连谋关防日修则斯地也云屯武雪耀戈矛张仪出以行诈懐王入而竟留縦下客之鸡鸣将开莫可任公孙之马白欲度无由及乎尘起九州波揺四海秦鹿失而襟带难保汉龙兴而山河遽改岂料御冲之所此日全平未知击柝之徒当时安在所谓以兵而备者莫之能守以道而居者莫得而逾千里之金城汤池终为汉有二世之土崩鱼烂自是秦无今则要害何虞平隆已久虽设险以犹在顾戒严而则否萧条古垒岂臧文之废来寂寞空扉似杨仆之移后盖以文修武偃国泰时雍濬四溟而作堑廓八极以为墉遂使鼙鼓无喧一水之寒声决决旌旗常巻千载之暮色重重嗟乎昔为洪枢今成隙地信无外以斯见实善闭之攸致儒有经其所感其事乃曰今朝西去岂无随老氏之人他日东还谁是识终军之吏
　　西都赋　　　　　　　　　　　　李庾
　　洛汭先生客于上京问里人以秦汉咸阳故事里人曰先生不习乎哉秦址薪矣汉址芜矣西去一舍鞠为墟矣代逺时移作新都矣先生曰賔者不识藐然老沈懵嵗亡而日逺愿闻古而知今为我源说恭承玉音里人曰昔者帝兆唐居命隋先基乃假隋权是开中原既权二年为唐迁都周榛秦莽平芜枿余文驱炀迎卒于侑传若天使项氏死劳而授汉休也唐开礼坛新都之门辟殿干宫以朝诸侯时则有若房魏作弼英鄂执律南阳故人河间帝室戎衣既脱瑞气洋溢讙声传于亿兆炀燎致乎太乙乃防汉酺发周赉谧万渟四海遂开国以报功差子男之五等然后搆阁图形荣号凌烟指河带以山砺书天子之缙绅其制度也拥干体正坤仪平两曜据北辰斥咸阳而防龙首右社稷而左宗庙宣达周衢址以十二棊张府寺局以百吏环以文昌二十四署六部提统按星分度俨宪台而四列肃隂宫于北户建倍员于前王总纲维于御史端国仪朝实周察乎左右其内则有太极承端通址含元日出东荣月沉西轩倚九嵕之下麓涵太液之清澜龙道双回凤门五开烟笼凝碧风静蓬莱东则左阁当辰延英耽耽宣徽洞达温室隅南接以重离緜乎少阳是为二宫复道防廊西则月华重啓银台内向中书在焉宻用宰相宦者别省延縁右藏建子亭于屏外设兰锜于庑下天子端朝明庭九賔发少府之冕旒陈奉常之官勲肃勾陈以辟防翼雉扇而对分鸡人乃下鸣鹤先闻千官就日万品趋云漏迟迟而东转风习习而南薫外则国子招徒疏馆开轩左立太学前惇广文膳丰中厨就敎九年稽以博士总之成均秘书典籍品命校郎横阁三重阐正铅黄若六艺之条贯百氏之纵横交错发论礼形而乐声太傅在前少傅在后载言载笔出纳谟诰鹓动鸾飞振玉锵金殷庙羞瑚琏之器楚材产杞梓之林已而燮和隂阳经纬天地采摭轩昊牢笼虞夏辟孔子之学堂敷一代之风雅此王者之文教也亲兵百万制以神防紫身豹首金腰火额猎霞张斾剥犀缀革奋目而虎眦振须而猬磔柔六钧贯七札对天仗以司戈分玉墀而执防别有陈旌赐钺阃外四七依榆关以作镇距栁营而开壁逐冦则出塞飞尘伐叛则救阳作泽此王者之武威也唐礼既行三代同风徴叔孙之春官命伯夷之秩宗则有封禅巡狩谒天拜祖明堂辟雍王者之事有司勿失次有朝廷之位班爵之序器服车马以节文武不僣不滥群臣之事有司以告下有内族外姻以杀以隆五礼各殊陈吉仪凶一室是形天下大同百姓之事有司以教故以内则敬以外则严以家则肥以国则昌卿士翼翼公侯皇皇在野熙熙在朝跄跄夫如是夸周而正鲁胡可殚详洎乎乐之设也以徳配乐陈器以作革木匏竹簨簴磬镈命官二署谐以协律以奏庙貌祖考来格以陈宫庭箫韶九成凤凰来仪以布天下手之舞之足之蹈之及乎御引衣集舞童或献凯作名以宣帝功或布字缀行以达皇风此礼经之所未纪防戛之所不同刑期无刑以辟止辟三章寘汉祖之徳四赦缓穆王之法于是天子御端门诏天下涣汗发泽与民更始建金鸡于仗内耸修竿而揭起其下则税三关觧银铛追共工徒驩兠煦舜浃尧年台收白简吏阁丹笔总秋官之计料不逾乎三十斥匡衡之失论罪温舒之不足司冦无鬼哭之庭大理有乌巢之狱又若荐祖建宫元元之庭霞披云冠飘飘太清天子将有事也嵗豆时笾夏簋殷铏传金炉之御烟开甲帐之琳琅此王者之示孝也对里连街帝宅王家青门列槛棠棣分华勤政外名花萼中题屹云中而佩凤杳天外而舒蜺于是天子设席千羞百醴家人齿筵愉愉济济此王者之示悌也盛则长隄砥平错则缨弁繁伙佩印分鱼九防六佐肃威仪于行盖指戒途于前马待漏未开朝骑沓街鸡鸣朱邸火度青槐先导擘云后车奋雷逓以严声不生防埃人寒物栗统以京尹临人秉杀罔敢不谨豪家戚里金张许史走骑如云行车若水拉枯请命曾不仰视配前王与后赵固异代而殊拟其地势也负秦章台倚汉甘泉带泾渭之富流挟终南之夀山指重城之二华拓外门于两关元素交川灞浐在焉断虹偃蹇而亘梁拖轮走骤而蹄奔度万国以向朝趋魏阙之通门赤县统剧停阡帝乡长安万年干封明堂蓝田左倚鄠杜前张分圻连乎冯翊画郊接乎岐阳排吴山而抵蜀亘氐谷而通商天子穆清环卫陈兵将军之号三番六营至乃辨晓警昏主在金吾鼓列六条外传通衢备以严兵罗以周庐禁动息人用戒不虞其中则御水分沟昆明下流在野决溉入宫环洲菰织蒲纫芰贽菱羞渚戏鹢沙眠白鸥其逺也深有蛟潭派作龙湫涘接河汉波通女牛其近也方塘含春曲沼澄秋戸闭烟浦家藏画舟尔乃农家东作厥土黄壤树以桑柘翳荟乎南亩以秔以稌以黍以稷以输太仓天子之储土厚地中温寒以宜门多杖老室有蕃儿承化发謡帝力不知则有程郑之家白闼朱轩崇基峻砌侍驷髙门木秀茸葩红舒緑繁挺硕果于华林育丰蔬于中园珠箔昼晴金釭夜明罗绣巾防鼓瑟吹笙哗族陈賔以乐乎太平货隧分防物次骈连中署肆师夕咽朝昏越璞楚琛蜀贿巴賨裁绮张绣纹轴蕉桐声教之所被车书之所通交错杂沓斯焉防同黄宅缁庐金篆玉扃以张帝居用壮天庭千形万声不可多名天子奉尧舜之道勤后稷之功当仲夏而献茧立中和而视农然后黼黻时备粢盛告丰其接下也则尧鼓不悬晋木不列镕金作轨四门是掲人靡迷土无讳讦示收材而问眚上谏行而寃达当其万国贡珍四夷纳賮赋用舟通财因辇进地官计国度支主吝百姓既足斯焉充牣复若天府万品以备供职登则光禄献厨命驾则太仆承轼其乐人也大啓九重分开三殿齿羣臣于坐次徴公族于内宴于以训恭俭于以示惠戏族咸在百防迭改视仙童之霓裳覩壮夫之角觝御阶昼隂帝座春生缤纷宫闼窕嫔林既受赐于逮昏尽拜帛而懐金与众之乐一日于此先生独不习乎其四郊也故有乘时之旧址亡国之遗踪天子迎四气防然改容曰是足以懐伤于耳目作戒于心胸且秦政肆刑秦民共倾楚泽大呼分隳列城徒罢骊山役休上林秦址既迁鸿门至今此东郊之事也隋苑广袤置笼南山占地万顷不为人间齐门失耕禽游兽闲代谢物移缭垣不完此南郊之事也丰水悠悠文王作周传艰子孙衰平遂迁乃睠镐都武王宅居国失赧逊丰镐皆无此西郊之事也汉设五畤以主淫祀栾诳徐诬将求永久天子亲拜太牢黍牡事亡地存为天下笑此北郊之事也故因迎春则鉴秦败知恃刑不如恃徳也因迎夏则鉴隋怠知猎兽不如猎贤也因迎秋则鉴周勤知祖基作艰传万年也因迎冬则鉴汉误知去淫即正获天祚也四鉴已陈泽于生人四徳已懋格于上下故我髙祖一呼大定安都居正传今皇帝一十四圣是知禅国也禅都也非得隋之命是得天之命
　　阿房宫赋　　　　　　　　　　　杜牧
