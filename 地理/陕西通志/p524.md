<!-- { "loadSidebar": true } -->
　　脩羊公魏人居华隂山石室有悬石榻卧其上石尽穿陷略不动时取黄精食之后以道干景帝帝礼之使止邸中数嵗道不可得有诏问公何日发语未讫化为白石羊题其脇曰脩羊公谢天子后置石羊于通灵台上复去不知所在【列仙传】脩羊公石榻在岳之西北仙谷中石室【雍胜略】
　　刘慿沛人有军功封夀光金乡侯学道于稷丘子年三百余嵗有少容尝到长安有百余人随慿行于山中逢贼数百人拔刃张弓四合围之须防大风折木飞沙尘贼众皆顿地反手背上张口短气欲死慿责之皆叩头乞命奔走去武帝闻之诏征而试之云殿下有怪可治否慿曰此易耳至夜帝伪使人作之慿于殿上以符掷之皆面抢地以火焠口无气帝大惊曰此非怪也朕以相试耳乃解之后入太白山中数十年复归乡里顔色更少【神仙传】
　　巫炎字子都北海人武帝出见子都于渭桥头上郁郁紫气髙丈余帝诏东方朔使相此君有何道术朔曰此君有隂道之术武帝屏左右问之遂授其法于帝帝颇行其法不能尽用之然得夀最长于先帝也【神仙传】
　　孟岐清河之逸人也年可七百岁语及周初事了然如目前岐侍周公升坛上岐以手摩成王足周公以玉笏与之岐尝宝执每以衣袂拂拭笏厚七分今鋭断恒切桂叶食之闻帝好仙披草来谒【洞防记】
　　车子侯扶风人汉武帝爱其清浄积迁其位至侍中一朝语家云我今补仙官此春应去至夏当暂还还少时复去如其言武帝思之乃作歌曰嘉幽兰兮延秀蕈妖媱兮中塘华斐斐兮丽景风徘徊兮流芳皇天兮无慧至逝兮仙乡天路逺兮无期不觉涕下兮霑裳【洞仙传】
　　李充冯翊人自言三百嵗荷草畚负五岳真图而至帝礼待之亦号负图先生焉【洞防记】
　　卫叔卿者中山人也服云母得仙汉武帝闲居忽有一人乘云车驾白鹿从天而下来集殿前帝惊问为谁答曰吾中山卫叔卿也帝曰子朕臣也可前共语叔卿黙然不应忽焉不知所在帝悔恨遣使者梁伯至中山推求叔卿得其子名度世即将还见帝曰臣父委家而去已四十余年云当入太华山帝即遣使者与度世共求其父到山下輙火不能上积数十日度世斋戒独上于絶岩之下望见其父与数人博戏于石上紫云郁郁度世望而再拜言故叔卿曰帝不识道而反欲臣我不足告语终不复往汝归当取吾斋室西北隅大柱下玉函中神素书按方合药道成来就吾于此勿为汉臣亦不复语帝也度世于是辞去后掘得玉函封以飞仙之香乃五色云母遂合药服之仙去【神仙传】
　　王仲都汉人学道于梁山遇太白真人授以虹丹能御寒暑汉元帝召至京师试其方术尝以严冬之月从帝游令仲都单衣乘驷马车于上林昆明池环水驰走帝御裘犹觉寒仲都貌无变色背上气蒸又当盛夏曝之日中围以十炉火口不穪热身不流汗后仙去桓君山着新论称其人【神仙传】
　　赤须子丰人丰中传世见之云秦穆公主鱼吏也数言丰界灾害水旱十不失一刘向从受业好食松实天门冬石脂齿落更生髪白还黒后往呉山下十余年莫知所之【列仙传】
　　谷春栎阳人成帝时病死而尸不寒后忽出栎南门及光门上而入太白山民为立祠于山岭春秋来祠中山宿焉【水经注】
　　刘根字君安长安人少明五经以成帝绥和二年举孝亷除郎中后弃世学道入嵩髙山石室峥嵘峻絶直下五千余丈冬夏不衣身毛长一二尺顔色如十四五嵗人每与坐或时忽变着髙冠衣人不觉换之王莽时衡府君使府掾王珍问起居数得见每见根书符了有所呼召似人来取或闻推问有人答对及鞭挞声悉莫测其端也根后入鸡头山仙去【神仙传按后汉书方术传刘根系颍川人葛稚川作神仙传又云京兆人稚川博洽有据故録之云】
　　唐公昉王莽居摄二年为郡吏遇真人赐以神药时去家百余里转影即至乡人惊白府君府君遣吏收□妻子昉告其师师以药饮其妻子涂其屋柱须防大风云雾拔宅仙去【城固县志】李八百知汉中唐公昉有志欲教授之乃先往试为佣公昉爱异之八百乃伪病困欲死公昉为迎医合药费数十万钱又转作恶疮徧体臭恶不可近公昉为之流涕八百曰吾疮得三十斛美酒浴身得愈公昉即为具酒着大器中八百起入浴疮即愈体无余痕乃告曰吾仙人也子有志故此相试今当授子度世之诀乃使公昉夫妻并三婢以其浴酒自浴即皆更少以丹经一巻授公昉公昉入云台山中作药药成服之仙去【神仙传】
　　戴孟本姓燕名济字仲防汉明帝时人入华山受裴君玉佩金珰经及受石精金光符复有太防黄书能周游名山【神仙传】
　　矫慎字仲彦茂陵人少学黄老隠遯山谷因穴为室仰慕松乔导引之术年七十余不娶忽归家自言死日及期果卒后人有见慎于炖煌者或云神仙焉【后汉书逸民传】
　　马明生临淄人姓和字君实少为贼伤殆死忽遇一女子云太真夫人也与药一丸服讫即愈乃自号马明生后得安期生丹经神方入华隂山脩炼汉灵帝时太傅胡广试以国事皆验【续文献通考】
　　灵夀光扶风人年七十余得朱英丸方合而服之颇得其妙转更少壮年如二十时汉献帝建安元年光已二百二十岁常寓江陵胡田家无疾而卒田殡埋之百余日人复见在小黄寄书与田田得书发棺无所有惟履在【神仙传】
　　呼子先汉中闗下卜师老夀百余岁临去呼酒家老妪曰急装当与妪共应中陵王夜有仙人持二茅狗来至呼子先子先持一与酒家妪得而骑之乃龙也上华隂山【列仙传】
　　李仲甫丰邑人少学道于王君服水丹有效兼行遁甲能隠形年百余岁转少初隠百日一年复见形后遂长隠但闻其声与人对语饮食如常仲甫有相识人相去五百余里常以张罗自业一日张罗得一鸟视之乃仲甫也语毕别去是日仲甫已复至家在民间三百余年后入西岳山不复还【神仙传】
　　鲁女生长乐人初饵胡麻及术絶谷八十余年道成一旦与知友故人别云入华山去后五十年先相识者逢女生华山庙前并令谢其乡里故人【神仙传】
　　赤斧巴戎人为碧鸡祠主簿能作水澒炼丹与硝石服之三十年反如童子毛髪生皆赤后数十年上华山取禹余粮饵卖之累世传见之手掌中有赤斧焉【列仙传】
　　南阳文氏其先祖汉中人值乱逃华山中饥困欲死有二人教之食术遂不饥数十年乃来还乡里顔色更少气力转胜【抱朴子内篇】
　　青谷先生不知何许人常脩行九息服气之道后合炉火大丹服之得道入华山【洞仙传】
　　平常生不知何所人数死复生为华隂门卒【列仙传】陈安世京兆人为权叔本家佣赁叔本好道有二仙人托为书生从叔本游叔本不觉其仙人也乆而意怠叔本在内方食二仙来诣门问安世叔本在否答曰在入白叔本其妇使安世出答言不在二人曰前云在旋言不在何也答曰大家教我云耳二人善其诚实乃问安世汝好道乎汝审好道明日早防道北大树下安世承言早往期处三期之而安世輙早至知可教乃以药二丸与安世诫之曰汝归勿复饮食别止于一处安世承诫叔本见安世不复食但饮水止息别位疑非常人乃执弟子礼朝夕拜事安世教之叔本后亦仙去【神仙传】
　　刘道伟少入嶓冡山学道积十二年遇仙人试之将二大石约重万斤以一白髪悬之使道伟卧其下顔色无异心安体悦又十二年遂赐以神丹服之升天【洞仙传】
　　郎宗字仲绂安丘人后居华山服胡麻得道【续文献通考】翟法言云阳人诣蜀栖霞宫采药得道能召滩神杨云外与翟法言相继得道于栖霞宫亦云阳人【四川总志】
　　王顺采药于终南山今终南有王顺祠岁旱祷雨輙应【神仙通鉴】
　　呉睦长安人少为县吏人多讼之睦逃入山林饥乏累日行至石室遇异人命学种黍及胡麻备驱使经四年遂授其道【长安志】
　　隂生长安中渭桥下乞儿常止于市中乞市人厌苦以粪洒之旋复在里中衣不见汚如故长吏知之械收系着桎梏而续市中乞又械欲杀之乃去洒者之家室自壊杀十余人故长安中谣曰见乞儿与美酒以免破屋之咎【搜神记】
　　钟离简咸阳人为郎中与弟权俱入华山得道白日升天【列仙全传】权号谷和子一号真阳子又号云房先生歴仕汉及魏晋首遇上仙王元甫再遇华阳真人授秘诀遂弃世事于县东四十里真阳洞脩炼登仙【续文献通考】
　　呉丹郦邑人十一嵗母死居墓侧五年哭声振林木间后遇异人传炼服术曹操召拜左奉驾郎不就游终南山得篆文十六曰孝哉呉丹卓行异人以番而凤致道之所乃游番至余干呉凤冈遂结茅居之【江西旧志】
　　三国
　　王晖魏时人居华岳熊牢岭常种黄精溪侧虎为之耕豹为之耘出入亦乗虎豹饵黄精苍木后以道术传王法冲尸解而去尝着秘诀人莫能晓【贾志】
　　蓟子训有异术魏正始中有人于长安东霸城见与一老公摩挲铜人相谓曰适见铸此已近五百年矣见者呼曰蓟先生少住并应之视若迟徐而走马不及【水经注】
　　杜契字广平京兆人建安初渡江依孙防后孙权用为立信校尉黄武二年学道师介琰受黄白术乆能隠形遁迹后居茅山之东时与弟子采伐货易山塲市里人不能知后入洞中得仙【洞仙传】
　　晋
　　路光汉顺帝时人歴三国坚心慕道晋武帝太康五年往华山仙掌峰脩炼梦老君赐玉钥匙书符行功治病驱邪后升天去【贾志】
　　梁谌扶风人初事郑法师于楼观晋恵帝永兴二年老君命真人尹轨降于楼观授以炼气隠形之法及水石还丹术谌乃隠于终南山丹成能飞行变化一日谓门人曰有友召我于南峰今往矣輙冠服而出云气缭绕不见其形惟鼓吹之音隠隠从空去【列仙全传】
　　王嘉字子年陇西人清虚服气不与世交石季龙之末至长安隠于终南山苻坚累征不起公侯已下咸躬往防诣随问而答辞如防记事过皆騐坚南征遣使者问之嘉曰金刚火强使者还告坚不悟复遣问世祚云何曰未央明年癸未败于淮南所谓未年有殃也姚苌入长安礼嘉如苻坚故事苌与苻登相持问嘉曰吾得杀苻登定天下否嘉曰略得之苌怒曰得当云得何略之有遂斩之先此释道安谓嘉曰世故方殷可以行矣答曰卿其先行吾负债未果至是戮死所谓负债者也及苌死苌子兴字子略方杀登略得之谓也嘉死日人见之陇上【晋书本传】王嘉隠于东阳谷凿崖穴而居弟子传业者数百人亦皆穴处石季龙兵乱弃其徒众至于长安隠终南山结庵庐而止门人闻而复随之乃迁于倒兽山【十六国春秋按倒兽山一名象山在渭南县东南三十七里】
　　孟钦洛阳人有左慈刘根之术苻坚召诣长安恶其惑众命苻融诛之俄钦至融留之遂大防羣僚酒酣目左右收钦钦化为旋风飞出第外顷之有告在城东者融遣骑追之垂及忽然已逺或有兵众拒战或涧溪骑不得过遂莫知其所在【晋书本传】
　　马俭扶风人博通经史苻秦甘露中从孙彻学道授五符真文断谷服水行气导引遂役使万灵制御羣邪姚苌闻而异之往召不至给以香烛年九十八【冯志】
　　刘少翁曽数入太华山礼拜向山如此二十年忽一旦得见西岳丈人授其仙道【续博物志】
　　南北朝
　　麻衣子姓李名和绀髪美姿入终南山遇道者遗以道刘宋大明初百有一岁坐逝【续文献通考】
