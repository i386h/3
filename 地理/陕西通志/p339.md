<!-- { "loadSidebar": true } -->
　　王刍　终朝采緑【诗经小雅】绿王刍也【郑笺】尔雅曰绿王刍郭璞曰今菉蓐也【西京赋注】
　　萆荔　小华之山其草有萆荔状如乌韭而生于石上亦縁木而生食之已心痛【西山经】说文曰荔草似蒲【西京赋注】
　　垂盆草　丛生其叶輭而长【延绥镇志】
　　结缕　尃结缕【上林赋】郭璞曰结缕蔓生如缕相结【上林赋注】石长生　生咸阳山谷近道亦有之是细草紫色叶如龙须草黑如光漆不与余草杂【名医别録】
　　青薠　蒋芧青薠【上林赋】青薠似莎而大雁所食【广雅】黄防　草之中有黄防者可覆屋【雒南县志】
　　席蓟　其茎可作索土人编以为席复为棬【米脂县志】鎻把草　可备刍牧【延绥镇志】
　　沙竹　坚光性柔细无节且长屈之可以为棬【延绥镇志】绞之可以为索【葭州志】
　　薲芦　稠叠似竹叶其茎如锥马嗜之【延绥镇志】
　　绣墩草　长安有之【长安县志】
　　虎耳草　一名石荷叶生阴湿处人亦栽于石上茎叶如荷葢状【本草纲目】出长安【长安县志】
　　羊蹄甲　言采其蓫【诗经小雅】蓫牛蘈扬州人谓之羊蹄似芦服而茎赤可瀹为茹滑而美也【陆疏】羊蹄根以形名叶长尺余似牛舌入夏起薹开花结子【本草纲目】荲俗名羊蹄菜【延长县志】
　　黄白草　生山中可饲牛【临潼县志】
　　马兰　生泽旁如泽兰而气臭【本草拾遗】临潼出【临潼县志】羊踯躅　一名閙羊花所在有之苗似鹿葱叶似红花【本草纲目】蒲城有之【蒲城县志】
　　佛指甲　多附石向阳而生似马齿苋而细长呼为佛指甲【本草纲目】临潼有之【临潼县志】
　　仙人掌　汉武帝扶荔宫植千嵗子百余本【三辅黄图】发苞时外芋魁内攅瓣如翠毬各擎子如掌然俗呼为千嵗子惟宜沙地【黄佐仙人掌赋序】吴堡有之【吴堡县志】
　　甜根苖　根甜可食【葭州志】
　　马莲　可用作纸【府谷县志】
　　苔　慈恩寺唐三藏院后檐阶有苔状如苦苣初生砖上色如蓝緑轻软可爱【酉阳杂爼】
　　瓦松　崇文馆瓦松者产于屋霤之上以其形似松生必依瓦故曰瓦松【唐崔融瓦松赋】
　　马乳　黄刺梅结子如马乳【延绥镇志】黄花有刺【葭州志】沙蒿子　研末入麫黏而不断【葭州志】
　　盆料　春生夏熟有微米年荒可以疗饥【府谷县志】
　　水黒豆　生水中有子扁如黒豆【延绥镇志】
　　条　符禺之山其草多条其状如葵而赤华黄实如婴儿舌食之使人不惑【西山经　按华州志亦载之】
　　条　石脆之山其草多条其状如韭而白华黒实食之已疥【西山经】
　　黄雚　竹山有草名曰黄雚其状如樗其叶如麻白华而赤实其状如赭浴之已疥又可以已胕【西山经按竹山今在商州】
　　蓇蓉　嶓冢之山有草焉其叶如蕙其本如桔梗黒华而不实名曰蓇蓉食之使人无子【西山经】今名花骨空凌霄花之【杨慎补注】按尔雅曰荣而不实谓之蓇【吴任臣注按嶓冢山在汉中】
　　相思草　秦赵间有相思草状如石竹而节节相续一名断肠草又名愁妇草亦名霜草人呼寮莎【述异记】
　　离合草　终南山多离合草叶似江蓠而红緑相杂茎皆赤色气如罗勃【西京杂记】
　　醒醉草　兴庆池南有草数丛叶紫而心殷有醉人过于草傍不觉失其酒态后有醉者摘草嗅之其酒立醒【开元天宝遗事】
　　布帛　帛似帛布似布华山有之【尔雅】草叶有似布帛者因以名云生华山中【郭注　按雍胜畧云细辛即古所称草似帛似布今人所称西岳布是也未知其何据而马志据尔雅另列今从之】
　　自揺草　兴安州心山有异草吹之不偃无风乃自揺【刘阁记　按赤箭独活鬼白鬼督邮无风独揺草独揺芝俱无风自揺有独揺之称未知刘记所指何种抑别一类欤】
　　无心草　生翔商州各县皆出之三月开花五月结实【图经本草】
　　迷人草　三教山有草履之迷人【兴安州志】
　　积雪草　咸阳有之【酉阳杂爼】一名地钱一名连钱图经云生咸阳下湿地叶如钱茎细而劲蔓延【马志】
　　木属
　　松　松柏斯兑【诗经大雅】华山之首曰钱来之山其上多松【西山经】郑遨闻华山有五粒松因徙居华阴求之【五代史一行传】唐时华州贡五粒松一名乳毛松十二月采出蒲谷今不贡【寰宇记】凡松叶皆双股故世以为松钗独栝松每穗三须而髙丽所产每穗乃五鬛焉今所谓华山松是也【癸辛杂识】不空三藏塔多老松嵗旱则官伐其枝为龙骨以祈雨葢三藏役龙意其树必有灵也【寺塔记】五粒松生华山西南峰上树如偃葢旁有青萝长百尺【华岳集】万年松出华阴山【图书编】鄜州开元寺有白松竒古张着诗叶坠银钗细花飞香粉干寺门烟雨里浑作白龙看【明一统志】吴瑞曰松子有华阴松形小殻薄有香【广羣芳谱】松产南山不一种【咸宁县志】南山有白骨松【鄠县志】松有赤松白松黄松【商州志】有罗汉松皮光白最佳【山阳县志】
　　栢　汉文帝霸陵不起山陵稠种栢【三辅黄图】大兴善寺东廊素和尚院庭有栢四株元和中卿相多逰此院栢至夏月有汗污人衣如脂不可浣相国郑相恶其汗谓素曰弟子为伐此树各植一松也及暮素戏祝曰我种汝三十余年汝以汗为人所恶来嵗若复有汗我必薪之自是无汗【宋敏求长安志】栢箭韩子秦昭王令工施钩梯而上华山以松栢之心为博箭【潜确类书】栢叶仙人田鸾家居长安入华山求问真侣见黄冠指栢树示之曰此即长生药也【原化记】华山生文栢一名黄肠【地理志】予官陜西登髙望栢千万株皆一一西指葢此木受金之正气所制也【本草衍义】平泉草木记有蓝田龙栢【老学庵笔记】耀州云阳出栢板【寰宇记】汉故道县龙女山【在翔县】多紫栢【天中记】紫栢生华山东北峰上叶际碧露以五月五日用油囊接之食者可作地仙【华岳集】千枝栢一本千枝生商州南山【明一统志】盩厔升天台上有再生栢世传老子说经于此见二栢枯以鍼炙之复生今尚鬱茂【贾志】产龙首原者佳丛而致者曰千枝栢叶长而锐者曰茨栢填园圃又有四季栢四时皆花枝叶苍秀如葢莳牛头寺【咸宁县志】干陵栢文多菩萨云气人物鸟兽一株值万钱白乐天有栢牀诗【干州志】
　　桧　上林苑栝十株【西京杂记】栝栢叶松身【西京赋注】同州郃阳县刘靖家坟中白杨生桧【清异録】桧叶尖硬亦谓之栝【广羣芳谱】
　　枞　上林苑枞七株【西京杂记】枞松叶栢身也【西京赋注】
　　杉　太液池西有一池名孤树池池中有洲洲上煔树一株大十余围望之童童如葢故取为名【西京杂记】杉一名煔【广羣芳谱】
　　梓　维桑与梓【诗经小雅】商子曰南山之阳有木名桥北山之阴有木名梓【尚书大传】秦文公二十七年伐南山大梓【史记秦本纪】梓如栗而小【西京赋注】
　　防梓　北山有楰【诗经小雅】楰防梓【毛传】树叶木理如楸亦名苦楸【朱子集传】
　　豫章　木兰豫章【上林赋】汉武帝立豫章宫于昆明池中作豫章木殿【述异记】
　　楠　终南何有有条有梅【诗经秦风】柟叶大可三四叶一藂木理细致于豫章子赤者材坚子白者材脆荆州人曰梅终南多柟终南与上庸新城通故亦有柟也【陆疏】石脆之山其木多柟【西山经】尔雅曰梅柟郭璞曰柟木似水杨【西京赋注】上林苑柟四株【西京杂记】
　　石楠　上发马嵬行至扶风道傍有石楠树团圞爱玩之因呼为端正树【太真外传】生华阴山谷【名医别録】叶似草凌冬不凋闗中者叶细为好【唐本草】闗陇间出者叶青黄色皆有紫防雨多则并生长及二三寸【图经本草】终南斜谷有石处甚饶【韩保升本草重注】
　　桐　梧桐生矣于彼朝阳【诗经大雅】上林苑梧桐三椅桐梧桐荆桐【西京杂记】青梧观有三梧桐树【三辅黄图】昭帝元三年冯翊人献桐枝长六尺一叶也【伏防古今注】植桐数十万株于阿房城【晋书苻坚载记】忽见紫桐花怅望下邽明日是清明【长庆集】桐生桐栢山中今三原有之【马志】
　　榆　秦汉故塞其地皆榆【尔雅翼】上林苑白榆十株【西京杂记】长安故城树宜榆【三辅黄图】同州郃阳刘靖家兄弟同居宅边榆树生桑人号榆为义祖【清异録】榆林地多生榆王恢云树榆为塞谓此【贾志】
　　槐　上林苑槐六十四株守宫槐十株【西京杂记】长安故城水泉深二十余丈树宜槐　甘泉北岸有槐树今谓玉树相传以为甘泉赋所谓玉树青葱即此【三辅黄图】自长安至于诸州皆夹路树槐【晋书苻坚载记】云阳县界多汉离宫故地有似槐而叶细土人谓之玉树【隋唐嘉话】尚书省都堂南门道东有古槐垂阴至广相传夜深闻丝竹之音省郎有入相者俗谓之音声树祠部呼为木防言其清且冷也【宋敏求长安志】天街两畔槐树俗呼为槐衙【中朝故事】长安持国寺门前有槐树数株金监买一株别理解之毎片一天王塔防成就夏州唯一邮有槐树数株盐州或要叶行牒求之【酉阳杂爼】吴凑为京兆尹街榆悉易以槐【唐书吴凑传】华州三家店西北道边有槐甚大葱鬱周廽可荫数亩槐有瘿形如二猪相趂奔走其廽顾口耳头足一如塑者【竒闻録】骊山下玉女殿东有槐两树相并上干相连【马志】木中车器花可作黄角资药物又有叶昼合而夜布者名守宫槐【咸宁县志】叶大而黒者名櫰槐叶细而青者但谓之槐【咸阳县志】明皇幸蜀至马嵬手植槐焉及肃宗即位銮舆返京见之曰此太上槐也俗讹为太上老君槐【兴平县志】
　　檀　乐彼之园爰有树檀【诗经小雅】孟康曰欃檀檀别名也【上林赋注】有黄白二种叶皆如槐肌细体坚与梓榆荚蒾相似【本草纲目】苦檀汉中出【汉中府志】
　　駮马　隰有六驳【诗经秦风】駮马梓榆也其树皮青白駮荦遥视似駮马故谓之駮马【陆疏】
　　楸　终南何有有条有梅【诗经秦风】条槄也今山楸也亦如下田楸耳皮叶白色亦白材理好宜为车板【陆疏】有山水二种木多纹理【咸宁县志】有云楸白楸二种【商州志】楸坚而好可作舍制器【雒南县志】
　　枫　张揖曰枫欇也脂可以为香【上林赋注】枫香木也【西京赋注】上林苑枫四株【西京杂记】闗陜甚多树髙大似白杨有赤白二种白者木理细腻叶圆作岐而香霜后丹【广羣芳谱】似杨叶圆有脂而香名枫香隋唐多植宫庭故谓宸居曰枫宸【咸宁县志】
　　楮　其下维谷【诗经小雅】谷今之楮树也【朱子集传】南山西北八十里曰大时之山上多谷　申山其上多谷　鸟山其下多楮【西山经】于官社后立官稷稷种谷树【汉书郊祀志】皮可作纸实入药【咸宁县志】俗名构一曰谷田荒芜久则谷自生叶有花瓣无曰构可作纸【咸阳县志】民以此皮为穰做纸【山阳县志】
　　椿　椿樗栲一三种椿木皮细肌实而赤嫩叶香甘可茹【本草纲目】易长而有夀南北皆有之【广羣芳谱】红椿木香叶可为菜【咸阳县志】向多香椿今无复遗蘖【白水县志】
