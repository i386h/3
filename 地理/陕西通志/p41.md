<!-- { "loadSidebar": true } -->
　　八月西巡守至于西岳【书经舜典】西岳华山【蔡氏注】西倾朱圉鸟防至于太华【禹贡】括地志云太华在京兆华阴县南【孔疏】豫州其山镇曰华山【周礼职方氏】华山在今华阴【职方氏注】僖公十五年晋赂秦河外列城五南及华山【左传】华山黄帝之所常游与神会【史记封禅书】太华之山削成而四方其髙五千仞其广十里【山海经】即西岳华阴山也今在农华阴县西南山形上大下小【郭璞注】华之为言获也万物成熟可得获也【白虎通】华者华也万物滋然变华于西方也【风俗通】西岳太华山者当少阴用事万物生华故曰华山踞中土西偏当七官正位其行配金其辰直酉前对华阳之国后压华阴之郡左抱桃林之塞右产蓝田之玉少昊之下都辱收之别馆也【唐元宗华山碑畧】上元二年改华山曰太山寳应元年复故名【唐书地理志】洞天记华山名太极总仙之天即少昊为白帝治西岳上应井宿之精下镇秦地之分野【天中记】华山髙崖四合重岭秀起上有石池北有石鼓父老相传常有闻其鸣者【唐函】华山四州之际东北冀东南豫西南梁西北雍十字分之四隅为四州【九域志】华山在长安东三百里不知其几千叠如半天之云【三秦记】华山从麓至顶升降迂回凡三十三里【述征记】华岳有三直上数千仞基广而峻叠秀迄于岭表【寰宇记】华岳三芙蓉明星玉女也【方舆胜览　按芙蓉即莲花明星玉女疑是一名即东玉女也】三直上晴霁可观谓莲花玉女松桧也【华山记】上有三上接三光中有石池二十八所上应二十八宿懐蕴金玉蓄藏风雷为大帝之别宫乃神仙之窟宅也【昭文馆记】华山古文以为惇物【括地志】华山古之惇物山也髙七千丈周回二十里【云笈七籖　按尚书孔传惇物垂山也疏云垂山古文以为惇物或别是一山】山顶有池生千叶莲花因名华山【名山记】以西有少华山故曰太华【雍胜畧】王元冲登华顶旬余下云顶有池菡蓞盛开傍有破铁舟焉【三水小牍　按李攀龙记以絶顶三峯削成四方者为岳正体其下羣峯众壑环拥三峯合之皆华山也因将峯谷名目并升岳次第序列如左】
　　玉泉在张超谷口其水色如浆相传云玉井渗出者清冽而甘服之可去沉疴因置玉泉院有山荪亭【雍胜畧】西岳行宫至云台观十里云台观至玉泉院一里【图书编】玉泉院有祠祀希夷先生祠后石洞为先生睡像左畔有山荪亭踞盘石上佳木四周泉声泠泠出其下【魏光绪记】希夷洞侧有大石玉泉环流上镌山荪亭三大字有树四株名无忧树【陇蜀余闻】　谷口出玉泉院东南上为谷口有崇崖防嶂互亏蔽【杨嗣昌记】从北南入谷七里又屇一祠谓之石养文母石龛木主存焉【水经注】两壁直立如削髙千余仞谷底濶不盈尺寛者或二三寻谷流转折随山约五里许【范守己记】　第一关自玉泉院至关五里【图书编】巨石突塞谷口为石门人佝偻上若隧道然是为第一关【范守己记】玉泉院至五里关往时避兵者就险垒石为关额曰通天第一门【三才图会】　桃林坪在五里关上山色四围【图书编】盖取昔放牛桃林义【张献图记】　张超谷五里关南为张超谷【杨嗣昌记】华阴山南有公超市性好道术能作五里雾【后汉书张楷传】又称张超雾市【麓名胜记】一名仙谷以张超结庐改名今石室依然【华岳图】　卧仙坪在张超谷内有石室为超蜕骨所樵牧戏其间有飞石来塞其穴【麓名胜记】希夷峡第一关四里至方洞洞石斗厓百尺名希夷
　　峡其上穴乃其蜕骨所旧有垂鏁可攀以上见骨盛木函色微红香甚有人窃趾骨去道士愤之断其鏁自是人不得上【都穆记】嘉靖末姚直指葬于祠内香椟下【范守己记】　第二关希夷峡西折四十步为第二关大石中分若斧劈者【都穆记】　石羊城在张超谷西乃黄初平叱石化羊处与兄初起俱仙隐于此又名仙谷【名山记】　算塲芦花池在张超谷中【雍胜畧】后魏道士冦谦之洞晓浑天仪曾定天元五纪后随成公兴去弃其余算筹化为葭荻即成芦花池【述异记】　壶公石室在岳西北孤上石室可容十余人有泉东北入雾市谷东谷中即冦谦之算塲西谷中即修羊公石榻【麓名胜记】　车箱潭在仙谷内十里【雍胜畧】华山车箱潭乃第七水府也【水府记】宋仁宗嵗遣使投玉简于此崇宁二年封丰润侯【贾志】　修羊公石榻在岳西北仙谷中【麓名胜记】　瓮谷在华山西谷口环抱如瓮为商洛迳道　桃谷在华山西入谷八里为张果晒经处　牛心谷在华山东即杨震敎授生徒处【贾志】其地多槐称杨震槐市山间多五色鹜鸟【麓名胜记】文仙谷在华山东吕真君修道处【贾志】　藏马谷在华山东与黄神谷相近汉武帝求仙有神马自华山出马不久留寻之在此谷石龛下故又名藏马龛东北涧中石上马迹尚存【雍胜畧】　黄神谷在华山东真人黄芦子隐居处【贾志】　黄龙潭在黄神谷内旱则祷焉宋封广润侯【华阴县志】　种药坪道士王晖魏时人居华岳熊牢岭常种黄精于溪畔虎豹为之耕耘因名其坪【真仙通鉴】　娑罗坪自希夷峡至娑罗坪半里【图书编】第二关行三里至娑罗坪土旷而夷【都穆记】有桫罗庵庵外东面石壁可数十丈鸣瀑挂壁而下【三才图会】山至是两壁各缩约十余丈谷浒寛平如几有祠游者过此祈祷【范守己记】有莎罗树一本盖即菩提树【文翔凤记　按自谷口至娑罗坪尚属山麓地多幽壑曲涧凡张超谷以下皆环绕于坪之左右者也】
　　上方娑罗坪东对小上方又上为大上方深洞偃松寻途阻絶【杨嗣昌记】洞天坪即娑罗坪其东絶巘处为上方突面攀鏁险不可视非登岳要路【华岳图】上方白云宫中方太清宫下方云台宫皆在娑罗坪东上因羽人焦道广建【雍胜畧】
　　瓮肚在华山中方上又有驾鹤轩在中方半路【贾志】山突起如半瓮明皇嘉其髙迥欲于腹大凿开元二字填以白石令百余里皆见谏官谏乃止【唐开元记】　西元门上方攀鏁尽处有石罅号西元门此唐金仙公主驾鹤升仙处门则元宗覔金仙而凿者也【王履记】第四华山西元洞周回三十里名极真洞天乃长春之境【十大洞天记】　八仙洞在娑罗坪西洞面崖石壁立每尺许即凿为小坎险不可上【都穆记】　系马娑罗坪北望山头有石如柱名系马　十八盘逾娑罗坪至十八盘山最陡者十有八折乃得上故名【三才图会】坪之上为盘最下三盘曰斗三盘【杨嗣昌记】逆十八盘而上孤危错落山犹左右截也【李之椿记】　青柯坪自希夷峡至青柯坪十里【图书编】在十八盘之上有青柯馆游者至此舍舆易装【雍胜畧】至此山恰半入山来悉﨑嵚侧塞夷者惟此【王履记】坪在西下回陀曲磴浮苍防黛疏宻如柯叶【杨嗣昌记】坪东悬岩上镵青柯坪三大字【范守己记　按自云台观一里至玉泉院又五里至第一关又四里至希夷峡又十里至青柯坪计二十里当山之半凡上方以下皆环绕于坪之左右者也】
　　北斗坪青柯坪西有挿天名北斗坪盖四毛女拜斗得仙之地【华岳图】北斗坪俨树绣屏两山虚处平田万顷【李之椿记】　寥阳洞青柯坪右为寥阳洞【都穆记】洞旁架木为祠迤北皆石崖壁立【范守己记】　囘心石从青柯坪左上里许至囘心石【图书编】东南路皆斜削絶壁攀铁鏁自此始游者畏险辄还故曰囘心【乔宇记】卧石塞道中隆旁杀俯瞰断崖千尺【都穆记】　千尺防在青柯坪东上三里许【图书编】南至天井裁容人穴空迂回倾曲而上可髙六丈余上者皆所由涉更无别路欲出井望空视明如在室窥窻也【水经注】絶壁中裂两旁稍凿横木承足凡千尺云【三才图会】一直立划焉中崩如锯曳痕左偃右覆人自壁中行濶尺许髙百余寻【范守己记】形如槽枥持金绳探石窦以上或时晦暝疑在防穴木空也【杨嗣昌记】　百尺峡在防上东北转一里许【图书编】东上百丈崖升降皆须攀绳挽葛而行【水经注】峡如防而缩险与防称【华岳图】如前而杀亦中崩夹壁益狭两腋摩壁石以行上有块石撑之若恐其复合者【范守己记】　云头石盘百尺峡顶有巨石如云题云头石三字【呉同春记】出峡登望仙台方丈平石可伫立逺眺【三才图会】　二仙桥百尺峡东北行二里许面崖执鏁足踏木栈以渐东移横行百步曰仙人桥【乔宇记】桥当山曲径术中断金橛贯石骨中架栈悬度【杨嗣昌记】　俯渭崖过二仙桥龙背石又数转髙崖傍踞坐见渭水题俯渭崖三字于上【呉同春记】　车箱崖在二仙桥西崖如车箱人縁轮以行【三才图会】车箱谷西一石长数丈髙数尺平如切而有横理似箱中之板【杨嗣昌记】　猢狲愁自仙人桥东北行里许攀行六十步曰猢狲愁【乔宇记】崖壁竒峭上有铁猿颦踞崖畔【三才图会】石坎数十扪壁横度【魏光绪记】　老君犁沟在峡上五里许有山如砺中有沟如犁辟然凿石牵挽而上【华岳图】自阎王峡行二里许攀行七八十步曰犁沟【图书编】石壁挿天若刬若削水霤一道自上而下直若引绳深若发耜【范守己记】犁险于防防暗而犁突【李之椿记】一云离垢谓老君登华离却尘垢云【三才图会】
　　云台自犁沟又行四里许至云台【图书编】两峥嵘四面悬絶上冠景云下通地脉嶷然独秀有若云台下有穴昔有人入此东去云经黄河底上闻流水声【雍胜畧】循岭而北二十余步有坊曰云台第一门又五十余步有坊曰白云仙境又北复数百步为顶广袤三丈许平衍如掌新构倚云亭东有良掌诸【范守己记】　玉女窓在云台南上有石门入丈余直上石窰如窓望见南明星玉女之别馆也【麓名胜记】　神土岩在云台东南百步周武帝时道士焦道广居云台帝亲问道因于谷口置云台观道广欲构房廊精思所感石上涌出神土用尽复生于今尚然【雍胜畧】　仙油在云台壁中焦道广每设醮天降油于此后道广乗麟去油不复见　试凿穴在云台北北面髙百尺深不测穴边一石如凿状乃希夷先生蜕骨所【麓名胜记】
　　公主与云台相近汉南阳公主避王莽乱入山得仙有朱履遗迹【述异记】　长春石室在云台侧贞观中有道士杜懐谦居此自号长春先生【麓名胜记】窦谷在华山东即王遥隐居处【贾志】　王刁三洞在华山东窦谷中仙人王遥刁自然登仙处上洞莫能到中洞有飞石遮洞门下洞隐居者皆在其中【雍胜畧】　碧云洞与王刁三洞相近下为碧云溪宋有郑云叟翟士端郑明处罗隐之居此时称四髙士居【麓名胜记】
　　白云在岳东北唐金仙公主修行之所名曰白云宫宫侧有焦真人石洞【麓名胜记】白云一迳北去狭而长诗所谓嶞山也尖耸拔飞云冉冉羃其上【魏光绪记】蜡烛在白云北稍髙于白云【呉同春记】
　　白羊在岳西北五里层崖晃朗洞室空蒙昔有人隐此莫知姓名常乘白羊往来因以名【雍胜畧】白羊每至三元八节及诸斋日即有神灯或三或五见于崖壁焦公崖在岳东南真人焦孝龙居此野火焚其庵坐
　　火中徐起常于雪中单衾卧【麓名胜记】
