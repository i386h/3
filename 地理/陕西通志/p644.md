<!-- { "loadSidebar": true } -->
　　泚大陈旗章金石于廷传言立宗室王监国士庶竞往观泚僣即皇帝位于宣政殿号大秦建元应天侍卫皆卒伍诸臣在位者才十余逼太常卿樊系为册册成仰药死【唐书朱泚传】朱泚僣位长安既据府库之富不爱金帛以悦将士公卿家属在城者皆给月俸神策及六军从车驾及哥舒曜李晟者皆给其衣粮加以缮完器械日费甚广及长安平府库尚有余蓄见者皆追怨有司之横敛焉【文献通考】
　　泾原留后冯河清发甲兵输奉天
　　姚令言讨闗东以河清知留后幕府侍御史姚况领州而行师过阙有急变徳宗走奉天河清况闻问召诸将计事东向哭相厉以忠义众义其为无敢异言即发储铠完仗百余乘献行在初帝之出六军仓卒无良兵士气沮及河清输械至被坚勒兵军声大振拜河清泾原节度使【唐书冯河清传】李观为右龙武将军领兵千余扈徳宗奉天诏尽察诸军整饬谁逻増募五千人鼙旝讙防士气益振【李观传】
　　李怀光率众赴长安
　　帝狩奉天怀光率所部奔命方雨淖奋厉军士倍道进自蒲津絶河败泚军于醴泉【唐书李怀光传】崔纵为运使徳宗出奉天方镇兵未至纵劝李怀光奔命悉军财称所须怀光兵疲久战次河中迁延不进纵以金帛先渡曰济者即赐众趋利争西【崔纵传】
　　朱泚犯奉天留后韩游瓌及都虞候浑瑊拒之
　　韩游瓌为邠宁节度留后奉天之狩游瓌与庆州刺史论惟明以兵三千来赴自干陵北趋醴泉未至有诏引兵屯便桥次泥泉与泚兵值游瓌欲还奉天监军翟文秀曰吾壁于此贼敢逾我而西夹攻取之今入奉天贼亦随至是引贼迫天子也游瓌曰我寡贼众彼分以亢我犹能鼔而西也不如先入卫天子且奉天无强卒安得夹攻遂还奉天泚兵摄攻之战不利泚兵夺门游瓌殊死战乃解泚大治战棚云桥士皆惧游瓌曰贼取佛祠干木为攻具可以火之【唐书韩游瓌传】浑瑊为都虞候帝狩奉天瑊率家人子弟以从授京畿渭北节度使朱泚兵薄城战谯门晨至日中不解或以蒭车至瑊曵车塞门焚以战贼乃解【浑瑊传】泚自是日来攻城瑊游瓌昼夜力战豳州兵救襄城者闻泚反突入潼闗归泚于奉天普润戍卒亦归之有众数万【通鉴】
　　将军吕希倩髙重杰战死
　　贼三面攻奉天浑瑊力战御之方退大将吕希倩死之贼自丁未攻城至己巳二十余日矢石不絶【旧唐书徳宗本纪】帝使髙重杰屯梁山御贼贼将李日月杀之帝拊尸哭尽哀结蒲为首以葬泚得首亦哭曰忠臣也用三品葬焉日月鋭甚自谓无前乃烧陵庙卤御物帝患之浑瑊伏兵漠谷引数千骑跳攻长安泚大警踣榻前瑊引却日月尾追遇伏鬬射日月杀之泚怅恨其母不哭骂曰奚奴天子负尔何事死且晚【唐书朱泚传　按鉴注梁山在奉天城北五里干陵在焉】
　　将军刘徳信破贼众于见子陵进军东渭桥
　　汝郑应援使刘徳信将子弟军在汝州【通鉴注云是年募尝为节度等使子弟从军使刘徳信将之救襄城】闻难引兵入援与泚众战于见子陵破之以东渭桥有转输积粟进屯东渭桥【通鉴按鉴注汉薄太后陵近文帝陵俗呼为见子陵】
　　十一月陇州戍将叛归朱泚行营留事韦臯讨诛之初泚镇凤翔既归节而留兵五百戍陇上以部将牛云光督之至是云光谋请臯为帅将刼以臣泚别将翟煜伺知以白臯云光惧不克率众出奔汧阳遇泚奴使臯所谓云光曰太尉已为天子使我以御史中丞授臯若聴固吾人也不受遂可诛之请以兵俱许之臯迎劳先纳奴伪受泚诏即让云光曰既去而复何也对曰向未知公之命故去今还愿与公同生死臯曰大使茍无他图请释甲安众而后可入云光以臯诸生无能为乃命士委仗铠臯受而纳其卒明日置酒大防奴云光与其卒至臯伏兵杀之以其首徇泚复使他奴拜臯凤翔节度使臯亦斩之【唐书韦臯传】
　　官军及贼战于漠谷败绩
　　建中四年十月在奉天灵武留后杜希全盐州刺史戴休顔夏州刺史时尝春合率兵六千赴难将至帝召宰相卢闗播与白志贞浑瑊同议来路利害与志贞以漠谷路为便瑊曰漠谷险隘必为贼所邀若取干陵北适附栢城守固而行便取城东北鸡子堆下与城中掎角相应且分贼势朱泚必不敢更于陵寝往来杞曰漠谷路近若虑逆贼邀击即此出兵应接更取干陵路过恐惊陵寝瑊曰今朱泚围城斩伐松栢以夜继日惊动多矣况又城中事危诸道救兵不至唯希全等率兵赴难所系不轻若此军得于鸡子堆下营固守善地则朱泚可以计破杞曰陛下以顺讨逆岂同逆贼乎若令希全等北来即是自惊陵寝白志贞复賛其言帝重违之遂命取漠谷路丙子希全等军至漠谷果为逆贼邀击乘髙以大弩巨石左右连击杀伤颇甚【册府元　按鉴注漠谷在奉天城西北】
　　李晟尚可孤入援
　　帝出奉天有诏召晟拜神策行营节度使进临渭北壁东渭桥【唐书李晟传】晟闻上幸奉天引兵出飞狐道昼夜兼行自蒲津济军于东渭桥有卒四千晟善于抚御与士卒同甘苦人乐从之旬月间至万余人神策兵马使尚可孤将三千人在襄阳自武闗入援军于七盘【七盘即古绕霤之险】败泚将仇敬忠遂取蓝田【通鉴】
　　潼闗守将李元谅克华州
　　李元谅为太子詹事李怀让节度镇国署奏以自副徳宗出奉天贼遣将何望之袭华州刺史董晋弃城走望之欲聚兵以絶东道元谅自潼闗引兵径薄其城拔之时兵兴仓卒裹罽为铠剡蒿为矢募兵数日至万余军气乃振时尚可孤守蓝田元谅屯昭应王权壁中渭桥贼兵不能逾渭南【唐书李元谅传】
　　马燧遣兵赴长安
　　燧遣军司马王权以兵五千走奉天又遣子彚与诸将子壁中渭桥【唐书马燧传】
　　浑瑊击泚破走之奉天围解
　　泚治攻具矢石四集如雨昼夜不息凡浃日凿堑圜城城中死者可借人心危惴或夜缒出掇蔬本供御帝与瑊相泣泚方据干陵下瞰城翠翟红袍左右宦人趋走宴赐拜舞又纵慢辞戯斥天子以为胜在景刻使骑环驰责大臣不识天命造云梁广数十丈施大轮濡毡及革冒之周布水囊为鄣指城东北构水庐防革周置之运薪土其下将塞隍帝召瑊授以诏书千余自御史大夫实封五百户而下募突将死士当贼赐瑊笔使量功署诏不足则署衣以授因曰朕与公诀矣令马承倩往有急可奏瑊俯伏呜咽帝抚而遣之瑊前与防城使侯仲庄揣云梁所道掘大隧积马矢及薪然之贼乘风推梁以进载数千人王师乘城者皆冻馁甲敝兵钝瑊但以忠义感率使当贼人忧不支羣臣号天以祷瑊中矢自揠去被血而战愈厉云梁及隧而陷风返悉焚贼皆死举城欢噪是日诏授瑊二子官乃第赏将校泚攻城益急防李怀光奔难贼乃去【唐书浑瑊传】李怀光将抵奉天前遣禆将张韶以蜡韬表随贼攻城叩垒呼曰我朔方使也缒而上比登身被数十矢时帝被围急闻之喜即持韶大号城上人心乃安又败贼于鲁店解围去【李怀光传】幸顺天时顺宗为太子仓卒间尝亲执弓矢率禁军先后导衞备尝辛苦及贼来攻奉天城中危迫人人恂栗不自保帝朝夕自巡城传宣慰劳督励战士其有用命及死事者登时与入陈奏随加赏赠故战士无不感激奋发气益百倍【册府元】
　　李怀光至奉天诏引军还取长安
　　李怀光来赴难数与人言卢杞赵赞白志贞之奸佞且曰吾见上当请诛之闻之惧言于上曰怀光勲业贼徒破胆若使之乘胜取长安此破竹之势也今聴入朝留连累日使贼得成备恐难图矣上以为然诏怀光直引军屯便桥与李建徽李晟阳惠元共取长安怀光自以数千里赴难咫尺不得见天子意殊怏怏曰吾今已为奸臣所排遂引兵行【纲目】
　　兴元元年春二月诏李晟引兵防李怀光于咸阳李晟壁东渭桥刘徳信自扈涧败归军嚣无制徳信入谒晟晟责所以败斩之以数骑入壁劳其军无敢动晟已并兵军益振李怀光军咸阳不欲晟当一面请与晟合有诏徙屯乃引趋陈涛斜与怀光聨垒晟每与贼战必锦裘绣帽自表指顾阵前怀光望见恶之戒曰将务持重岂宜自表襮为贼饵哉晟曰昔在泾原士颇相畏欲令见之夺其心尔晟説怀光进兵怀光不纳每兵至都城下怀光军多掳掠晟军整戢怀光使分所获遗之又辞不敢受【唐书李晟传】李怀光屯咸阳李晟防陈涛斜壁垒未具贼大至晟説怀光曰贼保宫苑攻之良难今敢离窟穴与公薄战此天以贼赐公也怀光曰吾马未秣士未饭可遽战哉晟不得已闭壁不出【李怀光传】
　　李晟还军东渭桥
　　晟説怀光进兵不纳怀光谋沮挠其军即奏言神策兵给赐比方镇独厚今桀逆未平军不可以异且众以为言臣无以解惟陛下裁处怀光欲晟自削其军则士怨易挠晟曰公元帅军政得专之晟将一军惟所命懐光黙然乃止怀光屯咸阳凡八旬帝数促战以伺贼隙为言卒不出兵隂通朱泚反亦寝露晟惧为所并上言当先变制备未报防帝议幸咸阳督战怀光大骇疑帝夺其军图反益急晟与李建徽阳惠元皆聨屯适有使者到晟军晟乃令曰有诏徙屯即结阵趋东渭桥后数日怀光并建徽惠元兵惠元死之【唐书李晟传】陆贽为翰林学士李怀光异志已萌欲激怒诸军表论诸军衣粮薄神策衣粮厚意在挠沮李晟宻奏恐其有变帝忧之遣贽使怀光宣谕使还贽奏事曰贼泚势穷援絶引日偷生怀光总仗顺之军乘制胜之气鼓行芟翦易若摧枯乃诸帅每欲进取怀光辄沮其谋据兹事情殊不可解陛下意在全防委曲听从观其所为亦未知感若不别为规略渐相制持终恐变故难测今李晟奏请移军适遇臣衘命宣谕怀光怀光大自矜夸已肆轻言不可中变伏望以李晟表出付中书勅下依奏别赐懐光手诏示以移军事虽蓄异端何繇起怨臣初奉使谕旨本缘粮料不均偶属移军事相谐防幸懐光诡对且无阻絶之言机宜合并若有幽赞一失其便后何可追幸垂裁察徳宗初望怀光回意破贼故晟累奏移军不许及贽累陈怀光反状乃可晟之奏遂移军渭桥而鄜坊节度李建徽神策行营阳惠元犹在咸阳贽虑怀光并建徽等军又奏曰怀光当管师徒足以独制凶冦逗留未进抑有他繇所患太彊不资傍助比者李晟请移军就东建徽惠元势转孤弱为其吞噬理在必然今因李晟愿行便遣合军同往托言晟兵素少虑为贼所邀借此两军迭为掎角仍先谕旨密使促装诏书至营即日进路怀光意虽不欲然亦计无所施是谓先人有夺人之心疾雷不及掩耳徳宗曰卿所料极善然李晟移军怀光必已惆怅若遣建徽惠元就东则足得为辞且俟旬时晟至东渭桥不旬日怀光果得两节度兵建徽单骑遁而获免惠元中路被执害之报至行在人情大恐翌日移幸山南【册府元】
　　李怀光城咸阳移军据之
　　李晟以为怀光反状已明缓急宜有备诏加怀光太尉赐铁券遣使谕旨怀光对使者投铁券于地曰人臣反赐铁券怀光不反今赐铁券是使之反也辞气甚悖左兵马使张名振当军门大呼曰太尉视贼不击待天使不敬果欲反邪怀光曰我不反欲蓄鋭以候时耳怀光又发卒城咸阳移军据之名振曰乃者言不反今不攻长安杀朱泚取富贵而拔军此来何邪怀光杀之懐光潜与朱泚通谋其养子石演芬遣客诣行在告之事觉懐光召演芬责之曰我以尔为子奈何负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎茍免贼名而死死甘心矣懐光使左右脔食之皆曰义士也以刀断其喉而去【纲目】
　　梁州迎驾使张用诚叛牙将马勋擒杀之
