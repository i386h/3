<!-- { "loadSidebar": true } -->
　　满朝荐字汝扬湖广麻阳人万厯中进士授咸宁令下车首询利病扶弱抑强均赋役裁羡余勾摄不扰讼牒纷沓一讯立决有从税使梁永附益者次第擒捕下之狱羣恶弗便以阻挠诬奏调广西布政司都事束装出关两台交章留之诏复职朝荐益厉志除奸是时多有大盗投永为爪牙朝荐捕治甚急盗欲假进贡潜出关朝荐遣人追捕之永使杀盗以灭口诬奏朝荐刦贡杀人上怒命逮赴对诏至士民哭声遍巷市欲剚刃永腹朝荐百方省谕始解临行送者万人有裹粮防送至都门者既返乃相与建生祠祀于东门外长亭之左后歴官太仆寺卿【咸宁县志】万厯三十五年税监梁永诬奏朝荐承御史意伏兵渭南刦贡上怒命逮朝荐廷臣论救不听时缇骑至灞上宗室士民毋虑数万人围永署朝荐间道始就槛车【纪事本末】
　　许兴学山东人举人知咸阳平易近民听讼不以言折必得其情乃止人视之如慈母尊师焉【贾志】
　　王家瑞广平人进士知咸阳恺悌爱民端方持己力阻开矿之害不畏权焰咸民感恩立祀【贾志】
　　马民牧号心棠直南和人举人万厯中知临潼政善拊循御百姓如家人父子有情必尽时采金内使首事临潼声势赫奕牧与抗礼不少折一切开采事宜调剂悉当百姓恃以不扰后以捕禁逃军致激讼于上士民数千控白其寃上官主先入竟论谪去【贾志】杨四教河南磁州人监生万厯中为临潼丞倜傥豁达临政井然歴署诸邑皆有政声刘化国南皮人监生万厯中为临潼主簿不苛不扰与邑令马民牧丞杨四教共事称一时之良去之日士民遮道饯送不絶【临潼县志】
　　刘宪字伯正山东益都人举人万厯间令高陵念县冲疲申请当道掣囘本县恊济咸阳渭水驿马驴牛站四十头匹民少苏焉乡民桑泽民等为防审编驿传碑邑人知府刘自化有记【贾志】
　　袁化中字熙宇山东武定人万厯间以进士任泾阳令恺悌乐易接士民若家人父子古召杜之流也百姓祠祀之【泾阳县志】
　　何朝宗湖广道州人进士万厯间授三原令疏濬三里渠斩木导水劳于民事有循吏风【三原县志】
　　穆甯中字允执进士授三原令甫下车廉知民瘼戚不自安日劝民力农桑尚节俭严学校絶请谒餽送供应之规民咸诵之【三原县志】
　　凃有祐字受伯铜梁人进士任三原令清慎勤敏政事之暇宏览博物登山临水不废赓吟听讼迎刃而解凡所剖断两造咸服至严城守除冦盗修学宫善政不可尽述【贾志】
　　杨之璋字锡之河内人进士万厯间授三原令时歳比不登璋缓征平价民赖以苏【三原县志】之璋詧寃苦抑豪彊清介自持威惠大着比入觐过里贷于族以行【懐庆府志】
　　李栖凤字翀寰山西临晋人进士万厯间任三原令不弛不激按骩法者数人重置之罪奸宂股栗民爱士附五年以荐陞去【三原县志】
　　程训河南郏县人由进士为盩厔令廉平不苛以爱养为心两造庭质多谕令和息各心服去性公正人不得干以私课试生徒终日黙坐士有离席语者辄面斥之吏多予告月以一人更直案牍邑吏民贤不肖及奸邪罪名市集物价俱有籍犯者披籍收取无不凛慑比卒老防悲哀归衬之日号泣拥途至为罢市【盩厔县志】
　　梁克从号壶岭河南鄢陵人进士万厯间知盩厔县寛严相济持政有方士民咸颂其徳【贾志】克顺字篆一即前令克从兄举人知盩厔为政振刷有风望牍无停滞剖决如流每至夜分不倦修废举坠焕然改观擢御史顺治初邑人举祀名宦【盩厔县志】
　　和震字起甫祥符人进士万厯中知渭南明爽无机械为政务在厘奸剔蠧折狱不厌周详得情后已退公庭如止水征给事中【渭南县志】
　　崔邦亮字徳严东明人进士万厯间知渭南豁逹明敏见事风生人莫敢欺至礼贤好士如恐弗及任六年征御史歴顺天府丞【渭南县志】
　　徐斗牛字光墟许州人进士万厯间知渭南赋性浑朴治行端方民不扰而事理会监税内官鱼肉细民斗牛不忍毅然以身捍之珰为所阻不遂辄窘辱之竟以愤卒【贾志】
　　杨所修字脩白商城人进士万厯中知渭南县精明亢爽听讼如神脩六司置器皿剏文昌阁增修万里桥植路傍树行人赖之旌善惩恶兴文敦教居六年歴陞都御史【贾志】
　　周维翰北直阜城人进士知宜川廉洁奉公奏记上官革恊济甘泉之累民防其惠【贾志】
　　赵永禄北直献县人为延长令实政感孚时有虎白昼噬人道无行客永禄祭祝逺徙他所延境赖以无患又值歳旱露体祈祷甘霖立沛【延长县志】
　　陈国柱山西猗氏人举人为延长令甫下车即抑强暴惩贪墨豪猾敛迹振肃纪纲惟务实政学宫仓厫城堞皆为经营修葺延人感之立碑颂徳【延长县志】
　　李棨号景蒲平定州人举人万厯中知凤翔县有惠政兴学校建南门邑人有掘地得金者或讦之棨曰彼自得金何与尔事何与我事居官数载人称其廉陞南京兵部主事【贾志】
　　王敬字苍坪鹿邑人鳯翔县知县与知府沈自彰同心任事创条鞭兴水利开小南门以通风气人文益盛敬有心计能任人时鳯民以户口征盐课敬曰民非商奈何输课于是贷公帑委役贸盐官代民课立法详宻除母钱归帑外余子钱为地方兴作阖邑赖之及敬陞任去盐本折而课仍累民矣【鳯翔府志】
　　朱圻河南固始人举人万厯中自汧阳令调鳯翔明敏善断精察过人凡所见姓名状貌黙识不忘有因事逃匿者忽于门外共语圻于堂上辄辨其音曰此即某也执之果然人以为神【贾志】
　　徐三畏字子敬北直任邱人进士万厯中扶风知县仪宇甚伟意防深逺人莫敢窥境内传舍供帐办具得宜过客尽悦接遇士大夫情谊蔼然自处甚简尤重更张奉诏均田恐滋蠧扰乃为之报罢及歳大祲郡下荒政条例曰救荒无竒予之可为者省事止讼与停征尔与民休息歳不为灾擢工部给事中【贾志】
　　李茂春字蔚元县人进士万厯中知扶风丰格崭然清操如水毎于上官前为地方陈利病侃侃无所顾忌期于利民【贾志】
　　王祈祯山东馆陶人扶风知县长于钩距下无匿情扶邑钱粮加耗始自前令黄尝先取羡金而令收役补偿至是禁絶俾民自投柜胥役无能为奸延接士大夫以礼或有干凟者辄峻拒之为一郡最【贾志】
　　刘朝绘四川大邑人万厯中西乡知县重修金洋堰民沐其惠【旧志】
　　刘应科山西垣曲人歳贡万厯中麟游知县老成正直人不敢干以私至比之包孝肃时值宁夏之变贼势甚厉应科登陴誓众筑垒固守啮指自矢曰以死报国分也士民皆感泣寻贼灭以忧去濒行惟冠葢图书而已【贾志】
　　张以谦字益吾河南洛阳人进士万厯中洋县知县精链明敏宿弊尽厘减粮赈穷民立祠祀之【贾志】
　　李用中县人进士万厯中知洋县资性英明才猷果敢力行均地条鞭法由西乡路修飞槽斜堰洋人永利立祠祀之【洋县志】
　　程心传仁寿人以举人知西乡县申请茶法除民害商亦称便至今诵之【贾志】
　　李培乐陵人监生为畧阳令革排年之扰除副差之害发奸剔蠧盗息民安【畧阳县志】
　　邓朝左南昌人万厯时以举人知紫阳仁慈廉洁编审以公又积谷备赈时称循卓【紫阳县志】
　　张继芳沁水人万厯中以举人知紫阳才能敏防修葺庙学纂集县志勤考课均里甲有遗爱碑【紫阳县志】
　　贺贡山西崞县人举人知雒南明察有守以单骑出讨矿冦为民除害又赈饥缮城垣徳政尤着民绘像奉之【雒南县志】
　　郭实字华伯高邑人进士万厯间任朝邑令性严明有殊绩歳大祲赈济有方民无流亡召入为御史【贾志】
　　史东昌山西蔚州人进士万厯中知澄城性强毅敢言不畏权势而喣喣拊民不异家人父子贫民输赋牛羊花布粒麦之属皆准入亲视衡量不任左右有行贷者亦借而付之故催科不扰陞刑部主事【贾志】
　　黄榜綦江人举人万厯中知澄城勤于民事置学田立义仓又造木牛滚锄以劝耕当事皆称其才【贾志】
　　髙一防陈留人举人万厯中知澄城精明仁厚善政宜民澄素苦徭役重累单户防申请条鞭徭役始均【澄城县志】南邦化安邑人进士知澄城始立条鞭大便里甲后人被徳不衰【贾志　按二传俱云立条鞭法岂髙令发其端而南令成其事乎合传之以见其终始云】
　　马攀龙号瑞洲四川巴县人万厯中授韩城令性慈惠介洁丁田赋多溢额逋负日甚攀龙亲经厘正而溢派规避之端自此永杜又韩之水利工不勤易堙溉不匀易阏攀龙为酌田分期灌水堤堰疏濬旷工必惩遇旱辄涕泣拜祷焚爪自责每有膏雨之应终其任狱讼盗贼为之一清迁兴国知州【贾志】
　　王九畴字子范河南邓州人举人万厯间华隂知县均田弭盗多惠政尝修学宫建北城楼立常平仓树道傍栁复葱谷水故道与华牧力辨利害务期两便民思之不置【贾志】
　　刘泽逺祥符人万厯间举人知同官催科不扰建书院奎楼河堤诸公署并修县志文风丕变规制一新【贾志】
　　刘梦阳嘉州举人万厯间知白水恢新学宫重修邑志甚有功于士民【贾志】
　　黄汝槐湖广郧县人选贡万厯中知白水抚疲邑灾氓政多恺泽境有民歳出刼掠汝槐申请除邑为立碑与贾沈二令并祀【白水县志】
　　方本清字子任河南南阳人恩贡知三水有才识改建学宫补置俎豆修司院葺城楼濬水渠十余所茂绩丕着【三水县志】
　　陈王庭北直永平人任洛川令清慎俭约凡钱谷讼狱剖断如流吏不敢干以私洛川夙号繁剧民玩吏刁前后令斯邑者禁令怠弛王庭有精力敏于裁决故令行禁止风俗一变【贾志】
　　江之澨汶上人万厯中知中部精明果敢力植善类邑俊秀孤弱不能自立者曲为保全多方诱掖务底于成其里中豪猾交通吏胥招纳权贿武断乡曲者廉得其魁数人捕治之余党慑伏以艰归复补中部加意恤民尤励廉节前后六载民悦士服陞任去邑人泣送境外【延安府志】
　　陈王道山西宁乡人举人令延川调繁清涧遇奸吏辄置之法理狱剖决如流四隣控吁者皆假籍以希听断且持躬介洁遇士大夫不阿士耑其业民乐其生循声大起擢贰正定【贾志】
　　孟希孔字于时山西蒲州人进士万厯末知扶风简重寡言笑望之凛然而冲懐可即初下车屏去文法曲为绥辑征收羡余寄之公帑凡营建公费即以充之不更加派于民招抚流移予以牛种民感其徳输纳莫敢后期【贾志】
　　郅述中山西蒲州人举人万厯末知麟游清介自矢一事病民如身受之邑故苦疲述中徐为料理不以督责扰民月三课士进以徳业后左迁去【麟游县志】
　　张启防霸州人举人万厯末知汉隂居寛行简得为政体调停差役务从轻省修尊经阁文昌宫魁星楼八蜡庙筑月河堤造城门桥歴任五年士民诵之【贾志】
　　王之玺字符珍河南开封人举人天啓初鳯翔知县其言呐呐不出诸口而政事暇整立易知单毎户以赋丁多寡为次一甲给一单如甲不完限则乙不受单凡留单者责之民争输赋单行若流催科不扰【鳯翔县志】
　　熊引丰字年玉四川富顺人举人天啓初知扶风机警夙成更饶干畧先是邑多逋欠麦秋后追摄四出胥役复上下其手窃取嬴余引丰廉得其状无羁留需索之扰百姓争先输纳吏民莫敢侵欺且应变仓卒不畏强御奸宄戢伏境内大治【贾志】
