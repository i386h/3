<!-- { "loadSidebar": true } -->
　　萧字维斗奉元人性至孝出为府史上官语不合即引退读书南山者三十年于是博极羣书天文地理律厯算数靡不研究及门受业者甚众世祖分藩在秦辟侍秦邸以疾辞授陜西儒学提举不赴后累授国子司业改集贤侍读学士皆不赴大徳十一年拜太子右谕徳扶病至京师入觐东宫书酒诰为献以朝廷时尚酒故也寻以病力请去职卒諡贞敏制行甚髙眞履实践教人必自小学始为文辞立意精深言近指逺以洙泗为本濂洛考亭为据闗辅之士翕然宗之称为醇儒【元史本传】
　　岳崧号景山郃阳人延祐中三聘不起解禽鸟语尝读书于卧虎岗与萧友善所着有六经四书注【贾志】
　　同恕字寛甫奉元人恕安静端凝羁丱如成人日记数千言年十三以书经魁乡校至元间三召不起陜西行台御史赵世延请即奉元置鲁斋书院中书奏恕领教事制可之先后来学者殆千数延祐六年以奉议大夫太子左赞善召入见东宫赐酒慰问继而献书歴陈古谊尽开悟涵养之道眀年春英宗继统以疾归恕之学由程朱上溯孔孟务浃洽事理以利于行教人曲为开导使得趋向之正性整洁平居虽大暑不去冠带母张夫人卒事异母如事所生父丧哀毁致目疾时祀斋肃详至尝曰养生有不备事犹可复追逺有不诚是诬神也可逭罪乎恕家居十三年搢绅望之如景星麟鳯乡里称为先生而不姓至顺二年卒年七十八制赠翰林直学士諡文贞其所着曰榘庵集二十巻【元史本传】
　　第五居仁字士安【泾阳人见闗学编】幼师萧弱冠从同恕受学博通经史躬率子弟致力农亩而学徒满门其度雅量能容人所不能容尝行田间遇有窃其桑者居仁辄避之乡里髙其行义率多化服作字必楷整游其门者学明行修卒之日门人相与议易名之礼私諡曰静安先生【元史同恕传】
　　韩择字从善奉元人天资超异信道不惑其教学者虽中嵗以后亦必使自小学等书始或疑为陵节勤苦择曰人不知学白首童心且童蒙所当知而皓首不知可乎择尢邃礼学有质问者口讲指画无倦容士大夫游宦过秦中必徃见择莫不虚徃而实归焉世祖尝诏之赴京疾不果行其卒也门人为服缌麻者百余人【元史萧传】
　　侯均字伯仁奉元人父母早亡独与继母居卖薪以给奉养积学四十年羣经百氏无不淹贯每读书必熟诵乃已尝言人读书不至千徧终于已无益故其答诸生所问穷索极深如取诸箧笥名震闗中学者宗之用荐者起为太常博士后以上书忤时相意不待报可即归休田里均貌魁梧而气刚正人多严惮之及其应接之际则和易欵洽虽方言古语人所未晓者莫不随问而答世咸服其博闻【元史萧传】
　　程字君用泾阳人隠居不仕弱冠即以古学自力讨论六籍寒暑未尝少辍三原李子敬创学古书院延讲学其中逺近从逰者百余人循循然乐道不倦学者称悦古先生尝戒诸子曰人性本善习之易荒古圣贤皆以骄惰为戒况凡民乎集家戒一巻以遗子孙【闗学编】
　　眀
　　尚士行同州人名志以字行学通五经元末隠居白水之龙岗山学者称南岗先生与蒲城赵孟旸马巨江等乐道讲学明初孟为学士荐于朝诏授本学训导以斯文为己任士皆翕然庆得师焉【同州志】马巨江蒲城人洪武十七年以通经举授咸宁训导永乐初授翰林五经博士时称钜儒赵晋字孟旸亦蒲城人眀太祖征聘辅导太子诸王赐春坊侍讲学士以安车致仕【蒲城志】
　　马尚賔名贵以字行三原人光禄卿理祖也生而颖敏祖母徐教之学即奉书昼夜读能尽识大意及长祖母徐语之曰吾闻汝外曾王父云道在中庸尚賔遂专意中庸时处士师敏深于中庸者也相与研极中庸之理吉士解栖霞尝就问退而叹服永乐中诏求遗逸不就尚賔用周易六壬皇极诸书占事知来皆竒验説者谓当与君平尧夫并传云【苑洛集】子江字文渊博学好古事亲中礼隠居教授吕柟谓其得君子之道有九焉【雍大记】
　　张杰字立夫鳯翔人生有异质頴悟过人稍长以圣贤自期登正统辛酉乡荐山西赵城训导以讲学教人为事嵗祲捐俸赈饥父殁徒跣奔归丧葬悉以礼先是里俗多用浮屠法杰一切屏去乡人化之后以养母遂不复仕益肆力于学恒瞑目端坐至于移时起则取诸经子史朗然讽诵或至丙夜后已最爱涵养须用敬进学在致知二语因大书揭座右造诣日深弟子从游者日众乃拓家塾以五经教授名重一时或劝之著书曰吾年未艾犹可进也俟有所得为之未晚竟未及著书而卒年五十二【闗学编】
　　宋玉字廷珍长安人自幼好学人号宋五经举正统三年乡举任双流训导以贤能行取赴部时王振当权玉独不为礼授沈府教授沈王敬之如师动静言语必禀而后行致仕归惟教授乡闾子弟从游者甚众【西安府志】
　　姚显字微之咸阳人领正统甲子乡荐传业成均时三上封章大略皆辟异端崇正道安社稷之谋言甚切直大名著天下大兴龙寺者朝廷习朝仪之所外树大楼题匾曰天下第一丛林以显奏毁除人益仰重擢言职为不利己者黜之出宰齐东民爱之如父母歌曰清似水明如镜齐东之人何其幸转武城民亦爱之歌曰先有子游后有姚公律己治人同一古风后丁内外艰俱庐墓侧以教乡社子弟寻陞大仆丞显为人刚方正直光明磊落其制行一以圣贤为法人与之接邪僻自为之消比卒也士林咸痛惜焉【雍大记】
　　李锦字在中咸宁人九嵗读书知大义后遇秦州周廷芳讲学得闻周程张朱为学之要遂弃词章之习专以主敬穷理为事践履醇茂闗中学者咸敬服之天顺壬午举于乡游成均大司成邢让深器异之后邢坐事下狱锦倡六馆士伏阙抗章明其无罪名重京师锦解经平正通达不为凿説且善诱后学谆谆忘倦仕松江府同知卒于官贫不能为棺殓其僚友赙之始充归云【闗学编】
　　薛敬之字显思渭南人生五嵗爱读书十一解属文言动必则先贤以积廪贡太学二尊人相继殁徒跣奔葬风雪不避后遂病足值冬月辄发母嗜韭母殁终身不忍食韭成化丙午选山西应州知州首劝民耕稼纺绩时当东作巡察田野民艰于耕种者赉以牛种又务积蔬粟不三四嵗粟至四万余石干蔬数万余斤寻当饥馑应民免于死亡其既窜而复归者三百余家南山有虎患为文祭之旬日间虎死于壑己酉春萧家寨北平地有暴水涌出一寨几至渰没亦为文祭告水即下泄声如雷鸣民免于溺尤重学政数至学舍为诸生言孔孟之防由是应人知身心性命之学奏课第一陞金华府同知居二年致仕卒敬之嗜道若饴老而弥笃好与人讲又好静坐思索凡有所得即以劄记所着思録野録诸书其言多有补于名教云【闗学编】
　　刘玺宜川人赋性端方博览羣书与兄琛同举治乙卯乡试人以公辅期之琛登进士任推官歴按察司佥事而玺方以道学自任不急进取徙家长安教授诸生人争师事之闗中以理学名者多出其门冯从吾玺外孙也少时玺口授五经昕夕诲育其后竟传其学玺官衞辉通判有廉名兄琰成化辛卯举人知汝阳亦称循吏而琛居官所至多政绩长安号三刘云【宜川志】
　　吕柟字仲木髙陵人少授尚书于邑人孙昻有志圣贤之学危坐诵读虽炎暑不废大叅熊公李公延教其子馆于开元寺闻父疾徒步归二公以夫马追送不及父愈搆云槐精舍聚徒讲学治辛酉举于乡明年游成均与诸同志讲学宝卭寺正徳戊辰廷对第一授修撰时阉瑾窃政以枌榆故致贺柟却之会西夏搆乱疏请上御经筵亲政事不报乃引去瑾败荐起旧职上疏劝学上嘉纳未几乾清宫灾应诏言六事不报复引疾去父病侍汤药昼夜衣不解带履恒无声一年须发为白及卒哀毁逾礼既葬庐墓侧旦夕焚香号泣释服复讲学东林书屋鎭守阉廖素张甚戒使者过髙陵勿扰曰有吕公在也世庙即位诏起原官上御经筵柟进讲值淳皇后忌辰口奏宜存黪服礼罢赐酒馔朝论韪之甲申复以十三事上言过切直谪判解州既至解以作士变俗为任会守缺柟摄事善政犁然来学者益众建解梁书院选少而俊秀者歌诗习小学诸仪朔望令耆徳者讲会典行乡约防孝悌节义者表其庐求子夏后教之学政举化行俗用丕变转南吏部郎迁国子祭酒以师道自任取仪礼诸篇令按图习之登降俯仰钟鼓管籥洋然改观易听有古辟雍之风晋南礼部右侍郎署南吏曹掾疏荐何塘穆孔晖徐阶唐顺之等二十人入贺会庙灾自陈遂致仕归卒之日髙陵人为罢市四方门人闻者皆为位而哭諡文简【闗学编】柟在南都凡八年四方士环趋讲下是时海内讲学者相望起而各守一先生言柟独集取宋儒周程朱张语为四子抄释令学者体验而力行之语学者曰必如是乃为吾实学无他法门也【明史窃】
　　马理字伯循三原人治十一年以春秋魁乡试再试礼闱未第游太学与吕柟崔铣交相切劘文章徳义名震都下正徳九年登进士授稽勲主事改文选与郎中不合引疾归居三年复任与黄巩谏南巡被杖未几送母还乡设教嵯峨精舍生徒履满门外寻起考功郎中力持公论时称为眞考功歴迁光禄卿生平学凖程朱以主敬穷理为主四方学徒转相授受自缙绅士子以至田夫野叟无不欣慕之虽四夷亦闻其名安南贡使至问部郎黄清曰逺闻马道学名所愿一见今何不在仕列髙丽使至亦闻马主事为圣朝第一人宜加厚遇乞颁赐所为文使国人矜式其见重如此卒年八十余諡忠献【名山藏】
　　昝如心字子推三原人性頴悟读书能悟人所不到处厌科举之学慨然有求道之志尝衣冠危坐整心饬身言动应酧悉遵道义人咸敬服年二十九而卒【万姓统谱】
　　王盛字徳韩城人释褐南户科给事陟山西参政受业薛河津之门孝友清贞秉礼好学叅藩时常以暇日课士名流多出其门居家凡丧祭悉遵朱子家礼不用浮屠法韩俗为之一变【同州志】
　　吕濳字时见泾阳人幼颖敏读书解大义稍长师事吕柟言动率以为法嘉靖丙午荐乡书卒业成均先是母栢病于京濳扶病西归病革以濳且壮命之娶濳娶而不婚日夜苫处丧次服除乃始婚尝与友人郭郛讲学谷中洞口四方从学者甚众辟授国子学正时马文庄公为祭酒郛亦为助教乃与郛议以吕柟为祭酒时所布学约力举行之由是讲读之声彻于桥门调工部司务卒年六十二时从柟学者又有张节李挺节字介夫亦泾阳人父幡官通州同知节随父之任会湛若水讲学京师节从之游湛教以随处体认天理大有省悟无何父幡致仕节归受学于柟柟深器重之生平不妄交游独与吕濳郭郛诸君子相切劘日坐南园草屋中读书穷理涵养本源至老不倦恶衣粝食淡如也挺字正立咸宁人西安郡学生性孤直有义气不随时頫仰尝自诵曰生须肩大事还用读春秋柟殁又讲学于马理徃来三原道中以盗死人皆惜之【闗学编】
　　郭郛字惟藩泾阳人与吕濳同肆力于学以圣贤相期许父母相继逝居丧竭力尽瘁家计窘甚而处之裕如朝夕攻苦益濳心性命之学或有以千金求居间者峻拒不纳嘉靖戊午举于乡选河南获嘉学谕与诸生讲学课艺多所造就擢国子助教迁户部主事税九江剔弊除奸商旅胥悦出守马湖居未三载投牒归田读书讲学外他无所事卒年八十八门人私諡曰贞懿先生【闗学编】
