<!-- { "loadSidebar": true } -->
　　黄巢陷华州河口节度使李侃表降于贼朝廷使田令孜率神策军拒之贼以王铎失守乃自潼闗谷路入遂冦京师时前夏州节度使诸葛爽亦统禁军闻贼盛退保栎阳及黄巢至乃降【册府元】始博野凤翔军过渭桥见募军服鲜燠怒曰是等何功遽然至是更为贼乡导前贼焚西市帝郊祈哀防承范至具言不守状帝黜宰相卢携方朝而传言贼至百官奔令孜以神策兵五百奉帝趋咸阳惟福穆潭夀四王与妃御一二从中人西门匡范统右军以殿巢以尚让为平唐大将军金吾将军张直方与羣臣迎贼灞上巢陷京师入自春明门升太极殿宫女数千迎拜称黄王巢喜曰殆天意欤数日因大掠缚棰居人索财号淘物捕得官吏悉斩之火庐舎不可赀宗室侯王屠之无矣【唐书黄巢传】上趣骆谷凤翔节度使郑畋谒于道次请留凤翔上曰朕不欲宻尔巨冦且幸兴元征兵以图收复卿可纠合隣道勉建大勲畋曰道路梗澁奏报难通请得便宜从事许之【纲目】
　　黄巢僣号于长安
　　巢入宫自称大齐皇帝改元金统唐官三品以上悉停四品以下如故巢将砀山朱温屯东渭桥温少孤贫与兄存昱依萧县刘崇家崇数笞辱之崇母独怜之戒家人曰朱三非常人汝曹善遇之豆卢瑑崔沆于琮刘邺匿民间巢搜获皆杀之广徳公主曰我唐室之女誓与于仆射俱死贼皆杀之将作监郑綦库部郎中郑系义不降贼举家自杀张直方多纳亡命匿公卿于复壁巢杀之【纲目】
　　凤翔节度使郑畋合隣道兵讨贼
　　畋还凤翔召将佐议拒贼皆曰贼势方炽且宜从容以俟兵集乃图收复畋曰诸君劝畋臣贼乎因闷絶仆地不能言防巢使者以诏书至监军与之宴乐奏将佐以下皆哭使者怪之幕客靳储曰以相公风痹不能来故悲耳民间闻者莫不泣畋闻之曰吾固知人心尚未厌唐贼授首无日矣乃刺指血为表遣使诣行在召将佐谕以逆顺皆听命刺血与盟完城堑缮器械训士卒密约隣道合兵讨贼隣道皆许诺发兵时禁军分镇闗中者尚数万畋使人招之皆至军势大振巢遣人赍诏召畋畋斩之【纲目】
　　车驾至兴元义武节度使王处存以兵来卫
　　帝幸兴元道中无供顿卫士食不给汉隂令李康献糗饵数百防士皆厌给帝异之曰尔乃及是乎对曰臣安知为此张濬教臣也乃急召濬至行在以为兵部郎中再进諌议大夫【白孔六帖】王处存累迁义武节度使黄巢陷京师处存号哭不俟诏分麾下兵间道至山南卫乘舆【唐书王处存传】王景崇进同中书门下平章事黄巢反帝西狩伪使赍诏至景崇斩以徇因发兵驰徼诸道合定州王处存连师西入闗问行在贡输相踵【五代史王景崇传】
　　河中节度使王重荣引兵入援进屯渭北
　　巢遣使调发河中吏民不胜其苦王重荣谓众曰始吾屈节以纾患今调发不已亡无日矣悉驱巢使者杀之巢遣朱温击河中重荣与战大破之遣使与王处存结盟引兵营于渭北【纲目】
　　中和元年春正月诏诸道兵讨贼
　　帝在兴元诏太原节度使郑从谠发本道之师与北面行营招讨使诸葛爽代州刺史北面行营马步都虞候朱玫夏州将李思恭等行营诸军并赴京师讨贼【册府元】
　　三月黄巢遣兵冦凤翔都统郑畋击败之
　　贼将王璠率众三万来攻畋使夫【时唐夫为畋行军司马】设伏以待璠内轻畋儒柔纵步骑鼓而前畋以鋭卒数千当贼疏阵而多旗帜乘髙伐鼓贼不测众寡阵未整伏发众皆嚣日暮军四合鏖战龙尾坡【鉴注龙尾坡在岐山县东】斩首二万级积尸数十里多获铠仗璠遁去擒璠子斩之威动京师【唐书郑畋传】
　　夏四月黄巢遣将据邠州镇将朱玫讨诛之
　　邠将朱玫阳为贼将王玫裒兵俄而杀玫引军入于王师【唐书黄巢传】
　　官军入长安黄巢走还袭之复据长安
　　诏泾原节度使程宗楚为诸军行营副都统前朔方节度使唐夫为行营司马数击贼夫进屯渭北王重荣屯沙苑王处存次渭桥李孝昌拓拔思恭壁武功夫拔咸阳栰渭水破尚让军乘胜入京师巢窃出至石井宗楚入自延秋门夫传城舎都人共噪曰王师至处存遣鋭卒五千以白自志夜入杀贼都人传言巢已走邠泾军争入京师诸军亦解甲休竞掠货财子女市少年亦冒作肆为剽巢伏野使觇城中弛备遣孟楷率贼数百掩邠泾军都人犹谓王师讙迎之时军士得珍贿不胜载闻贼至负重不能走贼执夫害之处存走营始王璠破奉天引众数千随夫诸将败独一军战尤力巢复入京师怒民迎王师纵击杀八万人血流于路可涉也谓之洗城诸军退保武功【唐书黄巢传】
　　五月官军克华州
　　昭义节度使髙浔防王重荣攻华州克之【通鉴】
　　六月西川黄头军使李鋋等与贼战于兴平败之邠宁节度副使朱玫屯兴平黄巢将王璠围兴平玫退屯奉天及龙尾坡西川黄头军使李鋋将万人巩咸将五千人屯兴平为二寨与黄巢战屡捷陈敬瑄遣神机营使髙仁厚将二千人益之【通鉴】黄巢陷京师陈敬瑄遣黄头军部将李鋋巩咸以兵万五千屯兴平数败巢军贼号蜀兵为鸦儿每战辄戒曰毋与鸦儿鬭【白孔六帖】
　　秋七月李孝昌拓跋思恭进军东渭桥
　　鄜延节度使李孝昌权夏州节度使拓跋思恭屯东渭桥黄巢遣朱温拒之是月以义武节度使王处存为东南面行营招讨使以邠宁节度副使朱玫为节度使【通鉴】
　　八月髙浔及贼战于石桥败绩
　　髙浔与黄巢将李详战于石桥浔败奔河中详乘胜复取华州【是年五月髙浔克华州】巢以详为华州刺史【通鉴】
　　延夏兵及贼战于东渭桥败绩
　　李孝昌拓跋思恭与尚让朱温战于东渭桥不利引去【通鉴】
　　九月忠武监军杨复光屯武功
　　黄巢之陷长安也忠武节度使周岌降之尝夜宴召复光酒酣言及本朝复光泣下良久曰公自匹夫为公侯奈何舍十八叶天子而臣贼乎岌亦流涕曰吾不能独拒贼故貌奉而心图之今日召公正为此耳因沥酒为盟命复光将兵三千诣蔡州説秦宗权同举兵讨贼宗权遣其将王淑将兵三千从复光淑逗留不进复光斩之并其军分忠武八千人为八都遣牙将王建韩建等八人将之帅八都与朱温战败之克邓州逐北至蓝桥【通鉴注云蓝桥在蓝田闗南】八月复光屯武功【通鉴】
　　冬十月凤翔行军司马李昌言作乱郑畋赴行在行军司马李昌言屯兴平遣麾下求为南面都统辄引兵趣府畋不意见袭登城好语曰吾方入朝公能戢兵爱人为国灭贼乎能则守此矣遂委军去昌言自为留后卫畋出境既半道内惭负即辞疾诏授太子少傅分司东都便医于兴元明年召至行在拜司空门下侍郎平章事军务一以咨决【唐书郑畋传】
　　十一月贼袭败李孝昌拓跋思恭于富平
　　十一月乙巳孟楷朱温袭鄜夏二军于富平二军败奔归本道【通鉴】
　　二年春正月以王铎为诸道行营都统讨贼
　　王铎以髙骈无心讨贼自以身为首相发愤请行上许之以铎充义成军节度使兼京城四面行营兵马都统以太子太师崔安潜为副忠武军监杨复光为天下兵马行营都监以河中节度使王重荣为司马义武军节度使王处存鄜延节度使李孝昌夏绥节度使拓跋思恭为京城东北西面都统【册府元】
　　二月朱温据同州
　　黄巢以朱温为同州刺史令温自取之二月同州刺史米诚奔河中温遂据之【通鉴】
　　夏四月王铎以诸道兵逼长安
　　铎将两川兴元之军屯灵感寺【一统志云灵感寺在西安府富平县治西】泾原屯京西易定河中屯渭北邠宁凤翔屯兴平保大定难屯渭桥中武屯武功官军四集巢势日蹙号令所行不出同华【纲目】
　　五月贼冦兴平秋七月冦宜君
　　黄巢攻兴平兴平诸军退屯奉天七月尚让攻宜君寨【唐并宜君县入华原县是时勤王之师葢于宜君故县立寨也】防大雪盈尺贼冻死者什二三【通鉴】
　　秋九月朱温以同州降
　　巢以温为同州防御使时诸镇防兵讨贼温数为王重荣所败屡请益兵于巢巢中尉孟楷抑而不通温客谢曈説温曰黄家起于草莽幸唐衰乱直投其隙而取之尔非有功徳兴王之业也岂足与成事哉今天子在蜀诸镇之兵日集以谋兴复是唐徳未厌于人也且将军力战于外而庸人制之于内此章邯所以背秦而归楚也温以为然乃杀其监军严实因王重荣以降都统王铎承制拜温左金吾卫大将军河中行营招讨副使天子赐名全忠【五代史梁太祖本纪】
　　冬十一月贼将王遇以华州降
　　李详以重荣待温厚亦欲归之为监军所告巢杀之以其弟思邺为华州刺史详旧卒共逐思邺推华隂镇使王遇为主以华州降于王重荣王铎承制以遇为刺史【通鉴】
　　三年春三月李克用大破贼众于梁田陂
　　李克用以步骑万七千赴京师进屯干阬巢党惊曰鵶儿军至矣二月败巢将黄邺于石隄谷三月又败赵章尚让于梁田陂横尸三十里【五代史后唐庄宗本纪】
　　李克用围华州黄巢遣尚让救之克用逆战破之李承嗣为河东军校中和三年承嗣为前锋讨黄巢于华隂黄巢令伪客省使王汗防军机于黄揆承嗣擒之以献【册府元】王璠与黄揆袭华州据之克用掘堑环州分骑屯渭北命薛志勤康君立夜袭京师火□聚俘贼而还巢数战不利军食竭下不用命隂有遁谋即发兵三万搤蓝田道使尚让援华州克用率重荣迎战零口破之遂拔其城【唐书黄巢传】
　　五月李克用破黄巢收复长安
　　克用与忠武将厐从河中将白志迁等引兵先进与黄巢军战于渭南一日三捷义成义武等诸军继之贼众大奔克用等入京师巢焚宫室遁去多遗珍宝于路官军争取之不急追贼遂逸诏克用同平章事克用时年二十八于诸将最少破黄巢复长安功第一【通鉴】克修武皇从父弟武皇入闗讨黄巢克修为先锋破黄揆于华隂败尚让于梁田陂战黄巢于光顺门每战皆捷【册府元】
　　十二月忠武将鹿晏据兴元
　　晏帅所部自河中南掠襄邓金洋【宋白曰金州汉汉中郡之西城县洋州汉城固县地】所过屠灭声云西赴行在至兴元遂逐节度使牛朂自称留后【纲目】王建鹿晏从监军杨复光率师入援复光以忠武军八千人立为八都晏与建各一都校也复光死晏率八都迎扈行在至山南乃攻剽金商诸郡县得兵数万进逼兴元节度使牛朂弃城而去晏因自为留后以建等属郡刺史不令之任【册府元】
　　四年冬十一月鹿晏弃兴元走
　　鹿晏之去河中王建韩建张造晋晖李师泰各帅其众与之俱及据兴元以建等为巡内刺史晏猜忌众心不附王建韩建素相亲善晏尤忌之田令孜密遣人以厚利诱之十一月二建与张造晋晖李师泰帅众数千逃奔行在令孜皆养为假子赐与巨万拜诸卫将军使各将其众号随驾五都又遣禁兵讨衞衞弃兴元走【通鉴】
　　田令孜杀常侍曹知慤于嵯峨山
　　初宦者曹知慤有胆略黄巢陷长安知慤集壮士据嵯峨山【嵯峨山在泾阳县北五十里】数遣人变服夜入长安攻贼营贼惊疑不自安朝廷闻而嘉之就除内常侍田令孜恶之矫诏使邠宁节度使王行瑜袭杀之令孜由是益骄横【纲目】
　　光启元年春三月车驾至京师
　　二月丙申车驾至凤翔三月丁卯至京师荆棘满城狐兔纵横上凄然不乐己巳大赦改元时朝廷号令所在惟河西山南劒南岭南数十州而已【通鉴】
