<!-- { "loadSidebar": true } -->
　　李靖宅　在三原县宅有古碑断缺又云自清凉原折而西乃唐李靖故居其地属泾阳今从本传韦端符观李卫公故物记云二年冬端符于三原令坐中揖其羣官有客曰李彦芳是卫公之胄也其家传赐书与他服器十余物俱无恙【贾志】
　　司竹监　在盩厔县东三十里穆天子传曰天子西征至元池奏广乐三日是曰乐池乃植之竹史记曰渭川千亩竹汉谓秦地有鄠杜竹林晋地道记司竹都尉治鄠县其园周一百里以供国用唐置司竹监丞掌之隋义宁元年唐髙祖起兵其第三女平阳公主举兵于司竹园号娘子军【长安志】宋嘉祐中苏轼至盩厔适冬月司竹监烧苇园都廵检柴贻勗左藏以其徒防猎园下轼有诗明设司竹局以大使典之【马志】
　　新食堂　在盩厔县右遗趾不存栁子厚撰记云贞元十八年五月作新食堂于县内之右始防食也【马志】
　　苏尚书宅　在富平县化坊宅门狮腹镌云明昌元年苏仲苏千明隆庆初耕者获银觞于宅隅名如狮腹【贾志】
　　折冲府　在蒲城县唐建府有五曰相原孝徳温泉宣化懐仁按相原今之贤相乡旧管勲贵里者又有崇徳善徳懐仁各乡即孝徳宣化懐仁诸府由名也【贾志】
　　伏龙府　在澄城县南五十里唐置兵之所太宗时太原王荣为伏龙府折冲【贾志】
　　孙思邈宅　今为僧寺在祋祤县东五里流惠乡惠政坊启玉山【长安志　按宅在今耀州】
　　栁公权宅　在耀州北四十里宅废今名为栁家原宅旁有公权瘗笔塜【贾志】
　　桑道茂宅　在干州道茂所居宅有二柏甚茂曰木盛则土衰土衰则人病乃埋铁数千斤其下以制之今城西有道茂遗迹并祠堂故址【贾志】
　　古翰坊　在干州治中为陆宣公草诏之所后人因建坊【干州志】
　　韦应物宅　应物长安人渔阳兵乱流落失职屏居武功相传渭濵是其故宅应物有经武功故宅诗【贾志】
　　杜甫草堂　在鄜州南六十里杜甫避难寓此即三川也又州西北三十里羌村有杜窟壁上诗甚多【延安府志】
　　幽陵都督府　在神木县城西九十里唐开元中置【葭州志】
　　青碌局　在兴安州西一百五十歩碧钿责碌诸洞凡二十余处唐宋以来歳办采至明始停闭改为预偹仓今废【贾志】
　　宋
　　冦准宅　新説曰府城掖庭街有冦莱公宅中有山池熙熙台后为寺号安众禅院中有莱公祠堂【马志】
　　种放宅　新説曰府城街后有种太尉宅中有奎钧庆赐之阁下东壁画晋王羲之兰亭图西壁绘庐山逺公白莲社图【马志】
　　青莲堂　新説曰堂在省衙莲池宋陈尧咨建今改为总库【马志】
　　空翠堂　在鄠县西五里渼陂堤上其中有唐杜甫题渼陂歌石刻在焉【马志】空翠堂取杜甫渼陂行丝管啁啾空翠来之句【冯志】在渼陂北岸宋知县张伋撰记久而堂废明嘉靖间御史方新使鄠令王玮重造前有紫阁后有菱池气象清幽松竹丛中水磨之声不絶【贾志】
　　避世堂　在盩厔县东南二十五里南溪上今废宋苏轼序云南溪之南竹林中新搆一茅堂予爱其所处最为深防故名避世堂有诗【马志】
　　冦莱公宅　在下邽城内今普照寺相传即其遗址【贾志】凌虚台　在凤翔府东宋陈希亮知凤翔时建判官苏轼记在府治后堂壁【名山记】
　　啸歌堂　在凤县宋建取黄庭坚啸歌山川重之句为名【贾志】
　　劝忠堂　在兴安州宋时建久废明成化十五年州守郑福搆堂积图书植花卉蔬为退思宴賔之所今复废【马志】
　　望辉堂　在耀州东鉴山年丰则有光如鉴故登此堂以望之【马志】堂在耀州署后宋皇祐中华原令杨庭见寳鉴山常有光如鉴乃筑台望之台西即宋时州守园居故有楼亭池台花竹之盛今尽芜没惟雷简夫园居诗二十二首石刻存【贾志】
　　思政堂　在干州公署中宋时本州刺史郑彦文建【马志】眉寿堂　在邠州西北隅宋范文正公建临西湖湖上有古豳亭【寰宇记】公刘以农事开国邠风葵枣之化流浃至今凿井耕田野无隋农嵗有髙廪为此春酒以介眉寿斯民熙熙然跻和气之域因以名堂【范仲淹睂寿堂记】豳亭在雉堞之旁俯观湖水波涛涌起舟楫往来一州之伟观也【邠州志】
　　金
　　张中孚宅　新説曰府城草塲街有金紫光禄大夫张中孚宅中有颐真堂后为钱监元为利用仓【马志】
　　众乐堂　新説曰众乐堂在兴庆池北金朝金紫光禄大夫张中孚建与賔客晏逰处今废【马志】
　　流杯亭　在众乐堂后金太尉张金紫所搆砌石成风字様曲水流觞以为祓禊宴乐之所【贾志】
　　元
　　成徳堂　新説曰长安府学成徳堂七门八椽髙敞雄壮元末已壊明宣徳中建为明伦堂【马志】
　　采芹堂　在成徳堂后贮官书文籍【马志】
　　双桂堂　新説曰在京兆景风里至大甲申张浩然二子琚珪同榜及第长安令王公有题诗【马志】
　　赵氏乡学　在临潼县北栎阳元季工部尚书赵谅建有太史欧阳所作碑【马志】
　　栁塘　在鄠县南山下元杨奂隠居教授其徒植栁千株有清风阁读书堂【马志】
　　归来堂　在干州元杨紫阳先生佚老之所【州志】
　　元岳崧读书院　在桥头河卧虎冈元延祐中三聘不起乡人颂之曰隠姓埋名岳景山尝读书于桥头河之卧虎冈与萧友善博学好古尝着六经四书解自觉不及程朱遂毁之【郃阳志】
　　明
　　秦王府　在西安府城中之左洪武初命长兴侯耿炳文修洪武三年四月初七日封愍王之国于秦【雍大记】
　　永兴郡王府　在秦府西南一里【雍大记】
　　保安郡王府　在秦府之西【雍大记】
　　兴平郡王府　在秦府西南二里【雍大记】
　　永寿郡王府　在秦府西南二里有勅建书楼【雍大记】宜川郡王府　在秦府西南三里小池坊【雍大记】
　　临潼郡王府　在秦府国东城之外洪武中为蒲城郡主府第【雍大记】
　　郃阳郡王府　在秦府东南三里【雍大记】
　　汧阳郡王府　在秦府西北半里【雍大记】
　　湭西草堂　在渭南县湭水西岸明知府南大吉敷教旧址【贾志】
　　刘孝子故居　在长武县西南现里成化中旌表里名孝村其滩曰孝子滩【长武志】
　　园林
　　周
　　灵囿　文王囿也在长安西四十里跨今长安鄠县之境【雍胜畧】周灵囿文王囿也诗曰王在灵囿麀鹿攸伏毛苌注曰囿所以域养禽兽也天子百里诸侯四十里灵者言文王之有灵徳灵囿言道行于苑囿也孟子曰文王之囿方七十里刍荛者往焉雉兔者往焉与民同其利也文王灵囿在长安西南四十二里【三辅黄图】
　　灵台　在京兆鄠县周之故台今鄠县东五里有酆宫又东二十五里有灵囿囿中有台【左传注】周灵台在长安西北四十里台髙二丈周囬百二十歩【三辅黄图】
　　灵沼　在长安西三十里【三辅黄图】王在灵沼于牣鱼跃【诗经大雅　按朱子集注云台下有囿囿中有沼则台沼并在灵囿中也】
　　秦
　　兽圏　列士传云秦王召魏公子无忌不行于是朱亥奉璧一双诣秦王王怒使置亥兽圏中亥瞠目视兽皆血溅于兽面兽不敢动【名山记】
　　汉
　　上林苑　即秦之旧苑也其故基跨今盩厔鄠长安咸寜蓝田五县之境【雍胜畧】萧相国请曰上林中多空地愿令民得田苑中【史记】武帝微行以为道逺劳苦又为百姓所患乃使大中大夫吾丘寿王与待诏能用算者举籍阿城以南盩厔以东宜春以西提封顷亩及其价值属之南山以为上林苑东方朔谏秦起阿房而天下乱因陈泰阶六符之事上乃拜大中大夫卒起上林苑故相如请为天子游猎之赋称乌有先生亡是公而奏上林也【水经注】上林苑中广长三百里苑中养百兽天子春秋射猎苑中取兽无数其中离宫七十所容千乗万骑【汉旧仪】西都则有上林禁苑林麓薮泽陂池连乎蜀汉缭以周墙四百余里离宫别馆三十六所神池灵沼往往而在【西都赋】上林苑门十二中有苑三十六宫十二观二十五【闗中记】初修上林苑羣臣逺方各献名果异卉三千余种其中亦有制为美名以标竒丽也【西京杂记】秦之上林其邉际所抵难以详究水经于宜春观曰此秦上林故地也史记载上林所起曰作朝宫渭南上林苑中先作阿房前殿则宜春观阿房宫皆秦苑故地也武帝尚以秦苑为狭命吾丘寿王举籍阿城以南盩厔以东宜春以西悉除为苑则所拓比秦益大矣以汉唐郡县言之则盩厔一县不尽入苑而鄠杜两县悉归包并矣其曰举籍阿城以南而阿城之北则不在数是其疆境至渭水南岸而极也至扬雄则曰武帝广开上林南至宜春鼎湖御宿昆吾长杨五柞并南山北绕黄山濒渭而东则苑境不止限乎渭南矣葢谓逾渭而北又向东皆为苑地也此雄之误也渭北有苑百八十里西向而入扶风周回五百余里此则渭北之苑也以旧仪黄图考之自名甘泉苑不名上林苑也当时扬雄但见夫渭南北皆有苑矣而渭北之苑又复有宫如黄山宫之故误言之耳东方朔传寿王所载截自阿城以南元不跨渭此最疆界之可证也张衡赋西京上林曰绕黄山而欵牛首牛首可欵矣而黄山可绕乃据行幸言之非上林位置也【雍録】
　　承华殿　七月七日上林承华殿斋正中忽有一青鸟从西北方来甫顷王母至【汉武故事】
　　凤皇殿　宣帝神爵四年凤皇集上林廼作凤皇殿以答嘉瑞【长安志】
　　平乐馆　武帝元封六年夏京师民观角抵于上林平乐馆【汉书武帝本纪】平乐馆大作乐处【西京赋注】
　　茧馆　师古曰汉宫阁疏云上林苑有茧馆葢蚕茧之所也【汉书元后传注】
　　上兰馆　师古曰上兰馆名也在上林中【汉书元后传注】涿沐馆　宣帝许美人居上林涿沐馆数召入饰室中若舍【长安志】
　　磃氏馆　上求神君舍之上林中磃氏馆【汉书郊祀志】如淳曰磃音蹄郑氏曰音斯【郊祀志注】
　　鹿馆　外戚传成帝许美人在上林鹿馆数召入饰室【长安志】
　　新台　上林赋曰登新台在丰水西北近渭今鄠县也【长安志】
　　清台　汉志曰武帝造太初厯即上林清台课则清台在上林苑中矣黄图曰汉灵台在长安西北八里汉始曰清台后更名曰灵台郭延生述征记曰长安宫南有灵台者髙十五仞上有张衡所制浑仪相风铜乌又有铜表题云太初四年造吕图曰汉旧城外有灵台北与未央宫对水经亦曰城南漕渠有汉灵台故延生书其所见亦曰在宫之南也然则汉世城西之上林城南之漕渠皆有候景之台也或曰清台或曰灵台名称不一耳然铜表之立既在太初即是武帝定厯之初矣至铜浑仪则云张衡所造衡所造地动仪在汉顺帝阳嘉四年其时帝都不在长安或者衡仪已成亦分置长安候台耶【雍録】
　　蚕室　咸宣怒其吏成信信亡藏上林中宣使郿令将吏卒防入上林中蚕室门【长安志】
　　延寿门　平帝迎王皇后自上林延寿门入未央宫前殿【长安志】
