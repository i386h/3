<!-- { "loadSidebar": true } -->
　　曾铣字子重江都人嘉靖八年进士二十五年秋敌犯陜西三边督抚一时被逮总督难其人上以属铣遂兼程徃时敌十万骑由宁塞突入铣曰敌纠众来当攻其所必救遂命中军参将李珍率劲卒捣其巢穴斩获百十一有竒竿以示敌敌大惧遁去铣复计曰丑众频年内侵如蹈无人之境今骤闻巢穴有急仓皇遁去不料我师邀其前也亲督将士由新安边外直趋定边撃之黎明敌见大将旗鼔相顾错愕遂大溃夺获马器无筭铣不以防闻御史勘功始奏铣绩且有功不伐尤边臣所难诏以银币重赏之明年复出塞征讨赏银币有加铣感知遇益思图报念套人为中国患乃上疏议复套因条为八事上令铣督同各边抚镇协心图议务求长防嗣上方畧复条上十八事铣知上倚注方深昼夜讲求演成行师机宜列为八图次第其説上之于是领兵入套攻捣斩首二十七级生擒托克托呼一人余毙矢石者甚众获马牛驼及械器以千计敌十万骑自宁塞入犯延安保安诸处铣遣叅将珍夜出塞刼其营帐斩首百余级自是敌闻铣来皆啮指多移营渡河矣时仇鸾为总兵骄恣悖逆隂泄事机铣劾其违法诏械系鸾防严嵩父子方谋倾夏言鸾因重赂世蕃并揑危言搆铣罗织成狱天下寃之隆庆初诏赠尚书諡襄愍【名山藏】
　　王以旂字士招江宁人正德辛未进士累官兵部尚书陜西总督曾铣倡议复套被逮命以旂代之入闗亟罢郡县军需停造器具又严盗马之罚禁刼营之敌入波罗堡及高家堡皆督师败之俘获无筭修完延安等处城堡墩台卒于固原诸镇军民为罢市者数日赠少保諡襄敏【贾志】
　　张珩字佩玉山西石州人正德间进士授监察御史廵按陜西所至贞宪厘弊奬亷黜贪时称名御史【万姓统谱】珩陞右佥都御史抚延绥值岁饥躬茹疏粝一老妾供炊敛公私所有以饱士士见珩癯咸劝加飡至相对流涕后为兵部右侍郎总督三边军务卒諡襄敏【延安镇志】
　　任杰西安人总兵宁夏以才望调延绥赏罚明信谋勇兼长为敌所惮尤能制骄作懦实名将云【延绥镇志】
　　谢兰字与德代州人进士陞右副都御史廵抚陜西上安攘方畧各有条理居常覈军实恤民隐丁未秦陇大饥啸聚山岩剑阁道阻兰请帑赈恤擒治渠魁余即解散督臣议复东胜兰力言不可谓挑祸殃民恐贻西顾忧时朝议未定兰矢以去就争之未几督臣得罪议遂寝人重其强毅有执云【贾志】
　　贾应春字东阳正定人嘉靖癸未进士初任咸宁令善恤民隐有循良之誉歴陞陜西叅政值潼洛开采矿砂利微费钜甚者山原无矿勒坐条鞭矿甲矿夫横被棰楚又织造绒疋为物善蛀黄芦土鹻陪垫困穷皆疏闻祈罢三十二年以兵部侍郎兼佥都总督三边时敌大举入犯鄜延躬率师冲击敌大衂甲寅延绥泥沟红井二战皆防凡四年斩获千余级赈恤疮痍最首功召为兵部尚书【贾志】
　　石永字寿卿北直威县人进士歴陞陜西按察使持宪明慎民以乂安陞佥都廵抚延绥饬将练兵革冗役禁包占惩负贩养勇敢谨间谍有黠防犯灰条沟前后斩首级获驼马器械甚众【贾志】
　　陈鳯延绥总兵嘉靖三十六年三月虏防延绥鳯死之赐赠廕祠死所【名山藏】
　　康朗字用晦惠安人嘉靖乙未进士晋佥都御史开府郧阳适汉中降激变屡师无功朗持檄谕之令束身来归待以不死罗拜加额曰郧院仁而有信必不我欺遂解去【福建通志】
　　刘淮以都督佥事镇守榆林淮忠勇有谋亷介自守读书为文时称儒将【贾志】
　　程軏字信甫山东临清人进士监察御史擢陜西副使歴布政进右副都御史四十年夏总督防秋令总兵曹世忠中军金辂千总王节把总陈源殿敌袭陈源源战死辂等弃弗援敌遂东掠安边定边西至螺山全陜大震軏论罢壬戍春以原官为三边总督自陈源战后士气委靡公私匮竭軏以亷约率励将士为文祭死事者哭而赈恤之军复振敌入塞軏遣总兵赵岢吴鼎等迎击之十月复薄清水营軏命总兵许经战却之前后斩首八百余级防上赉白金文绮赵岢等皆廕锦衣廵抚孙慎廕官生軏独未陞廕以严嵩阻也【贾志】
　　喻时光州人进士以副都御史为陜西总督吉囊等入防时遣总兵赵岢率兵迎击斩首大防获马驼牛羊数千后复薄清水营时遣兵战郤之边功甚着陞兵部右侍郎【贾志】
　　戴才字子需沧州人嘉靖甲辰进士晋副都御史抚陜西寻陞总督才凡三莅陜熟其利举劾咸当其人防套众欵闗乞贡市报可而吉能者谙达支属也援例以请下才议才言敌东西各为雄长通贡宜随套众若互市则甘肃开市已久不宜令混入以滋祸阶延宁二镇颇为近敌亦不宜因市起衅互市第可行之宣大不可槩陜西也卒主延宁二市且疏改延绥市于红山闇门之外自才莅事无一敢哗于市者【贾志】
　　王遴字继津覇州人进士嘉靖四十五年以右佥都御史廵抚延绥赋性鲠介厘奸剔蠧一时饕餮将吏凛凛改防东路兵燹后因之岁恶民多流徙遴造舟籴晋粟食之始得存活又念中路清平孤险请增将树兵卫之后敌果万骑薄城下以有备去又筑中河至保宁大边及镇郛逻城仍请增府同知一员专职城堡皆永利实政【贾志】
　　郭琥字宗器永昌人以功晋延绥总兵官佩镇西将军印大司马王遴抚延绥气槩髙一时琥持体不少逊遴初衔之已察琥忠勇亷干遂亲厚琥劲骨猿臂善骑射不知书而以意作檄颇中肯綮持身洁与人恭在军镇肃军民不扰【贾志】
　　杨鉁字希尹邢台人嘉靖己未进士廵按陜西戍卒军需岁给发吏多干没为奸凡遇稽覈则诡文避罪鉁亷知其凡诸奸欺者皆按论如法边储一清【贾志】
　　郜光先山西长治人进士任延绥右副都御史老成简重文武率严惮之绸缪边事不遗余力筑雄石硖以东大边三十里保宁至波罗大川口五十二里有金城之固以功陞大司马【延绥镇志】
　　张守中字大石山西闻喜人举人以右佥都御史廵抚延绥甫下车即抑豪横惩贪墨肃纪纲戒滛侈惟修实政不事铺张若镇城暨诸边堡城垣衙宇学宫仓厰皆躬莅其所规画指示殚力经营时军民禔福奸宄敛迹【贾志】
　　沈楠字汝林仁和人进士廵按陜西下车问民疾苦延见藩臬谘吏治得失及部中豪不法兴亷去墨威暴泽枯孳孳弗逮又闵延绥兵马入卫疲劳分办花马池盐课利害方欲条上以疾卒榇发白衣冠送者如堵【贾志】
　　张瀚字子文杭州人进士擢潼闗治兵使套人深入烽火逹于白水瀚即移兵驻县敌不敢入转陜左右辖擢廵抚都御史终南饥民屯聚欲乱瀚慰抚之輙投戈散去后谢归未几起原官再抚闗中神宗即位召入为吏部尚书【贾志】
　　罗鳯翔蒲州人万厯初任陜西廵抚体恤民隐苏息商困止入卫兵马以省绎骚修缮城池以为不虞之备为政先于自治以风其下故不严而威【贾志】
　　王世字孝甫广平人进士以御史按视茶马值岁祲蠲赎锾二千金复疏请茶课二千金赈之甘肃故以蕃为蔽蕃与狄哄世卵翼约束烽燧顿消岁增駃騠四百七十骑省桩朋金五千有竒迁理卿仍兼御史阅视延绥世故谙九塞诡谰咸为次第阅实马如初市他所设施皆百年至计最后条十事上嘉纳之下所司覆着为令【贾志】
　　王汝梅安肃人进士万厯九年任延绥右副都御史时值大饥边饷告匮汝梅竭力救荒蠲租请赈生活者数万人凡作养士气培植民生区画殆尽西陲以安【贾志】
　　梅友松四川内江人歴陞延绥廵抚严守备勤训练诸番慑服晋都御史兼兵侍总督三边条上十二事皆报闻无何归里当世以边才论荐者首先屈指云【四川通志】
　　贾待问字学叔北直威县人隆庆戊辰进士初知咸宁县案牍山积迎刃而解尝清并兼之税五十余顷治声流闻擢给事中【贾志】待问歴陞太子少保右都御史廵抚陜西值神宗锐意采中贵挟权横恣待问不避怨嫌力为节制民頼以安在陜七年外詟强敌内保遗黎以劳瘁卒于官赐祭赠太子太保兵部尚书【畿辅志】
　　姚三让字崇谦永年人进士以御史出按陜西按部务大体不为屑所至不寒而栗即诸王国人屏气相下事竣移疾归【贾志】
　　姚继可字光父襄城人进士以副使兵备定边命郡邑卫所修筑简练警尘遂息寻迁左布政使时闗中灾疹频仍粮饷徴发无虚日继可拮据应办军民两利改抚陜西屡着硕画【贾志】
　　麻贵大同人万厯中延绥总兵简练军士信赏必罚用降卒为乡导善伺敌间而乗之尝卧病闻警輙起夜出师俘馘甚众已又穷追之殱其渠魁又分军为九自以大军独当一面大防【延安府志】
　　顾其志字太冲长洲人隆庆辛未进士歴陜西叅政寻转陜西左布政使矿税二珰肆横其志痛加裁抑歴官右副都御史总督三边清邮传撤闗梁禁告讦翦亡命奏止矿税织造隂发二珰之恶上意动撤之【江南通志】万厯三十四年税监梁永树党布虐其志捕恶党置之法【纪事本末】
　　刘葵字効忠顺天通州人进士任延绥右佥都御史刚明严断人不敢犯簿书悉自裁之所用皆公市行户不扰而懐奸挟诈之徒无所逞一时豪横敛迹地方肃然【贾志】
　　余懋衡字持国源人万厯壬辰进士为御史廵按陜西劾税珰梁永永窘贿庖人以蛊进懋衡濒死梦神示方得解上为撤永并罢天下矿税阅视固延两镇条上十事上嘉纳为令【江南通志】
　　王见賔山东济南人进士任延绥廵抚沉毅多竒畧每筹画边务能集思广益知人善任故动有成绩【延安府志】
　　孙维城山东丘县人进士累官佥都御史万厯辛丑廵抚延绥时秋霜害稼地方艰食维城忧形于色多方赈贷全活甚众总兵时以苞苴入每裁抑之士以事至輙降色加礼敎以为善边人洗心涤虑称所未有卒于官闻者莫不堕泪【贾志】
　　涂宗濬江西南昌人进士廵抚延绥刋圣学源流修学宫剏书院建文塔置学田增廪饩改武庠周悉偹至又葺堠台创镇志俱称不朽【延绥镇志】
　　黄嘉善山东即墨人进士自宁夏廵抚总制陜西三边军务矢志安攘甘延两镇累报竒防朝廷称有社稷功更修庙学置学田以养士人才蔚兴诏进兵部尚书【贾志】
　　刘敏寛山西安邑人进士以右佥都御史廵抚延绥简书总制陜西三边军务所至简兵搜乘备储糈缮城堡而料敌又先见如神自抚至督共计防三十有竒为人慷慨有大畧与诸将吏推心置腹更喜与诸生谭道论文榆人感德立生祠以祀之【贾志】
　　马从聘字起莘灵夀人万厯己丑进士延绥廵抚阁部数推上俱不当上防因疏举从聘诏可时西鄙屡有警从聘核兵简饷缮器增堠率同镇臣杜松获大防者三上手诏嘉与勅本兵察叙丙辰以病请章五上乃许归【畿辅志】
　　金忠士南直休宁人进士任榆林兵备有军功特简佥都御史廵抚延绥聚糒积刍隂备不虞敌入套忠士宻与大将军杜文焕计议率精兵破之边功甚着以积劳卒于任榆人立祠祀之【贾志】
　　龙遇竒字紫海江西永宁人万厯进士廵按陜西时秦中多寃狱系于理者数十年不得释遇竒阅故牍多所平反宥无辜数百人着三秦慎谳恤疑录【江西志】
　　髙图山东胶州人进士廵按陜西时秦藩校尉金钩潘福肆恶虐民图亷得其状治以重法藩校敛迹秦人乐业【贾志】
　　范复粹山东黄县人进士廵按陜西御史为政端亷洞逹民隐全秦颂其神明方莅任值大旱一祷获雨民即称焉【贾志】
