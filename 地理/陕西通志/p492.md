<!-- { "loadSidebar": true } -->
　　赵谧字子安家世泾阳正统甲子乡举第一景泰辛未进士授主事陞员外郎以舆论遂有江西亚之擢至即飞章劾少司徒及中贵人专恣不少狥性甚孝母殁号痛防絶庐墓侧淡食草寝者八载旦夕哭奠如初常有慈乌飞绕其旁不去兄弟以父母俱弃图分异谧泣止之不能则尽让以赀产已无分毫取尤急济人嵗饥乡多婚葬失时者谧竭力资之成化六年卒【张有祯赵议墓铭】谧兄子穟以吏任驿丞亦以庐墓获旌【马志】
　　张昶三原人事亲色养兼备初防盐河东以父疾弃商攻医饮食必手治父所欲食必多方办之冬月得双鲤若神惠者父病笃尝粪以卜吉凶吁天愿代父张目曰防司不索我矣因汝孝延夀一纪后果然马理私諡曰孝荘先生【三原志】
　　孙逢吉三原人慷慨好施率家人收获见妇女拾遗穂者心伤之即出已麦数石分给里中有称贷者輙如数与之不索劵时有诗云施金不计王孙报应笑田文三窟谋人皆号为义士【艾陵遗稿】
　　张善治三原人举人从父张三极庐祖墓三年时人称孝子顺孙仕南康知府清忠多善政【贾志】
　　杜鹤龄三原人母病甫五嵗每夜吁天愿代母寻愈父病不解带者四年梦神授以方内载海风藤询医人皆不省后得其药于京邸人咸以为孝感学者私諡曰孝宏先生【三原志】
　　李端宜川人父疾割股以进及卒事母罗氏愈谨母殁庐于墓侧负土筑垅地髙燥乏水端仰天哀吁忽泉涌于庐左成化二十一年旌表郭斆鄜州人父丧同母庐于墓侧躬自炊防以事母下山汲水甚艰一日墓前忽涌清泉人以为孝感张泉雒南人张继志蓝田人庐墓时皆有清泉涌出【贾志】
　　陈伦岐山人年十七父官颍上适疾伦往省侍汤药祷天愿以身代及卒扶柩归途三千里足指破烂未尝一乘骑俸资尽以与兄苦学不怠登成化乙未进士厯官长芦运使致政归衣食不继【岐山志】
　　马骥汉中人为府吏时巨冦蓝鄢啸聚盐塲势甚猖獗莫敢撄者骥奋然効勇捧檄深入贼营宣谕利害招出贼首牛长子等一十八名殱厥渠魁地方遂宁纪功咨用骥终不仕【贾志】
　　熊玻泾阳增广生年十九母病寝食俱废汤药身尝母殁玻恸哭不忍遽葬浮柩于庭坐卧草土三月及葬构庐墓傍朝夕哭奠服阕归极力养父父病至殁并如前孝负土増茔倍髙畴曩朝夕溢米形容槁败有数劫贼入庐欲生焚之玻出迎不惧贼因问玻闻尔产殊厚何悴乃尔玻曰日夕思慕不觉其他庐无长物仅有麻衣暂解送君贼惊叹辞谢去治中旌表【名山藏】
　　褚□字宣玉泾阳人祖孟升生珪珪尝为乡贡士有孝行父殁庐墓三年配潘氏生宣玉宣玉性仁孝于虫豸有不得所者必加悯焉母疾宣玉求名医诊疗弗愈乃取其粪尝之语内曰吾母粪苦其得生矣后果愈比殁哀毁逾礼既葬庐墓除服日有羣鹤飞集屋上由是逺迩称为褚孝子孝子毅然以文章为已任正徳庚午试于宪学冠多士是年秋登乡举年四十九而卒【马谿田褚孝子墓志铭】镛从弟云字民望母病日侍左右既卒终日儿啼庐于墓侧朝夕哀奠乡人尝遗以鸡卵云置之他所忽有牝鸡来伏之成雏数十环鸣墓侧人以为异有司以闻表其闾【贾志】
　　党渊同州人家贫善事亲父殁饮水饭粝至终丧母素事绩纺渊恐其劳匿纺具慰止母终持丧哀苦每晨必爇香泣墓下同郡王尊事母以孝闻母殁贫不克敛鬻子市棺以葬【冋州志】
　　蔚能陜西朝邑人起吏由光禄寺典簿累寺卿进礼部右侍郎在光禄三十余年未尝持一禁脔归家尝偕僚属聨名疏请查入内供应器皿下禁狱问所由能奋曰上怒不可测能老矣不以累诸公也独受责降官未尝有后言【续藏书】
　　雷振闗华隂人父遘疾勺水不入口者五日刲臂肉大如钱者三烹药进之明日病良已强饭徐步优游里闬者一年而卒振闗庐于墓侧老屋三间上漏下穿天寒月黒悲风萧防振闗拊膺夜哭与嘷狐啼猿相应和乡老白其事所司咸异之【华隂志】
　　文锦三水人夫妇持耒耕于东山积粟万斛五子各二千石遇荒尽施有司上其事赐夀官五世孙竤中幼有夙慧读书一览不遗以恩例入太学性仁孝每食不离亲侧寝不离亲居父卒水米不入口者五日庐墓六年有白兎出隧之异邑人举之御史疏旌县官嵗给谷布【三水志】
　　顔彩长安庠生父疾吁天愿代及父殁寝苫枕块水浆不入口者三日葬时庐墓三载所掘坟地得白金三镒后合母迁葬其金尽用人谓孝感所致当道屡加旌表【贾志】
　　李壮丁儿延安安定人兵大至壮丁儿从父母奔避山谷卒与遇兵兵母去壮丁儿取石击兵母得脱前行复遇五骑一骑下马还防母其母呼曰壮丁儿但逃命勿顾我壮丁儿不忍手提铁骨朶击仆一虏母逃得生四骑围壮丁儿斫碎之【名山藏】
　　张友直宜川人正徳时父武死武定难友直哀痛遂自杀【贾志】
　　杨楠岐山人举人任知县生而重厚醇雅比长读书究极性命动以古人自期待父兄早丧事孀母寡嫂曲尽孝敬尹霍山竟以母老乞归母年九十病卒楠跣号恻怛勺水不入口者三日月余竟殂乡人称孝【鳯翔府志】
　　李珍榆林衞指挥歴官将总督曾铣议复河套咸宁侯仇鸾搆之弃市更诬铣子淳侵官银械珍至京师证之珍身受五毒辞终不挠幽闭中每曰宁我死无絶曾氏后自诬银一千两系狱淳得末减长流三千里鸾败淳得于流所放归闻者义之【延绥镇志】
　　张之渠字仪正华州人壬午中式癸未卒业太学以思亲归省至真定梦老父谓曰汝母疾汝宜亟行觉而大惧兼程至家母果病延医问药夙夜衣不缓带母卒哀毁逾礼既殡庐居墓次雪夜伏墓哭曰吾母素畏寒吾母寒矣闻者悲之墓冈下忽有泉涌出清冽异常里中一少年素逆于父母一旦市肉以进其父异之曰吾见张孝子矣彼为死者犹哭我亲生敢不孝耶里人以是化焉竟以墓次风寒遘疾卒【康对山撰行状】
　　车宗汤郃阳人字自新母病瘫宗汤负之起居三十年如一日【宰莘退食录】
　　唐好古渭南人父瘫侍汤药不离寝席者六年【贾志】张士荣字仁亨朝邑人母韩氏苑洛子女也幼以孙育于韩有至性苑洛抚晋阳归忽感疾坐中堂命士荣召汝祖母语士荣初不知对曰祖入耳祖母固不出也苑洛气不属曰我病士荣惊仆地口鼻尽血即匍匐行告祖母其祖母陡视士荣状又闻苑洛病状亦惊仆士荣出视祖入视祖母奔走号呼泪血满膺食顷苑洛病蘓士荣曰果愈耶抑安我耶闻苑洛呼曰粥来乃大喜既冠补弟子员仍侍苑洛宦京邸嵗丙午祖母病士荣昼夜侍汤药命归应秋试不行苑洛怒治装严遣之士荣跽请曰祖母病而欲従事功名可乎因伏地哭苑洛亦泣听之及病亟士荣割股肉进又尝粪甜苦以騐瘥否卒不起士荣扶柩抵家登涉三千里暮露宿柩旁既葬考古礼行义服三年士荣歴览羣书尤精书易凡律厯度数乐器龟卜方药之属悉出苑洛指授年二十有八卒【何景明敦伦编】
　　韩洲长安人嘉靖间大祲赈粟百石尝晨出见一人遗金号泣欲死洲即如数予之子灼字以光洲患病灼割臂取血和药以进疾旋瘳后灼贾两淮妻许氏事翁姑亦曲尽诚孝灼子在居母丧庐墓三年事兄尤曲尽友敬以恩选入史馆文词雅赡为当时所重【贾志】
　　王之垣字伯镇其先临潼人避乱泾阳幼而通敏父捐馆舍年方十嵗而号有孝童之目十四推择为弟子员教授里中得糈养母丰甘中程母卧病跬步不离母诃之出则潜避戸外声气俱屏俟熟睡方去病剧尝恶騐甘苦露祷中庭请减年以益母筭殁则哀毁骨立葬毕庐于墓左后土祠偃息攀号树悴而复荣三年庐墓如故万厯元年贡于乡【陈眉公撰传】
　　马珵字允荘泾阳人贡入太学一夕梦母病觉心惕明日即驰归见母果病遂养母不仕郊行得遗金坐以待顷一人号泣至为言卖女得此养老母即与之后复周以粟父卒哀毁骨立丧葬以礼服除授蘓州吴江县丞【贾志】
　　赵宏祚三原人年三嵗孤母李氏誓志抚之邑多伏莽值嵗饥窃发宏祚方五六嵗随母避匿道遇冦欲劫其母宏祚号泣跪拜贼不可宏祚引颈披胸乞贼手中刀欲自杀以释其母贼义之舍去稍长不乐读书母督之泣曰家贫无以养母愿为贾母听之贾则善贾既而有赢赀走江淮间未一年欲驰归同贾者怪之曰夜夣阿母呼我而号是必苦忆我我心怦怦矣即归见母母泣抚曰人传汝溺于水余痛而呼防不生矣汝今固无恙耶宏祚大痛曰奈何以财故累阿母自是誓不离膝下诸若饮食衣服晨昏起居率先意而办盖终其身孺慕不改云【何景明敦伦编】
　　刘鳯岐岐山人嘉靖中任廵检父母俱早亾祖母李氏育之成立鳯岐事李曲尽孝道李卒负土筑坟风雨猛兽弗避庐于墓侧一日梦李运水来家次日比邻失火至岐舍反风火息人以为孝感【鳯翔府志】
　　原寀字次寮蒲城人嘉靖己丑进士官行人值父母相继殒讣闻即日就道抵家伏柩水谷不入口者数日葬讫筑室墓旁朝夕哭奠累官户部员外郎与富平杨忠介爵为莫逆交寀侄古为沁水知县天性敦厚素以孝称【贾志】
　　雷太初蒲城人幼醇谨慎取与畏法义一日昧爽偕同里数人适野途中有偶坐者见其来走遗金一袋众竞分之太初独不取曰非分之物得之不祥越月监司获盗诸分金者皆为盗指诬被劫家又皆识为其家金竟无以白毙于狱正徳中县令刘大谟以太初负乡望辟为乡饮賔不就亲诣其家卒不赴刘甚髙之年九十四卒【何景明敦伦编】
　　忽麒朝邑人孝亲庐墓奉防旌表【万姓统谱】
　　马士硕扶风人事继母如生母母病夫妇侍汤药经年衣不解带其母难曰虽予亲子不如母年九十余士硕亦七十余色养愈隆孺慕不已闾里合词请表【鳯翔府志】
　　党中畴字易甫城固人万厯庚戍进士初任交河知县询民利苦力为兴除障黄河得淤地甚广人咸颂之寻考选假归值嵗饥中畴立厰煮粥活人万计日在粥厰遂中疫死城固人为建碑纪徳共以未竟其用惜之【贾志】
　　徐以忠洋县庠生母王早逝以忠哀痛不衰事继母席恭谨如母兄干亨吏肃州坐罪其父洋随居病故以忠只身径往计程四千余里不避艰险赴肃控廵按乞免兄罪当事者怜其至性给牛车俾扶柩还葬隆庆间旌表【汉中府志】
　　段朝纲洋县人生甫五日丧父稍长痛父早亾事母张孝家贫佣身以供菽水母病鬻敝衣为医药费及殁号呼甚悲隆庆间旌表【汉中府志】
　　段廷贞澄城人嘉靖万歴间每遇凶荒即出粟赈之孙邦进性至孝幼失怙恃事祖必体其心轻财好施尤有祖风【贾志】
　　马诚长安人官指挥佥事少孤事母无违母殁蔬食饮水泣血枕块者三年及葬庐墓又三年里人无不感悼冯恭定赠以孝弟説【贾志】
　　樊天叙字敦夫西安诸生万厯戊寅贡天性孝义母病笃忽思炉饼苦厨无具者求诸里舍及归母逝矣遂悲悼终身不食炉饼庐墓数载人多不知年方强仕内子见背终身不再娶读书萧寺昕夕必整衣冠一言一动无不斤斤绳尺自少至老无少逾越卒年六十有八【冯恭定樊贡士传】
