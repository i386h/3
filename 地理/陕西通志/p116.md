<!-- { "loadSidebar": true } -->
　　镇靖堡　在靖边东八十里南至安塞县三百里北至大边二里东至龙州城四十里宋夏州地后为白滩儿【延绥镇志】明初守塞门成化二年边备尚书王复请移于榆林庄易名镇靖既又移于白塔涧口就快滩河迤南之险其河深二三十丈长百余里五年廵抚王鋭进守笔架城八年余子俊请复移还白滩儿即白塔涧口【图书编】成化八年寇入延绥镇靖堡杀千户黄琮兵部请追勦之嘉靖四十四年寇犯镇靖堡叅将鲁聪战死【明世法録】城在山畔周四里三分南北门二楼铺十九座系极冲中地北临快滩嘉靖四十五年为水所渰隆庆六年加髙万厯六年重修髙三丈五尺甎砌牌墙垜口边垣长四十里墩台四十三座有分防守备【延安府志】
　　龙州堡　在靖边东一百二十里南至安塞县三百余里北至大边五里东至清平堡三十五里汉为龙州宋夏州石堡砦为范仲淹哨马营【延绥镇志】明成化五年廵抚王锐建尚书王复请添军官于龙城髙家闗冲要驻劄防应嘉靖中总制曾铣言自龙州城起至定边营计四百四十里边墙宜修【明世法録】城在平地周二里二百十六歩东西门二楼铺九座系极冲中地隆庆六年加髙万厯六年重修髙三丈三尺甎砌牌墙垜口边垣长三十四里墩台二十五座四面深沟东接清平河口西接麻黄梁俱通险要路有分防把总堡境有鸦儿巷脑四面天险足资保障【延安府志】
　　把都河堡　在靖边西南七十里南至保安县一百二十里北至大边二十里西至永济堡三十里在把都河口宋夏州地【延绥镇志】明初守栁树涧成化十一年巡抚余子俊修城堡十二座创置把都河堡【明世法録】城周三里一百八十歩髙三丈五尺楼铺十一座隆庆六年加髙万厯六年甎砌牌墙垜口今裁并寜塞【延安府志】
　　宁塞堡　在靖边西四十里南至保安县一百八十里北至大边三里宋夏州地旧属栲栳城【延绥镇志】明成化十一年廵抚余子俊修城堡十二座创置宁塞堡正徳元年总制杨一清言自宁塞至定边营一百六十三里平衍宜墙者百三十一里险崖宜铲者三十二里可就为墩台成化八年侍郎叶盛言宼入道路一则自宁塞入安定进入金汤川直抵鄜州嘉靖十五年总制杨天和奏靖边宁塞之间寇所由入尚书唐龙议自安南八墩至宁朔墩十七里创筑新墙以杜干沟深入之路自宁朔墩至昌平墩九十里増修重墙以卫旧安边孤悬之势总兵梁震奏于干沟要路大加铲削干沟之中挑挖濠堑皆要防也【明世法録】嘉靖二十五年宼十万骑自宁塞入犯延安庆阳保安诸处总制曾铣遣叅将李珍夜出塞刼其营帐寇自是渡河去三十二年都御史王以旂败贼于宁塞堡【名山蔵】城在山原周四里三分门四楼铺十八座系极冲中地隆庆六年增修髙三丈三尺甎砌牌墙垜口边垣长五十四里墩台五十四座西面枕山东南北俱平川逼近红栁河嵗多水患有分防守备【延安府志】
　　廵检司镇　在县南九十里【县图】
　　【附县境古闗隘】范老闗在县西南一里宋范文正公曾屯兵于此今废【县册】　把都闗在宁塞堡南把都河水所经龙城闗在龙州堡东【延绥镇志】
　　【附县境古桥】永济桥在靖边南荍麦河上今废【延绥镇志】












　　陜西通志巻十六
<史部,地理类,都会郡县之属,陕西通志>
　　钦定四库全书
　　陜西通志巻十七
　　关梁二
　　兴安州
　　归安镇　在州北五里即今香獐坝【州册】周显德五年李玉至长安或言蜀归安镇在长安南三百余里可袭取也玉信之蜀兵据险要之败没【通鉴胡注】归安镇在干祐县南一百二十里【宋敏求长安志】
　　【附州境古闗隘】东津闗即老君闗在州东四里汉江北○盘河闗在州西南三百里通四川界今废○搆坪闗在州西南四百里通四川界今废○寺溪闗在州西南四百里通四川界今废○西津闗在州西四里汉江南○铁岭闗即越岭闗在州西九十里【州册】横亘巨川与天马对峙古所谓铁岭闗也【州志】州迤西为越岭崒嵂万山中脊高路狭东接荆郧南通蜀道西连兴汉明崇祯初闗南道萧丁泰扼险为守建闗门一敌楼二左右筑墩台贮炮石弓弩于上【洪如钟修闗记】○木竹碥闗在州北一百三十里接镇安界险峻○白马闗在州东北三十里古墓岭○烂柴闗在州东北七十里通镇安商州【州志】○舆地纪胜州有龙回闗今无攷【旧志】○水寨在旧州城南汉江北【州志】后唐清泰初蜀将全师郁冦金州防水寨防御马全节拒却之元和志汉水去金州城百步故唐置水寨以备蜀【通鉴胡注】○吉挹垒在州西南九里魏山上三面陡絶北通一道即吉挹城【州志】晋太和三年秦梁州刺史韦钟围魏兴太守吉挹于西城杜佑曰金州西城县南九里吉挹于峻山筑垒今其山曰魏山【通鉴胡注】○乌沟堡在州北三百里燕子岭接镇安界道途险逺昔设戍守今废○秦郊镇在州西三十里【州志】距郡城二十里路坦夷【宋史王彦传】○衡口镇在州西七十五里盖衡水合月河之口即今之恒口铺【州册】西城县有衡口镇【九域志】
　　仁夀桥　在州东门外【州志】康熙三十二年汉水暴涨薄郡城桥壊知州王希舜议先甃隄岸次筑池桥以障之命郡幕鲁仁采率里老鸠工筑仁夀桥易木以石甃寛可并车方轨【刘应秋修桥记】
　　乔迁桥　在新城东门外跨陈家沟水【州志】
　　静宁桥　在东闗南街【州志】
　　长春桥　在州东一里长春堤上【州志】
　　甎桥　在州东五里【州志】
　　向明桥　在州南门外【州志】
　　安康桥　在州故城南一百步本安康郡之名【贾志】州南门曰安康由平利达蜀楚旧筑土桥成化甲辰濠水冲决郡守郑福垒石为六洞旁障以木围砌以甎因门以名之有记【鲁得之修桥记】万厯十一年大水壊三十二年守道李天麟重建改名会源桥以陈家沟水与施家沟水会流故名【马志】
　　木竹桥　在州南五里通平利大路郡方伯刘卿建【州志】遇仙桥　在州城南七里香溪洞涧水上相传知州郑福遇仙人对奕处【州志】
　　安堵桥　在新西门外跨施家沟水【州志○按万歴十二年移筑新城门四东乔迁南阜民西安堵北拱辰四面有池池各有桥顺治四年复修旧城门四东仁夀南向明西康阜北拱辰各有桥后壊修木桥惟南石桥如故盖诸桥各因城门而名也】
　　康阜桥　在州西门外顺治十七年知州王章建木桥康熙三十二年大水桥壊总镇万永祺命中军游击胡恺重建甃以石【州志】
　　虹桥　跨城西壕康熙三十二年总镇万永祺建【州志】万春桥　在州西四里万春堤【州志】
　　义桥　在州西三十里秦郊镇西明成化间里人募修壊于水康熙三十三年生员罗尚纶重建【州志】一名通济桥【旧志】
　　拱辰桥　在新城北门外跨陈家沟水【州志】
　　神滩渡　在州东四十五里汉江上官船一只【州志附州境古桥渡】元白桥在州东五里今废○流水渡在州西南九十里汉江上官船一只今废○西津渡在州西三里汉江上官船二只今废○中津渡在州城东北隅汉江上官船二只今废○石梯渡在州东三十里江滨石崖连亘渡处凿为磴如梯故名官船二只今废○杜家坝渡在州西南九十里○恒口渡在州西七十里恒河上○越河渡在州西八里越河上○黄洋渡在州东三十里黄洋河上今俱废【州志】
　　平利县
　　白土闗　在县东一百五十里擂鼓台山南北亘峙闗当其脊【县册】外接楚地有分防把总【汉中府志】建炎四年桑仲乘势西防直捣金州白土闗彦击败之【宋史王彦传】
　　郧闗　在县东南一百五十里与湖北竹谿县交界【县册】汉水又东迳郧乡县故城南即长利县之郧乡地理志郧有闗李竒以为郧子国【水经注】
　　狗脊闗　在县西五十里狗脊岭交兴安州界【县志】八里冈营　在县东六十里白土路驻劄【县册】
　　连线寨　在县东一百五十里三面壁立盘曲至巅十五里与洵阳县分界下有连线洞髙八尺濶一丈【贾志】
　　红军寨　在县东南六十里【县志】
　　药妇寨　在县东南八十里【县志】
　　碧天寨　在县东南一百二十里极险峻【县志】
　　秋河汛　在县东南一百八十里南通蜀地今设塘汛盘查【县志】
　　金鸡寨　在县东南二百里自金毛闗平地突起一山髙百丈周环有水明正德间流冦常屯兵于此【贾志】
　　九龙寨　在县南六百里山连八里冈俗呼为蛮王寨旧址犹存寨后三里有九龙洞因名【贾志】
　　香子寨　在县西南七十里【县志】
　　鳯山塘　在县西四十里旧有税课司署址犹存今设塘盘查【县志】
　　【附县境古闗隘】武陵闗在县东南二百七十里○源溪闗在县东南五百里接四川大宁界○小闗子闗在县南五十里地连镇坪为秦蜀楚之交○金毛闗在县南二百里○文材闗在县南四百五十里峭壁百仭梯径险絶○天救寨在县东南一百五十里极险峻【旧志】
　　越河桥　在县西门外壕上吊桥以越水由此入于灌溪故名【县志】
　　【附县境古桥】木瓜沟桥在县西十里跨灌溪河上今废【县志】洵阳县
　　琵琶闗　县南六十里【县册】
　　七里闗　在县南一百五十里接竹山界为秦楚要冲以铜钱闗孤山难守移镇于七里沟闗名因之今有守备营【县志】
　　【附县境古闗隘】闾闗在县东一百四十里明置巡检司今裁壤堞尚存即隋黄土县故城○旬闗在县南洵水上【县志】郦商别将攻旬闗西定汉中师古曰汉中旬水上之闗也今在洵阳县【史记髙帝本纪】南阳西通郧闗正义曰宛西无郧闗盖郧当为狥狥水上有闗在金州洵阳县是也狥亦作郇与郧相似也【货殖传注】南蔽防陜西接梁洋为控扼之地【地理通释】秦惠文王始置西城县于洵水上置闗曰洵闗【州志】○两河闗在县西北一百四十里东接蜀河西接干祐河北通镇安县明置三岔巡司于此【县志】○鹘岭闗在县东北二百五十里鹘岭上与秦岭相连地极险要【县志】宋绍兴和议成于鹘岭置闗为界南属宋北属金【州志】○九矫闗○围棋闗俱在县境【舆地纪胜○按今无攷】○大夫营在县东一百五十里明初御史大夫邓愈曽屯兵于此故名○兴平砦在县南四十里四面斗拔髙处极寛平可容千人上有水泉昔人尝避兵于此○构皮寨在县南一百里○黑山寨在县西四十里昔人避兵处○羊山寨在县北五十里险絶可以屯兵【县志】○星辰砦在县北一百二十里俗传张飞尝屯兵于此【贾志】今俱废○木兰寨在县城东北隅今为洵水冲崩无存【县册○按贾志云在县西五十里误】汉水又东经木兰寨南右岸有城名陵城周回数里左岸垒石数十行重叠数十里中谓之木兰寨【水经注】伎陵城在金州洵阳县庾仲雍汉水记即木兰寨蜀军救孟达之所【通鉴胡注】
　　大岭桥　在县北六十里大岭铺【县志】
　　香亭铺桥　在县西五十里【县志】
　　广济桥　在县东半里【县志】
　　华滩桥　在县东四十里【县志】
　　竹根滩渡　在县北一里【县册】汉江上官渡船一只【县志】水中有孤石挺出其下澄潭时有此石根如竹根而黄色【水经注】
