<!-- { "loadSidebar": true } -->
　　朱绶南郑人嘉靖癸未进士初以行人出使却徽王之餽为御史多所论諌时兵马司门内涌血莫敢上闻绶上疏规谏言甚剀切中外韪之卒之日囊空不能治棺具【汉中府志】
　　杨爵字伯修富平人家贫年二十始发箧读书兄为邑掾以他累连爵并逮狱爵从狱中上书白兄寃令见书立出之举嘉靖八年进士授行人奉使楚藩还朝时上方议礼爵言臣至湖广见百姓多菜色假令周公礼文尽行抑何补于饥馑之艰上为下疏发赈改御史念母乞终养母卒庐墓三年起补御史疏言大学士夏言欺天罔人翊国公郭勋巨恶大奸凡此任用匪人皆足以失人心而致危乱又请止土木之功开谏诤之路屏邪妄之术以慰人心以祈天祐疏入上大怒逮系诏狱杖几死五年上修教神降于箕请宥爵上释之未弥月而上为箕神造台尚书熊浃极言不可上曰吾固知释爵诸妄言者立至矣复逮还系狱爵抵家仅十日也又三年内殿火上于火光中闻神语呼爵名请释之于是始释爵归二年有大鸟止于舎爵曰杨伯起之鸟至矣兆其在我乎越五日无疾而卒【明史窃本传】隆庆初赠光禄卿万厯中諡忠介【名山藏】
　　吕应祥字子和泾阳人嘉靖壬辰进士以行人选吏科给事以谏诤为己任尝曰朝廷以言官为耳目茍稍有顾忌即蔽明塞聪岂朝廷设官意乎会京师地震上书言汰冗赈贫倡勇恤谳节赏五事寻奉命监草塲疏发司塲太监通商减刍奸状覆宣大边饷尽得登耗出入之实劾都御史以下若干人条塞下便宜十事皆嘉纳焉上幸承天祔皇太后显陵应祥以礼科都给事中从议礼多所匡正时选宫僚多赂进者应祥言太子国之储副师友必慎其选愿罢诸赂进者会推一时贤俊疏上触执事者夺为民【贾志】
　　高节字中立西安后卫人嘉靖乙未进士知襄陵擢南给事中戆直有声出知河南卫辉府以防介称中丞某礼接少违即挂冠去一日直指使者往候节方冠褦襶荷锄自耘留坐惟麦饭一盘人服其古朴云【西安府志】
　　朝宗字公见朝邑人嘉靖乙未进士授中书舎人拜兵科给事中迁礼科廵视京营条奏防秋八事多见施行时蓟督多奸利事朝宗抗疏论之又疏京营士马不得假借市恩以故怨者多飞语出知岳州时婺源盗方张朝宗檄示祸福盗立时解散复作谕解数十条讼者至庭反覆开导皆悔谢邑人立祠祀之【朝邑志】
　　杨宗气字钟山延安卫人嘉靖辛丑进士授庶吉士改给事中丰裁峻厉多所建明世宗时争大礼上怒廷杖之议谪戍上怒稍释左迁山西督粮道剔厘宿弊寻擢山西廵抚振纲饬纪下诏褒锡兼节制四省吏畏民怀时中官用事宗气独不附珰人深衔之遂乞归【贾志】
　　王鹤字子臯长安人嘉靖甲辰进士为行人奉使朝鲜馈遗尽却迁工科给事中上疏论时政忤防廷杖当严嵩柄国时人争出其门鹤持正不阿人服其介【长安志】
　　张链字伯纯武功人镈弟嘉靖甲辰进士以行人选刑科给諌疏奏无所忌以忤权要被廷杖几死出为湖南佥事甚有德政【贾志】
　　邹应龙字云卿长安人嘉靖丙辰进士授行人擢御史【长安志】嘉靖四十一年五月以御史邹应龙为通政司叅议时严嵩眷遇日隆言者或死或戍应龙欲具疏一夕梦出猎见一髙山射之不中东有培垒楼俯平田有艸米覆其上一矢中之醒而悟曰此小儿东楼之兆也遂上疏劾世蕃数其通贿败行诸不法状乞置于理因及嵩植党蔽贤溺爱恶子且曰如臣言不实愿斩臣首以谢世蕃父子帝览之心动命嵩致仕而下世蕃于理擢应龙嘉其敢言【纪事本末】应龙后歴兵部侍郎巡抚云南以忤江陵致仕【贾志】
　　王言字斗庐南郑人嘉靖戊午解元初仕徽州教授陞国子博士考选御史殿中执法有百折不回之力触时相外转安绵道佥事西蜀鎻钥頼以严饬生平岳立人难干以私【贾志】
　　孙代字绍甫扶风人嘉靖己未进士除行人使周肃两藩不受赠遗擢御史首纠吏部郎某伪学文奸削其籍穆庙视牲南郊戎服乘马以出具疏争之上怒甚然卒是其所请出按四川平九丝都蛮督学江右所抡皆知名士转浙江叅政谢疾归【贾志】
　　李复聘字叔徴盩厔人嘉靖壬戌进士除闻喜令绳奸吏捕剧盗三年授南京广东道御史抗疏论时事劾执政一勲贵一荐有望大臣十风裁赫然出为四川佥事四川盗讧甚复聘推诚安辑盗乃散寻陞叅议移疾归用荐起分部郧襄陞副使治兵蕲州以疾卒【盩厔志】
　　雒遵字道行泾阳人入籍三原嘉靖乙丑进士任给谏劾权珰冯保忤江陵谪浙江照磨缙绅想望丰采转太仆卿巡抚四川有疏稿集諌垣奏议行世子仁字少经万厯癸未进士官大理评事时神宗倦勤进四箴以规圣德语触上怒廷杖削籍忠直之风父子济美【三原志】
　　孙丕扬字叔孝富平人嘉靖中进士授行人时分宜熖炽走其门者如市丕扬独谢不往壬戌授御史同官邹应龙纠分宜子世蕃诸不法状诏丕扬籍其家士论快之陞大理寺右丞时新郑用事以夙憾嗾其党诋之坐落职新郑罢去以台臣荐起巡抚保定増设紫荆闗边墙一千九百余里金汤屹然以不能事权珰冯保忤江陵引疾归又以荐起应天府尹转戸部左侍郎丕风节弥髙辞疾不赴辛卯以抚按会荐起刑部尚书大同变起上入蜚语逮总督魏学曾乃抗言学曾为国家剪除元憝忠烈茂着大功垂成用肘掖萋菲遽加挫辱恐伤天下忠臣义士心上是其言释勿问改都察院左都御史命各道御史防集诸事宜为书名曰巡方总约至今诸御史奉为功令陞吏部尚书告归再起吏部时党议方兴丕扬抗疏极论而诸臣互相倾危国事日壤乃挂冠归里性亢率爽豁与人交不设城府不念私怨凡国家大政如九边河漕皆确有硕画念天下安危托于诸抚臣再柄铨衡独以遴选抚臣为兢兢一时建牙拥旄皆卓然为世名臣【贾志】孙恭介为宰时文选员外薛芳者韩城人万厯壬辰进士素有直声恭介喜曰此为我砥柱铨衡者也一切倚重芳竟以孤直被论归甲寅起太常卿以慈宁宫救刘御史弗克发愤卒【韩城志】
　　任佩字伯玉髙陵人嘉靖中以明经授兴平训导迁肃藩教授藩嗣性佻达佩严其近侍不使私出入多所匡正藩校王应龙兄弟以事犯王怒甚下佩议死佩封还令防竟得释时又有崇王府长史刘迁髙陵人德王府长史梁光裕洋县人皆随事规谏导王以礼二王遂有贤声【贾志】
　　党杰字子兴城固人隆庆丁卯举人性刚果沉毅每以忠孝节义自矢官榆社教谕陞文安知县循良大着擢南京御史条议江防事宜后因建储直言见忤时宰左迁东昌知府遂挂冠归神宗每言党御史疏奏激切内多戆语实有可采欲大用之而杰卒【贾志】
　　舒鹏翼南郑人隆庆庚午乡举官郧西知县以卓异擢御史见事輙奏人方之朱云【贾志】
　　刘四科字健庵泾阳人隆庆辛未进士沉毅防简持守端严由长治令陞吏部主事累擢太仆卿或言牧马地税可得数万金四科三抗疏止之羣珰谗阻百端上卒从四科议时畿甸屡年大水四科请寛旧逋缓并征又请帑金赈济上疏言天下者陛下之天下也陛下不图安天下天下将何所寄天下不安陛下又何所寄上嘉其切直咸报可卒于官【泾阳志】
　　盛讷字敏叔潼闗人父德本卫指挥洛南盗起势甚炽德奉檄往勦深入贼垒力竭而死讷时年十七勺水不入口泣请当道发兵勦贼贼就擒乃发丧行礼后登隆庆辛未进士歴吏部侍郎时封倭之议起聚讼盈庭讷抗章言倭不退而求欵恐非实情宜控要害集兵粮为自治计不宜许和以堕其术已果复獗人服其先识云子以字子实万厯中进士选庶常歴官国子祭酒神宗末引疾归光宗践祚起吏部侍郎以慨然以鉴才为己任核名实抑躁竞起用废弃诸贤天下翕然望太平熹宗登极充日讲官敷陈经义因事开导能以至诚动人主有以竒技滛巧惑上者以立斥之置帝鉴图说于讲筵以资法戒晋礼尚后魏珰窃政朝绅脂韦以正色自立孤危益甚归里后忧郁而卒【潼闗志】
　　白栋字子隆米脂人隆庆辛未进士除东阿令立条鞭法贫富皆以地科差役邑中一切倚办不烦里甲以卓异徴为山西道御史抗言直谏忤权贵谪髙邮州判官歴迁大理寺少卿以议石尚书事不协上意告归益自淬厉名节【延绥志】
　　张国祥字角善临潼人万厯初进士以理学自任生平言笑不茍歴官戸礼二垣与杨左诸人同心持正抗论危言每谏草一出天下争传之【贾志】
　　郝土膏字臣水郿县人万厯初进士授芮城令有善政擢兵垣直言敢谏数上封事以忤魏珰谪降后累陞河南巡抚【郿县志】
　　李三才字道甫临潼人万厯甲戌进士少负志节与南乐魏允贞长垣李化龙以名世相期许允贞为郎抗论时相左迁道甫以戸部郎论救亦谴外自此声称借甚屡迁卿寺以佥都御史总督漕运加戸部尚书万厯中中人出筦矿税横行恣睢陈奉在淮尤无状道甫悉心力与之搘拄牢笼驾驭权谲纵横神庙用其言撤奉东南得安枕【列朝诗集】
　　雷士桢字国柱朝邑人少頴悟有风节六岁时从学外祖韩邦竒容城杨继盛故师邦竒及以谏谪狄道尉过谒久语士桢从旁窃视继盛甚羡之既去谓邦竒曰客洵丈夫哉邦竒竒之谓儿他日当以谏显登万厯甲戌进士初授太常博士拜浙江道御史方三日即疏论潘晟晟张居正同乡尝为司礼监冯保师居正病亟其党谋以晟代诈为居正疏荐之冯保援于内遂徴晟士桢疏入保持不下流言且杖天子时已衔居正竟罢不召顷之巡中城宦戚皆相戒勿触禁已复巡漕务请托尽絶以疾乞归卒【朝邑志】
　　刘士忠字纯卿华州人万厯甲戌进士授真定李官三载考绩晋江西道御史行部三晋摘诸豪宗不法者防清丈事起议者欲加赋复黄册额士忠持不可赋得无加越二年再按中州计臣有欲裒中州赋二万有竒者忠抗疏罢之时天久阴霾忠应诏条上五害上览之色动辛卯复按顺天诸戚畹勋贵相戒毋犯约束累迁右佥都御史总理河道复摄漕抚后廷推南廷尉乞归卒【华州志】
　　屈灼字青门蒲城人万厯甲戌进士歴官右通政值火灾上疏不报因忤时出为河南睢陈兵备副使【贾志】
　　孙玮字以贞渭南人万厯五年进士由行人考选给事累迁至保定廵抚严法令剔蠧节浮费广储蓄民頼以安陞兵部尚书管左都御史事玮清廉不受餽遗又性忠纯敢直言极谏防星变上疏言陛下宜猛力回心朝乾夕惕疏入不报遂乞归天启元年起南吏部尚书转北仍掌左都事寻卒官玮未卒前一日效古人尸谏遗书上陈天灾迭见民不聊生陛下欲图治莫如固结人心欲结人心莫如汲用善类如辅臣刘一燝宪臣邹元标词臣文震孟等宜听臣言渐次简擢疏入上竟不报未几魏忠贤用事斥为东林党人矫防削夺为民崇祯初复原官諡庄毅【东林列传】
　　王九仪字维邦长安人万厯丁丑进士为淄川令有善政徴拜御史以激扬自任巡视皇城劾中贵人不得跨马禁中及巡视光禄条议一疏皆人所难言寻以佥事分巡大梁以病告归【长安志】
　　张惟任字希声潼闗人万厯己卯举人授巫山令擢御史巡按河南河官倍调夫役抗疏论置重典巡盐两浙条议详明力清窦陞大理寺卿致仕【贾志】
