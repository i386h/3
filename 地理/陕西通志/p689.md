<!-- { "loadSidebar": true } -->
　　请追赠魏兴太守吉挹　　　　　【晋】桓冲
　　故轻车将军魏兴太守吉挹祖朗西台倾覆陨身守节挹世笃忠孝乃心本朝臣亡兄温昔伐咸阳军次灞水挹携将二弟单马来奔録其此诚仍加擢授自新野太守转在魏兴乆处兵任委以邉戌疆埸归懐著称所莅前年狡氐纵逸浮河而下挹孤城独立众无一旅外摧凶鋭内固津要虏贼舟船俘馘千计而贼并力攻围经歴时月会襄阳失守邉情沮丧加众寡势殊以至陷没挹辞气慷慨志在不辱仗刃推戈期之以陨将吏持手用不即毙遂乃杜口无言絶粒而死挹叅军史頴近于贼中得还赍挹临终手疏并具説意状挹之忠志犹在可録若防天施垂曲宥之恩则荣加枯朽惠隆泉壤矣
　　请西都闗中奏　　　　　　【北周】王思政
　　髙欢之心行路所共知矣洛阳四面受敌非用武之地闗中有崤函之固一人可御万夫且士马精强粮储委积进可以讨除逆命退可以保据闗河宇文夏州纠合同盟愿立功效若闻车驾西幸必当奔走奉迎借天府之资因已成之业一二年间习战阵劝耕桑修旧京何虑不克
　　请车驾还京　　　　　　　　【唐】郭子仪
　　臣闻雍州之地古称天府左控陇蜀右扼崤函前有终南太华之险后有清渭浊河之固神明之奥王者所都地方数千里带甲十余万兵强士勇雄视八方有利则出攻无利则入守此用武之国非诸夏所同秦汉因之卒成帝业其后或处之而泰去之而亡前史所书不唯一姓及隋氏季末炀帝南迁河雒丘墟兵戈乱起髙祖倡义亦先入闗唯能剪灭奸雄底定区宇以至于太宗髙宗之盛中宗宗之明多在秦川鲜居东雒间者羯胡搆乱九服分崩河北河南尽从逆命然而先帝仗朔方之众庆绪奔亡陛下借西土之师朝义就戮岂惟天道助顺抑亦地形使然此陛下所知非臣饰説近因吐蕃凌逼銮驾东巡盖以六军之兵素非精练皆市肆屠沽之人务挂虚名茍备征赋及驱以就战百无一堪亦有潜输货财因以求免又中官掩蔽庶政多荒遂令陛下振荡不安退居陜服斯盖闗于委任失所岂可谓秦地非良者哉今道路云云不知信否咸谓陛下已有成命将幸雒都臣熟思其端未见其利夫以东周之地乆陷贼中宫室焚烧十不存一百曹荒废曾无尺椽中间畿内不满千户井邑榛豺狼所嘷旣乏军储又鲜人力东至郑汴达于徐方北自覃懐径于相土人烟断絶千里萧条将何以奉万乗之牲饩供百官之次舍矧其土地狭阨才数百里间东有成臯南有二室险不足恃适为战塲陛下奈何弃久安之势从至危之防忽社稷之计生天下之心臣虽至愚窃为陛下不取且圣防所虑岂不以京畿新遭剽掠田野空虚恐粮食不充国用有阙以臣所见深为不然昔卫文公小国之臣诸侯之主耳遭懿公为狄所灭始庐于漕衣大布之衣冠大帛之冠元年革车三十乗季年三百乗卒能恢复旧业享无疆之休况明明天子恭俭节用茍能黜素餐之吏去冗食之官抑竪刁易牙之权任蘧瑗史防之直薄征弛力防隠迨鳏委诸相以简贤任能付老臣以练兵御侮则黎元自理盗贼自平中兴之功旬月可冀卜年之期永永无极矣愿时迈顺动銮上都再造邦家维新庶政奉宗庙以修荐享谒陵寝以崇孝思臣虽陨絶死无所恨
　　銮驾将还宫阙论发日状【节】　　　　陆贽
　　褒斜峻阻素号畏途缘侧迳于巅岩缀危栈于絶壁或百里之内歴险且千或一程之中涉水数四若遇积雨滞浸羣峯澍流巨石崩奔訇殷相继深谷弥漫往来不通悉非功力之所支筹略之所遏斯须之顷跬歩之间仓黄遘殃皆不可测匹夫单骑尚且过防况万乗时行千官景从而可以蹈不存之险冒无御之灾乎如或磴路潨崩阁道淹圯环衞之仪少阙属车之马防惊纵有亿徒何所为用陛下欲无骇虑其可得乎又或滞更深谿涧皆溢迳路旣絶传送无由连山万里进退不可一日乏食将如之何陛下欲无轸忧固亦难矣人主举措宜图万全必先事以防危不临危而求幸幸而获济贻愧已深不幸罹灾追悔何及孔子曰欲速则不达诚哉是言臣今非敢阻陛下欲速之情但颇以不达为虑耳
　　言邉事　　　　　　　　　　　【宋】宋琪
　　臣顷任延州节度判官经渉五年虽未尝躬造夷落然尝令蕃落将和断公事嵗无虚月蕃部之事熟于听闻大约党项吐蕃风俗相其帐族有生户熟户接连汉界入州城者谓之熟户居深山僻逺横过冦畧者谓之生户其俗多有世讐不相来往遇有战鬬则同恶相济传箭相率其从如流虽各有鞍甲而无魁首统摄并皆防漫山川居常不以为患党项界东自河西银夏西至灵盐南距鄜延北连丰会厥土多荒隙是前汉呼韩邪所处河南之地幅员千里从银夏至青白两池地惟沙碛俗谓平夏拓防盖蕃姓也自鄜延以北多土山栢林谓之南山野利盖羌族之号也从延州入平夏有三路一东北自丰林县苇子驿至延川县接绥州入夏州界一正北从金明县入蕃界至芦闗四五百里方入平夏州南界一西北歴万安镇经水安城出洪门至宥州四五百里是夏州西境我师如入夏州之境宜先招致接界熟户使为乡道其强壮有马者令去官军三十五里踏白先行縁此三路土山栢林谿谷相接而复隘陿不得成列蹑此乡道可使步卒多持弓弩抢锯随之以二三千人登山侦逻俟见坦途宁静可传号勾马遵路而行我皆严备保无虞也长兴四年夏州李仁福死有男彛超擅称留后当时诏延州安从进与李彜超换镇彛超据夏州固不奉诏朝廷命邠州药彦稠縂兵五万送从进赴任时兵城下议欲攻取军储不继遽命班师而振旅之时不能严整失戈弃甲遂为邉人之利臣又闻党项号为小蕃非是勍敌若得出山布阵止劳一战便可荡除深入则馈运艰难穷追则窟穴幽隐莫若縁邉州镇分屯重兵俟其入界侵渔方可随时掩击非惟养勇亦足安邉凡乌合之徒势不能乆利于速鬬以逞兵锋莫若持重守疆以挫其鋭彼无城守众乏糇粮威赏不行部族分防然后宻令觇其保聚之处预于麟府鄜延宁庆灵武等州约期会兵四面齐进絶其奔走之路合势撃之可以剪除无噍类矣仍先告语诸军击贼所获生口资畜许为已有彼为利诱则人百其勇也灵武路自通达军入青冈峡五百里皆蕃部熟户向来使人商旅经由并在部族安泊所求赂遗无几谓之打当亦如汉界逆旅之家宿食之直也此时大军或须入其境则乡道踏白当如夏州之法况彼灵州便是吾土刍粟储蓄率皆有备缘路五七程不烦供馈止令逐都兵骑褁粮轻赍便可足用谚语所谓磨防杀马刼一时之力也旬浃之余固无阙乏矣
　　攻守方略疏　　　　　　　　　陈执中
　　元昊乗中国乆不用兵窃发西陲以游兵困劲卒甘言悦守臣一旦连犯亭障延安几至不保此盖范雍纳诡説失于戒严刘平轻躁丧其所部上下纷攘逺近震骇自金眀李士彬族破而并邉篱落皆大壊塞门金眀相距二百里宜列修三城城兵千人益募弓箭手冦大至则退保小至则出鬭选閤门祗以上为塞主都监以诸司使为芦闗一路都巡检以兵二千属之使为三砦之援熟羌居汉地久者委邉臣拊存之反覆者破逐之至于新附黠羌如泾原康奴灭臧大虫族乆居内地常有叛心不肆剪除恐终为患今军须之出民已愁叹复欲徧修城池如河北之制及夏须成使神运之犹恐不能民力其堪此乎陜西地险非如河北惟泾州镇戎军势稍平易若不责外守而劳内营非防之上也宜先并邉城池其次如延州之鄜同环庆之邠宁不过五七处量为营葺则科率减民力蘓矣今贼势方张宜静守以骄其志蓄鋭以挫其锋增土兵以备守御省骑卒以减转饟然后徐议荡平改张制度更须主张将臣横议不入则忠臣尽节而捐躯矣
　　论西事劄子　　　　　　　　　范仲淹
　　臣闻兵家之事在先观虚实之势实则避之虚则攻之今缘邉城塞有五七分之备而闗中之备无三二分若昊贼知我虚实必先胁邉城不出战则深入乗闗中之虚小城可破大城可围或东阻潼闗隔两川贡赋缘邉懦将不能坚守则朝廷不得髙枕矣为今之计莫若且严邉城使永乆可守实闗内使无虚可乗西则邠州凤翔为环庆源渭之声援北则同州河中府扼鄜延之要害东则陜府华州据黄河潼闗之险中则永兴为都防之府各须屯兵三二万人若冦至使邉城清野不与大战闗中稍实岂敢深入复命五路修攻取之备张其军声分彼贼势使弓马之劲无所施牛羊之货无所集三二年间彼自困弱待其众心离叛自有间隙则行天讨此朝廷之上防也又闻邉臣多请五路入讨臣窃计之恐未可以轻举也太宗朝以宿将精兵北伐西讨艰难嵗月终未收复縁大军之行粮车甲乗动弥百里敌骑轻捷邀击前后乗风扬沙一日数出进不可前退不可息水泉不得饮沙漠无所获此所以无功而有患也况今承平嵗乆中原无宿将精兵一旦兴深入之谋击难制之敌臣谓国之安危未可知也然则汉唐之时能拓疆万里者盖当时授任与今不同既委之以兵又与之税赋而不求速效故养猛士延谋客日练月计以待其隙进不俟朝廷之命退不观有司之责观便乗胜如李牧之守邉可谓善破敌者惟陛下深计而缓图之
　　乞救济陜西饥民　　　　　　　　前人
　　臣等窃见陜西永兴军同耀华州陜府等处今夏灾旱得雨最晚民间秋稼甚无所望官中仓廪亦无积贮若不作擘画即百姓大段流移殍亡者众兼军食阙絶临时转运不及臣等欲乞朝廷速降指挥委本路都转运使孙沔速相度上件州军向去救济饥民及办给军食有何次第如难为擘画即便于黄河内搬辇自京以来斛斗往彼应副仍速行相度沿路如何计纲即不至艰阻事状闻奏候到乞朝廷早赐施行
　　请权罢陜西州军科率　　　　　　包拯
　　一鳯翔府斜谷造船务每年造六百料额船六百只方木物料等自来分擘与秦陇鳯翔府诸处采买应付庆厯六年七年材料等共三十二万见欠七万有零庆厯八年材料等共二十一万七千有零全欠一斜谷务又打造咸阳陜府桥脚船四十四只合用材料共三万一千有零见配买次一修河桩橛共四十五万一千六百五十二条系七州科买一上京材木共九万三千一百五条各系大料木植十四州科买一采斫澶州河中府缆索竹一百五十万三千八百二十竿见差人司竹监斫次一买上供肉羊兎千口系十九州军一买紫草一万觔系十州军一买红花四千觔系六州军右具如前臣勘防鳯翔府造船场每年额船六百只其方木料并是本府并陇州量支官钱收买及于秦州采斫所差衙前例各赔钱一二千贯前后人户破荡家产不少每戸锢身者不下三两人经年未得了当时准三司牒买修河桩橛四十三万余条亦于永兴等七州军配买比之常嵗多两倍已上并河中府澶州要缆索竹一百五十万竿见差人司竹监斫次今又准三司牒采买上件材木九万三千条有零亦是分配永兴等十四州收买縁并系大料木植只是秦州出产又闻深入畨界采斫至难其余不产州军须至差衙前分买况陜西州军一年之内三五次各是大段科配兼又钱法改更之后民间即目大段不易若稍不行寛恤则疲困之民无保全之望虽详省中书劄子住九年十年科买又只闻説肉羊紫草红花之并是小可物色亦易为应付所有逐年买造船场材木物料及桩橛等最为大害乞赐详酌指挥权与蠲免
　　请罢同州韩城冶户　　　　　　　前人
