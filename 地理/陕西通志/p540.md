<!-- { "loadSidebar": true } -->
　　谢氏咸阳人袁宗义妻宗义亡谢年方少艾矢志守节饮氷茹蘖卒年八十又同里许氏贡生杜希顔妻王氏里民程浪妻俱年二十而寡刘氏杨孟朝妻程氏王崇修妻寗氏王载妻俱年十九而寡又王氏史秉直妻买氏王邦金妻俱年二十八而寡皆坚心守节终身不二【贾志】
　　车氏冯志学妻冯氏朱朝选妻咸阳人车年二十九而寡冯年二十七而寡皆守节不二以夀终【咸阳志】
　　窦氏咸阳刘应奎妻年二十一而夫亡氏孝事舅姑鞠育幼子屡膺表闾颁给帛粟【贾志】
　　胡氏咸阳贠积善妻夫亡守节有司申请旌表【咸阳志】李氏咸阳张淃妻淃亡遗孤甫六月氏刲股疗姑苦节训子后以子贵封宜人【咸阳志】
　　吕氏兴平窦某妻年二十夫贾湘淮死姑怜其幼劝之他适氏泣曰夫亡固不可嫁况姑且无依乎孝养终身氏年亦近古稀云【咸阳志】
　　康氏兴平生贠姬显妻冯氏张缙妻刘氏张龙妻王氏孔文林妻窦氏杜铉妻髙氏张景贤妻刘氏康景妻皆早年防夫终身苦节【兴平志】
　　孔氏兴平廪生王某妻夫亡守节抚子有成官府屡加旌表【贾志】
　　于氏给事中张汝孝继妻临潼人年十四归张二十二而寡抚育二孤备极辛苦值冦乱投井求死子国机救免后氏病剧不肯进药泣曰未亡人所以不死者以二子未成立故耳今既成人我可见尔父于地下矣言讫而逝【贾志】
　　张氏赵祐妻临潼人年十八归赵二十四而祐亡家人逼令他适氏断髪毁容坚不从命其后屡经兵荒贫穷孤苦不能自给氏卒无二志坚持氷檗至七十二嵗而终【临潼志】
　　赵氏临潼何光炳妻光炳为眞定守殁于王事氏年二十有二矢志苦守后家益萧索辛苦备尝夀至八十三嵗【临潼志】
　　叚氏临潼民王道极妻道极死于贼氏年甚幼父母欲嫁之氏曰妇人从一而终背夫不义弃子不仁以死自誓父母乃从其志后抚子珽为诸生氏年八十余【临潼志】
　　茹氏临潼张淮妻年十五适淮甫六月淮故孝事舅姑孀居几七十年周氏临潼生贠陈在职妻年十九夫亡翁性过严氏奉养尽礼苦节六十七年又县民姚养志妻范氏年十九夫亡家贫壁立苦节抚孤三十年有司屡旌其门【临潼志】
　　任氏临潼孙继曾妻年十九孀居夫弟欲夺其志辛苦万端誓不改志夀八十一子光陞以孝称邑庠髙起鳯妻张氏夫亡孀居值流冦乱家无生计夫党屡欲逼嫁氏百折不易遭竒荒孝事翁姑殁殡以礼年五十余卒里民韩先春妻李氏张某妻吕氏俱年十九家贫守志俱七十余卒任尔佐妻文氏年十八白云霞妻姚氏年二十程思芳妻赵氏王琳妻张氏俱年二十四甘贫守志又王养俊妻赵氏丁养辅妻冯氏髙于昆妻李氏皆年幼抚孤至于成立【临潼志】
　　惠氏临潼刘承业妻归二载而夫亡男女无出翁老且瘫家贫欲令改醮氏痛哭跪誓愿奉舅终身以侄为嗣刘氏两世孤伶屡经兵燹氏以苦节全之邑令建碑表其墓又石养身妻刘氏年二十四夫亡以死自誓俄夫弟夫妇俱死遗二侄俱幼氏抚如己子歴流冦防荒数十年如一日夀九十终岳秉明妻刘氏年二十七男女无出而夫亡苦节甘贫抚孤侄至八十余卒贡士申防继室髙氏年二十六夫亡家益窘事严姑抚兄弟子女及前妻子皆如己出茹素衣结五十年髙得金妻武氏年二十一夫亡家业中落抚前子如己出苦节四十余年后夀七十二卒【临潼志】
　　房氏临潼王道贤妻贤少亡氏无子送时即欲投圹其母伴以防得不死旬日后卒投缳死邑庠张宗孔妻卞氏夫亡自刎死【临潼志】
　　文氏髙陵裴训妻训卒氏年二十二誓以死殉舅姑劝止抚孤汝清成立汝清早卒妻药氏年十九生子宪度甫四十七日而清亡家人劝令改适药剪髪自誓孝事孀姑抚子宪度成进士有司旌表张君宦妻裴氏宪度祖姑也中年寡居家计萧然伯叔逼之终不能强守节四十余年又齐天民妻朱氏年二十守节事瞽目姑最孝御史施维翰旌之胡炳妻马氏夫卒髠髪矢志歴四十余年【贾志】
　　某氏惠檀妻髙陵人姿容甚丽值冦乱欲掳之氏不从贼强扶上马氏数数坠地贼怒杀之【髙陵志】
　　程氏髙陵董某妻年二十而寡抚孤守志家甚贫邻人有以米餽者氏谢曰予若不安贫则不守寡矣餽者叹服后其子二十而夭媳某氏年甫十八程劝之嫁氏泣曰媳去姑谁依纺绩度日姑妇夀各八十余【髙陵志】
　　王氏鄠县九叙曾孙女盩厔厐源妻源以孝廉累官至知府氏幼聪慧与舅赵崡同学诗文其诗温厚和平虽崡亦自为不及也着有文集【鄠县志】
　　李氏髙征妻鄠县人征亡氏年二十五事姑育子苦节五十年事闻旌表【贾志】
　　张氏臧企足妻蓝田人企足亡氏年十八家甚贫矢志守节织絍以养亲年五十余卒【贾志】
　　杨氏泾阳诸生秦甲礼妻割股疗母督学旌之诸生韩钟秀妻吕氏姑刘氏病笃氏烹股肉以救县令表之【泾阳志】
　　髙氏泾阳刘居仁妻字居仁未婚而居仁入蜀迎父乆不归母娶氏于家以待其子后蜀中兵变父子俱死讣闻姑令改嫁氏誓死不从孝姑守节年七十而卒【泾阳志】
　　雷氏泾阳监生郭凤翔妻年十九而寡矢志苦守者六十年流贼至泾标帜于门曰勿犯节妇家后贼又至居人相率入氏家避难全活甚众【泾阳志】
　　岳氏泾阳生贠魏引藩妻夫亡无子氏年甚少兄嫂逼令改嫁氏剪髪明志者三甘贫守志以孝终入祠祀之【泾阳志】
　　王氏泾阳生贠张用光妻年二十二而寡子女俱无苦节四十年【贾志】
　　冯氏泾阳贡生赵廷宋妻年二十三而夫亡欲以死殉以有遗腹乃止生子绍芳教之成立后绍芳又殁后抚孙师抃苦节五十二年又张大绅妻白氏年二十五而夫亡遗孤嘉敬方五嵗氏以纺绩抚子子复早亡又抚孙永思苦节四十余年【泾阳志】
　　张氏泾阳儒士郭维藩妻年十九而夫故遗孤京方一周氏守节抚孤克底成立夀至八十邑令旌其门又王尚礼妻吴氏穆大照妻周氏俱年二十五而寡守志不移吴抚幼子入庠夀至七十余嵗周无子育二女出嫁夀至六十余嵗杜易芳妻魏氏赵翼明妻袁氏俱年二十七而寡魏教子成诸生守节三十年袁教子登乡荐守节四十六年【泾阳志】
　　韩氏泾阳李惟蔚妻尚氏杨恒运妻俱年十六而寡韩苦节五十余年尚苦节四十余年又王可乆妻竹氏于归时王已婴疾氏敬侍汤药十年不懈可乆卒氏絶饮食呕血升余而死【泾阳志】
　　冯氏生贠赵有节妻泾阳人通经书大义工右军书法节亡氏哀痛枯一目苦节四十年敎子炳然入庠又同里举人何洪杰妻姚氏夫亡号泣欲死以遗孤孱幼始勉为视息甘贫苦守子稍长口授孝经以敎之后子鹏翥登贤书【泾阳志】
　　李氏泾阳陈国宪妻年二十六而夫故氏事姑抚子苦节歴四十年又同县王瑚妻管氏赵玘妻韩氏张允妻王氏骆希顔妻王氏李雍妻赵氏生贠张崇妻秦氏李世开妻刘氏王洋妻赵氏师魁妻李氏韩汝复妻王氏陈官妻冯氏任进孝妻王氏熊尚义妻张氏俱早年守节名重乡里【泾阳志】
　　杨氏泾阳王彦学妻彦学病笃戒氏曰我知若必为我死母老子幼将谁依乎及夫故氏哭欲死姑以夫语谕之乃止以纺绩佐菽水敎二子成立能不负夫遗嘱焉【泾阳志】
　　张氏泾阳徐威妻淡氏威儿妇郑氏威孙妇三世守节里人钦仰【泾阳志】
　　王氏泾阳刘从龙妻从龙入蜀氏年二十有九以纺绩翁姑及祖父母抚二子成立苦节二十六年张体仁妻袁氏年十四于归甫三月而体仁贸易于滇寻卒氏誓死不嫁守节六十余年乡先逹立碑以旌之【泾阳志】
　　睢氏三原张懐琰妻夫亡翁姑俱失明氏扶病尝药曲尽妇道殁而礼里人称曰孝妇【三原志】
　　张氏三原李仲玉妻仲玉卒于京口氏闻痛悼誓不欲生次日扄户自缢而死【三原志】
　　王氏三原赵肖先妾也肖先病剧氏即以死自誓家人严守之得不死后肖先殁氏乗间自缢以殉【三原志】
　　谢氏三原温无知妾无知亡氏年三十懿徳恪谨守节终身【三原志】
　　袁氏三原诸生赵道成妻年十七而夫亡氏守节安贫织纺度日卒年七十有三又尙应昌妻梁氏亦年十七而寡守节敎子克底有成【三原志】
　　张氏三原孙世万妻王氏杨世芳妻俱年二十而寡守节歴五十年生员袁贲鹤妻赵氏田富民妻李氏俱早年防夫守节三十年【贾志】
　　申氏三原侯先达妻孀居守节孝事姑嫜殁葬以礼诸姑无家者养之子侄失怙者抚之敎子于唐成进士官御史又刘氏秦侨妻年十九而寡守节不移孙一官藩司中丞焦源清妻邵氏年二十一值闯变夫殉难氏潜室自缢以救免后其子之序得释氏与乳媪张氏纺绩抚育一十八年之序入泮氏曰汝善继汝父志我将复命地下矣果于源清忌辰前三日而卒里民秦一陞妻牛氏年少夫亡家贫遗三孤俱幼尝冬夜着鹑衣纺绩逹旦母子对泣宗党有怜而助者卒不受抚子有成师防妻周氏年十九而寡遣嗣子尚徳从温无知学令交知名士崇祯中嵗大祲以粟活族党甚众年八十七卒刘某妻崔氏年二十七守节至九十无疾而终【三原志】
　　张氏盩厔诸生卢思诚妻年十七夫殂一子未晬氏恐无后乃剪髪以殉于柩曰犹身殉也敎子有成苦节四十年赵烈妻侯氏年二十八夫亡族人利其产逼嫁百端溺其子于河氏即赴水求死頼救得免子亦无害苦节五十年焦培元妻徐氏赵嘱妻王氏年俱十七而寡守节终身不渝又有陈氏夫失名亦以苦节称【盩厔志】
　　田氏渭南冡宰南蒲妾年二十被出归母家纺绩自给五十余载后蒲殉难殁氏为位朝夕哭奠制服三年夀八十二卒南居恒妾薛氏年二十三守节敎子成名至五十三而卒【贾志】
　　张氏孟化胥妻渭南人年十七而化胥亡生遗腹子未几子复亡氏絶而复苏者再嗣后归于母家闭戸独居虽至亲罕见其面以夀终【渭南志】
