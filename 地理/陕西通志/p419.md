<!-- { "loadSidebar": true } -->
　　姜兆张字省宇山东掖县人天啓壬戌进士任三原令下车之日问疾苦锄强暴有嫌其风节过峻者兆张曰稂莠不除嘉禾不植民害不去民安得寜越二年徙长安令士庶拥车悲涕【贾志】兆张为咸宁令时抚按批行会议为魏珰建祠兆张抗执不可遂削籍归里【颂天胪笔】
　　王庆逺山东临邑人恩贡天启三年任安定令清介絶伦精明果断地方安堵有民耕得遗金百两一人来告庆逺问曰是汝地金耶彼地金耶答曰是彼地非彼金也当入官庆逺曰汝耕汝地得金吾亦不以不入官罪汝也其人惭而退陞绥得知州民思慕之祀名宦【安定县志】
　　刘昌号瀛洲祥符人天啓乙丑进士授三原令抚民多惠政月课士讲论不辍时议建魏忠贤生祠地上官意在三原昌力争得免【祥符县志】昌精于吏治案无留牍民无伏奸值流冦猖獗所至攻陷邑人震恐昌乃明侦谍练土著慎封守绥辑持重境内无患【三原县志】
　　路振飞字皓月北直曲州人天啓进士泾阳知县甫下车缙绅被奴诬讦奉防讯拟时已文致大狱属四邑令会讯莫敢平反独毅然判曰某必无死法当事咸难之振飞曰即有谴责某力任之既覆奏得减戊巳间歳大祲设法蠲赈抚集流移凡活数万人未几旁县盗起延及云阳振飞团练乡勇人自为战身先士卒殱其渠魁数十人冦相戒毋敢入境又以渭水通商舳舻满望而泾至弗任舟楫亲厯河浒量度深浅疏荡泥石令可舟行乃先为小船试运之渐继之以巨舰渭川百货咸集于泾所省辇负费什之八复听民自造船通货不得以税扰民咸便之寻擢御史【贾志】
　　张京字士将汉阳人举人天启中扶风知县清约恬淡以文学饰吏治不用行户不取赎锾礼贤爱士一意拊循尝有武弁暨司掾骚扰驿站即按治如法值歳祲盗起设方畧殱渠魁四郊晏然又多方拯济全活甚众【贾志】
　　蘓州俊山西曲沃人举人知南郑县时常板子张义脱伍冦汉中州俊单骑请兵平之陞本府同知以守正不阿致仕归【贾志】
　　徐汝正号二寰宣城人万厯己酉举人西乡知县时瑞藩封汉中道西乡舳舻相望民夫牵挽不胜驿骚汝正操小艇懐笺谒王为民请命风作舟溺求尸三日始得之湍水中犹衣冠端坐石上一门役捧足而跪邑民环哭失声立祠祀之今相传为汉江神【江南通志】
　　亢孟桧【陈鼎留溪外传作孟元桧】号似何临汾举人初授洋县有惠政瑞王之国供应繁剧力请于王申饬从行宦侍旂尉不得擅骚民间闾井晏然王以此得贤声而官民歌思孟桧不置又开堰浚渠民享其利【续表忠记】
　　曹宗载字圮儒云南临安人举人醴泉令以清廉调繁洋县莅任五年讲乡约止刁讼修学宫勤课士风俗一变【汉中府志】
　　胡上进北直藁城人以明经知凤县清介有守以忧去复补凤县未几贼突至全家遇害抚按题请褒防【贾志】
　　成材山西清源人崇祯初知宜川时饥馑枕藉盗贼四起材恩威兼用内抚饥民外捍强冦宜人赖以保全【贾志】
　　罗爌山西清源人举人崇祯初知延川时延属土冦披猖孤城受围爌训练民壮誓众死守城获保全居北门城楼者五年终歳不返署厯陞户部郎中【贾志】
　　鞠思让山东文登人恩贡崇祯初以王种盗起自镇安调令白水抚确有指画值歳饥赈恤贫穷境内晏如【贾志】
　　姚一麟山西太原人由举人知中部值崇祯初兵戈扰攘饥馑频仍庐舍灰烬民仅孑遗一麟加意轸恤抚残黎复县治渐有起色且严明果断吏无骩法民获宁宇歴陞汉中知府【中部县志】
　　杨天际号冲元四川龙安人恩贡崇祯五年任兴平令当流冦猖獗训练民兵料理火具保障一方士民思之【兴平县志】
　　梁士淳字昭质北直正定人崇祯辛未进士为泾阳令莅任首崇学校政事稍暇即进诸生谈经课艺孜孜不倦士风丕振时流贼方炽登城环视筑堞濬池费计数千金不损公帑三月工竣又择民勇敢者因乡为伍连伍成营以诸生能骑射者分率之按时训练以备不虞是以他邑多蹂躏而泾邑获安堵抚按亟称之其催科不扰杜絶火耗吏胥无得侵蚀尤留意贮谷备赈设法籴粜使仓有余积故屡值水旱邑不为灾调繁长安以外艰归囊槖萧然人比之琴鹤清风云【贾志】
　　韩景芳北直长垣人举人崇祯七年任醴泉令清严耿介不避豪强时流冦猖獗所在焚掠景芳修城池严守御百姓赖以保全祀名宦【醴泉县志】
　　赵跻昌山西解州人举人授咸阳令崇祯八年八月初五日遇贼死之【咸阳县志】
　　王国训字振之山西解州人天啓进士崇祯中知扶风天性严毅剖决如流讼平政理自奉俭约耻为夤缘八年秋冦薄邑城四面攻之国训缮修守具捍御六十余日力竭城陷被执不屈骂贼而死事闻赠光禄卿赐祭塟防一子【贾志】
　　赵之琴字舜清辽东铁岭卫人举人崇祯八年知淳化时七盘诸隘盗警豫储火器完城橹贼至躬冒矢石斩馘甚多贼始退创立马神祠恤里甲马头之役民甚徳之【节爱碑记】
　　吴从义字裕强浙江山阴人进士长安令初谒选者率营善地从义独曰避危疆不就岂臣子分谊且吾贫若称贷营之后不剥民以偿耶卒得长安时流冦充斥诏三边督师孙傅庭移镇西安兵十余万糗粮刍茭咸取办于令秦府宗室及缙绅占业者居十之四名为寄庄无他役役独累小民从义不惮强御令豪族均输民获稍苏而兵亦无哗举卓异督师陷阵殁长安势如累卵从义佐抚军誓死不贰继娶胡至署家人以合巹请正色曰此何时也而为此浃三旬终不一顾分汛南门贼攻城西门先陷吏请携印出走从义曰城亡与亡吾将安徃见一仆在侧曰吾当以死报国汝素忠谨可奔讣吾家新闺人尚未成礼仍归其母言毕入关帝庙卸戎服易冠带望阙叩头投井死年四十有三贼知从义死戒其下毋犯其署家人得全从义为童子时梦一长者拊其背曰歳寒松柏其在斯乎寤而志之至是果验后赠按察司佥事【续表忠记】从义崇祯庚辰进士辛巳筮仕长安有廉名癸未冬逆李入关城陷从义诣关帝庙易公服望阙泣拜如张睢阳之言曰生无以报国死当为厉鬼以杀贼遂引刀自裁为吏夺去未死徐歩殿后有井举身赴之犹未死为贼逻者所觉欲引出谓尔何自苦肯更事富贵可保从义于井中厉骂贼怒推石瓦下击死【方学舜忠烈碑　按方碑记从义死事与续表忠记微异故并识之】
　　张宗孟字泗源山西定襄人进士授鄠县令未莅任冦薄城下宗孟闻警兼程而进至则四门皆土野服从间道登陴鼓励守者贼宵遁乃治鄠城四隅建敌楼重葺四门创悬楼二十二座建堡六十六处各设火具贼过城下辄相戒毋敢犯又建市心楼重修大成殿移泮池櫺星门外居恒与人语煦煦可亲而阶庭肃穆吏胥奔走无错趾诸台横有征调即拒不应左帅兵过处俱入城宗孟拒之一切供亿置城外扄其门因诬谮于督院上其事奉防勘问士民保留乃以降级摄令事任八年陞刑部主事【鄠县志】
　　陈扆颂字我恂济宁人进士崇祯间知三原志操清白不染一私缓催徴剔积蠧抚防疮痍除强冦士民徳之【三原县志】
　　杨暄山西高平人由进士授渭南令老成厚重甚得民和歳大祲毕力拯救奸人乗机行刼毙之杖下民得稍安贼兵抵渭南暄已擢兵曹未行与学官蔡姓者同守会举人王明诰开门迎贼暄被执骂贼死【续表忠记】
　　柴国弼辽东人歳贡知安塞长于御侮明战守之法冲锋破贼城赖以全以疾卒邑人思之祀名宦【延安府志】
　　陈炳河南孟津人举人知安塞时大饥道殣相望冦盗充斥炳煮粥活人以千计复力捍孤城邑人赖之【延安府志】
　　蒲来举【籍失考】知甘泉县贼来犯守备孙守法等拥兵不救城破来举手刃一贼伤六贼而死【续表忠记】
　　郝鸿猷字勲甫北直霸州人崇祯时以举人授延长令延长处贼窠中贼营蔓延数百里鸿猷单车之官既而贼环攻延长鸿猷设守具捍御忠诚感人父老子弟效死弗去贼攻不胜遂引去围既解冒雨巡城堕而折脇移病归数月城遂陷延人尸祝之【初学集】鸿猷负伟才有胆畧时巨冦号一字王啸聚延水关鸿猷预谋守御凡作止部伍编成诗曲俾兵民习歌之不烦号令行垒肃然贼至列阵于前单骑至营谕以利害贼惧遁去孤城赖以无患【延长县志　按鸿猷二传事迹微不同由前传可见其忠义由后传可觇其谋畧故并录之】
　　万代芳辽东人崇祯时为延长令廉介自持慷慨有气节时流贼犯境躬率士民修战守之具及攻城昼夜坚守力尽城破乃退守上城用炮击之炮未及燃贼蜂拥至乃北面再拜曰臣力竭矣自刎而死祀名宦【延长县志】
　　唐梦鲲字化卿番禺人万厯乙卯举人知宝鸡县县为三秦剧邑或谓梦鲲曰公年垂耳顺逺宦崖疆为公危之梦鲲笑曰为朝廷臣子安所避甫入境潼关失守贼欲取道宝鸡梦鲲力御之邑得无恙未几李自成据西安三秦相继陷没梦鲲知弹丸不能独完一日晨起慷慨谓仆曰吾力竭矣唯一死以尽吾职悲愤痛哭缢于官署时崇祯癸未十二月十八日也上闻赠光禄寺少卿赐祭塟焉【广东通志】
　　魏权中山西武乡人崇祯中贡生知郿县长才大畧果于任事当流冦猖獗能练兵守城贼数环攻随宜守御时复破斩贼级陞西安同知【贾志】
　　夏绍虞湖广襄阳人崇祯中贡生知麟游以新城未据形胜上疏改复古城剏造宏逺至今赖之【贾志】
　　吕鸣世福建人由恩贡为麟游知县性介特以风教自任崇祯七年八月城陷被执贼闻其廉惠惜之未忍加害鸣世发愤絶食六日而卒【续表忠记】
　　蒋汝艾字玉衡兴安人以歳贡任洋县训导陞西乡教谕崇祯时巨冦肆扰委署南郑篆招流移恤困苦设法殱捕贼不敢近【兴安州志】
　　司五教字敬先内黄人以明经知城固县时逆闯遣贼帅田见秀拥众攻城五教以大义激士民固守阅四日力尽城陷被执贼帅逼之跪厉声曰朝廷命官肯为贼屈耶索印曰印已还天子贼怒遂遇难【畿辅志】
　　程谦字六吉山西岢岚人崇祯中以举人知西乡勤敏廉肃吏胥畏法署洋县城固值流贼四起邻邑悉遭蹂躏千里内无坚城谦设法督民守御三邑俱安堵无恙【贾志】
　　郭鼎藩字翰宇泾阳人万厯丙午举人初为沔县教谕适遇逆闯率贼数万夜薄城下县令恐惧鼎藩慨然以城守自任泣励义勇亲冒矢石贼被创以去沔人勒石纪绩寻署事凤县寛赋税除强暴士民有一清彻底之谣【贾志】
　　郭一龙山东曹县人举人崇祯中知洋县清正刚介流冦逼城竭力捍御以病卒士民哀之【贾志】
　　张鹏翺北直临城人贡士崇祯十一年知汉隂慷慨勤敏毅然以灭冦为事歴任五年治绩焕然一新【贾志】
　　刘廷徴北直乐亭人举人崇祯间任洛南令博学能文莅治诚信刚正不阿时流冦数十万攻城浃月廷征殚力守御贼引去人追思之【贾志】
　　董三谟黎平人举于乡崇祯中授山阳知县贼陷城三谟与其父嗣成弟三元妻李氏携子女皆死三谟多惠政百姓素感其恩及全家殉难贼退百姓羣聚而哭之后赠光禄寺丞立祠嗣成三元并祀妻女建坊旌表【续表忠记】
　　范志懋河南虞城人举人郃阳知县性刚毅尚名节甫至郃流冦环攻城十七日不下先是邑城设有韩郃营糜费民万三千余金力请撤去后以懐来防议殉国难【贾志】
