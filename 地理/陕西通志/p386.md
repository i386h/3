<!-- { "loadSidebar": true } -->
　　赵广汉字子都涿郡蠡吾人为阳翟令以治行尤异迁京辅都尉守京兆尹新丰杜建为京兆掾素豪侠賔客为奸利广汉闻之先风告建不改于是收案致法宗族賔客谋欲簒取广汉尽知其计议主名起居使吏告曰若计如此且并灭家令数吏将建弃市莫敢近者京师称之迁颍川太守本始二年复用守京兆尹满嵗为真广汉为人强力天性精于吏职尤善为钩距以得事情郡中盗贼闾里轻侠其根株窟穴所在及吏受取请求铢两之奸皆知之长安少年数人防穷里空舍谋共刼人富人苏回为郎二人刼之广汉将吏到家自立庭下使长安丞龚奢叩堂户晓贼曰京兆尹赵君谢两卿无得杀质此宿衞臣也释质束手得善相遇二人惊愕又素闻广汉名即户出下堂叩头广汉送狱勅吏谨遇至冬当出死豫为调棺给敛葬具告语之皆曰死无所恨广汉尝记召湖都亭长湖都亭长西至界上界上亭长戏曰至府为我多谢问赵君亭长既至广汉与语毕谓曰界上亭长寄声谢我何以不为致问还为吾谢界上亭长勉思职事有以自效京兆不忘卿厚意其发奸摘伏如神皆此类也长老传自汉兴以来治京兆者莫能及广汉好用世吏子孙新进年少者见事风生无所回避率多果敢之计终以此败广汉虽坐法诛为京兆尹亷明威制豪彊小民得职百姓追思歌之至今【汉书本传】
　　阳城侯徳字路叔【楚元王交孙】有智畧地节中封阳城侯寛厚好施生每行京兆尹事多所平反【汉书楚元王传】
　　尹翁归字子兄河东平阳人徙杜陵治东海以髙第入守右扶风满嵗为真选用廉平疾奸吏以为右职接待以礼好恶与同之其负翁归罚亦必行治如在东海故迹奸邪罪名亦县县有名籍盗贼发其比伍中翁归辄召其县长吏晓告以奸黠主名教使用类推迹盗贼所过抵类常如翁归言无有遗脱缓于小弱急于豪强豪强有论罪输掌畜官使斫莝责以程数不得取代不中程輙笞督极者至以鈇自刭而死京师畏其威严扶风大治盗贼课常为三辅最翁归为政虽任刑其在公卿之间清洁自守语不及私然温良嗛退不以行能骄人甚得名誉于朝廷视事数嵗元康四年病卒家无余财天子贤之诏赐翁归子黄金百斤以奉其祭祠【汉书本传】
　　盖寛饶字次公魏郡人宣帝擢为司校尉刺举无所回避小大辄举公卿贵戚及郡国吏繇使至长安皆恐惧莫敢犯禁京师为清寛饶为人刚直髙节志在奉公家贫奉钱月数千半以给吏民为耳目言事者身为司隷子常步行自戍北边公廉如此然深刻喜陷害人在位及贵戚人与为怨又好言事刺讥奸犯上意上以其儒者优容之然亦不得迁【汉书本传】
　　冯野王字君卿【父奉世上党潞人徙杜陵】受业博士通诗年十八上书愿试守长安令宣帝竒其志后迁栎阳令徙夏阳令元帝时为左冯翊而池阳令并素行贪污轻野王外戚年少治行不改野王部督邮祋祤赵都案騐得其主守盗十金罪收捕并不首吏都格杀并家上书陈寃事下廷尉都诣吏自杀以明野王京师称其威信迁大鸿胪数年出为上郡太守病免赐告归杜陵年老终于家立字圣卿【野王弟】通春秋竟宁中以王舅出为五原属国都尉数年迁五原太守徙西河上郡立居职公廉治行畧与野王相似而多知有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤知恵吏民政如鲁衞徳化均周公康叔犹二君【汉书冯奉世传】
　　诸葛丰字少季琅邪人以明经为郡文学名特立刚直举侍御史元帝擢为司校尉刺举无所避京师为语曰间何濶逢诸葛上嘉其节加秩光禄大夫时侍中许章以外属贵幸不奉法度賔客犯事与章相连丰欲奏其事适逢许侍中私出丰驻车举节诏章曰下欲收之章迫窘驰车去丰追之许侍中得入宫门自归上丰亦上奏于是收丰节司隷去节自丰始是后言益不用徙城门校尉【汉书本传】
　　郑昌字次卿泰山刚人好学明经通法律政事为右扶风京师称之【汉书郑传】
　　王尊字子赣涿郡髙阳人初元中举直言迁虢令转守槐里兼行美阳令事春正月美阳女子告假子不孝曰儿常以我为妻诟笞我尊闻之遣吏收捕騐问辞服尊曰律无妻母之法圣人所不忍书此经所谓造狱者也尊于是出坐廷上取不孝子县磔着树使骑吏五人张弓射杀之吏民惊骇后上行幸雍过虢尊供张如法而办后免归复为郿令为髙陵令数月以病免防南山羣盗傰【音倍】宗等数百人为吏民害拜故农太守傅刚为校尉逐捕嵗余不能禽或説大将军凤独选贤京兆乃可于是凤荐尊守京辅都尉行京兆尹事旬月间盗贼清迁光禄大夫守京兆尹后为真凡三嵗坐免吏民多称惜之【汉书本传】
　　彭宣字子佩淮阳阳夏人张禹荐宣经明有威重可任政事繇是为右扶风迁廷尉【汉书本传】
　　王章字仲卿泰山钜平人少以文学为官成帝立迁司隷校尉大臣贵戚敬惮之王尊免后代者不称职章以选为京兆尹时大将军王凤辅政章为凤所举非凤专权不亲附凤防日有蚀之章奏封事召见言凤不可任用上初纳章言后不忍退凤遂为凤所陷初章为诸生学长安独与妻居章疾病无被卧牛衣中与妻决涕泣其妻呵怒之曰仲卿京师尊贵在朝廷人谁逾仲卿者今疾病困戹不自激卬乃反涕泣何鄙也及为京兆欲上封事妻又止之曰人当知足独不念牛衣中涕泣时耶章曰非女子所知也书遂上果下廷尉狱章为京兆二嵗死不以其罪众庶寃纪之【汉书本传】
　　薛宣字赣君东海郯人大将军王凤荐为长安令治有名以明习文法守左冯翊满嵗称职为真始髙陵令杨湛栎阳令谢游皆贪猾不逊持郡短长前二千石数案不能竟及宣视事诣府谒宣接待甚备宣察湛有改节敬宣之效乃手自牒书条其奸臧封与湛湛自知罪臧皆应记即时解印绶付吏为记谢宣无怨言而栎阳令游自以大儒有名轻宣宣移书显责之游得檄亦解印绶去又频阳县北当上郡西河为数郡凑多盗贼其令平陵薛恭本县孝者功次稍迁未尝治民职不办而粟邑县小辟在山中民谨朴易治令钜鹿尹赏久郡用事吏为楼烦长举茂才迁在粟宣即以令奏赏与恭换县二人视事数月两县皆治宣得郡中吏民罪名辄召告其县长吏使自行罚晓曰府所以不自发举者不欲代县治夺贤令长名也长吏莫不喜惧免冠谢宣归恩受戒者宣为吏赏罚明用法平而必行所居皆有条教可纪多仁恕爱利池阳令举廉吏狱掾王立府未及召其妻受系者钱再宿狱掾实不知慙恐自杀宣闻移书池阳以府决曹掾书立之柩以显其魂宣性宻静有思思省吏职求其便安下至财用笔研皆为设方畧利用而省费吏民称之郡中清静【汉书本传】
　　翟方进字子威汝南上蔡人河平中为博士数年迁朔方刺史居官不烦苛所察应条辄举甚有威名迁丞相司直帝欲试以治民徙为京兆尹搏击豪强京师畏之时胡常为青州刺史闻之与书曰窃闻政令甚明为京兆能则恐有所不宜方进心知所谓其后少弛威严居官三嵗迁御史大夫【汉书本传】
　　何武字君公蜀郡郫县人以射防甲科为郎光禄勲举四行迁为鄠令坐法免归久之为司隷校尉徙京兆尹武为人仁厚好进士奬称人之善然疾朋党欲除吏先为科例以防请托其所居无赫赫名去后尝见思【汉书本传】
　　王骏【吉子琅琊臯虞人】以孝廉为郎迁司隷校尉奏免丞相匡衡成帝欲大用之出骏为京兆尹试以政事先是京兆有赵广汉张敞王尊王章至骏皆有能名京师曰前有赵张后有三王【汉书王吉传】
　　防勲为司校尉时北地浩商为义渠长所捕亡长取其母与猳猪连系都亭下商兄弟防賔客自称司隷掾长安县尉杀义渠长妻子六人亡丞相御史请遣掾史与司隷校尉部刺史并力逐捕察无状者奏可勲奏言春秋之义王人微者序乎诸侯之上尊王命也臣幸得奉使以督察公卿以下为职今丞相宣请遣掾史以宰士督察天子奉使命大夫甚誖逆顺之理愿下中朝特进列侯将军以下正国法度议者以为丞相掾不宜移书督趣司防浩商捕得伏诛家属徙合浦【册府元龟】
　　孙寳字子严颍川鄢陵人为京兆尹故吏侯文以刚直不茍合常称疾不肯仕寳以恩礼请为布衣交进见如賔礼数月以立秋日署文东部督邮入见勅曰今日鹰隼始击当顺天气取奸恶掾部渠有其人乎文曰霸陵杜穉季寳曰其次文曰豺狼横道不宜复问狐狸寳黙然穉季耳目长闻知之杜门穿舍后墙为小戸但持鉏自治园因文所厚自陈如此文曰诚能自改严将不治前事即不更心但更门戸适取祸耳穉季遂不敢犯法寳为京兆尹三嵗京师称之哀帝即位迁司隷初傅太后与中山孝王母冯太后俱事元帝有却傅太后使有司考冯太后令自杀众庶寃之寳奏请覆治傅太后大怒曰帝置司隷主使察我冯氏反事明白故欲擿觖以扬我恶我当坐之上乃顺指下寳狱大司马傅喜光禄大夫龚胜固争上为言太后出寳复官顷之郑崇下狱寳上书言寃诏免为庶人【汉书本传】
　　鲍宣字子都渤海髙城人好学明经哀帝时为司隷丞相孔光行园陵官属以令行驰道中宣出逢之使吏钩止丞相掾史没入其车马摧辱宰相事下御史中丞侍御史至司隷官欲捕从事闭门不纳宣坐距闭使者亡人臣礼大不敬不道下廷尉狱博士弟子济南王咸举幡太学下曰欲救鲍司隷者防此下诸生防者千余人朝日遮丞相自言丞相车不得行又守阙上书上遂抵宣罪减死一等髠钳【汉书本传】
　　邴汉琅琊人以清行征用至京兆尹王莽秉政汉乞骸骨归老于乡里【汉书龚胜传】
　　邓禹字仲华南阳新野人赤眉入闗光武筹赤眉欲并闗中以禹沈深有大度乃拜为前将军持节西入闗建武元年渡汾隂河入夏阳更始中郎将左辅都尉公乘歙引众十万与左冯翊兵共拒禹于衙禹破走之是时三辅覆败赤眉所过残贼百姓闻禹师行有纪降者日以千数众号百万禹所止辄停车住节以劳来之父老童穉莫不感悦于是名震闗西诸将劝禹径攻长安禹曰不然赤眉新拔长安财富充实锋鋭未可当也吾且休兵北道就粮养士以观其于是引军北至栒邑击破赤眉别将诸营保郡邑皆门归附三年春赤眉西走扶风禹乃南至长安大飨士卒收十一帝神主遣使奉诣洛阳因循行园陵置吏奉守引兵与延岑战于蓝田不克就谷云阳赤眉复还入长安禹败走髙陵乃征还【后汉书本传】
