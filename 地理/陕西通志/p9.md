<!-- { "loadSidebar": true } -->
　　芮　虞芮质厥成【诗经大雅】西伯初听虞芮讼杜预云冯翊临晋芮乡在朝邑西南【路史】
　　荼　荼防也殷时旧姓郃阳防城是【路史】李氏曰同州防谷【诗地理考】
　　华　尧观于华华封人祝之【庄子】有虞氏为豫州之域舜分十二州豫州华山【通鉴注　按潼闗县古桃林地后汉郡国志云黄帝置农郡潼关县亦故农地】
　　蕃　渭水东迳峦都城北故潘邑殷契之所居世本曰契居蕃阚骃曰蕃郑西今峦城是矣【水经注　按蕃在今华州西】
　　定　定国商后渭水南有定城述征记去潼闗三十里【路史】
　　彤　商彤伯地即彤城【歴代纪事年表】郑县西有故彤城【华州旧志
　　按郑县即今华州】
　　华原　隂康氏治于华原【路史　按华原今耀州也】
　　阳武　古国有阳武【路史】史记仓颉居阳武在今白水县东北十八里阳武村【贾志】
　　彭衙　旧志谓衙在商以老彭封得名【白水县志　按彭衙在今白水县】
　　邰　国名炎帝后姜姓所封帝喾元妃邰氏女也生弃为后稷复封于邰【説文】故斄城在武功县西南二十二里【括地志】后稷封邰夏支庶受爵曰子国于此【郿县志】
　　云阳　云阳山在冯翊云阳县少昊居之【路史　按云阳在今淳化】甘泉　黄帝接万灵明廷明廷者甘泉也【史记封禅书】少昊处甘泉【路史　按甘泉在今淳化】
　　防　夏防国在干之永夀汉之防县【路史】
　　豳　禹贡雍州之地周之先公刘所居诗大雅云笃公刘于豳斯馆是也【元和志】古公立薫育侵之乃去豳【史记周本纪】古豳地在三水县西南三十里有豳城在厐川水西盖公刘之邑豳谷也【寰宇记】
　　京　依其在京【诗经大雅】京地名郑笺以京为周地小别名则京是周所都之邑【诗注疏　按京在今邠州】
　　渠搜　河水自朔方东转迳渠搜故城北禹贡之所云渠搜矣【水经注】成汤北发渠搜【通鉴外纪】渠搜在废夏州北【禹贡锥指　按渠搜在今懐逺县东北河套中】
　　朔方　尧舜地不过数千里北朔方朔南暨声教【通典】帝乙三年王命南仲城朔方【竹书纪年　按朔方在今靖邉东北】
　　昆夷　夏之衰不窋窜戎狄之间【国语】豳国西近戎北近狄【韦昭注】夏桀之乱大夷入居邠岐之间成汤攘而伐之【后汉书西羌传　按史记地理图虞夏以来薫鬻玁狁在黄河北昆夷虽居邠岐终非境土故不入图】
　　梁州　梁州东据华山之南【孔氏书传】华山之南今华隂之西南上洛汉中洋川安康皆是【郑樵通志】南郑县东南百八十里有梁山大山四围其中三十里许甚平或云古梁州治也【通鉴注】舜置十二州梁州其一也西方金刚其气强梁故曰梁【通考】
　　褒　褒夏后氏后夏有褒君【路史】褒国在褒城县东三里许骆驼坪【贾志】
　　西　分命和仲宅西【书经尭典】西国和仲所宅今兴元西县
　　【路史】
　　氐　西戎氐羌咸戴舜之功【史记五帝本纪】自彼氐羌莫敢不来王【诗经商颂】白马氐今兴武等州地盖岐陇而南汉川以北皆氐云【路史　按即鳯沔宁羌地】
　　饶　世本曰舜居饶内在汉中西城县或言嬀墟在西北舜所居也【水经注】饶国有虞氏后今西城有姚墟或谓舜生于此【路史】
　　姚方　汉水东迳锡县故城北又东歴姚方盖舜后枝居是处故地留姚称也【水经注　按姚方在今白河县】
　　金　金提国帝尧世有金道华种兰唐韵云周附庸金州也【路史　按金州即今兴安州】
　　锡　商锡国御姓锡时之先今郧乡有锡穴【路史　按即今白河县】
　　上洛　上洛夏氏侯伯商州上洛郡是也【路史】
　　丹　丹水城在商州城南一里吕氏春秋尧有丹水之战以服南蛮疑即丹朱所封者【贾志】尧使子朱处于丹渊为诸侯丹是其国也【汉书律厯志】朱之国今朱虚有丹山丹水出焉【路史】
　　商　丹水自上洛迳商县南契始封此鲁连子曰在太华之阳皇甫谧阚骃并以为上洛郡商县也【水经注】商州东八十里商洛县古之商国【括地志】武闗西北一百二十里有商城谓故邑也【盛之荆州记】
　　右夏商二代兼及上古録州二国邑五十四夫涂山之防万国雍梁二州封建殆不止此然歴年既乆经史阙如靡究其详仅録其可考者着于篇又如唐之丹虞之饶夏之西商之彭衙间有谓在他境者然诸説相沿谅非无自疑以传疑不敢废也故并録之
　　周
　　后稷始封邰公刘徙邑于豳太王徙邑于岐山之阳南有周原始改号曰周王季徙程【按程一作郢】文王徙都于丰成王卜洛邑复还丰镐世本曰懿王居犬丘平王徙洛【帝王世纪】自陜以西召公主之【公羊传】成王地西不过氐羌北不过朔方【汉书贾捐之传】髙陵以东今冯翊之南境华隂之东境属魏云中五原之境今榆林九原属赵【通典】
　　雍州　周礼西曰雍州盖并禹梁州之地周自武王都于鄷镐雍州为王畿平王东迁以岐鄷之地赐秦襄公为秦地【晋书地理志】职方九州周之制也无禹贡之梁虽无梁州而雍豫之间是也【周礼注】周之九州与禹贡不同者周都雍不可不广故合雍梁为一州【地理通释】
　　镐　镐水上承镐池于昆明池北周武王之所都也诗云考卜维王宅是镐京自汉帝穿昆明池于是地基搆沦禠今无可究【水经注】武王自丰徙都镐是为宗周今丰水之东长安之南三十里去丰二十五里镐池即其故都也【帝王世纪　按元和志谓镐京在长安西北十八里互异】
　　杜　晋范宣子曰昔匄之祖在周为唐杜氏【左传】周成王灭唐迁之于杜为杜伯国【杜预注】杜在长安南十五里为下杜城【郑樵通志】
　　樊　仲山甫采今京兆杜陵有樊乡【路史　按在今咸宁南】芷阳　霸城秦穆公之所筑又名芷阳【雍録　按在今咸宁东】咸阳　成王三十四年雨金于咸阳【竹书纪年】秦孝公作咸阳徙都之【史记秦本记】咸阳在今县东二十里【明一统志】
　　毕　富辰曰毕文昭也【左传】毕国在杜邮西北【杜预注】毕在咸阳西北毕公髙封焉【通典】
　　太丘　渭水东迳槐里县故城南县古太丘也周赧王都之【水经注】太丘邑懿王自镐徙都【史记索隠】太丘故城在始平县东南十里懿王所都【括地志　按懿王徙都太丘或作犬丘悮】
　　骊　戏水东迳骊戎城东春秋晋献公伐之获丽姬于是邑丽戎男国也【水经注】骊戎故城在临潼县东三十五里殷周时丽戎国【雍胜畧】
　　戏　秦厉公十六年补戏城【史记六国表】戏西周地名【史记注按戏在今临潼县东南】
　　栎阳　秦献公三年城栎阳【史记秦本纪　按栎阳在今临潼东北】蕞　厐暖入函谷攻秦蕞【史记赵世家】新丰有蕞城【郡国志按蕞在临潼东北】
　　鄷　富辰曰鄷文之昭也【左传】成王十九年黜鄷侯【竹书纪年】丰邑在丰水西镐京在丰水东相去二十五里【三辅决録　按周有程邑常武之诗云命程伯休父濮氏曰程畿内邑在丰未详】
　　崇　宣公元年晋欲求成于秦赵穿曰我侵崇秦必救之吾以求成焉【左传　按崇在□县北】
　　蓝田　梁惠王三年秦子向为蓝田君孟子向之故邑也【水经注】
　　髙陵　髙陵邑秦昭王母弟髙陵君封【路史】
　　汤社　宁公二年伐荡社三年与亳战亳王奔戎遂灭荡社【史记秦本纪】西戎之君曰亳王成汤之后其邑曰荡社徐广曰一作汤【史记注】汤社亳王所居今讹为杨杜里【马志　按杨杜在三原北三十里】
　　泾阳　侵镐及方至于泾阳【诗经小雅】秦昭王弟悝为泾阳君【史记秦本纪　按诗玁狁整居焦获左传晋及秦战于麻隧济泾及侯丽还国防秦北有甘泉峪口之固皆乡聚山薮名故不録】
　　频阳　秦厉共公初县频阳【史记秦本纪】频阳故城在富平县东北五十五里【马志】
　　上郡　惠文王十年魏纳上郡十五县【史记秦本纪】绥州春秋白狄所居战国属魏为上郡【元和志】上郡今麟延丹坊鄜银夏绥徳保安之地【地理通释　按上郡今绥徳州】
　　肤施　赵惠文王三年灭中山迁其王于肤施【史记赵世家】肤施在上郡【路史　按肤施即上郡治史记所谓十五县之一也】
　　定阳　魏围定阳【国防】定水东迳定阳城南【水经注　按定阳在今宜川县】
　　白翟　武王放逐戎夷泾洛之北名曰荒服晋文公攘戎翟居于西河圁洛之间【史记匈奴传】白翟及秦同州今鄜坊绥延皆古白翟地【郑樵通志】圁银州银川洛水在砖井堡南梁山下【葭州志】
　　朐衍　平王末岐梁泾漆之北有朐衍戎【史记匈奴传】盐州古戎狄居之即胊衍戎地【括地志】砖井堡盐州地【延安府志按在今定边县界】
　　雍　秦徳公元年初居雍【史记秦本纪】禹贡雍州之域春秋及战国为秦都徳公初居雍即今天兴县也【元和志按天兴即今凤翔县】
　　岐　成王有岐阳之搜【左传】懿王十二年翟人侵岐【竹书纪年】岐阳城在岐山县东五十里【贾志】
　　周　周国在王畿内扶风雍县【通考】周城在岐山县西北十五里【贾志　按左传注周公黒肩采地】
　　召　召畿内采地奭始食于召宣王时召穆公虎其后也【史记索隠】召穆公采地扶风雍县东南有召亭【杜预左氏注】
　　羙阳　秦孝公作四十一县羙阳其一也【元和志　按羙阳在扶风北】
　　武功　秦孝公作四十一县武功其一也在渭水南今郿县地是也【元和志】
　　斄　秦孝公作四十一县斄其一也【元和志】斄今武功故城是【史记注】
　　虢　文王母弟虢叔所封是曰西虢【舆地记】故虢城在陈仓县东四十里【括地志】东迁之际自此之上阳为南虢其处者为小虢【路史】
　　剻　剻伯綮国穆天子西征至于剻剻伯綮逆天子郭地记陈仓有剻城宜在此非沛之剻【路史　按剻城在今寳鸡东】
　　平阳　秦武公有子名白封平阳【史记秦本纪　按平阳宜在今寳鸡东汧水北】
　　郿　申伯信迈王饯于郿【诗经大雅】郿在今鳯翔府郿县【诗注】今郿县东十五里有故城【郿县志】
　　汧　鱼龙川东迳汧县故城北史记秦文公东猎汧渭遂都其地是也【水经注　按在今陇州南二里】
　　秦　秦城在陇州南三里秦非子所居【马志　按元和志作二十五里】汉中郡　秦恵文王二年置郡因水名也【汉中志】
　　南郑　厉共公二十六年城南郑【史记秦本纪】南郑县故褒之附庸也周显王之世蜀有褒汉之地至六国楚人兼之怀王弱秦畧取焉【水经注】禹贡梁州之域周合梁于雍职方属雍州春秋属秦楚【雍胜畧】
　　褒　周幽王伐有褒【国语】褒国在褒城东二百歩褒姒所出【元和志】
　　成固　秦置汉中郡为成固县始城而冀其巩固之意【方舆胜览】
　　氐羌　鳯州春秋氐羌所居兴州战国时为白马氐之东境【通典　按鳯州今鳯县兴州今畧阳】
　　金　唐韵云周附庸金州也【路史　按金州今兴安州又寰宇记谓金州周庸国括地志亦谓上庸房竹邑及金州皆是苐书注疏谓庸在汉江之南宜在今郧阳界故不録】
