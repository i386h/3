<!-- { "loadSidebar": true } -->
　　明凤翔孝廉王鼎安字磐石崇祯十六年十月逆贼李自成防西安缙绅有汚伪署者鼎安顿足大哭痛愤不食遂疾作一日谓其父曰儿自遘祸以来不复作春明之梦畴昔之夜梦至京师是防魄将与国家永终耳哽咽不言者久之逾月闻京师不守遂一恸而絶乃知见梦之日为都城破亡之日也【袁楷王孝廉小传】
　　长安荐福寺塔名小雁塔唐时建凡十五级嘉靖乙卯地震裂为二及癸亥地震复合滇逆之变王辅臣叛据平凉塔忽中裂乱平塔复如故【陇蜀余闻】
　　碎
　　黄帝时西王母献昭华玉琯汉入关中秦府库所藏有笛长二尺二寸亦名昭华琯【西京杂记】
　　龙门禹凿山断门一里余黄河自中流下岸不通车马每暮春之际有黄鲤鱼逆流而上得者便化为龙又林登云龙门之下每嵗季春有黄鲤自海及诸川争来赴之一嵗中登龙门者不过七十二初登龙门即有云雨随之天火自后烧其尾乃化为龙【三秦记】
　　夏啓以庚年铸铜剑长三尺九寸后藏之秦望山【古今刀剑录】
　　周穆王游元池植竹竹皆成斑其大如椽其密如箦【盩厔县志　按元池在盩厔】
　　穆王猎漆泽得白狐豹【潜确类书】穆王尚神有尹轨杜冲居终南山尹真人草栖之所因号楼观盖道观之初也【冯志】
　　秦穆公时扶风获一石佛公不识弃马坊中由余往观之曰此佛也穆公取安清净处【墨池浪语】穆公女弄玉有容德萧史为烧水银作粉与涂名飞云丹【天禄余识】
　　盩厔升天台上有再生柏世传老子説经于此见二柏枯以针炙之复生今尚欝茂【贾志】
　　秦始皇令防骜伐于阗国得美玉二块髙七八尺又鬼方进一玉工絶巧命刻玉以为虎虎即跃去遣逻候捕之竟不得至汉元鼎元年未央宫左右有白虎见阍人惊焉命猎者罗致获一虎乃于阗玉所刻也武帝以为瑞遂建白虎殿【鸿书】始皇尝铸二剑铭曰定秦小篆书李斯刻埋在阿房宫阁下一在观台下长三尺六寸【古今刀剑录】
　　秦咸阳宫中有铸铜十二枚坐髙皆三五尺列在一筵上琴筑竽笙各有所执皆组绶华采俨若生人筵下有铜管上口高数尺其一管空内有绳大如指使一人吹空管一人纽绳则琴瑟竽筑皆作与真乐不异有琴长六尺安十三二十六徽皆七宝饰之铭曰璵璠之乐有玉笛长二尺三寸二十六孔吹之则见车马山林隐隐相次息亦不见名曰昭华之管【西京杂记】
　　三秦记云始皇作地市与生死人交易令云生人不得欺死人物市吏告始皇云死者陵生人生人定入市门斩断马脊故秦地市有断马郡国志云始皇陵有银蚕金雁以多竒物故俗云秦王地市【天中记】
　　昔始皇为塜敛天下竒材异木为宫倾逺方竒宝于塜中为川渎山岳之形以沙棠沉檀为舟楫金银为鳬雁琉璃杂宝为龟鱼设机舟自运动盘旋鳬雁龟鱼时出没隐见又于海中作玉象鲸鱼衔火珠为星以代膏烛项羽入关开塜见所埋工匠皆久而不死琢石为龙凤仙人及作碑辞赞文好事者騐诸史传皆非塟时所有则知生埋匠者之所作也后人以其辞多愁苦诅怨之言因名碑曰怨碑【贾志】
　　渭南渔父于渭水中得秦阿房宫香奁一具色如鹦哥羽毛好事者争购之【筠廊偶笔】
　　渭水过长安县北又东南迳两石人北秦始皇造桥铁镦重不胜故刻石作力士孟贲等像以祭之镦乃可移动【水经注】
　　秦防恬始作秦笔以枯木为管以鹿毛为柱羊毛为被所谓苍毫也【古今注】
　　四皓茹芝顾紫芝非灵芝根形似芝而味反苦于蕨但性质坚重食之耐饥四皓歌云可以疗饥者此也【商州志】秦始皇敛天下铜铁作铜簴于咸阳汉髙帝庙有铜簴二魏明帝徙之洛阳【贾志】
　　汉髙祖入咸阳周行秦府库金玉宝珍如山有青玉五枝灯髙七尺五寸作防螭以口衔灯灯燃鳞甲皆动焕耀若列星【西京杂记】
　　汉髙祖入咸阳宫得方镜广四尺九寸表里有明人来照之影则倒见以手捧心可见肠胃五脏【西京杂记】
　　朝邑嘉靖甲寅河决西关人探水中得银甲刺有魏豹名字【县志】
　　汉髙帝庙巨钟十枚其容受千石撞之声闻百里【贾志】汉髙长陵汉宣杜陵其钟皆在长安夏侯征西欲徙诣洛阳重不能致【贾志】
　　武帝为七宝牀杂宝鞍厠宝屏风列宝帐设于桂宫时人谓之四宝宫【西京杂记】
　　元封三年大秦国贡花蹄牛蹄如莲花善走多力帝使辇铜石以起望仙宫迹在石上皆如花形【洞防记】
　　元封中数过国献能言龟东方朔教帝承桂露以饮之置于通风之台欲往卜命东方朔问焉言无不中【贾志】汉武习水战作昆明池钓鱼纶絶而去梦鱼求去其钩明日帝戯于池见鱼啣索为去之复游于池得珠一防【独异志】
　　汉武帝起招仙阁于甘泉宫西其上悬浮金轻玉之磬浮金者自浮水上轻玉者其质贞明而轻也【洞防记】积草池中有珊瑚树髙一丈二尺一本三柯上有四百六十二条是南越王赵佗所献号为烽火树至夜光景常欲燃【西京杂记】
　　武帝时西海国献胶五两帝以付外库余胶半两西使佩以自随后从帝射于甘泉宫帝弓断西使乞以所送余香胶续之乃以口濡胶为水注断两头相连注遂相着帝使力士各引其一头终不相离因名曰续胶【博物志】
　　汉武帝凌波殿以桂为柱风来自香【翰林杂事钞】
　　武帝作酒池以夸羌胡饮以铁杯重不能举皆低首牛饮【寰宇记】
　　太初三年起甘泉望风台台上得白珠如花一枝帝以锦盖覆之如照月因名照月珠【洞防记】
　　月支香天汉二年月支国贡长安中大疫使者请烧以辟疫宫中病者瘥长安百里内闻其香数月不散【香谱】自元成讫王莽京师富人杜陵樊嘉茂陵挚纲平陵如氏苴氏长安丹王君房豉樊少翁王孙大卿为天下髙訾樊嘉五千万其余皆钜万【汉书货殖传】
　　光武在长安时尝与宋佑共买蜜合药帝追念之赐佑蜜数顾问何如在长安共买蜜乎【册府元龟】
　　李广与兄弟猎于宜山之北见卧虎焉射之一矢即毙断其头为枕示服猛也铸铜象其形为溲器示厌辱之也【侯鲭录】
　　唐明皇于芙蓉园得一白鹿山人王旻曰此汉时鹿也上命左右周视于角端雪毛中得一铜牌刻之曰宜春苑中白鹿上目之曰仙客【潜确类书】
　　昭帝时茂陵人献宝剑上铭曰直千金寿万岁【西京记】汉昭帝游渭水使羣臣渔钓为乐时大夫任绪钓得白蛟长三丈若大蛇无鳞甲头有一角长二尺牙出唇外帝曰此鱼防之非珎祥也乃命大官为鲊骨青肉紫味甚美【拾遗记】
　　大横吹小横吹并以竹为之昔张博望入西域传其法于西京得摩诃勒一曲李延年因之更造新声二十八解汉时常给边将魏晋以后二十八解又不复存其所用者惟黄鹤陇头水出关入关出塞入塞折杨柳黄覃子赤之杨望行人十四曲也【贾志】
　　章帝建初七年十月岐山得铜器形似酒罇献之【册府元龟】黄忠从汉先主定南郡得一刀赤如血于汉中击夏侯军一日之中手刃百数【古今刀劒录】
　　鞞舞歌五曲内有关中有贤女一章相和歌三十曲内有度关山亦曰度关曲【贾志】
　　唐公昉成固人白日升天鸡鸣天上狗吠云中惟以防恶留之防乃感激以月晦日吐肠胃更生故时人谓之唐防【水经注】
　　西京化度废寺有僵石径二尺余孔穴通连若栏楯楼台之状号曰蚁宫昔有人见大蚁万计羣聚皆金色因掘地及泉得此石焉【西京杂录】
　　汉中有虎生角道家云虎千年则牙蜕而角生【述异记】晋孝武帝太元元年于华山顶埋一剑铭曰神剑书【古今刀剑录】
　　魏兴黄金山有楠树一年东边荣西边枯后年西边荣东边枯年年如此张华云交让也【任昉述异记】
　　张楷居华山谷中能为五里雾学其术者如市故曰雾市【神仙传】
　　前燕录石季龙使人采药上华山得玉版【潜确类书】
　　赫连龙升七年造五兵器锐精利乃咸百錬为龙雀大环号曰大夏龙雀铭其背曰古之利器吴楚湛卢大夏龙雀名冠神都可以懐逺可以柔逋如风靡草威服九区世甚珍之【水经注】
　　丹水出上洛县冡岭山入于支汋水中有丹鱼夏至十夜伺鱼浮出水有赤光如火网取割其血涂足涉水如履平地【抱朴子】
　　咸阳岳寺后有周武帝冠其上缀珠大如瑞梅歴代不以爲宝天后时有士人过寺见珠戏取之诸胡以五万缗市之【鸿书】
　　京城南隅芙蓉园本曲江园隋文帝以曲名不正诏改之【隋唐佳话】
　　隋文帝时大宛献千里马号曰狮子骢隋末不知所在唐文皇勅访之同州刺史宇文士及得于朝邑面家挽硙尾焦秃皮肉穿穴及见之悲泣帝自出长乐坡马到新丰向西鸣跃帝甚喜饲以钟乳仍生五驹皆千里足也【朝野佥载】
　　武功苏威有镜日蚀既镜亦昏黒日蚀半缺镜亦半昏【珍珠船】
　　武德中坊州西南慈乌川有郝积者见群鹿常在山上逐去还来异之掘鹿所止处得石像髙一丈四尺许移出川中村内【朝野佥载】
　　唐慈恩寺有巨雁集于庭僧捕得将烹食之一老僧曰此雁王也因瘗之造塔于上名雁塔【志林】
　　长安兴福寺有十光佛院是隋所制贞观中寺僧虑有摧圮欲新其土木乃将毁撤既启戸见有蛇万数连贯在地蛇蟠绕如积揺首张喙若吞噬之状寺僧大惧不敢除毁【宣室志】
　　唐太宗养一白鹘号曰将军取鸟常驱至于殿前然后击杀故名落鴈殿上恒令送书从京至东都与魏王仍取报日往返数廻亦陆机黄耳之徒欤【朝野佥载】
　　唐太宗破高昌収马乳葡萄种于苑中并得酒法仍自损益造酒成绿色芳香酷烈味若醍醐【南部新书】
　　不空三藏塔前多老松岁旱则官伐其枝为龙骨以祈雨盖三藏役龙意其树必有灵也【寺塔记】
　　开元中三辅大旱宗密投玉龙子于南内之龙池俄而云物暴起风雨随作及幸西蜀车驾次渭水左右侍御有临流濯弄者于沙中得之上闻惊喜视之然流泣曰此吾昔时所宝玉龙子也自后每夜中光彩辉烛一室上既还京为小黄门攘窃以遗李辅国常置柜中辅国将败夜闻柜中有声开视之已亡其所【明皇杂录】唐故事天下有寃者许哭于太宗昭陵之下【闻见后录】天宝十载上命有司为安禄山治第于亲仁坊勅令但求壮丽不限财力既成具幄帟器皿充牣其中白檀牀二皆长丈濶六尺银平脱屏风帐方丈六尺于厨廏之物皆饰以金银金饭二银淘盆二皆受五斗织银丝筐及笊篱各一他物称是【通鉴】
　　天宝中兴庆池小龙尝出游宫垣南沟水中蜿蜒竒状靡不瞻覩及銮舆西幸一夕乘云雨自池中望西南而去上至嘉陵江将乘舟有龙翼舟而进上然流涕顾谓左右曰此吾兴庆池中龙也命以酒沃酬之于是龙振甲而登天【明皇十七事】
　　长安圣相寺有贤者禅院修道佛座下有一蛇初大一围后四十余年蛇如堂柱开元中贤者夜至佛堂光灿满堂因得径寸珠至市髙举价有胡人云蚌珠则贵此乃蛇珠多至千贯贤者叹伏遂卖焉【广异记】
　　蓝田县嵗贡氷常在冬杪如蓝水不氷则主吏宣命以祭一夕而成【唐阙史】
