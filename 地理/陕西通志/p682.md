<!-- { "loadSidebar": true } -->
　　三年三月奉元路饥赈粮二月七月赈永平奉元钞七万锭八月奉元蒲城等县水发粟赈之【元史泰定帝本纪】四年二月奉元路饥赈粮有差夏四月奉元路饥赈粮两月六月己邜永兴屯被灾免其租七月延安属县旱免其租九月奉元延安诸路饥赈粜有差十二月延安凤翔属县饥并赈之【元史泰定帝本纪】
　　致和元年正月免陜西捞盐一年二月陜西诸路饥赈钞五万锭五月奉元等处饥赈钞十四万三千余锭六月奉元延安二路饥赈钞四千八百九十锭【元史泰定帝本纪】
　　文宗天厯元年陜西霜旱免其科差一年【元史食货志】陜西大饥拨江浙盐运司嵗课十万锭赈之【续文献通考】二年正月【是年正月丙戌明宗即位未改元】己巳陜西告饥赈以钞五万锭丙戌陜西行省乞粮三十万石钞三十万锭诏赐钞十四万锭遣使往给之二月丙辰奉元临潼咸阳二县告饥陜西行省以便宜发钞万三千锭赈咸阳麦五千四百石赈临潼遣使以闻从之夏四月戊戌以陜西久旱遣使祷西岳西镇诸祠陜西诸路饥民百二十三万四千余口诸县流民又数十万先是常赈之不足行省复请令商贾入粟中盐富家纳粟补官及发孟津仓粮八万石及河南汉中亷访司所贮官租以赈从之五月庚辰陜西行省言凤翔府饥民十九万七千九百人本省用便宜赈以官钞万五千锭又丰乐八屯军士饥死者六百五十人万户府军士饥者千三百人赈以官钞百三十锭从之【元史文宗本纪】六月陜西行省告饥遣使还都与诸老臣议赈救之甲寅赈陜西临潼华隂二十三驿钞一千八百锭【元史明宗本纪】明宗遣吏部尚书伯勒齐尔巴哈还京师命中书集老臣议赈荒之防时陜西流民死亡相借命所在州县官以便宜赈之陜西延安诸屯以旱免徴旧所逋粮千九百七十石十月丙申给钞十五万锭赈陜西饥民壬寅弛陜西山泽之禁以与民庚戌免徴奉元路民间商税一年陜西凤翔府饥民四万七千户皆赈以钞【元史文宗本纪】以关陜旱免差税三年【元史食货志】
　　三年【是年五月改元至顺】免陜西行省今年商税【续文献通考】至顺元年正月命陜西行省以盐课钞十万锭赈流民之复业者【元史文宗本纪】四月戊申陜西行台言奉元巩昌凤翔等路以累嵗饥不能具五谷种请给钞二万锭俾分籴于他郡从之【元史文宗本纪】
　　二年三月陜西行省遣官分给复业饥民七万余口行粮四月甲子陜西行省言终南屯田去年大水损禾稼四十余顷诏蠲其租七月奉元属县蝗免今年田租【元史文宗本纪】
　　三年六月免陜西行省今年商税【元史文宗本纪】
　　顺帝至正四年八月陜西行省定惠民药局【元史顺帝夲纪】五年四月邠州等处民饥赈之募富户出米五十石以上者旌以义士之号【续文献通考】
　　十二年正月中书省臣言陜西腹里诸路供给烦重调兵讨贼正当春首耕作之时恐农民不能安于田亩守令有失劝课宜委通晓农事官员分道廵视督勒守令亲诣乡都省谕农民依时播种务要人尽其力地尽其利其有曾经盗贼水患供给之处贫民不能自备牛种者所在有司给之仍令总兵官禁止屯驻军马毋得踏践以致农事废弛从之【元史顺帝本纪】
　　二十七年以兵兴烦扰陜西等处除军人自耕自食外与免民间今年田租之半【续文献通考】
　　明太祖洪武三年正月丁巳西安凤翔二府饥耆民宋升等来言太祖即命户部往赈之户部奏彼民饥须运粟以济之太祖恻然曰民旦夕待哺如涸鱼之欲水若待运粟济之死者多矣况今东作方兴民无食而废耕将见其患益甚即令户部主事李亨驰驿往赈之户给粟一石计三万六千八百八十九石【世法录】五年诏陜西军民先因饥荒逃移将妻妾子女典卖与人者许典卖之家首告准给原价赎取归宗其无主及愿留者聴之【续文献通考】
　　九年三月诏曰山西陜右地居西北山河壮丽昔我中国歴代圣君皆都此而号召万邦朕自丁未继位建都炎方于今九年矣其间西征炖煌北讨沙漠军需甲仗民人备之外有转运艰辛内有秦晋二府宫殿之役愈繁益甚自平定以来民劳未息今始方寜正当与民同享太平之福朕于今年三月二十五日勅中书度仓库军有余粮特将山西陜西二省民间夏秋租税尽行蠲免以苏吾民于戯民省君艰则天下大治五常如令则风雨乃时惟尔臣民想宜知悉【明太祖文集】
　　二十七年三月甲子陜西有士人上仁政书太祖览之谓侍臣曰既言仁政则必当爱民何故所言皆劳民伤财之事自相悖戾彼山林儒生不深究事体然言亦有嘉也不必指摘瑕疵以杜言路【世法録】
　　成祖永乐十年六月甲戌陜西西安等府老人诣阙谢赈济恩命赐道里费遣还又诏问老人今嵗禾稼如何对曰来时甚茂上曰禾稼虽茂民力未苏凡所借用官粮今年不责尔偿俟下年丰熟乃偿老人叩谢【世法録】
　　十二年二月庚申有自陜西来者言凤翔陇州民饥上谕行在户部臣曰水旱世常有之国家广储积正以备民之饥朕数诏有司恤民今乃坐视其饥寒不言亟令监御史发廪赈之并按问长吏坐视不言者罪【世法録】
　　十六年七月降勅切责陜西布政按察二司曰比闻所属郡县嵗累不登致民流莩又不以闻其咎安在速赈之十月谕陜西三司曰西人苦旱征役又繁朕甚悯焉自今出使外番一切供应非有朝命毋得擅取违者重罪之十二月以陜西旱命成山侯通偕户部官驰赈之谕曰民之饥饿譬救水火速往勿缓一切不急悉停止之民间事不便者条具以闻【名山藏】十二月辛丑以陜西旱赈饥民九万八千余户给米十万四千三百余石钞十二万六千三百锭【世法录】
　　宣宗宣徳二年以陜西不嵗止一切买办十二月陜西旱命有司开仓赈济出绢五万疋绵花十万觔给其尤艰食者止一切科徴作书媿诗示行在户部尚书夏原吉【名山藏】
　　英宗正统四年令陜西沿边空闲之处许官军下户人丁尽力耕种免纳子粒【资治通纪】
　　十年三月勅镇守陜西右都御史陈镒曰近得御史马恭奏陜西逺近居民流徙求食日有二千余人咸阳渭南富平等县闭门塞户逃窜趂食其饬令正佐能干官分廵所属量发仓廪不急之务悉为停止【名山藏】
　　宪宗成化二十年七月廵抚陜西右副都御史郑时等奏陜西连年水旱至今益烈乞将嵗课物料暂为停止诏允奏八月勅陜西镇守总兵廵抚等官招抚流亡缉捕盗贼调湖广运粮十万石赴陜西以备兵荒【名山藏】
　　二十二年二月诏移河南开封府存留米十二万石于陜西赈饥【名山藏】
　　孝宗治五年正月命织防妆绒毼曵撒于陜西御史张文諌命减之【名山藏】
　　六年十二月西安知府严永濬防言臣顷见陜西杂造局二次防下图式令织造防妆绒毼凡四十九疋先次坐二十五疋行布政使司办料佣作费金三千余未就今复造二十四疋不知陛下珍此之多何以用之下工部覆命织未就者悉罢【名山藏】
　　十一年十一月免陜西织造上用羊绒令小民旧欠嵗物料勘实奏免【名山藏】
　　武宗正徳九年七月总制右都御史彭泽奏陜西荒饥民流徙而徴调督运者如故恐关陜之患不在边夷而在饥民也请令总制都御史邓璋赈济平凉之东督饷侍郎冯清赈济平凉之西都御史王宪驻汉中等处以安抚流民而别选才望廵抚陜西以代陈寿户部议覆诏璋清兼理赈济宪抚流民寿仍旧廵抚【世法録】
　　世宗以正徳十六年六月初立陜西诸郡大旱疫诏停织绒袍于陜【名山藏】
　　嘉靖元年命出太仓银二十万运赴陜西蝗旱地方给赈【续文献通考】
　　十年令支太仓银三十万两赈济陜西又奏准陜西灾伤重大令各州县官员戒谕富室将所积粟麦先扣本家食用其余照依时价粜与饥民若每石减价一钱至五百石以上者给与冠带一千石以上表为义门被灾人民逃出外境者招集复业各倍与赈济银两官给牛种隆冬时月饥民有年七十以上者添给布一疋动支官银收买遗弃子女州县官设法收养若民间有能自收养至二十口以上者给与冠带州县官各于养济院支预备仓粮设一粥厰就食者朝暮各一次至麦熟而止【世法録】
　　三十四年十二月以地震颁帑金恤之【华州志】
　　穆宗隆庆二年五月礼科何起鸣奏陜西西安郡县地震经月压伤人民乞赐赈恤上曰地震重大所在被灾人民朕深悯念赈济一事户部议处以闻于是户部奏以本省织造羡余银八千八百三十两并预备仓粮相兼赈济得旨抚安官须委用得人给散有法俾小民得霑实惠【续文献通考】
　　神宗万厯十二年陜西廵按奏义妇王氏输粟一千石赈饥上命给银竪坊旌表【续文献通考】
　　十四年陜西廵抚奏三原民王一正输银三百两麦百石赈饥赐义官冠带命抚按合旌其闾【西安府志】
　　愍帝崇祯四年正月二十六日谕曰朕览章奏据陜西延绥等处总督抚按各官屡报地方饥荒小民失业甚有迫而从贼自罹锋刃者谁非赤子颠连若斯谊切痌瘝可胜悯恻兹特命户兵二部共发银十万两差御史吴甡前去防同该省抚按相酌被灾处所次第赈给必须躬亲料理实惠及民不许委官吏胥从中侵没仍责成府州县有司多方措处设法凑济以赡穷黎毋得专恃京庾反寛求牧果能实心干办奉行得宜准与奏荐如有玩违阘茸及乘机染指的即当叅劾挐问还着大张晓谕开导愚氓朝廷轸念饥贫特行赈赉嗟尔百姓何故不安本分甘作非为即有已被胁从误投贼党若肯归正便为良民嘉与维新一体收恤其差去御史着遵体朝廷恤民戢乱之意着实用心相机行事以副简委待复命即以称否为尔功罪其钦承之特谕【柴庵防集】
　　七年三月山陜大饥发金五万赈之【明纪编年】
　　九年五月下诏大赦山陜胁从羣盗令地方官多方安挿以消反侧违者重治之【明纪编年】









　　陜西通志巻八十四
<史部,地理类,都会郡县之属,陕西通志>
　　钦定四库全书
　　陜西通志巻八十五
　　艺文一
　　御制　诏诰
　　羲画仓书开天载道绮丽余波笔精墨妙买赋长门金马待诏昆明纸飞玉尺衡较被之管弦清平新调砭愚订顽翼经垂斆郁郁彬彬南山隠豹衷诸大雅视为典要作艺文志第三十一
　　祭告西岳华山文【顺治八年四月初七日】
　　惟神穹窿豫镇耸峙莲峯万品赖成羣生仰盛朕诞膺
　　天命只荷神休特遣专官用伸殷荐惟神鉴焉
　　祭告西镇吴山文【顺治八年四月初七日】
　　惟神毓秀五峯建维三辅瞻岐带渭育物福民朕诞膺
　　天命只荷神休特遣专官用伸殷荐惟神鉴焉
　　祭告桥陵文【顺治八年四月初七日】
　　自古帝王受
　　天明命继道统而新治统圣贤代起先后一揆功徳载籍炳若日星明禋大典亟宜肇隆敬遣专官代将牲帛神其鉴享
　　祭周文王陵文【顺治八年四月初七日】
　　自古帝王受
　　天明命继道统而新治统圣贤代起先后一揆功徳载籍炳如日星朕诞膺
　　天眷绍纉丕基景慕前徽圗追芳躅明禋大典亟宜肇隆敬遣专官代将牲帛爰修殷荐之诚用展仪型之志伏惟格歆尚其鉴享
　　祭吴山文【康熈六年八月】
