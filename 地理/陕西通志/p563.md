<!-- { "loadSidebar": true } -->
　　汉武帝茂陵　在兴平县东北一十七里【府志】建元二年夏四月初置茂陵邑后元二年三月甲申茂陵【汉书武帝本纪】臣瓒曰茂陵在长安西北八十里【本纪注】汉诸陵皆髙十二丈方百二十步惟茂陵髙十四丈方一百四十步徙民置诸县者凡七陵长陵茂陵各万户其余五陵皆各五千户【闗中记】茂陵周回三里三辅旧事云武帝于槐里茂乡徙户一万六千置茂陵【三辅黄圗】汉武帝茂陵故槐里之茂乡也【水经注】
　　李夫人墓　亦名习仙台髙二十丈周一百六十步在县东北一十六里【宋敏求长安志】夫人卒上以后礼焉【汉书外戚传】茂陵西北一里即李夫人冡冡形三成世谓之荚陵一作莱陵【水经注】李夫人墓东西五十步南北六十步髙八丈在茂陵西北一里俗名英陵亦云集僊台【三辅黄圗○按宋敏求长安志亦名习仙台盖集习音转而讹耳】
　　孝昭上官皇后母敬夫人墓　后母前死茂陵郭东追尊曰敬夫人置园邑二百家长丞奉守如法【汉书外戚传○按贾志云敬夫人墓在扶风县郭东者误】
　　长平侯卫青墓　在县东北一十五里崇二十丈与平阳主合起冡象庐山【宋敏求长安志】青尚平阳主与主合起冡象庐山【汉书霍去病传】师古曰在茂陵东次去病冡之西相并者是也【霍去病传注】平阳公主嫁卫青青与主合冡在华山时发土得铜椁一枚【杨奂山陵杂记○按贾志云卫青墓在咸阳西北三十里夫兴平在咸阳西青墓又在去病墓西贾志既以去病墓属兴平反以青墓属咸阳误矣攷谿田少墟及府志俱入兴平故改正至杨奂谓冡在华山则尤与汉书注不合】
　　冠军侯霍去病墓　在县东北一十九里崇二丈【宋敏求长安志】去病元狩六年薨上发属国元甲军陈自长安至茂陵为冡象祁连山【汉书霍去病传】师古曰在茂陵旁冡上有竪石冡前有石人马者是也【本传注】在茂陵东北【贾志○按邓州志州西北四十里冠军城武帝封霍去病于穰县卢阳郷名为冠军者即此今城东北有去病墓恐涉傅会】
　　公孙丞相墓　在兴平县东北一十里【贾志】
　　霍丞相光墓　在兴平县茂陵东南一里【冯志】地节二年光薨上及皇太后亲临光防太中大夫任宣与侍御史五人持节防防事中二千石置莫府冡上赐金钱缯絮绣被百领衣五十箧璧珠玑玉衣梓宫便房黄肠题凑各一具枞木外藏椁十五具东园温明皆如乗舆制度载光尸柩以輼凉车黄屋左纛发材官轻车北军五校士军陈至茂陵以送其諡曰宣成侯发三河卒穿复土起冡祠堂置园邑三百家长丞奉守如旧法禹既嗣侯太夫人显改光时所自造茔制而侈大之起三出阙筑神道北临昭灵南出承恩成帝时为光置守冡百家吏卒奉祠焉【汉书霍光传○按马贾两志及咸阳县志俱云光墓在平陵西考平陵在咸阳东茂陵在咸阳西三十余里若果平陵西奚必发军校至茂陵耶盖诸志相袭传讹耳又明一统志云光墓在浮山县北二十里畿辅通志云光墓在蠡县城西者其背谬又不待辩矣】
　　王丞相嘉墓　在兴平县东北一十里【贾志】
　　南郡太守马融墓　在县西南三十里按马融尝居扶风茂陵卒于此故有墓俗名为马莲冡【县志】融年八十八延熹九年卒于家遗令薄【后汉书马融传】
　　丁孝子兰墓　在县东北一十里兰河内人有孝行卒于此【县志○按贾志兰墓在咸阳县东北一十里误】
　　【附迷冡】汉敬侯墓金日防辅政嵗余薨赐具冡地送以轻车介士军陈至茂陵【汉书金日碑传○按汉书日防墓应在茂陵左右而西安府志云在渭南县东南马冯贾三通志俱云在废下邽城东南或者废下邽城东南有金氏陂相传为日碑赐庄其墓或金氏子孙所瘗欤】○原氏仟在汉茂陵县今兴平县境【雍胜畧】涉自以为令先人坟墓俭约非孝也乃大治冡舍周閤重门初武帝时京兆尹曹氏茂陵民谓其道为京兆仟涉慕之乃买地开道立表署曰南阳仟人不肯从谓之原氏什【汉书原涉传】○隋常都督丑奴墓丑奴墓志丑奴始平人为都督荥泽令大业元年卒志在兴平崇宁寺今亦不知墓所在【石墨镌华】
　　临潼县
　　上古隂康氏陵　隂康氏浮肺山之隂【路史禅通纪】骊山也见长安志冡今存焉【路史注○按浮肺山自少华以东西至终南太白南至商蓝皆有地肺之名故尊卢在蓝田隂康在临潼皆曰浮肺之隂】
　　周幽王陵　在县东北二十里戏水原上【县志】两京道里记曰陵髙一丈三尺周三百步【宋敏求长安志】
　　神医扁鹊墓　在临潼县东北三十里【贾志】扁鹊渤海郡郑人【徐广曰郑当为鄚】为医名闻天下来入咸阳秦太医令李防自知伎不如鹊使人刺杀之【史记扁鹊传○按河间府志鹊墓在任邱鄚城东北盖鹊故里也岂见刺后遂归欤特史传不载其事别无可考又明一统志彰徳府志俱云鹊墓在汤隂伏道社其説无所征信当以临潼者为近是耳】
　　秦宣太后陵　在芷阳【贾志】昭襄母楚人姓氏号宣太后四十二年太后薨芷阳郦山【史记秦本纪】正义曰在新丰县南【秦本纪注○按贾志云宣太子陵芈氏陵俱在芷阳考秦本纪止有宣太后则贾志及临潼志之称宣太子而别多一芈氏陵者其讹甚矣】
　　秦始皇帝陵　在临潼县东一十五里【冯志】始皇初即位穿治郦山及并天下天下徒送诣七十余万人穿三泉下铜而致椁宫观百官竒器珍怪徙藏满之令匠作机弩矢有所穿近者辄射之以水银为百川江河大海机相灌输上具天文下具地理以人鱼膏为烛度不灭者久之二世曰先帝后宫非有子者出焉不宜皆令从死死者甚众既已下或言工匠为机藏皆知之藏重即泄大事毕已藏闭中羡下外羡门尽闭工匠藏者无复出者树草木以象山【史记秦始皇本纪】皇览曰坟髙五十余丈周回五里余正义曰闗中记云始皇陵在骊山泉本北流障使东西流有土无石取大石于渭上诸山括地志云秦始皇陵在雍州新丰县西南十里【本纪注】始皇于郦山之阿下锢三泉上崇三坟其髙五十余丈周回五里有余石椁为防馆人膏为灯烛水银为江海黄金为鳬鴈项籍燔其宫室营宇往者咸见发掘其后牧儿亡羊羊入其凿【师古曰凿所谓穿冡藏者】牧者持火照求羊失火烧其藏椁【汉书刘向传】始皇使丞相李斯将天下刑人徒七十二万人作陵凿以章程三十七嵗锢水泉絶之塞以文石致以丹漆深极不可入奏之曰丞相臣斯昧死言臣所将徒七十二万人治骊山者已深已极凿之不入烧之不然叩之空空如下天状制曰凿之不入烧之不然其旁行三百丈廼止【汉旧仪】秦始皇大兴厚营建冡圹于丽戎之山一名蓝田其隂多金其阳多玉始皇贪其美名因而焉斩山凿石下涸三泉以铜为椁旁行周回三十余里上画天文星宿之象下以水银为四渎百川五岳九州具地理之势宫观百官竒器珍宝充满其中坟髙五丈项羽入闗发之以三十万人三十日运物不能穷闗东盗贼销椁取铜牧人寻羊烧之火延九十日不能灭【水经注】五柞宫树下石麒麟二枚刋其脇为文字是始皇骊山墓上物也头髙一丈三尺东边者前左脚折有赤如血父老谓其有神皆含血属筋焉【西京杂记】始皇陵在骊山北髙数十丈周回六七里今在隂盘县界北水背陵障使东西流又运取大石于渭北渚故歌曰运石甘泉口渭水为不流千人唱万人讴金陵余石大如塸土屋其销功力皆如此【博物志】骊山始皇陵作地市生死人交易市平不得欺死人云秦王地市有断马利【三秦记】始皇陵以明珠为日月鱼膏为烛脂金银为鳬雁金蚕三十箔四门施徼【三辅故事】始皇陵周回七百步下周三泉刻玉石为松栢以明月珠为日月【山陵杂记】陵髙一千二百四十尺内院周五里外院周十一里俗呼当陵南岭尖峰作望峰言筑陵望此为准【两京道里记】郡国志曰始皇陵有银蚕金雁以多竒物故俗云秦王地市【宋敏求长安志】始皇陵内城周五里旧有门四外城周十二里其址俱存自南登之二丘并峙人曰此南门也右门石枢犹露土中陵髙可四丈昔项羽黄巢皆尝发之老人云始皇山中此特其虚冡【都穆骊山记】
　　子婴墓　子婴扶苏子墓在新丰西北隅【县志○按子婴于轵道降汉髙祖还军霸上子婴必在汉军矣项羽入闗杀婴则瘗于鸿门左右其或然欤】
　　汉太上皇陵　在临潼县东北七十五里【冯志】十年秋七月癸夘太上皇崩万年【汉书髙帝本纪】师古曰髙祖初居栎阳故太上皇因在栎阳十年太上皇崩其北原起万年邑置长丞【本纪注】髙帝太上皇于栎阳北原因置万年县于栎阳大城内以为奉陵邑其陵在东者太上皇西者昭灵后也【三辅黄圗】汉万年陵在栎阳北二十五里【县志】
　　栎阳侯景丹墓　在栎阳北丹冯翊栎阳人封栎阳侯【县志】
　　曲阳令冯衍墓　在临潼县东一十四里【冯志】于是以新丰之东鸿门之上夀安之中地势髙敞四通广大南望郦山北属泾渭东瞰河华龙门之阳三晋之路西顾酆鄗周秦之丘宫观之墟通视千里览见旧都遂定茔焉【后汉书冯衍传自论】衍墓在今新丰县南四里【冯衍传注】墓崇二丈【宋敏求长安志】
　　田真墓　在县北三田村田庆田广祔【县志○按醴泉县谷口亦有田真墓不如临潼三田村之传逺而有据也】
　　唐奉天皇帝齐陵　在新丰西二里【县志】宗子天宝十载薨肃宗立诏曰靖徳太子琮亲则朕兄睿惁聪明朕昔践储极顾诚非次君父有命不敢违永言恳让不克如素宜进谥奉天皇帝妃窦为恭应皇后诏尚书右仆射裴冕持节改羣臣素服临送达礼门帝御门哭以过防墓号齐陵【唐书十一宗诸子列传】在县东十六里旌儒乡新丰店西二里【宋敏求长安志】
　　文敬太子謜墓　在新丰西一里【临潼县志】徳宗取顺宗子謜为第六子贞元十五年薨年十八追赠及諡日羣臣以位而哭通化门外陵及庙置令丞云【唐书十一宗诸子列传】在县东十五里旌儒乡【宋敏求长安志】
　　惠昭太子宁墓　在新丰西一里【临潼县志】宪宗子四年立为皇太子眀年薨年十九【唐书十一宗诸子列传】在县东十五里旌儒乡【宋敏求长安志】
　　恭哀太子倚墓　在临潼县北【贾志】懿宗子初封睦王为刘季述所杀天复初追赠【唐书十一宗诸子列传】
　　庄恪太子永墓　在骊山北原【宋敏求长安志】太和六年立为皇太子开成三年暴薨【唐书十一宗诸子列传】
　　悼太子墓　在县三十里谷北里司马村【县志○按唐书宗室列传无悼太子惟悼懐太子普已陪敬宗矣或贾志及县志俱遗落懐字而讹作两人耶】
　　大慧禅师一行墓　在铜人原明皇幸温汤过其塔前驻马徘徊【宋敏求长安志】在县西南【冯志】去霸陵十余里【县志】
　　段忠烈秀实墓　在临潼县西十五里【冯志】县西斜口镇道北有祠祠北二里西偏有墓秀实汧阳人諡忠烈赠太师【县志】
　　黄幡绰墓　在县东北三十里【县志○按县志圗绰墓近扁鹊墓王阮亭吊杨妃诗云香魂不及黄幡绰犹占骊山土一抔是也苏州府志昆山县西北绰墩传是幡绰墓然昆山应未若骊山之确也】
　　明吕清宪震墓　在临潼县东北震礼部尚书【冯志】震墓
