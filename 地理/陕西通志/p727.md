<!-- { "loadSidebar": true } -->
　　硕德昂昂智圆德方武库矛防礼容珪璋神气端凝风仪髙张晴天鹤立秋水龙骧拓旄淮南俗阜民康休声四塞入觐天王天王虚懐待公庙堂始终进退赫然有光后人来斯环绕长廊以此净域便为甘棠
　　四皓赞　　　　　　　　　　　　李华
　　时浊代危贤人去之商洛深山鸾潜凤飞汉以霸兴皇王道衰玉帛虽至先生不归吾非固然可动而起厐睂皓髪来防太子至尊动容夺嫡心已四贤暂屈天下定矣返驾南山白云千里
　　汉三髙士赞【选一】　　　　　　　陆防
　　挚先生恂伯陵之孙学通五经居于渭濵弟子累百马融服勤以子妻之师而益亲融为大儒恂乃知人和帝之世公卿以闻季直才气宜当辅臣公车就征礼备元纁守道不至终为逸民
　　张横渠赞　　　　　　　　　　【宋】朱熹
　　早悦孙吴晚逃佛老勇撤臯比一变至道精思力践妙契疾书订顽之训示我广居
　　蒲城崔朝请去思赞　　　　　　【金】张建
　　振振崔公聿来自东字我邦人如妪如翁民或有讼公与折衷察见情伪断适轻重岁或愆阳公心不遑祷则霈赐我丰穰公出于亩熙熙童叟饷其作劳挞彼防手公诣县庠士子翺翔谈书咏诗文风载扬凡此数者得之舆议序而赞之无一字愧
　　澄城师节妇赐諡赞　　　　　　　郭黻
　　伊雷之妻曰师其氏守义终养安贞一纪不幸被诬明心以死悠悠苍天不谅人只名动朝廷恩光闾里赐以美諡笔之信史既端妇则亦告君子
　　马援赞　　　　　　　　　　【明】方孝孺
　　矫矫马公惟志之伟志在功名气不少萎贫坚老壮公言则然懐奇蕴朴罕识其贤云乎郁郁雷乎震震紫色鼃声炎辉斯尽公晦于时爰牧爰蓄飚氛九县顾瞻安之曰述曰嚣狼贪豕饱鄙不少留聿求汉道来观真主应对疏通谓帝大度髙祖则同遂委臣质遂効臣节聚米讨羌得以荡越四方底平人懐安娱公不晏佚许国以躯滔滔武陵蠢蠢杂种梗化挠边负险恃勇公曰兹役老臣驰驱坚请于行秉节舒舒不惊不亟既安且式试兵临卿蛮即摧辟扼于壶头匪公之尤天少须假孰测厥猷公虽没世因则成事乃招乃来羣蛮无二云胡巧夫防言朋兴岂不暂翳事乆则明迄兹千载有显愈赫名彻听闻功载史册兹纂其词为示无极
　　云敞赞　　　　　　　　　　　　前人
　　人之趋势皆若可托观于生死乃见厚薄朝以为师暮则背之人实易诳心其可欺呜呼云子志刚气烈曷以知之赫然大节妻子在后铁锧在前所见者义吾何恤焉吾身可恤师其可负视彼更名大防之伍道防民散俗益壊媮面恭背违犬防所羞不于其难矧徇其死我独何人呜呼云子
　　李氏庆余赞【有引】　　　　　　　　温纯
　　李氏姑王妇温盖吾邑所称双节者云王称未亡人时年二十有八耳当其时伯子生甫八年仲子二年季子犹然在娠其后三子以王力竟成立而王亦以节着闻里中温盖余从姑也蚤失仲子独抚其岁余子汝正亦成立嘉靖中督学某公檄县旌王匾其然未有闻之当宁者盖闾阎隐行不上闻类如此汝正举孙所亲各持牛酒为姑负图往贺盖曰汝正蚤举孙皆姑妇余庆云余为扬扢俟观风者采焉赞曰
　　惟古立孤曰赵宣客婴为其难煜煜史策王实比德家用阜昌有美三凤奕叶芬芳仲妇曰温从一于李妇复依姑双节并美婴以丈夫兴赵犹难矧兹闺閤鹄立云端食报持劵充闾有庆耳孙绳引积德之证岂天故夺二夫君令内行彰乂故昌二夫君后令世知天道报应之常也耶
　　王端毅像赞　　　　　　　　　张元桢
　　昂昂乎大河乔岳之英落落乎防地凌霄之器所攀者圣贤必居之安而资之深所重者君亲必俯不怍而仰不愧凛乎严霜劲铁有定见有定守焕乎晴空白日好心事好心地前朝之羣雌孤雄敢言人不敢言敢为人不敢为新朝之天下大老系宗祏之一安一危系君子之一进一退其高标雅望足以鎭邪棼然之操其义胆忠肝足以励顽懦靡然之志于戏此眞圣明世之伟人吉人正人天地间之英气间气正气
　　孙一元赞　　　　　　　　　　　顾璘
　　宦达无施愧彼尘鞅山间考槃乃嘉髙尚龙笛吟风鹤瓢酌月皎皎太初江湖之杰
　　冯少墟像赞　　　　　　　　　朱之蕃
　　穆如春风瞻有道之仪容渊然太冲窥含德之心胸澹泊无营者其纯素之衷慷发防者其启牖之公同志景从郁起一代之儒宗迈往立隆身维百世之頽风蔬水鼎钟浮云舒巻于太空雾豹云龙虚防浑合于鸿蒙若少墟翁者殆间气之所钟而障狂澜于注东者欤
　　青牛树赞【有序　　　　　　本朝】达礼善
　　昔老子骑青牛度函谷闗闗吏尹喜遥瞻紫气修敬伏谒强老子著书文成五千讫今为千万世修道者所钦式其意以守雌为主得退一步法非燕齐迂怪家言也老子尝系青牛于华隂庙树自周歴秦汉以至于今数千年矣而树巍然独存虽枝叶凋残其老干尝濯濯有生气余屡次函谷往往摩娑竟日不忍舍去因作词以赞之
　　道德之祖厥惟老致虚守静无欲不贪函闗紫气玉润珠涵著书为经千载是探文成五利术敝而顚揆之老氏霄壤判然青牛西去龙德渊潜苍苍古树尚留人间洊经兵火藓剥苔斑独余铁干生气中含老蛟伏地长虹亘天至人寄迹万古薪传可追杏席异彼瞿昙柱下守礼孔子问焉因人重物逺迩同瞻
　　雍州牧箴　　　　　　　　　　【汉】扬雄
　　黑水西河横截昆仑邪指阊阖画为雍垠上侵积石下碍龙门自彼氐羌莫敢不来庭莫敢不来匡每在季主常失厥绪侯纪不贡荒侵其宇陵迟衰微秦据以戾兴兵山东六国颠沛上帝不寜命汉作京陇山徂疆列为西荒南排劲越北启彊胡并连属国一防攸都盖安不忘危盛不讳衰牧臣司雍敢告赘衣
　　上林苑令箴　　　　　　　　　　前人
　　茫茫大田芃芃作谷山有征陆野有林麓平原汚薮禽兽攸伏鱼鳖以时刍荛咸殖国以殷富民以家给昔在帝羿其田盘逰弧矢是尚而射夫封狐不顾于愆卒遇后忧盖以田猎三驱不可过差麀鹿攸伏不如德至衡臣司虞敢告执指
　　闗都尉箴　　　　　　　　　　　崔瑗
　　茫茫九州规为闗津唐尧积德三代修仁越季不轨爰失厥人圣贤不用顽嚚是亲汉溃武闗项破函谷秦王子婴缢为禽仆尉臣司闗敢告并毂
　　温泉箴　　　　　　　　　　　【唐】张説
　　东山少连曰防氏之子曰壬夫安祝融氏之女曰丁芊俱学水仙是为温泉之神焉帝命之救万灵荡滞结腑藏达肤腠泄下人多赖上帝是崇有飞防氏之佚女妬之常欲大慁其功故入温泉必斋以洗心戒以防患恕以利物含生之疾我愿除祓二神嘉之吹汤激邪珠连沤漯潏汩扬华此其效也若入温泉僻心秽行恶言淫形居食失节动出躁轻二神丑之不匡人命飞防佚女以裾人是走疰芒风疡齵之病夫有意之医照合神圣无恒之医身为欲使莫之益伤之者至矣是以君子慎其微也
　　西岳华山堂阙碑铭【并序　　　　汉】张昶
　　易曰天地定位山泽通气然山莫尊于岳泽莫盛于渎山岳有五而华处其一渎有四而河在其数其灵也至矣圣人废兴必有其应故泰山石立中宗继统太华授璧秦胡絶绪白鱼入舟姬武建业宝珪出水子朝丧位布五方则处其西列三条则居其中若广袤奇蛊山经有纪矣是以帝王廵狩亲五岳而告至觐方后而考礼故经有望秩之禋典有生殖之祀盖所以崇山川而报功也四海一统天子秉其礼诸侯立政彊国摄其祭奉其邑曰华隂也乆矣乃纪于禹贡而分秦晋之境奉鄙晋之西则曰隂晋边秦之东则曰寜秦邑旣迁徙礼亦如之二国力争以奉以祭其城险固基址犹存故老之言未殒于民也逮至大汉受命克乱不愆不防旧名是复率礼不越故祀是尊厯叶增修防恭又备一祷三祀终岁而四以迄于今而世宗又经集灵之宫于其下想乔松之俦是游是憩郡国方士自逺而至者充岩塞崖乡邑巫觋宗祀乎其中者盈谷溢谿咸有浮飘之志愉悦之色必云霄之路可升而越果繁昌之福可降而致也故殖财之宝黄玉自出令德之珍卿相是毓匪惟嵩高降生申甫此亦有焉天有所兴必先废之故殷宗周宣以衰致盛是时也王业中缺大化凌迟郡县旣毁财匮礼乏庭庙倾壊坛场芜秽祭祀之礼颇有缺焉于是鎭逺将军领北地太守阌乡亭侯段君讳煨字忠明自武威占此土凭托河华二灵是兴故能以昭烈之德享上将之尊衔命持重屯斯寄国讨叛柔服威怀是示羣凶旣除郡县集寜家给人足户有乐生之欢朝释西顾之虑而怀闗中之恃虽昔萧相辅佐之功功冠羣后弗以加也遂解甲休士阵而不战以逸其力修饰享庙坛场之位地荒而复辟礼废而复兴又造祠堂表以参阙建神路之端首观壮丽乎孔彻然后旅祀祈请旣有常处虽雨霑衣而礼不废于是邑之士女咸曰宜之乃建碑刻石垂示后裔其辞曰
　　于穆堂阙堂阙昭明经之营之不日而成匪奢匪俭惟徳是程匪丰匪约惟礼是荣防恭禋祀黍稷芬馨神且醉止降福穰穰
　　郙阁铭　　　　　　　　　　　　蔡邕
　　惟斯析里处汉之右谿源漂疾横注于道涉秋霖漉盆溢深沟涛汲滂沛激扬絶道汉水逆瀼稽滞商旅路当二州经用所沮沮县甚乆或给州府休谒往还恒失日晷行旅咨嗟郡县所苦斯谿旣然郙阁尤甚凭崖凿石处隐定柱临深长渊三百余丈接木相连号为万柱过者愕啼载乘为下常事迎布遭遇隤约人物俱堕沈没洪渊酷烈为祸自古迄今莫不创楚于是太守汉阳河阳李君讳会字伯都以建寜三年二月辛巳到官思惟惠利有以绥济闻此为难其日久矣嘉念髙帝之开石门元功不朽乃俾官椽下翔讐审改解危殆即便求隐析里大桥于尔乃造校致故坚故巧虽百鲁班亦莫拟象又醳散闗之渐漯从朝阳之平减西阁就安寜之石道禹江河以靖四海经纪厥绩艾康万里勒石示后乃作颂曰降此惠君克明峻德允武允文恭俭尚约化流若神教民如均精通皓穹三纳符银所歴垂勲香风有隣仍致瑞应丰稔以乐行人怡欣慕君靡已乃咏新诗曰川兑之间髙山崔嵬兮水流荡荡地旣墝确兮与禹为隣析分告绪业兮至于困贫危危累卵兮圣朝悯怜救倾兮全育孑遗劬劳曰稷兮惟惠勤勤充庻兮百姓欢欣佥曰太平兮文翁复存
　　石门铭【并序　　　　　　　　　魏】王逺
　　此门盖汉永平中所穿经数百载世代绵戎夷逓作乍开乍闭通塞不恒自晋氏南迁斯路废矣其崖岸崩沦涧阁湮圮南北各数十里车马不通者乆之攀萝扪葛然后可至皇魏正始元年汉中献地褒斜始开至于门北一里西上凿山为道峭岨盘迂九折无以加径途窒碍行者苦之梁秦初附实仗才贤朝难其人裒简良牧三年诏假节龙骧将军梁秦二州刺史秦山羊公建旟嶓抚境绥遐盖有叔子之风焉以天险难升转输艰阻表求自廻万以东开创道路释负担之劳就方轨之逸诏遣左核令贾三徳领徒一万人将帅百人共成其事三德巧思机发情解意防虽元凯之梁河德衡之损蹑未足以偶其奇起至正四年十一月十日讫永平二年正月毕工阁广四丈路广六丈皆塡谿栈壑砰险梁危自万至谷口三百余里连辀并辔而进往哲所不工前贤所辍思莫不疏而通焉王生履之可无临深之叹葛氏若存幸息木牛之劳于是蓄产炉铁之利纨绵罽毼之饶充牣川内四民富贵百姓息肩壮矣自非思埒班尔筹等张蔡忠公私何能成其事哉乃作铭曰
