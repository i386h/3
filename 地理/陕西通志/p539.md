<!-- { "loadSidebar": true } -->
　　王氏雒南杨守庄妻杨故氏年二十八子作栋方在襁褓值族豪欺孤逼氏再醮氏氷操棱棱辛苦治家义方训子有烈丈夫风守节五十五年邑令李灿旌其门【雒南志】
　　石氏生贠赵国寳妻雒南人夫病笃氏誓以身殉夫故氏哭絶复苏水浆不入口父母翁姑勉慰之石佯许焉及殓毕即入室缢死【贾志】
　　张氏同州王珪继妻生一子一女嵗饥家贫珪欲鬻前妻子张曰死者遗此一块肉忍鬻以糊口耶宁鬻我子于是鬻其子女而留前子人称女中伯道云又王蕙继妻张氏翁姑以其少寡无子劝令改适氏指前室子女曰此非吾子耶后值嵗大荒掘草根而食翁姑数逼嫁卒不能夺事闻当道旌表又监生王昻继妻李氏昻已衰年而李未及笄不再稔而昻卒氏足不逾戸抚育前室子寡居二十年又孙仲时继妻郑氏亦善视前室子过于己子凡衣食资用皆先之郑终仲时以追伤不再娶【贾志】
　　田氏按察使张思静妾同州人夫病氏誓以死从及卒遂投缳死【贾志】
　　张氏石防妻朝邑人防死氏拜辞舅姑及弟妹闭户而自缢家人欲毁壁救之氏从内止之曰毋坏吾大事遂缢死经日面如生事在天启六年【贾志】
　　阎氏韩日孜妻杨氏申养情妻丑氏霍养孝妻俱朝邑人阎年十七而夫亡祖母井氏姑李氏并孀居氏坚节侍奉矢志抚孤有司交旌之杨年十九守节丑年二十六守节皆敎子有成又同里马丈芬妻赵氏雷子忠妻王氏皆以完节称【贾志】
　　王氏魏屏翰妻严氏雷一滋妻皆郃阳人夫卒号泣不食而死【贾志】
　　梁氏乔进孝妻孙氏仲贤妻俱郃阳人少寡守节终身不易【贾志】
　　赵氏生贠雷起蛟妻郃阳人起蛟病笃氏即以死自誓及卒氏痛哭投缳而殉【郃阳志】
　　瓽氏澄城路世荣妻郃阳举人瓽炤女也通经书大义适荣八年男女无出而荣故矢志苦守孀居四十余年有司旌其门又同里田某妻和氏王之楫妻张氏马律妻惠氏马御妻任氏扈九髙妻袁氏路仕季妻韩氏石韩妻张氏郭现妻栁氏皆夫亡苦节名重里闾【贾志】
　　路氏马鹗妻澄城人夫病故氏痛几絶姑慰之曰死节易抚孤难勉之氏乃守节敎子氷操歴六十年夀八十终【贾志】
　　薛氏韩城髙文运妻运亡薛年十七守节立嗣年九十六终子名自养媳李氏亦以柔静称于乡里【韩城志】
　　同氏韩城张惟伟妻伟死氏年十九誓不他适抚遗腹子文防为诸生以善书名人以为画荻遗风焉又张星耀妻强氏年二十三夫亡无子毁容断髪以死自誓抚嗣子省度为诸生年六十二终薛自强妻李氏年十六夫亡举遗腹子坚志苦节父母欲嫁之遂絶归宁媳孙氏即与二女坠砦城死者也【韩城志】
　　王贞女华州人王承勋女许字黄宗宪宪为冦掠去数载不归父母欲改聘女絶食求死家人百方劝谕女曰必欲活我须归黄门其父母从之女乃荆缟布身操井臼孝事翁姑当道表其闾【贾志】
　　王良姐华隂屠户女肌体肥胖合后夫家疑其腹大恐有娠出归母家讼之官良姐云妾屠家女谷食少而肉食多是以腹大官吏防移不决良姐忿然曰此事易白遂引刀剖腹肝肠堕地犹对众自明言毕而死天启二年旌表【华隂志】
　　马氏廪生王之祚继室华隂人性柔静善事舅姑祚殁哀悲不自胜逾月而卒其侍姬杨氏痛哭不食自缢以殉时之祚父母已老别无子息媵妾张氏年方少艾矢志守节以孝养舅姑为己任巳日餍糟糠堂上甘防必极丰洁后翁姑继殁氏竭力襄事守节歴四十余年【华隂志】
　　杨氏廪生姜濓妻濓亡氏年二十一凛凛氷操不出戸庭孀居六十年后旌表【蒲城志】
　　曹氏蒲城郭清妻自万厯六年守节至崇祯元年旌表【蒲城志】
　　王氏蒲城生贠常清妻夫死时氏年二十五两儿尚在襁褓哀毁不食死而复苏后其父劝之曰立孤难死节易汝既有志宜勉为难者氏遂誓志守节起卧夫木主前哭则呕血家贫甚老姑无依氏纺织以供菽水教子严而有方后一子中殇一子入庠白于当事旌表母节【蒲城志】
　　郑氏蒲城马廷襄妻年十九而寡无子立嗣以存夫祀事姑尽孝八十四卒【蒲城志】
　　王氏蒲城董秋妻适夫四年生子□甫一嵗秋死氏年二十五纺绩事姑备尝艰苦后翀成名三任教职氏年九十有三【蒲城志】
　　二张氏蒲城人胞姊妹也长适魏涤次适涤弟汪涤亡时姊年二十未几汪又殁妹年二十五妯娌同心守节事舅姑竭诚尽孝内外称贤后姊年七十三而卒妹年六十六而卒人称一门双节焉【蒲城志】
　　原氏蒲城李自强妻夫死无子氏立嗣以存夫祀抚育不啻己出守节茹苦歴五十年日夜哀号左目防明【蒲城志】
　　井氏蒲城原永吉妻年二十八而夫故遗二孤长拱翼甫三嵗次拱轸未弥月氏欲以死殉家人宻防之得不死后乃励志守节孝养翁姑鞠育幼子后二子俱为诸生有声庠序氏得夀七十人以为苦节之报焉【蒲城志】
　　原氏李应书妻蒲城人书病故氏以头触棺刺血书旌水浆不入口者数日姑以遗娠寛慰亡何举一女且数月死自经者三俱救免一夕梦夫次早徃祭痛哭以头触墓前石血流不止扶归六日卒天启四年旌表同里马兰香镗之孙女也许聘李氏子春炜春炜罹官刑讣至悲咽欲死沐浴整髻着新衣用白练自缢死时七月十六日余溽未除停尸三日蝇不侵肌异香满室面如生事闻旌表【蒲城志】
　　王氏蒲城杨惟琦妻年二十二夫卒矢志欲殉舅姑力劝乃止遂养亲抚子子亦早亡复课孙仕显成进士年八十一卒天启五年旌表又阎顾行母王氏夫亡悲恸泪血誓以死殉姑劝乃止家徒壁立日事纺绩敎子成进士天启六年旌表【贾志】
　　叚氏潼闗张维任继妻任亡氏年二十八苦节三十年如一日妾文氏初任卒氏誓以死殉不食者七日姻戚多方劝谕乃与叚同志守节食息相依叚没后夜半仰鸩死及诘鸩所从来婢云昔七日不食时佩囊已藏至今矣【潼闗志】
　　乌氏序班鎻守贵妻长安人天性至孝姑张氏孀居性严易怒乌见怒时即长跪含笑曲意敬顺疾革嘱贵曰母老宜敬顺若妾在时又呼二子曰汝軰慎毋忤婆婆意言毕而逝里中称为孝妇又安塞敎谕杨实儒妻刘氏盩厔人儒宦逰孀姑湛氏病风不能转侧氏扶持侍奉至忘寝食四载如一日姑殁氏亦以劳瘁致疾卒后当道俱加旌奬焉时又有郃阳车氏者生贠李树畿之妇也善事舅姑每解簮珥供甘防视亲饮食多寡以为喜忧崇祯初嵗大饥氏或并日以食而堂上奉养不致阙遗姑病数年极尽诚孝劳苦成疾而死至今乡里称为女师又武功有郭愉妻王氏事孀姑先意承志姑病侍汤药目不交者数日姑死王以积劳成疾卒【贾志】
　　王氏冦来宣妻干州人年未三十而夫亡苦志守节至老无玷奏闻旌表【干州志】
　　车氏徐自清妻干州人夫亡氏年未二十抚养一子朝夕纺织子亦早亡独守四十余年同郡上官绪妻张氏夫亡氏年二十六终身茹素不忍荤食敎二子中和俱入泮年七十卒又韩川妻许氏年二十八川亡家贫甚以纺绩为生抚子守节邑令金汝和给粟赡之年九十五卒【干州志】
　　董氏三水人年未笄适赵姓不三嵗夫以疾故氏哽咽悲泣誓不独生舅姑诸亲百方劝慰弗从竟投崖下死邑人叹其贞烈建坊道左勒石【三水志】
　　罗氏淳化人适三水文翽凤克勤妇道躬操井臼夫病笃暗具缳求死家人守之死而苏者三嫠居四十年敎子倬天成名儒【三水志】
　　罗氏淳化举人文毓凤妻好读书喜吟咏孝事舅姑克尽妇道所着有拾翠阁草【淳化志】
　　王氏淳化罗廷官妻廷官殁遗孤二皆在提抱茹斋食淡不改其节嵗屡祲勤操作艰苦抚子歴五十余年邑令杨燫为作苦节记【贾志】
　　高氏李栢妻长武人栢故氏年二十九守节抚子天启年题旌【长武志】
　　高氏鱼三耀妻长武人夫亡守节有司旌表【长武志】刘氏鄜州长史宋纶妻年二十四而寡守节三十余年【鄜州志】
　　张氏鄜州李从义妻年十七而夫亡守节终身崇祯时旌表又李让妻叚氏年二十六而寡孝事翁姑甘贫守节有司扁其门给粟帛焉【鄜州志】
　　任氏鄜州王文祐妻年二十六而夫亡誓不再嫁抚子成立卒年八十嵗【鄜州志】
　　李氏绥徳左所千戸孙荣妻荣卒家甚贫氏艰苦抚子成立后子膑歴蓟镇总兵官【绥徳志】
　　刘氏绥徳马义妻夫亡守志建贞节坊又纪文烺妻王氏马文熙妻胡氏王云标妻钟氏皆早寡守志申请旌表【绥徳志】
　　苏氏绥徳白麒妻年二十而夫故守节五十年又马光祚妻文氏亦早年防夫苦守终身【绥徳志】
　　李氏米脂生贠郑宗禹妻常氏生贠杜能任妻夫亡守志孀居并五十余年【米脂志】
　　潘氏长安陈之英妻年二十七而夫亡氏甘贫守志孀居至五十余年【长安志】
　　张氏长安吴伯龄妻年二十四而夫亡断髪守节事舅姑抚遗子敎养备至五十年如一日【长安志】
　　吴氏西安前衞百戸费之完妻夫亡时氏年始十七矢志守节饮氷茹檗守节五十余年崇祯时屡表其闾命有司嵗给粟帛以奬励焉【长安志】
　　王氏咸宁给事中张国祥妾京师人夫卒于官氏年二十四生子尚未弥月扶榇西归食贫守志敎子有成苦节歴三十余年家有婢嫁人亦早年失耦家人劝之他适婢曰我习闻主母言谓妇人从一以终虽廹饥寒有死无二岂可再嫁以辱此训耶其感化如此【长安志】
　　张氏长安李云妻夫早亡氏守节七十年天启中旌表【长安志】
　　胡氏生贠孙光引妻蒲州人寄籍咸宁光引卒氏年二十四纺绩自给义方敎子苦节四十八年【咸寜志】
　　张氏郡丞许从坤妻咸宁人都諌张齐女也幼贞静通内训大义坤卒恸哭不食数日尫羸濵死毁簮珥治书延师敎子入庠凡二十五年临终嘱子肇业曰抚孤守节乃妇人分内事甚勿身后举表其见大体如此【李思成传】
　　夏氏生贠李梁妻咸宁人性端淑归梁时梁已病笃氏日夜侍汤药不假寐不栉沐者二年及梁故氏年十八闻父母翁姑欲别议絶粒七日不死后以头触柱而死崇祯中旌表【贾志】
　　董氏咸宁人中翰韩在之母生而聪慧端庄父母深器异之适勅赠君昆旭昆旭卒在方十二龄以抚孤自誓延师课读立毁簮珥佐中馈视陶母薙髪欵賔无异戊辰正月廿日栉沐危坐而逝夀七十有六在知制诰侍经筵奉使册封邹太守匾其门曰节夀凝褒茂陵宪副王秉鉴为立传【咸宁志】
　　白氏咸宁宋实妻夫亡守志苦节歴四十年院司为表其闾【西安府志】
　　任氏咸宁梁济妻济卒氏无子抚侄为嗣爱如己出苦守终身院司旌表【咸宁志】
　　何氏咸宁贡生李磐妻冯氏指挥曹焕妻何年二十二而寡守节五十八年冯年十九而寡守节五十年又县民郭凤妻张氏年十八夫故守节六十年【贾志】
　　赵氏咸阳县民郑问妻归二十一日而夫故守节终身卒年八十【旧志】
　　范氏咸阳生贠刘承恩妻年二十五而寡守节孝亲夀九十七嵗【旧志】
　　蒋氏咸阳萧体元妻夫死守义父母欲夺之誓以死乃止事亲尽孝后以夀终【咸阳志】
　　赵氏王万镒妻康氏监生王道平妻俱咸阳人年俱二十五而寡坚志守节百折不易邑人颂之【咸阳志】
