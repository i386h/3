<!-- { "loadSidebar": true } -->
　　惟此洪河自大观以来变浊为清者畧有三焉干寜保平率以累日惟二年冬见于同州之韩城郃阳其袤百里其乆弥月诏遣尚书臣张劢持祝往祭旣抵其野访故祠得破屋一区风凌雨剥颓圯殆甚惧不足以尊显灵德上副一人诚报之意故已事而还请新庙貌诏可其奏旣赐币劵以经其用又出大农之钱以助其不足鸠工饬材一不在民庀事于政和元年秋八月之壬寅落成于二年春正月之甲子凡为屋之楹三十有四堂崇以延门严以闶有庑如掖有屏如植笾豆之设有位侍衞之列有所轮奂丹雘俨无不肃乃赐灵源为号因命择词臣而记其事部使者猥以属臣振臣振不敢以荒菲辞窃惟洪范之数兆于五行五行之证原于五事尝以传记考之河千岁一清其应在人君寿考天下治安今接岁三清应益昭著自非睿圣抚运溥博渊泉通乎髙深何以及此是宜有以铺张闳休扬厉伟迹而诏乎无穷也如臣鼃坛之陋顾安能识咸寜之太和而调达之姑以区区之见述其万一而预荣焉臣谨拜手稽首而为之颂曰皇帝临御十有三年礼制乐作典章粲然道德之妙格于皇天景星庆云膏露醴泉诸福之物克臻其全大观之初浊河三清干寜保平郃阳韩城有其澄有光其荣诏遣臣劢报祭惟精乃新其宫灵源其名郡县奔走累月而成神歆其旣安且寜皇帝有道山川受职符来贶惟神之锡皇帝有道受福无疆神之听之德音不忘簿领臣振预荣厘事作为声诗垂千万禩
　　瑞麦颂【有序　　　　　　　　　明】刘基
　　天厌元德九州麋沸羣猾并作黎民惶惶奔走无路皇帝提三尺劒奋起草莱指顾之间豪杰景附矛锋所向战克攻取皇帝心知天意之有在爰举有众以与万姓请命一征而取荆襄再征而清浙江三征而闽海率从四征而席巻全齐五征而定周及梁遂取秦晋举燕赵东西南朔海外之邦莫不望风遣使奉朔称臣拜伏阙庭于是民获所归上下神祗咸有依托庆云甘露洊奏祯祥帝心谦抑每让不居洪武三年五月陜西寳鸡县进瑞麦一茎五穗者一本三穗者三本两穗者十有余本盖自兵兴以来王保保据周宋李思齐张思道据秦燕晋赵齐梁之间大豪小猾或凭城郭或聚山寨皆假元为名分割境土擅兵相攻于是燕晋周齐之地弥数千里连岁无雨百谷不生民相杀食且尽今年夏四月王师奏捷于兰州河漠扫平闗陇底定乃天降甘雨滋为嘉瑞和气致祥不亦昭哉周颂有曰绥万邦屡丰年天命匪懈传者谓商之季年比岁旱荒武王克纣受命而天下遂获丰年由今观之信非诬矣汉謡以麦穗两岐歌其太守之美政则是两岐之麦所希有而况于三岐以至五岐者哉颂声之作弗可缺也颂曰
　　神雀赤乌其羽不可以爲仪紫芝甘露其实不可以疗饥岂若五谷之为瑞可以厚民之生丰国之资者哉元失其鹿天下共逐纷纷扰扰强食弱肉皇天震怒诞命眞主肃将天威以靖区宇骑士如云猛将如龙发纵指示悉出帝衷遂定西北居民攸奠品物咸殖爰有嘉麦一本五岐在叶萋萋结实离离旣济旣平先百谷成擢颖扬芒金枝翠英溥彼原田滃若云烟望之油油即之芊芊其种伊何降自穹昊其瑞伊何丰年之兆丰年穰穰颂声洋洋其始至今奕世无疆
　　瘗希夷骸得雷雨颂　　　　　　张光孝
　　遡彼眞源挺生神哲涡水神媪识公超絶维唐长兴公出应时人亦弗耦公志则悲唐末大乱元元涂炭世旣无援公乃浩叹奋志行防经纶欲摅陈桥帝起公笑坠驴矫矫公心窥道之奥引风长防谢世纷藻九室之嵒以幽以灵辟谷炼气蝉蜕其形五龙之仙喜公谈易公亦龙德授术比迹载卜华山龙蛰驻顔野花啼鸟玉峡云闗公名震世人睇以慕辞官于周优游敦素素节逈出不染尘氛达观静理长卧白云宋帝屡辟公志不移礼数优渥爰颂希夷缅思我公行藏芬苾忧民以股守中协吉方其山隐形与天髙屡闻革命颦蹙焦劳伯温有述非浅丈夫盛德大业数舛其途匪直仙姿耽于独善希天之运肖天之彦嗟几千载峡藏道骸云雨应葬吾党乃谐反覆忆公公安所遇卓矣天人谁希髙歩
　　万寿阁颂　　　　　　　　　　　【本朝】鄂海臣闻圣神御世应五百岁之昌期天地凝庥辅亿万年之永祚故瑶星贯月紫电环枢感瑞气于姚墟绕灵光于华渚莫不太和翔洽宝厯绵长自昔有征于
　　今为盛盖皇古递传之道法必
　　至圣始集其精华而山川吸纳之嘉祥至
　　美今日独当其美备钦惟
　　皇帝陛下
　　心涵太极
　　质秉纯干
　　参赞髙深契长生于轩防
　　经纶宇宙彚诸福于箕畴
　　德兼圣神文武之全
　　道集尧舜禹汤之统乘六符而启运包六合以为家河色千年列宿拱北辰之象山声万嵗层霄绚南极之光率土腾欢普天志喜
　　长春令节欣逢三月十八之嘉辰
　　万寿传觞恭值四十二年之巩厯
　　龙旂时迈
　　豹尾西来膏雨滂沱原泽与秦川并永惠风鼓荡恩光偕华岳同长爰合秦人顶德之诚共构
　　圣主祝年之地层楼凤舞遥连紫气于晴空髙阁翚飞
　　时吐红云于春昼仰模
　　宸极雄瞻百二山河耸立薇垣拱防亿千星斗【臣】海荷恩深重忝守封疆辄倾葵心永延
　　椿岁乃拜手稽首而作颂曰
　　天佑
　　圣皇丕承厯服德配乾坤功参化育山川永奠日月贞
　　恒
　　一人有庆五老来廷惟
　　圣格天惟天眷
　　圣万禩千龄一心基命道超邃古气转洪钧允文允武乃圣乃神精一执中建其有极旰食宵衣至诚不息天锡
　　皇帝齐圣广渊昊轩妫姒德总其全对越
　　郊坛必亲必敬凤辇云随龙旂星映
　　祖功宗德昭事维防耿光大烈继述千年蔼蔼
　　慈闱雝雝
　　天子问寝灯前扶轮花里
　　皇帝之孝锡及万民薄海内外各亲其亲
　　皇帝之仁我民我子赐复蠲租恩同怙恃
　　皇帝之武赫濯声灵翕张魁柄震荡风霆
　　皇帝之明重光炳耀如日当中幽微毕照更开讲幄授几儒臣微言大义月窟天根丙夜垂神六经百氏寳册瑶编丹书绿字学山烟秀笔海波澄天经地纬玉振金声
　　睿藻辉煌宸章绚烂天日晶明云霞璀璨辟门取士溢格遴才四方从欲泽满春台乃切其咨
　　翠华西幸河岳懐柔百灵协应秦人忭舞载道讴吟圣恩髙厚泰华千寻
　　帝曰念哉予民父母推食解衣必先黄耉太和洋溢元气氤氲四灵辐辏万福嶙峋白叟黄童拜手稽首愿祝华封永延
　　圣寿天开地辟鸟革翚飞光浮日月气吐虹霓有似宸居俨然
　　北极悠乆同天大年千亿烟凝椿叶雨洒梨花莲生碧渚莺舞晴沙玉李含香金桃蕴液瑞启黄云丹成绛雪驺虞在囿鸑鷟鸣郊祥光荟萃爰产
　　神尧德本生知功侔帝造风动时雍熙熙皥皥羣臣虎
　　拜祝我
　　圣人长绵寳祚过亿万春子子孙孙永霑
　　君泽子孝臣忠顺
　　帝之则终南山色东涧西
　　圣人御宇亿万斯年
　　法正赞　　　　　　　　　　　【汉】杨戏
　　翼侯良计料世兴衰委质于主是训是谘暂思经筭覩事知几
　　文王赞　　　　　　　　　　　【魏】曹植
　　于赫圣德实惟文王三分有二犹服事商化加虞芮傍开四方王业克昭武嗣遂光
　　武王赞　　　　　　　　　　　　前人
　　桓桓武王继世灭殷咸任尚父且作商臣功冒四海救世济民天下宗周万国是賔
　　成王赞　　　　　　　　　　　　前人
　　成王继武贤圣保傅年虽防穉岐嶷有素初疑周公终焉克悟旦奭佐治遂致刑措
　　太华赞　　　　　　　　　　　【晋】郭璞
　　华岳灵峻削成四方爰有神女是挹玉浆其谁逰之龙驾云裳
　　文王见吕尚赞　　　　　　　【北周】庾信
　　言归养老垂钓西川岸止磻石溪惟小船风云未感意气怡然有此相望于兹几年
　　秦穆公饮盗骏马赞　　　　　　　前人
　　骏马遇盗秦王不嗔先倾美酒翻畏伤人邻兵向国穷冦侵秦于时大盗还作功臣
　　樊哙见项王赞　　　　　　　　　前人
　　樊哙将军汉王车右不惮锋刄何辞斗酒灞上屯军鸿门固守持谢范增惟留玉斗
　　朱云折槛赞　　　　　　　　　　前人
　　上书直谏有怙眀君先求斩马遂请文身摧栏槛义烈风云应从御史翻赖将军
　　蒲津桥赞　　　　　　　　　　【唐】张説
　　易曰利涉大川济乎难也诗曰造舟为梁通乎险也域中有四渎黄河居其长河上有三桥蒲津是其一隔秦称塞临晋名闗闗西之要冲河东之辐辏必由是也其旧制横絙百丈连舰千艘辫修笮以维之系围木以距之亦云固矣然每冬冰未合春沍初解流澌峥嵘塞川而下如础如臼如堆如阜或摐或掍或磨或切绠断航破无岁不有虽残渭南之竹仆陇坻之松败辄更之罄不供费津吏咸罪县徒告劳以为常矣开元十有二载皇帝闻之曰嘻我其虑哉乃思索其极敷祐于下通其变使人不倦相其宜授彼有司俾鐡代竹取坚易脆图其始而可久纾其终而就逸无疆惟休亦无疆惟恤于是大匠蒇市百工献艺赋晋国之一鼔法周官之六齐飞防煽炭祝融理炉是链是烹亦错亦锻结而为连鎻镕而为伏牛偶立于两岸襟束于中潬鎻以持航牛以系缆亦将厌水物奠浮梁又疏其舟间画其鹢首必使奔澌不突积凌不隘新法旣成永代作则原夫天意有四旨焉济人仁也利物义也顺事礼也图逺智也仁以平心义以和气礼以成政智以节财心平则应谐百神矣气和则感生万物矣政成则乂文之经矣财节则丰武之德矣故天将储其祯地将阜其用人将盈其力圣皇之道干干翼翼观艺而无穷咏功而无极
　　杜叶公如晦赞　　　　　　　　　吕温
　　穆穆叶公奇姿粹灵蕴元和气为大国桢乘时恢能唐室大开故人相擕直上太阶更为隂阳迭作日月佐明四海赞育万物王度是钦如玉如金德音愔愔万有千古永称房杜如周申甫
　　刘防公基赞　　　　　　　　　前人
　　防公峥嵘金虎之精应时而生与运俱行总帝元戎震唐天声瞠目张胆前无金城别建龙节中分虎旅启行万里乗气一鼓劒挥雷霆斾巻风雨先驰咸阳镇定天府天府旣定唐集大命入扬王庭出权兵柄薄伐猃狁朔风不竞徂征岛夷东海如镜义始忠卒元勲之盛
　　殷郧公开山赞　　　　　　　　　前人
　　温温殷公初若懦夫铜印试吏褎衣为儒大风驱云忽与之俱遭逢眞宰参造化谟天地既辟厥功有赫从王袭行佐帝光宅逺展骥足髙挥凤翮以永终誉垂于竹帛
　　李衞公靖赞　　　　　　　　　　前人
　　有隋之末羣盗炽金精下射猛毅感激李公矫矫从此奋迹跃于中原王者则获壮士不死唐威载赫帝曰汝杰致天之罚手付金钺俾往式遏不庭则杀如飚发发如火烈烈摧枯烁雪应鼓如截逺若荆巫险若江湖莫不率从莫不震恭车书混同氛祲荡空衞侯之功功则维何威明惠和策勇驾智长驱仁义仁义旷荡帝王之将万古曷瞻铁山巉巉
　　王珪赞　　　　　　　　　　　　前人
　　隋氏不君忠贤莫用桐生朝阳有集维凤拾彼頽厦郁为新栋路车元衮开国有宋武德之暮羣孽内蠧巍巍宋公耸节高步不吐不茹不来不去屹崛中立为天一柱从容而言社稷遂安持式秉纯光辅三君激浊扬清知人知身其道至广莫我敢羣其境至大不容纎尘雪霜倚空冰壶照人
　　淮南节度灞陵公杜佑写眞赞　　　苻载
