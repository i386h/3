<!-- { "loadSidebar": true } -->
　　王之士字欲立蓝田人嘉靖戊午举人濳心理学毅然以道学自任为养心图定气説书之座右闭闗不出者九年蒿牀粝食尚友千古行已必恭与人必敬谓居乡不能善俗如先正和叔何乃立乡约为十二会赴会者百余人设科劝纠身先不倦诸洒扫应对冠婚丧祭礼久废每率诸宗族子弟一一敦行之己卯如京与诸同志讲学崇正辟邪力肩斯道或谈及二氏辄正辞拒之不少假借生平著述皆根柢理窟一时学者翕然宗之【贾志】
　　刘儒字以聘宜川人性至孝父尝仓卒被盗儒与兄自外逾垣入争求代父于是盗义之释其父嘉靖间以举人令安邑完县陞叙州府同知所至皆有惠政迁庆藩左长史以礼绳王王不听遂致仕儒为学以诚一为本辨析理义毫忽不茍子史百家言无所不通顾一折于程朱学者争师事之太保杨兆出其门既贵每见犹侍立终日语人曰吾侍两宫未若先生严也子光文以明经知招逺寛和宜民擢判眞定有井出金内官监采为民害光文奏劾内宦因罢役一时权贵惮之【延安府志】
　　刘子诚字伯明宜川人幼有至性濳心经史嘉靖时举人与温恭毅砥行明经一时老师宿儒皆尊信之子诚为学既综六经又精羣纬尤与周子图説通书得抽闗启钥之妙嵗己丑为杨启元拟元与他房陶望龄争或因北巻欲置第二杨不平愤置之曰斯人道学渊懿议论莹彻非吾曹所及因刋其巻布长安自是退讲于乡随人浅深皆有成就终身无攒眉事一日临觞不乐谓弟子諴曰学无体用便分物理性命为二吾学虽未见用然缮性治世放诸百世无疑也苐度设施可泽于斯人便可出而仕矣寻卒学者尊为大刘夫子【宜川志】
　　文在中字少白御史振之八世孙也万厯甲戌进士廷对已共以第一人相拟江陵以策有一气未通两孽未除之语抑置三甲歴仕至祠部郎复以忤冯珰降调寻迁长沙别驾挂冠归老豳山建乐育书院日讲内圣外王之学负笈从游者甚众性既聪敏复博极羣书下笔数万言立就所着有观宇观宙天经天雅天典天引天朔天极各三十六帙生平孝友天植周恤族闾时三水赋重民贫不克充额在中申请减粮一万邑人为建减粮永思碑称闗西夫子云【贾志】
　　冯从吾字仲好长安人甫髫龄即深契王文成人心有仲尼句口诵心维常以文人何如圣人广厉同志为徳清许孚逺所器重举进士由庶常改御史巡视中城有中贵投刺者必峻却之时神宗临御久经筵几席尘封从吾具疏特请朝讲且谓今当入觐之期万方毕集咸欲一覩清光而不可得则必疑而相议不曰皇上困于麯蘖之御而懽饮长夜必曰倦于窕之娱而晏眠终日虽近颁勅谕谓圣体违和冀可借此自掩不知鼓钟于宫声闻于外天下人心岂可得而欺哉望皇上勿以天变为不足畏勿以人言为不足恤勿以目前之晏安为可恃勿以将来之离乱为勿虞上大怒欲杖之以长秋节获免又疏逐相门狎客胡汝宁出督芦盐忤要人削籍不出门者九年燕寝三楹竟日危坐亲朋罕睹其面惟问学者至一穉子肃而入坐久碾来牟剪葵韮为供更端问难亹亹忘倦逺近从游者日众天启即位与邹元标同赴召适京师戒严朝官争遣其孥从吾独尽室以行无何广宁陷经抚擕手入闗从吾谓国家无事士大夫不知节义临难抱头鼠窜者踵相接宜唤起亲上死长之心非讲学不可因与元标倡立首善书院集同志相切劘羣小侧目于是兵科朱童防疏劾建坛讲学之非从吾疏乞休予告回籍继而起从吾总留台不赴即家拜工部尚书疏辞奄祸益烈寻遭削夺会秦抚亦奄党借从吾以媚奄日以窘迫为事毁书院掷夫子象于城隅从吾痛切剥肤吁嗟趺坐二百日不就寝饮恨而卒崇祯改元赠宫保諡恭定【续表忠记】
　　张舜典字心虞鳯翔人万厯甲午举人自诸生时濳心理学受知督学许孚逺后游江南复从许讲学因徧交邹南臯顾泾阳冯少墟诸先辈数年始归谒选署开州学正与诸主朝夕讲论皆朱程语録不以举业为先陞鄢陵令尽心民事细大必举民间养生送死之具皆备而贮之以贷贫乏创仁书院与诸生讲学置经史数千巻为令五年鄢民戴若父母陞彰徳府同知致仕归诸生从游者常数百人天启改元陞兵部武选员外上疏劝圣学逺宦寺时魏阉已用事舜典特指斥之遂罢归卒于家初舜典之令鄢也时方承平舜典忽制军器若干皆精好贮于库人咸讶之及去官后有边警需军器县以舜典所制者应之独精利为他邑冠人服其先识云【贾志】
　　赵应震字防夫肤施人生而庄重沈黙少就傅即勉强力学每进讲必究理义所在阅五经性理诸书知圣贤理蕴在此师冯少墟先生为及门第一主太和书院讲学比肩从游者皆师事之归里读书清凉山寺购书万巻执经问字者盈门应震天性纯孝事孀母尽菽水欢箪瓢自适不受餽遗会母卒严冬不履而跣嵗祲贫益甚弟子或供饘粥终不屑曰菜根滋味正著述受用物手不释巻日事讨辑未经大用赍志而殁逺迩痛悼之后二十年督学道汪乔年表其墓曰理学眞儒赵应震之墓【贾志】
　　按陈畴演象实开理窟之精天禄石渠大启诸经之秘厥后横渠二张蓝田诸吕力肩道统继往开来此闗学之所以源逺流长而师承有自也虽其间造诣不齐宗不一然要皆表章圣训羽翼斯文佑启后人维持风教今撮其遗事依次列传其有闻望素着徳业未详如洪武时则有蒲城石伯元蓝田李恒宣徳时则有三原雒守一治时则有髙陵孙昻成化时则有长安吉人肤施赵章嘉靖时则有扶风冯侃白水石万钟万厯时则有长安宋学三原杨春芳盩厔杨楠延安姚衍宗鳯翔刘业华隂刘濯翼淳化王近泉崇祯时则有长安杨复亨皆以通经讲学闻于时
　　本朝
　　李颙字中孚盩厔人父可从崇祯十四年从总督汪乔年出闗征闯败于襄城陷阵死颙时年十五母子防防日不再食既长矢志力学尤笃信濂洛闗闽诸书以明体达用为主性纯孝事母色养及殁哀毁几絶葬祭悉如礼服阕访父遗骸于襄城不获为位痛哭招魂而归康熈十二年总督鄂善修复闗中书院邀颙至为诸生讲明正学人称二曲先生督抚荐剡交上先后奉
　　防特征以疾辞康熈四十二年冬
　　六龙西狩长安
　　召见颙时颙已衰老遣子愼言诣行在陈情随
　　赐御书操志髙洁以奬之颙复进
　　呈二曲集反身録并荷
　　温纶褒谕年七十有九卒颙门人如咸宁罗魁韩城程良受蒲城甯维垣邠州王吉相皆笃志力学得知行合一之防其质美而学未逮者雒南杨尧阶舜阶同州马棫士武功张志坦志坦年三十而卒颙恸之为表其墓志坦父承烈亦学于颙
　　张珥字敦庵顺治丁亥进士李士璸字文伯嵗贡生俱同州人也不仕家居笃好正学嵗戊申李颙至同州二人首执弟子礼其实皆齿倍于颙也颙力辞二人执礼如故一时谓其忘年向道有古人风士璸年九十乃卒所着有大学正谱二巻羣书举要二巻孝经要义一巻四书要谛四巻小学约言一巻理学宗言二巻王陈宗言二巻问疑録一巻玉山前后集十巻
　　党湛字子澄同州人性至孝父患顚疾家人莫敢进湛独晨夕侍侧父殁复庐墓三年人称其孝居家不营生产瓦盂脱粟安之若素晚年屏居古窰中静久有得每同志讲集辄娓娓不倦年八十矍铄如少年时尝步访李颙于盩厔留止浃旬商证所学至丙夜无惰容既殁西安郡丞郝某为大书理学孝子之墓以表之
　　王建常字仲复朝邑人为诸生家贫力学所著述皆发明儒先排斥异説其得力尤在孝经一书许孙荃闻其名数造请初至持金币为寿不敢出改餽葛棉数种不受使者力请乃受其抗节如此建常同里有闗独可者逸其名李颙过朝邑尝一见之每称其笃实朴茂与建常在伯仲间云
　　王化泰蒲城人少好性命之学既长与同志诸人以学术相摩厉尝赋静中吟三章直抒心得读者叹为见道之言年七十访李颙于盩厔质所学又与同州白焕采共肃车迎颙尊以师礼日夕往复无倦色每自谓日暮途逺虚掷此生辄唏嘘不已见者悚然焕采字泊如嵗贡生厉志正学晚嵗与化泰迎颙主其家日集友生会讲一时同志之士奉为宗盟其践履切实尤笃行之士也
　　康吕赐字复斋武功人少入乡校有大志欲以勲业自见久之父母相继逝居丧如礼服阕遂絶意仕进思欲倡明絶学刻苦数十年忽若有得以致良知为宗主以愼独为工夫以体用一原内外两忘为究竟遂名其斋曰愼独所着有愼独斋日録等书
　　宋振麟字子祯淳化人恩贡事母至孝母病盲振麟寝食不宁者三载母目复眀人以为孝感性狷介博极羣书与同邑姚开先罗万藻讨论性命之学部檄授教职以疾辞康熈己未以博学鸿词征不起所至人争聘为经师所着有大学知止义説二程语録宝鉴及诗文若干首学者宗之
　　文学
　　汉
　　司马谈【秦人见本传】为太史公学天官于唐都受易于杨何习道论于黄子仕于建元元封之间愍学者不达其意而师誖乃论六家之要指子曰迁生龙门耕牧河山之阳十嵗诵古文二十南游江淮上会稽探禹穴窥九疑浮沅湘北涉汶泗讲业齐鲁之都观夫子遗风仕为郎中奉使西征巴蜀以南畧卭筰昆明还报命太史公卒迁为太史令防石室金鐀之书述陶唐以来至于麟止着十二本纪十表八书三十世家七十列传凡百三十篇成一家言迁死后其书稍出宣帝时迁外孙平通侯杨恽祖述其书遂宣布焉至王莽时求迁后封为史通子【汉书本传】
　　冯商如淳曰商长安人成帝时以能属书待诏金马门受诏续太史公书十余篇师古曰刘歆十略云冯商阳陵人治易事五鹿充宗能属文博通彊记与孟柳俱待诏颇序列传未卒会病死【汉书张汤传赞注】
　　庆虬之长安人亦为善赋尝为清思赋时人不之贵也托以相如所作遂大见重于世【西京杂记】
　　班斿【况子长安人】幼博学有俊材左将军师丹举贤良方正以对策为议郎迁中郎将与刘向校秘书每奏事斿以选受诏进读羣书上器其能赐以秘书之副早卒有子曰嗣显名当世嗣虽修儒学然贵老庄之术桓生欲借其书嗣报曰若夫庄子者絶圣弃智修生保眞清虚淡泊归之自然独师友造化而不为世俗所役者也渔钩于一壑则万物不奸其志栖迟于一丘则天下不易其乐不絓圣人之罔不齅骄君之饵荡然肆志谈者不得而名焉故可贵也今吾子已贯仁谊之羁绊系名声之缰锁伏周孔之轨躅驰颜闵之极摰既系挛于世教矣何用大道为自矅昔有学步于邯郸者曾未得其髣髴又复失其故步遂匍匐而归耳恐似此类故不进嗣之行已持论如此【汉书叙传】
