<!-- { "loadSidebar": true } -->
　　张建字吉甫蒲城人明昌初举才行授绛州教官召为应奉翰林文字以老乞身道陵爱其淳素不欲令去左右眷眷久之超同知华州防御使事仍赐诗士林荣之吉甫自号兰泉老人有集行于世其论诗云作诗不论长篇短韵须要词理具足不欠不余如荷上洒水散为露珠大者如豆小者如粟细者如尘一一看之无不圆成始为尽善吉甫诗虽不能尽如所言然亦未为无所得也【金史本传】华州杨庭秀学诗于吉甫有集行世【华州志】
　　李端甫字济夫同州人第进士仕为平定军事判官工于诗有虎迹未干溪水近樵声相答岭云深之句【中州集】
　　雷琯字伯威坊州人以荐书从事史馆博学能文时辈少有及者并州人李汾与伯威同在史馆以高蹇得罪伯威作诗送之颇讥翰林诸人不能少忍至与一书生相角逐使之狼狈而去有郎君未及留商隠官长从教骂广文之句又云明日春风一杯酒与君同酹信陵坟人甚称之【中州集】
　　冯辰字驾之临潼人贞祐三年进士九嵗知作诗【金史本传】元
　　郝鼎臣字巨卿韩城人博识洽闻文章光艳名重当时泰和八年占京兆府试擢巍科金衰流落之汴元丞相耶律公为董军国事适汴张宴以待四方之士于是入谒大加叹赏鼎臣戊戌年京兆府学置贡院于三塲内俱登魁甲尤长词赋充本省叅议兼提举学校事【岳菘撰墓志】
　　唐□富平人元进士博极羣书抱负宏博学者翕然宗之称犀峰先生【富平志】
　　第五昌言富平人博通经书为奉元路儒学学正【贾志】董立字植夫以明经中经元隠居教授征拜翰林修撰辅导储副迁司业以绩着累擢陜西行台侍御史卒諡文定【雍大记】
　　眀
　　郭良字文易华阴人洪武中举人为邯郸教谕上幸国学覩所作教世子诗忠爱恳至擢北平参议永乐中征安南功加大司马督理漕运退隠明志结庐罗敷山中雅善吟咏尝与解大绅竞敏有诗集数巻【贾志】
　　赵璧字子深醴泉人沈静好学综揽百家尤精于大学章句洪武时辟本学训导【贾志】
　　刘顺字孝夫富平人天资英慧少家贫尝灌园养母遇方士授以易遂大有文名搆文时以木画地代纸笔嵗不给尝负米同官山中值县尹索诸士子章莫应也乃授粲于顺援笔立成尹竒之督学者列高等荐于乡为夏县知县衣不掩膝道义朴直卓有躬行君子之风【贾志】
　　魏浩咸阳人隠居龙岩号龙岩先生博闻彊识综贯百家尤长于诗赋又同里李俨号渭濵散人性刚直嗜学通经乡先生刘源授以大易图序遂明数学吉凶无不应所着有击壤后尘十巻【马志】
　　雷霖字济华隂人景泰中解元会试第二歴提学副使诗文豪宕为时名宿【西安府志】
　　王九思字敬夫鄠人治丙辰进士李东阳当国为清新流丽之诗和平畅达之文士林宗尚九思亦学其体考选庶吉士契东阳意遂得选首授翰林检讨及李梦阳起而倡古文辞九思一洗旧习从之东阳以其文异己出为夀州同知至则与州人士评説古文辞州人士翕然乐向九思闲美风流不拘礼节而谈笑有韵下及艳曲小令亦皆新竒工美极人情之致【名山蔵】
　　张鳯翔字光世洵阳人治己未进士官户部主事光世生有异质落笔千万言左手横书瞬息满纸与李献吉同举于乡又同官户部王公大人求识面者无虚日声名出李上而光世故推李兄事之光世卒母七十余嵗子七嵗献吉上书孝宗请养赡其母妻孝宗仁圣遂允行焉【列朝诗集】
　　侯自眀白水人治中进士幼聪慧长与康海王九思何景明吕柟游博学能诗文善草书以地曹主事忤逆瑾谪安庆判时值刘六等寇襄樊浮江汉自明预画密计以一矢毙渠魁皖城士制册颂之官至叙泸兵备【贾志】
　　康镛字振逺武功人八九嵗即孝友善文辞有所著述长老争纪颂之弱冠益深明事理曰序述不若马迁理辨不若孟轲功泽不若伊傅是未可已矣以嵗贡为平阳府知事卒【墓志】子海字徳涵治壬戌进士及第第一人授翰林修撰夙禀灵秀不事章句掇采防奥融通大义而已尝曰经籍古人之魄也有魂焉吾得其魂尔矣论道则以无定为眞论学则以适用为是论文则以达质为良刘瑾用事以海乡人欲致之海常自疎濶其后李梦阳下狱瑾几杀之矣梦阳妻弟曰左国玉者为书通海乞请刘生之海谢国玉曰我固自逺于刘太监乃何惜生李子即上马驰至瑾门门者阻之海曰我康状元乃公里人瑾闻即摄衣出迎坐海上坐留海饮海谈笑睨瑾曰自古三秦豪杰有几瑾愕然曰惟先生教之海曰昔桓温问王猛三秦豪杰何以不至猛扪虱而谈世务三秦豪杰舍猛其谁温闇若此哉瑾面发赤疑其讥已因问曰于今则几海黙然屈指曰三人尔昔王三原秉铨衡进贤退不肖今则有密勿亲信在帝左右瑾意指已转发喜色因复问曰尚有一人其先生乎无谓王猛在前而吾不识海曰公何谬称其一人者今李白也海卑卑耳瑾固问则曰昔曹操憎祢衡假手黄祖此奸雄小智李白醉使髙力士脱靴可谓轻傲力士力士脱而不辞容物大度也瑾俛首思曰先生岂谓李梦阳耶此人罪当诛海即起辞瑾谢曰我知我知明日入奏出梦阳瑾讽海欲以为吏部侍郎海固辞自是时时有匡正而亦自是益亲瑾败坐瑾党夺官为民【名山藏】徳涵既罢免以山水声伎自娱间作乐府小令使青衣被之管歌以侑觞杨侍郎廷仪过浒西留饮甚欢自起弹琵琶劝酒杨言家兄在内阁殊相念何不以尺书通问徳涵怒掷琵琶撞之杨走追而骂曰吾岂效王维假作伶人借琵琶讨官做耶归田三十余年其殁也遗囊萧然大小鼓却有三百副其风致可思也阜字徳瞻徳涵兄时有神童之目卒年十九防字子寛徳涵子为武功县学生年二十二而夭有诗百余篇王渼陂其妇翁为序而刻之【列朝诗集】
　　张治道字孟独长安人颖记絶人为诸生率试高等又娴于诗赋议论如悬河而性刚气豪尚竒节一时咸推服之正徳甲戌登进士授长垣令三年以治行擢授刑部主事与部僚薛蕙刘储秀胡侍并以诗名都下号西翰林梦其母病乃上疏引疾归遂不复仕一意读书为文章与王九思康海一见语合数与纵论诗文遨游终南鄠杜间遇山水胜处辄命酒歌咏或语及天人古今之际浩渺闳肆时人莫测也家居四十年著述甚富【丘隅集】
　　马汝骥字仲房绥徳州人正徳丁丑进士选翰林庶吉士正徳己卯当授官值威武南巡率同馆士六七人赴阙请止罚跪阙下五日拜杖出知泽州世庙即位録谏官召还为编修歴陞礼部右侍郎上方兴礼乐诸公日聚讲议仲房遇集议矢口驳正斧劈理解分宜数言之上前将大拜以病卒官有西元诗集【列朝诗集】仲房生平最工文辞尤练习典故论者谓不愧词臣之选云【贾志】
　　王讴字舜夫白水人正徳丁丑进士累官按察司佥事鎭宣府引疾归卒舜夫风神散朗负气任侠有髙才而无贵仕故多烦促噍杀之音五言隠秀时可寻味七言専力学杜诗曰彭衙集自正徳戊寅逮嘉靖丙戌才九年所作近千六百篇【列朝诗集】
　　王维桢字允宁又号槐野华隂人嘉靖乙未进士选庶吉士歴翰林侍读乞养母不许迁南国子祭酒便道省母会闗中地大震遂殁维桢之文豁达疏宕若澜流江明霞赪天入门学司马子长推尊乡先达李梦阳跻之圣境其始载笔承明修赋颂之业海内宗重居十余年戎马生郊与士大夫讲方畧论战守又自言其为人浅中狭气戆直朴畧平生未尝倒心反舌乱是非淆曲直尝论士大夫处世当勉立功业懐仁义之实以振靡敝而捄疮痍其有志当世可知也与南礼部尚书孙陞善陞序其文曰王子产二华之奥区所云岳降不虚矣【名山藏】允宁长大白晳谙知九边要害扼腕时事慷慨悲壮为文好太史公盱衡抵掌沾沾自喜论诗服膺少陵自谓独得神解尤深于七言近体【列朝诗集】时有临潼赵统者字伯一与槐野同举进士才名相与颉颃官户部郎中罢归被诬系狱几二十年日以著述为事积稿二竹麓所传有骊山集等书【贾志】
　　赵天秩字仲礼朝邑人生而姿禀厚重六嵗时父世荣遣其兄天叙就学秩欲徃不许乃不食终日卒遣之由是诵读恒达旦先是世荣从同里韩邦竒学邦竒归自晋阳秩年始十五请从游世荣谓其幼无受教地固请得学焉始至邦竒示以春秋论式数日后课一文即单襄公论陈亡体也大竒之又命治尚书不十五日已精熟试以义若老于尚书者于书一过辄记五经子史无不淹洽顾尤精易占为学益勤坐室中足不逾阈同学者或笑语移时即去之曰光隂可惜也邦竒将以次尽传其学癸卯冬竟卒兄天叙亦以竒童得名以是冬先秩卒初秩母马氏梦二紫龙入室即飞去生二子皆负异才而早殀其征盖不爽云【苑落集】
　　胡廷器字含素三原人聪颖夙成博览羣籍旁及书画无不精妙与同县梁尔升相友善尔升字君旭有元扈山房文集行世【三原志】
　　李兰字幼滋咸宁人幼聪敏有神童之目举进士官户曹员外郎督通州粮储以谗归所着诗文乐府皆传于世【咸宁志】
　　卢拱极字颙甫郃阳人秉姿竒杰嗜学博览为文奥抉理窟与三原温恭毅纯相友善温公当称之曰卢公之文可与定性之书并传其见重如此性端严不茍举徳行者九隆庆时应首贡让与同学生任守成守成者孝子也乡里称之万厯八年乃贡累官韩王府审理正告归子巨环亦有文名能世其学【宰莘退食録】
　　刘士龙字甫化富平人万厯癸卯解元博学善属文隠居盘龙寺凡经史子籍悉手録评次几与身等南北宿师大儒皆服其精治躬严谨与人交有汪洋万顷之度着有上杨制台藿议宋书经济御防策与诸游记香律月令等集行世【贾志】
　　南师仲字子兴渭南人万厯乙未进士天资颖异善古文词读中秘书己酉典试留都得人称盛拜南大宗伯师仲质素癯腰不满围隔膜见腑脏而目精炯烁神气倍旺燃藜校録至夜分不倦所撰制词仿伊训虺诰不作近来体【贾志】
　　张学道字致卿长安人自称竹逸山人聪颖好学于书无所不窥尤长于诗所着有緑云山房稿国华録数巻【贾志】
　　赵崡字子函一字屛国盩厔人万厯己酉举人家有傲山楼藏书万巻所居近周秦汉唐故都古金石名书多在时跨一驴挂偏提搨工挟楮墨以从每遇片石阙文必坐卧其下手剔苔藓椎拓装潢援据考证畧仿欧阳公赵明诚洪丞相三家名曰石墨镌华自谓穷三十年之力多都元敬杨用修所未见也【陇蜀余闻】
　　文翔鳯字天瑞三水人万厯庚戌进士以副使提学山西入为光禄少卿不赴卒于家其论学以事天为极力排西来之教着太微以翼易谓太濳虚未窥其藩以辞赋为専门絶业覃思腐毫必欲追配古人作金陵六赋以当京都其为诗离竒奡兀不经防削驰骋其才力可与唐之刘乂马异角竒鬭险晚作嘉莲诗七言近体至四百余首亦古所未有也【列朝诗集】弟毓鳯字太万厯间举人授武城令心慕歌广敷道化未几奉母西归结庐于终南之御宿川隠焉笑傲山水日与诸弟子讲论勿辍着有淼园集琳园集学水园草【三水志】
　　来复字阳伯三原人万厯丙辰进士为诗文敏捷如风为人重气好客泛交道广有声荐绅间起家户部郎歴官布政使兵备州归田病卒阳伯性通慧诗文书画之外琴棋剑器百工伎艺无不通晓有诗集十余巻【列朝诗集】临字驭仲复弟也博学宏才二难齐名以明经任屯留县陞蔚州守归里有丛筀斋集三十巻【三原志】
