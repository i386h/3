<!-- { "loadSidebar": true } -->
　　玉泉院洞　华山玉泉院洞有希夷先生睡像黄衣束縧俨乎如生塑于先生存时元至正间宣抚王守诚尝摹刻于石今树洞中院东巨石如削刻宋陈古灵诗【都穆防华山记】
　　李公窰　在清涧县东北百歩相传李显忠母避雨窰内适生显忠红光满地后有栖者辄生疾不敢复居【延安府志】
　　种公井　即石井【延安府志】种君世衡任鄜州从事建言延安东北有故寛州请兴之然处险无泉议不可守凿地百五十尺始至石工徒拱手曰是不可井矣君曰过石而下将无泉耶攻其石屑而出之凡一畚偿尔百金工复致力过石数重泉果沛发万人欢呼曰神乎虽甲兵重围无困渴之患矣复作数井兵民马牛皆大足自兹西陲保障患无泉者悉仿此【范文正公集】
　　尘玉亭　在鄜州唐罗虬为鄜坊从事赋比红儿百首末曰花落尘中玉堕泥香魂应上窈娘堤欲知此恨无穷极长倩城乌夜夜啼宋康识守鄜日因建亭取尘玉二字为名【冯志】
　　元
　　清风台　在寳鸡县东南六十里元真人邱处机所筑西倚飞云之壁东临潄玉之溪北跨渭濵南依山色中引清风故名吕韦有记【马志】
　　张三丰遗诗处　在中部县轩辕庙侧玉皇庙东壁上碑记元至正庚子三丰手题旧志载明永乐间三丰至庙索道士张清买归则题诗壁上去矣【延安府志】








　　陜西通志巻七十三
<史部,地理类,都会郡县之属,陕西通志>
　　钦定四库全书
　　陜西通志巻七十四
　　经籍第一【经类　史类】
　　金马白虎著述之府收拾秦灰诸儒心苦迁固史英郑贾经腴掞藻摛华音释训诂照灼藜光析为四部二氏九流典册图谱缃帙牙籖彪炳今古毋曰西陲专尚雄武作经籍志第二十八
　　经类
　　经之凢十有一曰易类曰书类曰诗类曰礼类曰乐类曰春秋类曰孝经类曰论语类【孟子附】曰防纬类曰经解类曰小学类
　　【按各史艺文志皆以孟子入子类惟陈氏书录及文献通考始以论孟并入经类今从之】
　　周易二篇【文王系彖辞周公系爻辞】
　　周文王作卦辞谓之周易周公又作爻辞【隋书经籍志】卦辞文王爻辞周公马融陆绩等并同此说【周易防】其卦本伏羲所画其辞则文王周公所系故系之周以其简袠重大故分为上下两篇文王所系以断一卦之吉凶所谓彖辞也周公所系之辞以断一爻之吉凶所谓爻辞也【朱子本义】
　　周书三十二篇
　　周文王国号后武王因以为有天下之号书凢三十二篇【书经注】周书七十一篇【汉书艺文志】周史记师古曰周时诰誓号令也葢孔子所论百篇之余也今之存者四十五篇矣【艺文志注　按此七十一篇即逸周书也】
　　周南十一篇召南十四篇
　　文王徙都于丰而分岐周故地以为周公旦召公奭之采邑且使周公为政于国中而召公宣布于诸侯江沱汝汉之间莫不从化至于武王发又迁于镐遂克商而有天下武王崩成王诵立周公相之制礼作乐乃采文王之世民俗之诗被之筦以为房中之乐而又推之以及于乡党邦国所以着明先王风俗之盛而使天下后世之脩身齐家治国平天下者得以取法焉【诗经朱注】
　　秦风十篇
　　秦初伯益佐禹治水有功赐姓嬴氏其后中潏居西戎以保西陲六世孙大骆生成及非子非子事周孝王养马汧渭之间孝王封为附庸而邑之秦至宣王时犬戎防成之族宣王遂命非子曾孙秦仲为大夫诛西戎不克见杀及幽王为西戎犬戎所杀平王东迁秦仲孙襄公以兵送之王封为诸侯遂有周西都至元孙徳公又徙于雍【诗经朱注】
　　豳风七篇
　　公刘修复后稷之业相土地之宜而立国于豳之谷焉传至武王遂有天下武王崩成王立年幼不能莅阼周公旦以冡宰摄政乃述后稷公刘之化作诗一篇以戒成王谓之豳风而后人又取周公所作及凡为周公而作之诗以附焉【诗经朱注】
　　小雅七十八篇大雅三十一篇
　　郑氏曰小雅大雅周室居西都时诗也小雅自鹿鸣至菁莪篇大雅自文王至巻阿篇为正经小雅六月大雅民劳之后皆谓之变雅【毛诗笺】
　　周颂三十一篇
　　周公相武王成王天下既平作为乐章荐之郊庙所谓周颂也【诗经朱注】
　　周礼十二巻
　　周官经六篇【汉书艺文志】王莽时刘歆置博士师古曰即今之周礼也亡其冬官以考工记充之【艺文志注】周礼是的当之书然其间必有末世添入者如盟诅之属必非周公之意不可以此病周公之法又不可以此病周礼【经学理窟】晁氏曰汉武帝时河间献王开献书之路得周官有五篇失冬官一篇乃募以千金不得取考工记以补其阙至孝成时刘歆校理秘书始得序列着于録略为群儒排弃歆独以为周公致太平之迹永平时杜子春初能通其读郑众郑兴亦尝传受言皆引之以参释异同云【读书志】
　　仪礼十七篇
　　周礼仪礼发源是一理有始终分为二部并是周公摄政太平之书周礼为末仪礼为本本则难明末则易晓是以周礼注者多门仪礼所注后郑而已【仪礼注防贾公彦序】
　　尔雅释诂一篇
　　张揖曰昔在周公缵述唐虞宗翼文武克定四海勤相成王六年制礼以导天下着尔雅一篇以释其义【尔雅疏】
　　周公諡法一巻
　　不着撰人名氏諡法始于周学者録之因托以名篇【崇文总目】晁氏曰其序曰维周公旦太公望因嗣王发建功于牧野及终将葬乃制諡计一百九十余条【读书志】
　　石鼓诗
　　岐阳石鼓初不见称于前世至唐人始盛称之韦应物以为周文王之鼓至宣王刻诗韩退之直以为宣王之鼓在今凤翔孔子庙中鼓有十先时散弃于野郑余庆置于庙而亡其一皇祐四年向传师求于民间得之乃足其文可见者四百六十五不可识者过半予所集録文之古者莫先于此【欧阳脩集古録跋】
　　史籒十五篇【太史籒着】
　　周宣王太史作大篆十五篇建武时亡六篇矣【汉书艺文志注】说文叙曰与古文或异艾轩林氏曰大篆出于史籒战国以来俱用之唐元度曰秦焚诗书惟易与史籒得全王莾之乱此篇亡失建武中获九篇章帝时王育为作解说所不通者十有二三晋世此篇废今畧传字体而已【玉海】
　　子夏易十巻【魏文侯师卜子夏撰设教西河】
　　此书篇第畧依王式决非卜子夏之文又其言近而不笃然学者尚异颇传习之【崇文总目】晁氏曰旧题卜子夏撰唐艺文志子夏书已亡今此书约王弼注为之者止杂卦景迂云张弧伪作【读书志】
　　诗序【卜子夏与毛苌合作】
　　大序是子夏作小序是子夏毛公合作卜商意有未尽毛公更足成之【释文旧说】先儒相承谓毛诗序子夏所创毛公及敬仲又加润益【隋书经籍志】徐整云子夏授高行子【困学记问】
　　诗集序二巻　翼要十巻【俱卜子夏撰】
　　小篆【秦著作郎下邽程邈作】
　　师古曰篆书谓小篆葢秦始皇使程邈所作也【汉书艺文志注】
　　书【程邈作】
　　书亦程邈所献主于徒从简易也【汉书艺文志注】赵氏【明】诚曰庾肩吾云书今之正书也张怀瓘六体书
　　论亦云书者程邈造字皆真正亦曰真书自唐以前皆谓楷字为至欧阳公集古録误以八分为书自是举世凡汉时石刻皆目为汉【玉海】
　　石渠议奏百五十五篇【汉太子太傅杜陵萧望之等奏】
　　甘露三年三月诏诸儒讲论五经同异太子太傅萧望之等平奏其议上亲称制临决焉【汉书宣帝本纪】书议奏四十二篇礼议奏三十八篇春秋议奏三十九篇论语议奏十八篇五经杂议十八篇【艺文志】
　　鲁论安昌侯说二十一篇【安昌侯莲勺张禹撰】
　　师古曰张禹也【汉书艺文志注】传鲁论者常山都尉龚奋长信少府夏侯胜丞相韦贤鲁扶卿前将军萧望之安昌侯张禹皆名家张氏最后而行于世【汉书艺文志】张禹本授鲁论晚讲齐论后遂合而考之删其烦惑除去齐论问王知道二篇从鲁论二十篇为定号张侯论当世重之马融为之训【隋书经籍志】
　　孝经安昌侯说一篇【张禹撰】
　　孝经者孔子为曾子陈孝道也汉兴长孙氏博士江翁少府后仓谏大夫翼奉安昌侯张禹传之各自名家【汉书艺文志】
　　周易卜筮一巻【杜陵田何传】
　　五经通义九巻　五经杂义七巻
　　五经要义五巻【俱汉宗室光禄大夫刘向撰】
　　尚书洪范五行传论十一巻【刘向撰】
　　成帝即位向数奏封事迁光禄大夫帝元舅平阳侯王凤为大将军秉政依太后专国权兄弟七人皆封为列侯时数有大异向以为外戚贵盛凤兄弟用事之咎而上方精于诗书观古文诏向领校中五经秘书向见尚书洪范箕子为武王陈五行阴阳休咎之应乃集合上古以来厯春秋六国至秦汉符瑞灾异之记推迹行事连传祸福着其占騐比类相从各有条目凡十一篇号曰洪范五行传奏之【汉书本传】
　　春秋左氏删【茂陵孔竒撰】　春秋説【城门校尉茂陵孔嘉撰】
　　古文尚书二十九篇【司空扶风杜林传】
　　林少好学时称通儒京师士大夫咸推其博洽河南郑兴东海卫宏皆长于古学尝师事刘歆兴既遇之欣然言曰林得兴等固谐矣使宏得林且有以益之及宏见林闇然而服济南徐廵师事宏后皆更受林学林前于西州得漆书古文尚书一巻常宝爱之虽遭艰困握持不离身出示宏等曰林流离兵乱常恐斯经将絶何意东海卫子济南徐生复能传之是道竟不坠于地也古文虽不合时务然愿诸生无悔所学宏廵益重之于是古文遂行【册府元龟】后汉扶风杜林传古文尚书同郡贾逵为之作训马融作传郑亦为之注然其所传唯二十九篇又杂以今文非孔旧本【隋书经籍志】
　　苍颉训纂一篇　苍颉故一篇【俱杜林撰】
　　苍颉多古字俗师失其读宣帝时徴齐人能正读者张敞从受之至外孙之子杜林为作训故并列焉【汉书艺文志】梁有苍颉二巻后汉杜林注亡【隋书经籍志】
　　左氏条例二十一篇【平陵贾徽撰】
　　贾逵父徽从刘歆授左氏春秋兼习国语作左氏条例二十一篇【后汉书贾逵传】
　　尚书古文同异三巻【侍中平陵贾逵撰】
　　肃宗降意儒术特好古文尚书逵数为帝言古文尚书与经传尔雅训诂相应诏令撰欧阳大小夏侯尚书古文同异逵集为三巻帝善之复令撰齐鲁韩诗与毛氏异同【后汉书本传】梁有毛诗杂议难十巻汉侍中贾逵撰亡【隋书经籍志】
　　毛诗谱钞一巻　诗颂诔书一巻【贾逵撰】
　　周礼解诂【贾逵撰】
　　马融传云杜子春永平之初年且九十能通其读颇识其説郑众贾逵徃受业焉众逵洪雅博闻又以经书记转相证明为解逵解行于世众解不行【礼防】
　　左氏国语解诂五十一篇【贾逵撰】
　　贾逵尤明左氏传国语为之解诂五十一篇永平中上防献之显宗重其书写藏秘舘【后汉书本传】
　　春秋左氏长经二十巻【贾逵章句】
　　春秋外传国语二十巻【贾逵注】
　　春秋释训一巻
　　春秋左氏经传朱墨列一巻
　　春秋三家经本训诂十二巻【以上俱贾逵撰】
