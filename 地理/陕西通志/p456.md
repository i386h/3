<!-- { "loadSidebar": true } -->
　　命大臣勘赈峒具呈朝邑灾状乃得赈全活无算崡己
　　卯举人有文名
　　米襄蒲城人顺治丁亥进士初授邢台令邢故有水泉漫漶日久民未获利襄至即度地开渠以资灌溉西山袤延数百里羣盗盘踞四出剽掠襄训练乡勇亲勦贼巢渠魁授首民患以息内擢台员旋出按江西甫入境有郡守暮夜餽金襄拒不受廉得其贪汚实迹即劾罢之他如兴屯政设江防奏豁荒欠审结厯年谳案严禁开采皆有禆实政视事一年外艰归服阕檄取补官以母老乞终养遂不复起
　　张重龄字九如泾阳人顺治戊子举于乡十二年授直邢台令重农息讼除积弊雪寃狱政绩茂着报最补工部都水司主事奉
　　命督通昌草场督宝源钱局又出督临清税务兼摄仓储钱法裕国通商措施悉当大司空重其才防河决淮安遴员协理以重龄名
　　上先是南北河决塞不常中河一役九载未就尤称危
　　险重龄至遂奏绩复
　　命后以积瘁成疾给假归卒子鼎梅康熙丁丑进士刘矩宗字仲旋渭南人顺治戊子举人授温州司李方海孽未靖人心反侧矩宗开诚抚纳归降日众镇以安静有犯者执法不少贷民畏而懐之海濵地久芜矩宗亲行勘视免其虚税更筑长堤以资蓄泄开东瓯括婺诸驿路行旅便之卒于官
　　王帷筹华州人顺治戊子解元先是逆变起帷筹负母入山备厯艰苦康熙四年授祁县令创义学讲书课艺无虚日祁水旧为豪强所据帷筹责令毁坝俾无壅塞资民灌溉农事毕妇子携羊酒祝之并立祠祀焉五子俱成名
　　焦勤武功人顺治戊子举人初宰临桂息事宁人循声大起擢刑曹治狱明允防
　　召问粤中利条对明晰仍奉
　　命恤刑西粤全活甚众寻兵备井陉值歳旱率属终日跽赤日中甘雨立沛人以为精诚所感罢归后母卒过哀成疾仍晨昏侍父所分析田舍尽以膏腴让弟虽俸余亦不已私父国鼎少年时自书院晚归途遇一女私奔毅然却之盖义方特着云
　　朱廷璟字山辉富平人前兵部侍郎国栋子闯逆据西安多械致士大夫攫其金廷璟被执俄贼败得免顺治乙丑成进士改庶吉士累迁登莱副使时登兵以缺饷谋作乱守白其状欲捕之廷璟曰是速乱也不可阅库金与缺额相当立召诸弁唱给之饷至仍如数纳库中军无哗者海寇陷仪围江宁声言将分兵突山左一日夜骑数十至将吏皆失色廷璟但宻增沿海戍守举止自如逋寇于七势甚炽廷璟至即蒲伏听约束廷璟谕遣之语人曰贼子瞻顾非常宜渐除之防陞河南参政去后果乱海上未几廷璟以忧归再补左江遂致仕林居后絶口不谈世事性好古遇鼎彞书画辄摩娑不去手人以是觇其风度
　　王孙蔚字茂衍临潼人与叔元衡元士同登顺治壬辰进士由刑曹厯官湖广按察福建布政以公事左迁备兵川东视学楚省未几殁于任蔚少有神童之誉弱冠举乡试第二尤长于吏事在刑曹都下有玉铭钱谷茂衍刑名之謡玉铭者王大司农祚也任楚臬时值军兴羽书旁午台府倚重一时绾五篆手握朱墨二笔判事如风雨诸司掾持案沓进目览口诵悉皆赡举诗才亦婉丽成一家着有轺香集子天宠登贤书
　　萧恒字月如三原人顺治壬辰进士授安福令邑田水冲沙壅多虚粮恒力请直指题减粮额千余石至今赖之迁卬州知州
　　侯于唐字赓明三原人父达先有隠徳尝歳荒代乡人输赋千金请于官取逋赋册悉焚之曰吾安敢重烦大令为吾追逋乎于唐登顺治壬辰进士由庶常擢御史终养归再起巡盐巡漕奉
　　诏以敬慎刚方褒之居乡葺学宫筑白渠堤民赖其利
　　祀乡贤
　　张好奇字知天朝邑人顺治壬辰进士初知巩县念河濵滩地起科时遭冲没遗税病民力请每三年一勘丈以地有无为存豁巩人徳之尤慎刑狱擢刑部主事矜全为多厯官河南学政
　　索景藻字二因蒲城人顺治壬辰进士邃易学性尤谦谨生平不道人短尝之田见人有盗刈其麦者遽避之任乐平知县初任时盗贼充斥景藻不加刑戮谕以大义期年而境内大靖旧赋逋额累万景藻曲为劝谕不三月输纳一清以勤劳得疾卒于任士民哭奠日数千人祀名宦
　　习全史同官人顺治壬辰进士初令泾县补内江有声陞杭州府同知善听讼渔临关有奸宄与关蠧交通害政甫下车即行剖禁诸暨某持两胫足屡控不止全史曰此必暮夜行窃为主人所折顾以诬人可乎立投于江某惊服讼始息后卒官贫无以殓制府李率泰为归其榇
　　杨端本潼关人顺治乙未进士授临淄知县开淄西龙首渠民享其利廉明仁恕舆颂归之性孝侍亲疾汤药必亲尝处乡里谦厚敦睦性好施济亲党中贫不能举丧者捐金助之
　　石之珉甘泉人顺治戊戌进士厯睢宁桃源知县有恵政二邑皆濵河河臣靳辅方鸠工未集防
　　翠华南幸引
　　见之玫有老成勤慎谙练河务之褒守令以下咸荣之
　　寻擢福州知府
　　王又旦字幼华郃阳人顺治戊戌进士授潜江令潜赋役偏重又旦摘发隠漏逃亡返业潜地居襄樊下流汉水厯安陆下大别每夏秋水涨为患又旦劝民趋事长堤屹然迄今无恙甲寅滇逆告变大军驻荆襄潜当孔道羽骑络绎徭役刍茭应时立办擢给事中厯吏戸二垣寻典广东乡试还过花山建议设县置官以成控扼之势盗薮一清有黄湄诗集十巻行世
　　牛光斗中部人方流孽未靖仇家搆陷其父以通贼系狱光斗度势不能脱即诣军前请于帅求以身贷防烈日中忽大雨雹帅廉其寃释之顺治戊戌成进士官诸暨令减耗羡惩刁悍邑有机戸三百家例供织造使者様防一疋光斗申请革除坐强项落职百姓咸诣台司讼寃奉
　　防复任寻丁内艰归年七十九卒
　　李光宸字君沃三原人少有逺志多大畧逆藩变作制府哈占重其才延之幕下一切机务咸谘之防蒲城令以民叛告制府将屠之光宸以为未叛制府按之果诬始得寝十八年占奉
　　命与奋威将军王进宝勇畧将军赵良栋谋分道取蜀议未决光宸进曰逆无能为也湖南特下流地今退屯衡州所用皆亲属猜嫌易起大兵乗之如拉朽耳进宝良栋大奇之令从军入蜀即举为广元令广元久经兵燹人无固志有讹传逆党谭复叛者光宸昼夜戎服行城上语民曰我县令也贼来我以身当之汝曹无恐人心始定先是保宁兵饷悉由广元陆运光宸曰盍以舟运出昭化力请于制府从之公私俱利以内艰归服阕补金堂初金堂与新繁诸邑并以清白江为蓄泄年久渠壊光宸详视地势复开新渠于是灌溉如旧光宸性明决而资复恺悌故所至有恵泽
　　刘元勲咸阳人顺治己亥进士七龄失怙哀戚如成人登第后读书中秘以祖母年髙求得终养祖母卒宦游所厯必奉母偕行及卒哀毁逾礼服阕分巡淮徐改山西粮驿道严禁官马累民委赈大同无冐无偏发粟处有槐一章民懐其徳号为刘公槐寻致仕归逢歳祲周给里党兼为族人输旧税亲疎感之
　　董元俊华州人顺治己亥进士事亲至孝初任黄冈知县继补句容除积弊二十条兴额外利七事歳荒捐俸赈济邑有虎患猎捕不得元俊宿庙防祷虎遂遁迹致仕后引掖后进周恤宗党厯久不倦
　　李橒字元文三原人由恩贡授永州府通判擢知桂阳州桂阳新遭兵燹橒劳来安辑凋敝顿起时大兵进取滇黔转输不给橒绘图上陈请寛民力竟左迁去桂人吁留不得勒碑以志去思居家施予不倦濬河筑梁倡始捐助里人皆沐其泽子彦瑁彦□彦字辑五康熙丁未进士值三藩变彦瑁参军秦蜀以功擢肇庆府知府抚绥厘剔政声大着再补黄州守卒祀名宦彦□字重五从学李颙黙契儒先宗防每无事辄静坐认取未发气象丁卯登贤书官中翰闻兄讣哀痛几絶寻卒
　　耿献忠字伯良武功人贡生顺治初分巡闽中适海氛未靖将士俘获不辨玉石献忠诣台司力争得讯释数千人迁广东左布政使时武弁骄横士夫多被摧折部使者重献忠名悉听裁决粤东巨族多赖以宁
　　姬琨字雪石华州人赠太仆文引子以难廕入成均厯官戸部主事督昌平粮储防计如额擢户部郎中又出为榆林粮储时榆林兵乏食琨先事筹画兵赖以安奏请创立鼓铸泉货流通利垂永久复江南芦政兵燹后民多流亡琨招集劝谕田庐如旧课亦无缺迁保定巡道盗贼一清又迁衡永道却餽除奸实政茂着尝登衡山西望慨然有归休志即去官归
　　任玑字公义泾阳人少力学工文顺治辛丑进士筮仕滕令滕邑自明季流亡保甲尽废玑画境为八卦保置长乡设约其东界连山宻箐中多伏莽玑擒斩首恶余令归农其南界接境徐砀距县治逺逾数百里民抗不输赋玑开诚劝谕化为淳良复以户口版籍无凭力请编审自此欺隠都絶赋无逋额先是河臣令玑督浚八闸河道如期告竣擢兖州府倅分司泇河寻改运河同知运河自黄淮以上灌输恃七十二泉玑遍厯相视疏源涤流粮艘无阻又筑漕河东堤泗河西堤以扞水患时奸民请筑南旺西湖以擅水利玑谓汶河秋涨赖此泄水筑之则八斗必塞运道将梗事遂寝迁长芦运使建议引盐积滞必通销于引盐不至之地其产盐州县例不食官盐者奸商坐引至数千计悉请罢于是商力渐苏盐课无损陞直守道以良乡旗民经界未正奉
　　防勘验溽暑积劳竟得疾归卒
　　张召南字仲文朝邑人顺治辛丑进士知安福县民俗愚戆不供役召南单骑往谕以大义咸感泣输赋邑境南接茶永西连沙攸康熙十三年永寇楚逆俱蠢动贼将取径安福兵万余薄城下城遂陷召南赴制府请兵以复其城时议分满兵驻安福召南力陈不可乃止是年秋召南方在省贼突至城复陷召南驰归集乡勇攻城贼疑大兵至逾山而遁遂复安福凡招抚贼将五十七员难民万余人因劝谕开垦散给牛种得田二千余顷擢中书舍人
　　衞秦翰韩城人顺治辛丑进士少孤育于伯父景瑗景瑗死闯难兵燹相仍旦暮不给秦翰闭户力学成进士后犹庄诵如诸生时授灵夀令民田水冲沙压戸口逃亡逋赋无着前令率被劾去秦翰至遍阅灾地详询疾苦请令祗纳本年正赋巡抚恶其擅将劾之檄太守亲勘勒令开征秦翰不奉令太守怒杖吏且荷校以胁之秦翰曰不开征一吏死开征则百姓死矣言词剀切太守亦心动秦翰又绘图谒巡抚备陈流离状哀恳不已巡抚恻然入告永豁地粮二千六百有奇自此歳丰民乐邑无逋赋迁中书科中书二十八年擢礼部主事厯郎中寻出知龙安府下车即革里民供应陋例在任九年镇抚苗獠结以恩信所三十一司皆辑服以年老致仕归数百里中多泣送者
　　陈嘉绩三原人康熙癸卯举人授濬县令以风化为
　　己任作合律
　　圣谕解刋书遍给劝惩并用民风大洽又悉除絶户女丁钱孤寡咸额手相庆再补澄海因邑居海濵招集乡勇严饬守望有海寇千余乗夜薄城嘉绩率众登陴矢石雨下贼大溃邑以无恙事
　　闻擢御史厯掌河南道法司鞫狱凡夹讯者或至日昃散署始释嘉绩语法司宜共体钦恤至意令得供即释洊陞大理寺少卿扈从
　　跸西巡过濬士民拥道争愿识旧尹陈公面未几乞归先是嘉绩父诸生尧道潜心医学制方奇效所着有伤寒辨证痘疹辨证二书嘉绩校定付梓以竟前人之志焉
　　赵璠麟游人由恩贡判景州佐理有声擢兴化令省催科重农桑民贫不能耕者贷给牛种俾无失业值歳荒发粟赈济多所全活邑地居淮河下流每歳工作枝帚悉赋于民璠令河壖遍植栁苇以备
　　修筑之用省费无算未几致仕归尤敦孝友任恤之谊
