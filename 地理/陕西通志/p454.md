<!-- { "loadSidebar": true } -->
　　耿志炜字明夫武功人万厯癸丑进士授荆州府推官荆俗健讼炜遇讼者必先以大义喻之令归思三日然后理有一继母讼前室子者炜曰汝诉先室子彼必仇汝子是汝自戕汝子也令归思之遂为母子无间荆地濒江澌洋二洲屡被水害炜筑堤三千余丈人得乐业称其堤曰耿公堤擢吏部以宦监用事请告归崇祯己巳再起铨衡内励氷操外营剧务寻陞提督四译馆少卿以母老告归卒于家【贾志】
　　杨楠字毓秀泾阳人万厯乙夘举人授宁乡令时旱荒又流寇猖獗征檄无虚日楠处置得宜转输不匮以劳疾卒官弟梧字凤阁万厯壬子举人任青州府同知与兄友恭甚笃时人比之元方季方【泾阳志】
　　梁栋字伯材安定人家长安登万厯丙辰进士知泰兴县倭寇猖獗栋练兵守御倭不敢犯告终养归子九赋万厯癸酉举人知西充县疏盐课之累民为立石【长安志】
　　寇慎同官人万厯丙辰进士授刑部主事调工部出守苏州值大水歳饥立法全活复捐俸以足漕粮开濵海淤地请减赋额苏人赖之陞昌平副使转山西勦翦毛贼斩获四百余级调朔州告归【贾志】逆珰矫防逮周忠介于呉呉民知抚臣某以畜怨中忠介欲甘心焉某慼甚挟郡伯寇公为解民见公辄叩头呼曰公能治呉人不能活周吏部耶公用好言劝慰民伏地悲哀久之卒殱缇帅抚臣乗间幸脱挟公力也抚臣既免则心惎公得民又内愧益逞其毒欲旁摭缙绅廉茂之有志节者公又以危词力争某稍稍慑益猜公右诸正人日夜刺公短公廉明无间且终惮公得民不能有所加【徐汧寇守去思碑跋】
　　张鑛字阳宇中部人举明经知武邑县居官廉介敛赋不取毫厘输解有不敷辄出金以偿之时武邑多盗有魏孟祥者都御史猾胥也庇盗而分取以自润人弗敢问鑛鞫得实孟祥惧赂当事嘱免又餽二千金鑛正色拒之竟按以法遂忤上官挂冠归躭玩林泉人皆髙之【延安府志】
　　卫先范字象极韩城人万厯乙未进士令襄陵襄有河患先范造浮梁民称曰卫公桥又加意作人谈经课艺名儒多出其门乙丑擢吏部主事胥吏假印为蠧先范至首厘之以忤魏珰告归寻起考功转文选严絶私交毅然以简贤为己任时有铁板钉子之謡内珰马化龙欲有所托先范峻拒之遂中伤去【韩城志】
　　盛以达字子从潼关人居家尽色养以廕除戸部检校擢本部照磨摘发冒支官军俸粮二千六百余石尽追还帑时有百戸犯科为薄罚全其祖职百戸暮夜挟金以谢以达叱之陞后军都督府都事转经厯剔奸饬法省勾稽免征输敝窦陋规刮却殆尽所十七衞翕然颂之【墓志】
　　张三汲字禹门华州人万厯中举人初授天长令以忧归复除沅陵令操守廉明刑清讼简多着爱民之政沅民戴之若父母焉【贾志】
　　马逢乐字叔遇三原人万厯中举人为天雄判迁莒州守值大饥捐俸以赈之全活无算终辽州知州【三原志】
　　雷翀字翔宇郃阳人万厯中举人任绛州知州郡中饥馑翀以家所储粟逾河以济绛绛人深徳之【郃阳志】
　　梁廷建岐山人万厯中进士官大理寺寺正多所平反出守河南廉明仁恕尝请防赐程邵二贤后裔为博士俾供祭祀士论归美厯川南兵巡道引疾归值流贼猖獗养义兵以保护岐城土人立祠以报又同县曹暹天啓中进士任猗氏人感其徳巡按江淮振厉风采肃清僚吏寻防议冀宁平晋藩之乱释久沈之寃及告归寇攻岐城出夙养壮丁守御贼惊溃城赖以全【岐山志】
　　李乔岱字宗甫洋县人万厯中进士授休宁令断讼如神恤灾御患尽力民事陞工部主事寻以戸部员外税浒墅正供之外毫无科敛陞莱州知府乔岳乔岱兄也厯官至鹤庆知府亦廉明有声【洋县志】
　　陈瓒字玉岗潼关人以明经授氓州训导陞大邑知县清正和平恵义兼尽革除火耗纤芥不染力行教化几致无讼民有陈青天之謡【潼关志】
　　第五纬三水人万厯中举人学宗横渠躬行实践初广文于郿重修横渠祠陞莱安令慈恵爱民勤恳课士擢两淮盐运司副疏通盐法禁絶苞苴廉声益着【贾志】
　　王维精字环中万厯中举人由教谕陞知肥县防山左盗起捍城有方畧陞知应州州地险民困惟精抚循休息政声卓然【朝邑志】
　　刘子諴字叔贞宜川人以明经授湖南训导教士以不欺为本立行艺二格有善者记之行勤诵读者记之艺擢盐川令陞横州持节定交阯之难所至皆有治绩【贾志】
　　宜训字孟庭华州人以恩贡授峩令时邑山南多水患训凿山引水蓄泄有法灌溉民田数万顷民胥赖之迁东昌府判尤多善政报最晋永宁知州因母老告归【华州志】
　　左史字子箴耀州人以明经除光州训导署遂平固始皆有异政迁知扶沟吏舞文作奸史择小吏谨愿者补吏延他邑老狱吏教习律令逾月渐次通晓手定爰书吏俯首缮写莫敢仰视民多鬭杀史讲习乡约用古教化法两匝月狱讼衰止县故多盗史设法购斩盗无留迹县西北地庳下水潦所聚河溢则助河为患史疏决壅积家各占业县北境接鄢陵尉氏地势尤下三县民互相穿穴史躬自相度总计三县病利作均水约束刻石水畔三县共守之楚兵过中州所部畏其扰檄史驻襄城镇之史遣人入楚籍记其将领部曲某兵前驱某兵后拒车马刍牧各有成数乃按籍定约僦次舍庀糇粮偫器用兵所至如归居人安堵市不改肆视事浃月声借甚以劳卒丧西归民庶号恸【耀州志】
　　髙悌邠州人选贡万厯二十年任祥符县丞遇事斧断丰裁侃侃难干以私百姓讴曰关节不通今有髙公【祥符县志】
　　张橘字懐陆富平人天啓辛酉举人任东阿知县时邑多萑苻橘单骑谕以利害渠魁正法余悉解散陞昌平守开荒修学迁本州兵宪庚辰奇荒赈米二千余石人赖以生转冀州少参【贾志】
　　金炼色南郑人天啓壬戌进士任河内令刚明果断掾吏有关白甫至前辄颐止之曰吾为竟若説吏俯首塞黙无一事丰蔀者当事檄河内运豆饷边力争之始得豁【河南通志】
　　张必大字可庵华州人天啓壬戌进士初授新城令调长清正直廉明爱民礼士以治行异等擢为吏部主事见逆珰祠不拜遂改工部督理显陵工省帑金三十万税杭关卒于道【贾志】
　　许国翰泾阳人天啓壬戌进士为仪封令开支河以泄水又损俸置义仓以备赈厯陞岳州道练水兵焚贼船洞庭积寇一清改兖东道用武刚车鸳鸯阵屡挫贼锋兖东人心始固终山西臬司【泾阳志】
　　薛国柱呉堡人以贡生为交城令修城御寇积谷赈荒因豫寇乱陞河南同知监军督饷不避劳怨故所至有绩终河汝兵备道【呉堡志】
　　张国治扶风人天啓甲子举人除获嘉令抚字孑遗周咨民瘼凡利于民者必悉心区画务求有济时连歳荒祲国治力请捐租赈恤上官难之国治涕泣请命语甚切直遂忤上官即日罢归乡里论者皆以为荣【扶风志】
　　马懋才字晴江安塞人天啓乙丑进士授行人久之以礼部郎中陞西蜀参议抚治苗蛮谕以恩信叛者释甲请降既免官居长安寻卒懋才为行人时陈延安灾荒疏数上诏发帑遣赈延人徳之【延安府志】
　　袁楷凤翔人天啓乙丑进士任开封知府廉毅有大畧郡号烦剧讼案苦沈积楷登堂令数事罗跪一时并听剖决无枉人称为照天烛后陞河北守道【河南通志】
　　王秉鉴字儒贤扶风人天啓乙丑进士初知郾城治行为中州第一调光山郾之叩阍乞留者数千人两地皆勒碑纪绩擢工部主事时都城戒严秉鉴冐锋镝陛见以守门濬河诸功加级赐赉陞镇江守京口有止饮江心水之謡厯官浙江参政致仕【贾志】
　　李灿字斗明韩城人天啓乙丑进士授兵部主事厯汝宁知府时流贼猖獗灿守备甚严卒不敢近土寇占居四野计图刈收二麦以困城中灿传檄招抚许封以官寇渠殷守祖五十余人入城邀赏先以花红赚入城隍庙以三力士俘一贼尽杀之收种无恙士民得生【河南通志】调平阳捐赀修城不烦州县人尤称之【贾志】
　　都景运字永泰泾阳人天啓间恩贡授兴济令邑多荒屯景运设法招垦调青县修城御寇筑堤通漕陞河间府同知条陈截漕粮查海船清委收积招买诸事悉中利卒于官【泾阳志】
　　刘含辉字四勿耀州人崇祯戊辰进士任恩县令洁已爱民急公敬事陞髙唐知州恩民赴阙保留仍命治恩又三年擢吏部主事孤立独行不附中官十年不得调寻卒【耀州册】
　　王健字大龙三原人崇祯中进士风格峻整动由礼节授聊城令强干清慎请改辽粮练饷立折马之法以苏俵马民咸称便【三原志】
　　张炳璿字义照泾阳人父鉴太原同知督饷偏头关勤能有声炳璿以贡生崇祯时授满城令甫匝歳而绥辑抚循邑称大治以清直不合于时归里闭户著书诗文多传世【泾阳志】
　　郭鼎藩字翰宇泾阳人沔县教谕蒋汝艾字玉衡兴安人西乡教谕寇薄沔沔令恇怯鼎藩慨然以城守为己任泣励义勇亲冒矢石贼被创去攻西乡汝艾亦率众破之当事稔其才使鼎藩署凤县汝艾署南郑两人皆招抚流移歼捕盗贼克称其职【泾阳志】
　　黎玉田字含玉干州人崇祯戊辰进士初任沈邱以才调杞县英断不挠流寇啸聚单骑擒之又有新乡令房建极者三原人辛未进士流寇至境建极率乡勇捍御城赖以全【河南通志　按建极后事详见其子廷祥传中】
　　李国宗字象坤韩城人崇祯庚午举人授河南许州学正代篆荥阳蠲俸修城制火器不逾月大贼云集四面环攻卒赖保全县人为树碑建祠【韩城志】
　　孙鹏凤翔人崇祯辛未进士知东明县廉明有干畧时萑苻多警鹏单骑至其宂谕以威福渠盗感泣就抚蔀屋以宁【畿辅志】
　　辛炳翰渭南人崇祯中由选贡知昌乐县有御寇全城之功【昌乐县志】陞真定同知驻宣府司饷务裁汰饷额后并司理于饷防全活诬罔甚伙擢南阳郡守值兵燹后空城茂草流亡难复炳翰开荒田招戸口尽心抚恤转副使摄篆藩司廉声借甚及卒柩西还数百里哭声不絶【渭南志】
　　梁梦卜三水人拔贡崇祯末授襄阳通判值闯献寇逆盘踞樊邓间兵饷甚艰梦卜手檄谕山砦父老无不流涕助输虽兵戈扰攘中而饮髙年崇学校有古良吏风【湖广志】
