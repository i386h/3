<!-- { "loadSidebar": true } -->
　　南大吉字元善渭南人正徳六年进士嘉靖初以部郎出为绍兴太守二守靳塘多智谲大吉下车郡事多谘于塘塘以书生易而谩之大吉阴察其情而阳为不知者既三月一日坐堂上召诸吏抱案集庭下数之曰若等善欺予某事然若以为不然某事不然若以为然何欺予如是亟持案来案至立剖数十事人人慴服塘骇汗齚舌不敢出一气由是饬条敎颁下邑惩奸戢暴不挠贵势巨豪石天禄戴显八者窝盗致富官府素不能治逮捕毙狱中每临重囚必朱衣象简秉烛焚香大开重门令众见之望见者以为神人不可犯是时王文成先生为大吉防试举主故称门生大吉尝于先生前自省临政多过谓先生何无言文成曰吾已言之矣吾尝言良知良知固自知也己自省加宻文成曰往镜未明可得藏垢今镜明矣一尘难住此入圣机也勉之大吉为葺稽山书院简八邑才隽子弟讲习其中刻先生传习録振起絶学大吉政尚严猛喜任事不避嫌怨已濬郡河开上灶溪覈理侵壅以是籍籍谤腾郡人居吏部者衔之遂以大计落职去大吉每有书来文成问学无一语及升沈得丧间文成壮之还书相朂毕志此学【明史窃】
　　穆世杰泾阳人正徳辛未进士知乐安县汀赣流寇攻县世杰擒斩首恶党与立散居官以兴学校育材为务邻民争归附焉【泾阳志】
　　郭田字汝耕长安人正徳甲戌进士知嘉善县性简直政令严明坚持氷蘗操人有馈遗辄峻拒每见解银指谓左右曰此阿堵物能亡身败家尔等母为所汚时有上书陈其过者即榜之县门引以自罪【嘉兴府志】
　　张几字知几盩厔人正徳甲戌进士司理广平不阿权贵民有污田歳苦潦几教之种莲鬻以输赋寻调真定真定视广平尤剧几理滞达枉决遣如流以考最征入比部改丞松江职董漕运几飞挽先诸郡召拜山东佥事按察青州诸郡青州濵海无赖者采山煮海恣睢睥聣尺符不能约束几以间执诸豪逮系之众皆解散寻乞归【盩厔志】
　　毕鸾凤翔人正徳丙子举人初知朔州劝课农桑兴育士类累陞南京户部郎中后补工部提督漕河制平水闸并涵水洞民获灌溉利出为大理知府奸豪敛迹胥吏格心郡中大治【凤翔县志】
　　赵辅字君邻华州人登正徳丙子乡荐授扶沟令县故有大猾善结官吏武断不法辅至有告大猾事者大猾惧罪亡匿久之知辅贤来谒谢辅反覆谕导许其自新卒为善士调静乐邑多逋税民皆观望不肯先输辅至应期税办迁广平通判理寃释枉广人尸祝【华州志】
　　雷子坚绥徳州人正徳中举人知广州赋性刚介廉洁勤敏不畏强御值流贼刼掠缮城池治兵器贼见有备遂引去民赖以全因抗论将帅失利当路恶之遂落职将行出所贮金币于官其清洁如此【绥徳州志】
　　牛斗字应宿朝邑人正徳时登进士嘉靖初官兵部员外初世庙诏革冐功武职若干人无何夤縁求复当轴秉枢皆受贿为奥助独畏斗梗正懐千金不敢入秉枢讽司务喻意斗不可乃召斗欵曲为言当国者行有美秩酬若矣斗曰壊国纪而得美官斗不为也秉枢怒几欲掊之斗固移疾不视事寻出知莱州府又忤权贵罢归人咸惜未竟其用云【同州志】
　　管楫字汝济咸宁人正徳中进士授刑部主事陞吏部文选郎中能以清苦自持厯任山东巡抚整肃官方甫五月齐鲁翕然称治以母老告归行李萧然图书外别无长物【贾志】
　　白宗舜字眀廷清涧人以举人知蒲州蒲素多豪右宗舜一介不取禁絶干谒严革诸弊猾吏畏服寻调夷陵亦有恵政【贾志】
　　恵儒长安人素行清介正徳时以举人任兖州通判持已甚廉执法惟公有中贵毙民命台司下儒理之中人惧餽金一坛覆以酱儒即发其事竟置于法陞同知河间俸给外一钱不取致仕归【长安志】
　　李东蓝田人正徳丁丑进士任丹徒令存心仁厚涖政廉明时武宗南狩中外汹汹奸民乗间为奸诈称乗舆至东疑其伪执而讯之寘重典召为监察御史廵方江北两川皆以威棱着【蓝田志】
　　王朝瑬朝雍弟正徳丁丑进士令三河权珰张鋭者县人也前令皆先谒跪而献贽朝瑬独不为礼鋭怒嘱冢宰罢朝瑬官选司以其廉正固争之调鹿邑值沈丘盗起守城有功陞知宿州【朝邑志】
　　李兰字秀夫华州人正徳丁丑进士授戸部主事赏军宣大宣布朝廷徳意军士感泣后屡管易州保定等处仓又督理永平山海蓟州等处粮所至絶风清转员外郎郎中时称兰为铁郎中出知重庆府察民隠戢豪右一郡称治【华州志】
　　刘伦榆林人正徳己夘举人知山东定陶县值流贼刼掠郡邑所过残破伦先期缮城练士贼薄城伦躬提枹鼓破其攻具城赖以全又均徭役劝农桑息争讼兴礼让不二载县以大治终戸部山西司主事【延绥志】
　　穆相字伯寅三原人正徳辛巳进士授沂水令两遇大盗降之歳饥煮粥给食所活甚众擢浙江道御史巡视东城权贵敛手敕巡三关筑隘口四百五十七置器械三万余断囚八百余案巡按山西开沁水以通沟洫又疏清源太原渠招降青羊山巨盗复巡江西以劳成疾卒【西安府志】
　　刘邦祯字兆吉华州人以歳贡选为通许县丞值巨盗髙宠作乱知县段某惶惧成疾邦祯曰事诚在我乃设防勦平之事闻擢曲阳令防武宗南幸官民惊惶邦祯谕以事上之义随宜供应调蒲江令蒲素奸梗难治邦祯莅政严明民罔不服以老归【华州志】
　　文清字洁之醴泉人监生任射洪教谕人材辈出鄢蓝作乱保障有功【马志】
　　宋惟忠字守正安塞人正徳中以监生任新都簿御贼有功民立生祠陞知徐沟政平讼理吏民畏服【马志】
　　张伟米脂人监生正徳中令邯郸廉勤干济百废俱兴时蓟盗攻畧城邑伟筑城为守御计城西沁河歳患冲激伟导使别流建楼桥筑墩台不逾月事竣宼至环攻不能克邑赖以宁【畿辅志】
　　秦登字允升咸宁人嘉靖元年中乡试选昌平学正严立课程作兴士类擢同知凤阳淮决筑堤造梁于泗工役之费皆所自措防歳饥请赈全活甚众寻补四川顺庆肃清军政陞崇王府长史以辅导自任告归卒子可久字孟征举嘉靖丙午乡试谒选扬州通判摄江都事亷明勤慎讼狱称平陞知濵州尽心抚字不避劳怨濵城壊可久为修筑之屹然保障【咸宁志】弟可大字仲容嘉靖中进士授东光令丁外艰起补光山令以绩最擢兵部武选主事厯员外郎考察武臣不避权贵寻陞山西参议擢四川副使兵备建昌值土寇沙氐乱抚镇主勦可大主抚竟以抚定陞山西行太仆卿兵备宁武寻致仕可大幼岐嶷长而頴脱博通五经尤长于诗弟可贞字秀章万厯中进士为富顺令亦有善政【贾志】
　　卢绅字汝佩咸宁人嘉靖癸未进士知遂宁县有水患筑堤植栁水害永消累擢湖广副使抚治荆南荆南界连川贵诸蛮搆兵连歳上怒下守臣防议绅曰蛮性蠢尔若绳制太严恐生他变不若开谕利害俾罢兵息民足矣从之兵遂解陞江西参政瑞州寇起单车谕散其党擢贵州按察使衞指挥贪暴激变军士连结诸蛮为乱绅至执首恶余悉宥之进布政使改顺天府尹时有勲贵夺畿内民田数百顷关説京兆绅力拒之擢户部侍郎总督仓场兼理西苑农事清查积贮余米二千余万石以裕国储拜南京户部尚书【贾志】
　　阎溥字允周兴平人嘉靖癸未进士授刑部主事时光禄崔卿子杀人其子故宰相甥曲为请溥谢曰仆与相公均有官守朝廷法顾为相公屈耶竟论如律出守保定路当四冲兵衞杂揉豪右戚畹武断渔猎溥一切持以法毋敢肆者癸巳大同搆变朝命勘抚溥威布泽反侧向化晋副浙台以为郡时与台使抗礼捃摭旧事论罢遂不复仕【贾志】
　　秦世显字子修泾阳人嘉靖癸未进士任饶阳知县饶地瘠讼繁多盗世显裁决如流案无停牍防有大盗入境世显亲获渠魁一人余俱生擒而还自是境内无盗真定有寇患世显御之一战而平年二十三卒【西安府志】
　　王良臣宁羌卫人嘉靖乙酉举人庚戌俺答围京师以郎署督饷九门着才能出守澂江迁运使锱铢无染正直有声又同里景承芳官山西副使亦清介有恵政【贾志】
　　宋宜鄜州人嘉靖丙戌进士授行人奉命祭沈藩餽送悉却不受擢监察御史有中贵不法疏论其状忤防下狱未几上悟擢真定太守郡事委积决断如流驿递出纳前守多私其盈羡宜令州县自支歳省万金陞四川参政歳饥请赈活数万人白草番作乱宜督兵擒巨魁降其众捷闻赐银币致仕卒【贾志】
　　杜世爵泾阳人嘉靖戊子举人任内丘知县防世宗南狩供应孔繁世爵俄顷立办擒刁顽吕崇仁李政等杀于狱筑金堤官庄清修尹村四堡置锦绣堂鹤度岭二口民倚赖之【畿辅志　按陜西及泾阳志俱作世爵畿辅志作世郁者误】
　　赵瀛字文海三原人嘉靖己丑进士初授章丘令歳饥赈济全活甚众除凶缉盗民赖以安擢知嘉兴府转兵备易州道边功甚伟迁山东参政归里时囊笥萧然【贾志】瀛知嘉兴府事政尚刚毅多所兴革疏濬城河以其土运之南湖建烟雨楼时田多逋粮吏縁为奸乃分田地山荡二则赋额均平迄今赖之【嘉兴府志】
　　马书林字子约髙陵人嘉靖己丑进士初授河南辉县令申减上税田三百余顷改泄久潦地为田五百余顷辉民颂徳有江西富民王冠者纵欲为恶买人童男女合药事发王冠求书凂嘱者无数且馈千金林一无所受寘之法陞河南汝宁知府时豪宗暴虐书林申革崇王府长史军校充发边卫者二十余人汝民以安转四川保宁府申减丝绫之累陞四川按察司副使未任卒【髙陵志】
　　杜坤鄜州人嘉靖辛夘举人判嘉兴府兴利除害劝课农桑海盐大豪贾植恃财杀人坤捕擒按治如法民悦作洗寃记【贾志】
　　冯友字益卿长安人夙性孝友笃志讲学学者称兑泉先生嘉靖甲午举于乡厯任岢岚知州筑城濬濠边圉以固调忻州以募商飞挽缮修边垣有功赐白金文绮加俸二级晋保定府同知时严嵩当国其仆严年以侍教生刺来谒友见刺即笞其人年恚嗾盐院呉某论归【贾志】
　　左思明字五河耀州人嘉靖甲午举人为永城令修城建桥设仓改驿立太丘书院以教士政绩卓然陞知赵州【耀州志】
　　王宗尧字汝敬由天性字纯夫俱富平人嘉靖时举人宗尧知郫县兴水利设社学天性判合州擒巨盗劝农桑蜀人咸徳之【富平志】
　　廉杰城固人嘉靖中举人知沁州能以至诚孚众一时教化大行冀南翕然称治子汝为以举人知应州守正不阿革除夙应人为之立祠汝为子第以进士官按察使【城固志】
　　恵之翰字伯君清涧人嘉靖中举人官大同通判时雁门粮饷蠧吏多侵渔之翰至悉发其奸寘于法饮氷茹蘖遇事敢为不辞劳怨尝曰茍利于民此官可弃何恤乎人言子承芳以举人司曲周铎教士多成材终戸部主事【延安府志】
　　杨九泽字子徳华阴人嘉靖中进士为洪洞令擢御史巡按浙江禁奢费革火葬尝疏请于漳州设重臣及增设月港县治时称硕画【华阴志】
　　孙昺榆林人徐衡凤翔人并嘉靖中举人昺知陵县衡知髙唐州时齐鲁大饥饿莩载道两人各捐俸赈之全活无筭昺后官南京戸部郎中倭犯南直输运画防我兵以是克捷衡后知应州亦值边警守御有方城不得陷【贾志】
　　胡昴字文宿扶风人嘉靖中举人任开封通判治才明敏能摘伏有妖僧善幻形以行汚秽剖其奸逺近惊服迁松江倅见妇人在江上哭而不哀宻察之乃继妻潜陨前室子而诈哭也即逮讯正法【扶风志】
