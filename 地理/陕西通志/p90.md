<!-- { "loadSidebar": true } -->
　　开元坡　在州治北上有开元寺白松甚竒古【雍胜畧】山在州治西山形如又州南一里有髙奴山州东一里有圣佛谷州北十里有落云石郎中陈棐有铭【州志】
　　郝家原　在州北三十里【州志】
　　清泉谷　在州北四十里【州册】
　　赵家原　在州北五十里【州志】
　　梅柯岭　在州西北三十里相传有梅树为杜甫手植【贾志】牡丹山在州西北四十里一名花园庄【州册】
　　大槃山　在州西北【州册】在直罗县西北百十里【元和志直罗故城在州西又按金史地理志直罗县有水盘山疑大槃即水盘或有讹字】
　　大竒原　在州西二十里又州西三十里为杨圏原又州西五十里为栁池原【州志】
　　大石崖　在州西百二十里郎中陈棐题飞翠流红提学井济题堆琼潄玉刻于石【州志】
　　小山　在州西百五十里取淮南丛桂之义【州志】
　　子午岭　在州西二百里又相近为河上原山有石洞知州潘愚刻天险二字【州志】
　　石空洞　在州西南百十里洞深一丈五尺内有万佛石像世传以为鲁班所凿【名山记】
　　夀峰山　在州西南百二十里峰形如夀星又相近有马尾崖相传唐太宗出征憩此山石有马尾遗迹【州志】
　　樱桃山　在城南三里山多樱桃其相近有苇谷以多芦苇故名【州志】
　　大回岭　在州南十里其上为通道【州册】唐杜甫入蜀回车瞻望于此故名【贾志】
　　相里原　在州南二十里【州志】
　　四仙原　在州南七十里【州志】
　　龙尾坡　在州东十里山蜿蜒如龙又黑鹰崖在州东二十里旧多黑鹰栖此相传唐太宗见而射之矢迹犹存其相近为交道原又州东三十里为儒子原【州志】
　　卧牛山　在州东北五十里以形似名【雍胜畧】
　　洛水【一名洛交水又名三川水】在州东百步自甘泉界流入又南流入洛川界【禹贡锥指】三川不可到归路晚山稠【唐杜甫诗】洛水又谓之洛交水按三川县有三川水谓华池水黑源水洛水同会故名三川【寰宇记　三川故城在州南】自州北三十里南杨村入境流七十里至交口村又东南入中部界【元一统志】洛水南流至城北合牛武采铜二川南流过城东水流冲激州城数被其患【州册　详见图考】
　　牛武川　在州东北五里西南流注洛水【州图】自牛武城东来入洛【州志】
　　采铜川　在州西北十五里有一石窟中出石脂就窟可灌成烛至元七年封扄不采【州册】采铜川为少陵经游地在羌村南十里许【郡人齐国儒独乐园记】
　　吉子湾水　在州北五里自东山下流来又西南流里许入于洛【州册】
　　邱家沟水　在州西北三里州人御史邱野所居因名水自西来入洛【州志】
　　火熖沟水　在州西南百步【州志】
　　苇谷水【一名荻子沟】在州南五里一名荻子沟【州志】水经注云苇谷水自苇谷东南流入三川水又砂罗谷水南流迳黄原祠东合苇川【寰宇记】水会三川漾碧波雕阴人唱采花歌旧时白狄今荒壤苇谷凄凄风雨多【唐郑玉诗】
　　沙飞沟水　在州南十里其水入洛【州图】
　　华池水　在州西南自庆阳府合水县流入又黑水在州西南亦自合水县流入至旧直罗县东合华池水【州图　按禹贡锥指元和志云白于山一名女郎山在洛源县北考归徳废县在安化县东北隋改曰洛源故谓白于山在合水县北者误而谓洛源出合水不出安化者盖亦沿此而误也】罗川水在直罗县南二里【元和志】直罗川自直罗城南注华池水【州志】江家川在州西百三十里又会道河在州南八十里自翟道原东南流又余乐川在州西南八十里东南流入华池水【州册】
　　灵湫　在州西北十五里祈雨多应【州志】
　　龙湫　在州西南七十里周回数里多蒲苇相传有龙在其下【州志】
　　莲花池　在州西北五里旧多莲花【州志】
　　亷泉　在巡道公署内副使许瑶题有记【延安府志】
　　玉女泉　在州治西南二百步其水甚甘【雍胜畧】在州城内题咏颇多【延安府志】泉出山下【州志】
　　温泉　在州东一里其水冬温【州志】
　　【附考】大塞门川在洛交县西北四里小塞门川在县西北十五里【寰宇记　按洛交故城即今治则大小塞门川疑即采铜川诸水然无确据存考】鄜州东百里有相思河河岸有相思铺令狐挺有诗【宋朝类苑　按相思铺在州东三十里一名厢西铺接洛川界而洛川有厢西河盖亦以语转而讹也其所云百里者疑亦以水源目之耳】
　　雒川县
　　大石山　在县北十里有刘光禄茔【延安府志】
　　白起山　在县北二十里秦白起屯兵于此上有岭为邑祖山【延安府志】
　　三冡山　在县北三十里又县北三十五里有广陵原【县志】杜二山　在县北四十五里昔时屯兵处【县志】
　　髙山【一名大乘山又名五峰岭】在县北五十里上有唐建古寺【延安府志】一名大乘山有五峰并峙亦曰五峰岭【县志】
　　香炉山　在县北六十里太尉里【县志】
　　髙庙山　在县北七十里又相近有华塌山【县志】
　　九郎山　在县西南八里许淳化间建九郎庙土人旱潦祷此【延安府志】
　　登髙山【登一作灯】在县南七十里其相近有鄜畤山秦祀五畤此其一也鄜城以此得名【县志】灯髙山相传翟王饮马洛浒视山灯为度【延安府志】
　　马翅谷　在县南八十里宋李显宗屯兵于此又县南百十里有车箱原【县志】绍兴中李永竒谋南归金人贼杀之于马翅谷【宋史】
　　烂柯山　在县东南六十里其相近有黄梁谷黄梁水所出【县志】相传为王质遇仙烂柯处【贾志】
　　黄龙山　在县东南百二十里接白水县界【县册】常有黄云罩其上髣髴如龙揺曳【雍胜畧　又见白水县】
　　紫金山　在县东南百三十里黄龙山东南又相近有望观山山之玉皇庙前有不溢池【县志】界头山在县东南百三十里与澄城分界【县册　按贾志作五十里误】
　　麻线岭　在县东南百四十里与韩城县分界【县图又见韩城县】
　　硃砂神岭　在县东南百五十里为韩城往来通道又门限山在县东南百六十里一名门限岭【县志】
　　雄儿山　在县东五十里又圣公山在县东七十里相传为昔时据险保障之地【县志】
　　武帝谷　在县东百二十里上有汉武庙【县志】
　　龙舌崖　在县东北三十里龙尾湾一峦囘顾状若龙首饮水上悬一石长七八尺风撼则动而不坠刘司谏有诗刻崖上【县志】
　　界牌山　在县东北七十里与宜川县分界【县图】
　　【附考】鄜城县有女阴山【魏书地形志　按鄜城故县在今县南山无考】
　　洛水【一名领前河一名上堡河又名髙家河】在县西南七十里自鄜州流入又东南入中部界【县图】洛水自鄜州入境南流岸东为洛川岸西为中部至交口会葫芦河又南会沮水又岭前河上堡河一名髙家河俱在县西六十里【县志详见图考按县册领前上堡皆洛水别名】
　　厢西河　在县西二十里又三十里鄜州界【县志】开抚川在县北五十里源出宜川界迳开抚镇又迳厢西镇南合厢西河入洛【县册】
　　仙宫河【宫一作姑又名白城桥川】在县东南四十里一名白城桥川【县册】自宜川界西流入洛【雍胜畧】
　　黄梁河【梁一作连】在县南七十里源出黄梁谷【县志】今呼为黄连河源出烂柯山流入于洛【县图】
　　聿津河　在县东南百二十里源出韩城界硃砂岭西南流迳阿师崖为阿师崖川又迳县东南九十里为五龙河又迳县东南百三十里为石堡川又迳县东南百二十里为石门河又西南为聿津河迳朱龙镇入洛【县图】
　　盘夹川　在县东七十里【县志】今无水【县册】
　　杨班湫　在县东南六十里周一里二十步今堙【县册】鄜州有杨班湫【金史地理志】姚苌立节将军杨班居黄梁谷北其谷西有小谷由来无水夜中有人就班借车牛十具云我是湫神欲移徙班即备车牛置门前至明车湿牛汗乃寻车辙至干谷忽有水方二百余步其水极深每水旱祈祷有应【周地图记　按郃阳有阳班湫盖堰洿谷之水而成此疑亦传説附会之讹】
　　莲花池　一在城西三里桥畔一在黄连河侧今涸【县志】灵泉　在县北二十里【县志】
　　石泉　在县西二十五里石泉寺下其味甘冽【雍胜畧】青泉　在县西五十里【县志】
　　青龙泉　在县南五十里【县志】
　　柏林泉　在县南七十里其地多古柏又相近有五眼泉【县志】
　　暖泉　在县东百二十里泉出山岭【县志】
　　【附考】洛川县有鄜水【隋书地理志】洛川县有圜水【金史地理志　按黄梁河近故鄜城疑即古鄜水又按县志有圁川河在县西三十里古县名然考汉志圁水作圜而圁阴圁阳故县皆在今葭州属境与雒川甚相悬隔疑县志殆因圜水而傅会为圁水也】
　　中部县
　　桥山　在县北一里下有沮水潜穿山底经过因名【元一綂志】山下水流通行故谓之桥山黄帝葬此【山海经】山鋭而髙曰桥【尔雅】黄帝铸鼎于荆山鼎成帝崩葬于桥山【古史】汉武帝北巡朔方还祭黄帝于桥山【史记　辨见安定县】华盖山在桥山后三峰秀丽形如张盖髙出诸山即桥山之支阜【延安府志】
　　凤凰山【即凤岭一名二郎山】在县西一里其形如凤一名二郎山其中有黄花峪入秋金菊芬芳香气袭人【县志】凤岭在西郭外相传轩辕截嶰竹成律吕凤鸣于此【延安府志　按县图凤岭即凤凰山一作县西百里误】
　　衙岭　在县南二里【延安府志】沮水经其下【县册】
　　印台山　在县东二里其形如印又相近有山其形如【延安府志】
　　雕窝谷　在县北十里【县志】
　　囘军岭　在县北六十里元孝子王克已庐墓处【县志】仙掌崖　在县西北三里【雍胜畧】山势耸起五峰联峭如掌【延安府志】
　　石堂山【即翟道山】在县西北四十里【贾志】水经注云猪水西出翟道县西石堂山本名翟道山【寰宇记　按魏狄道故城在县西北猪水当即浅石川也】天子命驾八骏之乘赤骥之驷造父为御南征朔野迳絶翟道升于太行【穆天子传】
　　隋后岭　在县西北六十里【延安府志】
　　双钟山　在县西北七十里形如覆钟峻秀屹立又相近有三凤冈相传古有逸人隐此崖间石刻犹存【延安府志】
　　子午岭　在县西北二百里接合水界沮水出此【县图】南北绵亘延庆二郡之间北通九原云中秦防恬堑山堙谷即此【县志】
　　龙荣山　在县西四里元王九臯筑砦于上有故址【延安府志】玉仙山在县西五里常有仙人往来其处【雍胜畧】
　　仰龙山　在县西十二里【县志　一云在县东三里误】
　　桑园药王洞　在县西五十里深邃可容百人门外有寺砌石方正楼阁工致洞中莲座横列竒怪幽巧得之自然【县志】
　　白石山　在县西六十里山多白石有白石洞【延安府志】洞在桑园东北五里【县志】
