<!-- { "loadSidebar": true } -->
　　夫驾轻烟勒麟凤驰及奔星走攀流月蝉变羽化之民食霞吸露之士斯盖有道存焉自非人世之所覼缕至若泥行水骤血食之夫兴没自天去来非已寸阴危于朝露百龄迅于灭电一物不谐则肬赘以生庻事不康则风火以败故圣人【阙】百姓之多疚撰药石以济之造化愍苍生之鸩毒设甘饵以救之盖温泉者乃自然之经方天地之元医出于渭河之南泄于骊山之下渊华玉彻【阙】清【阙】　灵感超异畯【阙】不测无樵薪之防而扬汤沸于楚镬无【阙】　之【阙】而寒暑调于夏鼎髙唐之云朝发于水巫山之雨夕收于渊际青林碧草含露而匝岸香风蕙【阙】列锦而环渚于是左汤谷右蒙泛南九江北【阙】海千城万国之民懐疾枕疴之客莫不宿粻而来宾疗苦于【阙】水但上无尺栋下无环悠悠君子我将安泊孤忝发轸咸池分条紫汉道属升平弱年斆仕旣历通显朝望已隆爰自常伯出居分陜地居陆海之饶禄享封君之至而报天之效无闻恤民之誉安在每思倾【阙】独【阙】深【阙】以为斯泉天实置之而人畧未备廼剪草开【阙】因林搆宇邃舘来风清檐驻月望想烟露迟羽衣之或硕愿言【阙】　　因兹以荡秽廼作颂曰皇皇山灵愍我苍生浴彼温泉于此丽川其水克神克神克圣济世之医救民之命其圣伊何排霜吐旭其神伊何吞肬去毒无借烟炭谁假樵木湛若虞渊沸如汤谷东枕华山西拒咸阳连畴接畛墟落相望彩林争翠菉树成行香风旦起文灵夕张陂彼丽山望想千里廼作高堂鸿飞凤起三辅之英五都之士慕我芳尘爰居爰止其声旣逺金华屑柱春山九转目送羣羊手【阙】白犬控鹄来思俟我于堂而【篇内原缺二十字】
　　赐华原隐士孙思邈颂　　　　　【唐】太宗
　　凿开径路名冠太医羽翼三圣调和四时降龙伏虎拯衰救危巍巍堂堂百代之师
　　乾元殿颂【并序】　　　　　　　　　王勃
　　臣闻鹏霄上廓琼都开紫帝之庭鼇纪下清珍埜辟黄灵之舘兼山配极照鸾阙于霞标荐水涵元湛骊宫于雾壑斯则神征语怪功潜鸟迹之初理涉非经道昧鹑居之始授凤书而稽碧落仙构罕存按箓而质黄图金模间起粤若风移处闇增巢恢火运之机业据向明上栋括河图之奥三堦布政咏匪日于灵台百堵陈诗颂斯干于考室亦有黄轩瞰月樵门頽九洛之功璿闼排烟牧野构三河之酷御燕台而临北极缺王度于祈招列云阁而拒南山陨黄谟于轵道然则卑宫丧礼采椽轻四海之尊丰屋延灾柏梁非万乘之有虽因时立事奢俭殊流而道在人兴亡迭运灵光末造不窥九室之荣景福宏规犹拥三方之亹闻风旧史逮曹马而无讥观迹故历周隋而未得自我唐太陵迁构均五方于鹤几之前中埜凝图调六气于虬牀之下坐圭台而清俯仰晷纬齐明临鼎邑而重威灵风雷合响得元功于大壮其至在兹乎我大唐鸡浑制极树神宰而制山河鹤防裁仪辟太虚而有天地黄精吐瑞潜龙苞象帝之基紫气征祥鸣凤呈眞王之表髙祖太武皇帝虹星湛色开寳胄于金壶蛟电凝隂发皇明于石纽白蛇宵断行移海岳之符苍兕晨驱坐遘云雷之业属东隣委驭扇虐政于丛祠北拱隳尊紊皇图于寳极蜚鸿集野瞻乌鲜投足之因青犊啸风羣鹿无择音之所天街五裂截鲸浦而飞芒地纽三分触鳌山而按节元虬在御埽圻甸而廓星都黄鸟分麾动扶揺而骇云阵镳宫杖钺跨高陌而登元辔野韬戈陟圮坛而拥号皇图不恃圣人追巻领之风神器无私才子奉褰裳之运太宗皇帝云房揖契压麟玺于庭轩雷渚翔英扰龙铃于周镐八龙亨运抗鸳邸而杖朱髦十乱恢基临鹤州而拥黄钺唐云秘族潜开白水之征代景廻轮光践丹丘之运权舆象纬削茅社而建琼祧草昧风云席罗图而创璿厯紫庭合粹括宇宙于宸襟丹扆凝尊运陶钧于寳思摛碧霄而链石上清耀魄之宫诏寰海而捐珠俯睇阳侯之室功驱偃伯顿鹗视于华封道被来王静龙吟于武库元枢上运卜年开累圣之符丹灶升遐遗范敞谋孙之画皇帝陛下椒庭袭庆曜璿蕚于霞庄兰殿分休湛珠衡于月馆道凝琼鎭下苍掖而照重熙业峻铜楼凭紫轩而揖羣后环四瀛于舜抱漏蚁覃津栖十景于尧衿巢螟荷照上元开箓寳定皇邑之模下武崇基飞龙锡帝台之构贞明启运齐玉镜于鸾门易简成功偃铜符于鹤仗怀降尊于襄野太阶忘七起之劳念负重于焦原巾席托三危之险临翠妫而则道天孕时成坐元扈而披图神超物妙星浔纵淑曳珠绂于铜臯云野防祥抗琼枝于桂浦素蟾登庆六虚充牝马之贞丹雀御林二雅合闗雎之好璿宫夜静居龙幰而调元金房晨开御鸳阶而缉化芝庭揖训逺清和凤之仪兰佩承风竞峻当熊之节皇太子承云紫座翌八柱于干维湛粹青衢揖三枢于地户黄离踵曜太阳分铣树之辉苍震荐音少海控银河之色鹤筌飞奏想丹驾于琼山鲍爼捐芳齿元冠于寳序彤闱问防礼崇监抚之威黼席兴贤义极君亲之爱若乃东门防引叠仙构于熊山西苑承家灵波于鴈沼桐珪作瑞凤毛曜丹穴之英茅壤分维麟距冠元丘之俊巽宫延粹开朱柱于娥台兑野流芬疏芝兰于别馆频隈毓范云扄分戚里之驩覃屿凝规星阁絶郎官之请雕龙命职纵跳泽而骧鳞翠鷃调司顺义飚而抚翼月轩宵伫虞谿降璿纬之精震帐晨披姜水洞金韬之赜飞鹤书而抽海状桂壑于是投纶转麟斾而揖山容松涧由其削衽轩图瑞矞泛花绶于鸡林农纪祥炎濯兰缨于凤水仙台俶务三珪铨棘序之风天秩调邦六府燮槐衢之典金门献纳纵麟笔于苔牋石舘论思覈章于竹椠淹中访礼蹲龙扬璧水之波稷下谈经飞兎跃环林之秀词庭吐凤翫鸟迹于春黉书帐翻萤阅虫文于夏阁杏花千亩绀辕照磨蜃之功桑柘三宫元绂降亲之礼圜丘上辟奉苍璧于灵坛方泽下凝列黄琮于寳墠朱翠瓒履霜怀四飨之尊复霤重檐涓日正三纲之首五灵奔庆冠虵泽于黄枢六祀衔欣飏麟烟于绀席遗弓积慕防深太庙之仪执豆推恩道振明堂之礼瑶山广乐备逸调于宫悬洞庭仙奏纳遗歌于帝府九韶分唱后防清桂序之音六变同和飞凤掌梧轩之律樽爼折旋之数苞举隂阳堂庭节奏之规弥纶宇宙灵襟索隐控风伯于词林睿想钩深诏天吴于笔海神穷独照傍探赤水之珍思洽几深迥写丹谿之韵金坛紫露映银籕而翻华白雪瑶林藻琼章而吐绚蝉机撮化铜浑将九圣齐悬虬箭司更银漏与三辰合运爽鸠分职素云颓鸟喙之祥神獬闗司元水照龙顔之则黄沙鞠草刬丛棘而迁讹丹石滋苔仰甘棠而息讼融臯再稔方闻外户之謡昧谷千箱坐溢康衢之奏百城烟峙望秋露而乘风千室云开合霄霆而组化彤帏独选熊轓下芦雁之祥墨绶分贤犀检降槐鸾之祉筠骖伫信髦士剖竹而相寻苇杖霑仁鲐叟攀轮而不暇龙虵可践野人丰荷杖之驩鸡犬相闻城尉辍鸣桴之响五云抽润湛芳气于璿台六府咸殷唱丰歌于铜阙不戒而畀东户恩周动植之津博施而举南风化偃胎萌之防神谋备豫俨七萃于丹枢邃畧防微肃千庐于紫卫元戎握节黄公授犀阙之图帝座闻鼙女荐龙庭之防赪柯捭刄中权决胜于两阶白羽俄麾善阵推亡于四表朱匡反景之域削虵弭于文防黑山眀月之乡委龙琛于武帐锦轩星骛控干络而观风绣服霞惊浃神纮而问俗川浮没羽鲸谿静丹浦之虞陆荐飞毛熊巘动青云之侦银闗骤雨望紫陌而趋恩铁恍驰风计彤闱而思赤马文猿之实丛积乎郊虞纨牛露犬之贡满盈乎储邸青丘画野不逾征赋之乡苍水奉图未尽提封之贯且夫纬武经文宏业也含幽育明至诚也混齐六合大功也规模百代昌数也故能袭九空而寜庻物划千里而统诸侯休征象德而动嘉符触类而至风扬晷洽藻干庆于芳年水节河谦蔼坤正于明渚瑶枝结庆泉埃荡玉盖之文琼液浮甘天酒缀金茎之色黄麰紫脱凑仙頴于中畿翠萐丹蓂叠灵株于上序骈眸日漾影防池比翰翻风栖光理木祥飞井络震鳞题瑞朔之元祉绚新郊枵兽纪和年之叙具灵篇之絶贶究先谍之殊休天人之际交矣皇帝之道备矣由是三灵物覩扣兰禁而栖诚九服子来咏蒿宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩采荀卿之故事炎洲八桂簉仙栱于林衡岱五松委灵材于梓匠衢宫记范万机抗九五之尊海孽移琛千栾省十家之费飞防巻霭彻烟极而浮甍屏翳收津划星而置瑶阶百雉光悬寳露之坛琼壁万寻影綷崇霞之阁拖虹梁而四注星汉于上荣叠云栋而三休寒暑隔于中霤雕鹤企沓势分规绣桷虬奔殊形别起圎珰布藻罄羽璧于狼泉方镜披莲孕化玑于蜃浦芝楼对幄重传五日之风芸阁列钱彩鍜三旬之雾文疏罩迥隂兎息肩于绮寮翠幌笼霄阳乌铩翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乘闲凛徂飚于火序金铺夕照若帝圃之辉琼英寳缀晨悬类阿房之聚银烛烟丘碧桂翊珉陛而披香雨岫頳筠夹璿流而飏影九衢翻翠杂仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮徼霞周辟千门于紫露尔其左扄嵩鎭申侯降太室之正前枕莘郊伊尹发空桑之秀揭熊山而北眺贝阙犹存覩溜而西分琼台易接总交中宇廓川陆而疏畿竟想善隣揆风霜而建野然则因秦构极祖宗耀金防之符作洛恢基我后创璿居之始援天引圣隔代重晖横紫都而可袭配元宫而非逺故能使神光夜烛镜麟趾于文除仙渰晨华委鸾章于绣础灵爻宻发八方昭大有之和寳篆潜开六合启同人之会两仪交庆虚碧墠而翘旌万防披欢指苍车而跸虽青蒲颂德东朝献龙凤之图而丹极鸣谦南动貂羊之诏百神推防望璆径而防诚三让奉符顾瑶坛而肃事书吐瑞按五校而分营凤防扬辉翔八鸾而节步帷宫雾转列芝盖于中天帐殿星离轫蒲轮于大野紫鳞充馈若大帝之共临素鹤翻华类羣仙之广晏花开瑞雪委琼馔而调芳防绚祥云夹珠旗而曳影功推三祖银绳勒东岱之威业峻一人金防奉南山之寿道旣成矣元符集矣代旣贞矣元勲缉矣运三辰而虚玉柄风兑涣其中孚悬五礼而偃金科雷坎光其作解奔烽举爵溢仙酒于中衢叠鼓分肴浃宸辉于下里吞九重而上运控八圣而遐征翔赤骥而睇风区吟翠虬而掩霄甸隐隐轰轰雷动天惊囘舆斜眄而降乎乾元之殿司宫庀职肃坻堮而神行掌舎廵方焕岩廊而洞启赤若朱螭负汉而辉横海之鳞黙若苍鹏架壑而振垂天之翮千官晓次傃银牓而端簪万户宵披琼膏而肃带灵戈列陛天官具三揖之仪云辂充庭宗伯横九宾之礼瑶鲸戒响悬猛于端闱铜狄分形肃严扄于左序排紫微而立极宸仪冠明后之三俯黄道而披轩仙厯用乾元之九荡荡乎何圣人之无外巍巍乎而神功之不穷也臣勃席芳十步企景三冬虽承宣室之谈犹窘灵台之影仙坛逺秘已多谢于祥鹣大厦初成复攀荣于贺雀深梁甫终乖捧日之欢恩极甘棠未动凌云之价神图不测固流绚于丹縢微志可存庶镌芳于翠琬敢献颂曰
