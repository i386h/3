<!-- { "loadSidebar": true } -->
　　扬雄云美行园公绮里季夏黄公角里先生代之所谓四皓者园公一绮里季二夏黄公三角里先生四也遭秦苛政避地商之蓝田山中汉髙招之以皇帝善嫚士不至迨帝为戚姬故欲易太子髙后以留侯计致之太子以定四老人之力也既去弗复见后俱葬于安陵太白所谓芜没四坟连者百姓义而祠之今京兆蓝田轵及上洛啇东巓俱有祠庙或云为秦博士世乱乃隐故园称陈留风俗传云园公为秦博士避地南山汉祖之起礼聘不就惠帝立以为司徒圏公者园公也其本圏姓而崔氏所赞亦谓四皓为秦博士然质之传四皓当秦在时已入商洛深山不见其为博士且汉世无司徒元夀二年始制大司徒公亦何自为之此称谬也虽然四皓之名言者不一如圏公在史记以来汉书法言诸所记载俱作圏公洽闻记作郭园公赞与仙传拾遗又以为东园公角里先生在孔安国秘记及汉纪仙传作角蠡而魏子作禄里是特音相假耳至绮里季之与夏黄公则毕文简特以绮里季夏为一黄公为一盖以逸少渊明子美有黄绮之语非也按仙传拾遗云绮里季东园公角里先生夏黄公与张良为云霞之友间二子而言之而夏黄公在崔氏谱老子中经皆谓之夏里黄公则不得云绮里季夏矣又元和姓纂亦有夏里绮里禄里三姓夏里云出四皓河内轵人则文简之説正为失之往岁啇于人有得四皓神胙机者乃有绮里季与角里之神坐则夏黄公之自为名益可知也神胙刻更有圏公神坐及圏公神坐机字正作圏而顔师古正俗引圏称之自叙亦云圏公之后则知圏之为正抑复考之四皓姓讳有大异者在陈留志则圏公名庾而字宣明襄邑人始居园中因号园公或云姓国名秉与轵人角里先生绮里季夏里黄公为友秉庾字转是亦称园公尔故风俗通云四皓园公本亦园者夏里黄公姓崔名廓字少通齐人隐居夏里爰号夏里黄公姓崔氏而角里先生则后泰伯之后姓周名术字元道京师谓之霸上先生角里亦其号尔渊明亦尝引此则非不知黄绮之实者四皓之刻始见于黄伯思董逌继见纂为不误也三辅旧事云惠帝为四皓作碑于隐所则知神胙机俱当时所刻者或云圏公姓韦韦口声也国口意也殆廋辞云【风俗通云圏援也从国袁声今市语韦氏为园家】
　　武功邰辨　　　　　　　　【明】刘绍周
　　为武功地有斜谷水太白山余综其实不然按元和志邰在渭水南为汉县地西南二十里有故邰城有后稷姜嫄祠罗泌路史亦云考五代都雍总图其説以渭为经歴秦水大散陈仓至武功受斜谷水东为邰县又东迳雍雍今府治也其邰平阳俱傍渭水南而北与雍岐周相直然汉地理志右扶风有邰武功各为县邰下注周后稷所封下注有成国渠为右辅都尉治武功有太乙山垂山皆在县东惟斜谷水出衙岭山北至入渭有斜水祠不言武功即邰为后稷封域而唐志以邰为县地水经注武侯驻使孟琰据武功水东唐书地理志及胡氏三省注温公通鉴俱谓有东西原为武侯所据地则知县东南有太白山又南为武功山此山之水则为武功水经流县境今失其称名定处耳故地理家但括全境以即武功并有其山水云至汉永平八年始自渭水南徙武功于故邰城尚在今县东北四十八里与唐志路史合惟隋徙武功于中亭川则距今治逺七十里颇不干涉矣郑樵述地理畧谓渭水东过陇州汧源受汧水又东过凤翔县受斜谷水并太白山皆在今县境内故康太史志武功谓武功太白两山斜谷水属若据今武功县以言邰并欲求所谓武功太白山及斜谷水何从得焉则知世以为武功者盖据古地望而非可槩于今也
　　平阳封域辨　　　　　　　　　　前人
　　按魏书地形志太平真君六平分雍置周城平秦改曰平阳武都武都者虢也与平阳同域者也史记秦宁公徙平阳世纪曰之平阳亭徐广曰有平阳乡故通鉴前编本经世书直作宁公徙是也乃括地志云平阳故城在岐山西四十六里为宁公徙都处有平阳乡有平阳聚胡氏注岐山县亦云武徳七年移治龙尾城在平阳故城东北凡两见则何也按都雍图説濒渭水南自西而东由邰及平阳始及汉县地直北则为雍与岐周又按秦都世次自周东迁始有岐西或官邑在或徙居平阳或居封宫卒平阳皆此一地也至徳公复徙居雍则平阳在今县境西濵渭当岐西南此与或言武公葬宣阳聚东南者合而雍又越渭在平阳周城西北矣胡氏注通鉴于元载请割虢称后魏于置平阳周城二县西魏复改平阳为城后周废入周城盖周城界雍间可以言分雍置周城亦可言于置周城平阳也则括地志以平阳在岐山西盖魏王泰正就武徳七年后言之与魏志胡注未始相悖独雍录收秦杂宫以平阳封宫属华山下则隔越六七百里斯为不审的耳大昌新安人其所述雍录如以邰在平阳西北类多不可据
　　雍韩考　　　　　　　　　　　张士佩
　　韩何昉乎昉于周左氏传曰邘晋应韩武之穆也而史伯亦云应韩武王之子宣王时贤其裔而礼之故尹吉甫有韩奕之诗焉其一章曰奕奕梁山维禹甸之有倬其道韩侯受命王亲命之缵戎祖考无废朕命夙夜匪懈防共尔位朕命不易干不庭方以佐戎辟其二章曰四牡奕奕孔脩且张韩侯入觐以其介圭入觐于王王锡韩侯淑旂绥章簟笰错衡元衮赤舄钩膺镂钖鞹鞃浅幭鞗革金厄其三章曰韩侯出祖出宿于屠显父饯之清酒百壶其殽维何炰鼈鲜鱼其蔌维何维笋及蒲其赠维何乘马路车笾豆有且侯氏燕胥其四章曰韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门其五章曰蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉其六章曰溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴绎斯诗也韩盖侯伯之国也及大夫韩武子万食采于韩原乃为邑武子后献子厥从封姓为韩氏是为韩厥献子后宣子徙居州州苏忿生之州邑也宣子后贞子徙居平阳贞子后康子与赵襄子魏桓子共败知伯分其地地益大大于诸侯康子后景侯立六年与赵魏俱得列为诸侯列侯后哀侯立元年与赵魏分晋国二年灭郑因徙都郑韩分晋得南阳郡及颍州之父城定陵襄城颍阳颍隂长社阳翟郏东接汝南西接农得新安宜阳及陈郑之国而初所食采之邑曰韩原者乃为魏分焉魏之分也界自髙陵以东尽河东河内南有陈留汝南及开封而开封中原地号大梁而韩原时曰少梁盖以界秦戍守重之也韩原有龙门龙门雍州之域也直郑则豫州之域也豫之韩大国也人多知之雍之韩始则国而终则邑也人鲜察焉故余稽诸经传悉为着之俾地各昭昭免夫混淆之用也
　　豳谷考　　　　　　　　　　　文翔鳯
　　不窋自邰窜戎翟之间为庆州宁州于南北朝为邠州公刘城在州西大似所谓京髙丘者但弗入豳谷之隩而塜固在邠州三水之间矣宜其国为近朱子诗传豳在三水按笃公刘一诗其山川全合陟则在巘则石门即豳山豳山名亦水名也而宁豳间更无他巘所谓降而在原者信谓此逝彼百泉则诸隰谷之原泉不啻百又奚以三川之细而名之南冈则邑翠屏岩也半川殆其立国之野所谓京而邑之川即师水是谓京山师水地中有水曰师豳虽九谷之总名而其建国之大川宜颛称豳水九原槩壁数百尺而水伏其地中师象也所谓土厚水深者正谓此北山北耳皇涧即唐川之讹也可夹而居者也过涧即炭泉讹也梁渠源于半川之后而其下流为炭泉独南转而过其国宜为过涧炭泉之名见丹渊集可溯不可夹也唐以南邠州为邠州其以州左右小溪当二涧者误髙辛氏不都豳奈何邠城而有笃生后稷之隘巷葢冲邮之吏饰而表之以重地而亦弗问邰邠之不相涉邠州盖所谓度其夕阳者诗称涉渭不称泾岂其国于泾之畔而曾弗之齿耶同官有漆至耀州而合沮又安知所祠哭秦之姜女不即爰及姜女之讹乎而淳化之姜嫄亦当为太姜之里盖谓太姜实源于此耳其以为姜嫄者亦诬盖史之以嫄代源而表饰之以重地者也永夀为唐漆县求其漆而弗得近始询得于九嵕之隂细甚又不当率西之道其建邑盖误以率西之浒为漆沮而遂以名而吏又因县以饰实之亦岂果有两漆沮如雍录诸説谓诗书不相协乎书称泾属渭汭漆沮既从同耀之水实入渭而清碧如漆也诗止云率西浒不言漆奈何强而传之其云自土沮漆亦非谓豳隩果在沮漆间盖道其遐僻之界而陶复固自在谷中也乃为善説诗西浒盖即今大峪底窖诸水而必以为率漆沮而西也宜其裂诗书而二之宁州眞宁盖北豳豳之脉淳化盖南豳豳之腓同官耀州盖东豳邠州永夀盖西豳豳之腋三水盖中豳豳之腹而宁州眞宁三水皆立豳谷中谷九而原隰错故谓之豳淳化往即三水县宋始自为淳化县元始并入淳化而我朝始各自为县也自宁州城以北原即直北而淳化城以南川即直南无所为艮山坤水者不为豳同耀邠永并在九谷外则一经一纬之豳吾邑实据其隩区矣班叔皮之自长都之安定也北征赋所谓郇邠邑乡者吾邑也杜少陵之自凤翔之鄜延也北征诗所谓木末水濵者吾邑也许氏不谙地而以汃水归之扶风县是以豳为岐也汃盖豳邠同而水表之豳字两豕分附山者豕水象也分附者子午岭分水以东西也邠盖八字分而西立邑于其水际故邠目之也凡分则象八分从八从刀故自分水岭以西则为邠也是邠之为言文也亦分也分隂分阳而后可错以成文九谷分壤地而为原隰故分文之两义兼也汃盖外八而中一之象此九原九隰之所以为豳为邠也
　　华岳题名跋　　　　　　　　【宋】欧阳修
　　华岳题名自唐开元二十三年讫后唐清泰二年实二百一年题名者五百一人再题者又三十三人录为十巻往往当时知名士也或兄弟同游或子侄并侍或僚属将佐之咸在或山人处士之相携或奉使奔命有行役之劳或穷髙望逺极登临之适其富贵贫贱欢乐忧悲非惟人事百端而亦世变多故开元二十三年歳在丙午是歳天子耕耤田赐大赦羣臣方颂太平请封禅盖有唐极盛之时也清泰二年歳在乙未废帝篡立之明年也是歳石敬塘以太原反召契丹入自鴈门废帝自焚于洛阳而晋髙祖入自太原五代极乱之时也始终二百年间或治或乱或盛或衰而往者来者先者后者虽穷达夀夭参差不齐而斯五百人者卒归于共尽也其姓名歳月风霜剥裂亦或在或亡其存者有千仞之山石尔故特录其题刻毎抚巻慨然何异临长川而叹逝者也
　　同州题顔鲁公祠像　　　　　　　唐重
　　重既摹公之像于蒲绘而祠之又访得此石本状貌老矣公以乾元元年自同徙蒲至奉使时垂三十年气节不衰而状貌非昔也乃刻石而寘于祠室俾观者有考焉
　　乡射礼直节序例　　　　　　【明】何景明
