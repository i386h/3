<!-- { "loadSidebar": true } -->
　　田仁会长安人祖轨幽州刺史父陵州刺史仁会擢制举仕累左武侯中郎将永徽中为平州刺史嵗旱自暴以祈雨大至谷遂登五迁胜州都督境有夙贼依山剽行人仁会发骑捕格夷之城门夜开道无冦迹入为太府少卿迁右金吾将军昼夜循行有丝毫奸必发京师惮之转右卫将军卒諡曰威【唐书本传】
　　窦德元【威从孙平陵人】父彦隋西平郡守德元为髙祖丞相府千牛迁司元太常伯麟德初进检校左相勤职约已天子临朝咨其清素卒諡曰恭【唐书窦威传】
　　韦机万年人祖元礼隋浙州刺史机仕贞观时累迁殿中监显庆中为檀州刺史以边人陋僻乃修学宫画孔子七十二子汉晋名儒像敦劝生徒繇是大化擢司农少卿主东都营田苑宦者犯法杖乃奏迁司农卿初东都方士朱钦遂为武后所宠奸赃狼藉机白帝逐钦遂于边后恨之帝将复任为后掎而止孙岳子武后时为汝州司马以辨治称迁永州长史厯庐海等州刺史皆着风迹恩严两施睿宗立召为殿中少监授陜州刺史卒【唐书本传】
　　李元纮字大纲其先滑州人后占京兆万年曾祖粲仕隋为金吾卫大将军善抚循能得士心髙祖入闗以众归后为左监门大将军諡曰明祖寛为太常卿陇西公父道广为汴州刺史有善政突厥契丹冦河北议发河南兵击之百姓震扰道广悉心抚定人无离散迁殿中监同平章事卒諡曰成元纮早修谨仕为雍州司户时太平公主势震天下尝与民竞碾硙元纮还之民长史窦怀贞大惊趣改之元纮大书判后曰南山可移判不可摇也改好畤令迁润州司马以办治得名开元初为万年令赋役称平擢京兆少尹三迁吏部侍郎遂拜中书侍郎门下平章事元纮当国务峻崖检抑奔竞夸进者惮之是时废京师职田议者欲置屯田元纮曰军国不同内外异制若人闲无役弃地不垦以闲手耕弃地省馈运实军粮屯田为益尚矣今百官职田不一县百姓私田皆自耕若置屯即当公私相易调发丁夫调役则业弃于家免庸则赋阙于国恐得不补失徒为烦费遂止致仕卒諡文忠【唐书本传】
　　权怀恩【万纪族孙万年人】祖寿佐髙祖平京师擢太仆卿怀恩以廕累迁尚乗奉御驭人安毕罗为髙宗所宠见帝戏慢不恭怀恩奏事适见之退杖四十帝叹赏曰良吏也擢万年令赏罚明见恶辄取时语曰宁饮三斗尘无逢权怀恩更庆莱卫邢宋五州刺史洛州长史所居威名赫然吏重足立迁益州大都督府长史卒【唐书权万纪传】
　　杨昉【纂从子华隂人】武后时为肃机宇文化及子诉治先防昉方食未判遽曰肃机而未食庸知天下有寃而求食乎昉怒取牒署曰父弑隋主子诉隋资可乎人服其敏终工部尚书【唐书杨礼传】
　　张知謇字匪躬幽州人徙家岐兄弟五人知元知晦知泰知黙皆明经髙第晓吏治清介有守公卿争为引重知謇厯十一州刺史所莅有威严中宗在房州知謇为刺史供儗保戴不少弛帝复位拜左卫将军知泰御史台大夫伯仲华首同贵时以为荣知謇恶请谒求进士不才冒位视之若讐毎勅子孙经不明不得举家法可称云武后革命知泰奏置东都诸闗十七所讥敛出入百姓惊骇卒罢不用知黙与监察御史王守慎来俊臣周兴掌诏狱卒陷酷吏子孙禁锢为张氏羞知元子景升知泰子景佚开元中皆显官【唐书张知謇传】
　　韦知人字行哲【叔谦子万年人】弱而好古以国子举授校书郎迁司库员外郎卒子维绳维字文纪进士对策髙第擢武功主簿督役干陵会嵗饥均力劝功人不知劳徙内江令教民耕桑县为刻颂迁户部郎中终太子庶子绳举孝廉厯长安尉威行京师擢监察御史更泗泾鄜三州刺史天宝初入为秘书少监以善职称终陈王傅虚心字无逸维子举孝廉迁大理丞侍御史神龙中按大狱据正不挠景龙中属羌叛既擒捕有诏悉诛虚心惟论酋长死原活其余迁御史中丞厯荆潞三大都督府长史以庐江多盗遂县舒城盗贼为衰入为工部尚书东京留守卒諡曰贞弟虚舟厯洪魏二州刺史有治名入为刑部侍郎【唐书韦凑传】
　　苏干【瓌从父兄武功人】擢明经授徐王府记室参军王好畋每谏止之垂拱中迁魏州刺史河朔饥干检吏督奸劝课农桑以治称拜右羽林军将军迁冬官尚书来俊臣素忌之诬干与琅琊王冲通书系狱发愤卒诸子诜字廷言举贤良方正髙第累转给事中出徐州刺史治有迹【唐书苏瓌传】
　　尹思贞长安人弱冠以明经第调隆州参军事邑豪蒲氏骜肆不法思贞按之擿其奸论死部人称庆迁明堂令以善政闻检校洛州刺史会契丹乱朔方震惊思贞境内无扰除青州刺史治州有绩蚕至嵗四熟黜陟使路敬叹美曰是非善政致祥乎表言之睿宗立累迁工部尚书请致仕开元四年卒諡曰简思贞前后为刺史十三郡其政皆以清最闻【唐书本传】
　　韦景骏【机孙万年人】中明经神龙中厯肥乡令县北濒漳连年泛溢人苦之景骏相地势因髙筑鄣水至堤趾辄去其北燥为腴田又维艚以梁其上而废长桥功少费约后遂为法方河北饥身巡闾里劝人通有无教导抚循民独免流散后为贵乡令有母子相讼者景骏曰令少不天常自痛尔幸有亲而忘孝耶教之不孚令之罪也因呜咽流涕授孝经使习大义于是母子感悟请自新后为赵州长史道出肥乡民皆奉酒食迎犒有小儿亦在中景骏曰儿未生而吾去邑非有旧恩何故来对曰耆老言学庐馆舍桥鄣皆公所治意公为古人今幸亲见所以来景骏为留终日后迁房州刺史州穷险有蛮夷风无学校好祀淫鬼景骏为诸生贡举通隘道作传舍罢祠房无名者转奉天令未行卒【唐书本传】
　　韩思复字绍出长安人少孤年十嵗母为语父亡状感咽几絶祖伦特爱之举秀才髙第调梁府仓曹参军会大旱辄开仓赈民州劾责对曰人穷则乱不如因而活之无趣为盗贼州不能诎转汴州司户仁恕不行鞭罚迁滁州刺史州有铜官人铲凿尤苦思复为贾他鄙费省获多有黄芝五生州署民为刻颂其祥徙襄州入拜给事中开元初复为襄州刺史治行名天下卒諡曰文子朝宗初厯左拾遗睿宗诏作乞寒胡戏谏曰乞寒胡非古不法又道路借借咸言皇太子微服观之白龙鱼服可深畏也帝称善特赐中上考开元二十二年以襄州刺史兼山南东道襄州南楚故城有昭王井传言汲者死行人虽渴困不敢视朝宗移书谕神自是饮者亡恙人更号韩公井天宝初召为京兆尹出为髙平太守贬吴兴别驾卒朝宗孙佽字相之性清简元和初第进士为殿中侍御史累迁桂管观察使部二十余州自参军至县令无虑三百员吏部所补才十一余皆观察使商才补职佽下车会春服使至乡有豪猾厚贿使者求为县令使者请佽佽许之既去召乡豪责以挠法笞其背自是豪右畏戢时诏置五管监兵尽境赋不足充其费佽处以俭约遂为定制众以为难【唐书本传】
　　韦抗【安石从子万年人】弱冠举明经累官吏部郎中景云初为永昌令辇毂烦要抗不事威刑而治迁右御史台中丞邑民诣阙留不听乃立碑着其惠开元三年授黄门侍郎俄为御史大夫兼按察京畿弟拯方为万年令兄弟领本部时以为荣进刑部尚书分掌吏部选卒抗厯职清俭不治产及终无以元宗闻之特给槥车諡曰贞【唐书韦安石传】
　　李朝隐字光国三原人明法中第调临汾尉擢大理丞武三思构五王御史郑愔请诛之朝隐以不经鞫实不宜轻用法忤防贬闻喜令迁吏部员外时政出权幸内授官但斜封其状付中书宣所司朝隐执罢千四百员迁长安令宦官闾兴贵有所干请曳去之睿宗嘉叹进大中大夫一阶以旌刚烈成安公主夺民园不酬直朝隐取主奴杖之由是权豪敛伏开元初迁吏部侍郎铨叙明审久之降滑州刺史徙同州擢河南尹政清严奸人不容息太子舅赵常奴怙势横闾里朝隐执而榜辱之帝赐书慰勉授岐州刺史召为州都督府长史还为大理卿出为岭南采访处置使卒于官諡曰贞【唐书本传】
　　宇文融万年人祖节明法令谨干自将永徽初迁黄门侍郎同中书门下三品融明辩长于吏治开元初由监察御史擢兵部员外郎兼侍御史奏慕容琦等二十九人为劝农判官假御史分按州县括正邱亩招徕户口于是诸道收没户八十万田亦称是嵗终羡钱数百万缗帝悦拜御史中丞融乃自请驰传行天下事无巨细先上劝农使而后上台省台省须其意乃行下融所过宣天子恩防百姓至有感涕者使还言状帝乃下诏以客赋所在并建常平仓益贮九谷权发敛官司劝作农社使贫富相恤凡农月州县常务一切罢省使趋刈获流亡新归十道各分官属存抚使遂厥功复业已定州县季一申牒不须挟名出为魏州刺史河北大水诏领宣抚使俄兼检校汴州刺史入为鸿胪卿明年进黄门侍郎同平章事司农发融在汴绐隐官息钱巨万诏流岩州道卒子审融之贬也审与兄弟侍母京师及闻融再贬徒步号泣省父后擢进士第累迁大理评事以夏楚大小无制始创杖架以髙庳度杖长短又铸铜为规齐其巨细杨国忠专政杀岭南人畏议者嫉其酷乃以审为监决处置等使活者甚众终和永二州刺史【唐书本传】
　　杨慎矜华隂人隋齐王□曾孙父隆礼厯州刺史以严辩名开元初为太府卿时御府财物羡积如山隆礼性详密出纳皆自按省凡物经杨卿者无不精丽嵗常省数百万以户部尚书致仕卒慎矜沈毅任气健而才初为汝阳令有治称隆礼罢太府元宗访其子可代父任者宰相以慎余慎矜慎名皆得父清白帝喜擢慎矜监察御史知太府出纳慎余太子舍人主长安仓慎名大理评事为含嘉仓出纳使被眷尤渥慎矜迁侍御史知杂事髙置风格始议输物有污伤责州县偿所直转轻赍入京师自是天下调发始烦天宝二年权御史中丞兼诸道铸钱使擢户部侍郎仍兼中丞明年慎矜父冢草木皆流血惧以问所善胡人史敬忠敬忠使厌之王鉷李林甫作飞牒吿慎矜有诏赐死【唐书本传】
　　第五琦字禹珪长安人少以吏干进颇能言彊国富民术贺兰进明才之奏为録事参军肃宗驻彭原进明遣琦奏事帝悦拜监察御史勾当江淮租庸使迁诸道盐铁铸钱使当军兴随事趣办人不益赋而用以饶乾元二年进同平章事贬忠州长史宝应初起为朗州刺史有异政拜太子宾客改京兆尹加判度支铸钱盐铁转运常平等使坐与鱼朝恩善贬括州刺史德宗素闻其才将复用防卒【唐书本传】
　　路嗣恭字懿范三原人为萧闗令连徙神乌姑臧二县考绩为天下最转渭南令主杜化东阳二驿时闗畿用兵使人系道嗣恭储具有素而民不扰后为郭子仪朔方节度留后大将孙守亮骄蹇不受制嗣恭因称疾守亮至即杀之一军皆震永泰三年检校刑部尚书知省事出为江西观察使以善治财赋称大厯八年岭南将哥舒晃杀节度使五岭大扰诏嗣恭兼岭南节度使嗣恭募勇敢士八千人由间道出不意斩晃及支党万余俚洞魁宿为恶者皆族夷之拜东都留守卒子应恕应字从众以廕为著作郎累迁宣歙观察使李锜反应发乡兵救湖常二州锜不能拔元和六年授左散骑常侍卒諡曰靖恕字体仁从嗣恭讨哥舒晃贼平恕功多累迁鄜坊宣歙观察使以右散骑常侍致仕【唐书本传】
