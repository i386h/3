<!-- { "loadSidebar": true } -->
　　姚氏王英妻商州人年十九英殁抚其子成立子亦殀氏与其妇姚氏并寡居后皆旌表【马志】
　　强氏冯雷妻雒南人雷亡强年二十九抚子仕政成立娶媳张氏政亦寻卒张年二十遗子甫三岁张欲引决姑曰乃翁亡时尔夫如尔子岁汝死弱子谁依耶姑妇同节成化中旌其门【贾志】
　　张氏朝邑韩显妻邦奇祖母也年二十七显死守节五十年有司上其事旌表又王享妻靳氏年二十七守节卒年九十亦旌表【马志】
　　刘烈女朝邑人也字里舍儿未行而里舍儿死女闻易服不食涕泣请殉乃往就诸卞伟而质焉伟曰子志甚善然太过之行如众笑何女曰天下之理是而已矣茍心之安何恤于人言乃改女饰易妇容缢而死焉【范洛集】
　　孔氏华州生员东允妻读书秉礼允卒守节抚子子亦死偕媳宋氏抚孙宋亦克尽妇道孝事厥姑督学扁其门为节孝双全又东野妻王氏守节五十余年有司旌表【贾志】
　　蔡氏石恺妻澄城人恺卒氏年十九生子甫六月时祖父母及孀姑李氏俱年迈氏辛勤孝养孀居五十余年成化十八年旌【贾志】
　　张氏邠州刘晰妻刘氏曹刚妻夫亡守节成化时旌表【贾志】
　　刘孝姑中部刘准女准以诸生死非辜女年十六取其书焚且泣曰今若此读书何为抱父尸而絶有司为营葬旌表【冯志】
　　程氏党爵妻中部人年十九夫亡抚遗腹子汉汉又早卒与媳王氏同心守节抚孤孙继芳母道妇仪乡里称焉【贾志】
　　李氏高俊妻绥德人年二十夫亡自缢成化六年旌表【马志】
　　李氏鄜州王让妻夫亡守节成化十六年旌表
　　李氏姜耀妻米脂人耀蚤卒氏无所出舅姑欲嫁之氏曰家贫亲老妇往谁奉起居乎不然从夫乆矣善事舅姑送终尽礼苦守终身有司旌表【贾志】
　　张氏神木张锐妻鋭为宣府叅将正统时扈从死于红门儿氏年二十三守节抚孤子坚仕至大同总兵【延绥志】
　　赵氏内江知县张应登妻咸阳人夫亡守节屡膺优诏同邑巴县知县谷赈妻王氏孀居励操至八十二卒生员张英妻杜氏年二十六守志至八十五卒俱于治中旌表又里民魏崇儒妻许氏年十九而寡守节终身【贾志】
　　王氏蓝田李髙妻髙死氏年十九誓死不嫁后舅姑及夫弟李田妇刘氏相继亡遗二弟二侄长者提挈少者乳抱氏哀毁防絶尽易钏衣物躬亲举葬事寄居母家以绩絍自给凄楚万状孀居五十余年【蓝田志】
　　史氏梁茂妻岐山人年二十五茂卒孀居数十年终无异志茂弟伦妻谢氏年二十二伦卒誓不再适并立坊旌表【马志】
　　陈氏呉四妻洋县人夫死于战氏哀痛自伤足不出户者三十年治中旌表【贾志】
　　王氏百户王举女也适归德堡韦芳芳亡氏年二十生一子世江氏日夜号泣将以身殉邻妇劝以抚孤乃止世江稍长家益贫一日屋舍焚荡灰中得镕金一块邻里以为烈火眞金完节之祥也后世江以军功晋秩指挥又榆林衞军郭瑝妻张氏夫阵亡守节四十余年【延绥志】
　　岳氏户部主事王璒妻商州人少敏慧通孝经列女传及唐宋诸诗十七归璒二十璒亡守节五十余年病革时犹能逺听知其所制棺为樟木盖静极所致云治中旌表【马志】
　　薛氏朝邑人夫亡守节治中旌表【贾志】
　　王氏澄城郑伯玉妻年十七适玉生二子俱幼而玉亡姑鱼氏孀居氏承顺唯谨成化二十一年大饥有劝之他适者氏以死自誓苦节四十余年邑令旌其门【澄城志】
　　李氏邠州任妻马氏三水生员呉重贤妻俱早年丧夫零丁孤苦守节终身治中旌表【贾志】
　　丁氏鄜州张顔杲妻年二十六夫故守节以死自誓年至八十又生员刘璞妻任氏年二十三而寡守节三十余年乡人称之【鄜州志】
　　李氏绥德衞千户王大瀛妻年二十九大瀛死遗八子俱幼家徒壁立氏守节坚苦督抚院道咸旌其闾后八子以武起家长曰威任总兵又绥德衞千户史琅妻髙氏年二十九夫亡守节至七十余卒【延绥志】
　　髙氏艾某妻米脂人夫亡氏年十六有遗腹以死自誓其父以存嗣劝之氏泣而诺后生一子抚育成立苦节终身【贾志】
　　陶氏李应元妻米脂人应元宦经历卒陶即自缢死【冯志】郝氏清涧生员张凤妻年十八张氏举人王纲妻年二十二并以夫亡守节教子领乡荐于治中旌表【贾志】
　　郝氏苗实妻清涧人太守郝安女实亡氏年二十子甫晬余伯氏欲强嫁之氏断髪毁靣以死自誓享寿八十一而终【贾志】
　　姬氏生员刘侍妻兴平人侍亡有求婚者氏断发自誓后姑病割股和粥以献官府屡表其门【贾志】
　　张氏临潼李万库妻居西门外暴雨自骊山下庐舍为圮其翁先登树垂手挽张张不肯从遂冲激死【贾志】
　　白氏郑鼎妻髙陵人鼎死氏年未三十守志教子子侃乡举官知县正德中旌表【马志】
　　王氏朱威妻鄠县人知县琰之女十九归威四年威亡生一子甫晬姑已先卒舅有侧室与其二子甚不惠共欲嫁焉诱之百方王誓死不易抱哺其子竟至成立正德二年旌表【马志】
　　魏氏生员王应元妻鄠县人元死守志不二其子生员征妻髙氏以征病故毁容辍餐日夜悲号成疾殁于守制之八月年十九官为扁旌曰一门双节【鄠县志】
　　张氏三原叚显妻年十九而寡事亲孝抚子思明娶妇孙氏思明及妇又早卒遗孙三人氏纺绩抚育成立苦节四十年王恕温纯俱为撰文勒石【三原志】
　　员氏裴昌妻渭南人氏年二十而寡姑老家贫亲邻劝令改事员以死自誓躬防绩养姑正德十六年旌表【冯志】
　　马氏张梅妻渭南人梅亡年二十舅姑父母并欲嫁之马乃泣誓曰我若有他天必殛我若再逼我我亦必死自是无复敢逼者马孝养舅姑训女教子内外称贤年八十终正德十六年旌表【马志】
　　郭氏知县刘廷瑚妻宜川人随任卢氏値流宼破城同小姑丁香俱赴井死里民郭景甫妻赵氏夫亡抚幼子维聘既长遂缢死夫塜上院道旌表【贾志】
　　赵氏宜川张千妻千逝氏年二十无子兄逼之嫁则以死自矢寿八十二卒院道旌表【贾志　县志千作迁】
　　王氏毛雄妻凤翔人年二十三雄病剧氏吁天祈以身代雄卒坚志守节躬纺织事舅姑教子严而有方孀居三十一年子鷟领荐官知县正德七年旌表【马志】
　　冯氏生员何虑妻凤翔人年二十五虑卒遗孤五岁舅姑在堂氏纺绩供养及殁防葬如礼教子成立【凤翔府志】
　　刘氏李惇妻惠氏梁云鹏妻俱岐山人刘氏孀居苦节教子宪登进士正德中旌表惠氏年二十余而寡事孀姑抚幼子慈孝备至年六十余终【贾志】
　　李氏陈情妻南郑人正德辛未蜀寇至李从夫避兵至汉江未渡冦忽至其夫与众惊散氏疑夫死于水遂抱幼子赴水死【贾志】
　　徐氏榆林衞应袭何承爵妻年十七归承爵三年而承爵死遗腹举一子氏佣纫为事亲抚孤资乡人称为何孝妇后数年翁姑相继亡氏荷土成坟足不出闺门者三十余年子成立袭职千户巡抚李尚智旌之又榆林卫应袭崔鎭妻文氏年二十六镇亡子长浩长性俱幼文抚之成立官俱至叅将又衞应袭梅祯妻黄氏年二十祯卒励志守节翁利豪右赂欲夺其志氏力拒之不克号呼四邻控于巡抚张缙得以节终又衞诸生赵妻钱氏死子克绍方四岁钱励志抚孤克绍登正德乡试钱以寿终【延绥志】
　　髙氏李承祖妻榆林人父汝楩官蓟门副总承祖随之官病死髙遂自缢蓟镇巡按题请旌表【延绥志　按神木志作髙氏李承祖弟李继祖妇继祖卒于兄任氏闻而自缢与镇志微异未知孰是】
　　王氏屠阜民妻兴安人年二十五民故乏嗣氏誓死不食自缢者数次隣妇以翁姑无依劝止纺绩事亲甘贫守节五十余年卒正德中旌表【贾志】
　　翟氏兴安张价妾正德中价任孟县令卒于官氏同嫡刘氏扶柩回籍葬时自缢以殉时年十八【兴安志】
　　王氏生员柏寿妻兴安人寿亡氏年二十一家贫甚中外无依氏守节事亲有劝令改适者氏断发自誓孀居六十余年疾笃不容医诊视其守身严谨如此【贾志】
　　刘氏梁廷臣妻兴安人廷臣故氏年二十一遗二孤在襁褓家贫甚舅姑欲令改适即剪发毁靣以死自誓有豪防强谋夺节氏执刀刺颈血流满地舅姑亦为感泣贞节五十余年【兴安志】
　　王氏户部主事张凤翔妻洵阳人凤翔卒母老子幼氏仰事俯育慈孝备至又同里御史许中妻周氏亦以守节着闻官俱给廪终身【洵阳志】
　　常氏汉阴温德润妻正德末年有谢姓者鬻产得二十金被酒亡失氏拾得之翌日谢酒醒索金不获欲为自尽计氏知急取还谢封识如故章丘太常卿李开先为作还金传【汉阴志】
　　南氏山阳太学生郭邦屏妻屏卒氏年二十子未周氏抱子泣柩前累年不衰忽有杜鹃拂其首哀啼红血旋绕竟日乃去【贾志】
　　刘氏商州贡生王懋德妻夫卒于京氏抚孤守节正德中旌表【贾志】
　　周氏姚连妻廉氏李吉妻皆澄城人周年二十夫亡零丁孤苦昼耕夜织孀居五十余年亷年二十四夫亡誓不再醮孀居六十年正德中咸加旌奬焉【马志】
　　髙氏宋尧妻华州人尧卒氏年二十服砒霜死尧弟宰妻东氏年二十五宰卒守节五十二年里人称为双节云【贾志】
　　严氏华州生员适逵妻逵卒氏矢志从葬亲隣咸以子幼无托劝之氏曰吾死以明志安知其他遂自缢死【冯志】
　　赵氏姜溢妻蒲城人溢为山阳掾正德戊寅八月贼防山阳击伤溢将掠赵去赵抱溢痛哭骂不絶口遂遇害溢顷得苏【冯志】
　　王氏户部主事李世荣妻干州人荣卒氏年二十五惟一女屡廹饥寒坚节不渝当道命本州月给廪饩又同邑周氏锦衣衞呉珩妻珩卒于官氏年二十六擕二孤负骸归葬事姑以孝闻正德时旌
　　丁氏武功人乔铨妻夫卒无子守节四十年正德八年旌【武功志】
　　王氏长武郭惟通之母二十而寡守节育子终身如一日邑令马如蛟旌其门【长武志】
　　郝氏生员刘矫妻清涧人通子史善楷书矫卒氏年二十七无子以死自誓寿七十三终【贾志】
　　徐氏右护衞百户呉浒妻徐氏右防衞陈大策妻施氏生员陈大敕妻姚氏韩俱妻皆长安人徐年十七胡年二十四施年二十六并以贞操着姚奉翁姑孝养特至子询始四岁而孤课之登进士嘉靖时诏俱旌表【贾志】
　　王氏生员顔训妻长安人训卒氏絶食死世宗朝旌表【贾志】
　　闗氏生员濮仕通妻长安人仕通故氏哀毁骨立见为仕通治椁谓其姑曰大之容两棺可也伺间自缢死后启箧见所制衣衾皆两乃知其志素定云【马志】
　　梁氏胡广妻咸宁人广卒氏年二十一孀居四十二年嘉靖中旌表又马自髙妻周氏夫亡无子守节终身于广福妻张氏年二十九史炳训妻李氏年三十皆以守节称李寿至七十卒【贾志】
　　沈氏咸阳杨光斗妻年二十四甘贫守节抚孤鑨成立娶阎氏鑨又早亡阎守志抚子入黉序沈寿八十九阎亦七十卒河东李楷有世节诗序又陈经谅妻武氏年二十四韩澍妻王氏年二十九俱以守节着闻【咸宁志】
　　常氏咸宁正谊女幼娴女训未及笄失怙哀毁防防明适翁氏事舅姑如事父母祖姑髙氏少寡守节寿八十五齿落不能啮蔬果常每善调甘脆百方颐养髙语曰汝孝非寻常所及愿汝生好子孙报汝后果衣冠不絶【咸宁志】
