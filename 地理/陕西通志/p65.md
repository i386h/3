<!-- { "loadSidebar": true } -->
　　岍山　在州西四十里汧水所出【雍大记】汧一作岍按有汧水故其字或从山或从水【夏本纪注】汧源县有岍山【隋书地理志】山在汧源县西四十里东隣岐岫西接陇冈【括地志】山在县西六十里北与陇山接禹贡导岍及岐是也【元和志　按陇蜀余闻云呉与岍自是两山郦注未详而晁氏则云今之陇山天井金门秦岭皆古之汧山又按县图呉山脉接关山与岍慈诸山相连则岍山即吴岳之支也考汧水之源一西出岍山一南出呉岳之隂故谓禹贡之导岍者或指吴岳或指岍山又安得以吴岳与岍山各自为山而遂谓其絶不相属乎】
　　陇山【即陇坻一名陇坂一名小陇山又名鹦鹉山】在州西六十里接巩昌府清水县界【州图】阪有漆【诗经秦风】陇阪也即今陇山地理志陇西有陇坻在其西【诗注】天水有大坂曰陇坂【应劭注】汧水出县西山世谓之小陇山髙崄不通轨辙即古陇坂也其坂九廻不知髙几许欲上者七日乃越髙处可容百余家有清水四注下即陇头水也【三秦记】陇山东西一百八十里登山东望秦川四五百里极目怅然山东人行役升此而顾瞻者莫不悲思故为之歌【秦州记】汧源县有陇山【隋书地理志】小陇山在呉山县西四十里【元和志　呉山故城在州东南】小陇山在南由县西北【胡氏鉴注　南由故城在州南】上有悬溜吐于山中滙为澄潭名万石潭流溢散下皆注于渭【潜确类书】山髙而长多鹦鹉一名鹦鹉山【雍胜畧】雍大记云南逾岍陇北接沙漠其名有四一名枪竿岭一名米髙山一名湫头山一名龙江峡汉属汉阳郡刺史治名陇坻即祭遵破王元兵处【州志】
　　闗山　在州西八十里其山髙峻盘折而登经五十里始至絶顶为秦鳯要害【州志】距闗中千里岭之西有长宁驿【雍大记】山多鹦鹉为临巩要闗【明一统志】其顶有分水岭【贾志】
　　大虫峪　在州西南十里又州西南十五里有麦枣峪又州西南二十里有桐树峪又州西南七十里有青阳峡唐杜甫有诗【州志　麦峪府志作蜜】
　　天井山　在州西南百里山巅有井四时不涸【雍胜畧】金门山　在州西南百里天井山东南【府志】渭水东南出石门【水经注】两山对峙其形如门渭水流其中【州志按此疑即石门也】
　　方山原　在州西南百里宋绍兴中呉玠与金人战于此【州志】绍兴十一年割地畀金人求商州及和尚方山二原许之于是遂以大散闗为界【宋防要】
　　秦岭　在州西南【州图】陇州陇安县有秦岭山【九域志陇安故城在州东南】东起商洛西尽汧陇东西八百里【三秦记】晁氏以为陇山秦岭皆古之岍【地理通释】秦岭山在陇安旧县因西秦地势相连其山髙于诸岫故名【雍胜畧】
　　牛头山　在州西南百二十里以形似名明末总兵杨麒破流贼处【州志】
　　白牛峪　在州南十里又州南十二里有黄花峪产黄花又州南十三里有干峪【府志】
　　紫塠山　在州南四十里望之紫翠成堆旧属吴山县【府志】脉接牛心山前连朝天岭【州志　按唐书地理志呉山县有紫超山疑塠字即超字之讹】
　　牛心山　在州南五十里【州志】
　　还魂岭　在州南百七十里【州志】
　　朝天岭　在州东南三十里唐卢照隣有诗【州志】
　　塔儿峡　在州东南四十里旁有石洞数丈可容百余人青山环峙一水七折方出峡口有三股水合流注下絶为神异【州志】
　　西秦山　在州东南百里【州图】在陇安旧县北二十里【雍大记】其上有秦王试劔崖【府志】
　　寒居洞　在州东南百二十里县头镇北山下嵩阳居士有记【府志】
　　龙盘山【即盘龙山】在州东南百二十七里【州图】南由县有盘龙山【隋书地理志】龙盘山在呉山旧县东南七里山势盘曲如龙故名【州志】
　　相公山　在州东三十里相传有后汉右丞相墓姓氏莫考【州志】
　　峰台山　在州东四十里上有数峰雄峙【州志】
　　水峪　在州东北四里值雨暴水溢时冲啮州城为患【州志】
　　【附考】唐太宗贞观四年幸陇州校猎于贵全谷【册　元　按此谷无考全一作泉】
　　渭水　在州南百四十里自秦州清水县入州境又东入寳鸡界【禹贡锥指】渭水东南出石门度小陇山迳南由县南东与楚水合又东入散闗【水经注　散闗今属寳鸡】渭水在南由县南四十里【元和志】渭河在陇安县西南四十五里【寰宇记详见图考】
　　长蛇水【即楚水】在州西南【州图】数歴之山楚水出焉而南流注于渭【山海经】楚水世所谓长蛇水水出汧县之数歴山南流迳长蛇戍东又南流注于渭阚骃以是水为汧水【水经注　按数歴山今无考长蛇戍即魏长蛇县在州束南】长蛇川在南由县西百步【元和志】在吴山旧县境内其流委曲如蛇后魏以此名县【州志】
　　金陵河　在州东南四十里南村镇西又东南流入寳鸡界【州册】
　　汧水【一名鱼龙川】在州城南又东流入汧阳界【州图】周孝王使嬴非子养马于汧渭之间【秦本记】汧县汧水出西北入渭【汉书地理志】汧水出岍山【郡国志】源出汧源县西南岍山东入渭【括地志】汧水出汧县之蒲谷乡中谷尔雅曰水决之泽为汧汧之为名实兼斯举水有二源一水出县西小陇山其水东北流歴涧注以成渊潭涨不测出五色鱼俗以为灵莫敢采捕因谓是水为鱼龙水自下亦通谓之鱼龙川川水东迳汧县故城北又东歴泽乱为一右合龙泉又东会一水自水防上下咸谓之鱼龙川又东南迳隃糜县【水经注　隃糜县今属汧阳】汧源县有汧水【隋书地理志】陇州路七十余里有洞中有石或大或小随水流出破之中皆有鱼龙形过者并不敢语语者便闻风雷之声【録异记】汧河源出岍山东流会北河东南入汧阳界濵水之地自州西至汧阳寳鸡防二百里谓之汧川虽隆冬蔬草长青如春又鱼龙川源出小陇山东北流杜甫诗水落鱼龙夜即此【州志】
　　闗山河　在州西八十里源出闗山东北流合于汧【州图】白环谷水在州西水流如环故名【州志】吴山县有白环水【九域志】汧源县有白环水【金史地理志】
　　蒲峪水　在州西二十里【州册】雍州其泽薮曰蒲【周礼职方氏】蒲在汧郑司农云蒲或为汧浦【周礼注】九薮秦有杨陓【尔雅】杨陓在汧【郭璞注】汧水出蒲谷乡中谷决为蒲薮【水经注】汧源县有蒲薮【九域志】蒲薮在州西四十里【明一统志　按杨陓即蒲而今州西四十里尚有蒲峪寨则其为古之蒲谷郷无疑也】
　　北河　在州城北其流最细会温泉水南入汧又温泉水在州西北十五里隆冬不氷一名汤池【州志】
　　金泉水【一名白龙泉】在州南四十里【府志】汧水右合龙泉泉径五尺源流奋通沦漪四泄东北流注于汧【水经注】金泉一名白龙泉【明一统志】金泉在州东南梨林川水出如注汚之即涸俗传昔人得金鞭于此其水东北注于汧【州志】
　　八渡河【俗名一水河】在州东南【州图】汧水又东防一水发南山西侧山下石穴广四尺髙七尺水溢石穴悬波侧注发源成川北流注于汧【水经注】一水河发源望辇峰左旋绕庙前东北流入汧水又神岔沟在阆苑西三里许一通五峰山壑一通一水河源即宋吴玠败乌珠处【州志　按水经注云汧水有二源一水出县西山一水发南山西侧则二源皆汧水也本文甚明自昔人误谓一水为水名而不察汧有二源之语遂呼之为一水河且沿袭而笔之于志其谬甚矣今特为正之】
　　汭水　在州西北又东北流入华亭县界【州图　按汉书地理志云汭水出汧县西北东入泾又水经注云芮水出小陇山朱子诗传云芮水出吴山西北东入泾蔡氏书传云汭水出蒲薮西北今考陇州之水凡出吴山及蒲者或合于汧或入于渭而并无入泾之水汉志诸书所云殊不可解惟郡县志云泾州良原县有芮水一名宜禄川西自陇州华亭县流入今在长武县入泾者是也此正与诗所云芮鞫之即者合故宁据经为断而不敢因传以疑经存其説以俟考可也又见长武县】
　　丹泉　在州北二里谷神观东【雍胜畧】
　　神泉　在州西十五里平地涌出【州志】
　　凉泉　在州西南十五里凉甫里四时皆凉【州志】
　　莲花泉　在州南四十里南村镇东其水不竭【州志】



　　陜西通志巻十
<史部,地理类,都会郡县之属,陕西通志>
　　钦定四库全书
　　陜西通志巻十一
　　山川四【汉中府　榆林府】
　　汉中府南郑县
　　旱山【旱一作】在县西南二十里【寰宇记】瞻彼旱麓榛楛济济【诗经大雅】旱山名【毛传】南郑县旱山池水所出【汉书地理志】旱山下有祠列石十二不辨其由盖社主之流百姓四时祈祷【水经注】山上有云即雨傍有石牛十二头下有石池水【周地图记】一名山【贾志】汉山在县西南三十里四峯八面东临老渚河北距汉水南接巴山有池水【雍大记】山势竒伟其右为鸠谷谷有栖真洞又有孤云神女祠迤东不数里有茅沟山凌髙峻削明末席增光隐其上有茅沟山记【府志】鸠谷在县南二十里【舆地纪胜按南郑治自唐宋以来未尝移徙则寰宇记所云必非无据疑汉旱以音近而讹而后人遂分以为二山也又汉志池水出旱而雍大记池水出汉山益为可据】
　　寳山　在县北十余里旧传山中得寳珠又相近有白云岭岭上有白云屯聚故名【舆地纪胜】玊井洞在县北十五里【贾志】玉井在玉井观南水色白人谓饮此可疗病【雍胜畧】俗传宋时大雷雨忽于汚泥中涌出老子石像因于此立祠有风洞在座下深不可测投草其中即吹出【府志】
　　狮子山　在县北四十里形如狮子上有寳峯院下有佛洗潭【雍胜畧】潭在狮子山西南水自悬崖下注其潭有三地险水深【府志】
　　七峯山　在县北五十里七峯峭防宋苏轼曾游于此又相近为王子山形如画屏【贾志】
　　聴山　在县西北西抵壻水小溪【舆地纪胜】壻水北发听山【水经注】俗传唐公房仙去婿归惟闻空中歌管声因名聴山【贾志　房一作昉】
　　天台山　在县西北七十里顶平如台郡治枕其冈脉有飞泉数百尺下为深潭号佛子潭【贾志】山谷石皆坚润有金星者制砚甚佳俗号石碑谷又其上有楞伽谷【县册】
　　龙冈山　在县西十里相传梁天监中有龙鬬于此【舆地纪胜】龙冈北临汉水南带廉津【华阳国志】南郑县有龙冈山【隋书地理志】
　　中梁山　在县西十五里【贾志】南郑县有中梁山【唐书地理志】汉中记云以其镇梁州之中故名【舆地纪胜】山脉西自沔县定军山来横山之腹有干明寺【雍胜畧】一统志云在南郑襃城之界【潜确书亦见襃城县】
　　立石山　在县西南三十里又相近有玊泉岭【舆地纪胜　并详见襃城县】
　　玊京山　在县西南四十里旱山之阳一峯尖耸又相近为鹤腾山【贾志】山接襃城界有鹤腾崖鹤腾泉【县册并详见褒城县】
