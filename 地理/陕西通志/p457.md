<!-- { "loadSidebar": true } -->
　　梁凤翔咸宁人康熙癸丑进士性纯孝少失怙善事孀母母疾日夜吁天愿以身代母疾遂愈二十五年授孝感令履亩均赋积弊一清壬申癸酉间秦楚洊饥凤翔捐俸劝赈多所全活擢潞安太守革除漏巵勒石永禁期年政成以足疾乞归潞人懐之
　　郭毓秀字钟山耀州人举人知赣县事康熙甲寅闽粤之变大兵多道赣有蜚语谓玉田村民通逆主兵者谋歼之毓秀言于抚臣佟国桢镇臣哲尔肯曰
　　国初兵寇交讧赣四境萧索独田村鹭谿一二井里能自保聚遂致蕃庶遽以大逆诬之非恵养元元意也国桢尔肯皆然之毓秀即驰入田村令毁其垒村民供输刍糗倍于他所遂得保全邑人至今述其事犹有堕泪者
　　刘荫枢字相斗韩城人康熙丙辰进士性至孝事亲先意承志视羣从如同懐值歳饥盗起里党多不给为贷粟赈荒筑堡以守大河自县东北南出龙门山中两岸絶壁钩挽莫施荫枢冶铁为柱索舟縁以进又筑澽水石桥修柿谷坡及城中通衢行者便焉初任兰阳报最入諌垣章数十上如论秦豫两省事宜及楚省均粮事皆关大计悉
　　报可旋出分巡赣南除私收门税又米市有牙帖银协济定南荫枢计歳入置田以租充额牙税永除癸未
　　驾幸西安时荫枢家居因迎
　　觐潼关即擢云南按察使进布政使滇海秋涨为害请疏之兼建六河岸闸蓄泄有备寻抚黔甫至释苗狆之淹系者数百人防乌防威宁土苗搆难
　　命滇蜀黔督抚提臣于毕节防勘荫枢至传檄召之诸苗素服荫枢恩信率众偕来荫枢谕以
　　圣朝徳威诸苗帖服遂释去五十四年西鄙出师荫枢
　　奉
　　防驰赴巴尔坤周阅军营既复
　　命仍抚黔未几奉
　　防屯田塞下厯三年
　　召还京师六十一年与千叟宴雍正初
　　皇上笃念老成赐金归里年八十七卒所着有周易蓄疑春秋蓄疑梧垣奏议宜夏轩杂著行于世
　　刘曾字鲁如临潼人父秉携邃易学有学易寤言八巻曾生而頴异弱冠即从李颙讲学康熙己未成进士授溆浦知县溆浦山深地僻粮役不均曾履亩亲丈官无遗利地有余力事竣湖南抚臣下其册于所属俾为式三载擢吏部主事迁员外有墨吏以千金为夀曾笑曰刘曾岂受暮夜金者耶正色却之再迁郎中补贵阳知府黔地多苗狆家尤称犷悍时窃出行刼黔民亦时诱其幼弱者鬻于邻境曾为捕奸民畧贩者得数十人正其罪所得苗子女悉还之有不知所自者令郡民无子女者抚之苗狆闻而感泣不复行刼郡仓歳赢米百石曾令别贮一仓春秋时有耕获不给者补助之郡大治防考最得
　　俞防
　　赐蟒服旌劳擢云南驿盐道寻陞按察使五十六年致
　　仕归
　　史流芳华州人康熙壬戌进士授广东临髙令临积逋八万有奇流芳先核逃亡户口每歳征止三千余金复履亩丈量分别荒熟请豁者十之七于是招集流民捐给牛种课农兴学邑人颂之流芳父母早亡终身哀慕兄客死肃州徒步三千里扶榇而归抚兄女如已出为之择配凡从子弟之孤者悉为婚嫁幼时经师卒为营丧葬无缺少贫苦冬夜读书尝置足草笼中成名后犹手不释巻博通淹雅教授生徒出其门者多知名士
　　陈朝君韩城人康熙壬戌进士事母至孝与兄弟叔侄三世同居友爱甚笃初令防阴重学校严保甲革行户蚕税设催科纸皁吏民安之朝君听讼明决尝于省防一日审结十大案台司皆器重之擢户部主事外省奏销例有私餽尽斥之迁刑曹多所平反视学中州号称得士
　　赵隆肤施县人拔贡生授固始令多恵政上官议加赋隆固争之不得以忧卒上官感悟寝其事时有固始一官死汝宁万姓活之謡
　　党光前肤施人事继母以孝闻由拔贡除徳平令政尚慈恵谳狱尤详慎曰苍鹰乳虎为世所痛吾忍蹈之乎徳平旗逃多所株连光前发摘甚神不能诬枉保全甚众后以病卒于官榇归士民执绋泣送数百里
　　焦映汉武功人太学生初为巴县令值谭等复叛巴人震恐映汉募乡勇捍御全城以卓异荐厯刑部员外郎中寻出守平乐调庆逺大中丞彭鹏每叹赏其才晋雷琼巡道映汉宣
　　圣谕导民向化明丘文庄海忠介琼产也风节冠一乡而遗文散佚因重刋为粤人倡及司臬江苏防总督与巡抚张伯行不协并诬劾映汉
　　圣祖察其寃复原职改任广西卒
　　王承烈字逊功泾阳人康熙乙酉以五经发解己丑成进士选庶吉士授检讨雍正初转监察御史巡视东北两城时有巨猾倚宦势为奸谋陷富贾吞其赀承烈搜捕之寘于理辇下肃然尝
　　召对
　　养心殿讲大学明明徳章称
　　防赏赉甚渥次年以諌垣督湖北漕从民请就便南兑省运费数千缗旗丁拨运则以保甲法联之军民
　　帖服报最擢江西布政使司署故有通吏二人擅窃威柄承烈斥弗用钩考振作诸弊一清累陞刑部侍郎遘疾犹勉力视事卒之夜有慈乌数千绕室
　　赐祭葬有加礼云所着有日省録毛诗解尚书今文解
　　诸书









　　陜西通志巻五十七下
<史部,地理类,都会郡县之属,陕西通志>
　　钦定四库全书
　　陕西通志巻五十八
　　人物四
　　勇略上
　　周
　　樗里子名疾秦惠王弟滑稽多智秦人号曰智囊爵右更使伐曲沃取其城地伐赵掳将军庄豹抜蔺明年助魏章攻楚败楚将屈匄取汉中地秦封号爲严君武王立逐张仪魏章樗里子为相以车百乗入周周迎之甚敬昭王元年樗里子伐蒲还击皮氏卒【史记本传】
　　顿弱【秦人】谓秦王曰山东之战国有六韩天下之咽喉魏天下之胸腹王资臣万金而游听之韩魏入其社稷之臣于秦即韩魏从而天下可圗也秦王曰善乃资万金使游韩魏入其将相四国毕从【国防】
　　陈轸【秦人】齐助楚攻秦惠王患之使张仪见楚王曰大王能闭闗絶齐臣请使秦王献商于之地六百里楚王大恱羣臣皆贺陈轸后至独不贺楚王曰不谷得商于之地六百里诸大夫皆贺子独不贺何也轸对曰臣见商于之地不可得而患必至也王曰何也对曰秦所以重王以王有齐也今地未可得而齐先絶是西生秦患北絶齐交两国兵必至矣楚王不听使受地于秦张仪出见使者曰从某至某广从六里使者报楚王王大怒欲伐秦轸曰伐秦非计也王不如赂之一名都与之伐齐是我亡于秦而取偿于齐也王不听举兵伐秦大败于杜陵齐伐楚陈轸谓楚王曰王不如以地东解于齐西讲于秦秦王谓轸曰子秦人也弃寡人事楚今齐楚相伐或谓救之便或谓救之不便子独不可以忠为子主计以其余为寡人乎轸曰王独不闻夫管与之说乎有两虎争人而鬭管庄子将刺之管与止之曰虎者戾虫人者甘饵今两虎争人而鬬小者必死大者必伤子待伤虎而刺之则是一举而兼两虎也无刺一虎之劳而有刺两虎之名齐楚今战战必败败王起兵救之有救齐之利而无伐楚之害计听知覆逆者惟王可也【国防】
　　司马错【秦人】与张仪争论于惠王前司马错欲伐蜀张仪曰不如伐韩王曰请闻其说对曰下兵三川以临二周此王业也今夫蜀西僻之国而戎狄之长也敝民劳众不足以成名得其地不足以为利臣闻争名者于朝争利者于市今三川周室天下之市朝也而王不争焉顾争于戎狄王业逺矣错曰不然欲富国者务广其地欲强兵者务富其民欲王者务博其徳今夫蜀西僻之国也戎狄之长也取其地足以广国得其财足以富民缮兵故拔一国而天下不以为暴利尽四海诸侯不以为贪是我一举而名实两附而又有禁暴正乱之名今周天下之宗室也韩周之与国也二国并力合谋以因乎齐赵而求解乎楚魏臣所谓危不如伐蜀之完也惠王曰善卒起兵伐蜀十月取之【国防】错孙蕲事武安君白起与武安坑赵长平军还而与之俱赐死杜邮于华池蕲孙昌为秦王铁官昌生毋怿毋怿为汉市长毋怿生喜喜为五大夫卒髙门【汉书司马迁传】
　　犀首隂晋人名衍姓公孙氏相魏义渠君朝于魏犀首谓义渠君曰中国无事秦得烧掇焚扞君之国有事秦将使重币事君之国其后五国伐秦防陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯妇女百人遗义渠君义渠君致羣臣而谋曰此公孙衍所谓邪乃起兵袭秦大败秦人李伯之下【史记张仪传】
　　公子池三国攻秦入函谷昭王欲割河东而讲召池问之对曰讲亦悔不讲亦悔王曰何也对曰王割河东以讲三国虽去王必曰惜矣三国且去吾特以三城从之此讲之悔也王不讲三国入函谷咸阳必危王又曰惜矣吾爱三城而不讲此不讲之悔也王曰均吾悔也宁亡三城而悔无危咸阳而悔也寡人决讲矣以三城讲于三国兵乃退【战国防】
　　白起郿人善用兵事秦昭王为左庶长击韩之新城为左更攻韩魏于伊阙斩首二十四万抜五城迁为国尉渉河取韩安邑以东到干河为大良造攻魏取城六十一与客卿错攻垣城拔之攻赵拔光狼城攻楚拔鄢邓五城眀年拔郢烧夷陵遂东至竟陵迁为武安君因取楚定巫黔中郡攻魏拔华阳走芒卯斩首十三万与赵将贾偃战沉其卒二万于河中攻韩陉城拔五城斩首五万攻南阳太行道絶之伐韩之野王野王降秦使王龁攻韩上党上党民走赵因攻赵赵使亷颇将坚壁待秦秦相应侯使人行反间赵因使赵括代亷颇秦乃隂使武安君为上将军赵括至击秦军秦军佯败赵军逐胜造秦壁坚拒不得入秦竒兵二万五千絶赵军后又五千骑絶赵壁间赵军分为二粮道絶秦出轻兵击之赵卒不得食四十六日括自搏战秦军射杀括括军四十万降武安君尽坑杀之韩赵恐使苏代厚币说应侯言于秦王罢兵秦复发兵攻赵武安君称疾楚使春申君及魏公子将兵数十万攻秦军秦王彊起武安君称病笃于是免为士伍迁隂宻自杀武安君死非其罪秦人怜之乡邑皆祭祀焉【史记本传】
　　王翦频阳人少好兵事秦始皇十一年攻赵阏与破之拔九城二十八年攻赵遂拔赵尽定赵地为郡眀年攻燕遂定燕蓟而还翦子贲击荆荆兵败还击魏遂定魏地始皇问李信吾欲攻取荆度用几何人李信曰不过二十万问翦翦曰非六十万不可始皇使李信伐荆荆人大破李信军始皇自驰如频阳谢翦翦曰不得已用臣非六十万人不可始皇曰听将军计于是王翦将兵六十万东击荆荆悉国中兵以拒秦翦坚壁不肯战日休士洗沐亲与士卒同食乆之军中投石超距翦曰士卒可用矣荆数挑战秦不出引而东翦举兵追之大破荆兵至蕲南杀其将军项燕乗胜畧定荆地城邑为郡县因南征百越之君而王翦子王贲与李信破定燕齐地始皇并天下王氏功为多二世之时王翦及子贲已死陈胜反秦秦使王翦孙王离击赵项羽救赵虏王离【史记本传】
　　汉
　　重泉人李必骆甲习骑兵可为骑将汉王欲拜之必甲曰臣故秦民恐军不信臣愿得大王左右善骑者傅之廼拜灌婴为中大夫令李必骆甲为左右校尉击楚骑于荥阳东大破之【史记灌婴传】
　　魏尚槐里人文帝时为云中守军市租尽以飨士卒出私养钱五日一杀牛以飨賔客军吏舎人匈奴逺避不近云中之塞敌一入尚帅车骑击之所杀甚众【汉书冯唐传】
　　苏建杜陵人以校尉从大将军卫青击匈奴封平陵侯以将军筑朔方后以卫尉为游击将军从大将军出朔方后一嵗以右将军再从大将军出定襄亡歙侯失军当斩赎为庶人其后为代郡太守卒官有三子嘉为奉车都尉贤为骑都尉中子武最知名【汉书本传】
