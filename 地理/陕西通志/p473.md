<!-- { "loadSidebar": true } -->
　　姚南仲下邽人乾元初擢制科累迁右补阙大厯十年独孤皇后崩代宗悼痛诏近城为陵朝夕临望南仲上疏曰臣闻葬者藏也欲人之不得见也王者据髙明烛幽隠今起陵目前心一感伤累日不平陛下諡后以贞懿而终以亵近臣窃惑焉帝嘉纳拜义成节度使入朝授尚书右仆射卒諡曰贞【唐书本传】
　　韦肇【贯之父杜陵人】大厯中为中书舎人累上书言得失为元载所恶左迁京兆少尹久之改秘书少监载曰肇若过我当择善地处之终不肯诣载诛除吏部侍郎卒諡曰贞【唐书韦贯之传】
　　常衮京兆人天寳末及进士第性狷洁不妄交游由太子正字累为中书舎人文采赡蔚誉重一时鱼朝恩判国子监衮奏成均之任当用名儒不宜以宦者领职又天子诞日诸道争以侈丽奉献不则为老子浮屠解祷事衮以为诸道餽献类出于民是敛怨以媚上也请皆还之诸祠寺写经造像焚币埋玉以巨万计若以易刍粟减贫民之赋福岂有量哉代宗嘉纳迁礼部侍郎元载死拜门下侍郎同平章事德宗即位贬潮州刺史建中初起为福建观察使始闽人未知学衮至设乡校亲加讲导由是俗一变嵗贡士与内州等卒于官后闽人春秋祀衮于学宫云【唐书本传】
　　萧复字履初【衡子长安人】歴歙池二州刺史治状应条迁湖南观察使久乃拜兵部侍郎德宗狩奉天欲西如凤翔依张镒复曰凤翔乃泚旧兵今泚悖乱当有同恶者虽镒臣畏不免帝曰朕业行留一日以验尔言俄而镒为李楚琳所害以是拜吏部尚书同平章事复尝言艰难以来始用宦者监军权望太重是曹正可委宫掖事兵要政机叵使参领帝不听又言陛下厥初清明自杨炎卢放命秽盛德播越及兹今阽于危当惩艾前败帝谓左右曰复慢我因诏复充山南江淮湖南岭南等道宣抚安慰使兴元初进门下侍郎中官马钦绪揖宰相刘从一附耳语既而从一宻谂复曰有诏与公议向所奏不欲李勉卢翰闻知复曰尧舜有佥曰之言朝廷大事尚当谋及公卿如勉等非其人当罢去既曰宰相而谋议可独避之乎今与公行此或可第恐寖以生常政由是敝从一以闻帝不悦复辞疾上政事许之卒年五十七复望阀髙华励名节不通狎流俗及为相临事严方数咈帝意子湛湛子寘咸通中位宰相无显功寘子遘咸通中擢进士第干符中累擢戸部侍郎僖宗入蜀拜同平章事累拜司空遘负大节以王佐自任既当国丰采峭整天下器之时田令孜权宠可炙公卿无不附顺唯遘未尝少下诸节度共劾令孜生事离间大臣遘与裴澈计共召朱玫于邠玫起兵奉迎令孜廹帝幸陈仓玫怒令孜并望帝不谅其心谓遘曰诸王才可任天下者不乏遘曰人非伊霍欲为祸首未利也玫立嗣襄王煴罢遘为太子太保遘移疾不出帝还宫即赐死遘行完而才逢世多故召愎臣以济乱不得其死人为哀之【唐书本传】
　　李元素字太朴【长安人】为御史东都留守杜亚恶大将令狐运会盗刼输绢于洛北运畋近郊亚疑而讯之请斥运丑土诏元素驰按元素徐察其寃悉纵所囚以还亚劾元素失有罪比元素还帝已怒奏狱未毕帝曰出元素曰臣言未尽帝曰第去元素曰臣以御史按狱知寃不得尽辞是无容复见陛下帝意解即道运寃状帝感悟曰非卿孰能辨之后岁余齐抗得真盗由是天下重之滑郑节度使卢羣卒拜元素检校工部尚书节度其军治有异绩元和初进戸部尚书判度支元素少孤奉长姊谨姊没悲哽成疾卒【唐书本传】
　　马彛【扶风人】曹王臯除山南东道节度使初彛未知名臯始辟之卒以正直称汉阳王张柬之有林园在州西公府多假之游宴皐将买之彛言曰汉阳有中兴功遗业当百代保之王纵欲之奈何令其子孙自鬻焉臯谢曰主吏失词为足下羞微足下安得闻此言【旧唐书李臯传】
　　许孟容长安人父鸣谦究通易象官抚州刺史孟容举进士授秘书省校书郎【册府元龟】孟容辟武宁张建封府李纳以兵拒境建封使孟容见纳敷引逆顺纳悔谢罢兵德宗知其能召拜礼部员外郎公主子求补崇文生孟容不可主诉之帝问状以着令对帝嘉其守累迁给事中京兆上言好畤风雹害稼帝遣宦人覆视不实夺尹以下俸孟容曰府县上事不实罪应罚然宜更择御史一人参验乃可不听浙东观察使判官齐总暴敛以献帝擢总衢州刺史孟容还制曰总无功超授羣议谓何诏中停自袁髙争卢后凡十八年门下无议可否者至孟容数论驳四方想见其风贞元十九年夏大旱上疏帝不悦改太常少卿元和初迁京兆尹神防军自兴元后日骄恣府县不能制军吏李昱贷富人钱八百万三岁不肯归孟容遣吏捕诘与之期曰不如期且死一军尽惊诉于朝宪宗诏以昱付军治之再遣使皆不听奏曰不奉诏臣当诛然钱未尽输昱不可得帝嘉其守正许之京师豪右大震累迁吏部侍郎盗杀武元衡孟容白宰相愿白天子起裴中丞辅政使主兵柄索贼党罪人得矣后数日果相度俄拜东都留守卒諡曰宪孟容方劲有礼学每所折咸得其正弟季同始署西州韦臯府判官刘辟反弃妻子归拜监察御史终宣歙观察使【唐书本传】
　　白居易字乐天太原人徙下邽父季庚彭城令李正已之叛说刺史李侑自归累擢襄州别驾居易敏悟絶人工文章元和元年对制防一等调盩厔尉迁左拾遗四年天子下诏蠲贷居易建言乞尽免江淮两赋且多出宫人宪宗颇采纳河东王锷将加平章事居易以锷诛求百计不恤雕瘵今若假以名器则纪纲大坏是时孙璹以禁卫劳擢节度使张奉国平李锜有功迁金吾居易言宜罢璹进奉国以竦天下忠臣心会王承宗叛帝诏吐突承璀出讨居易谏唐家制度未有以中人专统领者四方闻之必轻朝廷既而兵老不决居易上言承璀进不决战观其势似阴相为计不急罢之且有四害后对殿中论执强鲠帝未谕辄进曰陛下误矣帝变色罢拜左赞善时盗杀武元衡居易首请亟捕贼宰相嫌其出位贬江州司马久之入为司门员外郎知制诰穆宗好游畋献续虞人箴以讽于时天子荒纵居易虽进忠不见听乃外迁为杭州刺史筑堤浚井复拜苏州刺史病免开成初拜太子少傅会昌初以刑部尚书致仕卒居易于文章精切最工诗颇以规讽得失諡曰文从祖弟敏中长庆初第进士宣宗立以兵部侍郎同平章事会党项冦边以司空兼邠宁节度徙剑南西川治蜀有劳召还卒弟行简擢进士累迁主客员外郎敏而有辞后学所慕向【唐书本传】
　　柳公权字诚悬【公绰弟华原人】元和初擢进士第穆宗拜侍书学士问用笔法对曰心正则笔正帝改容悟其以笔谏也改文馆学士文宗复召侍书迁中书舎人充翰林书诏学士尝与六学士对便殿帝称汉文帝恭俭因举袂曰此三澣矣学士皆贺独公权对曰人主当进贤退不肖纳谏诤明赏罚服澣濯之衣此小节异日与周墀同对论事不阿帝徐曰卿有诤臣风可屈居谏议大夫乃自舎人下迁仍为学士知制诰开成三年转工部侍郎召问得失因言郭旼领邠宁人谓献二女乃有是除是日帝命中官自南内送女还家其忠益多类此咸通初以太子太保致仕卒公权博贯经术于诗书左氏春秋国语庄周尤邃其书法结体劲媚自目一家当时大臣家碑志非其笔人以子孙为不孝贶遗钜万主藏奴或盗用公权不复诘惟研笔图籍自鐍秘之【唐书柳公绰传】
　　郭承嘏字复卿【晞孙华州人】元和中及进士第累迁起居舎人居母丧以孝闻太和六年为谏议大夫言政事得失文宗以郑注为太仆卿承嘏极论其非注颇惧进给事中时诏宰相分领度支戸部承嘏言宰相调和阴阳安黎庶若使阅视簿书校缗帛非宜帝纳之迁刑部侍郎卒【唐书郭子仪传】
　　魏謩字申之擢进士第为右拾遗邕管经畧使董昌龄诬杀参军衡方厚贬淑州司户俄徙峡州刺史謩谏曰王者赦有罪唯故无赦比昌龄专杀不辜事迹暴章狱穷罪得特被矜贷中外以为屈法今又授刺史复使治人紊宪章乖至治不见其可有诏改洪州别驾御史中丞李孝本宗室子坐李训事诛死其二女没入宫謩上言陛下即位不悦声色今取孝本女内之后宫伤治道之本速尘秽之嫌惟陛下崇千载之盛德去一旦之玩好帝即出孝本女以謩为右补阙教坊有工善为新声者诏授扬州司马謩独固谏不可工降润州司马荆南监军吕令琛纵傔卒辱江陵令观察使韦长避不发移内枢宻使言状謩劾长任察廉知监军侵屈官司不以上闻私白近臣乱法度请明其罚不报俄为起居舎人帝索起居注謩奏古置左右史书得失以存鉴戒陛下所为善无畏不书不善天下之人亦有以记之帝乃止中尉仇士良捕妖民贺兰进兴及党与治军中反状具帝自临问诏命斩囚以狥謩上言事系军即推军中如齐民宜付府县今狱不在有司法有轻重何从而知帝停决擢谏议大夫兼起居舎人文馆直学士宣宗嗣位迁御史中丞发驸马都尉杜中立奸赃权戚缩气进同平章事建言今天下粗治惟东宫未立不早以正人傅导之非所以存副贰之重且泣下帝为感动累迁门下侍郎兼户部尚书因久疾检校尚书右仆射太子少保卒年六十六謩为宰相议事天子前他相或委蛇规讽惟謩谠切无所回畏宣宗尝曰謩名臣孙有祖风朕心惮之然卒以刚正为令狐绹所忌谗罢之【唐书魏徴传　按徴籍曲城謩其五世孙也于陜无渉但旧志载徴有赐田在澄城謩因家焉后遂为澄城人故入之以备考】
　　韦温字育【绶子杜陵人】方十一岁举两经及第为著作郎迁右补阙宰相宋申锡被搆罪不测温率同舎伏阁切争由是益知名太和五年太庙室漏罅诏宗正将作营治不时毕文宗怒责卿李锐监王堪夺其廪敕中人葺之温请还将作会羣臣请上尊号温固谏今河南水江淮旱歉京师雪积五尺老稚冻仆非崇饰虚名时帝乃谢羣臣久之为给事中兼庄恪太子侍读晨诣宫日中见太子谏曰殿下宜鸡鸣蚤作问安天子如文王故事太子不悦辞侍读太子得罪诏谕羣臣温曰陛下训之不早非独太子罪时颇直其言迁尚书右丞出为陜虢观察使民当输租而麦未熟吏督之温曰使民货田中穗以供赋可乎为缓期而赋办武宗立擢吏部侍郎出为宣歙观察使威行部中卒諡曰孝【唐书韦贯之传】
　　杨煚字公隠【嗣复孙华阴人】累擢左拾遗昭宗初立数游宴上疏极谏歴戸部员外郎朱全忠入京师煚挈族客湖南终谏议大夫【唐书杨嗣复传】
　　王抟字昭逸【璵曾孙咸阳人】擢进士第辟佐王铎滑州节度府累迁苏州刺史久之以戸部侍郎判户部干宁初进同中书门下平章事判度支昭宗建嫡后抟请因赦天下以尊大其礼拜右仆射迁司空封鲁国公初中官权盛帝欲翦抑之自石门还政一决宰相羣宦不平搆藩镇内胁天子抟曰人君务平心大体御万物偏听产乱古所戒也今奄人盗威福偪制君上道路人皆知之方朝廷多难未可卒除当徐以计去之事急且有变崔与抟并位素忌抟明达有谋即劾抟为中官外应会罢宰相疑抟挤斥乃厚结朱全忠荐已复辅政即譛抟将危社稷全忠因显疏其尤光化三年罢为工部侍郎贬溪州刺史又贬崖州司戸叅军事赐死蓝田驿【唐书王方庆传】
