<!-- { "loadSidebar": true } -->
　　上谕自冬春以来京师未得雨雪朕与诸大臣等戒惧
　　修省防诚祈祷以冀仰格
　　天心闻畿辅地方及河南山东雨雪亦少山西陜西二省虽有得雪之处亦未周遍朕心忧虑深恐二麦歉收小民艰于糊口已切谕该督抚等多方筹画为思患预防之计从来天人感召之理防如影响所頼该督抚等以恤民之心爲格
　　天之本果能使民困全除民气舒畅自无有不能感召天和者至于清理刑狱亦祈求雨泽之要务除在京已命刑部法司清查案件速行归结以免拖累外其畿辅地方及河南山陜等省郡县繁多有司贤否不一其中或有聼防刻覈滥及无辜者或有淹滞覊留尘案莫结者或有牵连待质致悮恒业者该督抚大吏等当悉心体察严饬属员速为清理应释放者释放应取保者取保务期平允矜慎俾闾阎各安生业其他政令凡有稍不便于民者急思力爲改图总在各该督抚等体朕若保赤子之心各切痌瘝乃身之念至诚恻怛勤求民隠殚竭实心普行实政庶几
　　上天昭格早降甘霖勉之勉之特谕
　　雍正十年五月初十日奉
　　上谕秦省民风醇良质朴朕所素知苐因近年以来有一二匪揑作浮言妄冀鼓动众聼朕恐无知愚民一时不察被其迷惑是以特遣大臣官员等开诚布公宣谕化导尽消奸匪蛊惑之害益坚良民向善之心从前陜甘二省民人深知感戴国家教养之恩今复悉西陲不得已用兵之处聆受谕防开悟踊跃众志佥同朕心深爲嘉悦但军兴日乆转粟飞刍不无资于民力其挽运之价朕已屡次加添近闻路迳僻逺之地尚有不敷又或采办草豆等项时价低昂不等若如此则该督抚等不洞逹朕意矣向后着悉心体察有应行奏闻者即据实陈奏朕自加恩不使官民等有赔累之苦着将此防晓谕陜甘二省官民等共知之特谕
　　雍正十年十月十六日奉
　　上谕直河南等省驿马有毎年准报倒毙三成四成之例而陜甘两省向因地僻差少不在准报之中今西路军兴羽书络绎差遣繁多地方有司不无赔补之苦朕心轸念除偏僻州县仍照旧例外其自潼关至西安一路自西安由秦巩南路一带由平凉北路一带至兰州又自兰州由凉甘一带至肃州嘉峪关又自兰州由庄浪一带至西宁又自榆林延绥宁夏沿边一带至凉州各路驿递马匹俱照直河南等省之例十分之内准报倒毙三分领银买补作正开销如有过三分之数者勒令赔补倘恃有恩防或尅扣草料不加谨饲喂者着该道府查明详揭该督抚即行题叅其准报三分之数俟军务告竣仍照旧例停止特谕
　　雍正十二年八月初六日内阁奉
　　上谕张正瑗王大士办运妥协可嘉着交部议叙其领运之民人急公敬事着史贻直硕色查明交米多寡之数酌仿从前之例分别赏赉务令均沾实惠钦此雍正十二年十一月二十六日内阁抄出奉
　　上谕今嵗春夏间陜西地方禾麦颇好及至仲秋闻有雨少之州县如甘肃所属则有阶州靖逺环县等处西安所属则有临潼渭南髙陵泾阳三原醴泉富平同州郃阳澄城韩城朝邑华州华隂蒲城潼关以及榆葭二府州所属等处朕心深为轸念特谕该督抚速筹蠲免赈恤并转运接济之防务使贫民不至失所兹据刘于义许容奏称阶州及靖逺县环县本年钱粮及应徴旧欠已概行停徴俟明年夏收后再议徴收至乏食之民已按照成例计大小口借给口粮以今嵗十月起至明嵗四月爲率统俟夏收后再行徴还或其他州县有一村一堡被旱薄收者亦照阶州等处之例办理等语据史贻直硕色奏称西安所属州县秋间雨泽愆期嗣于九月内大沛甘霖所种之麦滋润畅茂明岁夏收可望现在粮价有减无増约计本地存贮谷石足以接济明春之用无庸借资于豫省至本地钱粮百姓感戴皇仁且值连年丰稔已经完纳十之八九亦无庸加恩蠲免惟从前借粜之仓粮应于秋后还仓者今西安同华榆葭等府州既有薄收之属若再催还借粜之项诚恐市价増长民力维艰应请暂缓徴买统俟明秋还项则民力可舒等语刘于义史贻直等奏报地方情形已悉阶州等三州县乏食民人所借之口粮俱着赏给明年夏收时不必徴还所有本年未完之钱粮亦着蠲免明年不必补徴其应徴旧欠着概行停止仍令刘于义许容督率有司加意抚绥务令小民得所至西安同华榆葭等府州属百姓所借之仓粮亦着赏给明年不必交还其粜出之谷着史贻直等酌量于明年何时买补还项特谕钦此
　　陜西通志巻八十三
<史部,地理类,都会郡县之属,陕西通志>
　　钦定四库全书
　　陜西通志巻八十四
　　德音二
　　汉髙帝元年冬十月西入咸阳十一月召诸县豪杰曰父老苦秦苛法久矣诽谤者族耦语者弃市吾与诸侯约先入关者王之吾当王关中与父老约法三章杀人者死伤人及盗抵罪余悉除去秦法吏民皆
　　安堵如故凡吾所以来为父兄除害非有所侵暴毋恐且吾所以军霸上待诸侯至而定要束耳【汉书髙帝本纪】二年冬十一月都栎阳使诸将畧地缮治河上塞故秦苑囿园池令民得田之【汉书髙帝本纪】正月大赦罪人【史记髙祖本纪】二月癸未令民除秦社稷立汉社稷施恩德赐民爵蜀汉民给军事劳苦复勿租税二嵗关中卒从军者复家一嵗六月壬午立太子赦罪人【汉书髙帝本纪】四年十一月汉王西入关至栎阳存问父老置酒【汉书髙帝本纪】
　　十年秋七月癸邜太上皇塟万年赦栎阳囚死罪已下【汉书髙帝本纪】
　　十一年夏四月令丰人徙关中者皆复终身【汉书髙帝本纪】
　　惠帝五年九月长安城成赐民爵户一级【册府元龟】
　　文帝二年春正月丁亥诏曰夫农天下之本也其开借田朕亲率耕以给宗庙粢盛民讁作县官及贷种食未入入未备者皆赦之【汉书文帝本纪】
　　景帝七年免徒作阳陵者【史记景帝本纪】
　　中元四年秋赦徒作阳陵者死罪【汉书景帝本纪】
　　武帝建元三年春赐徙茂陵者户钱二十万田二顷【汉书武帝本纪】
　　元朔三年秋城朔方城令民大酺五日【汉书武帝本纪】元狩三年秋举吏民能假贷贫民者以名闻减西北地上郡戍卒半徙贫民于关西及充朔方以南新秦中【秦始皇遣防恬攘却匈奴得其河南造阳之北千里地甚好于是为筑城郭徙民居之民名曰新秦四方杂错奢俭不同今俗名新富贵者为新秦由是名也】七十余万口衣食皆仰给于县官数嵗贷与产业使者分部防之冠葢相望费以万计【册府元龟】
　　元鼎四年冬十月行幸雍祠五畤赐民爵一级女子百户牛酒【汉书武帝本纪】
　　六年诏曰农天下之本也泉流灌浸所以育五谷也左右内史地名山川原甚众细民未知其利欲为通沟渎畜陂泽所以备旱也今内史稻田租挈重不与郡同其议减令吏民勉农尽地利平繇行水勿使失时【汉书沟洫志】
　　元封二年六月诏曰甘泉宫内中芝产九茎连叶上帝博临不异下房赐朕休其赦天下赐云阳都百户牛酒【汉书武帝本纪】
　　昭帝始元三年秋募民徙云陵赐钱田宅【汉书昭帝本纪】四年夏六月徙三辅富人云陵赐钱户十万秋七月诏曰比嵗不登民匮于食流庸未尽还往时令民共出马其止勿出诸给中都官者且减之【汉书昭帝本纪】元凤二年六月诏曰朕闵百姓未赡前年减漕三百万石颇省乘舆马及苑马以补边郡三辅传马其令郡国毌敛今年马口钱三辅太常郡得以菽粟当赋【汉书昭帝本纪】
　　六年夏诏曰夫谷贱伤农今三辅太常谷减贱其令以菽粟当今年赋【汉书昭帝本纪】
　　宣帝本始二年春以水衡钱为平陵徙民起第宅【汉书宣帝本纪】
　　三年大旱令三辅民就贱者且毋收事尽四年【汉书宣帝本纪】晋灼曰不给官役也师古曰收谓租赋也事谓役使也尽本始四年而止【汉书注】
　　四年春正月诏曰盖闻农者兴徳之本也今嵗不登已遣使者赈贷困乏其令大官损膳省宰乐府减乐人使归就农业丞相以下至都官令丞上书入谷输长安仓助贷贫民民以车船载谷入关者得毋用传【汉书宣帝本纪】
　　地节三年冬十月诏池籞未御幸者假与贫民流民还归者假公田贷种食且勿算事【汉书宣帝本纪】
　　元康三年六月诏曰前年夏神爵集雍今春五色鸟以万数飞过属县翺翔而舞欲集未下其令三辅毋得以春夏擿巢探卵弹射飞鸟具为令【汉书宣帝本纪】四年八月赐故右扶风尹翁归子黄金百斤以奉其祭祀【汉书宣帝本纪】诏曰朕夙兴夜寐以求贤为右不异亲踈逺近务在安民而已扶风翁归廉平乡正治民异等早夭不遂不得终其功业朕甚怜之其赐翁归子黄金百斤以奉其祭祀【册府元龟】
　　神爵元年上行幸甘泉行所过毋出田租【文献通考】五鳯元年夏赦徒作杜陵者【汉书宣帝本纪】
　　元帝初元元年三月以三辅太常郡国公田及苑可省者振业贫民赀不满千钱者赋贷种食六月以民疾疫令大官损膳减乐府员省苑马以振困乏九月诏曰间者隂阳不调黎民饥寒无以保治惟徳浅薄不足以充入旧贯之居其令诸宫馆希御幸者勿缮治太仆减谷食马水衡省肉食兽【汉书元帝本纪】
　　二年春正月行幸甘泉郊泰畤赐云阳民爵一级女子百户牛酒三月诏罢水衡禁囿宜春下苑少府佽飞外池严籞池田假与贫民【汉书元帝本纪】罢建章甘泉宫卫角抵省禁苑以予贫民减关中卒五百人转毂振贷穷乏【汉书食货志】
　　三年六月诏曰盖闻安民之道本由隂阳间者隂阳错谬风雨不时朕之不徳庶几羣公有敢言朕之过者今则不然媮合茍从未肯极言朕甚悯焉永惟烝庶之饥寒逺离父母妻子劳于非业之作卫于不居之宫恐非所以佐隂阳之道也其罢甘泉建章宫卫令就农百官各省费条奏毋有所讳有司勉之毋犯四时之禁丞相御史举天下明隂阳灾异者各三人【汉书元帝本纪】
　　永光元年春正月行幸甘泉郊泰畤赦云阳徒赐民爵一级女子百户牛酒髙年帛行所过毋出租赋【汉书元帝本纪】
　　成帝建始二年诏曰乃者徙泰畤后土于南郊北郊朕亲饬躬郊祀上帝皇天报应神光并见三辅长无供张繇役之劳赦奉郊县长安长陵及中都官耐罪徒减天下赋钱算四十【汉书成帝本纪】
　　鸿嘉元年二月壬午行幸初陵赦作徒以新丰戏乡为昌陵县奉初陵赐百户牛酒【汉书成帝本纪】
　　永始元年七月诏曰朕执徳不固谋不尽下过聴将作大匠万年言昌陵三年可成作治五年中陵司马殿门内尚未加功天下虚耗百姓罢劳客土防恶终不可成朕惟其难怛然伤心夫过而不改是谓过矣其罢昌陵及故陵勿徙吏民令天下无有动揺之心【汉书成帝本纪】
　　四年春正月行幸甘泉郊泰畤赐云阳吏民爵女子百户牛酒鳏寡孤独髙年帛【汉书成帝本纪】
　　元延四年三月甘露降京师赐长安民牛酒【汉书成帝本纪】
　　哀帝建平元年太皇太后诏外家王氏田非冡茔皆以赋贫民【汉书哀帝本纪】
　　平帝元始元年正月遣諌大夫行三辅举籍吏民以元寿二年仓卒时横赋敛者偿其直义陵民塜不妨殿中者勿发【汉书平帝本纪】
　　东汉世祖建武二年十一月勅冯异曰三辅遭王莽更始之乱重以赤眉延岑之酷元元涂炭无所依诉今之征伐非必畧地屠城要在平定安集之耳诸将非不健鬭然好掳掠卿本能御吏士念自修勅无为郡县所苦【后汉书冯异传】
