<!-- { "loadSidebar": true } -->
　　祝琳字叔良【钦明父始平人】少通经颇著书终无极尉【唐书祝钦明传】韦述【机曾孙杜陵人】家厨书二千巻述为儿时诵忆略徧父景骏神龙中为肥乡令述从到官元行冲景骏姑子也为时儒宗尝载书数车自随述入其室观书不知寝食行冲异之与语前世事复详谛如指掌使属文授帋辄就行冲曰外家之宝也举进士时方少仪质陋侻考功员外郎宋之问曰童子何业述曰性嗜书所撰唐春秋三十篇恨未毕他惟命之问曰本求茂才乃得迁固遂上第述好谱学故于百氏源为详撰开元谱二十篇张説领集贤院荐述为直学士迁起居舍人先是诏修六典徐坚搆意嵗余未有所适及萧嵩引述撰定述始摹周六官各领其属事归于职规制遂定初令狐徳棻呉兢等譔武徳以来国史皆不能成述因二家叅以后事遂分纪传又为例一篇文约事详萧颖士以为谯周陈寿之流改国子司业充集贤学士累迁工部侍郎弟逌迪学业亦亚述述与逌对为学士与迪并礼官搢绅髙之【唐书本传】
　　于休烈【志宁曾孙髙陵人】机鉴融敏善文章开元初第进士又擢制科迁比部郎中肃宗立迁太常少卿知礼仪事兼修国史时经大盗后史籍燔缺休烈献五代论讨着旧章天子嘉之代宗立甄别名品拜右散骑常侍兼修国史累进工部尚书封东海郡公虽歴清要不治产性恭俭仁爱无喜愠之容乐贤下善推毂士甚众年老笃意经籍嗜学不厌卒年八十一諡曰元二子益肃及休烈一时相继为翰林学士益天宝初及进士第肃终给事中肃子敖字蹈中擢进士元和初拜监察御史迁户部侍郎出为宣歙观察使敖修谨家世用文学进四子珪球瓌琮皆清显【唐书于志宁传】
　　于邵万年人天宝末第进士以书判超絶补崇文校书郎由比部郎中为道州刺史未行徙巴州会嵗饥部獠乱薄城下邵励兵拒战且遣使谕晓獠丐降邵儒服出贼见皆拜即引去授兵部郎中俄以諌议大夫知制诰进礼部侍郎朝有大典册必出其手邵孝悌有行晚涂益修洁樊泽始举贤良邵望见曰将相材也崔元翰举进士年五十矣邵以其文擢异等曰后当司诏令已而皆然独狐授举博学宏词吏部考当乙邵覆之置甲科人咨其公【唐书本传】
　　苏源明武功人工文辞有名天宝间及进士第累迁国子司业安禄山陷京师源明不受伪署肃宗复两京擢考功郎中知制诰数陈政治得失后以秘书少监卒【唐书本传】
　　窦叔向字遗直京兆人代宗时常衮为相用为左拾遗内供奉衮贬亦出为溧水令四子登第羣以处士隠毘陵韦夏卿荐之朝徳宗擢为左拾遗代武元衡为中丞羣与兄常牟弟庠巩皆为郎工词章为聮珠集传于时义取昆弟若五星然【全唐诗话】
　　韦绶【贯之兄杜陵人】举孝防又贡进士后擢明经徳宗时以左补阙为翰林学士密政多所叅逮以母老匄解职每请帝辄不悦出入八年性谨甚晚感心疾罢还第九月九日帝为黄菊歌顾左右曰可示韦绶即遣使持徃绶遽奉和附使进帝曰为文不已岂颐养耶勅自今勿复尔终左散骑常侍弟纁有精识为士林器许兄弟皆名重当时【唐书韦贯之传】
　　韦顗字周仁谔弟益之子万年人通阴阳象纬博知山川风俗论议典据以防补千牛备身歴御史补阙裴垍韦贯之李绛崔羣萧俛皆布衣旧继为相朝廷典章多所资逮累迁御史中丞为户部侍郎徙吏部卒所着易緼解推演终始有深谊【唐书韦凑传】
　　杜牧字牧之【悰从弟万年人】善属文第进士举贤良方正沈传师表为江西团练府巡官又为牛僧孺淮南节度书记府擢监察御史拜殿中侍御史是时刘从谏守泽潞何进淊据魏博颇骄蹇不循法度牧追咎长庆以来朝廷措置亡术故作罪言歴黄池睦三州刺史入为司勲员外郎常兼史职复乞为湖州刺史迁中书舍人牧刚直有竒节敢论列大事指陈病利尤切至从兄悰更歴将相而牧困踬不自振卒年五十自为墓志悉取所为文章焚之牧于诗情致豪迈人号为小杜以别杜甫云弟顗字胜之幼病目母禁其为学举进士礼部侍部贾餗曰得杜顗足敌百人李徳裕奏为浙西府賔佐徳裕贵盛賔客无敢忤惟顗数諌正之及谪袁州叹曰门下爱我皆如顗吾无今日太和末召直史馆顗亦善属文与牧相上下【唐书本传】
　　杨收字蔵之世居冯翊父遗直徳宗时仕为濠州叅军收七嵗而孤处丧若成人善属文所赋辄就号神童及长博学彊记他艺无不通解涔阳耕者得古钟高尺余收扣之曰此姑洗角也既劀拭有刻在两栾果然尝言琴通黄钟姑洗无射三均侧出诸调由萝茑附灌木然时有安涚者世称善琴且知音收问五外其二云何曰世谓文武二王所加者收曰能为文王操乎涗即以黄钟为宫而奏之以少商应大收曰如子言少商武也且文世安得武声乎涚大惊因问乐意收乃取律次之以示涚涚时七十余以为未始闻而收未冠也擢进士懿宗时累擢中书舍人翰林学士承防以中书侍郎同中书门下平章事始南蛮掠交趾调华人徃屯涉氛瘴死者十七蛮势益张收议豫章募士三万置鎭南军以拒蛮悉教蹋张战必注满蛮不能支又峙食泛舟饷南海天子嘉其功进尚书右仆射杨价隂加短毁罢为宣歙观察使诏赐死后三年诏复官子钜鏻钜干宁初为翰林学士从入洛终散骑常侍鏻至户部尚书【唐书本传】
　　五代
　　李怿京兆人少好学颇工文辞唐末举进士为秘书省校书郎集贤校理天成中为中书舍人翰林学士累迁尚书右承防时右散骑常侍张文宝知贡举所放进士中书有覆落者乃请下学士院作诗赋为贡举格学士窦梦征张砺等所作不工乃命怿为之怿笑曰予少举进士登科盖偶然耳后生可畏来者未可量假令予复就礼部试未必不落第安能与英俊为准格闻者多其知体迁刑部尚书分司洛阳卒【五代史本传】
　　宋
　　李澣字日新【涛弟万年人】幼聪敏慕王杨卢骆为文章后唐长兴初呉越王钱镠卒诏兵部侍郎杨凝式撰神道碑令澣代草凡万余言文彩遒丽时辈称之晋天福中召为翰林学士契丹入汴澣陷塞北应厯十二年卒兄涛收澣文章编之为丁年集子承确主客郎中承续职方郎中【宋史李涛传】
　　安俨郃阳人父廷鐬工部郎中俨负竒节善属文举进士授大理评事刑平政理歴秘书省著作郎帝谓曰卿文章纯粹为时名器宜懋乃徳启沃朕心加右司諌出知鄜州苏州皆多良绩【同州志】
　　韩溥长安人唐相休之裔孙少俊敏善属文周显徳初举进士开宝三年自静难军掌书记召为监察御史三迁至库部员外郎再转司门郎中淳化二年被病表请辞职许之博学善持论详练台阁故事多知唐朝氏族与人谈亹亹然可听号为近世肉谱搢绅颇推重之尤善笔札人多蔵其尺牍弟泊亦进士及第【宋史本传】
　　韩丕字太简华州郑人幼孤贫有志操读书骊山嵩阳通周易礼记太平兴国三年举进士声名借甚尝着孟母碑返鲁颂人多讽诵之知河阳濠州丕起寒素以冲淡自处太宗甚嘉重之为翰林学士又出知滁州卒丕钝厚畏愼歴典州郡能以清介自持【宋史本传】
　　杨砺字汝砺鄠人曾祖守信唐山南西道节度使祖知礼后唐均州刺史父仁俨永和令砺建隆中举进士甲科父丧服除以禄不足养母闲居无仕进意开宝九年诣阙献书授陇州防御推官眞宗尹开封砺为推官眞宗尝问砺何年及第砺唯唯不对后知其唱名第一自悔失问谓砺不以科名自伐甚重之拜给事中判吏部未几召入翰林为学士咸平初拜枢密副使卒眞宗轸悼谓宰相曰砺介直清苦方当任用遽此沦谢即冐雨临其丧砺僦舍委巻中乘舆不能进步至其第嗟悯久之砺为文无师法每诗一题或数十篇有文集二十巻子峤祠部郎中峄太常博士峭太子中舍少子嵎至道初刋校眞宗储邸书籍赐进士出身直史馆【宋史本传】
　　陶谷字秀实邠州人本姓唐邕俭皆其逺祖因避晋祖讳而史为陶遂不复其旧父涣唐末仕至刺史为邠州帅杨崇本所害谷随母育崇本家幼有俊才汉相李崧竒之宋兴歴礼刑户部三尚书宋之南郊法物制度皆其所定博记美词翰滑稽好大言佛老之书隂阳之学亦能详究【隆平集】
　　宋湜字持正长安人曾祖择牟平令祖赞万年令父温故左补阙叔温舒职方员外郎湜幼警悟早孤与兄泌励志笃学事母以孝闻温舒典耀州湜侍行代作牋奏词钦而丽温舒拊背曰此儿眞国器也太平兴国五年进士释褐将作监丞咸平元年充枢密副使卒諡忠定湜风貎秀整有醖借器识冲逺好学美文词笔法遒媚人多传效喜引重后进有名者又好趋人之急当世士流翕然宗仰之有文集二十巻兄泌至起居郎直史馆温舒子沆州倅喜西京提防刑狱【宋史本传】
　　张宗永华州人倜傥不羁善为诗宝元中知建安县时郑州陈相尹京兆宗永以事失公意公有别业在鄠杜间宗永知公好絶句诗乘间诣之于舍壁大书二韵庄督録以闻公览而善之宗永常有诗云大书文字隄防老剰买峰峦准备闲佳句往往脍炙人口【墨客挥犀】
　　李廌字方叔其先自郓徙华廌少长以学问称乡里谒苏轼于黄州贽文求知轼谓其笔墨澜翻有飞沙走石之势拊其背曰子之才万人敌也廌再拜受教而家素贫三世未一夕抚枕流涕曰吾忠孝焉是学而亲未何以学为旦而别轼轼解衣为助又作诗劝风义者于是不数年尽累世之丧三十余柩归窆华山下益闭门读书又数年再见轼轼阅其所着叹曰张耒秦观之流也廌中年絶进取定居长社卒廌喜论古今治乱条畅曲折辨而中理当喧溷仓卒间如不经意睥睨而起落笔如飞驰元祐求言上忠諌书忠厚论并献兵鉴二万言论西事朝廷擒羌酋鬼章将致法廌深论利害以为杀之无益愿从寛大当时韪其言【宋史本传】
　　金
　　边元鼎字徳举丰州人兄元勲元恕俱有时名号三边徳举十嵗能诗天徳三年第进士世宗即位张浩表荐供奉翰林徳举资禀踈俊诗文有高意时辈少及【中州集】
　　党懐英字世杰冯翊人大定年中进士第除翰林待制兼修国史能属文工篆籀当时称为第一学者宗之充辽史刋修官章宗即位旁求文学之士以备侍从谓宰臣曰近日制诰惟党懐英最善再迁侍讲学士承安二年致仕明年诏为翰林学士承防卒諡文献【金史本传】
　　景覃字伯仁华隂人年十八有赋声大定初三赴防试后以病不就举博极羣书有问者立诵数百言不休又从而讲説之为人诚实乐易不修威仪隠居西阳里以种树为业落拓嗜酒醉则浩歌日以为常作诗有功乐府亦可传伯仁老不废书有劝以养目力者曰吾辈非读书则无所用心要当死而后已耳晚年于易有所得年七十终于家自号渭濵野叟有集传闗中【中州集】
　　杜佺字眞卿武功人有诗名于闗中以五言百韵上干州通判马涓涓大加赏异阜昌中登科莅官亦有声马嵬太眞墓过客题诗甚多道陵诏録其诗得五百余首付词臣第之眞卿诗在髙等旧有锦溪集乱后不复见矣子师杨亦能诗尤工书翰【中州集】
