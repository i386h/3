<!-- { "loadSidebar": true } -->
　　韦丹字文明万年人髙祖琨以洗马事太子承干谏不听太宗才之擢给事中孝敬为太子琨以右中防为詹事卒諡曰贞丹从外祖顔真卿学举五经髙第厯咸阳尉拜容州刺史教民耕织止惰游兴学校民贫自鬻者赎归之禁吏不得掠为隶屯田二十四所教种茶麦仁化大行以谏议大夫召有直名拜江南西道观察使丹计口受俸委余于官罢八州冗食者收其财始民不知为瓦屋丹召工教为陶聚材于塲度其费为估不取赢利人能为屋者受材瓦于官免半赋贫不能者畀以材置南北市为营以舍军嵗中旱募人就功厚与直给其食为衢南北夹两营东西七里以废仓为新廏马息不死筑堤扞江长十二里为陂塘五百九十八所灌田万二千顷有吏主仓十年丹覆其粮亡三千斛丹籍其家尽得文记乃权吏所夺丹召诸吏期一月还之及期无敢违卒年五十八子宙为永州刺史州方灾歉乃斥官下什用所以供刺史者得九十余万钱为市粮饷俗不知法多触罪宙为书制律并种植为生之宜户给之州负岭转饷艰险宙始筑常平仓收谷羡余以待乏罢冗役九百四十四员湘源生零陵香嵗市上贡人苦之宙奏罢民贫无牛以力耕宙为置社二十家月会钱若干探名得者先市牛以是为准久之牛不乏立学官取仕家子弟十五人充之礼俗遂改还为大理少卿久之拜江西观察使迁岭南节度使南诏陷交阯抚兵积备以干闻加检校尚书左仆射同平章事咸通中卒弟岫字伯起亦有名擢福建观察使【唐书本传】
　　程异字师举长安人居乡以孝称第明经再补郑尉精吏治李防领盐铁荐异心计可任稍迁淮南等道两税使异厉已竭节悉革征利旧迁盐铁转运副使方讨蔡异使江表调财用因行谕诸帅府以羡赢贡故所至不剥下不加敛经用以饶元和十三年以工部侍郎同平章事犹领盐铁异自以非人望久不敢当印秉笔明年议置巡边使宪宗问孰可者乃自请行会卒諡曰恭身殁官第无留赀世重其廉云【唐书本传】
　　李愿【晟子万年人】元和初领夏绥银宥节度使政简而严部有失马者愿署牒于道以金购之三日失马并良马一系署下且曰逸而至不吿罪当死以良马一赎愿归失马而纵其良境内肃然徙武宁军会伐青郓数有功以久疾用愬代之诏为刑部尚书俄检校尚书左仆射节度鳯翔自是迩声色而政衰矣后拜河中晋绛等节度使卒弟宪任醴泉尉迁衞州刺史以治行称徙绛州绛有幻人怵民以乱宪执诛之河中兵本仰食于绛而汾可输河渭嵗租与籴常数十万石故敖保山为固民之输者十牛不胜一车宪滨汾相地治新仓当费二百万请留垣县粟粜河南以钱还籴绛粟既免负载劳又权其赢以完新仓绛人赖利入为宗正少卿副金吾大将军胡证为送太和公主使迁岭南节度使所厯皆以吏能显政绩暴着善治律令性明恕详正大狱活无罪者数百人卒官听字正思七嵗廕为协律郎吐突承璀讨王承宗以听为神策行营兵马使斩贼骁将承璀数问听计卒缚卢从史迁左骁衞将军出为蔚州刺史州有铜冶听开五炉铸钱柳公绰讨蔡以听典军一一咨之诏为羽林将军帝讨李师道出为楚州刺史听掩贼不虞趋涟水破沭阳遂取海州攻朐山降之怀仁东海两城望风送款以功兼御史大夫夏绥银宥节度使又徙灵盐部有光禄渠久废听复屯田以省转饷引渠溉塞下地千顷穆宗初立授检校兵部尚书充河东节度使敬宗嗣位改义成军太和初魏博将丌志沼反击其帅史宪诚诏听出援击杀志沼以功封凉国公兼帅魏博听迁延不即赴魏遂乱杀宪诚罢为太子少师开成初为河东节度使文宗叹曰付之兵不疑退处散地不怨唯听为可拜太子太保卒子琢以家阀累擢节度使广明时沙陀盗边琢为宿将拜都统行营节度使坐逗挠下迁刺史卒【唐书李晟传】
　　崔倰字德长【长安人】祐甫从子性介洁视赃负者若讐以苏州刺史奏课第一迁湖南观察使湖南旧法贸易不出境邻郡灾荒不恤也倰至削其禁自是商贾流通赀物益饶入为户部侍郎判度支【唐书崔传】
　　令狐楚【德棻后裔华原人】贡进士累擢职方员外郎知制诰其为文于牋奏制令尤善为华州刺史擢河阳节度使代乌重引重引徙沧州以河阳士三千从士不乐半道溃归将掠旁州楚以数骑自往劳之斩其首恶众遂定穆宗即位进门下侍郎方营景陵诏楚为使出为宣歙观察使迁宣武节度使汴军骄韩峻法绳治楚至解去酷烈以仁惠镌谕人人悦喜徙天平召为吏部尚书进拜左仆射彭阳郡公是时政在宦竖数上疏辞位拜山南西道节度使卒諡曰文子绪绹绪厯隋汝寿三州刺史有佳政绹擢进士累擢湖州刺史大中初召入为翰林学士迁御史中丞俄同平章事懿宗嗣位为河中节度使徙淮南安南平以馈运劳封凉国公僖宗立拜鳯翔节度使徙封赵卒楚弟定桂管观察使【唐书本传】
　　窦易直字宗元始平人擢明经补校书郎累迁吏部郎中元和六年进御史中丞由陜虢观察使入为京兆尹贬金州刺史起为宣歙浙西观察使时江淮部将王国清激众谋乱易直知之械国清送狱其党数千簒取之欲大剽易直登楼令曰能诛乱者一级赏千万众喜反缚为乱者三百余人易直悉斩之入为户部侍郎判度支同中书平章事文宗立检校尚书右仆射顷之检校司空为鳯翔节度卒諡恭惠易直以公洁自喜方执政未尝引用亲党【唐书本传】
　　卢钧字子和系出范阳徙蓝田举进士中第补秘书正字迁御史拜华州刺史闗辅驿马疲耗钧为市健马率三嵗一易自是无乏事擢岭南节度使时称洁廉蕃獠与华人错居相婚嫁多占田营第舍吏或挠之则相挺为乱钧下令不得通婚禁占田产阖部无敢犯贞元后流放衣冠其子姓穷弱不能自还者以俸禀资助凡数百家又除采金税会昌中汉水害襄阳拜山南东道节度使筑隄以障汉暴王师伐刘稹武宗以钧寛厚能得众诏兼节度昭义军宣宗即位节度河东大中九年召为左仆射帝元日大飨含元殿钧年八十升降如仪音吐鸿畅帝以钧同平章事为山南西道节度使懿宗初以太保致仕卒諡曰元钧与人交始若澹薄既久乃益固所居官必有绩大抵根仁恕至诚而施于事位将相没而无赢财【唐书本传】
　　韦正贯字公理【臯弟子万年人】举贤良方正异等进寿州团练使宣宗立以治最拜京兆尹俄擢岭南节度使南海舶贾始至大帅必取象犀明珠上珍而售以下直正贯既至无所取吏咨其清南方风俗右鬼正贯毁淫祠教民无妄祈会海水溢人争咎撤祠事正贯登城沃酒以誓曰不当神意长人任其咎无逮下民俄而水去民乃信之居镇三嵗卒【唐书韦臯传】
　　杜审权字殷衡【元绛子杜陵人】第进士宣宗时入翰林为学士累迁兵部侍郎出为镇海军节度使厐勋反审权与令狐绹连师犄角馈粟相衔王师赖济勋破进检校司空继领河中忠武节度使卒赠太子太师諡曰德【唐书杜如晦传】
　　萧仿字思道【悟子长安人】太和中擢进士第除累给事中宣宗尝以李璲为岭南节度使使者已赐节而仿封还诏书令狐绹用李琢经畧安南琢以暴沓免俄起为寿州团练使仿劾奏琢无所回时推其直自集贤学士拜岭南节度使南方珍贿丛伙不以入门家人病取槁梅于防以和剂仿知趣市还之咸通初为左散骑常侍懿宗怠政事喜佛道引桑门入禁中为祷祠事数幸佛庐广施予仿谏以为天竺法割爱取灭非帝王所尚慕帝虽昏纵犹嘉叹其言后官数迁拜义成军节度使滑州濒河累嵗水坏西北防仿徙其流逺去树堤自固人得以安以兵部尚书再判度支进中书侍郎同平章事再迁司空兰陵县侯时天下盗起宦人持兵柄仿以鲠直为权近所忌卒年八十子廪字富侯第进士迁尚书郎仿岭南海解官往侍为人退约少合南海多谷纸仿勅诸子缮补残书廪谏曰州距京师且万里书成不可露赍必贮以囊笥贪者伺望得无薏苡嫌乎仿曰善吾思不及此乃止广明初以谏议大夫知制诰请厉止夜行以备贼谍出太仓粟贱估以济贫民俄迁京兆尹田令孜养子有罪捕吏系狱请救踵门廪不纳杖杀之内外畏詟令孜拒黄巢以廪为粮料使辞疾贬贺州司户参军事会襄王窃据挈族逃河朔卒【唐书萧瑀传】
　　杨发字至之【収兄冯翊人】登进士又中拔萃累官左司郎中宣宗追加顺宪二宗尊号有司议改造庙主发执不可知礼者韪之改太常少卿为苏州刺史治以恭长慈幼为先寻徙福建观察使又以能政闻弟假常州刺史俨兵部侍郎子陟注陟哀帝时同平章事以谦靖免于祸注户部侍郎【唐书本传】
　　宋
　　杨克让字庆孙冯翊人髙祖公畧洪州都督克让厯鳯翔司录参军母老解官归养太祖素知其名起为左补阙开宝三年命为西川转运副使蜀民怀其善政玺书褒美代归阙下疏民利病十事称防太平兴国初为两浙西南路转运使泉州民啸聚为盗克让讨平之四年徙知广州俄兼转运市舶使明年卒克让少好学厯官廉谨干局所至有声当时称为能吏子希闵字无间经史厯耳不忘属文善缄尺有集二十巻自教三子日华日严日休皆登进士第希甫从子日宣亦登进士【宋史本传】
　　边翊字待价华州人曾祖颉石泉令祖操下邳令父蔚太常卿珝晋天福六年举进士周显德年知通州课鬻盐于狼山嵗增万余石宋建隆二年兄玕自河南令为吏部员外复以珝为洛阳令开宝初迁职方郎中监京兆麴务又掌永安军货奏徙务州有富民诉广陵尉谢图杀其父本部收尉囚之官吏推劾累三百日狱未具状闻诏珝案鞫尽得其实乃富民诬吿即反坐之就命权知州事太宗即位充广南转运使太平兴国七年移知开封府明年卒珝精力有吏材帝方欲倚用及闻其卒叹惜数四赙其家绢四百匹钱二十万以其从子俊为尉氏主簿兄玕至金部郎中弟玢右赞善从子仿至殿中丞倚为比部员外郎【宋史本传】
　　宋珰字宝臣渭南人父鸾监察御史珰干德中进士及第拔萃登科解褐青城主簿知绵州太宗即位改右赞善大夫出知秦州有善政就拜监察御史充陜西转运使以韦亶代知秦州未百日坐事系狱上以珰前有治绩再命知秦州安集诸戎部内清肃雍熙初迁屯田郎中知益州属嵗饥多盗珰始至以方畧擒捕招辑盗皆屏息淳化中知苏州卒上闻之嗟悼录其子明逺为蒲城主簿俾防其丧归焉珰性清简歴官三十年未尝问家事唯聚书以贻子孙且曰使不忘本也次子柔逺亦举进士【宋史本传】
　　师颃字霄逺内黄人父均后唐长兴二年进士终永兴节度判官因家闗右颃少笃学建隆二年举进士上第解褐耀州军事推官累殿中侍御史知资睂二州所至以简静为治蜀人便之超拜工部郎中知陜州真宗以其素负才望而久次于外累诏对询其文章命以本官知制诰咸平五年知审官院通进银台封驳司俄卒【宋史本传】
　　段鹏京兆人太平兴国三年知兴化县擢知兴化军转运使以游洋转输不便奏请移治于莆鹏览视形胜以都巡检廨为军治借民力而民不怨后论创始者称段知军云【福建志】
　　宋涛【温舒子长安人】端拱二年进士知襄城县以政绩闻【宋史宋湜传】
