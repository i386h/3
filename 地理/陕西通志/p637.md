<!-- { "loadSidebar": true } -->
　　十月辛巳次长乐宫有众二十万隋留守卫文升等奉代王侑守京城髙祖遣使谕之不报乃围城下令曰犯隋七庙及宗室者罪三族【唐书髙祖纪】京兆内史卫文升年老闻渊军至忧惧成疾独将军隂世师郡丞骨仪奉代王侑乗城拒守渊如永丰仓劳军赈饥民进屯冯翊世民所至吏民及羣盗趋之如流世民收其豪俊以备僚属营于泾阳胜兵九万李氏将精兵万余会世民于渭北隰城尉房龄谒世民于军门世民一见如旧识署记室叅军引为谋主龄罄竭心力知无不为渊命刘基殷开山分兵西畧扶风有众六万南渡渭水屯长安故城城中出战基逆击破之世民引兵趣司竹军令严整秋毫不犯遣使白渊请期日赴长安渊命建成选仓上精兵归长乐宫世民帅新附诸军北屯长安故城延安上郡雕隂皆请降渊引军西行十月至长安诸军皆集合二十余万渊命各依垒壁毋得入村落侵暴遣使至城下谕卫文升等不报命诸军进围城【纲目】
　　十一月唐师入长安【是月恭帝即位改元义寜】
　　十一月丙辰克京城命主符郎宋公弼收图籍约法十二条遥尊隋帝为太上皇立代王为皇帝甲子髙祖入京师至朝堂望阙而拜隋帝授髙祖假黄钺使持节都督内外诸军事大丞相録尚书事进封唐王【唐书髙祖纪】姚思亷仕隋代王侍读髙祖定京师府僚皆奔亡独思亷侍王兵将升殿思亷厉声曰唐公起义本安王室若等不宜无礼众眙却布列阶下帝义之听扶王至顺阳阁下泣辞去观者叹曰仁者有勇谓此人乎【姚思亷传】李靖为马邑丞髙祖击突厥靖察有非常志自囚上急变传送江都至长安道梗髙祖已定京师将斩之靖呼曰公起兵为天下除暴乱欲就大事以私怨杀谊士乎秦王亦为请得释引为三卫【李靖传】
　　唐叅军窦轨及稽胡战于黄钦山破之
　　时稽胡兵五万余人掠宜春轨讨之次黄钦山【水经注清水出云阳县之石门山东南流迳黄钦山西】贼乘髙纵火王师小却轨斩其部将十四人防队中小帅代之轨自率数百骑殿后令之曰闻鼓声有不进者自后斩之既闻鼓之士卒争先赴敌贼射之不能止因大破之斩首千余级掠男女二万口【旧唐书窦轨传】
　　十二月薛举侵扶风唐王遣秦公世民击败之
　　薛举攻扶风太宗击败之斩首万余级【唐书太宗纪】仁杲冦扶风汧源贼唐弼拒不得进初弼立李芝为天子有众十万举遣使招弼弼杀芝从举仁杲闻弼无备袭之尽夺其众弼以数百骑走军益张号二十万将窥京师会髙祖入闗遂留攻扶风秦王击破之斩首数千级逐北至陇还【唐书薛举传】
　　河池太守萧瑀以郡降唐
　　唐以瑀为礼部尚书封宋国公时榆林汉阳诸郡相继皆降于唐【纲目　按河池郡后魏置南岐州后周改曰鳯州隋改河池郡】
　　刘文静大破屈突通于潼闗追降之
　　通至潼闗为刘文静所遏相持月余通令桑显和夜袭文静诘朝大战义军不利纵兵破二栅惟文静一栅独存显和兵复入栅而战者徃复数焉文静为流矢所中义军气夺垂至于败显和以兵疲传餐而食文静因得分兵以实二栅又有游击数百骑自南山来击其背三栅之兵复大呼而出表里齐奋显和军溃仅以身免尽并其众势弥蹙或説通降通泣曰吾歴事两主受人厚禄安可逃难有死而已每自摩其颈曰要当为国家受人一刀耳劳勉将士未尝不流涕人亦以此懐之髙祖遣其家僮召之通命斩之通闻京师平家属尽没乃留显和镇潼闗率兵东下通适进路而显和降文静遣窦琮等与显和追之擒通送长安髙祖曰何相见晚耶授兵部尚书封蒋国公【旧唐书屈突通传】
　　唐
　　髙祖武德元年夏四月张长逊以五原郡降【是年即隋恭帝义寜二年五月髙祖即位改元武德】
　　张长逊以平陈功累迁五原郡通守遭乱附突厥突厥号为割利特勒义兵起以郡降即拜五原太守安化郡公【唐书张长逊传】初长逊以中原大乱举郡附突厥时啓民可汗之子号莫贺咄设建牙直五原之北薛举遣使与莫贺咄设谋入冦莫贺咄设许之唐王使都水监宇文歆赂莫贺咄设且为陈利害止其出兵又説莫贺咄设遣张长逊入朝以五原之地归之中国莫贺咄设从之长逊以五原郡降【通鉴】
　　秋七月秦王长史刘文静等与薛举战于髙墌败绩薛举进逼髙墌游兵至于豳岐秦王世民深沟髙垒不与战会世民得疟疾委军事于长史刘文静司马殷开山且戒之曰举悬军深入食少兵疲若来挑战慎勿应也俟吾疾愈为君等破之开山退谓文静曰王虑公不能办故有此言耳贼闻王有疾必轻我冝耀武以威之乃陈于髙墌西南恃众而不设备举潜师掩其后壬子战于浅水原八总管皆败士卒死者什五六大将慕容罗□李安逺刘基皆没世民引兵还长安文静等皆坐除名【通鉴　按髙墌城在今长武县北】
　　榆林贼帅郭子和来降
　　子和同州蒲城人为隋左翊卫以罪徙榆林大业末子和与死士十八人执丞王才斩之自号永乐王建元丑平号其父为太公以弟子政为尚书令子端子升为左右仆射有骑兵二千武徳元年献欵授灵州总管金河郡公【唐书李子和传】
　　八月遣秦王世民伐薛举
　　郝瑗言于薛举曰唐兵新破闗中骚动宜乗势取长安举然之会有疾而止举卒太子仁杲立居于折墌城【一统志云折墌城在宜禄废城北五里】以秦王世民为元帅击薛仁杲【通鉴】
　　九月薛仁杲陷陇州
　　陇州刺史常达击薛仁杲于冝禄川【通鉴注宜禄川在豳泾二州之间】斩首千余级仁杲屡攻达不能克乃遣其将仵士政以数百人诈降达厚抚之士政伺隙以其徒刦达拥城中二千人降于仁杲达见仁杲词色不屈仁杲壮而释之奴贼帅张贵谓达曰汝识我乎达曰汝逃死奴贼耳贵怒欲杀之人救之得免【通鉴】
　　冬十月岐州鄜州贼邵江海降
　　武德元年十月岐州鄜州邵江海自号新平王遣陇州刺史叔孙老击之江海率其众来降【册府元】
　　十一月秦王世民破薛仁杲于浅水原降之
　　太宗疾间复屯于髙墌城相持六十余日举死仁杲率其众求战太宗按军不动久之仁杲粮尽众稍离叛太宗曰可矣乃遣行军总管梁实栅浅水原仁杲将宗罗□击实太宗遣将军厐玉救实玉军几败太宗率兵出其后罗防败走太宗追之至其城下杲降师还髙祖遣李宻驰传劳之于豳州宻见太宗不敢仰视退而叹曰真英主也【唐书太宗本纪】
　　十二月朱粲冦啇州战败之
　　郑元璹及朱粲战于商州败之【唐书髙祖纪】
　　帝如周氏陂
　　髙祖武德元年十二月乙酉如周氏陂丁亥至自周氏陂【唐书髙祖纪　按明一统志周氏陂在髙陵县】
　　羌豪旁仚地叛入南山伏诛
　　初羌豪旁仚地以所部附薛举及薛仁杲败仚地来降留长安仚地不乐率其众数千叛入长安南山自南山诸谷出汉川【隋改汉中为汉川郡】所过杀掠武侯大将军厐玉击之为仚地所败行至始州掠女子王氏与俱醉卧野外王氏防其佩刀斩首送梁州【唐改汉川郡为梁州】其众遂溃诏赐王氏为崇义夫人【通鉴】
　　贼冦泾阳讨捕使王师仁击走之
　　王师仁为讨捕使武德元年突厥八千人掠泾阳师仁击走之【册府元】
　　鄜州刺史梁礼叛将军蔺兴粲击败之
　　蔺兴粲为骁骑将军武德元年鄜州刺史梁礼叛击破之俘斩千余人【册府元】
　　贼陷盩厔将军赵钦击破之
　　赵钦为骠骑武德元年贼帅吕寳生众七千人破盩厔县钦击之斩首百余级【册府元】
　　二年春二月将军何潘仁等及司竹贼战死之
　　春二月乙卯左屯卫将军何潘仁及山贼张子恵战于司竹死之庚申骁骑将军赵钦王婆罗及山贼战于盩厔死之【唐书髙祖纪】
　　夏四月太子建成击司竹羣盗平之
　　武德二年四月司竹羣盗祝山海有众一千自称防卿公太子建成率将军桑显和进击山海平之【册府元】
　　秋九月梁师都冦延州总管段德操击败之
　　梁师都与突厥千骑营野猪岭延州总管段德操勒兵不战师都气懈遣兵进击战酣德操以轻骑出其旁乘之师都大溃逐北二百里俘馘甚众未几以步骑五千入冦德操又尽屠其众降堡将张举刘旻【唐书梁师都传】
　　冬十月帝如华隂
　　二年十月己卯以秦王世民东伐王世充车驾幸华隂送出师也【册府元】时王行本据蒲阪反与刘武周相应闗中震骇上出手勅曰贼势如此难与争锋宜弃大河谨守闗西而已秦王世民上表愿假精兵三万克复汾晋于是悉发闗中兵以益世民所统使击武周乙卯幸华隂至长春宫以送之【通鉴】
　　祠华山
　　十月甲子祠华山十二月丙申猎于华山【唐书髙祖纪】
　　三年春正月猎于渭濵二月如华隂
　　正月己巳猎于渭濵二月庚子如华隂夏四月丙申祠华山壬寅至自华隂【唐书髙祖纪】
　　秋七月梁师都导突厥稽胡入冦段德操败之
　　七月丙戌梁师都导突厥稽胡冦边行军总管段德操败之【唐书髙祖纪】师都遣尚书陆季览説处罗可汗曰隋亡中国裂为四五势均力弱皆争附突厥今唐灭刘武周国益大兵方四出师都将朝夕亡然次亦及突厥愿可汗如魏孝文引兵而南师都请为乡道处罗纳之令莫贺咄设入五原泥步设与师都趋延州又为德操所败【梁师都传】
　　四年春二月稽胡冦延州总管段德操击破之
　　稽胡大帅刘仚成部落数万为边冦诏太子建成统诸军讨之二月延州总管段德操击破之【通鉴】
　　将军董阿兴反讨诛之
　　二月己丑车骑将军董阿兴反于陇州伏诛【唐书髙祖纪】
　　冬闰十月帝如稷州遂如周氏陂
　　闰月乙卯如稷州己未幸旧墅壬戌猎于好畤乙丑猎于九嵕丁卯猎于仲山戊辰猎于清水谷遂幸三原辛未如周氏陂【唐书髙祖纪】苏世长武德四年拜谏议大夫从幸泾阳校猎大获禽兽于旌门髙祖入御营顾谓朝臣曰今日畋乐乎世长进曰陛下游猎薄废万几不满十旬未为大乐髙祖色变既而笑曰狂态发耶世长曰为臣私计则狂为陛下国计则忠矣【旧唐书苏世长传　按明一统志武德三年以京兆之武功好畤盩厔置稷州九嵏志仲山在泾阳县】
　　十一月李子通叛走至蓝田伏诛
　　杜伏威遣将讨子通子通穷乃降伏威受之并乐伯通送京师及伏威来朝子通语伯通曰东南未靖而伏威来我故兵多在江外若收之可建大功皆亡及蓝田为闗吏所获并伏诛【唐书李子通传】
　　五年秋七月作义宫
　　甲申为秦王世民营义宫使居之【通鉴】
　　八月突厥入冦陷大震闗寻引兵还
　　八月乙卯突厥冦边庚申皇太子出豳州道以御突厥【唐书髙祖纪】突厥颉利可汗冦边遣别将入大震闗上遣郑元璹诣颉利责以负约颉利颇慙元璹因説之曰唐与突厥风俗不同突厥虽得唐地不能居也不如还师修好坐受金币孰与昆弟积年之欢结子孙无穷之怨乎颉利悦引兵还【通鉴　按大震闗在今陇州】
　　冬十一月帝如宜州
　　武德五年十一月丙申幸宜州癸卯校猎于富平之北原十二月丙辰校猎于华池之万夀原白鹿见帝亲御弧矢射而获之【册府元　按鉴注隋以华原同官宜君置宜君郡唐改宜州】
　　六年春二月帝如温汤三月如昆明池
