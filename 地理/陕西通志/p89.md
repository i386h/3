<!-- { "loadSidebar": true } -->
　　梁渠川【即过涧又名炭泉】在县西北十八里【县册】遡其过涧【诗经大雅】傅氏曰二涧当在邠州界孔氏曰皇涧纵在两傍夹之过涧横故在北向之今过涧在县北二十里【贾志】梁渠川即文与可丹渊集所称三泉之炭泉涧起于溥原自北而西南过其境谓之过涧或谓汃川及两涧乃三水之总名【县志】
　　汃水【汃普八切即师水一名三水河俗名县河】在县南门外一名三水河【贾志】源出石门山流合玉泉白马泉稍泉故以名县【西安府志】源出宜君县竞窝山西南流迳县西南合于泾【州志】汃水见许氏説文亦名师水取地水师之义也又连家河在县东十里发源石门经中岭北流入汃水【县志】
　　白马泉水　在县东里许入汃水今湮【县册】源出大像寺下其水绀碧每阴雨则伏而不流旱则涌溢人莫测其异【县志】
　　东涧河　在县城东賔旸门外清流如线环城而南注于汃水昔尝导之入城今废【县志】
　　稍泉水　在县南一里入汃水【县册】在县南矶头之隈有二泉涌出清泠迥异其水产蠏【县志】
　　玉泉水　在县南二里入汃水【县册】在县南玉泉观之左水冽而甘渊深丈余有物秽之则涸康熙甲寅夏邑令林逢泰祷雨立应【县志】
　　西溪河　在县西门外南流入汃水【县册】左绕城趾右环槐壁夏秋雨潦澎湃桥宜防备【县志】
　　温凉河　在县西三里源出寳峰峪温泉冬温夏凉味亦清甘南流入汃水【县志】三水县西有暖泉亢旱不竭沍寒不氷故名又谓之温凉泉【钱若愚暖泉记】
　　苍耳沟水　在县南十五里西南流入汃水【县图】
　　七里川　在县东南六十里【县册】其地旧为宁谷驿山回水折去佛面坡不逺至淳化入泾【县志】
　　清水【一名五丈渠又名清谷水】在县东六十里源出石门山东南流入耀州界【县图】五丈渠出云阳县石门山谓之清水东南流迳黄嵚山西又南入祋祤县【水经注　祋祤县今属耀州】
　　万夀湫　在县东北二十余里罗唐两川之交【县志】三水县北有万夀湫唐大厯八年因风雷而成【唐书地理志】
　　金沙泉【一名金泉】在县北二十里半川村一名金泉【州志】在县北溥源之下昔有人饮此水见金色灿烂故名即唐郑谷诗所云地涌金泉过石门也【县志】
　　松林泉　在县东五十里【县册】在秦辉镇松林坡下水出如珠【西安府志】
　　淳化县
　　嵯峨山【一名荆山一名嶻嶭山又名北五台】在县东南五十里古名荆山【州志】云阳县有荆山【汉书地理志　云阳故城在县西北】一名嶻嶭山东西二十五里南北二十里山上有云必雨常以为候【元和志】五秀立土人亦呼北五台东南三原西南泾阳接界【县志　详见三原泾阳二县】
　　夀峰山　在县北二里又东里许髙岗之上有岱岳庙或谓即甘泉赋所云三峦山也今俗呼为三楞山【县志按文选服防注椽峦为甘泉南山又李善云三峦即封峦观疑椽峦为三楞山而三峦为观名也】
　　蝎子掌山　在县北四十里冶峪水出此【县志】
　　石门山　在县北六十里亦称石门关与耀州三水接界【县志】甘泉宫东北有石门山冈峦纠纷干霄秀出有石岩容数百人上起甘泉观【云阳宫记】峰巗相对望之如门【元和志】尧门山俗云石门尧凿山为门故名史记秦献公二十三年与晋战于石门即此【贾志　按三原西北有尧门山俗名石门与淳化地界甚逺贾志以此即为尧门山疑误姑存其説以俟考又见耀州及三水县】
　　甘泉山【一名石鼓原又名磨石岭】在县西北五十里一名石鼓原俗又名磨石岭周六十里【县志】范睢説秦昭王曰王国北有甘泉谷口之固【战国策】黄帝接万灵明廷明廷甘泉也【史记封禅书】其阴则冠以九陪以甘泉【班固西都赋】甘泉山名汉置宫于上以祈祀【西都赋注】云阳先生之墟也中有神书铁劵玉石之记【开山图】今按甘泉谷北有古槐树在故宫南【十道志】岭髙出他山距长安甚逺而能望见长安城堞有通天台云雨皆在台下山中宫殿台观与建章相比【潜确类书】
　　五凤山【一名五龙谷】在县西三十五里五峰如凤一名五龙谷【县志】
　　巴山　在县西南十五里下有石将雨则湫出【县志】枣坪　在县南二里其西有封赠原原下有泉【县志】仲山　在县南三十里中山西九东嵯峨山在二山之中得名俗以嵯峨为孟此山为仲故又名仲山其相近曰牛山又冶谷在县东南四十里嵯峨仲山之间谷口有二石形如门俗云其中多古迹【县志详见泾阳县】
　　车箱坂【一名车盘岭】在县东北二十五里亦名车盘岭又相山一名寨盘岭亦在县东北二十五里【县志】车箱坂在云阳县西北三十八里萦纡曲折单轨才通上坂则平原敞楼观相属即趋甘泉宫道也【元和志】淳化县有车箱坂【金史地理志　按县志车箱坂与相山并载则车盘寨盘必非一岭也】
　　避暑山　在县东北三十里其相近有凤凰山退驾原【县册】
　　大唐山【一名辰头岭又作神兔岭】在县东北四十里亦名辰头岭相传唐时取茶于此一作神兔岭南逹泾阳三原西北直石门关通延安庆阳平凉诸郡又吃茶岭在县东北五十里又有张果老崖其西南麓盘踞县境与耀州接界【县志】崖在县东北七十里【州志】
　　泾水　在县西南自邠州流入又东南迳醴泉入泾阳界【州册】云阳县有泾水【隋书地理志】水经注云泾水东流歴峡谓之泾峡【寰宇记】在云阳县西南二十五里【元和志详见图考】
　　七里川【一名姜嫄河】在县北三十五里自三水县流入【县志】源出石门山自三水县西南流为七里川又迳三里原为姜嫄河合小峡沟水南入于泾其小峡沟水在县北二十五里又五龙水在县西俱南流合七里川入泾【县图】云阳县有五龙水【隋书地理志】五龙水出云阳宫西南【寰宇记】
　　通润沟水　在县西北二十里其水入泾【州志】
　　冶谷河【一名淳化河一名县河一名临江潭又名龙潭水】在县东门外即县河源出蝎子掌山迳县东甘泉水自北来入之又马跑泉自东北来流入之又东南流迳县南葫芦河自县西南流入之又一泉水自东北流入之又流迳泾阳县至三原县之谢家村与清谷水合【县册】县河南流出冶谷故名冶谷水一名临江潭俗又呼为龙潭水宋政和中有人刻石于潭之东山又河中有石如蛇名石蛇阜【县志】
　　甘泉水　在县北四十里【州志】云阳县有甘水【隋书地理志】甘泉水出石鼓西原【十道志】其味甘美异于他水又有游驾河在县北十里直通古甘泉即秦汉以来诸君经游地也【县志】
　　马跑泉水　在县东北四十五里迳太山庙下流入冶谷河【县图】相传唐太宗猎此马跑地出泉故名【县志】
　　葫芦河　在县西源出石河流迳城南入冶谷河【县志】米仓沟水【一名一泉】在县东北三十里一名一泉南流迳圣人桥流入冶谷河【县图】
　　方里沟水　在县东北四十里源出神兔岭流入三原界入清河【县志】
　　城前头村小河　在县西四十里【县册】在县西流至奉内寺水即伏地不得过善化村谚云水过善化非兵即荒【县志】
　　小师泉　在县东南称为仲山胜地【县志】
　　金泉【一名观音泉又名金水泉】在县东南三十里又名观音泉世传其水甘香目眵者洗之可明【县志】入冶谷二十里有一槐树其北有泉名金泉有数穴清彻无底【云阳宫记】有人饮此水见有金色从山上照水中往取得金故名【雍州记】
　　白龙泉　在县东北三十里【州志】
　　【附考】云阳县有走马水【隋书地理志按此水无考】
　　长武县
　　浅水原【即鹑觚原又名集贤冈一名四鳌山一名五凤巢】在县治西即鹑觚原【县图】鹑觚县有鹑觚原【魏书地形志　鹑觚故城在县南】浅水原即今宜禄县理所【元和志　宜禄故城即今治】宜禄县有浅水原【唐书地理志】县治北有集贤冈上有唐英公祠回谿巨壑盘旋险峻或称四鳌山又谓之五凤巢即浅水原矣又县北五里有浅水墩盖亦以原而名【县志】
　　神龙山　在县北十五里其山产小蛇长寸许头有两角故名【县志】
　　黄萯原　在县北黄萯草名也原接平凉府泾州界【县册】石家山　在县北进贤里接庆阳府宁州界【县册】
　　盘谷　在县西三十里三峰鼎峙二水交流邑中之胜槩【县志】
　　龙纒峰【一名蟹峰】在县西南十五里亦谓之蟹峰今建堡【县志】在前川河中峰髙百余丈顶仅二亩余形如螃蟹水流环绕故亦谓之龙纒峰【县册】
　　宜山　在县南十里有隋牛别业故址【县志】
　　静山　在县南十五里【贾志】其相近有翔雁山建有堡又县南二十里有秀峰层峰秀丽望之如画【县志】
　　马鞍山　在县南二十里【县志】
　　岐山　在县南二十里【贾志】
　　画阁山　在县南三十里有画阁寺为志公説法处旁有温泉冬月不冻可为汤沐【县志】山在亭口里接平凉府灵台县界又相近有屏山【县册】
　　黑虎山　在县东南十里【西安府志】
　　香山　在县东南三十里【县志】
　　三台山　在县东南接麟游界【县册】
　　囘龙山　在县东四十里【县志】
　　泾水　在县北二十里自泾州入本境又东南流入邠州界【县册　详见图考】
　　马莲河　在县西北自宁州来东南入泾【县册】
　　泥水　在县东北自宁州界来流入于泾【县册】
　　鸭儿沟水【即陶林沟】在县北其水东北入泾【县图】陶林沟在县西北五里许宋陶谷故里【县志】
　　黑水河【即汭水汭一作芮一名宜禄川俗呼为前川后川】在县南十五里即古汭水【县图】芮鞫之即【诗经大雅】芮鞫芮水之外也【苏氏注】芮水出汧县西北东入泾【汉书地理志　汧县今属陇州】泾州良原县有汭水一名宜禄川西自陇州华亭县流入【郡县志】西魏废帝以县南临宜禄川因改县名曰宜禄【元和志】宜禄川一名芮水自泾州鹑觚县界流入水经注云汭水东迳宜禄川俗谓之宜禄水【寰宇记】宜禄县有汭水【金史地理志】后川河在县南又南十里有前川河俱自灵台县流入合而东流谓之黑水河经县东四十里停口镇合于泾即宜禄水也【县志】黑水河源出陇州西北七十里龙门洞迳泾州至本县刘主村入境东流七十里入泾又灵台河自灵台县流来至本县马成司入境绕县南至河川口合于黑河又漆水在县东四十里流入黑水河【县册】
　　通济泉　在县城北有泉自城下出大旱不竭【县志】双泉　在县北厓下二泉涌出交流百步【县志】
　　三泉　在县西北二十五里【县志】
　　马跑泉　在县西南二十里去河甚逺先是有杨家少妇汲河水归家遇异人于此乞水饮马妇不吝饮毕马跑地出泉【县志】
　　龙女泉　在县东北三十里俗传为栁毅传书处【县志附考】水经注云水芹川出罗山县十子山山一名千子岭东流迳宜禄县北【寰宇记　按罗山今属征宁宜禄今属长武而水则无考】鄜州
