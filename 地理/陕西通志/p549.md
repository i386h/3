<!-- { "loadSidebar": true } -->
　　石氏渭南民郭栖凤妻夫殁氏年二十二舅姑念其少欲嫁之氏日跪舅姑前哽咽泣下若不能生舅姑亦潸然而罢舅姑殁丧祭以礼子二人咸授室生子无何次子天祐亡妇宜氏年二十五氏泣谓曰汝子我抚勿效汝姑称未亡人也妇退而就缢氏抉户救之乃苏自是二寡同心慈孝益笃暨氏殁妇哀痛欲絶每食必祭迄今不改石氏年六十九卒冝氏现年五十八歳雍正九年旌表
　　薛氏渭南民谭嘉谟妻嘉谟殁翁姑以氏无子令改适氏坚志不从乞伯氏子九如为嗣稍长即延师课读迄于有成苦节六十四年年八十七雍正九年旌表
　　王氏渭南举人李元祚继妻性孝谨抚前室女如已出待婢妾尤有恩夫亡无子抚从孙景彪为嗣守节四十六年卒年七十有四雍正十年旌表
　　杨氏渭南民刘赏妻夫亡翁亦继逝氏以寡弱无依擕孤寄居父家父无子欲以氏子承基为后氏难之念非此无以慰父乃勉从之父殁即别立杨氏子葬父毕引遗孤复归刘氏以遗孤成立告于家庙时承基已为诸生人谓两家宗绪赖以不坠者皆氏力也年五十三而终雍正十年旌表
　　杨氏渭南儒童吴荃妻荃亡氏年甫二十二遗一女甚穉先是荃兄夫妇相继逝遗子女各一氏并抚之事舅姑尤尽孝雍正十年旌表时年五十有八
　　刘氏渭南孙锡光妻年二十钖光殁三子皆襁褓氏泣曰以是藐诸孤致不得从夫地下痛哉家赤贫父母劝别议氏正色止之昼夜绩纺自给糠籺犹不饱晚年两目蒙蒙衣裙不完冬寒指掌皆坼见者伤之苦节歴三十余年卒
　　时氏渭南民段补圣妻郭氏民陈圣典妻顺治初冦陷堡被掳不从时投崖而死郭为乱刃所毙
　　李氏渭南民张惺妻烈女寗氏寗邦举女顺治初贺冦肆掠李投井寗自缢死
　　南氏渭南孝亷刘懿宗继室马氏其侧室也各生一女一名静年十三一名正年十四时杆贼千余攻堡懿宗紏众御之堡陷被掳二氏惧汚投井死二女随之有乳母梁氏守井旁贼势逼亦赴井死数日后懿宗脱归出其尸面色皆如生称一门五烈云
　　张氏渭南王仁寰次子某妻年十九夫亡无子欲以身殉兄嘱其嫂宻防之氏故为释然状欲归寜实诀其父母也既乃复与嫂归其家抵暮抱兄子入室以寝子熟寐氏即自杀子惊啼其嫂立至氏急以手絶脰死
　　古氏富平生员窦允陞妻夫亡守节康熈十九年旌表其坊见存本邑窦村
　　唐氏富平温九鹏妻鹏随外父之任江南值危疾氏截指和药以进疾始获痊阅三载鹏亡氏年二十二嵗擕持孩防扶榇西归茹荼坚守寿五十六而终康熙二十五年旌表
　　王氏富平民常名显妻婚七载夫亡安贫坚守四十余年孝养翁姑殁后荐飨务极诚敬翁有妾无出年及七旬氏亦推心奉侍抚子成立今已一门四世康熙四十三年旌表
　　纪氏富平民武承尧妻承尧逝后氏严正自律勤瘁逾初尝语亲族妇女曰女德只在一谨字守节则更须茹茶如荠歴五十三载冰操如一康熙四十三年旌表
　　窦氏富平民王昻妻昻客死蜀中氏年甫二十二矢志守节孝养翁姑鞠育幼子荼苦终身康熙四十五年旌表
　　赵氏富平民窦公朗妻夫亡氏二十二歳子甫二龄家徒四壁事翁姑克殚诚敬抚孤成立康熙五十四年旌表
　　刘氏富平民韩养京妻年二十二而寡矢志苦守孝养衰姑抚育孤子康熙五十四年旌表
　　陈氏富平民钟鸣振妻年二十七而寡家贫甚矢志不移侍病姑衣不解带者三月朂二子以耕读雍正二年旌表
　　党氏富平民程文琅妻年二十七夫殁事亲鞠子备经荼苦卒时六十八嵗雍正三年旌表
　　陈氏富平民孟道妻年二十二而寡抚侄为嗣服缟茹素守节歴四十余载雍正三年旌表
　　樊氏富平民孙自慎妻归孙时慎客滇未还滇中娶妇生子寄书归令其改适氏励志不从事舅姑养葬俱尽礼后慎卒雍正三年子文逹随生母李扶榇旋家氏时已五十八嵗哀恸不已待李如同懐视文逹如已出雍正四年旌表
　　王氏富平民张凤举妻顺治元年凤举殁氏甫十九龄家业萧然氏辛勤力作不致冻馁寿逾耄耋得见曽孙入泮雍正五年旌表
　　李氏富平民张瓒妻年二十一夫亡痛不欲生念夫遗命因殚力奉姑抚子和妯娌睦亲族生平无疾言遽色殁年五十三歳雍正五年旌表
　　秦氏富平民汝任妻年二十五嵗翁与夫在粤相继而殂氏无子痛絶不食戚族感之助金扶榇守节十五年始获立侄为嗣鞠字辛勤克底成立雍正五年旌表
　　刘氏富平民孙三哲妻哲亡时遗孤甫两月绣佛长斋冰霜自矢祭先必敬训子有方雍正五年旌表
　　杨氏富平民郝世川妻夫殁氏年二十五誓天截髪以示靡他姑临终嘱其改适涕泣不从诲子慈严兼至雍正五年旌表
　　潘氏富平民袁之崔妻夫亡坚心守节又艰苦备尝奉二亲悉中礼雍正五年旌表
　　樊氏富平民王祥妻夫殁他乡独携藐孤归里勤劬自守备歴艰辛子弱冠游庠雍正五年旌表
　　党氏富平民孙越妻婚三载而夫亡逾四月生遗腹子氏恪奉舅姑不辞艰瘁鞠子成人雍正七年旌表
　　王氏富平民曹栻妻年二十四而寡事祖姑及姑敬谨无违抚孤尽力二子一孙皆列庠序雍正七年旌表
　　田氏富平民张秉干妻夫殁时氏年二十七痛不欲生投缳者再俱以救免育子慈严交尽克防成立雍正七年旌表
　　刘氏富平民唐宗义妻宗义亡氏鞠遗孤防克成立旋夭抚侄为嗣安穷茹苦坚守清贫雍正七年旌表
　　杨氏富平民刘世鼐妻二十三嵗而夫殁时逢大祲藜藿不充营丧葬咸如礼鞠防子抚孤侄守节三十余载雍正七年旌表
　　惠氏富平民李源妻夫负疴经年奉侍不懈及殁氏甫二十嵗事孀姑鞠犹子坚志完操雍正八年旌表
　　王氏富平民魏之玉妻年二十二而寡侍奉髙堂抚育藐孤拮据井臼霜节弥坚雍正八年
　　题旌时年六十三嵗
　　惠氏富平生员胡之藩妻年二十四之藩卒丧葬成礼训子以治生为急植品为要子涓经啇江南道拾遗金访还于主皆氏教也年七十卒雍正九年旌表
　　李氏富平民惠化举妻年二十一夫殁欲以死殉姑泣谕乃止家甚贫朝夕以女红自给舅姑复继逝典衣鬻钗始克成礼孀居歴三十六年雍正九年旌表
　　牛氏富平民程世武妻秉性坚正克尽妇道强暴程尚荣逼奸之氏不从被杀狱成尚荣寘重典康熙五十八年旌表
　　李氏富平杨防世妻年二十三而寡育子师遐成立师遐妻蚤故抚遗孙一殿入泮食饩不坠先绪年八十七而卒
　　孟氏富平民韩訚妻年三十而寡事舅姑鞠遗腹子艰辛糊口值明季流离迄无二志卒时年七十八
　　赵氏富平民张我积妻年二十五歳夫亡奉事舅姑存殁皆尽礼率子力田艰辛糊口守节四十六年而殁又田氏同里民孙煊妻夫殁时氏年二十嵗守节四十三年
　　邓氏富平民孟建业妻年二十三嵗夫为逸兽所伤卒儿又殁于水幼子生甫周防防苦守五十余年如一日
　　杨氏富平生员赵有御妻年十九夫亡氏厉志抚孤翁病革谕氏年少当改适氏截发以明不二姑老患痰疾氏栉沐俱废暨疾愈理发发尽脱子稍长课读父书有丸熊画荻之风守节三十二年而殁
　　何氏醴泉生员髙宪妻子女俱无出坚守五十余载顺治初旌表
　　刘氏醴泉生员袁大壮妻年二十四而寡数欲投缳以殉赖救得免苦节五十年卒一女适生员寗赞卫年二十五歳卫亡安贫坚守抚子成立今已七十矣
　　吕氏醴泉廪生骆善为妻年十七于归相夫勤学克尽妇道夫病革谆谆以存孤为托时子锦方五龄及殁氏恸絶亲族以遗命止之氏断指截髪誓无二志子既长游庠食饩克继父志氏年七十一卒
　　马氏醴泉民寗増福妻年二十三而寡家贫无依二子方幼或劝以改适氏斥之以死自誓卒时年已七十及见其两孤成立云
　　赵氏醴泉民魏姬印妻年二十四夫亡生遗腹子世兴氏抚孤事姑克尽孝养后子长授室成家不坠宗祀年七十一终
　　郭氏醴泉民张人杰妻夫殁氏年二十四誓以身殉翁姑谕以节哀氏强起养亲代夫尽孝翁姑殁泣血三年以妇兼子年五十九终
　　刘氏醴泉生员王孙玮妻玮病医药罔效氏吁天愿以身代及殁氏痛不欲生亲族环劝之乃抚侄为子纺绩以供衣食歴三十五年五十三而终
　　王氏醴泉民张脩词妻年二十夫亡矢志同穴长子莪觉之日抱母而泣氏痛其子之无依也黾勉抚孤甘贫自守年六十一而终
　　雒氏醴泉生员于文德妻夫亡氏年二十二翁老子防家贫无依父母怜其少欲夺其节氏毁容流血以死自誓闻者伤之年七十一卒
　　张氏醴泉民阎绳祖妻年十八夫亡子士恂生未弥月氏忍痛茹荼子渐长且娶妇佥谓张氏有后矣未防士恂亡无子妇南氏立从子为嗣薄田数妇姑终嵗耕作佐以女红得免冻馁邻妇有家贫告贷者更节缩以周之无德色张氏年六十三而终南氏年七十而终南氏守节歴五十一年
　　冯氏醴泉民孙缵妻年二十孀居子如瑜方在抱辛勤抚育克底成立未防娶妇生孙如瑜复病殀妇唐氏年二十一誓与姑同守冯语之曰守节难贫家守节更难盍熟思之唐泣曰姑勿言姑为孙氏妇妇独非孙氏妇乎乃忍死抚孤艰辛备歴冯年八十五而终唐现年六十有三守节歴四十余年矣
　　任氏肤施民赵冨有妻年二十二夫亡家贫嵗歉氏茹荼饮冰孝事翁姑教子成立雍正四年旌表
　　左氏肤施民吴大年妻年十七大年亡痛不欲生父母慰之曰独不念白头翁与藐诸孤乎乃忍泪强进一餐家甚贫老亲甘防孤子膏火以十指给之弗缺也孤卒成立子孙繁盛雍正四年旌表
　　赵氏肤施民解文鸾妻年二十二文鸾故甘贫守节孝养翁姑勤俭持家抚孤子迄成立雍正四年旌表
　　赵氏肤施生员杨捷春妻防春夙婴痼疾氏敬戒无违年十九防春故氏甘贫守节翁哭子丧明氏事之益恭谨及殁丧葬如礼嗣子既长而殒复为亡儿立嗣抚之益笃年四十九嵗卒雍正四年旌表
　　党氏肤施民韩武统妻刘氏武统弟武绪妻党年二十七嵗武统故家贫无子党拮据经营为武绪完娶暨刘举一子未周武绪亦故刘年二十三嵗两妇皆守志不嫁奉姑惟谨姑殁尽哀尽礼刘事党如事姑所生子生二孙以长嗣长以次嗣次俱成立刘年五十七卒党现年八十俱雍正四年旌表
　　郭氏肤施民张尔志妻年二十尔志亡氏甘贫苦节孝事翁姑教子成立守节至八十五嵗卒雍正四年旌表
　　杜氏肤施廪生武定邦妻年二十一定邦亡氏茹荼饮冰教子成立年六十八嵗卒雍正四年旌表
　　王氏肤施民夏朝伯妻生长儒素淡泊自甘夫亡矢志守节事亲克孝教子惟严待姻娅有礼接里党以和孀居四十年年六十卒雍正九年旌表
　　刘氏肤施民尉諌元妻年二十四而孀子成良方幼氏饮冰茹蘗备极艰辛屡值兵荒卒能自保寿八十六卒雍正九年旌表
　　尉氏肤施儒童朱文凤妻年十八而寡子鋐生甫四月艰辛抚字稍长督课不懈弱冠游庠蚤见成立雍正九年旌表年五十八嵗
　　温氏肤施王日升妻日升亡矢志守贞备尝荼苦子令由选贡歴官广东按察使赠日升如其官累封氏太恭人暮景恩荣人争羡之卒年八十有一
　　崔氏肤施生员田呈藩妻夫亡氏年二十一嵗亲党以年少劝改适氏正色拒却之歴五十四年年七十五嵗卒
　　王氏肤施生员夏嗣茂妻年二十五歳嗣茂亡氏誓不再适守节五十八年卒年八十三嵗
