<!-- { "loadSidebar": true } -->
　　折惟昌云中人知府州咸平二年河西黄女族长防异保及惟昌所部啜讹引赵保吉之众入冦麟州万户谷进至松花砦惟昌与从叔海超弟惟信率兵赴战防保吉兵众不敌惟昌臂中流矢坠马摄弓起得禆将马突围出海超惟信没焉九月保吉党万私保移埋复来冦惟昌败走之又破言泥族拔黄砦焚其器甲车帐俘斩甚众以功领富州刺史景德元年与王万海等破贼砦防刍粮抵麟州明年拜兴州刺史大中祥符七年命河东民运粮赴麟州当出兵为援惟昌力疾领步骑屯宁逺砦冒风沙行疾卒弟惟忠字荩臣惟昌卒以惟忠知府州兼麟府路都巡检使领普州刺史进简州团练使卒惟忠知兵事天圣中契丹与夏国防兵境上声言嫁娶惟忠觇得其实率麾下往备之戒士卒毋轻动一夕风霾有骑走营中以为冦至惟忠坚卧不动徐命擒之得数逸马葢虏所纵也子继宣嗣州事宝元中继宣坐黜擢其弟继闵嗣州事继闵字广孝庆厯中元昊兵攻麟州不克进围州城城险且坚东南有水门厓壁峭絶阻河贼縁厓腹微径鱼贯而前城中矢石乱下贼转攻城北士卒复力战贼死伤甚众遂引去继闵以城守劳特迁宫苑使自元昊反继闵招辑归业者三千余户皇祐二年卒以其弟继祖嗣州事继祖字应之临政二十余年韩绛发河东兵城啰兀继祖为先锋深入敌帐降部落户八百加解州防御使卒【宋史折德扆传】
　　崔立字本之清河人咸平二年进士知耀州事耀民气豪喜讼号难治始至系囚满狱公为区判善恶劝阻明白境内以清代归民走漆沮二水之次邀公呼曰吾之父母今焉往至羣卧滩石上使公马不得前翌日繇间道乃得去【安阳集】
　　梁鼎字凝正益州华阳人太平兴国八年进士甲科淳化中度支判官建议兴三白渠迁江南转运副使徙陜西咸平四年西鄙未宁建议陜西禁解池盐所在官鬻诏从之以鼎为制置使景德初知鳯翔府鼎磊落尚气有介节居官峻厉名称甚茂【宋史本传】
　　韩亿字宗魏正定灵寿人举进士知洋州有大校李甲以财豪于乡里诬其兄之子为他姓赂里妪之貌类者使认之为己子又醉其嫂而嫁之尽夺其奁槖之富嫂侄诉于州甲赂狱吏嫂侄被笞掠反自伏受杖而去积十余年洎亿至又出诉公察其寃因取前后案牍视之皆未尝引乳医为证一日尽召其党立庭下出乳医示之众皆伏罪子母复归如初【辜録】韩缜字玉汝亿仲子嘉祐五年知洋州有惠政洋人作袭美堂以表之【洋县志　按宋史韩缜本传言缜酷暴与洋志颇异】
　　张中庸真宗时知洋州政事精明人号水晶灯龙【旧志】许逖祥符间为兴元守府有堰溉田万顷世传萧何所为逖乃治木石修之堰成嵗大丰欧阳永叔为记其事【马志】
　　赵积字表微宣城人知同州徙鳯翔京兆府【宋史本传】积知鳯翔以寛大存心人不敢干以私【万姓统谱】
　　张宗诲字习之曹州寃句人为永兴军兵马钤辖又徙鄜延路兼知鄜州元昊冦延安刘平石元孙败没钤辖黄德和遁还延州不纳又走鄜州宗诲曰军奔将无所归激之则为乱矣乃纳之拘德和以闻是时鄜城不完且无备传言冦兵至人心不安宗诲乃严斥候籍入而禁出使老幼并力守御之敌亦自引去领兴州防御使复徙永兴钤辖兼知邠州以秘书监致仕【宋史张齐贤传】
　　薛向字师正河中万泉人为邠州司法叅军夏人叛秦中治城侍御史陈洎行边向诣洎陈三言今板筑暴兴吏持斧四出伐木无问井闾丘陇民不敢诉必不得已宜且葺边城函闗秦东塞今西乡设守是为弃闗内乎三司贷龙门富人钱以百年全盛之天下一方有警即称贷于民非义也洎上其説悉从之邠守贪沓欲因事为邪并治于城立表于市以撤屋冀得赂免向力争罢之知鄜州大水冒城郭沈室庐死者相枕郡卒戍延安诣主将求归视弗得皆亡奔至则家人无存者聚谋为盗民大恐向遣吏晓之曰冒法以赴急人之常情不听若辈归此武将不知变之过也亟往收溺尸贳汝擅还之罪众泣谢一境乃安权陜西转运副使制置解盐盐足支十年而嵗调畦夫数千向奏损其数兼提举买马监牧沙苑养马嵗得驹三百而费钱四千万占田千顷向请斥闲田予民收租入以市之为陜西转运使凡将漕八年所入盐马刍粟数万民不益赋其课为最【宋史本传】
　　刘谦字汉宗开封人知邠州鬭讼曲直皆区处当理前守者多强市民物以饰防谦独无所挠邠人爱之【宋史本传】
　　刘湜字子正徐州彭城人知耀州富平有盗人子女既就擒阳死伺间逸去捕得复阳死守者以报湜趣焚其尸拜监察御史【宋史本传】
　　司马池字和中夏县人知鳯翔有疑狱上谳大理辄复下掾属惶惧池曰长吏者政事所系乃独承其罪岐阳镇巡检夜饮富民家所部民执之俾为文约不敢复督士卒而后释其池捕首恶诛之巡检坐废入为侍御史知杂言陜西用兵无宿将刘平好自用必误大事卒如其言【隆平集】
　　赵师民字周翰青州临淄人举进士第累除龙图阁直学士知耀州帝自写诗宠行目以儒林旧德师民性慈恕勤于吏治政有惠爱尝奏蠲陜西旱租【宋史本传】州民有犯铁禁者师民曰夺其利而罪之是防民也一切弗问【冯志】
　　卢士宏字子髙新郑人知洋州圭田多虚籍士宏考校令随实以输自部使者而下皆十损七八文彦博包拯以廉能荐【宋史本传】
　　鲁有开字元翰参知政事宗道从子知金州有蛊狱当死者数十人有开曰欲杀人衷谋之足矣安得若是众耶讯之则诬天方旱狱白而雨【宋史本传】
　　陈希亮字公弼青神人中进士第知鄠县老吏曹腆侮法以希亮年少易之希亮视事首得其罪腆叩头出血愿自新希亮戒而舍之卒为善吏巫觋嵗敛民财祭鬼谓之春斋否则有火灾民讹言有绯衣三老人行火希亮禁之民不敢犯火亦不作毁淫祠数百区勒巫为农者七十余家及罢去父老送之出境泣曰公去我绯衣老人复出矣移知鳯翔仓粟支十二年主者以腐败为忧嵗饥希亮发十二万石贷民有司惧为擅发希亮身任之是秋大熟以新易旧官民皆便于阗使者入朝纵其徒入市掠饮食民户皆昼闭希亮闻之曰译者教之也乃使教练使持符吿译者曰入吾境有秋毫不如法吾且斩若取军令状以还使者至罗拜庭下无一人哗者迁太常少卿【宋史本传】
　　杨绘字元素绵竹人进士上第知兴元府吏请摄穿窬盗库缣者绘视踪迹不类人所出入呼戏沐猴者诘于庭一讯具伏府中服其明在郡狱无系囚【宋史本传】
　　李及字幼几其先范阳人后徙郑州举进士擢知陇州初置提防刑狱内出及与张纲二人名付中书明日以纲使河北及使陜西特迁一官还判三司磨勘司出知鳯翔府徙延州及资质清介所治简严喜慰荐下吏而乐道人之善【宋史本传】
　　李师中字诚之楚丘人举进士鄜延厐籍辟知洛川县民有罪妨其农时者必遣归令农隙自诣吏令当下者榜于民或招父老谕之租税皆先期而集民负官茶值十万缗追系甚众师中为脱桎梏语之曰公钱无不偿之理寛与汝期可乎皆感泣听命令乡置一匮籍其名许日输所负一钱以上辄投之书簿而去比嵗终逋者尽足官移诸镇粟于边已而反之盛冬大雪劳且费至贱售予兼并家师中令过县愿输者听躬坐庾门执契以须数日得万斛使下其法于他县常出乡亭见戎人杂耕皆兵兴时入中国人借其力往往结为婚姻久而不归师中言若辈不可杂处言之经畧使并索旁郡者徙居絶塞厐籍为枢密副使荐其才召对转太子中允知敷政县权主管经畧司文字夏人以嵗赐缓移边曰愿勿逾嵗暮诏吏报许师中更牒曰如故事枢密院劾为擅改制书师中曰所改者郡牒耳非制也朝廷是之薄其过迁直史馆知鳯翔府种谔取绥州师中言西夏方入贡叛状未明恐彼得以借口徒启其衅端也鄜延路觇知西夏驻兵绥银州檄诸路当牵制师中疏论牵制之害时诸将皆请行师中曰不出兵罪独在帅非诸将忧也既而此举卒罢师中在官不贵威罚务以信服人至明而恕去之日民遮道拥泣马不得行【宋史本传】
　　武戡嘉祐二年知麟州州自庆厯以来夏人盗耕屈野川兔毛川莫能禁勘建议筑二堡御之由是州西五十里之内贼不敢种【旧志】
　　毕仲游云中人士安曾孙知耀州值嵗大旱仲游先民之未饥揭喻境内曰郡赈施与平籴若干万硕实虚张其数富室知有备亦相劝发廪凡民就食者十七万九千口无一人去其乡【宋史本传】
　　李寿朋字延老丰县人庆厯初进士厯知鳯翔府括芜田三万顷纵民耕种择其壮者使习兵司马光荐其能【江南通志】
　　程珦字伯温河南人知鳯州事鳯当川蜀之冲轺传旁午毁誉易得为守者相承务丰防传主吏多至破产公裁减几半曰是足以为礼未为薄也防汉中不稔饥民自褒斜山谷而出公教于路口为糜粥以待之所济甚众【伊川文集太中家传】
　　文同字与可梓州人以文学知名歴知兴元府汉中沃腴俗饶财同先治庠序择行艺之秀者掌之风谕境内遣子弟就学暇日躬阅训导于是向学者多有盗杂居阛阓同使捕诘之叩头伏发其藏皆穿窬所得也士民毎出游常苦秦陇恶少从褒斜间道往来剽窃吏不能禁同治之盗不敢犯城固民顽逋租不以时入人苦乡徭代输破产同督励之革其歴度支司封员外郎徙知洋州始筑郡城有惠政多题咏【贾志】
　　李兴为耀州刺史有战功诏赐玉鹊带金器【贾志】刘泾字巨济简州杨安人举进士知咸阳县迁知坊州【宋史本传】泾有学行专以仁厚为政土产龙须席泾惟常贡外不以奉权贵【旧志】
　　苗继宣庆厯初知麟州事赵元昊围城凡三十七日城中无井水竭乃拍泥以涂藁积备火箭所射元昊望见涂积解围去初被围时继宣募得通引官王吉求援于外吉髠发衣羽服挟弓矢赍糗粮诈为羌人夜缒城而出遇贼问则以羌语答之两昼夜得出贼寨外诣府州吿急府州遣兵救之吉复间道入城逮围解诏除吉奉职本州刺史【旧志】
　　折克行字遵道继闵子也夏人冦环庆种谔拒之使以兵三千防饷道战于葭芦川先登斩级四百降户千马畜万计擢知府州大酋咩保吴良以万骑来摄克行度贼未度隘纵击大破之师还自劾释不问王中正出塞克行先拔宥州毎出必胜夏人畏之太原孙览议城葭芦诸将议多不合召克行问策即顿兵吐浑河约勒部伍为深入状敌疑不敢动既讫役诏河东进筑八砦通道鄜延延帅遣秦希甫来共议克行请两路并力以逺者为先希甫不可上卒用克行策克行在边三十年善拊士卒战功最多羌人呼为折家父【宋史折德扆传】
　　种谊字寿翁世衡子知鄜州夏人犯延安赵卨使谊统诸将敌闻谊至皆溃去延人谓得谊胜精兵二十万【宋史种世衡传】
　　张守约字希参濮州人知邠州有惠爱可纪【宋史本传】张居熙宁四年以崇仪副使知麟州州城井泉不足军民汲于城外沙泉前郡守欲筑城包之而土多沙砾不果居令凿去旧土筑之城成人以为便【旧志】
　　程之邵字懿叔眉州眉山人知鳯翔府民负债无以偿自焚其居而绐曰遗火有主藏吏杀四婢人无知者之邵发摘岐人传诵【宋史本传】
　　韩晋卿字伯修密州安丘人以五经中第知同州奏课第一【宋史本传】
