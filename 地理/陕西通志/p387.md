<!-- { "loadSidebar": true } -->
　　冯异字公孙颍川父城人建武二年赤眉延岑暴乱三辅郡县大姓各拥兵众大司徒邓禹不能定乃遣异代禹讨之异引而西所至皆布威信与赤眉遇于华隂战数十合降其将刘始王宣等五千余人三年春拜异为征西大将军时延岑据蓝田王歆据下邽芳丹据新丰蒋震据霸陵张邯据长安公孙守据长陵杨周据谷口吕鲔据陈仓角闳据汧骆盖延据盩厔任良据鄠汝章据槐里各称将军拥兵多者万人少者数千人转相攻击异且战且行屯兵上林苑中延岑既破赤眉欲据闗中引张邯任良攻异异击破之斩首千余级诸营保守附岑者皆来降岑遂自武闗走南阳时百姓饥饿道路断絶委输不至军士悉以果实为粮诏拜南阳赵匡为右扶风将兵助异并送缣谷异兵食渐盛乃稍诛击豪杰不从令者褒赏降附有功劳者悉遣其渠帅诣京师威行闗中明年公孙述遣将程焉出屯陈仓异与赵匡迎击大破之焉退走汉川异追战于箕谷复破之还击破吕鲔营保降者甚众懐来百姓申理枉结出入三嵗上林成都六年春朝京师留十余日令异妻子随异还西诸将上陇为隗嚣所败乃诏异军栒邑未及至隗嚣乗胜使将行巡下陇取栒邑异潜往闭城偃旗鼓行巡不知驰赴之异卒击鼓建旗而出巡军惊乱奔走追击大破之北地诸豪长耿定等悉降异又击卢芳将贾览破之上郡安定皆降【后汉书本传】
　　盖延字巨卿渔阳人建武十一年拜为左冯翊【后汉书本传】视事四年人敬其威信【续汉书】
　　祭遵颍川颖阳人建武二年春拜征虏将军六年春诏遵与耿弇等从天水伐公孙述师次长安时车驾亦至隗嚣不欲汉兵上陇使王元拒陇坻遵进击破之及诸将到与嚣战并败引退下陇乃诏遵军汧八年秋复从车驾上陇嚣破帝东归过汧幸遵营劳飨士卒作黄门武乐良夜乃罢时遵有疾诏赐重茵覆以御盖复令进屯陇下及公孙述遣兵救嚣吴汉耿弇等悉奔还遵独留不却九年春卒于军諡曰成侯【后汉书本传】
　　鲍永字君长上党屯留人建武十一年为司隷校尉辟扶风鲍恢为都官从事恢亦抗直不避强御帝常曰贵戚且宜敛手以避二鲍其见惮如此永行县到霸陵路经更始墓引车入陌从事谏止之永曰亲北面事人宁有过墓不拜虽获罪所不避也遂下拜哭尽哀而去西至扶风椎牛上茍谏冡帝闻之问公卿曰奉使如此何如张湛对曰仁不遗旧忠不忘君行之髙者也帝意乃释子昱字文泉中元元年拜司隷校尉在职奉法守正有父风永平五年免【后汉书本传】
　　郑众字仲卿河南封人永平中迁左冯翊政有名迹【后汉书郑兴传】
　　郅夀字伯考汝南西平人以廉能称举孝廉肃宗擢为京兆尹郡多强豪奸暴不禁三辅素闻夀皆懐震悚各自检勅莫敢干犯夀虽威严而推诚下吏皆愿效死莫有欺者【后汉书郅恽传附】
　　桓宣谯国人安帝时为梁州刺史时四方多事宣务本节用每农月亲载耒耜登台劝民四民无惰业者嵗屡丰稔【汉中府志】
　　王堂字敬伯广汉郪人迁右扶风安帝西巡阿母王圣中常侍江京等并请属于堂堂曰吾防国恩岂可为权宠阿意即日遣家属归闭阁上病果有诬奏堂者防京等诛堂以守正见称【后汉书本传】
　　陈禅字纪山巴郡安汉人举茂才时汉中蛮夷反畔以禅为汉中太守贼素闻其名即时降服迁左冯翊顺帝即位迁司隷校尉卒于官子澄有清名官至汉中太守【后汉书本传】
　　史敞为京兆尹有能名尤善条教见称三辅【续汉书】种暠字景伯洛阳人为梁州刺史甚得百姓欢心被征当迁吏人诣阙请留之梁太后叹曰未闻刺史得人心若是乃许复留一年迁汉阳太守戎狄男女送至汉阳界暠与相揖谢千里不得乘车【后汉书本传】
　　梁并永嘉元年为左冯翊时诸羌叛并以恩信招诱之于是离湳狐奴等五万余戸诣并降陇右复平【后汉书西羌傅】
　　陈龟字叔珍上党氏人永建中举孝廉迁五原太守拜京兆尹时三辅强豪之族多侵枉小民龟到厉威严悉平理其怨屈者郡内大悦【后汉书本传】
　　延笃字叔坚南阳犨人举孝廉迁左冯翊又徙京兆尹其政用寛仁忧恤民黎擢用长者与参政事郡中欢爱三辅咨嗟焉先是陈留边凤为京兆尹亦有能名郡人为之语曰前有赵张三王后有边延二君【后汉书本传】
　　刘陶字子竒颍川颍隂人灵帝时迁尚书令以数切諌为权臣所惮徙为京兆尹到职当出修宫钱直千万陶既清贫耻以钱买职称疾不聴政帝宿重陶才征拜谏议大夫【后汉书本传】
　　樊陵【字徳云为京兆尹】阳陵县东泾水长流溉灌维首牧人之吏谋不假给光和五年京兆尹樊陵勤恤人隠悉心政事命方畧大吏麴遂令伍琼权度计虑揆程经用以事上闻遂树柱累石委薪积土折湍流疏水门防于新渠洒于畆昔日卤田化为甘壤粳黎稼穑所入不可胜算农民熙怡悦豫讴谈疆畔谓之樊惠渠【蔡邕樊惠渠颂序】
　　盖勲字元固敦煌人司隷张温举为京兆尹时长安令杨党父为中常侍恃势贪放勲案得其赃千余万贵戚咸为之请勲不聴具以事闻并连党父有诏穷案威震京师时小黄门京兆髙望为尚药监幸于皇太子太子因蹇硕属望子进为孝廉勲不肯用或曰皇太子副主望其所爱硕帝之宠臣而子违之所谓三怨成府者也勲曰选贤所以报国也非贤不举死亦何悔及董卓废少帝征为议郎时左将军皇甫嵩精兵三万屯扶风勲密相要将以讨卓防嵩亦被征勲以众弱不能独立遂并还京师【后汉书本传】时汉阳叛人王国众十余万攻陈仓三辅震动勲领郡兵五千人请满万人因表用处士扶风孙瑞为鹰鹞都尉桂杨魏杰为破敌都尉京兆杜楷为威虏都尉农杨儒为乌击都尉长陵第五隽为清冦都尉悉领属勲【续汉书】
　　段煨武威人【魏志】董卓迁天子西都长安使中郎将段煨屯华隂及李傕郭汜等乱天子东归车驾至华隂宁辑将军段煨具服御及公卿以下资储请帝幸其营初杨定与煨有隙遂诬煨欲反乃攻其营十余日不下煨犹奉给御膳廪赡百官终无二意【后汉书董卓传】煨在华隂特修农事【典略】
　　钟繇字元常颍川长社人建安初闗中诸将马腾韩遂等各拥强兵相争太祖方有事山东乃表繇以侍中守司隷校尉持节督闗中诸军委之以后事特使不拘科制繇至长安移书腾遂等为陈祸福遂各遣子入侍【三国志本传】
　　衞觊字伯儒安邑人除茂陵令太祖征袁绍而刘表为绍援闗中诸将又中立觊以侍御史使益州令刘璋下兵以缀表军至长安道路不通觊不得进遂留镇闗中时四方还民闗中诸将多引为部曲觊书与荀彧曰闗中膏腴之地顷遭荒乱人民流入荆州者十万余家闻本土安宁皆企望思归而归者无以自业夫盐国之大寳也自乱来放散宜如旧置使者监卖以其直益市犂牛若有归民以供给之勤耕积粟丰殖闗中逺民闻之必日夜竞还又使司隷校尉留治闗中以为之主则诸将日削官民日盛此彊本弱敌之利也彧以白太祖从之【三国志本传】魏书曰时闗西诸将外虽懐附内未可信司隷校尉钟繇求以三千兵入闗外托讨张鲁内以胁取质任太祖使荀彧问觊觊以为西方诸将皆竖夫崛起无雄天下意厚加爵号得其所志非有大故不忧为变宜为后图若以兵入闗中当讨张鲁地险众强殆难为虑彧以觊议呈太祖太祖初善之而以繇自典其任遂从繇议兵始进闗右大叛太祖亲征乃平之太祖悔不从觊议由是益重觊【本传注　按卫觊臣于曹氏应入三国但此系建安中事故与钟繇传并列汉末】
　　魏延字文长义阳人先主迁治成都当得重将以镇汉中众论以为必在张飞飞亦以心自许先主乃拔延为督汉中镇逺将军领汉中太守一军尽惊先主大防羣臣问曰今委卿以重任卿居之云何延对曰若曹操举天下而来请为大王拒之偏将十万之众至请为大王吞之先主称善众咸壮其言建兴五年诸葛亮驻汉中更以延督前部八年使延西入羌中与费瑶郭淮战大破之迁征西大将军封南郑侯【三国志本传】
　　王平字子均巴西宕渠人建兴十二年副车骑将军吴懿驻汉中领汉中太守十五年代懿督汉中延熙六年拜镇北大将军统汉中七年春魏大将军曹爽率步骑十余万向汉川前锋已在骆谷时汉中守兵不满三万诸将大惊或曰今力不足以拒敌当固守汉乐二城比尔间涪军足得救闗平曰不然汉中去涪千里贼若得闗便为祸也今宜先遣刘防军杜参军据兴势平为后拒若贼分向黄金平率千人下自临之比尔间涪军行至此计之上也惟防军刘敏与平意同即便施行魏军退还如平本防【三国志本传】刘敏左防军扬威将军与镇北大将军王平俱镇汉中魏遣曹爽袭蜀时议者或谓但可守城不出拒敌必自引退敏以为男女布野农谷栖亩若聴敌入则大事去矣遂帅所领与平据兴势多张旗帜弥亘百余里防大将军费袆从成都至魏军即退【三国志蒋琬传】
　　傅佥义阳人为闗中都督景耀六年临危授命论者嘉其忠义【三国志杨戏传】
　　魏
　　夏侯渊字妙才沛国谯人建安二十一年太祖西征张鲁汉中平留渊守汉中即拜渊征西将军二十三年刘备军阳平闗渊率诸将拒之相守连年为蜀所袭遂战死【三国志本传】世语曰渊第五子荣字幼权汉中之败荣年十三左右提之走不肯曰君亲在难焉所逃死乃奋剑而战遂没阵【本传注○按夏侯渊守汉中虽建安年间事然与钟繇卫觊不同故入魏】
　　杜袭字子绪颍川定陵人领丞相长史随太祖到汉中讨张鲁太祖还留督汉中军事绥懐开导百姓自乐出徙洛邺者八万余口夏侯渊没袭与张郃郭淮纠摄诸军事权宜以郃为督以一众心三军遂定太祖东还当选留府长史镇守长安主者所选皆不当太祖令曰释骐骥而不乘焉皇皇而更索遂以袭为留府长史驻闗中文帝践阼入为尚书【三国志本传】
　　赵俨字伯然阳翟人迁扶风太守太祖徙出故韩遂马超兵五千余人使将军殷署等督领以俨为闗中防军尽统诸军羌虏数来冦害俨追到新平大破之屯田客吕并据陈仓俨复攻之贼即破灭时被书差千二百兵往助汉中守署督送之俨虑其有变自至斜谷口人人慰劳又深戒署署军前果叛俨自随步骑百五十人皆与叛者同部曲或婚姻得此问各不自安俨尽呼所从人喻以成败慰励恳切皆不敢有二前到诸营各召料简诸奸结叛者八百余人惟取其魁率治之余一不问乃即相率还降太祖遣将军刘柱将二千人当须到乃发遣而事露诸营大骇俨宣言当差留新兵之温厚者千人守闗中其余悉遣东便见主者内诸营兵名籍案累重立差别之留者意定其当去者亦不敢动俨一日尽遣上道因使所留千人分布罗落之东兵寻至乃复胁喻并徙千人令相及共东凡所全致二万余口齐王即位以俨监雍凉诸军事又迁征西将军都督雍凉正始四年征为骠骑将军【三国志本传】魏略曰旧故四征有官厨财籍迁转之际无不因缘而俨义手上车发到灞上忘持其常所服药雍州闻之乃追送杂药材数箱俨笑曰人言语殊不易我偶问所服药耳何用是为耶遂不取【本传注】
