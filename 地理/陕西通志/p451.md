<!-- { "loadSidebar": true } -->
　　崔琏字宗商髙陵人嘉靖中贡生为崇庆州判抑豪强解寃诬常禄外毫发不取告病贫不能归上官为给路费始还里【髙陵志】
　　王三聘字梦莘盩厔人嘉靖乙未进士授大理评事谳狱多所平反擢佥事河南督屯政兼理驿传时南阳诸屯半侵于豪粮数影射三聘厘剔一清邮递供应困绌三聘规画节省改佥事四川防都蛮猖獗三聘主安抚同事者议不合遂归里囊笥萧然【盩厔志】
　　薛腾蛟字时化渭南人嘉靖乙未进士授长治令均赋役恤鳏寡政平民阜累迁四川佥事分巡川东卿尹钱若愚贪墨无顾借腾蛟即按劾之大盗铜梁朱洪受太平袁廷佐咸肆行刼掠负固不下腾蛟擒勦殆尽征苗之役腾蛟监蜀兵入楚转饟以时人人用命俘斩七百级捷闻赐白金文绮陞山西防议分治大同大同遭悍卒变当事者务为姑息腾蛟以严治之一军肃然已迁副使遂归不复仕【渭南志】
　　张绍芳字孝先鄠县人嘉靖丁酉举人初仕襄陵髙平教谕正身率士迁沁水令廉介自守请托不行调五台筑城御寇修学育才民有张青天之謡比倅顺天名誉益着冢宰张元洲知其贤即擢河间同知尝摄府篆库吏进羡余三百金叱去归里囊槖萧然【鄠县志】
　　南逢吉字元贞嘉靖戊戌进士授礼部主事太庙明堂诸大礼属草多出其手出知保宁力戢奸宄悉与更始暇则萃诸生之嶲者督教之一时得人为盛民有为盗诬者十一人寃十余年莫能白一讯雪之陞副使备兵雁门慨然曰阵法不习匪我制敌敌实制我今之边弊有甚于此者乎于是谕三关将士如令甲习之又数廵行三关外军声大振条上备边便宜五事多触忌讳执政不喜格弗上及考察用飞语罢官【贾志】
　　髙谦字孙益榆林人嘉靖戊戌进士知涞水县清谨自守歳满擢崇州知州及卒州人撤市巷哭贫不能归州民合赙始还里【延绥志】
　　乔世宁字景叔耀州人嘉靖戊戌进士授南京戸部主事以佥事按川南时行郡县奬良罚恶陞湖广督学所擢拔无愧顔庚戌为河南参政有诏募兵河南世宁部署严整时裁损供费诸应募恶少多道亡且掳掠独大梁士卒无一不法者寻督饷小滩小滩商贾闭粜转饷无由输官因即其直以为利世宁令转饷者分籴旁邑奸商失利而民甚便之擢四川按察使以忧归【贾志】
　　王邦宪字后泉耀州人祥符令王志孙嘉靖庚子举人初授徐沟令政声茂着陞莱州府通判除旧守鱼戸之私去刘瑾蜡税之苦莱人颂徳建祠宪文章气节关辅称美子孙为绅士者至三十余人而国图尤为显赫年八十四卒【贾志】长子国字伯祯中万厯丁丑进士以庶常授浙江道有权要占民田数千亩悉核实归之督学江南首拔士如朱之蕃顾起元等皆盖代才复掌河南道管京察备榇陈封事劾权贵直声震朝野乞归终养寻起山西副使时中使势焰薫灼窘辱寮佐国独能开陈大义顿令折服由是大僚方不庭谒宦官擢兵部侍郎廵抚保定歳荒赈饥全活甚众大盗刘应第等聚众倡乱国亲讨平之絶餽遗肃属吏严保甲广积储善政犁然晋陞苏督疾作乞归图邦宪第三子万厯丙子解元丙戌进士任翰林典试福建多拔奇俊厯陞吏部右侍郎以谗去起礼部尚书泰昌登极特召起用防帝崩忧危朝事归家病卒图生平立朝不耦邪党经筵多所啓沃纂修国史率皆实笔朝野重之庚戌拔俊得人称盛人拟之为欧阳永叔司马君实云諡文肃【耀州志】
　　李应奎字文焕白水人嘉靖庚子举人知阳信县以严明为理境内肃然值秋水没田应奎履亩号泣自责百姓皆感泣入春米价翔贵奎诣中丞请发仓以贷中丞意难之奎力请得发民赖以生【白水志】
　　赵忻字子乐盩厔人嘉靖辛丑进士授长洲令长洲繁剧难治忻拊恤备至独于黠吏按罪无少贷晋刑部郎中出守保定时值歳祲忻开仓赈之备兵冀州饬器练士隠负长城之望治兵山西巡抚应天所至务镇静持大体汚吏皆惴惴矜名节【盩厔志】
　　师桂字近溪临潼人嘉靖癸夘举人任青州守治矿盗决梗狱人服其威明时倭寇犯浙檄令监司守令部六郡良家子往御之桂毅然请行亲履行间矢石弗避总督胡林疏荐其才迁守大同奏豪宗不法者九人咸寘于理其歳禄匮乏者以时给之一时豪横畏且爱焉【贾志】
　　任璜字伯玉临潼人嘉靖甲辰进士授成都府推官监守仓粮时月俸皆倍支致仓曹多累璜厘其出纳如数有松潘指挥坐监守盗应抵辠或为乞贷许赂以金璜竟寘之法时当事要功者请加兵泸叙等衞璜按其迹实未叛乃力请罢师后征苗兵备边无不奉命造衅者遂被劾去璜得褒擢任给事中以母老乞归养卒【贾志】兄佩字鸣玉达州学正有经济才【临潼志】
　　南轩字叔后渭南人嘉靖甲辰进士除刑部主事改吏部较京闱试甄拔皆时俊擢四川副使迁山东参议墨吏望风解绶后以老致仕【贾志】子宪仲字子章万厯甲戌进士授枣强令邑城卑薄宪仲修筑遂称保障抑豪宗发隠盗断武邑宁晋疑狱利赖甚溥丙子秋奉檄按边遍厯紫荆等关凡论斥堠修废军饷赢缩将领贤不肖悉当硕画以劳卒【渭南志】
　　严天祥字叔善朝邑人嘉靖甲辰进士知绛县绛有殴人股致死者累检之股骨无他天祥察二股骨形色微异严讯之乃吏仵受赇潜易他骨囚具服抚按有疑狱下天祥治之无不得征拜监察御史【苑洛集】
　　赵仕字丹山肤施人幼负才名与兄瑶嘉靖丙午同举于乡知武乡邑半石田民苦贫瘠仕尽心抚恤清赋均徭悬垦田之令民乃乐业又倡立文社亲为训课文风丕振致政归行李萧然壅飱几不给【延安府志】
　　张光孝字惟训华州人嘉靖丙午举人授西华令剔蠧兴利务与民休息西华旧为土城四面受水日就頽圮光孝易以甎三月告竣有王生者为厮养卒所诬台司已成狱光孝知其诬力出之民大悦服光孝性孝友能文章掞华摛藻下笔千言立就著作多行于世子士鹏宻云教谕士鲲沁源令皆以文章徳政世其家【华州志】
　　黄扆字思瞻咸寜人嘉靖丁未进士授衞辉府推官时郑府以谏忤世宗人乗机诬奏为逆上大怒命三法司按之法司檄扆讯鞫扆独直其寃陞工部主事居淮上防兵变扆通商儧运开屯覈饷吏不敢奸叛军帖服陞知彰徳府寻致仕【咸宁志】
　　孙一正字格卿渭南人嘉靖癸丑进士授户部主事厯迁山西参政驻汾阳时云朔多惊一正拊民振伍卓有方畧厯顺天府尹振刷纲纪厘剔奸蠧部内肃清寻以病免一正性贞毅不为威利所移尤笃于孝友【渭南志】琡字成玉一正子万厯乙未进士授东光令兴利祛蠧调翼城翼城民疲俗悍琡均徭薄赋慈爱有加擢水部主政慎出纳革积弊以劳瘁致疾卒【贾志】
　　孟重字汝器渭南人嘉靖癸丑进士厯固始仁和滑县令以才著名累迁懐庆郡守擒盗魁李应干寻陞河南防政分守大梁复以擒巨盗擢佥都御史巡抚上谷终兵部右侍郎【渭南志】
　　李从教字伯勉同州人嘉靖癸丑进士性重厚质直知涞水县调归安时方有倭警从教修水关置逻船倭不敢犯迁戸部主事转郎中督饷云中出纳惟允陞知河南府改除防州未发卒【同州志】
　　屠济兴安人嘉靖乙夘举人任山西长子县知县秋毫不取沍冬着敝鞾无裼民有以罽袜进者正色曰若墨我叱去宦归亲识至以囊镪问捧腹大噱曰官归不问官问镪吾岂以镪官耶问者悦服【兴安州志】
　　李世达泾阳人嘉靖丙辰进士授户部主事厯陞佥都御史巡抚山东督漕河以宝应湖险恶歳漂舳舻无算请开越河以杀水势为百世利晋南吏部尚书甄汰悉当后入为刑部尚书多所平反时权珰势张甚世达疏先治禁近供事徐正首恶以杜祸源已为左都御史申明宪典俾巡抚无得以问餽相遗一时苞苴尽絶卒諡肃敏【泾阳志】
　　杨兆字梦镜肤施人嘉靖丙辰进士任绍兴知府以卓异迁宻云防政着边功晋都御史巡抚顺天严烽燧时训练陞刑部尚书厯兵部尚书禁衞皆虚籍兆简稽不避权贵军政肃然遴选将士多得其用【延安府志】
　　黄九成字引南城固人嘉靖丙辰进士授戸部主事陞员外监税崇文门尽汰溢额以清慎著名寻陞郎中防芜关税务以余金充上额二万陞临清道副使告归【贾志】
　　张士佩字玫父韩城人嘉靖丙辰进士授绍兴府推官擢御史每疏入肃皇辄报可按山东调停海运安辑辽左流移咸称硕画迁守岭北土寇叶楷作乱士佩谕散之有盗当三省之交啸聚百年士佩议立州于程乡兴宁安逺武平四县间俾保甲互制盗遂息改山西参政汾水泛滥没民田士佩筑猪城泺以时蓄泄遂成腴壤持宪东省齐东薮盗者十余家廉得实歼厥渠魁盗为之尽晋右藩以水灾请除鱼台诸邑寄养马匹歳省民财巨万总晋藩凡所解税不啓封即行转解开府西蜀奉勅丈地尽厘隠诡重赋者縁是得苏长官司土舍阿祭行万金贿谋冐袭士佩治罪不少贷天全司土司杨时春以庶孽谋袭杀应袭者作乱士佩生擒之永宁宣抚司土妇奢世统争印讐杀互奏廉得世统与边目奢进忠茍合乃暴进忠罪许自新仍歆以厚赏进宗惧阴为我用世统遂帖然就勘卒正其罪又董卜乌虑冉维屏称兵作乱俱以计讨平之成都兵戍威茂监司发行粮稍迟遂鼓噪士佩急命啓门呼入曰此非副使所得主吾当给之众遂散致仕归尝自誓云吾有三事在官不取赎锾迁陟不用赂贿居家不行请托终身不愧斯言【贾志】澽濵抚蜀时有成都同知张元善者亦韩城人土司搆乱元善入幕参赞军事谋画周详论功擢顺庆守听断如神发寃释枉一郡称治【韩城志】
　　宋承殷字伯贤凤翔人嘉靖戊午举人授沔县谕严课文艺寒士不能婚葬者每周之陞通山令薄赋省刑有兄弟争产数年不息谕以大义竟相逊让有凶豪数不法前令皆姑容之遂为所制承殷至寘于理恶风遂化【凤翔县志】
　　刘时达金州人嘉靖戊午举人知大竹县时寇贼啸聚达宻布方畧捕获凡二百余人奸宄至此敛手【四川通志】
　　朱擢字征庸渭南人嘉靖己未进士授安邑令政在恵民不阿上官以执法左迁庐州府教授正已率士累擢南戸部主事防税杭州往司税者以羡多为能擢独减加额寻调戸部主事防都门税请托尽絶厯迁员外郎中郧阳郡太守政务大体戒苛察郧人尸祝【渭南志】
　　范燧字以木郃阳人嘉靖己未进士累擢河南防政居家孝友厯官清约裁防金通滞漕擒妖僧除大猾宦辙所经人咸颂之子湜宰岳阳有能名【贾志】









　　陜西通志巻五十七上
<史部,地理类,都会郡县之属,陕西通志>
　　钦定四库全书
　　陜西通志巻五十七下
　　人物三
　　廉能下
　　明
　　侯职榆林人嘉靖辛酉举人为介休教授擢山东邹平令歳饥盗起职捐俸赈济躬诣盗所谕以大义羣盗立散迁大名府通判管宣府南路事时代藩占屯田地七千顷职力争得还宣大屡警至是挟争马价督抚知职才檄董互市职兼示威信边患始弭寻致仕归【延绥志】
