<!-- { "loadSidebar": true } -->
　　赵湘字巨源华州人进士甲科厯彰武永兴昭武三军节度推官迁著作佐郎知新繁县以吏最命知商州徙陇州兴元府上补政忠言十篇诏判宗正寺赐白金二百两真宗东封泰山为东京留守推官礼成迁侍御史升州火命湘往致祠兼问民疾苦还言转运使刘照弛职知洪州马景不任事皆罢黜之再迁工部郎中出知河南府以疾徙虢州卒【宋史本传】
　　李仕衡字天均成纪人家京兆进士及第调鄠县主簿田重进守京兆命仕衡鞫死囚五人活四人重进即其家谓曰子有隂施此门当髙大之徙知彭山县迁知剑州擢尚书度支员外郎判三司盐铁勾院度支使梁鼎言商人入粟于边率髙其直而售以解盐商利益博国用日耗请调丁夫转粟而辇盐诸州官自鬻之嵗可得缗钱三十万仕衡曰安边无大于息民今增以转粟挽盐之役欲其不困何可得哉不听遂行鼎议而闗中大扰乃以仕衡为荆湖北路转运使徙陜西真宗幸洛召为度支副使上言闗右既弛盐禁而永兴同华耀四州犹率卖盐年额钱请减十之四诏悉除之为河北转运使建言河北嵗给诸军帛七十万而民艰于得钱预假于里豪出倍偿之息故工机之利愈薄方春民不足请户给钱至夏输帛则民获利而官用足矣诏优其直仍推其法于天下以为河北都转运使盗起淄青间迁知青州前守捕羣盗妻子寘棘围中仕衡至悉纵之未几其徒有枭贼首至者仁宗即位拜尚书左丞以足疾改同州观察使卒子丕绪防补将作监主簿及仕衡归老时为虞部员外郎请解官就养累迁司农卿致仕卒丕绪居官廉静不为矫激家多图书集厯代石刻为数百巻藏之【宋史本传】
　　李行简字易从冯翊人家贫刻志于学每至夜分寒暑不易又聚木叶学书笔法遒劲与里中富人杨志元同学同时中进士第志元资遗谢不取起家陇州司理参军徙彭州军事推官陵州富民陈子美父死继母诈为文书逐之累诉不得直行简劾正其狱迁侍御史陜西旱蝗命往安抚发仓粟救乏絶又蠲耀州积年逋租擢龙图阁待制帝数幸龙图阁命讲周易间访大臣能否行简无怨昵各道所长人以为长者干兴初改给事中以足疾请外知河中府徙虢州卒【宋史本传】
　　李若拙字藏用万年人举进士擢上第授密州防御推官登贤良方正直言极谏科太祖嘉其敏赡改著作佐郎迁知陇州以政闻雍熙三年假秘书监使交州先是黎桓制度逾僭若拙入境遣左右戒以臣礼由是桓听命拜诏尽恭燕飨日以竒异列前若拙一不留眄取先陷蛮使邓君辨以归使还上谓其不辱命迁起居舍人淳化二年出为两浙转运使徙江南若拙尚气有干才然临事太缓宰相以为言罢使知泾州至道二年黎桓复侵南鄙又诏若拙充使桓复禀命使还真宗嗣位诏试学士院俄知制诰咸平初使河朔按边事知升贝二州卒子绎字纵之幼谨愿自修举进士中第除将作监丞累迁屯田员外知华州蒲城民李蕴诉人盗其从子亡去绎因密刺蕴蕴有隂罪侄觉之惧事暴杀之以灭口遂收蕴致法擢提防河北刑狱权知贝州嵗旱绎为酒务市民薪草溢常数饿者皆以樵采自给得不死官入亦数倍边民嵗输草十余万委积久辄腐败绎奏罢之三迁本曹郎中改兵部为江淮制置发运使内出绢五十万匹责贸于东南绎曰百姓饥不宜重扰辄奏罢之甫半年漕课视常嵗增五之一绎自以久宦在外意不自得作五知先生传谓知时知难知命知退知足也为右谏议大夫卒【宋史本传】
　　阎询字议道天兴人少时以学问着闻擢进士第又中书判拔萃科累迁盐铁判官使契丹询颇谙北方疆理契丹在靴淀迓者王惠导询由松亭往询曰此松亭路也胡不径葱岭而迂枉若是岂非夸大国地广以相欺耶惠惭不能对加直龙图阁知梓州徙河东转运使言三路土兵疲老者听其族以强壮者代从之进集贤殿修撰知河中府大河涨坏浮桥询易为长桥拜天章阁待制转右谏议大夫知邠同二州提举上清太平宫卒【宋史本传】
　　范祥字晋公三水人进士及第自干州推官稍迁殿中丞通判镇戎军元昊围城急祥帅将士拒退之厯知庆汝华三州提举陜西银铜坑冶铸钱祥晓达财利建议变盐法后人不敢易稍加损益人辄不便累迁度支员外郎权转运副使改制置解盐使卒嘉祐中包拯言祥通陜西盐法行之十年嵗减货务缗钱百万其劳可录熙宁中权陜西转运副使张诜奏朝廷复洮陇故地自将帅至裨佐悉有功赏臣见洮渭父老言皇祐中转运使范祥因熟羌数被冦掠其部族愿输土置城以为守御乃即古渭为砦消沮边隙可谓知守攻之利冀推原旧功少赐褒防使天下知祥死犹被恩且舒祥忠义之气诏赠秘书录一子子育字巽之举进士为泾阳令以养亲归从张载学有荐之者召见授崇文校书监察御史里行神宗谕之曰书称堲谗说殄行此朕任御史意也育因荐张载等数人知河中府加直集贤院徙鳯翔以直龙图阁镇秦州元祐初诏为太常少卿改光禄卿都承防出知熙州时议弃质孤胜如两堡育争之曰熙河以兰州为要塞此两堡者兰州之蔽也弃之则兰州危兰州危则熙河有腰膂之忧矣又请城李诺平汝遮川曰此赵充国屯田古榆塞之地也不报入为给事中户部侍郎卒绍兴中采其抗论弃地西夏及进筑之策赠宝文阁学士【宋史范祥本传】
　　吕大忠字进伯【大防兄蓝田人】登第为华隂尉晋城令韩绛宣抚陜西以大忠提举永兴路义勇改秘书丞大忠言养兵猥众国用日屈汉之屯田唐之府兵善法也弓箭手近屯田义勇近府兵择用其一兵屯可省为签书定国军判官会遭父丧起复知代州契丹使萧素梁颖至代大忠数与素颖会议屡以理折之元祐初厯工部郎中陜西转运副使知秦州时郡籴民粟豪家因之制操纵之柄大忠选寮宷自旦入仓虽斗升亦受不使有所壅阏民喜争运粟于仓负钱而去得百万斛绍圣三年加宝文阁直学士知渭州付以秦渭之事徙知同州旋降待制致仕卒诏复学士官佐其【宋史吕大防传】
　　李处讷同州人为郡守时称循吏【贾志】
　　张汝明鳯翔人神宗时为汉阳军判官时行公田法授牒按境内躬临阅实虽雨雪不渝由是吏不得通贿而税均于一【湖广志】
　　李周字纯之冯翊人登进士第调长安尉嵗饥官为粥以食饿者民坌集不可禁县以属周周设□间老少男女无一乱者转洪洞令县南有涧支流湓入嵗赋菑楗调徒遏之周始筑新堤民不吿病改知云安县蠲盐井之征百万通判施州州介羣獠不习服牛之利为辟田数千亩选谪戍知田者市牛使耕军食以足哲宗立召为职方郎中迁直龙图阁为陜西转运使以集贤院学士知邠州徙鳯翔府改集贤殿修撰卒【宋史本传】
　　毕仲衍字夷仲【士安曾孙华州郑人】以廕为阳翟主簿张升县人也方镇许请于朝欲兴乡校具材计工听民自以其力输助邑子马宏以口舌横闾里谩谓诸豪曰张公兴学县令因取诸民由十百至千万未已也诚捐百金予我我能止役豪信其能予百金宏即诣府宣言县吏尽私为学之费又将赋于民升果疑勅县且止又揭其事于道令欲上疏辩仲衍曰亡益也取宏治之不辩自直矣会摄县事即逮捕验治五日得其奸言于升流宏邓州一县相贺举进士中第调沈邱令以秘阁校理同知太常礼院擢起居郎暴疾卒仲游字公叔与仲衍同登第调环庆转运司干办公事从髙遵裕西征运期迫遽陜西挽夫三十万一旦悉集转运使范纯粹李察会僚属议皆不知所为以委仲游仲游集诸县吏令先効金帛缗钱之最戒勿启扄鐍共簿其名数以为质预饬斛量数千洞彻仓庾墙壁使赢粮者至其所人自槩输其半而以半自给不终朝霍然而散翊日大军遂行元祐初召试学士院擢第一加集贤校理出提防河东路刑狱韩缜以故相在太原按视如列郡缜奴吿有卒剽其衣于公堂之侧缜怒将寘卒于理仲游曰奴衣尠薄而敢掠之于帅牙非情也以付狱治卒得免太原铜器名天下独不市一物惧人以为矫且行买二茶匕而去缜曰如公叔可谓清矣改秘阁校理知耀州是嵗大旱仲游先民未饥揭谕境曰赈施与平籴若干万石富室知有备相劝发廪民就食者十七万九千口无一人去其乡徽宗时厯吏部郎中堕党籍坎防而终弟仲愈厯知鳯翔府擢秘书少监卒【宋史毕士安传】
　　韩彦直字子温【世忠子延安人】以父任补右承奉郎调大社令出为浙东安抚司主管机宜文字乾道二年迁户部郎官总领淮东军马钱粮会大军仓给粮察给米不如数捕吏寘于理初代缗钱仅二十万明年奏计乃四倍帝嘉之拜司农少卿权知江州时相密启换武授鄂州驻劄都统制条奏军中六事乞备器械增战马革滥赏厉竒功选勇畧充亲随等朝廷从之八年匄归文班迁刑部侍郎同列议大辟三鞫之弗承宜令以众证就刑欲立为令彦直持不可议卒格会当遣使于金帝亲择以往既至守节不屈金卒礼遣之迁吏部侍郎改工部尚书以言罢寻知湿州首捕巨猾王永年穷治之杖徙他州奏免民间积逋以郡余财代输海冦出没大洋彦直授将领土豪等方畧不旬日生擒贼首海盗为清奏功进敷文阁学士以弟彦质为两浙转运判官进龙图阁学士致仕卒【宋史韩世忠传】彦古知平江府至郡有士人持吏短长投状以占能否彦古曰此状汝不能为必有吏人为者其人错愕即以实吿于是拘吏杖之一郡以为神明【姓谱按彦古彦质弟延安人】
　　金
　　杨邦基字德懋华隂人天眷二年登进士第迁太原尹徒单恭贪污不法托名铸金佛命属县输金邦基独不与徒单恭怒召至府将以手持铁柱杖撞邦基面邦基不动以廉为河东第一迁秘书监兼左谏议大夫出为永定军节度使致仕卒邦基能属文善画山水人物尤以画名当世云【金史本传】
　　赵重福字履祥丰州人试补女直令史迁沧州盐副使嵗饥民煮卤为盐卖以给食盐官往往杖杀之重福曰宁使课殿不忍杀人嵗满课殿当降三司使以嵗荒薄其罚迁都水少监治密云县贞祐二年以守密云功迁同知河间府事三年河间被围有刘中者劝重福出降重福不听是时河间兵少多羸疾不任战重福劝其父老率其子弟强者战弱者守围解迁河东北路转运使致仕卒【金史本传】
　　武都字文伯东胜州人大定十二年进士调阳谷主簿迁髙水令县素多盗都皆廉得姓名牓之通衢约无再犯悉奔他境累迁中都路都转运副使以亲老与弟御史郁俱乞侍寻丁忧服除迁滦州刺史入为户部郎中被诏由海道漕辽东粟赈山东都髙其价直募人入粟招海贾船致之迁中都西京按察副使以劳迁本路按察使备御西京有劳召为户部尚书中都戒严都知大兴府醉酒以防衣见诏使坐是解职起为刑部尚书河东路宣抚使以疾卒【金史本传】
　　元
　　谢仲温字君玉丰县人畧涉书史世祖命备宿卫中统元年擢平阳太原两路宣抚使至元九年迁顺德路总管时方用兵江淮有寡妇鬻子以偿转输之直仲温出俸金赎还之十六年为湖南宣慰使二十二年改淮东嵗旱仲温导白水塘灌民田公私赖焉【元史本传】
　　张敏富平人大定间进士为闻喜令有善政至元初民为立碑【贾志】
　　宋规字汉臣长安人亲殁庐墓瑞草生中统戊戌征试中论赋两科拜议事官先是官吏纵肆曰久数侵苦小民规绳之以法惕然皆莫敢犯丙辰春诣阙陈便宜数事上悉嘉纳为耀州尹官蜀道宪副政声着闻【闗学编】
