<!-- { "loadSidebar": true } -->
　　寳泉寺亦名元安寺　在县东南四十里彭村【按下寳泉寺碑记汉时建寺于山顶即此寺也府志作唐年间建贾志作明洪武年建俱误】下寳泉寺在南五台山下汉时建寺于山顶魏永平中于峰下塑毘卢佛像増建下寳泉寺泉从竹林寺流至峰下故名唐时増脩兀延祐己未公主僧格喇实舍金钞重建泰定四年改峰泉寺明成化正德间相继脩葺【工部郎中周仲仁记】
　　兴龙寺　在孝义里汉时建【县志】
　　大安寺　在鲍坡里去城二十里晋鸠摩罗什译经此寺【贾志】
　　静髪寺　在城东南二十里神峪里隋开皇二年建明嘉靖年重脩【贾志】
　　云经寺　在城东二十里成留里隋开皇年建眀成化时重修【贾志】
　　兴善寺　在永寜门外五里今靖恭坊创自晋武初名遵善寺隋开皇间额曰大兴善寺诏僧徒二十余万实之招提之盛甲于海内唐元和四年建脩转轮藏经阁太和二年得梵像观音移大内天王阁于寺中作大士阁唐末独二阁存焉宋淳熙间崇辨禅师居阁夜深有老狐聴经明永乐时云峰禅师重葺殿堂钟楼稍复旧制
　　本朝顺治五年麸斋广东二僧重脩方丈大雄殿周垣四百丈【县志】康熙二十四年憨休和尚増脩山门三十年约叅和尚募脩方丈殿廊及钟鼓楼【县册】
　　寳庆寺　在安仁坊俗名花塔隋仁寿初建明万厯间冯从吾讲学于其中【贾志】隋文帝唐中宗尝临幸焉文宗感蛤蜊观音像建五色塔五代殿宇兵燹惟塔存【冯志】明景泰二年重脩有碑记
　　本朝雍正元年住僧文天重脩寺阁【县册】
　　慈恩寺　在城南一十里曲江池北唐髙宗为文德皇后建内有浮图塔六级即今雁塔唐中书舎人李肇国史补进士既防题名于慈恩寺塔故今谓之雁塔题名【马志】慈恩本隋无漏寺贞观二十一年髙宗在春宫为文德皇后立慈恩寺永徽三年沙门元奘起塔初惟五层砖表土心效西域窣堵波即袁宏汉所谓浮图祠也长安中摧倒天后及王公施钱重加营建至十层其云雁塔者天竺记达嚫国有迦叶佛伽蓝穿石山作塔五层最下一层作雁形谓之雁塔葢此意也兵余止存七层长兴中西京留守安重霸再修之判官王仁裕有记长安士庶每嵗春秋游者道路相属熙寜中富民康生遗火经宵不灭而游人自此衰矣【宋张茂中游城南记】慈恩与含元殿相直髙宗每天隂则两手心痛知文德皇后常苦捧心之病因鍼而差遂造寺建塔欲朝坐相向耳【张舜民画墁録】永徽三年用七宫亡者衣物财帛建雁塔于慈恩寺其基四面各一百四十尺仿西域制度有五级并象轮露盘髙一百八十尺层层中心皆葬舎利不啻万颗上层以石为室立碑载二圣所制三藏圣教序记乃褚遂良笔【续文献通考】景龙三年中宗幸慈恩寺登浮图时在重阳羣臣上菊花酒上赋诗学士及词臣并和圣制上官婕妤以宋之问之诗为美即其事也【李楷雁塔记】塔内面东西间尹琳画塔下南门尉迟画西壁千鉢文殊尉迟画南北两间及两门呉画并题大殿东廊从北第一院郑防毕宏王维等白画两廊壁间阎令画中间及西廊李果奴画行僧【厯代名画记】明天顺间秦藩宗室重脩吏部侍郎张用瀚撰碑
　　本朝康熙五十七年总制鄂海重脩遇仙桥【县册】
　　资圣寺　在城东十五里本越国公长孙无忌宅龙朔年为文德皇后立尼寺咸亨四年改为僧寺后被火焚灰烬中得经数部不损一字众以为异数日之间施舍钜万遂营造如故今改为神峪寺在咸寜白鹿原下【贾志】殷仲容题额檀章画中三间东牕南北面呉画髙僧大三门东南壁姚景仙画经变寺西门直西院外神及院内经变杨廷光画北圆塔下李真尹琳绢画菩萨【厯代名画记】
　　兴教寺　在城南六十里唐总章二年建【冯志】内有三塔其中塔特髙大为唐三藏法师元奘瘗身之所尚书屯田郎中刘轲铭左为慈恩基公塔太子左庶子李宏度铭右则大周圆则法师塔铭之者贡士宋复也寺之北旧有玉峰轩宋元丰四年知永兴军吕大防建今惟存长安令陈正举记石【明都穆游终南山记】
　　荐福寺　在永寜门外西南三里许隋炀帝在藩旧宅唐天授元年改为荐福寺有小塔神龙以后翻译佛经并在此寺【马志】东有放生池相传即汉洪泽陂也【冯志】天后飞白书额净土院门外两边呉画鬼神南边神头上龙为妙【厯代名画记】武后始立为大献福寺度僧二百余天授初改为荐福寺中宗即位大加营饰有浮图十五级髙三百余尺景龙中宫人率钱所立者也厯宋元明重脩天顺二年重赐寺额撰碑记
　　本朝康熙间紫谷禅师重脩雁塔初基抚军永泰捐饰大殿佛像其寺基周一顷五十畆寺钟出自武功河畔砧妇作石捣衣忽声自石出响闻数里土人发之乃巨钟也遂送为寺钟【县志】
　　崇福寺　在城东北五十里宣义里唐则天后建时译经多于寺金大定甲申重脩勅赐原额【本寺碑记】武后题额西库牛昭王陁子画山水东山亭刘整画山水【厯代名画记】
　　防极寺　在东门外唐神龙元年太平公主为则天后建【马志】开元二十六年改额曰兴唐明正统八年住持满桂重脩佥事四明张楷撰碑并书【本寺碑记】
　　安国寺　在府东迎宣门内唐睿宗旧宅景云元年建【马志】东车门直北东壁北院门外画神两壁及梁武帝郗后等并呉画并题东廊大法师院塔内尉迟画及呉画东北湼槃变杨廷光画【厯代名画记】
　　兴庆寺　在县东唐温国公苏长嗣宅开元二年建【贾志】迤东弥陀寺有西方极乐世界碑甚佳【县志】明成化十五年重脩【秦藩碑记】
　　开元寺　在县治西唐开元年建故名后殿有宗御容【冯志】开元二十八年正月二十八日宗于延庆殿与胜光师论佛恩德乃令天下州府各置开元寺一所【元胜碑】宋建隆四年中书令琅琊王彦超及僧嗣麟重脩【侍御史刘从义记】明嘉靖四十二年脩后有藏经阁
　　本朝康熙三十年镶白旗御方佟阿利等重建【通政使周之桂
　　记】
　　清禅寺　在城东南七十里小义谷口唐天寳元年建【马志】裴孝源画録云有郑法师画【厯代名画记】
　　观音寺　在市园巷开元初建一在城南十五里李玉村明初建嘉靖年脩一在城南三十五里樊村里明嘉靖丁巳重脩【县志】
　　宣陵寺　在城东南三赵村唐乾元三年建以其地枕汉宣帝陵故名【马志】
　　福田寺　在城东四十里唐乾元三年建【县志】
　　牛头寺　在城南二十里樊川北隈即勲防坡贞元十一年建有司空图诗【贾志】旧有唐贞元中徐士龙撰徧照禅师碑今不存所存惟仙人丘长春诗刻【明都穆游终南山记】宋太平兴国中改为福昌寺明隆庆五年脩古佛殿前有四季栢四时皆花尤称竒絶【县志】
　　本朝达礼善重脩康熙六十一年继脩【县册】
　　寳寿寺　在东郭外新城里唐贞元十八年建明嘉靖三十九年重脩【县志】
　　二圣寺　在城东南五十里唐建明重脩【贾志】
　　钟楼寺　在城南四十里鸣犊里即万年故址唐时建明代重脩【县志】
　　兴国寺　在夏侯村西原离城三十里唐三藏香火院宋为延兴寺【县志】
　　云峰寺　在东闗外唐建【贾志】
　　玉泉寺　在城南四十里初名涂山寺唐开元时僧思恒建明洪武十四年僧清敬镌瑶掘石获洞内有诸佛罗汉一十九尊又净桩一座因名曰玉泉成化嘉靖间屡经脩葺【本寺碑记】
　　香城寺　在城内钱局创自石晋思逺禅师后周显德中赐额广福禅院宋仁宗更赐名曰善感然人恒以香城名之元时屡脩有至治二年重脩碑记【县志】
　　卧龙寺　在陆海坊四牌楼南有呉道子画观音像及佛足迹碑初以像名观音寺宋有僧惟果长卧其中人以卧龙呼之故名【贾志】寺在隋为福应禅院唐名观音寺宋太宗更名卧龙明正徳十六年重脩【秦藩碑记】
　　圆光寺　在城南六十里太乙山中今称为南五台【贾志】隋仁寿中有毒龙变为羽人携药货于长安诈称仙术大士现比丘身以妙智力伏妖唐大厯六年号为南五台山圣寿寺宗太平兴国三年夏前后六次现五色圎相祥云等瑞勅额为五台山圆光之寺【本寺碑记】千佛寺一名竹林寺在城南七十里即圆光寺下院明洪武时建万厯十二年秦藩重脩副使秦可大记崇祯兀年继脩有碑【县志】
　　二龙寺　在永寜坊中有龙井宋咸淳国师昙延说法于此【贾志】
　　道安寺　在城南四十里北王里相传秦国师道安曾居此地故名金兴定二年建有国师塔存【县志】
　　圆通寺　在东郭金花坊元至正十一年建【府志】内有元御史伊喇海寿碑【马志】明嘉靖二十六年僧法冲重为拓地搆楼供大藏经七千巻水陆神像五十轴方防柱有鹤数百飞鸣盘桓如相庆然遂题楼曰瑞鹤长安张治道撰碑并志以诗【县志】
　　本朝康熙五十三年重脩【县册】
　　洪济寺　在城东十五里光大里明景泰万厯间重脩
　　本朝康熙三十五年増脩创建失传【县志】
　　普光寺　在城南六十里终南山上【贾志】明成化二十二年重脩【秦府长史防邦贞记】内仰天池旧为龙池寺洪武初西印土乌萨罗国僧无壊拄锡于此屡着灵异秦愍王为建上下寺二庄严冠长安今废赵崡有诗【县志】寺有方池名曰仰天跨以石梁于兹玩月为宜【明都穆游终南山记】
　　天防寺　在县北五里明洪武时建【贾志】一在城南四十里【县册】
　　崇兴寺　在城东二十五里明嘉靖二十一年建
　　本朝康熙四十二年脩【县册】
　　真相寺　在城南郭外明隆庆元年建【府志】
　　本朝有喇嘛僧张姓者募脩此寺【本寺碑记】
　　龙泉寺　在城南四十里二龙里直玉案之北明时建【贾志】
　　显钟寺　在城南四十里章曲【县志】
　　兴福寺　在城南三十里大兆防碑移碑洞【县志】菩萨寺　在平康坊【贾志】
　　防国寺　在城中顺治庚寅巡抚黄尔性建有记【县志】喜善寺　在城东南二里李家村康熙四十二年重脩创建无考【县册】
　　丹霞观　在县治八家巷汉周亚夫囘细栁有疾而愈建此【贾志】元至正三年脩明嘉靖七年重脩【本观碑记】
　　天寜观　在城内粉巷唐贞观五年建明正德嘉靖间刘解元序王解元诰滑解元抚皆府学士胥寓于此以防文学【马志】
　　本朝雍正元年重脩【县志】
　　太真观　在安邑坊唐天寳五年贵妃姊裴氏舍宅置【宋敏求长安志】
　　金天观即火神庙　在城东南一里创自唐代内有金安寥阳二殿明天顺初至治甲寅三次增脩长安吉人有记嘉靖己未织造周富捐脩万厯中倾圮附观居民屡见寥阳殿中夜发祥光甚着灵异里人窦文着等输钱脩治【本观碑记】
　　丹阳观　在城南四十里杜曲镇金大定间扶风马真人结茅于此其后弟子魏道冲軰建立堂殿遂以师号名观明天顺丁丑中贵官赵安等重脩长安游邦贞记【本观碑记】
　　玉虚宫　在城内栁巷坊创始于元至正年明正德嘉靖间两次増脩【本庙碑记】
　　日月圜　在城东南四十里洪武初有仙姑王防真主是圜圜穴如门左日右月朝夕映影烟霞缭绕真仙境也天顺间建殿宇
　　本朝康熙辛卯重脩【本庙碑记】
