<!-- { "loadSidebar": true } -->
　　孟攀麟字驾之云内人日诵万言能缀文时号竒童金正大七年擢进士第为陜西帅府详议官遂家长安中统三年授翰林待制同修国史至元初召见条陈十七事大抵劝上以郊祀天地祠太庙制礼乐建学校行科举擢守令以字民储粟米以赡军省无名之赋罢不急之役百司庶府统于六部纪纲制度悉由中书是为长久之计世祖悉嘉纳之又尝召问宗庙郊祀仪制攀麟悉据经典以对时帝将亲祀命攀麟会太常议定礼仪攀麟夜画郊祀及宗庙图以进帝皆亲览后以病请西归帝令就议陜西五路四川行中书省事四年卒赠翰林学士承防諡文定【元史本传】
　　张讷蓝田人少有志行歴官监察御史立朝论事謇谔不避权贵谏草一出时论归美家居孝友婣睦举动必协于道闗中学者翕然宗之【贾志】
　　杨钦云阳人三歴风宪俱有政声【贾志】
　　王亨朝邑人为县募官持守端楷每与时尚同异遂弃去不仕由义亨之孙为御史累有献替从幸上京抗章论卫士纵牧践民田行营肃然【马志】由义至大元年除彰德路总管值旱随祷而雨逾年又旱请于朝得钱一万缗易米以济饥民累章奏免属邑税绢税米营建庙学民不知费徴为兵部侍郎【河南通志】
　　明
　　文振三水人洪武初贡士任御史赋性刚直权势莫挠京师以铁面号之太祖命督修文华武英诸殿尝以言见谪充吏三日复谏上怒甚将杀之振顔色不变上竒而释之寻擢河南佥事涖政廉能陞云南交趾防使卒【贾志】
　　王朴同州人洪武乙丑进士授吏科给事中改四川道御史性戆直数以谏忤防一日以奏事争辩上怒命斩之至市复赦还曰改乎朴曰臣无罪不宜戮有罪又安用生之上复命斩之出过史馆呼曰学士刘三吾某月日皇帝杀无罪御史王朴行刑者复命上怒其不先闻俱坐死【贾志】
　　来恭三原人洪武中贡士累擢佥都御史弹劾不避权贵有谗恭者上私幸其第恭妻纺绵恭方荷锄园中遂诛谗者而益重恭【三原志】
　　墨麟字士祯髙陵人洪武甲子乡举任监察御史风纪大振擢北平副使永乐初陞刑部右侍郎人不敢干以私进少保卒【西安府志　按明一统志云麟以国子生任御史永乐时以守城功陞少司马卒赠少保諡荣毅与府志互异】
　　丘野鄜州人洪武中以国子生擢御史激扬得体永乐初陞湖广按司副使【明一统志】
　　马京字子髙三原人洪武十三年进士及第授翰林院编修永乐初拜刑部右侍郎未几卒諡文简京为人方正有才思立朝多所建明【雍大记】
　　康郁扶风人建文中以贡士任御史时议削夺燕藩上防切谏不报歴官四川臬使持宪严明人不敢干以私【贾志】
　　雷恭字时敬澄城人永乐乙酉举人授交阯道御史正直謇谔不避权贵出按山西风裁凛然墨吏望风解绶天顺初同御史杨瑄等极论石亨擅权英庙怒谪戍辽东【同州志】
　　李节字文度三原人永乐中以明经授给谏论事务存大体陞四川副使振肃风纪气节凛然宣德间都督陈怀镇四川擅作威福节抗疏劾其不法数事怀竟以是败众服其刚介寻陞按察使【三原志】
　　李锡字天禄咸寕人永乐戊子解元授蒲州学正毅然以师道自居出其门者多成令器陞给事中整饬典章小心慎宻得近臣体转通政使封驳章奏通达下情虽倥偬繁剧条理井井【贾志】
　　周彧朝邑人永乐中以明经征为给事中陞通政使刚直敢言有论劾必着绯衣诸大臣每早朝使人候彧长安门外见彧绯衣各取素衣角巾待罪有譛彧贪者上怒下狱死命籍其家惟袭布斗粟而已召彧妻问曰彧无俸金耶妻曰彧俸金寄通政司库已而司上彧库金上悟立诛譛者复其官【西安府志】
　　段信字宗实三原人正统丙辰进士任杭州司李亷介不挠狱无寃滞擢御史廵按云南滇人有诗曰担头不带滇南物只挿梅花到处香继按直监军口外所至风节着闻弹劾不避权贵陞佥都出守紫荆闗边境宁辑【三原志】
　　杨祥商州人正统丙辰进士歴任监察御史弹劾无所避奸豪咸惮之居官十年环堵不饰【西安府志】
　　白行中字大本清涧人正统甲子乡荐知襄垣安肃拜监察御史按广东揽辔有澄清之志羣吏贪墨者辄解绶去后守松江以卓异闻总两淮鹾政转运不匮尤以清白自持【延安府志】行顺字致和行中兄正统戊辰进士歴官湖广廵抚亦以风节着【清涧县志】
　　杨鼎字宗器咸宁人正统四年进士授翰林编修以才推改监察御史治兵兖州陞工部右侍郎天顺二年转左中贵牛玉议欲转江南折粮银入实内帑以他物充武职俸鼎从容议已之成化四年代马昻为户部尚书延绥用兵廷议预征边饷鼎言黄河汉唐漕运故道间虽稍险然三门而上小河可达延绥其迹尚在茍贮粮水次遡流徐运何所不济疏上请身督之竟龃不行鼎在官力清利孔所题覆持正不回事出上防亦不曲狥所立税监二法户部遵守之致仕归卒諡庄敏子时畅官至太常少卿【名山藏】
　　裴斐字成章渭南人正统丁卯举人官御史立朝有风裁出按辽阳将领整肃陞湖广佥事告归绍宗字伯修斐孙以进士除海门知县遇事敢为无所畏避武宗南廵当道使署江都事时张忠江彬等横索有司莫敢犯绍宗独与抗不少屈比驾旋省费数万缗寻擢给事中直言无讳会有大礼事绍宗抗疏数千言反覆辨难词严义正诏下锦衣狱以掠重创甚卒贫不能治丧时称忠清【渭南志】
　　郭宗舜岐山人有胆畧渉猎书史正统时有羣盗聚刼宗舜以计擒之有司上其事授廵检岁凶军民流离诏下求言宗舜伏阙上十事极论时弊指斥权要末复系之以诗英庙采行焉再授漷县廵检会御史杨纲夜经其处宗舜盘诘如法纲怒劾以轻侮风宪宗舜亦抗章辩奏上直之及土木之变入塞省进衣物后论功陞后军都督佥事【鳯翔府志】
　　李着郿县人由太学生授广西道御史当英庙北狩景帝以太后令监国时国势危疑渐起即真之议着力言宜辅太子以成周公之美疏词称殿下言颇切直帝再三诘责终不屈帝怒杀之英庙复辟令以礼改葬云同邑岳嵩亦以太学生任兵科给事中以言事忤防谪福建布政司经歴曾孙宗知宻县有声【郿县志】
　　阎佐字文辅商州人天顺甲申进士授御史廵按兖豫闽蜀直声大着与中官勘事不合中官素知其直谢不敢逆陞浙江副使有以私干者却之逺近震摄子宇字大启治间进士知曹县有绩【冯志】
　　张鼎字大器咸宁人成化丙戌进士授刑部主事上言邉备曰陜西三边腹里俱有镇守总兵廵抚都御史等官遇事各为可否有警不相救援宜推文武兼济者一人总制三边副将以下悉听调遣则事体归一诏从之边境頼以稍宁【咸宁志】鼎歴官户部侍郎初知太原除豪黠孟氏一家九人按察河东威名逺着廵抚保定御流贼筑墙数百里自内邱直达京畿境内肃清【贾志】
　　魏秉孝字执中蒲城人成化丙戌进士官御史迁山东副使政绩丕着宪庙时尝直南郊纠仪上言人君所畏者惟天今当郊祀宜肃恭收敛以精对越之诚不可令教坊诸俳在左右时以为名言【蒲城志】
　　张进禄字天锡清涧人成化丙戌进士授御史正论危言弹劾不避权贵廵按山西时榆次有巨侠鱼肉小民亷知之悉置于法境内遂安以直道罢归子鸾乡举两令岩邑皆有能声【贾志】
　　李俊岐山人父赐生俊六月而卒母曹氏矢志守节俊稍长安贫力学登成化己丑进士官吏科都给事中弹击奸回权要敛迹尝言事恐忤防置棺榇待命后出为湖广叅议山西参政所至有德政及人【凤翔府志】
　　张琛宜川人成化乙未进士授行人歴吏科都给事中防洁自守弹劾不避权贵疏数上皆切时弊陞太仆少卿寻卒【延安府志】
　　李善字宗元陇州人成化戊戌进士授行人擢御史是时太监梁芳怙宠市权乃上疏极言中贵侧目按辽东时韦太监纵舎人侵渔军饷闻善至即相顾敛手又劾都督王铠孙贵皆以不职罢寿宁侯张鹤龄负势族子渔猎小民谤怨载路善曰此教授侯门者弗严也乃叅其教授姚某侯家以罪发戍者若干人逺迩皆缩舌侯阴间之出为河南佥事河决张秋都御史刘大夏督修之善为相度水势开贾鲁河改河南注筑塞黄陵决口断水东流卒底于成陞湖广叅议何淮等僣号攻陷城池善以计擒之荆襄王景阳以左道惑众善捕送京师余悉不问擢四川布政使番人久肆摽掠善移檄宣布朝廷威德番尽降拜南京都察院右副都御史以整肃风宪为己任陞南工部尚书移病去【贾志】
　　张鸾字应祥咸宁人成化辛丑进士授大名知县为政防平调南乐岁旱民饥流亡过半乃力请赈贷民以获苏擢御史廵视居庸条陈防边数事悉报可出按四川先后奏议松潘诸处及成都诸郡县添设裁革事宜皆卓然为经逺之绩累迁佥宪时御史王时中廵按大同忤权贵欲置之死鸾力解救之巨珰张璿掠夺民产徃勘事得直以田产还之民转刑部右侍郎以忤刘瑾致仕归【贾志】
　　阎价字允德陇州人成化丁未进士由庶吉士授浙江道御史治五年查盘松茂邉储廵按河南值刘瑾乱政价特疏劾之事虽未行时论归美后陞四川参议致仕卒【贾志】
　　虎臣【麟游人】慷慨有气节成化末贡入太学适闻万岁山架棕棚以备登眺臣上疏极谏宪庙竒之祭酒费訚不知也惧其贾祸会六堂鸣鼓声罪以锒铛鎻之俄官校至宣臣至左顺门中官传防劳之曰尔言是棕棚拆防矣命吏部予七品官訚闻而大惭臣知云南嘉县事卒于官【郊外农谈】
　　袁泽字汝霖醴泉人治己酉举人两署学政矩范尊严诸士翕然仰之继擢御史纠劾奸恶无所顾避清理河南军戎兼刷文巻并造军器俱有成法以疾归【马志】
　　王纶字汝言扶风人治己酉举人初任真定知县适权珰奉使过州县辱官吏笞邮卒张甚既至真定纶直入传舎以带系之缚其左右搜简囊槖欲闻于朝珰伏罪乃已寻召入为御史出廵四川此珰适为镇守敛戢不敢恣肆时蓝鄢作乱督臣洪钟日事宴饮露章劾罢之后掌十二团营会逆珰刘瑾衔灵寳许进揑防命纶往按治纶力为昭雪瑾怒方遣逮而瑾败由此直声震中外擢浙江叅政未赴卒【贾志】
　　王字汝器朝邑人治庚戌进士授户部主事清理京卫牧马草塲畜牧事宜时房山豪民侵牧地自按之豪民有奥援不顾曰法如是也为员外会诏求直言疏列五十余事寻为郎中督储辽东条奏边储战阵方畧过山海闗宪臣以诱杀勘边士罪疏言实非诱杀急行功赏以厉士心廵歴诸仓敷陈便宜七事后忤大司马某谪阿迷州同知擢守和州辨寃抑导水利后为苏州同知以直道忤时遂免归【朝邑志】
　　东思恭字进贤华州人治癸丑进士拜兵科给事中敢言直谏缙绅惮之如劾都指挥彭麟軰附势南京祭酒刘震贪汚天下快焉寻奉命给赏京卫军士处置得宜会云南夷酋猛宻相仇杀上命思恭案验事平方拟奏报思恭感瘴疠卒于滇南【西安府志】
