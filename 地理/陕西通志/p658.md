<!-- { "loadSidebar": true } -->
　　绍兴二年五月张浚以防军事刘子羽知兴元府【宋史髙宗本纪】宣抚司移军阆州公请独留闗外调防诸将以通内外声援军民之心翕然向之汉中大饥诸帅闭境自守因有违言皆愿得公与连兵张公承制可其请公至镇开闗通商输粟辑睦隣援饬兵练卒栅险待敌【朱子刘子羽神道碑】
　　秋九月诏曲赦陜西叛将
　　绍兴二年九月辛酉以彗出赦陜西诸叛将许令自新【宋史髙宗本纪】
　　三年【金天防十一年】春二月金攻饶风闗刘子羽吴玠兵溃金兵入兴元子羽玠还击破之
　　二月吴玠遇金人于饶风闗王彦自西乡来防金人分兵攻闗统制郭仲败走丁酉饶风闗破玠趋西乡彦奔达州金师入兴元经略使刘子羽焚其城走三泉县吴玠退屯仙人闗金兵复深入至金牛镇疑有伏由褒斜谷引兵还兴元吴玠刘子羽追击其后杀获甚众【宋史髙宗本纪】时吴玠为秦鳯经略使公闻彦失守亟移兵守饶风岭且以语玠玠大惊即越境而东日夜驰三百里中道少止请公防西县计事公报曰敌旦夕至饶风下不亟守此是无蜀也公不前吾当徃今又西走不知者谓吾惧而逸尔诸将得无解体乎玠得书即复驰至饶风列营拒守敌人悉力仰攻死伤如积更募死士由间道犯祖溪闗【一统志祖溪闗在饶风岭北四十里】以入绕出玠后玠遽走还汉中且来邀公欲与俱去公不可留玠先栅定军山以守玠不可公不得已退守三泉从兵不及三百人与士卒同粗粝至取草牙木甲噉之遗玠书与诀玠持之泣下欲驰赴公未果其爱将杨政者大呼军门曰公今不行是负刘公政辈亦且舍公去矣玠乃来防三泉时敌游骑甚迫玠夜不寐起视公方甘寝自若遽起公请曰此何等时而简易若是公慨然曰吾死命也亦何言玠慙叹泣下竟不果留公以潭毒山形陡拔其上寛平有泉水乃筑垒守之储粟十余万石尽徙将士家属栅中积石数十百万下临走蜀道数日敌果至营数十里间一夕候骑报金大军且至诸将皆失色入问计公曰始与公等云何今冦至欲避耶下令蓐食迟明上马先至战地前当山角据胡床坐诸将追及泣请曰某辈乃当致死于此非公所宜处也公不为动敌知不可攻亦引退入梁洋蜀中复大震宣抚使官属争咎公更为浮言相恐动力谓张公徙治潼川令下军士愤怒或取其榜毁之公以书力为张公言此已为死守敌必不敢越我而南借令不能守我死行未晚也今一旦轻动若此兵将忿怒恐将有齮龁公坟墓者奈何张公发书大悟立止不行敌遣十余人持书与旗来招公及玠公斩之余一人使还曰为我语羣盗欲来即来吾有死耳何可招也因复与玠谋出鋭师腹背击之未及期而敌已遁矣盖方敌未至公已悉徙梁洋官私之积置他所敌既深入无所得而粮日匮前后苦攻死伤十五六又闻公之将袭已也惧故遁公亟遣兵追击之堕谿谷死者不可计其余众不能自拔者犹数十栅皆降之是时金大帅萨里罕乌珠辈主兵用事计必取蜀以窥东南其选募战攻盖已不遗余力而我之谋臣战将亦无敢为必守计者独公与张公协心戮力毅然以身当兵冲将士视公感激争奋卒全蜀境【朱子刘子羽神道碑　按饶风闗在今石泉县西五十里】
　　夏五月王彦复金州
　　绍兴三年五月丙子王彦复金州【宋史髙宗本纪】五月彦遣兵至汉隂县与刘豫将周贵战大败之复金州【王彦传】
　　四年【金天防十二年】春三月吴玠吴璘及金人战于仙人闗败之
　　先是璘守和尚原馈饷不继玠又谓其地去蜀逺命璘弃之经营仙人闗右杀金平剏筑一垒移原兵守之至是乌珠萨里罕及刘防率十万骑入侵自铁山凿崖开道循岭东下玠以万人当其冲璘率轻兵由七方闗倍道而至与金兵转战七昼夜始得与玠合敌首攻玠营玠击走之又以云梯攻垒壁杨政以撞竿碎其梯以长矛刺之璘拔刀画地谓诸将曰死则死此退者斩金分军为二乌珠阵于东韩常阵于西璘率鋭卒介其间左绕右萦随机而发战久璘军少惫急屯第二隘金生兵踵至人被重铠铁钩相连鱼贯而上璘以驻队矢迭射矢下如雨死者层积敌践而登萨里罕驻马四视曰吾得之矣翌日命攻西北楼姚仲登楼酣战楼倾以帛为绳挽之复正金人用火攻楼以酒缶扑灭之玠急遣统领田晟以长刀大斧左右击明炬四山震鼓动地明日大出兵统领王喜王武率鋭士分紫白旗入金营奋击射韩常中目金人始宵遁玠遣统制张彦刼横山砦王俊伏河池扼归路又败之是役也金自元帅以下皆防孥来刘防乃豫之腹心本谓蜀可图既不得逞度玠终不可犯则还据鳯翔【宋史吴玠传　按仙人闗在鳯县西南】
　　七年冬十月鄜延故将李显忠谋来归不克奔夏显忠绥徳青涧人自唐以来世袭苏尾九族巡检显忠年十七随父永竒出入行阵金人陷延安授永竒父子官永竒聚泣曰我宋臣也世袭国恩乃为彼用耶防刘豫令显忠帅马军赴东京永竒戒之曰汝若得乘机即归本朝无以我故贰其志事成我亦不朽矣显忠至东京乃宻遣客雷灿以蜡书赴行在已而豫废乌珠授显忠知同州显忠至鄜省侍永竒教显忠曰同州入南山乃金人徃来驿路汝可于此擒其酋渡洛渭由商虢归朝苐报我知我当以兵取延安而归显忠赴同州即遣黄士成等持书由蜀至吴报归朝事元帅萨里罕来同州显忠以计执之驰出城至洛河舟船后期不得渡与追骑屡战皆胜显忠憩髙原望追骑益多乃与萨里罕折箭为誓不得杀同州人不得害我骨肉皆许之遂推之下山崖追兵争救得免显忠防老防长驱而北至鄜城县急遣人告永竒永竒即挈家出城至马翅谷口为金人所及家属二百口皆遇害显忠仅以二十六人奔夏【宋史李显忠传】
　　九年春正月李显忠以夏军至延安
　　显忠奔夏夏人问故显忠泣具言父母妻子之亡切齿疾首愿得二十万人生擒萨里罕取陜西五路归于夏已亦得报不共戴天之讐夏主曰尔能立功则不靳借兵时有酋豪号青面夜乂者久为夏国患显忠请三千骑驰至其帐擒之夏主大悦即出二十万骑以文臣王枢武臣讹为陜西招抚使显忠为延安招抚使【宋史李显忠传】
　　二月遣使者宣谕陜西
　　绍兴九年二月癸丑以徽猷阁待制周聿为陜西宣谕使戊午以知金州郭浩为陜西宣抚判官己巳以郭浩为陜西宣谕使【宋史髙宗本纪】
　　三月金以陜西地来归
　　三月王伦受地于金得陜西地【宋史髙宗本纪】
　　夏四月命楼炤宣谕陜西陜西叛将来归复委用之夏四月辛亥命楼炤宣谕陜西壬午金鄜延路经略使闗师古上表待罪命知延安府癸丑金陜西诸路节制使张中孚上表待罪命知永兴军节制陜西诸路军马【宋史髙宗本纪】
　　五月李显忠自夏来归
　　显忠至延安总管赵惟清大呼曰鄜延路今复归宋矣已有赦书显忠与官吏观赦书列拜大哭乃以旧部八百余骑徃见王枢讹谕之曰显忠已得延安府见讲和赦书招抚可以本部军归国讹不从曰初经略乞兵来取陜西今既到此乃令我归耶显忠知势不可乃出刀斫讹不及擒王枢防之夏人以铁鹞子军来显忠以所部却之驰挥双刀所向披靡夏兵大溃杀死蹂践无虑万人获马四万匹显忠掲榜招兵每得一人予马一匹旬日间得万人皆骁勇又擒害其父母弟侄者皆斩于东城之内行至鄜州有马步军四万余萨里罕在耀州闻显忠来一夕遁去吴玠遣张振来抚谕曰两国见议和好不可生事可量引军赴行在遂至河池县见玠玠抚之曰忠义归朝惟君第一至行在髙宗抚劳再三赐名加赉【宋史李显忠传】
　　十年【金熙宗天眷三年】夏五月金兵围耀州
　　五月辛丑金人犯鳯翔之石壁砦吴璘遣统制姚仲等拒郤之金人围耀州郭浩遣兵救之金兵解去【宋史髙宗本纪】
　　六月吴璘败金人于扶风复其城
　　吴璘节制陜西诸军璘以书遗金将约战金呼纽郎君以三千骑冲璘军璘使李师顔以骁骑击走之呼纽入扶风复攻抜之获三将及女真百十有七人萨里罕怒甚自战百通坊列阵二十里璘遣姚仲力战破之【宋史吴璘传】六月己未郭浩遣统制郑建充攻破金人于醴州复其城【髙宗本纪】
　　闰六月金兵入邠州王彦等击败之
　　萨里罕与吴璘杨政夹渭河而阵璘驻兵大蛊岭萨里罕觇之曰善战者立于不败之地此难与争乃引去趋邠州田晟遣将拒之于青谿岭胡世将又遣王彦杨从仪分道而出屡战败之萨里罕还屯鳯翔【通鉴】六月己丑永兴军钤辖傅忠信等与金人战于华隂县败之【宋史髙宗本纪】
　　秋七月金兵犯永兴盩厔击却之
　　秋七月庚戍永兴军统领辛镇及金人战于长安城下败之金人犯盩厔县王俊逆战于东洛谷郤之【宋史髙宗本纪】
　　八月败金兵于汧阳
　　八月甲午川陜宣抚司统领王喜等遇金人于汧阳县败之【宋史髙宗本纪】
　　九月统制杨从仪袭败金兵于鳯翔
　　九月丁未杨政遣统制杨从仪夜袭金人于鳯翔府败之【宋史髙宗本纪】
　　冬十一月金兵犯宝鸡
　　十一月金兵犯宝鸡县统制杨从仪败之【宋史髙宗本纪】
　　十一年【金皇统元年】春正月杨从仪击金兵渭南败之正月癸夘鳯翔统制杨从仪败金人于渭南【宋史髙宗本纪】
　　金兵陷商州
　　正月戊辰金人陷商州守臣邵隆弃城去二月邵隆破金人于洪门复商南【通鉴】
　　秋九月诸将收复陜西
　　九月壬子杨政克陇州破岐下诸屯郭浩复华州【宋史髙宗本纪】
　　冬十月杨政及金人战宝鸡败之
　　十月戊辰杨政及金人战于宝鸡县败之擒通吉贝勒【宋史髙宗本纪】杨政败金万户通吉于宝鸡时通吉居渭北政欲攻拔其城通吉将精甲万众出政帅勇士鏖战遣禆将突出阵后登山执帜金军见之大呼曰伏发矣乃惊溃政乘胜掩杀通吉走至城门而桥已絶遂擒之和议成帝召政还【杨政传】
　　十二月金人来求商州之地诏割其半以畀之
　　乌珠遣使来求商州及和尚方山二原遂命周聿郑刚中分画商秦之半以畀金国止存上津丰阳弃和尚方山二原以大散闗为界初邵隆在商州十年披荆榛瓦砾以为治招徕流散屡败金人终不肯离商而去值和议成割商与金隆常怏怏徙知金州尝以兵出敌境秦桧隂使人酖之【宋元通鉴】
　　十六年【金皇统六年】春二月诏以商州地予金
　　绍兴十六年二月割丰阳干祐县畀金人【宋史髙宗本纪】
　　三十一年【金主亮正隆六年】秋九月金兵攻黄牛堡吴璘等败之
　　图克坦喀齐喀将五千骑扼大散闗逰骑攻黄牛堡守将李彦坚告急人情汹汹制置使王刚中跨一马驰二百里至吴璘营起璘于帐中责之曰大将与国义同休戚临敌安得髙枕而卧璘大惊即驰至杀金平驻军青野原益调内郡兵分道而进授以方略以援黄牛刚中又以蜡书抵张正彦济师西师大集李彦坚以神臂弓射金师却之璘遣别将彭青至宝鸡渭河夜刼桥头寨破之遂复陇州【通鉴】
　　冬十月复商州
　　十月丙辰金州都统制王彦遣统制任天锡出洵阳复丰阳县戊午任天锡复商洛县命吴璘趋出兵汉中己未任天锡复商州执其守将完顔守能【宋史髙宗本纪】
　　三十二年【金世宗大定二年】春闰二月吴璘复大散闗
　　闰二月吴璘遣杨从仪等攻抜大散闗分兵据和尚原金人走宝鸡【宋史髙宗本纪】
　　冬十二月吴璘拒金兵于鳯翔诏璘班师
