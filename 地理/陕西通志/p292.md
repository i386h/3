<!-- { "loadSidebar": true } -->
　　防向因山陜不通河道间遇荒歉挽运艰难去崴亲廵西安路经晋豫相度山川形势汾渭两河直与黄河相通而河南府居各省之中水路四逹截留漕粮积储备用倘山陜需粮即可修造船只由黄挽运若三门船不能上亦可造船拨运由汾渭以抵山陜钦此随经抚臣鄂海遵查三门情形防疏
　　题报复查渭河源流绵长壹千玖伯里发源渭源县之鸟防同穴山仅山涧细流至凤翔府寳鸡之到底地方始成平川自到底东流至华隂县之三河口始投入黄河西起鳯翔东至潼闗由渭入黄由黄入汾可抵山西之平阳即或三门水溜不敢冐险而汾渭两河可通船只者几贰千里然徃来商旅多舍水路而就陆路者皆因陜西船只方头平底无柁无篷而水手又不善于操舟舟行迟滞不如陆路便利所以舟行者甚少请于江南等省雇覔造船良工并熟练水手量水性以造船装柁置篷使本地匠人土民学习演试如果便利令民船亦照式修造倘陜西收歉需用河南积储粮石之时即可将商民船只雇覔挽运康熈伍拾年拾月漕运总督施世纶
　　题准由黄河挽运豫粮入秦自河南府至陜州之太阳渡计程叁伯零伍里用车装运计期伍日到太阳渡毎车装米捌石日给脚价银叁钱伍分自太阳渡至西安府党家马头河水平稳船只通行水运为便毎石给水脚银壹钱叁分查潼闗以上船只颇多应饬令该闗同知催下陜州同豫省押运官照价雇运自党家马头至西安府仓贰拾里车辆亦令该同知同豫省押运官雇运毎石给车价银贰分再运谷贰拾万石止得拾万之米一半尽属糠粃徒费脚价应以二谷易一米照数运送至陜　又请将湖广荆州等处各仓米拾万石由襄阳水运至商州龙驹寨毎石需水脚银壹两由龙驹寨陆运至西安毎石需夫役银贰两接济荒民康熈陆拾年漕臣施世纶复
　　奏请拨运豫粮拾万石接济陜西悉照前议惟自河南府陆运至陜州因春夏农忙从开归防粮道吴柯之请加增脚价毎石毎伯里给银壹钱
　　雍正玖年贰月拾陆日奉
　　上谕陜甘贰省连年丰稔官仓存贮既多民间亦家有盖藏采办易便是以军兴以来储粮充裕而民食亦寛然有余但天时不可预必当于既富之时先筹有备之道而欲储数年之积蓄不得不借资于邻省查邻省如山西河南之米石若由陆路输挽所费甚多且恐劳民若由水运则有三门砥柱之险闻从前曽以湖广米石由水运至商州转运于西安上年湖广岁收甚熟今可否于湖广采买米石循旧运之道运贮商州以备转运着大学士等议奏钦此议得从前运米自荆州府运至襄阳由汉江流而上虽路经贰千里而可以大船装载需用水脚无多自襄阳汉江进小江口入丹江江流渐渐浅狭祗容伯石之船至河南所属之淅川县荆子闗虽滩高水浅用小扒河等船可以挽拽而上又自荆子闗至陜西商州之龙驹寨溪流泻急间有滩石随时挑濬亦可行运自小江至龙驹寨共计水程陆伯贰拾余里再于龙驹寨陆运经熊耳秦岭七盘等山计程肆伯壹拾防里遂由蓝田县至西安皆系山行小路不通车辆从前运送米石雇募人夫毎人背米伍斗日行伍陆拾里大约骡马驴只防载亦尚可行臣等查据康熈伍拾玖年
　　奏册自襄阳至龙驹寨水运脚价及打造船只挑濬滩河之费毎石需水脚银壹两自龙驹寨至西安毎石需夫役银贰两是湖广运送米石既有成效事在可行今运米贮商州既可省陆运之费将来设有用处转运亦易应照康熈伍拾年之例令湖广督抚运米拾万石水运送至商州寻因署陜督臣查郎阿疏
　　奏运价繁多西安连年丰收仓厫储积有余商州万山之中地方褊小难以乆贮暂停运送
　　雍正拾年拾贰月经畧陜甘军务大学士伯鄂尔泰
　　奏准陜省存仓谷玖拾余万石散贮伍府拾州延安榆林及葭鄜绥地处北邉汉中兴商僻在山南其所贮积谷止自备本处缓急难以转运通济历来酌拨军糈惟取给西凤二府及邠干耀华同伍州目今伍州之谷亦只可自供储备是为军需民食计挽输备贮皆当急为筹画伏查雍正年贰月奉
　　防令于湖广采办米石循旧运道运送商州以备转运
　　续据署陜督臣查郎阿以运价浩繁
　　奏请停止再查康熈叁拾贰年并伍拾年两次将湖广米石运送西安俱着有成效臣等细查楚省今歳丰收毎米壹石不过陆防钱其造船疏濬滩河及雇募防脚等费毎石不过贰两有零是现今运米壹石约需叁两若下次接续运送则造船濬河之费尚可稍减而源源挽运蓄积充盈于民食兵粮实两有裨益令湖广督抚于明春先运米拾万石或动拨仓厫或就近于襄阳等属米贱地方采买酌量办理
　　雍正拾壹年正月兵部尚书署理陜西廵抚史贻直
　　奏准豫楚二省各拨运米拾万石水陆并进遴员押运陜省差员在于潼闗接收豫米龙驹寨接收楚米并收豫楚口袋转运西安或减价平粜或借给穷民临时办理此次拨运一切食物草料倍昂从前河南府陆运至陜州毎石毎伯里壹钱者应照军需案内毎石毎伯里给脚价银壹钱陆分其自陜州灵寳阌乡雇民船运送由三河口分载渭河洛河黄河各水次交卸者毎石毎伯里给水脚银肆分自水次入仓逺近不等按里数毎石毎拾里给脚价银壹分陆厘其楚米由襄阳至龙驹寨亦无庸打造船只若雇民船运送则原议毎石壹两尚可节省壹钱自龙驹寨起旱或骡防或人负原议毎石贰两尚可节省壹两临时咨商豫楚督抚酌量增减据实
　　报销










　　陜西通志巻三十七
<史部,地理类,都会郡县之属,陕西通志>
　　钦定四库全书
　　陜西通志巻三十八
　　屯运二【附考歴代屯田　漕运】
　　屯田
　　汉武帝元鼎六年上郡西河等处开田官斥塞卒六十万人戍田之【汉书食货志】师古曰开田始开屯田也【本志注】
　　后汉世祖建武四年马援家属随隗嚣质子恂归雒阳居数月而无它职任援以三辅地旷土沃而所将宾客猥多乃上书求屯田上林苑中帝许之【后汉书马援传】
　　顺帝永建四年仆射虞诩上疏曰雍州厥土惟上且沃野千里谷稼殷积夫弃沃壤之饶损自然之财不可谓利书奏帝乃复三郡激河浚渠为屯田省内郡费计岁一亿【文献通考】
　　后主建兴十二年亮悉大众由斜谷出据武功五丈原与司马宣王对于渭南亮以前者数出皆以运粮不继使已志不伸乃分兵屯田为乆驻之计耕者杂于渭滨居民之间而百姓安堵军无私焉【蜀志诸葛亮传】
　　晋武帝初扶风王骏为镇西将军都督雍梁等州劝督农桑与士卒分役已及僚佐并将帅军士等人限田十亩具以表闻诏遣普下州县使各务农事【晋书扶风王骏传】
　　北魏太祖登国九年春三月使东平公元仪屯田于河北五原至于稒阳【稒阳在榆林卫东北】塞外【魏书太祖本纪】
　　唐宗开元八年同州刺史姜师度派洛灌朝邑河西二县阏河以灌通灵陂收弃地二千顷为上田置十余屯帝幸长春宫嘉其功诏褒美【唐书姜师度传】九月诏曰昔史起溉漳之防郑国凿泾之利自兹厥后声尘缺然同州刺史姜师度识洞于微智研未兆匪躬之节所懐必罄奉公之道知无不为顷职大农首开沟洫岁功犹昩物议纷如縁其忠欵可嘉委任仍旧暂停九列之重假以六条之察白藏过半续用斯多食乃人天农为政本朕故兹巡省不惮祁寒将申劝防之懐特冒风霜之弊今原田弥望浍连属由来榛棘之所遍为秔稻之川仓庾有京坁之饶关辅致亩畬之润本营此地欲平人民百姓未闲三农虚弃以官令开发冀令递相教诱功既成矣思与之共其屯田内先有百姓挂籍之地比来召作主亦量准顷田割还其官屯熟田如同州有贫下欠地之户自办工力能营种者准数给付余地且依前官取师度以功特加金紫光禄大夫赐帛三百疋【册府元】二十九年十一月十七日勅新丰朝邑屯田令长春宫使检校【会要】天寳八年屯田收谷关内得五十六万三千八百一十石【通典】天下诸州屯关内道二百五十八【六典】
　　徳宗建中三年宰相杨炎请置屯田于丰州【受降城地】发关辅民凿陵阳渠以增溉京兆尹严郢尝从事朔方知其利害以为不便疏奏不报郢又奏五城旧屯其数至广以开渠之粮贷诸城约以冬输又以开渠功直布帛先给田者据估转谷如此则关辅免调发五城田辟比之浚渠利十倍也时杨炎方用事郢议不用而陵阳渠亦不成【唐书食货志】贞元三年募戍卒屯田京西上问李泌以复府兵之防对曰今岁卒戍京西者十七万人计歳食粟二百四万斛今粟斗直钱百五十为钱三百六万缗国家比遭饥寒经费不充就使有钱亦无粟可籴未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰之间以牛运粮粮尽牛无所用请发左藏恶缯染为防缬因党项以市之计十八万疋可致牛六万余头命诸冶铸农器籴麦种分赐沿边军镇募戍卒耕荒田而种之约麦熟倍偿其种其余据时价五分増一官为籴之来春种禾亦如之关中土沃久荒所收必厚戍卒获利耕者浸多籴价必贱名为増之而实比今歳所减多矣且边地官多阙请募人入粟以补之可足今岁之粮上皆从之因问曰卿言府兵亦集如何对曰旧制戍卒三年而代今既因屯田致富则安于其土必不思归及其将满下令有愿留者即以所开田为永业家人愿来者本贯给长牒续食而遣之不过数畨则戍卒皆土著乃悉以府兵之法理之是变关中之疲敝为富强也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也既而戍卒应募愿耕屯田者什五六【名臣奏议】
　　宪宗元和中以韩重华为振武京西营田和籴水运使募人为十五屯每屯百三十人人耕百亩就高为堡东起振武西逾云州极于中受降城凡六百余里列栅二十垦田三千八百余顷岁收粟二十万石省度支钱二千余万缗【唐书食货志】
　　文宗太和四年六月左右神防军奏当军于鳯翔扶风县营田采造寳鸡县采造斜谷南山吴山寳鸡扶风营田共四所各请铸印并可之【册府元】太和末邠宁节度使毕諴募士开营田岁收三十万斛省度支钱数百万缗【唐书食货志】
　　宋仁宗天圣四年陜西用兵诏转运使度隙地置营田以助边计又假同州沙苑监牧地为营田而知永兴军范雍括诸郡牛颇烦扰未几遂罢【宋史食货志】庆歴元年九月置陜西营田务【仁宗本纪】范仲淹大兴屯田于陜西【文献通考】皇祐元年诏减陜西兵屯内地以省边费【通鉴】陜西兴置营田本欲助边以寛民力除沿边空闲膏腴地土可以开垦外其近里州县官吏不能体朝廷之意将逺年瘠薄无人请佃逃田抑勒近隣人户分种或令送纳租课自来人户租佃官地每亩出课不过一二斗今勒令分种每亩须收数斗致贫户输纳不前自用兵以来人户科率劳已业尚多荒废实无余力更及营田所出租课多包虚送纳况今歳灾旱尤甚理当优防臣等欲乞陜西近里州军营田一切废罢如原系租田令依旧额出课如逺年瘠薄逃田税重无人佃者即减定税额召人请佃【范文正公集】
