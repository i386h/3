<!-- { "loadSidebar": true } -->
　　穆姬者秦穆公之夫人晋献公之女晋惠公立使纳羣公子曰公族者君之根本秦与晋战获晋侯以归穆姬闻之乃与太子防公子女简璧衰绖履薪以迎且告穆公曰上天降灾使两君匪以玉帛相见乃以兴戎婢子娣姒不能相教以辱君命晋君朝以入婢子夕以死惟君其图之公惧乃舍诸灵台【列女传】
　　伯嬴者秦穆公之女楚平王夫人昭王之母也呉入郢昭王亡呉王阖闾尽妻其后宫次至伯嬴伯嬴持刀曰妾闻生而辱不若死而荣妾以死守不敢承命呉王退舍伯嬴与其保阿背永巷之门皆不释兵三旬秦救至昭王复君子谓伯嬴勇而精一【列女传】
　　秦
　　孟姜同官人适范植仅三日植赴役长城姜送寒衣至城下植已死姜寻夫骨无辨囓指血验得之【郡国志】负遗骸归至祋祤道中山巓渴甚号哭山忽出泉因名曰哭泉在今同官城北未防死西山石穴中邑人怜之并其夫遗骸偕葬有祠墓侧【马志】
　　汉
　　随清娱太史司马迁侍妾赵之平原人年十七事迁会迁有事去京缟居于同后迁故亦忧伤寻故【褚遂良撰随清娯墓志铭】
　　杨敞夫人敞华阴人昌邑王淫乱大将军光与车骑将军张安世谋废王更立议既定使大司农田延年报敞敞惊惧不知所言延年起至更衣敞夫人遽从东厢谓敞曰此国大事今大将军议已定使九卿来报君侯君侯不疾应与大将军同心犹豫无决先事诛矣延年从更衣还敞夫人与延年参语许诺请奉大将军教令遂共废昌邑王立宣帝【前汉书杨敞传按敞夫人司马迁之女龙门人】
　　节女者长安大昌里人妻其夫有仇人欲报而无道径闻其妻仁孝有义乃刼其妻之父使要其女为中诇父以告女女计念不听则杀父不孝听之则杀夫不义不孝不义皆不可行于世欲以身当之乃佯许诺曰旦日在楼上新沭东首卧则是矣请开户牖待之乃告其夫使卧他所因自沐居楼上东首开户而卧夜半仇家果至断头持去明而视之乃其妻之头也仇人哀之以为有义遂释不杀其夫【列女传】
　　贾逵姊平陵人逵年五岁明慧过人其姊韩瑶之妇嫁瑶无嗣而归居焉亦以贞明见称闻里中读书旦夕抱逵隔篱而听之逵静听不言姊以为喜至年十岁乃暗诵六经曰忆昔姊抱逵于篱间听隣家读书今万不遗一【拾遗记】
　　班昭扶风曹世叔妻同郡班彪之女昭字惠班一名姬博学髙才世叔早卒有节行法度兄固着汉书未竟而卒和帝诏就东观踵成之数召入宫令皇后诸贵人师事焉号曰大家邓太后临朝与闻政事以出入之勤特封子成关中侯时汉书始出多未能通者同郡马融伏于阁下从昭受读作女诫七篇马融善之令妻女习焉昭女妹曹丰生【注昭婿之妹也】亦有才慧为书以难之辞有可观年七十余卒皇太后素服举哀使者监护丧事所着赋颂铭诔问注哀辞书论上疏遗令凡十六篇子妇丁氏为撰集之作大家赞焉【后汉书列女传】
　　孟光扶风平陵孟氏女肥丑而黑力能举石臼择对不嫁至年三十父母问其故曰欲得贤如梁伯鸾者鸿闻而聘之始以装饰入门七日而鸿不答光乃跪请牀下鸿曰我欲裘褐之人可与偕隐者耳光曰以观夫子之志耳妾自有隐居之服乃更为椎髻布衣操作而前鸿喜曰此眞梁鸿妻也能奉我矣字之曰德曜名孟光共入覇陵山中以耕织为业咏诗弹琴以自娯东出关过京师至呉依臯伯通居庑下为人赁春每归光为具食不敢于鸿前仰视举案齐眉伯通异之乃舍之于家鸿疾卒葬毕归扶风【后汉书梁鸿传】
　　马伦汝南袁隗妻扶风马融之女也字伦少有才辩融家世丰豪装遣甚盛隗问之曰妇奉箕帚而已何乃过珍丽乎对曰慈亲垂爱不敢逆命君若欲慕鲍宣梁鸿之髙者妾亦请从少君孟光之事矣隗既宠贵当时伦亦有名于世年六十余卒伦妹芝亦有才义少丧亲长而追感乃作申情赋云【后汉书列女传】
　　友娣郃阳任延寿之妻字季儿兄季宗与延寿争葬父事延寿与其友田建隂杀季宗建独坐死延寿会赦乃以告季儿季儿曰杀夫不义事兄之仇亦不义与子同枕席而杀吾兄又纵兄之仇何靣目以生而戴天履地乎乃告其大女曰汝父杀吾兄义不可以留又终不复嫁矣吾去汝善视汝两弟遂自经而死冯翊王让闻之令县复其三子而表其墓【后汉书列女传】
　　穆姜汉中陈文矩妻同郡李法姊字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生长子兴遇疾困笃亲调药膳恩情笃宻兴疾乆乃瘳于是将三弟诣南郑狱陈母之德状己之过乞就刑辟县言之于郡郡守表异其母蠲除家徭遣散四子许以修革自后训导愈明并为良士穆姜年八十余卒临终勅诸子曰吾弟伯度智达士也所论薄葬其义至矣又临亡遗令贤圣法也今汝曹遵承勿与俗同增吾之累诸子奉行焉【后汉书列女传按穆姜汉中士女志作安众令程只妻今从后汉书】
　　泰瑛南郑杨相妻大鸿胪刘巨公女也有四男二女相亡教训六子动有法矩长子元珍出行醉母十日不见之曰我在汝尚如此我亡何以帅羣弟子元珍叩头谢过次子仲珍白母请客既至无贤者母怒责之仲珍乃革行交友贤人兄弟为名士泰瑛之教流于三世四子才官隆于先人故时人为语曰三苗止四珍复起【汉中士女志】
　　杜泰姬南郑人赵宣妻也生七男七女若元珪稚珪有望五人皆令德其教男也曰中人情性可上下也昔西门豹佩以自寛宓子贱带以自急故能改身之恒为天下名士戒诸女及妇曰吾之孕身在乎正顺及其生也恩自于抚爱其长之也威仪以先后之体貌以左右之恭敬以监临之懃恪以劝之孝顺以内之忠信以发之是以皆成而无不善汝曹庶几勿忘吾法也后七子皆辟命察举牧州守郡而汉中太守南郑令多与七子同岁季考上计无不修敬泰姬执子孙礼【汉中士女志】
　　李文姬南郑赵伯瑛妻太尉李固女贤而有智闻固免宻与二兄谋豫藏弟燮托言还京师有顷难作下郡收固二子二兄受害文姬乃告父门生王成曰君执义先人有古人之节今委君以六尺之孤李氏存灭其在此矣成感其义乃将燮乘江东下入徐州界内令变姓名为酒家佣而成卖卜于市阴相往来十余年间燮遇赦还【后汉李固传】
　　韩树南南郑人赵子贱妻也子贱初为郡功曹李固之诛二子托服药死具棺器欲因出逃子贱畏法敕更验实就杀之及固小子燮得还子贱虑燮报仇赁人刺之燮觉告郡杀子贱初树南谏子贱子贱不从及临死许共并命兄弟嫂侍婢视守之经百余日乃怠曰兄嫂念一死万不得生不敢复图死也上下以为信然无防时于幕下自杀【汉中士女志】
　　礼珪城固陈省妻也杨元珍之女生二男长娶张度辽女惠英少娶荀氏皆贵家豪富礼珪敕二妇曰吾先姑母师也常言圣贤必劳民者使之思善不劳则逸逸则不才吾家不为贫也所以粗食给吾者使知苦难耳二妇再拜奉教从孙奉上微慢珪抑絶之感悟革行遭乱流行宗表欲见之必自严饰从子孙侍婢乃引见之曰此先姑法也四时祭礼自亲养牲酿酒曰夫祭礼之尊也年八十九卒惠英亦有淑训母师之行者也【汉中士女志】
　　陈顺谦城固人适邓令曹宁十九寡居长育遗孤八十余卒兄弟陈规著书叹述之惠谦适张亮则在扶风官下吏白欲重禁严防以肃非元修访于惠谦惠谦曰恢德教养亷免耻五刑三千葢亦多矣又何加也兄弟伯思学仙道惠谦戒之曰君子疾殁世名不称不患年不长也且夫神仙愚惑如系风捕影非可得也伯思乃止陈伯台称云女尚书之后耳【汉中士女志】
　　礼修赵嵩妻张氏女也姑酷恶无道遇之不以礼修终无愠色及宁父母父母问之但引咎不道姑卒感悟更慈爱之乡人相训曰作妇不当如赵伯髙妇乎使恶姑知变可谓妇师矣后姑病女来省疾姑却之曰我死固当絶于贤妇手中后遭米贼嵩死乃碧涂靣乱首怀刀托言病贼不逼也养遗生女依父叔立义终身者也【汉中士女志】
　　苏伯玉妻作盘中诗寄夫云姓者苏字伯玉家住长安身在蜀【汉诗评】
　　晋
　　严氏杜有道妻字宪京兆人贞淑有识量年十三适杜氏十八而居子植女鞾并孤藐宪誓不改节抚育二子教以礼度植遂显名于时鞾亦有淑德傅求为继室宪许之时与何晏邓飏不睦晏等每欲害之宪曰晏等骄侈必当自败司马太傅兽睡耳寻晏等果爲宣帝所诛元前妻子咸年六岁随其继母省宪谓咸曰汝千里驹也必当逺至以其妹之女妻之咸后有名于海内其知人之鉴如此年六十六而卒【晋书列女传】
　　苏氏窦滔妻武功人陈留令苏道贤之第三女也名蕙字若兰善属文智识精明仪容妙丽年十六归于滔滔甚敬之苻坚时滔为秦州刺史被徙流沙苏氏思之因织锦为回文词【十六国春秋本传】
　　张氏苻坚妾不知何许人明辨有才识坚将宼江左羣臣切諌不从张氏进曰妾闻圣王之驭天下有因成无因败今朝臣上下皆言不可陛下复何所因也妾闻人君有伐国之志者必上观乾象下采众祥天道崇逺非妾所知以人事言之未见其可秋冬已来每夜犬嘷鸡鸣廐马惊逸武库兵器作声吉凶有兆愿陛下详而思之坚兴兵张氏请从坚果大败于寿春张氏乃自杀【晋书列女传】
　　杨氏苻丕妻征东左司马杨膺之妹慕容永杀丕以杨氏为上夫人杨氏不从引劒刺永为永所杀【十六国春秋】
　　毛氏苻登妻武都人河州牧毛兴之女美而勇壮善骑射登为姚苌所袭营垒既陷毛氏犹弯弓跨马率壮士数百与苌交战杀贼七百余人众寡不敌为苌所执苌欲纳之毛氏骂曰吾天子皇后安肯为贼羌所辱何不速杀我因仰天大哭曰姚苌无道先害天子今又欲辱皇后皇天后土宁汝容乎苌怒杀之【十六国春秋】
　　裴氏杜乂妻嫠居养后以礼自防甚有德音裴氏寿考百姓号曰杜姥【晋书杜乂传　杜乂杜陵人成恭皇后父】
　　杨氏吕纂妻农人美艳有义烈纂被吕超杀杨氏与侍婢十数人殡纂于城西将出宫超虑赍珍物出外使搜之杨氏厉声曰尔兄弟不能和睦手刄相屠我旦夕死人何用金宝超又问玉玺所在杨氏怒曰尽毁之矣超将妻之谓其父桓曰后若自杀祸及宗桓以告杨氏杨氏曰大人卖女于氐以图富贵一之已甚其可再乎遂自杀【晋书列女传】
　　梁
　　王整姊覇城人嫁为衞敬瑜妻年十六而敬瑜亡父母舅姑咸欲嫁之誓而不许乃截耳置盘中为誓乃止遂手为亡婿种树株墓前柏树忽成连理一年许还复分散所住戸有燕巢常双飞来去后忽孤飞女感其偏栖乃以缨系脚为志后岁果复来犹带前缕雍州刺史西昌侯藻嘉其美节乃起楼于门题曰贞义衞妇之闾【南史列女传】
　　北魏
　　赵氏武功县孙道温妻万俟丑奴围岐州乆之无援赵谓城中妇女曰州城方陷义在同忧遂相率负土昼夜培城城竟免贼【北史列女传】
　　北齐
　　夏侯氏皇甫和母汉中人夏侯道迁之女才明有礼则亲授和以经书和深沉有雅量尤明礼仪卒济阴太守【北齐书皇甫和传】
　　隋
