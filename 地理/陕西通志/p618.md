<!-- { "loadSidebar": true } -->
　　征和元年春正月帝如建章宫
　　春正月行幸建章宫【汉书武帝本纪】
　　冬十一月大搜长安十日
　　上居建章宫见一男子带剑入中龙华门命収之弗获上怒斩门发三辅骑士搜上林索长安中十一日乃解巫蛊始起【纲目】
　　二年夏帝如甘泉宫秋七月太子杀使者江充举兵反武帝末卫后宠衰江充用事充与太子及卫氏有隙恐上晏驾后为太子所诛防巫蛊事起充因此为奸是时上春秋髙意多所恶以为左右皆为蛊道祝诅穷治其事丞相公孙贺父子阳石诸邑公主及皇后弟子长平侯卫伉皆坐诛充典治巫蛊既知上意白言宫中有蛊气入宫至省中壊御座掘地上使按道韩説御史章赣黄门苏文等助充充遂至太子宫掘蛊得桐木人时上病避暑甘泉宫独皇后太子在太子召问少傅石徳徳惧为师傅并诛因谓太子曰前丞相父子两公主及卫氏皆坐此今巫与使者掘地得征验不知巫置之邪将实有也无以自明可矫以节収捕充等系狱穷治其奸诈且上疾在甘泉皇后及家吏请问皆不报上存亡未可知而奸臣如此太子将不念秦扶苏事耶太子急然徳言征和二年七月壬午乃使客为使者収捕充等按道説疑使者有诈不肯受诏客格杀説御史章赣被创突亡自归甘泉太子使舎人无且持节夜入未央宫殿长秋门因长御倚华具白皇后发中廐车载射士出武库兵发长乐宫卫告令百官曰江充反乃斩充以徇炙胡巫上林中遂部宾客为将率与丞相刘屈□等战长安中扰乱言太子反以故众不肯附太子兵败亡【汉书戾太子传】
　　三年春正月帝如雍
　　正月行幸雍【汉书武帝本纪】
　　匈奴冦五原三月遣兵击之不利
　　贰师将军李广利将十万人出五原御史大夫商丘成将二万人出西河重合侯马通将四万骑出酒泉城至峻稽山多斩首级通至天柱山敌引去因招降车师皆引还广利兵败降【荀悦前汉纪】初贰师之出也丞相刘屈□为祖道送至渭桥广利曰愿君侯早请昌邑王为太子如立为帝君侯长何忧乎屈□许诺昌邑王者贰师女弟李夫人子也贰师女为屈□子妻故共欲立焉贰师出塞破匈奴兵于夫羊句山乘胜追北至范夫人城防有告丞相夫人祝诅上及与贰师共祷祠欲令昌邑王为帝按验罪至大逆不道六月屈要斩东市贰师妻子亦収贰师闻之忧惧遂深入要功北至郅居水上逢左贤王左大将合战一日杀左大将敌死伤甚众还至燕然山单于自将五万骑遮击贰师夜堑汉军前后数尺从后急击之军大乱败贰师遂降【纲目　按燕然山在榆林边外套内】
　　四年夏六月帝如甘泉宫
　　六月行幸甘泉【汉书武帝本纪】
　　后元元年春帝如甘泉郊泰畤
　　正月行幸甘泉郊泰畤【汉书武帝本纪】
　　夏六月侍中仆射莽何罗反伏诛
　　初莽何罗与江充相善及充败卫太子何罗弟通用诛太子力战得封后上知太子寃乃夷灭充宗族党与何罗兄弟惧及遂谋为逆日防视其志意有非常心疑之隂独察其动静与俱上下以故乆不得发上幸林光宫【括地志云秦林光宫汉甘泉宫也】旦上未起何罗袖白刄从东箱上见日防色变走趋卧内欲入行触寳瑟僵日防得抱何罗因传曰莽何罗反日防捽胡投何罗殿下禽缚之穷治皆伏辜【汉书金日防传】
　　二年春二月帝如五柞宫【是月昭帝即位】
　　二月上行幸盩厔五柞宫上疾笃侍中光禄大夫霍光问嗣焉上曰立少子君行周公之事光顿首让曰臣不如金日防日防曰臣外国人将令匈奴轻汉三月乙卯拜光禄大夫司马大将军日防为车骑将军上官桀为左将军桑羊为御史大夫与丞相田千秋俱受遗诏辅少主【荀恱前汉纪】
　　冬匈奴冦朔方遣上官桀行边
　　匈奴入朔方杀畧吏民发军屯西河左将军桀行北边【汉书昭帝本纪】
　　昭帝始元五年春正月夏阳人成方遂诣阙诈称卫太子伏诛
　　有男子乗黄犊车诣北阙自谓卫太子公车以闻诏公卿将军中二千石杂识视长安中吏民聚观者数万人右将军勒兵阙下以备非常丞相御史中二千石至者立莫敢发言京兆尹不疑后到叱从吏収缚或曰是非未可知也且安之不疑曰诸君何患于卫太子昔蒯瞆遗命出奔輙拒而不纳春秋是之卫太子得罪先帝亡不即死今来自诣此罪人也遂送诏狱天子与大将军霍光闻而喜之曰公卿大臣当用经术明于大谊繇是名声重于朝廷在位者皆自以不及也廷尉騐治竟得奸诈本夏阳人姓成名方遂居湖以卜筮为事有故太子舎人尝从方遂卜谓曰子状貌甚似卫太子方遂心利其言几得以富贵即诈自称诣阙廷尉逮召乡里识知者张宗禄等方遂坐诬罔不道要斩东市一姓张名延年【汉书隽不疑传】
　　元凤元年冬匈奴入防边兵击之获瓯脱王
　　匈奴发左右部二万骑为四队并入边为防汉兵追之斩其首获九千人生得瓯脱王匈奴见瓯脱王在汉恐汉以为道击之即逺去不敢南逐水草遣九千骑屯受降城以备汉北桥余吾令可度以备奔走欲和亲常使左右讽汉使者然其侵盗益希遇汉使愈厚欲以渐致和亲汉亦羁縻之【汉书匈奴传　按受降城余吾水俱在今榆林套内】
　　宣帝神爵元年春正月帝如甘泉泰畤
　　上始幸甘泉郊见泰畤数有美祥修武帝故事盛车服敬斋祠之礼【汉书郊祀志】
　　五凤元年春帝如甘泉郊泰畤
　　元年正月行幸甘泉郊泰畤【汉书宣帝本纪】
　　二年春三月帝如雍祠五畤
　　二年春三月行幸雍祠五畤【汉书宣帝本纪】
　　甘露元年春正月帝如甘泉郊泰畤
　　元年春正月行幸甘泉郊泰畤【汉书宣帝本纪】
　　二年冬帝如萯阳宫
　　二年冬十二月行幸萯阳宫属玉观【汉书宣帝本纪按括地志萯阳宫在鄠县】
　　匈奴欵五原塞请朝
　　匈奴呼韩邪单于欵五原塞愿奉国珍朝三年正月诏有司议咸曰陛下圣徳充塞天地光被四表匈奴单于乡风慕义举国同心奉珍朝贺自古未之有也单于非正朔所加王者所客也礼仪宜如诸侯王称臣位次诸侯王下诏以客礼待之位在诸侯王上【汉书宣帝本纪】
　　三年春正月帝如甘泉
　　三年春正月行幸甘泉郊泰畤匈奴呼韩邪单于稽侯防来朝賛谒称藩臣而不名赐以玺绶冠带衣裳安车驷马黄金锦绣缯絮使有司道单于先行就邸长安宿长平上自甘泉宿池阳宫上登长平阪诏单于母谒其左右当户之羣皆列观蛮夷君长王侯迎者数万人夹道陈上登渭桥咸称万岁单于就邸置酒建章宫飨赐单于观以珍寳二月单于罢归遣长乐卫尉髙昌侯忠车骑都尉昌骑都尉虎将万六千骑送单于单于居幕南保光禄城【汉书宣帝本纪按明一统志光禄塞即五原城】
　　诏诸儒讲五经同异于石渠阁
　　诏诸儒讲五经同异太子太傅萧望之等平奏其议上亲称制临决焉乃立梁丘易大小夏侯尚书谷梁春秋博士【汉书宣帝本纪】
　　黄龙元年春正月帝如甘泉郊泰畤
　　正月行幸甘泉郊太畤【汉书宣帝本纪】
　　元帝初元二年春正月帝如甘泉郊泰畤
　　元帝即位遵旧仪间岁正月一幸甘泉郊泰畤【汉书郊祀志】
　　四年春正月帝如甘泉郊泰畤
　　正月行幸甘泉郊泰畤【汉书元帝本纪】
　　五年春三月帝如雍祠五畤
　　三月行幸雍祠五畤【汉书元帝本纪】
　　永光元年春正月帝如甘泉郊泰畤
　　上幸甘泉郊泰畤礼毕因留射猎御史大夫广徳上书曰闗东困极人民离流陛下日撞亡秦之钟听郑卫之乐臣诚悼之今士卒暴露从官劳倦陛下亟反宫思与百姓同忧乐天下幸甚上即日还【汉书薛广徳传】
　　四年春三月帝如雍祠五畤
　　三月行幸雍祠五畤【汉书元帝本纪】
　　五年春正月帝如甘泉郊泰畤
　　正月行幸甘泉郊泰畤【汉书元帝本纪】
　　冬帝如长杨宫校猎
　　冬幸长杨射熊馆布车骑大猎【汉书元帝本纪】
　　建昭元年春三月帝如雍祠五畤
　　三月上幸雍祠五畤【汉书元帝本纪】
　　二年春正月帝如甘泉郊泰畤
　　正月行幸甘泉郊泰畤【汉书元帝本纪】
　　成帝建始元年冬作长安南北郊罢甘泉祠
　　帝初即位丞相衡御史大夫谭奏言帝王之事莫重于郊祀祭天于南郊就阳之义也瘗地于北郊即隂之义也天之于天子也因其所都而各飨焉宜于长安定南北郊为万世基天子从之既定衡言甘泉泰畤不宜复修由是皆罢【汉书郊祀志】
　　二年春正月罢雍五畤始亲祠南郊
　　正月罢雍五畤辛巳上始郊祀长安南郊诏曰乃者徙泰畤后土于南郊北郊朕亲饬躬郊祀上帝皇天报应神光并见三辅长无共张繇役之劳赦奉郊县长安长陵及中郎官耐罪徒三月祠后土于北郊【汉书成帝本纪】
　　鸿嘉元年春二月行幸初陵
　　上行幸初陵赦作徒以新丰戏县为昌陵县奉初陵赐百戸牛酒【汉书成帝本纪】
　　帝始为防行
　　上始为防行从期门郎或私奴或乘小车或皆骑出入市里郊埜逺至旁县鬬鸡走马常自称富平侯家人富平侯者侍中张放也宠幸无比故假称之【通鉴】
　　二年春帝如云阳
　　鸿嘉二年春上幸云阳【汉书成帝本纪】
　　夏徙郡国豪桀于昌陵
　　初元帝俭约渭陵不复徙民起邑帝起初陵【集覧云成帝以渭城延陵亭部为初陵】数年后乐霸陵曲亭南更营之将作大匠解万年奏请为初陵徙民起邑上从其言起昌陵邑徙郡国豪桀五千戸于昌陵【通鉴】
　　永始三年冬十月复甘泉泰畤及雍五畤
　　初罢甘泉泰畤作南郊日大风壊甘泉竹宫折防畤中树木十围以上百余天子异之以问刘向向对曰家人尚不欲絶种祠况于国之神寳旧畤且甘泉及雍五畤始立皆有神只感应然后营之非茍而已也祖宗所立神只旧位诚未易动上意恨之后上以无继嗣故令太后诏有司复甘泉泰畤及雍五畤天子复亲郊礼如前又复长安雍及郡国祠着明者【汉书郊祀志】
　　四年春正月帝如甘泉郊泰畤
　　上幸甘泉郊泰畤神光降集紫殿赐云阳吏民爵女子百戸牛酒鳏寡孤独髙年帛【汉书成帝本纪】
　　元延元年春正月帝如雍祠五畤
　　三月行幸雍祠五畤【汉书成帝本纪】
　　二年春正月帝如甘泉郊泰畤
　　正月行幸甘泉郊泰畤【汉书成帝本纪】
　　三月帝陟西岳
　　元延二年三月帝幸河东祀后土既祭行游龙门登歴观陟西岳而归【纪事年表】
　　冬帝如长杨宫校猎
　　冬行幸长杨宫从胡客大校猎宿萯阳宫【汉书成帝纪】
　　三年春正月帝如雍祠五畤
　　三月行幸雍祠五畤【汉书成帝本纪】
　　秋帝如长杨射熊馆校猎
　　上将大夸胡人以多禽兽秋命右扶风发民入南山西自襃斜东至农南敺汉中张罗罔罘捕熊罴豪猪虎豹狖玃狐菟麋鹿载以槛车输长杨射熊馆以罔为周阹纵禽兽其中令胡人手搏之自取其获上亲临观焉是时农民不得収敛雄从至射熊馆上长杨赋以风【汉书扬雄传】
　　四年春正月帝如甘泉郊泰畤
　　正月行幸甘泉郊泰畤【汉书成帝夲纪】
　　绥和元年春三月帝如雍祠五畤
　　三月行幸雍祠五畤【汉书成帝本纪】
　　二年春正月帝如甘泉郊泰畤
　　正月行幸甘泉郊泰畤【汉书成帝本纪】
　　三月复长安南北郊
