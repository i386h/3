<!-- { "loadSidebar": true } -->
　　辛夷　王维别墅在辋川有辛夷坞【唐书文艺传】列辛雉于林薄【甘泉赋】生汉中魏兴梁州川谷树髙丈余【名医别録】一名辛雉一名木笔花开初出枝头苞长半寸而尖锐俨如笔头【广羣芳谱】
　　玉兰　唐昌的的春犹浅汉掌亭亭露欲【张茂吴玉兰诗】花九瓣色白微碧香味似兰故名【广羣芳谱】花则多玉兰【华州志】
　　绣毬　春月开花五瓣百花成朶团圞如毬【广羣芳谱○按蓝田诸县志俱有之】
　　紫荆　京兆田真兄弟三人共议分财堂前一株紫荆树共议欲破其树即枯死状如火燃真大惊因不复解树应声荣茂【齐谐记】有紫荆白荆二种【鄠县志】紫荆之花清烈而美【渭南县志】崖岭甚广三四月过之芬香扑人【安塞县志】
　　紫薇　开元元年改中书省曰紫薇省【唐书百官志】一名百日红四五月始花一枝数颖一颖数花每微风至妖娇颤动舞燕惊鸿未足为喻唐时省中多植此花【广羣芳谱】花多紫薇【华州志】
　　栀子　鲜支黄栎【上林赋】司马彪曰鲜支支子也【上林赋注】海栀髙不盈尺香气袭人【洋县志】薝卜花　刀六出刻房七道花香异常即西域之种也一作瞻博花【沔县志】
　　杜鹃　商山秦岭愁杀人山石榴花红夹路【长庆集】王建宫词云敕赐一窠红踯躅谢恩未了奏花开其重如此【容斋随笔】杜鹃一名红踯躅一名山石榴【广羣芳谱】
　　木槿　山中习静观朝槿【王维辋川荘诗】
　　夜合　叶似皂荚及槐极细五月花发红白色上有丝茸秋实作荚子极薄细西京第宅山池间亦有种者名合昏【唐本草】
　　木芙蓉　张揖曰华皮可以为索【上林赋注】相如赋谓之华木丛生髙丈许叶大如桐冬凋夏茂秋半着花牡丹芍药有红白黄千叶者山人取其皮为索【本草纲目】
　　岩桂　桂椒木兰【上林赋】上林苑□桂十株【西京杂记】昭帝元二年于琳池之南起桂台以望逺气东引太液之水有一连理桂树上枝跨于渠水下枝隔岸而南生与上枝同一株【拾遗记】桂有硃砂桂金钗桂黄桂白桂【南郑县志】黄白二色秋未中而花争吐【沔县志】
　　山茶　深冬开花红瓣黄蕋周宪王云嫩叶亦可蒸晒作饮【本草纲目】以叶茶经冬不凋故得茶名【广羣芳谱】实为花木瓜【咸宁县志】
　　蜡梅　上林苑有蜡梅隆冬而花【西京杂记】元稹为翰林承防朝退行至廊下初日映九英隙光射稹有气勃然百僚望之曰岂肠胃文章映日可见耶【纂要】蜡梅虽盛开常半含名磬口梅次曰荷花又次曰九英【广羣芳谱】色黄似蜡香清【山阳县志】
　　瑞香　冬春之交开花成簇长三四分如丁香状共数种【广羣芳谱】有黄紫白三色【本草纲目】兴安州出【兴安州志】
　　迎春　方茎厚叶叶面青背淡对节生正月初开小花状如瑞香黄色不结实【本草纲目】一名金腰带人家园圃多种之【广羣芳谱　按西安府县志俱有之】
　　丁香　鸡舌香即今丁香是也三省故事郎官日含鸡舌香欲其奏事登答其气芬芳【梦溪笔谈】丁香有雌雄雄为丁香雌为鸡舌香【本草纲目】为种不一花大者曰荆【咸宁县志】
　　灵雀　春初开黄花甚可爱俨状飞雀【遵生八牋】蓝田有之【蓝田县志】
　　茉莉　弱茎繁枝花皆暮开其香清婉柔淑【广羣芳谱】葭州出【葭州志】
　　琼花　元遗山续夷坚志云鄠县南十里炭谷入谷五里有琼花树大四人始合抱逢闰即花以初伏开末伏乃尽花白如玉中有玉蝴蝶一髙出花上花落不着地乘空而起【香祖笔记】
　　紫藤　藤皮着树从心重重有皮四月生紫花可爱长安人亦种饰庭池【本草拾遗】花多藤花【华州志】
　　南藤　不见髙人王右丞蓝田丘壑蔓寒藤【杜工部集】南藤即丁公藤生南山山谷【图经本草】细藤圆腻紫緑色一节一叶叶深緑色似杏叶而微短厚四时不凋【本草纲目】
　　龙藤　山荪亭有龙藤十二树夭矫多节节皆凹枝榦皆空相传为陈希夷所植【说铃　按华岳焦山荪亭在华山】
　　木香　惟紫心白花者为最香馥清逺髙架万条望若香雪【广羣芳谱　按洋县志有之】
　　通脱木　叶似蓖麻其茎空中心有白瓤轻白可爱女人取以饰物俗名通草【本草合遗】蔓生山中茎大者围数寸【本草纲目】山阳有之【马志】
　　天油箸　丛生可取为箸【安塞县志】
　　璎珞藤　终南山出软碧可爱叶甚小有子累累然纒固其上有似璎珞【纂要】
　　竹　如竹苞矣【诗经小雅】英山禺水出焉其阳多箭防　又西竹山竹水出焉北流注于渭其阳多竹箭　又西羭次之山漆水出焉其下多竹箭　嶓冢之山嚣水出焉上多桃枝钩端【西山经】今汉中郡出防竹厚理而长节根深　箭篠也　钩端桃枝属【郭注】渭川千亩竹其人与千戸侯等【史记货殖传】褒斜材木竹箭之饶拟于巴蜀【河渠书】汉水重安而宜竹【淮南子】秦地有鄠杜竹林【汉书地理志】篠簜敷衍编町成篁【西京赋】林茂有鄠之竹【西征赋】嶓冢美竹厥号桃枝簟以安寝杖以扶危【郭璞桃枝賛】窦将军有青竹田【三辅故事】蒋诩舍种竹下开三径【三辅决録】太液池岸有竹数丛牙笋未尝相离帝与诸王步于竹间谓诸王曰人世父子兄弟尚有离心覩此可以为鉴因呼为义竹【开元天宝遗事】辋川有竹里馆【唐书文艺传】筼筜谷在洋州产竹故诗云汉川修竹贱如蓬【东坡集注】丹青竹黄碧丹相间出熊耳山【竹谱】竹出咸宁蓝田鄠县盩厔渭南【图书编】平利县化龙山有苦竹其竹米可充食歉嵗民多资之【贾志】鳯尾竹中篴杖甜竹即义竹桓竹出南山小者曰松花竹中织器用墨竹色淡者曰紫竹【咸宁县志】辋川北垞有金丝竹数丛即竹里馆也【蓝田县志】周穆王逰元池【在盩厔县】植竹竹皆成斑其大如椽其宻如箦【盩厔县志】竹有斑竹防竹紫竹木竹观音竹绣毬竹松花竹尾竹洋州双竹一榦两枝【汉中府志】产毛竹【镇安县志】产箬竹茨竹苦竹【洵阳县志】
　　丹青树　终南山有树直上百尺无枝上结丛条如车葢叶一青一赤望之斑駮如锦绣长安谓之丹青树亦云华葢树亦生熊耳山【西京杂记】
　　千年长生树　上林苑有十株【西京杂记】
　　万年长生树　上林苑有十株【西京杂记】
　　七叶树　杜佑城南樊川有桂林亭其地有七叶树每朶七叶因以为名罗隐诗所谓夏窻七叶连檐暗是也【张礼逰城南记】
　　模木　生周公冢上其叶春青夏赤秋白冬黒以色得其正也【淮南王草木谱】
　　净土树　在鄠县南三月开花如桃花八月结实状如小粟殻中皆黄土俗传鸠摩罗什憩此覆其履土中所生【明一统志】
　　大空　秦陇人名独空叶似楮小圆厚根皮赤色【唐本草】琵琶　骆谷生花明艳似杜鹃花樵者识之曰早花杀人【李绅集注　按本草纲目云此花似羊踯躅】
　　文茎　小华山西八十里符禺之山其上有木名曰文茎其实如枣可以已聋【西山经】
　　盼　竹山西百二十里曰浮山多盼木枳叶而无伤木虫居之【西山经】
　　不灰木　太平寰宇记云俗多为铤子烧之成炭而不灰其叶如蒲草今人束以为燎谓之万年火把【杨慎丹铅録　按今南山深谷中间有之入油虽数十烧不灰惟见水则易坏】
　　不凋木　生太白山岩谷树髙二三尺叶似槐茎赤色有毛如棠梨四时不凋【本草拾遗】
　　无忧树　华山希夷洞侧有树四株名无忧树【陇蜀余闻】在西岳玉泉院西域种【香祖笔记】
　　橪支木　枇杷橪柿【上林赋】郭璞曰橪橪支木也【上林赋注】贝多　贝多出自摩伽陀国长六七丈经冬不凋贝多是梵语汉飜为叶树名【酉阳杂爼】延长有之【延长县志】
　　禽属
　　鳯凰　鳯凰于飞其羽　鳯凰鸣矣于彼髙冈【诗经大雅】雄曰鳯雌曰凰其雏为鸑鷟非梧桐不栖非竹实不食非醴泉不饮【陆疏】文王时鸣于岐山【论语朱注】周之兴也鸑鷟鸣于岐山【周语】鳯凰降集京师羣鸟从以万数【汉书宣帝本纪】五鳯三年鳯集长乐宫东阙树上　神爵二年鳯凰集祋祤县【三辅黄图】
　　鹔鹴　西方之鳯名鹔鹴【禽经】长胫緑色其形似雁【西京赋注】焦明　似鳯西方之鸟也宋衷曰水鸟也【上林赋注】
　　鹤　鹤鸣于九臯【诗经小雅】大如鹅长脚青翼髙三尺喙长四寸余多纯白亦有苍色者今人谓之赤颊常夜半鸣【陆疏】鹤间有之【临潼县志】有灰鹤【延安府志】
　　鹳　鹳鸣于垤【诗经豳风】鹳水鸟也将阴雨则鸣【郑笺】似鸿而大长颈赤喙白身黒尾翅树上作巢大如车轮卵如三升杯【陆疏】
　　鸧鸡　尔雅曰鸧麋鸹也【西都赋注】一名鸧鸹一名麋鸹一名鸹鹿按罗愿云鸧麋其色苍如麋也鸹鹿其声也闗西呼曰鸹鹿【本草纲目】
　　鹙　有鹙在梁【诗经小雅】水鸟也一名扶老【玉篇】状如鹤而大青苍色其嗉下有胡袋如鹈鹕状好啖鱼蛇及鸟鶵【本草纲目】鹙即秃鹙【山阳县志】
　　鹈鹕　鹈水鸟形如鹗而极大喙长尺余直而广口中正赤颔下胡大如数升囊【诗经陆疏】好羣飞沉水食鱼故名洿泽俗呼之淘河【尔雅郭注】太液池边多平沙沙中鹈鹕动辄成羣【西京杂记】
　　鸿　鸿飞遵渚【诗经豳风】鸿鹄羽毛光泽纯白似鹤而大长颈肉美如雁又有小鸿大小如凫色亦白今人直谓鸿也【陆疏】毛苌诗传曰大曰鸿【西都赋注】
　　雁　鸿雁于飞【诗经小雅】大曰鸿小曰雁【毛传】自闗而西谓之鹅【方言】秦穆公得百里奚公孙支归取雁以贺【说文】鴐鹅野鹅【西京赋注　按方言字玉篇音加与鴐同则鴐即也】
　　鹄　说文曰鹄黄鹄也【西都赋注】始元元年黄鹄下太液池上为歌曰黄鹄飞兮下建章【西京杂记】似鹳而小毛畧红巢于木【商州志】
　　凫　凫鹥在泾【诗经大雅】郭璞曰似鸭而小长尾背上有文陆玑云青色卑脚短喙水鸟之谨愿者也【陆疏】野鸭也【咸阳县志】
　　鸳鸯　鸳鸯于飞【诗经小雅】鸳鸯雄雌不相离故谓之匹鸟【崔豹古今注】一名黄鸭其质杏黄色有文采红头翠鬛黒翅黒尾红掌其交不再【本草纲目】性有定偶【咸阳县志】黄鸭野鸳鸯也【延绥镇志】羽有黄鸭【米脂县志】
　　防防　睛交而孕【禽经】郭璞曰似凫而脚髙有毛冠辟火灾【上林赋注】太液池边多防防【西京杂记】
　　旋目　司马彪曰旋目鸟名也【上林赋注】大如鹭而短尾红白色深目目旁毛皆长而旋上林赋云防防旋目是矣【本草纲目】
　　方目　一名鴋一名泽虞俗名防田鸟西人谓之虾蟇防水鸟常在田泽中形似鸥鹭苍黒色头有白肉冠赤足见人辄鸣唤不去【本草纲目】
　　鹭鸶　振鹭于飞于彼西雝【诗经周颂】尔雅曰鹭舂锄【西都赋注】鹭鸶肤施县出【马志】生沙堤水洲色白【咸阳县志】头雪白丝冠【山阳县志】
　　鸥　凫鹥在泾【诗经大雅】仓颉解诂云鹥鸥也一名水鸮【孔疏】悠悠水上人以比忘世君子【咸阳县志】
　　鸀玉　晋灼曰属玉水鸟似防防【汉书宣帝纪注】天子登属玉之馆【西都赋】鴐鵞鸀玉【上林赋】属玉似鸭而大长颈赤目紫绀色【三辅黄图】
