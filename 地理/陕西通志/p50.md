<!-- { "loadSidebar": true } -->
　　子午谷　在县南百里长六百六十里【县图】张仪说赵曰秦一军塞午道【战国防】长安有子午谷北山是子南山是午则午道秦南道也【鲍氏注】平帝元始五年王莽通子午道从杜陵直絶南山径汉中【汉书王莽传】延光四年罢子午道【后汉书顺帝纪】建兴六年魏延谓丞相亮曰愿假竒兵五千当子午而北不十日可到长安【三国蜀志】子北方午南方言通南北道相当故谓之子午今京城直南山有谷通梁汉道者名子午谷【顔师古注】子午谷长安正南山名【三秦记】子午岭在府南四十里至东杜甫村景祐二年置闗【雍大记　按汉高帝纪云元年就国从杜南入蚀中如淳注云蚀入汉中道川谷名今此谷正当杜南疑子午谷即蚀中也】
　　【附考】长安记曰长安城西北有武将山即汉辛孟隠处【雍大记　按武将山不在县境今在醴泉县相去甚逺疑长安记之误】
　　渭水　在县北三十里自咸阳界流入又东入咸宁界【禹贡锥指】渭水自合丰水又东北与镐水合又东北迳渭城南沈水注之又东分为二水其渎东北流迳郭淮碑南又东南合一水迳两石人北又迳阳侯祠北渭水又东注此水水上有渭桥又东与沈水枝津合又迳长安城北又东合昆明故渠又东迳霸陵县【水经注详见图考渭城今属咸阳霸陵今属咸宁按凡叙水有大水为境内之滙者则以冠首而以所入之水附焉其所入之水则不拘大小以入之先后为次庻源流可一览而晰也后皆仿此】
　　丰水【丰一作沣】在县西南四十里自鄠县界流入又北至咸阳入渭【县册】成帝时王商穿长安城引内沣水注第中大陂以行船【汉书元后传】大兴中刘曜命于水上起酆明观寻省酆水囿以与贫户【晋书载记】丰水出丰溪西北流分为二水一水东北流为支津一水西北流又北交水自东入焉又北昆明池水注之又北迳灵台西又北至石徼注于渭【古水经注】沣水今名贺兰渠东北流注交水【括地志】镐在丰水东丰在镐水西相去二十五里【三辅决録注】丰水自鄠县界来由马坊村入咸阳合渭水【宋敏求志】子午谷水源出长安县秦岭北得万阳三川水西北经子午谷得折腰岭水又西入丰谷水水出丰谷口北流其西高观太平二谷水入焉其东则雪谷龙驘西和白石罗什诸谷水入焉为西交河又北则有东交河水入焉【雍胜畧】
　　潏水【即沈水一名高都水一名漕水】在县南二十里自咸宁县流入又西北入渭【县志】沈水自迳下杜城又西北与昆明故池防又北迳秦通六基东又北迳堨水陂东又北合陂水又北迳长安城西与昆明池水合又北迳凤阙东又北分为二水一水东北流一水北迳神明台东又北迳渐台东又北流注渭亦谓是水为潏水也又谓之高都水又沈水枝津上承沈水东北流迳邓艾祠南又东分为二水一水东入逍遥园注藕池一水北流入渭【水经注　下杜城今属咸宁】漕水即沈水也东自万年界流入亦谓之潏水【寰宇记】潏水在县南十里东自万年县界流入交水又漕河在咸阳县南十五里自万年界来经咸阳界五里入渭【宋敏求志】丈八沟在县西南十五里即漕河岸最深处【贾志】皂河自牛头寺入县境西北流至丈八沟一分流为通济渠一西北流迳三桥镇入渭【县册　按皂河即漕河之讹】
　　交水【交一作郊】郊河水在县南三十二里自万年县界迳本县三十里合丰水【图经】交水一作郊水水经注曰交水又西南流与丰水枝津合其北又有汉故渠出焉又西至石碣分为二水一水西流注丰一水北迳细栁诸原北流入昆明池又坈谷水在县南二十七里自万年县界流迳本县五里合交水又楩梓谷水出南山北流合润国渠又西北豹林谷水入焉又西北至县东南三十里入交水其豹林谷水出南山北流三里有竹谷水自南来防之又北流二里子午谷水自东来防之自此以下亦谓之子午谷水合入交水又有龙驘谷水太和谷水皆流合于交水【宋敏求志】
　　镐水【镐一作鄗又作滈一名镐池】在县西南【县图】长安西南有镐池【史记孟康注】昆明池北有镐陂【徐广注】庙记曰长安城西有镐池周匝二十一里【三辅黄图】镐水上承镐池于昆明池北周武王之所都也又北流与滮池水合又北迳清泠台西又迳磁石门西北注于渭【水经注】滈水源出长安县西北滈池今按镐池水北流入永通渠不复入渭【括地志】镐池一名元阯在昆明池北始皇毁之【十道志】镐水或作滈出县西北十八里镐池图经云水在县西四十里自鄠县界入本县界十里入清渠【宋敏求志】镐池在咸阳县西南二十五里【长安图】镐水在丰东二十五里源出太乙山西谷中北流迤西得七姑谷水又西得漆谷磻谷鸿兴竹谷桐梓石鼈豹林诸谷水过御宿川北香积寺南西合潏水为东交河又西入丰水【雍胜畧】水源亦出南山谷中北流经故长安城西南注昆明池又北为镐池又北入于沣水自唐堰入昆明池而沣镐之流絶今则昆明池亦涸为民田矣【县志】
　　御宿川【宿一作羞】在县西南四十里【县志】武帝元鼎二年置御羞禁圃令丞【汉书百官表】御羞地名在蓝田【如淳注】夏游蓹宿【汉书元后传】即今长安城南御宿川也不在蓝田羞宿声相近故或云御羞或云御宿耳【顔师古传】武帝开上林东南至御宿【雄羽猎赋序】御宿苑在长安城南御宿川中汉武帝为离宫别馆禁御人不得出入往来游观止宿其中故曰御宿【三辅黄图】樊川一名御宿川【三秦记】樊川御宿皆上林苑地【城南记】御宿川北岸之西潏水来防为东交河南岸之西为西交河又西为丰水又北至定昆池为丰镐之间又北为镐入丰处御宿之地尽矣其形逶迤自东南而西北故杜甫诗曰昆吾御宿自逶迤是也【马志】
　　圣女泉水【即滮池一名氷池】在县西北二十里【县志】滮池北流浸彼稻田【诗经小雅】滮流貌【毛传】丰镐之间水北流也【郑注】长安县有滮池水【魏书地形志】滮池水出镐池西而北流入于镐世传以为水名【水经注】滮池一作滮沱【説文】氷池在长安西【三辅黄图】氷池在县西北十五里【图经】滮池一名圣女泉葢氷滮声相近而讹也【旧图】圣女泉出昆明池北平地上周十步西北流五十步与牧猪泉合【宋敏求志按志中凡沟池泉涧之无所流注者并附诸水后其流衍而入于他水者则以所入之序为次而加一水字别之后皆仿此】
　　布政司井　在城中布政司库内相传即昊天观水是否未详【咸宁县志】李徳裕在中书喜饮常州惠山泉因置水逓有僧诣徳裕曰京师一眼井与惠山泉脉相通李笑其诞曰井在何方曰昊天观库后是也李乃以惠山一甖昊天一甖杂以八瓶遣僧辨析僧因啜尝取惠山与昊天余八乃同味徳裕大竒之因停水逓【芝田録】
　　刘公井　在城中按察司署内扶沟刘自强莅官时凿时旱甚城内外渠井皆涸既穿味极甘冽因名刘公井【咸宁县志】
　　咸宁县
　　终南山　在县南五十里【县图】终南山东自蓝田县西入县界石鼈谷以谷水与长安分界东西四十里【长安志】终南山东接蓝田西接长安延四十里南界镇安袤二百里又秦岭在县南南山峰脊也江河水由此分南流皆谓江北流皆谓河属邑界者东西约七十里【县志　详见图考按三秦记云秦岭东起商洛西尽汧陇东西八百里则秦岭即终南也乃今多指商蓝之界为秦岭亦因其地为唐韩愈所经而遂专目之耳】
　　金銮坡　在县北郭外【县图】金銮坡者龙首山之支陇隠起平地而坡陀靡迤其上有金銮殿故殿旁之坡亦遂名也坡在蓬莱山正西微南【雍録】京兆元武门外龙首坡上出三稄人呼为三稄坡【府志】三棱坡西亘长安又有龙首坡在金銮坡东【县志】
　　草塲坡　在县南郭外【县志】坡在永乐坊即横冈之第五爻也【宋张礼城南记】在朱雀门外乃旧草市有坡【府志】
　　胭脂坡　在县治东南董子祠后即翡翠坡或云与翡翠相接在宣平坊南【县志】
　　开元坡　在县东兴庆池西为明皇藩邸后废为坡【县志】石鼈谷【鼈一作壁】在县西南五十五里谷口大石如鼈咸长以此分界内有景阳川梅花洞九女潭仙人迹宋吕大防曰隋筑都城南直南山石鼈谷【县志】谷口有白圆石其巨如屋鼈【雍大记】谷有广惠神祠其西有百塔【城南记】
　　乐游原【即乐游苑】在县南八里【贾志】亦龙首杜原之横冈随地异名也【县志】
　　塔坡　在县南二十里【县册】坡在韦曲西以其地有浮图故名唐何将军山林也杜甫有游何将军山林诗【长安图说】
　　勲防坡【一名牛头山】在县南二十五里牛头寺下【贾志】今牛头寺之坡也寺即牛头山遍照禅师之居又有龙堂坡在牛头寺西地甚平衍中多植杏谓之杏花坪【城南记】勲防坡在樊川北隈为韦杜故里【县志】
　　杜坡【即杜固一名马塴崖一名凤凰嘴】在县南即杜固也唐杜正伦执政建言凿杜固通水以利人既凿川流如血今所凿处崖堑尚存俗曰马塴崖或曰凤凰嘴【城南记】在神禾原东北【县志】
　　神禾原　在县南三十里【贾志】原上有莲花洞唐郑驸马所居杜甫诗主家隂洞细烟雾指此【长安图说】原在御宿川北樊川之原上东西三十里【雍大记】原在县南下临樊川其原南起竹谷东西北行三十里入长安为潏水界断其南为御宿川剧谈録云晋天福六年产禾一穗重六斤故名【县志】
　　高望堆【一名高望原】在县南少陵原北一名高望原【县志】凭高望之阳隈【潘岳西征赋】高望堆在延兴门南八里【长安图】
　　凤栖原　在县南少陵原北【贾志】少陵西北三十里皆此原【长安志】栁宗元为伯妣志曰葬于万年之凤栖原【雍大记　万年故城在县东北】汉神爵四年凤凰十一集杜陵故名在唐为安化里其东南有鲍陂【县志】
　　少陵原【即鸿固原】在县南四十里【贾志】少陵原即汉鸿固原也【寰宇记】少陵原南接终南北至浐水西屈曲六十里入长安县界【长安志】凤栖少陵其实一本因地异名耳汉总谓之鸿固原【城南记】杜甫取以为号者此迤西为鲍陂其北为凤栖原迤西北为鸿固原其下有鸿固陂【马志】宣帝许后葬于此故名少陵【府志】
　　朱坡　在县南四十里【贾志】在御史荘东华寺【城南记】坡瞰南山之胜少保杜公池亭在焉【雍大记】在华严寺下为丞相朱博故里【县志】
　　杜原【一名杜陵原一名东原】在县东南十五里汉宣帝以杜东原上为初陵置杜陵县谓之东杜【雍胜畧　杜陵故城在县东南】杜原在潏水东浐水西即杜伯国地故名杜原以在秦汉隋唐都城之东又名东原宣帝以为已陵又名杜陵原【马志】杜原为终南之麓故南高至乐游原视秦川犹云如掌其高可知至秦杜县处渐卑则原之尾也其西即韦杜二曲【县志　杜县故城在县东南】
