<!-- { "loadSidebar": true } -->
　　梁彦通字贯之郓州须城人神宗朝煕河用师吏相继以不才免选通判永兴军事始至大军已趋灵武诸郡皆督夫负粮从军且受数矣使者隂谕指夫增负若干彦通曰已受数又重之是必壮者逃弱者踣即诣中军言之初犹不从争久乃定鄜州支使石苍舒冒取俸给积数千百缗使者属彦通治苍舒犹簧鼓自辨彦通不为摇竟坐赃去自是寖益有声累迁右朝议大夫绍圣二年西鄙进筑诸城而潼闗控陜冲难守臣诏以彦通知华州事时鄜延修城调七州保甲华在调中众耸惧彦通召诸令以意慰遣且版示众曰旬浃之役近在边隅不与顷嵗入界同也众乃趋命属嵗不登米斗钱五百彦通括廪得数十万斛平价逾半开门坐府躬视籴籴者踵入老幼癃寡皆得食所活以万计民颂其惠事闻朝廷诏使者阅实使者奏如民言即召对将显用而疾卒【鸡肋集】
　　张纶字公信颍州汝隂人正拜干州刺史纶有材畧所至兴利除害【宋史本传】
　　钱即字中道吴越王诸孙第进士辟鄜延幕府崇宁中为陜西转运判官王师复银州转饷最徽宗召对愿勅边臣先为不可胜以待衅瀚海地皆舄卤得之无所用帝然之除知延安府童贯宣抚陜西时长安百物踊贵钱币益轻贯欲力平之计司承望风旨取市价率减什四违者重置于法民至罢市又行均籴法贱入民粟而髙金帛估以赏下至募兵射士之授田者咸被抑配闗内骚然即屡抗章极陈其害贬永州团练副使然籴害亦寝【宋史钱惟演传】
　　郑骧字潜翁信之玉山人元符进士大观中擢京兆府等路提举常平骧按格为常平总目十巻颁之所部时陜右大稔骧奏乞以所部本息乘时广籴得米六十万斛髙宗初知同州兼沿河安抚使金将娄宿犯同州及韩城骧遣兵拒险击之师失利金人乗胜径至城下通判以下皆遁去骧曰所谓太守者守死而已翼日城陷赴井死赠通议大夫枢密院学士諡威愍赐庙愍节【宋史本传】
　　徐徽言字彦猷衢之西安人靖康初知晋宁军同知枢密院事聂昌出河东为金人所刼以便宜割河西三州隶西夏晋宁军民大恐曰弃麟府丰晋宁岂能独存徽言曰此使人矫诏耳遂率兵进取三州金人益备克胡砦吴堡津遣守领为九州都统与晋宁对垒徽言出竒兵袭逐之金人忌徽言欲速拔晋宁以除患建炎二年冬自蒲津涉河围之徽言出兵纵击遂斩罗索贝勒之子当是时环河东皆陷独晋宁屹然孤墉横当强敌与金人鏖河上大小数十战所杀过当金进攻数败不得志围之益急城中水乏絶储偫寖罄铠仗空敝徽言得众心裒折槊断刃以死固守一夕禆校李位石斌隂约罗索启外郭纳金兵徽言决战门中格杀甚众退婴牙城以守金人攻之不已徽言置妻子室中积薪自焚仗剑坐堂上慷慨语将士我天子守土臣义不见蔑敌手因拔佩刀自拟左右持之急金兵至挟徽言以去罗索得徽言所亲説徽言具冠韨见金帅徽言斥去罗索就见徽言慢骂不已金人知不可屈遂射杀之赠晋州观察使諡忠壮再赠彰化军节度使子冈同死事云【宋史本传】祁昻晋宁军统制与徐徽言同被执【贾志】引刀欲自刺金人拥至军前不屈而死赠成忠郎团练使【宋史徐徽言传】
　　王彦字子才上党人张浚宣抚川陜奏为前军统制浚欲大举彦以为不可曰陜西兵将上下之情未通若少不利则五路俱失不若且固根本浚不然其言俄知金州时贼桑仲直捣金州白土闗众号三十万彦勒兵设伏以待贼见官军少蚁附搏战彦执帜一麾士殊死鬭贼败走绍兴元年李忠反攻金州诸闗闗陷彦退屯秦郊令将士尽伏山谷间焚秦郊积聚伪若遁者彦募敢死士易麾帜设竒以待贼至官军迎战大败之追袭至秦岭遂复干祐县以归又有王辟董贵祁守中阻兵窥蜀小者犹数万彦悉讨平之三年萨里罕入金州彦遣兵至汉隂县与刘豫将周贵战大败之复金
　　邵隆绍兴六年知商州理商虢十年披荆榛招流散藩篱北鄙商虢为金兵所掩旋即恢复会和议成割商畀金常怏怏改知金州时以兵出敌境秦桧恨之徙叙州【马志】
　　杨从义鳯翔天兴人初补进武校尉权天兴县尉初吴玠檄从义领兵进复鳯翔悉降其众不戮一人得米二千余斛军不乏食士卒感悦遂檄从义知天兴事绍兴改元转秉义郎迁副将初鳯翔有流民数万在境内或疑其反侧悉拘于山谷间从义矜其无辜皆纵之后岐雍大歉流民复入闗就食从义纳之所活甚众又创营田四十屯以减馈运军食充足绍兴五年辟知洋州兼管内安抚司事尤以爱民为本州有杨填等八堰久废不治从义皆葺之溉田五千余顷复税五千余石又增营田十四屯公私以济后兴隆三年复知洋州兼职如故洋人闻其来相贺曰复为吾邦旧使君矣老稚欢迎不絶于路后上疏请归遂家于洋之崇道观下封开国侯城洋两县民立祠世祀祀名宦【旧志】
　　李师顔髙宗朝守耀州金兵入境城陷率所部来归弃其家属时人服其忠义【马志】
　　杨震仲字革父成都府人登淳熙二年进士辟兴元府通判权大安军吴曦叛素闻震仲名驰檄召之震仲辞疾不行时军教授史次秦亦被檄谋于震仲震仲曰大安自武兴而来为西蜀第一州若首从其招则诸郡风靡矣顾力不能拒义死之教授非城郭臣且有母在未可死脱去为宜因属次秦曰吾死以匹绢纒身敛以小棺足矣曦遣兴州都统司机宜郭鹏飞代震仲趣其行益急鹏飞宴震仲终饮不见顔色归舍然烛独坐夜漏至三鼓呼左右索汤比至震仲饮毒死矣次秦如其言敛而寘于萧寺阖郡为之流涕自震仲死蜀之义士感慨奋发始有协谋诛逆者明年曦伏诛蜀帅安丙杨辅以闻赠朝奉大夫直宝谟阁吴猎宣谕西蜀为之请庙与諡名其庙旌忠諡曰节毅【宋史本传】史次秦眉山人及进士第吴曦招次秦甚遽次秦迁延固逊郭鹏飞迫之行乃以石灰桐油涂两目末生附子傅之比至目益肿次秦母年髙而贤闻次秦为曦所招即命家人以疾笃驰报且曰恐病不足取信以讣闻可也曦乃听还曦诛蜀帅上其事改秩利路主管文字【宋史杨震仲传】
　　和彦威守金州元兵入蜀遣守饶风闗不攻而过彦威提兵五千从金州箐口十八谷诣长安捣其虚及元兵自鳯州出彦威始由上路归后诸路残破彦威守孤城坚壁立元兵数攻不下明年大队从谷中奄至百道攻城金州陷彦威死之【旧志】
　　金
　　郑彦文大定中刺北豳后移守干州路当冲迎饯旁午加之诸邑租庸征赋公务鞅掌民纷诉谍吏钤纸尾几不胜听彦文剖析决遣咸得其宜作思政堂自撰记【马志】
　　宗道本名八十上京司属司人章宗即位除陜西路统军使以镇静得军民心特迁三阶兼知京兆府事时夏旱俾长安令取太白湫水步迎于逺郊及城而雨是嵗大稔人以为精意所感刋石纪之【金史本传】
　　穆延尽忠天雄人太和中知干州干素名难治尽忠宾礼贤能发摘奸伏吏民神明其政比年旱蝗飞蔽天境内禾稼未尝少伤诸县土贼作乱尽忠设乡兵严闗防髙城垒濬池隍战具缮完无不精鋭贼闻风解散【武曦撰德政碑】
　　完顔闾山葢州明安人明昌二年进士贞祐三年知京兆府事充行省参议官四年知鳯翔府事兴定元年冬诏陜西行省伐宋闾山权元帅右都监参议诸军事宋兵千余人伏吴寨谷闾山率骑兵掩击败之追袭十五里杀三百余获牛羊以千计【金史本传】
　　李芳字执刚大兴人承安二年进士厯干坊两州刺史精于吏事累以廉能进秩【中州集】
　　尔佳实伦隆安人贞祐中知延安府兼鄜延路兵马都总管【金史本传】深沈有谋能得士心【温德赫达传】
　　完顔仲元本姓郭氏中都人贞祐四年商州经畧使权元帅右都监上书曰陜西一路最为重地潼闗禁坑及商州诸隘俱当预备可选精兵分地戍之其后乃置秦蓝守御元光元年知鳯翔府事鳯翔被围仲元身先士卒谕诸将士曰凡有竒功者即承制超擢及危急乃辄注四品以下延扎哈玛尔力战功最辄授通逺军节度使围解奏请擅除拜之罪宣宗嘉其功皆许之【金史本传】
　　庆山神木人守延州夏人自天会初与金议和八十余年未尝交兵及为元兵所攻求救于金金主新立不暇遣兵夏人遂侵葭州庆山击败之而去【贾志】
　　钮祜禄斡出仕至桢州刺史被行省牒徙州人于金胜堡已而大兵至斡出拒战中流矢病创卧花帽军张提控言兵势不可当宜速降斡出曰吾曹坐食官禄可忘国家恩乎但当力战而死耳至夜张提控引数人持兵仗以入胁斡出使出降斡出曰听汝所为吾终不屈也遂杀之执其妻子出降初桢州人迁金胜堡多不能至军事判官王谨收遗散之众别屯周安堡周安堡不缮完楼堞置战守之具兵至谨拒战十余日内溃被执不屈而死诏斡出谨各赠官六阶升职三等【金史本传　按桢州今韩城县金贞祐三年以韩城县为桢州】
　　元
　　完顔石住从太宗攻下鳯翔同州有功赐号巴图尔佩银符为同州管民达噜噶齐【元史本传】
　　布延布哈喀木尼人授干州达噜噶齐加意民瘼务用安静凡狱辞情伪必参伍证信期于平允婚田讼牒纷纭布哈决其宿滞者数十事温言诘验皆见其情讼以衰息甘肃兵食吿乏州当运米二千斛以布哈督治之边用给而人不吿劳至于崇学校礼贤能课农桑训勤俭有古循吏风既去民为立去思碑【贾志】
　　吕彧字伯充河内人至元三十年华州知州劝农兴学具有成效及代民争留之【元史本传】
　　度宗显至正间为沔州守政治有声兴废举坠风俗丕变境内肃然民为立碑纪绩【贾志】
　　雅格为同州达噜噶齐值久旱祷雨祝神曰得雨苏民愿以己女给侍左右雨果随注霑足少霁报女暴死州民感其德遂以遗体塑像于后殿至今尚存毎嵗本州享祭必有雨应【马志】
　　东良惠巩昌人至正末以总管守商州值红巾乱令二子挈家一居华州一居朝邑及城陷良惠死之【商州志】
　　毕浩以义兵屯葭州通秦寨遂兼知州事恤孤赈乏境内无扰他郡人亦来归附民为立政绩碑于乌龙镇【马志】
　　明
　　许敬洪武初知鳯翔府寛惠廉勤民皆仰慕祀名宦【鳯翔府志】
　　费震洪武初为汉中知府开设府治招抚流民德及一郡人称颂之【明一统志】震江西鄱阳人洪武初以贤良征擢汉中知府时嵗歉盗起震发仓储十余万贷民俾秋熟迁仓盗皆释甲来归即令占宅自为保伍得数千家至秋大熟民悉还前粟上闻而嘉之后以事被逮上曰震良吏释之为牧民者劝【广舆记】
　　胡惟俊洪武初知华州时兵燹后生理未复野多旷土官舍惟存废基惟俊招流亡给耕具又伐木陶瓦凿石以建诸公署越二年华民渐殷后征太仆卿行无一钱【贾志】
　　髙永安杞县人洪武中知耀州创丰盈仓积粟至数万石会饥发赈百姓德之重修鼓楼建社学义仓及桑枣园民赖为业永乐初卒官【贾志】
　　蔡祥洪武中知陇州清慎爱民州人称颂祀名宦【明一统志】衡岳字世瞻西平人以乡举入太学洪武三十五年知西安府内艰去起补庆阳守居官约己惠民常禄外餽遗一无所取永乐十年入觐以言事忤防谪戍交阯庆阳西安二郡民诣阙请贳岳以终其惠不报【明史窃】
　　刘焘字尚载太湖人国子生洪武末知西安府有政绩慈祥恺悌不施鞭扑有不善者但劝谕之人皆悦服肃王闻其贤特书霜月轩以赠之【西安府志】
