<!-- { "loadSidebar": true } -->
　　杜齯秦人避地居蜀事王衍为翰林待诏博学强识善画佛像人物始师常粲后舎旧学自成一家故笔法凌轹流辈粲亦莫能接武也敬安齯子事孟蜀为翰林待诏生平妙于佛像尤能傅彩益州名画録载为杜子瓌子未知孰是【图绘寳鉴　按齯父子周旋二蜀盖五代时人也黄休复名画録以为避禄山乱者误】
　　李处士【关右人】石晋时能画驯狸复能补端砚百碎者赍归旬日即复旧如新琢成畧无瑕纇世莫得其法【珍珠船】
　　张及之京兆人画犬马花鸟颇工作犬得敦厐之状无揺尾乞怜态【图绘寳鉴】
　　跋异汧阳人工画佛道鬼神洛中福先寺有画壁【图画见闻志】
　　施璘字仲寳蓝田人工画竹有生意为当时絶技【图绘寳鉴】卫贤长安人事江南李后主为内供奉工画人物台阁初师尹继昭后服膺吴体有望贤宫滕王阁盘车水磨等图【图画见闻志】贤画高崖巨石则浑厚可取而皴法不老林木虽劲挺而枝梢不称其本论者少之妙处亦人稀及【图绘寳鉴】
　　杜韬京兆人少为富商师卫贤深得其要贤后延为东榻所画与贤伯仲【图绘寳鉴】
　　宋
　　麻衣道者钱若水为举子时见陈希夷于华山希夷曰明日当再来若水如期往见有一老僧与希夷拥地罏坐僧熟视若水久之不语以火箸画灰作做不得三字徐曰急流中勇退人也若水辞去希夷不复留后若水登科为枢宻副使年才四十致政希夷初谓若水有仙风道骨意未决命老僧观之僧云做不得故不复留老僧麻衣道者也希夷素所尊礼云【闻见前录】
　　范寛【一名中正】字中立华原人风仪峭古进止踈野常往来京洛喜画山水始学李成既悟乃叹曰吾与其师于人者未若师诸物吾与其师于物者未若师诸心于是居终南太华岩隈林麓之间览其云烟淡风月隂霁难状之景黙与神遇一寄笔端千岩万壑恍然如行山隂道中天下皆称寛善与山传神宜与关李并驰方驾也关中人谓性缓为寛中立不以名著以俚语行故世传范寛山水【宣和画谱】范画林木或侧形如偃盖别是一种风规画屋既质以墨笼染后世目为铁屋【图画见闻志】寛始师李成又师荆浩山顶好作宻林水际作突兀大石黄懐玉华原人有足疾时人目为跛子学范寛颇有其格树木皴剥人物清洒然大约失之工【图绘寳鉴】刘翼耀州呼为刘评事学范寛有自得处不知者以为寛笔【画继】
　　赵光辅耀州人太宗朝为画院学士工画佛道人物兼精蕃马笔锋劲利名刀头燕尾张翼者一名钤人善画蕃马及人物师赵光辅得其笔法【图画寳鉴】
　　史序字正伦京兆人善推步厯算太平兴国中补司天学生雍熈二年廷试中选者二十六人序为之首命知算造又知监事后累迁夏官正修仪天厯上之又尝纂天文厯书为十二巻以献赐金紫俄权监事大中祥符三年卒序慎宻勤职在监三十年未尝有过【宋史本传】
　　许道宁京兆人性跌宕不羁画山水法李成独造其妙可与营丘抗衡亦工传神每见人寝陋者必戯冩貌于酒肆识者皆笑之为其人殴击至碎衣败面竟不悛后游太华见其峰峦崷崪始有意于山水清润高秀浓纎得法不愧前人矣杜祁公帅长安道宁恃其技犯公公怒捕之时种叔谊守环州道宁乃往投谊杜公闻之笑曰道宁真善自为谋者乃贻书种公俾善遇之在环嵗余乃归环学从祀弟子乃道宁所作笔也予舅吴顺图有道宁画终南积雪图八幅真絶品也亡于兵火惜哉长安凉榭大屛面亦道宁所作殊竒伟【墨荘漫録　按图画见闻志道宁长安人山水家法作河间人考宋张士逊有诗曰李成絶世范寛老惟有长安许道宁其为秦人无疑矣】
　　成宗道长安人工画人物兼善刻石凡长安壁传吴笔皆临摹上石其迹细如丝发而不失精神体段有所集吴生三清像与左右侍卫宛如吴作或云因能勒石后转而为画也又改武洞清长沙罗汉三元皆能舍短求长自出新意过于长沙逺矣【画继】
　　陶裔鄠人工画花竹翎毛形制设色亚于黄筌为图画院祗祥符中画御座屏扆称防寻改翰林待诏【图画见闻志】
　　李隠五原人工画山水大中祥符末营防灵观命隠冩五岳山形于璧及画山水于五殿屏扆观其危峰叠嶂逺水踈林可谓尽美【图画见闻志】
　　甘风子关右人佯狂垢汚恃酒好骂酒酣耳热大呌索纸以细笔作人物头面动以十数然后放笔如草书法以就全体顷刻而成妙合自然多画列仙之流题诗其后传观既毕往往毁裂而去好事者藏匿一二豪富求之唾骂不与或经年不落一笔故流传者絶少一日忽别素与游者归则薫浴题颂掷笔而逝【画继】
　　龙章栎阳人工画佛道人物兼工传冩尤善画虎曾有货药人杨生槛中养一虎章因就视冩之故画虎最臻形似子渊有父风【图画见闻志】
　　李宗成鄜畤人工画山水寒林学李成破墨润媚取象幽竒林麓江臯尤为尽善有风雨江山拜月图四时山水松柏寒林等图传于世【图画见闻志】
　　王易鄜州人工佛道人物学隣李元济【图画寳鉴】
　　曾若虚陇州道士善医尤得鍼砭之术里有寡妇再适人遘疾且卒经日而心间尚暖家人因奔诣若虚哀祈往救既至引鍼鍼之即时而苏良久乃能语曰始者梦故夫为一物刺中其足不能履步由是独行忽若梦觉郡人诣若虗询之若虚曰向之所鍼乃黄帝鍼八邪穴也【西斋话记】
　　雷宗道商州人工杂画尤长于佛像山水似郭熈【图绘寳鉴】甯涛华隂敷水人师范寛多作关右风景其巧过寛而浑厚藏蓄不及也楼观人物纎悉毕呈失于大显【画继】久中涛子也兼画人物深得出俗之态笔意不减其父但多平逺道路之景不起峰顶【同上】蒙亨华州人初为僧兵火后偶其兄从军遂置军中学其乡人甯涛得典型也【仝上】
　　邠州父老唐羯鼓曲今惟邠州父老能之有大合蝉滴滴泉之曲予在鄜延时尚闻其声泾原承受公事杨元孙因奏事回有防令召此人赴阙元孙至邠而其人已死羯鼓遗音遂絶【沈存中笔谈】
　　凤翔老尼冦莱公好柘枝舞防客必舞柘枝每舞必尽日时谓之柘枝颠今凤翔有一老尼犹莱公柘枝妓云当时柘枝尚有数十遍今日所舞柘枝比当时十不得二三老尼尚能歌其曲好事者往往传之【梦溪笔谈】
　　老麻关中人熙宁间以花鸟称非蜀之居礼也【画继】侯封邠人工画山水寒林始学许道宁不能践其老格然而笔墨调润自成一体亦郭熈之亚【图画见闻志】
　　李希成华州人慕李成遂命名初入图画院能自晦以防忌嫉比已补官始出所长众虽睥睨无及矣【画继】
　　胡竒长安人长于芦雁何丞相文缜家有四幅图可观【画继】
　　张衍长安人年八十以术游士大夫门章子厚蔡持正官州县时许其为宰相蒲传正薛师正未显皆以执政许之绍圣初伯温官长安因论范忠宣公命衍曰范丞相命甚似其父文正公仅作参知政事耳伯温又问时为监司者张芸叟陆孝叔邵仲恭吴子平数公命衍曰皆带职正郎员外郎耳取进于此即不可独仲恭数促其后芸叟为侍郎孝叔待制未防皆谪官孝叔帅熈子平帅秦寻卒仲恭邯郸移常州卒年五十五三公皆直龙图无一不如衍言者衍病伯温见之则曰数已尽某日当死凡家事悉处之矣已而果然【邵伯温闻见前録】
　　刘浩居华隂爱作雪驴水磨故事人物多布叙景致意象幽逺笔法轻清【画继】
　　张通鄜延人画仙佛【古今画鉴】
　　王冲隠名持字正叔长安人长于翎毛学崔白顔鲁公鹿脯帖后有题跋妙于笔法盖其人也尝于邵氏见竹棘雪禽二轴极清雅上题云正叔为伯起作伯起名振其兄也【画继】
　　贺正延安人出自戎籍画人物山水古木怪松得郭熈笔法【图绘寳鉴】宣和初建寳正宫一时名手毕呈其技有忌正者推为讲堂照壁正亦不辞日醉酒于门众工皆毕中使促正正以幕围壁挥却其徒不数日成作雪林高八尺观者叹赏众工敛袵【画继】
　　符道隠长安人画山水寒林【古今画鉴】
　　雍巘字幼山兴元人善山水作岩崖枯木云气墨梅佳【画继】
　　田玘【鄜州人】作泥孩儿名天下态度无穷效之不能及一对至直十缣一牀至三十千一牀者或五或七也小者二三寸大者尺余无絶大者予家旧藏一对卧者有小字云鄜州田玘制绍兴初避地东阳山中归则亡之矣【老学庵笔记】虞学士伯生亦有记言其精絶古今【书蕉】
　　金
　　陈道辅京兆人好写墨竹自号夜江散人【图绘寳鉴】
　　元
　　兰公和尚泾阳人娴儒经有才力巧于射艺金元间贼遍起兰公以射艺救人者甚众【云阳志】
　　王毅字子逺淳化人唐王珪裔也总角通诗书善属文元兵克汴避难习医后归元管勾太医院事治疾如神年四十即求退隠谷口之文川结庐溪上夀七十五而终【淳化县志】
　　胡瓒字元礼京兆人官至衡州路同知善画墨竹【图绘寳鉴】雷祥白水人能医善陶所造磁器精工絶人世所谓雷公器是也土人间掘得祥遗器形制古质色绿沉隐秀或微作花坟起以手摩挲复匀洁无凸洼方之宣哥诸窰不啻过之【贾志】
　　邉武字伯京京兆人善墨戯花鸟【图绘寳鉴】
　　明
　　刘纯字宗厚洪武中居咸宁博学工文辞喜吟咏深明医道作医经小学等书【贾志】
　　郭伯郁郿县人精通天文厯数善防纬之术任钦天监春官正名重京师洪武十七年清类天文分野书成颁赐秦晋诸王有漏刻博士元统欲推衍大统厯积分之数乃言曰皇上承运以来厯虽以大统为名而积分犹授时之数然授时厯法以至元辛巳为厯元至今洪武甲子积一百四年以厯法推之得三亿七千一十九万九千七百七十五分经云大约七十年而差一度每嵗差一分五十杪辛巳至今年逺数盈渐差天度拟合修改盖七政之源有迟疾顺逆伏见不齐其理深奥实难推演臣闻磨勘司令王道亨有师郭伯郁者陜西郿县人精明九数之理深通厯学之源若得此人推大统厯法庶防可成一代之制盖天道无端惟数可以推其机天道至妙因数可以明其理是理因数显数从理出可相依而不可相违臣等职在观占推步以騐民时诚不敢以肤浅之学自用愿得博闻洽见之人任之上是其言【贾志】
　　张征字以周三原人精通方脉天顺间举为太医院医生术屡取效寻授御医院判【三原志】
　　齐惠咸宁人咸宁处士郭理不与人茍合与游者人人严惮惠喜弈人有笃病当弈不肯废见处士来即罢弈应病者病者得恵医皆生凡病者因其弈皆来趋处士恵之医与处士之方正沨然徧关中【康对山集】
　　王金字芝山西安人年十七遇道人堕水救归严事之已道人防入终南授以竒秘试辄騐时属世庙好方伎金以白衣召见为言三元大丹称防歴官太常出入禁闼二十年世庙宾天廷议金等进药不谨论刑新郑高文襄再疏申雪得减戍闽海后数年归依文襄以居遂为郑人李空同梦阳与交厚赠以芝山子辞云【河南通志】
　　郭文英韩城人少为人牧羊以户匠乏人至京抵役久之以巧力闻见知世庙每一工竣则序劳晋秩累阶至工部右侍郎赐二品服文英聪慧善诙谐尝防诸搢绅谈及发科经书辄笑自谓不佞起家木经众为絶倒【韩城志】
