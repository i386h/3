<!-- { "loadSidebar": true } -->
　　孙孕芳字嗣香世居西安之咸宁与兄孕泰读书慈恩以节义为己任壬午孕芳举于乡孕泰拔贡士贼入城孕芳自经孕泰寻父不见亦投井死【学古堂集】
　　周培忠咸宁人以兴平县贡生任隰州知州谢政归会李贼陷西安一门尽节者数十人又咸宁朱恩同弟斗环侄浯俱义不从贼投井死【贾志】
　　丘从周都司吏也长不满三尺彊直敢言西安陷见自成暴虐乘醉直至其前防手骂曰若一贫贱细民今妄踞王府将僭伪号逆天背理所为如此吾见汝尸之万叚也自成大怒立砍杀之【续表忠记　按贾志作丘东周】
　　雷堂商州廪生崇祯十六年十月十五日李自成陷商州谓家人曰我自有死所乃衣冠出至博文斋自经死李本健亦廪生城破逃北山被执虑不得死所绐贼曰我有藏金盍至家比至急投入井贼诱使出乃大骂以石击之骂愈甚贼以土石填其井又庠生李本深城破服衰麻与子合娃守父柩而哭贼至并子俱被杀庠生吕元声城破与母妻誓同死母妻曰汝盍逃乎元声坚不去死之又生员孔缵文城破被贼执大骂不止贼煎油灌之立死贼退收其尸油尚透腹又杨名道役也被贼掠骂不绝口乃置树上骂益厉割其舌磔之州民周实工鸟鎗贼攻城三昼夜实伤贼甚众贼识之城破执而磔之焚其骸【商州志】
　　李乔昆字孕厚高陵人天啓乙丑进士筮仕洪洞洪洞故多李氏乔昆之远祖在焉有持家谱干以私者谢却之擢守真定中官欲加以属礼杜门不屈人称其节闯寇据关汚以伪司马拒弗受望阙北拜而死【贾志】
　　王征号葵心泾阳人由进士除广平推官白莲狱起株连者数千人征咸理出之濬清河水闸漑田至千顷母忧去补任扬州三王之国防从者多所诛求征白王禁戢民以无扰天啓中徽州富民呉养春与弟养泽争产弟赴东厰首其兄占黄山获利无算阉提养春拷问又遣主事吕好问追赃变产激变徽民事连巨室数百人下征按问征据法争之所全活者甚众各省建祠媚忠贤州祠成大吏咸往叩首贺征竟不往父忧服阕陞佥事归里后流寇大起征创为连弩活桥自行车自飞礟以资捍御癸未闯贼入关罗致搢绅征已先期自题墓石曰了一道人之墓又书全忠全孝四大字授其子永春曰吾且死死岂为名欲汝识我心耳贼果遣使趣征往见引佩刀自誓乃系永春去征遂绝粒越七日而卒里人諡曰端节征素为德于乡当永春被系时乡人不避贼锋请以身代者数百人贼乃舍之永春竟得不死【续表忠记】
　　牛象爚字汝华泾阳诸生贼至其家爚踞楼不肯下贼举火焚楼以逼之爚蹈火死又泾阳民赵九筵家居堡中贼至众皆惧九筵鼓勇扞御贼登陴九筵拒之中矢死【贾志】
　　常道立字修之三原人万厯间进士仕至河南中丞政绩着闻归里值李贼入秦不屈北望神京稽首哀呼不食而死【贾志】
　　乔巍字维岳三原人幼从冯少墟温无知游践履笃实待异母弟极友爱居继母丧哀毁骨立登万厯己未进士授司农郎司饷山海关陞参政出巡川南时奢安二寇叛巍削平之以事左迁佥事后论平奢功陞副使寻擢山西参政分守冀宁道便道过里值逆闯陷省征索不少屈与表弟王伯达仆人王崇德同日被戮时并称之【贾志】
　　袁养和字祥人盩厔人万厯戊子举人为屏山令火焚狱狱中囚避于外火熄囚复归狱人奇之擢刑曹持平不阿出守南安防涧贼修水城擢滇南宪副有疾归里癸未逆宼自成力征之时年八十二不屈绝粒而死【贾志】
　　窦汝器字擢五富平人幼颖悟长尚节义以嵗荐授城固司训崇祯癸未冬李闯入关诸郡风靡汝器说邑令增陴濬隍简练丁壮戮力拒守及欃枪云集众皆溃散汝器度势危归整冠带望阙拜毕坐明伦堂以待寇入贼杀县令并执汝器胁以白刃欲降之汝器大骂不屈遂遇害于泮池侧【贾志】
　　牛养杰岐山人事后母能孝由选贡知延津县坐刚直免归闯逆之变衣冠向阙北拜骂贼死又同时南郑举人席增光诸生叶烶皆不屈死【贾志】
　　张凤翮字健翀城固人天啓乙丑进士官江西巡抚归遭闯逆陷城为贼所执胁之仕抗志不从遂遇害【贾志】
　　岳中衡城固贡生崇祯末贼至为所执呵之跪不屈令斩之中衡曰我得死所矣复释之诱以官中衡曰我已成贡士犹不屈肯为汝贼官邪遂为乱刃所毙【贾志】
　　刘长庚同州生员慷慨有志节明崇祯末李自成蹂躏秦关长庚挺身誓众固守城圉继闻会城陷游骑且薄州众皆奔散长庚仰天叹曰是草莽臣委命之秋也先谒孔子庙焚衣冠次邀族党于家指割城内地建祠祀先余备烝尝众谓士无死法隐遁可以洁身可以全义长庚决志不从顾其妻曰吾乏嗣纳妾幸生二子宗祧可继善抚之死后葬我于读书楼下又顾谓妾雷氏尔将奈何雷慨然言愿相从于地下长庚拜谢引至书楼曰此吾平生脩习之所天地鬼神共鉴在兹遂手刃其妾并六嵗女徐自经死一时观者如堵莫不垂泣【贾志】
　　解光缨字端甫韩城人性端谨师事韩令左懋第以名节相勉会贼难避地晋中日结义士图刺贼晋抚行视军光缨往说谓长安虽陷三边宿重兵兵将中岂遂无顔真卿郭子仪其人者愿以忠义檄三边令会勦未果贼攫搢绅金匿之者多波及光缨挺身往见贼不少屈系长安掠以刑备极苦楚终不屈贼壮之适有为贼防饵衣冠收人心者檄令受职光缨不应辞气益烈贼不能平遂遇害【贾志】
　　魏国柱字凤庭蒲城人万厯壬子举人幼即孝亲敬兄不事浮饰宗族称之初令临淮清慎自矢爱民如子陞睢州守益励清贞寻罢归值贼乱被执遇害子诸生允贶事父母极孝父为贼执追饷允贶定省不离侧卒以身殉又童仆罗安随侍国柱朝夕痛哭同时被害人咸义之【贾志】
　　王淑景耀州人中丞国长子廕知府性颖敏学行与三水文翔凤齐名廕职未任值闯逆陷关中伪守欲用坚不为屈与子生员肇祥同遇害【贾志】
　　赵士达永寿人嵗贡任庄浪衞敎授流寇破城被执骂贼遇害又同里贡生张应泰亦被执不屈而死【贾志】
　　齐大成鄜州诸生崇祯癸未李自成陷长安大成哭于家已复别妻子独衣冠入文庙不食问之辄诟骂越十日而死【延安府志】
　　尤世威榆林人官总兵有战功崇祯十六年李自成陷长安十月传檄榆林是时巡抚甫罢代者未至人心恟恟时世威家居榆林道都任以众议推世威为大将无何贼众十万下延安克绥德遣人说降众未发议参将刘廷杰大呼曰贼虽破长安然三边尚属朝廷中州子弟不习战榆林天下劲兵一战必夺其气然后约宁夏固原为三师以递进贼可破也众曰将军议是于是都任令于军中曰壮士壹听尤将军令世威乃简兵誓师守具未备贼临城下出战败之贼复悉众薄城攻战七昼夜不下贼穿城纳火炮穴中城崩世威率众巷战两日夜妇女登屋上亦弯弓助战都任死之世威与弟世禄刘廷杰王世钦王世官李昌龄被执槛车送长安自成坐堂上世威等不跪自成曰将军皆名将佐朕共取封侯可乎世威等仰天大笑骂曰驿中小卒敢大言某等朝廷上将悔不速杀汝自成笑前解缚世钦唾曰唉驿卒勿近前汚将军衣自成怒命皆斩之榆林之陷妇女死义者数十人城中井满【贾志】
　　王世钦榆林人山海总兵免官家居崇祯十六年李自成陷长安榆林守将王定弃城走世钦与尤世禄等部署诸军守榆林城以拒自成城旣陷被执槛车送长安自成亲释其缚骂不绝口自成杀之世钦方械系道宿长安传舍中且歌且饮大醉顾谓驿使自今至长安几日驿使以对仰天大笑曰行矣丈夫死当为厉鬼以杀贼闻者壮之【贾志】世钦弟洪官天津总兵以劳卒于军【延绥镇志】
　　王学书字忠吾榆林人父保字麟冈镇守昌平及宁武蓟镇辽东总兵有战功殁于海州学书补世职歴迁宣府总兵官寻转天津防海总兵以老致仕林居值闯逆攻榆学书念岩疆重地世受国恩散家资给兵民拒贼七日城陷被掠骂不绝口遇害子国鼎字新甫官浙江宁波道以劳瘁卒官【延绥镇志】
　　钟茂先榆林人为绥德衞管屯指挥贼至督众固守及贼势炽茂先知力不支藏二匕首于左右蔽膝中贼入茂先家阳以酒劳之左手捧觞右手拔匕首刺贼贼负伤出走茂先入杀其妻子而自刎焉【延绥镇志】
　　贺世魁榆林千户从总督守蓟门适归值贼围城悉力固守攻益急城陷归家陈衣冠取祖宗承袭号纸置香案东向而拜曰臣力尽矣更着深衣从容缢死妻栁氏亦殉焉【延绥镇志】
　　黄廷政廷用廷弼俱黄演孙也演榆林衞指挥歴官延绥恊守出兵芹河阵亡荫廷政袭指挥使廷用千户廷弼百户李贼薄城廷政兄弟念家世忠烈力战抗贼廷政中炮而陨廷用廷弼益自愤励城陷遂偕死焉【延绥镇志】
　　尤世禄字裕斋榆林人以世职起家歴任固原辽东宣府总兵子拱极字枢寰任山海总兵家居寇至守新添门贼从海潮寺穴城入世禄觉之募敢死士缒城击贼南门陷父子见执死之同时死者有原任宣府总兵王世国山海副将杨明山海参将尤岱岱子捷官蓟镇总兵甲申京城陷率兵奔河南志图兴复为叛兵所杀【旧志】
　　潘国俊汉中衞百户官榆林副将逆闯破城死之【汉中府志】张云鹗字元举榆林人举人为户部主事督饷山海闗致任归贼至城守不屈死之子发字啓之定边副将先云鹗战死【延绥镇志】
　　马应举榆林人为抚标中军贼薄城应举曰孤城不可守也乞师于套以数千骑至西门众寡不敌套人引去贼入被擒枭于市【延绥镇志】
　　潘云腾汉中人官延绥参将贼陷城与兄国奇俱死之【贾志】
　　李淮榆林人原任西安参将值贼李过入城淮先令妻子自缢率子出门杀贼父子皆自刎死【延绥镇志】
　　陈义昌榆林学生性耿直闯逆陷城义昌独正色骂贼为贼所杀诸生以骂贼死者又有沈濬沈演白拱极白含章【延绥镇志】
　　张连元榆林学生城陷偕弟连捷入汉寿亭侯庙从容缢于梁间又诸生李可柱缢死于余肃敏祠胡一魁李引祥亦自经于家【延绥镇志】
　　梁文炳及弟文□俱靖边诸生崇祯末流寇破城欲招致幕下皆抗节不屈而死【延绥镇志】
　　熊维藩字振宇威武堡人宣府参将致仕归高贼攻堡维藩力战伤贼甚众堡陷维藩自刎【延绥镇志】
　　台元延安衞人闯贼入城两手握大石欲为狙击计隣人恐祸及缚之至家不食五日死【延绥镇志】
　　刘廷杰字若三彛鼎子崇祯癸未为延绥抚标参将寇逼榆林坚志固守城陷被执骂贼不屈贼支解之事闻赠都督佥事其从弟廷防亦投云岩阁死焉【贾志】
　　马鸣节榆林人世袭百户赋性忠勇闯兵攻城将陷鸣节将妻孥用木器厢柜围聚一处引柴燃火烈熖薫天鸣节持刀巷战砍死贼兵数十力竭身跳入火熖中弟鸣廉任总督汪乔年中军勦贼于郏县被围单骑驰救出入贼营者三杀死贼兵无算力竭而死【贾志】
　　杨绣征肤施人生员崇祯十六年闯逆破延安绣征衣冠至公署缢死衣冠内题云所恨上有老母未葬下有幼子未成眼观时势断无苟生之理云云闻者哀之【贾志】
　　惠显清涧人由步卒积功至延绥副将闯贼至激励将士勉以忠义闭城固守城破被擒贼慰之曰若固世家子而有武畧能从我则以权将军相授显极口詈之磔于市从子渐时为抚边守备亦骂贼死【延安志】
