<!-- { "loadSidebar": true } -->
　　丁氏泾阳民康运晟妻年二十三嵗夫亡子兆吉甫周氏御穷鞠育身心俱瘁兆吉念母苦节奋志勲名随征西陲以军功议叙孙亦采芹人皆谓氏四十年冰操之报
　　袁氏泾阳民张体仁妻婚时年甫十四逾三月体仁逺出服贾卒于滇黔间氏旦夕哀号矢志不二所亲怜其年少且乏嗣劝改适氏毅然曰夫死当守节未闻以有后无后异也乃鬻衣饰为纺织资终身茹素备歴艰辛年七十七卒里人重其节立碑纪之
　　朱氏泾阳庠生温如玉妻夫殁时氏年甫二十事姑尽礼教子慈严兼至纺声书声寒暑无间子获有文名氏年七十一卒
　　王氏泾阳民程云路妻二十八嵗而寡偕侍妾共守事二亲抚二子十年后妾去氏冰操益励年五十九而终
　　刘氏泾阳民李一鹍妻年二十五而寡家贫甚昼夜勤作以膳翁姑身歴饥寒冰操不改子嗣白少佣耕养母弱冠就学四旬得入泮氏年六十八卒嗣白以孝行举乡饮賔
　　刘氏泾阳举人赵九成妻崇祯十年九成以计偕归卒氏年二十五誓以身殉以翁姑痛子方深虑重伤二人意遂辍死十六年翁殁于京嗣值闯变阅数年始克归葬氏流离颠沛奉姑课子室中有孤燕巢梁歴年不易人以为苦节所感又族人赵凯继者方殁时继妻梁氏年二十六抚前室子女如巳出奉姑尤尽礼所居室亦有燕巢之异云
　　王氏泾阳人户部郎中韩望妾家本顺天防娴诗礼望关浙省殁于署氏即絶粒誓以身殉六日后扄户自经时康熙壬子十一月也侍女紫燕亦悲恸不食缢于别室嫡子韩端呈明浙中当事各有褒扬绅士歌咏成帙
　　李氏三原人赵思敬妻年二十二敬亡痛絶复蘓遭明末兵荒亲属共强之嫁乃扄户引决排闼救免家甚贫翁姑老子幼氏躬勤绩纺食或不继两亲甘防常充孤稍长就外傅训诲惟谨雍正三年旌表
　　杨氏三原人魏麟祖妻年十八夫亡抚孤守志孤稍长延师诲之事舅姑以孝闻养葬咸中礼雍正三年旌表
　　徐氏三原人卢星灿妻年二十三灿亡遗腹生子澐氏抚孤坚守父母欲夺其志矢死靡他家范甚严澐亦奉教惟谨迄能成立雍正三年旌表
　　杨氏三原民刘卓然妻年二十五夫故家贫歳歉氏质衣殓葬抚孤守节虽资生艰苦终无懈志雍正三年旌表
　　王氏三原民赵鼎臣继妻夫亡氏年二十六前妻子已成童氏二子俱襁褓教养辛勤杜门守约防子获游庠雍正八年旌表
　　田氏三原民张玳妻年二十一而玳亡子生甫三月舅姑俱髙年氏坚志守节荼苦备尝雍正八年旌表时年五十六歳
　　来氏三原民王大任妻年二十四而寡事后姑鞠幼子甘贫守约坚志不移卒年七十有六雍正九年旌表
　　程氏三原民李慎妻年十八适李时翁姑已殁祖翁姑方髙年多恙氏奉养无缺年二十八而寡事二老益勤二老以为吾孙不死也教子极严迄能成立现年七十二歳雍正九年旌表
　　王氏三原民顾世公妻世公亡氏年十八矢志一节养老存孤夫弟某夫妇蚤逝所遗子女氏抚如已出性习勤康熙六十年陜大饥氏昼夜织纺生计裕如现年五十七嵗雍正九年旌表
　　张氏三原儒童申效明妻年二十一歳夫亡守节歴明季凶荒迄无二志事孀姑养葬尽礼抚孤世杰以副榜列明经氏年五十七卒
　　李氏三原生员梁应运妻子镒妇刘氏姑媳皆年三十而寡寿皆至七十五而卒两世孀居毕生艰苦后镒子防之饩于庠
　　魏氏三原民王伉妻年二十四歳夫殁事姑曲体承欢孤大业既长复娶兄女为妇妇年二十六大业亡防防姑媳共鞠孙雏身心兼瘁姑七十寿终媳卒时六十有五
　　孔氏三原民晁周鼎妻年二十七而寡敬奉翁姑辛勤教子子瑜既入泮旋亡又抚孤孙亦游黉序苦节髙龄终时八十有三
　　何氏三原张斗煇妻年二十六煇亡遗子女各一家贫甚值歳歉半菽恒不饱教子极严子出外见群儿嬉偶随观隣翁俱姓者呼而诘之谓汝节妇子当念母氏艰苦何戏为氏知之令子泣谢过后其子卒成立氏年六十有二而卒
　　刘氏三原监生来淑沂妻沂殁时氏年二十一事姑鞠子冰节无亏年五十四歳卒
　　王氏三原生员房大任继妻年二十三歳夫殁二子暨前妻子世勲俱幼氏抚诲兼至越二十余载世勲入泮未防殀妇杨氏年二十四同守霜帏冰操不二抚四子俱成立氏年五十八嵗终杨氏卒时五十三嵗
　　侯氏三原贡生樊遂妻父观察恽翁廷尉咸修名门令质善事舅姑年甫十九而夫夭举遗腹子弱嵗又殇霜闺荼苦坚志不移抚侄芬为诸生氏年五十一卒
　　杨氏三原穆登醴妻醴任揭阳尉卒于官子甫三龄氏时年二十四安贫守节事衰翁抚孤子年八十五歳卒
　　王氏三原民张成德继妻年二十三嵗而夫亡矢志坚守抚前妻子恩勤提命克底有成隣邑巨室慕其母贤子孝因以女缔姻焉年六十三而殁
　　雒氏三原儒童李慥妻夫亡时年甫二十一事舅姑养葬皆中礼抚侄为嗣年五十九而终
　　李氏三原民王继厚妻继厚贸易粤东卒时氏年二十一哀恸絶粒既以舅姑垂老儿女方孩而止扶衰鞠幼备极辛勤子既长赴粤扶榇归葬氏悲哀致疾寻殁年五十歳
　　赵氏三原民李瑾妻年二十六嵗而孀诸孤在抱就食母家训子耕读勤业年七十九卒
　　焦氏三原民张諌陞妻諌陞殁于蜀焦氏年十七甘贫守志以事舅姑抚遗腹子鳌成立娶媳生孙鳌寻父榇又亡于蜀焦与媳胡氏鞠二孤苦节终身焦年九十五胡年七十七而终
　　张氏三原民刘作栋继妻夫亾氏年十九家赤贫鞠三嵗遗孤兼抚前妻子以絍绩舂臼为生计后前妻子亡己子复夭偕子妇任氏复抚孤孙荼苦阅六十年而卒
　　王氏三原民秦邻楚妻年二十一夫亡遗孤甫七月艰辛抚育及娶妇方庆得孙子又亡氏哀痛成疾而卒年五十九嵗
　　马氏三原民秦大用妻年十九夫亡客邸痛欲捐躯为翁姑劝止食贫操作鞠孤成立寿八十有三而终
　　萧氏三原民王惟垓妻年二十四而寡抚侄为嗣艰辛食力完节无渝终时七十一嵗
　　仇氏三原庠生员可群继妻可群赍志早亡氏年甫二十事两世髙堂养葬均中礼鞠养孤子克继书香守节二十六年而殁
　　髙氏三原监生李思义继妻夫殁时氏年二十二嵗抚前妻子璋鞠遗腹子璨教养辛勤咸就成立年五十二嵗卒
　　杨氏三原监生申效祖继妻年二十三嵗夫殁奉孀姑字幼子屡经艰苦寿七十六而终
　　康氏三原民冯瑾妻夫殁他乡氏时甫十九嵗事髙堂抚遗孤谨循礼法守节至六十八嵗
　　申氏三原民张古雅妻年二十六而寡值歳祲养亲鞠子苦守御穷子获游庠氏卒时六十有六
　　焦氏三原人性幽静父夏常教以古贤媛遗事年十七归临潼乡举王天宠宠卒絶食累日而病父强之归氏泣语父曰儿幼奉父教得从王郎地下足矣一夕梦王来迎已遂起栉沐含笑而逝计为妇仅一年也
　　秦氏三原人适张姓康熙三十一年歳大祲邑民多流亡氏内外皆无倚至龙桥河北见岸土有坼可隠身遂入焉里老吴姓者悯其饥遗以食不食次日复遗之则所遗固在也劝之食且问以故至再乃言曰多翁厚意然不可为常先后等死耳但坐此土坼中令身后不至暴露足矣遂饥死年才二十余里老哀之封以土同时李烈女者从亲逐食于楚至汉镇二亲俱疫死女年十六貌甚丽其地有市侩薄聘之曰买妾实将鬻女平康以谋重利女至得其情因唾骂求死不获比邻传其事三原之行贾于汉者公忿致诘市侩隂杀之以灭口闻者哀之
　　李氏三原民昝一轮妻一轮贸易蜀中氏年二十三闻夫讣哭三日夜不絶声卒自缢死
　　雷氏三原民吕承谟继妻年二十嵗夫亡抚前妻子厉志不移父母怜其少劝之嫁不许因归寜时潜匿议娶者窥之氏弗觉也返于家其子以告氏闭户痛哭自经死
　　江氏盩厔生员髙防妻年十九夫亡誓欲身殉姑以抚孤勉之乃忍死养亲鞠子慈孝无亏子嗣昌食饩后复夭氏又抚诲二孙向登顺治丙戌乡榜合廪于庠曽孙列弟子员氏始解颐曰此未亡人所以报吾姑也卒年八十五建坊旌表
　　翟氏盩厔民赵瑞征妻年二十而夫殁二孤襁褓氏絶粒不欲生既而念髙堂垂白雏幼无依因断髪以示无他养亲鞠子备歴勤劳卒年六十九雍正四年旌表
　　孙氏盩厔民薛培生妻培生病亟顾其子泣曰穷贫蚤逝此子可保耶氏雨泣以抚孤自誓子稍长延师训之毎躬亲绩纺午夜课读或时且课且泣儿止之曰我五内裂恒不自知汝苐诵书勿以我为念后其子亦登乡荐氏年六十余雍正十年旌表
　　赵氏盩厔民邵秉业妻年二十九而孀家酷贫又当歉嵗母家数迎之不肯归间遗以粟必以奉舅姑姑常患腹疾医云用乌蛇治之恐难致耳氏求之应手輙获姑疾愈人以为孝感雍正十年旌表氏年适届古稀矣诸孙俱学业有成以孝闻
　　彭氏盩厔李可从妻明末可从随总制汪乔年勦闯军败殁于襄城氏闻难絶粒五日因子颙幼穉乃忍死抚孤家素贫薪不继终不告贷于人颙稍长殚心理学不事帖括人或谓无补贫寠氏怡然安之及颙学成名著论者多归功母教焉
　　同氏盩厔民范畴妻明季流贼入境畴被杀掠氏以行氏据井大骂贼逼之氏投入井贼下巨石击之氏伏坎旁石不能中贼谓其已死遂舍去遇救得出时年二十七乃饮冰茹蘗以育遗孤未防畴兄若弟夫妇俱连丧所存幼子弱女氏悉抚育之及长婚嫁咸如礼卒年七十四嵗
　　郭氏盩厔民温成章妻年二十一而寡一子旋殇姑劝其自为计氏泣涕自矢以伯氏子廷抡为嗣后廷抡入泮复夭遗一女氏又抚之暨长甫嫁旋亡氏含哀茹素年六十有四卒
　　卓氏盩厔民史尚质妻夫亡时氏甫二十一嵗姑劝之嫁氏断发为誓鞠二子安贫守节二十八年而殁又生员卢思诚妻张氏袁珽妾杨氏田玉起妻李氏皆夫亡守志教子克成
　　孟氏盩厔民赵之璁继妻年二十三而寡守节抚孤值嵗祲夫兄逃荒于外氏独奉翁嫜俾得安饱翁嫜殁冡妇李欲夺其志氏坚拒不从至于赴井頼邻妪救免教子耕读克底有成守节四十四年又同里何噐妻任氏袁某妻侯氏皆以守节着闻
　　赵氏盩厔民张灵妻年甫二十翁适南亩命仆张有福归促馌以饷耕者值灵他适福见氏独居輙调氏氏大怒疾呼曰防子敢尔我何面目生天地间遂举厨刀自刎隣妇闻呼声疾往视之则氏己仆地死矣有福见氏死亦自刎未殊知县骆钟麟鞫其实为文祭氏寘福于法
　　金氏盩厔生贠任景舜妻孙氏民赵进善妻顺治初山贼入堡被掠皆骂贼不屈遇害
　　刘氏盩厔生员吴宗圣妻陈氏儒童张尔立妻贼至俱被掠义不受辱刘投河中陈跃池内贼怒皆以戈杀之
　　费氏盩厔生员孙文光妻彭氏生员刘振风妻顺治初年遇冦被掠逼之不从皆投井死
　　刘氏盩厔民郭润妻年二十嵗夫殁舅姑俱衰一子防氏苦节自守舅卒奉姑愈谨姑亦寻逝亲族劝其改适氏毅然曰我不早从夫地下者以有舅姑在也今舅姑殁而劝以失节其以我为贪生耶遂自刎死
　　侯氏盩厔佣人辛九荣妻美姿容年十八于归九荣荣貌陋而痴家贫甚氏织絍供养以孝闻于闾里值嵗大祲閤户待毙舅姑怜氏孝托隣妪劝他适以求生氏坚拒不从后舅姑与夫相继殁氏营葬毕以幼子皂娃属刘姓遂闭户絶食死征士李颙为之传
　　李氏渭南民裴子煇妻十五于归夫妻相敬如賔年二十六裴故抚孤孀居三十余年如一日事舅姑甚孝养生送死必诚必敬雍正三年旌表
