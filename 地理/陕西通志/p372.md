<!-- { "loadSidebar": true } -->
　　周厯已移秦直其位吕政残虐然以诸侯十三并兼天下极情纵欲三十七年兵无所不加制作令政施于后王盖得圣人之威始皇既殁胡亥极愚郦山未毕复作阿房以遂前防任用赵高残虐促期虽居形便之国犹不得存子婴度次得嗣冠玊冠佩华绂车黄屋从百司谒七庙小人乘非位莫不怳忽失守偷安日月独能长念却虑父子作权近取于户牖之间竟诛猾臣为君讨贼吾读秦纪至于子婴车裂赵高未尝不健其决怜其志婴死生之义备矣【班兰台集】右秦自始皇帝二十六年庚辰至子婴元年乙未共都咸阳一十六年
　　汉【姓刘氏】
　　高皇帝讳邦沛人以岁己亥春二月灭楚即皇帝位夏五月定都长安在位八年
　　周秦之间可谓文敝矣秦政不改反酷刑法岂不缪乎故汉兴承敝易变使人不倦得天统矣【史纪高祖本纪】
　　孝惠皇帝讳盈高祖太子以岁丙午夏五月即位在位七年
　　孝惠内修亲亲外礼宰相优宠齐悼赵隐恩敬笃矣闻叔孙通之谏则瞿然纳曹相国之对而心恱可谓寛仁之主遭吕太后亏损至徳悲夫【汉书惠帝纪按惠帝后吕氏称制九年所立两少帝皆非孝惠子也史汉纪传载之已详故不书】
　　孝文皇帝讳恒高祖仲子以岁辛酉秋九月即位在位二十三年
　　孔子言必世然后仁善人之治国百年亦可以胜残去杀诚哉是言汉兴至孝文四十有余载徳至盛也廪廪乡改正服封禅矣谦让未成于今呜呼岂不仁哉【史纪文帝本纪】
　　孝景皇帝讳启孝文帝太子以岁甲申夏六月即位在位十六年
　　孔子称斯民三代之所以直道而行也信哉周秦之敝罔密文峻而奸轨不胜汉兴扫除烦苛与民休息至于孝文加之以恭俭孝景遵业五十六载之间至于移风易俗黎民醇厚周云成康汉言文景美矣【汉书景帝纪】
　　孝武皇帝讳彻景帝太子以岁庚子春正月即位在位五十四年
　　汉承百王之高祖拨乱反正文景务在养民至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祠改正朔定厯数协音律作诗乐建封禅礼百神绍周后号令文章焕焉可述后嗣得遵洪业而有三代之风如武帝之雄才大略不改文景之恭俭以济斯民虽诗书所称何有加焉【汉书武帝纪】
　　孝昭皇帝讳弗陵武帝太子以岁甲午春二月即位在位十三年
　　昔周成以孺子继统而有管蔡四国流言之变孝昭幼年即位亦有燕盖上官逆乱之谋成王不疑周公孝昭委任霍光各因其时以成名大矣哉承孝武奢侈余敝师旅之后海内虚耗户口减半光知时政之要轻徭薄赋与民休息至始元元凤之间匈奴和亲百姓充实举贤良文学问民所疾苦议盐铁而罢酤尊号曰昭不亦宜乎【汉书昭帝纪】
　　孝宣皇帝讳询武帝曾孙戾太子孙也以岁丁未秋七月即位在位二十五年
　　孝宣之治信赏必罚综核名实政事文学理法之士咸精其能至于技巧工匠噐械自元成间鲜能及之亦足以知吏称其职民安其业也遭值匈奴乖乱推亡固存信威北夷单于慕义稽首称藩功光祖宗业垂后嗣可谓中兴侔徳殷宗周宣矣【汉书宣帝纪】
　　孝元皇帝讳奭宣帝太子以岁壬申冬十二月即位在位十六年
　　元帝多材艺善史书鼓琴瑟吹洞箫自度曲被歌声分刌节度穷极幼少而好儒及即位徴用儒生委之以政贡薛韦匡迭为宰相而上牵制文义优防不断孝宣之业衰焉然寛尽下出于恭俭号令温雅有古之风烈【汉书元帝纪】
　　孝成皇帝讳骜元帝太子以岁戊子夏六月即位在位二十六年
　　成帝善修容仪升车正立不内顾不疾言不亲指临朝渊黙尊严若神可谓穆穆天子之容者矣博览古今容受直辞公卿称职奏议可述遭世承平上下和睦然湛于酒色赵氏乱内外家擅朝言之可为于邑建始以来王氏始执国命哀平短祚莽遂位盖其威福所由来者渐矣【汉书成帝纪】
　　孝哀皇帝讳欣元帝孙定陶恭王子也成帝立为太子以嵗甲寅夏四月即位在位六年
　　孝哀自为藩王及充太子之宫文辞博敏幼有令闻睹孝成世禄去王室权柄外移是故临朝屡诛大臣欲强主威以则武宣雅性不好声色时览卞射武戏即位痿痹末年寖剧飨国不永哀哉【汉书哀帝纪】
　　孝平皇帝讳衎元帝孙中山孝王子也哀帝无嗣以岁庚申秋九月入即位在位五年
　　孝平之世政自莽出褒善显功以自尊盛观其文辞方外百蛮无思不服休徴嘉应颂声并作至乎变异见于上民怨于下莽亦不能文也【汉书平帝纪】
　　孺子婴宣帝元孙广戚侯显子也王莽摄政以岁乙丑冬十二月征入为平帝后至岁己巳春正月废为定安公凡三年
　　右汉自高帝汉五年己亥至孺子初始元年己巳共都长安二百一十年
　　晋【姓司马氏】
　　孝愍皇帝讳业字彦旗武帝孙吴孝王晏子也初嗣封秦王以岁癸酉夏四月即位于长安丙子冬十一月降于刘曜长安陷在位四年
　　帝之继皇统也属永嘉之乱长安城中户不盈百墙宇頺毁蒿棘成林朝廷无车马章服惟桑版署号而已众惟一旅公私有车四乘噐械多阙运馈不继巨猾滔天帝京危急诸侯无释位之志征镇阙勤王之举故君臣窘迫以至杀辱云【晋书愍帝纪】
　　右晋愍帝自建兴元年癸酉至四年丙子共都长安四年【按愍帝以前汉献晋惠俱经徙都长安然一则见逼于董卓一则被刼于张方此与明皇幸蜀何异非建都实事也愍帝当洛京倾覆之日正位关中虽立国不久而人心实系属于此所当大书以伸大义者也】
　　北魏【姓元氏】
　　孝武皇帝讳修孝文帝孙广平王懐子也以岁甲寅秋七月自洛阳西都长安凡一年
　　文皇帝讳寳炬孝文帝孙京兆王愉子也初封南阳王以岁乙卯春正月即位在位十七年
　　废帝讳钦文帝太子以岁辛未春三月即位在位三年恭皇帝讳廓文帝第四子初封齐王以岁甲戌春正月即位丙子冬十二月禅位于周在位三年
　　庄帝而后魏室土崩主祭祀者不殊于寄坐遇黜辱者有甚于奕棋虽以孝武之长祗以速是奔波文帝以刚强之质终以守雌自寳恭帝运终天禄高蹈唐虞各得其时也【北史西魏本纪】
　　右西魏自孝武帝永熙三年甲寅至恭帝三年丙子共都长安二十三年
　　北周【姓宇文氏】
　　孝闵皇帝讳觉代武川人安定公泰世子也初封周公以岁丁丑春正月受禅在位一年
　　孝闵承既安之业应乐推之运祡天竺物正位君临迩无异言逺无异望虽黄初代徳太始受终不之尚也然政由甯氏主懐芒刺之疑祭则寡人臣无复子之请以之速祸宜哉【周书闵帝纪】
　　世宗明皇帝讳毓闵帝庻兄初封宁都公以岁丁丑秋九月入即位在位四年
　　世宗寛仁逺度叡哲博闻处代邸之尊实文昭之长豹姿已变龙徳犹潜而百辟倾心万方注意及乎迎宣黜贺入纂大宗礼貎功臣敦睦九族率由恭俭崇尚文儒亹亹乎其有君人之徳者矣始则权臣专制政出私门终乃鸩毒潜加享年不永惜哉【周书明帝纪】
　　高祖武皇帝讳邕明帝弟初封鲁公以岁庚辰夏四月入即位在位十八年
　　自东西否隔二国争强疆埸之事一彼一此高祖英威电发朝政维新内难既除外畧方始乃苦心焦思克己励精劳役为士卒之先居处同匹夫之俭修富民之政务强兵之术五年之间大勲斯集摅祖宗之宿愤拯东夏之阽危盛矣哉其有成功者也若使翼日之瘳无爽经营之志获申黩武穷兵虽见讥于良史雄图逺畧足方驾于前王者欤【周书武帝纪】
　　宣皇帝讳赟武帝太子以岁戊戌夏六月即位己亥春二月内禅在位一年
　　高祖识嗣子之非才顾宗祏之至重滞爱同于晋武则哲异于宋宣卒使昏虐君临奸回肆毒善无小而必弃恶无大而弗为然犹及子而亡幸哉【周书宣帝纪】
　　静皇帝讳阐本名衍宣帝太子以岁己亥春二月即位辛丑禅位于隋在位二年
　　静帝起自幼冲绍兹衰绪内相挟孙刘之诈戚藩无齐代之强隋氏因之遂迁龟鼎呜呼以太祖之克隆景业未逾二纪不祀忽诸斯盖宣帝之余殃非孺子之罪戾也【周书静帝纪】
　　右周自闵帝元年丁丑至静帝大定元年辛丑共都长安二十五年
　　隋【姓杨氏】
　　高祖文皇帝讳坚农华阴人以岁辛丑春二月受禅在位二十四年
　　高祖以外戚之尊受托孤之任乘兹机运遂迁周鼎于时蛮夷猾夏荆未一劬劳日昃经营四方楼船南迈则金陵失险骠骑北指则单于欵塞虽晋武之克平吴防汉宣之推亡固存比义论功不能尚也七徳既敷九歌已洽要荒咸曁尉候无警于是躬节俭平徭赋仓廪实法令行君子咸乐其生小人各安其业人物殷阜朝野欢娱二十年间天下无事区宇之内晏如也但无寛仁之度有刻薄之资暨乎暮年此风逾扇又听哲妇之言惑邪臣之说溺宠废嫡托付失所坟土未干天下已非隋有惜哉迹其衰怠之源稽其乱亡之兆起自高祖成于炀帝所由来逺矣【隋书文帝纪】
　　炀皇帝讳广文帝太子以岁甲子秋七月即位在位十三年
　　炀帝爰在弱龄早有令闻昆弟之中独着声绩于是矫情饰貎肆厥奸回故得献后钟心文皇革虑天方肇乱遂登储两践峻极之崇基承丕显之休命地广三代威振八纮负其富强之资思逞无厌之欲狭殷周之制度尚秦汉之规摹恃才矜已傲狠明徳淫荒无度法令滋章骄怒之兵屡动木土之功不息旌旗万里征税百端猾吏侵渔人不堪命自是海内骚然无聊生矣俄而元感肇黎阳之乱匈奴有雁门之围天子方弃中土逺之越奸宄乘衅猬毛而起四方万里简书相续犹谓防窃狗盗不足为虞上下相防莫肯念乱遂以万乘之尊死于一夫之手社稷颠陨本枝殄絶自肇有书契以迄于兹未有若斯之甚也传曰吉凶由人祅不妄作又曰兵犹火也不戢将自焚观隋室之存亡斯言信而有征矣【隋书炀帝纪】
　　恭皇帝讳侑炀帝孙元徳太子之子也初封代王以岁丁丑冬十一月唐公李渊立帝于长安戊寅夏五月禅位于唐在位二年
　　恭帝年在幼冲遭家多难一人失徳四海土崩既钟百六之期躬践数终之运讴歌有属笙钟变响虽欲不遵尧舜之迹庸可得乎【隋书恭帝纪】
　　右隋自高祖开皇元年辛丑至恭帝义宁二年戊寅共都长安三十八年
　　唐【姓李氏】
　　高祖皇帝讳渊陇西成纪人以岁戊寅夏五月受禅在位九年
　　唐在周隋之际世虽贵矣然乌有所谓积功累仁之渐而高祖之兴亦何异因时而特起者欤虽其有治有乱或絶或微然其有天下年几三百可谓盛哉岂非人厌隋乱而防徳泽继以太宗之治制度纪纲之法后世有以凭藉扶持而能永其天命欤【唐书高祖本纪】
　　太宗皇帝讳世民高祖次子以岁丙戍秋八月即位在位二十三年
　　盛哉太宗之烈也其除隋之乱比迹汤武致治之美庶几成康自古功徳兼隆由汉以来未之有也至其牵于多爱复立浮图好大喜功勤兵于逺此中材庸主之所常为然春秋之法常责备于贤者是以后世君子莫不叹息于斯焉【唐书太宗本纪】
　　高宗皇帝讳治太宗太子初封晋王以岁己酉夏六月即位在位三十四年
　　大帝徃在藩储见称长者暨升旒扆顿异明哉虚襟似纳于触鳞下诏无殊于扇暍既荡情于帷簿遂忽怠于基扄卒致盘维尽戮宗社为墟所谓一国为一人兴前贤为后愚废信矣哉【旧唐书髙宗本纪】
