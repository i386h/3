<!-- { "loadSidebar": true } -->
　　韩偓字致光万年人擢进士第拜左拾遗后为翰林学士中书舎人尝与崔定防诛刘季述昭宗反正为功臣帝疾宦人欲尽去之偓曰陛下诛季述时余皆赦不问今又诛之谁不惧死天子威柄今散在方面若上下同心摄领权纲犹兾天下可治宦人忠厚可任者使自翦其党蔑有不济今公私牵属不减二万虽诛六七巨魁未见有益适固其逆心耳帝曰此一事终始属卿初李继昭等以功皆进平章事时谓三使相后更附韩全诲皆忌闻召李茂贞入朝留子继筠宿卫偓以为不可不纳偓又语令狐涣涣曰无卫军则为阉竖所图矣偓曰不然无兵则家与国安有兵则家与国不可保李彦弼见帝倨甚偓请逐之帝不用继昭等饮殿中自若偓曰三使相有功不如厚与金帛毋使预政事今宰相不得耑决事继昭辈所奏必听他日遽改则人人生怨初以卫兵检中人今敕使卫兵为一臣窃寒心愿召茂贞还其卫军及召朱全忠偓劝督茂贞还卫卒若茂贞不如诏即许全忠入朝未及用而韩全诲等刼帝西幸偓夜追及见帝恸哭至凤翔迁兵部侍郎进承防宰相韦贻范母丧诏还位偓当草制上言贻范处丧未数月遽使视事伤孝子心学士马从皓逼偓求草制偓曰腕可断麻不可草明日百官至而麻不出宦侍合噪李茂贞入见帝曰命宰相而学士不草麻非反耶艴然出帝畏茂贞卒诏贻范还相初偓侍宴与京兆郑元规威逺使陈班并席坐朱全忠崔临陛宣事坐者去席偓不动曰侍宴无辄立二公将以我为知礼全忠怒偓薄已贬濮州司马天祐二年挈其族南依王审知而卒兄仪字羽光亦以翰林学士为御史中丞偓贬之明年帝宴文思毬场全忠入百官坐庑下全忠怒贬仪棣州司马【唐书本传】
　　宋
　　杨昭俭字仲寳长安人祖授刑部尚书父景諌议大夫昭俭登进士第天福初为翰林学士骄将张彦泽镇泾原暴杀从事张式昭俭抗疏论列请置之法疏奏不报昭俭复上疏愿诛彦泽以谢军吏由是权臣忌之停官寻复中书舎人时河决数郡大发丁夫塞之晋少主喜诏立碑记其事昭俭表諌曰陛下刻石纪功不若降哀痛之诏摛翰颂美不若颁罪已之文言甚切至少主嗟赏卒罢其事周世宗爱其才召入为御史中丞多振举台宪故事开寳六年以工部尚书致仕太宗即位就加礼部尚书卒【宋史本传】
　　李涛字信臣万年人后唐天成初举进士甲科拜监察御史晋天福初迁刑部郎中泾帅张彦泽杀记室张式夺其妻式家人诣阙上诉晋祖以彦泽有军功释其罪涛伏阁抗疏请置于法晋祖召见谕之涛植笏叩阶声色俱厉晋祖怒叱之涛执笏如初諌不已晋祖不得已罢彦泽节制汉祖起义以为翰林学士周初歴刑部戸部二尚书宋初拜兵部尚书建隆二年涛被病有军校尹勲董浚五丈河陈留丁壮夜溃勲擅斩队长陈琲等十人涛力疾草奏请斩勲家人谓涛曰公久病宜自爱朝廷事且置之涛愤言曰人孰无死但我为兵部尚书坐视军校无辜杀人乌得不奏太祖嘉之削夺勲官爵配许州涛卒年六十四涛慷慨有大志以经纶为己任工为诗笔札遒媚居家以孝友闻子承休至尚书水部郎中【宋史本传】
　　雷德骧长安人【宋史本传作郃阳人】太祖时久居谏诤之任有直名与赵普有隙时普以勲旧作相宠遇方渥骧言普专权容堂吏纳赂由是忤防贬商州司戸岁余其子有邻挝登闻鼓诉寃鞫得其实堂吏李可度除名余党皆杖脊黥配逺州出普知河阳召德骧复旧官擢有邻守校书郎后普复入相德骧乞致仕太宗勉之曰朕保卿必不为普所挤有邻性亦刚鲠有父风太宗尝面谕有邻朕欲用汝父为相何如有邻曰臣父非宰相器乃止王禹偁赠诗二首其二曰当时词气压朱云老作皇家谏诤臣章疏罢封无事日朝廷犹指直言人题诗野馆光泉石讲易秋堂动鬼神棘寺下僚叨末路斋心惟祝秉鸿钧葢禹偁出德骧门下而德骧深易酷嗜吟咏故也【青箱杂记　按贾志有雷德逊云德骧之弟所载事迹则王元之赠德骧诗也考宋史德骧本传不云有弟葢即德骧一人贾志误分作两人耳阅青箱杂记可见】
　　杨偕字次公中部人举进士释褐坊州军事推官迁侍御史为三司度支判官时郭皇后废偕与孔道辅范仲淹力争富民陈氏女选入宫将以为后偕复上疏谏又数论陞降之弊擢知河中府夏竦为陜西经畧使请增置土兵易戍兵归卫京师偕言闗中财用乏复增土兵徒耗国用今贼势方盛虽大增土兵亦未能减戍兵东归竦奏偕沮边计偕争愈力进枢宻直学士知并州有中官豫军事素横偕至一绳以法军政肃然明年改本路经畧安抚招讨使偕列六事于朝一罢中人预军事二徙麟州三以便宜从事四出冗师五募武士六专捕援朝廷不从偕累奏不已乃罢知邢州久之致仕卒偕性刚而忠朴数上书论天下事子忱慥有隽才蚤卒【宋史本传】
　　张升字杲卿韩城人举进士为楚丘主簿王曾称其有公辅器累官至知杂御史升性质朴不善择言至斥张贵妃为一妇人谓杨怀敏得志不减刘季述仁宗读之不怿以语陈升之升之曰此忠直之言不激切则圣意不可回矣帝乃解至和二年拜御史中丞刘沆在相位以御史范师道赵抃尝攻其恶隂欲出之升曰天子耳目之官奈何用宰相怒而斥上章力争之沆竟罢去帝见升指切时事无所避谓曰卿孤立乃能如是对曰臣仰托圣主致位侍从是为不孤今陛下之臣持禄养望者多赤心谋国者少窃以为如陛下乃孤立尔帝为之感动嘉祐三年迁枢宻使升爱惜官资凡内降所与多持不下见帝春秋高屡进言储嗣事卒与韩琦同决防英宗立请老致仕熙宁二年薨諡曰康节【宋史本传】
　　杨畋字乐道进士及第授秘书省校书郎庆厯三年湖南唐和等刼掠州县擢提防本路刑狱专治盗贼事乃募才勇深入遂平六峒以功迁太常博士贼复肆乃授畋荆湖南路兵马钤辖贼闻畋至皆遁明年贼复出畋出岭外渉夏秋凡十五战贼溃去入为吏部员外郎上言愿择宗室之贤者使侍禁中为宗庙计嘉祐三年地震明年日食复上疏言陛下宜立皇嗣以答天意改知制诰李珣刘永年各迁秩畋当草制封还词头因言珣等无功特以外戚故除之恐非祖宗法不报嘉祐六年京师大水畋上言洪范五行传简宗庙则水不润下又曰听之不聪厥罚常水臣愚以为万几之听必有失于审者七庙之享必有失于顺者乃下其章礼官并两制考议咸言南郊二圣并侑温成皇后立庙皆违经礼于是诏悉改之卒赠右谏议大夫畋出于将家喜学问与士卒同甘苦性清介谨畏每奏事必发封数四而后上自奉甚约及卒家无余资【宋史本传　按畋传不载邑里延绥镇志作麟州新秦人神木志仝】
　　赵瞻字大观其先亳州人父刚太子賔客徙盩厔瞻举进士英宗治平初除侍御史上疏英宗称善久之诏内侍王昭明等四人为陜西诸路钤辖瞻以为宜追还内侍责成守臣章三上言甚激切又请罢京使专委宿将夏人入侵庆帅孙长卿不能御加集贤院学士瞻言长卿当黜不宜赏京东盗贼数起瞻请易置曹濮守臣之不才者未报乃求退力言追还昭明等英宗改容纳其言时议追崇濮安懿王中书请懿王称亲瞻争之已而皇太后手书尊王为皇瞻入对曰陛下为仁宗子而濮王又称皇考则是二父二父非礼贬通判汾州熙宁三年为开封府判官神宗问青苗法便乎对曰青苗法唐行于季世扰攘中掊民财诚便今欲为长久计爱养百姓诚不便初王安石欲瞻助已使其党饵以知杂御史瞻不应由是出为陜西转运副使元祐三年擢枢宻直学士签枢宻院事明年同知院事卒諡简懿【宋史本传】
　　王吉甫字邦宪同州人举明经练习法律试断刑入等为大理评事累迁刑部员外郎南郊起幔城役卒急于毕事董役者责之曰此殆类白露屋耳卒诉之吏当非所宜言论死吉甫谓不应死遂求对神宗怒吉甫从容敷陈不少慴帝为霁怒其人得释苏轼南迁所过郡守有延馆之者诏鞫之吉甫议当笞宰相章惇不悦吉甫曰法如是难以增加成罪卒从笞太仓火议诛守者十余人亦争之皆得不死寻知梓州转运使欲增折配以取羡余吉甫谓僚曰民力竭矣一增之后不可复减吾宁贻使者怒忍为国敛怨为基祸哉竟却之以中大夫卒【宋史本传】
　　张舜民字芸叟邠州人中进士第为襄崇令王安石倡新法舜民上书言便民所以穷民强内所以弱内富国所以蹙国时人壮之司马光荐其才气秀异刚直敢言以馆阁校勘为监察御史上疏论西夏彊臣争权当兴师问罪左迁监登闻鼓院徽宗立擢右谏议大夫居职才七日所上事已六十章陈陜西之弊论河朔之困言多剀峭以龙图阁待制知定州坐元祐党籍商州安置复集贤殿修撰卒舜民慷慨喜论事善为文自号浮休居士绍兴中追赠寳文阁直学士【宋史本传】
　　何常字德固京兆人中进士第为开封府兵曹歴熙河转运副使议者欲贷民金帛使入粟塞下常曰车马转输民力已病然未至于死亡者粟自官出而民无害也今强以金帛使自入粟惧非贫弱之利熙帅及监军劾之贬秩徙成都路中使持御札至令织戏龙罗二千绣旗五百常奏旗者军器之饰敢不奉诏戏龙罗唯供御服日衣一匹岁不过三百有竒今乃数倍无益也诏奬其言为减四之三除直龙图阁转通议大夫谍告夏人多筑堡栅朝议出兵牵制常言羌人生长射猎今困于版筑可以拱手待敝无烦有为也从之终右文殿修撰【宋史本传】
　　雍冲洋县人绍圣时太学生章惇变更政事追削元祐党人冲曰士尚可以仕乎乃上书数其罪乞斩之有防移兴元府张浚试吏兴元与之交好后隠居不仕【汉中府志】
　　金
　　萧贡字贞卿咸阳人大定二十二年进士调镇戎州判官擢监察御史迁北京转运副使亲老归养左丞董师中右丞杨伯通荐其文学除翰林修撰上书论比年之弊人材不以器识操履巧于案牍不渉吏议者为工用人不务因材授官惟泥资叙名器不务慎与人多侥幸守令不务才实民罹其害伏望擢真才以振浇俗核功能以理职业慎名器以抑侥幸重守令以厚邦本然后教化可行百事可举矣诏词臣作唐用董重质诛郭谊得失论贡为第一赐重币四端贡论时政五弊言路四难词意切至改治书侍御史迁国子祭酒兼太常少卿与陈大任刋修辽史改刑部侍郎歴河东北路南京路转运使御史中丞戸部尚书兴定元年致仕卒諡文简贡好学读书至老不倦有注史记一百巻【金史本传】
　　程震字威卿东胜人与兄鼎俱擢第震入仕有能声兴定初召百官举县令震得陈留治为河南第一召拜监察御史弹劾无所挠时皇子荆王为宰相家僮席势侵民震劾奏曰荆王不能上赞君父同济艰难顾乃开纳货赂纵奴侵渔细民诸所不法不可枚举陛下不能正家而欲正天下难矣于是上责荆王出内府银以偿物值杖大奴尤不法者数人未几坐为故吏所讼罢官震为人刚直有材干为御史台纲大振以故小人侧目不能久留于朝士论惜之【金史本传】
　　元
