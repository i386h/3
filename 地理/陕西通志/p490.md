<!-- { "loadSidebar": true } -->
　　韦防字頴超【范子京兆杜陵人】早有学识少孤事祖母以至孝闻性温和防让为州里所称太和中袭爵歴位都水使者子子粲字晖茂齐王萧寳夤引为主簿转军寳夤反子粲与弟子爽执志不从相率逃免雍州平赐爵长安子子粲兄弟十三人并有孝行居父丧毁瘠过礼负土成坟弟荣亮字子昱博学有文才徳行仁孝为时所重歴谏议大夫衞大将军子纲字世纪有操行才学开皇中位赵州刺史有子文宗文英并知名【北史韦阆传】
　　韦休之【崇子杜陵人】贞和自守未尝言行忤物歴位给事中安西将军光禄大夫子道逺中山太守道建东阁祭酒【北史韦阆传】
　　王训【辩祖冯翊蒲城人】以行商致富魏世尝出粟助给军粮为假清河太守【隋书王辩传】
　　冦治字祖礼【祖训弟冯翊万年县人】自洛阳令稍迁镇逺将军东荆州刺史兄弟并孝友敦睦白首同居父亡虽久而犹于生平所处堂宇备设帏帐几杖以时节开堂列拜垂泪陈荐若宗庙然吉凶之事必先唘告逺出行反亦如之世宗末迁前将军河州刺史时蛮反于三鵶治为都督追讨战没赠雍州刺史昌平男【魏书冦赞传】
　　杨元就【仲宣子农华隂人】幼而俊防收捕时年甫九嵗牵挽兵人曰欲害诸尊乞先就死兵以刅斫防其臂犹请死不止遂先杀之永熙初赠汝隂太守【北史杨椿传】
　　北齐
　　皇甫徽朝那人寓居汉中仕梁安定畧阳二郡守随其妻父夏侯道迁入魏道迁别上勲书欲以徽为元谋徽曰创谋之始本不闗预虽贪荣赏内媿于心遂拒而不许梁州刺史羊灵祐重其敦实表为征虏府司马卒【北齐书本传】
　　北周
　　陆政性至孝其母吴人好食鱼北土鱼少政求之常苦难后宅侧忽有泉出而有鱼遂得供膳时人以为孝感所致因谓其泉为孝鱼泉【周书陆通传　按续文献云陆政吴郡人祖载从宋武帝平闗中遂居长安】
　　秦族洛川人祖白父雚并有至性闻于闾里族性至孝事亲竭力为乡里所称父丧哀毁过礼每一痛哭酸感行路既以母在恒抑割哀情以慰母意四时珍羞未尝匮乏与弟荣先复相友爱寻而其母又没哭泣无时终丧之后犹蔬食不入房室二十余年乡里咸叹异之其邑人王元达等上其状有诏表其门闾荣先亦至孝遭母丧哀慕不已遂以毁卒邑里化其孝行世宗嘉之赠沧州刺史【周书本传】
　　隋
　　于宣道字元明【义子京兆髙陵人】素性谨宻不交非类以父功赐爵安成县男髙祖为丞相引为外兵曹寻拜仪同及践祚迁内史舍人进爵为子丁父忧水浆不入口者累日献皇后命中使敦谕嵗余起令视事免丧后六嵗迁太子左衞副率进位上仪同卒年四十二【隋书于义传】
　　薛濬字道赜【胄弟夏阳人】少孤养母以孝闻好学有志行天和中为新丰令开皇中歴尚书虞部考功侍郎帝闻濬事母孝以其母老赐舆服几杖当世荣之后其母疾病濬貌甚忧瘁亲故弗之识丁母艰归葬夏阳时隆冬极寒濬衰绖徒跣冒犯霜雪自京及乡五百余里足冻堕指创血流漓朝野为之伤痛寻起令视事上见其毁瘠过甚为之改容濬竟不胜丧病卒文帝为之屑涕使赍册书吊祭濬性清俭死日家无遗财子干福武安郡司仓书佐【北史薛辩传】
　　史永遵武功人与从父昆弟同居大业中赐物一百段米二百石表其门闾【隋书炀帝纪】
　　唐
　　宋兴贵万年人累世同居躬耕致养至兴贵已四从矣髙祖闻而嘉之武徳二年诏表其门闾蠲免课役【旧唐书本传】
　　田伯明泾阳人少孤伯母刘抚育伯明恩义甚笃刘以夀终伯明庐于墓侧负土成坟斋居菜食【册府元】
　　王陇徳冯翊人王藏仁苍头也藏仁父母先没未合葬既而从役物故其妻孀居防无亲属陇徳迎致其尸并其父母而葬之因庐其墓次负土成坟每有白雉飞鸣坟上【册府元】
　　王瞿昙郑人事亲以孝养闻葬祖父母及伯父皆负土成坟三年乃毕母终亦如之昼夜悲号头髪尽落形体枯悴墓门三年不掩夜尝寝于棺侧服终之后仍不离墓焉【册府元】
　　王焘【珪孙郿人】性至孝为徐州司马母有疾数从髙医游遂穷其术因所学作书号外台秘要讨绎精明世寳焉厯给事中邺郡太守治闻于时【唐书王珪传】
　　周智夀同官人其父永徽初被族人安吉所害智夀及弟智爽乃安吉于途击杀之兄弟相率归罪于县争为首谋官司经数年不能决乡人或证智爽先谋竟伏诛临刑神色自若顾谓市人曰父讐已报死亦何恨智夀顿絶衢路流血遍体又收智爽尸防取智爽血食之皆尽见者伤焉【旧唐书本传】
　　徐元庆下邽人父爽为县尉赵师韫所杀元庆变姓名为驿家保久之师韫以御史舍亭下元庆手杀之自囚诣官【唐书张琇传】
　　元让武功人擢明经以母病不肯调侍膳不出闾数十年母终庐墓次废栉沐饭菜饮水咸宁中表阙于门永淳初廵察使表让孝悌卓越擢太子右内率府长史嵗满还乡里人有讼皆诣让判中宗在东宫召拜司议郎入谒武后谓曰卿孝于家必能忠于国宜以治道辅吾子寻卒【唐书本传】
　　李逈秀字茂之【大亮族孙泾阳人】及进士第调相州军转员外郎累迁鸿胪卿拜兵部尚书卒年五十赠侍中逈秀母少贱妻尝詈婢母闻不乐逈秀即出其妻或问之答曰娶妇要欲事姑茍违顔色何可留武后尝遣内人其母或迎致宫中所居堂产芝草犬乳邻猫中宗以为孝感旌大门闾【唐书李大亮传】
　　崔沔京兆长安人自博陵徙闗中世为着姓沔醇谨口无二言事亲至孝博学有文词初应制举对防髙第俄被落第者所援则天令重试沔所对防又工于前由是知名累迁祠部员外郎当官正色未尝挠沮睿宗时徴拜中书舍人时沔母老疾在东都沔固请闲官以申侍养改虞部郎中开元七年为太子左庶子母卒哀毁逾礼常于庐前受吊谓人曰平生非至亲者未尝升堂入谒岂可以存亡变礼中书令张説数称荐之服阕拜中书侍郎寻出为魏州刺史奏课第一徴还分掌吏部十铨事以清直歴秘书监太子賔客沔善礼经朝廷每疑议皆取决焉卒年六十七赠礼部尚书【旧唐书本传】
　　李孝孺安康人髙宗时封遂宁郡公辞归养亲【明一统书】第五峯【琦子长安人】以孝着旌表其门【旧唐书第五琦传】
　　冯猛将邠州新平县人居丧以孝闻庆云见桃杏冬结实诏有司旌表其门【册府元】
　　贾防京兆华原人有髙节尝称疾不答辟署里中号一龙亲亾负土成墓庐其左手莳松时号闗中曽子卒县人私諡曰广孝徴君【唐书贾循传】
　　张阿九京兆人母疾阿九割股肉馈之厥疾遂愈京兆府奉天县人赵正言母病割股肉以饵母疾瘳赐物五十段以资孝养华原人韩难陀父亡庐于墓侧凡十六年华隂人韩思讷六代同居诏特旌其门奉天县百姓滑清泌父茂先疾亟清泌割右股肉方圎二寸与父食之病乃痊诏清泌宜与官以旌孝道【册府元】
　　李贞古南郑人肃宗寳应元年梁州刺史臧希让上言贞古孝行彰闻请付所司旌表从之贞古六嵗而孤母欲改嫁贞古雨泣留之母遂守志母未食寝贞古不食寝及母亡负土成坟庐于墓侧有猛虎驯于庐前白防见于墓门村人异之【册府元】
　　郭曜【子仪子华州人】性沉静姿貌瑰杰累从节度府辟署至徳初推子仪功授衞尉卿累进太子詹事太原郡公子仪专征伐曜留治家事少长无间言诸弟或饰池馆盛车服曜独以简朴自处子仪罢兵迁太子少保昆弟六人共制拜官子仪薨以遗命簿上四朝所赐名马珍物徳宗复赐之乃悉散诸弟居丧以礼疾甚或劝茹葱薤终不属口建中三年卒赠太子太傅諡曰孝【唐书郭子仪传】
　　董思宠栎阳县人大歴七年京兆府上言思宠五代同居子孙凡八十余人友爱敦睦乡里称之天寳末冦盗剽掠村闾此家独全年遭水旱此家独免至于征税每先于人伏望旌表门闾编诸史册许之【册府元】
　　韦宏京兆人葬父母庐墓次庐前生芝草七十余茎见者以为孝感诏免其课【续文献通考】
　　董龙盩厔人家贫与里人共祀社众买牲牢龙撰文以祭祭毕分胙久之众不平逐出龙龙造祀饭以祭祭毕泣于树下将焚文有白防衔文入地穴掘之获白金龙不自私率众首官县令贤之奏表其闾曰义夫【续文献通考】
　　杜式方字考元【佑子京兆万年人】以防授州军事再迁太常寺主簿考定音律髙郢称之迁太仆卿子悰尚公主式方以右戚輙病不视事穆宗立授桂管观察使弟从郁痼疾躬为营方药羞膳及死朞而泣世称其笃行【唐书杜佑传】
　　梁悦富平人父为秦果所杀悦杀仇诣县请罪诏以悦申寃请罪诣公门流循州【唐书张琇传】
　　郭仪鄠人割股医母疾瘳邑大夫以闻其令尹令尹闻于上上俾聚土以旌其门时昌黎官京师曾为鄠人对【无名氏郭仪墓辨】
　　赵隠字大隠奉天人父存约辟署兴元李绛府值军乱方与绛燕闲吏报贼至绛麾存约使去对曰荷公厚谊不当独免即部勒左右捍之而同被害隠以父死难与兄隲庐墓防十年阖门诵书不应辟召亲友敦勉令仕防昌中擢进士第歴州刺史咸通末进同中书门下平章事中书侍郎封天水县伯性仁悌不敢以贵权自处始布衣时家无赀与骘同耕以养虽姻宗之富未尝干以仕宦寖显还家易衣侍左右犹布衣也隲终宣歙观察使既辅政他宰相及百官皆诣第升堂庆母嵗时公卿必参讯懿宗诞日宴慈恩寺隐侍母以安舆临观宰相方率百官拜恩于廷即囘班夫人起居搢绅以为荣僖宗初罢为镇海军节度使王郢之乱坐抚御失宜下除太常卿广明初为吏部尚书居母丧卒子光逢光裔光引皆第进士厯省华剧光逢尤规矱自持以中书舍人为翰林学士时光裔由膳部郎中知制诰对掌内外命书士歆羡之【唐书本传】
　　康买得京兆人年十四父宪责钱于云阳张莅莅醉拉宪危死买得以莅趫悍度救不足解则举锸击其首三日莅死刑部侍郎孙革言买得救父难不为度不解而击不为凶宜赐矜宥有诏减死【唐书张琇传】
　　尔朱逵郃阳人官至御史因母居荆楚弗克迎飬兄弟八人更迭定省人以孝称【贾志】
　　吴仲孺商州人父病侍汤药夜不解衣后遭父丧朝廷累起不就后官至中丞【贾志】
　　宋
　　甄婆儿鄠县民母刘与同里人董知政忿竞知政击杀刘氏婆儿始十嵗妹方襁褓托隣人张氏乳养婆儿避仇徙居郝村后数年稍长大念母为知政所杀又念其妹寄张氏与兄课儿同诣张氏求见妹张氏拒之不得见婆儿愤怒悲泣谓兄曰我母为仇人所杀妹留寄他姓大仇不报何用生为时方寒食具酒肴诣母坟痛哭归取条桑斧置袖中往见知政知政方与小儿戏婆儿出其后以斧斫其脑杀之有司以其事上请太宗嘉其能复母讐特贷焉【宋史李璘传】
　　惠从顺京兆人十世同居诏旌表门闾【宋史许祚传】
　　李仲容字仪父【涛孙万年人】举进士甲科除大理评事擢御史累迁户部侍郎仲容性醇易喜饮酒不与物忤与人言未尝及势利三弟早卒字其诸孤十余人如已子当世称其长者【宋史李涛传】
　　吕君华隂人举进士聘里中女行既中第妇家言曰吾女故无疾既聘而后盲敢辞吕君曰既聘而后盲君不为欺又何辞遂娶之生五男皆中进士其一人丞相汲公是也【李元纲厚徳录】
