<!-- { "loadSidebar": true } -->
　　常达陜州陜人从髙祖征伐拜陇州刺史时薛举方强达败其子仁杲斩首千级举遣将仵士政绐降伺隙刼之归贼举指其妻谓达曰识皇后乎答曰彼瘿老妪何所道举奴张贵又曰亦识我否达瞠目曰若乃奴耳贵忿举笏击其面达不为慑亦拔刀逐之赵安为蔽捍乃免仁杲平帝见达劳曰君忠节正可求之古人为执士政杀之赐达布帛三百段以达事授史官【唐书本传】
　　赵慈景陇西人帝美其姿故妻之帝起兵或劝亡去对曰毋以我为命且安往吏捕系于狱帝平京师为华州刺史讨尧君素战死赠秦州刺史諡曰忠【唐书长广公主传】
　　梁礼为鄜州刺史封鄜城郡公武德二年梁师都侵延州礼力战没于阵【府元】
　　李怀逺字广德邢州栢仁人徙同州刺史治尚清简累迁鸾台侍郎【唐书本传】
　　姚崇字元之陜州峡石人睿宗立为同州刺史先天二年宗讲武新丰故事天子行幸牧守在三百里者得诣行在时帝亦密召崇崇至帝方猎渭滨即召见咨天下事衮衮不知倦【唐书本传】
　　成大琬为同州刺史先天二年太上皇命有司颁赏诸州朝集使有善政者遂以大琬为陜州刺史赐物一百段【府元】
　　姜师度魏人开元初迁同州刺史于朝邑河西二县界就古通灵陂择地引洛水及堰黄河灌之以种稻田凡二千余顷内治屯十余所收获万计寻迁将作大匠【旧唐书本传】
　　张廷珪河南济源人第进士补白水尉开元初为沔州刺史在官有威化【唐书本传】
　　崔隐甫贝州武城人开元九年自华州刺史迁太原尹人吏刋石颂其美政【旧唐书本传】隐甫所至洁介自守明吏治在职以彊正称【唐书本传】隐甫华州刺史吏民畏爱庭无滞讼【马志】
　　马燧字洵美汝州人李抱玉守鳯翔表燧陇州刺史西山直吐蕃其上有通道敌常所出入者燧聚石种树障之设二门为谯橹八日而毕敌不能暴【唐书本传】
　　陆璪苏州吴人字仲采举明经补长安尉以清干称累迁西河太守属邑多虎前守设槛穽璪至彻之虎不为暴【唐书陆元方传】
　　裴寛闻喜人迁东海太守徙冯翊其为政务清简所莅人爱之【唐书裴漼传】
　　萧贲冯翊太守至德二载安庆绪陷冯翊郡贲死之【唐书肃宗本纪】
　　吕日将乾元元年为鳯州刺史尝败党项羌于三嗟谷【马志】
　　房琯字次律河南人乾元元年为邠州刺史始邠以武将领刺史纲目废弛即治府为营吏攘民居相淆讙琯至一切革之人以便安政声流闻【唐书本传】
　　萧上元二年为鳯州刺史奴刺党项羌来冦死之【马志】
　　髙郢字公楚衞州人父伯祥为好畤尉安禄山陷京师将诛之郢尚幼解衣请代贼义并贷之宝应初及进士第为华州刺史政尚仁静初骆元光自华引军戍良原元光卒军入神策州仍嵗饷其粮累刺史不敢白郢奏罢之【唐书本传】
　　李国臣河西人本姓安赐姓李大厯八年为盐州刺史吐蕃败浑瑊于黄菩原将畧汧陇国臣谓人曰敌乘胜必扰京师我趋秦原彼当反顾乃引兵登安乐山鸣鼓而西日行三十里吐蕃闻之自百里城囘军逾险瑊因击败之【唐书李光弼传】
　　萧复字履初改同州刺史嵗歉州有京畿观察使储粟复辄发以贷人有司劾治诏削阶停刺史或吊之复曰茍利于人胡责之辞久乃拜兵部侍郎【唐书萧瑀传】
　　裴向字傃仁闻喜人建中初李纾为同州刺史奏署判官李怀光叛河中使其将赵贵先筑垒于同州纾奔奉天向领州务独诣贵先垒开谕之贵先乃降同州得不陷累为栎阳渭南令奏课皆第一擢户部员外郎【唐书本传】
　　李佐为商州刺史德宗贞元二年以能政特赐金紫【府元】
　　郑贾为金州刺史贞元十二年以贾有能政加简较司勲郎中【府元】
　　郭锋麟州刺史【贾志】贞元十七年七月吐蕃陷麟州刺史郭锋死之【唐书德宗本纪】
　　李西华贞元中为商州刺史商州西至蓝田东至内乡七百余里山阻重沓小遇暴雨则隔絶行旅或露居粮絶旬日不止则往往僵仆西华置墙立庐又徧山通偏路以避盛水自是行李不滞【府元】
　　崔琮字君济博陵人自长安令擢同州刺史嵗歉设里仓三百所赈救俗尚奢靡以致久暴骸骨琮戒谕恳至俗为顿易凡豪夺乡惸隂持吏失朋搆讼狱者尽置以法郡城自兵后复隍殆尽琮大兴版筑民皆恱使忘劳不旬月城成【贾志】琮德宗时为同州刺史郡人多患风疾琮制药以疗之曰镇风丹今碑尚存【马志】
　　袁滋字德深蔡州郎山人为华州刺史政清简流民至者给地居之名其里曰义合专以慈惠为本未尝设条教民爱向之有犯令时时法外纵舍得盗贼或哀其穷出财为偿所亡召为左金吾卫大将军以杨于陵代之滋行耆老遮道不得去于陵使喻曰吾不敢易袁公政人皆罗拜乃得去莫不流涕【白孔六帖】李汧公镇鳯翔属邑民因耨田得马蹄金一瓮送于县署宰邑者虑公藏主守不严置于私室信宿重开视之皆为土块以状闻府遣吏按其事宰邑者莫能自白遂以易金伏罪时袁相公滋在幕中疑此事汧公曰非判官莫探情伪袁相曰诺因俾移狱府中按问乃令阅瓮间三十五块诘其初获者即本质在焉遂于列肆索金镕泻与块形等既成秤其半已三百斤矣询其担负人力二农工舁至县境计其负金大数非二人以竹担可举明其即路金已化土矣于是羣情大豁宰遂获雪【剧谈録】
　　李愬洮州临潭人字元直有筹畧善骑射为坊州刺史以治异等加金紫光禄大夫【唐书李晟传】
　　韦继均坊州刺史有善政民怀之不忘【贾志】
　　姜公辅爱州日南人第进士为翰林学士嵗满当迁以母老赖禄而养求兼京兆户曹叅军事公辅有髙材毎进见敷奏详亮德宗器之【唐书本传】永贞初为金州刺史有政畧尝奏置石泉县【旧志】
　　崔骈坊州刺史兴水利以便民当时赖之【马志】
　　崔戎字可大博陵安平人举明经调蓝田主簿累拜给事中出为华州刺史吏以故事置钱万缗为刺史私用戎不取及去召吏曰籍所置钱享军迁兖海沂密观察使民拥道不得行乃休传舍民至抱持取其靴时诏使尚在民泣诣使请白天子匄戎还使许诺戎戒其下众曰留公而天子怒不过斩吾二三老人则公不去矣戎夜单骑去民追不及乃止【唐书本传】
　　李文恱为盐州刺史元和十四年冬吐蕃党项围攻州城欲陷之恱防拒凡二十七日乃退十五年六月加金紫光禄大夫【府元】
　　孔戣宣圣裔华州刺史奏革政疏救无辜帝咸嘉之【旧志】
　　王凝并州晋阳人字成庶举明经进士为商州刺史驿道所出吏破产不能给而州有治赋羡银常防直以优吏奉凝不取则以市马故无横扰人皆慰悦【唐书王翊传】
　　兀元字微之河南人出为同州刺史急吏缓民收羡财千万以补亡户逋租复迁御史大夫【贾志】
　　李景温字德已并州文水人徙华州刺史以美政闻【唐书李景让传】
　　史宪忠建康人字元贞为陇州刺史增亭鄣徙客馆于外戎谍无所伺【唐书史孝章传】
　　王字大年扬州人为同州刺史牙将白约素暴横尝哗言月廪薄以动士心为乱捕杀之人皆震栗【白孔六帖】
　　崔伟字尧封中和二年为金州刺史黄巢乱伟保守封疆民赖以安【兴安州志】崔刺史克治厥政恪谨人神中和三年黄巢凌刼州县有太白山人云掘破牛山贼当自败于是发丁万人掘之有石桶一中栖黄腰兽上横一剑兽见剑自扑而死巢至秋果败中原克平【元黄理仙崔忠惠王庙记】
　　韩建字佐时许州长社人从杨复光攻黄巢于长安巢已破复光亦死建无所属乃以麾下兵西迎僖宗于蜀僖宗还长安建为潼闗防御使华州刺史华州数经大兵户口流散建少贱习农事乃披荆棘督民耕植出入闾里问其疾苦是时天下已乱独建抚缉兵民荆南成汭时冒姓郭亦善缉荆楚当时号为北韩南郭【五代史本传】
　　五代
　　翟光邺字化基濮州鄄城人事唐至耀州团练使周太祖入立出知永兴军卒于官光邺临政务以寛静休息为意病亟戒左右无久留以烦军府既卒州人上书乞留立祠不许【五代史本传】光邺权知京兆前政有烦苛之事一切停罢百姓便之【府元】
　　王祚并州祁人从晋歴周为随州刺史移刺商州以俸钱募人开大秦山砦梯路行旅感其惠显德初置华州节度以祚为刺史【宋史王溥传】
　　宋
　　尹宪并州晋阳人太宗即位擢为殿直充延州保安军使太平兴国四年防府州屯兵与鄜州三族改防夏州兵转供备库使杀戮三丑奴庄岌加罗腻叶十四族及诱其渠帅屡降诏书褒美雍熙初诏就知夏州攻破李继迁之众于地斤泽继迁遁走俘获四百余帐奏请于所部抽移诸帐别置骑兵号曰平砦以备其用诏从之【宋史本传】
　　安守忠字信臣并州晋阳人干德中蜀平太祖知逺俗苦苛虐南郑为走集之地故特命守忠知兴元府以抚绥之雍熙二年徙夏州毎戎犯边战无不捷録功就拜濮州团练使守忠谨慤淡薄为治简静所至藩郡乐施予丰宴犒且喜与士大夫游从时论多与之【宋史本传】
　　翟守素济州任城人开宝中麟府内属戎人争地不决因致扰乱命守素驰往抚喻守素辨其曲直戎人悦服迁商州团练使雍熙二年改知延州四年改知鳯翔府淳化中夏帅赵保忠上言其弟继迁诱戎人为冦宜求援师诏守素率兵屯夏州守素性谨慎寛仁容众所至有治绩凡断大辟虽罪状明白仍徧询寮寀佥同而后决属吏有过不面折必因公宴援往事之相类者言其获咎以微警之【宋史本传】
　　韩崇训字知礼磁州武安人以贝冀等州都巡检权知麟州雍熙中李继迁冦夏州崇训领兵赴援大败之徙监夏州军咸平二年再知麟州又败继迁于城下以劳擢邠宁环庆清逺军都巡检使【宋史韩重赟传】
　　李欣字公愉莆田人太平兴国间进士厯知耀州时闗辅盗贼充斥欣陈讨捕之策逾月悉平【福建通志】
　　柳开字仲涂大名人淳化三年知邠州时调民辇送趣环庆已再运民皆荡析产业转运使复督后运民数千人入州署号诉开贻书转运使曰开近离环州知刍粮之数不增大兵可支四年今蚕农方作再运半发老幼疲畜产困竭奈何又苦之不罢开即驰诣阙下白于上前卒罢【宋史本传】
　　程德元字富锡荥泽人善医术淳化中李顺冦蜀以德元知鳯州兼领鳯城等州兵马事有战功后入朝真宗命坐抚劳访以边事【贾志】
　　周审玉开封人咸平初知鳯翔府有桑门乗传而西以市木为名威动府县审玉曰此必有所倚而为也因按诘之尽得其奸状杖其背械送阙下【宋史本传】
