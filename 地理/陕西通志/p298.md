<!-- { "loadSidebar": true } -->
　　通济渠　水自闸北西行二里许折而北流过丈八头小石桥又北至南窰头皆系地渠又北过甘家寨转东北流过糜家桥又北至解家村又北至外城郭俱系土堤高一丈二三尺濶倍之又转东至安定门吊桥边自闸口至此凡二十六里由洞口入瓮城内南流由水门出瓮城外沿城而南过一敌楼复入城东南流至白路湾折而东北流至牌楼南又正东流入地下砖渠分三派一从长安县东流过广济街又东过大菜市眞武庵流出城注于东城壕今自广济街以东淤塞一从广济街北流过钟楼折而西过永丰仓前入贡院现今流通一从广济街直北过麻家十字街口滙入莲花池今淤【县册】陜西为西北巨藩西安府即宋永兴军大中祥符间知永兴军陈尧咨尝引龙首渠水自城东入以便人用堤倚髙原日见削损城中军民争汲汰清然后可用能望其环城而为金汤之固耶成化改元予忝廵抚父老诣予言曰去城西南十五里地名丈八沟俗名交皂二河【○按丈八沟乃皂水立闸处今并言交河者缘碌轴堰堰潏水入皂潏水下流一名交河也】若能疏导自西入城人用之余可泄之池以环厥城再余泄经九龙池入于浐予闻而相视原隰具实疏闻上可其奏用是工役猬攒畚锸云集地之髙者则掘而成渠地之卑者则筑而起堰不三旬水遽入城命名曰通济渠【廵抚项忠通济渠记】通济渠水出咸宁县大义峪正合小义峪炭峪之水为潏河即交河支派第一派为龙首渠【○此派东北流】第二派无名第三派为胡公堰乃按察司胡公所作引水经流咸宁义峪里与阿谷泉合流为皂河经流韦兆里韦村里社杨里髙望里韦曲里长安县塔坡里社城里沈桥里木塔里至地名丈八头作闸引水入西安府西城壕为通济渠【余子俊通济渠记】通济渠乃兵部尚书余公子俊为西安知府时于成化初因龙首渠水不足用访得义峪等河水经杜曲御宿川等处至丈八头入皂河乃于丈八头造一石闸穿渠引水西流至郭村转东筑堤为渠其渠自西关入城用砖甃砌一千五百五十丈甃未周处亦有损壊都御史周公季麟檄西安知府马炳然相度议处于余公甃砌未周处以砖甃砌七百二十丈城外土渠亦疏濬修筑二十五里【王恕通济渠记】明末渠堙不通
　　本朝康熈三年廵抚贾公汉复修筑至六年复修渠水流通迄为永利【县志】
　　【古渠堰附】漆渠在县西南二十里旧自坈河分水经县界二十里入漕河汉书曰穿此渠通漆水故曰漆渠括地志曰胡亥筑阿房宫开此渠而运南山之漆【宋敏求长安志】今丰河东岸普济桥下直北十余里迳汉城西渠形犹存盖即漆渠入渭处也【县册】○石闼堰在县西南三十二里水经注曰交水西至石碣汉穿昆明池所造【宋敏求长安志】武帝作石闼堰堰交水为池昆明基髙故其下流尚可壅激为都城之用于是并疏列三派【○三派即下昆明故渠明渠堨水陂也】城内外皆赖之唐太和后石闼堰废而昆明池涸【胡氏鉴注】○昆明故渠在县西南【古渠图】昆明故渠上承昆明池东口东迳河池北亦曰女观陂又东合沈水亦曰漕渠又东迳长安县南旧引水为辟雍处在鼎路门东南七里又东而北屈迳青门外与沈水枝渠防【此渠即明渠】分为二渠一水迳杨桥下即青门桥也侧城北迳邓艾祠西而北注渭今无水其一渠东迳奉明县【水经注○以下别见咸宁】○明渠在县西北即王渠【一名明渠古渠图】哀帝为董贤治大第开门向北阙引王渠灌园地【汉书董贤传】沈水枝渠上承沈水于章门西飞渠入城东为仓池又东迳未央宫北北即桂宫渠出二宫之门谓之明渠又东歴武库北又东迳汉髙祖长乐宫北又东出城分为二渠即汉书所谓王渠也【此渠出城即防昆明故渠】苏林曰王渠王宫家渠也犹今御沟矣晋灼曰渠名也在城东霸城门外【水经注】○堨水陂在县西【古渠图】昆明渠水东北流注堨水陂陂水北出迳汉武帝建章宫东于鳯阙南东注沈水又北迳鳯阙东沈水又北分为二水一水东北流【○据长安图经此东北流者即飞渠入城之水】一水北迳神明台东又迳渐台东又北流注渭【水经注】未央据龙首山为基本髙四十丈故未央殿皆出长安城上其为地既髙安所得水为巨浸凡汉城之水皆取于昆明池而昆明之水自沈水以及樊杜诸水武帝皆堰壅入池水之既池而又北出也其下口酾为三渠以并城而行其先分一自西而东横亘城南之鼎路门已而东折以注青门水经谓之漕渠吕图亦具着渠迹暨至清明门外合王渠以入于渭第二枝自都城西面南来第一门名章门者于其旁设为飞渠【○飞渠据雍録言明渠入城必有洼下之地中断不接故架空设槽为渠使得超洼下而注沧池也】东向入城注于未央宫之西以为大池是名沧池此池之中有渐台则未央渐台也已而沧池下流循殿之北向东而徃迳石渠天禄阁桂宫北宫长乐宫皆用此水也未央地势甚髙而此渠能自西转北以行是行乎未央山背洼下之处也沧池下流有石渠者礲石为之以导此水自此以徃水既周遍诸宫自清明门出城是为王渠王渠至清明门外与漕渠合而北入渭也第三枝则堨水陂自南而北径趋建章先为唐中池周廻十里已而从东宫转北则为太液池其中又有渐台即建章宫渐台也渐台下流入渭【雍録】○漕渠在县南又东入咸寜界【古渠图】元光中郑当时为大农言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田天子以为然令齐人水工徐伯表悉发卒数万人穿漕渠三嵗而通通以漕大便利其后漕稍多而渠下之民颇得以溉田矣【史记河渠书】元光六年穿漕渠通渭【汉书武帝纪】漕渠汉大司农郑当时所开也以渭难漕命齐水工徐伯发卒穿渠引渭今源自昆明池南傍山原东至于河且田且漕大以为便【水经注】开皇元年徴郭衍为开漕渠大监部率水工凿渠引渭水经大兴城北东至潼关漕运四百余里关内赖之名富民渠【隋书郭衍传一作富人渠】开皇四年六月自渭运门以通运九月幸霸水观漕渠【隋书文帝纪】开皇四年宇文恺凿渠引渭水自大兴城东至潼关三百里名广通渠漕运通利关内赖之【隋书食货志】永通渠隋开皇四年开起县西北渭水兴成堰【兴成堰见咸阳县】初名富渠仁寿年改【宋敏求长安志】天寳三年左常侍兼陜州刺史韦坚开漕河自苑西引渭水因古渠至华隂入渭名曰广运潭灞浐二水防于漕渠每夏大雨辄涨大歴之后渐不通舟【元和志】天寳二年京兆尹韩朝宗引渭水入金光门以贮材木大歴元年京兆尹黎干自南山开漕渠抵景风延喜门入苑以漕薪炭【唐书地理志】永泰二年【○即大歴元年也】七月凿运木渠自京兆府直东至荐福寺东街北至国子监东至子城东街正北逾景风门延喜门入于苑濶八尺深丈余京兆尹黎干奏【唐防要】京师苦樵薪乏黎干度开漕渠兴南山谷口尾入于苑以便载运【唐书黎干传】○永安渠在县南引交水西北入城迳西市入苑沈水自南入焉有福堰分为二水流一里一水合交水一水西北流又东为渎越沈水上过又名永安渎入苑注渭○西街永安渠隋开皇三年引交水西北流入城自大安坊经大通信义永安延福崇贤延康六坊之西又经西市之东又北流经布政颁政辅兴崇徳四坊及兴福寺之西又北流入芳林园又北流入苑注之于渭【宋敏求长安志】开皇开永安渠后交水沈水始入城入苑不与汉世流派相应盖皆有堰坝之压而入之【雍録○汉时皆西流然后北折此则径从西北入城】元和八年四月发神防军士修城南交渠【防要○按长安县志有香积渠隋开皇三年筑引交水自赤栏桥经第五桥西北入城今考其地应即永安渠也】○清明渠东南自万年县界流入西北流又屈而东北入宫城○东街清明渠开皇初引沈水西北流屈而东北流入城当大安坊南街又屈而东流至安乐坊之西南隅屈而北流经安乐昌明丰安宣义懐眞崇徳兴化通义太平九坊之西又北流经布政坊之东右金吾卫之东南屈而东南流入皇城经大社北又东至含光门街又屈而北流经尚食局东又北流经将作监内侍省东又北流入宫城【宋敏求长安志】○清渠在县西五十里自鄠县界来经县界十里注渭【宋敏求长安志○其源即太平峪水见十道志】至徳二载郭子仪与贼战于清渠【唐书肃宗纪○按郭子仪传子仪率师趋长安次潏水上贼安忠军清渠左大战则清渠乃近长安或以为泾阳之清渠者误也】○丰河渠在县西南四十里【贾志】丰水渠今名贺兰渠东北流注交水溉田一万余畆【括地志】丰河渠自鄠县流入今东岸斗门镇北有渠迳冯三村冯党村田村陶家庄许村喇家村又北合滮池俗名张王渠渠迹虽存堙废日乆
　　本朝康熙六十年居民自陶家庄开渠引水过许村北屈而东北流过喇家村合滮池水又北流二里退入漆渠故道又北注于渭渠长九里堰口髙三丈寛五尺傍渠田地因势穿溉颇获其利后因大雨丰水冲决渠复堙塞不通今许村佛寺有碑记其事【县册】○国草渠灌田一百余亩【县志】今无考【县册】咸宁县
