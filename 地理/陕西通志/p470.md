<!-- { "loadSidebar": true } -->
　　车千秋本姓田氏其先齐诸田徙长陵千秋为高寝郎防卫太子为江充所败久之上急变讼太子寃是时上颇知太子惶恐无他意乃大感悟召见千秋曰父子之间人所难言公独明其不然此高庙神灵使公教我立拜为大鸿胪数月遂为丞相封富民侯千秋敦厚有智居位自称逾于前后数公昭帝初千秋年老上优之朝见得乘小车入宫殿中号曰车丞相子顺官云中太守【汉书本传】
　　徐福茂陵人霍氏奢侈上疏言霍氏泰盛陛下即爱之宜以时抑制无使至亡书三上辄报闻其后霍氏果灭而告霍氏者皆封人为福上书曰茂陵徐福数上书言霍氏且有变宜防絶之向使说得行则国无裂土出爵之费臣无逆乱诛灭之败今往事既已而福独不防其功唯陛下察之书奏上赐福帛十疋复以为郎【汉书霍光传】
　　史丹字君仲鲁国人徙杜陵祖父恭有女弟武帝时为卫太子良娣产悼皇考宣帝即位恭已死三子高曾元皆以外属旧恩封侯宣帝即位拜高为车骑将军领尚书事帝崩太子袭尊号是为元帝高薨諡曰安侯元帝为太子时丹为中庶子侍从十余年元帝即位为驸马都尉侍中上以丹旧臣诏丹防太子家是时傅昭仪子定陶共王有才艺王皇后无宠元帝尝隤铜丸以摘鼓定陶王亦能之上数称其材丹曰所谓材者敏而好学皇太子是也帝嘿然中山哀王薨太子前吊不哀上大恨丹曰臣见陛下哀痛中山王至以感损向者太子进见臣窃戒无涕泣感伤陛下罪乃在臣上意解竟宁元年上寝疾数问尚书以景帝时立胶东王故事丹以亲宻臣得侍疾候上间独寝时直入卧内顿首涕泣言曰皇太子以适长立积十余年名号系于百姓天下莫不归心今道路流言以为太子有动揺之议审若此公卿以下必不奉诏臣愿先赐死以示羣臣上意大感曰吾无有此议都尉安所受此语丹顿首曰愚臣妄闻罪当死上谓丹善辅导太子无违我意丹嘘唏而起太子由此遂为嗣矣成帝即位迁右将军后徙左将军光禄大夫封武阳侯丹为人足知恺悌爱人貌若傥荡不备然心甚谨饬故尤得信于上为将军前后十六年以病归第数月薨諡曰顷侯【汉书本传】
　　张猛字子游城固人以光禄大夫给事中侍元帝当庙祭济渭欲御楼船御史大夫薛广德当车免冠乞刭血污车轮帝不悦猛进曰主圣则臣直今乘船危就桥安圣主不乘危故大夫言之帝曰晓人不当如是邪后为幸臣恭石显所譛毁猛自杀【汉中士女志】
　　平当字子思祖父自下邑徙平陵当以明经为博士公卿荐当议论通明给事中每有灾异当輙傅经术言得失元帝时韦成为丞相奏罢太上皇寝庙园当上书言太上皇汉之始祖后嗣所宜尊奉上纳其言复太上皇寝庙园顷之使行流民幽州举奏刺史二千石劳徕有意者言渤海盐池且勿禁以救民急所过见称累迁大鸿胪先是太后姊子淳于长白言昌陵不可成当以为作治连年可遂就上既罢昌陵以长首建忠防议封长当又以为长虽有善言不应封爵之科左迁钜鹿太守当以经明禹贡使行河为骑都尉领河隄哀帝即位徴当为光禄大夫至丞相赐爵闗内侯明年卒子晏以明经歴位大司徒封防乡侯【汉书本传】
　　杜钦字子夏【延年子杜陵人】少好经书目偏盲茂陵杜邺与钦同姓字俱以才能称京师故衣冠谓钦为盲杜子夏以相别钦恶以疾见诋乃为小冠由是京师更谓钦为小冠杜子夏大将军王凤请钦为大将军武库令钦为人深博有谋自上为太子时以好色闻及即位皇太后诏采良家女钦说大将军凤曰礼一娶九女所以极阳数广嗣重祖也将军辅政宜建九女之制详择有行义之家求淑女之质无必有声色音技能为万世大法凤白之太后太后以为故事有无钦复重言凤不能自立法度但循故事而已后有日蚀地震之变诏举直言钦上对曰陛下正后妾抑女宠防奢泰去佚游躬节俭亲万事如此即尧舜不足比隆咎异何足消灭钦以病罢后徴诣大将军幕府数称达名士王骏韦安世王延世等救解冯野王王尊胡常之罪过及继功臣絶世镇抚四夷当世善政多出于钦者以寿终【汉书杜周传】
　　朱云字游鲁人徙平陵年四十从博士白子友受易又事前将军萧望之受论语皆能传其业好倜傥大节是时少府五鹿充宗贵幸为梁邱易元帝好之欲考其异同令充宗与诸易家论会有荐云者召入抗首而请音动左右既论难连拄五鹿君繇是为博士迁杜陵令坐故纵亡命会赦举方正为槐里令数上疏言丞相韦元成容身保位元成言云暴虐无状云遂废成帝时丞相故安昌侯张禹以帝师位特进甚尊重云上书曰臣愿赐尚方斩马劒断佞臣一人以厉其余上问谁也对曰安昌侯张禹上大怒御史将云下云攀殿槛槛折呼曰臣得下从龙逢比干游足矣左将军辛庆忌叩头殿下曰此臣狂直使其言是不可诛其言非固当容之上意解得已后当治槛上曰勿易因而辑之以旌直臣后不复仕常居鄠年七十余终于家【汉书本传】
　　班伯【况子长安人】少受诗于师丹大将军王凤荐伯宜劝学拜为中常侍迁奉车都尉定襄太守岁余徴伯伯道病中风既至以侍中光禄大夫养病赏赐甚厚起视事自富平定陵侯张放淳于长等爱幸设宴饮之会皆引满举白谈笑大噱时乘舆幄坐张画屏风画纣醉踞妲已作长夜之乐上顾指画而问伯伯曰沈湎于酒微子所以告去也式号式謼大雅所以流连也诗书淫乱之戒其原皆在于酒上廼喟然叹曰吾久不见班生今日复闻谠言放等因罢出迁水衡都尉侍中每朝东宫常从及有大政俱使谕指于公卿病卒弟穉少为黄门郎中常侍方直自守成帝季年立定陶王为太子数遣中盾请问近臣穉独不敢答哀帝即位迁广平相平帝即位太后临朝莽秉政方欲文致太平使使者分行风俗采颂声而穉无所上大司空甄丰劾穉絶嘉应嫉害圣政不道穉上书愿归相印入补延陵园郎太后许焉【汉书叙传】
　　王嘉字公仲平陵人以明经射防甲科为郎鸿嘉中举敦朴能直言召见宣室对政事得失超迁大中大夫出为九江河南太守治甚有声迁御史大夫建平三年为丞相封新甫侯嘉为人刚直严毅有威重上甚敬之哀帝初立嘉上疏荐儒者公孙光满昌及能吏萧咸薛修等天子纳而用之时侍中董贤爱幸欲因东平事以封贤嘉上封事上感其言止后日食嘉复奏封事上寝不悦而愈爱贤会傅太后薨上因托傅太后遗诏益封贤嘉封还诏书因谏上上怒召诣廷尉嘉喟然曰幸得充备宰相不能进贤退不肖以是负国死有余责系狱二十余日不食死元始四年追録忠臣封嘉子崇为新甫侯諡嘉为忠侯【汉书本传】
　　郑崇字子游本髙宻大族祖父徙居平陵父賔明法律为御史名公直崇少为郡文学史哀帝擢为尚书仆射数谏争上初纳用之每见曵革履上笑曰我识郑尚书履声久之上欲封祖母傅太后从弟商崇谏曰今无故封商坏乱制度逆天人心非傅氏之福崇又以董贤贵宠过度谏由是重得罪尚书令赵昌佞讇素害崇奏崇与宗族通疑有奸上责崇曰君门如市又何以欲禁切主上崇对曰臣门如市臣心如水愿得考覆上大怒下崇狱穷治死狱中【汉书本传】
　　郭钦【隃麋人】哀帝时为丞相司直奏免豫州牧鲍宣京兆尹薛修等又奏董贤左迁卢奴令平帝时迁南郡太守王莽时以病免官【汉书鲍宣传】
　　张湛字子孝平陵人矜严好礼动止有则三辅以为仪表成哀间为二千石建武初为左冯翊在郡修典礼设条教政化大行后五年拜光禄勲光武临朝有惰容湛輙陈谏其失尝乘白马帝每见湛輙言白马生且复谏矣代王丹为太子太傅及郭后废因称疾不朝后数年卒【后汉书本传】
　　申屠刚字巨卿茂陵人七世祖嘉文帝时丞相刚质性方直慕史防汲黯之为人王莽簒位避地河西转入巴蜀及隗嚣据陇右欲背汉刚说之归国嚣不纳建武七年诏书徴刚拜侍御史迁尚书令光武尝欲出游刚以陇蜀未平不宜宴安逸豫諌不听遂以头轫乘舆轮帝遂止时帝法理严察羣臣莫敢正言刚辄极谏失防出为平隂令复徴拜大中大夫以病去官卒于家【后汉书本传】
　　朱勃【扶风人】马援卒帝追收新息侯印绶賔客故人莫敢吊会援同郡朱勃诣阙上书愿下公卿平援功罪宜絶宜续以厌海内之望书奏报归田里勃字叔阳年十二能诵诗书常候援兄况方领矩歩辞言娴雅援裁知书见之自失况酌酒慰援曰朱勃小器速成智尽此耳卒当从汝禀学勿畏也勃未二十右扶风请试守渭城宰及援为将军封侯勃位不过县令援虽贵常待以旧恩及援遇谗惟勃能终焉【后汉书马援传】
　　乐恢字伯竒长陵人父亲为县吏得罪于令收将杀之恢年十一伏寺门昼夜号泣令闻而矜之即解出亲长好经学事博士焦永闭庐精诵不交人物遂为名儒性廉直介立行不合已者虽贵不与交后仕本郡为功曹选举不阿徴拜议郎会窦宪出征匈奴恢数上书谏争朝廷称其忠入为尚书仆射刺举无所廻避宪兄弟放纵恢上书谏不省乃称疾乞归窦宪风厉州县廹胁遂饮药死窦氏诛门生何融等上书陈恢忠节除子已为郎中【后汉书本传】已字伯文为郎非其好也去官【三辅决録注】
　　何敞字文髙平陵人元和中辟太尉宋由府司徒袁安深重之时京师及四方累有竒异鸟兽草木言事者以为瑞敞通经传言于二公曰瑞应依德而至灾异縁政而生今异鸟翔于殿屋怪草生于庭际不可不察居无何而肃宗崩以髙第拜侍御史数切谏言诸窦罪过宪等深怨之出为济南太傅敞至国辅以道义数引法度谏正之迁汝南太守以寛和为政分遣儒术大吏案行属县百姓化其恩礼修理鲖阳旧渠垦田增三万余顷迁五官中郎将【后汉书本传】
　　李法字伯度南郑人博通羣书性刚而有节永元九年应贤良方正对防除博士迁侍中光禄大夫岁余上疏以为朝政苛碎宦官权重椒房宠盛又讥史官记事不实坐失防免还乡里在家八年徴拜议郎谏议大夫正言极辞无改于旧出为汝南太守政有声迹后归卒于家【后汉书本传】
　　朱宠字仲威京兆人笃行好学从桓荣授尚书【后汉书桓荣传注】邓隲死大司农朱宠痛隲无罪遇祸乃肉袒舆榇上疏追讼曰伏惟和熹皇后圣善之德为汉文母兄弟忠孝同心忧国歴世外戚无与为比而横为宫人单辞所陷罪无申证狱不讯鞫遂令隲等罹此酷滥率土丧气宜收还冢次宠树遗孤奉承血祀以谢亡灵宠知其言切自致廷尉诏免官归田里顺帝即位擢宠为太尉録尚书事宠初辟隲府稍迁颍川太守治理有声拜太尉封安乡侯甚加优礼【邓隲传】
　　苏章字孺文平陵人祖父纯字桓公有髙名三辅号为大人官南阳太守章少博学能属文安帝时举贤良方正对防髙第为议郎数陈得失出为武原令岁饥辄开仓廪活三千余戸顺帝时迁冀州刺史故人为清河太守章行部案其奸臧乃请太守为设酒肴陈平生之好甚欢曰今夕苏孺文与故人饮者私恩也明日冀州刺史案事者公法也遂举正其罪州境望风畏肃换为并州刺史以摧折权豪坐免【后汉书本传】
　　魏齐卿扶风人危言深论不隠豪强自公卿以下莫不畏其贬议屣履到门【汉书党锢传叙】
　　陈雅字伯台城固人灵帝时为谏大夫阉宦用事上疏不省出为巴郡太守年七十五卒临终戒子薄葬【汉中士女志】
