<!-- { "loadSidebar": true } -->
　　九月裕至长安镇恶迎于防上裕劳之曰成吾覇业者真卿也谢曰此明公之威诸将之力镇恶何功之有焉裕笑曰卿学冯异耶镇恶性贪秦府库盈积镇恶盗取不可胜纪裕以其功大不问裕收秦彛器浑仪土圭纪里鼓指南车及秦玉玺送建康余金帛珍寳颁将士送建康市戮之【十六国春秋】
　　十二月太尉裕东还留子义真镇关中
　　义真初封桂阳公从北征及关中平定髙祖议欲东还而诸将行役既乆咸有归愿止留偏将不足镇固人心乃以义真行都督雍梁秦三州诸军事安西将军领防西戎校尉雍州刺史太尉谘议参军京兆王脩为长史委以关中之任髙祖将还三秦父老诣门流涕诉曰残民不沾王化于今百年矣始观衣冠方仰圣泽长安十陵是公家坟墓咸阳宫殿数千间是公家屋宅舍此欲何之髙祖为之愍然慰辞曰受命朝廷不得擅留感诸君恋本之意今留第二儿令文武贤才共镇此境临还自执义真手以授王脩令脩执其子孝孙手以授髙祖义真寻除正加节又进督并东秦二州司州之东安定新平二郡诸军事领东秦州刺史【宋书武三王传】
　　夏遣兵向长安
　　裕留子义真镇长安而还勃勃闻之大恱谓王买徳曰朕将进图长安卿试言取之方畧买徳曰刘裕灭秦所谓以乱平乱朱有徳政以济苍生关中形胜之地而以弱才小儿守之非经逺之规也狼狈而返者欲速成簒事耳无暇有意于中原陛下以顺伐逆义贯幽显百姓望义旗之至以日为嵗矣青泥上洛南师之冲要宜置游兵断其去来之路然后杜潼关塞崤陜絶其水陆之道陛下声檄长安申布恩泽三辅父老皆壶浆以迎王师矣义真独坐空城逃窜无所一旬之间必面缚麾下所谓兵不血刄不战而自定也勃勃善之以子璝都督前锋诸军事领抚军大将军率骑二万南伐长安前将军赫连昌屯兵潼关以买徳为抚军右长史南断青泥勃勃率大众继发【晋书夏载记】
　　十四年【夏昌武元年】春正月沈田子矫杀王镇恶王脩讨沈田子斩之赫连璝袭长安不克
　　夏赫连璝至渭关中民降之者属路沈田子将兵拒之畏其众盛不敢进王镇恶闻之曰公以十嵗儿付吾属当共竭力而拥兵不进虏何由得平遂与田子俱出田子与镇恶素有相图之志至是益忿惧军中又讹言镇恶欲尽杀南人据关中反田子遂请镇恶至傅之营计事使人斩之矫称受太尉命义真与王脩被甲登门以察其变脩执田子数以专戮而斩之之破夏兵夏兵乃退【通鉴】
　　冬十一月刘义真杀其长史王脩关中大乱
　　义真赐与无节王脩每裁抑之左右皆怨譛脩欲反义真杀之于是人情离骇莫相统一义真悉召外兵闭门拒守关中郡县悉降于夏【纲目】
　　十一月赫连勃勃陷长安义真逃归
　　勃勃进据咸阳长安樵采路絶刘裕闻之大惧乃召义真东镇洛阳以朱龄石为雍州刺史守长安义真大掠而东至于防上百姓逐龄石而迎勃勃入于长安璝率众三万追击义真王师败绩义真单马而遁买徳获晋宁朔将军傅之辅国将军蒯恩义真司马毛脩之于青泥积人头以为京观于是勃勃大飨将士于长安举觞谓买徳曰卿往日之言一周而果效可谓算无遗防矣【晋书夏载记】义真杀脩人情离骇髙祖遣将军朱龄石替义真镇关中使义真轻兵疾归诸将竞敛财货多载子女方轨徐行虏追骑且至建威将军傅之曰公处分亟进恐虏追击今多将辎重日行十里虏骑追至何以待之宜弃车轻行乃可以免不从贼追兵果至辅国将军蒯恩断后不能禁至青泥后军大败诸将及府功曹王赐悉被俘虏义真在前得与数百人奔散日暮虏不复穷追义真与左右相失独逃草中中兵参军段宏单骑追寻义真识其声出就之曰君非段中兵耶身在此宏负之而归初髙祖闻青泥败未得义真审问有前至者访之并云闇夜奔败无以知存亡髙祖怒甚尅日北伐谢晦谏不从及得宏启事知义真已免乃止【宋书武三王传】义熙十四年义真被徴以龄石持节督关中诸军事右将军雍州刺史敕龄石若关右必不可守可与义真俱归龄石亦弃城奔走【宋书朱龄石传】
　　赫连勃勃称帝于长安
　　勃勃为坛于防上僣即皇帝位赦其境内改元昌武【晋书夏载记】
　　恭帝元熙元年春正月赫连勃勃还统万以子璝镇长安
　　羣臣劝都长安勃勃曰朕岂不知长安累帝旧都有山河四塞之固但荆吴逺僻势不能为人之患东魏与我同境壤去北京裁数百余里朕在长安北京恐有不守之忧朕在统万彼终不敢济河诸卿适未见此耳乃于长安置南台以璝领大将军雍州牧録南台尚书事勃勃还统万以宫殿大成于是赦其境内又改元曰真兴【晋书夏载记】
　　宋
　　文帝元嘉十年冬十一月杨难当陷汉中
　　十年梁州刺史甄法防刑政不理太祖遣刺史萧思话代任难当因思话未至举兵袭梁州破白马十一月法防委镇奔洋川难当遂有汉中之地【宋书氐胡传】延和二年冬十月杨难当率众围汉中三年难当克汉中送雍秦流民七千家于长安【魏书太武帝纪】
　　十一年春萧思话讨杨难当破之复取汉中
　　思话闻法防已委镇北奔西城遣司马建威将军南汉中太守萧讳五百人前进又遣西戎长史萧汪之继之讳缘路收合士众得精兵千人十年正月进据磝头难当焚掠汉中引众西还留其辅国将军梁秦二州刺史赵温守梁州魏兴太守薛健据黄金讳进屯磝头遣隂平太守萧坦赴黄金薛健副姜寳据铁城铁城与黄金相对去一里斫树塞道坦进攻二戍防之二月赵温又率薛健及其宁朔将军冯翼太守蒲早子来攻坦营坦奋击大破之坦被创贼退保西水讳司马锡文祖进据黄金萧汪之歩骑五百相继而至平西将军临川王义庆遣龙骧将军裴方明三千人赴讳等进黄金早子健等退保下桃思话先遣行参军王灵济率偏军出洋川因向南城伪陵江将军赵英坚守险灵济击破之生擒英南城空虚因资无所复引军还与讳合三月讳率众军进据□公固难当遣其子和率赵温蒲早子及左卫将军吕平宁朔将军司马飞龙歩骑万余跨汉津结砦其间立浮桥悉力攻讳合围数十重短兵接战弓矢无复用贼悉衣犀革戈矛所不能加讳乃截矟长数尺以大斧椎之一矟輙贯十余贼贼不能当因大败烧砦奔走退据大桃闰月讳及方明台军至龙骧将军杨平兴幢主殿中将军梁坦直入角弩追之贼又败走杀伤虏获甚多汉中平【宋书萧思话传】
　　十八年杨难当防汉中遣兵讨之
　　难当倾国冦邉遣其将苻冲出东洛宋梁秦刺史刘正道击斩之难当乃还十二月遣龙骧将军裴方明等讨之【通鉴】
　　二十年秋七月杨文徳据白崖以降
　　魏河间公齐与武都王杨保宗对镇雒谷【雒谷一名骆谷终南谷名】保宗弟文徳说保宗闭险叛魏齐诱保宗杀之其属苻达任朏遂举兵立文徳为王据白崖【质实云白崖山名在汉中府洋县北六十里】分兵取诸戍魏将军古弼击之文徳遣使求援于宋七月宋以文徳为征西大将军武都王【纲目】
　　二十七年【魏太平真君十一年】冬十一月雍州参军柳元景攻魏潼关据其城
　　元景攻农生擒李初古援厐法起率众次于潼关先是建义将军华山太守刘槐纠合义兵攻关城防之力少不固顷之又集众以应王师法起次潼关槐亦至贼关城戍主娄须望旗奔溃虏众溺于河者甚众法起与槐即据潼关虏蒲城镇遣伪帅何难于封陵阜列三营以拟法起法起长驱入关行王檀故垒虏谓直向长安何难率众欲济河以截军后法起回军临河纵兵射之贼退散关中诸义徒并处处锋起四山羌胡咸皆请奋时北讨诸军王元谟等败退虏遂深入太祖以元景不宜独进令班师【宋书柳元景传】
　　南齐
　　髙帝建元元年冬十月氐冦梁州刺史王邈讨平之初晋夀民李乌奴与白水氐冦梁州刺史范栢年说降之及朝廷遣王邈代栢年诏与乌奴俱下乌奴劝栢年不受代栢年计未决左卫帅胡谐之尝就栢年求马不得譛于齐主曰栢年欲据梁州齐主使南郡王长懋诱栢年杀之乌奴叛引氐兵为冦邈诱击破之【纲目】
　　明帝建武二年【魏太和十九年】夏四月魏军围汉中梁州刺史萧懿拒却之
　　伪梁州刺史魏郡王英十万余人通斜谷冦南郑梁州刺史萧懿遣军主姜山安赵超宗等数军万余人分据角弩白马沮水拒战大败英进围南郑土山冲车昼夜不息懿率东从兵二千余人固守拒战随手摧却英攻城自春至夏六十余日不下死伤甚众军中粮尽麴为食蓄菜叶直千钱懿先遣军主韩嵩等征獠回军援州城至黄牛川为虏所破时梁州土豪范凝梁季羣于家请英设防伏兵欲杀英事觉英执季羣杀之凝窜走英退保浊水与杨灵珍复俱退入斜谷防天大雨军马含渍截竹煮米于马上持炬炊而食英至下辨灵珍弟婆罗阿卜珍反袭击英众散射中英颊伪陵江将军悦杨生领铁骑死战救之得免【南齐书魏虏传】英领梁州刺史髙祖临钟离诏英率众偹冦英以汉中有可乘之防表求进讨许之师次沮水萧懿遣将尹绍祖梁季羣领众二万徼山立栅分为数处隔水为营英谋选精卒并攻一营若克一营四营自防于是简兵三面腾上既破一处四营俱溃生擒梁季羣斩三千余级俘七百人将逼南郑梁州民李天干等诣英降天干等家在南郑之西请师迎接英遣迎之萧懿遣将姜脩率众追袭逮夜交战颇有杀伤脩后屡败复更请军懿遣众赴之迎者告急英率骑一千倍道赴救未至贼已退还英恐其入城别遣统军元防随其后英徼其前合击之懿续遣军英不虞贼至且众力已疲军少人惧咸欲奔走英缓骑徐行神色自若登髙望贼东西指挥状似处分然后整列而前贼谓有伏兵俄然贼退乗势追殄遂围南郑被勅班师英于是先遣老弱身勒精卒留后遣使与懿告别懿以为诈英还二日懿乃遣将追英英亲自殿后与士卒下马交战众莫敢逼全军而还【魏书中山王英传】庾域为华阳太守时魏军初围南郑州有空仓数十所域封题指示将士云此中粟皆满足支二年但努力坚守众心以安以功拜羽林监【册府元】
　　四年【魏太和二十一年】秋八月氐帅杨灵珍等来降
　　魏以氐帅杨灵珍为南梁州刺史灵珍举州降齐袭魏武兴王【明一统志云武兴故址在今汉中府畧阳县南】杨集始集始窘急亦降于齐魏遣李崇讨之【纲目　按集始于东昏侯永元二年复叛齐入魏】
　　九月魏克武兴杨灵珍奔汉中
　　李崇槎山分进出其不意表里以袭羣氐皆弃灵珍散归灵珍众减大半崇进据赤土灵珍又遣从弟建率五千人屯龙门躬率精勇一万据鹫硖龙门之北数十里伐树塞路鹫硖之口积大木聚礌石临崖下之以拒官军崇乃命统军慕容拒率众五千从他路夜袭龙门破之崇乃自攻灵珍灵珍连战败走俘其妻子崇多设疑兵袭克武兴灵珍走奔汉中【魏书李崇传按今沔县有龙门山】
　　梁
　　武帝大同元年【魏大统元年】秋七月东益州叛魏来降梁鄱阳王范刺史樊文炽合兵围晋寿魏东益州刺史傅敬和降敬和防眼之子也【通鉴　按魏置东益州即今畧阳】
　　冬十一月魏梁州降魏遣董绍张献围南郑衡州刺史兰钦破之
