<!-- { "loadSidebar": true } -->
　　草塲山　在县东八十里镇靖堡西堡城所依【县册】荍麦河　在县东南十里荍麦城下北流至营北有红栁河自寜塞堡流入迳范老关西又东北至城北合流出边东迳镇罗镇靖二堡北又东至龙州堡合滉忽都河或曰滉忽都河有别源出靖边城西石头沟东北流合城东之黒龙王沟而出边入镇罗界即此又有海棠河在镇靖堡北塞外东流至威武堡东入滉忽都河【县册】
　　把都河　在县西南九十里源出栁树涧至寜塞堡北合倪家沟水出边迳寜塞塘至红栁桥入沙【县册】
　　周水河　在县西南发源饮马沟南流迳徐家台入于保安之洛河流一百五十里【县图】
　　杏子河　在县南三十里发源总管塔南流迳牛头坡又迳杏子城西入保安界【县图】


　　陜西通志巻十一
<史部,地理类,都会郡县之属,陕西通志>
　　钦定四库全书
　　陜西通志巻十二
　　山川五【兴安州　商州　同州】
　　兴安州
　　牛头山【即牛山】在州北九十里【州册】西城县有牛山【唐书地理志西城故城在州西北】牛山为州境羣山之冠上有泉不涸不溢祷雨辄应【舆地纪胜】黄巢谷在金州牛山【雍大记　金州即今州治】牛头山绵亘百余里髙入云汉有金牛洞即昔人掘劔刺黄腰兽处又其巅有五硌山峰峦错互又有蜡烛山青翠挿天以形似名【州志硌音洛】
　　九里冈　在州北五十里石磴崚嶒陡峻难上神滩河经其阳琉璃河经其隂为长安孔道【州志】
　　盻阳岭　在州北百里其山髙峻日出先及故名麻坪河经其阳洵河经其隂山麓有石砦名辘轳杷【州志】
　　三教山　在州北百二十里山甚髙有二龙湫相传为南岳禅师道场二龙得度报以甘泉其傍有乔松二龙所游戯绕三匝而上旧痕宛然歳旱祷雨于此又州北百三十里为观音山【州志】
　　王莽山　在州北三百里莽尝遣兵戍守于此傅家河之水出焉山傍有树髙数仭其隂四蔽而空其中名重阳树又王莽山西为燕子岭接镇安界又燕子岭东为二郎山四面险峻其顶平坦可屯数千人泉流皆瀑布林木蓊翳人迹罕至过此则为镇安之下茅坪矣【州志】剧盗淡文省据燕子岭距邑二百八十里【明刘阁香溪洞记】
　　心山　在州西北五里又相近有梅花山首枕汉江是为姚墟【州志】汉阳厥守汉中弃官修仙于此【明刘阁记阳一作杨】
　　长鎗岭　在州西北十五里又折弓垭在州西北五十里相传有将军战没于此失其姓名土人祠之【州志】
　　鲤鱼山　在州西四十里山上有泉旧时泉内有二鲤鱼祷雨多应今泉涸其相近有赤崩湾宋将杨大勲死节处【州志】州西三十里地名秦郊渡月河约二里有山最髙曰鲤鱼山与汉隂鳯凰山相连以鳯凰为头鲤鱼为尾共一百二十里【舆地纪胜】
　　三条岭　在州西六十里明末防乱郧将黄元吉死处又州西六十五里曰擂鼓台土阜岿然亦古战塲也【州志】
　　鳯凰山　在州西七十里悬耸万仭冠絶羣山【雍胜畧】山西阻池河北阻越河东南阻汉亘二百五十里跨兴汉石紫四郡县地又天马山在州西九十里亦鳯凰山之支也越河经其下其相近有越岭与天马山对峙设有越岭闗与汉隂接界又小垭子在州西百二十里两山壁立中通一路如线【州志】
　　七寳山　在州西百五十里接紫阳界【州志】
　　西城山　在州西南五里古县治建其下今有三石塔存其相近又有药王山以祠祀孙真人而名【州志按寰宇记西城故城在汉江北西城山东与州志不合】
　　魏山　在州西南九里【元和志】心山二里至魏山三面险絶惟北小径可扪葛而升晋吉挹督防梁州秦韦钟来防挹婴垒急口岐山固守三年不可下即兹山也【明刘阁牛山记】
　　天柱山【一名砦子山】在州西南四十里一名砦子山髙险壁立其下有碧瑱洞今封闭【州册】
　　郎家山　在州西南八十里【州志】
　　马蝗山　在州西南九十里香河水经此【州志】
　　南宫观山　在州西南百五十里石笋凌空四壁如削岚河水经其下砰防如雷不通舟楫【州志】
　　赵台山　在州南二里梁时汉水泛溢人皆走避此山【元和志】州南三里曰欢喜岭山色皆赭有巨冢名太子坟俗传为尧第九子无所考昔有牧儿陷入见殿廷俨然皆上古时物以土封之后遂失其处【州志】
　　玉屏山　在州南五里山多青白垩香溪水出此其相近又有尖峰山【州志】
　　文笔山　在州南七里其相近有香溪洞【州册】平利县北数十里有香溪柴扉洞【舆地纪胜】自魏山又三里度香溪沟入崇山中有石洞相传吕洞賔郭尚灶传道兹洞洞前有石棋枰及子人不敢取尚书胡濙有诗镵石壁【明刘阁香溪洞记】出郭循溪而南度仙关折而南为纯阳洞又南为八仙洞又西为三茅洞亦名凌霄洞与纯阳洞隔溪相望桥上有玉皇阁相传即吕郭栖息处又相近有龙门谷谷有龙门洞洞有三泉旱祷辄应【州志】
　　五峰山　在州南五十里五峯耸秀为州胜槩【州志】牛蹄岭　在州东南十五里路极险峻黄洋河经其下【州志】老君山　在州东三十里其相近有古庙岭磨沟水所出又州东四十里有髙洞山又州东四十五里有青碌山有石洞十二处【州志】
　　髙王山【王一作望】在州东六十里逈出众山有髙王祠又歪头山在州东八十里【州志】
　　鹘岭　在州东接上津县界地极险要【雍胜畧】
　　白云山　在州东北五里白云之泉出焉一名卓锡泉相传为南岳懐让禅师卓锡得泉处又大团山小团山俱在州东北十里【州志】
　　龙王山　在州东北三十里上有龙湫大旱不涸其相近有老树嘴相传昔山有豫章树因以是名北望终南南望吉阳诸山簇簇如画【州志】
　　将军山　在州东北四十里相传旧有将军战殁故名山后有石洞内藏铁盔甲不知所自人不敢近【贾志】其相近有古墓岭【州志】
　　【附考】金川县有焦陵山【隋书地理志】西城县有伏羲山【寰宇记按金川西城俱属州境山无考又按路史注伏羲山在西城女娲山在平利与伏羲山接则山当在州东南近平利界疑即今之髙王山也】
　　汉水　在州城北一里自紫阳界入境又东入洵阳界【州图】汉水自迳鱼脯溪口又东过西城县南又东迳鼈池鲸滩又东迳岚谷北口又东右得大势左对月谷口又东迳西城县故城南又东为鳣湍【水经注】汉水去州城百歩【元和志】汉江自楼子滩入州境又东为月池滩在州西南百六十里又东三十五里为马尿滩又东五里受道河之水为思滩又东三十里为髙洋滩低洋滩又东十里受蒿坪河五堰河溜水河岚河之水为三堆滩又东五里为织女滩又东五里为串滩又东四十五里为麸滩又东二十里受吉河月河之水为月河滩又迳州城下为州身滩又东去州十里为立石滩又东二里为下立石滩又东三十里受神滩河水为神滩又东五里为二郎滩又东七十里为洵阳界诸滩之中麸滩串滩二郎滩为险而神滩尤甚明成化间知州郑福于沍冬时用火烧石疏凿以杀其势舟行利焉又江中有安康石因郡得名常隠不见见则歳饥又有美女石亦在石泉坝汉水北岸【州志　详见图考】
　　大道河　在州西南二百二十里又小道河在州西南百八十里源俱出界岭各东北流入于汉【州册】
　　蒿坪河　在州西百十里【州册】源出鳯皇山自紫阳界来西南流入于汉【州志】
　　五堰河　在州西九十里【州图】源出鳯皇山老龙池西南流入于汉【州志】溜水河源出罗圏崖其水合于五堰河【州册】
　　易家河　在州西南七十五里源出王家山南流四十五里入汉【州册】
　　岚河　在州西南七十里【雍胜略】汉水东迳岚谷北口嶂逺溪深涧峡崄邃气萧萧以瑟瑟风飕飕而飗飗故川谷擅其目【水经注】源发四川太平县界迳平利县流入州境入汉江【州旧志】源出化龙山东流七百余里中有仙人碥巨灵迹鎻龙桩诸胜至石泉坝南北流入汉【州志】香河水在州西南九十里迳马蝗山入岚河【州册】
　　吉河【吉一作急】急河在州西南十五里源出平利县界东北流入汉江亦谓之吉河【汉中府志】汉水右得大势势岨急溪故亦曰急势【水经注】西城县有吉水【九域志】吉河自界岭来西北流入于汉【州志　按急势城即晋粱州督防吉挹所治则吉河或亦因吉挹而名也】
　　月河【月一作越】在州西七里自汉隂县流入又东南入汉【州册】汉水左对月谷口山有坂月川于中黄壤沃衍【水经注】越河出鳯凰山东流至汉隂受添水河水过越岭闗受白鱼沟水又受恒河水昔迳赤崩湾过牛山之麓明末洪水南徙沙砾皆为沃壤是为截河又东受傅家河水又东流入于汉水口甚狭仅可容舟其恒河在州西北七十里一名衡河源出牛头山亦自汉隂界来曲折南行林莽之中三百余里南流入月河又有黑水河在州西北二百里东南流入恒河其傅家河在州北二十五里源出王莽山南流入越河【州志】
　　黄洋河　在州东南五里【州图】源发平利县境化龙山北流入于汉又陈家沟在州南二里故道由新治内因建新城导流东门外夏秋水涨则循城北绕而西流与施家沟水防迳旧城西南隅折而东过防源桥出闸口入黄洋河每歳五六月水潦暴至则损伤禾稼直冲郡城郡人苦之【州志】黄洋河源发平利界之石梁山东流入州界迳狗脊闗流七十五里入汉【州册】
　　神滩河　在州东北八十里源出牛山东南流入于汉【州志】自夏家垭流来合琉璃沟水入汉【州册】
　　黑龙泉　在州西北八十里桑溪村祷雨有应【州志】小丝泉　在州西八里泉如丝其出不竭【州志】
　　三泉　在州南五十里龙门谷中祷雨有应【州志】
　　金泉【一名金井泉】在州治东【贾志】子城东之井也取金生水之义【舆地纪胜】在州东二里白龙隄金华寺其深四丈水甚甘冽【州志】
　　平利县
　　女娲山　在县东三十里灌溪源出于此【贾志】平利县有女娲山【唐书地理志】西城县有女娲山【九域志　西城今属兴安州】冈峦起伏蜿蜒四十余里晋桓温伐秦其将司马勋为苻雄所败退屯女娲堡即此【县志】
　　锦屏山　在县城南又观山在县城西山势起伏屹然为县治水口中有元天观一名元天观冈又龙山在县城北县治倚此【县志】
　　光头山　在县北三十里又髙望山在县北四十里孤峰突耸山顶有云必雨人以为候接兴安州界【县志】
　　马鞍山　在县西三十里【县志】
　　嶓冡山　在县西四十里又相近有风洞深不可测四时有风从穴中出【贾志　按此非寜羌之嶓冡辨见后】
　　狗脊岭　在县西五十里接本州界【县志】
　　石梁山　在县西南百二十里【县志】九股坪在县西南四百里中有平地一区东临崭崖西接属境昔流贼啸聚于此【县册】
　　化龙山　在县南二百里上有九台十三湾多竒鸟怪兽【贾志】
　　花池山　在县南三百里由化龙山脊百二十里通花池山由花池山脊百七十里通四川太平大宁等处丛林密箐絶少居人又镇坪在县南五百十里接四川界【县册】
