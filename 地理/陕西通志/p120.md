<!-- { "loadSidebar": true } -->
　　驻马桥　在县西门外华山之秀过者皆于此揽辔驻望因名【贾志】桥旧五孔前令冯嘉会增为七孔【县志】跨长涧水【县册】
　　长城桥　在县西十三里跨黄酸水上邑人赵刚捐赀重修【县志】渭水又重迳长城北史记秦孝公元年楚魏与秦接魏筑长城自郑濵洛是也【水经注○按史记正义洛即漆沮水】
　　页桥　在县西二十五里跨黄酸水上【县册】
　　由文桥　在县北跨大涧水上【县图】
　　望仙桥　在县东北二十里【贾志】
　　落村渡　在县西北三十里渭水上【县志】
　　东栅渡　在县北二十里渭水上【县志】
　　上村渡　在县北二十里渭水上【县志】
　　寺南渡　在县东北二十五里渭水上【县志】
　　【附县境古桥渡】吊桥在县东十五里沙渠水上今废【县志】○岳镇桥自小浦来暴雨为患今颓【县志】○罗敷桥在敷水镇西今頽【县志】○园林渡在县西北二十里渭水上【县志】蒲城县
　　曹村堡　在县东四十里洛水西岸土人名曰古城距旧重泉正东北六十里【县志】
　　避难堡　在县东北六十里澄城县界【县志】
　　常乐镇　在县东四十里【县志】
　　汉帝镇　在县东南一十八里【宋敏求长安志】一作汉底【县志】车渡镇　在县东南四十里【县册】梁干化元年李茂贞遣温韬冦长安梁兵击韬于车渡走之【通鉴】车渡镇在县东南五十里【宋敏求长安志】
　　晋城镇　在县东南四十里【县册】旧传晋公子重耳出亡于蒲所筑或又以为秦孟明败后晋建城为屯守拒穆公也【县志】
　　石表镇　在县南三十里【县图】
　　孝同镇　在县南四十里【县志】
　　渭源镇　在县南五十里【县册】
　　贾曲镇　在县西南十五里即古贾国取漫源一曲得名【县志】
　　荆姚镇　在县西南四十里【县志】县有荆姚镇【宋敏求长安志】蒲城镇一荆姚【金史地理志】
　　兴市镇　在县西二十五里【县志】
　　苏坊镇　在县西三十五里【县图】
　　武店镇　在县西四十五里【县册】
　　髙阳镇　在县西北四十里今兴市孝同晋城髙阳四镇堡垣虽圮犹可增葺以为保障荆姚常乐车渡汉底虽镇大无堡城【县志】
　　龙阳镇　在县南三十里【县册】
　　【附县境古隘】晋穆公寨在沮水东岸相去五里○白起寨在县东北三十里○晋公子虚粮寨在县东北六十五里沮水西岸虚粮史传无闻【宋敏求长安志】○李润堡在奉先县【今蒲城县】东北五里【寰宇记】晋太元十五年魏褐飞攻姚汉得于李润【通鉴】冯翊东有李润镇【李延夀注】○野人堡在县西北【旧志】晋太元十八年苻登将窦冲叛登攻冲于野人堡【晋书苻登载记○按晋书登攻冲姚兴攻胡空堡以救之登尽众而东攻屠各姚奴帛蒲二堡克之又登据曲牢茍曜据逆方堡宻应登数堡俱应在京兆近地】
　　蔡邓渡　在县东北六十里【县册】洛水上通澄城官渡【县志】永丰渡　在县东北六十里永丰里洛水岸通澄城【县志】武堡渡　在县东四十五里【县册】洛水上通同州【县志】温汤渡　在县东五十里洛崖通同州【县志】
　　常乐渡　在县东南四十里洛水上通同州【县志】
　　车渡　在县东南三十五里车渡里洛水上通同州【县志】晋王渡　在县东南三十里晋王滩洛北崖通同州【县志】晋城渡　在县东南四十里洛水上通同州官渡【县志】
　　潼闗县
　　潼闗　在华州华隂县东北三十九里【今卫改县在潼闗县治】古桃林塞也【地理通释】晋侯使詹嘉处瑕守桃林之塞杜预曰桃林塞潼闗是也【左传注】河在闗内南流潼激闗山因谓之潼闗灌水经通谷述征记所谓潼谷水或説因水以名地也西征赋遡黄巻以济潼河水自潼闗东北流水侧有长坂谓之黄巻坂渉此以升潼闗【水经注】先名冲闗后以闗西一里有潼水因以名【元和志】唐潼闗在太华山之北长安东二百八十里【雍录】自万年至于渭南其驿六其蔽曰华州其闗曰潼闗【栁宗元馆驿使记】史记正义桃林塞今华州潼闗师古曰取河华之固为阨塞耳非桃林也【通鉴胡注】秦函谷闗在今灵宝县界汉武帝徙于新安县界【按汉献帝初平元年董卓胁帝西幸入函谷闗是初平以前立闗尚在新安也】至建安十六年曹公破马超于潼闗即是中间移于今所后周文帝破东魏军杀大将窦泰于此其潼峪闗者因水立称隋大业七年移于南北镇城间坑兽槛谷置去旧闗四里余唐天授二年移向北近河为路开元十三年于华州岳祠南之通衢立碑御制文及御书旧路在岳祠北因是移于岳祠南【通典】上跻髙隅俯视洪流盘纡峻极实谓天险河北岸为风陵津北至蒲闗六十余里迤逦相接自此西望川途旷然盖神明之奥区帝王之户牖【玉海】潼闗歴代皆为要地唐立闗北属山西蒲州东南属河南阌乡县【雍畧】胜东汉时筑后周改名潼峪闗【潜确类书】潼闗天险南薄山北阻河中通一径车不方轨一夫当闗亿万不能逾也【张光孝州志】自天授二年移近黄河是为今地秦岭南峙太华西耸东南有禁峪之险设十二连城以防秦岭诸峪北有洛渭会黄河抱闗而下宋天圣二年设备潼闗明设守御今因之【卫志】
　　【附县境古闗隘】古城闗在城东南四里即隋大业所迁闗地自此至西峪俱有烽台○寺角营闗在城东南十五里○车峪闗在城东南三十里○西峪闗在城东南四十里○石门闗在城南二里○禁峪闗在城南十里谷势壁立望者禁足【卫志】魏宇文泰至小闗小闗在潼闗之左唐时谓之禁峪闗左有峪平日禁人往来谓之禁坑黄巢入冦张承范忘守此峪贼遂由此陷潼闗【通鉴胡注】○巡底闗在城南十里○沟西闗在城南十五里○瀵井闗在城南二十里○五庄闗在城南二十五里○麻峪闗在城南三十里○水门闗在城南三十里○太峪闗在城南三十里○潼峪闗在城南三十里水经注所谓潼峪水潼闗以此名潼峪口有防兵○上闗在城南三十里○南渡闗在城西十里○永乐闗在城东北四十里有永乐镇渡【卫志】以上十六闗基址俱存而防守城堡墩台久废【县册】○风陵闗唐志河东县南圣厯元年置【地理通释○按在今风陵渡又城东有姚讃屯南有暗门隘姚鸾屯俱废】
　　潼津桥　在潼闗城中因水出潼峪为名【明一统志】兵宪张闻行建一名石桥潼水贯城自南亘北以石甃桥为川陜晋豫通衢九邉要路康熙庚申大水桥壊叅议孔兴釪捐修有序【卫志】副宪狄敬重修易名潼桥【贾志】有石桥渡一名潼津桥渡【马志】
　　通津桥　在城东门外原望沟上【卫志】
　　杨家桥　在城西门外杨家河上【卫志】
　　清河桥　在城西北二十里大司马王之臣建【卫志】风陵渡　在城东门外黄河上北岸有女娲墓或曰风后墓故曰风陵【卫志】魏太祖征马超自潼闗北渡即其处【地理通释】路通蒲州【马志】秦省现在官船二只雇民夫撑驾晋省额设官船九只风陵渡水手二十四名大庆闗协济风陵渡水手六十名雍正六年奉　部拨归潼闗县支领工食共船十一只水手八十四名在黄河渡口接济又于雍正六年两省移咨定议如遇大差官船不敷两省各半调船协济【县册】
　　耀州
　　夏侯堡　即今鱼池堡在州南二十里【州册】元末州治燬官治事于此后空无人明嘉靖二十五年复筑堡城【州志】
　　小邱堡　在州西北四十里嘉靖二十五年筑【州志】岸门城　在州西北一百里分水岭上【州册】明嘉靖二十三年防警叅政张涣筑以重石门之险行者多由七里川不经此门【州志】
　　九龙寨　在州北六十里【州册】石嘴山东有九峰峰有泉合为九泉故名【州志】相传三水门天桃及九龙寨皆姚襄故迹九龙寨尚有寨门地牢遗址【贾志】
　　【附　境古隘】天活堡在州西北木门山西北十里四面石崖峻絶上有薪水金陜西行省李兴尝治兵于此田者尝得遗镞折防【州志】○玉女堡在州西北一百三里【州册】在天活堡北十里玉女山上【州志】○桃儿堡在州西北一百一十里【州册】在玉女堡北十里其地阻险比天活堡更大薪水亦便【州志】○箭穿堡在州西北一百一十里【州册】即桃儿堡东箭穿岩相传后周明帝与诸将校射中岩为孔因以名堡【州志】○宁谷镇在华原县西北八十里【宋敏求长安志】在照金山西北为七里川即故宁谷镇地【州志】
　　通济桥　在州北五里漆水濵通榆林路【马志】
　　东门桥　在州东门外漆水上【州图】
　　西门桥　在州西门外跨沮水上【州图】
　　南门桥　在州南门外跨沮水上【州图】
　　同官县
　　金锁闗　在县北三十里神水峡有东西二路一通延绥榆林一通宁夏甘肃道从石峡出絶壁千尺为榆塞秦闗襟喉要地【县志】嘉靖三十年巡抚张珩议以鄜州南下省城金锁闗至为冲要宜筑城戍守以防套防突犯从之【明世法录】三十二年知县亢庆鸿始筑闗城置巡司今革设守备驻劄后移入耀州城内【州志】
　　西梁堡　在县南三十里故址尚存昔人据险守御处【县志】
　　济阳寨　在县治西南隅济阳山上元末张良弼遣院判虎林赤等筑山寨为据守计有土城髙丈余县依为固有洞旁穿取水于下近时修寨得古窖尚有藏粟【县志】
　　永宁寨　在县治西山上与济阳为犄角皆明嘉靖中知县亢庆鸿筑【县志】
　　南古寨　在县东北二十里【县册】四面皆山峡一径仅通其顶寛平有池及井昔人避兵之地【县志】
　　陈炉镇　在县东南三十里【县册】土人陶瓦器为业故名【县志】
　　立地镇　在县东南三十里【县册】
　　上店镇　在县东南四十里【县册】
　　黄堡镇　在县南四十里亦名黄堡寨在金时为重镇明嘉靖三十五年筑堡城旧有陶塲今废【贾志】晋升平初姚襄自杏城进据黄洛堡秦苻生遣苻黄眉等击败之【晋书姚襄载记】黄堡镇在县南【宋敏求长安志】同官镇一黄堡【金史地理志】
　　【附县境古隘】赵氏坞近同官川【通鉴胡注】晋太元九年姚苌屯北地苻坚讨之于赵氏坞【晋书苻坚载记】
　　临漆桥　在县治东街之北济阳山水所经【县志】
　　钟楼桥　在县城明逺街中济阳山暴水所经万厯三十四年居民重修【县志】
　　义济桥　在县治北虎溪巷西万厯四十年居民习童防田木新建【县志】
　　龙溪桥　在县城南门外济阳山下【县册】济阳山泉水所经万厯三十六年居民重修【县志】
　　镇南桥　在县南一里嶂山南一支暴水所经【县志】虾蟇桥　在县南二十里兔窝岭水所经【县志】
　　通济桥　在县南三十里众山暴水所经【县志】
　　虎溪桥　在县城北门外虎头山下【县册】虎头山泉水所经万厯十八年知县屠以钦重修【县志】
　　白水县
　　彭衙堡　在县东北六十里【贾志】杜甫诗夜深彭衙道月照白水山元和志春秋秦晋战于彭衙是也寰宇记彭衙故城在白水县东北六十里【杜工部诗注】明正德七年雒川妖贼邵进禄等由黄龙山进据白水彭衙堡兵备张禴讨走之【县志】
　　冯雷镇　在县东十里【县册】
