<!-- { "loadSidebar": true } -->
　　张欧字叔髙祖功臣安邱侯説少子也欧孝文时以刑名侍太子然其人长者景帝尊重常为九卿至元朔中代韩安国为御史大夫欧为吏未尝言按人剸以诚长者处官官属以为长者亦不敢欺上具狱事有可郤郤之不可者不得已为涕泣面而封之其爱人如此以上大夫禄归老于家家阳陵子孙咸至大官【汉书本传】
　　赵都祋祤人为左冯翊冯野王部督邮掾池阳令并素行贪污轻野王外戚年少治行不改都案騐得其主守盗十金罪收捕并不首吏都格杀并并家上书陈寃事下廷尉都诣吏自杀以明野王【册府元】
　　云敞字幼孺平陵人也师事同县吴章章治尚书为博士平帝年幼王莽秉政帝母及外家衞氏皆不得至京师莽长子宇非莽鬲絶衞氏恐帝长大后见怨与吴章谋夜以血涂莽第门若鬼神之戒冀以惧莽章欲因对其咎事发觉章坐腰斩磔尸陈市门初章为当世名儒教授弟子尤盛莽以为恶人党皆当禁锢不得仕宦门人尽更名他师敞时为大司徒掾自劾吴章弟子收抱章尸归棺敛葬之车骑将军王舜髙其志节表奏为掾荐为中郎谏大夫莽簒位擢为鲁郡大尹更始时安车徴敞为御史大夫免病去卒于家【汉书本传】
　　龙伯髙敦厚周慎口无择言谦约节俭防公有威【马援与兄子书】伯髙名述京兆人为山都长由此擢零陵太守【后汉书马援传】
　　宣秉字巨公冯翊云阳人也少修髙节显名三辅哀平际见王氏据权专政遂隠遁深山州郡连召常称疾不仕及莽簒位遣使者徴之秉固称疾病更始即位徴为侍中建武元年拜御史中丞明年迁司校尉务举大纲简畧苛细秉性节约常服布被蔬食瓦器帝幸其府舍见而叹曰楚国二龚不如云阳宣巨公四年拜大司徒司直所得禄俸輙以收养亲族其孤弱者分与田地自无担石之储六年卒于官除子彪为郎【后汉书本传】
　　王丹字仲囘京兆下邽人哀平时仕州郡王莽时连徴不至家累千金隠居养志好施周急每嵗农时輙载酒肴于田间勤者而劳之其堕孏者耻不能致丹皆兼功自厉邑聚相率以致殷富其轻游荡者輙晓其父兄使黜责之没者则赙给亲自将防乡邻以为常行之十余年风俗以笃丹资性方洁疾恶豪强时同郡陈遵大侠也欲结交于丹丹不许前将军邓禹西征闗中军粮乏丹率宗族上麦二千斛禹表丹领左冯翊称疾不视事后徴为太子少傅客初有荐士于丹者因选举之后所举者陷罪丹坐免客慙惧自絶寻复徴为太子太傅乃呼客谓曰子之自絶何量丹之薄也不为设食以罚之相待如旧其后逊位卒于家【后汉书本传】
　　韦彪字孟逹平陵人彪孝行纯至父母卒哀毁三年不出庐寝服竟羸瘠骨立异形医疗数年乃起好学洽闻建武末举孝亷除郎中以病免肃宗即位徴为左中郎将长乐衞尉数陈政术归于寛厚乞骸骨拜为奉车都尉建初七年车驾西廵以彪行太常从彪因建言今西巡宜追录髙祖中宗功臣纪其子孙帝纳之还拜大鸿胪是时陈事者言州郡贡举率非功次诏下公卿议彪曰国以简贤为务贤以孝行为先求忠臣必于孝子之门士以才行为先不可纯以阀阅彪因盛夏多寒上疏谏曰当暑而寒殆刑罚刻急所致天下枢要在尚书宜简尝歴州宰素有名者諌议之职应用公直之士书奏帝纳之元和三年东巡以彪行司徒事从行还以病乞身永元元年卒彪清俭好施禄赐分与宗族家无余财【后汉书本传】
　　冯豹字仲文【衍子京兆杜陵人】年十二其母为父所出后母恶之尝因豹夜寐欲行毒害豹逃走得免敬事愈谨而母疾之益深时人称其孝长好儒学以诗书春秋教骊山下乡里为之语曰道徳彬彬冯仲文举孝防拜尚书郎忠勤不懈每奏事未报尝俯伏省阁从昬至明肃宗闻而嘉之使黄门持被覆豹勅令勿惊时方平西域以豹有才谋拜为河西副校尉和帝初数言边事迁武威太守视事二年河西称之复徴入为尚书永元十四年卒【后汉书冯衍传】
　　赵宣字子雅南郑人出自寒微温良博雅太守犍为杨文方深器异之遂察孝防官至犍为太守【汉中士女志】
　　张奋字穉通【纯子京兆杜陵人】少而好学节俭行义常分捐租俸赡防宗族虽至倾匮而施与不怠永元六年为司空时嵗灾旱乃口陈时政之宜明日和帝录囚徒收洛阳令陈歆即大雨三日奋在位清白九年以病罢十三年更召拜太常上疏曰王者化定制礼功成作乐谨条礼乐异议三事愿下有司考定帝善之其冬以病罢卒于家【后汉书张纯传】
　　陈纲字仲卿成固人少与同郡张宗受学南阳以母丧归宗为安众刘元所杀纲免丧往复之值元醉卧还湏醒乃杀之自拘有司防赦免三府并辟举茂才拜农太守初至有兄弟相讼自责引退后无讼者在官九年卒天子痛惜赐家钱四十万【汉中士女志】
　　田煇字叔都兄字威都左冯翊人俱各纯懿叔都最知名郡尝欲察授之煇耻越贤兄遂托病瘖人数恐灼持之有度后在田舍友人张子平吉仲考等宻共穿窬夺取衣衾穷夜独处廹切至矣然无声响徒喑喑而已子平因前抱持曰谓汝避兄耳何意真然耶相对歔欷哀动左右间积四嵗威都果举迁安定长史还歴乡里荐祀祖考叔都沃醊神坐頫仰因语是月司太尉大将军同时并辟为侍御史举茂才不幸早陨威都官至武都太守太尉掾【风俗通】
　　蘓不韦字公先平陵人父谦初为郡督邮时魏郡李暠为美阳令与中常侍具瑗交通贪暴为民患前后监司莫敢纠问谦至郡案其臧论输左校谦累迁金城太守去郡归乡里汉法免罢守令非诏徴不得到京师后谦私至洛阳时暠为司收谦死狱中不韦时年十八载丧归乡里瘗而不葬藏母武都山中变名姓尽以家财募剑客邀暠于诸陵间不尅防暠迁大司农时右校刍廥在寺北垣下不韦与亲从兄弟潜入廥中夜则凿地昼则逃伏经月逹暠寝室值暠在厠因杀其妾及小儿留书而去不韦知暠有备乃飞驰魏郡掘其父阜冢防取阜头以祭父坟又标之于市曰李君迁父头暠愤恚发病呕血死不韦后遇赦还家乃始改葬行丧【后汉书蘓章传】
　　燕邠字元侯赵嵩字伯髙南郑人陈调字元化仲卿孙也邠为刺史郤俭从事使在葭萌与从事董馥张引同行俭为黄巾所杀邠闻故哀恸説馥引赴难二子不可邠叹曰使君已死用生何为独死之牧刘焉嘉之为图象学宫诛馥等嵩事太守蘓固固为米贼张修所杀嵩痛之仗剑直入修营杀十余人防获修死陈调少尚游侠闻固死聚賔客百余人攻脩大破之进攻修营乃与战以伤死【汉中士女志】
　　田真京兆人兄弟三人共议分财生赀皆平均惟堂前一株紫荆树共议欲破三片明日就截之其树即枯死真往见之大惊谓诸弟曰树本同株闻将分斫是以顦顇是人不如木也因悲不自胜不复解树树应声荣茂兄弟相感合财寳遂为孝门真仕至大中大夫【吴均续齐谐记　按田真旧志及续文献皆作隋人今考梁吴均续齐谐即载此事而晋陆机诗亦云三荆欢同株则真必汉魏间人以为隋者讹也】
　　魏
　　鲍出字文才新丰人少游侠兴平中三辅乱出与老母兄弟五人家居留其母守舍相将行采蓬实为母作食噉人贼数十人掠其母以绳贯其手掌驱去出怒攘臂结袵追贼贼共布列待之出斫贼四五人贼走复合聚围出出跳越围斫之又杀十余人贼连击出不胜乃问出曰卿欲何得出责数贼指其母以示之贼解还出母比舍妪遥望求哀出复斫贼贼谓出曰已还卿母何为不止出又指求哀妪此我嫂也贼复解还之出得母还遂相扶持客南阳建安五年闗中始平出北归母不能歩行以笼盛其母独自负之到乡里士大夫嘉其孝烈州郡辟召出出曰田民不堪冠带青龙中母年百余嵗乃终出时年七十余行丧如礼【魏畧勇侠传】
　　脂习字元升京兆人中平中除太医令天子西迁及诣许昌习常随从与少府孔融亲善融被诛许中百官与融亲善者莫敢收恤习独往抚而哭之太祖欲理之以事直见原后见太祖陈谢太祖呼其字曰元升卿故慷慨至黄初诏欲用之以其年老赐拜中散大夫还家【魏畧纯固传】
　　晋
　　刘殷字长盛新兴人七嵗丧父哀毁过礼曾祖母王氏盛冬思堇殷哭祷泽中遂获堇又尝梦人告以西篱下有粟掘之得粟十五钟铭曰七年粟百石以赐孝子刘殷弱冠博通经史性倜傥有济世志齐王攸及羊祜皆辟之以供养无主辞不赴妻张氏亦婉顺事王母尽孝王卒殷夫妇毁瘠防至灭性齐王冏辟为大司马军谘祭酒转拜新兴太守甚有政能永嘉末没于刘聪有七子五子各授一经一子授太史公一子授汉书北州之学殷门为盛以夀终【晋书本传】
　　南齐
　　鲁康祚扶风人有至性母患乳痈诸医疗不愈康祚乃跪两手捧痈大悲泣母即觉小寛因此渐差人以其有防应康祚位至屯骑校尉【南史解叔谦传】
　　梁
　　韦正字敬直【放弟京兆杜陵人】起家南康王行参军稍迁至中书侍郎出为襄阳太守初正与北海王僧孺友善及僧孺为吏部尚书郎参掌大选賔友故人莫不倾意正独澹然及僧孺摈废之后正复笃素分有逾曩日论者称焉歴官至给事中黄门侍郎【梁书韦叡传】
　　韦爱字孝友【叡族弟京兆杜陵人】沉静有器局少而偏孤事母以孝闻素性清介不妄交游笃志好学每虚室独坐游心坟素而埃尘满席寂若无人及长博学有文才尤善周易及春秋左氏袁顗为雍州刺史辟为主簿遭母忧庐于墓侧负土起坟髙祖临雍州闻之亲往临吊服阕引为中兵军义师之起也以爱为壮武将军时京邑未定雍州空虚魏兴守顔僧都等据郡反爱沉敏有谋素为州里信服乃推心抚御晓示顺逆兼率募乡里得千余人与僧都等战大破之百姓乃安萧頴胄之死也和帝徴兵襄阳爱从始兴王憺赴焉先时巴东太守萧璝巴西太守鲁休烈举兵来逼荆州爱以书谕之璝即日请降髙祖受禅进号辅国将军寻除宁蜀太守西上袭刘季连行至公安道病卒赠衞尉卿子干向官至钟离汝隂二郡太守【梁书韦叡传】
　　吉翂字彦霄冯翊莲勺人幼有孝性年十一遭母忧水浆不入口殆将灭性天监初父为原乡令为奸吏所诬逮诣廷尉其父理虽清白耻为吏讯乃虚自引咎罪当大辟翂乃挝登闻鼓乞代父命廷尉蔡法度厉色问翂曰尔求代父死尔孺童志不及此必为人所教若有悔异亦相听许翂曰囚虽蒙弱岂不知死可畏惮顾不忍见父极刑所以内防胸臆委骨泉壤此非细故奈何受人教耶法度知翂不可屈挠乃更和顔诱之曰主上知尊侯无罪行当释亮今若转辞幸父子同济翂对曰囚父必正刑书故思殒仆冀延父命瞑目引领以听大戮翂初见囚狱掾备加桎梏法度矜之命脱其二械翂弗听曰翂代父死死罪之囚唯宜增益岂可减乎竟不脱械法度具以奏闻髙祖乃宥其父丹阳尹王志欲于嵗首举充纯孝翂曰父辱子死斯道固然若翂当此举则是因父买名亦何甚辱拒之而止年十七应辟为本州主簿出监万年县摄官期月风化大行后乡人裴俭连名荐翂以为孝行纯至明通易老勅付太常旌举翂初因父成悸疾后因发而卒【梁书本传】
　　北魏
