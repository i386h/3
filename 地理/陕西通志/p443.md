<!-- { "loadSidebar": true } -->
　　柳子华【华原人】公绰诸父始辟严武剑南府累迁池州刺史代宗将幸华清先命完葺以子华为昭应令检校金部郎中修宫使设棘围于市徇邑中曰民有得华清宫瓦石材用投围中逾三日不还者死不终日已山积营办畧足宰相元载有别墅以奴主务自称郎将怙势纵暴租赋未尝入官子华因奴入谒收付狱杖杀之一邑震伏载不敢怨子公度善摄生年八十余有强力【唐书柳公绰传】
　　萧定字梅臣【瑀曾孙长安人】以廕起家陜州参军事金城丞莅事清挺选补黜陟使裴遵庆表为判官还调万年主簿厯左右司郎中为元载所恶外迁袁润等六州刺史大厯中有司差天下刺史治最定与常州萧复濠州张镒为第一而劭桑稼均赋税业徕游口在镒复右迁户部侍郎太常卿朱泚反诡姓名为张诞匿里中不浼于贼事平擢太子少师卒【唐书萧瑀传】
　　韩滉字大冲【休子长安人】廕补左威卫骑曹参军性彊直明吏事莅南曹五年簿最详致再迁右丞知吏部选以户部侍郎判度支德宗立迁浙江东西观察使寻检校礼部尚书为镇海军节度使绥辑百姓均租调不逾年境内称治帝在奉天滉训士卒分兵戍河南既狩梁州又献缣十万匹请以镇兵三万助讨贼有诏嘉劳进检校尚书右仆射滉闻京师未平调发粮帛以济朝廷当时实赖之李晟方屯渭北滉运米馈之漕船临江滉顾僚吏曰天子防尘臣下之耻乃自举一囊将佐争负之贞元元年加检校左仆射同平章事江淮转运使封郑国公更封晋卒諡曰忠肃子羣臯羣终国子司业臯字仲闻由云阳尉厯东都留守忠武军节度使大抵以简俭治所至有绩拜吏部尚书进左仆射卒諡曰贞洄字幼深【滉弟】安禄山乱避难江南乾元中授睦州别驾德宗即位复为谏议大夫擢户部侍郎判度支洄上言天下铜铁乃山泽利当归王者请悉隶盐铁使从之复罢省胥吏冗食二千人积米长安万年二县各数十万石视年丰耗而发敛焉故人不艰食终国子祭酒【唐书韩休传】
　　韦夏卿字云客万年人少邃于学善文辞大厯中与弟正卿同举贤良方正皆策髙等累迁刑部员外郎授奉天令课第一后为吏部侍郎时从兄执谊在翰林受人金有所干请密以金纳夏卿怀中夏卿毁怀不受曰吾与尔赖先人遗德致位及此顾当如是哉执谊大惭改太子少保卒諡曰献夏卿为政务通理不甚作条教所辟士多至宰相达官世称知人正卿子瓘字茂桂管观察使【唐书本传】
　　奚陟字殷卿京兆人少笃志通羣书大厯末擢进士授校书郎居亲丧毁瘠过礼厯迁中书舍人江南淮西皆大水诏陟劳问循慰所至人人便安中书吏倚宰相势陟遇之无假借虽细务皆身亲久益强力人以为难迁刑部侍郎京兆尹李充有美政裴延龄诬劾充逮系搒掠甚急陟持平具狱上充免进工部尚书諡曰宪【唐书本传】
　　王绍自太原徙京兆父端第进士有名天宝间终工部员外郎绍少为顔真卿所器奏为武康尉包佶领租庸盐铁使署判官时李希烈阻兵江淮输物留梗乃徙饷道自颍入汴绍入闗德宗已西狩乃督轻货趋间道走洋州见行在由是纾难迁仓部员外郎顷之迁尚书元和初检校尚书右仆射为武宁军节度使搜辑军政推诚示人裨将安进达唐重靖谋乱绍以计取之出家赀赏士举军安赖拜兵部尚书判户部卒諡曰敬【唐书本传】
　　严绶【挺之从孙华隂人】擢进士第以侍御史副刘赞为宣歙团练使赞卒绶总留事悉库物以献召为刑部员外郎河东军司马郑儋为节度德宗颇忆绶所献擢河东司马儋卒代其使在镇九年尚寛惠治称流闻士马孳息尝大阅旗帜周七十里回鹘梅録将军在会闻金鼓震伏入为尚书右仆射吴元济反徙山南东道节度使加淮西招抚使召还进太傅卒绶才不逾中人然歴三镇所奏辟及绶时位将相者九人河东李进贤为振武节度使辟绶子澈为判官澈年少治苛刻军中苦之乃杀澈【唐书严挺之传】
　　徐申字维降京兆人擢进士第累迁韶州刺史韶自兵兴四十年刺史以县为治署令丞杂处民间申按公田之废者募人假牛犁垦发田久不治故肥美嵗入凡三万斛乃徙治故州未几邑闬如初始来韶户止七千比六年倍而半之防初置景州授刺史赐钱五十万加节度副使进岭南节度使前使死吏盗印署府职百余员畏事泄谋作乱申觉杀之诖误一不问外蕃嵗以珠瑇瑁香文犀浮海至申于常贡外未尝賸索商贾饶盈加检校礼部尚书封东海郡公卒諡曰平【唐书本传】
　　任迪简万年人擢进士第天德李景畧表佐其军军中悦其长者景畧卒举军请为帅监军使拘迪简不听众大呼破户出之德宗遣使察变具得所以乃授丰州刺史天德军使入为太常少卿太子左庶子张茂昭以易定归迪简以检校工部尚书为节度使承茂昭奢纵后公私屈覂欲飨士无所给至与下同粝食逾月军中感其公三年上下完充以疾入除工部侍郎卒諡曰襄【唐书本传】
　　杜佑字君卿万年人以廕补剡县丞尝过润州刺史韦元甫有疑狱不决试讯佑佑为辨处契要无不尽元甫竒之署司法参军入为工部郎中杨炎辅政改度支兼和籴使于是军兴餽漕佑得剸决以户部侍郎判度支俄迁岭南节度使疏析防闬以息火灾朱厓黎氏三世不宾佑讨平之召拜尚书右丞俄出为淮南节度使决雷陂以广灌溉斥海濒弃地为田积米五十万斛列营三十区士马整饬四邻畏之拜检校司空同平章事德宗崩诏摄冢宰进检校司徒兼度支盐铁使始度支啬用度多署吏权摄百司繁而不纲佑以营缮还将作木炭归司农涷染还少府职务简修明年拜司徒封岐国公致仕卒諡曰安简佑天性精于吏职议者称治行无缺云【唐书本传】
　　韦武【待价曾孙万年人】少孤年十一补右千牛累迁长安丞德宗幸梁州委妻子奔行在除殿中侍御史转刑部员外郎是时帝以反正吿郊庙大兵后典章茍完执事者时时咨武武酌宜约用得礼之衷羣司奉焉后为绛州刺史凿汾水灌田万三千余顷玺书劳勉宪宗时入为京兆尹卒【唐书韦挺传】
　　柳公绰字寛华原人幼孝友性质严重举直言极谏授渭南尉嵗歉馑其家虽给毎饭不过一器或问之答曰四方病饥独能饱乎召为吏部郎中宪宗数出游畋公绰奏大医箴以讽天子髙其才拜御史中丞出为湖南观察使徙鄂岳时方讨吴元济诏发鄂岳卒五千隶安州刺史李听公绰请自行许之三军出公绰数省问其家疾病生死厚给之军中感服鄂军毎战辄克拜京兆尹方赴府有神策军校乗马不避者即时榜死帝怒其专杀公绰曰此非独试臣乃轻陛下法俄检校户部尚书山南东道节度使行部至邓县吏有纳贿舞文二人同系狱县令以公绰素持法谓必杀贪者公绰曰赃吏犯法法在奸吏坏法法亡诛舞文者入为刑部尚书俄拜邠宁节度使先时神策诸镇列屯部中不听本道节制故虏得窥间公绰论所宜屯营缓急悉受节度复为刑部尚书京兆狱有姑鞭妇至死者府欲杀之公绰曰尊殴卑非鬭也且子在以妻而戮其母不顺遂减论太和四年为河东节度遭嵗恶樽节用度辍宴饮衣食与士卒均以病乞代授兵部尚书忽顾左右召故吏韦长众谓委以家事及长至乃曰为我白宰相徐州专杀李听亲吏非用髙瑀不能安因瞑目卒諡曰元子仲郢幼嗜学长工文元和末及进士第为校书郎会昌初累转吏部郎中迁左谏议大夫武宗延方士筑望仙台累谏谆切帝遣中人愧谕拜京兆尹置权量于东西市使贸易用之禁私制者北司吏入粟违约仲郢杀而尸之自是人无敢犯政号严明宣宗初授河南尹以寛惠为政或言不类京兆时答曰辇毂之下先弹压郡邑之治本惠养乌可类乎擢剑南东川节度使大吏边章简挟势肆贪前帅不能治仲郢因事杀之官下肃然居五年诏为吏部侍郎俄改兵部领盐铁转运使大中十二年罢使咸通五年为天平节度使卒于镇子珪璧玭珪字交元大中中与璧继擢进士皆秀整而文终卫尉少卿璧字宾玉马植镇汴州辟管书记又从李瓒桂州规正其不法瓒不听乃拂衣去未几军乱擢右补阙累迁右谏议大夫玭以明经补秘书正字擢刑部员外郎出为岭南节度副使文德元年以吏部侍郎修国史拜御史大夫直清有父风【唐书本传】
　　苏弁字元容【世长从孙武功人】擢进士调奉天主簿德宗出狩县令计事在府官属皆惶恐欲遁走弁曰昔肃宗幸灵武至新平安定二太守坐伏匿斩诸君知之乎众乃定车驾至储偫毕给帝嘉之试大理司直朱泚平进监察御史擢累仓部郎中判度支案裴延龄死召见延英赐紫衣金鱼以度支郎副知度支事弁通学术吏事精明承延龄后平赋缓役畧烦苛人赖其寛久之迁户部侍郎判度支改太子詹事坐前以腐粟给边贬汀州司户参军数年起弁为滁州刺史卒【唐书苏世长传】
　　马总字会元系出扶风少孤窭不妄交游贞元中辟署滑州姚南仲幕府元和中以防州刺史迁安南都防廉清不挠用儒术教其俗政事嘉美獠夷安之十二年副裴度宣慰淮西吴元济禽为彰义节度留后蔡习伪恶总为设教令明赏罚磨治洗汰其俗一变始奏改彰义为淮西擢淮西节度使徙天平入为户部尚书卒諡曰懿【唐书本传】
　　杨于陵字达夫本汉太尉震之裔擢进士调句容主簿入为缮部员外郎德宗闻其名拜中书舍人迁浙东观察使越人饥请出米三十万石赡贫民政声流闻入为京兆尹先是编民多窜北军籍中倚以横闾里于陵请限丁制减三丁者不得着籍奸人无所影赖京师豪右大震迁户部侍郎出为岭南节度使教民陶瓦易蒲屋以絶火患监军许遂振悍戾贪肆惮于陵不敢挠以私为飞语闻京师有诏罢归授吏部侍郎穆宗立以尚书左仆射致仕于陵器量方峻节操坚明始终不失其正时人尊仰之卒赠司空諡曰贞子景复同州刺史绍复中书舍人师复大理卿嗣复位宰相【唐书本传】嗣复字继之擢进士博学宏词善礼家学迁礼部员外郎与牛僧儒李闵宗雅相善二人辅政引之权知礼部侍郎俄同平章事武宗之立非宰相意故用李德裕而罢嗣复贬潮州刺史宣宗立以吏部尚书召道卒子授损授字得符于昆弟最贤由进士第迁累刑部尚书从昭宗幸华徙太子少保损字子嘿由廕补蓝田尉迁给事中陜虢军乱逐节度使崔荛命损代之至则尽诛有罪者徙天平卒【唐书杨嗣复传】
