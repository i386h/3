<!-- { "loadSidebar": true } -->
　　阬峪　在县南七十里【县册】在分水岭东南峪东南有南古庄北古庄峪之中曰白杨沟曰铁洞岔曰松栢岔又南古庄之南曰七岭逾岭即大岭之南北川也【县志】
　　大岭　在县南七十里【县册】自青冈坪至东西川之南曰大岭其东南曰小秦岭岭南属商州界【县志】
　　明光原　在县东南四里即后魏置南新丰县处其东北有仓堡嘴【县册】明光谷在梁泉东谷之东曰三娘坡坡之北曰仓堡嘴以旧有仓堡城故名【县志】
　　广乡原　在县东南【县册】在县东南十里【长安志】郑县有广乡原【魏书地形志　郑县今属华州】东阳水西阳水并南出广乡原北垂【水经注】王嘉在东阳谷口凿岸为穴而居之诸从学者人各一穴遂至数百穴【车颎秦书】原北有西阳东阳二谷东谷即王嘉隠处【县志】
　　柳侯坡【一作侯柳】在县东南【县册】在县东南十五里东西十里南北接山三十里【长安志】在胡城坡东【县志】
　　钓鱼峯　在县东南【县册】在县东南十七里【长安志】峯东滨赤水相传王嘉尝钓于此【贾志】在露台坡南【县志】
　　凤凰山　在县东南四十里【县册】
　　箭峪岭　在县东南四十里葫芦峪东与华州接界有岭曰箭峪岭其东南曰青冈坪【县志】南通商洛一带其东南与武闗通【府志　详见华州】
　　灵台山【一名七星山】在县东南六十里山顶髙而平四面方整其西南有曹峪【县图】渭南县有灵台山【金史地理志】上有七星塔又谓之七星山【雍胜畧】上有宋仁宗曹皇后所建灵台寺【贾志】灵台山稍西而低者曰半截山其东曰羊峪又东曰黑掌峪又东曰葫芦峪灵台之北曰寺峪峪口有泉凡十故其村曰十泉村又有坡曰雾子坡灵台之西南曰曹峪又西北曰伴红坡曹峪水经其右又灵台之相近者曰塌山又有望竿岭在花园川西【县志】
　　杜原【一名仕原】在县东北五十里【县册】在故下邽城西自三原界迤至此后以冦莱公准葬此改名仕原其西南曰杜桥岭【县志　下邽故城在县东北】
　　渭水　在县北四里自临潼界来东迳县北又东入华州界【禹贡锥指】渭水自合泠水又东得首水又东得西阳水又东得东阳水又东迳下邽县故城南又东与竹水合【水经注】渭水自临潼交口渡东入县境东折至县城北曰上涨渡又东南流至仓堡嘴曰下涨渡又东北折而流至大李渡入华州境【县新志详见图考】
　　泠水　在县西四十里又流入临潼界【县册】泠水发源马峪老池头北流迳南雒底又白庄沟水出驹儿岭北西北流与泠水合又西北合三岔河流迳临潼之零口镇北入于渭【县志　泠水详见临潼县】
　　杜化谷水　在县西南十里【马志】杜化谷水出县西南零谷【长安志】零谷口水在县西步髙宫东歴新丰原北入渭【县志】
　　湭水【即首水湭一作酋】在县西门外【府志】首水南出倒虎山南总五水单流北注迳秦步髙宫东歴新丰原东而北迳步夀宫西又北入渭【水经注】酋水出县西南石楼山北入渭【元和志】湭水古首水也源出石鼓山麓与武渠小峪羊峪曹峪清水石泉诸水合流于清涧头迤而北迳邑城西北二门东注于渭【朱可衧湭水桥记】湭水出石鼓山北流迳石泉严峪又迳望竿岭西武渠沟至清涧沟头有羊河源出元象山之大峪又有小峪河源出小峪山流迳花园村东合于清水河清水河一名花园川以曹后花园名也在县南三十里花园村西一名清涧源出黄狗峪迳南北月圆山之中合于小峪水又有曹峪水源出曹峪流迳伴红坡俱北流入于湭水又北迳丰原北麓之口又北迳密畤台之右循县城西而北入渭【县志　按酋与首疑因字之形似而讹然考字书湭水名在雍州则其来已乆又渞亦音湭也】
　　明光峪水　在县东三里源出明光峪相传昔时崖畔有光出现故名其水北流入渭【县志】
　　西阳水　在县东八里源出西阳谷其东为东阳水源出东阳谷【县志】西阳水东阳水并南出广乡原北垂俱北入渭【水经注】阳谷水在县东其水北流至官路南北突如脊名分水岭故其水分东西流北入渭【县新志】
　　大赤水【即竹水一名箭峪水又名清水河】在县东二十里华渭之界【贾志】竹水南出竹山北流迳郿加谷歴广乡原东俗谓之大赤水北流注于渭【水经注】大赤水一名箭谷水【寰宇记】赤水一名清水河相传晋周处斩蛟于此又县东南有羊峪水又东有黑掌峪水葫芦峪水俱东北流入于赤水【县志　按水经注赤水有二竹水为大赤水在西灌水为小赤水在东寰宇记以大赤水为箭峪水葢以其水出竹山而竹可为箭故名华州志以小赤水为出箭峪混二水为一水误矣】
　　大岭川　在县西南百五十里【县册】自青冈坪至东西川之南总谓之大岭川【县志】
　　万夀涡　在县北渭河北【县册】在下邽县南四十里古来此涡或兴雾起云时有牛马猪羊变见形状游沙渚还入其涡今涸【寰宇记】
　　王尚泽　在县西【县册】在县西十五里【长安志】
　　齐家滩　在县东北十里龙背寨东北【县志】
　　吕家沟　在县东南二十里雾子头坡东姚堡北【县志】灵池　在县东南【县册】在县东南二十五里后魏永熙元年水自涌成池周八十步【长安志】池在防底村【府志】
　　古湫池　在县东北五十里交斜镇今涸【县志】
　　盐池【即古卤中】在县东北六十里【县图】宣帝尝困于莲勺卤中【汉书宣帝纪】莲勺有盐池纵横十余里其乡人曰卤中【如淳注　莲勺故城在县东北】卤者咸池也今在栎阳县东【顔师古注栎阳今属临潼】莲花池在县东北来化镇今涸即莲勺县故址【县志　详见蒲城县】
　　涌泉　在县城北莳莲百余亩五六月临眺芳气袭人颇称佳境【县新志】
　　袁公泉　在襟湭门外官路北【县新志】
　　梁泉　在县东南【县册】在县东南百五步【长安志】龙尾坡底之东有梁泉其西有姜泉【县志】
　　甘泉　在县东南神川原东南【县志　按长安志甘泉在城内以故城在今县东南故泉昔在城内今在城外也】
　　蔡泉【一名蔡顺井又名蔡孝子井】在县城东亦名蔡顺井神川原北麓有井凡九曰魏王井相传西魏都长安时所甃者此特其一余皆堙塞莫可考【县志】在甘泉东又名蔡孝子井【县新志】
　　龙泉　在县西南四十里清涧头东原之下【县新志】龙泉在羝坡东麓又灵源泉在龙泉西南即西魏置灵源县处【县志　灵源故城在县西南】
　　石泉【石一作十】在县西南五十里【县册】在马峪口其村曰十泉村【县志】
　　瑞泉　在县南五里风门西阜之坳当龙尾坡之半悬流如练旱祷多应故名【县志】
　　东西咸井　在县东北四十里【县册】在甘泉社其井有二水味颇咸【县志】
　　富平县
　　荆山一一【名强梁原名掘陵原】在县西南十里【贾志】导岍及岐至于荆山【书经禹贡】荆山在岐山东【孔传】黄帝铸鼎于荆山下鼎成上天因名其处曰鼎湖【史记封禅书】怀徳县禹贡北条荆山在南下有强梁原【汉书地理志　懐徳故城在县西南】禹铸鼎于荆山在怀徳县南今其下有荆渠是【帝王世纪】富平县有荆山【隋书地理志】荆山今名掘陵原【括地志】在富平县西南二十五里【元和志　唐富平县在今治东北】山下有渠曰荆渠近渠即强梁原也【耀州志　按雍胜畧以嵯峨为荆山颇与地理括地诸志不合】
　　黄金塠　在县北二十里【长安志】即通闗以西雷村以东山也又有黄金阜即土山之隆起者【县志】
　　龙泉山【一名屏风山一名凤凰山】在县北三十里一名屏风山【府志】富平县有龙泉山【唐书地理志】中宗定陵在龙泉山【元和志】山有五泉涌出故名【耀州志】一名凤凰山【贾志】后周太祖成陵在凤凰山南【县志】
　　月窟山　在县北四十里有泉深数仞旱祷必应【府志】万厯癸未秋有僧夜闻空中丝竹声渐逼泉所近视则无其南三十步有王石洞世传为王仙隠处又右有玉女洞左有仙人洞深俱不测山东有古蜂洞在悬崖中蜜流如瀑【县志】
　　瓮金山【瓮金一作金瓮一名虎山】在县北五十里月窟山东【府志】富平县有瓮金山【唐书地理志】山有顺宗丰陵【元和志】一名虎山状如虎踞【贾志】
　　东西女学洞　在县北【县册】定陵后通闗乡入谷二十余里有二洞一名东女学一名西女学东女学洞崖壁悬絶跻攀不及夜往往闻读书声相传山前有神雕常防洞门人或犯者神雕击之西女学洞有一石室秉炬可行一二十里近闭不通人又山顶有天井直下深二丈许底傍有崖龛梯磴而上屈曲甚广龛内有道经置栢床上有石人俛首凭案而坐形如生又北行二十余里有三泉山谷内有三石盆各广丈余光滑殆非人工泉水常满古老云时有仙人浴此大都此山有犯者即立致雷雹伤稼【録异记　三泉山又见同官县】
　　铁牛山【一名老君山】在县北七十里其相近有牡丹山【耀州志】锦屏山东南十里为蟠桃山其上有三泉又折而东北三里为老君山山南有铁牛洞即铁牛山也又北三里为左眼山山之右有老君洞又东二里为石窝山山之北有盆倾峪车辋窰又西一里有牛窰又东二里为底店山一名立地山其下有三泉峪峪之北为中岭其下亦有泉流止一里又东二里为龙眼山其下有药泉峪【县志】
　　北陆原【陆一作虏】在县西北【县图】北虏原在县西北十里【长安志】其下为北虏川即张浚战处【府志　按魏书地形志频阳县有南卤原疑即此频阳故城在今县东北故谓为南原然魏志作卤当以有盐而名不然则非一原也】
　　天乳山　在县西北三十里【府志】两峯相对如乳唐文宗章陵在焉【雍大记】
　　檀山【檀一作坛】在县西北三十五里【府志】富平县有檀山【唐书地理志】有代宗元陵【元和志】檀山傍为邑子山有马跑泉【耀州志】在檀山西以北有邑山此山小若子然故名【县志】
　　锦屏山【一名将军山】在县西北三十五里其傍为髙阳峯【耀州志】山上有王翦庙其下即锦川【贾志】一名将军山【府志】髙阳峯一名走马岭在邑子山东一里【县志】
　　紫金山　在县西北四十里【长安志】虎头山在县西北五十里有唐懿宗简陵葢即紫金之支陇也【耀州志】
　　椅子山【一名邑山】在县西北五十里其形如椅【府志】一名邑山山后有目莲塔又东五里为五龙山山之隂五泉合流为小河【县志】
　　万户塠　在县西三十里【长安志】
　　迤山【一名瓦窰头山】在县西南二十五里俗名瓦窰头山【县志】秦襄公列为诸侯其封城东至迤山【郑氏诗谱】
　　盘龙原　在县南石川河所经【县志】
　　中华原【一名石婆泉一名华原头】在县东南三十里一名石婆原其髙处曰华原头后周中华郡以此名有元魏孝文帝陵【县志　中华故城在县南】
　　羊蹄原　在县东南三十里【长安志】自贺兰观东至髙堂村为羊蹄原【县志】
