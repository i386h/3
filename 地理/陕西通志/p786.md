<!-- { "loadSidebar": true } -->
　　宋复唯识廨院碑蓝田故龙泉寺也有洪集者与姚氏共复之而为之碑书或正或行或草或兼一二笔小篆分其草又时作渴笔极竒怪遒伟似鲁公诚悬而时复出入但记者书者阙其姓名独刻者张遒姓名无恙赐西岳庙乳香碑正书亦有栁诚悬笔意游师雄墓志张舜民撰书者为邵防清圆秀劲大足名家枢宻赵瞻碑瞻盩厔人卒塟城南四里碑仆而泐仅有数十字可辨观其书法劲健【石墨镌华】
　　应梦寺后有石相传以为殒星必不可动一胡僧见之曰此文星也里诸生祭而掘之遂徙之寺前后里人郭玉柱于东乡得一石亦曰文星置之星聚书院【醴泉县志】朝邑旧治在西原耕者徃徃得瓦缶一人得古镜其背铭曰买得秦王镜判不惜千金非关欲照胆持此自明心【朝邑县志】
　　澄城郑某嘉靖间掘得一陶枕制颇工致中央有刻云天听寂无声云云两旁对云卖酒楼头风□□织绫梭畔雨潇潇不知何谓吟则康节笔也【澄城县志】
　　玉盆在褒城县北八里水中乃石生成不费斧凿光洁如玉内有玉盆二大字仍镌唐诗曰石硁盆琢玉川激水拖蓝【贾志】
　　千金宝要者宋学士郭思按唐孙真人千金方纂要也宣和六年思刻于华州公署明正统八年华州知州刘整重刻予得之珍如拱璧因刻耀州真人洞前云隆庆六年秦王守中识【千金寳要序】
　　风雅
　　天作周祭岐山配以大王文王之诗【申培诗説】
　　襄公伐戎初命为秦伯国人荣之赋车辚【诗传】
　　蒹葭君子隠于河上秦人慕之而作是诗【诗説】
　　终南戒襄公也能取周地始为诸侯受显服大夫美之故作是诗以劝戒之【诗小序】
　　穆公卒塟雍秦之良臣子舆氏三人从死秦人哀之为作黄鸟之诗【史记秦本纪】
　　百里奚为秦相作乐所赁澣妇自言知音呼之援琴抚而歌曰百里奚五羊皮临别时烹伏雌炊扊扅今日富贵忘我为因问之乃其妻云【事文聚】
　　秦康公母晋献公女文公遭骊姬之难未反而秦姬卒穆公纳文公康公时为太子赠送文公于渭阳念母之不见也我见舅氏如母存焉作渭阳之诗【毛诗序】
　　襄公十四年夏诸侯之大夫从晋侯伐秦及泾不济叔向见叔孙穆子穆子赋匏有苦叶叔向退而具舟【左传】昭王在随申包胥如秦乞师立依于庭墙而哭秦哀公为之赋无衣【左传】
　　秦始皇陵在骊山北于渭北诸山运取大石故其歌曰运石甘泉口渭水为不流千人一唱万人相钩【关中记】古丈夫者秦时骊山役夫毛女秦宫女并以计得脱入山大中初有陶太白尹子虚者采药入芙蓉峯遇之一古服俨雅一鬟髻防衣相与倾壶而饮饮尽古丈夫折松枝叩壶而吟毛女和之曰谁知古是与今非闲蹑青霞绕翠防箫管秦楼应寂寂彩云空惹薜萝衣又毛女正美赠华山游人诗曰曾折寒枝为寳栉又编栗叶代罗襦有时却问秦宫事笑撚山花望太虚【全唐诗】
　　司马相如为上林子虚赋意思萧散不复与外事相关控引天地错综古今忽然而睡焕然而兴几百日而后成【西京杂记】
　　汉武始穿昆灵之池泛翔禽之舟自造歌曲使女伶歌之时日已西倾凉风激水女伶歌声甚遒因赋落叶哀蝉之曲【拾遗记】
　　昭帝元始元年穿淋池广千步时命水嬉游宴以文梓为船木兰为柂随风轻漾毕景忘归使宫人歌曰秋素景兮泛洪波挥手兮折芰荷凉风凄凄扬棹歌云光开曙月低河万岁为乐岂云多帝乃大悦【拾遗记】
　　汉苑中有栁状如人号曰人栁一日三起三倒李商隠赋云不比禁中人栁终朝剰得三眠【侯鲭録】
　　汉传毅扶风茂陵人永平中于平陵习章句因作廸志诗【汉诗评】
　　汉时有短箫铙歌之乐其曲有艾如张上之回战城南将进酒及魏受命改将进酒为平关中言曹公征马超定关中也北齐受东魏禅武成帝时汉上之回改名定关陇言神武遣侯莫陈悦诛贺防岳定关陇平河外汉北欵秦中附也后周宣帝时改汉艾如张为迎魏帝言魏武西幸太祖奉迎宅关中也改汉战城南为尅河苑言太祖俘斩齐十万众于河苑神武脱身至河单舟走脱也【册府元龟】
　　陈安善抚将士及死陇上人思之为作壮士之歌曰陇上壮士有陈安躯干虽小腹中寛爱养将士同心肝防骢文马铁鍜鞍七尺大刀奋如湍丈八蛇矛左右盘十荡十决无当前战始三交失蛇矛弃我防骢窜岩幽为我外援而悬头西流之水东流河一去不还复奈何刘曜闻而嘉伤命乐府歌之【通鉴注】
　　永兴二年四月苻坚如龙门五畤八月自临晋登龙门至韩原观晋魏颗鬼结草坑秦军之处赋诗而归【前秦録】苻坚分四帅子弟三千户配长乐公丕镇邺亲送于防上流涕而别赵整援琴而歌曰阿得脂阿得脂博劳旧父是仇绥尾长翼短不能飞逺徙种人留鲜卑一旦缓急语阿谁坚笑而不纳【十六国春秋】
　　陆觊与范蔚宗相善自江南寄梅一枝诣长安与蔚宗因赠以诗云折梅逢驿使寄与陇头人江南无所有聊赠一枝春【桂林记】
　　周灭齐以后主归长安为诗曰龙楼絶行迹鳯阙永无因独知明月夜遥想邺城人【五代新闻】
　　武功县南唐髙祖故宅贞观六年幸之赏赐闾里同汉沛宛帝懽甚赋诗命起居郎吕才被之管为功成庆善乐【贾志】
　　京城内金吾晓暝传呼以戒行者马周献章始置街鼓俗号咚咚有道人裴翛然戏为渭川歌词曰遮莫咚咚鼓须倾湛湛杯金吾倘借问报道玉山頺【大唐新语】
　　贞观中蜀人李义甫八嵗时以神童至京师太宗在上林苑便对有得乌者上赐义甫义甫即时进诗曰日里飏朝彩琴中伴夜啼上林如许树不借一枝栖上笑曰朕今以全树借汝【闲居笔记】
　　唐元奘禅师往西域房前有松其枝西偃忽一日枝东偃弟子曰师归矣果然李洞送僧归南海诗长安却囘日松偃旧房前正用此事【全唐诗话】
　　慈恩寺与元殿正相值建塔始置十层后减为七层卢照邻诗云十层碧瓦揺虚空四十门开面面风【画墁録按二句本章八元诗误作照邻】
　　大足元年幸京师同州刺史苏瓌进圣主还京乐舞御行宫楼观之赐以束帛令编于乐府【册府元龟】
　　神龙以来杏园宴后皆于慈恩塔下题名同年中推一善书者纪之他时有将相则朱书之及第后知闻或遇未及第时题名处则为添前字故昔人有诗云曾题名处添前字送出城人乞旧衣【摭言】
　　唐神龙之际京城正月望日盛饰灯影之防金吾弛禁特许夜行王主之家马上作乐以相夸竞文士皆赋诗以纪其事作者数百人惟中书侍郎苏味道吏部员外郭利贞殿中侍御史崔湜三人为絶唱【杜阳杂爼】
　　武后游龙门命羣臣赋诗先成者赏锦袍左史东方虬既拜赐坐未安宋之问诗复成文理兼美左右莫不称善乃就夺袍衣之【隋唐佳话】
　　中宗景龙中凡天子飨会游豫宰相及学士得从春幸棃园并渭水祓除则赐细柳圏辟厉夏宴蒲萄园赐朱樱秋登慈恩浮图献菊花酒称寿冬幸新丰歴白鹿观上骊山赐浴汤池给香粉兰泽帝有所感即赋诗学士皆属和【唐书李适传】
　　中宗正月晦日幸昆明池赋诗羣臣应制百余篇殿前结防楼命昭容选一篇为新翻御制曲从臣悉集其下须臾纸落如飞各认其名而怀之惟沈宋二诗不下移时一纸飞坠竞取而观乃沈诗也评曰二诗工力悉敌沈诗落句词气已竭宋诗云不愁明月尽自有夜珠来犹陡健轩举【全唐诗话】
　　景龙中中宗尝游兴庆池侍宴者逓起歌舞并唱回波词方便以求官爵给事中李景伯亦起舞歌曰回波词持酒巵防臣职在箴规侍宴既过三爵諠哗窃恐非仪于是罢宴【大唐新语】
　　昆明池汉武所穿中宗朝安乐公主请焉帝不可主不悦因别掘一池号曰定昆池既成中宗往观令公卿赋诗李黄门日知诗云但愿暂使居者逸无使时传作者劳【隋唐佳话】
　　开元时李峤等作桃花诗帝令择二十篇入乐府谓之桃花行【珍珠船】
　　元公稹为御史鞫狱梓潼时白尚书在京游慈恩小酌花下为诗寄元曰花时同醉破春愁醉折花枝当酒筹忽忆故人千里去计程今日到梁州时元果及褒城亦寄梦游诗曰梦君兄弟曲江头也向慈恩院里游驿吏唤人排马去勿惊身在古梁州千里神交若合符契【本事诗】
　　开元中诗人王昌龄髙适王之涣齐名一日共诣旗亭小饮忽有梨园伶官十数人登楼会防俄有妙伎四辈寻续而至昌龄等私相约曰我辈各擅诗名可宻听诸伶所讴若诗入歌词多者为优俄一伶唱曰寒雨连江夜入吴平明送客楚山孤洛阳亲友如相问一片氷心在玉壶昌龄引手画壁曰一絶句寻又一伶讴曰开箧泪霑臆见君前日书夜台何寂寞犹是子云居适引手画壁曰一絶句寻又一伶讴曰奉帚平明金殿开强将团扇共徘徊玉顔不及寒鸦色犹带昭阳日影来昌龄又引手画壁曰二絶句之涣自以诗名已久因谓诸人曰此辈潦倒乐官所唱皆巴人下里之词耳因指诸伎中最佳者曰待此子所唱如非我诗即终身不敢与子争衡矣须臾次至双鬟发声则曰黄河逺上白云间一片孤城万仭山羗笛何须怨杨桞春风不度玉门闗之涣即揶揄二子曰田舍奴我岂妄哉因大谐笑诸伶不喻其故皆起诣曰诸郎君何此嗢噱昌龄等话其事诸伶竞拜乞俯就筵席三子从之欢醉竟日【唐诗纪事】
　　开元中禁中初重木芍药即今牡丹得四本红紫浅红通白者移植于兴庆池东沉香亭前会花方繁开上乘月夜召太真妃以歩辇从诏特选棃园子弟中尤者得乐十六色李龟年手捧檀板押众乐前欲歌之上曰赏名花对妃子焉用旧歌词为遂命李龟年持金花笺宣赐翰林学士李白进清平调词三章白承防犹苦宿酲未解因援笔赋之龟年以词进上命棃园弟子约畧调抚竹遂促龟年以歌太真持玻璃七宝杯酌西凉州蒲萄酒笑领歌意【唐诗纪事】
　　开元时髙太素起商山六舘曰春雪未融舘清夏晚云舘中秋午月舘冬日方出舘暑簟清风舘夜阶急雨舘各制一铭【玉壶氷】
　　开元中有程脩己者善画得进谒宗会莫春内殿牡丹开上问脩己曰今京邑传唱牡丹诗谁为首出对曰闻公卿间多吟赏中书舍人李正封诗曰国色朝酣酒天香夜染衣上闻之嗟赏移时【松杂记】
　　开元末裴士淹得白牡丹一窠植于长兴私第天宝中为都下所赏当时有白给事宅看牡丹诗曰长安年少惜春残争认慈恩紫牡丹别有玉盘承露冷无人起就月中看【酉阳杂爼】
　　予尝秋日客咸阳宝楼上汉诸陵在晚照中有歌太白乐游原词者一坐凄然而罢【邵博闻见后録】
　　天宝二年韦坚引浐水抵苑东望春楼下为潭以通江淮运船上幸望春楼观新潭坚以新船数百艘徧榜郡名各陈县中珍货于船头陜尉崔成甫着锦半臂居前船唱得宝歌曰得宝农野农得宝耶潭里舟船閙州铜器多三郎当殿坐聼唱得宝歌使美妇百人盛饰而和之【通鉴】
　　骊山多飞禽名阿滥堆明皇御玉笛采其声翻为曲子名播于逺近人竞以笛效吹故张祜诗云红树萧萧阁半开玉皇曾幸此宫来至今风俗骊山下村笛犹吹阿滥堆【碧鸡漫志】
　　明皇幸蜀初入斜谷霖雨弥日栈道中闻铃声帝方悼念贵妃采其声为雨淋铃曲以寄恨时棃园弟子惟张野狐一人善箄篥因吹遂传于世【碧鸡漫志】
