<!-- { "loadSidebar": true } -->
　　杨荣麟州人七世同居咸平时旌表仍蠲课调【续文献通考】元守全京兆人五世同居请加旌表诏从之【宋史裘承询传】李永洋州民负土成母坟芝生坟上【宋史五行志】
　　刘靖同州郃阳县人兄弟同居宅边榆树上生桑西廊梧桐上生谷枝明年坟中白杨生桧并鬰茂乡人号榆为义祖桐为小义杨为义孙县令出官钱为修三异亭【清异録】
　　侯可字无可华隂人笃志为学随计入京里中醵金赆行比还悉散其余与同举者曰此金乡里所资以应诏者也不可以为他利且行闻乡人病念曰吾归则彼死矣遂留不去病者瘉辍已马载之徒步而归孙沔征防猺请军事奏功得官知化城县巴俗尚鬼而废医娶妇必择财可为约束立制违者有罪防变其习再调华原主簿富人有不占田籍而质人田劵至万亩嵗责其租可晨驰至富家发椟出劵归其主签书仪州判官西夏防边使者使可按视即以数十骑涉夏境猝与之遇亟分其骑为三四令之曰建尔旗帜旋出徐行夏人以为诱骑不敢击韩琦镇长安荐知泾阳县説渭源羌酋输地八千顷因城熟羊以抚之琦上其功又议复郑白渠得召对以微罪罢官至殿中丞卒于家年七十二可轻财乐义急人之急忧人之忧与田顔为友顔病千里求医未归而顔死不瞑目可至拊之乃瞑顔无子不克葬可辛勤鬻衣卒葬之方天寒单衣以居有馈白金者顾顔之妹处室举以佐其奁具一日自逺归家以窭告适友人郭行扣门曰吾父病医邀钱百千卖吾庐而不售可恻然计槖中装畧当其数尽与之闗中称其贤【宋史本传】
　　张伯威大安军人绍熙元年举武进士调神泉尉太母黄年九十八不忍之官黄得血痢濒殆伯威剔左臂肉食之遂愈继母杨因姑病笃惊而成疾伯威复剔臂肉作粥以进其疾亦愈知大安军罗植即伯威所居立纯孝坊事闻诏伯威与升擢【宋史本传】
　　师安字子仁清涧人笃信孝友家富好施幼失怙恃事外祖母三十年生养死葬备尽其礼常刻家训于石曰无犯非礼无妄语言勤俭率物为先卒赠忠训郎改昭毅郎【贾志】
　　张评事泾阳人五世同居男女百口缌服同防宋金两朝勅命筑义门台旌表宅里【续文献通考】
　　元
　　贺仁杰字寛甫鄠人父贲数从军有功闗中兵后积尸满野贲买地金天门外为大塜葬之后歴官总管京兆诸军卒仁杰从世祖南征云南北征乃顔皆着劳绩居中事上知无不言言无不听多所禆益而言不外泄帝爱重之帝欲选童女充后宫及有司买物多非土产山后盐禁为民害皆奏罢之特授上都留守加中书右丞其妻刘殁帝欲为娶贵族固辞乃娶民间女已而丧明夫妻相敬如友未尝置媵妾大徳九年请老卒諡忠贞【元史本传】
　　李邦瑞字昌国临潼人幼嗜学读书通大义木华黎下诸城堡率众来归受防使宋宋遣贱者来迎邦瑞叱出之宋改命行人乃如约而还太宗慰劳赐车骑因奏兵戈之际宗族离散乞归寻访帝谕驰驿南京寻访亲戚或以诸部者悉归之后从诸王濶出经畧河南凡所歴州郡四十城绘图以进授金符宣差军储使卒【元史本传】
　　萧道夀兴平人家贫鬻鍼以自给母年八十余道夀事养尽礼每旦母起亲侍盥栉日三饭必待母食然后退就食至夕必待母寝然后退就寝出外必以告母许乃敢出母或怒欲罚之道夀自进杖伏地以受杖足母命起乃起起复再拜谢违教拱立左右俟色喜乃退母尝有疾医累嵗不能疗道夀刲股肉啖之而愈至元八年赐羊酒表其闾【元史本传】
　　张闰延长县人八世不异防家人百余口无间言日使诸女诸妇各聚一室为女红工毕敛贮一库室无私藏幼穉啼泣诸母见者即抱哺一妇归宁留其子众妇共乳不问孰为已儿儿亦不知孰为已母也闰兄显卒即以家事付侄聚聚辞曰叔父行也叔宜主之闰曰侄宗子也侄宜主之相让既久卒以付聚至元二十八年旌表其门【元史本传】
　　王思聪安塞人素力田农隙则教诸生得束脩以养亲母丧尽哀父继娶杨氏事之如所生以家多幼稚侵父食别筑室曰养老堂奉之朝夕定省父尝病剧思聪忧甚拜祈于天额膝皆成疮得神泉饮之愈后复失明思聪防之即能视县上其状命表异之【元史本传】
　　刘徳奉元人父娶后妻何氏徳事之如所生家贫佣工取直寸钱尺帛皆上之四弟并何出徳抚爱尤笃年五十未娶称贷为弟求妇诸弟化其徳一门蔼然乡里称为刘佛子【元史郭全传】
　　杨皥扶风人父清母牛氏牛氏病皥叩天求代遂痊如是者再后牛氏失明皥登太白山取神泉洗之复如故牛氏殁哀毁特甚葬之日大雨独皥墓前后数里宻云蔽之雨不沾土葬毕令妻衞氏养清皥独庐墓上负土为坟清卒亦如之【元史本传】
　　李子敬陜西三原人嫁不能嫁者五十余人葬不能葬者五十余丧焚逋劵四万余贯有司以名闻旌之【元史孙秀实传】
　　赵荣扶风人母强氏有疾割股肉啖之者三复负母登太白山祷于神得圣水饮之乃痊后年七十五卒荣号痛不食三日方饮水七日乃食粥葬之日白云庇其墓前后十五里葬毕而散荣负土成坟庐其侧终丧【元史本传】
　　吴好直蒲城人父殁事继母孝兄弟求分财好直劝谕不能止即以已所当得悉推与之淡泊三十年无悔诏旌表【续文献通考】
　　甄城柴郁陈舜咨俱蒲城人皆能孝友以已财分让兄弟县令言状均防旌表【续文献通考】
　　吴份髙陵人尝畜牛每耕田不烦人策人策之輙触人死子弟欲鬻之份曰是嫁毒也他日份出子弟鬻之份追客以牛性语客客遂还牛取直而去份又善折鬬讼不烦辞而人服有讼不之官而解官闻之朝乃旌其庐曰耆徳吴份门【续文献通考】
　　王忠三原长孙里人能尽孝道值母有疾欲为之娶忠曰吾母疾安忍为此后母卒庐墓日夜哀号疏食饮水人所不堪有司奏旌其门【续文献通考】
　　王显政蒲城人五世同居天厯中旌其门【元史文宋本纪】王理蒲城人七世同居延祐天厯中表其门【续文献通考】张思孝华州人母丧以孝闻父疾调防甚至不愈以父涕洟半器垂泣尽饮之复洁斋致祷乞以身代未防遂痊至顺三年表其门【元史本传】
　　王士宏中部人父抟有疾士宏倾家赀求医见医即拜遍祷诸神扣额成疮父殁哀毁尽礼庐墓三年墓庐上有竒鹊来巢飞鸟翔集终丧复建祠于茔前朔望必往奠祭虽风雨不废也有司上其事旌表之【元史本传】
　　何从义洛川人祖良祖母李氏偕亡从义庐于墓侧旦夕哀慕不脱绖带不食菜果唯啖疏食而已事父世荣母王氏孝养尤至伯祖温伯祖母郝氏叔祖恭叔祖母贺氏叔祖让叔祖母姜氏叔父珍叔母光氏皆无子比其亡也从义咸为治葬筑髙坟祭奠以礼时人义之【元史本传】
　　王克已中部人父伯通殁克已庐于墓侧貊髙纵兵掠县民皆逃窜克已独守墓不去家人呼之避兵克已曰吾誓守墓三年以报吾亲虽死不可弃也俄兵至见其身衣裳衰绖形容憔悴曰此孝子也遂不忍害竟终丧而归【元史本传】
　　刘思敬宜君人事其继母沙氏杜氏无异亲母父年八十两目俱丧明防乱兵剽掠其乡思敬负父避于岩穴中有兵至欲杀思敬思敬泣言曰我父老矣又无目我死不足惜使我父何依乎兵怜其孝不忍杀父子皆免于难【元史本传】
　　员从政葭州人累世同居【续文献通考】
　　刘钦字仲贤醴泉人元末兵至九山钦负母而逃携子与侄度难两全以侄为母所钟爱谓其妻曰父母爱则爱之敢以恩夺孝为不道之人哉投子于泾水襁母擕侄而行卒脱兵患孝义闻于郡国【贾志】
　　赵璋奉天人任安善屯丞辞职归养素性孝友礼士周穷尤笃信义子质累官宜川白水商州龙沙宣慰使尝遇母忌日泣曰人子于亲与其祭之厚孰若养之周【贾志】
　　明
　　党荣富平诸生父冕官主事得罪戍云南荣上疏愿以身代上悦曰君亲人道大伦忠孝臣子大节荣能笃大伦全大节其令应天府速给冕引还乡并除戍【贾志】
　　王忠同官人七嵗丧父事母以孝闻洪武三年诏旌其门【冯志】
　　陈七儿延安人逺戍边思母日夜号泣若风癫匝地环绕不能立脚晚见闗帝跪求令骑马尾不移时至家惊卧方苏与母防未防母卒终丧庐墓三年永乐十年勅立石坊旌表【延安府志】
　　梁鏆字贯之鳯翔人大父凖永乐时任石州学正闻母张氏讣音即日徒跣抵家营葬结庐茔域朝夕哭奠时礼科给事中胡濙奉使抵鳯闻其事造茔慰问比还奏于朝诏授湖广均州知州制终赴均半载以疾卒子信治家孝且严信子鏆以母赵遘病亲尝汤药侍不离席及卒勺饮不入累日葬时于墓所筑垣庐居其中穴一隙以通薪水号泣如初丧服阕而考终于西河乃出庐迎归葬后复居冢上前后积六载邑人咸重之称曰梁孝子【牛泽撰梁氏世孝纪】
　　王永绥徳人都指挥佥事母丧三年不入内宣徳五年旌表【马志】
　　秦福郃阳人正统六年出粟千石助赈宁夏勅书建坊褒之【宰莘退食録】
　　员宗义咸阳人慷慨有志节事继母以孝闻敦族睦邻轻财尚义正统间饥宗义赈救活防万人【西安府志】
　　张兴咸阳人景泰五年值凶荒兴施财赈穷煮粥济饥活人不可胜数后嵗丰有来报者兴竟不任【马志】
　　马仲良三原人仁让谨饬口不言人过失处乡里犯而不校尝有野鸽羣集所居庐若忘机者将卒出书一编皆笃厚亲戚邻里之説【韩苑洛撰墓表】
　　陈于殿字伯重潼闗人父殁庐墓一年值母哭夫丧明于殿即归侍奉汤药昼夜祷吁极其精诚夜梦神人语曰尔母目复明矣及旦视之果然洎母殁复庐墓李完泾阳人母病蒙完时防母目寻复如故南续芳渭南人母失明续芳求医祷神心力并瘁未防母目复明【贾志】
　　党汝孝汉隂人同父进朝早出刈麦父为虎噬汝孝奋力追之夺父虎口虎蹲视林中有复噬势汝孝愈奋以石击之负父归治噬疮阅三月无恙【汉隂志】
　　朱敬醴泉人母殁庐墓羣盗至不忍加害遗以米敬不受强留之后又至敬以所遗米作食食盗乘间劝谕羣盗同声悔过后果改行卢春渭南人母殁庐墓三年拜泣无间寒暑有盗来劫春曰我守墓者盗曰此卢孝子也遂去刘霞长武生员亲丧庐墓贼至欲杀之后询为刘孝子贼亦感动舍去【贾志】
　　李茂澄城人母患恶疮茂口吮脓血及殁庐墓时暴雨如注茂惧水啮墓伏墓而哭焂然雨止父殁亦然天顺六年旌表茂二子表森表子俊皆以庐墓旌表【贾志】
　　李清长安人字元洁甫十九父殁水浆不入口者数日哀毁逾礼不食肉不内处累年母病汤药亲尝不离左右及卒哀毁防灭性【西安府志】
　　刘勤字警常髙陵人居丧哀毁骨立杖而后起与弟勉琏友爱甚笃琏字宗器成化末饥独贩米汉中以养二兄早孤孝思至老弗替乡里称服【马志】
　　刘时荪髙陵人事母至孝凢饮食衣服皆亲试然后奉母诸弟有不恭者不形诸言恐伤母心母殁哀毁骨立人不忍见【贾志】
　　张鋭髙陵人事亲及二兄孝友成化末年大饥鋭千里负米奉养与族人祀先祖祭毕必男女分席防饮以施劝戒【贾志】
