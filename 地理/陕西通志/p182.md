<!-- { "loadSidebar": true } -->
　　神宗熙宁三年陜西永兴军安抚使司马光乞免本路青苗役钱疏略曰陜西百姓自城绥州以来供应诸般科配及支移税赋今年亢旱流移者不少国家所宜存恤使人户安集臣伏见先所散青苗钱贫破百姓为患不细今议者又欲令州县将诸色人役放罢官为雇人祗令人户均定免役钱随二税送纳单丁女户客户寺观等并令均出若果行此法害必又甚于青苗何则上等人户自来更互充役有时休息今嵗嵗出钱是常无休息之期也下等人户及单丁女户等从来无役今尽使之出钱是孤贫鳏寡俱不免役也若钱少则不足以雇人钱多则须重敛于民雇人不足则公家阙事重敛于民则众心愁怨且受雇者皆浮浪之人使主守官物则必侵盗使干集公事则必为奸事废则挺身逃亡无有田宅宗族之累建议者亦自知不可乃云若雇人不足即依例轮差支与逐处所定雇钱是则徒有免役之名而役犹不免但无故普増数倍之税也彼青苗钱以债与民可取其息已是困民今又使横出数倍之税民安有不困蹙者哉况陜西累嵗奉边民力雕弊岂可复为无益之事以扰之伏望圣慈特免永兴军一路青苗免役钱以爱惜民力専奉边费【司马温公集】七年永兴秦鳯比之他路民贫役重诏提举司并省冗役次第蠲减当留三分寛剰以为水旱阁放之备【宋史食货志】
　　哲宗元祐初御史论陜西转运司吕大忠假支移之名实令农户计输脚钱十八百姓苦之乃下提刑司体量均其轻重之等以税赋户籍在第一等第二等者支移三百里第三等第四等二百里第五等一百里不愿支移而愿输道里脚钱者亦酌度分为三各从其便焉【文献通考】五年户部请陜西乡差衙前以投募人所得顾直为则而减半给之投名衙前惟差耆长他投皆免【宋史食货志】
　　徽宗崇宁中京兆府户二十三万四千六百九十九口五十三万七千二百八十八商州户七万三千一百二十九口一十六万二千五百二十四同州户八万一千一十一口二十三万三千九百六十五华州户九万四千七百五十口二十六万九千三百八十耀州户一十万二千六百六十七口三十四万七千五百三十五延安府户五万九百二十六口一十六万九千二百一十六鄜州户三万五千四百一口九万二千四百一十五坊州户一万三千四百八口四万一百九十一邠州户五万八千二百五十五口一十六万二千一百六十一鳯翔府户一十四万三千三百七十四口三十二万二千三百七十八陇州户二万八千三百七十口八万九千七百五十兴元府户六万二百八十四口一十二万三千五百四十洋州户四万五千四百九十口九万八千五百六十七沔州户一万二千四百三十口一万九千六百七十三【宋史地理志】
　　金陜西京兆府户九万八千一百七十七商州户三千九百九十九干州户二万六千八百五十六同州户三万五千五百六十一耀州户五万二百一十一华州户五万三千八百鳯翔府户六万二千三百二陇州户一万六千四百四十二延安府户八万八千九百九十四丹州户一万三千七十八保安州户七千三百四十绥徳州户一万二千七百二十鄜州户六万二千九百三十一坊州户二万七百四十六邠州户四万七千二百九十一【金史地理志】
　　熙宗皇统四年十一月陜西嵗饥百姓流落典雇为奴婢者官给绢赎为良丁放还其乡男三疋妇人幼小二疋【金史食货志】
　　元宪宗时制为士者无奴籍京兆多豪强废令不行防希宪至悉令着籍为儒【续文献通考】
　　世祖至元九年秋七月诏分阅京兆等处特黙齐奴户名籍【元史世祖本纪】十八年六月勅宣慰司安西等处军站凡和雇和买与民均役【续文献通考】二十七年兴元路户二千一百四十九口一万九千三百七十八奉元路户三万三千九百三十五口二十七万一千三百九十九鳯翔府户二千八十一口一万四千九百八延安路户六千五百三十九口九万四千六百四十一【元史地理志】
　　成宗大徳二年六月诏陜西诸色户与民均当徭役【元史成宗本纪】五年籍安西王所侵占田站等四百余户为民【续文献通考】
　　明太祖洪武二十六年陜西布政司户二十九万四千五百二十六口二百三十一万六千五百六十九【明防典】
　　英宗正统元年令陜西等府州县造逃户周知文册送各处巡抚并清军御史处督令复业其已成家业愿入籍者给与户由知照仍令照数纳粮若本户原有丁多税粮十石以上今止存一二丁者认种地五十亩原籍有人办粮者每人认种地四十亩俱照轻租民田例起科原系军匠籍者仍作军匠附籍该衞缺人则发遣一丁补役该轮班匠则发遣一丁当匠原籍系灶籍者俱作灶户免盐课量加税粮若仍不首虽首而所报人口不尽或展转逃移及窝家不举首者俱发甘肃衞所充军【续文献通考】四年添设陜西布政司所属府州佐贰官各一员抚治流民六年令陜西土军优免五丁余听科差七年令陜西土军土民余丁若户丁有在边操备者亦免杂泛差役【世法録】
　　宪宗成化元年添设陜西按察司副使一员于汉中府抚治流民二十三年诏陜西等处军民因饥荒逃移将妻妾子女典卖与人者许典买之家首告准给原价赎取归宗其无主及愿留者听隐匿者罪之【续文献通考】
　　孝宗治四年造册户口数目陜西布政司户三十万六千六百四十四口三百九十一万二千三百七十【明防典】十五年陜西布政司户三十六万二千五十一口三百九十三万四千一百七十六【图书编】
　　世宗嘉靖初陜西布政司户三十六万三千二十七口三百五十二万六千六十四【按此户口亦兼甘肃在内】西安府户一十八万一千九百二口一百五十七万九千一百十六力差准银三万六百五十两一钱九分银差徴银五万四千九百六十三两一钱三分三厘零鳯翔府户二万八千六百四口二十八万九千六百九十三力差准银七千四百四两二钱银差徴银一万二千四十五两六钱四分零汉中府户二万八千八百七十六口一十九万一百六十六力差准银九千七百六十二两七钱一分银差徴银一万八千一百三十一两七钱零延安府户四万五千八百六十五口五十九万一千七百二力差准银一万二千九百四十三两五钱四分银差徴银一万五千三百二十七两二钱四分零【力差门禁库司兵机兵钟鼔夫巡栏大户斗级馆夫厯日夫刷印刋字表背木匠水夫　银差祭祀乡饮药味民校修理柴薪马夫斋膳夫茶夫年例银两婚丧军器料物嵗贡路费孤老布花等○马志】二十一年陜西布政司户三十九万五千六百七口四百八万六千五百五十八【图书编】
　　穆宗隆庆元年令黄甫川等处河道通行造船二十只每只该用水手四名于葮州神木府谷吴堡米脂绥徳等州县增入徭规照船佥派每名准免徭银四两如隔越稍逺情愿徴银代募亦从其便【世法録】
　　神宗万厯六年户口数目陜西布政司户三十九万四千四百二十三口四百五十万二千六百七【续文献通考】税课
　　秦少府【史记秦二世本纪】汉书百官表曰少府秦官应劭曰掌山泽陂池之税名曰禁钱以给私养自别为蔵少者小也故称少府【二世本纪注】
　　汉武帝太初四年冬徙农都尉治武关税出入者以给关吏卒食【汉书武帝本纪】
　　【附】王莽居摄于长安及五都立五均官更名长安东西市令东市称京西市称畿工商能采金银铜连锡登取贝者皆自占司市钱府顺时气而取之诸取众物鸟兽鱼鼈百虫于山林水泽及畜牧者嫔妇桑蚕织纴纺绩补缝工匠医巫卜祝及他方技商贩贾人坐肆列里区谒舍【谒舍今客舍也】皆各自占所为于其所在之县官除其本计其利十一分之而以其一为贡敢不自占占不以实尽没入所采取【汉书食货志】
　　晋【附】苻坚永兴中开山泽之利公私共之【晋书苻坚载记】姚兴始中以国用不足增关津之税盐竹山木皆有赋焉羣臣咸諌以为天殖品物以养羣生王者子育万邦不冝节约以夺其利兴曰能逾关梁通利于山水者皆豪富之家吾损有余以禆不足有何不可乃遂行之【姚兴载记】
　　唐髙祖武徳二年以谷贵禁关内屠沽【唐书髙祖本纪】闰二月诏曰酒醪之用表节制于欢娱刍豢之滋致肥甘于丰衍然而沉湎之辈絶业亡资惰寙之民骋嗜奔欲方今烽燧尚警兵革未宁年数不登市肆腾踊趋末者众浮冗尚多肴羞麴蘖重增其费救弊之术要在权宜关内诸州官民具断屠沽【册府元】
　　肃宗乾元元年京师酒贵肃宗以廪食方屈乃禁京城酤酒期以麦熟如初【唐书食货志】
　　徳宗建中三年以京师四方所凑罢【唐书食货志】闰正月初酒天下悉令官酿斛受直一千米虽贱不得减二千委州县综领醨簿私酿罪有差以京师王者都特免其【册府元】京兆尹韦贞取僦柜纳质钱及粟麦粜于市者四取其一长安为罢市市民相率遮邀宰相哭防卢杞疾驱而过韦贞惧乃请钱不及百缗粟麦不及五十斛者免而所获裁二百万缗赵赞请诸道津防置吏阅商贾钱每缗税二十竹木茶漆税十之一复请税间架算除陌及泾原兵反大嘑长安市中曰不夺尔商户僦质不税尔间架除陌矣于是间架除陌竹木漆铁之税皆罢贞元二年复禁京城畿县沽酒【唐书食货志】十二月度支请于京城及畿县酒之法每防一百五十其酒户并蠲免差役从之【册府元】
　　宪宗元和六年罢京师酤肆【唐书食货志】京兆府奏酒钱除出正酒户外一切随两税青苗钱据贯均率从之【文献通考】
　　文宗太和八年罢京师酒【唐书食货志】二月诏京邑之内本无酤属贞元用兵之后费用稍广始定店户等第令办纳况万方所聚私酿至多禁令既不可施利自无所入徒立课额殊非恵人其长安万安两县见徴酒钱一万五千一十贯八百文若先欠者并宜放免其酒钱起今亦宜停【册府元】
　　昭宗世以用度不足易京畿边镇麴法复酒以赡军鳯翔节度使李茂贞方颛其利按兵请入奏利害天子遽罢之【唐书食货志】
　　宋陜西虽酤而尚多遗利真宗咸平五年度支员外郎李士衡请增课以助边费乃嵗增十一万余贯【宋史食货志】景徳四年诏陜西民以柴薪渡河津者勿税【文献通考】
　　仁宗庆厯初三司言陜西用兵军费不给尤资酤之利请较监临官嵗课增者第赏之【宋史食货志】
