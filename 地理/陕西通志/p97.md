<!-- { "loadSidebar": true } -->
　　麟逰县城池隋义宁中建【按寰宇记隋初治仁夀宫贞观六年移于今理则县志所称隋建者考之未确也】土筑周三里门三东曰武川西曰获麟北曰邠风南临陡厓明景泰元年知县张翀重修天顺中知县张绅増筑外城因山爲险周九里三分髙三丈三尺池濶一丈万厯三十三年知县张养清于旧城门各建坊以别之崇祯十年知县夏绍虞复修旧城东北二面
　　本朝顺治中知县呉汝为复加缮修谯楼在县治前汧阳县城池唐太和中筑于北山麓畔元至正二年移今县西五里界汧晖二河之间明嘉靖二十六年大水冲没移建今城周三里四分髙二丈六尺土筑门四池深一丈濶一丈五尺壬戌署篆主簿侯儒修东城钟楼题曰奎楼有自记万厯二十六年知县李枝秀改建南门
　　本朝雍正七年署理知县佟钜重修
　　陇州城池西魏陇州在州南八里周明帝移今治旧城周九里三分土筑西南门二明景泰元年知县钱日新以水患改筑周五里三分五年建北门成化十五年知州李镛建东门嘉靖十八年知州李朴隆庆二年知州杨世卿俱増筑万厯五年知州张鳯羽重修髙三丈池深二丈门四东曰迎恩西曰览翠南曰挹薫北曰拱极
　　本朝顺治十七年知州黄云蒸修筑康熈五十二年知
　　州罗彰彞重修谯楼在州治前
　　汉中府【南郑附郭】
　　府城旧址在府东二里秦厉公所筑汉髙祖王汉中时居此宋嘉定十二年徙筑今城明洪武三年知府费震重修周九里八十歩髙三丈濶二丈五尺门四东曰朝阳西曰振武南曰望江北曰拱辰正德五年知府周东令军民分功修筑悉甃以砖建层楼于上自为记万厯二十三年秋雨城圮知府叶修重葺三十年知府崔应科禁人耕于城畔环以池濶十丈深一丈八尺天启元年因建瑞藩展北二丈十歩崇祯十五年闗南道李应选复加修濬
　　本朝顺治十三年知府冯逹道修城楼康熈二十七年知府滕天绶复葺之建钟楼于东南角有记
　　褒城县城池汉唐建县于打钟寺宋徙山河堰北绍兴中兵燬嘉靖元年县令张寅重葺无城郭明治十二年知县张表始筑土城门四东曰龙江西曰蜀道南曰大通北曰连云张瑞记之西门后塞正德四年蜀有蓝鄢之乱郧抚蓝璋以褒据秦蜀之冲下令修筑以同知何子奇督之甃城以石甃堞以甎周三里髙二丈池深七尺有杨廷仪记
　　本朝康熈二十六年知县雷辟重修
　　城固县城池在汉之东北隅蜀汉建兴七年诸葛亮建乐城后魏正始中移治壻乡宋崇宁二年移建今城仅髙寻许三面为门而阙其北无濠堑明正德七年郧抚蓝璋檄通判周盛拓筑甎甃辟北门匾其东曰永和西曰安逺南曰通济北曰新宁上建层楼更树楼于四隅外筑月城周七里一十歩髙三丈六尺厚二丈四尺凿池深一丈五尺濶二丈黄九峰记之北门寻废嘉靖六年知县刘佳辟小东门曰富春小西门曰阜秋
　　本朝康熈四十六年知县潘焘修筑自为文记之谯楼
　　在县治前
　　洋县城池宋熈宁间文同守洋州筑土为城周七里三分髙一丈五尺池深五尺东西南门三小西门一绍定中权知洋州李显忠建谯楼于县治前明
　　治七年知县王勉辟北门东曰朝阳西曰迎防南曰通津北曰拥翠小西门曰襟江上各建楼隆庆三年知县阎邦宁凿池増深一丈五尺濶三丈崇祯初知县亢孟桧修筑七年知县郭一龙议甃以甎邑尚书李遇知疏请乃甃二十丈十二年知县洪一纬复甃八十丈自北门至小西门止
　　本朝顺治九年知县金炼之重修东西门楼自西门迤南崩损数十丈补筑有记康熈二十七年知县谢景安濬濠新东门楼三十一年知县邹溶新西门楼谯楼五间在县治前
　　西乡县城池宋建于蒿坪山之阳元末皇椢公赤及都屯戍西乡迁今治建城甎土相半无池明景泰三年知县邱俊修筑成化八年知县李春重修治十三年知县郭玑増建角楼凿池丈许正德中郧抚蓝璋檄通判周盛筑东闗新城浚濠池一丈二尺濶三丈嘉靖初知县李防悉甃以甎门四东曰元晖西曰利济南曰亨济北曰贞武周三里三分四十歩髙二丈万厯二十五年知县闗廷访于新城东门之圮者修之建亭其上题曰汉东重鎻崇祯二年知县程谦濬濠十年知县杜钟岳复浚深广倍旧十三年知县朱谋防加雉堞之甎四尺引北山渠水入濠
　　本朝顺治七年知县张台曜重修自为记康熈五十五年知县王穆复加修筑疏池通五渠匾其门东曰招徕西曰射虎南曰开运北曰安澜穆自为记谯楼在县治前
　　鳯县城池古鳯州旧治元至正二十八年平章蔡均章重修周四里三百八十歩髙二丈五尺池深五尺明嘉靖十九年知县司恩甃以甎石建楼其上门三东曰拱辰西曰秩成北曰望江万厯二十年知县江大鲲补修
　　本朝顺治十一年知县张石麟重修
　　宁羌州城池旧为白马氐之羊鹿坪明洪武三十年因羌民田九成据马靣山作乱遣指挥姜观建宁羌卫于此成化二十三年廵抚郑时奏建州于卫治南先是平凉营望见云雾环拥状如城郭至是筑城汉水绕流四靣地据险固门四东曰阳和西曰永惠南曰南薫北曰通济自南至西属州自西转南属卫嘉靖二十五年知州萧遇祥指挥岳乔各依分界増建城楼万厯癸未雨倾知州卢大谟缮补周七百七十余丈髙二丈五尺池深一丈五尺濶如之皷楼在州治前
　　本朝雍正八年知州汪邦彦重修南门楼
　　沔县城池蜀汉建兴七年丞相诸葛亮筑汉乐二城汉城即沔城也倚山据平地垣堞以土明洪武四年知州王昱迁于西山谷口周三里三分髙二丈五尺池深一丈濶八尺沔水环流万厯元年千户李光文甃以甎北半属民南半属军门三东曰镇江西曰拱汉南曰定军东西皆重门门各建楼
　　本朝顺治十二年知县李煊修西门康熈三年知县郭
　　元佐修筑
　　畧阳县城池即古兴州城址明正德六年郧抚蓝璋委扶风县知县孙玺筑土城周五里髙一丈七尺池深八尺门五东曰永清西曰定逺南曰镇江北曰拱极西南曰通济八年知县马翺建楼于四隅环城为屋可通廵警南镗记之后圮于水知县李朝言申请修理委指挥李乾元砌石于外筑土于内崇祯辛未江涨兼地震崩塌二百余丈知县牛问仁缮修
　　本朝顺治十一年知县诸保宿同叅将梁加琦修筑康
　　熈二十四年知县施有光复加修筑
　　榆林府【榆林县附郭】
　　府城半倚驼山为固西临榆谿芹河系极冲重地明初为榆林庄正统初都督佥事王桢建榆林诸堡时镇在绥德弃米脂鱼河等处于外冦入不及御成化九年廵抚余子俊徙镇于此旧有南城创修北城置卫所设镇廵等官二十二年廵抚黄黻展北城治五年廵抚熊绣展南城周三十里三百一十四歩正德十年总制邓璋以南闗人烟辏集疏请筑外城以卫居民隆庆元年廵抚王遴又自水西门起至信地楼止筑逻城七里万厯元年廵抚张守中修筑顶濶三丈底濶五丈髙三丈六尺池深一丈五尺甃城以甎者则嘉靖时廵抚张珩隆庆时郜光先万厯时宋守约王汝梅副使洪忻赵云翔总兵傅津贾国忠相继成之也共大楼十五座腰舗四十七座门七东二西四南一号曰驼城邉垣长三十一里三百五十八歩墩台七十四座皷楼二一在中城大街一在南城大街钟楼在北城大街
　　本朝康熈十年总兵许占魁副使髙光祉城堡同知谭吉璁重修中城皷楼十一年修钟楼俱吉璁为记雍正九年改府
　　懐逺县城池明天顺中置堡土门兵守之城在山上西北距沟系极冲上地周二里十七歩东南北门三楼铺一十二座隆庆六年加髙一丈五尺万厯六年甎甃牌墙垜口加髙六尺共高三丈六尺邉垣长四十三里三十七歩墩台二十七座
　　本朝雍正九年改县
　　靖邉县城池宋夏州兀喇城范仲淹即其东西筑哨马营明永乐初建城改名靖邉营周二里许景泰四年廵抚陆矩筑新城成化十一年廵抚余子俊改置靖邉营保安兵守之东西北皆天堑深沟佥事陈忠筑南闗城兵备道须澜筑新军营周一里嘉靖乙卯分廵道赵绅招各邉北勇筑家丁营周二里有奇连环四城屹为重障有菽麦城在南隔河黄花城在西南隆庆六年兵备道刘应时増筑加髙共三丈六尺周六里三百歩甎甃四城门洞上各建楼张世烈记之万厯六年甎甃牌墙垜口楼铺二十九座邉垣长四十五里墩台三十二座
　　本朝雍正九年改县
　　定邉县城池唐武德元年置都督府贞元二年没于吐蕃九年复城之宋咸平中防于夏明正统二年置定邉营成化九年余子俊奏修邉墙于定邉平地仍筑小墩嘉靖中游击梁震设闗城城设在平川系极冲上地周四里一百七十五歩东西门二楼铺二十八座万厯元年展西闗四年加髙三丈六尺六年甎甃牌墙垜口邉垣长五十四里墩台七十七座
　　本朝雍正九年改县
　　兴安州
　　州城旧为金州城宋元以来并为土筑明洪武四年指挥李琛始甃以甎周六里二十八歩高一丈七尺门五东曰朝阳西曰宁逺南曰安康北曰通津曰临川池深九尺濶五尺成化间廵抚蓝璋命汉中府推官赵清重修金州城高二丈池深一丈门构一楼万厯十一年大水城圮十二年分守道刘致中请筑新城于赵台山下易名兴安州周三里一百一十六歩髙一丈八尺门四东曰乔迁西曰安堵南曰阜民北曰拱辰四靣凿池池各有桥崇祯十六年守道张京复修旧城未及竣后流贼余孽刘三虎陷新城平其城隍
　　本朝顺治四年知州杨宗震复移旧城总兵任珍建议截城之半西门移八萧家巷口周七百二十八歩高二丈二尺门四东曰仁寿西曰康阜南曰向明北曰拱辰门各有楼四角亦建楼濬濠十年总兵赵光瑞加濬十五年分守道曹叶卜知州王章重加筑濬建四门瓮城康熈五年辟小北门六年总兵喻明简及章重修垜口敌台二十四年总兵程福亮知州李翔鳯修筑三十二年汉水瀑涨城圮修筑未竣四十五年城复圮于水四十六年奉
　　防动帑改建于赵台山下在旧城南三里周七百三十
　　三丈
　　平利县城池唐宋旧县在白土闗东明洪武五年始徙今治城东西阻水南北倚山周六里明正德五年知县李瑚重修门四上各建楼隆庆元年知县马云以倾圮难葺议改筑约三分之二悉甃以石髙一丈二尺谯楼在县治前
　　洵阳县城池因山为城阻水为池周三里有奇唯县治仓库缭以石墙孔道所由建四门东曰东作西曰西城南曰阜财北曰拱极又西北隅洞门一今止存东西北三门谯楼建于县前后移堂左
　　白河县城池明成化八年于洵阳县界立白河堡十二年始改为县周一百一十二丈髙二丈五尺池深一丈明末冦毁
　　本朝徙泠水河康熈二十六年知县龙家佐始西枕高山砌石为城周半里许高七丈三寸东南北门三
　　紫阳县城池明正德七年立紫阳堡八年升为县在紫阳滩左嘉靖丙辰知县张亨甫迁紫阳滩右筑土为城周六百四十丈高二丈五尺池深一丈二尺万厯癸酉知县周宗慤重修建东西北门三各有楼丙子知县杨谟修筑加高三尺未及竣知县阎博继修砌以石自为记崇祯七年冦陷十一年署张鹏翺就西南北旧址以山石垒小堡周三百六十丈
　　本朝顺治七年防将汪鸿程拓南隅周五百一十歩建东西北门三康熈二十五年知县沈麟复加缮修
