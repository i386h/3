<!-- { "loadSidebar": true } -->
　　顺安砦　在县东北八十里【延安府志】延州延川县旧砦元符二年废后复置【宋史地理志】延川有顺安白草永平三砦【九域志】宋初建南安砦康定中弃之庆厯中修复改今名【马志】
　　白草砦　在县东北一百余里黄河岸侧内有新井宋嘉祐中白草砦主康惟几凿正德间边患急知县赵辂恐井不足用更凿一井引东河水自城下穿入【延安府志】延州延川县旧砦元符二年废后复置【宋史地理志】清涧有白草寨【金史地理志】东扼黄河伏落闗路北控绥德州铁茄坪定仙岭满堂川三路最为要害之地【马志】
　　石虾蟇砦　在县北三十里【马志】
　　新闗石堡　在县东一百二十七里【县志】
　　营田堡　在县南三十里种世衡营田处【马志】
　　宁川堡　在县西三十里一名栁家坪大川平坦路通安定【县志】
　　石嘴坌堡　在县北七十里民屯杂居通绥德路【县志】田家堡　在县北一百里民屯杂居路通绥德以上三堡俱嘉靖中城堡道张愚建议筑【县志】
　　观音石堡　在县东北八十里无定河西岸有涌泉开石沟为濠乡民多避防于此【县志】
　　【附县境古闗隘】魏平闗在城平县【即今清涧】西南【唐书地理志】唐闗内三十一闗有延之魏平【玉海】○永平砦在县西南七十里东控永平川路【马志】宋康定元年元昊破安逺塞门永平诸砦乘势至延州城下【通鉴】范仲淹请修承平永平等砦招还流亡定堡障通斥堠城十二砦于是羌汉之民相踵归业【宋史范仲淹传○按宋清涧城与延川县接壤清涧城属绥德州顺安白草永平三砦宋属延川今在清涧县界】○绥平砦在县西一百里【明一统志】延州延川县旧砦东至懐宁砦四十里南至黑水堡四十里西至丹头驿四十里北至临夏砦六十里【宋史地理志】清涧有绥平寨【金史地理志】宋庆厯中置李显忠破红巾冦乞郎罗义于此【延安府志】即隋平城县地宋天圣中改永平后废庆歴中修复改绥平元废【马志】○懐宁砦在县北九十里接横山一带故长宁砦也宋庆厯中赐名懐宁金置第四将营【马志】延州延川县旧砦东至绥德军四十里西至绥平砦四十里南至清涧城七十里北至克戎砦六十里【宋史地理志】清涧有懐宁寨【金史地理志】元废【明一统志】
　　龙门桥　在县东六十里【县志】
　　遇仙桥　在县东八十里【县志】
　　西大桥　在县西南一里【县图】
　　小桥　在县城南门外三十步【县册】秋冬架木为桥【县志】大桥　在县南一里【县志】
　　永兴桥　在县南二十里【县志】
　　南天桥　在县南三十里【县志】
　　界首闗渡　在县东北二百里通山西宁乡县【县志】马灰坪闗渡　在县东北一百五十里通山西石楼县【县志】
　　新闗渡　在县东一百二十里通山西石楼县【县志】老鸦闗渡　在县东一百二十里老鸦闗通山西石楼县即种世衡城清涧致河东之粟处隄址犹存【县志】
　　崖头渡　在县东一百一十里通山西石楼县【县志】
　　葭州
　　桃花闗　在州东城外今名桃坬下临黄河【州志】
　　建安闗　在建安堡南开光川境之南【延绥镇志】
　　七山儿堡　在州西一百四十里【延安府志】
　　三眼泉堡　在州西二百里【州志】
　　建安堡　在州北一百五十里北至大边五里东至髙家堡四十里西至双山堡五十里地名崖寺子【延绥镇志】明成化十年廵抚余子俊增置城在山畔周二里一百七十二步楼铺十五座系极冲上地万厯三十五年巡抚涂宗濬用甎包砌边垣长二十里八十一步墩台二十三座有分防守备【延安府志】
　　宅门墕堡　在州北一百五十里【州志】
　　髙家堡　在州北一百六十里北至大边三里东至栢林堡四十里西至建安堡四十里地名飞鸦川【延绥镇志】明正统四年巡抚陈镒建成化中巡抚余子俊展修城在平川周三里二十九步楼铺十五座系极冲上地万厯三十五年巡抚凃宗濬用甎包砌边垣长四十二里二百三十八步墩台四十四座有分防守备【延安府志】
　　谢家梁堡　在州北一百八十里【州志】
　　石堕梁界堡　在州北二百里【州志】
　　【附县境古隘】乌龙砦在州西南五十里乌龙河【州志】元符二年筑鄜延河东路乌龙砦赐名【宋史哲宗本纪】东至神泉砦二十五里南至暖泉砦二十里西至暖泉砦三十里北至女萌烽一十七里【宋史地理志】永作唐安二堡乌龙寨【元一统志】○神泉砦在州西十五里下即神泉也上有古城一座【州志】在废葭芦砦北元符元年赐名东至晋宁军一十五里西至槅作岭界堠五十里南至乌龙砦二十五里北至通秦砦四十里【宋史地理志】○宁河砦在州北七十里车儿会沟宋设把截道路巡检一员于砦碑记云隋初年建宋髙宗时砦陞晋宁军宁河砦与诸砦并焉今名寨沟【州志】地名窟薛岭元符二年赐名东至黄河三十里西至尹遇谷十三里南至通秦堡十七里北至章堡二十五里【宋史地理志】○弥川砦在州北一百一十里花石崖北【州志】地名弥勒川元符二年赐名东至黄河六十里西至砦浪骨堆界堠七十里南至弥川堡十五里北至麟州太和砦三十里【宋史地理志】○通秦砦在州西北五十里岔道铺西葭芦河东【州志】地名升啰岭元符二年赐今名东至黄河二十九里南至神泉砦四十二里西至女萌骨堆界堠五十里北至通秦堡二十七里【宋史地理志】元毕浩以义兵屯葭州通秦寨即此今误名通心砦前代为蕃汉互市地【州册】通安晋安堡通秦砦【元一统志】○葭芦寨在州北十里有万厯年所镌古葭芦寨四字石扁【州志】○三交堡地名三交川岭元符元年筑赐名【宋史地理志】○宁河堡在州北六十里地名哥崖岭【延安府志】元符二年同砦赐名【宋史地理志】○弥川堡在州北地名小红崖元符二年同砦赐名东至黄河四十里西至祖平四十里南至宁河崖十五里北至秦平堡十里【宋史地理志】○靖川堡在州北东至黄河三十里南至宁河砦十四里西至界首立子谷四十五里北至弥川堡十三里【宋史地理志】○通秦堡在州北七十七里【州志】地名精移堡元符二年同砦赐名东至黄河十七里一百二十步南至通秦砦二十七里西至龙移川界堠五十里北至宁河砦十一里【宋史地理志】○当川堡在州西四十里乌龙铺韩家墕西北【州志】宋元丰初夏人二万犯当川堡永能以千人与遇依险设疑敌解去【宋史髙永能传】○济川堡在州北一百里薛家会西山上有碑记镌其名秃尾河和市塌三角城在其西北盖古重镇也【州志】
　　葭芦上桥　在州西故城下三里【延安府志】上眺危峰下瞰深沟鸟道百尺亦曰西板桥【贾志】
　　葭芦下桥　在州南故城下五里【延安府志】上下二桥及寺子川桥皆冬架夏撤【州志】
　　虎头峁桥　在州北一百里开光川东边地秃尾河通京要路【州志】
　　寺子川桥　在州北一百二十里边地秃尾河通省要路【延安府志】
　　西寺子坬桥　在州北一百七十里髙家堡城西边地秃尾河通京要路【州志】
　　西鬭鱼渡　在州东北九十里黄河上通山西兴县【州志】宁河沟渡　在州东北四十里黄河上通山西临县兴县【州志】
　　大会坪渡　在州东北二十里黄河上通山西临县【州志】本闗渡　在州城东腰门下黄河上名水门隄通山西临县【州志】
　　桃花闗渡　在州东门外黄河上通山西临县【县志】浮图峪渡　在州南四十里黄河上通山西临县【县志】闗口渡　在州南七十里黄河上通山西临县【县志】荷叶坪渡　在州南八十里黄河上通山西临县【县志】螅蜊峪渡　在州南一百里黄河上通山西临县【州志】
　　吴堡县
　　水寨　在县东黄河西岸遗址尚在【县志】
　　髙原寨　在县西四十里马家原沟南【州志】
　　虎头寨　在县北七十里东临黄河石崖三级天险也为乡民避兵之所【县志】
　　悮儿寨　在县东北与胡崖寨对峙相距十里相传父子分守约敌至互救鸣金为号一日子戏伐金父知戏乃还数日敌至子伐金父不应遂陷遗址犹存【州志】
　　胡崖寨　在县东北六十里下临黄河边防要地宋时设守【县志】
　　清水沟桥　在县西二十里黄河水浊此独清【贾志】川口渡　在县北七十里【县图】与葭州分界原系古渡康熙二十六年知县陈昌国申请开设【县志】
　　横沟村渡　在县东北二十五里【县图】康熙二十四年知县张文达申请开设【县志】
　　李家沟渡　在县北二十里始移渡于城东后仍申请开设【县志】
　　城东渡　在县城东南系李家沟渡万厯间知县卢文鸿请移于城东下渡【县志】
　　宋家川渡　在县城东南隅【县图】
　　杨家店渡　在县东崇祯六年以西河驿迂逺复移于此造船渡送官使船随驿设旧矣【县志】
　　官菜园渡　在县西南二十里黄河西岸通山西路【贾志】明初有西河驿设于此后徙于瓦舍峪民苦道迂万厯三十九年知县卢文鸿申复崇祯四年造船【县志】神木县
　　吴儿堡寨　在县西南五十里夏赫连勃勃破义真于长安掳其人筑此以居之因名【明一统志】宋徙治吴儿堡寨【元史地理志】
　　静羌寨　在县东南一百里唐建【州志】
　　张巴儿崖寨　在县南十里西山上俗传为张骞别业【县志】
　　剰人崖寨　在县南五十里相传金乱于此避兵因名【县志】
　　骨朶堡　在县东南十五里【县志】
　　当夜堡　在县东南九十里【县志】
　　石山子堡　在县东南一百二十里【县志】
　　栢林堡　在县西南六十里【县册】南至黄河一百二十里北至大边二里西至髙家堡四十里其地产栢故名【延绥镇志】明正统四年巡抚卢祥置城在山原周二里一十二步髙一丈九尺南北门二楼铺八座系极冲下地万厯三十五年巡抚凃宗濬用甎包砌边垣长四十三里一十六步墩台三十六座有分防守备【延安府志】
　　大栢油堡　在县西三十里南至黄河一百二十里北至大边二里西至栢林堡三十里其地产栢多油故名【延绥镇志】明治初置城在山上周二里九十二步髙二丈西南北门三楼铺十二座系极冲下地万厯三十五年巡抚凃宗濬用甎包砌边垣长四十三里一十六步墩台二十六座有分防守备【延安府志】
　　呉家石堡　在县北十二里【县志】
　　永兴堡　在县东北六十里【县册】南至黄河九十里北至大边十三里东至镇羌堡三十里城名黑城儿【延绥镇志】明成化中巡抚余子俊遣镇羌指挥宋祥建城在山上周二里二十五步东南门二楼铺八座东南北俱有深沟西面峻坡绕大河系次冲中地万厯三十五年巡抚凃宗濬用甎包砌边垣长六十二里八十六步墩台三十九座有分防守备【延安府志】
