<!-- { "loadSidebar": true } -->
　　白岩河　在县西八十里西北流入于汉又有渭溪沟北流入于白岩河【府志】蓝溪沟在县西南六十里源出永兴庵山下西流入白岩河又韩溪沟在县南源出五块石岭下北流入白岩河【县册】
　　蔡埧河　在县西五十里南流入汉【县册】
　　沮水　在县西三十里源出凤县南流合于汉即沔水也【府志】汉沔防流处岸上有石铭云下至水府三十一里传为李斯刻石【述异记】沮水出县北百八十里母猪山南流迳县北又南入汉沮口一名鳬口【县志】
　　桑园沟水　在县西南十五里北流入汉【府志】
　　白马河【即浕水一名龙门沟】在城西三十步出龙门沟南流入汉【府志】浕水北发武都氏中南迳张鲁城中又南迳张鲁治东对白马城又南流入沔谓之浕口【水经注　汉沮县属武都郡即今畧阳晋永嘉后入氐】浕水源出西县北四十五里独石谷南流迳县西二百步注汉水【寰宇记】龙门沟在县西北一里即白马河也东为卧龙山西为烽燧山其中如门故名【府志】
　　龙王沟水【一名圣水又名清泉水】在县南二十里源出卓笔山一名清泉水【县册】即圣水也北流入汉【府志】
　　旧州河【即度水】在县东二十五里源出百丈坡南流入汉【府志】度水出阳平北山水有二源一曰清检一曰浊检度水又南迳阳平县故城东又南迳沔阳县故城东而南流注于汉水【水经注　阳平故县在今县东北】沔阳县有度水【巴汉志】
　　养家河【即容裘溪一名洛水】在县南源出巴山其水东北流入于汉【府志】西乐城在山上有谷谓之容裘谷有容裘溪俗谓之洛水水南遵巴岭山东北流又北迳西乐城东而北注于汉【水经注】西县有洛水【九域志】养家河自襃城界大铁厰来迳县之镇阜川北流至黄沙驿入于汉又黄坝河自老龙池流三十里入养家河【县册　按此与寜羌之黄坝河源流各别非一水也】
　　金泉水　在县东南四十五里【县志】汉水又东右防温泉水口水发山北平地方数十步泉源沸涌冬夏汤汤望之白气浩然言能瘥百病浴者皆有硫黄气池水通注汉水【水经注】温泉在西县东南三十五里凤凰山南【舆地纪胜　按金泉疑即温泉】
　　黄沙河　在县东四十里源出云雾山南流至襃城界入汉【府志】黄沙水北出逺山山谷邃险人迹罕及谿曰五丈谿水侧有黄沙屯其水南注汉水【水经注】西县有青羊峡黄沙水所出【舆地纪胜】
　　雪公潭　在县东【县册】在西县东百余里山崖断絶溪水随注【舆地纪胜】
　　东池　在县东三十里沔水所溢相传为唐贾岛避暑之所【县志】
　　没底泉【没一作莫】在县东南四十里泉出不竭【县志】
　　畧阳县
　　凤凰山【一名三峯山一名巾子山】在县东一里【县志】一名三峯山首冠羣山髙耸万仞卓然壁立有杨难当祠又有对融山在凤凰山后【元一綂志】凤凰山一名巾子山势如凤翔【方舆胜览】山半有洞名朱砂洞【寰宇记】凤山传闻曽有凤集其巅又相近有狮山山形如狮子蹲踞上有庙又象山在县城北俯瞰城中明知县牛问仁创建石城于山上可以守望【府志】
　　龙泉山　在县北十里与凤凰山对峙【县册】
　　天池山　在县北四十里山巅有池方一畆水深丈许冬夏澄【府志】
　　八渡山　在县北七十里四靣险阻林木幽深山溪交萃路列三岐要害之区也【府志】山接徽县界为徽凤要路【县志】
　　玉屏山　在县北八十里与石门相对有宋欧阳詹栈道铭刻于石【府志】
　　青野原　在县北宋绍兴三年吴璘拒金入驻青野原即此【县册】
　　朝阳洞【一名药水洞】在县北百二十里白水江边悬崖间一名药水洞有佛宇其内有钟乳石莲花盆承石上水饮之已疾左壁瀑布十余寻又雷洞深不可测中殷殷有声又风洞外狭内广时有风出又雨洞则嵌空玲珑顶覆千叶石莲有水四时倾防传为胜槩【府志】
　　八盘山　在县北百三十里【县册】
　　青泥岭　在县北百五十里古栈道也后改道于白水江【府志】长举县有青泥岭【九域志　长举故城在县北】悬崖千仞上多云雨行者多逢泥淖故名【潜确类书】乌龙洞在县北百五十里中川之岸洞门仅容一人及入则寛广深邃洞后水势横流莫知首尾或谓之龙潭【县志】
　　寳虹山【一作保公】在县西北三十里一作保公山【县册】在口沿江迤西约五里许【府志】
　　分水岭　在县西北八十里岭下水流分东西因名【县册】保福山　在县西北百十里白水江北又相近有杀金岭其傍地名杀金坪宋绍兴四年吴玠守杀金坪以拒金人即此【县志】杀金坪在长举县境【方舆胜览】
　　寳子山　在县西北【县图】在长举县西半里隔嘉陵江相传其山产金寳故名又天窻山在长举铁务壁上有穴如窻又万仞山在长举县后苍崖架日危峯矗云上有白起寨下枕嘉陵江有关【元一綂志】
　　落丛山　在县西北【县册】在鸣水县西北十四里【寰宇记按周武帝改落丛郡以是名也鸣水故城在县西】
　　接溪山　在县西北【县册】在长举县西北五十三里【元和志】龙山【一名盘龙山】在县西五里山形天矫下有泉水湾环状如盘龙【方舆胜览】一名盘龙山【元一綂志】三公山在县西五里上有王夫人墓以三子贵故名【府志】
　　堡子山【一名走马岭】在县西二十里宋吴曦屯兵其上故名【贾志】即走马岭也又县西三十里有白嵓两崖夹对屹立百寻江水从中流出【县志　按凤县南堡子山亦传为吴曦屯兵处未知孰是存考】
　　相公山　在县西六十里唐权徳舆旧有别墅因名【府志】厨山　在县西【县册】在鸣水县南三里崇峻幽深【元和志】长举县有厨山【九域志】
　　太白洞　在县西百二十里西淮坝内有龙湫祷之则雨【府志】
　　角弩谷　在县西接阶州界宋元嘉十一年萧承之破杨难当追至角弩谷即此【县志】
　　寒篷山【即寒山】在县西南百里周一百六十里髙三十余里山常积雪有泉甚甘冽【府志】寒山在县南百里【元一綂志】
　　玉文山　在县南二里又文笔山在县西南三里一名灵峻山孤峯卓立山阿有武都王庙庙傍有石符旱祷于庙印符取泉雨随至【府志】一名雨号山【县志】
　　药水岩【一名灵岩】在县南七里嘉陵江上【府志】去沔州城七里南有二石洞洞门有泉能疗疾【方舆胜览　宋改武兴为沔州即今治】一名灵岩两洞之间有一泉西流入嘉陵江谓之药水饮之愈疾上山约五里又有一洞谓之石乳洞容二千人前有一泉不竭【元一綂志】罗汉洞在灵岩寺南深十余丈濶数寻后又有邃穴深不可测中有石柱洞之左即药水岩【名山记】
　　浮图山　在县东南三里卓然独秀状若浮图【舆地纪胜】玊女山　在县东南三十里【雍胜畧】山髙千仞云霞映之不见其巅山半有白石如人冠冕坐于崖间前有白石数层如人侍立状【名山记】
　　飞仙岭　在县东南四十里【贾志】在沔州东三十里相传徐佐卿驾鹤升仙之处因名上有阁道百余间即入蜀大路【方舆胜览】此路旧从西县过经由沮水宋太平兴国五年移改于是岭【元一统志　西县今属沔县】
　　大丙山【丙一作景】在县东南【县册】山下有石洞曰丙穴又小丙山与大丙山并峙【县志】顺政县有小丙山有穴【杜氏通典　顺政故城即今治按水经注襃水东南得丙水口则丙山当去襃水不逺辨见沔县】大景小景二山在顺政县东南七十里本名丙唐讳丙故曰景其山峻崖南北相对濶七步其崖峻峭髙百余丈山衣石髪被于崖际北有穴方圆二丈余土人相传为丙穴沮水经穴门而过或谓之大丙水每春三月上旬有鱼从穴跃出谓之嘉鱼【寰宇记】
　　大唐峯　在县东南唐光啓三年诏都将李铤屯兵大唐峯以拒王行瑜兵即此【县志】
　　大寨岭　在县东南接沔县界【县志】
　　武兴山　在县东三里山连武兴城故名【府志】武兴山在州西一里古兴州城于此【方舆胜览】
　　横岭山　在县东二十里【府志】
　　鹰嘴山　在县东二十七里壁立千仞中有一峯曲如鹰嘴【元一綂志】石马洞在县东三十里洞内有石如马又鱼洞在县东四十里洞口径二尺清水沦涟每逢谷雨多鱼涌出非时而出嵗辄不登【府志】
　　白熊山　在县东八十里昔有白熊出此【雍胜畧】
　　阳山　在县东百里【县志】
　　冉家山　在县东北二里相传为晋穆帝时魏主冉闵故址【府志】山势起伏羣峯环拱【贾志】
　　石鉴山　在县东北【县册】在长举县东五十余里山崖当中一石片方广尺余光明可鉴【县志】
　　思宜山　在县东北【县册】在废长举县东八十里髙秀出于羣山【县志】
　　西汉水【一名嘉陵江】在县城西自成县流入又南入寜羌州界【县图】西汉水自防修水又东南于槃头郡南与浊水合又东南歴汉曲迳挟崖与挟崖水合挟崖水西出襜潭交东流入汉水又东迳武兴城南东南与北谷水合又西南迳关城北【水经注　槃头故郡在县北关城即今阳平关在寜羌州】元和中节度使严砺自长举县西防嘉陵江二百里【唐书地理志】嘉陵水经长举县南十里又经顺政县南百步【元和志】西汉水在西和县源出嶓冢山西流【雍大记】犀牛江在县西北百二十里又名东西淮自阶州东流入嘉陵江【雍胜畧】犀牛江源发礼县自西淮而下舟楫可通流至两河口合嘉陵江又石门河在县西八十里源发白马关至江口入淮河【府志　详见图考按嘉陵江源有三西和县之西汉水一也成县之浊水二也凤县之故道水三也考水经注及禹贡锥指皆以自西和流迳礼县成县者为嘉陵正源即所谓淮河者也乃今皆以淮河为犀牛江而以浊水故道水羣目为嘉陵江是循流而忘其源矣如雍胜畧府志皆沿其误兹特为正之】
　　故道水　在县北百二十里自大散关分水岭之南迳东河驿凤县又迳徽县至大鱼关可通舟楫又至县北合白水江又至两河口合淮河又合横现河迳县城西南又合夹渠八渡二水又合乐素河迳阳平关至广元县入蜀【县志】
　　白水江【即浊水】在县北百二十里【县册】浊水自合故道水又南迳槃头郡东而南合凤溪水凤溪水上承浊水于广业郡南迳凤溪凤凰台下东南流左注浊水又南注汉水【水经注】长举县有凤溪水【隋书地理志】左溪水在鸣水县西南七里自栗亭县北来合于嘉陵江【寰宇记】
　　青泥河　在县西北百五十里源发成县至石门入嘉陵江【府志　按左溪即凤溪疑即此水】
　　横现河　在县西十五里其水东南流入嘉陵江【府志按此疑即水经注之挟崖水】
　　八渡水【即北谷水一名黄坡水】在县东八十步源出退水河自徽州来经城西南入嘉陵江【雍胜畧】北谷水出武兴东北而西南流迳武兴城北又南转迳其城东而南与一水合水出东溪西流注北谷水又南流注汉水【水经注】黄坂水在顺政县东一里【寰宇记】一百八渡水源发三川众水合流经一百八渡绕城东南防夹渠水入嘉陵江其夹渠河在县东二里源发飞仙岭西流入八渡河【府志　按八渡河即水经注之北谷水寰宇记之黄坂水而夹渠水即水经注之东谿水也】
