<!-- { "loadSidebar": true } -->
　　就谷　在县东南三十里【县图】就水出南山就谷【水经注】其西有吾老洞石穴深邃莫测听有风声相传中有玉匣即老子墓洞上有殿奉老子石像谷之东三里为飞升谷又东二里为西观谷有佛塔俗呼为塔儿谷又东二里为东观谷又楼子山去塔峪三十里唐大慧禅师父为武功令武三思欲交之因隠于此其上有洞【县志】
　　东观谷　在县东南三十里其东为卧牛池相传老子入闗驾车牛徐甲牧之曾卧此其西为化女泉相传老子植杖化一女子以騐徐甲之心拔杖泉涌故名泉下又有晒丹石【县志】
　　太微峯　在县东南三十五里东观谷东一里形势嵯峨直接太虚相传老子飞升于此其下有炼丹峯又有上善池在説经台之麓池上有赵孟頫书碑又东侧为闻仙谷其东崖为吕公洞相传为唐吕嵓隠处谷之东二里即田谷【县志】
　　田谷　在县东南三十五里【县图】田谿水出南山田谷【水经注】谷南五里为仰天池在山顶池广二亩余水深数尺旱祷有应又南五里有十老洞洞中有石像十故名【县志】
　　石楼山【一名楼观山】在县东南三十七里山形重叠如楼【雍胜畧】一名楼观山以上有楼观也【县志】
　　五福山　在县东南四十里五峯高峙秀丽【贾志】其南鸟道萦纡可通洋县【县志】
　　赤谷　在县东南五十里【县图】漏水出南山赤谷【水经注】谷南五里曰迎阳洞相传为钟离权脩炼之所又谷东过岭为牛谷今名牛角岔又东三里为檀谷今名大渠谷谷之南有红石洞檀谷之东三里为耿谷【县志檀一作坛又作潭】
　　耿谷【耿一作景】在县东南六十里【县图】耿谷水出南山耿谷【水经注】今讹为景谷又高山岭在耿谷南六十里有池周五里【县志】
　　甘谷　在县东南七十里【县图】甘水出南山甘谷【水经注】甘谷在耿谷东十里其东为望仙坪其西为遇仙观有老子石像甚工致【县志】
　　五泉岭　在县东南八十五里岭北十里有石镜谷在甘谷东四里岭半有石方丈余明莹如镜逺照长安谷之西为佛骨堆又东为清凉山又东四里为涝谷接鄠县界【县志】
　　渭水　在县北五里自郿县流入又东迳兴平入鄠县界【禹贡锥指】渭水自迳郿隖又东合洛谷水又东芒水从南来注之又东迳槐里西城南又东与芒水枝流合又东北迳黄山宫南就水注之又东合田溪水又东迳盩厔县北又东迳槐里县故城南东有漏水北注之又东合甘水【水经注　槐里县今属兴平】渭河由郿县青化堡入境东流迳凤泉里四十里过县北为武功界又东流歴辛庄落城西寨临川诸里计六十里入与平界【县志　详见图考】
　　韦谷水　在县西南三十五里自南山流下至青化店入渭【长安志】源出韦谷其正流西迳郿县境支流东引为韦谷渠散没县界又韦谷东之寻罗沟水瓦庙沟水及马跑泉水合流至閙左子又北至油房头合于凤泉水又安乐山东之火炉山沟水红崖沟水北至鸭口合流又合海子沟水又合凤凰泉水至油房头合閙庄子水经哑柏镇之西北入渭【县志】
　　强谷水【一名阳化河】在县西二十里源出强弩谷北流五里合稻谷水又北迳阳化铺为阳化河东北入渭【县志】曲河在县西五里其水合乱泉北流入渭【长安志】暖泉在县西南二十里迳南旺里流三十里入渭又耐山寺前有泉至闫家舍合暖泉水【县册】盩厔县有温汤【隋书地理志】
　　骆谷水【骆一作洛一名沙河】在县东二里【府志】洛谷水出南山洛谷北流迳长城西入渭【水经注】沙河在县东自终南山北流迳县界三十五里入渭【长安志】骆谷水正流为沙河至人逺村南合新口谷水又北迳县东二里尖角村北入渭其支流北至西闗引为城壕东西分流又合马家河北入渭又有清凉寺泉下流至滹沱寨合时家山泉入于沙河【县志】
　　黑水河【即芒水】在县东十六里【县图】芒水出南山芒谷北流迳玉女房又北迳竹圃中分为二流一水北流注于渭其支流自竹圃东北流又屈而西北入于渭【水经注】黒水源出黑水谷即芒水也水色黑俗呼为黑河合韩谷黄谷诸水流至红崖头分为卢家河又东北至沙谷堆分为泥河又东北迳司竹局阿岔村黒河湾北入渭其卢家河自红崖头北流又有熨斗谷水北流至马召村北合虎谷水至东火烧庄北合新口谷枝水又迳高店子西北入卢家河又东北入于渭其泥河则自沙谷堆北迳红花铺东北入渭【县志】韩水在县南三十里出南山蒲涧北流二十五里入渭【长安志按此疑即韩谷水也】
　　就谷水【今名沙河】在县东【县图】就水出南山就谷北迳大陵西歴陵北与黑水合水上承三泉就水之右三泉竒发言归一渎北流左迳就水又北流注于渭【水经注】就谷水北流至三清殿军寨之东为沙河又迳焦家巷西合飞升谷水迳大谷村北合西观谷水又迳大坚社入于黑河【县志】
　　田谷水【一名万里河】在县东二十里【县图】田溪水出南山田谷北流迳长杨宫西又北迳盩厔县故城西又东北与一水合水上承盩厔南南泉北迳其县东又北迳思乡城西又北注田溪水又北流注于渭【水经注　盩厔故城在县东】田谷河出终南山下北流入黑水河【长安志】田谷水自田谷北流迳界上铺之东二里至大坚社为万里河入于黑河其西支流为磨渠至楼观村合闻仙谷水又至省村合东观谷水北流至辛庄入黑河其东支流为金水渠北迳吕马村东又北迳终南里东入黑河【县志　按县图田谷水今各入渭不合于黒水】
　　赤谷水【即漏水一名涧河】在县东南【县图】漏水出南山赤谷东北流迳长杨宫东又北迳苇园西又北迳望仙宫又东北耿谷水注之又北迳思乡城东又北注渭水【水经注】赤谷水即漏水也自赤谷北流牛谷水注之水出牛谷东北至南集贤合檀谷水又迳马蓬头合赤谷水至南寨涧为涧河北入渭【县志】
　　耿谷水【一名白马河】在县东五十里【县图】水发南山耿谷北流与桞泉合东北迳五柞宫又北迳仙泽东北又迳望仙宫东又北与赤水防【水经注】耿谷水在鄠县西南三十里濶三步深一尺其底并砂石北流入兴平县界合渭水【长安志】耿谷水一名白马河其正流迳槐道村东过石桥又迳胡家村晋家庄东又至临川寺五里入渭【县志】
　　甘谷水【一名沙河一名瑞福河】在县东六十里接鄠县界【县册】甘水出南山甘谷北迳萯阳宫西又北迳五柞宫东又北迳甘亭西又东合于涝水【水经注】水在鄠县西南二十二里濶三步深一尺北流入兴平县界合渭水【长安志】甘谷水北流至李家寨分二支其西支流迳双溪镇西为沙河至原马店宋村东北入渭其东支流迳双溪镇中为瑞福河至成道宫史家庄入渭【县志】
　　涝谷水　在县东七十里谷岸西为本县境东为鄠境北流至涝店入兴平界【县志】
　　仙游潭【一名五龙潭】在县南三十里即黑水潭濶二丈其水黑色号为五龙潭宋时每嵗降中使投金龙以祀之嵗旱祷雨多应潭上有石壁峭絶谓之蘓章石壁相传宋苏轼章惇同游惇履险以漆墨书壁处又仙游泽在县东南十五里周十二里今淤不知其处【县志】
　　望仙泽【一名仙泽】在县东南三十七里【寰宇记】漏水又北迳苇园西亦谓之仙泽【水经注】泽在县东南三十五里中有龙尾堆【元和志】望仙宫南泽中有石盘龙两所鳞甲动有云气声如鸣钟【周地图记】泽周十里【长安志】檀谷南有红石洞洞中有止泉洞口有石盘龙其东有富谷堆疑即龙尾堆也【县志】
　　白龙泉　在县东北一里北流三里入渭【长安志】
　　没底泉【没一作莫】在县北一里北流三里入渭【长安志】及夕照之日见水中谓之夕阳晚照【县志】
　　永女泉【永一作涌】在县西七里旧方七分乆塞后浚为小泉【县志】
　　玉女洞泉　在县西南三十里【县册】在中兴寺下玉女即秦弄玉也洞有飞泉甚甘冽饮之者愈疾苏轼尝爱其水既致两瓶恐后复取为使者见绐因破竹为契使寺僧藏其一以为徃来之信戏谓之调水符【县志】
　　金井【一名御井】在县南三十里【贾志】有东西二井俱在马召村相传隋文帝尝饮此人呼为御井【县志】
　　咸泉　在县东南三十里今淤不知其处【县志】
　　六耳泉　在县东南六十五里惟一存五淤塞矣【县志】
　　渭南县
　　元象山【即倒虎山一名倒兽山】在县南七十里【县册】首水出倒虎山【水经注】倒兽山一名元象山在县东南五十里王子年隠处【元和志】在凤凰山南其峪曰倒兽峪相传晋周处杀白额虎于此亦名大峪峪之西又有小峪山【县志】
　　神川原【一名小原】在县城东南俗名小原有东西二坡其附城盘折而下曰西坡其附泰宁宫而下者曰东坡坡底有井清冽【县志】
　　丰草原　在县城北秦村西南其土润其植蕃故名西北扺富平之石川河东南至龙背寨【县志】
　　梁店坡　在县西二十里又西十里为城店坡又东为驹儿岭在马峪东【县志】
　　灰塠　在县西南【县册】在县西南五里崇三十尺周百步【长安志】俗传为始皇焚书之所【府志】灰塠之西为罗家坡又西曰双城坡又西曰芝山又西曰沈家坡有杜化谷【县志】
　　新丰原【一名青原又名丰原】在县西南【县册】在县西南二十里一名青原【长安志】泠水歴隂盘新丰二原之间【水经注　长安志云今泠水经此原之右】丰原在县南小原之南其地水旱尝丰故名原东西亘县境接临潼界南抵灵台元象诸山湭水经其中水东曰东原有五指山其巘凡五如人指然西曰西原西原即新原也【县志】今以东原为丰原西原为青原湭水经其中不相接连【县新志　按新丰原本与临潼界接而临潼在西茍以西原别为青原则是丰原不与临潼接矣此葢后人因湭河之隔遂以丰原之名属东青原之名属西其实东西本为一原也】
　　羝□坡【羝□一作羝】在县西南【县册】在县西南二十里东西三十里南北接山三十里【长安志】羝坡在青原东坡之下即清涧头【县新志】
　　石鼓山【即石楼山】在县西南五十里【县志】酋水出县西南石楼山【元和志】
　　分水岭　在县西南五十里马鞍岭西南岭东北麓之水入于湭岭西南麓之水入蓝田故名又相近有堠子岭其西北曰牛思岭其东北麓曰严坡有严峪俗传汉严光隠处严峪之南即马峪也【县志】
　　龙尾坡　在县南五里【县册】在胡城坡东北上有朝元洞又上有秦女峯西当湭川口曰风门【县志】风门在新丰县东南两阜相对其中多风【三秦记　新丰县今属临潼又南新丰在县东南】
　　胡城坡　在县南【县册】在县南十五里东西十五里南北接山三十里【长安志】以地有胡城故名【县志】坡在丰原西北隅【县新志】
　　蜯蛤塠　在县南【县册】在县南二十里崇三十尺周二百步【长安志】
　　黄狗峪　在县南六十里【县册】黄狗峪在小峪西小峪在大峪西由黄狗峪入折而东南有二山曰南月圆北月圆清水河经其中南月圆山四面悬崖仅通一径山上有仰天池池傍有田千余亩其西南有马鞍岭【县志】岭在黄狗谷口西南【县新志】
　　孟家塠　在县南【县册】在县南六十里崇百尺周四百步【长安志】
