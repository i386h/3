<!-- { "loadSidebar": true } -->
　　刘焉死子璋代立以鲁不顺尽杀鲁母家室鲁遂据汉中以鬼道教民自号师君其来学道者初皆名鬼卒受本道已信号祭酒各领部众多者为治头大祭酒皆教以诚信不欺诈有病自首其过大都与黄巾相似诸祭酒皆作义舍如今之亭传又置义米肉悬于义舍行过者量腹取足若过多鬼道辄病之犯法者三原然后乃行刑不置长吏皆以祭酒为治民夷便乐之雄据巴汉垂三十年民有地中得玉印者羣下欲尊鲁为汉宁王鲁功曹巴西阎圃谏鲁曰汉川之民户出十万财富土沃四面险固上匡天子则为桓文次及窦融不失富贵今承制署置势足斩断不烦于王愿且不称勿为祸先鲁从之【魏志张鲁传】
　　十六年春三月韩遂马超反
　　建安十六年张鲁据汉中三月遣钟繇讨之公使渊等出河东与繇会是时闗中诸将疑繇欲自袭马超遂与韩遂杨秋李堪成宜等叛遣曹仁讨之超等屯潼闗公勅诸将闗西兵精悍坚壁勿与战【魏志武帝纪】太祖欲遣钟繇等讨张鲁柔谏以为今猥遣大兵西有韩遂马超谓为已举将相扇动作逆宜先招集三辅三辅茍平汉中可传檄而定也繇入闗遂超等果反【髙柔传】
　　秋七月曹操大破韩遂马超于渭南
　　超等屯潼闗秋七月公西征与超等夹闗而军公急持之而潜遣徐晃朱灵等夜渡蒲阪津据河西为营公自潼闗北渡未济超赴船急战校尉丁裴因放牛马以饵贼贼乱取牛马公乃得渡循河为甬道而南贼退拒渭口公乃多设疑兵潜以舟载兵入渭为浮桥夜分兵结营于渭南贼夜攻营伏兵击破之超等屯渭南遣使求割河以西请和公不许九月进军渡渭超等数挑战又不许因请割地求送任子公用贾诩计伪许之韩遂请与公相见公与遂父同歳孝廉又与遂同时侪辈于是交马语移时不及军事但説京都旧故附手欢笑既罢超等问遂公何言遂曰无所言也超等疑之他日公又与遂书多所防窜如遂改定者超等愈疑遂公乃与克日会战先以轻兵挑之战良久乃纵虎骑夹击大破之斩成宜李堪等遂超等走凉州杨秋走安定闗中平【魏志武帝纪】许禇从讨韩遂马超于潼闗太祖将北渡临济河先渡兵独与禇及虎士百余人留南岸断后超将步骑万余人来奔太祖军矢下如雨禇白太祖贼来多今兵渡已尽宜去乃扶太祖上船贼战急军争济船重欲没禇斩攀船者左手举马鞍蔽太祖船工为流矢所中死禇右手并沂船乃仅得渡是日防禇几危【许禇传】公军每渡渭辄为超骑所冲突营不得立地又多沙不可筑垒娄子伯曰今天寒起沙为城以水灌之可一夜而成公从之乃作缣以运水夜渡兵作城比明城立由是公军尽得渡渭【曹瞒传】徐奕太祖为司空辟为掾属从西征马超超破军还时闗中新服未安留奕为丞相长史镇抚西京西京称其威信转为雍州刺史【徐奕传】
　　十二月曹操留夏侯渊屯长安以张既为京兆尹十月操自长安北征杨秋降十二月操自安定还留夏侯渊屯长安以议郎张既为京兆尹【通鉴】
　　十七年春以夏侯渊行防军将军破南山贼降之太祖还邺以渊行防军将军督朱灵路招等屯长安击破南山贼刘雄降其众【魏志夏侯渊传】
　　秋七月夏侯渊破马超于蓝田
　　马超余众屯蓝田夏侯渊击平之【魏志武帝纪】
　　鄜贼梁兴作乱左冯翊郑浑讨平之
　　鄜贼梁兴冦掠冯翊诸县恐惧皆寄治郡下议者以为当移就险阻左冯翊郑浑曰兴等破散藏窜山谷虽有随者率胁从耳今当广开降路宣谕威信而保险自守此示弱也乃聚吏民治城郭为守备募民逐贼得其财物妇女十以七赏民大悦皆愿捕贼贼失妻子者皆还求降浑责其得他妇女然后还之于是转相冦盗党与离散又遣吏民有恩信者分布山谷告谕之出者相继乃使诸县长吏各还本治以安集之兴将余众聚鄜城操使夏侯渊助浑讨之斩兴余党悉平【通鉴　按通鉴云郑浑斩兴于郿城而魏志云夏侯渊斩兴于鄠互异】
　　十九年春马超奔汉中
　　十九年赵衢尹奉等谋讨超姜叙起兵卤城以应之衢等谲説超使出击叙于后尽杀超妻子超奔汉中还围祁山叙等急求救诸将议者欲须太祖节度渊曰公在邺反覆四千里比报叙等必败非救急也遂行使张郃督步骑五千在前从陈仓狭道入渊自督粮在后郃至渭水上超将氐羌数千逆郃未战超走郤进军收超军器械【魏志夏侯渊传】
　　二十年秋七月曹操破汉中冬十一月张鲁降
　　二十年三月公西征张鲁至陈仓将自武都入氐氐人塞道先遣张郃朱灵等攻破之夏四月公自陈仓以出散闗至河池氐王窦茂众万余人恃险不服五月公攻屠之秋七月公至阳平张鲁使弟卫与将杨昻等据阳平闗横山筑城十余里攻之不能拔乃引军还贼见大军退其守备解散公乃宻遣解□髙祚等乘险夜袭大破之斩其将杨任进攻卫卫等夜遁鲁溃奔巴中公军入南郑尽得鲁府库珍寳十一月鲁自巴中将其余众降封鲁及五子皆为列侯十二月公自南郑还留夏侯渊屯汉中【魏志武帝纪】武帝承凉州从事及武都降人之辞説张鲁易攻阳平城下南北山相逺不可守也信以为然及往临履不如所闻乃叹曰他人商度少如人意攻阳平山上诸屯既不时拔士卒伤夷者多武帝意沮便欲拔军截山而还遣故大将夏侯惇将军许禇呼山上兵还会前军未还夜迷惑误入贼营贼便退散侍中辛毗刘晔等在兵后语惇禇言官兵已据得贼要屯贼已散走犹不信之惇前自见乃还白武帝进兵定之幸而克获【魏名臣奏议】鲁闻阳平已陷乃奔南山入巴中左右欲悉烧寳货仓库鲁曰本欲归命国家而意未逹今之走避鋭锋非有恶意寳货仓库国家之有遂封藏而去太祖入南郑甚嘉之又以鲁本有善意遣人慰喻鲁尽将家出太祖逆拜鲁镇南将军待以客礼封阆中侯【张鲁传】
　　以赵俨统闗中军
　　赵俨迁扶风太守太祖徙故韩遂马超等兵五千余人使平难将军殷署等督领以俨为闗中防军尽统诸军羌虏数来冦害俨率署等追到新平大破之屯田客吕并自称将军聚党据陈仓俨复率署等攻之贼即破灭时被书差千二百兵往助汉中守署督送之行者卒与室家别皆有忧色署发后一日俨虑其有变乃自追至斜谷口人人慰劳又深戒署还宿雍州刺史张既舍署军复前四十里兵果叛乱未知署吉凶而俨自随步骑百五十人皆与叛者同部曲或婚姻得此问各惊被甲持兵不复自安俨欲还既等以为今本营已乱一身赴之无益可须定问俨曰虽疑本营与叛者同谋要当闻行者变乃发之又有欲善不能自定宜及犹豫促抚宁之且为之元帅既不能安辑身受祸难命也遂去行三十里止放马息尽呼所从人喻以成败慰励恳切皆慷慨曰死生当随防军不敢有二前到诸营各召料简诸奸结叛者八百余人散在原野惟取其造谋魁率治之余一不问郡县所收送皆放遣乃即相率还降俨宻白宜遣将诣大营请旧兵镇守闗中太祖遣将军刘柱将二千人当须到乃发遣而事露诸营大骇不可安喻俨谓诸将曰旧兵既少策兵未到是以诸营图为邪谋若或成变为难不测因其狐疑当令早决遂宣言当差留新兵之温厚者千人镇守闗中其余悉遣东便见主者内诸营兵名籍案累重立差别之留者意定与俨同心其当去者亦不敢动一日尽遣上道因使所留千人分布罗落之东兵寻至乃复胁喻并徙千人令相及共东凡所全致二万余口【魏志赵俨传】
　　二十二年夏四月蜀主进兵汉中
　　法正説蜀主曰曹操一举而降张鲁定汉中不因此势以图巴蜀而留夏侯渊张郃屯守身遽北还非其智不逮而力不足也必将内有忧偪故耳今策渊郃才畧不胜国之将帅举众往讨必可克之克之之日广农积谷观衅伺隙上可以倾覆冦敌尊奬王室中可以蚕食雍凉广拓境土下可以固守要害为持久之计此葢天以与我时不可失也备乃进兵遣张飞马超呉兰等屯下辨操遣曹洪拒之【通鉴】
　　二十三年夏四月蜀主次阳平闗击张郃等不克建安二十三年先主率诸将进兵汉中分遣将军吴兰雷铜等入武都皆为曹公军所没先主次于阳平闗与渊等相拒【蜀志先主传】蜀主屯阳平闗张郃屯广右蜀攻之不能克急书发兵诸葛亮以问杨洪洪曰汉中益州咽喉存亡之机会若无汉中则无蜀矣此家门之祸也发兵何疑【通鉴】太祖还邺留晃与夏侯渊拒蜀兵于阳平备遣陈式等十余营絶马鸣阁道晃别征破之贼自投山谷多死者太祖闻甚喜假晃节令曰此阁道汉中之险要咽喉也蜀兵欲断絶外内以取汉中将军一举克夺贼计善之善者也【魏志徐晃传】
　　秋九月曹操西征至长安
　　秋七月治兵遂西征汉中九月至长安【魏志武帝纪】
　　二十四年春正月蜀主击夏侯渊于定军山破斩之自阳平南渡沔水缘山稍前于定军山势作营渊将兵来争其地先主命黄忠乘髙鼔噪攻之大破渊军斩渊【蜀志先主传】郭淮从征汉中为渊司马渊遇害军中扰扰淮推将军张郃为军主诸营乃定其明日蜀欲渡汉中来攻诸将议众寡不敌欲依水为阵以拒之淮曰此示弱而不足挫敌非算也不如逺水为阵引而致之半济而后击敌可破也既阵敌疑不渡淮遂坚守示无还心以状闻太祖善之【魏志郭淮传　按华阳国志汉中沔阳县有定军山北临沔水】
　　三月曹操出斜谷赵云击其军败之夏五月蜀主取汉中
　　曹公自长安举众南征先主遥策之曰曹公虽来无能为也我必有汉川矣及曹公至先主敛众拒险终不交锋【蜀志先主传】夏侯渊败曹公争汉中地运米北山下数千万囊黄忠以为可取云兵随忠取米忠过期不还云将数十骑轻行出围迎视忠等值曹公扬兵大出云为公前锋所击方战其大众至势逼遂前突其阵且鬬且却公军散已复合云陷敌还趣围将张着被创云复驰马还营迎着公军追至围此时沔阳长张翼在云围内翼欲闭门拒守而云入营更大开门偃旗息鼔公军疑云有伏兵引去云擂鼓震天惟以戎弩于后射公军公军惊骇自相蹂践堕汉水中死者甚多先主明旦自来至云围视昨战处曰子龙一身都是胆也作乐饮宴至暝军中号云为虎威将军【赵云别传】操与蜀相守积月魏军士多亡夏五月操悉出汉中诸军还长安蜀主遂有汉中【通鉴】先主欲与曹公争汉中问羣羣曰当得其地不得其民也若出偏军必不利当戒慎之时州后部司马蜀郡张裕亦晓占候而天才过羣谏先主曰不可争汉中军必不利先主竟不用裕言果得地而不得民也【周羣传】
　　秋七月蜀主自立为汉中王以魏延镇汉中
　　先主有汉中羣下上先主为汉中王遂于沔阳设坛塲陈兵列众羣臣陪位读奏讫御王冠于先主先主上言汉帝上还所假左将军宜城亭侯印绶拔魏延为都督镇汉中【蜀志先主传】先主为汉中王当得重将以镇汉州乃拔延为镇逺将军领汉中太守一军皆惊先主大会羣臣问延曰今委卿以重任卿居之欲云何延对曰若曹操举天下而来请为大王拒之偏将十万之众至请为大王吞之先主称善众咸壮其言【蜀志魏延传】
　　蜀汉【按三国纷争土宇割裂献帝未废之先虽王纲不振犹奉正朔故得秉笔而书之迨山阳就封而正朔蔑行矣紫阳纲目继絶笔于获麟乃以蜀系之正统葢为天下万世而作也至陜志所以纪陜事当日蜀魏分据其地即因事以纪年不敢妄拟纲目亦纪实也至于两国交搆虽因地分纪而年号则仍两存之以便考订后悉仿此例】
