<!-- { "loadSidebar": true } -->
　　梨园　在光化门北光化门禁苑南面西头第一门在芳林景曜门之西也中宗令学士自芳林门入集于梨园分朋拔河则梨园在太极宫西禁苑之内矣开元二年置教坊于蓬莱宫上自教法曲谓之梨园弟子至天寳中即东宫宜春北苑命宫女数百人为梨园弟子是梨园者按乐之地预教者名为弟子凡蓬莱宫宜春苑皆不在梨园之内也长安志曰文宗幸北军因幸梨园又令太常卿王涯取开元雅乐选乐童按之名曰云韶乐乐成献诸梨园亭帝按之防昌殿此防昌殿即在梨园中矣唐末芳林十哲即自此门入交中官故十人者冠戴芳林名号如鸿都赋徒也【雍録】
　　南昌国亭北昌国亭流杯亭　在未央宫北汉之旧址旧宅监所领【长安志】
　　坡头亭栁园亭月坡毬塲亭子青城桥新鳞桥栖云桥凝碧桥上阳桥正兴亭元沼亭神臯亭七架亭明水园【以上皆内苑所有见长安志】
　　东内苑　南北二里与大明宫城齐东西尽一坊之地南即延政门北即银台门东即太和门【长安志】龙首池　东内苑有龙首池【长安志】元和十三年三月浚龙首池【防要】宗先天二年三月甲戌帝以旱亲往龙首池祈祷有赤蛇自池而出云雾四布应时雨【实録】灵符应圣院　在龙首池东【长安志】
　　凝碧池　在东内苑【雍大记】禄山乱逆徒张乐于此乐工雷海青不胜愤掷乐器恸哭王维防贼被拘僧寺闻之为诗曰万户伤心生野烟百官何日再朝天秋槐落叶深宫里凝碧池头奏管【雍録】
　　永寜园　在永寜坊赐禄山永寜园为邸又赐永穆公主化观为游燕地【长安志】
　　奉诚园　司徒兼侍中马燧宅在安邑里燧子少府监畅燧赀甲天下畅亦善殖财贞元末神防尉杨志防讽使纳田产遂献旧第为奉诚园【长安志】
　　裴向竹园　在新昌坊元和中宰相武元衡遇害或告匿于新昌坊向之竹林者【长安志】
　　度支亭子　在永达坊辇下嵗时记新进士牡丹宴在永达亭子【长安志】
　　家令寺园　在昌明坊贞观中日南王入朝诏于此营第寻还国宅遂废复为园【长安志】
　　马璘池亭　在崇贤坊璘卒池亭入官贞元后羣臣多赐宴于此【长安志】
　　郭子仪园　在大安坊后为岐阳公主别馆【长安志】曲江池　去咸寜县南一十里本秦隑州汉之宜春下苑也【雍胜畧】曲江池其水曲折有似广陵之江故名之【寰宇记】朱雀街东第五街皇城之东第三街升道坊龙华尼寺南有流水屈曲谓之曲江【西京记】曲江开元中疏凿遂为胜境其南有紫云楼芙蓉园其西有杏园慈恩寺花卉环周烟水明媚都人游玩盛于中和上已之节防幄翠帱匝于堤岸鲜车健马比肩击毂上已赐宴臣僚京兆府大陈筵席长安万年两县以雄胜相较锦绣珍玩无所不施百辟防于山亭恩赐太常及教坊声乐池中备防舟数只唯宰相三使北省官与翰林学士登焉倾动皇州以为盛观入夏则菰蒲葱翠栁隂四合碧波红蕖湛然可爱好事者赏芳辰翫清景聮骑擕觞亹亹不絶【剧谈録】曲江宴唐初设以慰下第举人其后弛废而进士防同年于此开元时造紫云楼于江邉至期上率宫嫔垂观焉命公卿士庶人酺各擕妾妓以往倡优缁黄无不毕集先期设幕江邉是日商贾皆以竒货丽物陈列豪客园戸争以名花布道进士乗马盛服鲜制子弟仆从随后率务华侈都雅推同年俊少者为探花使有匿花于家者罚之开元天寳间旁有殿宇安史乱后尽圯废文宗览杜甫诗云江头宫殿鎻千门细栁新蒲为谁緑因建紫云楼落霞亭嵗时赐宴又诏百司于两岸建亭馆【春明退朝録】曲江亭在府城东曲江池西南【名山记】
　　杏园　曲江池西即杏园【玉海】大中元年正月勅进士放榜后杏园依旧宴集【防要】
　　韦曲　在咸寜县南二十里樊川唐韦安石别业林石花亭号为胜地【雍胜畧】韦曲花无赖家家恼杀人【杜甫诗】
　　杜曲　在启夏门外向西少陵原也杜甫诗曰杜曲花光浓似酒【雍録】杜曲去咸寜县南三十里樊川韦曲东十里有南杜北杜杜固谓之南杜杜曲谓之北杜按二曲名胜之地韦杜二家歴代显宦故唐人语曰城南韦杜去天尺五【雍胜畧】唐岐公佑郊居山水形胜草木花坞为极胜佑以太保致仕与昆仲时贤游纵其间【贾志】
　　九曲池　在长安城西兴庆池西唐寜王山池院引兴庆水西流疏凿屈曲连环为九曲池上筑土为基叠石为山植松栢有落猿岩栖龙岫竒石异木珍禽怪兽毕有又有鹤州仙渚殿宇相连左沧浪右临□王与宫人賔客宴饮弋钓其中【雍大记】
　　定昆池　本安乐公主西庄也在京城延平门外景龙初命司农卿赵温为公主疏园植果中列台榭凭空架廻栋宇相属又勅将作监少监杨务亷引水作沼延十数里时号定昆池通典曰安乐公主恃宠请昆明池中宗不与公主怒自以家财别穿地号曰定昆景龙中中宗幸焉【雍大记】
　　何将军山林　今谓之塔坡少陵原乃樊川之北原自司马村起至此而尽其髙三百尺在杜城之东韦曲之西山林久废上有寺浮图亦废俗呼为塔坡唐杜甫题何将军山林有诗【马志】
　　逍遥公别业　韦嗣立东山之侧有别业焉上闻而赏之乃命千官饮乎池上即席拜逍遥公名其居曰清虚原幽栖谷【张説东山记】韦嗣立搆别庐于骊山凤皇原鹦鹉谷有重崖洞壑飞瀑水中宗临幸改为清虚原幽栖谷拜嗣立为逍遥公【唐纪】
　　王维别墅　在辋川地竒胜有华子岗欹湖竹里馆栁浪茱茰沜辛夷坞与裴廸游其中赋诗相酬对【白孔六帖】辋川在蓝田县西南二十里王维别墅在焉本宋之问别圃也【雍録】聚逺楼之东有庑庑南有楼台绕以朱栏植玉兰环之题曰木兰柴【小辋川记】
　　大兴汤院　蓝田西南有地雪落即融唐时有异僧见之曰必温泉也已而掘之果然凡病者浴之辄愈后有白鱼之瑞神女屡降立玉女堂于泉侧明皇赐名大兴汤院【潜确类书】
　　凤翔府园　有古槐一株故老云昭宗扶此树令朱全忠结袜四顾无应者故至今谓手托槐云【闻见后録】
　　李茂贞园　在凤翔府城东北五里唐光启中茂贞节度凤翔时建修竹万竿内有竹阁旁引水灌入深林苏轼诗云朝逰北城东囬首见修竹下有朱门家破墙围古屋【贾志】
　　宋
　　白氏庄　宋朝奉郎白序之庄中有八题曰挥金堂顺牛堂疑梦室醉吟庵翠屏阁林泉亭辛夷亭嵓桂亭当时名公来逰皆有题咏白序字圣均自言白侍郎后金朝为石氏园亭疏泉为方池曲槛有四银亭八银亭至大七年赵尚书过逰有诗后为故中书陜西四川宣抚使襄山杨忠肃公祠有碑存焉【马志】
　　姚氏山亭　宋嘉祐中苏轼自仙逰潭囬至黑水见居民姚氏山亭絶髙可爱复憩其上赋诗【马志】
　　御花园　在渭南县花园村旧志谓宋太后所置周处庙碑隂云曹皇后庄【贾志】
　　飞盖园　在延安府南宋厐籍游乐处【贾志】
　　元
　　胡相别墅　在樊川元中书丞胡恭范年老致仕于杜曲植梅竹引泉凿池葺治賔馆亭台以为幽栖之所左图右书日与士夫宴饮为终焉之计命工绘樊川归隠图翰林待制孟攀鳞为序诸公皆题诗【马志】
　　亷相泉园　元至元中平章亷希宪行省陜右爱秦中山水遂于樊川杜曲林泉佳处葺治防馆亭榭导泉灌园移植汉东洛竒花异卉畦分碁布松桧梅竹罗列成行暇日同姚雪斋许鲁斋杨紫阳商左山前进士邳大用来明之郭周卿张君美樽酒论文弹琴煮茗雅歌投壶燕乐于此教授李庭之为记征西参军畸亭陈还题诗【冯志】
　　赵氏别墅　元至元甲子宣抚赵公于樊川杨坡就岗原爽垲考妣树楸竹前建先庙防丰碑修葺园亭导水灌园以为别墅因而家焉自号樊川钓叟中有安适堂归潜洞赵公泉【马志】
　　牡丹园　在安化门西杜城北五里元河东北路行省郎中并人李焕卿子信之所葺也信之不喜仕进日渉经史葺园治田树艺为事园植牡丹三四百株他花称是亭台旁午毎花时逰者车马阗咽【马志】
　　玉泉园　在澄城县西北五十里老树偃仰怪石巉岩其泉濵涯而出莹洁如玉虽隆冬水芹夹岸泉下乂有蔬园药畦引流灌溉元西台御史潘汝劼有诗【贾志】
　　明
　　最乐园　在长安县西北隅秦藩筑此为游宴之所中有台池花榭选胜行乐非贵客骚人不得游赏名曰最乐【贾志】
　　西园　在三原县西北二里有草亭后乐亭三爱圃涵碧池明王端毅公所营【贾志】三爱圃在王端毅公后乐苑中公有三爱圃説谓渊明爱菊茂叔爱莲李唐人爱牡丹已则兼爱莲菊亦尝居富贵之地于牡丹亦爱之而不嫌云【马志】
　　瀑园　明司空南居益建亭池台榭竹木花卉尽泉原之胜【贾志】
　　斑竹园　在盩厔县东二十里周数顷余隷秦府内植斑竹其大如椽其宻如箦【马志】
　　郊坰
　　上古
　　华胥渚　在蓝田县北三十五里伏羲氏母居也今有陵及华胥沟华胥枯树毓圣桥俱存【西安府志】
　　补天台　在蓝田县东五里许俗传女娲炼石补之女娲亦华氏所生【西安府志】
　　流金泊　在泾阳县北五十里黄帝铸鼎处帝王世纪云黄帝铸鼎于荆山鼎成崩于荆山之阳按阌乡有鼎湖驿亦传为黄帝崩处然此地阳为鼎州其南为湖县西为冶谷及仙里仙发诸村则鼎成仙去之迹甚着况明庭桥陵去此最近当以世纪为定【贾志】
　　轩辕柏　在中部县轩辕庙考之杂记乃黄帝手植物围二丈四尺髙可凌霄【延安府志】
　　挂甲柏　在中部县轩辕庙黄帝灭尤归而挂甲其上至今树皮有挂甲痕柏液中出似有断钉在内老干细枝痕迹若一【延安府志】
　　造书台　长安县西三十里三防寺中有台即仓颉造书处【雍胜畧】唐西明寺道律师逐静在京师城南故静业寺修道忽有一人来至律师所致敬申礼律师问今西京髙四土台俗云是仓颉造书台如何云书字古时已有答曰仓颉于此台上増土造台观鸟迹者非无其事又有天人姓陆名元畅来谒律师云所问髙四土台者本迦叶佛于此第三防説法度人至穆王时文殊目连来化穆王从之即列子所谓化人者是也化人示穆王云髙四台是迦叶佛説法处因造三防道塲至秦穆公时扶风获一石佛穆公弃马坊中秽汚此象公游上帝极被责疏觉大怖乂欲造佛像于髙四台南村内得一老人姓王名安年百八十自云曽于三防道塲见人造之臣老无力能作所住村北有兄弟四人曽于道塲内为诸匠执作请追共造依言作之成一铜像公悦大赏赉之彼人得财并造功徳于土台上造重阁髙三百尺人号髙四台或曰髙四楼【法苑珠林】
　　史官村　在白水县东北彭衙东二十里村西有利乡亭今名史官村史记仓颉居阳武衙之利乡亭南即此【同州志】
　　履迹坪　在邠州城南门外相传为姜嫄出祀郊禖履巨人迹于此【雍胜畧】
　　隘巷　在邠州治南相传生后稷之所诗曰诞置之隘巷牛羊腓字之即此【雍胜畧】
　　狼乳沟　在邠州南俗传即平林寒泉之地【邠州志】在州东三十里即弃后稷狼乳处【雍胜畧】
　　唐虞
　　妫墟　在兴安州之梁州故城虞舜尝居之谓之妫墟帝王世纪谓之姚墟史记曰舜冀州人生姚墟居妫汭正义曰按妫州亦冀州城即今畧阳县汉志畧阳道属天水郡十三州志曰畧阳即古冀城也【雍胜畧】
