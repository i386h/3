<!-- { "loadSidebar": true } -->
　　神宗万厯四年九月初七日汉中大雪盈尺杀禾稼六年春朝邑井冻　八年河大西徙冲崩墟墓【贾志】九年二月辛酉火星顺行犯井北第一星占曰为诛罚为火灾　十年八月戊申月入井宿与火星相犯【二申野录】西延大旱饥人相食华隂雨雹　十一年夏四月兴安州猛雨数日汉江溢有一龙横塞黄洋河口水壅高城丈余全城渰没公署民舍一空溺死者五千余人閤家全溺无稽者不计数城内民居高埠者于黎明时遥望江上有舟旗旛拥衞若官府查防之状　十三年凤翔大饥【贾志】　十四年七月陜西旱【二申野录】冬澄城地震　十五年正月有大星陨于榆林红山市四月雨黑豆于镇城西安大饥是年西乡县有大鸟高八尺黑身赤喙集数日飞去【贾志】　十八年风霾先示于关中火光继报于延绥【二申野录】　十九年四月陜西巡抚叶梦熊奏移三月初六日黄气蔽天白昼晦暗徐而变为红色天鼓大鸣初七日夜子时忽从正西虚空降火一块如盆口大后生二尾落西北方钦天监揭称七月初三日乙卯五更东北一星彗形如弹丸其色苍白尾向西南方约长三尺余测在井宿度分延绥榆林二衞所八月霜雹相继禾苗尽死【续文献通考】　二十一年八月太白昼见井度【二申野录】二十三年凤翔地震五月麟游县烽火台雨雹大如斗【贾志】　二十四年陜西巡抚贾待问奏二月十一日夜鄠县雷雨遍地火光十有余里延绥巡抚李春元奏二月十八日夜旧安边营四十六墩佛郎机上火光二更方息延绥巡抚李春元奏二月十日定字四墩房屋上瓦兽口内并旗竿上火焰二三尺不等【续文献通考】四月太白昼见井宿　二十五年十月戊寅火星逆行入井【二申野录】榆林怪风抜木吹人有至三四里者　二十六年延安大水漂人畜甚多　二十七年七月蓝田地震大雨十日土窰皆陷【贾志】　二十八年二月荧惑犯舆鬼　三十四年六月陜西地震　三十五年八月辛酉彗星见井度长二尺渐往西北【二申野录】　三十七年延安旱饥　三十八年秋八月不雨至次年夏四月民多疫死　四十年西安大疫　四十一年七月泾水暴溢高数十丈漂没居民商贾无算夏四月兴安州雨雹如弹碎屋瓦汉江以北如鸡卵牧牛者当之即死禾稼尽伤　四十四年夏六月蓝田蝗飞蔽天合省大旱延长翠屏山崩二十二日大雨如注五六日泾阳县口子镇人见有羊相鬭忽化为龙横截峪口水须臾而下推激大石如万雷声两傍山为之动直抵云阳至三原越龙桥而过渰没百里漂七十余村白渠以北鲜有存者数月平地水方尽【贾志】蒲城士人简某家有牛左脇下忽生银剪一股其端有孔掣之则牛负痛医不识其何症事在明万厯丙辰【陇蜀余闻】　四十五年富平冰雹澄城冬月桃李皆花　四十八年关中大饥十岁儿易一斗粟【贾志】
　　光宗泰昌元年春渭南灵阳五鼓时见天裂数丈冬大雪至仲春始霁【贾志】
　　熹宗天啓元年正月丙戌夜土星逆入井宿八月汉中山有虎生角　二年三月陜西居民王进榜家白雄鸡生卵四月日当午太白昼见经天至五月中旬正在井【二申野录】五月朔渭南大风抜木冰雹伤禾迅雷震惊地裂数处濶三尺长五六尺中有气人不敢下视【贾志】陜西北门镇连响者三其声甚震锁开落地随即窥视并无人影行迹　三年凤县东关外飞鼠成羣居民获其一长一尺八寸濶一尺两傍肉翅无足足在肉翅之四角前爪趾四后爪趾五毛细长其色若鹿逐之去甚速　四年五月延绥巡抚翟凤翀奏榆林兵营猪妖示异猪一头二身八足二尾一首也而分身为二分尾为二又分足为八有始合终离之象焉有四分五裂之意焉八月陜西地震【二申野录】　六年富平旱饥延长大水　七年米脂地震【贾志】
　　庄烈帝崇祯元年三月二十五日五鼓全陜天赤如血已时渐黄日始出【二申野录】七月二十四日蓝田绛村天雨如豌豆应手成粉【贾志】陜西自四月至七月不雨五月西安有孽火入人家色青光荧荧然广轮盈尺者数十旋于地若鬭不滥炎民磔鸡犬禳之乃去八月陜西恒雨霜杀稼【二申野录】　二年米脂大旱【贾志】　三年春正月荧惑入东井退舍复赢居数月秦连岁旱二月庚午荧惑入鬼犯积尸气　四年四月荧惑再入鬼宿犯积尸气榆林连年旱西安大旱　六年陜西大饥【二申野录】　七年秋全省蝗大饥【贾志】九月木星犯鬼宿积尸气【二申野录】冬全省地大震坏屋伤人不计其数八年凤翔雨灰三日【贾志】　九年凤翔学前乌集地
　　数万为阵方能应矩　十年三月陜西天鼓鸣十四日八月凤翔蝗飞蔽天　十一年二月凤翔蝻生食麦六月凤翔蝗食禾大饥西安大风霾黑气冲天兵刄火出听之有声　十二年二月凤翔大鼠成羣食牛入人腹食婴儿见骨夏四月有星陨于凤翔袁画师家不及地旋转如冶金良久渐高飞去照数十里【二申野录】秋关中产白兎市鬻者甚众【贾志】八月白水同官雒南大雨雹　十三年三月渭南县天雨荞麦四月月入井晕月犯井兵起人主忧又曰大臣诛有破军杀将八月华隂县渭水赤十二月陜西大旱人相食草木俱尽【二申野录】　十四年三月二十三日富平雨土夏大热秦府白鼠昼游忽有画眉鸟栖宫树【贾志】八月陜西地震　十五年八月延绥定边堡妖鼠产于虾蟆腹中一产数十遍二三百里食禾稼皆尽【二申野录】十六年七月米脂大瘟榆林龙王庙池前水赤若血【贾志】十月干州冰雹大如斛毁民屋伤人【二申野录】十月干陵有龙鬭　十七年正月朔日黑云蔽天自卯至亥大风折端礼门大旗竿初二日天无云而雷声震百里【贾志】
　　本朝
　　世祖顺治三年延安蝗　四年咸阳渭水清八月汉中暴雨汉水大涨渰没田舍人畜　六年秋九月岐山润德泉复涌出　八年延安地震　十年延安雨粟地震有声畧阳地震城垣圯　十二年西安凤翔天雨荞麦豌豆　十六年六月初四日延安大雨三日洪水发见一青龙横截水上东南北三关汩死人畜清涧雨雹如鵞卵
　　圣祖康熙元年六月陜西大雨水十月泾渭冰　十八年凤翔饥　十九年凤翔饥　三十年陜西大饥　三十一年陜西饥疫　三十二年汉水溢兴安州城圮九月十四日汉中府南郑县民李应成妻刘氏一产三男　四十二年汉中府属南郑七州县被水　四
　　十七年二月十三日葭州民刘大年妻牛氏一产三男　五十九年秋延安府属宜川等六州县清平靖边等十一堡旱　六十年西延凤三府旱
　　今上雍正四年十二月十八日陜西黄河自黄甫川至潼关河水渐清至五年正月初六日清澈异常　七年十一月二十五日肤施县民王进福妻崔氏一产三男








　　陜西通志巻四十七
<史部,地理类,都会郡县之属,陕西通志>
　　钦定四库全书
　　陜西通志巻四十八
　　帝系一【帝王　后妃　太子诸王　宗室】
　　粤若稽古周秦汉唐维耀寳照灼秦疆乃立庙社乃启明堂克艰缔造绍衣罔康闗睢化始龙漦徳凉緜椒衍戚畹辉煌圣狂异轨淑慝偕彰永垂法戒地乆天长作帝系志第二十三
　　帝王【古今都防惟闗中最先黄农以上弗可深考周家夙号至治汉唐亦称一代之盛苐泛覧诸本纪则美不胜书兹特以歴代建都为经帝系为纬自史臣论赞而外不衍一辞云】
　　上古
　　五龙氏
　　五龙是谓五姓治在五方司五类布山岳葢龙徳而正中者也【路史中三皇纪】今上郡奢延肤施县有五龙山葢其出治之所故汉宣帝立五龙仙人祠于肤施【本注】
　　云阳氏
　　云阳氏作是为阳帝厥化混混厥生蒙蒙都于雍之甘泉【循蜚纪】甘泉山本亦曰云阳在冯翊云阳县云阳氏之尝居【路史注】
　　有巢氏
　　有巢氏驾六龙从日月是曰古皇龟龙効图书畀于是文成而天下治其为政也授而弗恶子而弗取天下之民皈仁居于□及盘岭【路史禅通纪】盘岭在长安三秦纪云长安城有平原数百里无山川湖水民尚井汲巢居地多井深者五十丈今兴平始平原也【本注】
　　阴康氏
　　隂康氏之时隂凝而易閟人既郁于内腠理墆着而多重膇得所以利其关节者制为之舞教人引舞以利之是谓大舞治于华原【路史禅通纪　按华原即今耀州】
　　女皇氏
　　女皇氏太昊氏之女弟少佐太昊正姓氏职婚姻通行媒以重万民之判是曰神媒太昊氏衰共工作乱于是灭共工氏而迁之治于中皇山之原继兴于丽【路史禅通纪】山在金之平利上有女娲庙与伏羲山接伏羲山在西城女娲山在平利长安志云骊山有女娲治处又云蓝田谷次北有女娲氏谷三皇旧居之所即骊山也【本注】
　　有熊氏
　　有熊氏小典氏之子王承塡而土行色尚黄天下号之黄帝身五十二战而天下大服乃达四面广能贤稽功务法秉数乘刚而都于陈【路史疏仡纪】今寳鸡故陈仓姚睦云黄帝都陈仓非宛丘故今陇右黄帝遗迹甚多【本注】
　　少昊氏
　　少昊青阳氏以处云阳亦曰云阳氏以金寳歴色尚白又曰金天氏处于甘泉兴郊禅崇五祀正都邑肇车牛作布货以制国用立史官尊耆老修其方而天下治【路史疏仡纪　按以上诸帝世次荒逺莫考其都雍与否秖因古史所传以作是编之外史尔】
　　周【姓姬氏】
　　武王讳发以岁己卯春二月克商即天子位定都镐在位七年
　　王来自商至于丰乃偃武修文归马于华山之阳放牛于桃林之野示天下弗服列爵惟五分土惟三建官惟贤位事惟能重民五教惟食防祭惇信明义崇徳报功垂拱而天下治【周书武成】
　　成王讳诵武王太子以岁乙酉即位在位三十七年叔向曰成王能明文昭定武烈者也【国语】
　　康王讳钊成王太子以岁壬戍即位在位二十六年太子晋曰自后稷之始基靖民十八王而康克安之【国语】
　　昭王讳瑕康王太子以岁戊子即位在位五十一年穆王讳满昭王太子以岁己卯即位在位五十五年共王讳繄扈穆王太子以歳甲戍即位在位十二年懿王讳囏共王太子以岁丙戌即位在位二十五年孝王讳辟方共王弟以岁辛亥即位在位十五年夷王讳燮懿王太子以岁丙寅即位在位十六年厉王讳胡夷王太子以岁壬午即位在位五十一年宣王讳靖厉王太子以岁癸酉即位在位四十六年宣王承衰邦家多阻惩难思理官人以叙山甫补阙方叔御侮是用中兴恢复周宇【挚太常集】
　　幽王讳宫湼宣王太子以岁己未即位在位十一年平王讳宜臼幽王太子以岁庚午即位岁辛未东迁于洛
　　后稷居邠太王作周丹开雀録火降乌流三分既有八百不谋苍兕誓众白鱼入舟成康之日政简刑措南廵不还西服莫附共和之后王室多故檿弧兴謡实倾周祚【司马贞索隠】
　　右周自武王元年己卯至平王元年幸未共都镐三百五十三年【按周室中叶有迁都之举皆在陜境故不详书而统以镐京云】
　　秦【姓嬴氏】
　　始皇帝讳政以岁庚辰并天下称皇帝都于咸阳凡十二年
　　二世皇帝讳胡亥始皇帝少子以岁辛卯秋七月即位在位三年
　　王子婴始皇帝孙以岁甲午即位乙未出降于汉凡一年
