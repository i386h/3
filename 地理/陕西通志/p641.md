<!-- { "loadSidebar": true } -->
　　戊戌发马嵬父老遮道请留上令太子宣慰父老父老曰至尊既不肯留某等愿帅子弟从殿下东破贼取长安若殿下与至尊皆入蜀使中原百姓谁为之主须臾众至数千人太子不可涕泣防马欲西建寜王倓与李辅国执鞚谏广平王俶亦劝太子留父老共拥太子马不得行上总辔待太子久不至使人侦之还白状上曰天也乃分后军及飞龙厩马从太子又使送东宫内人于太子【通鉴】承天皇帝倓始王建寜英毅有才畧善骑射禄山乱典亲兵扈车驾渡渭百姓遮道留太子太子使喻曰至尊播迁吾可以违左右乎倓进説曰叛人乱常四海崩分不因人情图兴复虽欲从上入蜀而散闗以东非国家有夫大孝莫若安社稷殿下当募豪杰趋河西收牧马今防边屯士不下十万而光弼子仪全军在河朔与谋兴复防之上者广平王亦赞之于是议定太子北过渭兵仗滥恶士气崩沮日数十战倓以骁骑数百从每接战常身先血殷袂不告也太子或过时未食倓涕泗不自胜三军皆属目【唐书承天皇帝倓传】天宝末宗幸蜀辅国侍太子扈从至马嵬乃献计分兵北如朔方以图兴复【册府元】肃宗为皇太子宗幸蜀留上在后宣谕百姓贼追至渭北便桥已断水瀑涨无舟楫上号令水濵百姓归者三千余人渭水可涉又遇潼闗散卒误以为贼与之战士众多伤乃收其余众北上军既济其后皆溺上喜以为天之佑时从上惟广平建寜二王及四军将士才二千人自奉天而北夕次永夀百姓遮道献牛酒有白云起西北长数丈如楼阁之状议者以为天子之气自是紫云拥帝所乘马聚散不时【鸿书】
　　安禄山陷长安
　　禄山遣孙孝哲安神威西攻长安会哥舒翰守潼闗为干佑所败贼不谓天子能遽去驻兵潼闗十日乃西时行在已至扶风于是汧陇以东皆没于贼禄山未至长安士人皆逃入山谷东西骆驿二百里宫嫔散匿行哭将相第家委宝货不赀羣不逞争取之累日不能尽又剽左藏大盈库百司帑藏竭乃火其余禄山至怒乃大索三日民间财赀尽掠之府县因株根牵连勾剥苛急百姓愈骚禄山怨庆宗死乃取帝近属自霍国长公主诸王妃妾子孙姻壻等百余人害之以祭庆宗羣臣从天子者诛防其宗虏性得所欲则肆为残虐人益不附诸大将欲有咨决皆因严庄以见御下少恩虽腹心雅故皆为仇敌郡县相与杀守将迎王师前后反覆十数城邑墟矣长安相传太子西来矣人闻輙东走阛里至空都畿豪杰杀贼吏自归者无虚日贼斩刈惩之不能止又贼将慓勇无逺谋日纵酒嗜声色财利车驾佹得入蜀终无追蹑之患【唐书安禄山传】
　　帝次扶风
　　己亥次扶风军士各懐去就咸出丑言陈礼不能制上患之会益州贡春防十万匹上命悉置于庭召诸将谕之曰卿等国家功臣陈力久矣朕之优常亦不轻叛人背恩事须廻避甚知卿等不得别父母妻子言发涕流曰朕须幸蜀路险人多恐难供承今有此防宜分取各图去就朕自有子弟中官相随便与卿等诀别众咸俯伏涕泣曰死生愿从陛下上曰去住任卿自此背乱之言稍息【旧唐书宗纪】
　　帝次散闗
　　辛丑发扶风郡是夕次陈仓壬寅至散闗分部下为六军颖王璬先行夀王瑁等分统六军前后左右相次【旧唐书宗纪　按散闗今在宝鸡县西南】
　　帝至河池以陇公瑀为梁州都督
　　丙午至河池郡【唐书宗纪】
　　陈仓令薛景仙复扶风
　　戊申扶风人康景龙等杀贼宣慰使薛总等二百余人陈仓令薛景仙率众收扶风郡守之由是闗辅豪右皆谋杀贼贼故不敢侵轶【旧唐书肃宗纪】
　　九月诏以房琯为招讨西京兵马元帅
　　房琯至德初抗防自请将兵以诛冦孽收复京师肃宗望其成功许之诏加持节招讨西京兼防御蒲潼两闗兵马元帅王思礼副之南军入于宜夀中军入于武功北军入于奉天【册府元】
　　贼入汧陇陇右采访使郭英乂破之
　　贼将髙嵩拥兵入汧陇英乂伪劳之且具飨既而伏兵发尽掠其众【唐书郭英乂传】
　　冬十月房琯及贼战于陈涛斜败绩
　　十月庚子次便桥辛丑中军北军遇贼陈涛斜战不利琯欲持重有所伺中人邢延恩促战故败癸卯率南军复战遂大败初琯用春秋时战法以车二千乘缭营骑歩夹之既战贼乘风噪牛悉髀栗贼投刍而火之人畜焚烧杀卒四万血丹原野残众才数千不能军琯还走行在见帝肉袒请罪帝宥之【唐书房琯传　按括地志陈涛斜在咸阳县东】
　　十二月郭子仪率回纥击同罗于榆林河北破之十二月戊午回纥至带汗谷与郭子仪军合辛酉与同罗及叛人战于榆林河北大破之斩首三万捕掠一万河曲皆平子仪还军洛交【通鉴　按注洛交郡本鄜州上郡天宝元年更郡名】
　　肃宗至德二载春二月帝至鳯翔
　　二月戊子上至鳯翔旬日陇右河西诸镇皆会江淮庸调亦至洋川汉中长安人闻车驾至从贼中自防而来者日夜不絶【通鉴】
　　闗西兵马使郭英乂及贼战于武功败绩
　　闗内节度使王思礼军武功兵马使郭英乂军东原王难得军西原贼将安守忠等冦武功郭英乂战不利矢贯其颐而走王难得望之不救亦走思礼退军扶风贼游兵至大和闗去鳯翔五十里鳯翔大骇戒严【通鉴】
　　朔方节度使郭子仪击贼于潼闗破之
　　二月朔方节度使郭子仪大破贼将崔干祐于潼闗【旧唐书肃宗纪】正月二十八日使宗子懐文潜募郭俊茍文俊入河东搆忠义与大军期约以翻城公乃进军出洛交分兵收冯翊二月十一日郭俊等俟大军将至举火尅斩幽檀劲卒千人崔干运寻缒而免干祐先置兵于城北废府遂以三千兵攻城自领马歩五千伏于闗城中公使旰及仆固懐恩等先击之贼大破遽焚桥我军蹈之而防干祐弃闗城寻白泾岭而逸【汾阳家传】
　　贼陷同州刺史萧蕡死之
　　子仪袭下潼闗及同州盛兵潼闗以守之贼将李归仁来救子仪大战死者万余人退守河东归仁遂攻陷同州州守萧蕡死之尽屠城中【唐厯】
　　夏四月兵马副元帅郭子仪及贼战于清渠败绩郭子仪诏还鳯翔进司空充闗内河东兵马副元帅率师趋长安次潏水上守忠等军清渠左大战王师不利委杖奔子仪收溃卒保武功【唐书郭子仪传】子仪赴鳯翔李归仁以劲卒五千邀之于三原北子仪使懐恩及王升陈廻光等伏兵于白渠留运桥以待之伏发归仁大败而走又从子仪战于清渠不利【旧唐书仆固懐恩传】
　　六月将军王去荣擅杀富平令曲宥之
　　将军王去荣以私怨杀本县令当死上以其善用礮勅免死以白衣于陜郡効力【通鉴】王去荣杀富平令杜徽肃宗惜去荣才诏贷死至谏曰圣人诛乱必先示法令崇礼义将军去荣以朔方偏禆提数千士不能整行列挟私怨杀县令有犯上之逆或曰去荣善守陜新下非去荣不可守臣谓不然李光弼守太原程千里守上党许叔冀守灵昌鲁炅守南阳贾贲守雍丘张廵守睢阳初无去荣未闻贼能下也以一能而免死彼弧矢絶伦剑术无前者恃能犯上何以止之若舍去荣诛将来是法不一而招罪人也律令者太宗之律令陛下不可以一士小材废祖宗大法帝诏羣臣议太子太师韦见素文部郎中崔器等皆以为法者天地大典王者不敢专也帝王不擅杀而小人得擅杀者是权过人主开元以前无敢专杀尊朝廷也今有之是弱国家也太宗定天下陛下复鸿业则去荣非至德罪人乃贞观罪人也其罪祖宗所不赦陛下可易之耶【唐书贾至传】
　　秋闰八月贼冦好畤李光进败之
　　闰八月甲寅安庆绪冦好畤渭北节度使李光进败之【唐书肃宗纪】
　　贼冦鳯翔遣兵败之司马王伯伦战没
　　闰八月辛未贼将冦鳯翔崔光逺行军司马王伯伦判官李椿率众捍贼至中渭桥杀贼守桥众千人追击入苑中时贼大军屯武功闻之烧营而去伯伦与贼血战而死李椿力穷被执然自是贼不敢西侵【旧唐书肃宗纪】
　　九月元帅广平王俶率诸军克复西京
　　至德二载九月以广平郡王为天下兵马元帅率朔方安西囘纥南蛮大食等兵二十万以进讨百官送于朝堂过阙而下步出木马门然后复骑以安西北庭行营节度使李嗣业为前军朔方河西陇右行营节度使郭子仪为中军闗内行营节度使王思礼为后军屯于香积寺败贼将安守忠斩首六万级贼将张通儒守长安闻守忠败弃城走遂克京城乃留思礼屯于苑中代宗率大军以东【唐书代宗纪】广平王收长安嗣业统前军阵于香积寺贼首李归仁拥精骑薄战王师注矢逐之走未及营贼大出掩追骑还蹂王师于是乱不能阵嗣业谓子仪曰今日不蹈万死取一生则军无矣即袒持长刀大呼出阵前杀数十人阵复整步卒二千以陌刀长柯斧堵进所向无前归仁匿兵觇左营军势王分回纥鋭兵击其伏嗣业出贼背合攻之自日中至昃斩首六万余级填涧壑死几半贼东走遂平长安【李嗣业传】郭子仪从元帅广平王率蕃汉兵十五万收长安李嗣业为前军元帅为中军子仪副之王思礼为后军阵香积寺之北距沣水临大川弥亘一舍贼李归仁领劲骑薄战官军嚣嗣业以长刀突出斩贼数十骑乃定回纥以骑兵缭贼背夹攻之斩首六万级生擒二万贼帅张通儒夜亡陜郡翌日王入京师老幼夹道呼曰不图今日复见官军王休士三日遂东【郭子仪传】回纥请助讨禄山以太子叶防身将四千骑来帝命广平王见叶防约为昆弟叶防大喜使首领达千等先到扶风见子仪犒饮三日叶防辞曰国多难我助讨逆何敢食固命乃留既行日赐牛四十角羊八百蹄米四十斛香积之战阵沣上贼诡伏骑于王师左袭我仆固懐恩回纥驰之尽剪其伏乃出贼背与镇西北庭节度李嗣业夹防之贼大败进收长安【回纥传】
　　兵马副元帅郭子仪克华隂
　　子仪引蕃汉兵追贼至潼闗斩首五千级克华隂郡献俘百余人勅皆斩之监察御史李勉谏曰今元恶未除为贼所污者半天下闻陛下龙兴咸思洗心以承圣化今悉诛之是驱之使从贼也上遽使赦之【通鉴】
　　冬十月车驾入长安
　　九月癸卯收西京甲辰防书至行在百僚称贺即日告防于蜀上皇遣裴冕入京啓告郊庙社稷十月癸亥上自鳯翔还京遣太子太师韦见素入蜀迎上皇丙寅至望贤宫丁卯入长安士庶涕泣拜忭曰不图复见吾君上亦为之感恻九庙为贼所焚上素服哭于庙三日入居大明宫是日上皇发蜀文武胁从官免冠徒跣朝堂待罪禁之府狱令中丞崔器劾之【旧唐书肃宗纪】
　　十二月迎上皇至长安
　　上皇至自蜀上至望贤宫奉迎上皇御宫南楼上望楼辟易下马趋进蹈舞称庆上皇下楼上匍匐捧上皇足涕泗呜咽不能自胜遂扶侍上皇御殿亲自进食自御马以进上皇上马又躬揽辔而行止之而后退上皇曰吾享国长久吾不知贵见吾子为天子吾知贵矣上乘马前导自开元门至丹鳯门旗帜烛天防栩夹道士庶舞忭路侧曰不图今日再见二圣百僚班于含元殿上皇御殿左相百辟称贺毕上皇诣长乐殿诣九庙主即日幸兴庆宫上请归东宫上皇遣髙力士再三谕譬而止【旧唐书肃宗纪】
　　上元元年春正月党项羌冦边遣兵分讨之
　　党项等羌吞噬边鄙将逼京畿乃分邠寜为鄜坊节度以邠州刺史桑如珪鄜州刺史杜冕领之分道招讨而以郭子仪领两道节度留京师假其威名以镇之【纲目】
　　夏六月鳯翔节度使崔光逺破党项于普润
