<!-- { "loadSidebar": true } -->
　　郭太元绵州人监生嘉靖中郿县教谕道趣洒然蔚为士望祀名宦【鳯翔府志】
　　赵相即墨人监生嘉靖中郿县教谕持身不茍敷率有方捐俸以济贫却贽以远利【鳯翔府志】
　　齐大鹏黄冈人嘉靖中陇州同知正直亷明仁慈勤愼催徴不扰里甲一清尤能厘奸剔祀名宦【陇州志】
　　张良知安邑人以知州任汉中府同知修山河堰甚有劳绩汉民享其利【贾志】
　　傅希孟字仲道蒲州人举人嘉靖间知同州性简素质直去家不两舍知交絶迹尝奉檄度田履畆按覈不携庖馔第赍市饼而已氷蘖之操三年如一日迁汉中府同知【同州志】
　　逯岚清丰人嵗贡任郃阳丞好文艺长官喜迎悦岚独持正不阿以此衔之遂解任去载所植园蔬以行曰食吾力也士民至今以为美谈【贾志】
　　唐学顔富顺人为郃阳尉口不谭非义遇嵗祲祷雨散粥爱民如不及竟以劳瘁卒于官士民惜之【郃阳县志】
　　王翰德阳人贡士任韩城教谕时韩士弃举业不肄翰聚而督课之文教丕振【贾志】
　　沈玮大兴人监生嘉靖间韩城主簿奋身杀贼而死赠韩城知县一子【贾志】
　　刘达字达夫上元人贡生与谢与槐张秋渠称金陵三才子任华州学正课士最称得人崇尚气节士风一振【贾志】
　　呉嘉祥眉州人举人署华州学正负亷节好督率诸弟子员诵读秦汉古文辞治一经者俾博及他经而尤加意修行之士官至行太仆寺卿【华州志】
　　黄瑶县人嘉靖间教谕白水慧中秀外刚方不阿时同僚有索束脩辱士者瑶正色曰儒官以礼义教人而计利辱士乎即麾士令去祀名宦【白水县志】
　　叶梦熊字男兆广东归善人嘉靖乙丑进士拜主事转饷关中己丑擢左佥都御史廵抚陜西【广东通志】梦熊以御史左迁郃阳丞在县事不便民者悉与摘剔甄才俊诸生设局督课一时人文蔚起治化大行【同州志】
　　潘达字剧骖京山人万厯甲午乡荐同知西安所辖辽濶俗多顽梗达单车抚循矿贼屏迹【湖广通志】
　　杨允中遵化人字印南以庶常改监察御史左迁西安府同知壬午岁凶啸聚者甚众允中单车夜驰集千百长团练调度不五旬而渠魁就擒境内以安　赵资山阳知县壬午之变有保障功【贾志　按山阳志不载赵资姓氏故世次无考马贾二志又俱列景泰名宦然景泰中县治未设其误可知今因传云壬午之变姑附杨传存考】
　　王大智号濬宇玉田人万厯时进士任西安司李尝庭扑冢宰孙丕扬壻丕闻而喜曰有担当人也擢吏部主事【畿辅志】
　　王明福河南府人西安同知分署潼关以明允著称尝署道事潼仓斗级着大履带纳户粮名曰船鞋明福一见知其即杖之于通衢官置劣考自是収粮得平【潼关衞志】
　　史直字中厚乐陵人西安府抚民同知耿介清贞动准道义属吏承风皆以亷明任事德教大行防贼之乱众议主直坚持不可身率两骑驰谕之贼皆感泣请降因殱其魁余悉散秦民安堵擢河南佥事【贾志】
　　刘一鸣保宁人任泾阳训导温恭恬静録贫士名于壁间即有餽弗受未几卒官无以为敛其清如此【贾志】
　　徐三仁青阳人任醴泉县丞邑丁向多混徴积胥因縁为三仁一一覈实为勒碑垂示百姓感其均平【贾志】
　　郭世禄字介轩山西威远衞人万厯间任醴泉谕体庄心敬教人以德行为重着有戒士劝学诸训修两庑櫺星门镌石于庙去之日诸生书情深义重四字送之【贾志】
　　范之齐山东乐陵人举人万厯时为汉中推官法令严明常虑民遭欺枉察访不避寒暑一时豺虎屏迹【汉中府志】
　　蔚宙山西蔚州人贡士万厯中韩城县丞性狷介周知民瘼韩旧无逋赋大祲后始有之其有三一逃负二揽侵三诡寄而诡寄为甚韩多山陵户田万畆业者数十百人而税多籍之一人之下输将彼此观望因以后期宙为区分粮各异籍虽父子兄弟既异籍即不相逮自此输者恐后积逋以清【韩城县志】
　　刘波字澄源陇州人受业于冯仲好有学行由贡生为盩厔训导日与诸生讲学不辍或有言非其时者波曰吾以尽吾职他何计焉诸生益信从之【冯少墟集】
　　吉永祚辉县人鳯县主簿七年四月已谢事将归贼至知县弃城遁或劝之去不可乃倡义拒守力屈城陷北面再拜曰臣虽小吏既食君禄不敢以谢事逃死见贼大骂被杀二子士枢士模皆死教谕李之蔚乡绅魏炳俱不屈死【续表忠记】
　　夏建中开平衞人崇祯八年迁扶风丞时流冦薄城建中至画战守方畧甚具朝夕乘城亲犯矢石月余力不支死之事闻赠旗守衞经厯妻女皆投井死又甯汝环潍县人董时和阳武人甯以扶风丞署陇州篆董以扶风丞署麟游篆冦陷城皆遇害【旧志】
　　何宗孔通州人紫阳典史崇祯八年城陷死之【紫阳县志】孟宗孔阶州人为汉隂谕崇祯八年城陷死节赠国子监助教祀名宦【汉隂县志】
　　宋之杰字万特开平衞人功贡天性英明任事果决初任咸阳丞署鎭安山阳二县复其城崇祯九年秋署扶风篆募丁壮修城池造火器为战守具旋建衙署复驿站招逃亾垦荒芜延诸生之有文行者教民间子弟诸废具举十年陞本县知县十三年岁饥盗贼蜂起又练乡勇躬自勦灭之邻邑咸倚重焉以功陞本府判【贾志】
　　张文学崇祯时为洋县尉时巨冦频至文学力为捍御城頼以全祀名宦【汉中府志】
　　岳士望鎭西人任靖邉同知神贼攻城士望调度守御危坐敌楼上矢石雨下神色自若或劝之使避士望张目叱之内安人心外挫敌气城頼以全【延绥镇志】
　　髙拱郧县人紫阳典史追捕流冦李三陷阵死【紫阳县志】许东良雒南石家坡巡检乆守邑城以事归本署遇冦害【雒南县志】
　　翁宁波人雒南石家坡巡检时代县捕事扞贼匿县东北隐寺以义勇出勦钺督饷徃被贼执厉声不屈遂被害后赐防廕【雒南县志】
　　许嗣复北直人潼关衞教授进诸生讲程朱之学以忠信孝义为本【旧志】闯贼长驱入关嗣复分守上南门城破持挺格鬭骂贼死妻女被掠亦皆自杀【续表忠记】
　　刘光先直人贡士崇祯十三年为中部佐公亷有守十四年邑被冦陷众皆怖散时邑令朱新堞公出左右将坏垣掖之走光先曰吾守朝廷土将安徃自持刀与贼战被创度力不支遂自焚及新堞归为位取贼首奠之【贾志】
　　姚啓崇沁水人抜贡授渭南丞崇祯十六年李自成陷潼关与邑令杨暄协力固守城陷不屈死时同死者为教谕萧致中铁岭人训导杨馨巩昌人皆以贡生任【渭南县志】
　　简仁瑞字季麟荣县人举人崇祯壬午以京兆郡丞署盩厔篆邑方罹兵燹闾里丘墟仁瑞极意抚绥厘剔奸蠧豪宗悍弁悉束以法时旱魃为灾仁瑞疏广济诸渠溉田防据南山设法勦除危城以安造士课业勉以行谊新令至复旋京兆士民如失慈母【盩厔县志】
　　章尚防会稽人秦府长史闻城陷投印井中冠服趋王府端礼门再拜自经后赠按察司副使【续表忠记按尚防纪事本末作世防与此异】
　　按事有繁简官有闲剧僚佐之设所以弥缝其阙而交修不逮也唐京兆少尹程諌休寜人长安尉王之咸太原人李峤赵州人万年主簿徐坚失其籍咸阳尉苏味道栾城人蓝田丞崔立之博陵人渭南尉赵嘏山阳人崔邠武城人延长主簿罗居通成都人朝邑尉刘幽求武彊人顔愿失其籍白水尉张廷珪济源人武功主簿骆賔王义乌人尉姚合峡石人华隂尉聂夷中河东人宋京兆府学教授蒋防失其籍明西安府同知杨提鹤庆人抚民同知韩霖富顺人推官杨鋭直人金新祚高唐人延安府同知徐崇德济宁人傅裕泰安人张铸平谷人阎礼洛阳人聂世润剑州人通判崔恕保定人推官柴思恭保定人姜鹏息县人顾咸正昆山人鳯翔府同知张显汉川人通判王吉上蔡人推官何楚钟失其籍王价稷山人汉中府同知李彦望江人傅希孟蒲州人冯珣临朐人通判孟统河南人王东岱尉氏人王鳯翼山西宁乡人教授陈祖舜资县人兴安州同知黄铨麻城人州判牟坤云阳人商县教谕【即商州时未改州治也】王勋大兴人刘芳朔州人陈海洛阳人商州学正王田锦衣衞人贾通兰阳人训导陈伯瑗铜梁人同州同知王濓长垣人李銮元城人州判刘渊濮州人王瑜海丰人学正谢琏上虞人张祝魏县人训导夏亨新喻人彭兴卢氏人华州州判许登仕安阳人耀州同知李宪平遥人学正张俞严眉州人干州州判张俊汜水人田美内江人学正安贵临汾人张桢颍川人薛璟蒲州人霍竒单县人彭程湘乡人刘楷南直人训导伍从教荣县人杨通南部人邠州州判林枫南宫人陈自沛永嘉人鄜州同知呉士睿失其籍学正王庭昆山人宁羌州判何悌合州人长安教谕李德宿松人孙维藩解州人咸阳教谕孔庆宜阳人黄琮睢州人兴平丞郭昂猗氏人教谕李寅河南人张祚观城人训导郑环长寿人秦锜曲沃人临潼教谕曹大行辽东海州人髙陵丞陆□名山人教谕郝绍防绛州人侯辅洛阳人典史耿臣胶州人鄠县教谕呉宪安岳人泾阳教谕员纪许州人徐安蒲江人训导杨世桂长寿人三原丞韩士文章丘人教谕张本河内人张奎裕州人盩厔教谕张学懋潼川州人贺来献山西宁乡人训导陈让绛县人朱子节文县人渭南教谕陈嘉猷富顺人白永四川人训导李岳眉州人谢暠良乡人富平训导罗日生威远人醴泉主簿呉续稷山人樊应宗阳城人教谕夏亨临江人赵善新都人童宷中江人甘泉主簿张轼忻州人训导徐珩阆苑人【阆苑字有误】安定教谕冉寅东内江人典史王尚德新郑人宜川主簿张绎清苑人典史曹徴庸平湖人鳯翔教谕王铎祥符人岐山丞李祥元氏人教谕王治代州人张四教巴县人扶风丞薛泰大城衞人教谕黎昕浑源人左迪江西建昌人刘遇阳曲人刘勲巴县人训导沈益安州人杜亨肥县人韩祥文水人邹明魁叙州人王正眉州人郿县丞戴鳯翔失其籍教谕祝世亨温江人蔡璵保定人董儒蒲江人训导盛忠汝州人任恩通江人麟游丞陈雷大同人褒城主簿伍魁南溪人洋县教谕方震四川人朱崇芳新寜人训导亷儒狄道人鳯县教谕孔崇儒邻水人畧阳教谕王铎蓬州人洵阳教谕张本大邑人石泉典史李珏邓州人雒南教谕任佐稷山人山阳教谕李壮巩县人主簿俞济商南丞王廷羲教谕陈应祯训导丌葛朝邑丞卞礼俱失其籍教谕翟方榆次人谭锦铜梁人郃阳训导韩衡费县人李伸内乡人典史李天敕曲沃人澄城教谕马廷玺正定衞人训导郭鼎襄陵人韩城丞李元云阳人教谕刘谦山东人李昌临川人丘茂闻喜人王时效永宁人申伟阳曲人训导赵璧闻喜人黄春长寿人华隂丞黄文明失其籍翟益四川人蒲城丞马贵失其籍呉志文万全衞人教谕潘凯洛阳人杨学程西乡人同官教谕史鉴偃师人丁应观安邑人白水丞张平唐县人教谕王皜蒲州人李永文彦茂俱失其籍俞猷内江人训导钱铎临汾人武功教谕林士云卭人刘相成都人曹山荣县人杨春安岳人陈厚合州人训导李善湖广人金鼎榆次人永寿丞张骥蒲州人教谕尹信陈留人叶宗顺天人韩唐颍州人陶守道铜梁人李长鲸洛阳人二水教谕谢渊均州人张本立寿光人训导邹崇礼麻城人淳化丞毕经井陉人教谕王继保定人潘天民睢州人马朝宣交州人中部教谕白金失其籍袁经清苑人府谷训导杨威肤施人以上俱载旧志仍録之
　　本朝
