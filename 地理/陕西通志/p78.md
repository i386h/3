<!-- { "loadSidebar": true } -->
　　鸡头山　在州西六十里与熊耳山相对山半有鸡精洞又相近有白石山山多苦竹州人器用资之其相近又有泥峪【州志】
　　白龙洞　在州西九十里近蓝田界【州册】在红崖寨山中洞口如瓮燃炬而进膝行里许有石室一区后壁一池如斗大祷雨辄应虽盛暑其冷如冬非旱极不敢入【州志】
　　秦岭　在州西百里朝阳洞玉皇洞雷神洞并在其后又其下有黑龙峪相传汉髙祖入闗分二道一出蓝田一由此【州志】上洛县甲水出秦岭山【汉书地理志】上洛县有秦岭山【隋书地理志】髙九百五十丈【寰宇记】东西亘八百里岭根水北流入渭号为八百秦川亦即丹水所出【三秦记】岭北为秦南为汉【王氏通释】在州西北与蓝田接界唐韩愈南迁经此岭上有祠【雍胜畧】
　　髙车山【髙一作膏车一作东误一名驼峯俗名双奶山】在州西南五里【贾志】楚水东迳髙车岭南【水经注】髙车山上有四皓碑及祠皆汉惠帝所立髙后使张良以驷马髙车迎四皓于此故名【寰宇记】南过膏车岭川源似掌平【宋王禹偁诗】山在乳水北岸两峰如驼俗名驼峰又名双奶山土中尝得矢镞葢古屯兵处又相近为马兰峪【州志】逾丹水有马兰谷【禹贡锥指】
　　土地岭　在州西南二十里其东有毘卢殿西有天妃祠其相近有五峪麦当早熟又州西南三十里有羊峪【州志】
　　军岭　在州西南四十里其地名秦王城相传为秦王屯军处【州志】
　　安武山【即青泥西山】在州西南五十里闗柎水所出【县册】闗柎水出上洛阳亭县北青泥西山【水经注　按此葢即安武山也阳亭县今属山阳】
　　黑山　在州西南六十里其石如墨又相近曰石倒峪多美木曰赤水峪多松【州志】
　　秦望山【即良余山俗名秦王山】在州西南九十里即良余山俗讹为秦王山【州志】良余之山乳水出于其阳【山海经】山西南有花水峰亦四皓隠处【西安府志】
　　蛾眉山　在州南一里又南一里有文笔山旧名文屛山山对学宫知州张极建有三塔东连三台山山对镇逺门其形三叠首西尾东亦名山以形似名其中有水月洞又丹崖山在州南丹水南岸山皆赤壁【州志】
　　南秦岭　在州南二里过岭为南秦川又州南三十里为竹竿岭其势峻削【州志】宋邵雍寓此诗云南秦地暖花开早比至春来已数畨【马志】
　　天柱山　在州南五里宋邵雍最爱此山因卜居于此其相近有刘峪又州南八里有小刘峪多花卉【州志】
　　楼山　在州南五十里其北有刘岭一名流岭为唐髙太素隠居旧有澄心亭积翠楼凝碧池六逍遥舘今皆芜废又西南有桐谷窎川【州志】
　　髙碥山【一名鬼门闗】在州南八十里巨石壁立左右如门去地数十仭行者如蹑半空号曰鬼门【州志】鬼门在州南深沟陡涧巨石壁立如门中穿行路涧上髙崖万仭挿天下极幽险【雍大记】
　　鸡笼山　在州东南三里古立寨处今犹称鸡笼寨【州志】武山　在州东南九十里【西安府志】
　　白阳山　在州东南二百九十里又南为石岩砦与商南接界【州志】
　　龙山　在州东五里丹水北岸又州东七里有观音山石崖中有菩萨洞水泉甘美【州志】观音山北与龙山相对【州册】
　　爬楼山　在州东二十里为城东捍蔽山傍有莲花池肇峪武婆泉【州志】
　　亢峪　在州东三十里【西安府志】余受檄检踏爁炭自黄沙岭并山东行经白谷越大小亢抵鬰石门诸谷而还【宋雍方贤爁炭碑】山有大亢小亢两峪又州东四十里有蒲峪又州东四十五里有诸天洞在洛原铜佛龛怪石壁立中有水清甘可饮仰防飞岩俯临丹水其地可避暑【州志】
　　燕子山【一名燕子龛】在州东五十里襄王沟上有龛髙百尺两山相合昔土人傍山凿碥避兵其内可容六十余户以元鸟冬多蛰此又名燕子龛迤南百余歩为雕崖山两山壁立髙数百仭土人凿石为路路絶处悬梯以跻约百丈得岩穴亦可容五十户皆昔之避兵处其相近又有涝峪恨峪【州志】
　　棣花山　在州东七十里以地多棣花而名山之内有东旸洞其相近又有罗汉山山有罗汉洞丹崖壁立髙数十丈下临丹水明末土人凿栈道避兵其中左右亦有数小洞相近又有老君峪俗传为老子骑青牛过此有路通雒南又州东七十五里有朝阳山俗名两岭子【州志】
　　商山【即商阪一名地胏山一名楚山一名商谷山一名商洛山一名智亭山】在州东八十里【州志】苏秦説韩宣恵王曰西有商阪之塞【战国防】商阪即商山在商洛县南一里【正义　商洛故城在州东】南山曰商山又名地胏山亦名楚山【帝王世纪】秦始皇时四皓共避世于商山【髙士传】商阪在商洛间适秦楚之险塞【史记索隠】山南道名山曰商山【唐六典】商山包楚邓【王维诗】一名商谷山四皓仙人隠处【云笈七籖】七盘十二防即商山岭也【王氏通释】商州上洛县有商山其地一名商洛山后人名四皓隠处为智亭山【名山记】商山一名楚山形如商字汤以为国号郡以为名【雍胜畧】自乳水之南山皆曰楚山自刘峪口以下丹水之南山亦皆曰楚山又州东八十里有洛峪又州东九十里有大峪背峪【州志】
　　鸡冠山　在州东百里峰峦攒簇为龙驹寨主山山有千佛洞七星洞【州志】山有紫阳洞真人张伯端修炼处【马志】
　　伯牙山【伯牙一作白鵶】在州东百里耸防纡折俗呼为白鵶山相传昔有樵子刈薪其上隠隠闻丝声寻之不得明末有好事者陟山巅得断碣于败叶中镌伯牙二字大如斗意昔牙尝游此而后人因以名其山欤又相近有江流岭在龙驹寨商贾往雒南者路多由此又相近有涌峪【州志】
　　资峪岭【即莵和山】在州东百十里【州册】哀公四年楚人临上洛左师军于莵和【左传】山在上洛县东【杜注】上洛县有莵和山【汉书地理志】丹水自仓野东歴莵和山【水经注】今商州东有莵和山通襄汉之道【马志】资峪岭即莵和山或曰资峪莵和之南岭也其相近有红崖洞【州志】
　　长冈岭　在州东百三十里商南山阳二县接界又州东百五十里有铁峪又州东百六十里有新开岭为武闗西障【州志】
　　武闗山【即少习山】在州东百八十里【贾志】哀公四年楚左司马使谓隂地大夫士蔑曰晋楚之盟好恶同之不然将通于少习以听命【左传】少习商县武闗也在今商州东少习山下故亦名少习【杜预注　商县故城在州东】山道险阨北接髙山南临絶壑为自楚入秦要隘又相近有吊桥岭俗呼第一条岭为武闗东障岭上与商南分界【州志】
　　东岩山　在州东北三里有大小赵峪循峪而入有山曰东岩以对仙娥溪北之西岩而名有水曰东溪相传为唐李白侨寓处【州志】
　　囷石山　在州东北十五里盘曲如囷岩阿深防为昔人隠逸之地其北有中阜山俗名为北山【州志】
　　石龙洞　在州东北四十里由十九河溯流而上有山嵯峨下嵌一洞方广约五六丈中有石龙十数头竒巧天成鳞角爪牙宛出人工有伏而寝者偃而舒者俯而饮者仰而吸者鬬者舞者蟠曲似蛰者独一龙昂首欲飞口中有液滴成小湫每祷雨以瓶承颔下但得一滴瓶即满行不数里辄大雷雨否则终日不获一滴葢视人意之防否也【州志】
　　五峰山　在州东北七十里又州东北九十里有孤山接商南界【州志】
　　铁洞岭　在州东北百八十里山多产铁与雒南卢氏接界又有分水岭南水入丹北水入洛故名【州志】
　　牧防闗水　在州西百二十里源出秦岭西流入蓝田界即灞水上源【州志】
　　金井河【即甲水】在州西南源出秦岭纳东西牛槽水入镇安界【贾志】上洛县甲水出秦岭山东南至锡入沔过郡三行五百七十里【汉书地理志　锡县今属白河界】甲水出秦岭东南流迳金井城【水经注】牛槽川在州西南八十里西牛槽水自岭北入石倒峪东牛槽水自岭北入赤水峪南流注金井河【州志】
　　色河【即闗柎水一名安武水】在州西南五十里【州册】源出安武山又名闗柎色河南流入山阳界【州志】闗柎水出上洛阳亭县北青泥西山南流迳阳亭【水经注】
　　丹水【今名州河一名大商源河又名麻涧河又名仙娥溪又名白杨河又名洛源河又名髙桥河又名棣花河】在州南一里源出州西北东南入商南界【州图】丹水出上洛县冡岭山东南流与清水池合又东南过其县南楚水注之又自仓野东歴莵和山又东南过商县南又东南歴少习出武闗又东南入臼口【水经注】上洛县有丹水【魏书地形志】丹水出秦岭之息邪涧亦曰州河又州西七十里曰大商源河四十里曰麻涧河在熊耳峰下山涧环抱厥地宜麻十里曰仙娥溪一名西岩溪在仙娥峰下水南有桃花溪唐李白白居易宋王禹偁裴大亮曾泛舟赋诗于此皆丹水经流之地又月儿潭在州东百十五里唐崔湜谓可通挽输即此【州志】水心旧有巨石难通舟楫名月儿滩万厯中丹水暴涨沙壅滩平水道便之【贾志】丹江至州东四十里为白杨河又东十里为洛源河又东十里为髙桥河又东十里为棣花河自发源至出境计二百七十里【州册　详见图考】
　　黑龙峪水　在州西八十里源出蓝田县境南流入州河【州志】
　　洪门河【即韩峪川】在州西七十五里自韩峪川来南入州河【州志】
　　泥峪河　在州西五十五里其相近又有蒲岔沟水合流东北入州河【州志】
　　水道河【即清池水】在州西二十里【州图】清池水源东北出清池山西南流入丹水【水经注】州北荆水有二源曰大荆川西荆川南流合为一东南迳州西北之上板桥与泉水合谓之水道河又泉水在州北七十里源出泉村集其水迳集北马角辋峪至上板桥合荆水又有大黄川小黄川紫峪河三水合流至娘娘庙入泉水又有岔口河在州北四十里源出药子岭合阎家店诸水至岔口铺入泉水又桃岔河在州北三十五里自万家山来至马鞍寺入荆水小桃岔河在州北三十里至下板桥入荆水又十九河在州北二十五里自洛南松朶山银厰沟来至黄沙岭入荆泉二水并归于水道河经州西二十里入丹水【州志】
　　构峪河　在州西八里南入州河【州志】
　　东溪水　在州东北五里南流入丹水【州图】
　　乳水【即楚水又名南秦川秦一作静】在县南五里【州图】楚水出上洛县西南楚山其水两源合于四皓庙东又东迳髙车岭南翼带众流北转入丹水【水经注】上洛县有南秦水【魏书地形志】南静川在商州之南二三里平如掌居人百余家秋来一川红叶又有小桃细竹夹水而生【王禹偁小畜集自注按此即南秦川也】乳水即楚水也源出秦望山其色如乳自
　　黄龙庙口至土门其渡凡七名七渡河又东经南秦岭下名南秦川又东北至三台山东入于丹水又有黄栢岔水自安沟岭来至秦望山合乳水又有军岭川水在州西南三十里东流合乳水又相近有上秦川自白石山来迳土地岭南至全家湾七渡河入乳水又有五峪河在州西南二十里自任家坡西迳土地岭入乳水又有楚水在州南五里源出楚山北流入乳水葢楚水别源也旧志楚水有二源此其东源也【州志】
