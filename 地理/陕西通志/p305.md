<!-- { "loadSidebar": true } -->
　　五渠　渠首在泾阳县峪口西北清峪河东岸开渠行三里许穿鲁桥镇防工进渠水折而东流入县界首为常平斗又东为务髙斗经潘家等堡又从斗内支分为南黄斗渠身正东流至无量庙前会浊峪水为邢家斗又东为蔡家斗又东过西阳镇北东北流为大穆王斗又东北为小穆王斗又东北经康马堡北为翟家堰又东北为苜蓿斗又东北为通元斗渠自此又折而南流为翟家斗又南为通元上斗又南为通元下斗又南为耿工上斗渠至此又折而西从北岸支分者有耿工中斗耿工下斗小王上斗从南岸支分者有润陵斗下柿园斗上柿园斗大王斗儿斗又西与小王上斗对岸者为小王下斗渠至此正西流入西阳镇之东门又分二支一支北流出镇北门与先过西阳镇北之渠身合一支西南流出镇南门复西流为荐福堰清峪水自五渠而下南流为
　　木涨渠　渠首在泾阳县鲁桥镇西谷口下清峪河东岸灌本县留坊杜村等处及泾阳县孟店里田先时木涨渠河低渠髙水不能行王端毅公恕命乡人从谷口以上买地开渠与木涨渠相接后因河水泛涨渠口冲壊恕子尚书承裕复于上流买地开新渠水得通行旧时作堰俱用河中小石易于冲壊梁中书希贽输三千金买大石块垒砌极厚极寛名曰滚堰水可防滴不漏毛坊工进下五木涨四渠总灌田七万余畆【县志】
　　小毛堰　在县北二十里引浊峪水于上流南岸作堰经流周家堡灌田三百畆浊河出峪口东流于北岸作堰【浊水来自耀州入县界先南流后折而东故小毛堰在南岸长孙渠在北岸】曰
　　长孙堰　经流九郎庙灌西阳张村等里田五百畆【县册】浊峪河自县西北华原县界来经县西十五里谷口有大堰其水东流溉民田【宋敏求长安志】三原北境髙卬泾水不及今引浊峪水西北华原界来分为六渠以溉近山之地【长安图説○按长安志渠图浊水四渠西为河西渠东为西阳武官小毛西阳渠今惟小毛存余皆异】
　　乌龙泉　在瓦窰沟大路旁以溉田【县册】
　　黄龙泉　在二郎庙左以溉田【县册】
　　龙尾泉　在老虎沟一泉在上属富平一泉在下属本县合流溉田【县册】
　　白龙泉　在贾家陂以溉田【县册】
　　白马神泉　在县治东北四十里其水澄其地有白马神祠崇祯七年知县张缙彦祷祠下令民掘泉水溢数倍灌田甚多【县志】
　　樊泉　在县北二十里冯村崖半悬出味甚甘冽以灌田【县志】
　　无名泉六　一在陂西王家村北沟内一在小王村观音寺石佛座前一在蔷薇寺后沟内一在苏家坡东一在谷村坡李张村东一在蘧家坡髙家庵西俱以灌田【县志○据册报诸泉积水一昼夜可灌田三五畆】
　　天寿泉　在张村里灌田二畆【县册】
　　孙家坡泉　在孙家村灌田一畆【县册】
　　娘娘庙泉　在罗汉堡灌田一畆【县册】
　　盩厔县
　　天河渠　在县西南四十里引车峪水及鳯凰泉水北流经上寳峪昌谷坊哑栢堡灌田二百余亩【县册】
　　圣泽渠　在县西南三十五里引黑营沟水北流经方家山阎家社双庙堡师家庵髙庙斜里等堡以供食雍正四年开濬【县册】
　　观音渠　在县西南二十里引暖泉水东北流经南旺堡供人食用灌溉花木【县册】
　　广济渠　在县西南三十里引西骆峪水北流经雷神寨南神寨商家磨小麦屯新市头供民汲饮并灌田二百畆至西闗入城壕又北流入渭【县册】南山西骆谷水者尝引入县治循郭而东直入于渭逮于元末水遂堙塞耕者夷之漫为陆壤正统癸亥贤令郑公达来宰是邑越明年嵗旱井泉俱涸汲者行六七里始得水民甚病之公乃询诸耆老佥曰西骆谷之水常注于此兹恨絶乆矣虽欲复之故迹已不可识公曰民利也盍兴之即相地势髙下亲为区画军民闻之争操畚锸恐后不浃旬渠道大辟水势奔注于壕公乃岐之为二郭之东西灌民田者不可胜计【广济渠碑记】后日乆淤塞知县骆钟麟重疏濬之【县志】
　　兴隆渠　在县西南二十五里【县图】知县梁克顺疏濬广济渠支流溉新寺南望等处田数顷【县志】兴隆渠在广济渠东岸支分小渠经桑园太平等处供人食用现今无灌溉利【县册】
　　新口渠　在县西南二十五里引新口谷水东流经枣林村人逺村火烧庄供人汲饮【县册】
　　红崖渠　在县南二十里在卢河西岸开渠作堰经红崖头焦家楼等处灌田一百五十畆河水又北流三里为
　　二渠　经流西姚村马家村灌田二百五十畆又北流三里为
　　李家渠　经流郭家寨灌田三百二十畆又北流二里为
　　周家渠　经流纪家村灌田二百畆又北流二里为卢家渠　经流上下髙村灌田三百余畆又北流二里为
　　艾家渠　经流上沙谷堆堡灌田二百余畆又北流二里为
　　蔡家渠　经流蔡家村灌田二百余畆又北流二里为上官渠　经流辛家寨灌田九十畆【县册○按诸渠皆在卢河西岸作五堰分八渠溉田】
　　复盛渠　在县东南十五里【县图】在卢河东岸开渠作堰经流下沙谷堆红花铺朱户村灌田五十畆【县册】
　　黄家堰渠　在县东南二十五里引黒河水在黒河东岸开渠作堰经流团标峪上下姚村南北三青店等处灌田一千六百畆【县册】河水又北为
　　刘家渠　在县东十里经流北司竹灌田三百五十畆又北流为
　　李王渠　在县东北十五里经流马坊堡灌田五百五十畆又北流为
　　阿岔渠　在县东北二十里经流北淇水阿岔村宋家翟家葛家等堡灌田五百八十畆【县册】
　　赵家渠　在县东北十里引淤泥泉水经唐家湾灌田一百五十畆【县册】
　　就峪渠　在县东南三十五里引就峪水西支流为渠灌李家庄何家村地五十九畆【县志】
　　苇园渠　在县东二十里引天井泉水经流辛庄堡灌田五百三十畆【县册】
　　贡院泉渠　在县东十五里引贡院泉水经流南淇水堡溉田六百七十畆【县册】
　　龙泉渠　在县东十五里引龙泉水经流坊头堡灌田六百五十畆【县册】
　　让泉渠　在县东二十五里引苇园泉水经流大庄大坚社等堡灌田二千二百畆【县册】让泉渠旧名苇园泉渠予受事后有大庄堡民与大坚社堡民争渠利已兴讼数年予履其地为之因流溯源大庄堡在苇园泉上流有马家河水自东南来与苇园泉合大坚社在苇园泉下流有天井渠水【按天井渠即前苇园渠】由南来与苇园泉合彼此相去甚近絶非形格势阻是苇园泉渠之水大庄大坚两堡之田均得资其膏泽而愚民纷争讦告无异虞芮小人矣予谕令两堡轮畨灌溉上流者无得壅阏下流者无得盗决为易名让泉渠盖取让畔让路之意也又见泉源左有稻田一畆二分予捐金买其四分俾两堡居民悉力掘地多出泉源源深者流自长利赖益无穷矣【邑令董霑让泉渠说】让泉北有一堰曰
　　龙湾二泉渠　在县东北二十里流经黒河湾任家淡家等堡灌田五百余畆【县册】
　　磨渠　在县东南三十里在田峪水西岸引田峪水西北流至楼观村合闻仙谷水至省村合东观谷水【县志】共灌省村焦家巷大王等堡田二千八百八十畆在田峪水东岸引田峪水东北流者为
　　金水渠　灌店子头赵大村北经吕马村之东又北灌髙庙儿田【县志】共灌田二千八百畆后分水又改入下堰亦名金水渠经落家坡豆村灌田五十畆【县册】
　　赤峪渠　在县东南四十五里引赤峪水经辛寨六曲等堡灌田七十余畆【县册】
　　东磨渠　在县东南五十里引耿谷水东流经千戸村南集贤荣村桥等处灌田二百八十畆耿谷水西岸为
　　西磨渠　引谷水经流孙家堡尚铺等堡溉田一千三百畆【县册】
　　白马河　在县东南五十里即耿谷水下流【县册】河东北行者滛雨岸圮冲决为害知县骆钟麟督理修通水循故道其正北行者至官家庄淤塞冲决钟麟复为修筑疏濬沿河俱免崩荡【县志】
　　干沟河　在县西南二十五里即强峪水下流【县册】盩邑干沟河其源出自西南境之翠鳯山即俗所称娘娘山者从山麓发源迤逦东行以渐而北至七渠寺则地平土疎易于冲漫毎当夏秋之时雨骤至即洪流四布纵恣崩腾明天啓间邑令梁公克顺畱心沟洫水东行绕六屯之南槐花之东曲折十余里以入于渭既经途纡逺失其自然之性又嵗久淤积河身寖髙以故在在泛溢荡析田庐余初临此地即相度地势另辟新河由七渠寺直达渭河不但河中之水不能旁溢为灾并平地沮洳低洼泥淖之区并成燥土遂使六十年之涂泥泽国顿改乐郊【邑令章防干沟新河记】
　　沙河　在县东二十里沙泉流出【县册】知县章泰修自南淇水以下黒河湾以上首尾六七里河身仅寛数尺水不能容輙泛溢为患淇水辛庄里黄三里之间无岁不灾康熙二十年春开广三丈濬深一丈两岸坚筑髙堤水行堤中止及其半于是稻田大稔花谷倍收【县册】
　　【古渠附考】漆渠在县南五里【宋敏求长安志】○灵轵渠在县北【县图】关中灵轵引渚水【史记河渠书○按汉书沟洫志作引诸川水】盩厔县有灵轵渠武帝穿【汉书地理志】盩厔县北有蒙茏源上承渭水于郿县东迳武功县为成林源东迳县北亦曰灵轵源河渠以引渚水【水经注】灵轵渠在县界汉武帝穿【宋敏求长安志】灵轵源在故上林苑中今堙【府志】○韦谷渠在县西南四十五里水自扫箒岭流出经塔庙渠庙渠头等堡至青花镇今虽堙没而渠形尚存系盩郿两县界渠【县册○按宋敏求长安志云韦谷渠自南山流下至青花店疑即寰宇记县境之湋水也】○红龙渠在县西南三十五里引车谷水西流经堡子头枣园寨关村陈家村入涝池○中望渠在县西南引耐山寺泉及暖泉水经师家庵至陈谷坊散漫民田【县志】○班竹园泉在县东三十里溉终南镇田○稻峪水玉女泉在县西南三十里○莲花池清泉在县东南二十五里今并废不灌田【县册】
　　渭南县
　　东阳谷水渠　在县东十里引东阳谷水自康家沟流出经侯马郭家蔺家髙平等村灌田五十畆【县册】
　　清水河渠　在县南四十里引清水河灌花园常村纸房岭东田百余畆【县册】
　　杜化谷水渠　在县西十里引杜化谷水灌田二十畆旱甚则涸【县册】
　　小谷水渠　在县南五十里引小谷水灌畅家村田三十畆【县册】
　　龙泉　在县南二十里经流张家村王家村灌田十畆【县册】
　　瑞泉在县南五里青原下灌田十畆【县册】
