<!-- { "loadSidebar": true } -->
　　状头山　在县西南里许秀甲诸山又县西南二里有馒头山出五色石【西安府志】状头山迤而东为邑近案上建三浮屠【县册】
　　孤山　在县北十五里周围平地独此孤峰壁立故名又相近有雕儿崖山形似雕屹立故名【西安府志】
　　书堂山　在县北二十里相传张良从赤松子游隠于此山有二洞旧尝闻仙乐有逐鹿者入山闻石屋中书声琅琅屋东桃花一株盛开时正冬寒大雪猎者疑之因以刀刻桃树为记明日复往石屋桃树俱无满山树木皆刀刻痕矣【雍胜畧】山为邑之主峰出独尊俯视境内山巅竒石峩峩与太华相望山之阳为万夀宫明真人孙碧云藏修处又县北三十里有麻坪【县志】
　　黄龙山　在县北九十里山顶有矿洞招集外奸极为民害嘉靖八年填塞民始安洞口多五色石相传为黄帝鼎成龙降处土人祀之有路通华州【县志】
　　香山　在县北百里【县册】相传为仙人王子乔隠处其下有太子坪【县志】
　　阳虚山【虚一作灵】在县西北百里古云仓颉造书于此【雍胜畧】阳虚之山临于元扈之水【山海经】河图玉版曰仓颉为帝南巡登阳虚之山临于元扈洛汭之水灵负书丹甲青文以授之【水经注】洛南县有阳灵山【隋书地理志　按阳灵即阳虚之讹】山前有黑潭潭上有古字不可辨【贾志】阳虚山在洛水北【县志】
　　扈山　在县西北百里【寰宇记】自鹿蹄之山以至扈之山凡九山【水经注　按九山谓鹿蹄驩举冡岭竹山发户良余蛊尾阳虚扈也】黄帝坐于扈之阁【河图】帝在扈阁上与大司马容光左右辅周昌等百二十人临之鳯衔图至帝前黄玉为匣署曰黄帝诏司命集帝行録开之其文可晓【黄帝録】帝斋宫中坐扈鳯止东阁【帝王世纪】扈者石室也临洛水今商之上洛南有扈山【路史】山在洛水南与阳虚对峙【县志】
　　白花岭　在县西北百里【县册】岭之西为和尚沟又西为阶峪和尚沟之下为金堆城其西为东西桃坪【县志】桃坪在县西九十里【马志】
　　魏坡　在县西二十里【马志】
　　羚羊山　在县西四十里【西安府志】
　　呼雷山　在县西南五里天雨雷鸣此山闻近故名【西安府志】
　　药子岭　在县西南二十里与本州分界旧传唐真人韦善俊种药于此其墓尚存【西安府志】
　　松朶山　在县西南九十里产银锡旧为州境所攘奸民匿其中两不得诘明万厯中清厘疆界复归本县洞始塞【县志】
　　鳯凰山【一名马騣山】在县南五里秀峙雄展有廽翔之势俗又名马騣山【县志】
　　龙山　在县南十里上有浮图山之东有希夷洞亦名藏修洞相传为宋陈搏隠处有石牀石枕遗迹【县志】
　　中干山【一名莽岭】在县南五十里由冡岭发脉蜿蜒南绕尽县之境髙防与秦岭埒俗名为莽岭【县志】莽岭在县南八十里【县册】
　　兊山【一名九龙山】在县东南三十里当故县之西故名又名九龙山【县志】
　　寳山　在县东南四十里即上洛旧址【县志】
　　页山　在县东南五十里故县川之水北流经此西折入洛其下有石青洞今皆积水下彻重泉窅然不可复窥【县志】石青洞亦名青绿洞【西安府志】
　　西红崖　在县东南五十里又其东为东红崖【西安府志】两山髙防石色尽赤崖之麓有宋阜民钱冶又崖之中有老君峪相传老子入函谷尝过此今石上有青牛足迹土人庙祀之【县志】老君峪有路通武闗【马志】
　　三要山　在县东南六十里南出青草河可通武闗东出即卢氏之孔道北望阌灵皆有防径因名三要明设巡检于此【县志】要水出三要山【水经注】山之相近者有武平崖【县册】
　　王乔山　在县东南百里俗传仙人王子乔隠此【西安府志】云显山【俗名文显山】在县东南百里天将雨则山上云气显然故名【西安府志】俗讹为文显山山最陡峻登髙望之横峙天表为邑东障【县志】
　　熊耳山　在县东南百二十里【县册】导洛自熊耳【书经禹贡】洛水又东迳熊耳山北【水经注】上雒县有熊耳山在东北【汉书地理志】山在县东商虢分壤之处洛水至此始大故禹导洛始此【县志　按县境本属汉上洛地而禹贡所云导洛者实县东之熊耳也商州亦有熊耳山人多误指辨见商州】
　　唐家坡　在县东四里【马志】县东五里有姚家洞髙二丈深广五尺相传为王母仙洞【西安府志】
　　峰陵山　在县东十里水口之外竒峰耸秀山南二里有孝感泉【西安府志】
　　茶臼山【一名茶山】在县东三十里一名茶山【西安府志】山巅石腭齿齿有臼二三可受水数升口圆底剡受杵处光洁泽滑相传为仙人捣茶处【县志】
　　石家坡　在县东四十里【县志】县东四十里有罗汉洞中有观音罗汉塑像石刻皆宋元年号【马志】
　　大圣山　在县东八十里山上有龙王庙庙前有圣水泉悬崖飞瀑旱祷辄应又谓之灵峪泉其水入洛故洛水经此又名灵峪河【县册】洛水经其下古神负图授禹于此【县志】
　　摩天岭　在县东北十五里其山最髙又县东北二十里为钻天岭在常水川北其山益髙又有桑坪在岭东北以地宜桑而名亦谓之勤桑峪【县册】
　　玉虚洞　在县东北三十里罗家沟后万厯十三年有僧见白兎因发其洞深五里许髙二丈余广可容千余人燃炬行五十余步陟一山下见石乳之垂而凝者长至丈余有小如翎孔者薄如蝉翅者散如飞霜之着林木者石壁两傍有诸佛像皆天然而成非妆塑所及乳脂积其下或为狮象或为异兽或如柱而峙或如塔而有级或如栏杆而玲珑或如山而防雪或如僧伽坐三五相对中有水积为池水与石平石瓣皆成莲花顶有一穴不可探旁有二岔幽深不可入栁州疑造物者之有无此真絶人思议矣【贾志】
　　大谷龙龛山　在县东北八十里北接秦岭【寰宇记】秦峪岭　在县东北百里【县册】
　　【附考】上洛县东北有获舆山【汉书地理志】获水南出获舆山【水经注　今按此山无考】
　　洛水　在县北五里源出秦岭东流迳熊耳山入河南卢氏县界【县图】导洛自熊耳【书经禹贡】讙举之山洛水出焉而流注于元扈之水【山海经】洛水出上洛县讙举山东与丹水合又东户水注之又东得乳水又东防龙余之水又东至阳虚山合扈之水又东歴清池山傍合武里水又东门水出焉又东要水入焉又东与获水合又东迳熊耳山【水经注】上洛县有洛水【隋书地理志】洛水在县北一里【寰宇记】洛河源出洛水泉在县西一百里秦岭下汩汩东注县境之山皆生于秦岭及中干而两山之水皆归于洛【县志】洛河出洛水泉属渭南境五里入县境为杨家河又十里为冀家河又东南受元扈石门诸水计流三百二十里出境【县册　详见图考】
　　地画岔水　在县西北百余里源出渭南界合于洛又有阶峪川源出金堆城迳蒋家沟入洛又有构峪川南流至保安村入洛【县图】竹山之阳丹水出焉东南流注于洛【山海经】丹水出西北竹山注于洛又户水北出发户山乳水北出良余山皆南流入洛又龙余水出蛊尾之山东流入洛【水经注　按此丹水别为一水非商州之丹水又地画岔诸水疑即丹水及户乳龙余诸水然未有明证也】
　　黑潭水【即元扈水】在县西八十里【县图】阳虚之山临于元扈之水是为洛汭【山海经】元扈之水出于元扈之山葢山水兼受其目【水经注】元扈水出元扈山之隂今名黑潭子东北流入洛其入洛处当阳虚山南【县志】
　　文峪川　在县西二十里源出华州之金堆城经书堂山西入洛【县册】
　　石门川【即鱼难水】在县北十八里鱼难山有扑水崖髙五十丈鱼不能过故又曰鱼难水经石门入洛【寰宇记】石门川源出黄龙山合麻坪川水南注于洛【西安府志】石门在县北十里石门麻坪二水防流处石山突起中辟一门髙广各五六丈二水合流其中亦号为龙门【县志】
　　县河【即武里水一名里清川一名清池川】在县南二百步【县图】洛水东歴清池山傍东合武里水其水南出武里山东北流注于洛【水经注】里清川谓之清池川葢以水在清池山傍名也【寰宇记】县河之上源曰洗马河在县西南四十里世传樊哙洗马处曰王病川一名秦王川在县西南三十里相传唐秦王游此而病故名俗又名黄栢川迳火烧寨北入县河曰大渠川在县西南十里源出鳯凰山迳栁林铺西入县河曰小渠川在县西南五里亦出鳯凰山折而西绕呼雷山傍合大渠水入县河迤东又有南川一名干河源出中干山迳龙山西入县河又有东川一名□带谷河亦出中干山合东西窄口水入县河又东北入于洛其入洛处曰锅底潭在县东北五里深不可测【县册】
　　沙河　在县东十五里源出鹿池在县东南二十里俗传昔时月夜见羣鹿饮此故名【西安府志】其水北流经茶臼山入洛【县志】
　　苇坪河【一名泰峪河】在县东北源出泰峪西受架路常水东受桑坪等水合流入洛【县志】水出泰峪经路家街过钻天岭东南流入于洛【县册】
　　故县川【即要水】在县东南四十里【西安府志】要水南出三要山东北迳拒阳城西而东北流入于洛【水经注　拒阳故城在县东南】源出三要山源逺水濶东流而北折经故县治因名又北迳页山下绕廻西北入于洛【县志】
　　文峪河　在县东北源出中脉岭南迳北注川入洛【县志】自扇车峪入县界绕梁头原入洛【县册　按此与出金堆城之文峪川源流不同当别为一水】
　　灵泉水　在县东南百二十里乡民祈雨有应【西安府志】灵峪口有石泉如缶泉水上涌喷溅如珠其流入洛【县志】
　　西峪河　在县东百二十里源出卢灵闗经黄龛南流入洛【县志】
　　八里干涧水　在县东南百二十里水自莽岭北流伏行地中八里至云显山复出东北流入于洛【西安府志】
　　仰天池　在县东南百里【西安府志】
　　黑马池　在县东六十里【西安府志】
　　真人沟　在县东南百里【西安府志】
　　银洞沟　在县东北五里【西安府志】每天爽气清沟吐白气如练【县志】
　　五眼泉　在县东二十里泉有五窦四时不涸【西安府志附考】洛水又东门水出焉尔雅所谓洛别为波也　获水南出获舆山俗谓之备水东北迳获舆川世名为却川东北流注于洛【水经注　按禹贡锥防门水东北歴阳华山又东北至灵寳县入河今县境洛水无分流入他境者门水殊无可考又获水疑即干涧水然亦无可考】
　　山阳县
　　莲花山　在县北五里县主山也【县册】形如莲瓣蜿蜒起伏而西昂一首曰苍龙山又曰丰山【县志】
　　武山　在县城北山形似上有真武祠【西安府志】混元洞在县城北明成化间颇加增修康熙三十三年邑令秦凝奎增凿东西龛洞三又建阁三间为讲学之地又琉瑶洞在县城西北山腰岁久石路崩溃不可攀陟又洋亷洞在琉瑶洞西洞前后二层前深二丈后近一丈又黄龙洞在县西里许尖山寨尝天朗气清忽涌浊水竟日而止有石碗木筯随水出数十年一见洞有云则雨一名霪雨山又相近有罗汉洞在永安寺后【县志】
　　南原　房家原　俱在县南一里【西安府志】南原一名小庵原【马志】
