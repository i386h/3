<!-- { "loadSidebar": true } -->
　　赫崇德绥德州人生员闻伪官入城即具衣冠自缢于文庙为门斗救免掖至学宫触柱而死又凤翔一生面诘贼官巩焴焴为之痛哭贼闻之决杖而死又贼至三原下学令生员讲书一生出曰孔孟之书敎子孝敎臣忠诸公相率从贼讲忠孝乎讲不忠不孝乎牛巩诸贼无以对撤席而起惜未得两生姓名云【学古堂集】
　　张礼字义亭威武堡人为盐商素有行义贼至倾家赀守城城陷被贼执骂贼而死【延安府志】
　　李树声岐山人知猗氏县廉静不扰有德及人丁内艰不复仕闯逆征之使仕树声曰吾家六世受国恩今安往乎即夕呼天而逝【贾志】
　　罗世济字虚舟平利人万厯己酉举人官渑池敎谕素负大义刚正不阿闯贼乱起即毅然以死自誓旣而渑池失陷力战被执不屈死之子得鸿练兵守平利杀贼甚多城破与妻子俱死焉【贾志】
　　郭天吉榆林人武进士仕至甘肃西恊副将贼攻甘凉城陷天吉巷战被擒不屈贼怒磔之【贾志】
　　衞景瑗字仲玉韩城人天啓进士授河南推官以廉明擢御史兵部尚书杨嗣昌议加勦贼兵饷景瑗抗疏拒之讫不能用会给事中傅朝佑李如灿以劾阁臣温体仁得罪下诏狱景瑗请释两臣以作敢言之气帝大怒降行人司正屡迁至大理少卿以右佥都御史巡抚大同崇祯十七年李自成东犯太原景瑗议调兵趋控鴈门总兵不肯行宁武陷贼遂长驱抵大同总兵出降景瑗犹督麾下巷战贼大至士皆散走众拥景瑗入自成营或叱之跪景瑗不为动踞坐于地大呼皇帝而哭自成好谓曰吾非有天命不至此君佐我我当益加君官景瑗瞠目曰吾期防汝朝食肯从汝作逆耶自成见景瑗言切急命掖之出越三日再拥见自成自成又好谓曰君忠臣吾将具车骑放君还家景瑗曰国破何家可归盍速杀我因出不意以头抢阶石血淋漓被面绝而复苏自成又命掖之出复三日驱景瑗行至海会寺北向再拜自经死有继母及两子从行贼亦不之杀也【尧峯文钞】
　　石可砺字用汝城固人万厯乙夘举人知宝丰县时县举人牛金星居乡肆恶又纳族妹为妾被告可砺奉审执法无狥金星惧逃投闯逆及陷西安金星欲复旧怨遣人搜获可砺囚禁挟饷备受酷毒可砺不屈仍指数前事杀于红芝驿【贾志】
　　刘必达山阳人崇祯庚辰廷试特用授山西汾阳知县有声及闯逆抵汾仗义不降投井中贼兵尾至自井引出缚系太原阴通书信于京口贼怒杀之【贾志】
　　左士元耀州监生御史永图子闯贼破州拘士元至省勒银助饷士元曰我乃清白吏子孙安有此即有肯赍贼乎贼怒欲杀之见其年少有才欲胁降士元不屈遂遇害【贾志】
　　宋师襄耀州人万厯丙辰进士仕顺天府尹家居闯贼入关师襄不屈被虏而东孙金台邑诸生知师襄必不免仗劒尾行至闻喜师襄尽节金台亦从死祖忠孙孝士林重之【贾志】
　　李遇知字伸伯洋县人万厯庚戍进士授东明令持廉秉公特召考选补兵科给事疏月凡十上理饷征兵有禆枢政丁母忧补官正崔魏炀蔽举国如狂之日遇知先官枢垣有疏荐邹元标冯从吾等甫近都魏珰嗾其同类中公以荐举匪类献媚东林矫旨削籍崇祯初起礼科累陞户尚总督仓塲时不苦寇即苦旱防盗打坝不遗余力擢吏部尚书时时势日危遇知以文文山正气歌作屛顾而泣焉都城陷自缢于红庙贼解缢执之刘闵宗宋企郊等迫之仕遇知不屈遂遇害一门同死者七人遇知妻先殂妾王氏先遇知缢死【刘如汉李公纪略】
　　李昌龄字仁征咸宁人天啓辛酉举人为河南灵宝学谕月课诸生以忠孝大义劝率之至流寇侵城聚诸生于明伦堂曰平日所讲忠孝大义安在谁无父母谁无妻子谁不履王土而可偷生乎每一生令监百姓十人倡义坚守贼始退陞山西猗氏知县令各村社立乡约以敦风化亲诣四乡力田者赏荒芜者责时旱灾频仍兼以黄防害稼地多菅草芜地万顷竭诚祈祷霖雨时降令搆讼有罪者罚捕黄鼠若干或罚锄菅草若干不半载悉为良田流寇煽突军需不继当道有议加粮者昌龄为民请命绘图告减文移十数反始获免寻以失当道意谪河南布政司检校未几迁知沈丘就道会永城刘超叛凤阳督师檄取监军即亲赴军前冐矢石获叛告捷而监军之日贼溃沈丘当道卸罪诬下刑部狱数月神京陷逆闯释狱内诸搢绅令就选昌龄坚卧不食其子泣劝之正色曰余生平所学所讲者何事余为国家罪人当死余不为国家罪人尤当死余志决矣越五日而卒【贾志】
　　高鍟榆林人为北京神机营参将李自成犯阙鍟阖门自焚死先是鍟族父从龙任固原参将崇祯中调征流寇从龙行至三水遇贼力战而殁諡忠勇【延安府志】
　　刘彰本保安人贡士赴铨授泾阳训导未出都城闯逆入京彰本嘱其子双全曰受朝廷一命之荣身属朝廷矣今国破君亡吾不苟生儿归幸勿以我为念遂缢于泾阳会馆【贾志】
　　萧偲字慎甫延安人如薫子袭锦衣指挥逆闯犯京师偲年二十三殉难【贾志】
　　郝允曜字觉天清涧人以祖荫补南国学典簿歴刑部郎中多所平反以清狱忤旨谪上林簿寻复户部主事逆闯至不屈死【贾志】
　　李固本字伯立洋县人崇祯丁夘举人歴官定州佥事闯逆入定死之【贾志】
　　张光斗字元圃神木人贡士天资頴异尝游冯少墟先生门筮仕南皮令豁荒恤残优礼师儒擢天津监纪复调河间同知闯兵陷城欲大用抗节不屈骂贼而死其妻单氏亦与难合郡怜其忠祀名宦【贾志】
　　李承灿华州人山海闗义院口守备加游击崇祯末城破死之又同里有濬县尉李华贵新城主簿王者佐郯城典史李嘉宾皆城破不屈而死【华州志】
　　冯登鳌肤施人以举人知灵寿贼陷城不屈死之其叔父大纬训蠡城亦骂贼死【贾志】
　　石嶐字长卿三原人少好骑射尤善古文词癸未联捷愤时政拟上书为权贵所遏贼入秦曲沃李建泰督师公慨然请缨愿复三边自黄甫川渡河联络榆中灵夏曲沃不能从遂愤郁成疾避地江南甲甲五月闻北都陷痛哭数日不语不食三日死湖口友人刘湘客经纪其丧【学古堂集】
　　王被征张少保士佩家僮也幼从少保事主极忠顺闯贼陷京师被征哭诣少保坟曰奴从主人食朝廷之泽久矣今主人之主已晏驾奴何以生为不食数日死【韩城志】
　　衞桢固字屏君韩城人少负奇气喜谈兵手画山川势习战阵攻守之法崇祯甲戍成进士授开封府推官是时流寇往来村民扶携奔走多及于难公议脩筑西闗城处之经南阳汝宁河南诸城皆量其地宜城者劝谕增筑论守城事宜十三条抚按奇公才有警必檄与谋公受檄即戎服据鞍按视城垒所过扼塞险易悉识之十四年九月以卓异召对中左门言平寇为足国第一务帝善其对擢拜云南道御史明年受命巡按真定等处时河南民有遭寇窜河上者桢固竭家赀以赈檄縁河州县安辑活数十万人甲申正月闯逆陷河东诸郡大学士李建泰请御之命桢固监其军三月京城陷誓殉国难桢固按畿南尝疏救参将王燝燝以兵二百随征至是行至大石桥遇贼数万骑督燝兵殊死战贼引却已复益兵来战官军尽覆桢固突围出走追骑至跃入井中水涸不得死为贼所执抗骂不屈贼相牛金星故中州举人嗛公理汴时发其恶幽公于狱中会自成西奔桢固乃得脱入五台山之西北峪为绝命辞遂自杀【河滨全书】
　　刘之勃字安刘宝鸡人崇祯七年进士由行人擢御史风采清峻尤长于奏议时帝因寇乱颇崇信二氏之勃疏言近传营殿阁设斋醮臣窃以兵荒交迫流移载道省土木斋醮之费以养饥民固万年根本之图也以佐军需亦一时腾饱之资也若费之无用之地岂不重可惜耶疏出时论韪之继上节财六议谓国初马以万计草塲止五六处今为额渐少而草塲反增二倍可节者一水衡工役之费嵗几百万请察可以停缓之工尽助军兴可节者二诸镇兵马溃败时闻而饷额不减当严察隐冐可节者三光禄宴享赐赉旣从俭约而监局官役额设如故日廪月饩不赀可节者四三吴与泽潞之织造以及香蜡药材陶器之属无嵗不贡积之在内则为废物输之自下皆是金钱可节者五监军赞画之官不可数计平时则以一人而糜千百人之饷临敌又以千百人而衞一人之身不惟耗食兼且耗兵可节者六优旨议行十五年正月疏参诸督抚之溺职者二月请停东厰言京师之五城及巡按御史俱有察访之责刑部定罪大理平反此定例也今缉访旣属东厰刑部且为承行之吏大理更属赘员不便于官守者一律法越诉有禁一词告二事不准非两造俱陈不定罪今四方奸顽以所有司难售其奸悉赴厰投首道路远隔数千姓名半多假揑一纸连株全家立破不便于民生者一从来尊卑相制四维乃张今缉访所获或以子弟讦父兄或以仆讦家主或以部民讦官府不便于国体者一帝即命饬行未几命之勃巡按四川甲申年八月贼逼成都初九日贼遂入城蜀王率宫眷投井死之勃被执贼以之勃同乡欲强以官之勃劝以不杀百姓改邪从正辅立蜀世子贼不从遂大骂求死贼酷苦之终不少屈临死语贼曰宁多刳吾肉无滥杀百姓缚于蜀府端礼门外攒矢射杀之【续表忠记】文郁邑诸生之勃从子也从之勃出按四川之勃遇害文郁抱尸号恸触树死院吏石璞殡之西门外【凤翔府志】
　　张继孟字伯功文质之曾孙也万厯己未进士知潍县擢御史奉命巡江极陈江防八要以坚执不立魏珰生祠削籍逆党败诏补山东道御史直言纠劾出知广西府宣慰普名声与交趾倡乱势甚猖獗继孟单骑至息宰河招降之滇人怀其德立祠尸祝稍迁两浙盐运使加参政因忤权珰崔璘左迁保宁知府歴川西道崇祯甲申献贼陷成都不屈死之妻贾氏同遇害【贾志】
　　王励精蒲城人崇庆知州初由选贡生授广西府通判仁恕善折狱嵗饥毁所系银带以赈及闻成都陷士民惊窜其仆劝之去不可曰身受国恩焉所逃死贼势逼具朝服北向拜阙西向拜辞其家从容书于壁曰为臣尽忠为子尽孝而今而后庶几无愧书毕登楼缚利刃于柱而露其锋贮火药于楼下危坐以待及报贼骑渡江励精身自举火火烈触刃贯胷而死【表忠记】
　　张耀字融我三原人万厯癸夘举人尝从学于温恭毅之门笃志力行事亲至孝仕至贵州布政使值流寇张献忠檄至耀率僚属登陴拒守誓同一死城破耀率仆役犹格杀数贼遂被执贼逼耀降耀大声骂曰狂贼不知天命逞目前耳我天朝臣子岂从贼乎今日惟一死耳贼怒遂耀耀怒骂如初于是磔杀耀眷属一十三口同时俱被害【贾志】
　　衞文字祥趾韩城人崇祯辛未进士授庶吉士歴编修司业中允谕德环堵萧然时家口近百同居五世无间言流寇四起海内疮痍文方在里癸未十月逆闯入关全省瓦解即星夜赴京极陈利害时贼势猖獗在朝犹未敢言而文以词臣越爼言且将以家财输国上以其恺切召见文痛哭陈勦贼之计请召四大镇翼衞王室已而神京陷遂之江南以忧愤死【贾志】
　　王总衡字振干咸宁人由廕生仕熹宗朝不附魏珰因失朝仪例止罚俸竟以革处西归侍奉两亲备极色养珰败寃白以亲老弗仕及闯贼入秦授以官不受贼怒加刑掠体无完肤骂不绝口贼以为死置之逾日复苏避居终南山【贾志】
