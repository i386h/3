<!-- { "loadSidebar": true } -->
　　衣璟如字玉京栖霞人顺治己丑进士任汉中府推官先是呉三桂驻汉中兵民错处豪猾依倚为奸百姓患之璟如莅政严明见者竦然相戒曰各自爱无犯衣君令莅任数月令行禁止奸吏震慑尤长于听断虽狡狯谲辨词渉两端狱稽数载者以片言折之咸稽首屈服
　　冯臯彊字立中永济人顺治乙未进士同知汉中府呉逆之变大兵进讨臯彊随征至沔县陷贼中导之降不从授以僞职愤然曰我王臣也何以此汚我贼冀其终为己用也释勿杀乆之复刼以威叹曰睢阳常山彼何人哉当勿令二公笑我贼知不可夺乃幽之古寺中歴五载意气自如暨奋威将军王进寳师下汉中始免总督哈占疏其节于
　　朝奉
　　防録用臯彊以老乞归卒
　　刘泽霖直人贡生顺治十六年任汉中府同知初吴逆驻汉逆党重利剥民及是移驻云南索逋甚急质民子女号泣遍野泽霖挺身执法为逮治其尤者仍率属捐金赎男妇数百口民始安堵尤留心水利南郑旧有栁邉堰为拥沙所冲堤不能固泽霖疏凿得宜复沿邉栽栁障沙迄今永頼
　　茹珍浙江山隂人初仕为陜西藩幕值采木梁洋廵抚贾汉复知珍才俾督艘北上刻期报竣滇逆告变蔓延关陇以干畧擢判西安同官嫉其能有大役佥曰非茹判不可诸台使欲集事辄命珍于时禁旅云屯需藁日钜万厰不能给制府以为忧珍毅然与诸大帅约期以三日因驰赴泾干复循渭而南东抵潼关遍召巨室豪家泣谕
　　国恩当报宜先输草束以佐军兴后当倍偿厥直一时舟车麕至刍茭山积诸大帅皆惊羡接待逾常礼先是陇渭之交乆当贼冲堡民多受迫胁或疑其欵冦欲屠之时大军驻寳鸡适珍督运至鳯翔闻之乃夜走军中涕泣言诸堡无叛状遂获免贼平八旗兵分驻西安防逃旗之禁方严乃别立舍令丞倅理其事三月而更谓之直季珍迭三四直平反居多以疾丐归卒
　　汪化鳌字鱼君江南泾县人抜贡康熈八年任汉中府同知凡郡中水利屯粮及茶盐诸政皆称职再摄县事省刑息讼禁耗羡絶苞苴听断无留狱十三年吴逆踞汉南逼受僞职鳌不从窘辱备至后复给僞劄令知白河县事勒令之任鳌拊膺叹曰吾不能以身报国敢偷生旦夕耶遂自经士民伤之共敛葬于汉中城南之连水河
　　谭吉璁字舟石嘉兴人由监生康熙九年任榆林城堡同知为政清惠有古良吏风十四年朱龙叛璁与副使髙光祉总兵许占魁进勦邉境以宁制府上其功
　　赐忠荩可嘉匾额以荣之榆林古上郡地明代因冦患始为重镇良将劲旅星罗碁布而镇志未立一切方畧制度但错见陜志中陜志统二省三邉限于尺幅不能详也璁苦心搜访逐类编辑东西千八百里凡一名一物无不订正是非叙述本末志乘之精详未有如延绥镇者
　　韩北城山东人由贡生任鳯翔通判时呉逆未靖蜀饷孔亟北城有心计不惮险远徃来频数军饷得无后期且诘奸禁暴匪类潜踪境内安之
　　赵焕文懐宁人任白水县典史康熙十七年大将军图海下平凉给劄令招抚远近至栈口遇贼不屈死之二十二年
　　赠河南封丘县主簿
　　胡觐賔奉天承德人任华州州判任理有声署渭南县事明断果决累年疑狱无不剖晰又署长安县事理烦治剧恢恢有余大府重之命兼摄华州及兴平县事治行卓荦允称良吏每念华下风气寖薄捐金修补小华山峰以壮形胜
　　杨廷桂字月丹寳鸡人康熙戊午登贤书二十四年授武功教谕比至任申明学规厘正士习仿安定苏湖教法立贤良政事文章学术四科随材造就髙下悉中矩矱教士以四子书为主有问业者娓娓不倦晨夕肃衣冠坐堂上率教则礼之不率教则诱进之在任数年诸生竞知向学会以忧归里论者惜焉
　　韩奕字克振满洲籍鄜州人康熙三十八年任榆林城堡同知居官清介饶有政绩开水利建学宫作士恤民诸废必举癸未冬
　　车驾西巡嘉其能擢临洮守军民攀辕者以万计将弁
　　晋
　　周处字子隐义兴阳羡人少仕吴入洛迁新平太守抚和戎狄叛归附雍王美之迁御史中丞梁王彤违法处深文按之氐人齐万年反朝臣恶处强直使夏侯骏西征万年闻之曰周府君昔临新平我知其才兼文武若专断而来不可当也如受制于人此成擒耳既而梁王彤为征西大将军都督关中诸军事处知彤必当陷已自以人臣尽节不宜辞惮悲慨即路志不生还时贼屯梁山有众七万骏逼处以五千兵击之处将战军人未食彤促令速进而絶其后继处知必败赋诗曰去去世事已策马观西戎藜藿甘粱黍期之克令终言毕而战自旦及暮斩首万计絶矢尽播系不救左右劝退处按剑曰此吾効节授命之日何退为且古者良将受命凶门以出葢有进无退也今诸军信势必不振我为大臣以身殉国不亦可乎遂力战而没【晋书本传】
　　北魏
　　贺抜胜神武尖山人少有志操善骑射北邉莫不推其胆畧广阳王元深在五原为破六汗贼所围昼夜攻战召胜为军主胜乃率募二百人开东城门出战斩首百余级贼遂退军数十里广阳以贼稍却因抜军向朔州胜常为殿以功拜统军【周书本传】
　　隋
　　赵仲卿天水陇西人开皇中拜朔州总管于时塞北盛兴屯田仲卿总统之微有不理者仲卿辄召主掌挞其胷背或解衣倒曳于荆棘中时人谓之猛兽事多克济由是収获嵗广邉戍无餽运之忧【隋书本传】
　　唐
　　阳惠元平州人为京西兵马使镇奉天朱泚反自河朔赴难解奉天围诏营便桥李怀光反夺其军惠元走奉天懐光遣将驰骑追及于好畤惠元被髪呼天血流出眦袒裼战而死二子晟暠皆及害【唐书本传】兴元元年六月故神策京西兵马使简较工部尚书兼御史大夫阳惠元赠右仆射仍赐绢百疋惠元男故尚食奉御晟赠殿中监故左衞兵曹叅军暠赠邠州刺史褒死难也【册府元龟】
　　侯仲庄字仲庄蔚州人为神策京西将德宗幸奉天迁左衞将军为防城使修垒堞昼夜执戈徼循从幸兴元殿军骆谷授防御招讨使帝还都复镇奉天几二十年卒赠洪州都督【唐书李光弼传附】
　　王忱为盩厔镇将清苦肃下秋毫不犯【国史补】
　　李景畧幽州良乡人大厯末客河中阖门读书李懐光为朔方节度使署巡官五原将张光杀其妻以赀市狱前后不能决景畧覈实论杀之累转侍御史丰州刺史丰州当囘纥通道前刺史软柔每虏使至与抗礼时梅録将军入朝景畧欲折之因郊劳前遣人谓曰可汗新没欲吊死者乃坐髙垅待之梅録俯偻前哭景畧抚之于是虏容气沮索不敢抗自此囬纥使至皆拜于庭威名显闻拜天德军西受降城都防御使穷塞苦寒边户劳悴景畧节用约己与士同甘蓼凿咸应永清二渠溉田数百顷储禀器械毕具威令肃然声雄北疆囘纥畏之卒于屯赠工部尚书【唐书本传】
　　五代
　　侯益汾州平遥人明宗时为商州刺史蜀军冦金州益率镇兵袭撃大破之诏赐袭衣名马加西面行营都巡检使【宋史本传】
　　宋
　　石保兴字光裔浚仪人雍熙初李继迁入钞徙银夏绥府都巡检使尝巡罨子砦并黑水河趣谷中夏人知之以数千骑据险渡河求战保兴所部不满二千人乃分短兵伏于河浒俟其半渡急击之斩首百余追北数十里优诏褒美淳化五年为永兴军钤辖改夏绥麟府州钤辖至道二年徙延州都巡检使兼署州事改本路副都部署与范重召等五路讨贼有岌伽罗腻数族率众来拒保兴选敢死士数百人衔枚夜撃殱之自是吴移越移诸族归降还至乌白池贼又为方阵来拒保兴麾众出入阵中防乘马中流矢挺身持满易骑奋呼且行且鬭凡三日四十二战贼遂引去咸平五年以疾归京师卒【宋史石守信传】
　　侯延广汾州平遥人太平兴国初出防延州军兼縁边巡检善抚士卒下乐为用防西北戎入冦边人扰乱求可使徼廵者近臣言延广将家子习边事无出其右迁同鄜坊延丹縁边都巡检使戎人闻延广至不敢复乱叛卒刘渥啸聚亾命防耀州富平县谋入京兆其势甚盛延广率兵数百自间道追之防渥于富平西十五里渥素惮延广传言我草间求活视死如鸿毛侯公家世富贵奈何与亾卒争一旦之命延广怒因撃之挺身与渥鬭大树下断渥右臂渥脱走后数日为追兵所获渥素号骁勇至是为延广所杀羣盗丧气稍稍自归关右以定上嘉之擢拜崇仪使【宋史侯益传】
　　慕容德丰字日新太原人太平兴国二年知庆州兼邠宁都巡检尝破小遇族夺名马数十匹居任九年以简静为治边镇安之【宋史慕容延钊传】
　　曹光实雅州百丈人太平兴国五年李继捧入朝以光实为银夏绥麟府丰宥州都巡检使继捧弟继迁逃入蕃落为边患光实乘间掩袭至地斤泽俘斩甚众破其族帐获继迁母妻及牛羊万计继迁仅免使人绐光实请降期于葭芦川光实信之从数百骑徃伏兵起遂遇害【宋史本传】
　　卢斌开封人端拱中为永兴军华州巡检时大贼侯和尚刘渥刼兴平栎阳杀捕贼官二人斌率兵掩袭且追且鬭薄南山渡渭水扺鳯翔复至耀州擒斩并尽以劳改供奉官召还面加奬慰【宋史本传】
　　李继周延州金明人祖计都父孝顺皆为金明镇使继周嗣掌本族太平兴国三年东山蕃落集众冦清化砦继周率众败之淳化四年迁殿直明年讨李继迁命开治塞门鸦儿两路又招降族帐首领二十余人率所部入夏州败蕃将数千于石堡砦以功转供奉官继周以阿都关塞门卢关等砦最居边要遂规修筑砦城有磨卢家媚咩拽藏等族居近卢关未尝内顺继周夜率所部徃袭焚之斩首俘获甚众至道二年大军讨西夏命为延州路白先锋防继迁邀战于路继周战却之咸平三年复为先锋入贼境焚积聚杀人畜获器甲凡六十余万授供备库使领金明县兵马都监新砦解家河卢关路都巡检五年蕃骑入钞继周逐之景德元年夏人围麟州继周受诏撃之大中祥符二年卒诏其子士彬管勾部族事士用为巡检都监【宋史本传】
　　曹璨字韬光眞定灵寿人为绥银夏麟府等州钤辖契丹入冦屡战有功诸将多欲穷追璨虑有伏力止之至道初复为鄜延路副都部署充麟府浊轮副部署出蕃兵邀继迁俘馘甚众璨习知韬畧善抚士卒兼着威爱【宋史曹彬传】
　　张思均邢州沙河人至道中改鄜延巡检使防葺石堡砦撃冦走之未几冦逼保安军与曹璨徃援追蹑五十余里至木场冦乃遁去【宋史本传】
　　谢德权字士衡福州人补殿前承防迁陜西巡检咸阳浮桥坏转运使宋大初命德权规画乃筑土实岸聚石为仓用河中铁牛之制缆以竹索由是无患【宋史本传】
　　张昭远字持正沧州无棣人知边畧为鄜延路兵马都钤辖筑堡成平川【宋史本传】
　　张佶字仲雅本燕人后徙华州渭南初名志言后改焉迁著作佐郎监三白渠知泾阳县咸平初擢陜西转运副使赐绯鱼至延安遇夏人入冦亲督兵撃败之徙麟府路钤辖夏人来冦佶率兵与战亲射杀酋帅俘获甚众余党遁去诏书褒之赐锦袍金带又为鄜延钤辖徙邠宁路钤辖兼知邠州佶勇敢有方畧其总戎防塞以威名自任【宋史本传】
　　张煦字辅旸开封人知保安军咸平中夏人冦边为邠宁环庆路钤辖兼巡检安抚都监累蹑防入贼中掩杀甚众有诏嘉奬【宋史本传】
