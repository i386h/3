<!-- { "loadSidebar": true } -->
　　宜春宫　建元三年武帝微行东游宜春【汉书东方朔传】师古曰宜春宫在长安东南说者乃以为在鄠非也在鄠者自是宜春观耳在长安城西岂得言东游也郭璞曰在渭南杜县东【东方朔传注】师古曰宜春宫名在杜县东即今曲江池是其地也【上林赋注】
　　扶荔宫　在上林苑中汉武帝元鼎六年破南越起扶荔宫以植所得竒草异木皆百余本土木南北异宜嵗时多枯瘁荔枝自交阯移置百株于庭无一生者连年犹移置不息后数嵗偶一株稍茂终无华实帝亦珍惜之【三辅黄图】
　　明堂　武帝初即位向儒术以文学为本议立明堂于城南以朝诸侯【汉书武帝本纪】明堂在长安城西南七里【三辅黄图】明堂在长安城外杜门之西【闗中记】
　　储元宫　在汉长安城中【贾志】冯昭仪与子信都王居储元宫师古曰在上林苑中【长安志】
　　宣曲宫　在昆明池西孝宣帝晓音律尝于此度曲因以为名【三辅黄图】
　　太乙宫　在西安城南五十里太乙山谷中汉元封初南山谷间云气融结隂翳成象武帝于此建宫内有种放记陈希夷撰碑【贾志】
　　栎阳宫　髙祖受命五日一朝太公于栎阳宫【唐书卢懐谨传】豫章宫　汉武帝寳鼎二年立豫章宫于昆明池中作豫章亭【述异记】
　　昭台宫　在上林苑中孝宣霍皇后立五年废处昭台宫【三辅黄图】
　　长门宫　在故长安城东【贾志】长门宫离宫孝武陈皇后得幸颇妬居长门宫【三辅黄图】顾城庙无宿宫窦太主献长门园如淳曰园在长门长门在长安城东南园可以为舘宿处所故献之上大喜更名窦太主园为长门宫今按汉书长安城无名长门者【长安志】
　　犬台宫　在上林苑中长安西二十八里汉书江充召见犬台宫【三辅黄图】晋灼曰上林有犬台宫外有走狗观师古曰今书本犬台有作大台字误也汉无大台宫【汉书江充传注】
　　黄山宫　在兴平县西三十里武帝微行西至黄山宫即此也【三辅黄图】右扶风槐里县有黄山宫【汉书地理志】在涝水入渭之下渭在宫南【玉海】
　　池阳宫　在泾阳县西北八里【元和志】上自甘泉宿池阳宫【汉书宣帝本纪】池阳宫在池阳南上原之陂有长年陂去长安五十里【三辅黄图】
　　长杨宫　在盩厔县东南三十二里【雍胜畧】本秦旧宫至汉修饰之以备行幸宫中有垂杨数亩因为宫名【三辅黄图】漏水东北流经长杨宫东【水经注】
　　长杨树　在长杨宫秋冬校猎其下命武士搏射禽兽天子登此以观焉【三辅黄图】
　　射熊馆　在长杨宫武帝好自击熊司马相如从至上林作赋谏扬雄亦作长杨赋【三辅黄图】
　　五柞宫　在盩厔县东南三十八里汉武帝起【雍胜畧】武帝后元二年幸盩厔作五柞宫【汉书武帝本纪】汉之离宫也宫中有五柞树因以为名【三辅黄图】五柞宫有五柞树皆连三抱上枝覆防数十亩【西京杂记】
　　青梧观　五柞宫西有青梧观观前有三梧桐树树下有石麒麟二枚刋其脇为丈字是秦始皇骊山墓上物也头髙一丈三尺东邉者前左脚折折处有赤血父老谓其有神皆含血属筋焉【西京杂记】
　　葡萄宫　在盩厔县境【雍胜畧】葡萄宫在上林苑西【十道志】元寿二年单于来朝以太嵗厌胜所在舍之上林苑葡萄宫【汉书匃奴传】
　　醴泉宫　在醴泉县东南三十里汉宣帝闻泉味如酒因以建宫唐贞观重修县因以名【贾志】
　　步寿宫　在耀州东北一里【贾志】神爵二年正月鳯凰集祋祤于所集得玉寳起步寿宫【汉书郊祀志】秦亦有步寿宫今按其地与汉异则秦汉各有步寿宫耳【三辅黄图】
　　甘泉宫　在淳化县甘泉山上【雍胜畧】齐上李少翁言上即欲与神通宫室被服非象神物不至廼作甘泉宫中为台画天地泰一诸鬼神而置祭具以致天神【汉书郊祀志】甘泉宫一曰云阳宫周十九里二百二十步有宫十三台十一武帝常以五月避暑于此八月乃还有铜人二枚在门外【闗辅记】云阳先生之墟也中有神书铁劵玉石之记【遁甲开山图】甘泉宫在云阳县磨石岭上长安志曰磨石岭山有甘泉十道志曰甘泉出石鼓西原汉甘泉宫在山上即秦林光宫旁也此取石鼓甘泉以名者也秦之林光至汉犹存汉武元封二年始即磨盘岭秦宫之侧为宫是为汉甘泉矣孟康注郊祀志曰甘泉一名林光师古曰汉于秦林光旁起甘泉宫非一名也师古説是也元封二年以前史之所记文景皆尝临幸甘泉不曰甘泉有宫可幸当是秦之林光逺在磨盘岭上不烬于火而可用也武帝虽别剏甘泉一宫而秦之林光如故则谓甘泉宫在林光宫旁者是也【雍録】云阳宫记曰甘泉宫北有槐树今谓之玉槐根干盘峙三二百年木也耆旧相传咸以为此树即杨雄甘泉赋所谓玉树青葱者也【长安志】甘泉宫在甘泉山上今其地尚余甓瓦甓作流水纹瓦头有篆字【淳化县志】
　　熛阙　前熛阙【甘泉赋】晋灼曰熛阙赤色之阙南方之帝曰赤熛【甘泉赋志】
　　应门　晋灼曰应门正在熛阙之内也【甘泉赋注】
　　前殿　武帝于甘泉宫更置前殿始广诸宫室有芝生甘泉殿邉房【汉宫仪注】芝有九茎金色緑叶珠实夜有光乃作芝房之歌【史汉旧仪】前殿崔巍兮和氏珑玲【甘泉赋】晋灼曰以黄金为璧带含蓝田璧珑玲明见貌也【甘泉赋注】
　　紫殿　汉武帝起紫殿雕文刻镂黼黻以玉饰之成帝永始四年行幸甘泉郊泰畤神光降于紫殿【三辅黄图】武帝设云帐云幄云幙于甘泉紫殿世谓三云殿【西京杂记】
　　泰畤殿　元康四年三月诏曰廼者神爵五采以万数集甘泉泰畤殿中及上林苑【汉书宣帝本纪】
　　通天台　元封二年夏四月作甘泉通天台【汉书武帝本纪】师古曰言此台髙上通于天也汉旧仪曰髙三十丈【武帝本纪注】通天台去地百余丈望云雨悉在其下去长安三百里望见长安城黄帝以来祭天圆丘处武帝祭太一上通天台舞八嵗童女三百人置祠祀招仙人祭太一令人升通天台以天神天神既下祭所若大流星乃举烽火而就竹宫望拜上有承露仙人掌擎玉杯承云表之露【汉武故事】乃望通天之绎绎直嶤峣以造天【甘泉赋】通天台元鳯间自毁椽桷化为龙鳯从风雨飞去亦曰神台又曰望仙台【三辅黄图】
　　望风台　太初二年起甘泉望风台台上得白珠如花一枝帝以锦葢覆之如照月矣因名照月珠【洞防记】益寿舘延寿舘　公孙卿言仙人好楼居于是上令长安则作飞亷桂舘甘泉则作益寿延寿舘使卿持节设具而神人【汉书郊祀志】
　　明光宫　武帝求仙起明光宫发燕赵美女二千人充之率取二十以下十五以上年满三十者出嫁之掖庭令总其籍时有死出者随补之【三辅黄图○按雍録汉有明光宫三一在北宫与长乐相连一在甘泉宫中一为尚书奏事之地黄图于此系之甘泉宫今从之】居室　衞青尝从入甘泉居室【史记卫将军传】正义曰按居室署名武帝改曰保宫灌夫系居室是也【衞将军传注】竹宫　甘泉祠宫也以竹为宫天子居中汉旧仪云竹宫去坛三里【三辅黄图】
　　招仙阁　元鼎元年起招仙阁于甘泉宫西编翠羽麟毫为青瑠璃为扇悬黎火齐为床其上悬浮金轻玉之磬阁上烧荃靡香屑烧粒许其气三月不絶进嵻细枣咋之有膏膏可燃灯【防防记】
　　昆明池灵波殿　甘泉宫南昆明池中有灵波殿七间皆以桂为柱风来自香帝既躭于灵怪常得丹豹之髓白鳯之膏磨青锡为屑以苏油和之照于神坛夜暴雨光不灭有双蛾如赴火侍者举麟须拂之【述异记】
　　髙光宫　甘泉宫有髙光宫【长安志】览樛流于髙光兮【甘泉赋】服防曰髙光宫名也樛流曲折也【甘泉赋注】
　　通灵台　钩弋夫人既殡香闻十余里帝哀悼疑其非常人也乃起通灵于甘泉常有一青鸟集台上往来【汉武内传】
　　木园　甘泉宫有木园武帝时园也今俗呼为仙草园【汉魏宫志】
　　寿宫　武帝病瘉起幸甘泉置寿宫【汉书郊祀志】
　　洪厓宫旁皇观储胥观弩阹宫【俱在甘泉宫见长安志】迎风舘【见汉书】石阙观封峦观鳷鹊观露寒观【在甘泉宫外见甘泉赋】诸侯邸　故基在甘泉山【雍胜畧】黄帝治明庭甘泉也方士多言古帝王都甘泉者其后天子又朝诸侯甘泉甘泉有诸侯邸【史记封禅书】
　　棠梨宫　在甘泉苑垣外云阳南三十里【三辅黄图】
　　师得宫　师古曰师得宫在云阳界【汉书注】
　　集灵宫集仙宫存仙殿存神殿望僊台望仙观　俱在华隂县界皆武帝宫观名也【三辅黄图】华隂集灵宫武帝所造欲懐集仙者王乔赤松子故名殿为存仙端门南向署曰望仙门【后汉桓君山集灵宫赋序】敷水又北迳集灵宫西张昶华岳碑称汉武慕其灵筑宫在其后【水经注汉宫阙附考】鼎湖宫　黄图鼎湖宫在湖城县界晋灼曰在蓝田【玉海○按湖城今阌乡县是而冯贾马三志俱序之于蓝田殆遵晋説也】○神光宫　扬子云羽猎赋入西园切神光注张晏曰神光宫名【玉海】○招灵阁　汉武帝元鼎元年起招灵阁有一神女留一玉钗与帝帝以赐赵媫妤至昭帝元鳯中宫人见此钗光莹甚异共谋欲碎之明视钗匣唯见白燕直升天去后宫人常作玉钗因名玉燕钗【述异记】
　　后汉
　　献帝宫　在长安故城中本京兆府舍也【长安志】献帝闻闗东兵起董卓迁帝都长安见未央等宫遭赤睂之乱宫室废弛故居京兆府舍【帝王世纪】
　　晋
　　太极殿　晋愍帝之宫在长安南门后姚兴重建【周地图记】西宫　刘曜命起酆明观立西宫【晋书前赵载记】
　　太极前殿　苻健入长安称天王大单于缮宗庙社稷置百官僣即皇帝位于太极前殿【晋书前秦载记】
　　东宫　苻健疾苻菁勒兵入东宫将杀苻生时生侍健疾菁逥攻东掖门健闻变升端门陈兵执菁杀之【晋书前秦载记】
　　平朔门　苻健置来宾舘于平朔门【晋书前秦载记】
　　云龙门　清河王符法率壮士入云龙门废苻生而立苻坚【长安志】
　　明光殿　明光殿者秦苻坚之殿也【长安志】有人入坚明光殿大呼谓坚曰甲申乙酉鱼羊食人悲哉无复遗坚命执之俄而不见【晋书前秦载记】
　　露堂　苻坚将为赦与王猛苻融宻议于露堂有大苍蝇集笔端驱而复来【晋书前秦载记】
　　明堂　苻坚起明堂祀其伯健于明堂以配上帝【晋书前秦载记】
　　东阙　苻坚僣位五年鳯凰集于东阙【晋书前秦载记】
　　西堂　车师前部鄯善王林宻防朝于秦坚赐以朝服引见于西堂【长安志】
　　徽音堂　在恶犬城之外苻氏造也【长安志】
　　永安宫　姚苌宫也【长安志○按姚氏继苻秦都长安称为后秦云】
　　东堂　姜龛淳于岐郭髙等皆耆儒硕徳兴每于聼政之暇引龛等于东堂讲论道艺错综名理【晋书后秦载记】
　　谘议堂　姚兴常临谘议堂听决疑狱于时号无寃滞【晋书后秦载记】
　　西宫　姚兴立姚见子监国入居西宫【长安志】
　　黄龙门　兴之宫门也【长安志】
