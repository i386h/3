<!-- { "loadSidebar": true } -->
　　焦氏泾阳袁天祐妻天祐祖父始皆从军役祖母杨氏母崔氏并家居守志至元中天佑从征死甘州焦氏年少宗族欲改嫁之焦氏哭曰袁氏不幸三世早寡自祖姑以来皆守节义岂可至吾而遂废乎吾生为袁氏妇死则葬袁氏土尔终不能改容事他人也众不敢复言又周氏泽州人嫁为安西张兴祖妻年二十四兴祖殁舅姑欲使再适周氏弗从曰妾家祖父皆早世妾祖母妾母并以贞操闻妾或中道易节是忘故夫而辱先人也夫忘故夫不义辱先人不孝不孝不义妾不为也遂嫠居三十年奉舅姑生事死葬无违礼其父与外祖皆无后葬祭之礼亦周氏主之有司以闻并赐旌异【元史列女传】
　　刘氏泾阳呉君锡妻夫亡贻语许更事以图衣食刘氏誓死不从乱命夫亡后杜门不出甘贫守志以纺织为生三歴饥馑人相食刘氏草蔬木皮以度残年终不失节【马志】
　　周氏泾阳人周氏适张李氏适吴王氏适朱贾氏适蔡俱元朝已旌表者见云阳旧志其详无可考【马志】
　　王氏幼适泾阳冯氏生一子守义不渝或有人劝别图者王氏怒之再莫敢言者经天厯至正间处之恬然年九十有六聪明康健齿落更生【马志】
　　杨氏适李又杨氏适李二李父子也二杨姑妇也其家义方教子姑妇继踵而全节兄弟同心而致孝二杨俱夫亡守节事闻旌表名士书其门曰贞节邑官改里西城街曰重节街【马志】
　　孙氏三原张德妻德亡孙年二十四誓死靡他子世享亦早卒妻王氏年二十九亦誓不再嫁世享子忠亦早卒妻刘氏年二十八亦能守义不渝事闻诏旌表其门【续文献通考】
　　李氏孙福妻扶风人夫亡守节延祐二年旌表明初犹存【贾志】
　　防氏雷沂妻同州人沂殁于军氏孀居三十年事舅姑抚孤幼以节孝着闻至元中诏旌其门【贾志】
　　王氏马宅妻朝邑人宅卒氏年十九守节延祐元年旌表【贾志】
　　陈氏韩城人适邑人孙谦生子景仁甫一岁而谦卒氏方十九誓不易节至元十六年旌其门【续文献通考】
　　李氏王懋德妻华阴人李克忠女年十八适懋德未逾年夫亡人以少艾争娶之李剪发自誓元季兵乱擕嗣子入华山张超谷以避难事定乃归人竒其节洪武八年旌表【马志】
　　张氏党通妻蒲城人通亡氏年二十五孝亲抚孤终身不贰延祐五年旌表【马志】
　　井氏任辉妻蒲城人辉卒氏年二十一守节事姑育子孝慈兼尽年九十余卒延祐五年旌表【马志】
　　刘氏耀州李子和妻夫年十九死氏誓不再嫁至大元年旌表其门事姑极孝后名其里曰孝姑里【续文献通考】
　　郝氏永寿人田大妻胥氏田二妻周氏田三妻兄弟三人俱死于兵郝年二十胥年十九周年十八俱坚心守节终身不嫁延祐二年旌表【续文献通考】
　　任氏邠州人氏一家三妇俱少寡誓不他适戮力蚕桑以奉舅姑事闻并命旌表【续文献通考】
　　关氏鄜州人孙世昌妻年二十三世昌卒守志不渝六十年延祐中旌表【续文献通考】
　　王氏鄜州康德明妻年二十而德明卒半月生遗腹子抚孤守节至正中旌表【续文献通考】
　　党氏中部王仲秦妻元统间夫卒氏年十八守节五十五年【贾志】
　　张氏洛川人贺敏妻年二十四敏病笃谓张曰我若不讳汝年少无子可更适人张泣以死自誓敏寻卒张即自缢【明一统志】
　　明
　　王氏秦愍王妃洪武中以死殉諡愍烈【续文献通考】
　　卢氏咸宁毛士谦妻二十八而寡守节四十年洪武时旌表【马志】
　　石氏渭南谭五妻年十七适五逾年五卒遗腹生子舅姑悯其少贫命他适氏不从昼夜防绩孝养舅姑洪武十六年旌表【渭南志】
　　左氏渭南王卞妻卞亡氏年二十六舅姑老且病氏纺绩奉养后舅姑相继亡以礼合葬乡里称其节孝洪武十七年旌表【马志】
　　曹氏甘泉许舒妻年十九而寡守节抚孤洪武十八年旌表【甘泉志】
　　卜氏略阳人夫姓名失传洪武初夫死守节建坊表墓【略阳志】
　　周氏凤翔焦文友妻夫亡抚遗腹子苦节自守洪武十七年旌表【贾志】
　　师氏朝邑张三妻年十九夫亡守节织纺以奉舅姑洪武中旌表【贾志】
　　王氏梁孝恭妻澄城人年二十生一子而夫亡奉姑育子更元季兵乱节不少易卒年六十七洪武九年旌表【马志】
　　陈氏韩城杨庸妻年二十一而寡奉舅姑甚孝舅殁祭葬以礼姑瞽侍奉益勤洪武二十七年旌表【马志】
　　马氏孙直甫妻尚氏李琳妻俱蒲城人马年二十七而寡尚年二十四而寡俱守节抚孤终身不二马于洪武中旌表尚于治时旌表【蒲城志】
　　李氏白水江四妻夫亡年二十五守节不二洪武二十五年旌表【贾志】
　　康氏贺谷荣妻鄜州人夫亡年二十五苦节抚孤父逼令改适投崖死洪武十八年旌表【鄜州志】
　　赵氏张敏道妻洛川人名金定年二十夫卒自缢以殉同里李从义妻张氏名金香年十七夫卒守节以奉舅姑洪武中俱旌表【马志】
　　张氏中部任异妻夫死一子甫十岁张抚之躬亲耘耨守节三十余年有弋贞碑记其事【中部志】
　　田氏宜君琮妻琮中乡试入监卒于京氏年二十四扶衬归葬抚孤守志洪武中旌表【宜君志】
　　张氏临潼张锦女适髙陵王九成年二十而寡又张氏髙陵呉仁妻亦年二十而寡孝亲抚子守节终身永乐五年旌表【贾志】
　　某氏翰林程济妻朝邑人济教谕岳池以荧惑守心将疏论之氏谏曰天道茫君非司天奈何越职言事济卒言之逮系廷讯妻亦随至京后金川门破济从亡氏自缢死【朝邑志】
　　王兰儿蒲城人永乐间随母育于井姓者井欲以妻已子兰儿执礼投泉泉为之涸【蒲城志】
　　刘氏西安衞千戸刘钺女副使马应祥妾也应祥病亡氏自缢死【马志】
　　曹氏西安左衞进士周钺妻知辉县舟次直沽溺水死氏欲投河以殉家人密防之不得遂乃断髪守节事舅姑以孝闻后膺旌典【冯志】
　　甄氏咸宁王彦中妻年十七夫亡励志抚孤宣德中旌表【贾志】
　　王氏长武鱼志敏妻志敏亡氏不食死邑令周良士扁其门【长武志】
　　田氏宜君贺恩妻恩病笃氏毁容侍汤药昼夜不懈及卒自缢以殉又同邑王氏夫死于烈火自刎而死俱旌表【宜君志】
　　樊氏蓝田李寿妻夫亡年二十一守节抚子正统二年旌表【蓝田志】
　　张氏泾阳李秉妻年二十而寡守节抚子孝事舅姑正统时旌表【贾志】
　　陈氏肤施人指挥王敏之妻夫亡自缢时年二十正统中旌表又同里陆立望妻张氏年二十而寡抚孤守志呉着妻董氏夫亡无子守节终身张于正统时旌表董于治时旌表【延安府志】
　　张氏凤翔刘荣妻年二十夫故守节抚子正统中旌表【鳯翔志】
　　曹氏岐山李赐妻年二十四守节教子俊官叅政正统时旌表【马志】
　　赵氏郃阳李十一妻夫亡守节又输粟赈饥正统时旌表【郃阳志】
　　梁氏洪洞主簿李官妻华州人夫卒氏年二十四守节八十三岁卒同邑兵科给事中董思恭妻姜氏亦以守节称正统中俱旌表【马志】
　　时氏绥德王淑妻淑为宁夏守备战殁氏自缢死宣德九年旌表淑从孙敏妻赵氏夫亡亦自缢正统六年旌表【绥德州志】
　　陈氏郝郁妻绥德人年二十夫亡守志孝亲抚子正统五年旌表【贾志】
　　柏氏延安衞指挥时清妻清阵亡氏年十八无子守节卒年八十三后旌表清弟源妻张氏米脂序班某女母亡痛哭出血而死【延绥志】
　　董氏长安县民妻夫亡事亲鞠子誓不二事景泰中旌表【马志】
　　董氏咸阳赵润妻润亡守节景泰五年旌表【咸阳志】陈氏临潼尚书吕震妾年二十震卒守节五十余年景泰时旌表【马志】
　　田氏蓝田兀云妻云亡氏年二十深处闺阁至亲罕见其靣常悬一铃于门楣遇人至即避之其守身严谨类此景泰中旌表【蓝田志】
　　呉氏仇秉陵妻费氏张翼轸妻皆三原人呉年二十六而寡费年二十五而寡俱奉姑育子誓不他适呉氏景泰时旌表费氏成化时旌表又王仲礼妻任氏夫亡年二十四守节四十年【三原志】
　　许氏扶风李实妻夫亡事亲至孝守节三十年景泰二年旌表【贾志】
　　畅氏王瓒妻王氏安志和妻俱干州人畅年二十夫亡无子守节终身王年二十七夫亡子幼守节至七十岁景泰时同旌【干州志】
　　孙氏咸宁赵聚妻年二十六守节孝亲育子天顺时旌表【咸宁志】
　　赵氏南郑李原妻年二十二而寡守节抚孤卒年八十有四【汉中志】
　　刘氏城固汤铭妻铭亡氏年十九抚一岁子成立守节六十三年【马志】
　　任氏商州茍珖妻年十七夫亡守节四十年天顺间旌表【商州志】
　　赵氏同州王琛妻琛早逝氏抚孤守节天顺间旌表【同州志】
　　赵孟英长安人许字王敷典未婚敷典没英同母往吊触棺而死【贾志】
　　蔚氏长安王恭妻刘氏张进妻蔚年二十八而寡刘年二十六而寡俱守节终身成化二年旌表【长安志】
　　朱氏咸宁举人赵端妻年二十二而寡养亲抚孤成化时旌表【贾志】
　　宋氏咸宁人适归德赵琳琳赴京暴得狂疾夜乘马去家人物色无所得筮之曰死矣氏为位发丧以其衣冠葬焉时年十九一子甫晬余氏誓与儿为存亡姑老病疽氏日一舐濯之竟愈姑死葬称子事成化丙戌有司上其节诏旌其门【李东阳集】
　　杜氏咸阳刘五妻年二十守节成化间旌表【马志　按贾志作长安人】
　　刘氏富平惠敬妻年二十六而寡躬纺绩事亲抚子成化四年旌表又张杰妻宋氏夫亡守志事亲教子苦节厯四十年【贾志】
　　史氏潼关呉锦妻年二十八而寡事舅姑执妇道成化五年旌表【贾志】
　　杨氏蓝田李俊妻年十九夫亡翁姑哀其年少窃议更嫁氏知之欲自缢翁姑闻而止教子廷实任蒿县训导状上诏旌表之【蓝田志】
　　李氏张福妻泾阳人福卒氏年二十三守节四十年以织纺嫁福三妹抚孤成立又同邑刘钊妻氏马騋妻赵氏夫亡守节不渝成化中并旌其闾【马志】
　　王氏三原申瑾妻太宰端毅公恕女弟适瑾后敬事翁姑亲操井臼瑾亡九熊课子矢志栢舟三十余年如一日兄恕为表其墓【三原志】
　　韩氏举人靳希顔妻保安人年二十夫亡抚二遗孤苦节七十年【贾志】
　　冯氏甘泉郑旻妻夫亡子幼纺绩养姑成化时旌表【贾志】刘氏李荣妻保安孝子刘俊之妹年十八适荣甫六月荣卒氏哀恸欲殉其姑防之宻氏婉言寛慰俟姑寝缢死柩前事闻旌表又同邑王荣妻朱氏亦以守节旌【冯志】
　　髙氏生员杨光谕妻宝鸡人氏年二十四夫亡抚孤养母艰辛备尝寿七十五成化中旌表【贾志】
　　黄坤贞南郑林辉祥妻年二十二夫亡抚子惟听官至推官次惟惠亦成立年七十终始一节成化中旌【续文献通考】
　　纪氏榆林衞生员谢钦妻年十九生子甫三月钦赴乡试卒于西安氏闻即为同窆计以翁姑严备乃止后翁死事姑唐最孝乡党师之又监生范宣妻戴氏年二十七夫亡无子孀居五十余年与纪氏同旌表【延绥志】
　　周氏靖边营千户张镛妻镛亡氏年十九子洁方二岁氏抚之成立七十余岁卒洁厯官指挥【延绥志】
　　梁氏旧安边余丁张纪妻年二十七纪死誓以身殉戚属防之甚宻越三日竟自缢死事闻表其里宅【延安府志】
