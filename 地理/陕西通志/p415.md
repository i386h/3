<!-- { "loadSidebar": true } -->
　　刘纲字文纪禹州人登进士敦确有干局初为县得府谷政教兼举颂声大着三年迁宁州【名山藏】
　　杨聪字彦达雄县人举人正綂初知三原刚果有为事无壅滞九年秩满保留陞正六品俸仍知县事民为立碑【三原县志】
　　国璧武邑人监生正綂初知渭南为政仁恕有方以忧去民泣送之后服阕渭民数百人赴阙奏求复任在渭九年徳政被民没世不忘【贾志】
　　杨季琦交阯临嘉人举人正统初知澄城时声教未融制度尚缺季琦至定法令布条约轻徭薄赋与民休息后陞延平府通判祀名宦【澄城县志】
　　张琦字钟澜山西安邑人正綂中举人知高陵四年兴利除害专以孝弟教人化洽境内琦天性忠廉刚正而仪貌苍古人称铁脸病将死嚢无羡资丞欲启库取耗金以赠琦曰此岂人所为哉吾有数子耕者力田读者力书足矣即取其管钥并符籍付丞而卒【贾志】
　　徐纯字徳善澧州人正綂中知鄠县刑清讼简兴学爱民且寛猛适宜市狱不扰鄠令前推许防后推徐纯士民爱戴颂不絶口【贾志】
　　高应举大足人正綂中以监生知富平恺悌慈祥刑省政脩多所建置至于扶弱锄强不少假借奸豪莫不望风屏迹【富平县志】
　　张勉钜野人正綂间由举人知洵阳勤政爱民人尽悦服代之日百姓泣拥马首遂家于洵【洵阳县志】
　　张玑文水人举人正綂中知洛南廉恕公勤爱民若子九年秩满百姓赴京保留加六品俸仍知县事声名甲于关西后贫不能归里即邑居焉【贾志】
　　鲁玉字士洁四川涪州人正綂末知泾阳临政廉谨深得民心保留再任前后二十余年惠爱甚多【贾志】
　　程章保定人景泰中监生任渭南知县材干刚果资性明敏歴九年以成绩迁平定州同知邑民思之弗忘【贾志】
　　葢缓举人景泰间知白水政教兼脩不畏强御邑人追思之祀名宦【白水县志】
　　张杰字文英临清人举人知高陵明法令有干材增修学宫县署上下以能吏称任满去百姓泣留【贾志】
　　郭敏北直宝坻人举人天顺五年知吴堡恩加良善威震豪强脩学均役劝农赈饥民思其徳【吴堡县志】
　　王节号介庵河南太康人天顺壬午举人知盩厔县为政外严内寛明法慎刑值歳歉闭籴节为立平粜法粟不腾贵民赖以安时仓廪空乏逾年积粟数千石为预备计凿广济渠二十五里引水灌田若干顷更买田噐货官牛给贫民耕种课生徒亲为讲解孀妇砥志者给米帛以示奬歳大旱流离入境者众节日夜资给皆赖全活后卒于官百姓如丧慈母【贾志】
　　周宁河南睢州人成化初举人知渭南刚果明辨摘发如神事无大小迎刃而解尤善治奸宄振废兴利迁河州知州去之日百姓遮道泣留数日不得行【马志】
　　李景繁字邦泰仪封人进士成化六年知三原县慈祥恺悌政务脩举间至民家劳来勤苦民咸爱戴及去任民立石颂徳【贾志】
　　韩睿河南陜州人举人知白水以服阕补任鄠县时年已六十然严明刚断人无敢犯之邑中无赖子惧走匿南山不出犴狴为空祀名宦【鄠县志】
　　张俊汜县人成化中知渭南有威惠人称其性如烈火心如慈乌【马志】
　　撒俊字世美山西大同人贡士成化中知醴泉增筑外城建立场市歴任九载刚方如一【贾志】
　　王信字中孚北直顺义人举人授延川令延俗鸷犷信召其巨室戒谕不逾歳化洽俗变调知咸宁延民争拥车留之【贾志】
　　娄鉴北直河间人成化间任延长令爱民如子亲课农桑治坛壝修文庙尝夜出巡闻读书纺绩声记而赏之朔朢集诸生明伦堂亲为讲授考课故门下多名士政声日着万厯中祀名宦【延长县志】
　　陈以忠南直无锡人举人知宝鸡持身清约敷政寛平劝民无相鬭争百姓化之几称无讼革弊兴利有百世之泽祀名宦【宝鸡县志】
　　丘俊河南汝宁人举人成化间知西乡才猷倜傥政务精勤县治旧在蒿坪山之阳频罹水患俊改建于今治修金洋古堰水利永赖邑人立庙肖像祀名宦【汉中府志】
　　李春北直满城人成化间知西乡留心国本经营有方金洋堰遭水冲圮稻田失溉春设法重脩岸堤坚固民沐其惠肖像祀之入名宦【汉中府志】
　　张大纶四川成都人举人初任扶风谕转汉隂令时县治未备大纶剔蠧植善树表范俗崇广学舍增修公署疏月河开渠堰剏县志邑政一新后陞徽州知州民咸颂之【贾志】
　　郝宗儒知商南修城池建军营起集场兴学校作士风民思不置【马志】
　　赵信平阳人成化丁酉以蓝田令调任山阳阅歴险阻收拾犷悍士民懐之祀名宦【山阳县志】
　　杨隆大名人成化戊戌任山阳令时新集之众颇难调度隆抚之以寛施之以恩讲礼义明法令正名分期年上下交孚城池衙署学庙以次肇举诸废俱兴百姓子来虽劳不怨后慕其遗爱请祀之【山阳县志】
　　崔珣东阿人成化中知蒲城廉明有威时关中大饥人相食蒲境内独攘窃屏迹以诬去民甚惜之【马志】
　　陈润山东泗水人知武功有干才成化中歳大饥民相食流移者十六七润集父老豪杰垂涕告谕发仓以赈士民赖以活命万计且治盗有法奸迹屏絶【武功县志】
　　刘志河内人成化间除武功知县凡所施行务存长者民服其教尝值歳旱闻太白灵湫身徃祷之雨随至百姓懽迎道左以万计见雨来争以雨具授公公麾去曰此神贶我民者我何可防九年致仕老幼妇子扳号者不可胜数【懐庆府志】
　　杨豫字素定北直清苑人举人成化中知三水仁厚明敏值县治新设累歳凶荒赈济有方风俗丕变祀名宦【三水县志】
　　马宗仁字本元北直新乐人恩贡知三水创修城垣门堞增修署舍法度森严【贾志】
　　张悌山西岢岚人成化中知中部县性严重诚心爱民任九载始终一节歳大歉人相食悌赈救有方盗贼屏息陞宁州知州民皆号泣不忍其去【贾志】
　　刘洁山西沁源人成化中知中部性慈仁有大畧兴滞补弊迁庙学衙署广积仓储遇凶年活民甚众【贾志】
　　张鹤修武人举人知郃阳成化乙巳歳大祲鹤悉心赈救捐俸以助不给多所全活【郃阳县志】
　　杨辉山东曹州人监生成化末知兴平值歳凶总摄五县事严明刚断人不敢犯【马志】
　　王翼辽东人成化末知武功政尚寛易尊礼士夫焦上村逆旅主人阴杀旅人匿其货置尸遍数井翼悉发治之时以为能【贾志】
　　畅亨山西河津人进士任监察御史治初左迁泾阳令刚方明决未期年邑中大治开渠治水民尤赖之【贾志】
　　宋学通字文渊湖广永州人治初武功知县性狷洁言笑不茍谨饬奉法尝曰政在去其所害兴其所利他皆细故毋足校也有贵势受赂嘱脱罪人者学通弗听曰上负邦典下负无辜如鬼神何竟论去居九年以诬罢【贾志】
　　何亮山东登州衞人湖广进士治中咸宁知县平易近人清白自爱县俗婚姻尚财亮谕以礼士民负弗娶者与之娶贫弗塟者与之塟风俗为变擢给事中【咸宁县志】
　　朱璜字敷威山西阳曲人治中举人知高陵刚方有为能锄强暴以绥良善刁猾逺遁防署肃清仕至平凉苑马寺丞【贾志】
　　文昭字孔明垣曲人治中由举人宰鄠县劝农桑慎刑罚靖盗贼崇学校在任八载去官鄠人思之不置【文氏世谱】昭宰鄠徳政感孚数产嘉谷【山西通志】县铺旧在大门内昭移置东郭外改为养济院孤寡咸被其惠【鄠县志】
　　张亿知鄠县常夜出微行民间妇姑纺绩姑遣妇视所酿酒妇视之荅曰有如张县君彻底清矣【马志】
　　萧选字廷举三河人治己未进士初尹盩厔摘发幽伏人以包孝肃称之为立生祠因与巨珰抗礼左迁【畿辅志　按鳯翔府志正徳七年选以都御史左迁郿令非自盩厔令左迁也】
　　杨同字一仁河南新郑人举人治中知渭南外寛内严不形喜怒崇礼布教平狱省刑居九年始终不易比计典注以疾尚书见同貌顾谓郡司曰魁杰如此何以言疾郡司愕无以对同应曰同实疾郡司弗欺也尚书迟疑久之辞益恳乃听致仕【贾志】
　　李良字从善河南固始人治中以举人为富平令担当任事大有贤声所建仓厫学舍医学隂阳学修永兴桥有视官如家之意【富平县志】
　　韩震山西人治时知安塞劳心抚字加意斯文城北逼大河暴水城壊震抗疏请命殚力修筑水患以平民立碑纪之【延安府志】
　　王溥北直迁安人治间举人知安定县政治公平牧民如子陞知宁羌州士民送者拥道不得行号泣而别【马志】
　　丁瑄山西岢岚人举人治间知宝鸡鞫讯如神狱无系囚公署圮壊无不营建后擢知颍州【马志】
　　许庄北直栾城人进士治间宝鸡知县博学有才以经义饰吏事民被其惠为建碑记徳官至防政【贾志】
　　胡僎四川南溪人举人治间知麟游县【凤翔府志】遇事有为临民不茍轻徭薄赋吏民爱之尤加意斯文改建文庙内植柏千余株邑士人立石颂徳歴陞太仆寺丞【贾志　按凤翔府志岐山县令无胡僎题名应以麟游为是贾志作岐山者恐误】
　　蒋昺山东邱县人进士治中以御史左迁洵阳令洵初设制度未举者尚多昺勤于修葺广储务积兴学育才爱民礼士其时年谷数登瑞应逓见寻陞山西按察司佥事洵人思之立望侯石于学宫【洵阳县志】
　　秦安麻城人举人知洛南公廉勤慎平易近民俗尚告讦劝惩得宜民咸服之歴任五年致仕去民为立去思碑【贾志】
　　刘玉大同人监生治间知郃阳性明敏善折狱事至剖决如流人无遁情【同州志】
　　徐政滨州人举人治中知澄城明敏庄毅处事皆有纪律教民植桑枣勤耕织暇则亲歴原野凡坡陂畛隰率民修理夜则巡视街坊民之勤织业者旦即以所业劳之案无留牍狱无宿囚后歴陞山西佥事致仕归值流贼陷滨州表其门曰此清吏也秋毫无所犯【澄城县志】
　　陈纪岳池人举人治中白水知县冲淡无欲刚方有为搏击豪强政令严肃以才优调长安祀名宦【白水县志】
　　张含光西华人知武功清和镇静一毫不取于民时有盗警与民守之笑谈自若城赖保全陞太原府同知【武功县志】
　　相邦教字莲石山西安邑人治中知武功精明严毅不避权贵清赋役缓催科调停驿站设立学规绰有美政陞正定府通判祀名宦【武功县志】
　　任义四川人进士前庶吉士陞御史以言事左迁中部令文学高迈抡选才俊亲为讲授每夜必出巡闻读书纺绩记而赏之故门下多名士廉能有守政绩最着【贾志】
　　李信双流人初授咸宁令调清涧兴学校课农桑均徭役节租赋视官事若家事二年间时和年丰讼简盗息教化大行后移疾去【贾志】
　　程啓充嘉定人进士正徳初仕三原才敏识优妖人李午以术惑众将举兵充以微罪系其党午惧迯之洛川境内肃清擢监察御史【贾志】
　　侯玺山西长子人举人正徳初任白水以才堪治剧调澄城恶衣菲食教民种植桑枣课士勤笃学业人始畏而终慕之擢知商州【澄城县志】
　　刘绍字继芳濮州人正徳初武功知县端谨诚笃时蜀汉有警西征将士供亿不可胜计他县皆先期饬备人不堪命及至反多弗称绍待其至始徐为之民不劳而具备寻以病告归【贾志】
　　丁珣大宁人监生正徳四年任汉隂令值流贼猖獗人心畏惧珣筑城凿池措置军饷严为捍御民获保全【旧志】
