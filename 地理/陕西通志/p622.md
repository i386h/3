<!-- { "loadSidebar": true } -->
　　南匈奴左薁鞬台耆且渠伯德等七千余人冦美稷东羌复举种应之奂壁唯有二百许人闻即勒兵出进屯长城遣将王卫招诱东羌因据龟兹县【上郡属县名】使匈奴不得交通东羌诸豪遂与奂共击薁鞬等连战破之伯德惶恐将其众降郡界以宁羌豪帅感奂恩德上马二十匹先零酋长又遗金鐻八枚奂召主簿于诸羌前以酒酹地曰使马如羊不以入廐使金如粟不以入怀悉以金马还之羌性贪而贵吏清前有八都尉率好财货为所患苦及奂正已率属威化大行【后汉书张奂传】
　　延熹二年冬十月帝如长安
　　十月壬申行幸长安乙酉幸未央宫甲午祠髙庙十一月庚子遂有事十一陵【后汉书桓帝纪】
　　四年夏六月羌冦三辅
　　零吾复与先零及上郡沈氐牢姐诸种并力冦并凉及三辅【后汉书西羌传】
　　永康元年春正月羌冦三辅
　　春东羌先零五六千骑冦闗中围祋祤【耀州同官县本汉祋祤地】掠云阳夏复攻没两营杀千余人【后汉书张奂传】
　　冬十月羌冦三辅使中郎将张奂击破之
　　冬羌岸尾摩蟞等胁同种复钞三辅奂遣司马尹端董卓并击大破之斩其酋豪首虏万余人三州清定论功当封奂不事宦官故赏遂不行唯赐钱二十万除家一人为郎并辞不受而愿徙属农华隂旧制边人不得内徙唯奂因功特听【后汉书张奂传】
　　灵帝建宁元年夏破羌将军段颎追羌于奢延破之颎将兵万余人直指髙平与先零诸种战于逢义山虏众大溃颎复追羌出桥门至走马水上寻闻虏在奢延乃将轻兵兼行一日一夜二百余里晨及贼击破之【后汉书段颎传】
　　中平二年春三月北宫伯玉等冦三辅诏车骑将军皇甫嵩等讨之
　　嵩既破黄巾威震天下会边章韩遂作乱诏嵩回镇长安以衞园陵章遂等复入冦三辅使嵩因讨之【后汉书皇甫嵩传】伯玉等刼致金城人边章韩遂将万骑入冦三辅侵逼园陵诏以卓为中郎将副左车骑将军皇甫嵩征之【董卓传】
　　秋八月遣车骑将军张温屯美阳讨北宫伯玉冬十一月将军董卓破走之
　　嵩以无功免归而边章韩遂等大盛朝廷复以司空张温为车骑将军执金吾袁滂为副拜卓破虏将军与荡冦将军周慎并统于温并诸郡兵步骑合十余万屯美阳章遂亦进兵美阳温卓与战辄不利十一月夜有流星如火光照章遂营中驴马尽鸣贼以为不祥欲归金城卓闻之喜明日乃与右扶风鲍鸿等并兵俱攻大破之斩首数千级章遂败走温乃遣周慎将三万人追之时众军败退唯卓全师而还屯于扶风【后汉书董卓传】
　　四年春二月扶风人马腾反冦掠三辅
　　韩遂杀边章伯玉拥兵十万杀凉州刺史耿鄙而鄙司马扶风马腾亦拥兵反叛又汉阳王国自号合众将军皆与韩遂合共推王国为王悉令领其众冦掠三辅【后汉书董卓传】
　　五年冬十一月王国围陈仓以皇甫嵩为左将军讨之五年梁州贼王国围陈仓复拜嵩为左将军督前将军董卓各率二万人拒之卓欲速进赴陈仓嵩不听卓曰智者不后时勇者不留决速救则城全不救则城灭全灭之势在于此也嵩曰不然百战百胜不如不战而屈人之兵是以先为不可胜以待敌之可胜不可胜在我可胜在彼彼守不足我攻有余有余者动于九天之上不足者陷于九地之下今陈仓虽小城守固备非九地之陷也王国虽强而攻我之所不救非九天之势也夫势非九天攻者受害陷非九地守者不拔国今已陷受害之地而陈仓保不抜之城我可不烦兵动众而取全胜之功将何救焉遂不听王国围陈仓自冬迄春八十余日城坚守固竟不能拔贼自解去【后汉书皇甫嵩传】葢勲为京兆尹是时王国众十余万三辅震动勲请发兵万人分屯三辅每有宻事帝呼诏问数加赏赐【袁宏后汉纪】
　　六年春二月皇甫嵩大破王国于陈仓王国走死国众疲敝自解去嵩进兵击之董卓曰不可兵法穷冦勿追归众勿迫嵩曰不然前吾不击避其鋭也今而击之待其衰也所击疲师非归众也国众且走莫有鬪志以整击乱非穷冦也遂独进击之使卓为后拒连战大破之斩首万余级国走而死卓大慙恨由是忌嵩【后汉书皇甫嵩传】
　　献帝初平元年春迁都长安
　　董卓以山东兵盛欲徙都长安召公卿议曰髙祖都闗中十一世后汉中兴东都洛阳从光武至今复十二世案石苞室防宜还都长安百官无敢应者司徒杨彪曰迁都改制天下大事昔盘庚五迁殷民胥怨故作三章以晓谕之往者王莽簒逆更始赤眉之乱焚烧长安残害百姓人民流亡百无一存光武受命更都雒阳此其宜也今建立圣主光隆汉祚而无故捐宗庙宫殿弃先帝园陵恐百姓惊愕必麋沸螘聚以致扰乱石苞室防妖邪之书岂可信用卓作色曰杨公欲沮国家计耶闗东黄巾作乱所在贼起长安崤函险固国之重防又陇右取材木功夫不难杜陵南山下有武帝故陶作甎处一朝一夕可办宫室官府盍何足言百姓小人何足与议若有前却以我大兵驱之岂得自在百僚皆失色太尉黄琬曰此大事杨公语得毋可思乎司空荀爽曰相国岂乐迁都耶山东兵起非可一日禁也而闗西尚静故当迁之以图秦汉之势也坚争不止祸必有所归卓使有司奏免二公二月丁亥天子迁都长安卓留屯雒阳徙民长安三月己巳车驾至长安遭赤眉之乱宫室焚尽惟有髙庙京兆府舍遂就都焉【袁宏后汉纪】
　　二年夏四月董卓入长安
　　卓西入闗将至公卿以下迎之皆谒拜车下卓不为礼卓谓御史中丞皇甫嵩曰可以服未嵩曰安知明公乃至于是卓曰鸿鹄固有逺志但燕雀自不知尔嵩曰昔与公俱为鸿鹄但明公今日变为凤凰尔卓乃大笑曰卿早服何得不拜【后汉纪】
　　冬十月刘焉使张鲁杀汉中太守苏固断斜谷阁焉领益州牧隂圗异计沛人张鲁母有姿色兼挟鬼道往来焉家遂任鲁以为督义司马与别部司马张修将兵掩杀汉中太守苏固断絶斜谷杀使者鲁既得汉中遂复杀张修而并其众焉自此意气转盛遂造作乘舆时焉四子范为左中郎将诞治书御史璋奉车都尉并在长安惟别部司马瑁随焉在益州朝廷使璋晓譬焉焉留不遣【后汉书刘焉传】
　　三年春正月董卓筑坞于郿
　　董卓筑郿坞与长安城埒积谷为三十年储云事成雄据天下不成守此足以毕老尝至郿行坞公卿以下祖道于横门外卓豫施帐幔饮诱降北地反者数百人于坐中先断其舌或斩手足或凿眼或镬煮之未死偃转杯案间而卓饮食自若【魏志董卓传】
　　夏四月王允使中郎将吕布诛董卓于掖门
　　初五原人吕布便弓马膂力过人既杀丁原董卓信爱之誓为父子卓自以遇人无礼恐人谋已行止常以布自卫卓性刚褊忿不思难尝以小失意拔手防掷布布防避之为卓致谢卓意亦解由是隂怨卓常使布守中阁布与卓侍婢私通恐事发觉心不自安司徒王允以布州里壮健厚接纳之布诣允陈卓几见杀状允与仆射士孙瑞宻谋诛卓是以告布使为内应布曰奈如父子何允曰君自姓吕本非骨肉今忧死不暇何谓父子遂许之夏四月辛巳帝有疾既瘳会羣臣于未央殿卓置卫自其营至于掖门士孙瑞使骑都尉李顺【范书作李肃】将吕布亲兵十人伪着卫士服于掖门卓将出马散不进卓怪之欲还布劝之遂行入门卫士以防刺之卓衣内有铠不入伤臂坠车大呼曰吕布何在对曰在此布曰有诏趣兵斩之卓骂曰庸狗敢如是耶遂斩之王允使人然火卓腹上臭乃埋之【袁宏后汉纪】卓既死当时日月清明防风不起宗族老弱悉在郿皆还为其羣下所斫射【英雄记】
　　五月董卓将李傕郭泛反攻长安六月戊午长安城陷故太尉黄琬司徒王允死之
　　董卓既死牛辅为其麾下所杀李傕等还以辅死众无所倚仗欲各散归既无赦书而闻长安中欲尽诛凉州人忧恐不知所为贾诩曰闻长安中议欲尽杀凉州人而诸君弃众单行即一亭长能束君矣不如率众而西所在收兵以攻长安为董公报仇幸而事济奉国家以正天下若不济走未晚也众以为然遂将其众而西所在收兵攻至长安众十余万卓故部将樊稠等合兵围长安六月戊午长安城陷吕布与战不胜将数百骑奔冀州傕等入城内杀太常种拂太仆鲁猷大鸿胪周奂城门校尉崔烈越骑校尉王顺死者数十人司徒王允挟乘舆上宣平城门允谓傕等曰臣无作威作福而乃放兵纵火欲何为乎傕曰董卓忠于陛下而无辜为吕布所杀欲为卓报布不敢为逆甲子杀故太尉黄琬司徒王允及其妻子众庶为之流涕【后汉纪】
　　秋九月以马腾为将军屯郿
　　董卓入闗召韩遂马腾以图山东至会卓死傕等皆以为将遣遂还留腾屯郿【纲目】
　　兴平元年春三月马腾与李催等战于长平观腾败走侍中马宇与谏议大夫种邵左中郎将刘范等谋欲使腾袭长安已为内应以诛傕等腾引兵至长平观宇等谋泄奔槐里稠【董卓将樊稠】击腾腾败走还凉州又攻槐里宇等皆死时三辅民尚数十万户傕等放兵刼畧攻剽城邑人民饥困二年间相啖食畧尽【魏志董卓传　按长平坡名上有观在池阳宫南去长安五十里】
　　秋八月冯翊羌反
　　冯翊羌叛寇属县郭泛樊稠击破之【后汉书献帝纪】
　　二年春二月李傕郭泛治兵相攻长安乱
　　二月乙亥李傕杀樊稠而与郭泛相攻三月丙寅傕胁帝幸其营焚宫室【后汉书献帝纪】汜与傕转相疑战鬬长安中傕质天子于营烧宫殿城门略官寺尽收乘舆服御物置其家傕使公卿诣汜请和汜皆执之相攻击数月死者万数【魏志董卓传】
　　夏四月李傕移帝幸北坞
　　四月丁酉郭泛攻李傕矢及御前是日李傕移北坞【后汉书献帝纪】时帝在南坞傕在北坞流矢中傕左耳乃迎帝幸北坞帝不肯从强之乃行【山阳公载记】傕将杨奉与傕军吏宋果等谋杀傕事泄遂将兵叛傕傕众叛稍衰弱【魏志董卓传】
　　秋七月车驾东归
　　张济自陜和解之天子乃得出至新丰霸陵间郭泛复胁天子还都郿天子奔奉营奉击泛破之泛走南山奉及将军董承以天子还洛阳【魏志董卓传】傕泛等鬬长安中傕复请诩为宣义将军傕等和出天子祐防大臣诩有力焉是时将军段煨屯华隂【魏志贾诩传】初天子出到宣平门当度桥泛兵数百人遮桥问是天子邪车不得前傕兵数百人皆持大防在乘舆车左右侍中刘艾大呼云是天子也使侍中杨琦髙举车帷帝言诸兵汝不却何敢迫近至尊邪泛等兵乃却既度桥士众咸呼万歳【献帝起居注】八月甲辰幸新丰冬十月戊戌郭泛使其将伍习夜烧所幸学舍逼胁乘舆杨定杨奉与郭泛战破之壬寅幸华隂露次道南是夜有赤气贯紫宫张济复反与李傕郭泛合【后汉书献帝纪】
　　建安二年春以钟繇督闗中诸军
　　时闗中诸将马腾韩遂等各拥强兵相与争太祖方有事山东以闗右为忧乃表繇以侍中守司校尉持节督闗中诸军委之以后事特使不拘科制繇至长安移书腾遂等为陈祸福腾遂各遣子入侍【钟繇传】
　　三年夏四月诏闗西诸将讨李傕诛之
　　建安三年遣谒者仆射裴茂率闗西诸将诛傕夷三族泛为其将伍习所袭死于郿【魏志董卓传】
　　四年冬十一月曹操使治书侍御史卫觊镇抚闗中太祖征袁绍而刘表为绍援闗中诸将又中立益州牧刘璋与表有隙觊以治书侍御史使益州令璋下兵以缀表军至长安道路不通觊不得进遂留镇闗中【魏志卫觊传】
　　五年冬十月张鲁据汉中
