<!-- { "loadSidebar": true } -->
　　范斌榆次人举人永乐中知华州性仁恕抚字得宜然不畏强御有犯法者必不贷后以忧去州民赴阙保留加参议俸复知华州卒于官【贾志】
　　刘同许州人监生永乐中知邠州农政大举赋税无亏吏畏民怀声誉赫然【方舆胜览】
　　何荣忻州人监生宣德末知邠州为政寛猛得宜【方舆胜览】陈蚪永丰人正统中刑部员外郎知延安府任满军民保留陞陜西参政仍知府事【马志】
　　王瑾安肃人宣德己酉举人咸阳知县兴学劝农锄强植善丁外艰归民不忍其去请于朝特旨起复及秩满新尹来代民复请于朝特旨加六品秩仍留之后二载陞延安知府九载秩满军民请留晋三品秩【畿辅志　按贾志王瑾由肤施令陞延安守与畿辅志稍异】
　　钱茂律字大吕临海人举人景泰初守同州志趣髙洁才华颖敏政清泽洽增设学舍至百八十楹尝勒居官箴于石人以比甘棠云【贾志】
　　王鉴太原人以御史左迁肤施令厯知延安府为政寛和民皆德之上言乞勅抚按分巡等官以时行边从之【延安府志】
　　罗谕永宁人天顺中知延安府修延利渠筑城垣徙府学设延丰仓数十所随都御史余子俊筑东西二路边城又尝教民树艺纺绩有治行【延安府志】
　　侯瓒雄县人进士成化初知鳯翔府百度具举陞山西参政祀名宦【鳯翔府志】
　　许拱兖州人举人成化初知干州令行禁止道不拾遗有德政碑【马志】
　　邓真息县人成化七年知耀州质直任事与民吏相亲爱开漆水退滩二渠修故通城渠人咸利焉九年百姓奏留诏加四品服俸又三年致仕去时预备仓米谷积至十余万石【贾志】
　　张本济潜江人进士成化中知鳯翔府公正清谨百度咸举士民歌颂祀名宦【鳯翔府志】
　　陈俊字秀依新淦人举人成化中知陇州洁己爱民去任民思慕之祀名宦【鳯翔府志】
　　郑福深州人成化十三年知金州修学课士筑堤修闗驱虎患疏河洪绩最将去百姓奏留之增秩参议复任三年民为立祠【兴安州志】
　　隂子淑内江人成化间以进士知金州平易近情正婚均徭役教民礼让风俗丕变【兴安州志】
　　孙昌榆次人成化中知商州时初改州城官署坛壝皆昌创立莅任最久惠爱及民一时良吏以昌称首陞从四品俸去任之日民立碑颂德【马志】
　　伍性荣县人进士成化十五年知华州才识明达政先大体遇事迎刃立决不逾月州治肃然嵗饥赈防活民州人赖之【贾志】
　　陈仲秩巴县人成化进士知华州莅政精明专以德治杖人止示辱而已太夫人有贤德毎临政辄听于屏后决事失平即击屏以警之故尤多仁恕云【贾志】
　　刘济郏县人举人成化间知干州兴利除害以教化为首务而躬行先之未一月法制备具人心大悦闗中饥甚民率逋逃济独止干民计口廪支仓储弗继则益以官帑多方措置民赖以活驿使往来恃威鞭挞济严立程法传无滞客【王玺撰碑记】
　　梁万钟字天赐温江人进士成化末知同州才具机敏勤于民事时闗中饥万钟发仓赈贷又劝富民输粟煮粥多所济活【贾志】
　　崔陞安阳人孝宗即位知延安府立规画节浮费省游宴清疆场覆征税平徭役锄强横招流移垦荒实廪见宜川知县马鞍价值百金按之获其贪状遂黜之延人杜文祥笑陞贫陞知而不问有发其杀人事者罪不至死陞亦生之君子称其似韩稚圭在郡七年擢四川参政【马志】
　　严永濬字宗哲华容人治中知西安府时遣中官造文罽百姓苦之永濬因旱灾上疏切谏不纳【贾志】治八年任西安知府刚明峻直制行端方下车首询民瘼修举文物吏民畏服【雍大记】
　　李延寿新城人御史调延安府廉明仁恕百姓流移者众乃作招抚诗六章使人下县歌咏百姓相踵归业逺近歌曰太守李君政通神明欲雨得雨欲晴得晴尝课教耕织建学正俗士民仰赖陞河南右参政【贾志】
　　王彦竒云阳人知延安府清白刚方治末官军驻兵于郡多求索扰彦竒严禁之民赖以安嵗大荒出预备仓粟十万石并库银三万余两赈救之奏免其税全活者甚众又兴学校作人材正风俗广储蓄释寃滞恤孤独建桥梁治水患通商贾弭盗贼文章政事名盛一时陞参政延民保留仍知府事【马志】
　　伍箕安福人治进士知华州清恕爱民几于刑措及审户役民感其寛更委编审商洛官至苑马寺卿【贾志】
　　刘锦蠡县人治中举人华州知州属商山多虎患锦授民捕擒之法屡获虎民赖以安山东盗起将逼潼闗锦以武畧巡守盗闻之不敢近闗【华州志】
　　田天泽应州人正德初知耀州会武宗幸榆中自抚按三司太监皆驰往榆中天泽诸供应甚简太监索重贿亦不与或令备供顿所需泽度驾必不至弗厚为备百姓得无科扰【贾志】
　　杨一钧邻水人进士正德中以户部郎中知汉中府时蜀盗大作兵行汉中军饷日以万计征敛无时民皆惶惧一钧从容经画馈给常裕民不知困役不知劳撙节爱养民赖以安【贾志】
　　陈孜宁国人正德间知宁羌州贼攻城孜尽力坚守遂获全【贾志】
　　谢豸蒲州人举人正德中知宁羌州时蓝鄢之乱甫平豸爱养拊循作士劝农锄强扶弱为一时循良之冠【汉中府志】
　　桑溥濮州人进士知华州劝善惩恶民翕然丕变城北积水万顷溥相视开惠民渠州及华隂之民俱頼其利【华州志】
　　窦明武乡人进士知鳯翔府存心民瘼勤于抚字士民建祠祀之【鳯翔府志】
　　刘泾字叔清怀庆卫人进士守鳯翔属邑以羡金三千进公笑曰世岂有受羡金刘次山哉寻以外艰去【怀庆府志】
　　赵时犍为人举人知耀州以才堪治剧改干州嘉靖初州民樊绅作乱先期以妖术惑众多与符授伪官众从之期某夕举火城内诸妖为内应复召四方贼党俾各起兵如汉张角故事至夕有人白于时时即登城为御妖党皆环侍左右将试刃于时绅尚未至时应之从容无惧色姑绐其众使外御明旦搜得佩伪符官数人斩之顷绅众至门时令投伪官尸城下绅乃退走至鳯县为人所擒陇右闗南悉平【马志】
　　李暹滑县人嘉靖初知陇州政事精明广储仓粟增修公馆嵗大饥活者甚众【马志】
　　赵鲲字宇南寿张人嘉靖已丑进士知汉中府大盗胡海珠依山险为冦父子相继四十余年鲲下车即选练民兵躬率捕缉境内悉平【贾志】
　　刘启东字伯阳罗山人举乡试第一嘉靖八年以能治剧调知同州在官清勤百务毕具前学舍倾圮诸生多散启东激劝义民新之生徒复聚簿书之暇辄身往督励争务博洽精诣之学擢西安同知【同州志】
　　叶修南昌人进士嘉靖中知汉中府博学清操爱民好士修城不扰课业有程【贾志】
　　何尚德猗氏人嘉靖中以举人知兴安厯四载清廉如一日省刑薄敛开渠筑堤嵗积谷千石备赈余赎锾七百两尽登报焉【兴安州志】
　　萧廷杰字元功泸州人嘉靖间进士知商州约己裕民初任即申革大支小支廪给以苏里甲两院通行各道裁革兴学造士以和介称【商州志】
　　邵烱安州人举人知商州严于驭下以礼待士调矿有法征收得体移建名宦乡贤二祠擢陞同知士民祀之【贾志】
　　梁恩字子承巴陵人进士嘉靖中知同州同故无邮使者多迂道至民苦供亿恩禁弗应嗣后遂絶诸台有征于州者辄以不便民白免至逢怒弗改也居四载陞西安郡丞【贾志】
　　间仲宇字定夫代州人举人任同州知州下车剔举废数月而治巨盗刘汉聚众肆掠悉疏捕置法民喜形于谣去之日行李萧然【贾志】
　　杨防字质甫京卫人进士嘉靖中知华州年少美风仪初至吏民皆易之至决政事如老吏与士大夫交以道义接有请托者即絶之乙卯地震时防丁内艰民蜂起掠食防下令开谕复劝借富家粟以赈穷乏民无敢犯令者后迁刑部员外【贾志】
　　朱茹字以彚泸州人嘉靖间进士知华州时地震后部议须才者安抚灾伤茹至接下甚谦莅政甚严建华山书院以教士修治沙河尤为郡要陞工部员外郎【华州志】
　　陈应邻字仁甫京卫人嘉靖进士知华州至诚恻怛实心教养省嵗役费不扰里甲缓于催科民应之反过于督罚者以操守正大能服人心陞工部员外【华州志】
　　许际可固始人举人由户部主事迁知华州清操自矢一尘不染实心爱民摘奸如神接遇士大夫坦易谦冲而履正守法人皆钦服【贾志】
　　髙崇字企之寿张人举人嘉靖间知华州才猷练达政事无巨细必按法以行或有挟奸行欺者每善察其情伪以轻重置之法时称严正【贾志】
　　甘为霖富顺人进士嘉靖间知华州莅政平恕狱无系囚政多清暇觞咏赋诗以内召去【贾志】
　　李廷宝曲沃人嘉靖中知耀州会年饥地震廷宝一切与民休息裁省供应里甲便之性闳大能容举事务长厚不近名即有犯者辄不与校以是士民益相亲【耀州志】
　　苏璜堂邑人举人嘉靖末知鄜州繁剧立办公庭肃然奸胥豪右悉伏匿不敢动学宫敝隘修理易置仕至湖广按察司佥事【鄜州志】
　　陈晔字光宇诸城人进士隆庆中以工部郎左迁知同州清操特立识断英敏常乘挽车循行田野境内震粟刘官营大盗盘据累嵗莫敢谁何出不意提兵擒之居数月复擢南刑部郎中【贾志】
　　丁有周字克宗武陵人隆庆举人以国子助教出知同州才儁机警持政廉平往例新生入庠醵金飨使君周曰吾送子弟就师而为我治具不倒施耶自携樽觞博士三爵而别三年论最擢户部员外郎【贾志】
　　曹璜字伯玉益都人知西安府府事猬集游刃有余教民以孝弟力田士习民俗翕然丕变迁湖广提学【贾志】
　　边有猷字克壮封丘人万厯甲戌进士补西安守西安合属所上赋金以钜万计例有耗羡充公费有猷手自登记悉佐公帑丝毫无所与会刘哱叛邮报汹汹或劝有猷宜亟归其孥有猷曰吾家人动城中人俱动矣乃厉气巡城妻刘氏立宅内井傍亦慷慨誓死贼平以忧去【封丘志】
　　马呈秀字君实江都人万厯甲辰进士知延安贼入境亲督兵捕击擒其渠魁招复流民万户垦荒田数万亩卒祀名宦【江南通志】
　　王在台字肇区文水人万厯癸丑进士以户部郎中出守汉中政先教化一遵文翁之治时瑞藩监尉多夺民田在台力禁之又灭常板子等贼后陞任去攀辕者以万计【贾志】
　　邹嘉生号静长武进人万厯丙辰进士知西安府德泽旁洽比嵗有登甲子夏雨少愆期嘉生斋祷甫一日密云沱雨逺近沾足民感而异之生员蔡国祯家有祟兄嫂妻女相继病死蔡计无所出奔府控之嘉生毅然曰何物么麽敢作厉乎斋三日躬诣城隍神前力请诛邪是夜蔡生家梦一朱衣神控骑俨临若鞫罪状自是祟息【祝万龄撰异政碑记】
　　沈自彰字芳扬大兴人万厯中进士知鳯翔府持己以廉化民以德亲行阡陌举贤兴利好读书讲学与乡先生张鸡山访问讲论不辍嵗旱步祷大雨立霈陞太常少卿罢官贫甚授徒自给鳯翔孝廉公车至京谒见日午不举火觇之方使人鬻衣取酒食治客具室中一无所有【贾志】
　　崔应科登封人进士知汉中府修堰濬渠筑城葺庙鼓舞文士尤多成立【贾志】
