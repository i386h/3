<!-- { "loadSidebar": true } -->
　　张如锦长洲人康熙壬戌进士初宰商河补长安未莅任复调淳化精于吏治所行俱实政淳化邑志创自明隆庆间百数十年文献无征如锦搜罗轶事订定成书
　　钮琇字玉樵吴江人拔贡康熙二十七年知白水多惠政三十一年歳大祲奸民乗机刼掠蒲城尤悍不可制台司择干员署邑篆即以属琇琇至立置蠧吏二人于法得羣盗讯实取乱首沈诸河邑中股栗解官后尝折扇单衣独行蒲市中豪强见者犹敛手琇性坦易好游览所至辄录其风土著书名曰觚賸其秦觚则宰白水时笔也
　　陈明经绥阳人康熙丙午举人二十八年知咸宁值歳饥
　　九重轸念民艰发帑出粟明经实力奉行以是虽遭歉歳民无失所三十年大蝗明经斋戒至田所祭之蝗不为灾田禾无损秦中久经兵燹郡邑册籍无征明经履畆核实兼并侵欺之弊为之一清今士民歌思不置
　　周宣旸郧西人进士康熙二十九年知临潼歳祲盗起巨憝王金山啸聚骊山西南又渭北布袋贼出没栎阳势甚炽宣旸计擒之立置于法潼民以宁
　　蒋陈锡常熟人康熙乙丑进士三十年授富平令甫至值关辅大饥流移载道陈锡立捐千金设厰煮粥以食饥者全活无算复捐赀收瘗道殣又念富邑濒河水利久弛于是躬行阡陌疏故玉带直城文昌各渠咸享灌溉之利后歴官云贵总督
　　窦斯在沁氷人由教习授保安令摄靖边同知所至有声绩康熙壬申癸酉间西丑跳梁斯在年逾七旬诣当事请自效不许乃固请或以其老却之愤而起白髭尽张曰斯在男子也以老废奈何当事壮之令督运斯在走塞外徃还万里口不言劳比得疾犹商防边事口条手画咸中肯綮殁后贫不能殓士民赙之乃归塟
　　林鑛字学海慈谿人康熙庚辰进士任宜君令邑当南北孔道徃来厨传尽取给于民鑛大加裁捐又陋例编审丁赋豪猾率以贿免鑛精心勾考酌定科则隠匿者辄摘示之民大畏服宜邑山林阻深虎狼接迹鑛招集流亡樵采日广虽担夫牧竖不逢不若其归也士民勒碑图像比之召父
　　范光曦鄞县人拔贡康熙四十年任麟游令为政不务虚名修文庙辟邑城南门表扬节孝禁同姓为婚及溺女者有乐户乗荒歳买良曦为除籍择配士民诵之














　　陜西通志巻五十三
<史部,地理类,都会郡县之属,陕西通志>
　　钦定四库全书
　　陜西通志巻五十四
　　名宦　【僚佐　将弁】
　　僚佐
　　汉
　　张元字君夏河内河阳人建武初举明经迁陈仓县丞清净无欲专心经书方其讲问乃不食终日及有难者辄为张数家之説令择所安诸儒皆伏其多通着録千余人元初为县丞尝以职事对府不知官曹处吏白门下责之时右扶风琅邪徐业亦大儒也闻元诸生试引见之与语大惊曰今日相遭眞解蒙矣遂难问极日【后汉书儒林传】
　　郭基【京兆督邮】永平初东平王苍以至戚辅政开东阁延英雄班固奏记説苍曰京兆督邮郭基孝行着于州里经学称于师门政务之绩有絶异之效如得及明时秉事下僚进有羽仪奋翮之用退有梁一介之死【后汉书班固传】
　　北魏
　　李思穆字叔仁陇西狄道人为京兆内史在郡八年颇有政绩【魏书李寳传　按内史本秦官掌治京师汉时三辅未设分置左右内史者是也此内史与秦汉时不同只是僚佐耳】
　　崔长文字景瀚清河鄃人少徙于代正始中雍州抚军府长史以亷愼称【魏书崔光传】
　　栁庆字更兴河东解人孝武八年迁大行台郎中领北华州长史寻兼雍州别驾广陵王元欣魏之懿亲其甥孟氏屡为凶横或有告其盗牛庆捕推得实趣令就禁孟氏殊无惧容乃谓庆曰今若加以桎梏后复何以脱之欣亦遣使辨其无罪孟氏繇此益骄庆于是大集僚吏盛言孟氏依倚权戚侵虐之状言毕便令笞杀之此后贵戚敛手不敢侵暴有贾人持金二十斤诣京师交易寄人停止常自执管钥无何失之谓是人所窃郡县讯问主人遂自诬服庆闻乃召问贾人曰颇与人同宿乎曰无与人同饮乎曰日者曾与一沙门再度酣宴醉而昼寝庆曰主人非盗也彼沙门乃盗耳即遣吏捕得尽获所失之金十二年诏以庆为计部郎中别驾如故有胡家被刼莫知贼所被囚系者甚多庆以贼徒既众似是乌合既非旧交必相疑阻可以诈求之乃作匿名书榜官门曰我等共刼胡家徒侣混杂终恐泄露若听先首免罪便欲来告庆乃复施免罪之榜居二日广阳王家奴面自告榜下因此推穷尽获党与庆之守正明察皆此类也世宗时为雍州别驾领京兆尹【周书本传　按本传失书魏帝年号以前后事推之当是大统间也】
　　北周
　　乐运字承业南阳淯阳人性方直未尝求媚于人天和初起家夏州总管府仓曹叅军建德二年除万年县丞抑挫豪右号称彊直高祖嘉之特许通籍事有不便于时者令巨细奏闻仍超拜京兆郡丞【周书顔之仪传附】
　　隋
　　长孙炽洛阳人建德二年授雍州仓城令寻转盩厔令频宰二邑考绩连最及高祖受禅摄长安令与大兴令梁毗俱为称职然毗以严正称炽以寛平显为政不同部内各化寻迁雍州赞治【隋书本传】
　　梁毗字景和安定乌氏人开皇初转大兴令迁雍州赞治直道而行无所避【北史本传】
　　髙构字孝基北海人迁雍州司马以明断见称坐事左迁盩厔令甚有能名上善之复拜雍州司马【北史本传】
　　韩则南阳人开皇中为延州长史甚有惠政【隋书高构传附】荣毗字子谌北平无终人开皇中以华隂多盗贼妙选长吏杨素荐为华州长史世号为能素田宅多在华隂左右放纵毗以法绳之无所寛贷毗因朝集素谓之曰举卿适以自罚也毗答曰奉法一心但恐累公所举时晋王在扬州宻占京师消息遣张衡于旅次置马坊以畜牧为辞实给私人也州县莫敢违毗独遏絶其事上闻而嘉之【北史本传】
　　裴蕴河东闻喜人歴洋州刺史有能名大业初考绩连最拜京兆赞治发擿纎毫吏民慑惮【隋书本传】
　　骨仪天竺胡人性刚鲠开皇初为御史炀帝嗣位迁尚书左司郎于时朝政渐乱货贿公行而仪励志守节介然独立帝嘉其清苦超拜京兆郡丞公方弥着时京兆内史颇行诡道辄为仪所执正【北史隂寿传附】
　　唐
　　张行成字德立定州义丰人擢制举乙科改陈仓尉高祖谓吏部侍郎张鋭曰今选吏岂无才用特达者朕将用之鋭言行成调富平主簿有能名【唐书本传】
　　云得臣武德七年为治中自龙门引河溉田六千余顷【马志】卢庄道擢甲科授长安尉太宗将録囚徒京宰以庄道幼年惧不举欲以他尉代之庄道不从曰但闲暇不之省也时系囚四百余人令丞深以为惧翼日太宗召囚庄道乃徐状以进引诸囚入庄道评其轻重畱系月日应对如神太宗惊异即日拜监察御史【大唐新语】
　　李义琰陇西人贞观中为华隂县尉县忽失一人莫知所在其父兄疑讐家所害诣县陈情义琰案之不能决夜中执烛委细穷问据案俛首不觉死人即至犹带被伤之状云某乙打杀置于某所井中公可早验不然恐被移向他处不可寻覔义琰即亲徃果如所陈而讐家始具欵伏当时闻见者莫不惊叹【法苑珠林】
　　刘仁轨字正则尉氏人转陈仓尉部人折冲都尉鲁寜者豪纵犯法县莫敢屈仁轨约不再犯而寜横暴自如仁轨榜杀之州以闻太宗曰尉而杀吾折冲可乎对曰寜辱臣臣故杀之帝以为刚直擢咸阳丞贞观十四年校猎同州时秋敛未讫仁轨諌曰今兹澍泽霑足百谷炽茂収才十二常日赘调已有所妨又供猎事缮桥治道役虽简省犹不损数万少延一旬使场圃毕劳陛下六飞徐驱公私交泰玺书褒纳【唐书本传】
　　郑儋为高陵县尉平居亷静号曰云翁【贾志】
　　刘延祐彭城人擢进士补渭南尉有吏能治第一李勣戒之曰子春秋少而有美名宜稍自抑无为出人上延祐钦纳【白孔六帖】
　　薛鼎蒲州汾隂人高宗时为山南道副大使开屯田以实仓廪【旧志】
　　裴琰之永徽中为同州司户叅军年甚少不主曹务州刺史李崇义内轻之镌谕之曰同三辅吏事繁子盍求便官毋留此琰之唯唯吏白积案数百崇义让使趣断琰之曰何至逼人乃命吏连纸进笔为省决一日毕与夺当理而笔词劲妙崇义惊曰子何自晦成吾过耶由是名动一州号霹雳手【白孔六帖】
　　王珣字伯玉并州祁人天授初及进士第应制科迁蓝田尉以拔萃擢长安尉因进见武后召问刑政嘉之【唐书王方翼传】
　　卢齐卿幽州涿人长安初为雍州叅军武后诏长史薛季昶择僚吏堪为御史者季昶访于齐卿曰长安尉卢懐愼李休光万年尉李乂崔湜咸阳丞倪若水盩厔尉田崇璧新丰尉崔日知季昶用其言后皆为通显巨人【唐书卢承庆传】
　　陆大同为雍州司田时安乐公主韦温等侵百姓田业大同尽断还之长史惧谋出大同会将有事南郊时已十月长史乃举牒令大同廵县劝田畴冀摇动其案也大同判云南郊有事北陆已寒丁不在田人皆入室此时劝课切恐烦劳长史益不悦寻复为雍州司仓长吏新兴王晋附会太平多阿党大同终不从因谓大同曰公何不别求好官大同曰某但守公直素无廊庙之望惟以雍州判佐为好官晋不能屈【大唐新语】
　　裴冕字章甫河东人以调渭南尉王鉷为京畿采访使表署判官明鋭果于事众号称职鉷雅任之【唐书本传】
　　元结后魏常山王遵十五代孙举进士第为山南西道节度叅谋募义士于唐邓汝蔡防剧贼五千瘗战死露胔于泌南名曰哀丘又叅山南东道来瑱府时有父母随子在军者结説瑱给以衣食瑱纳之瑱诛结摄领府事【唐书本传】
　　郎士元字君胄中山人举进士诏试中书补渭南尉有政名为右拾遗【贾志】
　　李憕并州汶水人举明经高第自武功尉以政尤异迁主簿为长安尉天寳初举美政【唐书本传】
　　陆贽字敬舆苏州嘉兴人第进士中博学宏辞调郑尉罢归以书判拔萃补渭南尉徳宗立遣黜陟使庾何等十一人行天下贽説使者请以五术省风俗八计听吏治三科登隽乂四赋经财实六德保罢瘵五要简官事时皆韪其言迁监察御史【唐书本传】
　　李夷简为郑县丞泾军之乱有使走骡东去甚急夷简入白刺史曰闻京城有故此使必非朝命请执问之果朱泚使于朱滔者【国史补】
　　李程字表臣襄邑恭王神符五世孙擢进士调蓝田尉县有滞狱十年程单言辄判京兆状最迁监察御史【唐书本传】
　　张造贞元中渭南尉度支欲砍取两京道中槐树造车更栽小树先符牒渭南县尉张造造批其牒曰近奉文牒令伐官槐若欲造车岂无良木恭惟此树其来乆远东西列植南北成行辉映秦中光临关外不惟用资行者抑亦曾防学徒拔本塞源虽有一时之利深根固蒂须存百代之规况神尧入关先驻此树元宗幸岳见立丰碑山川宛然原野未改且邵伯所憩尚自保全先皇旧逰寜宜翦伐思人爱树诗有薄言运斧操斤情所未忍付司具状牒上度支使仍具奏闻遂罢造寻入台【国史补】
　　陈南仲颍川人贞元十八年为武功丞邑人宜之号为简靖【马志】
　　强循字季先鳯州人仕累雍州司士叅军华原无泉人畜多渴死循教人渠水以浸田一方利之号强公渠诏书褒予甚厚歴大理少卿【唐书姜师度传附】
　　张署贞元中举进士博学宏词为校书郎防为武功尉治有政绩擢监察御史【马志】
