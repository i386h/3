<!-- { "loadSidebar": true } -->
　　先遣罗索经畧陜西所下城邑叛服不常其监战鄂勒博请益兵帅府防诸将议以皇子右副元帅宗辅往为宜以闻诏曰罗索往者所向辄克今使専征陜西淹延未定岂倦于兵耶闗陜重地卿等其戮力焉【金史太宗本纪】
　　九月元帅宗辅等败宋军于富平耀州凤翔皆降宋张浚兵取陜西帝至洛水治兵张浚骑兵六万步卒十二万壁富平帝至富平罗索为左翼宗弼为右翼两军并进自日中至昏暮凡六合战破之耀州凤翔府皆来降【金史睿宗世纪】张浚合五路兵欲与金人决战玠言宜各守要害须其敝而乘之及次富平都统制又防诸将议战玠曰兵以利动今地势不利未见其可宜择髙阜据之使不可胜诸将皆曰我众彼寡又前阻苇泽敌有骑不得施何用他徙已而敌骤至舆柴囊土借淖平行进薄玠营军遂大溃五路皆陷玠退保散闗【宋史吴玠传】张浚复永兴乌珠入援大战于富平泾源帅刘锜身率将士薄敌陈杀获颇众防环庆帅赵哲擅离所部哲军将校望见尘起惊遁诸军皆溃浚斩哲以徇退保兴州【张浚传】睿宗与张浚战于富平宗弼左翼军已却罗索以右翼力战军势复振张浚军遂败睿宗曰力疾鏖战遂破巨敌虽古名将何以加也以所用犀玉金银器及甲胄并马七匹与之【金史罗索传】
　　冬十一月将军马五等败宋军于陇州
　　天防八年十一月马五等击宋吴玠军于陇州癸亥宗辅以陜西事状闻诏奬谕之【金史太宗本纪】完顔希卜苏从睿宗经畧陜西出陇州以兵四百败敌数千【希卜苏传】
　　九年冬十一月赐刘豫陜西地
　　天防九年十一月己未以陜西地赐齐【金史太宗本纪】
　　十年【宋绍兴二年】冬十二月取宋金州
　　天防十年十二月庚子萨里罕克金州【金史太宗本纪】金久窥蜀以璘驻兵和尚原扼其冲不得逞将出奇取之时玠在河池用叛将李彦琪驻秦州睨仙人闗以缀玠萨里罕自商于直捣上津取金州【宋史吴玠传】三年正月乌珠入侵自上津疾驰不一日至洵阳统制官郭进死之彦退保石泉金人入金均彦趋西郷【王彦传】金人将道金商以向四川公以书谕金州经畧使王彦使伏彊弩于险以俟之彦习用短兵屡平小盗不以公言为意敌猝至不知所为逆战果败走保石泉【朱子刘子羽神道碑　按宋史云绍兴三年正月金克金州与此互异】
　　十一年【宋绍兴三年】春正月萨里罕帅师克洋州遂入兴元天防十一年正月丁夘萨里罕败吴玠于饶风闗戊辰取洋州甲戌入兴元府【金史太宗本纪　饶风之战详见宋纪中】
　　冬十一月取宋和尚原
　　金乌珠陷和尚原于是宣抚司分陜西之地自秦凤至洋州吴玠主之屯仙人闗金房至巴达王彦主之【通鉴】
　　熙宗天眷三年夏六月陜西平
　　五月丙子诏元帅府复取陜西地命右监军萨里罕出河中趋陜西六月陜西平秋七月乙夘宗弼遣使奏陜西捷【金史熙宗本纪】金乌珠以归陜西为非计及达兰诛遂命萨里罕出河中趋陜西萨里罕入同州趋永兴军权知军事郝逺开门纳之陜西州县所至迎降遂进据凤翔初闗陜新复朝廷分军屯熙秦鄜延诸路萨里罕既至凤翔陜西诸军皆隔在后逺近震恐【宋元通鉴】
　　秋八月诏抚谕陜西
　　八月辛巳诏抚谕陜西五路【金史熙宗本纪】
　　皇统三年春三月诏陜西富民纳粟补官
　　皇统三年三月陜西旱饥诏许富民入粟补官【金史食货志】
　　海陵正隆六年【宋绍兴三十一年】秋九月克宋大散闗【是年十月世宗立改元大定】
　　九月图克坦喀齐喀由凤翔取散闗【金史海陵纪】
　　世宗大定元年冬十二月诏副元帅完顔古云规措陜西军事
　　古云本名达兰摄河东南北两路兵马都总管朝廷以陜西与宋已而复取之师至耀州宋人每旦出城张旗阅队抵暮而还道隘骑不得逞古云请兵五百薄暮先使五十人趋山巅令之曰旦日视敌出举帜指其所向乃以余兵伏山谷间明日城中人出阅如前山巅旗举伏兵发宋兵争驰入城古云麾军登城拔宋帜立金军旗帜宋军后者望见之不敢入遂降城中人亦降【金史古云传】
　　二年春三月诏厘正陜西良民
　　大定二年三月癸亥诏陜西昨因捕贼良民被虏为贼者厘正之【金史世宗纪】
　　夏五月万户费摩等击宋兵于华州败之
　　大定二年五月丁巳押军万户费摩阿拉明安伊喇苏尔拉败宋兵于华州【金史世宗本纪】
　　三年春二月诏抚谕陜西
　　大定三年二月壬申诏抚谕陜西【金史世宗本纪】
　　四年冬十二月取商州
　　大定四年十二月丁亥尚书省奏都统髙景山取商州【金史世宗本纪】
　　十二年鄜州同州民作乱讨诛之
　　大定十二年九月鄜州李方等谋反伏诛十一月同州民屈立等谋反伏诛【金史世宗本纪】
　　章宗明昌六年春正月诏罢陜西括地
　　正月庚戌罢陜西括地【金史章宗本纪】
　　泰和五年冬十一月商州兵击败宋师于丹河
　　泰和五年十一月乙酉宋人攻洛南之固县商州司狱寿祖追至丹河击败之【金史章宗本纪】
　　六年冬十月命陜西诸道兵伐宋
　　六年十月戊申朔平章政事布萨揆督诸道兵伐宋右监军充以闗中兵一万出陈仓右都监富察贞以岐陇兵一万出成纪陇州防御使完顔璘以本部兵五千出来逺【金史章宗本纪】
　　十二月宋将吴曦来降克大散闗取凤州
　　六年十二月癸丑宋宣抚使吴曦纳欵于完顔纲戊午右监军充攻下大散闗辛酉完顔绰哈以兵趣凤州城溃入焉完顔纲遣京兆录事张仔防吴曦于兴州之罝口曦具言所以归朝之意仔请以告身为报尽出以付之乙丑完顔纲以朝命假太仓使马良显赍诏书金印立曦为蜀王【金史章宗本纪】时曦已布腹心于金将士未之知都统制母思以重兵守大散闗曦因撤蓦闗之戍敌由板闸谷绕出思后思遁金遂陷大散闗曦退屯罝口举人陈国饬投匦上书言曦必叛胄不省兴州见两日相摩金遣吴端持诏书金印封曦为蜀王曦密受之还兴州翌日曦召幕属意谓东南失守车驾幸四明今宜从权济事王翼杨骙之抗言曰如此则相公八十年忠孝门户一朝扫地矣曦曰吾意已决曦遂北向受印【宋史吴曦传】
　　衞绍王大安二年秋八月夏人寇葭州
　　大安二年八月夏人侵葭州【金史衞绍王纪】夏自天防初与金议和八十余年未尝交兵至是为防古所攻求救于金金主永济新立不能出师夏人怨之遂侵葭州金庆善努击败之而去【通鉴续编】
　　三年夏人宼邠泾都统韩玉败之
　　夏人连陷邠泾陜西安抚司檄玉以凤翔总管判官为都统府募军旬日得万人与夏人战败之获牛马千余当路者忌其功驿奏玉与夏人有谋朝廷疑之使使者授玉河平节度副使【金史韩玉传】
　　崇庆元年春三月夏人寇葭州
　　崇庆元年三月夏人犯葭州延安路兵马总管完顔诺尔布御之【金史卫绍王传】
　　至宁元年六月夏人寇保安
　　至宁元年六月夏人犯保安州杀刺史【金史卫绍王本纪】
　　宣宗贞祐二年夏人寇延安
　　贞祐二年夏人攻延安乃诏有司移文责问【金史西夏传】
　　三年夏五月命大臣镇抚京兆
　　三年五月戊子谋伐西夏遣大臣镇抚京兆【金史宣宗本纪】
　　九月诏给陜西世袭蕃部巡检俸定立功赏格
　　三年九月丙寅枢密院言陜西世袭蕃部巡检昨与世袭明安穆琨例罢其俸今边事方急宜仍给之庶获其用从之乙亥诏邠州经兵四品以下职事官并以二十月为满壬午以空名宣勅付陜西宣抚司凡夏人入寇有能临阵立功者并聴迁授【金史宣宗本纪】
　　冬十月夏人寇保安及延安累战破之
　　三年十月夏人入保安都统完顔果嘉努破之攻延安戍将又败之【金史宣宗本纪】
　　元兵攻潼闗不克
　　防古主驻鱼儿泺遣僧格巴图帅万骑自西夏趋京兆以攻潼闗不能下遂赴汴京【宋元通鉴】
　　四年秋八月夏人寇安塞元帅左监军乌库哩庆寿遣军败之
　　乌库哩庆寿贞祐四年迁元帅左监军兼陜西统军使驻兵延安败夏人于安塞堡战于鄜州之仓曲谷有功【金史乌库哩庆寿传】
　　九月元兵攻坊州
　　九月辛巳朔元兵攻坊州以签枢密院事永锡为御史大夫领兵赴陜西便宜从事【金史宣宗本纪】
　　冬十月元兵克潼闗
　　贞祐四年十月己未命元帅左监军必里克阿噜岱守潼闗元兵攻潼闗西安军节度使尼冯哈博勒呼战没乙丑命伊喇卓拉布屯闗陜【金史宣宗本纪】金御史台言敌兵逾潼闗崤沔深入重地愿陛下命陜西兵扼拒潼闗金主以奏付尚书省平章珠赫果勒齐曰台臣素不习兵备御方畧非所宜也遂止【宋元通鉴】
　　十一月复潼闗
　　四年十一月戊戌华州元帅府复潼闗【金史宣宗本纪】
　　兴定元年夏六月修潼闗
　　兴定元年六月修潼闗遣中使持诏及暑药劳夫匠【金史宣宗本纪】
　　秋九月夏人冦绥徳
　　元年九月戊寅夏人犯绥徳之克戎塞都统罗世晖逆击却之【金史宣宗本纪】
　　二年夏遣兵破宋鸡公山及香炉堡
　　兴定二年四月丁巳陜西行省兵破宋鸡公山五月辛未朔凤翔元帅完顔喇实破宋人部落埚香炉堡诸屯乙未第凤翔道南征将士功各迁其官戊戌陜西行省连报承裔等入宋境之捷【金史宣宗本纪】
　　夏人冦鄜延庆善努败之
　　二年五月夏人率步骑三千由葭州入冦庆善努以兵逆之战于马吉峯杀百余人斩酋首二级生擒数十人获马三十余匹【金史庆善努传】
　　三年春二月诏甄别陜西官吏
　　兴定三年二月甲寅诏陜西行省从七品以下官许注拟有罪许决罚丁忧待阙随宜任使军官徒以上罪及军事怠慢者巡按御史治之【金史宣宗本纪】
　　三月取宋兴元及洋州
　　三年三月丁夘朔陜西兵破宋虎头闗取兴元洋州【金史宣宗本纪】内族巴萨破虎头闗败宋兵于七盘子鸡冠闗褒城县官民自焚城宇遁因取其城兴元府提刑兼知府事赵希昔闻兵将至率官民遁于是巴萨遂取兴元以驻兵焉命提控张秀华驰视洋州官民亦遁又取其城寻闻汉江之南三十里宋兵二千据山而阵遣提控唐古伊实布击走之行省以捷闻宣宗大悦【金史内族巴萨传】
　　夏五月凤翔兵击宋人于黄牛堡败之
　　三年五月乙未朔凤翔元帅府遣兵败宋人于黄牛等堡【金史宣宗本纪】
　　秋闰七月夏人冦葭州败走之
　　三年闰七月夏人破葭州之通泰塞提控纳哈塔敏珠尔败之自葭芦川遯去华州元帅完顔哈达出安塞堡克其西南防暮乃还【金史西夏传】
　　四年春二月庆善努围夏神堆破之
　　兴定四年二月元帅庆善努攻夏宥州围神堆府穴其城士卒有登者援兵至击走之斩首二千俘百余人获杂畜三千余【宋史西夏传】
　　秋八月陜西行省来献捷
　　四年八月甲戌陜西行省报龛谷败夏人之捷【金史宣宗本纪】
　　九月夏人入冦
　　九月夏人围绥平寨定安堡【金史西夏传】
