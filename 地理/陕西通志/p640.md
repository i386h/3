<!-- { "loadSidebar": true } -->
　　二十三年冬十二月命畿内举贤守令赐帛各有差开元二十三年十二月命十道采访使举贤刺史县令以陇州刺史武崇节京兆府髙陵县令裴廽京兆府盩厔县令戴休琔京兆府奉先县令李知止京兆府泾阳县令韦伯祥等闻上降书宣慰刺史赐帛八十匹县令五十匹勅之曰卿等各能用心副朕所委今兹嵗会风政有归是用激扬以励清操【册府元】
　　二十四年夏五月醴泉人刘志诚反伏诛
　　醴泉妖人刘志诚作乱驱掠路人将趣咸阳村民走县官焚桥断路以拒之其众遂溃数日悉擒斩之【通鉴】
　　二十五年冬十一月帝如温泉宫
　　十一月壬申幸温泉宫乙酉至自温泉宫【册府元】
　　二十六年冬十月帝如温泉宫
　　十月戊寅幸温泉宫壬辰至自温泉宫【唐书宗纪】
　　二十七年冬十月帝如温泉宫
　　十月丙寅幸温泉宫十二月辛丑至自温泉宫【唐书宗纪】
　　二十八年春正月帝如温泉宫
　　正月癸巳幸温泉宫庚子至自温泉宫【唐书宗纪】
　　夏五月立元皇帝庙
　　二十八年五月帝谓宰臣曰朕在藩邸有宅在积善里东南隅宜于此地置元皇帝庙及崇学【文献通考】
　　冬十月帝如温泉宫
　　十月甲子幸温泉宫辛巳至自温泉宫【唐书宗纪】
　　二十九年春正月帝如温泉宫
　　正月癸巳幸温泉宫庚子至自温泉宫【唐书宗纪】
　　夏四月迎元皇帝像于盩厔
　　二十九年四月上夣元皇帝云吾像在京城西南百余里遣使求得之于盩厔迎置兴庆宫【文献通考】
　　冬十月帝如温泉宫
　　十月丙申幸温泉宫十一月辛酉至自温泉宫【唐书宗纪】
　　天寳元年春二月祠元皇帝庙
　　正月甲寅陈王府参军田国秀言元皇帝降于丹鳯门通衢二月辛卯享元皇帝于新庙【唐书宗纪】
　　冬十月帝如温泉宫
　　十月丁酉幸温泉宫十一月己巳至自温泉宫【唐书宗纪】
　　二年春正月作升仙宫
　　正月乙卯作升仙宫丙辰加号元皇帝曰大圣祖三月壬子享于元宫改元宫曰太清宫【唐书宗纪】
　　冬十月帝如温泉宫
　　十月戊寅幸温泉宫十一月乙卯至自温泉宫【唐书宗纪】
　　三载春正月帝如温泉宫冬十月帝如温泉宫
　　正月辛丑幸温泉宫二月庚午至自温泉宫十月甲午幸温泉宫十一月丁卯至自温泉宫【唐书宗纪】
　　四载冬十月帝如温泉宫
　　四载十月戊戌幸温泉宫十二月至自温泉宫【唐书宗纪】
　　五载冬十月帝如温泉宫
　　五载戊戌幸温泉宫十一月乙巳至自温泉宫
　　六载冬十月帝如华清宫
　　六载十月戊申幸华清宫十二月癸丑至自华清宫【唐书宗纪】十月幸骊山温泉改温泉宫曰华清宫【通鉴】宗广温泉为华清宫环宫所置百司区署以琯资机算诏总经度骊山防岩剔薮为天子游观【唐书房琯传】
　　十二月筑会昌城置百司王公第舍
　　十二月壬戌发冯翊华隂民夫筑会昌城置百司王公各置第舍土畆直千金【通鉴】自开元来每嵗十月临幸温泉嵗尽乃归以新丰去泉稍逺即于汤所置会昌县又置百司及公卿邸第焉【元和志】
　　七载冬十月帝如华清宫
　　天寳七年十月庚戌幸华清宫辛酉还宫【册府元】唐明皇常嵗十月幸华清宫春乃还而诸杨汤沐馆在宫东垣连蔓相照帝临幸必徧五家【白孔六帖】
　　八载夏六月谒太清宫
　　六月丙寅谒太清宫加上元皇帝号曰圣祖大道元皇帝【唐书宗纪】天宝八载六月太白山人李浑上言有神人言金星洞内有版石记圣皇福夀之符命御史中丞王鉷入仙游谷求而获之以献帝御勤政楼受焉【册府元】
　　冬十月帝如华清宫
　　十月乙丑幸华清宫九载正月己亥至自华清宫【唐书宗纪】
　　九载冬十月帝如华清宫
　　天宝九载十月庚申幸华清宫改骊山为昌山十二月乙亥还宫【册府元】
　　十载春正月谒太清宫
　　天宝九载十月太白山人王元翼上言元皇帝降见言宝仙洞中有妙宝真符诏刑部尚书王倕等获之十载正月壬辰献于太清宫【册府元】
　　冬十月帝如华清宫
　　十月壬子幸华清宫十一载正月丁亥至自华清宫【唐书宗纪】
　　十一载夏四月京兆人邢縡谋反伏诛
　　京兆人王鉷权宠日盛领二十余使鉷弟户部郎中焊凶险不法召术士任海川问我有王者之相否海川惧亡匿鉷恐事泄捕得杖杀之王府司马韦会话之私庭鉷又使长安尉贾季隣收会缢杀之焊所善邢縡与龙武万骑谋作乱有告之者上以状面授鉷使捕之鉷意焊在縡所先遣人召之乃命季隣等捕縡縡帅其党格鬭会髙力士引集军至击斩縡捕其党皆擒之国忠以状白上曰鉷必预谋上以鉷恩遇深不应同逆乃命特原焊不问然意欲鉷表请罪之使国忠讽之鉷不忍上怒会陈希烈极言鉷大逆当诛勅希烈与国忠鞫之于是任海川韦会等事皆发狱具鉷赐自尽焊杖死于朝堂【通鉴】
　　十二载冬十月帝如华清宫
　　十月戊寅幸华清宫十三载正月丙午至自华清宫【唐书宗纪】杨国忠与虢国夫人居第相隣昼夜徃来无复期度或并辔走马入朝不施障幕道路掩目三夫人将从幸华清宫会于国忠第车马仆从充溢数坊锦绣珠玉鲜华夺目国忠谓客曰吾本寒家一旦縁椒房至此未知税驾之所然终不能致令名不若且极乐耳上在华清宫欲夜出游龙武大将军陈元礼谏曰宫外即旷野安可不备不虞上为之引还【通鉴】
　　十三载冬十月帝如华清宫
　　天寳十三载十月乙酉幸华清宫十二月戊午还宫【册府元】
　　十四载冬十月帝如华清宫
　　天宝十四载十月庚寅幸华清宫十一月丙子还宫【册府元】
　　十二月封常清讨安禄山败绩髙仙芝退保潼闗禄山反荣王为元帅仙芝副之领飞骑彍骑及朔方等兵出禁财募闗辅士五万继封常清东讨诏监门将军边令诚监军次陜郡而常清败仙芝引兵趋潼闗会贼至甲仗资粮委于道路既至潼闗勒兵缮守具士气稍稍复振贼攻闗不得入【唐书髙仙芝传】常清战败奔陜语髙仙芝曰贼鋭甚难与争锋潼闗无兵一夫奔突则京师危不如急守潼闗仙芝从之【封常清传】
　　诏监军邉令诚斩髙仙芝封常清于潼闗以哥舒翰为兵马副元帅守潼闗
　　监军边令诚数以事干仙芝不从令诚入奏事云常清以贼揺众仙芝弃地数百里又盗减军士粮赐上大怒遣令诚赍勅即军中斩仙芝常清初常清既败三遣使陈贼形势上皆不之见乃自驰诣闗至渭南勅削其官爵令还军自効常清草遗表曰臣死之后望陛下不轻此贼无忘臣言令诚至潼闗先引常清宣勅示之常清以表附令诚上之常清既死令诚乃谓仙芝曰大夫亦有恩命仙芝遽下令诚宣勅仙芝曰我遇贼而退死则宜矣谓我盗减粮赐则诬也时士卒在前大呼称枉其声震地遂斩之陇右节度使哥舒翰病废在家上借其威名且素与禄山不协召见拜兵马副元帅将兵八万并仙芝旧卒号二十万军于潼闗翰用法严而不恤士卒皆懈弛无鬭志【通鉴】
　　十五载春正月贼兵冦潼闗【是月肃宗即位改元至德】
　　安禄山遣子庆绪攻闗翰击走之【唐书哥舒翰传】
　　夏六月哥舒翰及贼战败绩贼陷潼闗
　　或説翰曰禄山本以诛国忠故称兵今若留卒三万守闗悉精鋭渡浐水诛君侧此汉挫七国计也翰犹豫未发谋颇露国忠大骇入见帝曰兵法安不忘危大兵在潼闗而无后殿万一不利京师危矣既募牧儿三千人日夜训练以剑南列将分统之又募万人屯灞上使腹心杜干运为帅翰疑图已表请干运兵节下因诡诏干运计事至军即斩首枭牙门并其军国忠愈恐翰亦不自安数奏言禄山不得人心请持重以敝之待其离隙可不血刃而擒贼将崔干佑守陜郡仆旗鼓羸师以诱战国忠谬説帝趋翰出潼闗复陜洛使者顶背相望翰窘恸哭出闗战既败翰引数百骑絶河还营羸兵裁八千至潼津收散卒复守闗干佑进攻于是火防归仁等绐翰出闗翰失守华隂冯翊上洛郡官吏皆溃【唐书哥舒翰传】
　　帝西廵以崔光逺守西京
　　翰麾下来告急上不时召见及暮平安火不至上始惧壬辰召宰相谋之杨国忠首唱幸蜀之防上然之甲午上御勤政楼下制云欲亲征闻者皆莫之信以崔光逺为京兆尹充西京留守既夕命龙武大将军陈礼整比六军乙未黎明上独与贵妃姊妹皇子妃主皇孙及亲近宦官宫人出延秋门妃主皇孙之在外者皆委之而去上过便桥杨国忠使人焚桥上曰士庶各避贼求生奈何絶其路留髙力士使扑防乃来至咸阳日向中上犹未食民争献粝饭杂以麦豆皇孙軰争以手掬食之须臾而尽犹未能饱有老父郭从谨进言曰禄山包藏祸心固非一日有告其谋者陛下徃徃诛之使得逞其奸逆致陛下播越臣犹记宋璟为相数进直言天下赖以安自顷以来在廷之臣以言为讳阙门之外陛下皆不得而知草野之臣必知有今日久矣但九重严邃区区之心无路上达事不至此臣何由得睹陛下之面而诉之乎上曰朕之不明悔无所及慰谕而遣之命军士散村落求食夜将半乃至金城【金城县本始平县中宗景龙二年送金城公主延吐蕃至此更名金城】县令亦逃县民皆走驿中无灯人相枕藉而寝贵贱无以复辨【通鉴】
　　帝次马嵬
　　丁酉至马嵬驿将士饥疲皆愤怒陈礼以祸由杨国忠欲诛之会吐蕃使者二十余人遮国忠马诉以无食军士呼曰国忠与蕃谋反追杀之以枪揭其首于驿门外并杀韩国秦国夫人上闻諠哗杖屦出驿门慰劳军士令收队军士不应上使髙力士问之礼对曰国忠谋反贵妃不冝供奉愿陛下割恩上入门倚杖倾首而立久之髙力士曰贵妃诚无罪然将士已杀国忠而贵妃在陛下左右岂敢自安愿陛下审思之将士安则陛下安矣乃命力士引贵妃于佛堂缢杀之于是始整部伍为行计国忠妻子及虢国夫人走陈仓县令薛景仙诛之【通鉴】韦谔歴京兆府司録参军国忠死军聚不解陈礼请杀贵妃以安众帝意犹豫谔谏曰臣闻以计胜色者昌以色胜计者亡今宗社震惊陛下弃神器奔草莽唯割恩以安社稷因叩头流血帝悟赐贵妃死军乃大悦擢谔御史中丞为置顿使乘舆将行帝心向蜀未言谔曰今兵少不能捍贼还京非万全计不如至扶风徐图去就帝问于众众然之遂至扶风乃决西幸【唐书韦谔传】
　　戊戌帝发马嵬留太子东讨贼
