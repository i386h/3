<!-- { "loadSidebar": true } -->
　　大理川【理一作力即平水】在州西北城下自米脂县流入迳州西北东流入无定河【县图】平水西北出平溪东南入奢延水【水经注】大斌县有平水【隋书地理志】龙泉县有大力川在西又废大斌县有小力川【寰宇记】大中祥符三年赵徳明出大理河筑栅苍耳坪又治平四年种谔复绥州夜渡大理水即此【县志】大理河源出龙州堡双城儿又小理河源出懐逺县之威武堡迳艾蒿峁巡检司沟合大理河入州境【州册】
　　懐宁河【即走马水】在州东南十里自清涧县流入又迳州东南入无定河【州图】走马水自阳周东北流入长城又东北流入奢延水【水经注　阳周今属安定】
　　满堂川　在州东五十里其水南流入无定河世传宋将杨满堂屯兵于此【雍大记】流七十里至魏家峁入无定河【州册】
　　大河川　在州东南【州图】废延福县有大河川【寰宇记按延福故城在州东南接清涧界则大河川当即清涧之清涧水俗名大河者也】
　　石井　在州北十里铺前自石山下流出【州册】
　　龙泉　在州东三里【州册】唐龙泉县以龙泉名【寰宇记】在无定河东岸泉从石龙口中出故名【延安府志】在龙儿湾渊静侯庙内昔有流觞亭为冶游胜地今废【州志】
　　呜咽泉　在州东五里【州志】相传即秦太子扶苏赐死处【名山记】至今谷口声呜咽犹似当年恨李斯【唐胡曾诗】
　　神井　在州东五里石中泉出因凿为池冬夏不竭【州册附考】废延福县有横水【寰宇记　按此水无考】
　　米脂县
　　烟洞山　在县城东北【县图】
　　文屏山　在县南门外罗列如屏【县志】
　　白云山　在县北二里环抱县城又冯家山在县北三里其西甚峻有泉涌出峰顶又髙家山在县北五里下有石洞可容数万人【县志】
　　柴胡岭　在县西北【县图】
　　峰子山　在县西十里【贾志】南连髙梁东抵县城其相近有鹿鸣山貂蝉洞在无定河西【县册】
　　马湖峪　在县西五十里【延安府志】峪接榆林界【县册】
　　相连山　在县西八十里【延安府志】
　　髙梁山　在县西南二十里【雍胜畧】
　　张家山　在县东五里【延安府志】
　　石佛山　在县东七十里【雍胜畧】髙耸峭特县境诸山之冠又等曹峰在县东七十里【县志】
　　蟠龙山　在县东北其东又有卧虎山【县图】
　　黑水坑水　在县东北十里自桃花峁入葭州境东流入黄河【县册】
　　暖泉水　在县东七十里源出县东南东北流迳暖泉砦入葭州界【贾志】
　　无定河【即奢延水】在县西十里自榆林界入境又东南入绥徳界【县册】奢延水自合帝原水又东迳肤施县【水经注汉肤施县今属绥徳州】无定河自夏州界流入又经抚宁县北二十里【元和志　抚宁故城在县西】元丰四年种谔攻米脂败夏人于无定河即此【县志】
　　明堂川　在县西北其水自榆林流入无定河宋元丰五年曲珍败夏人于明堂川即此【县册　按此即榆林西河】
　　背干川　在县北三十里自葭州西南流入迳镇川堡入无定河【延安府志】
　　米脂水【一名南河】在县东南百步西南流入无定河【雍胜畧】源出张家山地沃宜粟米汁如脂故名【县志】南河自张家岔西南流迳三里楼宋家崄又迳县南文屏山下为流金河合县西之饮马河入于无定河【县册】
　　大理河　在县西六十里自懐逺县流入【县册】源出沙漠红石川经县境又入绥徳西北城下东北流入无定河【雍胜畧】小理河在县西百五十里【延安府志】
　　榆林沟　在县北十五里【县志】
　　磨石沟　在县西八十里【延安府志】
　　佛岔沟　在县南四十里【延安府志】
　　溥惠泉　在城内明成化间凿民甚便之【贾志】
　　龙河泉　在县南二里【延安府志】
　　【附考】阿剌河自沙漠来经县西南入无定河【雍大记】抚宁谷水在县西六十里【延安府志　按此二水无考疑亦大理河别名也】清涧县
　　草塲山【塲一作坞又名砦山】在县治北百步相传为宋种世衡积草处【贾志】一名砦山即寛州古城【县志】
　　笔架山　在县西百步三峰秀峙县城凴以为固【延安府志】台山在县西二百步上有古烽墩故名【县册】
　　钟楼山　在县南百步髙数百尺崔嵬前峙旧建有钟楼因名【县志】
　　东峰山　在县东一里峰峦秀丽为邑第一名胜【县志】虎头山　在县南二里官道西【县志】
　　黑龙原　在县东南三十里又石臼原在县东南六十里【县志】
　　官山　在县北五十里万山旋绕二水萦流为往来官道【贾志】
　　小官山　在县西五十里延安自清化永平过此经懐宁田庄达绥徳古道【县志】
　　吐谷岭　在县东二十里【雍胜畧】唐以吐谷浑部族侨治州界故名【县志】岭之西有苜蓿岭【县册】
　　石桥山　在县东六十里【县志】
　　白草原　在县东百三十里黄河岸侧【县志】白草原头望京师黄河水流无尽时【唐王昌龄诗】
　　官防原　在县东北三里【县志】
　　【附考】废城平县有吉鱼山河班山保定岭废绥徳县有斜溪岭【寰宇记　按城平故城在县西北绥徳故城在县北而山皆无考】
　　黄河　在县东百二十里自绥徳界流入与山西石楼县分界又南至张家山入延川界【县图】河水又南迳离石县西奢延水注之又南过土军县西【水经注　详见图考离石今属山西永宁州土军今属石楼县】
　　无定河【即生水一名奢延水】在县东北自绥徳界入境又迳县东八十里东南流入黄河【县志】生水东流注于河【山海经】奢延水自合走马水又东与白羊水合又东入于河【水经注】无定河在清涧县东北自故银州抚宁县流入南注黄河一名奢延水一名银水【舆地广记　抚宁县今属米脂】
　　懐宁河【即走马水】在县西北自安定南沟岔入境流七十里又东北迳绥徳州入无定河【县册】源出安定柏山寺下迳县北八十五里东流入无定河【县志】
　　黑水河　在县北百里流入懐宁河【雍胜畧】自安定界进士沟流来南入懐宁河【县册】
　　白家河　在县东北源出吐谷岭东北流五十里入无定河【县册　按图东北注奢延者惟有此水疑即水经注之白羊水也】白羊水出于西南白羊溪廵溪东北注于奢延水【水经注】
　　秀延水【即辱水一名清涧水又名吐延水俗名大河】在县西城下自安定界来南流入延川界【雍胜畧】辱水俗谓之秀延水东流得浣水口又东会根水露跳水【水经注】废城平县有清涧水【寰宇记】清涧水俗名大河自安定县流入至县北官山折而南流过城西迤东绕城南又东南入延川县即秀延水也亦名吐延水至县南四十里张家湾曰小吕梁以水势似之名张宪使题刻于崖石【县志】清涧水自安定界石铺流入南流过县南至贺家湾八十五里入延川界【县册】
　　西河　在城西源出官山南流入清涧水【县图】
　　东河　在县东门外源出吐谷岭西流会苜蓿岭党家崾二源绕城东又西南入清涧水【延安府志】
　　黑龙沟水　在县西南自延川呼家岔流入黑龙沟又东流迳白家原营田铺入清涧水【县图　按此即延川之永平川】
　　石井【一名种公井】在县城内西宋种世衡城清涧乏泉凿地百尺余遇石世衡命屑石一畚予百钱卒得泉今谓之种公井【县志】
　　新井　在城内今湮【县册】明正徳中多边警邑令赵辂恐取汲不足更凿一井引东河水自城下穿入谓之新井【县志】
　　黑龙泉　在县北一里清澈澄莹又东石泉在县东门外清洁甘美邑人利之【县志】
　　神泉　在县东黄河岸石崖下今湮【县志】
　　葭州
　　第一峰　在州北五里髙出羣峰【延安府志】飞来石在州北三里许片石挂于悬崖相传先年飞落于此又州北二十五里为大会坪【州志】
　　龙头冈　在州东南百歩又冈之东有果老洞层崖横出洞临黄河俗传果老曾居此又相近有香炉石在州治东麓石笋突出髙十余仞驾木为桥构观音阁其上俯临黄河宛然中流之柱【州志】
　　凤凰山　在州北八十里南凭黄河髙数百仞【延安府志】万户峪在州北八十里宋咸平中啜讹引赵保吉之众从此入防麟州至松花砦【延绥志　麟州今属神木】万户峪古为沃壤谷中有民万家【雍胜畧】凤凰山在万户峪东北层峦特出昔百鸟夜集于此以其中有凤凰故名又峪北有狮子石耸峻玲珑其巅突出石笋上濶下狭攀援而上可容数十人东临黄河俯瞰一切一名狮扑石【州志】
　　石鼓崖　在州北百里汉楼子沟西崖崩内落青石一片长丈余架两石上又落大石一隙其中形如鼓圏覆青石上击之其声如鼓又花石崖在州北百十里弥川寨南石崖凿洞数处土人避乱于此【州志】
　　无量山　在州北百六十里髙家堡东南士人王兴大书塞北蓬瀛刻于石崖【州志】
　　题诗崖　在州西北五十里通秦寨葭芦河西岩崩石现朱字诗二首似古鸟迹体首云深山隐玉树余不能辨【州志】
　　墖儿山　在州西北百四十里上有小墖【延安府志】在真乡川北嘉靖间吉囊侵东路至此【州志】
　　麻椿山　在州西北百五十里【延安府志】
　　西岭山　在州西五里葭芦川傍宋将薛义败夏人于葭芦西岭即此又相近有桃李坞在申家湾东绕芦水西峙石崖清泉盈耳桃李怡目【州志】
　　箭筈岭【一作箭栝坞】在州西三十里多产竹箭【贾志】
　　天池山　在州西六十里其山外髙中卑积水若池【州册】落珠崖【一名万箭崖】在州西七十里五女川西石崖壁立乱水喷注如落珠相传宋兵至此乱箭射石水随箭镞迸出土人名曰万箭崖州牧郭廷珪题曰落珠【州志】
　　嵯峨峰　在州南三里许【州册】狮子崖在州南三里【延安府志】崔嵬巨石立南山之崖若蹲踞然其下为龙虎湾【州志】龙虎湾在州南旧城下其南山下有石长十余丈横峙葭芦河中形若卧龙水为所障折而北流其北当水之冲有一石踞坐如虎迎龙其水至此转而南流绕龙之右东出【雍胜畧】
　　横岭　在州南五里横列如屏【州志】檀家坪在州南五十里滨河又州南六十里有艾蒿坪山多艾蒿【州册】
　　白云山　在州东南五里【州图】明万厯乙巳玉风真人至此峰顶有白云缭绕因名建有真武并各神殿楼阁石洞峥嵘重叠为一州名胜万厯四十六年勅封白云胜境【州志】
　　升罗岭　在州东北五十里通秦砦又岭之北有官家岔【州册】
　　秋千坞　在州东北百里有大树植两山之巅其下为大道行者望之若秋千架故名【雍胜畧】
　　金佛崖　在州东北百二十里【州册】在髙家堡东四十里【延绥志】
