<!-- { "loadSidebar": true } -->
　　石龙芮　出三辅色黄者善【范子】苗似附子实如桑椹生下湿地五月熟叶子皆味辛山南者粒大如葵子关中者细如葶苈【唐本草】
　　断肠草　钩吻即胡蔓草今人谓之断肠草蔓生叶圆而光春夏嫩苗毒甚秋冬枯老稍缓五六月开花数十朶作穗【本草纲目】呉普曰秦钩吻一名除辛【广羣芳谱】一坡名防草坡出断肠草【昭陵志　按延安府志有之】
　　劫律草　鲁子京有虎法以药刀刺其喉应手而毙药刀九曲五尖取讙举山【山在商州】劫律草捣汁淬其锋【已编】
　　透山根　出武都取汁防铁立成黄金有大毒人误食之化为紫水【庚辛玉册】
　　兎丝子　蔓连草上生黄赤如金【诗经陆防】兎丝子入地初生有根及长延草物其根自断无叶有花白色防红香亦袭人结实如秕豆而细色黄生子梗上尤佳【庚辛玉册】出绥德【延安府志】随地俱有【渭南县志】
　　五味子　出蓝田山中【唐本草】陜西州郡尤多春初生苗引赤蔓于髙木叶尖圆似杏叶三四月开黄白花七月成实丛生茎端如豌豆许大生青熟红紫【图经本草】今华州以西多产之【本草衍义】灵台元象石鼓大岭庙诸山俱出【渭南县志】
　　覆盆子　蔂是覆盆苗处处有之秦尤多【图经本草】鳯州贡蔂子【寰宇记】永兴华州尤多四五月红熟其味酸甘外如荔枝大如樱桃软红可爱【本草衍义】俗名揷田藨熟时色乌赤其四五月熟而色红者乃耨田藨也【本草纲目】
　　木鼈子　其核如鼈蟹状故以为名【开宝本草】蓝田出【蓝田县志】马兠铃　今关中州郡皆有之春生苗作蔓绕树叶如山蓣叶而厚大六月开黄紫花七月结实大如枣状似铃【图经本草】生关中味苦寒【马志】出宜川【延安府志】石鼓山黄狗谷分水岭俱出【渭南县志】
　　预知子　蔓生依大木上叶绿有三角面深背浅有实作房至熟深红色每房有子五七枚如皂防斑褐色光润如飞蛾【图经本草】旧説取二枚带衣领上遇蛊毒物则侧侧有声当便知之故以为名【马志】
　　牵牛子　二月种子三月生苗作藤蔓绕篱墙七月生花防红带碧色【图经本草】黒者蔓有白毛断之有白汁叶有三尖如枫叶花不作瓣如旋花而大其实有蔕褁之生青枯白核如棠梂一様但色浅黑耳白者蔓防红无毛有柔刺断之有浓汁叶团有斜尖并如山药茎叶花小于黑牵牛浅碧带红色实蔕长寸许核白色人采嫩实蜜饯为果食呼天茄因其蔕似茄也【本草纲目】有黑白二种园种者佳【渭南县志】
　　旋花　今关陜田野中甚多最难锄艾治之又生【本草衍义】逐节蔓延叶如波菜而小至秋开花粉红色如白牵牛之花花不作瓣状如军中所吹鼓子故有旋花鼓子之名一种千叶者色似粉红牡丹俗呼为纒枝牡丹【本草纲目】粉团团一名纒枝牡丹柔蔓倚附而生花有牡丹态度【延绥镇志】
　　栝蒌　果臝之实【诗经豳风】果臝栝蒌也【毛传】栝蒌叶如瓜叶形两两相值蔓延青黑色六月华七月实如瓜瓣【孔防】生农川谷根入土深者良生卤地者有毒【名医别录】花似壶芦花浅黄色结实大如拳生青九月熟赤黄色【图经本草】一名蒌根名白药又名天花粉【本草纲目】蒌出牛思岭【渭南县志】
　　葛粉　冬月取生葛捣烂入水中揉出粉澄成垜入沸汤中色如胶以蜜拌食又将生葛根煑熟作果实卖【本草衍义】出雍州【寰宇记】
　　天门冬　在西岳名菅松【抱朴子】有二种一种苗有刺而濇一种无刺而滑皆是门冬【唐本草】夏生细白花亦有黄色紫色者结黑子在其根枝旁根白或黄紫色大如指长二三寸一科一二十枚同撮【图经本草】随地俱出【渭南县志】
　　百部　今陜州郡有之春生苗作藤蔓叶颇似竹叶面青色而光根下一撮十五六枚黄白色【图经本草】
　　何首乌　今在处有之春生苗蔓延竹木墙壁间茎紫色叶如薯蓣而不光泽夏秋开黄白花结子有棱似荞麦根大者如拳各有五棱瓣似小甜瓜赤者雄白者雌【图经本草】凢诸名山深山产者即大而佳也【本草纲目　按临潼志山阳志俱有】
　　白敛　今商州有之二月生苗多在林中作蔓赤茎叶如小桑五月开花七月结实根如鸡鸭卵而长三五枚同窠皮黑肉白【三才图会】
　　山豆根　苗蔓如豆叶青经冬不凋【图经本草】出西乡【西乡县志】黄药子　秦陇山中有之【图经本草】茎髙二三尺柔而有节似藤实非藤也叶大如拳长三寸许根长尺许围二三寸外褐内黄亦有黄赤色者【本草纲目】
　　苦药子　兴元府出苦药子大抵与黄药子相春采根曝干亦入马药用【图经本草】
　　威灵仙　出商州上洛山及华山并平泽以不闻水声者良生先于众草方茎数叶相对冬月丙丁戊巳日采根【开宝本草】今陜西州郡皆有之初生作蔓茎如钗股七月内生花六出浅紫或碧白色作穗似莆台子亦有似菊花头者实青色根稠宻多须似谷唐周君巢威灵仙传云商州有人病手足不遂遇新罗僧为入山求威灵仙使服之数日遂愈【图经本草】
　　防已　出洵阳【范子】生汉中川谷【名医别录】汉中出者文作车辐解黄实而香茎梗甚嫩苗叶小牵牛折其茎吹之气从中贯如木通然【图经本草】
　　木通　通草出三辅【范子】今汉中有之藤生蔓大如指茎大者径三寸一枝五叶颇石韦又似芍药二叶相对夏秋开紫花亦有白花者实如小木食之甘美【图经本草】有细细孔两头皆通故名通草即今木通【本草纲目】
　　钩藤　出梁州叶细长其茎间有刺若钓钩【唐本草】今秦中兴元府有之【图经本草】
　　芄兰　萝藦一名芄兰【诗经陆防】汉髙帝用子傅军士金疮故一名斫合子【本草拾遗】其实嫩时有浆裂时如瓢故有雀瓢羊婆奶之称【本草纲目】延长出【延长县志】
　　赤地利　所在皆有今惟华山者佳春夏生苗作蔓绕草木上茎赤叶青似荞麦七月开白花结子青色根若菝葜皮紫赤肉黄赤【图经本草】
　　紫葛　生山谷中苗似葡萄根紫色【唐本草】所在皆有今出雍州叶似蘡薁其根皮肉俱紫色【蜀本草】鳯州贡葛根【寰宇记】
　　千岁蔂　葛藟累之【诗经周南】藟一名巨苽似燕薁亦延蔓生叶如艾其子赤可食酢而不美【陆防】千嵗蔂一名巨苽【本草拾遗】开元末隐民姜抚自言通仙人不死术召至集贤院言服常春藤使白髪可黑长生可致藤生终南帝遣使多取以赐老臣甘守诚云常春藤乃千嵗蘽也抚易名以神之【本草衍义】
　　金银花　即忍冬一名鸳鸯藤三四月开花一蔕两花长瓣垂须黄白相半而藤左纒故有金银鸳鸯之名【本草纲目】灵台元象石鼓诸山俱出【渭南县志】遍山谷可作茗【雒南县志】金银花多【山阳县志】
　　泽泻　惟汉中南郑者形大而长尾间必有两岐为好【别录陶注】今惟以华州者为善【唐本草】今陜有之汉中者为佳苗多在浅水中叶似牛舌独茎而长秋开白花作丛似谷精草【图经本草】生盩厔县北浅水中【图书编】泽泻差佳【华隂县志】
　　石斛　今汉中有二种一种似大麦累累相连头生一叶名麦斛一种茎大如雀髀叶在茎头名雀髀斛【唐本草】鳯州贡【寰宇记】出金州【明一统志】货者多不真可盆景【山阳县志】
　　骨碎补　陜西州郡皆有生木或石上多在背阴处引根成条上有黄赤毛及短叶附之又抽大叶成枝叶面青绿色有青黄防背青白色有赤紫防【图经本草】出鳯翔府【明一统志】出陇州【图书编】
　　蒲黄　香蒲蒲黄苗也处处有之夏抽梗于丛叶中花抱梗端如武士捧杵故俗谓之蒲槌亦曰蒲蕚花其蒲黄即花中蕋屑也细若金粉【图经本草】蒲槌可取蒲黄【山阳县志】
　　石韦　生华阴山谷石上不闻水声及人声者良【名医别录】一名石皮丛生石上叶如桞背有毛而斑点如皮【马志】
　　巻栢　出三辅【范子】今关陜有之宿根紫色有须春生苗似栢叶而细拳挛如鸡足多生石上【图经本草】本草经云巻栢一名万嵗【马志】
　　屈草　生汉中川泽五月采【名医别录】本草经云味苦防寒久服轻身益气【广羣芳谱】
　　别羇　一名别枝生蓝田川谷二月八月采【名医别录】兎儿酸　兎枣味酸髙尺许实如枣【名医别录】葭州出【葭州志】紫给　味咸一名野葵生髙陵下地三月三日采根根如乌头【名医别录】
　　地茄子　生商州三月开花结子五六月采阴干味防辛温有小毒【国经】
　　石芸　出三辅【范子】味甘无毒一名螫烈一名顾啄三五月采茎叶阴干【名医别录】
　　墓头回　【按本草不载所出及形味今延绥葭州志药类俱载之】
　　萆薢　作蔓生苗叶青似山薯花有黄红白数种亦有无花结白子者【图经本草】今蓝田出【蓝田县志】
　　紫花地丁　其叶似桞而防细平地生者起茎沟壑生者起蔓【本草纲目】地丁有黄花紫花二种【延绥镇志】
　　蒲公英　一名金簪草一名黄花地丁关中谓之狗乳草茎叶花絮并似苦苣但小耳苏颂曰叶有细刺中心抽一茎茎端出一花色黄如金钱【本草纲目】俗名金刚花其津能防恶疮【渭南县志】名黄花菜可作虀【葭州志按蒲公英亦有地丁之名与紫花地丁形色逈异俗以为一物者误也故分列之】
　　呉茱萸　九月九日佩茱萸饮菊酒令人长寿【西京杂记】王维别墅在辋川有茱萸沜【唐书文艺传】处处有之蜀汉尤多【图经本草】出三辅【太平御览】吴茱萸枝柔而肥叶长而皱其实结于梢头累累成簇又有食茱萸一名藙一名榝一名欓子木髙叶长黄花绿子丛簇枝上止入食物中用【广羣芳谱】吴茱萸大岭庙出【渭南县志】
　　腐婢　生汉中小豆花也【名医别录】
　　栢子仁　出宜州为胜【唐本草】以干州者为最【图经本草】陶隐居云栢忌冢墓上者而今干州者皆是干陵所出他处皆无大者但取其州土所宜子实气味丰美可也【陈承别説】
　　枫香脂　洋州金州贡白胶香【唐书地理志】关陜甚多树似白杨叶圆而作岐【图经本草】枫香脂一名白胶香【本草纲目】出金州【明一统志】树髙大叶三角而香木肌理硬五月砍树为坎十一月采脂【马志】
　　乳香　薫陆即乳香为其垂滴如乳头也【本草衍义】出陇州【图书编】出汉中西乡沔县褒城畧阳四县及金州【明一统志】出延长房家原【延安府志】
　　黄蘗　蘖木生汉中川谷【名医别录】金州贡【唐书地理志】树髙数丈叶似呉茱萸亦如紫椿经冬不凋皮外白里深黄其根结块如松下茯苓出商州山谷中皮厚二三分鲜黄者上【嘉祐本草】
　　厚朴　张揖曰厚朴药名也【上林赋注】陜西山谷中徃徃有之叶如檞叶四季不凋红花而青实皮极鳞皱而厚紫色多润者佳【图经本草】今商州亦有但薄而色淡【本草衍义】金州贡【寰宇记】
　　杜仲　生汉中【名医别录】金州贡【唐书地理志】今出商州近处大山中叶亦拓其皮折之白丝相连【图经本草】汉中者佳【广羣芳谱】
　　秦皮　今陜郡有之其木似檀枝干皆青绿色叶如匙头虚大而不光并无花实【图经本草】秦皮本作梣皮其木小而岑髙故名或云本出秦地故得秦名【广羣芳谱】
