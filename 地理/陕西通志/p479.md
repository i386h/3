<!-- { "loadSidebar": true } -->
　　按以上诸公直言谠论悟主匡时今撮其遗事列传如左至有风节素着而事迹未详者在元则御史王缵长安人在明则给事中萧鼎髙陵人徐芳醴泉人都御史刘道凤县人卜奯畧阳人御史刘寅雒南人杨钝鄜州人俱洪武时工科给事中霍荣盩厔人都御史贾古升城固人御史李英洋县人何益西乡人李善兴安州人任锦商州人王恭干州人俱永乐时给事中傅荣洋县人宣德时佥事张善肤施人天顺时御史李琰张厚俱醴泉人御史刘九经郿县人同知刘让朝邑人御史张闻鄜州人夀王府长史刘兰清涧人俱成化时郎中邹相咸宁人御史张邦敷干州人俱正德时给事中张汝栋泾阳人御史秦时吉南郑人宣化巡抚孙锦绥德州人俱嘉靖时刑部员外郎袁应春凤翔人副使张堪褒城人州判刘淳中部人俱万厯时知县芮质成汉中人崇祯时皆以真谏着闻
　　本朝
　　党崇雅字于姜寳鸡人天启乙丑进士累官户部左侍郎督饷天津顺治元年以原官赴京补用九月改刑部左侍郎请更定
　　大清律轻重比附斟酌得宜五年陞本部尚书八年调户部时车书日辟军兴费不赀崇雅量入为出国用裕如进少保兼太子太保九年请老归十一年
　　特防起用授内翰林国史院大学士加太保兼太子太
　　傅崇雅既拜
　　命入直纶扉夙夜匪懈尝侍
　　世祖顾问曰朕以尧舜之心为心而天下未平何也崇雅曰在善推其所为已矣因请给笔札疏六事以进既出或问何事曰入告君而出语人可乎其慎宻如此十三年二月
　　予告归九月
　　遣使存问崇雅家居清约门阑悄然每出入一蹇一僮
　　里中不知为师相也康熙三年卒
　　赐祭咸如礼
　　张冲翼富平人崇祯壬午举人授教谕陞四川平武知县顺治十四年擢御史疏请复诸生嵗科两试并豁免各省滩地赔粮巡盐巡仓鹾漕肃清康熙十二年
　　圣祖亲试台垣奏议冲翼名列第一洊歴大理寺少卿乞
　　假归卒
　　周之桂字鹫飞咸宁人崇祯癸未进士顺治初授秀水令多善政行取谏垣敷陈剀切如请蠲直省宿逋及简学臣内陞皆见采用陟督捕疏请热审减等照刑部窝逃例移顺天府发配又隠匿旗人初有连坐例奸民率挟私妄讦之桂奏请行郡县查覆以杜诬枉由是省释无筭后官至通政使乞归
　　李化麟韩城人少有文誉家贫常佣书里中得馆谷悉以奉父母崇祯癸未成进士改庶吉士顺治初授给事中晋省民上言某地有矿愿备资开采廷议将用之化麟力争不可上疏寝其事居恒谦厚接物至大义所在不可干以私有罪犯应死者持白金求营脱严叱之曰杀人者死天可欺乎其清正如此
　　髙辛传韩城人崇祯癸未进士初授大理评事国初改谏垣迁少京兆提调顺天乡试防中使送两生入闱辛传斥之
　　世祖亷得其事
　　召对乾清门嘉其风节屡加超擢歴官工部右侍郎韩故小邑土狭民稠资食于延绥各路乱后盗贼出没刍粟不至辛传疏请设兵神道岭防守有资商民俱便韩邑距潼关二百里挽饷颇艰再疏请免邑人立碑以志不忘康熙二十四年卒
　　赐祭葬初辛传举进士值闯逆陷西安逮家属拷饷从兄汲引挺身往事解得逸归汲引邑诸生顺治六年土冦攻城城几陷汲引倡义设守会大兵救援城得不陷时有谓邑民通贼欲尽勦诸堡寨以絶根株汲引力请于制府止殱首恶由是全活无筭
　　贾祚字永锡韩城人顺治丁亥进士弱冠能文邑令左懋第极器重之性孝友尝以禄养未遂终身不置酒张乐不衣裘帛笃爱二弟常捐置义田以
　　通赒恤初任章丘令疑狱立剖旋丁外艰服阕补尉氏邑旧有报垦田六百余顷为民累祚躬行劝课税额始办内艰归再补元氏擢御史封章数十上其举孝义重师儒一疏尤剀切出视长芦盐政商人例餽万金悉屛弗纳尝按部所属餽黄金饮器正色叱之差竣还京请告归杜门谢客年登大耋好学不倦子缔芳字怀伯读书励行少从盩厔李颙游学有根柢闻父道左令轶事心慕之为搜辑遗稿以崇俭一书付梓年三十六卒所着有思诚録
　　杨素蕴宜君人顺治壬辰进士初任东明令考最擢四川道御史劾奏呉逆被谪暨变起大臣交章荐之复起督学山西晋人有闗西夫子之颂歴顺天府尹出为安徽巡抚值夏逢龙作乱调抚湖广时武昌新经兵燹加意抚循病革犹采陈民间疾苦竟以劳勚卒官
　　梁鋐字子逺三原人赋姿英敏登顺治乙未进士选庶常旋改给谏遇事指陈得失无所回护直声震一时清正雅亮歴官三十年犹僦屋而居有劝其置买田宅者则引清白吏贻子孙语以谢之歴仓塲总督户部侍郎生平于书无所不读丁外艰悲泣伤目母卒哀毁逾甚遂失明竟卒子涏之由诸生令湖口再令富川驯服苗夷邑中向化歴光禄寺署正清操如一日殆无忝厥父云
　　卫执蒲字禹畴韩城人顺治辛丑进士初授新乐令请蠲荒地赋额三千缗时郡邑征赋以银七钱三为额执蒲请从民便悉遵市值收钱歳省民财万余金流亡渐集邑称乐土寻迁户部主事督理通仓尽革收漕诸廷臣交荐授云南道御史有请裁所归驿并复设延安巡抚两疏皆闗大计旋出视浙鹾防声特着时西南方用兵秦民困于飞挽执蒲请用水运可自楚直达汉中公私交便歴佥都通政先后疏凡数十上二十七年奉
　　命祭告南海道拜左副都御史以病卒于广州
　　王焯字仲三原人康熙庚戌进士令直阜城地杂旂屯民多影射首行均税法俾豪无匿田田无匿税更立征输十限民无逋赋境内帖然擢刑垣旋掌吏垣论事多达大体晋通政转佥都陟太常卿皆着清声寻乞归癸未秋
　　銮辂西巡焯迎觐潼闗
　　天语垂注
　　赐御书唐律





　　陜西通志巻六十
<史部,地理类,都会郡县之属,陕西通志>
　　钦定四库全书
　　陜西通志巻六十一
　　人物七
　　忠节
　　周
　　富辰【郃人襄王大夫】郑伐滑王使伯服游孙伯如郑请滑郑执二子王怒将以狄伐郑富辰谏王弗听狄伐郑取栎王德狄人将以其女为后辰谏王又弗听王黜狄后狄人来诛杀谭伯辰曰昔吾骤谏王王弗从以及此难若其不出王其以我为怼乎乃以其属死之【国语】
　　子车奄息【秦大夫】交交黄鸟止于棘谁从穆公子车奄息交交黄鸟止于桑谁从穆公子车仲行交交黄鸟止于楚谁从穆公子车鍼虎【诗秦风】秦穆公卒以子车氏之三子为殉皆秦之良也国人哀之为之赋黄鸟【诗经注】穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死黄鸟之诗所为作也【史记秦本纪注】
　　汉
　　苏武字子卿【建子杜陵人】天汉元年以中郎将持节送匈奴使留在汉者与副中郎将张胜假吏常惠等俱至匈奴匈奴欲降之使衞律召武受辞武引佩刀自刺律惊自抱持武气绝半日复苏律谓武曰苏君律前归匈奴拥众数万苏君今日降明日复然空以身膏草野谁复知之武不应律曰君今不听吾计后虽欲复见我尚可得乎武骂曰女畔主背亲何以女为见律知武终不可胁白单于乃幽武大窖中绝不饮食天雨雪武卧齧雪与旃毛幷咽之数日不死匈奴以为神徙武北海上无人处使牧羝武至海上廪食不至掘野防去草实而食之仗汉节牧羊卧起操持节旄尽落久之单于使李陵至海上置酒设乐谓武曰单于闻陵与子卿素厚故使来说足下虚心欲相待武曰武父子无功德皆为陛下所成就今得杀身自效诚甘乐之愿勿复再言陵数日复曰子卿一听陵言武曰自分已死久矣王必欲降请毕今日之懽效死于前陵见其至诚喟然叹曰嗟乎义士陵与衞律之罪上通于天因泣下沾巾与武决去后陵复至海上语武捕得云中生口言吏民皆白服曰上崩武号哭呕血旦夕临数月昭帝即位匈奴与汉和亲汉求武等匈奴诡言武死后汉使复至匈奴常惠敎使者谓天子射上林苑得雁足有系帛书言武等在某泽中单于惊谢汉使召会武官属随武还始元六年春至京师诏奉武一太牢谒武帝园庙拜为典属国武留匈奴凡十九嵗始以强壮出及还须发尽白宣帝神爵二年病卒图画麒麟阁【汉书本传】
　　段崇字礼高南郑人太守郑厪命为主簿凉州羌入汉中从厪屯褒中厪欲战崇谏不可厪不听出战败绩崇及子勃兄子伯生等皆死羌遂得厪杀之程信字伯义南郑人时为功曹居守驰来赴难殡殓厪丧结故吏子弟二十五人各募敢死士以待时太守邓成命为五官虏复来信等将其同志率先奋讨大破之信被八创死天子咨嗟赐信崇家谷数千斛有王宗原展及严孶李容姜济陈已曹廉勾矩刘旌九人皆以令义为郑厪所命王宗原展与厪同死孳容等七人与信幷命诏书赐九子家谷各五百斛【汉中士女志】
　　鲁旭【谦子平陵人】官太仆与王允共诛董卓李傕入长安旭遇害【后汉书鲁恭传】
　　金元休名尚京兆人与同郡韦休甫第五休文俱著名号三休为兖州刺史东之郡而太祖已临兖州尚依袁术术僭号欲以尚为太尉尚无屈意术亦不敢强也建安初尚逃还为术所害后丧至京天子嘉尚忠烈为之咨嗟诏百官吊祭拜子暐为郎【典畧】
　　金祎字德祎【璇子京兆人】自以世为汉臣覩汉祚将移与耿纪韦晃吉本本子邈邈弟穆等结谋祎与王必善必典兵督许中事邈等率千余人夜攻必祎遣人为内应射必中肩必投祎夜唤德祎祎家不知是必谓为邈等曰王长史已死乎必乃更他路奔南城会天明邈等众散故败【三辅决录注】
　　韦康字元将京兆人康父端从凉州征为太仆康代为凉州刺史后为马超所围坚守歴时救军不至遂为超所杀【三辅决录】
　　晋
　　傅祗字子庄泥阳人性至孝才识明练起家太子舍人迁荥阳太守自魏黄初大水之后河济泛溢祗造沈莱堰自此兖豫无水患迁常侍左将军杨骏辅政欲悦众心议普进封爵只与骏书曰未有帝王始崩臣下论功者也不从氐人齐万年反以祗为行安西军司加常侍讨平之赵王伦辅政以为中书监王戎陈准等相与言曰傅公在事吾属无忧矣怀帝即位东海王越辅政祗旣居端右明达国体朝廷制度多所经综大将军茍晞表请迁都使祗出诣沔阴脩理舟楫为水行之备洛阳陷遂共建行台推祗为盟主传檄四方征义兵以暴疾薨祗自以义诚不终力疾手笔勑厉其二子宣畅辞防深切览者莫不感激慷慨【晋书傅传】
　　魏浚东阿人寓居关中有干用永嘉末与流民东保河阴之硖石时京邑荒俭浚掠谷麦献怀帝及洛阳陷屯于洛北石梁坞抚养遗众其附贼者解喻之恃远不从命者遣将讨之远近感悦襁负至者甚众刘琨承制假浚河南尹刘曜忌浚得众率军围之浚夜走为曜所得遂死之赠平西将军浚族子该一名亥刘曜攻长安随浚赴难守金墉城曜引去余众依之元帝承制加冠军将军雍州刺史助周访讨平杜曾诏以为顺阳太守王敦反梁州刺史甘卓试以敦防动之该距而不应苏峻反率众救台军峻未平卒【晋书本传】
