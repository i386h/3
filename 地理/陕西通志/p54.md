<!-- { "loadSidebar": true } -->
　　石门谷　在县西南四十里即唐昭宗所幸处【长安志】狗枷东川出南山之石门谷【水经注】谷有汤泉旧图经曰唐初有异僧止此见雪融不积曰必温泉也掘之泉果涌出【府志】
　　风凉原【一作凉风原】凉风原在县西南四十五里南接石门山北入万年县界【长安志】开山图曰丽山之西川中有阜曰风凉原在磈山之隂雍州之福地【水经注　磈山长安志作砚山】
　　库谷　在县西南五十里【长安志】蓝田县有库谷【唐书地理志】峪有峣闗【县志】
　　七盘山　在县南十里防坡即其近地【雍胜畧】贞元七年刺史李西华自蓝田至内乡开新道七百余里回山取涂人不病涉谓之偏路【唐书地理志】七盘十二防蓝田之险路【杜佑通典】七盘山延亘绵逺西接终南东通商洛险峻纡回即所云七盘十二绕【县旧志】
　　蒉山　在县南十里其下即辋川口【县志】汉高帝引兵逾蒉山击秦军即此【贾志】
　　虎坷山　在县南十五里许即辋川之北垞【县志】
　　悟真谷　在县南十五里相传昔有高僧写湼槃经羣鸽自空中含水以注砚今其地为蓝田絶胜处人多游眺于此【县志】
　　峣山【一名峣岭又名青泥岭】在县南二十里峣闗葢因此山而名亦谓之峣岭【长安志】山在上洛北蓝田南武闗之西【汉书注】峣山又名青泥岭故水经曰峣桞城俗谓之青泥城【雍録】
　　桓公堆【一名愁思堆一名韩公堆】在县南二十五里【县志】桓温征闗中苻健遣子生弟雄等屯峣桞愁思塠以拒温【晋书本传】韩公堆上防马时回望秦川树如荠【唐李商隠诗　按愁思塠即桓公堆葢以桓温而名后乃讹桓而为韩耳】
　　锡水洞　在县南三十里相传昔有高僧以锡杖自蓝桥山下通之其水遂由山穴经洞前流入辋谷河【县志】
　　全山　在县南五十里峭防天表树木森欝与碧仙洞对峙洞在蓝桥东高数十丈相传为韩湘子脩真处又名韩湘子洞【县志】
　　王顺山【一作望舜】在县东南二十里【长安志】旧图经云昔道人王顺隠此山得道因名俗呼望舜山音讹也其相近有蓝谷【县志】
　　蓝田山【一名玉山一名覆车山】在县东南三十里一名玉山【雍胜畧】蓝田县山出美玉【汉书地理志】蓝田山形如覆车又名覆车山【述征记】蓝田县有覆车山【唐书地理志】玉山高并两峯寒【唐杜甫诗】县西北四十里有骊山即此山之北阜【括地志】按后魏风土记云山巅方二里仙圣游集之所霸水源出此又西有华胥氏陵尊卢氏陵次北有女娲氏谷则知此地是三皇旧居【寰宇记】山有唐公主洞青葱绮丽俗传唐时有公主好道辟此居之又山下有玉浆井深丈余本无水有疾者防祷之悬瓶井中即得水色白味甘如玉浆饮之辄愈【县志】
　　倒回谷【即蓝田谷】在县东南五十里灞水出此谷内通商州洛南界葢即水经注之蓝田谷也【长安志】霸水出蓝田县蓝田谷所谓多玉者也【水经注】鸦谷在县东南即白鵶谷也杜甫诗盘剥白鵶谷口栗即此【县志】
　　铜谷【铜一作同】倾谷【即轻谷】俱在县东【县图】蓝田谷西北有铜谷次东有轻谷【水经注】倾谷在县东五十里又铜谷在倾谷西【长安志　按同倾即铜轻之讹】
　　阜儿山【阜一作鳯】在县东六十里俗传有凤栖此因名凤儿山讹凤为阜也【长安志】
　　元象山【即倒虎山倒一作侧】在县东接渭南界【县图】侧虎山一名元象山在覆车山北【寰宇记　详见渭南县】
　　金山　在县东北三十里昔风后逐蚩尤有功后世封为金山之神土人立祠祀焉今县南五里有蚩尤岭【县志】
　　【附考】蓝田县有虎候山【汉书地理志】虎候山在县境【地道记按此山无考】
　　灞水【灞古作霸即滋水一名蓝谷水】在县南又西北入咸宁界【县图】灞水出蓝田谷北入渭【汉书地理志】灞水亦名蓝谷水即秦岭水之下流【史记封禅书注】南有元灞素浐【潘岳西征赋】霸水古曰滋水秦穆公更名霸水以显霸功水出蓝田县蓝田谷西北有铜谷水次东有轻谷水二水合而西注之又西流合渥水又北歴蓝田川迳蓝田县又左合浐水歴白鹿原东【水经注】蓝田县有滋水【隋书地理志】灞水东南自商州上洛界流入又西北合浐水入渭【元和志】闗内道大川白灞水【唐书地理志】源出县东南秦岭倒回谷西北流九十里入万年县界骞村岸濶六十尺【图经】十道志云灞水为荆溪狗枷二水之下流今接□川焦戴川及汤谷石门诸谷水皆防焉不独荆溪狗枷二水也【咸宁县志】商州牧防闗水发源秦岭西出蓝田即灞水之源【商州志　按言灞源者其説不一葢南北水道皆由秦岭而分其东南入商境者为丹其西北入蓝田者为灞即牧防闗水也大约秦岭西北诸谷之水皆注于此故其説不免岐出也】
　　刘峪水【一名泥水又名青泥水】在县东南【县册】刘谷水一名泥水又铜谷水出县东铜谷合轻谷水西注泥水【长安志】水出蓝田山东谷俗谓之刘谷西北与石门水合【古水经注】一名青泥水水经注云青泥水歴峣桞城南杜甫诗云饭煮青泥坊底芹即此【雍胜畧】
　　蓝谷水【即蓝水一名清河】在县东南三十里【府志】蓝谷水发源秦岭北迳蓝闗蓝桥过王顺山下西北流入灞水杜诗蓝水逺从千涧落即此【雍胜畧】蓝水迳悟真寺一名清河【县志】
　　白马谷水【一名土胶河】在县东半里以其混浊不清一名土胶河源出石鼓山防里峪诸涧水西流入县界【县志按图今讹为土桥河】白马谷水出县东白马谷南流迳县南又西北流入灞水【长安志】
　　辋谷水【即渥水】在县南八里【县图】渥水西绕峣闗北歴峣桞城又西北流入灞水【水经注】渥水即辋谷水【雍大记】辋谷水出南山辋谷北流入灞又有蓼子涧水在县南三里出南山西北流入辋谷水又岐谷水出县西南岐谷南流入灞水【长安志】县南八里至川口两山壁立其下即辋谷河【明陈文烛辋川记】辋川在县南峣山之口其水沦涟如车辋然故名【贾志】
　　渏水　在县北三里又注水在县北五里源出青冈凹又沙河在县北二十里其水并流入于灞【县志】白牛谷水出县西北白牛谷西南流入灞水【长安志　按白牛水疑即渏注等水然无可考】
　　浐水【一名沂水】在县西南【县图】终始灞浐【司马相如上林赋】南陵县沂水出蓝田谷北至霸陵入霸水【汉书地理志　按此即浐水也南陵县今属咸宁】浐水自蓝田谷西北流与一水合水出西南莽谷东北流注浐水浐水又北歴蓝田川又北流注于霸水【水经注】闗内道大川曰浐水【唐书地理志】浐源出蓝田县境西稍北行至白鹿原西即趋大兴城直至霸陵乃始合灞其力比灞差小而与之对行故言灞者多举浐而与之俱也【雍録　大兴城今属咸宁】浐水出蓝田南山谷西北流至咸宁界得荆谷广谷水又得采谷石门库谷水过白鹿原西又过省城东合灞水北入渭【雍胜畧】
　　狗枷川水　荆谷水　俱在县西南五十里【县图】狗枷川水有二源西川上承磈山之研槃谷次东有苦谷二水合而东北流迳风凉原西右合东川水东川水出南山之石门谷次东有孟谷次东有大谷次东有雀谷次东有土门谷五水北注西北歴风凉原东又北与西川防又北迳宣帝许后陵东斯川于是有狗枷之名又北迳杜陵东又北注荆溪长水出杜县白鹿原西北流谓之荆溪又西北左合狗枷川水北入霸县【水经注　杜陵杜县霸县今并属咸宁】山北县有苦谷浐水出【魏书地形志　山北县今属咸宁】狗枷东川水出县西南终南山又有石门谷水采谷水俱自秦岭出北流三十里入万年县界又有库谷水亦自南山出北流入万年界又有金谷水出终南山金谷东北流注浐水又北流入灞【长安志　按金谷水即水经注之荆溪也】韦述两京记曰长水以避姚苌讳改名荆溪因此失其本名虽以顔师古之博而不能正【雍録】荆谷水自蓝田来至咸宁平川合广谷水入浐【马志】荆谷水一名荆溪本名长水自蓝田至康村入县界下流合采谷石门水为浐【咸宁县志】荆峪水发源秦岭荆峪西北合广峪库峪石门峪诸水经白鹿原东流入浐又库峪水在县西南五十里又□川在县西南又石门汤泉在县西南四十里俗名汤峪有泉五曰玉女曰融雪曰连珠曰潄玉曰濯缨人病风湿者浴之多愈又焦岱河在县西三十里采谷水在县西南三十里其水俱北流合浐入灞【县志　按荆溪即长水也今考霸水之西咸宁之东惟荆溪狗枷二水源流差逺可与灞匹故魏志以苦谷为浐源而括地志长安志诸书又合荆溪狗枷诸水为浐而长水之名遂隠窃意浐水狗枷荆溪皆异源而同流自魏志之苦谷后人不知确属何谷故浐水之源无可指而遂以其下流当之也或云苦谷即今库谷】
　　木峪沟水　双溪水　俱在县西二十里【县志】木峪沟水下流入堰儿沟经咸宁界入浐河双溪水自獐坡流来入鲸鱼沟经咸宁之高桥入浐河【县册】
　　氷池　在县东南六十里唐凿氷之所【长安志】
　　莲花池　在县东五里【县志】
　　淹池　在县东北三十五里【县志】
　　咽瓠泉　在县北十五里即李筌遇骊山老母处【县志】氷井　在县西近咸宁界【县册】雾岩玉案二峯之间有氷井长安夏则取氷于此【城南记】井深数丈水落井中辄作氷经夏不消长安不藏氷于此井取之【潜确类书】
　　桂泉　在县东北四十里泉畔旧有桂一枝因名【长安志】
　　泾阳县
　　嵯峨山【一名嶻嶭山一名慈峩山】在县北五十里一名嶻嶭山【贾志】嶻嶭山在池阳县北【汉书地理志　池阳故城在县西北】泥阳县有慈峩山【魏书地形志　泥阳县今属耀州】郑渠东迳嶻嶭山南【水经注】嵯峨山在云阳县东北十里东西二十五里南北二十里山上有云必雨人以为候【元和志　云阳故城在县北】崇陵在云阳县北十五里嵯峨山【唐书地理志】慈峨山今土人谓之嵯峨山音黄帝铸鼎于此【云阳宫记】山东北属三原西北属淳化西南属泾阳【雍胜畧】山在县北东抵清谷西抵冶谷上有三峯其东曰鉢盂台旱祷多应中曰大台峰顶有仰天池冬夏不涸其西有穴曰石窟深五六里风从内出昔金元之季人多避乱于此其西又有二小峯山左故有潦池洼今涸【县志】
　　丰稔原【一名北原】在县北二里所谓北原也自仲山之麓蜿蜒东南至高陵始尽【县志】
　　西城原　在县北四十里东自天井渠抵洪门监东西四十里南北十五里【县志】
　　覆车原【覆一作舆】在县西北三十里自仲山之麓东至冶谷口或讹为舆车原【县志】
　　百顷原　在县西北六十里东连嵯峨西抵冶谷东西十里南北五六里高数百丈【县志】
