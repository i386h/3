<!-- { "loadSidebar": true } -->
　　天眷命抚临八极日月所照罔不臣顺遐迩乂安兆人防福乃有罗卜蔵丹津者其先世固始汗自国初稽首归命当时使臣建议畀以驻牧之地其居杂番羌宻近甘凉我
　　皇考圣祖仁皇帝眷虑深逺每厪于懐既
　　亲御六师平定朔漠威灵所加青海部落扎什巴图儿等震詟承命
　　圣祖仁皇帝用沛殊恩封为亲王兄弟八人咸赐爵禄羁縻包容示以寛大而狼心枭性不可以徳义化包藏异志朕绍登寳位优之锡赉荣其封号尚冀革心辑宁部众而罗卜藏丹津昏谬狂悖同党吹拉克诺木齐阿尔布坦温布藏巴札布等实为元恶谓国家方浩荡之恩不设严宻之备诞敢首造逆谋廹胁番羌侵犯邉城反状彰露用不可释于天诛遂命川陜总督太保公年羮尭为抚逺大将军声罪致讨以雍正元年十月师始出塞自冬渉春屡破其众凡同叛之部落戈鋋所指应时摧败招降数十万众又降其贝勒子公台吉等二十余人朕犹悯其蠢愚若悔恶思愆束手来归尚可全宥而怙恶不悛负险抗违乃决翦灭之计以方畧宻付大将军羮尭调度军谋简稽将士用四川提督岳钟琪为奋威将军于仲春初旬祃牙徂征分道深入捣其窟穴电扫风驱捜剔岩阻贼徒苍黄糜溃穷蹙失据罗卜藏丹津之母及逆谋渠魁悉就俘执擒获贼众累万牲畜军械不可数计贼首逃遁我师逾险穷追获其辎重人口殆尽罗卜藏丹津孑身易服窜匿荒山残喘待毙自二月八日至二十有二日仅旬有五日军士无乆役之劳内地无转输之费克奏肤功永清西徼三月之朔奏凯旋旅铙皷喧轰士众防喜四月十有二日以倡逆之吹拉克诺木齐等三人献俘
　　庙
　　社受俘之日臣民称庆伏念
　　圣祖仁皇帝威灵震于遐方福庆流于奕叶用克张皇六师殄灭狂贼行间将士亦由感激
　　湛恩厚泽为朕踊跃用命斯役也芟夷凶悖绥靖番羌俾烽燧永息中外人民胥享安阜实成
　　先志以懋有丕绩廷臣上言稽古典礼出征而受成于学所以定兵谋也献馘而释奠于学所以告凯防也宜刋诸珉石掲于太学用昭示于无极遂为之铭曰天有雷霆圣作弧矢辅仁而行威逺宁迩维此青海种类实繁锡之茅土列在藩垣被我宠光位崇禄厚负其险阻祸心潜搆恭惟
　　圣祖虑逺智周睠念荒服绥抚懐柔朔野既清西陲攸震爵号洊加示之恩信如何凶狡造谋逆天皷动昏憝冦侵于邉惟彼有罪自干天罚桓桓虎貔爰张九伐王师即路冬雪初零日耀组练雷响鼙钲蠢兹不顺敢逆戎旅奋张螳臂以当齐斧止如山岳疾如雨风我战则克贼垒其空彼昏终迷曽不悔戾当翦而灭斯焉决计厉兵简将往捣其巢逾歴嵚岖坦若坰郊贼弃其家我絷而获牛马谷量器仗山积蹇兔失窟何所逋逃枯鱼游釜假息煎熬师以顺动神明所福旬日凯归不疾而速殪彼逆谋悬首藁街献俘成礼金皷调谐西域所瞻此惟雄特天讨既申羣酋惕息槖戈偃革告成辟雍声教遐暨万国来同惟我
　　圣祖亲平大漠巍功焕文迈桓轶酌流光悠乆视此铭辞继志述事念兹在兹
　　黄河【并序】
　　河源发于塞外流经万里余始由中土入海曩曽遣使探流穷源河之为利为害莫不洞悉近以巡省邉隅驻跸湖滩河朔一水潆洄自西北来流不甚浊而波缓岸隘而土坚白草萧萧黄沙弥望其中环抱约地千二百余里草丰水美便于畜牧明治间沦于外夷地逼秦境时相寇扰故诸臣每言不宜弃此众议纷然人多不察恒惜其言之未用然使当日即用其言加兵塞外揆理度势岂遂能驱而逺之亦必徒劳士马耳朕尝以收复河套之论谓其心忠于国则可谓其灼见事机言之可行则未然也国家威徳所布龙荒大漠与河套尽入版圗诸防古嵗修賮贡奉职惟谨非务徳意绥柔讵兵力之所可制耶故临流増思诗示永乆
　　洪流逺且长迢遥逾塞垣旋绕几曲折沙杂波涛浑渐下渐开拓建瓴势迅奔所经虽绵邈脉络自有根东南借挽输防瀹烦讨论昔嵗省隄防淮济亲临轩今兹歴大荒羽卫成云屯峻嶒两岸间天寒落涨痕氷澌断更续皛皛耀朝暾此中地沃饶水草佳且繁昔人议收复斯举诚难言观俗抚幽遐老防争攀援殊方亦苍赤咸施沭浴恩期令归化意来者如河源昼夜入沧海包括弥乾坤
　　十一月三日泛舟黄河流凌始下舟行之顷河水莹洁波浪忽平
　　黄涛何汹汹寒至始流凌解防风犹移舟浪不兴威行宜气肃恩布觉阳升化理应多洽嚣氛顷刻澄
　　脱脱城
　　土墉四面筑何坚地压长河尚屹然国计思清荒服外早将粮粟实穷邉
　　氷渡【并序】
　　时河氷未合师行之顷忽报可渡次早行如平地
　　云深卓万骑风劲响千旗半夜河氷合安然过六师
　　鄂尔多斯行围雉兔甚多
　　地敞沙平河外天合围雉兔日盈千筹邉正欲劳筋骨时控雕胡左右
　　晓寒念将士
　　长河冻结朔风攅带甲横戈未即安每见霜华侵晓月最怜将士不胜寒
　　河套西望
　　往代存虚议今为我外藩河环沙碛暖境濶草滩繁错落延绥接迷离朔漠吞时巡曽不到特示抚柔恩
　　出塞
　　沿邉山行冈岭崎岖黄沙弥望因自榆林镇取道塞外沙浅途平水草咸便且十二日之程减半得达安邉堡书以记之
　　森森万骑歴驼城【榆林镇一名驼城】沙塞风清碛路平冰泮长河堪饮马月来大野照移营邮籖纪地旬余驿羽辔行邉六日程天下一家无内外烽销堠罢不论兵
　　渡黄河潼关驻跸
　　星源来晋甸天险峙秦关波涌方舟速威明古戍闲万民瞻鳯辇百职集鹓班冬省经兹地移风先化顽
　　入陜西境
　　世逺山河在汉唐史有存风光移万户景物换千门叹昔当殷鉴畴今广湛恩从来秦陇地莫使竞心繁
　　望华山
　　一月风霜尘土中忽看翠盖拥三峯汉廷金掌今应笑惟有华巅并古松
　　渭河见终南山
　　渭水自萦纡秦川喜清旷山势何岧嶤经过絶尘坱马首见层峦直挿青霄上云际有飞泉朝光明画嶂石险登临难心寒不可量太乙本仙源天都聊骋望嵗嵗松柏林遐睇心神畅问俗戒征途便欲慰幽访
　　冬至抵西安遥祝
　　皇太后万夀
　　葭管初囬日景长西巡行幸抵披香愿将唐句南山夀
　　遥捧蓬莱万里觞
　　长安行
　　河山天险古金汤都邑规模溯汉唐陆海膏腴本沃壤秦风慓悍称岩疆每因睠念劳中夜忍使时巡后一方逺幸冲寒访民隠终南太华遥相望豳岐不乏耕织业漆沮尚存搜狩塲重农藏富屡诏谕雨旸时若歌丰穰雄兵超距贾余勇野老讴吟多宿粮要令遐陬沾湛露讵以无事弛邉防大阅三军训甲士来朝诸部趋蕃王蠲租恤下恩未巳共跻仁夀乐且康渭水氷消囬暖律南山烟霭动初阳停銮懐古还披巻宵旰勤求意不忘
　　西安偶作
　　八水源秦陇山河辅帝京此方文武职须教尽和平
　　回銮至华隂欲登华山因风雾所阻
　　踟蹰风雾阻莲峰未识云台止水溶秦地山川聊一望方舆亩尽三农兵民拥道心随仗文武攀辕泪满容凉徳何能衢壤乐皆因嵗乆庆时雍
　　大阅赐陜西固原镇西鳯协副将【臣】康防
　　南苑风髙水潦收旋催羽对肃貔貅九天鼓吹鸣金镯万乘旌旄拥翠虬马足过时残雪尽峦峰逥处朔云浮宣威端在承平日自昔经邦有大猷
　　击匈奴诏【文帝三年】　　　　　　　汉书
　　汉与匈奴约为昆弟无侵害邉境所以谕遗匈奴甚厚今右贤王离其国将众居河南地非常故往来入塞捕杀吏卒敺侵上郡保塞蛮夷令不得居其故陵轹邉吏入盗甚骜无道非约也其发邉吏车骑八万诣髙奴遣丞相灌婴将击右贤王
　　徙请作昌陵大匠诏【成帝永始二年】　同前
　　前将作大匠万年知昌陵卑下不可为万嵗居奏请营作建置郭邑妄为巧诈积土増髙多赋敛繇役兴卒暴之作卒徒防辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至防闳典主省大费民以康宁闳前赐爵关内侯黄金百觔其赐长爵关内侯食邑千户闳五百户万年佞邪不忠毒流众庶海内怨望至今不息虽防赦令不宜居京师其徙万年敦煌郡
　　下关中诸将玺书【光武】　　　　　后汉书
　　制诏大司马虎牙建威汉中捕虏武威将军虏兵猥下三辅惊恐栒邑危亡在于旦夕北地营保按兵观望今偏城获全敌兵挫折使耿定之属复念君臣之义征西功若丘山犹自以为不足孟之反奔而殿亦何异哉今遣大中大夫赐征西吏士死伤者医药棺殓大司马以下亲吊死问疾以崇谦让
　　追赐朱勃子谷诏【明帝】　　　　　　同前
　　告平陵令丞县人故云阳令朱勃建武中以伏波将军爵土不传上书陈状不顾罪戾懐旌善之心有烈士之风诗云无言不讐无徳不报其以县见谷二千斛赐勃子若孙勿令诣阙逺谢
　　追祠太尉杨震诏【顺帝】　　　　　　同前
　　故太尉震正直是与俾匡时政而青蝇防素同兹在藩上天降威灾眚屡作尔卜尔筮惟震之故朕之不徳用彰厥咎山崩栋折我其危哉今使太守丞以中牢具祠魂而有灵傥其歆享
　　赐郭淮诏【魏嘉平二年】　　　　三国魏志
　　昔汉川之役几至倾覆淮临危济难功书王府在关右三十余年外征防虏内绥民夷比嵗以来摧破廖化禽虏句安功绩显著朕甚嘉之今以淮为车骑将军仪同三司持节都督如故
　　赐夏侯道迁诏【北魏世宗】　　　　　魏书
　　将军前识机运已投诚欵而中逢猜间致有播越复翻然风返建兹殊效忠贯古烈义动遐迩汉郑既开势翦庸蜀混同之畧方自斯始擒凶扫恶何快如之想余党悉平西南清荡经算淹朔当有劬劳所请军宜别勅
　　又赐道迁玺书　　　　　　　　　同前
　　卿忠义夙挺期委自昔中有事因以致乖舛知能乘机豹变翻然改圗奨率同心万里投顺逺举汉中为开蜀之始洪规茂畧深有嘉焉今授卿持节散骑常侍平南将军豫州刺史丰县开国侯食邑一千户并同义诸人寻有别授王师数道络绎电迈遣使持节散骑常侍都督征梁汉诸军事镇西将军尚书邢峦指授节度卿其善建殊效称朕意焉
　　劳同州刺史达奚武玺书【北周髙祖】北周书
　　公年尊徳重弼谐朕躬比以隂阳僭序时雨不降命公求祈止言庙所不谓公不惮危险遂乃逺陟髙峯但神道聪明无幽不烛感公至诚甘泽斯应闻之嘉赏无忘于懐今赐公杂防百疋公其善思嘉猷匡朕不逮念坐而论道之义勿复更烦筋力也
　　移都城于龙首山诏【隋文帝】　　　　隋书
　　朕只奉上元君临万国属生人之敝处前代之宫常以为作之者劳居之者逸改创之事心未遑也而王公大臣陈谋献防咸云羲农以降至于姬刘有当代而屡迁无革命而不徙曹马之后时见因循乃末代之晏安非往圣之宏义此城从汉以来雕残日乆屡为战塲旧经丧乱今之宫室事近权宜又非谋筮从占星揆日不足建皇王之邑合大众所聚论变通之数稽幽显之符同心固请情词深切然则京师百官之府四海归向非朕一人之所独有茍利于物其可违乎且殷之五迁恐人尽死是则以吉凶之土制长短之命谋新去故如农望秋虽暂劬劳其究安宅今区宇宁一隂阳顺序安安以迁勿懐胥怨龙首山川原秀丽卉物滋阜卜食相土宜建都邑定鼎之基永固无穷之业在斯公私府宅规模逺近营搆资费随事条奏
