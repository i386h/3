<!-- { "loadSidebar": true } -->
　　道安姓魏氏常山扶柳人苻坚遣苻平南攻襄阳安获于坚既至住长安五重寺初坚承石氏之乱至是四方略定欲平一江左坚弟平阳公融等并切谏终不能回防坚出东苑命安同载顾谓安曰朕将与公南游呉越陟防稽观沧海不亦乐乎安对曰陛下应天御世有八州之富宜栖神无为与尧舜比隆今欲以百万之师求厥田下下之土非愚心所知也坚曰顺时巡狩亦着前典若如师言则帝王无省方之文乎安曰若銮驾必动可先幸洛阳抗威蓄鋭传檄江南如其不服伐之未晚坚不从前军大溃于八公山坚单骑而遁如所谏焉建元二十一年二月八日忽告众曰吾当去矣斋毕无疾而卒【髙僧传】
　　僧渉西域人苻坚时入长安虚静服气不食五谷日能行五百里言未然之事验若指掌能以秘咒下神龙每旱坚常使之咒龙请雨俄而龙下钵中天輙大雨卒于长安后大旱移时苻坚叹曰渉公在岂忧此乎【晋书本传】
　　僧朗京兆人少而逰方问道后于金舆谷昆仑山中别立精舍内外屋宇数十余区闻风而造者百有余人朗孜孜训诱不倦秦王苻坚钦其徳素遣使防遗坚后沙汰众僧乃别诏曰朗法师戒徳氷霜学徒清秀昆仑一山不在搜例谷中旧有虎人常执杖结羣而行及朗居之猛兽归伏晨行夜往道俗无滞至今呼为朗公谷卒山中年八十有五【贾志】
　　鸠摩罗什天竺人年七岁出家从师受经日诵千偈博览五明诸论及隂阳星算妙达吉凶言若符契性率达不拘小检专以大乗为化苻坚闻之密有迎什之意遣骁骑将军吕光西伐获什至凉州坚为姚苌所害于是在凉州积年姚兴破吕隆乃迎什待以国师之礼仍使入西明阁及逍遥园译出众经无不究其义防沙门慧叡才识髙明常随什传写什每为论西方辞体商略同异尝讲经于草堂寺兴及朝臣大徳沙门千有余人肃容观听什忽下髙坐谓兴曰有二小儿登吾肩欲障须妇人兴召宫女进之一交而生二子兴尝谓什曰大师聪明超悟天下莫二何可使法种少嗣遂以妓女十人逼令受之尔后不住僧坊别立廨舍诸僧多效乃聚针盈鉢引诸僧谓之曰能食此者乃可畜室因举匕进针诸僧愧服乃止什死于长安兴如逍遥园依外国法以火焚尸薪灭形碎惟舌不烂【晋书本传】
　　僧肇京兆人才思幽善谈説罗什至姑臧肇自逺从之着般若无知论罗什读之称善时庐山隠士刘遗民见肇此论曰不意方袍复有平叔以呈逺公逺公叹曰未尝有也【冯志】时鸠摩罗什为姚兴所敬于长安草堂寺集义学八百人重译经本罗什聪辨有渊思达东西方言沙门道彤僧略道恒道□僧肇昙影等与罗什共相提挈发明幽致诸深大经论十有余部更定章句辞义通明沙门共所祖习道彤等皆识学洽通僧肇尤为其最罗什撰译僧肇常执笔定诸辞义注维摩经又着数论皆有妙防学者宗之【魏书释老志】
　　本朝雍正十一年四月二十六日
　　勅封大智圆正圣僧禅师
　　道融时师子国有婆罗门防其书至长安乞与僧辩论罗什谓道融曰子可以当之融乃密使人録其书目一览即诵尅日议论秦王与公卿大集婆罗以能博观为夸融数其目并秦地经史三倍之什乗胜嘲曰卿未闻秦地有博学者乎于是婆罗门再拜而去【续文献通考】
　　道防以奉律精苦为秦王所重时僧尼万数颇多愆滥以防为国僧正纲领之僧有官自防始【续文献通考】
　　慧嵬不知何许人止长安大寺戒行澄洁多栖处山谷脩禅定之业有一鬼作异形嵬皆随言遣之后冬时天甚寒雪有一女子来求寄宿形貌端正自称天女以上人有徳天遣我来相慰喻欲动其意嵬厥志贞确一心无扰谓女曰吾心若死灰无以革囊见试女遂凌云而逝顾叹曰海水可竭须弥可倾彼上人者秉志坚贞不可易也后以晋隆安三年与法显俱游西域不知所终【髙僧传】
　　佛防耶舍罽宾国婆罗门种年十五诵经日至万言罗什至乃从学阿毘昙论十诵律后入长安姚主别立省寺于逍遥园供养一无所受时什译出十住经师更相征决辞理方定师髯赤善解毘婆沙论时号赤髭论主秦始中译出四分律长阿含经义熙八年来庐山入社复还本国【莲社髙贤传】
　　昙邕姓杨氏闗中人形长八尺雄武过人南投庐山依师逺公内外典籍无不综习立茅屋于山西以自居弟子昙果澄思禅门一夕梦山神求受戒果曰家师在此可往求之少时邕忽见一人着袷衣风神端雅从者三十许人乞授戒师以果先梦知是山神乃为説法授五戒毕神以外国二锄为防礼谢而去师后往荆州行化卒于竹林寺【莲社髙贤传】
　　南宋
　　佛防跋陀罗姓释迦迦维罗卫国人年十六博学羣经深达禅律与迦达多游罽宾时姚秦沙门至罽宾覩法众清净慨然东顾曰孰能遂我祈请化流东土佥应之曰跋陀罗其人也慧严乃邀师同行从鸠摩罗什于长安秦太子请师于东宫集众説法忽谓弟子曰吾见本国五舶俱发众谓妄言因摈之与弟子慧严慧观等四十余人至庐山香谷逺公请师于东林译出禅教诸经后西适江陵果见天竺五舶至宋元嘉六年念佛而化塔于庐山北岭【莲社髙贤传】
　　道生魏氏钜鹿人幼从竺法汰出家年在志学便登讲座后与僧叡慧严慧观等从罗什受业闗中乃立善不受报及顿悟成佛义又着二谛论佛性常有论佛无净土论应有缘论又以法显三藏所翻泥洹经先至经云除一阐提皆有佛性谓是经来未尽耳乃唱阐提之人皆得成佛僧党以为背经遂摈而遣师正容誓曰若所説背经当见身厉疾若与实相不背愿舍夀之日据狮子座及后大经至诸师皆媿服元嘉十一年于庐山升座説法将毕众见麈尾纷然堕地隠几而化宛若入定诸师闻之益信前誓有证翌日葬于庐山西阜【稽古録】
　　昙无成姓马扶风人家世避难移居黄龙年十三出家履业清真神悟絶伦闻什公在关负笈从之既至见什什问沙弥何能逺来答曰闻道而至什大善之于是经停务学慧业愈深姚兴将亡关中危扰乃憩于淮南中寺槃大品常更互讲説受业二百余人着实相论又着明渐论宋元嘉中始卒【髙僧传】
　　智猛新丰人禀性端明厉行清白少袭法服脩业専至闻天竺国有释迦遗迹遂结同心沙门十五人发迹长安厯鄯善兹于阗诸国至华氐国阿育王旧都有大智婆罗门名罗阅见猛至问秦地有大乘学否猛答悉大乘学罗阅惊叹猛得大泥洹梵本一部又得僧只律一部及余经梵本以甲子岁发天竺还凉州出泥洹本得二十巻元嘉末卒于成都【髙僧传】
　　僧道京兆人初为姚兴钦重出入同辇后宋孝武悦其贤躬为夀春立光山寺勅开讲首【续文献通考】
　　南齐
　　僧宗姓严冯翊人晋氏丧乱其先四世祖移居秦郡年九嵗为瑗公弟子谘承慧业晚又受道于斌济二法师善大槃及胜鬘维摩等经每至讲説听者将近千人妙辩不穷应变无尽魏王元宏遥挹风徳屡致书并请开讲齐世祖不许外出造太昌寺以居之建武三年卒【髙僧传】
　　梁
　　慧球姓马氏扶风人世为冠族年十六出家住荆州竹林寺事道馨为师禀承戒训履行清洁后入湘州麓山専业禅道顷之与同学慧度俱适京师谘访经典后又之彭城从僧渊受成实论年二十三还荆土讲集相继学侣成羣训勗之功有誉当世天监三年卒【髙僧传】
　　慧弥姓杨氏华隂人汉太尉震之后年十六出家入终南山剪茅结宇以为栖神之宅时至则持鉢入村食竟则还室禅诵如此者八年后观化京师止于钟山定林寺习业如先戒范精明奬化忘倦凡造山礼拜者皆为説法提诱足不出山三十余年晓夜习定常诵般若六时礼懴必为众先梁天监十七年终于山舍葬于寺南立碑颂徳【髙僧传】
　　北魏
　　恵始姓张家本清河闻罗什出新经遂诣长安见之观习经典坐禅于白渠北昼则入城听讲夕则还处静坐三辅有识者多宗之刘义真去长安赫连屈丐追败之道俗咸见坑戮恵始身被白刄而体不伤众大怪异言于屈丐屈丐以宝剑击之又不能害乃惧而谢罪统万平到京师世祖每加礼敬始自习禅至于殁世五十余年未尝寝卧或时跣行虽履泥涂足色鲜白世号之曰白脚师【魏书释老志】
　　隋
　　阇那屈多西天竺人文帝时至长安大兴善寺奉勅译法华等经【续文献通考】
　　普安姓郭泾阳人少出家周氏灭法隠终南山楩梓谷隋文创厯广募遗僧时谷中三十余僧皆应诏惟安自守林壑时行村聚恵益生灵后栖子午豹林谷涧之侧解困度阨止疾起生往往奇验社人有杀生者常倍价赎之令勿杀不得即引刀自割防肉曰此彼俱肉耳猪食粪秽尔噉之况人食米理足贵也众惊恚放之其感发慈善率此类以大业五年终于静法禅院【续髙僧传】
　　彭渊姓赵氏武功人年十三出家灵裕法师擅步东夏乃从而问焉居履法堂目不寻文口无谈义门人初未齿之裕异其器宇召入私室与论名理对答如影响身心如铁石裕大嗟赏遂同居宴寝论道説义终日竟夜两情相得顿写幽深后屏迹终南置寺结徒裕后勅召入朝径投渊寺帝为卜西南坡阜足称福地渊从焉今之寺墌是也大业七年卒【续髙僧传】
　　法庆帝时在长安先天寺造丈六夹柱像未成暴亡时宝昌寺大智亦卒三日而还良乆云见宫殿若王者见法庆在一像前语曰法庆造像未毕何乃令我死检簿者曰命禄俱尽像曰须成我矣可给荷叶以终其身言讫大智再生众异之往问法庆亦话其騐竟不能食每旦食荷叶一枚斋时三枚如此五年功就而卒【桂苑丛谈】
　　唐
　　昙询姓杨华隂人年二十二逺访岩隠游至白鹿山北林落泉寺逢昙淮禅师剃髪后移住鹿土谷修禅枯泉重出麋鹿绕院学徒庆瑞尝值虎鬬执锡语云同居林薮计无大乖幸各分路虎低头受命而去每入禅定七日为期或称自有禅踪斯人罕拟武徳五年弟子静休等建塔立碑【贾志】
　　志超姓田氏冯翊人方孩即喜礼佛年十七削髪云游至五台一老人防悟曰子后当佛至介休华严寺讲经脩养侍者摩斯供厨后入绵山仙窟五龙听法白鹿白兔纷纷前导至抱腹岩中禅定有青衣童子奉古佛舍利供养贞观初旱太宗祷雨不应长安父老向各名山求祷及禅师师令拜侍者摩斯斯方淅米将米汁向西少洒令急囬曰霑足矣果应太宗召入长安不就遂瞑目而化后驾至岩麓兴国寺知已化诣岩行礼时山雾迷漫善众未审名号祝天显示倐雾开恍见金字牌云空王古佛太宗乃赐佛号后岁旱祷雨輙应【山西通志】
　　昙藏姓杨氏华隂人年十五二亲为姻媾遂逃亡山泽莫知投造但念观音寻闻钟声忽见僧寺因求剃落即出门行百步回望不见乃西奔陇上求法为务晚还京邑于旌善寺行道受戒又往山东名称普闻及返京师住光明寺论发新异大唐御世造寺防昌召为上座贞观译经又召为证义皇储失御召入宫受菩萨戒翌日即瘳勅赐绢数百段皇后疾又请入宫受戒施物极多贞观九年终于防昌寺【续髙僧传】
