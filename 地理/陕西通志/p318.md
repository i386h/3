<!-- { "loadSidebar": true } -->
　　仁宗皇庆四年解州盐池为水所坏命怀孟等处食陜西红盐后以地逺改食沧盐而仍输课陜西民不堪命免之【续文献通考】　延祐三年以池为雨所坏陜西之民改食常仁红盐五年免今嵗陜西盐课　延祐六年改陜西运司为河东解盐等处都转运盐使司直中书省十月罢陜西行省所委巡盐官六十八贠添设通判一贠别铸分司印二【元史食货志】
　　顺帝至元二年九月御史台准陜西行台咨备监察御史特穆尔布哈建言近防委巡歴奉元东道至元元年各州县户口额办盐课其陜西运司官不思转运之方毎年预期差人分道赍引遍散州县甫及旬月杖限追钞不问民之无有窃照运司之例皆运官召商发卖惟陜西等处盐司近年散于民户且如陜西行省食盐之户该办课二十万三千一百六十四锭有余于内巩昌延安等处认定课钞一万六千二百七十一锭庆阳环州凤翔兴化等处嵗办课一万七千九百八十五锭其余课钞先因闗陜旱饥民多流亡准中书省咨至顺三年盐课十分为率减免四分于今三载尚有亏负葢因户口凋残十亡八九纵或有复业者家产已空迩来歳颇丰收而物价甚贱得钞为艰本司官皆勒有司徴办无分髙下一概给散少者不下二三引毎一引收价三锭富家无以应办贫民安能措画粜终歳之粮不酬一引之价缓则输息而借贷急则典鬻妻子纵引目到手力窘不能装运止从各处盐商勒价收买旧债未偿新引又至民力有限官赋无穷又寜夏所产韦红盐池不办课程除巩昌等处循例认纳干课从便食用外其池隣接陜西环州百余里红盐味甘而价贱解盐味苦而价贵百姓私相贩易不可禁约以此参详河东盐池除捞盐户口食盐外办课引数今复宜从运官设法募商兴贩但遇行盐之处诸人毋得侵扰韦红盐法运司毎歳分轮官吏监视听民采取立法抽分依例发卖毎引收价钞三锭自黄河以西从民食用通办运司元额课钞因时夹带至黄河东南者同私盐法罪之陜西兴贩解盐者不禁如此庶望官民两便而课亦无亏矣又据陜西汉中道肃政亷访使胡通奉所陈云陜西百姓许食解盐近流移渐复正宜安辑而盐吏不察民瘼止以恢办为名不论贫富散引收课或纳钱入官动经嵗月犹未得盐葢因地逺脚力艰澁今后若令大河以东之民分定课程买食解盐其以西之民计口摊课任食韦红之盐则官不被扰民无荡产之祸矣且解盐结之于风韦红之盐产之于地东盐味苦西盐味甘又岂肯舍美而就恶乎使陜西百姓一槩均摊解盐之课令食韦红之盐则盐吏免巡禁之劳而民亦受惠矣本台详所言盐事冝从省部定拟具呈中书省送户部议之本部议云陜西行台所言盐事宜从都省选官前赴陜西与行省行台及河东运司官一同讲究是否便益明白咨呈三年都省移咨陜西行省仍委河东运司正官一员赴省一同再行讲究三月初二日陜西行省官及李御史运司同知郝中顺防巩昌延安兴元奉元凤翔邠州等官与总帅汪通议等俱称当从御史特穆尔布哈及亷使胡通奉所言限以黄河为界令陜西之民从便食用韦红二盐解盐依旧西行红盐不许东渡其咸寜长安録事司三处未散者依已散州县一体斟酌认纳干课与运司已散食盐引价同见纳干课办钞七万锭通行按季输纳运司不须散引则民不受害而课亦无亏郝同知独言运司毎嵗办课四十五万锭陜西该办二十万锭今止认七万锭余十三万锭从何处恢办议不合而散本省检照运司逐年申报文册陜西止办七万三千六十余锭郝遂称疾不出其后讫无定论户部叅照至顺二年中书省尝遣兵部郎中井朝散与陜西行省官一同讲究以泾州白家河永为定界听民食用仍督所在军民官严行禁约毋致韦红二盐犯禁侵课中书如所拟行之【元史食货志】
　　明太祖洪武间河东行盐地方属陜西者西安汉中延安凤翔四府【盐政彚纂】　灵州花马池二池之盐自来不费人力煎熬下秋晴暖水面皑皑如云如霜随取随足【何孟春盐法疏】
　　英宗正统三年奏准召商纳马中盐支给不敷者河东陜西运司于广东海北盐运司兑支【世法録】
　　代宗景泰三年奏准陜西运司盐课提举司年终解但开客商某于某年月日支出官盐若干发卖某行盐地方及某月日缴到及已缴若干未缴若干其有沉匿在库通同库役人等转卖影射私盐者照私盐榜例问罪【续文献通考】
　　宪宗成化九年差御史一贠巡视河东运司并陜西灵州大小二池盐课其陜西所属闗内关南关西河西等道各分巡官带管盐法者悉听节制【盐政彚纂】　成化十七年奏准西安府人民不许兴贩灵州盐课【世法録】成化二十一年闰四月以山陜饥甚广开纳中盐
　　例【明防典】
　　武宗正徳间因延绥边费不赀户部议将河东盐引増作五钱【盐政彚纂】　正徳八年令陜西巡抚等官今后不许指以户盐名目不本部奏有明文輙便开中如违听本部并巡盐御史奏治【续文献通考】
　　世宗嘉靖四年令陜西各府州县卫所将河东行盐地方翻刋大字告示张挂晓谕但遇客商将官盐越境货卖及奸人兴贩本地自煎私盐查照律例从重问发【明会典】　嘉靖八年议准大池増三万三千六百二十六引毎引二钱五分卧引银一钱【盐政彚纂】　嘉靖九年令延绥西路及宁夏管粮佥事分管灵州大小二池【明防典】　嘉靖十三年二月户部题该户科都给事中管怀理等题为议处边储事臣等窃惟国初设立盐法専为边储故使之入粟归边下塲支盐官无科取商获重利不费转输而边仓积实谓之飞挽今则开中不时米价涌贵而易籴之难势豪大家卖窝买窝而报中之难官司科罚吏胥浸渔而输纳之难定价太髙反过本直而取利之难及至给引下塲又被官吏留难棍徒辖害挨单守支动以数年而支掣之难至于行盐地方私盐盛行民皆买贱官盐又复壅滞而发卖之难有此六难故商人有倾家荡产妻子不相见者矣商人离亲戚弃坟墓备资本出于千里之外非以重义也惟以计生息之利以资身家耳今求利未得而害反随之欲望正课之行岂可得乎正课不行私盐自盛议者不得已而权为区处乃设余盐之例如两淮报中正盐一引许带余盐二引正盐在边纳粟余盐在塲纳价故商人犹肯一二报中甘受正盐之害以趋余盐之利殊不知余盐一行虽每歳易银百数十万两而无益边储则犹徒也盐法何自而行乎臣等以为今欲通盐法须先处余盐必多减正价大抵正盐贱则私贩自息私贩息则正盐自行此不易之定论也今虽不可知而祖宗时八分二斗之制宜斟酌开中毎正盐一引定价五钱或四钱余盐一引定价二钱五分或二钱俱令在边照时上纳粟米料豆草束毎年差给事中或御史一贠赴边趂时开中禁革一应买窝占中等正盐给与引目余盐给与小票正盐下塲支给余盐径自收买正盐一引许中余盐三四引或五六引务以尽收灶丁余盐为止若或未尽再添一二倍亦无不可如此正盐价轻既有以利乎商人余盐尽收又有以利乎贫灶国课不集而自足私盐不禁而自止边储日见富厚粮饷日见充积可不动内帑而用无不裕矣【图书编屯盐议】嘉靖三十四年奏准陜西行盐地方毎盐二百斤
　　为一引毎引收银四钱五分一切挂号截角支放其收贮银两于年终解送花马池管粮衙门交收専备防秋兵马支用【明防典】　嘉靖三十五年题准将二池盐毎引定价四钱盐八石额课新増三七掣支余盐银二钱五分收纳【盐政彚纂】
　　穆宗隆庆元年题准将大小二池纳价余盐等银听延寜二镇客兵支用【明防典】　隆庆二年山西巡抚赵睿条奏河东课少利防宜定议陜西延凤所属法禁久弛退引多缴者比照折直会选富民为积盐舗户听其承买转贩所至地方官仍查覆引目户部覆奏从之【河东盐法志】　隆庆四年议准河东运司延安府地方改食池盐邠陇汧永麟逰五处仍食解盐【世法録】　汉中延安二府改食池盐【河东盐法志】　西延凤汉明初均食解盐因宋至道之旧制隆庆四年延安始改食灵盐嗣虽汉中改食大池而关南西夏相隔云栈粒盐未往空包课累明末凤翔亦改小池定例仍销河东之额引　隆庆五年题准花马大小二池盐毎引照盐八石四倍河东令各商报纳毎引増银一钱二分共五钱二分其卧引银一钱二分西路斗底银一钱五分共増课银七千有竒【盐政彚纂】
