<!-- { "loadSidebar": true } -->
　　太乙山在西安府西南八十里长安县界太乙谷中有太乙元君湫池汉武帝元封二年祀太乙于此建太乙宫【雍大记】　五台山在县南五十里一名南五台延袤十里许有竒五其上有观音寺火龙洞南山佳丽惟此为最【咸宁县志】　日月岩自牛头寺南行四十里至普光寺为终南之麓道益峻险蹑乱石冒悬崖屈曲而上至日月岩【三才图会】日月岩之下刻石篆书松泉二大字　抱子岩玉泉洞在日月岩上又八仙洞在山之西壁限以流泉非跣足不得入又上有石俨若老妪凴岩而休左有圆石明可鉴物谓之石镜【都穆终南山记】　竹谷在府南六十里【雍大记】在石鼈谷东南五台路由此入方舆记曰竹水俗谓之赤水出于媚谷【咸宁县志】　太乙谷一名灵母谷在县南六十里陆长源曰长安城南四十里有灵母谷俗呼为炭谷【宋敏求长安志】太乙谷在竹谷东　太乙在炭谷内　太乙池在太乙下迤上有吕公洞黄龙洞又有水湫　太乙湫在太乙谷内一名南山湫初在平地一日风雷移于山上下湫遂化为土【咸宁县志】自干湫既涸炭谷之水遂着灵异歴代崇为太乙湫一名龙移湫今干湫在神禾原皇甫村东【城南记】澂源池一名太一湫其上环以羣山雄伟秀特势逼霄汉水广可数丈深丈许锦鳞浮游人莫敢触鳞之大有二三尺者自昔祷雨咸在于是其南即太一殿　三官洞雷神洞俱在太一殿左金华洞在山之最髙处有积水人不能至【都穆记】　龙
　　泉在太一山普光寺上无壊尊者谈经有龙出聴故名又谓之仰天池　玉案在太乙东平齐如案古诗云云从玉案头起雨自金华洞口来　雾岩峯在玉案东【咸宁县志　按终南绵亘甚逺以其近者而言自石龞谷西南如长安之豹林子午诸谷鄠之云际子房万花鸡头白云将军牛首诸山大顶凌霄罗汉三阁圭诸神水髙冠太平曲谷黄栢乌桑华阳皂谷直谷栗谷马谷涝谷诸谷盩厔之清凉五福石楼黑凤耐山安乐诸山太微诸五泉髙山沈岭扫帚诸岭甘谷耿谷赤谷牛谷檀谷田谷就谷飞升西观东观团标黄谷韩谷芒谷虎谷骆谷强谷车谷韦谷诸谷又西南接郿之太白山自石鳖谷东南如咸宁之郊谷土门羊谷小义大义白道诸谷蓝田之七盘蒉山峣山全山王顺玉山诸山辋谷石门库谷采谷悟真蓝谷倒囘铜谷倾谷诸谷又东南接商之秦岭其终南之阳自秦岭而西如镇安之梦谷平顶长陵白崖石马天书车轮考山栗园旬山诸山西王都家圪陡赛秦诸岭蕴谷诸谷汉阴之六面石门横山马蝗箭干诸山瘦驴龙会鱼洞诸岭石泉之五攒云雾四方诸山天竹磨儿诸岭迤西亦与洋之太白接合之皆终南也并详见各县】
　　太白山【在郿县】
　　华西名山有岳山【史记封禅书】武功县有太一山又有岳山【裴骃集解】美阳县有太白山【魏书地形志】武功县太一山亦曰太白山去长安二百里俗云武功太白去天三百山下军行不得鼓角鼓角则疾风暴雨至【水经注】山半有横云如瀑布则澍雨人常以为候语曰南山瀑布非朝即暮【周地图记】郿县有太白山【隋书地理志】关内道名山曰太白【唐六典】天寳八载太白山人李浑于金星洞见老人云有玉版符命王鉷入山求得之【唐书王鉷传】其地寒氷雪之积未尝已【栁宗元碑】侯道士居太白山苦寒霜雪常集虽夏五六月赫日在上羣若焚我独皓然玉耸【陆防送侯道士序】太白山在郿县东南四十里钟西方金星之秀关中诸山莫髙于此其山巅髙寒不生草木上有铁铸山神牌三曰大阿福二阿福三阿福有湫池虽三伏亦凝氷山巅常有积雪故以太白名关中遇旱则登山取湫然山既髙寒登者多死俗传太白神能留人非也麓有鬼谷即鬼谷子授苏秦捭阖术处【三才图防】太白山常积雪望之皎然上有洞道书第十一洞天【潜确类书】
　　逹摩洞在县东南四十里太白山下云庵之后金时云庵和尚隐此明山人孙太初亦隐此洞刻逹摩像其石剖之有松栢文人呼为栢朶石俗传为逹摩传法神光处今洞北道傍有云庵和尚塔铭【郿县志】　钟吕坪在县东南五十里南山内小山不甚髙而顶寛平俗传钟吕传道于此其相近有汤峪峪内有金钱石其形上大如房屋下小如碾盘傍临深渊用手揺之即动视之隐然有金钱【凤翔府志】　三官池【按太白山旧图在山麓稍东】自清湫庙【庙在县东二十五里】至此三十三里池水清澈祷雨者多取水于此以山髙不易到也　大雪岩【按图在三官池西南】自三官池上至此二十里穿林涉潦有雷神洞再入有朝阳洞二仙桥龙盘山西望香烟山为大士佛地　万笏山【按图在大雪岩南】自大雪岩上至此三十里初名石垒山以众排矗如万笏改今名又过水七十余处十里至石垒山顶一挺秀拔萃羣之中名曰独秀　黑风岭【按图在独秀东南】自独秀上至此十五里一名神会夭坡皆黄土自六月朔至月终雾撤山显曰开山其先后为雾雪所塞曰封山山中狼虎虺蟒熊罴之属最伙人罕至者　松花坪【按图在黑风岭西南】自黑风岭上至此二十里苍松数万丛欝森列登此坪甚险下有水洞景极佳　二仙山【按图在松花坪西南】自松花坪至此二十里山有二石如人其下有下坂寺又十里至望仙石　救苦岭【按图在二仙山东南】自望仙石至此二十里险峻益甚又十里至上坂寺人行乱石间防确相错又三里至寒风关　神洼【按图在救苦岭西南】自寒风关至此二十里皆直上如縁墙壁土人言太白常放异光现神像或星光如斗大至此鸟兽草木甚稀境凛冽不可处又三里至魔女岭又三里至东天门　冲天岭【按图在神洼东南】自东天门上至此四里有雷神峡皆陡絶下视多股栗　分天岭【按图在冲天岭西南】自冲天岭至此五里西风起则山东向阳颇热山西面风虽大暑若祁寒一山之间暄寒顿异故名　孤魂洼【按图在分天岭西】自分天岭至此五里径既险峭风复凄寒人行岭上风起必伏若起则吹堕如叶矣更有观云海处极佳宇宙茫然云如叠絮在海中洼之上有三山九牙十二重楼诸胜髙挿碧空又十八里至二里关又里许至金锁关鸟兽草木絶无矣山势森罗石貌有若人拱立者行相揖者坐相戏者竒兽卧者鼎彛列者　大太白池【按图在孤魂洼西南】自金锁关至此里许池广三十余亩清鉴毛髪无寸草防尘亦无他水族惟龙潜焉池面常放五色光万字光夀字光珠光油光各肖其人防叩则应否则无池为云雾笼不常见曰封池祷而后见曰开池余六池皆然　雷神池【按图在大太白池东南】自大太白池上至此三里池在洞中有亘古凝氷洞上有石塔名观星楼又有龙凤二小池二太白池【按图在大太白池西南】自大太白池过稻地洼至此十里池大数亩又五里至三太白池大亦数亩其傍不可久憇久则雷电疾至　玉皇池【按图在大太白池东南】自三太白池至此十里大二十余亩其东为龙门有龙可见又上有走马岭相传为山神乘马处石上蹄迹宛然　佛池【按图在玉皇池西】自玉皇池至此十里大数亩又五里有三清池池傍金背枇杷甚多撷其叶可疗百病诸池皆神所司凡祷者以黄楮投之诚则楮沉若有掣入者否则楮浮自清湫庙上至三清池共计二百九十里【贾鉝太白山祷雨记】武功山在太白山南即古垂山今呼为嶅山【贾志】武功县东有垂山古文以为惇物【汉书地理志】武功县有武功山【九域志】太白武功二山在郿县盖旧武功县地【雍大记】　枫木凹即武功东界自凹十五里许至迎仙桥桥北为图坪庵一名小桃源又十五里有葛仙坛　白鹤在葛仙坛上云雨皆出其下白鹤仙居之武功水发源其巅相传为葛仙炼丹池　雷崖在炼丹池西北游者必絙掖而升人或防之即迅霆霾曀故名雷崖上有数十洞恍惚有人居其中可望而不可即盖葛仙藏书处又其阻有齐云山山径亦澁惟猎者时入焉【三才图会】
　　瓦窰山在太白山西其相近有驼羊【郿县志】
　　四嘴山在太白山北其上有仰天池【凤翔府志】山峦若叠障迤凌髙比登太白则俯瞰若冈阜矣【郿县志　按太白山之阳为洋县境如洋县之石柱青山神明琉璃寒泉宋军华阳福仁女冠金紫三岭南岐诸山合之皆太白也详见洋县】
　　程大昌雍録曰西域传云于阗南山东出金城与汉南山属数千里未尝间断故李吉甫在元和间核关中终南山所厯而着诸郡县自鄠郿武功以至长安万年每县皆着终南又曰终南既髙且广多产百物故禹贡曰终南惇物也不当别有一山名惇物也武功县有太一山垂山汉志引古文而曰太一者终南也垂山者惇物也则是各为一山不知其何所本王应麟通释曰西京赋以终南太一并列唐六典又以终南太白并列明非一山盖终南南山之总名太一太白此山之别号胡渭禹贡锥指曰古终南止于盩厔自秦徙都于汧国人作诗以终南起兴终南逺接岍岐盖自此始汉人又以都南之山为秦岭而终南则以武功之太一当之殊不可晓按西征赋注太一明与终南别山窃意太一垂山皆禹贡之惇物后人改名离为二山耳盖垂山即太一之北也后人又以太一之南为武功其北为太白在禹贡则总为惇物郭景纯所谓一实数名者也雍録谓不当别有一山名惇物此臆説也雍録又曰古图志无言太白即为太一者万年县炭谷有太一祠始可命为太一而非武功之太白矣古文谓武功之终南即太一是殆误认而世人莫或正之耳马理通志亦曰太一者犹曰天下第一山也今考太乙谷西名五台山者即太一山也南山秀丽惟此为最夫谷为太乙则山为太一无疑矣按诸説纷纷皆由人多信今疑古致成聚讼窃谓班固秦人宁不知终南之宻迩京兆而必逺以属之扶风且以杜郦诸人之博核亦贸然皆沿其误也哉盖终南一山绵亘虽逺而郿之太白武功独为峻絶故古有去天三百之谚今观终南他处崇岩絶巘不可胜数然犹为人迹所可至惟太白四时积雪最为髙寒由来罕穷其巅意汉志以为在武功者不过举最髙者以为指名盖谓太一本属终南而非谓终南之果专于太一也即今以终南系之西安又安得谓终南専属西安哉又武功即垂山古文之惇物今之所谓嶅山也雍録为终南即惇物固属臆断而锥指谓太一即垂山亦非确论至若咸宁县南之五台有太乙峰太乙谷太乙池皆以古有太乙祠得名即以此命为太一山亦无不可但以汉志之太一即指此则亦曲説耳因终南为秦域重望故特援引众説附辨于此俟博识者考焉　又按终南一山首联羌陇尾蟠商洛左渭右汉挟二水以分流北雍南梁为两州之界划九岐梁拱揖于其后太华讙举耸矗于其东兼以防道潜通楚豫蚀中直达梁洋灙骆悬车襃斜绾毂类皆由间道以出奇亦可因地形以设险古以关中为天下之脊实以终南为关中之脊也是以丰镐卜宅文武肇兴秦汉于此定都隋唐因之奠鼎皆以其形胜之雄也然而王气所钟不常厥邑昔人云在徳不在险谅哉龙门山【在韩城】
