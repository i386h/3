<!-- { "loadSidebar": true } -->
　　尚衡字一中同州人治丙辰进士拜工科给事中清宁宫灾衡上封事以为天子倦勤所致会诏求直言两上书各陈四事其后又造延寿塔衡上书极谏上为改容罢其役已迁吏戸二科数劾论诸大臣不法事武宗即位上封事二十条词皆切直于是当路衔之出为浙江右参议岁饥赈贷多所全活陞左叅政复改山西河东道下车戢横藩擒巨盗移守兾宁会流贼攻太原锋甚锐时官兵已调防泽潞衡募勇壮严城守又檄材官设伏盘驼谷中防贼南遁贼侦知卒逸去廵按素不喜衡至是劾其玩冦衡亦上书自理皆左迁衡迁汉阳知府至郡旬余卒衡负志节不能下人居朝劲直敢言廷臣无不敬惮及见妒外补气不少降尝入贺时逆瑾用事恶人高帻或令衡暂易衡愤曰丈夫宁为一刑余改度乎其特立类此子班爵字宗周少英敏好学精研理窟随衡在浙衡令师事王文成故所诣益邃举治甲子乡试任安居令刚果勤励政举民安季子班命以明经丞阜城以戆直不阿上官弃职归人谓其不负家训焉【同州志】
　　周熊字应文长安人治丙辰进士正德间按滇任法不少贷一时贪墨望风解组【云南通志】
　　杨武字宗文岐山人治丙辰进士知淄川县锄恶弭盗理寃滞课耕织积仓粟拓学规兴诗书赈贫乏疏淄河灌田利頼甚溥召拜监察御史按河南正德初按顺天诸郡县时刘瑾用事事多牵制武通达下情宣布朝廷德意一切敷陈无所顾避擢大理寺左寺丞勘视大同边务弹劾屯田不均军役耗损诸弊政不少贷超拜左佥都御史廵抚宣府罢归【贾志】
　　石禄字君锡华州人治己末进士拜南给事中卓有建论权豪敛迹陞山西佥事去淹狱赈饥馑又尝解宁武闗围晋人深頼之丁艰归再补四川佥事平僰蛮有功终四川叅议【华州志】
　　吉时字惟可长安人治壬戌进士由庶吉士改给事中建言忤瑾谪死【西安府志】
　　张琏字汝器耀州人治壬戌进士授行人选为御史时刘瑾数以礼意招琏琏不往瑾怒欲中伤竟无隙廵按湖广治其党不法事瑾怒甚将逮系会瑾败不果迁按察时晋府仪賔某以杀人成狱武庙驻跸太原县君重赂江彬矫称天语赦仪賔死琏曰宪臣为天子守法今天顔咫尺琏未奉明诏顾信公口传耶彬语塞寻陞侍郎奉勅督宣大粮储数有论奏忤权相自劾乞罢黜乃以左侍郎致仕【耀州志】
　　田登字有年长安人治乙丑进士任刑曹适武宗幸南海子五日不返登率同僚跪门大呼曰请驾回请驾回陛下纵自乐如宗庙太后何上亦不之罪也后官至参政【长安志】
　　秦伟字世观三原人与马谿田讲诚敬之学登治乙丑进士授户部主事督宣大边饷监军张永欲赏所私伟不与永竟阻出守保定有中贵占民田舎伟执奏不法状中贵敛迹迁山西叅政戆直愈着令行禁止弊絶风清抚按忌之罢去【贾志】
　　王九峯字寿夫鄠人正德戊辰进士授御史廵视居庸开险阻简行伍利器物时练习卫官怠惰侵渔者必惩主将贪懦者必斥按顺天旌防去贪畿内大治其年秋驾幸居庸九峯率同列諌止前后三十疏不允出为金华知府德政茂着嘉靖甲申擢山西副使备兵偏头闗乞归卒【贾志】
　　韩邦靖字汝庆朝邑人正德戊辰进士除工部虞衡主事部檄监收十库时宦势正炽邦靖至库羣宦不为礼乃自坐前席署案如旧礼又檄监收黑窑厰厰亦宦者主之弊尤甚邦靖至厰乃躬自视秤羣宦曰吾辈厚费而来此欲何为邦靖弗顾次当浙江抽分下令非巨材若竹木成器者皆免徴比代正课且不足部科皆以法奏邦靖邦靖亦自劾宰臣知其事得原已陞员外郎檄往直陜西山西查徴歴年匠班值见其民贫甚建言宜罢徴不许以乾清宫灾竟罢之天子方以灾异下诏求直言邦靖归上疏天子震怒系锦衣狱给事中李铎率众论救乃夺官为民世宗初起擢山西布政司叅议分守大同革奸弊恤民隠权豪敛迹又以边邮之地兵粮所系分守官故事无印乃上疏请给闗防时朝廷修定防功赏邦靖以兄终弟及天叙所宜诸臣何功之有亦上疏论皆不报大同岁饥又入奏乞发内帑赈济事下部不许且驳之邦靖复抗疏论列部司颇不悦邦靖遂上疏乞休疏拜即去邦靖矜名节孝弟友恭尤为切至学有渊源自幼即以经济为志冀北父老诵其行事有泣下者【苑洛集】
　　王元凯字尧卿盩厔人正德辛未进士拜兵科给事中时戸部郎王崇庆以言事系廷尉元凯上章论救上怒诏诣左顺门对状元凯曰主事郎官因言系狱凯谏官以言得罪固其分也苐权奸诛灭未久朝廷不可复罪言者以滋祸端上感悟释崇庆时中贵用事公卿皆因闗说元凯切谏不报乃力疏恳致仕弟元正字舜卿凯同榜进士官翰林院检讨武宗幸宣大述五子之歌以讽以议大礼谪戍茂州卒【西安府志】
　　东郊字希宋华州人正德辛未进士歴官浙江道御史值武庙将幸居庸抗疏諌止时钱宁怙宠纳贿据实论奏江彬窃弄威福扰害郡邑郊力为禁止奸党衔恨共肆萋菲左迁潞州判官致仕【西安府志】
　　刘储秀字士竒咸宁人正德甲戌进士授刑部主事歴郎中多所平反録囚蜀中全活尤众戊子擢山西提学副使崇雅黜浮士风丕变晋右副都廵抚辽东整饬边方治绩茂着内擢戸部尚书总督仓塲督理西苑农事时陶仲文方幸至以三孤兼宗伯储秀于仲文独不为礼寻改兵部尚书例疏辞疏中语及复套事严嵩方借复套谋陷夏言因与仲文交搆上前遂削籍【冯少墟集】
　　张原长安人正德甲戌进士授吏科给事中即上疏言十二事曰正守令择将帅理刑狱汰冗食省征敛减工作恤士卒明赏罚礼大臣开言路崇天道进德学忤防降贵州新添驿丞学者闻原名莫不裹粮负笈而从经所指授辄充然有得士风为之一变嘉靖改元复召兵科给事中原感知遇益以谏诤为己任言皆剀切凡论国家大计及进贤退不肖词严色正上多嘉纳三年七月以谏大礼被杖死阙下先是原有停司礼监请乞一疏中贵人衔之杖独重竟至不起穆庙初奉世宗遗诏复原官録其后【冯少墟集】
　　刘琦字廷珍洛州人举正德甲戌进士授行人擢兵科给事中敷陈六事议论剀切复极言差放冬衣布花之弊皆报可锦衣卫多权右冒领官银取利琦防得其情寘于法他如峻宫墙之禁严宿卫之铺一劾而中官逮罪者四十人未几奉命清军条奏三十事咸切中时弊大臣及中官凡有请嘱琦必劾治之虽事干勲戚不顾也【贾志】妖人李福达坐死其子以烧炼术往来武定侯郭勋勋为福达代辨给事中刘琦劾勋交通逆贼明受贿赂福达既应伏诛勋无可赦之理帝以劾勋者为朋奸陷正命逮系诏狱戍边穆宗立遇赦乃还【纪事本末】
　　李朝纲字振之武功人正德丙子举人初为闻喜令清洁自持宪司有恶其形已者因查钱谷突入县署亲检笥中惟书一帙公服一袭纲妻纺绩以马矢为防宪司叹服首荐之擢御史廵歴所至凡有见闻必入告墨吏望风而化迁岢岚副使清直犹昔多所建白竟以执法弗谐于俗罢归【武功志】
　　胡侍字承之咸宁人正德丁丑进士歴官鸿胪少卿时追尊献帝议者力辩两考之非侍上言祖训兄终弟及葢严嫡庶防觊觎尔鲁婴齐不受命归父汉病已不受命昭帝何以受命为哉唐睿宗不当兄中宗宋太宗不当兄艺祖以其为君也不当称兄则不当称伯明矣上怒出为潞州判官【西安府志】
　　许宗鲁字东侯咸宁人正德丁丑进士授云南道御史刷巻苏徽尽按诸大猾寘之法所入银谷至百数十余万世宗初廵按宣大时将卒素骄悍宗鲁罪其甚者将卒帖然先是太监刘祥干没边饷以万计罪止罢镇宗鲁请下祥于狱祥大惧即如数抵偿御史曹嘉论诸大臣不法事有给事希大臣意劾嘉宗鲁力奏嘉无罪获免至劾武定侯郭勋太监萧敬两疏言尤切至宣大故有大边正德初以地逺弃不守宗鲁行边奏请补筑已视湖广学政士风丕振未几廵抚保定覈驿传均徭赋筑堤捍滹沱河有功赐玺书旌焉庚戌以都御史驻昌平修边墙三百里墩堡数百陵寝以安移抚辽东增盐课归民田之占于诸军者辽人甚赖之致仕归【贾志】从坤字载阳宗鲁孙中万防乙酉乡荐初仕覇州守洁已奉公不畏权珰州人颂之擢台中以耿直左迁淮安府水利同知开泇治黄漕艘飞渡以功擢南工部员外【咸宁志】
　　许忠洵阳人正德丁丑进士初授行人选山东道御史敢言不避以议大礼忤防谪判亳州卒同时议礼不阿者有御史来聘三原人郎中赵儒华隂人大理评事王光济商州人皆忤防受廷杖聘谪丹棱令除虎患民歌思之陞四川按察使儒歴叙州永州知府力行教化入觐以戆直忤冢宰罢光济官歴山左运使治亦有绩【贾志】
　　王懋字昭大咸宁人正德丁丑进士授行人以谏止南巡廷杖左迁国子学正嘉靖初诏复行人寻拜监察御史时廷臣议礼不合相继去位有杖死者懋上疏论救谪典史数迁至怀庆知府卒【西安府志】
　　杜鸾咸宁人正德辛巳进士授大理评事李福达之狱郭勋居间席书助之鸾请将二人先正国法徐命多官集议疏上鸾逮治削籍【西安府志】
　　王用賔字允兴咸宁人正德辛巳进士授翰林院编修歴清署三十余年以讲官侍经筵启沃开陈世宗每目礼之晋秩宗伯值穆宗在裕邸诞嗣并奉诏议孝烈皇后袝庙两事时际讳忌朝臣率多异同公力持宜称皇孙主袝庙议先后疏入俱称防以忤严嵩置留京宰【咸宁志】
　　张纬字文之咸宁人正德辛巳进士嘉靖初擢御史时有以佛老进者纬抗疏直谏不报江南民邓愈唐为仇家诬执系狱数年不决纬立剖雪之廵视居庸诸闗所至练武修备发奸摘伏边人颂之大同有变纬奏恩浮于威无以示戒宜有震动以彰天讨上纳之奉命按辽东会疾卒贫不能具棺殓【贾志】
　　刘仕字以学中部人正德辛巳进士授刑部主事世宗立欲考兴献仕伏哭奉天门上大怒廷杖三十不死久之起为员外郎歴郎中谳狱山西御史马録质以张寅罪状仕言寅为李福达不疑乃移寅诏狱以武定侯郭勋庇寅劾之廷杖谪戍柳州穆宗即位以遗诏起太仆少卿谢病不就子光升官新泰知县刚正不阿有父风【贾志】
　　李恭榆林卫诸生例授秦府典膳正德十三年武宗西狩恭抗疏请诛权奸江彬闻之矫诏下行在锦衣狱煆炼死之子大兴逮系诏狱嘉靖改元廵抚姚镆奏恭死于忠赠纪善大兴亦以清介称【延绥志】
　　雒昂字仲俛三原人嘉靖癸未进士累擢吏科给事中未三年疏凡数十奏直声着闻出为四川佥事歴河南布政使陞廵抚奏议条陈期月间六十上徽藩不道昂抗疏劾之被逮廷杖毙阙下【三原志】
　　李宗枢字子西富平人嘉靖癸未进士授诸城令邑多卫弁巨室夺民田宗枢按治归故侵地县隣海夙称盗薮宗枢在邑三载盗皆屏迹戊子擢御史宣大有警敕枢按之陈边务十一事诏用之边境果宁抗疏论总宪阿附及少司马副都不法事皆坐免出为颍州兵备迁河南叅议转副使上南廵擢按察使分督扈从之役中官敛戢拜佥都廵抚河南素性坚直防正无所阿避尤轸民隠陈灾疫请赈恤凡章奏入告期于通达下情无所隠讳多得请中州民甚德之以病归【富平志】
　　刘玑白水人嘉靖乙酉举人任井陉令岁饥多方赈济上疏请镕佛铸钱以救荒不报因执辨疑狱忤台使左迁武昌教授楚王谒庙由中道玑直言非礼时论韪之【耀州志】
