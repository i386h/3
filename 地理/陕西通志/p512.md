<!-- { "loadSidebar": true } -->
　　周仁其先任城人以医见景帝为太子时为舍人积功迁至大中大夫景帝初立拜仁为郎中仁为人阴重不泄常衣弊补衣溺袴故不为洁清以是得幸入卧内于后宫秘戏仁常在旁上时问人仁曰上自察之然亦无所毁景帝再自幸其家家阳陵上所赐甚多然终常让不敢受也诸侯羣臣赂遗终无所受武帝立为先帝臣重之仁乃病免以二千石禄归老于家子孙咸至大官【汉书本传】
　　棓生【安陵卜者】袁盎家居多怪乃之棓生所问占【汉书袁盎传　按袁盎家安陵】棓生秦时贤士善术者也【袁盎传注】
　　许博昌安陵人善陆博窦婴好之常与居处其术曰方畔掲道张张畔掲道方张究屈元高高元屈究张三辅儿童皆诵之法用六箸以竹为之长六分或用二箸博昌又作大博经一篇【西京杂记】
　　盖元【西域人】武帝平西域得胡人善蹴踘者盖元便捷跳跃帝好而为之羣臣不能谏【弹碁经序】
　　徐禹【长安人】武帝元封七年厯纪废坏廼造汉太初厯元鳯三年太史令张寿王言黄帝调厯汉元年以来用之今阴阳不调更厯之过诏课诸厯疏宻长安徐禹治太初厯第一寿王治黄帝调厯皆疏濶又言黄帝至元鳯三年六千余岁长安单安国安陵桮育治终始言黄帝以来三千六百二十九嵗不与寿王合故厯本之验自汉厯初起尽元鳯六年三十六岁而是非坚定【汉书律厯志】
　　古掾曹【京兆人】学从横揣摩弄矢揺丸樗蒲之术为都掾史四十余年善訑谩二千石随以谐谑皆握其权要而得其欢心赵广汉为京兆尹黜之终于家京师排戏皆称古掾曹【西京杂记】
　　毛延寿杜陵人陈敞平陵人刘白新丰人阳望下杜人樊育长安人并永光建昭中画手时元帝后宫既多使图其状每披图召见诸宫人竞赂画工钱帛独王嫱貌丽意不茍求工人遂为丑状及匈奴求汉美女上按图召昭君行帝见昭君貌甚悔之而籍已定乃穷其事画工皆弃市籍其家赀皆巨万毛延寿画人老少美恶皆得其正陈敞刘白并工牛马飞鸟众势但人物不及延寿阳望樊育亦善画尤善布色【厯代名画记　按本传画手共六人其一乃洛阳龚寛也以非秦产故不载】
　　丁缓【长安巧工】常为满灯七龙五鳯杂以芙蓉莲藕之竒又作卧褥香炉一名被中香炉本出房风其法后絶至缓始更为之为机环转运四周而炉体常平可置之被褥故以为名又尝作九层博山香炉镂为竒禽怪兽穷诸灵异皆自然运动又作七轮扇连七轮大皆径丈相连续一人运之满堂寒颤【西京杂记】
　　杜夫子【杜陵人】善奕棋为天下第一人或讥其费日夫子曰精其理者足以大禆圣教【西京杂记】
　　蒒翁者长安善相马者也于边郡求得骏马骑以入市去来人不见也后劳问之因请观焉翁曰诸卿无目不足示也【桓谭新论】
　　山子道【冯翊人】博物志曰汉世冯翊山子道王九真郭凯等善围棋【三国志魏武帝本纪注】
　　魏
　　马钧【扶风人】巧思絶世傅序之曰马先生天下之名巧也为博士居贫旧绫机五十综者五十蹑六十综者六十蹑先生患其丧功费日乃皆易以十二蹑为给事中与常侍高堂隆骁骑将军秦朗言及指南车明帝诏先生作之都内有地可为园患无水以灌之乃作翻车令童儿转之灌水自覆更入更出其巧百倍于常其后人有上百戏者能设而不能动帝问可动否曰可动其巧可益否曰可益受诏作之以大木雕构使其形若轮平地施之潜以水发设为女乐舞象至令木人击鼓吹箫作山岳使木人跳丸掷劒缘絙倒立出入自在百官行署舂磨鬭鸡变巧百端见诸葛亮连弩曰巧矣未尽善也作之可令加五倍又患发石车敌人之于楼边悬湿牛皮中之则堕石不能连属而至欲作一轮县大石数十以机鼔轮为常则以断悬石飞击敌贼使首尾电至尝试以车轮悬瓴甓数十飞数百步先生之巧虽古公输般墨翟王尔近汉世张平子不能过也【魏志杜防传注】
　　晋
　　王雕【新平人】初苻坚即伪位雕陈说图谶坚大悦以雕为太史令尝言于坚曰谨按谶云古月之末乱中州洪水大起健西流惟有雄子定八州此即三祖陛下之圣讳也又曰当有草付臣又土灭东燕破白虏氐在中华在表案图谶之文陛下当灭燕平六州愿徙汧陇诸氐于京师三秦大戸置之于边地以应图谶之言坚访之王猛猛以雕为左道惑众劝坚诛之雕临刑上疏曰臣以赵建武四年从京兆刘湛学明于图记谓臣曰新平地古颛顼之墟里名曰鸡闾记云此里应出帝王寳器其名延寿寳鼎颛顼有云河上先生为我隐之于咸阳西北吾之孙有草付臣又土应之湛又云吾尝斋于室中夜有流星大如半月落于此地斯盖是乎愿陛下志之平七州之后出于壬午之年至是新平人得之以献器铭篆书文题之法一为天王二为王后三为三公四为诸侯五为伯子男六为卿大夫七为元士自此以下考载文记列帝王名臣自天子王后内外次序上应天文象紫宫布列依玉牒版辞不违帝王之数从上元人皇起至中元穷于下元天地一变尽三元而止坚以雕言有征特赠光禄大夫【晋书符坚载记】
　　北魏
　　周澹鄠人多方术尤善医药为太医令太宗尝苦风头澹治得愈由此见宠位至特进赐爵成德侯【魏书本传】
　　赵胡【京兆人】宣武灵皇后胡氏司徒国珍女也产之日赤光四照京兆山北县有赵胡者善卜相国珍问之胡云贤女有大贵之表方为天地母生天地主勿过三人知也【魏书皇后传】
　　王伯达【扶风人】卢渊年四十尝诣长安将还诸相饯送者五十余人别于渭北有相者扶风人王伯达曰诸君皆不如此卢郎虽位不副实然德声甚盛望逾公辅后三十余年当制命闗右愿不相忘后渊果为安南将军督闗右诸军事相者年过八十诣军门请见言叙平生未几拜仪曹尚书【魏书本传】
　　隋
　　韦鼎字超盛京兆杜陵人少通脱博涉经史明阴阳逆刺尤善相术仕梁遭父忧哀毁过礼殆将灭性侯景之乱兄昂卒于京城鼎负尸出寄于中兴寺求棺无所得鼎哀愤恸哭忽见江中有物流至鼎异之往见乃新棺也因以充殓元帝闻之以为精诚所感侯景平歴中书侍郎陈武帝在南徐州鼎望气知其当王遂寄孥焉因谓曰后四岁梁其代终天之厯数当归舜后明公天纵神武继絶统者无乃是乎帝大喜因而定防及受禅拜黄门侍郎转廷尉卿大建中为聘国主使至德初鼎尽货田宅寓居僧寺友人问其故答曰江东王气尽于此矣吾与尔当葬长安期运将及故耳初鼎之聘周也尝与高祖相遇鼎谓高祖曰观公容貌故非常人神鉴深远亦非羣贤所逮岁一周天老夫当委质愿深自爱及陈平待遇甚厚高祖命鼎还杜陵鼎考校昭穆自楚太傅孟以下二十余世作韦氏谱七巻开皇十二年除光州刺史以仁义教导务清静部内肃然咸称其神【隋书本传】
　　来和字顺长安人少好相术所言皆验高祖微时诣和相和谓高祖曰公当王有四海及为丞相拜仪同既受禅进爵为子和同郡韩则尝诣和相和谓之曰后四五当得大官人初不知所谓则至开皇十五年五月而终人问其故和曰十五年为三五加以五月为四五大官椁也和言多此着相经四十巻【隋书本传】
　　杨伯丑冯翊人好读易隐于华山开皇初被征入朝见公卿不为礼无贵贱皆汝之人不能测也高祖召与语竟无所答赐之衣服至朝堂舍之而去尝有张永乐者卖卜京师伯丑每从之游永乐为卦有不能决者伯丑輙为分析爻象寻幽入微永乐嗟服自以为非所及也伯丑亦开肆卖卜国子祭酒何妥尝诣之论易闻妥言倐然而笑曰何用郑王弼之言乎久之微有辨答所说辞义皆异先儒之防而思理妙论者以为天然独得非常人所及也竟以寿终【隋书本传】
　　临孝恭京兆人明天文算术高祖甚亲遇之每言灾祥之事未尝不中上因令考定阴阳书官至上仪同【隋书本传】
　　宇文恺字安乐【忻弟夏州人】家世武将诸兄并以弓马自达恺博览书记解属文多伎艺高祖践祚诏领营新都副监高颎虽总大纲凡所规画皆出于恺上建仁寿宫拜仁寿宫监炀帝即位迁都洛阳以恺为营东都副监寻迁将作大匠恺揣帝心宏侈于是东都制度穷极壮丽帝大悦之进位开府拜工部尚书及帝北巡欲夸戎狄恺为大帐其下坐数千人帝大悦又造观风行殿上容侍衞者数百人离合为之下施轮轴推移倐忽有若神功帝弥悦前后赏赉不可胜纪卒諡曰康【隋书本传】
　　何稠字桂林国子祭酒妥之兄子父通善琢玉江陵平随妥入长安开皇中累迁大府丞稠博览古图多识旧物波斯尝献金线绵袍组织殊丽上命稠为之稠锦成逾所献者上甚悦时中国久絶琉璃作匠人无敢措意稠以绿瓷为之与真不异寻加员外散骑侍郎开皇末桂州俚李光仕为乱诏稠讨之以勲授开府仁寿初文献皇后崩稠与宇文恺参典山陵制度稠性少言善候上防由是渐见亲昵大业初炀帝将幸扬州敕稠讨阅图籍造舆服羽仪送至江都稠于是营黄麾三万六千人仗及车舆辇辂皇后卤簿百官仪服依期而就送于江都帝善之以稠守太府卿领少府监辽东之役帝遣稠造桥二日而就初稠制行殿及六合城至是帝于辽左与贼相对夜中施之高丽望见谓若神功稍加至右光禄大夫从幸江都遇宇文化及乱归于大唐授少府监卒【北史本传】
　　唐
　　李淳风岐州雍人父播仕隋弃官为道士号黄冠子以论譔自见淳风幼爽秀通羣书明步天厯算贞观初以将仕郎直太史局制浑天仪诋摭前世得失迁太史丞太宗得秘谶言唐中弱有女武代王以问淳风对曰其兆既成已在宫中又四十年而王夷唐子孙且尽帝曰我求而杀之奈何对曰天之所命不可去也徒使疑似之戮淫及无辜且四十年而老老则仁虽易姓不能絶唐若杀之复生壮者则陛下子孙无遗种矣帝采其言遂止淳风于占吉凶若节契然当世术家意有鬼神相之非学习可致终不能测也以劳封乐昌县男撰麟德厯代戊寅厯候者推最宻自秘阁郎中复为太史令卒【唐书本传】
　　阎让字立德以字行万年人父毗为隋殿内少监本以艺进故立德与弟立本皆机巧有思武德初为秦王府士曹叅军迁尚衣奉御制衮冕六服腰舆伞扇咸有典法贞观初歴将作少匠防治献陵拜大匠即洪州造浮海大船五百艘遂从征辽摄殿中监规筑土山破安市城师还至辽泽淖不可通立德筑道为桥梁无畱行帝悦赐予良厚又营翠微玉华二宫擢工部尚书永徽五年领徒四万治京城卒諡曰康立本显庆中以将作大匠代立德为工部尚书总章元年拜右相初太宗与侍臣泛舟春苑池见异鸟容与波上悦之诏坐者赋诗而召立本侔状阁外传呼画师阎立本时已为主爵郎中俯伏池左研吮丹粉望坐者羞怅流汗归戒其子曰吾文辞不减侪辈今独以画见名与厮役等若曹慎毋习然性所好虽被屈亦不能罢也既辅政无宰相器时姜恪以战功擢左相故时人有左相宣威沙漠右相驰誉丹青之嘲諡文贞立德孙知微为豹韬卫将军武后时突厥黙啜请和亲后遣知微摄春官尚书防送武延秀聘其女黙啜怒非天子子囚延秀挟知微入冦朝廷以知微卖国夷其族子则先以武三思壻免死宗在藩时以善割防宠开元中有司奏拟供奉姚崇以为则先刑戮家不可畱京师诏曰朕在外日尝驱使宜令供奉【唐书本传】
