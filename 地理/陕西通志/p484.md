<!-- { "loadSidebar": true } -->
　　杜松号鹤林榆林人少负胆决精骑射军中目为飞将万厯间火落赤纠套骑吉能屡为边患松从总兵官麻贵为前锋屡破走之积功至坐营中军二十三年领兵出常乐塞先登陷阵论功最进实授参将继败火落赤于安定又败铁雷于砖井威名日起请告归松在军与士卒同甘苦纪律甚严又骁果善战松去边四年督抚以边事急交荐之诏起原官协守延绥东路炒忽拥众寇孤山之红崖堡松率精骑直前搏之斩其部长十二夺驼马铠仗无算进都督佥事挂征西将军印专守延绥三十四年大败火落赤于安边塞吉能邀王封不得大举宼边又勾东西部入犯松分驰应御诸部皆退走多弃其所掠人畜辎重去西陲倚为保障复告归四十六年
　　王师破抚顺铁岭中外大震言官争荐以原官起驻沈阳破家募士及苍头庐儿得数千人疾驰出关四十七年春经畧杨镐分四路出兵松一军出南路经畧原期三月朔进兵松自负夙将先二日三鼓严装出抚顺
　　王师闻松先出亟简精锐三万骑悉力御之松越五岭渡浑河已半渡忽万骑遮击军冲为二车营鎗炮在后水急不能即渡林间伏四起自午至酉血战力竭全师殱焉松碎首沦没寸骨不存【续表忠记】
　　袁应泰凤翔人由永平道陞辽抚适熊廷弼被论代为经畧辛酉二月
　　王师渡浑河临辽城至三月二十三日城破经畧登楼拜疏佩印剑自裁内侄姚居秀从之仆唐世明抚尸大恸焚楼而死【续表忠记】
　　段展泾阳举人厯自在州知州转饷出关驻沈阳时日晕异常展移牒经畧言天象示警宜预饬边防逾月而沈阳城破展死之【续表忠记】
　　姬文字士昌华州人万厯癸卯举人谒选滕县知县莅任三日白莲贼攻滕县时滕民什九从贼公徒步呌号登陴才数十人问民何以从贼则曰祸由董二董二者延绥巡抚某子也公登城呼贼曰若等以董二故挺而走险吾执董二治其罪以伸若寃若等复为良民可乎公长身赤面髭髯奋张乘墉大呼声殷殷动楼橹贼望见以为神人讙呼罗拜俄而箭发于西隅二贼毙焉视之则延绥沙栁簳也贼愤盈肉薄而上遂不可御公绯衣坐堂上嚼齿骂贼贼前搏公裂其冠裳以锒铛鎻之公大骂胡不速杀我越三日为诗八章书于屋壁以印状授门役魏显炤家僮守务北向再拜自缢而死遂葬于官署之池侧贼考掠显炤索印显炤及守务骂贼死之诏拜录显炤守务复其家【墓志】
　　杨愈懋潼关衞人万厯末为中军都督天啓癸亥蜀奢寇乱命愈懋总镇四川获捷功者五急欲进扫其巢遂率师至江门候援兵不至愈懋曰事不可为矣乃以勑印赍巡抚望阙遥拜曰此战犂庭社稷之福茍或失利以死从之决计深入竟遇害妾王氏闻讣绝粒死【潼关志　按奢崇明乱蜀是天啓中事愈懋尽节必在此时潼关志作佘酋当是奢佘音近相讹耳】
　　牛彩南郑人以明经为成都敎授多士奉为师表为奢贼所执不屈被杀【汉中府志】
　　郑国昌字天符邠州人万厯丁未进士任永平兵备道己巳
　　王师下永平有劝出亡者国昌厉叱之先令妻子缢死乃从容自尽事闻追赠太仆寺卿从祀表忠祠【畿辅通志】子奉先以荫歴衡州府同知亦殉难【邠州志】
　　党还醇字子真三原人天啓乙丑进士为良乡令有声己巳城破死之妾媵友仆死者一十二人事闻赠光禄寺丞【贾志】
　　高运馨神木人崇祯初王嘉倡乱运馨被掠拷索财帛因极骂投河死时贼入贡生苏万元室万元瞪目骂不已贼怒斫之又有秦光祖李亨俱泾阳人仗义讨贼俱力竭而死【贾志】
　　薛永誉吴堡人嵗贡崇祯三年贼大起七月犯吴堡之川口永誉先奉母居城中身率众守虎头二寨攻围旣久永誉知力不支尽趣寨中老弱渡河永誉自断后以御贼贼众猬集矢石如雨遂入河中死又安定王俊彦字升庸素重气节寇陷城閤室自缢【贾志】
　　秦三辅字陆海万厯戊午举人令新城值吴桥兵变直攻新城三辅率众守陴身被七创而死【三原县志】
　　方振寰字斗华城固人崇祯丁夘举人任山东福山知县城破死之【贾志】
　　梁体坤字宁宇临潼人增广生崇祯五年流贼纵掠其地令牵马坤大骂曰我朝廷士子岂为贼驱使耶贼举刅断其四肢遂杀之【临潼志】
　　杨呈秀字实甫华阴人登万厯庚戍进士歴官顺庆知府后罢官家居会流寇侵掠慨然结乡勇以为保固得数千人每战获捷崇祯七年贼众大至迎战于县西二十里不胜或劝之退避叱曰丈夫受国恩临难当致死岂可缩首茍生遂奋呼当先力竭被执贼怒甚遂磔杀之直指傅永淳以闻赠光禄寺少卿赐祭葬弟呈芳字泗源性笃孝友兄呈秀御贼被执呈芳泣曰兄亡弟岂独存遂单骑直入贼营横战至暮身带重伤犹斩贼数十人及项将断呼兄之声不絶直指并以闻建坊旌表【华阴志】
　　张应昌字顺之榆林人初为延绥副总兵崇祯四年正月贼神一元陷保安应昌击败之三月贼围庆阳应昌援之贼解去降贼不沾泥拥众脇粮赏攻米脂洪承畴与应昌往讨贼分两营以待连战贼始遁至西川斩三百余级贼溺死无算六月鄜州贼混天猴张孟金谋袭靖边应昌邀之于真水川败之追斩四百余级神一元死弟一魁领其众降寻叛去其党黄友才斩之来归旣而友才复叛至是为应昌所诛以功陞宁武总兵官加都督同知紫金梁诸贼破临县山西震动六年二月许鼎臣曹文诏屯平定应昌屯汾州往来太原以御寇七月贼攻彰德应昌进勦贼汾阳九月败贼于平山获贼首张有义即一盏灯也七年四月川贼三万屯郧阳之黄龙滩应昌与战于均州败绩死之【延安府志】
　　张景耀字振兮盩厔廪生时流氛四煽景耀以御宼保乡闾自任知县田时畅令主义兵训练严肃崇祯七年七月贼钻天鹞等循山而至景耀遏之西境乘胜追至谢家滩会天大雨众溃为贼所获支解之又同邑诸生雷一声里民翟羽翺与叔翟三皆率乡兵御贼众溃而死【盩厔志】
　　黎屛极凤县武生崇祯七年流宼破城屛极挺身巷战自辰至午以刀折见杀【汉中府志】
　　薛国蕙华州人以宁夏守备家居弟国华郡诸生崇祯七年八月流寇千人盘踞西南石脆山峪肆行屠掠国蕙及国华欲奋身搏战苦无兵适御史傅永淳入关抵华阻寇闻其事呼至面谕勦贼遇贼于峪口之柿村同义勇姬文啓罗国桢史曰环王绍禹马任等十八人喋血大战俱陷阵而殁贼死甚众即夕遁【贾志】
　　徐应龙应鳌华州人应龙为山东邹县典史应鳌为四川雅州吏目崇祯七年流寇刼掠俱被虏不屈死时同郡诸生范祖淹寿官徐邦瑞皆骂贼死【华州志】
　　韩识武功人儒生崇祯甲戍守堡御贼堡已陷犹持梃当门伤数贼贼壮之不欲杀识大骂不已竟磔死【贾志】
　　王祚丕字念兹泾阳人崇祯甲戍流寇入境祚丕奋率乡勇战于王六十桥手刅数贼为流矢所中而殁【泾阳志】
　　屈学曾凤翔县诸生崇祯中流寇大起当事檄属邑各练乡勇为守御计学曾身承其事八年春贼趋凤翔学曾督众力战陷阵死【泾阳志】
　　张全昌字濶之应昌弟以父荫歴官灵州参将崇祯四年延安贼赵四儿以万余人掠韩城郃阳全昌以五百人战三日斩三百余级贼走鄜州复击斩六百余级赵四儿寻降陞宣府总兵官七年二月河南贼自郧阳渡河入郢陷房县全昌连败之七月贼混世王等从凤翔东奔将犯西安洪承畴檄诸路兵合击又恐贼东出潼关先令曹变蛟同全昌间道走渭华遏其前而自率兵至潼关红乡沟追贼贼郤承畴驰赴蓝田欲从山后间道勦之贼夜走商洛八年五月全昌自咸阳出兴平之东距老营五十里贼渡河走郿县官兵追至秦王岭值寇大至全昌击败之自是商洛之寇逃终南山中余寇西奔兴平遂祈降阴遣诸贼连营走潼关守将艾万年等兵溃全昌亦没于阵子福寿武举任宣府深井堡守备亦以勇力闻【贾志】
　　王廷宾字观光澄城人崇祯戊辰进士任鄢陵令调永城以治行卓异与考选旋丁艰归里八年秋贼混天星破城被执不屈而死【澄城志】
　　梁民养韩城诸生崇祯八年寇至民养携家入砦自保寇攻急度不能全泣跪母衞氏前母自裁呼妻女至手刅之三子皆遣去遂自经死【韩城志】
　　张国祯字荩翼临潼人从兄给谏国祥讲实践之学一夕贼数十刼其父国祯即持梃赴之免父于厄人称其孝崇祯乙亥流贼薄城率族人避去夜深雨雪曰不可独全吾家于是率仆人遍至隣家令亟起避难黎明贼突至率众御之手刃数贼相持至未力疲被执不屈遂遇害【贾志】
　　杜必殿字宾皇世居咸阳北杜镇崇祯乙亥贼薄邑必殿倡义坚守援兵不至城遂陷被执贼有渠魁奇其貎露刃逼降必殿不屈指贼骂曰若独非朝廷赤子何竟反耶贼怒甚遂遇害【鹤雪堂集】
　　俞翀霄靖边人任延绥总兵崇祯九年闯贼拥兵北至时翀霄莅任甫月余仓卒率兵五千拒之于西川土壑砦遇贼力战自辰至酉杀获甚众援兵不至遂死焉【延绥志】
　　郑国祯延长人以选贡授归德府通判寻告归崇祯十年六月流寇陷城子诸生鸣世欲奉之逃国祯曰城亡吾安所逃乎遂自刎死鸣世见父死义不与贼俱生奋刀出门杀贼力尽被执贼过天星壮其貌欲释之鸣世仰天大呼曰父死吾何生为骂不绝口贼杀之同邑张程恩贡生授南阳府经厯终养家居城陷以大义谕贼贼怒杀之【贾志】
　　茍好善字若诚醴泉人天啓乙丑进士歴长治兰阳令有惠政擢御史建言忤防出知济南府戊寅
　　王师南下好善分守北城城陷死之赠太仆寺卿子鹤龄字子和闻父死徒跣走数千里遍覔遗骸出于壕下始扶榇归葬时兵火仓皇幼弟延龄寿龄俱相失鹤龄间关求访复得完聚盖孝友兼至云同时又有茌平令黄建极文安令王钥俱武功人武邑令郑集命延长人钜鹿令郭司南安塞人任邱令白元慧清涧人皆城破力竭而死白妻某氏郭仆张尔璋同死焉【贾志】
　　刘光祚字鸿基榆林人积功至保定提督三关总兵以河南贼盛督师杨嗣昌调援勦过南阳唐藩留守郡城值李自成兵数十万来攻光祚血战七昼夜力尽而殁【延安府志】
　　刘国能之守叶也力战不能支城陷自成念国能幼同里习嬉戏稍长同学拳武又同起草泽有意欲生之乃好语国能曰若我故人也何不服国能唾而骂曰我初与若同反今则王臣也奈何从贼遂遇害【续表忠记】豫抚常道立招抚射塌天等射塌天本名刘国能性至孝就抚乃奉其母命也庚辰六月左良玉遣国能围张献忠于玛瑙山献忠食尽分兵四出抄粮不得粮归者尽杀之未归者诣降左良玉使国能将之首行诈称粮至献忠开营延入国能扫其营垒擒其妻孥与徐以显潘独鳌等送襄阳狱自成破叶县国能守叶自刎死其妻先死子方八嵗自成入城抱置膝上欲收养之不从自解所带小刀亦刎死【明季遗闻按续表忠记国能附汪乔年传尽节在十四年明季遗闻作庚辰年事不合】
　　武大烈临潼举人强敏有干济时令永宁寇掠境上数却之至是狱囚勾贼来攻城守都司宵遁大烈固守三日贼夜半登城执大烈自成以同乡故欲活之大烈不屈索印又不予乃燔灼以死【续表忠记】
