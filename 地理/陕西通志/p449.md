<!-- { "loadSidebar": true } -->
　　谢朝宣字汝为西安左卫人治癸丑进士任监察御史巡按云南监乡试令土官咸得观听鹿鸣逺人感化陞浙江副使因忤权宦谪黄州同知招流移恤贫乏陞四川副使征勦有功断狱无滞【贾志】
　　赵继爵同州人治癸丑进士授行人累陞山东副使备兵临清皆有治绩兖属沂郯滕费诸州邑积年逋赋建议蠲罢金乡鱼台有左道惑民者监司欲以叛治继爵力言此愚民被诱第去其魁则余众自解监司从之所活甚众蓟贼刘七等攻城继爵闻变急筑外郭七十里浚濠崇橹贼不敢犯寻免归子国良字邦遂风度髙朗有智畧初以制科授工科给事中不阿权贵南畿与江右军民仇杀狱三年不决廷推国良往勘一讯而狱成防大察以飞语谪孝义丞量移宜兴令迁彰徳郡丞宜兴民赴台乞留以千计寻晋度支郎出守太原值有边警国良图画方畧防御甚周已与同官分城而守难民蔽野求入他皆严拒国良独启钥纳之民为立生祠以功进按察副使兵备潞安【同州志】
　　杨槮字子乔临潼人治乙夘举人授杞县知县刚明自任时宦官需索无虚日闻槮风力相戒无敢干者有夫妇夜出为人所杀槮曰此必同舍所谋擒治之果得其情时流贼猖獗槮濬隍引汴水为阻多设战守具贼觇知遂不敢入迁汝州知州储粟万石以赈饥集属邑俊秀授以经学士风丕变寻倅大名额粮歳有余羡槮悉贮之库又倅松江歳有织造余银数万槮悉给机戸无所取陞长芦运同卒弟枢字子极治甲子举人授夏县知县擢御史巡西城法令严肃盗为潜遁后陞四川佥事平綦江盗贼有功【贾志】
　　贺有年字天锡临潼人治乙夘举人通判郧阳府清盗平徭修学均赋寻补广平境内多盗宪司严檄督捕他邑多诬陷有年开释无辜百姓恃以不枉既而同知兖州府疏诸泉源隄防运河漕挽以济【临潼志】
　　张守字惟约泾阳人兄官治乙酉举人任云南知府土寇经年相讐杀前太守不能治官至平之守中治乙夘举人任封丘令时巨寇刘六所在攻城多被残破守百方御之城赖以全陞昌平知州州多勲戚内官守处之得所皆帖服陞永平府同知有以民田献勲臣者守绳以法累陞成都知府卒于官【马志】
　　孟醇凤翔人治乙夘举人知良乡县以能称擢御史时刘瑾党人魏斌乱盐法醇以成宪折之斌屈服陞成都知府骆胡盗起殄其渠魁余党悉解散厯官参政【贾志】
　　马应祥字公顺咸宁人治丙辰进士授河内知县时邑多夙逋应祥考戸数躬为编次奸滑敛手自是输将恐后时有杀人者不可迹先期祷越国江公祠下曰神许我得情则雨果雨翼日啓棺诸人罗跪有鼠自棺出窜一人衣襟下忽不见应祥指之曰杀人者汝其人色动推究果服又郊外杀一人未絶移县门内许士民纵观有一人嗟叹其侧祥遂执之一讯即得县中称为神明召拜吏部主事出备兵陈睢再改山西督屯屯田子粒积负并征应祥请诸抚按许他物相准即以给士卒甫三月完十七八擢山西按察副使上疏乞休【贾志】
　　李玺字朝信凤翔人治丙辰进士授荆州府推官擢监察御史按河南山东直诸郡县时刘瑾用事事多掣肘玺一切无所假贷由此忤瑾逮狱寻降为平溪驿丞陞襄阳知县超拜河南副使折狱听政严恕并行进职按察使致仕玺自起家至按使家徒壁立赴襄阳过洞庭羣盗操刃入舟既见行李萧索乃相与嗟叹罗拜而去【贾志】
　　张潜字用昭华州人生而頴秀从李西涯受尚书治壬子杨邃庵督学关中以庆阳李献吉洵阳张光世与潜为三才子秋试三人同举丙辰第进士授戸部主事刘瑾擅权深用避匿或曰公乡人也不往且有祸笑不答擢广平知府时盗起流刼郡邑潜多方捍御郡中赖以无事按行属邑省财力均徭赋黜舞文清滞狱兴礼让洺土熙然向风擢山东左参政罢归【贾志】
　　罗循号双泉白河人治己未进士累擢镇江知府平贼有功终淮阳兵备【白河志】
　　髙选字朝用髙陵人治中进士授戸部主事督通州粮务出纳精宻权豪不能为奸监督草场谢絶馈谒忤刘瑾致仕以荐复起郎中后縁事左迁钧州同知时流宼围钧援入城外男妇五千俘贼数百人屹然为郧襄保障陞两淮运同尤能以清介自持卒于官贫不能归榇【髙陵志】
　　王亿字本一凤翔人治中进士授阌乡令邑素冲罢宦寺往来扰民亿力为裁抑县称大治丁忧归服除补濬县不数月濬又治厯陞山东佥事分巡辽东皆以清直着寻督饷京师太监张忠弟举素骄纵揽解河南歳饷侵没至数万官吏莫敢谁何亿任事首发其奸状杖之举惶恐谢罪防狱未具而举死忠遂讦奏上前谪戌南海越五年始放归【贾志】
　　李济三原人治中监生任芮城主簿刚方练达因民为治陞本县令改知临颍颍民喜告讦济至为平其讼狱有顽悍者即惩治不少贷刁风遂息自是疏壅理枉厘弊振弱百废俱起后以疾去囊箧萧然【贾志】
　　侯珠麟游人以举人知大名县持身廉勤抚民仁恕居忧服阕再补阌乡治亦如大名时寻卒官【贾志】
　　马隆字道亨中部人沈毅刚介与人寡合由举人任大同司李廉平明断戍卒之变僚佐咸走隆独不动乱兵鼓噪入王府闻隆在遂退其见信于人如此终浙西通判【贾志】
　　白比珩字康徳绥徳州人以贡生判临清擢彭山令剑州茂州守所至有恵政弊衣蔬食恬如也厯工刑二部郎中【绥徳志】
　　张纶兴平人治辛酉举人知罗江县善决狱人颂神明擢知绵州【四川总志】
　　王纳诲字献可长安人治壬戌进士授工部主事治漕临清严约束谨蓄泄公私便之调吏部课覈严正幸路杜絶忤当道谪易州同知覈军实缮城郭晋河南按察司佥事理屯田河南寇乱屯多荒芜诲给以牛种时其征敛三年屯政底绩郡有豪黠怙势武断官司累年莫能究诲执之伏法郡狱系囚千余按牒剖决不三日狱防空改备兵叙泸怀逺人固封守宣威敷泽人称父母晋副使巡两川风裁肃然蜀境为之改观【贾志】
　　李伸字道甫三原人治壬戌进士授临汾令晋王府军校肆横杀人前令莫敢治伸至悉寘于法境内肃然擢御史巡紫荆等关时矿贼千余作乱伸执首恶余党解散【贾志】伸正徳中守嘉兴有大豪侵官钱事觉廉得之即定爰书有杀兄谋夺其官者狱久不决伸一讯而服举措因民不干声誉【浙江通志】
　　张镗字尚节咸阳人父英善属文镗举治甲子乡试就选安邑改静海令静海宻迩京师为水陆要冲天子南巡诸郡盗起百姓愁苦镗供应弭捕各有条理境内安堵【渼陂集】
　　周绍字克述髙陵人幼与程汝修吕柟同学皆以圣贤相期许举治甲子乡试受戎县令莅政公清边民敬服调任江陵时县有江水为害绍创筑长堤民获安居又垦田千顷至今利赖【西安府志】
　　李恕字道夫富平人治中进士初任徳平知县遇事敢为发积谷赈饥民厯陞四川佥事提孤兵数千破大盗蓝四辈数万众以智勇见称陞贵州参议致仕【贾志】
　　许世昌澄城人治甲子举人授太和令陞顺庆府同知时广安贼势猖獗攻城甚急世昌率民兵御之围乃解广安方饥甚世昌极力赈济又买给牛种荒芜尽辟顺庆素多水患城屡圮于水民歳苦修筑世昌开渠西山以泄之患遂息时涪州盗贼蜂起世昌奉檄勦平之院使者上其功世昌念母年髙疏乞终养母卒服阕复除承天府同知防上南廵世昌署府事时改建陵寝开筑城池创立庙社添设司衞皆倚办于府竟以劳卒官【苑洛集】
　　张羽字伯翔南郑人登进士初授行人武宗初宦官刘瑾尝以同乡干公公独不进后巡按山东防中官导上游猎锡予颇滥公上疏曰明王慎徳四夷咸宾不以禽兽病民犹谨衣裳之在笥也上览其奏曰真御史也出守广平建漳川书院建闸通水开田万顷以利民生后超陞山西参政首擒妖党廵抚不恤军士众军作乱公奋然入乱军中众畏公正直乱遂息陟江西廉使下车首访巨奸豪滑尽寘诸法转贵州布政使吏白积余之金旧规不报公尽数登籍后陞大理卿释寃抑活民命不下数百后陞工部侍郎展修国学督修皇陵壮丽完固裁省节俭不下亿万自行人至司空厯官凡三十年清贫如洗【吕泾野撰碑文】
　　史华渭南人贡生治间知潜江县劝课农桑葺理学校诸所废坠罔不振兴为一时循吏【湖广志】
　　程珏字两玉朝邑人治时贡生为富顺丞下车捕巨猾大奸县人悦服有戴氏子杀三人狱久不具珏一讯而抵罪以母忧归不复出子范字君仪正徳丁夘举人初判开封府有仓官餽余金范怒斥之以艰归复除大名府府旧治天雄镇元时圮于河鞠为茂草范以暇时督率民兵樵苏陶砖不烦公帑四门坚宻屹然畿南保障防河决为患范相水势自白屋陂口筑堤七十余里水患遂息郡人为立遗爱碑【朝邑志】
　　刘泽字恵民三水人治中以明经任广安州判陞犍为知县执法不阿调洪雅城池学校焕然一新母食惟青菜一味蜀人皆曰刘青菜后陞佥事【三水志】
　　马璿字文机泾阳人以掾为平谷尉决断讼狱逺迩称平修葺古北口边城御敌有功陞顺义主簿司易州厰薪三月逋薪悉完限于资格未竟其用人咸惜之【马志】
　　王朝雍字仲和朝邑人正徳丁夘举人任严州推官决狱公允署淳安桐庐人有舆颂録陞知泽州青羊贼起朝雍陷其中贼不忍害叩头送出因熟其险阻告当道按地进兵贼遂平厯陞山西佥事【马志】
　　倪玑字公在咸宁人正徳戊辰进士厯给事中后以诬谪佐嘉善立法更化严保甲毁淫祠置义冢及社学书院甚有政教【姓谱】陞知定州世宗入继大统所经郡邑咸以锦绣为居至定州玑独以黄布上嘉其俭约御书可以二字赐之寻陞山西口北道佥事【咸宁志】
　　阎钦字子明陇州人正徳戊辰进士选吏科给事中尝抗疏劝毅皇视朝封驳不避权贵同列弹劾诸疏多出其手当道忌之迁河南兵备尝推演武侯八阵图为九曲新书刋布以训战士募义勇修城堑谨烽堠逺近恃以为安罗山势豪张辅杀其妾及妾母妾母之族讼诸官辅反诬以他事陷狱死钦廉其状执辅抵死信阳贫富两民争田里中二恶少素怨富民诱富者杀之旋又杀贫者诳其守谓自相杀钦按之具得情状斩之以狥刘学恒者汝宁大盗也屡捕不获钦出奇计执之论死其党百人悉解散逺近骇服【贾志】
　　杨淳字重夫先世出华阴县明兴徙临潼淳登正徳戊辰进士授御史时宦官刘瑾索求科道瑕疵适决大辟众皆退避淳请行瑾恶其不附己改工部屯田司主事辛未差荆州抽分请托不行后陞员外郎管台基等厰寻差辽东查盘军器甲戌陞都水司郎中奉勅管理通州南旺河道时中官方横舳舻往来陵轹州司需索无算有号二刘者勅使西域取佛其艘所费万计沿河州司惧不敢支淳移檄擒治其党众敛迹而去陞宝庆知府南楚风浮俗又尚鬼淳首兴学校以劝生徒擒妖诬毁淫祠浮风丕变调知郧阳陞山西副使四川参政次年陞本省按察使陞右辖寻陞左辖淳在蜀威茂诸边将常因蕃人入寇多杀无辜以邀赏赉淳谕以祸福劝戒切至诸将感悟平生清忠自励慕赵清献之为人遗荣养素居室萧然【吕柟撰墓志】
　　曹兰字徳芳咸宁人正徳辛未进士厯山西布政使大同兵变兰履险决防贼不敢犯晋山东巡抚子韩嘉靖乙未进士累陞贵州参政莅政严敏操履清洁所在有声【咸宁志】
