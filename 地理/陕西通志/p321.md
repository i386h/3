<!-- { "loadSidebar": true } -->
　　重粗贱弱之货输京师不足以供道路之直于是积之江淮易铜铅薪炭广铸钱歳十余万缗输京师刘晏为户部侍郎兼勾当度支转运盐铁铸钱使江淮粟帛田襄汉越商于以输京师【唐书食货志】
　　徳宗相杨炎嵗敛钱九百五十余万缗以供京师【唐书食货志】　建中元年九月户部侍郎韩洄上言江淮钱监歳共铸钱四万五千贯输于京师度功用转送之费毎贯计钱二千是本倍利也今商州有红崖冶出铜益多又有雒源监久废不理请増工凿山以取铜兴洛源钱监置十炉铸之嵗计出钱七万二千贯度功用转送之费贯计钱九百则利浮本也其江淮七监请罢从之【旧唐书食货志】　贞元初骆谷散关禁行人以一钱出者十年州县禁钱不出境商贾皆絶浙西观察使李若初请通钱往来而京师商贾赍钱四方贸易不可胜计诏复禁之【唐书食货志】
　　宪宗以钱少复禁用铜器时商贾至京师委钱诸道进奏院及诸军诸使富家以轻装趋四方合劵乃取之号飞钱京兆尹裴武请禁与商贾飞钱者搜索诸坊十人为保　元和四年京师用钱缗少二十及有铅锡钱者捕之非交易而钱行衢路者不问　元和六年自京师禁飞钱家有滞藏物价寖轻判度支卢坦兵部尚书判户部主事王绍盐铁使王潘请许商人于户部度支盐铁三司飞钱每千钱増给百钱然商人无至者复许商人敌贯而易之然钱重帛轻如故宪宗为之出内库钱五十万缗市布帛每疋加旧估十之一【唐书食货志】　元和十二年四月勅泉货之设古有常规将使轻重得宜是资敛散有节必通其变以利于人今缯帛转贱公私俱宜出现钱五十万贯令京兆府拣择要便处开塲依市价交易选清强官吏切加勾当仍各委本司先作处置条件闻奏必使事堪经久法可通行又勅近日布帛转轻见钱渐少皆縁所在壅塞不得通流宜令京城内自文武官僚不问品秩髙下并公郡县主中使等下至士庶商旅寺观坊市所有私贮见钱并不得过五千贯如有过此许从勅出后限一月内任将市别物收贮如钱数校多处置未了任于限内于地界州县陈状更请限纵有此色亦不得过两个月若一家内别有宅舍店舗等所贮钱并许计同在此数其兄弟本来异居曽经分析者不在此限如限满后有违犯者白身人等宜付所司决痛杖一顿处死其文武官及公主等并委有司闻奏当重科贬戚属中使亦具名衔闻奏其賸贮钱不限多少并勒纳官数内五分取一分充赏钱止于五千贯此外察获及有人论告亦重科处分并量给告者时京师里闾区肆所积多方镇钱王锷韩李惟简少者不下五十万贯于是竞置第宅以变其钱多者竟里巷佣僦以归其直而髙赀大贾多依倚左右军官钱为名府县不得穷验法竟不行【旧唐书食货志】　元和十四年六月勅应属诸军诸使有犯时用钱每贯除二十文足陌内欠钱有铅锡钱者宜令京兆府枷项收禁牒报本军本使府司差人就军看决二十如情状难容复有违拒者仍令府司闻奏【册府元】　元和末民间垫陌有至七十者铅锡钱益多吏捕犯者多属问军诸使謼集市人强夺殴伤吏卒京兆尹崔元略请犯者本军本使涖决帝不能用诏送本军本使而京兆府遣人涖决【食货志】
　　穆宗即位京师鬻金银十两亦垫一两籴米盐百钱垫七八京兆尹栁公绰以严法禁止之寻以所在用钱垫陌不一诏从俗所宜内外给用毎缗垫八十【唐书食货志】
　　武宗勅铸钱之所各以本州郡名为背文于是京兆府以京字在穿上蓝田县以蓝字在穿右兴元府以兴字在穿上【泉志】　淮南节度使李绅请天下以县名铸钱京师为京钱大小径寸如开元通寳交易禁用旧钱【唐书食货志】　会昌五年铸开元钱时有勅令铸钱所各加本郡州号名为背文京【京兆】兴【凤翔】蓝【蓝田】又节度使李绅请背加昌字以表年号【玉海】
　　昭宗末京师用钱八百五十为贯每百才八十五【唐书食货志】
　　后唐明宗天成元年五月商州奏当管水银五窟乞依旧管系【册府元】
　　宋坑冶金产商州银产凤州有监秦陇兴元有三务铁产凤翔同州有冶凤耀坊州有务水银产商凤二州有场朱砂产商州有场【宋史食货志】
　　太祖开寳九年二月庚辰以凤州七房银冶为开寳监【宋史太祖本纪】
　　太宗至道二年有司言凤州山铜矿复出采链大获而皆良焉请置官署掌其事太宗曰地不爱寳当与众庶共之不许【宋史食货志】
　　真宗天禧末铁钱有三监兴州曰济众【宋史食货志】
　　仁宗庆厯五年军兴陜西移用不足始用知商州皮仲容议采洛南县红崖山青铜置阜民监铸钱既而陜西都转运使张奎知永兴军范雍请铸大铜钱与小钱兼行大钱一当小钱十又请因晋州积铁铸小钱及奎徙河东又铸大铁钱亦以一当十助闗中军费未几三司奏罢河东铸大铁钱而陜西复采仪州竹尖岭黄铜置博济监铸大钱【宋史食货志】　文彦博知永兴军起居舍人母湜鄠人也至和中湜上言陜西铁钱不便于民乞一切废之朝廷虽不从其乡人多知之争以铁钱买物卖者不肯受长安为之乱民多闭肆僚属请禁之彦博曰如此是愈使民间扰惑也乃召丝绢行人出其家缣帛数百疋使卖之曰纳其直者尽以铁钱勿以铜钱也于是众知铁钱不废市肆复安【天禄识余】　庆厯中勅江南铸大铜钱而江池饶仪虢又铸小铁钱悉辇致关中数州钱杂行大约小铜钱三可铸当十大铜钱一以故民间盗铸者众钱文大乱公私患之　庆厯末叶清臣为三司使与学士张方平等上陜西钱议曰闗中用大钱本以县官取利太多致奸人私铸比年以来县官虽有折当之虚名乃受亏损之实害捄不先自损则法未易行请以江南仪商等州大铜钱一当小钱三小铁钱三当铜钱一且罢官所置炉自是奸人稍无利犹未能絶滥钱其后诏商州罢铸青黄铜钱又令陜西大铜钱大铁钱皆以一当二盗铸乃止时兴元府西县増置济逺监后废　嘉祐四年兴州铸钱三万缗【宋史食货志】陜西每铜钱一贯用铁钱一贯三十文可换后因
　　常平司指挥诸州勿出铜钱诸司遂效之民间相传铁钱将不用矣家家収蓄铜钱轻用铁钱由是钱贱而物加贵【王巩随手杂録】
　　英宗治平中増复诸州阬冶商州金冶秦凤商陇银冶凤翔铁冶商州锡冶皆置吏主之【宋史食货志】
　　神宗熙寜初薛向铸铁钱于陜西民不便用神宗欲罢之王安石固争诏畿内并罢其行于四方如故　熙寜初以边费钱十万缗储永兴军为盐钞本继又増二十万四年诏陜西行蜀交子法罢市钞或论其不便复旧　熙寜初同华二州积小铁钱凡四十万缗诏赐河东以铁偿之　熙寜时兴州济众监嵗増七万二千余缗陜西三铜钱监各嵗増五万缗又诏凤翔府斜谷置监已而所铸钱青铜夹锡脆恶易毁罢之　熙寜时诏商虢洛南増三监耀鄜权置两监通永兴华旧监以给改铸永兴鄜耀去铁冶逺听改铸一年罢商雒南华最近铁冶听久置鄜州等五监罢改铸并其工作归永兴等四监専铸大钱所铸大铁钱约补及所废伪钱及可以待交子所用而止【宋史食货志】　陜西铸折二钱【洓水记闻】　熙寜四年陜西转运使皮公弼言顷歳西边用兵始铸当十钱后兵罢多盗铸者仍以当三减作当二行之至今铜费相当盗铸衰息请以旧铜铅尽铸当二钱从之其后折二钱遂行天下【文献通考】　熙寜四年行交子于陜西而罢永兴军盐钞塲文彦博言其不便防张景宪出使延州还亦谓可行于蜀不可行于陜西未几竟罢绍圣以后界率増造以给陜西沿边籴买及募兵之用少者数十万缗多者或至数百万缗【宋史食货志】　熙寜五年二月壬戌诏罢陜西递运铜锡　熙寜八年二月甲子増陜西钱监改铸大钱【神宗本纪】　熙寜八年中书奏陜西盐钞利害大抵谓买钞本钱有限而出钞过多买不尽则钞贱而籴贵故出钞不可无限今当立额永兴路八十一万五千秦凤路一百三十八万五千永兴军遣官买钞嵗支转运司钱十万缗【食货志】　熙寜八年陜西转运使皮公弼又请铸铁折二从之诸路铸钱总二十六监永兴军华州钱监各铸二十万贯计六十万贯【文献通考】　九年诏御史劾陜西官吏止三司额外出钞　元丰五年户部以钞多难售嵗给陜西军储钞二百万裁其半然钞多卒不能平价元丰以后西师大举边用匮缺徐州置寳丰下监
　　嵗铸折二钱二十万缗转移陜府于时同渭秦陇等州钱监废置移徙不一【宋史食货志】
　　哲宗嗣位复申钱阑出之禁陜西行铁钱至陜府以东即铜钱地民以铁钱换易有轻重不等之患元祐六年乃议限东行有税物者以十分率之止许易二分人毋得过五千【宋史食货志】　元祐八年秋七月戊寅令陜西沿边铁钱铜钱悉还近地八月庚午诏陜西复铸小铜钱【哲宗本纪】　元祐八年命商旅愿于陜西内郡入便铜钱给防请于别路者听仍定加饶之数【食货志】　元祐中杜纯移陜西路转运使时方患陜西币轻货重纯屡陈嵗给本路诸司盐钞实为飞钱然西州有来商无还货又铁钱不出境独钞无脚税朝至国夕为钱既以备本路夏秋籴而商贾贝非以两时至则钞归兼并家不贵售不出若钞留京师卖钱贮之而别为公据与本路凡入谷若钱者给之至京师归以钞钱则货币平不行【鸡肋集】　元祐末定钩致之法议者谓陜右所用折二铁钱止当一小铜钱即折二铜钱尽归陜西不直般运费广猝难钩致且与铁钱一等虑铁钱转更加轻乃令折二铜钱寛所行地听行于陜西一路　绍圣元年户部尚书蔡京奏岑水场铜额寖亏而商虢间苖脉多陜民不习烹采久废不发请募南方善工诣陜西经画择地兴冶于是以许天唘同管干陜西坑冶事【宋史食货志】　陆诜提防陜西刑狱时铸钱法坏议者欲变大钱当一诜言民间素重小铜钱而贱大铁钱他日以一当三犹轻之今减令均直大钱必废请以一当二则公私所损无几而商贾可以通行兼盗铸者计其直无赢将必自止从之【陆诜传】　绍圣初铁钱寖轻元符二年诏陜西悉禁铜钱在民间者永兴帅臣陆师闵言既拣毁私钱禁铜罢冶则物价当减愿下陜西州县凡有市买并凖度铜钱之直以平其价诏用其言而豪贾富家多不便　元符三年许天唘罢领阬冶以其事归之提刑司初新旧阬冶合为一司而漕司兼领天唘为同管干欲専其事虑有所牵制乃请川陜京西路阬冶自为一司许检束州县刺举官吏而漕司不复兼阬冶至是中书奏天唘所领首末六年总新旧铜止收二百六万余斤而兵匠等费繁多故罢之【食货志】
