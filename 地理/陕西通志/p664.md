<!-- { "loadSidebar": true } -->
　　十一年春二月济囊冦榆林总督唐龙御却之
　　嘉靖十一年二月内虏酋济囊等拥众十万侵犯榆林臣即提兵往勦将主客兵分布要害且战且守虏屡遭挫衂计不能入乃突出五万由野马川渡河径入西海袭破虏营收其部落大半归于套内【唐龙申严边防以弭虏患疏】先是北虏自延绥求通贡市事下兵部议兵部言小王子通贡虽有成化治年间事例但其情多诈难以轻信宜命总制镇巡官察其情伪无何虏以不得请为憾遂拥众十余万入冦五月吏部尚书王琼上言臣前议榆林之虏直以精兵扼之绥徳险陿调固原援兵三千足矣而当事过计乃至调京营宣大宁固兵一万八千赴之供亿浩繁日费至六千金内地坐困今虏已退乞掣囘京军散遣各路所调及召募兵専责本镇兵据险防守【世法录】
　　十三年秋济囊冦榆林
　　嘉靖十三年七月济囊入榆林塞八月又入榆林塞游击梁震败之于定边【延绥镇志】
　　十四年夏六月济囊冦榆林
　　嘉靖十四年六月济囊入榆林塞掠内郡叅将魏祥死之八月又入榆林塞守将梁震击败之【延绥镇志】
　　十五年秋套酋冦延绥官军击败之
　　嘉靖十五年秋虏入延绥黒河墩蒺藜川等处官兵四战皆败之斩首百余级【世法录】
　　十八年冬十二月套酋冦榆林
　　嘉靖十八年十二月套酋入榆林塞杀守将宋隆【延绥镇志】
　　十九年春三月套酋防榆林总兵周尚文击败之十九年三月套酋入榆林塞破清平堡入米脂总兵官周尚文驻兵狄青原邀击之以捷闻【延绥镇志】
　　秋八月济囊冦安边总督刘天和大破之
　　嘉靖庚子秋虏数万入安边定边陜西总制尚书刘天和率精兵九千斩虏首五百卒张奴儿杀济囊之子虏诸酋大哭遁去【续文献通考】嘉靖十九年虏酋济囊拥数万由延绥西路定边营入冦时诸镇兵悉分布守边虏乘虚四掠杀戮甚惨会大雨浃旬道泞虏骑不得骋弓矢尽胶陜西总兵赵时督兵分道邀之虏始引旋至黒水苑延绥革任总兵周尚文尽鋭攻之自巳至申凡三战胜负未决吉囊子号小十王者骁果而轻率其劲卒三十余人驰冲营中坚为我军所歼虏众遂夺气敛去宁夏总兵任杰副总兵陶希臯复选鋭于铁柱泉迎击之追奔出塞斩获甚众是役也虏以八月二十一日入境九月十二日始出初至甚鋭诸将莫敢撄其锋者虏乃深入内地纵横虏掠既霖潦旋虏欲且餍顾惜辎重兼易我军甚无战志总督尚书刘天和以脩省诏旨严切而诸将畏缩虑重得罪乃斩不用命指挥使牛斗郭卿二人时周尚文已革任特檄召之激以忠义尚文感奋遂有黒水苑之战军气乃振而三镇斩获至四百四十余级虏所掳获亦复失亡过半于是天和以捷闻上大嘉之曰虏歴嵗冦边猖獗滋炽天和等调度士马悉力驱斩将擒王此捷前所未有总督巡抚镇守等官俱赐勅奬励【世法录】
　　二十二年秋八月套酋冦延绥守将张鹏等击破之嘉靖二十二年虏三万骑犯延绥游击张鹏力战御之虏引去总兵官吴瑛副总兵傅存礼尾之在外东路叅将周尚文兵亦至因夹击斩百余级而还巡抚都御史张等以捷闻时巡按陜西御史殷学报虏因言贼入内地且五百里而诸将拥兵不闻一战请罢瑛等疏方入而捷至上嘉守臣功谓学谬于是非【世法录】
　　二十四年秋七月套虏入冦总督张珩调诸将兵御之吴瑛张鹏等兵失律虏大掠而还
　　嘉靖乙巳七月虏兵二万余骑结营边外谋入冦觇者以报榆林总兵吴瑛瑛即以报总督张珩明日瑛与副总兵李琦并将兵出榆林时总督以防秋住花马池闻即发所部将在花马池者四将军军往击之瑛故狡智多算度虏入必自宁塞营宁塞则游击将军张鹏分地伏冦彼自当我即往必与虏先锋遇接战乃与琦故囘逺出逶迤邅延不与贼兵值虏果由宁塞营穿墙拥入张鹏不能御匿避之初虏入宁塞以为旁有伏军顾虑不敢前及至新城池四望不见一人遂扬扬南驰无复忌畏而李琦自清平堡与吴瑛分行至靖边营忽值虏虏围琦急琦度不免殊死战延绥游击将军龙登固原游击将军葛宇咸以总督遣适至而分守延绥西路防将杨鋭亦领兵来与两军会咸奔救琦虏见兵集多度不胜解去琦得免琦面中贼矢一所杀虏亦数人瑛鹏军不知所往陜西总兵王缙宁夏总兵李义与登宇军同遣以为贼犯所自有当乃故逗遛后登宇期登宇以二人同遣不至与杨鋭等各顿兵不击贼但依险自保而已于是贼益狂驰趋利直抵园林驿岔洛川诸处纵兵肆掠逾保安犯安塞未至延安仅百里耳极意恣暴盘留十余日而去至八月七日复自宁塞营穿墙故道出亦不见我军一人虏出边有司籍虏掠男女四千四百五十有四马驘牛羊十四万五千二十有四杀伤男女一百七十有四其蹂躏田稼燔燬室庐刼取衣物不可数计诸将惧罪乃相约伪为虏首各为书伪称战得虏首若干级谋定咸奏报总督隔逺不为察而抚臣雷同不肯发奸巡按御史曹邦辅行部闻之上书劾诸将请法之书至天子使给事中鲍公往视之鲍公还报诏下吏治七将军论如法总督抚臣亦皆不宥惟李琦以与贼战少有功获赏焉【王维祯核边记】
　　二十五年秋八月套酋犯延安掠内地
　　嘉靖二十五年八月套虏三万余人入冦越延安府至于三原泾阳杀掠人畜无算事闻上下旨曰今年失事颇轻不必查核总督三边侍郎曾铣请复河套条为八议一曰定庙谟二曰立纲纪三曰审机宜四曰选将材五曰任贤能六曰足刍饷七曰明赏罚八曰修长技计万余言指据明悉下兵部议行嘉靖二十五年虏十万骑以七月二十五日自宁塞营入犯延安保安诸处杀掠男妇诸军御之不能却总督侍郎曾铣遣叅将李珍夜出塞刼其营斩虏百十一级生擒虏一人虏闻始遁去【世法录】
　　二十六年夏五月总督曾铣出塞袭套部胜之
　　三月中套虏以草清近边塞住牧零骑往来侵掠居民不敢樵采总督侍郎曾铣方鸠兵缮塞虑为所扰乃搜选鋭卒督之出战凡斩首二十七级生擒一人托克托呼毙于矢石者甚众获马牛驼及夷器以千计虏移帐渐北间以轻骑入掠铣复督诸军驱之虏遂逺徙不复近塞【世法录】
　　三十三年春三月套酋冦高家堡
　　嘉靖三十三年三月套部犯高家堡副总兵李梅死之【延绥镇志】
　　三十四年冬十月吉能冦葭州府谷
　　嘉靖三十四年十月吉能犯建安栁树会葭州至府谷叅将杨璘死之【延绥镇志　按纪事本末吉能济农子也】
　　三十六年春三月徳埒哩冦榆林
　　嘉靖三十六年三月徳埒哩犯榆林副总兵陈凤往击死之【延绥镇志】
　　四十年夏四月套酋冦镇靖堡十一月又犯榆林嘉靖四十年四月套人犯镇靖堡杀掠二千余人去十一月套人犯榆林南下攻背干川大墙至米脂守备谢世勲战死【延绥镇志】
　　四十二年秋七月套酋陷黄甫川
　　嘉靖四十二年七月套酋陷黄甫川堡把总高秉钧死之【延绥镇志】是年七月虏袭陷黄甫川堡杀二百八十余人仓官一人【世法录】
　　四十四年春正月套酋冦边总兵赵岢击败之
　　嘉靖四十四年正月套酋入塞总督郭防巡抚胡志防会议令总兵赵岢帅兵出榆林边外至黒滩畔页河儿克之【延绥镇志】
　　夏四月虏陷黄甫川堡秋九月陷镇靖堡
　　嘉靖四十四年四月虏陷黄甫川堡杀二百八十余人仓官一人九月犯镇靖堡防将鲁聪战死亡将士二百余人【世法录】
　　四十五年秋七月套酋冦延安总兵郭江死之
　　嘉靖四十五年六月虏陷笔架城掳掠甚众官军逐之去七月薄安塞县城分骑掠延安府北闗及东西两川八月入甜水等堡杀三十六人总兵郭江等战死亡兵六百余人【世法录】
　　穆宗隆庆元年春套酋入冦守将王铎战死
　　隆庆元年正月虏冦小芹河墩半入总兵郭琥与战却之追出边遇伏失亡相当二月攻清平堡游击郭钧等固守不下虏乃引去三月虏攻康家寨守备王铎等逐之有斩获功铎中矢死又入榆科涧游击高天吉等败之又入常乐堡又败之前后奏报俱下御史勘覈至是御史杨鉁上其事劾镇抚薛鞫指挥陈保通判王尚贤叅将李希靖千户田养贤等各失事罪状及他功罪相赎者并叙原任总督霍冀巡抚王遴总兵赵岢副使杨锦等修筑边墙功兵部覆奏上命赏冀等银币有差遴遇缺推用鞫保谪戍尚贤为民希靖革任养贤等俱下御史问【世法录】
　　四年诏陜西边缺简能员除授
　　隆庆四年大学士高拱请自今各边有司必择年力精强才气超迈者除补陜西则安塞安定保安清涧绥徳米脂葭州吴堡神木府谷等州县从之【续文献通考】
　　神宗万厯四十三年秋吉能入冦
　　万厯乙夘闰八月吉能等挟讨王封金印等十大事不许大举入犯大柏油孤山中军刘聚等死之是年十二月沙计歹成等谋犯双山总兵官秉忠出塞击破之【延绥镇志】
　　四十四年秋七月沙计防高家堡
　　万厯四十四年七月沙计入冦高家堡都司佥书王国安死之【延绥镇志】
　　熹宗天启二年秋九月套酋冦延鄜
　　天启二年九月套人冦延安至鄜州越四日乃去【延绥镇志】
　　愍帝崇祯元年春正月置降丁于延绥
　　崇祯戊辰春命安置降丁于延绥等处初兵部请置之山海闗三屯营不许【明史畧】
　　冬十一月陜西盗起
　　是嵗延安饥府谷民王嘉作乱延安人张献忠从之献忠隂谋多智贼中号八大王其部最强旁掠延安诸郡邑【纪事本末】崇祯戊辰府谷民王嘉倡乱又有不沾泥杨六郎白水盗王二等掠蒲州韩城刼宜君狱北合嘉五六千人【二申野录】汉南贼四百余人自汧阳两当薄畧阳引土贼三千余人入畧偪汉中等处白水贼合山西逃兵掠蒲城韩城之孝童淄川镇时承平久猝被兵人无固志陜西巡抚胡廷晏恶闻盗警杖报者曰此饥民也掠至明春后自定耳后各县不以闻盗侦知之益恣【明史畧】崇祯元年延安大饥其十一月王嘉起府谷王二起白水相聚于黄龙山为盗不沾泥一座城五虎黒煞神等起洛川王和尚混天王起延川苗美左挂子起绥德苗登骛起安定各有众三四千汉南盗又大起畧阳清水泾阳富平耀州之间嚣然矣【延绥镇志】
　　十二月米脂人李自成为盗
　　延安饥不沾泥杨六郎王嘉等掠富家粟有司捕之急遂揭竿为盗自成性狡黠善走能骑射家贫为驿书往投焉已而叅政洪承畴击贼破之不沾泥等相次俘获自成走匿山泽间得免【纪事本末　按延绥镇志纪李自成于崇祯四年始起为盗与此互异】
　　二年春正月陜西延绥抚臣奏流贼恣肆二月以刘广生巡抚陜西杨鹤总督三边军务
　　崇祯己巳春正月洛川淳化三水畧阳韩城宜君中部石泉宜川绥徳葭耀潼闗阳平闗金锁闗流贼恣掠固原逃兵掠泾阳富平执游击李英【二申野录】陜西巡抚胡廷晏延绥巡抚岳和声各奏流贼恣掠刑科给事中上言贼之炽也由乔应甲抚秦置盗刼不问实酿其祸今弭盗之方在整饬吏治有先事隄防之法有临事翦灭之法有后事惩戒之法上是之【纪事本末】二月以陜西左布政刘广生为秦抚右副都御史杨鹤总督三边官军勦汉南贼平张献忠据米脂十八寨乞降【二申野录】
　　副使刘应遇击贼于汉中破走之
