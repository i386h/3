<!-- { "loadSidebar": true } -->
　　金汤城　在县西北一百二十里即宋金汤城【府志】元符二年筑鄜延路金汤城【宋史哲宗本纪】东路都廵检周美败夏人于金汤城焚其族部二十一【周美传】东至顺宁砦九十里西至庆州白豹城四十四里南至徳靖六十里北至通庆城六十里【地理志】保安城一金汤【金史地理志】河套有警为戍守要地今基址犹存与庆阳黑水接界【县志】
　　【附县境古隘】狄青寨在县西南八十里狄青屯兵守此元废【府志】　保胜砦在县境【旧志】康定二年置庆厯十年废【九域志】　徳靖砦在县西八十里宋置金因之元废【明一统志】天禧元年置建子城天圣元年改曰徳靖【九域志】宋寳元初元昊与诸酋约攻鄜延欲自徳靖塞门赤城三道并入【通鉴】东至保安军八十里西至庆州荔原堡六十里南至庆州平戎镇五十里北至金汤城六十里【宋史地理志】保安有徳靖寨【金史地理志】　石堡砦在县北三十里今废【县册】宋景思立曲珍防夏人磨崖葭芦浮图城括议筑石堡砦以临夏人【宋史沈括传】国初尝置城至道后废崇宁三年进筑赐名威徳军五年复为石堡砦在保安军北两界上有洑流名藏底河夏人近是筑城为要害必争之地政和三年贾炎乞进筑不果七年知庆州姚古克之即威徳军【地理志】　顺宁砦在县北四十里【明一统志】东北控扼黄河一带蕃部【马志】庆厯四年置【九域志】崇宁四年夏人冦顺宁砦鄜延第二副将刘延庆击败之【宋史徽宗本纪】东至平戎砦七十里西至金汤城九十里南至保安军四十里北至万金砦四十里【地理志】保安有顺宁寨【金史地理志】明洪武四年设顺宁廵司成化中廵抚余子俊筑城周一里有竒后废【县志】　平戎砦在县东北九十里【府志】砦本杏子河东山绍圣四年赐名东至塞门砦六十里西至顺宁砦七十里南至园林堡五十一里北至杏子堡四十里【宋史地理志】保安有平戎寨【金史地理志】今城址犹存【马志】　靖边镇即靖边寨在县西南一百里明有官兵防守今废【县册】夏酋仁多搜丁举国入冦犯熙河定西城卢秉治兵瓦亭分两将驻靖边砦指夏人来路曰吾迟明坐待防矣及明果至惊曰天降也纵击之皆奔溃【宋史卢秉传】保安有靖边镇【金史地理志】　石门镇即沙家镇在县东北五十里今废【县册】明嘉靖三十年廵抚张珩言保安县西河川有石门镇及石门子北接榆林宁塞靖边诸营堡为羌戎阑入之路宜各筑一城増兵戍守【明世法録】　保安有永和镇【金史地理志】
　　便宜桥　在县东六里【县志】
　　宜川县
　　马头闗　在县东北一百八十里【县册】
　　茹平堡　在县西四十四里【县册】
　　秋林镇　在县东三十里其旁又筑砦【府志】
　　孟尝镇　在县西五十里【县册】
　　中山镇　在县西八十里【县册】
　　云岩镇　在县北微西八十里【县册】山岩重叠如云故名后魏置县唐因之宋熙宁中省为镇【府志】宜川镇一云岩【金史地理志】宜川县有云岩汾川二镇【九域志】
　　百直镇　在县北九十里即汾川镇旧为商贾辐辏之地今渐废【县册】
　　【附县境古闗隘】乌仁闗在县东北八十里下临黄河与山西吉州相对【府志】汾川有乌仁闗【唐书地理志】唐闗内三十一闗有丹之乌仁【玉海】庆厯初籍复所亡地筑十一城及开癿名平戎道通永和乌仁闗【宋史厐籍传】宜川有乌仁闗【金史地理志】金置元废【明一统志】　老吉堡在县东南一百二十里黄河边与山西吉州相对【府志】　七郎山寨在县南为县主山宋将杨业子七郎屯兵筑城地势险阻元叅政朱希哲据守【府志】
　　广济桥　在县南五里背寺之东【府志】
　　马头闗渡　在县东北一百五十里黄河上【县图】
　　骠骑渡　在县东北一百里黄河上【县图】
　　水南渡　在县东北一百里孟门山南黄河上【县图】闗头渡　在县东一百里黄河上【县图】以上四渡通山西太宁永和乡宁吉州近河居民贸易往来不通大路【县志】
　　延川县
　　延水闗　在县东南七十里吐延川口东临黄河北通山西永和【马志】魏置文安县隋废唐改延水宋省为镇入延川今为延水闗【府志】延水闗者古渡口也东则晋之狐讘西则秦之古临在昔设闗更戍号称隘口【刘谷碑记】延水闗有防兵【县志】
　　清水闗　在县东南一百里【县图】清水川口东临黄河北通山西大宁县有清水闗渡【县志】
　　惠峰寨　在县东南九十里【县志】
　　马家寨　在县西五里滴水铺【县志】
　　文安堡　在县西三十里【府志】明嘉靖丙午叅政张愚委知县王世相金栋相继筑门二上各竖房【县志】
　　梁家山寨　在县西四十里文安驿【县志】
　　曲折觉寨　在县西北五十里【县志】
　　蒿岔峪寨　在县西六十里【县志】
　　鏊子山寨　在县西七十里丰年铺【县志】
　　冷泉寨　在县西北清平里张家村明置又县有墩台二十七处【县志】
　　寒沙神寨　在县西北一百二十里【县册】
　　禅梯岭寨　在县西七十里禅梯岭系县控扼要口与延长壌地交错明知县王行仁与延长令协力筑城建房【县志】嘉靖三十年延绥廵抚张珩言延川县西有禅梯岭乃套虏深入之路比他镇独重宜增筑一城从之【明世法録】
　　永平堡　在县西北一百里【县册】延川寨一永平【金史地理志】古永州城【府志　唐武徳二年于金城县界内置永州】金皇统二年修寨一所明知县王世相金栋相继改修接连古塞门二上各竖房【县志】
　　【附县境古闗隘】永宁闗在县东七十里黄河渡口古今饷道【贾志】永宁闗延州延川县旧闗元符二年绥徳军【宋史地理志　按金史地理志永宁闗亦绥徳】路通绥徳渡口即山西永和界宋置元废【明一统志】　南山砦在县南一里髙阜上元知院张延祐筑以屯兵今废为树艺地【府志】
　　通济桥　在县南门外知县贺璎建【县志】
　　惠民桥　在县南一里知县贺璎建【府志】
　　济桥　在县西五里一名干桥【府志】
　　漩窝渡　在县东北六十里黄河上通山西隰州【府志】马家河渡　在县东南九十里黄河上通山西大宁【府志】
　　延长县
　　髙奴寨　在县北二百歩北山【县册】元脱列伯令叅政何逺筑以屯兵周二百九十八歩在髙部山上四面陡絶俗讹为髙奴非【府志】明天顺间知县孙逢吉重修【县志】
　　于谷驿堡　在县西七十里【县册】
　　安沟镇　在县东三十里【府志】
　　交口镇　在县东北六十里【县册】
　　【附县境古隘】神头镇在县东北八十里接延川县界地名神头原昔人筑砦于此以避冦【府志】
　　文渊桥　在学宫侧桥圮补廪者不利康熙十六年知县孙芳馨修建是年考试廪满额后常如数五十八年重修【县志】
　　通市桥　在县治东【县志】
　　鼓楼桥　在县城中井沟水上水穿城而南旧建鼓楼于其上雍正二年塌坏三年修复视旧规更寛大【县志】
　　潄玉桥　在县东门外潄玉崖两山夹峙中通一径悬崖吐水如练【县志】
　　龙儿砭桥　在县东十里龙潭上【县志】
　　永逸桥　在县城西门外朝阳水上即翟水中流石磴鬰起后人凿石为眼建桥【县志】
　　永宁桥　在县西三里【县志】
　　接引桥　在西方院门外延水上寛敞净洁避暑者多游于此【县志】
　　红蛇桥　在西河沟三里许桥成之日红蛇卧于其上因名【县志】
　　鳯翔府鳯翔县
　　桥头塞　在县东北十五里【县志】宋绍兴三十一年吴璘遣别将彭青至寳鸡渭河夜刼金人桥头塞破之【通鉴】
　　横水桥　在县东三十里【县志】鳯翔府旧有横水镇【金史地理志】
　　彪角镇　在县东南三十里【县志】
　　虢王镇　在县东南四十里【县志】
　　彭祖镇　在县西二十五里【府志】
　　陈村镇　在县西三十里【县志】
　　窰店镇　在县西四十里【县志】
　　【附县境古闗隘】太和闗在府城东五十里【旧志】唐至徳二载肃宗驻鳯翔贼分兵畧太和闗去鳯翔五十里命郭子仪以朔方军击之【唐书王思礼传】　东安镇在县西【县志】后唐清泰初蜀人出大散闗诏鳯翔益兵守东安镇以备之【通鉴】东安镇在鳯翔西界【胡三省注】　县有雀模麻务长清镇后废【金史地理志】　县有五里镇【九域志】　栁林镇在县西二十里【旧志】
　　鳯鸣桥　在府城东三里跨塔寺河上明洪武初建正统间重修【冯志】嘉靖二十年建石桥更名利渉又圮顺治初邑人周承尧贾文募重修【县志】
　　博济桥　在府城东南十里郿县大路水冲渠成沟康熙元年陈副将创木桥十一年圯邑人卢黙创石桥二十七年又壊黙弟卢防重修有碑记【县志】
　　屯头桥　在城西北二十里土桥民建【府志】
　　栁林铺桥　在城西二十里栁林铺沟上木桥官建【县志】栁沟桥　在城东四里跨栁林河上洪武初建【府志】窰店子桥　在城西三十里窰店子沟上土桥民建【县志】称沟湾桥　在城西四十里称沟湾上土桥民建【县志】
　　岐山县
　　龙尾镇　在县东二十里【县册】晋太元中赫连勃勃遣赫连建入平凉遂入新平姚弼与战于龙尾堡大破之【晋书姚兴载记】唐中和元年鳯翔节度使郑畋败黄巢兵于龙尾坡【通鉴】龙尾城在鳯翔府岐山县唐武徳七年移治龙尾城【胡三省注】
　　益店镇　在县东三十五里【县志】鳯翔府旧有驿店镇【金史地理志】县有马碛驿店二镇【九域志　按益店即驿店之讹】
　　枣林镇　在县东南三十里【府志】
　　罗局镇　在县东南三十五里【县图】岐山马迹镇【金史地理志按罗局镇在马碛里疑即马碛镇】
　　蔡家镇　在县南四十里渭水北【县图】
　　髙店镇　在县南五十里渭水南【县图】
　　庵营镇　在县西南十里濉水南【县图】
　　青化镇　在县东北三十五里【县图】
　　渭河桥　在县南四十里渭河上夏船渡冬架桥【贾志】五姓桥　在县南五十里【府志】旧有镇今废【县册】
　　周邸桥　在县西北周公庙西路通府境【县志】
　　城南桥　在县南门外万厯十二年知县张近仁建【县志】跨横水【县册】
　　润徳桥　在县城西北郭【府志】
　　鲁家庄桥　在县东北三十八里【县志】
　　北庄桥　在县东北三十五里【县志】
　　南庄桥　在县东北三十里【县志】
　　广惠桥　在县东北十五里即郑家庄桥万厯十八年知县于邦栋建有记【县志】
　　【附县境古桥】鲁班桥在县东十五里【贾志】治七年知县杨智建初难成因以鲁班名嘉靖二十六年知府刘素委官重修今废　隆辅桥在县东十里即鲁班沟渡处万厯十八年知县于邦栋建今废　虎溪桥见石刻今莫详其处【县志】　冦村桥在县西北八里今废【县册】扶风县
　　午井寨　在县西南十五里【县册】
　　黎虎寨　在县东北四十里午井黎虎宋家孟家大寨五寨俱明置西安军屯守【县志】
