<!-- { "loadSidebar": true } -->
　　樗　采荼薪樗【诗经豳风】樗恶木也【毛传】唯堪为薪故云恶木【孔疏】樗树及皮皆似漆青色其叶臭【陆疏】樗木皮粗肌虚而白其叶臭恶【本草纲目】白椿木臭干可为栋【咸阳县志】
　　山樗　南山有栲【诗经小雅】山樗与下田樗略无异叶似差狭耳【陆疏】栲山樗【朱子集传】栲木即樗之生山中者本亦虚大然斧之如腐朽古人以为不材之木【本草纲目】
　　栎　山有苞栎【诗经秦风】柞棫拔矣【大雅】秦人谓柞为栎其子房生为梂【陆疏】南山西百八十里曰大时之山上多柞申山其上多柞【西山经】五柞宫汉之离宫也在扶风
　　盩厔宫有五柞树因以为名五柞皆连抱上枝覆荫数亩【三辅黄图】栎有二种不结实者曰棫其木心赤结实者曰栩其实为橡【本草纲目】栎芽可茹【商州志】栎俗呼花力作薪烧炭最佳【山阳县志】
　　栁　有菀者栁【诗经小雅】自长安至于诸州皆夹路树栁【晋书苻坚载记】王维别墅在辋川有栁浪【唐书文艺传】曲江池畔多栁号为栁衙意谓其成行列如排衙也【中朝故事】州境内生栁翠色可爱与他处不同【墨客挥犀】送行者于覇桥折栁赠别名消魂桥【地舆志】金丝栁出县宋元丰间有防下凤州取金丝栁一百根【明一统志】栁金线者园囿多莳之【咸宁县志】即垂杨挂丝者【延绥镇志】
　　柽栁　其柽其椐【诗经大雅】柽河栁生水旁皮正赤如綘一名雨师枝叶似松【陆疏】汉苑中有栁状如人形曰人栁一日三眠三起【三辅故事】柽栁一名河栁一名三眠栁即今俗所称三春栁也【广羣芳谱】三春栁出鄜州【延安府志】俗名沙栁又名三春栁【延绥镇志】
　　雾栁　丛生材中箭笴【延绥镇志】
　　水杨　隰有杨【诗经秦风】长杨宫中有垂杨数亩因为宫名长安御沟谓之杨沟谓植髙杨于其上也【三辅黄图】长
　　安地多长杨【闻见前録】
　　白杨　叶尖圆如杏枝颇劲微风来则叶皆动其声萧瑟陜虢南山谷尤多【悬笥探】白杨陜西甚多永耀间居人修葢多此木也【本草衍义】劲叶逐风作声【咸宁县志】生泽旁叶圆微风动揺声若大雨【咸阳县志】
　　枎栘　唐棣之华【诗经召南】山有苞棣【秦风】棣唐棣唐棣栘也【毛传】郭璞曰今白栘也似白杨【孔疏】一名枎栘无风叶动花反而后合【本草拾遗】
　　女贞　豫章女贞【上林赋】张揖曰女贞叶冬不落【上林赋注】今人不知女贞但呼为蜡树女贞一名冬青与冬青同名异物女贞叶长者四五寸子黒色冻青叶微团子红色花皆繁子并累累满树【本草纲目】前有植白蜡树者经乱削伐尽今始复植矣【雒南县志】女贞子黒色【山阳县志】
　　冬青　太液池边看月时好风吹动万年枝【宋卢多逊诗】一名冻青一名万年枝【广羣芳谱】俗呼冻青子赤色【山阳县志】
　　枸骨　南山有杞【诗经小雅】杞树如樗一名枸骨【朱子集传】小华之山其木多荆杞【西山经】昆明灵沼黒水元沚周以金堤树以栁杞【西山赋】杞即楩木也如杨赤理【西京赋注】楩杞也似梓【上林赋注】
　　乌臼　生山南平泽树髙数仭叶似棃杏五月开细花黄白色子黒色【唐本草】汉中有之【汉中府志】
　　黄杨　木理细腻枝干繁多性坚致难长【广羣芳谱】木多黄杨【华州志】
　　桦木　延州土贡桦皮【唐书地理志】生西北诸地其木色黄有小斑防红色能收肥腻其皮厚而轻虚软柔用衬鞾里为刀靶之谓之暖皮以皮巻蜡可作烛照【本草纲目】
　　蔓荆　楚荆也【广志】秦陇多有之茎髙四五尺对节生枝夏有花作穗淡红色蘃黄白色秋结子【图经本草】
　　栾荆　茎叶似石楠干亦反巻经冬不死叶上有细黒防者真今雍州所用者是【唐本草】
　　牡荆　言刈其楚【诗经周南】止于楚【秦风】以牡荆画幡日月北斗登龙【汉书郊祀志】牡荆荆之无子者【如淳注】牡荆作树不为蔓生故称为牡非无实之谓【唐本草】其生成丛而疎爽故谓之楚【本草纲目】
　　棘　在彼杞棘【诗经小雅】左九棘孤卿大夫位焉羣士在其后右九棘公侯伯子男位焉羣吏在其后【周礼秋官】白棘别録云生雍州川谷一名棘鍼一名棘刺【马志】
　　赤棘　隰有杞桋【诗经小雅】桋赤梀也【毛传】释木曰白者梀舍人曰桋名赤梀郭璞曰赤梀树叶细而岐锐皮理错戾好丛生山中白棘叶圆而岐为木大也【孔疏】
　　皂荚　生雍州山谷如猪牙者良【名医别録】唐华清宫今灵泉观也七圣殿之西南隅数十步间有皂角一株合数人抱枝干颇瘁相传明皇贵妃共植于此每嵗结实必有十数荚合欢者京兆尹令老卒数十守视之移接于他枝则不复合欢也【墨客挥犀】双皂荚生太白山【图书编】双皂荚在骊山下临崖玉女殿西其背相合故名【马志】秦人多树之以为社【咸阳县志】
　　蜜香树　汉武帝起扶荔宫植所得异木有蜜香树百本【三辅黄图】
　　灵夀木　其柽其椐【诗经大雅】椐樻也【毛传】椐木节中肿似扶老今人以为马鞭及杖农郡北山有之即今灵夀木也【陆疏】光称疾辞位太后诏赐灵夀杖【汉书孔光传】木似竹有节长不过八九尺围三四寸自然有合杖制不须削理令人延年益夀【顔师古注】
　　娑罗木　慈恩寺殿庭大娑罗树大厯中安西所进其木桩赐此寺四橛大德行逢自种之【酉阳杂爼】有坪曰莎罗旧有莎罗树大合抱顶如华葢叶七出如掌白华緑萼【登华记】在青柯坪西域种【香祖笔记】
　　杻　北山有杻【诗经小雅】杻檍也叶似杏而尖白色皮正赤为木多曲少直枝叶茂好二月中叶疎华如练而细蕋正白葢柎今官园种之正名曰万嵗【陆疏】今官园种之名曰万嵗或谓之牛筋【严粲诗缉】似棣细叶叶新生可饲牛材中车辋闗西呼杻子一名土橿【尔雅郭注】英山其上多杻橿　大时之山下多杻橿　数厯之山木多杻橿　申山下多杻橿【西山经】
　　楛　上申之山下多楛【西山经】楛木可以为箭诗云榛楛济济【郭注】茎似荆而赤其叶如蓍【草木疏】
　　栾华　栾华生汉中川谷【名医别録】长安山中亦有之其子谓之木栾子【图经本草】本草云叶似木槿而薄细花黄似槐而稍长大小殻如酸浆其中有实如熟豌豆圆黒坚硬堪为数珠者是也【马志】栾柴可茜氊【延长县志】
　　槠　槠似柃叶冬不落【上林赋注】槠木处处山谷有之大者数抱髙二三丈叶如栗叶而稍尖坚厚光泽凌冬不凋三四月开白花如栗花实大如槲子【本草纲目】
　　槲　林有朴【诗经召南】槲别名【尔雅郭注】槲二种丛生小者名枹髙者名大叶栎树三四月开花亦如栗八九月结实似橡子而稍短小蔕亦有斗【本草纲目】槲大叶【山阳县志】
　　棫　柞棫拔矣【诗经大雅】棫白桵也【郑笺】郭璞曰桵小木也丛生有刺实如耳珰紫赤可食【孔疏】浮山西七十里曰羭次之山漆水出焉其上多棫橿【西山经】
　　青刚木　出宜君宜川【延安府志】割漆者必需之【山阳县志】黄栌　郭璞曰栌槖栌【上林赋注】黄栌木生商洛山谷叶圆木黄可染黄色【本草拾遗】昔无今有【山阳县志】
　　楝　有雌雄二种雄者无子根赤雌者有子根白【唐本草】紫荆微白【咸阳县志】黄楝山中呼为药树【山阳县志】
　　椴　椴木叶最大有团扇其皮可以当麻取为鱼网之纲牢固殊常【广羣芳谱】出宜川【延安府志】可刻镂【山阳县志】皮作絙覊鞋屦【华州志】
　　朴　芃芃棫朴【诗经大雅】朴枹木也【毛传】
　　椅　其桐其椅【诗经小雅】梓之美文者为椅【本草纲目】出自南山【鄠县志】
　　桑　阪有桑【诗经秦风】蚕月条桑【豳风】鸟山其上多桑【西山经】唐京兆万年县大宁坊有桑树一株暮秋生子秋冬椹熟【文苑英华】桑有数种叶沃者曰沃桑不实可饲蚕结椹者亦有黒白二种【咸宁县志】
　　檿　其檿其柘【诗经大雅】檿山桑也【毛传】郭璞曰材中为弓【孔疏】山中有之【盩厔县志】桑多山桑家植者甚少然山桑之丝坚靭异常谓之檿丝【雒南县志】
　　柘　弓人为弓取干之道七柘为上【周礼考工记】张曲江里第之侧有古柘尝因狂风发其一根解为器具花纹甚竒人又以公之手笔冠世目之曰文章树【清异録】柘亦可饲蚕【咸宁县志】
　　牡丹　生汉中【名医别録】长安贵逰尚牡丹每春暮车马若狂以不就玩为耻【国史补】开元禁中初重木芍药即今牡丹也得数本红紫浅红深白者移植于兴庆池东沉香亭前【摭异记】开元中裴士淹奉使幽冀过汾州众香寺得一株白牡丹移植长安至德中马仆射总镇太原又得红紫二色者今则多与戎葵比矣长安兴善寺素师院牡丹絶佳元和末一枝花合欢　兴唐寺牡丹一窠元和中着花一千二百朶其色有正晕倒晕浅红浅紫深紫黄白檀等独无深红又有花叶中无抹心者重台花者其花面径七八寸【酉阳杂爼】生汉中苖似羊桃根似芍药长安谓之吴牡丹【唐本草】洛人宋单父能种艺术凡牡丹变易千种红白间色上皇召至骊山植花万本色様各不同【龙城録】今丹延山中皆有但花有黄紫红白数色此当是山牡丹其茎梗枯燥黒白色【图经本草】丹延以西褒斜道中最多与荆棘无异【欧阳花谱】唐开元中天下太平牡丹始盛于长安【广羣芳谱】宝鸡县北二里蟠龙山有故相国少傅党公崇雅别业公好莳花竹一日有樵人献牡丹一枝色如墨四边作金线界道云得之栈中令人踪迹之不复见矣【陇蜀余闻】牡丹色名错出约百余种【咸宁县志】鳯翔廨舍内有牡丹一丛四十余枝枝大如斗是东坡以斗酒易之者在莲池亭之北苏子由有岐下诗二十一韵【翔县志】宋欧阳修花谱延安红丹州红皆谓产之杰然者自丹延以西尤多土人刈以为薪【延安府志】在白姑寺者竟成树【安塞县志】牡丹山多产牡丹开时红紫满山香闻数十里土人采以当薪又有牡丹坪在渚北村西北亦多牡丹【韩城县新志】
　　海棠　宋淳熈间秦中有双株海棠其髙数丈翛然在众花之上与江淮所产絶不【阅耕余録】海棠秦中者为次其株翛然如出尘髙步俯视众芳有超羣絶之势【徐积海棠花序】千叶者佳子为秋实【咸宁县志】垂丝海棠山中最多人不知植贴梗海棠俗呼茶花【山阳县志】
　　玉蘂　上都安业坊唐昌观旧有玉蘂花甚繁每发若瑶林琼树【剧谈録】唐昌观玉蘂花长安惟有一株或咏之曰一树珑松玉刻成则其葩蘂形似畧可想矣春花盛时倾城来赏至谓有仙女降焉元白皆赋诗以实其事曽端白曰韦应物帖云京师重玉蘂花【雍録】
　　山矾　一名海桐树婆娑可观花碎白而香【学圃余疏】大者髙丈许叶似栀子光泽坚强畧有齿凌冬不凋三月开花繁白如雪六出黄蕋甚芬香结子大如椒青黒色熟黄可食曽端伯以七里香为玉蘃花未知的否【本草纲目】一名芸香一名七里香【兴安州志】
　　木兰　欃檀木兰【上林赋】上宴诸王于木兰殿时木兰花发皇情不悦妃醉中舞霓裳羽衣一曲天顔大悦【太真外传】长安敦化坊百姓家太和中有木兰一树花色深红【太平广记】
