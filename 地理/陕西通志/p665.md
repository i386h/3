<!-- { "loadSidebar": true } -->
　　二月丙午商洛道刘应遇率毛兵入汉中合四川吴国辅兵败贼贼走汉隂遇遣兵追之诛渠魁数十人余走蜀汉南悉平【明史畧】
　　夏四月叅政洪承畴击贼于耀州破之
　　崇祯己巳三月流盗掠三水四月固原贼犯耀州叅政洪承畴合官兵乡勇万余人围贼于云阳几覆之贼乘夜雷雨溃围走淳化入神道岭【纪事本末】
　　流贼犯泾阳套酋冦延绥
　　四月流盗犯泾阳甘峪游击商从龙被杀时西人五十骑犯延绥髙家堡千总王权徳逐之出塞敌兵渐至权徳败没中军任秉徳千总白慎俱死之【明史畧】
　　冬十月李自成称闯将
　　山西兵溃叛走秦晋间山谷李自成出与之合旬日间众至万余推髙迎祥为首称闯王贼中称自成为闯将【纪事本末　按自成时依髙迎祥迎祥方自号闯王与刘良佐自结为一队故闯将名不大着】
　　十一月诏陜西巡抚刘广生贼
　　十一月丁未上命驰谕陜西巡抚刘广生令急歼流孽不必入卫时大盗混天王等掠延川米脂清涧诸县复召前总兵杜文焕使之【明史畧】
　　三年春正月绥徳安定盗起官兵击败之
　　三年春正月陜西边盗王子顺苗美连逃兵众至三四千掠绥徳南围韩城总督杨鹤巡抚刘广生击败之贼遁复犯清涧官兵追逃贼走四川先是万厯时朝廷命西军劳苦预给三月粮以为常至是秦旱粟腾贵军饷告匮往往哗溃亡命山谷遂倡饥民为乱时廷议核兵饷各边镇咸厘汰至数十万兵多噪给事刘请裁定驿站可嵗省金钱数十余万上从之给事许国荣御史姜思睿争之不能得河北游民向借食驿糈用是益无赖嵗不登无所得食所在溃兵煽之而全陜无宁土矣【明纪会纂】
　　夏六月王嘉据府谷官兵击败之
　　崇祯三年四月王嘉陷府谷六月陷黄甫川清水二营遂据府谷洪承畴总兵杜文焕围之贼夜刼营官兵击败之【纪事本末】
　　绥徳贼王子顺降
　　六月延安府知府张辇都司艾穆破贼王子顺于延川招降之【延绥镇志】时王嘉等冦掠延庆诸郡城堡多陷总督杨鹤主抚不以闻与陜抚刘广生遣官持牌四出招贼贼魁黄虎小红狼一丈青龙江水掠地虎郝小泉等俱给牒免死安置延绥河西但不焚杀其淫掠如故民罹毒益甚兵科给事中刘懋上言秦之流贼非流自他省即延庆之兵丁土贼也边盗倚土冦为向导土冦倚边盗为羽翼六七年来韩蒲被掠其数不多至近年荒旱频仍愚民影附流刼泾原富耀之间贼势始大当事以不练之兵勦之不克又议抚之其勦也所斩获皆饥民也而真贼饱掠以去矣其抚也非不称降聚众无食仍出刼掠名降而实非降也且今斗粟金三钱营卒乏食三十余月即慈母不能保其子彼官且奈兵民何哉迩来贪酷成风民有三金不能供纳赋之一金至捕一盗而破十数家完一赎而倾人百金产奈何民不驱为盗乎若营兵旷伍半役于司道半折于武弁所余老弱既不堪战又不练习当责督抚清汰操练以备实用【纪事本末】
　　秋九月套酋冦边巡镇兵逆战破之
　　崇祯庚午九月己夘黄甫川贼复勾套人入掠巡抚洪承畴总兵杜文焕从孤山进击大破之贼始奔溃【明史畧】
　　冬十月王嘉复陷府谷
　　崇祯庚午十月王嘉陷清水营杀游击李显宗遂破府谷【延绥镇志】
　　十二月神一元陷宁塞据之
　　崇祯庚午十二月神一元破宁塞据之杀叅将陈三槐围靖边副使李右梓固守贼勾西人四千骑益围靖边三日夜遂陷栁树涧保安等城【纪事本末】
　　四年春正月神一元陷保安副总兵张应昌击败之崇祯辛未神一元陷保安张应昌击之一元死弟一魁领其众二月总兵贺虎臣杜文焕合军围保安一魁突围遁【延绥镇志】
　　遣使往陜西招抚流盗
　　崇祯辛未正月命御史吴甡赍金赈陜西饥荒招抚流盗【明鉴易知录】臣防简命赈赉延绥叱驭而西臣访得流贼猖獗情形敢为皇上陈之延镇四面黄沙无可耕之地専倚两运为续命之膏自改本色为折色而庾廪空矣自改输粟而纳银増浮课而引滞而盐政废矣自盐商归籍田地荒芜豪弁肆虐而屯政废矣自防罚之会严凡马匹倒损诸弁率隠匿不报而马政废矣加以几番调援精鋭俱尽凶年相继月饷不敷此饥军为盗之根因也延庆一带荒凉瘠薄仍复加派辽饷明经有司日暮途穷巧营归槖百姓入城封粮则监追其积逋逃亡拖累全无乐生之气因之饥馑富者皆贫贫者皆贼边军纠集遂相附合此饥民为盗之根因也又有边地军余及废弁家丁生来劲悍弓马精熟既无月饷又惮耕耘惟有做贼一路视为固然当其跃马而出肆行剽掠归来得有多财则分送亲识即将官之左右无不相通党与日众敢为叛乱此军余为盗之根因也贼之初发势亦甚微地方官视为泛常全无备御总一缺乏钱粮悮事到底且调来边兵皆与贼相识临阵有相对立谈而不战者有将老弱饥民割级送与献功者有将辎重遗弃聴其抢掠者上下转相防蔽赶出境外便报荡平此盗贼猖獗之根因也夫秦晋为京师右臂况秦百二河山延镇劲兵甲于宇内今贼聚众数万东延西蔓屠毒两省此岂可易视之耶即延镇应得之饷计臣宁悮封疆而必不肯慨发数十万以济燃眉秦事真不可为矣则无如就近兑支陜西辽饷尤急着也臣遵奉谕旨次第给赈已檄司道转行州县查取见在饥民及已被脇从悮投贼党愿归正维新者一体收恤于赈赉之中寓解散之意庙谟宸断已得要领少俟颁布徳音即当冒险而前躬歴郡县亲自给散不敢不竭尽心力至攻城陷堡之叛贼如王嘉神一元之在督抚镇将同心合力声罪致讨未可奉若骄子懈将士之心贻异日封疆之祸如欲臣以哺饥之具为盗赍粮臣所不敢出也总之激厉将士全在足饷饷足而后可以申严赏罚赏罚明而后人心鼓舞用命失军机陷城池之罚凛然议其后而文武俱束于法则大贼可平而小贼不足抚也【吴甡星驰入闗疏】
　　二月官军围贼神一魁于保安贼突围走
　　二月壬子总兵贺虎臣杜文焕合军围保安神一魁勾西人千余骑突围出复纠贼数万刦宁夏【纪事本末】
　　宜君盗起冦掠西安诸县
　　四年二月宜君贼起和尚等犯泾阳三原韩城澄城三月贼帅孙继业等来降总督杨鹤受之【纪事本末】
　　夏四月总督杨鹤招神一魁降之
　　四月己未贼神一魁降于杨鹤鹤责数其罪惧伏谢一魁有战骑五千鹤侈其事上言乞赐数万金赈济又止巡抚练国事北征商雒贼亦求抚于国事从之其脇从饥民各给牒回籍首领置军中丁夘延绥巡抚洪承畴令守备贺人龙劳降者酒降者入谢伏兵斩三百二十人【纪事本末】
　　降盗不沾泥叛攻米脂官军击降之
　　降盗不沾泥拥众脇粮赏复攻米脂总兵王承恩侯拱极率兵至葭州洪承畴张应昌亦至贼分两营以待连战贼始遁追至西川斩三百余级贼溺死无算官兵屯西川双湖峪其间窰塞六十有四皆险絶尽为贼薮承畴令在在设防堵截不沾泥惧率百骑逃闗山岭都司马科等追之尽歼其骑不沾泥乃降杀贼目双翅虎防紫金龙自赎【纪事本末】
　　五月总兵王承恩击宜川贼降之
　　崇祯辛未五月王承恩击宜川贼败之闯王虎金翅鹏乞降余贼走宜君其众二万【纪事本末】
　　陜西都司曹变蛟击贼于唐毛山大破之
　　五月陜西都司曹变蛟追宁塞遗贼于唐毛山贼大溃四战皆捷先后斩一千四百余级而宁塞遗贼稍杀矣【纪事本末】
　　贼冦韩城郃阳叅将张全昌破走之
　　延安贼赵四儿以万余人掠韩城郃阳灵州叅将张全昌以五百人战三日斩三百余级贼走鄜州复进击斩六百余级寻降【纪事本末】
　　六月官军击鄜州贼败降之
　　六月辛酉鄜州贼混天猴张孟金谋袭靖边张应昌邀之于真水川败之追斩四百余级癸亥混天猴独行狼等万余人自甘泉犯合水洪承畴率兵追击败之甘泉山中混天猴等乞降【纪事本末】
　　秋七月贼复掠鄜州击破之
　　七月贼首上天龙马老虎独行狼复掠鄜州列三营于太平原杨鹤王承恩击破之上天龙等以二千人降给事中孟国祥曹履太各奏抚贼欺饰之弊逮陜西三边都御史杨鹤下狱论戍之【纪事本末】
　　九月降盗神一魁叛据宁塞讨诛之
　　九月神一魁复叛据宁塞张应昌讨之其党黄友才斩以献是月独头虎满天星一丈青上天猴等恣掠宜雒【二申野录】
　　冬十一月贼陷安塞闰十一月陷安定王承恩克之崇祯辛未十一月陜西贼谭雄陷安塞袭掠一空仍乞抚闰十一月总兵王承恩诱谭雄等五人斩之癸丑降贼不沾泥张存孟陷安定王承恩讨克安塞斩五百余级即进勦安定贼走绥徳【纪事本末】
　　贼陷甘泉副使张允登等死之
　　降丁混天猴勾盗夜陷甘泉刼饷银十万八千两杀知县郭永图河西道张允登战死洪承畴闻之遣王承恩分勦以甘泉鄜延咽喉而自以四百人赴之贼势日炽承畴日不暇给矣【纪事本末】
　　十二月贼陷葭州佥事郭景嵩死之
　　崇祯辛未十二月甘泉贼陷宜君又陷葭州兵备佥事郭景嵩死之诸降盗复叛攻绥徳【纪事本末】
　　五年春正月贼陷宜君二月陷鄜州
　　崇祯壬申正月延绥贼伪为米商陷宜君复陷保安【明纪防纂】二月盗夜入鄜州佥事郭应响死之【纪事本末】
　　三月套酋入冦曹文诏拒却之
　　河套以三百骑近塞称察罕求欵千总李世科阵殁曹文诏等击之乃不得入【明史畧】
　　秋八月曹文诏击贼于甘泉破之
　　八月曹文诏击贼于甘泉败之洪承畴令脇从者免杀降四千余人散者亦数千人余贼散匿山谷【纪事本末】
　　六年秋九月察罕冦鄜延
　　插罕自高家堡入犯焚掠至石窰沟九月察罕入延安至鄜州套部为察罕所逼和尔台及古鲁部来降【延绥镇志】
　　叛盗不沾泥防葭州
　　癸酉九月不沾泥等至三岔川总兵王承恩御之东去掠葭州【延绥镇志】
　　冬十二月延绥巡抚陈奇瑜击贼于永宁闗大破之时秦贼已尽入晋而延绥贼首鑚天哨开山斧独据永宁闗前阻山险下临黄河负固数年不下奇瑜谋取之乃阳传总制檄发兵简众抵延川潜师疾走入山贼不虞大兵至仓皇溃佚焚其巢纵击斩首千六百级二贼死分兵击贼首一座城斩之奇瑜威名著闗陜【明鉴易知录】是年冬山西河北贼分入汉中兴平陜西贼陷镇安【二申野录】
　　七年春正月李自成张献忠败走盩鄠
　　总督洪承畴率总兵曹文诏等先后诸贼斩获甚众羣贼奔入商雒兴平大山中自成献忠奔盩鄠间【纪事本末】
　　贼陷汉南诸县
　　正月辛丑陜贼陷洵阳逼兴安土冦乘之汉中震动兴安贼连陷紫阳平利白河道臣王在台固守兴安洪承畴赴援城得全时练国事移兵商雒贼南破凤县入四川【纪事本末】
　　诏延绥巡抚陈奇瑜督师讨贼
　　进陈奇瑜兵部右侍郎总督军务视贼所向随方勦抚【明纪会纂】
　　夏四月四川湖广贼趋汉中五月洪承畴会师逐贼走匿
