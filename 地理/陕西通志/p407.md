<!-- { "loadSidebar": true } -->
　　孔兴釪曲阜人康熙庚戌进士十九年任潼商道甫下车即赴畧阳督造运艘运粮阳平闗调度得宜不劳民而事集嵗大饥兴釪罄囊籴粟计口散赈全活甚伙潼民多丛奸健讼兴釪廉得之立寘于法葺学宫建义学注释
　　圣谕刋刻颁行民知向化自奉极约人不敢干以私尝署藩篆氷操益励二十二年卒官贫不能殓僚属争致赙归其衬
　　许孙荃字四山合肥人康熙庚戌进士歴户部郎中出督陜西学政廉明审慎风尚一新丁卯秋闱中式者皆两试前茅士孙荃行部所至凡遇前贤名迹必捐赀修复力为表章其后裔之贤者悉拔置胶庠以示鼓励四方游士以贫故留滞秦中所在为置公养一时名宿如郿县李栢朝邑王建常扶风张子瞻渭南刘懿宗淳化宋振麟咸式庐遣币讲布衣之好李颙屡辞
　　征命居贫教授孙荃欲买田以赠知颙义勿受檄盩厔学博代购之不以吿并刻其所著书行世陜西地亘三边孙荃征车遍厯怀人览古一一寄之于诗太史李因笃为论定得如千巻名曰华岳集论者谓闗中学使前有敬庵后有四山称二许云
　　李时谦大兴人顺治辛丑进士康熙三十一年以叅议任陜西粮道值嵗歉时谦悉心筹画赈济有方民怀其惠西安多征粮积时谦莅任斗斛俱准部式出纳无丝毫羡余性勤慎尤甘淡泊仆从数人皆不胜清苦而去卒之日贫无以殓同官为致赙归衬焉
　　金培生奉天正白旗人康熙四十年由鳯翔知府擢潼商道四十二年
　　车驾西巡培生修缮帐殿平治辇路指挥悉当其督修岳庙及筑城浚隍诸大工经营井井事无不集尤体恤士卒莅潼三载果于厘奸慎于决狱日以兴教化励风俗为己任四十四年迁闽臬去
　　牧守
　　周
　　虞子羔晋文公问于咎犯曰谁可使为西河守者咎犯对曰虞子羔可也公曰非汝之讐也对曰君问可为守者非问臣之讐也羔见咎犯而谢之曰幸赦臣过得为西河守咎犯曰荐子者公也怨子者私也吾不以私事害公【説苑】
　　吴起卫人魏文侯以起善用兵廉平能得士心乃以为西河守以拒秦魏文侯卒起事其子武侯武侯浮西河而下中流顾而谓起曰美哉山河之固此魏国之宝也起对曰在德不在险若君不修德舟中之人尽敌国也武侯曰善即封起为西河守甚有声名【史记本传】起治西河之外王错谮之于魏武侯武侯使人召之起至于岸门止车而休望西河泣数行下其仆曰公视舍天下若舍屣今去西河而泣何也起雪泣而应之曰子弗识也君诚知我而使我毕能秦必可亡而西河可以王今君听谗人之义而不知西河之为秦也不久矣魏国从此削矣起果去魏入荆而西河毕入秦【吕览】
　　汉
　　田叔赵陉城人为赵王张敖郎中随敖至长安敖进言叔等十人上召见与语拜郡守叔为汉中守十余年【汉书本传】叔为汉中守既餽军饷又致名材立宫室帝嘉之【汉中府志】
　　李广陇西人为边郡太守徙上郡皆以力战为名匈奴大入上郡天子使中贵人从广勒兵击匈奴中贵人将骑数十纵见匈奴三人与战三人还射伤中贵人杀其骑且尽中贵人走广广曰是必射雕者也乃从百骑往驰三人令其骑张左右翼身自射彼三人者杀其二人生得一人果射雕者也已匈奴有数千骑见广以为诱骑皆惊上山阵广骑皆大恐欲驰还广曰吾去大军数十里今走匃奴追射我立尽今我留匈奴必以我为大军诱之必不敢击我广令诸骑曰前前未到匈奴阵二里所止令曰皆下马解鞍彼以我为走今解鞍以示不走用坚其意于是敌骑不敢击有白马将出防其兵广上马奔射杀白马将复还其骑中解鞍令士皆纵马卧防暮敌兵终不敢击引而去广乃归其大军居久之武帝立广以上郡太守为未央衞尉【史记本传】
　　贾宗字武孺南阳冠军人少有操行多智畧建初中为朔方太守旧内郡徒人在边者率多贫弱为居人所仆役不得为吏宗擢用其任职者与边吏叅选转相监司以摘发其奸或以功次补长吏故各愿尽死匈奴畏之不敢入塞【后汉书贾复传】
　　郑勤汉中太守永初四年三月先零羌冦褒中汉中太守郑勤战殁【后汉书安帝本纪】
　　崔实字子正涿郡人明于政体吏才有余为五原太守五原土宜麻枲而俗不知织绩民冬月无衣积细草卧其中见吏则衣草而出实至官斥卖储峙为作纺绩织絍綀緼之具教之民得以免寒苦是时防骑连入云中朔方杀畧吏民一嵗至九奔命实整厉士马严烽堠冦不敢犯常为边最【后汉书崔骃传】
　　郑浑字文公河南开封人迁左冯翊时梁兴等畧吏民五千余家为冦钞诸县不能御皆恐惧寄治郡下议者以为当移就险浑曰兴等破散窜在山阻今当广开降路宣喻恩信而保险自守此示弱也乃聚吏民治城郭为守御之备发民逐贼获十以七赏百姓大恱皆愿捕贼多得妇女财物贼之失妻子者皆还求降浑责其得他妇女然后还其妻子于是转相冦盗党与离散出者相继乃使诸县长吏各还本治以安集之兴等惧将余众聚鄜城浑率吏民前登斩兴及其支党前后归附四千余家由是山贼皆平民安产业太祖征汉中以浑为京兆尹浑以百姓新集为制移居之法勤稼穑明禁令由是民安于农盗贼止息及大军入汉中运转军粮为最又遣民田汉中无逃亡者太祖益嘉之【三国志本传】
　　吕乂字季阳南阳人少孤诸葛亮连年出军调发诸郡多不相救又募兵五千人诣亮慰喻检制无逃窜者徙为汉中太守兼领督农供给军粮亮卒之后士伍亡命奸巧非一又防禁开喻劝导漏脱自出者万余【三国志本传】
　　魏
　　杨阜字义山天水冀人太祖以阜为武都太守刘备取汉中逼下辨太祖以武都孤逺欲移之恐吏民恋土阜威信素着前后徙民氐使居京兆扶风天水界者万余户徙郡小槐里百姓襁负而随之为政举大纲下不忍欺在郡十余年征拜城门校尉【三国志本传】
　　顔斐字文林济北人京兆太守推诚惠爱治身清白为良二千石【三国志仓慈传】斐为京兆太守到官令属县整阡陌树桑果是时民多无车牛斐课民以闲月取车材使转相教匠作车无牛者令畜猪狗卖以买牛始者民以为烦一二年间家有丁车大牛又起文学听吏民欲读书者复其小徭于是风化大行京兆与冯翊扶风接界二郡道路秽塞田畴荒莱人民饥冻而京兆开明丰富常为雍州十郡最青龙中司马宣王在长安立军市而军中吏士多侵侮县民斐以白宣王宣王召军市候便于斐前杖一百自是之后军营郡县各得其分后数嵗迁平原太守吏民啼泣遮道车不得前稽平田十余日乃出界东行至崤疾困遂卒京兆闻之皆流涕为立碑于今称颂【魏畧】
　　晋
　　吉挹字祖冲冯翊莲勺人少有志节孝武初苻坚陷梁益桓豁表挹为魏兴太守寻加轻车将军领晋昌太守以拒坚之功拜员外散骑侍郎苻坚将韦钟攻魏兴挹遣众拒之斩七百余级加督五郡军事钟率众欲趣襄阳挹又邀击斩五千余级钟怒回军围之挹又屡挫其锐其后贼众继至力不能抗城将陷引刀欲自杀其友止之曰且茍存以展他计为计不立死未晚也挹不从友人逼夺其刀防贼执之挹闭口不言不食而死【晋书本传】
　　马敦守陇州羌氐犯陇敦固守孤城以少御众奋节全城雍州从事忌其功劾之下狱死后追赠牙门将军潘岳为之诔【陇州志】
　　欧阳建字坚石世为冀方右族雅有思理才藻美赡厯冯翊太守甚得时誉【晋书本传】
　　王连为扶风太守刘曜攻陈仓连率众背城而阵为曜所败死之【晋书刘曜载纪】
　　武茂字季夏沛国竹邑人以德素称为上洛太守清直方正闻于朝野【晋书武陜传】
　　南宋
　　萧承之字嗣伯南兰陵人少有大志才力过人元嘉十年萧思话为梁州刺史承之为其府司马汉中太守氐帅杨难当冦汉川梁州刺史甄法防弃城走思话至襄阳不进承之轻车前行攻氐伪魏兴太守薛健于黄金山尅之黄金山张鲁旧戍南北险固健既溃散承之即据之薛健退屯下桃城立柴营承之引军与对垒健与伪冯翊太守蒲旱子悉力出战承之大破之健等闭营自守思话继至贼稍退承之进至峨公山为沙州刺史吕平大众所围建武将军萧汪之平西督防段蚪等至表里奋击大破之难当又遣息和领步骑万余人夹汉水两岸攻逼承之相拒四十余日贼皆衣犀甲刀箭不能伤承之命军中断槊长数尺以大斧捶其后贼不能当乃焚营退承之追至南城连战皆捷梁州平诏承之可龙骧将军随府转宁朔司马太守如故元嘉二十四年卒梁土民思之于峨公山立庙祭祀【南齐书髙帝本纪】
　　南齐
　　柳庆逺字文和河东解人齐初为魏兴太守郡遭暴水流漂居民吏请徙民祀城庆逺曰天降雨水岂城之所知吾闻江河长不过三日斯亦何虑命筑土而已俄而水过百姓服之【梁书本传】
　　梁
　　庾域字司大新野人长沙宣武王为梁州以为録事参军带华阳太守时魏军攻围南郑州有空仓数十所域封题指示将士云此中粟皆满足支二年但努力坚守众心以安虏退以功拜羽林监【梁书本传】
　　北魏
　　索敞字巨振敦煌人补扶风太守在位清贫未几卒官諡献【魏书本传】
　　张应不知何许人延兴中迁京兆太守所在清白得吏民之忻心焉【魏书本传】
　　髙忱字士和允子勃海蓨人位长安太守为政寛惠百姓安之【北史髙允传】
　　梁祐北地人景明初北地太守清身率下甚有治称为平西将军京兆内史卒官【魏书裴叔业传附】
　　柳僧习河东人景明初迁北地太守为政寛平氐羌恱爱【魏书裴叔业传附】
　　江文遥恱之子济阳考城人永平初为咸阳太守勤于礼接终日坐防事至者见之假以恩顔屏人密问于是民所疾苦大盗姓名奸猾吏长无不知悉郡中震肃奸刼息止治为雍州诸郡之最【魏书江悦之传】
　　阎庆引不知何许人为东秦州敷城太守在政五年清勤厉俗频年饥馑庆引常以家粟千石赈恤贫穷民赖以济部民杨宝龙等一千余人申讼美政有司奏庆引有子爱百姓之义【魏书本传】
　　髙干渤海蓨人字干奴白水太守以廉平著称【魏书髙湖传】宇文测字澄镜太祖族子大统八年行绥州事每嵗河氷合后突厥即来冦掠先是常预遣居民入城堡以避之测至皆令安堵如旧乃于要路数百处并多积柴仍逺斥候知其动静是年十二月突厥从连谷入冦去界数十里测命积柴之处一时纵火突厥谓有大军至惧而遁走自相蹂践委弃杂畜及辎重不可胜数测徐率所部收之分给百姓自是突厥不敢复至测因置戍兵以备之十年征拜太子少保【周书本传】
　　北周
　　髙宾渤海蓨人有文武干用世宗初除咸阳郡守政存简惠甚得民和世宗闻其能赐田园于郡境【周书裴文举传】
　　刘志农华隂人髙祖隆宋武帝平姚以宗室首望召拜冯翊郡守后避地河洛因家汝颍志性方重兼有武畧魏永熙二年除广州别驾孝武西迁志举广州归国髙祖嗣位拜刑部中大夫时莲勺界内数有羣盗攻刼行旅郡县不能制乃以志为延寿郡守督之志示以恩信羣盗相率请罪志表陈其状诏并免之自是郡界肃清冦盗屏息【周书裴果传】
　　唐
　　萧瑀字时文南兰陵人隋时为河池郡守部有钞贼万人吏不制瑀募勇士击降之悉捐赀畜赐有功又击走薛举众数万髙祖入京师招之挈郡自归【唐书本传】
