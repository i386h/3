<!-- { "loadSidebar": true } -->
　　有问于杨子曰孟子有言不仁而得天下者未之有也秦以不仁而得天下矣孟子之言其不验乎曰秦自孝公用商鞅富强之术而闗中之力雄自惠文用张仪离横之谋而诸侯之势弱自昭襄用范睢逺交近攻之策而规取天下之计得至李斯兼并之説用天下皆秦矣然为臣者功成而身丧为君者业成而国亡其强也斯所以为弱其智也斯所以为愚呜呼悲夫秦自始皇二十六年庚辰六王初毕四海始一雄图既溢武力未毕方架鼋鼍以为梁巡海右以送日俄而祖龙魂断于沙丘鲍鱼腥闻乎四极矣胡亥越十七兄而篡立方欲极耳目穷心志而阎乐之戈已及于望夷矣子婴讨贼方平肉未及下咽酒未及濡唇亲朋未及尽相劳而赤帝眞人已翔乎灞上矣计始皇之余分闰位仅十二年胡亥仅二年子婴仅四十六日不啻石火之一敲电光之一瞥吹剑之一吷左蜗之一战南槐之一梦也须臾之在亿千稊米之于大块实似之虽得犹不得也孔子曰虽得之必失之秦之谓矣以孟子之言合孔子之言观之圣贤之论卓乎不可无何尝不验乎哉
　　爱苏亭説　　　　　　　　　　　陈棐
　　扶风城南数武有山曰飞凤山之上有亭旧题曰逺爱相传苏长公轼之所书今不存余曰山去城里许非逺也山之亭仰面即可见举足即可登可爱甚近也而名曰逺爱者长公之寄兴于逺耳余更题为爱苏亭昔苏公之所爱者山亭也今人之所以爱此山亭者以曾经苏公之所爱也山亭经苏公之所爱而山之可爱益增是今人之所以爱此山亭者实爱苏公也更名爱苏谁曰不宜虽然陈子既爱苏公之所爱其继而来者又焉知无爱陈子之所爱者乎爱陈子之所爱即爱苏公之爱而爱苏公之説益明矣因为爱苏亭説
　　杜甫川説　　　　　　　　　　张廷玉
　　晋顾恺之游防稽人问山水之美答曰千岩竞秀万壑争流而山川览胜辄见于诗歌宜莫如杜工部甫人谓不由万里路不读万巻书不可解杜则自襄阳徙河南洎避乱鄜坊卜居成都繇梓州下峡至荆南居耒阳不啻万里游闗以北为延州山竞峨眉川流燕尾聨岚含晖称边境之腹里一胜槩故嘉岭山自范仲淹知延州得名杜甫川以子美避乱一过士人至今日呼之苐子美所过不能无诗今考甫集六十巻及秘府旧藏人家所有大小集无至延州诗何邪子美自白水携家客居三川观水涨十二韵题短崖石室有长天夜散千山月逺水霞收万里云句今其字迹尚存比在鄜州有苏端薛复筵简薛华歌有赠髙式顔有彭衙行有得舍弟消息有月夜有遣兴为家鄜州洛交羌村有忆骥子有一百五日对夜月至凤翔谒肃宗复归羌村有晚行口号有过宜君玉华宫有北征有独步归行有羌村三首有塞芦子夫三川鄜州羌村皆延属皆有诗北去延有防胡以杜甫名川而无诗未至胡以杜甫也既至胡以杜甫川不杜甫诗也彭衙行曰少留同家洼欲出芦子闗塞芦子曰延州秦北户曰芦闗扼两冦今按梦弼云延州乃秦北门去州百八十有里门山或云芦子盖两山峙立如门形若葫芦由此而观今郡北芦闗岭即芦子闗彼地险阻可守子美且稔知之而延州犹经歴未到邪延州其所必至而川杜甫诗不杜甫非延于甫有情甫于川无情有情莫如兹川诗其佚之也三百篇如由庚南陔等什所佚多矣呜呼此一川流悠悠漠漠似有徳君子所必观焉而川西去未三十里地名花原头其山髙五里从广二十里千余年来土人种牡丹防徧至采为薪故名花原得谱牡丹为延州红使子美至此川而过花原当必有诗乃不得与万里草堂百花争妍猥与海棠寂寞也有遗憾哉黄四娘家花满蹊千古流传延之花原种牡丹者为谁又不得比于黄四娘苕蹊胡元任不有言乎齐鲁大臣二人而史失其名黄四娘者独何人哉托此诗以得不朽世间幸不幸如此
　　终南太白説　　　　　　　　　　刘绍周
　　终南山横亘闗中南面起秦陇彻蓝田凡雍岐郿鄠长安万年逺且八百里而延袤峙崌其南者皆此一山也故韩愈南山诗曰西南雄太白突起莫间簉藩都配徳运分宅占丁戊逍遥越坤位诋讦陷干窦如闗中记谓终南山之总名太乙山之别号此其例也水经注武功终南引杜预为据而曰此山亦名中南亦名太白其曰终南固无间乎武功与万年至云太白则旧武功为冬夏积雪望之皓然故名雍录谓古图志无言太白即太乙者惟长安志万年炭谷有太乙祠始可命为太乙而非武功之太白则古文以终南为太乙者殆误认武功太白而莫或正之耳其山髙大出物产夏书曰终南惇物秦诗曰终南何有有条有梅惇厚也厚物者即东方朔所谓玉石金银铜铁豫章檀柘百王可以取给万民可仰足者也是自尧禹周汉皆谓终南饶物产不当别有一山自名厚物班志引古文而以太乙为终南垂山为厚物也误矣盖以太乙太白为终南则可而分太乙太白终南为三则不可故李吉甫在元和间核闗中终南所歴而着诸郡县自郿鄠武功至长安万年皆着终南且曰在某县某方防里则太白专属县境太乙专属万年而南山在闗中者统名曰终南云
　　褒斜同谷説　　　　　　　　　　前人
　　古今志褒斜者皆谓南北同谷惟何氏雍大记不然谓自秦入蜀有三谷四道西南曰褒谷南曰骆谷从洋入东南曰斜谷从郿入其栈道有四出从成和阶文出者为沓中隂平道邓艾伐蜀由之从两当出者为故道汉髙帝攻陈仓由之从褒凤出者为今连云栈道汉王之南郑由之从成固洋县出者为斜骆道武侯屯渭上由之此四道三谷余未履其地但就其所分疏求之夫既以骆谷为南则斜谷当在西南且斜骆二谷地望各异何得槩称一道为武侯屯渭所经由耶盖褒谷在蜀汉西北不得为自秦入蜀之路若从秦川言则南曰骆谷在盩厔西南为郿则斜谷耳乃讹西南曰东南将以郿在盩厔之东乎哉故程大昌述髙帝之入闗也正月羽封沛公为汉王都南郑封秦将章邯为雍王都废丘四月汉王入蚀中至南郑蚀中不见他书以地望言闗中南面碍山不可直达其有微径可达汉中者惟子午闗在长安南次西有骆谷闗又西则褒斜也此蚀中非骆谷则子午耳若大散则在西南不与咸阳对出非其地矣其年五月汉王引兵袭雍则自褒斜出盖雍之陈仓也汉兵既出章邯走废丘遂定雍县东围废丘邯自杀复遣樊哙周勃引兵下郿安得谓骆谷在南而斜谷又在东耶又按郑氏地理畧当蜀魏时陈仓东北十五里为郿城亮攻陈仓不拔又攻郿不能克乃引还国志虽无其文而渔仲博雅必有所本则髙帝后亮亦攻陈仓及郿而不独屯渭上由斜骆道矣盖骆谷出扶风隔南山中有三岭一曰沈岭近芒水在盩厔一曰衙岭一曰分水岭固郿斜谷水所从出以入渭者也乃知斜骆二谷在南山中其脉势实相聨接縁本着末则郿与盩厔皆有骆谷而雍大记乃统称斜骆道云所以记事者又有元僖西幸由斜谷之説见次柳氏旧闻及张氏耆旧传
　　昭陵干陵説　　　　　　　　　范文光
　　文光居邠尝走长安道过谷口问太宗祠人不识为太宗也漫应曰唐王祠即今昭陵人亦应之曰唐王陵私心怪之以为帝也何王之有然过奉天问干陵人亦不知有髙宗也亦应之曰武则天陵范子曰光今而后知小民之口胜史氏之笔多矣太宗虽帝要其功业着于为王时当隋季之乱出之膏火震以风雷一时奉唐家者独此王耳故至今王之也实当年有以传此名也然则人心所属众誉所归虽帝王位号赫着人间斯民固有不从其尊者矣若夫金轮氏淫毒窃攘使异世下一坏之土且专其名君子听之犹有祸心之恶焉然髙宗实不能夫特称之曰则天陵所以愧后世之夫不能有其妻者虽掘地及泉骨可埋而名不许嘻其甚矣考亭涑水大儒秉笔然定不敢易帝而王去帝而后而小民直与之直夺之百世千秋万人一舌先正谓春秋史外传心岂知史外传口民言可畏过者思之
　　潼闗连城説　　　　　　　　　杨端本
　　昔人谓泥丸东封函谷闗今日之潼闗锁钥西秦谓即古之函谷者非耶然入闗有三道潼入闗之正道也商之武闗入闗之孔道也昔汉祖破秦由此入咸阳朝邑古临晋地自夏阳至闗平旷百里大河易渡汉祖往来闗中尝由临晋而七国谋反亦欲兵由此入是又入闗之隙道也五泉先生云一方不戒三险俱失诚哉是言也然武闗万山险阻一将偏师可以无虞朝邑虽曰平旷百里命将建营于中路设巨礟数十南北巡守则大河即天堑也至潼闗之守则禁坑最为要地昔黄巢从禁坑破闗明逆闯李自成亦由禁坑陷闗岂非一方不戒而失三险之明验乎盖疎忽地理之要而十二连城之废也古设十二连城于禁沟之西由南郊以抵山麓计三十里而十二城是三里一城也每城设兵百人而于中城益其兵多设火器矢砮连络呼应疾若风雨即有百万之众岂能超越而飞渡耶故守闗而不守禁沟者守犹勿守也守禁沟而不建十二连城者守犹未善也是犹一室之内杜门塞窦以妨鸟雀之入而忘闭其牖也是以闗予敌非所以固圉也守闗者察地理之形势谋封疆之万全周歴山川旷览古昔鉴观成败其于建连城以控禁沟控禁沟以固闗亦计谋而重虑之乎
　　太华仙掌辨　　　　　　　　　【唐】王涯
　　西岳太华华之首峰有五崖比壑破岩而列自下逺而望之偶为掌形旧俗土记之传者皆曰昔河自积石出而东流既越龙门遂弥南驰者千数百里折波左旋将走东溟连山塞之壅不得去有巨灵于此力擘而剖其中跖而北者为首阳絶而南者为太华河自此泄茫洋下驰故其掌迹犹存巨灵之迹也余闻而惑之乃往观曰诞哉此説乎夫所谓神者非人也其动无声其形无迹若形而无象若气而无色拔山剖泽而不见其作鼓风奔水而不见其力视不可察名不能及故推而谓之神茍有声可闻形可见非神之所为则皆人力之能及也乌有神之作力而有人迹乎且夫髙天厚地耸山流川者神之所为也所言开山导河亦神也神之所以神者有作而无悖一成而不易乌有始塞而复达之始连而复絶之始不知终是不为神矣且此灵之运为何古乎在太初开辟之始乎为陶唐洪水怀山襄陵之际乎以为开辟之始也宜当胚浑之先天地未位万象茫昧尚无定归当止一河之壅抑而一灵与其道借有其事自为而着悠悠乎年代之眇没其谁也克传以为陶唐洪水之际乎则禹奠百川宜在禹贡乃曰导河积石至于龙门南至于华隂东至于底柱皆禹功之所致以达于海岂天地大异之若此而典记不以为文哉天设四渎宜有以通不当始遏其流滞挠其和气及其汩乱而后理也且山谷之作此形何则不有危险相薄髙深相敌乃有鋭而出者为虎牙偶而背者为熊耳角而巘者为牛首冠而峭者为鸡头必以形之类形而必加説则鸡牛熊虎之象其亦有作乎余尝览张平子赋西京至巨灵髙掌厥迹犹存之辞以为该闻精达常以是惑使不语怪神之防何所述明暨覩其形而咨之果谬悠而无据也将假文神事以饰其辞与为思而有阙与因辩其由而述之以告山下
　　四皓辨　　　　　　　　　　　【宋】罗泌
