<!-- { "loadSidebar": true } -->
　　曲台殿　后苍説礼数万言号曰后氏曲台记【汉书孟卿传】服防曰在曲台校书着记因以为名师古曰曲台殿在未央宫【孟卿传注】
　　飞羽殿　太后冬飨饮飞羽【汉书元后传】师古曰飞羽殿在未央宫中羽或作雨【元后传注】
　　敬法殿　莽在未央宫朱鱼等烧作室门斧敬法闼【汉书王莽传】师古曰敬法殿名【王莽传注】
　　鳯凰殿通光殿钩弋殿寿成殿万嵗殿水延殿寿安殿平就殿宣徳殿东明殿【俱在未央宫见三辅黄图】神明殿【在未央宫见汉武故事】延年殿合欢殿四车殿【在未央宫见三辅决録】宣平殿长年殿【在未央宫见汉宫阁记】朱鸟堂【在未央宫见汉宫殿疏】
　　麒麟阁　上思股肱之美廼图画其人于麒麟阁【汉书苏武传】张晏曰武帝获麒麟时作此阁遂以为名【苏武传注】麒麟阁亦藏书【六典注】
　　白虎阁属车阁尧阁【俱在未央官见三辅黄图】
　　织室　少府有东织西织令丞河平元年省东织更名西织为织室【汉书百官表】未央宫有东西织室织作文绣郊庙之服有令史【三辅黄图】
　　凌室　在未央宫藏氷之室诗风七月篇曰纳于凌隂【三辅黄图】
　　暴室　应劭曰暴室者宫人狱也今曰薄室师古曰暴室者掖庭主织作染练之署谓之室者取暴晒为名耳或谓薄室者薄亦暴也今俗语云暴晒葢暴室织务既多因为置狱主治其罪人故徃徃谓之暴室狱耳然本非狱名应説失之矣【汉书宣帝本纪注○按三辅黄图暴室在未央宫】
　　郎中府　朱虚侯章请卒入未央宫掖门见产廷中逐击产杀之郎中府吏舍厠中【汉书髙后本纪】如淳曰百官表令郎中掌宫殿门戸故其府在宫中后转为光禄勲【髙后本纪注】
　　四寳祠　宣帝以方士言为随侯劒寳玉寳璧周康寳鼎立四祠于未央宫中【汉书郊祀志】
　　弄田　在未央宫弄田者燕游之田天子所戯弄耳汉书昭帝纪曰始元元年上耕于钩盾弄田应劭注云帝时年九嵗未能亲耕帝籍钩盾官宦者近署故往试耕为戯弄成帝建始三年小女陈持弓年九嵗防入尚方掖门至未央殿钩盾禁中【三辅黄图】
　　青琐门　未央宫有青琐门【三辅黄图】黄门郎属黄门令日暮入对青琐门拜名曰夕郎【汉旧仪】师古曰青琐门刻为连琐文而以青涂之也【汉书元后传注】
　　作室门　成帝为太子初作桂宫上急召太子出龙楼门不敢絶驰道西至直城门得絶乃度还入作室门【汉书成帝本纪】
　　钩弋台【在未央宫见三辅黄图】东山台西山台钓台【在未央宫见三辅故事】
　　路軨廏　在未央宫掌宫中舆马亦曰未央廏汉书曰武帝时期门郎上官桀迁为未央廏令【三辅黄图】兽圏九彘圏一　在未央宫文帝问上林尉及冯妃当熊皆此处兽圈上有楼观【三辅黄图】
　　北宫　惠帝张皇后废处北宫【汉书外戚传】师古曰在未央宫之北【外戚传注】北宫在长安城中近桂宫俱在未央宫北周回十里髙帝时制度草创孝成增修之【三辅黄图】东交门　武帝从董偃防戏北宫驰逐平乐观有诏置酒北宫引董君从司马门入更名东交门【汉书东方朔传】前殿　北宫有前殿广五十步珠玉戸如桂宫【三辅黄图】
　　紫房复道　成帝母太皇太后自居长乐宫而帝祖母定陶傅太后在国邸诏问宜当何居光不欲令后与帝旦夕相近即议以为定陶太后宜改筑宫大司空何武曰可居北宫上从武言北宫有紫房复道通未央宫傅太后从复道朝夕至哀帝所【汉书孔光传】寿宫　北宫有神仙宫寿宫张羽旗设供具以礼神君神君来则肃然风生帷帐皆动【三辅黄图】
　　太子宫　孝成皇帝元帝太子也母曰王皇后元帝在太子宫生甲观画堂【汉书成帝本纪○按太子宫未详所在三辅黄图序入北宫今从之】
　　桂宫　在长安故城中【元和志】汉武帝造周囬十余里【三辅黄图】武帝为七寳牀杂寳案厠寳屏风列寳帐设于桂宫时人谓为四寳宫【西京杂记】未央宫北即桂宫也旧乘道用相迳通故渠出二宫之间谓之明渠【水经注】辇路经营修涂飞阁自未央而连桂宫【西都赋】钩陈之外阁道穹窿属长乐与明光径北通乎桂宫【西京赋】龙楼门　成帝为太子居桂宫上尝急召太子出龙楼门【汉书成帝本纪】张晏曰门楼有铜龙若白鹤飞亷之为名也【成帝本纪注】
　　鸿宁殿　建平三年正月帝太太后所居桂宫正殿火【汉书哀帝本纪】建平三年正月桂宫鸿宁殿灾帝祖母傅太后之所居也【五行志】
　　明光殿　桂宫中有明光殿土山道从宫中西上城西至建章宫神明台蓬莱山【闗辅记】未央宫渐台西有桂宫中有明光殿皆金玉珠玑为箔缀明月珠金砌玉阶昼夜光明【三秦记】
　　走狗台　桂宫有走狗台【三辅黄图】
　　商台避风台【见三辅黄图】
　　明光宫　武帝太初四年秋起在长乐宫后南与长乐宫相连属【三辅黄图】成都侯商病欲避暑从上借明光宫【汉书元后传】师古曰明光在城内近桂宫【元后传注】王莽簒位命孺子为定安公孝平皇后为定安太后改明光宫为定安舘定安太后居之【长安志】
　　建章宫　在长安故城西【雍胜畧】太初元年二月起建章宫【汉书武帝本纪】师古曰在未央宫西今长安故城西俗所称贞女楼即此宫之阙也【武帝本纪注】建章宫度为千门万戸【郊祀志】建章周囬二十余里【闗中记】柏梁既灾越巫陈方建章是经用厌火祥营宇之制事兼未央【西京赋】三辅旧事闗中记皆言建章在城西上林之地东方朔传曰陛下以城中为小图起建章长安记曰王莾壊城西苑中建章十余所取其材为九庙师古曰自建章以下皆在上林苑中闗中记上林苑中有宫十二建章其一然建章如此其侈而正史少会正书临幸则皆从飞阁越城以出也【雍録】
　　飞阁　武帝于未央营造日广以城中为小乃于宫西跨城池作飞阁通建章宫构辇道以上下【三辅黄图】案建章宫在长安城外与未央诸宫隔城相望故跨城而为阁道尤与常异三辅故事曰神明台在建章宫故垂栋飞阁从宫中西上跨城而出乃达建章也【雍録】阊阖门【一名璧门】宫之正门曰阊阖髙二十五丈亦曰璧门汉书曰建章宫南有玉堂璧门三层台髙三十丈玉堂内殿十二门阶陛皆玉为之铸铜鳯髙五尺饰黄金栖屋上下向风若翔椽首薄以璧玉因名璧门【三辅黄图】
　　鳯阙　建章前殿度髙未央其东则鳯阙髙二十余丈【史记封禅书】索隐曰三辅黄图云武帝营建章起鳯阙髙二十五丈闗中记一名别风阙以言别四方之风西京赋曰阊阖之内别风嶕峣是也【封禅书注】俗谓鳯凰阙为贞女楼【闗辅古语】设璧门之鳯阙上觚棱而栖金爵【西京赋】璧门左鳯阙【三辅黄图】阊阖门内东出有析鳯阙一名别风【玉海】
　　神明台　璧门右神明台汉书曰建章宫有神明台庙记曰神明台武帝造祭金人处上有承露盘有铜仙人舒掌捧铜盘玉杯以承云表之露以求仙道长安记仙人掌大七围以铜为之【三辅黄图】神明台髙五十丈常置九天道士百人【汉宫阁疏】神明台上有九室俗谓之九子台而实非也【水经注】
　　圆阙　建章宫门北起圆阙髙二十五丈上有铜鳯凰赤眉贼壊之西京赋圆阙耸以造天若双碣之相望是也【三辅黄图】俗人谓鳯阙为贞女楼古歌辞云长安城西双员阙上有一双铜雀宿一鸣五谷生鸣五谷熟按铜雀即铜鳯也【长安志○按史记建章鳯阙髙二十余丈即西京赋所云设璧门之鳯阙也又闗中记建章宫圆阙有金鳯在上故号鳯阙似又以圆阙为鳯阙矣然唐贾至诗云云□帝城双鳯阙则是鳯阙有二至唐而遗址尚存也意史记所谓鳯阙者俗既呼为贞女楼时或因圆阙有铜雀而亦呼之为鳯阙也名虽同出其实非一也】嶕峣阙　庙记曰建章宫有嶕峣阙薛综注次门女阙也在圆阙门内二百步【长安志】
　　井干楼　武帝作建章宫乃立神明台井干楼度五十丈辇道相属【史记封禅书】神明井干俱髙五十丈井干楼积木而髙为楼若井干之形也井干者井上木栏也其形或四角或八角【汉宫阙疏】井干叠而百层【西京赋】别风阙髙五十丈对峙井干楼髙五十丈辇道相属焉【三辅黄图】
　　前殿　建章前殿度髙未央【汉书郊祀志】
　　唐中庭【汉书作商中】建章宫西则唐中数十里【史记封禅书】索隐曰诗云中唐有甓郑曰唐堂庭也尔雅以庙中路谓之唐西京赋曰前开唐中弥望广潒是也【封禅书注】建章宫西则商中数十里【汉书郊祀志】如淳曰商中商庭也师古曰商金也于序在秋故谓西方之庭为商庭【郊祀志注】
　　虎圏　建章宫西虎圏【汉书郊祀志】师古曰于莵亦西方之兽故于此置其圏也【郊祀志注】
　　太液池　建章宫治大池渐台髙二十余丈命曰太液池中有蓬莱方丈瀛洲壶梁象海中神山龟鱼之属【史记封禅书】正义曰臣瓉云太液言象隂阳津液以作池也索隐曰三辅故事云池北岸有石鱼长二丈广五尺西岸有龟二枚各长六尺【封禅书注】师古曰渐浸也台在池中为水所浸故曰渐台三辅黄图或作瀐字瀐亦浸耳【汉书郊祀志注】
　　唐中池　周回十二里在建章宫太液池南【三辅黄图】避风台　太液池有避风台即飞燕结裾之处【闗中记】凉风台　建章宫北作凉风台积木为楼髙五十余丈【闗中记】
　　曝衣阁　太液池西有武帝曝衣阁常至七月七日宫女出后衣登楼曝【宋卜子阳园苑疏】
　　孤树池　太液池西有一池名孤树池池中有一洲洲上煔树一株六十余围望之重重如车葢故取为名【西京杂记】
　　淋池　昭帝元始元年穿淋池广千步东引太液之水池中植分枝荷一茎四叶状如骈葢花叶离萎芬馥之气彻十余里宫人贵之每游宴出入必皆含嚼或剪以为衣或折以蔽日以为戏弄帝时命水嬉以文梓为船木兰为柁刻飞鸾翔鹢饰于船首随风轻漾毕景忘归乃至通夜【拾遗记】
　　鼓簧宫　汉宫阁疏云鼓簧宫周匝一百三十步在建章宫西北【三辅黄图】
　　竒华宫　在建章宫旁四海夷狄器服珍寳火浣布切玉刀巨象大雀师子宫马充塞其中【三辅黄图】
　　骀荡宫　春时景物骀荡满宫中也【三辅黄图○以下位置皆未详】馺娑宫　馺娑马行疾貌马行迅速一日之间遍宫中言宫之大也【三辅黄图】
　　天梁宫　梁至于天言宫之髙也【三辅黄图】
　　枍诣宫　枍诣木名宫中美木茂盛也【三辅黄图】
　　影娥池　武帝凿以玩月其傍起望鹄台以眺月影入池中使宫人乘舟弄月影名影娥池亦曰眺蟾台【三辅黄图】
　　函徳殿　神爵元年三月诏曰金芝九茎产于函徳殿铜池中【汉书宣帝本纪】建章宫有函徳等二十六殿【三辅黄图】北阙　髙二十丈建章宫北阙门也【庙记】
　　钩弋宫　在直门之南【汉武故事】钩弋夫人姓赵氏河间人少好酒病卧六年右手钩巻饮食少望气者云东北有贵人推而得之见召姿色佳丽武帝披其手得玉钩而手展乃命所居曰钩弋宫【列仙传】
　　尧母门　赵偼伃居钩弋宫太始元年生昭帝号钩弋子十四月乃生命所生门曰尧母门【汉书赵偼伃传】
