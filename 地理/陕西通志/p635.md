<!-- { "loadSidebar": true } -->
　　起万寿殿于沙苑北【通鉴】
　　九年冬十月治兵
　　太祖以邙山之战诸将失律于是广募关陇豪右以増军旅冬十月大阅于栎阳还屯华州【周书文帝纪】
　　氐人叛遣使谕降之
　　后周赵昶为中都督氐梁道显叛攻南繇太祖遣昶慰谕之道显等皆即欵附东秦州刺史因徙其豪帅三十余人并部落于华州太祖即以昶为都督领之【册府元】
　　十年冬十月治兵
　　十月大阅于白水【周书文帝纪】
　　十一年冬十月治兵
　　十月大阅于白水遂西狩岐阳【周书文帝纪】
　　十二年夏五月徙河西民于长安
　　独孤信平凉州迁其民六千余家于长安【周书文帝纪】
　　秋七月观兵于咸阳
　　七月太祖大会诸军于咸阳【周书文帝纪】
　　十三年冬十一月帝如岐阳
　　冬太祖奉魏帝西狩于岐阳【周书文帝纪】
　　十四年夏五月太师泰奉太子西廵
　　太祖奉魏太子廵抚西境自新平出安定登陇刻石纪事歴北长城而还【周书文帝纪】
　　废帝元年【梁元帝绎承圣元年】春将军王雄取梁上津魏兴魏大统十七年太祖遣大将军王雄出子午伐上津魏兴废帝元年春王雄平上津魏兴以其地置东梁州【周书文帝纪】
　　夏四月将军达奚武取梁汉中
　　达奚武拜骠骑大将军率兵三万经畧汉川梁将杨贤以武兴降梁深以白马降武分兵守其城梁梁州刺史萧循固守南郑武围之数旬循乃请服会梁武陵王纪遣其将杨干运等将兵万余人救循循于是更据城不出恐援军之至表里受敌乃简精骑三千逆击干运于白马大破之循乃降率所部男女二万口入朝【周书逹奚武传】王悦从达奚武征梁汉军出武令恱说其城主杨贤恱贻之书贤遂降恱白武云白马冲要是必争之地今城守寡弱易可图也若蜀兵更至攻之实难武然之即令恱率轻骑径趣白马恱先示其祸福其将梁深遂以城降时梁武陵王杲遣其将任奇率歩骑六千欲先据白马行次阙城闻已降乃还梁州平【王恱传】刘璠降于武时南郑尚坚守未下达奚武请屠之太祖将许焉唯全璠一家而已璠请之于朝太祖怒而不许璠泣而固请移时不退柳仲礼侍侧曰此烈士也太祖曰事人当如此遂许之城竟获全【刘璠传】杨绍从达奚武征汉中时梁萧循固守梁州绍以为悬军敌境围守坚城旷日持乆粮饟不继城中若致死于我惧不能归请为计以诱之城降以功授辅国将军【杨绍传】赫连达从达奚武攻汉中萧循送欵贺兰愿徳等以其食尽欲急攻取之达曰不战而获城防之上者无容利其子女贪其财帛穷兵极武仁者不为且观其士马犹彊城池尚固攻之纵克必彼此俱损如困兽犹鬭则成败未可知况行师之道以全军为上武曰公言是也遂受循降【赫连达传】
　　秋八月叛民黄众寳围东梁州太守柳桧死之
　　柳桧除魏兴华阳二郡守安康人黄众寳反围桧郡城力屈城陷为贼所获既而众寳等进围东梁州缚桧置城下欲令桧诱说城中桧乃大呼曰羣贼乌合粮食已罄行即退散各宜勉之众寳大怒临桧以兵曰速更汝辞不尔便就戮矣桧守节不变遂害之弃尸水中城中人皆为之流涕【周书柳桧传】
　　二年春二月东梁州平
　　东梁州民叛围州城太祖遣王雄讨之二年二月东梁州平迁其豪帅于雍州【周书文帝纪】桧子雄亮年十二遭父艰志在复雠后竟手刄众寳于京城朝野重其志节太祖特恕之【柳桧传】陆腾为车骑大将军安康贼黄众寳等作乱结众数万攻围东梁州城中粮尽诏腾率军自子午谷以援之腾乃星言就道至便与战大破之【册府元】
　　恭帝元年五月直州洋州金州人作乱将军李迁哲讨平之
　　魏恭帝初直州人乐炽洋州人田越金州人黄国等连结为乱遣田出梁汉贺若敦趋直谷炽闻官军至乃烧絶栈道据守直谷敦众不得前太祖以迁哲信着山南乃令与敦同徃经畧炽等平之或降或获寻并平荡【周书李迁哲传】
　　茹茹冦广武遣兵击破之
　　茹茹乙旃达官冦广武五月遣柱国赵贵追击斩首数千级收其辎重而还【周书文帝纪　按五代志延安郡丰林县后魏置广武县】
　　秋九月开回车路以通汉中
　　魏恭帝元年太祖欲开梁汉旧路乃命猷督仪同刘道通陆腾等五人率众开回车路凿山堙谷五百余里至于梁州【北史崔猷传】













　　陜西通志巻七十八
<史部,地理类,都会郡县之属,陕西通志>
　　钦定四库全书
　　陜西通志巻七十九
　　纪事第四
　　周
　　明帝二年夏六月帝如昆明池秋九月帝如同州六月辛未幸昆明池九月丁未幸同州过故宅赋诗十月辛酉还宫【周书明帝纪】
　　武成元年延州稽胡叛击破之
　　髙琳武成初除延州刺史从柱国卢豆寜讨稽胡郝阿保刘桑德等破之【周书髙琳传】
　　武帝保定元年丹绥银州作乱讨平之
　　是年丹州绥州银州部内与蒲川贼同反以达奚震辛威讨平之【延绥镇志】
　　冬十一月帝如岐阳
　　十一月丁巳狩于岐阳十二月壬午至自岐阳【周书武帝纪】
　　二年春闰正月洛州民谋乱伏诛
　　洛州民周共妖言惑众假署将相事发伏诛【周书武帝纪】
　　冬十月治兵
　　十月辛亥帝御大武殿大射公卿列将皆防戊午讲武于少陵原【周书武帝纪　按咸寕志少陵原在今县南四十里】
　　三年秋九月帝如同州
　　九月丙戌幸同州十有二月辛卯至自同州【周书武帝纪】
　　四年冬十月帝如沙苑
　　十月丁卯幸沙苑劳师癸酉还宫【周书武帝纪】
　　五年春二月帝如岐州
　　二月壬申行幸岐州【周书武帝纪】
　　天和元年秋七月筑屯兵列城冬十一月如新城七月戊寅筑武功郿斜谷武都留谷津坑诸城以置军人十一月丙戌行幸武功等新城十二月庚申还宫【周书武帝纪】
　　二年延州贼作乱于实率众讨平之
　　天和二年延州蒲川贼郝三郎等反遣实率众讨平之斩三郎首获杂畜万余头乃除延州刺史【周书于谨传附】
　　三年二月帝如武功夏五月帝如醴泉宫冬十月治兵十一月帝如岐阳
　　二月丁卯幸武功丁亥还宫五月庚申行幸醴泉宫秋七月戊午至自醴泉宫十月丁亥上亲率六军讲武于城南京邑观者舆马弥漫数十里诸蕃使咸在焉十一月甲辰行幸岐阳十二月丁丑至自岐阳【周书武帝纪】
　　四年夏五月帝如醴泉宫
　　五月庚戌行幸醴泉宫七月辛亥至自醴泉宫【周书武帝纪】
　　五年夏四月帝如醴泉宫
　　四月甲寅行幸醴泉宫七月乙卯至自醴泉宫【周书武帝纪】
　　冬十二月齐遣兵冦边置防守
　　齐将斛律明月冦边于汾北筑城自华谷至于龙门【周书武帝纪】
　　六年秋九月筑塞上列城五
　　稽胡数为冦乱使荣绥集之荣于上郡延安筑周昌信广安招逺咸宁等五城以遏其要路稽胡由是不能为冦【隋书郭荣传】
　　冬十月治兵十一月帝如散闗
　　十月壬寅上亲率六军讲武于城南十一月丁巳行幸散闗十二月己丑还宫【周书武帝纪】
　　建徳元年冬十一月治兵十二月帝如斜谷
　　十一月丙午上亲率六军讲武于城南庚戌行幸羌桥集京城以东诸军都督以上颁赐有差乙卯还宫十二月壬申行幸斜谷集京城以西诸军都督以上颁赐有差丙戌还宫【周书武帝纪】
　　二年春二月诏皇太子赟抚廵西土
　　二月甲寅诏皇太子赟抚廵西土三月己卯皇太子于岐州获二白鹿以献诏答曰在德不在瑞【周书武帝纪】
　　冬十一月治兵
　　十一月辛巳帝亲率六军讲武于城东癸未集诸军都督以上五十人于道会苑大射帝亲临射宫大备军容【周书武帝纪】
　　三年春二月帝如云阳宫
　　二月乙卯行幸云阳宫三月辛酉至自云阳宫【周书武帝纪】
　　秋七月帝如云阳宫卫王直举兵反司武尉迟运拒讨之败走
　　七月庚申行幸云阳宫乙酉卫王直在京师举兵反欲突入肃章门司武尉迟运等拒守直败率百余骑遁走戊子至自云阳宫【周书武帝纪】帝幸云阳令运以本官兼司武与长孙览辅太子居守俄而卫剌王直作乱率其党袭肃章门览惧走行在所运时偶在门中直兵奄至不暇命左右乃手自阖门直党与运争门斫伤运手指仅而得闭直既不得入乃纵火烧门运惧火尽直党得进乃取宫中材木及牀等以益火更以膏油灌之火势转炽直不得进乃退运率留守兵因其退以击之直大败而走【尉迟运传】
　　八月帝如云阳宫九月如同州
　　八月丙申行幸云阳宫九月庚申幸同州十一月甲戌至自同州【周书武帝纪】
　　四年春正月帝如同州
　　正月癸酉行幸同州三月丙寅至自同州【周书武帝纪】
　　秋七月帝如云阳宫
　　七月丙辰行幸云阳宫丁卯至自云阳宫【周书武帝纪】
　　冬十月帝如同州
　　十月甲午行幸同州十二月庚午至自同州【周书武帝纪】
　　五年春正月帝如同州夏四月再幸同州六月帝如云阳宫
　　正月癸未行幸同州三月壬寅至自同州四月乙卯行幸同州五月壬辰至自同州六月丁巳行幸云阳宫八月乙卯至自云阳宫【周书武帝纪】
　　六年夏五月帝如云阳宫
　　五月癸巳行幸云阳宫六月丁未至自云阳宫【周书武帝纪】
　　宣政元年夏五月帝北伐次云阳宫
　　突厥入冦五月己丑帝总戎北伐发闗中公私驴马悉从军癸巳帝不豫止于云阳宫丙申诏停诸军事【周书武帝纪】
　　秋八月帝如同州【是年六月武帝崩宣帝即位】
　　八月壬申行幸同州十月癸酉至自同州【周书宣帝纪】
　　宣帝大象元年秋八月帝如同州
　　八月庚申行幸同州壬申还宫【周书宣帝纪】
　　冬十一月帝如温汤遂如同州
　　十一月乙未幸温汤戊戌行幸同州壬寅还宫【周书宣帝纪】
　　二年春三月帝如同州
　　三月辛卯行幸同州增正前驱戒道为三百六十重自应门至于赤岸泽【通鉴赤岸泽在长安北同州南】数十里间幡旗相蔽鼓乐俱作又令武贲持钑马上称警跸以至于同州改同州宫为天成宫庚子至自同州【周书宣帝纪】
　　遣兵屯潼闗
　　宣帝崩髙祖以杨尚希督宗室兵三千人镇潼闗【隋书杨尚希传】
　　隋
　　髙祖开皇元年冬十月帝如岐州
　　十月壬辰行幸岐州十二月庚子至自岐州【隋书文帝纪】
　　二年夏六月作新都
　　开皇二年六月诏左仆射髙颎将作大匠刘龙钜鹿郡公贺娄子干太府少卿髙龙乂等创造新都【隋书髙祖纪】初帝嫌台城制度窄小宫内多鬼妖夜与髙颎苏威二人定议迁都通直散骑常侍庾季才旦而奏曰臣仰观天象俯察图记龟兆允袭必有迁都且尧都平阳舜都冀土是知帝王居止世代不同而汉营此城经今八百嵗水皆咸卤不甚冝人愿陛下协天人之心为迁徙之计帝愕然谓颎等曰是何神也朕自今已后信有天道矣是时太师李穆上表改都邑帝曰天道聪明已有应徴太师民望复抗此请是则可矣遂发诏施行【册府元龟】
　　冬十月突厥入冦诏屯兵咸阳以备之
