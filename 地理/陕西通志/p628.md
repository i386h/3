<!-- { "loadSidebar": true } -->
　　初季龙以麻秋镇枹罕冉闵之乱秋归邺洪使子雄击而获之以秋为军师将军秋说洪西都长安洪深然之既而秋因宴鸩洪将并其众世子健收而斩之洪将死谓健曰所以未入关者言中州可指时而定今见困防子中原非汝兄弟所能办关中形胜吾亡后便可鼓行而西及洪死健嗣位去秦王之号称晋爵遣使告丧于京师且聴王命时京兆杜洪窃据长安自称晋征北将军雍州刺史戎夏多归之健宻图关中惧洪知之乃伪受石只官缮宫室于枋头课所部种麦示无西意有知而不种者健杀之以狥既而自称晋征西大将军都督关中诸军事雍州刺史尽众西行起浮桥于盟津以济遣其弟雄率歩骑五千入潼关兄子菁自轵关入河东健执菁手曰事若不捷汝死河北我死河南比及黄泉无相见也既济焚桥自统大众继雄而进杜洪遣其将张先要健于潼关健逆击破之健虽战胜犹修牋于洪并送名马珍寳请至长安上尊号洪曰币重言甘诱我也乃尽召关中之众来拒健筮之遇泰之临健曰小徃大来吉亨昔徃东而小今还西而大吉孰大焉是时众星夹河西流占者以为百姓还西之象健遂进军次赤水遣雄略地渭北又败张先于隂槃擒之诸城尽陷菁所至无不降者三辅畧定健引兵至长安洪奔司竹健入而都之【晋书前秦载记】
　　七年【秦主苻健皇始元年】春正月苻健自称秦天王
　　健军师将军贾元硕等表健为侍中大都督关中诸军事大单于秦王健怒曰我官位轻重非若等所知既而潜使讽元硕等使上尊号僣称天王大单于始缮宗庙社稷置百官于长安【晋书前秦载记】
　　夏四月梁州刺史司马勲与苻健战五丈原不利而还夏四月杜洪张琚遣使招晋梁州刺史司马勲勲率歩骑三万自汉中入秦川健御之于五丈原勲屡战皆败退归南郑【十六国春秋】
　　八年【秦皇始二年】春正月苻健称帝于长安
　　健僣即皇帝位于太极前殿以大单于授其子苌【晋书前秦载记】
　　杜洪将张琚杀洪自称秦王
　　司马勲既还汉中杜洪张琚屯宜秋【水经注郑渠自中山西瓠口东流迳宜秋城北又东迳池阳县故城北】洪自以右族轻琚琚遂杀洪自立为秦王五月苻健攻琚于宜秋斩之【通鉴　按晋书前秦载记及朱子纲目并称张琚杀洪自立惟司马勲传及十六国春秋云洪使司马勲杀琚与此互异】
　　九年【秦皇始三年】秋七月秦杀其司空张遇关中乱
　　初张遇自许昌来降健纳遇后母韩氏为昭仪每于众中谓遇曰卿吾子也遇慙恨引关中诸将欲以雍州归顺乃与健中黄门刘晃谋夜袭健事觉遇害于是孔特起池阳刘珍夏侯显起鄠乔景起雍胡阳赤起司竹呼延毒起覇城众数万人并遣使诣征西桓温中军殷浩请救【晋书前秦载记】
　　秦遣兵冦上洛
　　苻雄遣菁掠上洛郡于丰阳县立荆州以引南金竒货弓干漆蜡通关市来逺商于是国用充足而异贿盈积矣【晋书前秦载记】
　　冬秦冦池阳及鄠陷之
　　冬十月丞相雄与清河王法及左卫将军飞分讨孔特等健兄子辅国将军黄眉自洛阳来奔十一月雄克池阳斩孔特十二月清河王法与左卫将军飞克鄠斩刘珍夏侯显【十六国春秋】
　　十年【秦皇始四年】春二月桓温帅师伐秦
　　温统歩骑四万发江陵水军自襄阳入均口歩兵自淅川趣武关命司马勲出子午道以伐秦温别将攻上洛进击青泥破之司马勲掠秦西鄙秦凉州刺史王擢攻陈仓以应温【通鉴　按明一统志青泥关名在蓝田县南即峣关】
　　夏四月温及苻健兵战于蓝田大败之
　　健遣子生弟雄众数万屯峣柳愁思墩以拒温遂大战生亲自陷阵杀温将应诞刘死伤千数温军力战生众乃散雄又与将军桓冲战白鹿原又为冲所破雄遂驰袭司马勲勲退次女娲堡温进至覇上健以五千人深沟自固居人皆安堵复业持牛酒迎温于路者十八九耆老感泣曰不图今日复见官军【晋书桓温传】
　　五月温及健兵战不利六月师还
　　健别使雄领骑七千余人与桓冲战于白鹿原王师败绩又破司马勲于子午谷初健闻温之来也收麦清野以待之故温众大饥至是徙关中三千余户而归及至潼关又为苌等所败司马勲奔还汉中【晋书前秦载记】桓石防从温入关冲为苻健所围垂没石防跃马赴之防冲于数万众之中而还莫敢抗者三军叹息威震敌人【桓石防传】王猛隠于华隂山桓温入关猛被褐而诣之一面谈当世之事扪虱而言旁若无人温察而异之问曰吾奉天子之命率锐师十万仗义讨逆为百姓除残贼而三秦豪杰未有至者何也猛曰公不逺数千里深入冦境长安咫尺而不渡防水百姓未见公心故也所以不至温黙然无以酬之温之将还赐猛车马拜髙官督防请与俱南猛还山谘师师曰卿与桓温岂并世哉在此自可富贵何为逺乎猛乃止【前秦载记】
　　十一年【秦主苻生寿光元年】秦苻菁作乱讨斩之
　　初桓温之入关也其太子苌与温战为流矢所中死至是立其子生为太子健寝疾菁勒兵入东宫将杀苻生时生侍健疾菁以健为死廻攻东掖门健闻变升端门陈兵众皆舍杖逃散执菁杀之数日健死子生僣即皇帝位【晋书前秦载记】
　　升平元年【秦主苻坚永兴元年】夏五月秦将苻黄眉等及姚襄战三原击斩之
　　姚襄将图关中进兵屯杏城羌胡及秦民归之者五万余户秦遣广平王黄眉东海王坚将军邓羌御之襄坚壁不战羌谓黄眉曰襄为桓温所败锐气丧矣然其为人彊狠若鼔噪扬旗直压其垒彼必忿而出可一战擒也乃率骑三千压其垒门而陈襄怒出战羌阳败走襄追至三原【苻坚于嶻嶭北置三原防军】羌廻骑击之黄眉等大军继至襄大败擒斩之弟苌帅其众降【通鉴】
　　六月苻坚杀苻生自立为秦天王
　　生少凶暴嗜酒宗室勲旧亲戚忠良杀害畧尽生夜对侍婢曰阿法兄弟亦不可信明当除之是夜清河王符法梦神告之曰旦将祸集汝门寤而心悸会侍婢来告乃与特进梁平老强注等率壮士数百人潜入云龙门坚与吕婆楼率麾下三百余人鼓噪继进宿卫将士皆舍杖归坚生犹昏寐未寤坚遂弑生以伪位让其兄法法自以庶孽不敢当坚乃以升平元年僣称大秦天王【晋书前秦载记】
　　五年【秦甘露二年】冬十月秦迁并州民于长安
　　张平以并州叛坚率众讨之平惧乃降于坚坚赦其罪徙其所部三千余户于长安坚自临晋登龙门顾谓其羣臣曰美哉山河之固娄敬有言关中四塞之国真不虚也权翼薛赞对曰臣闻夏殷之都非不险也周秦之众非不多也终于身窜南巢首悬白旗驱残于犬戎国分于项籍者何也徳之不修故耳吴起有言在徳不在险深愿陛下追踪唐虞懐逺以徳山河之固不足恃也坚大恱乃还长安【晋书前秦载记】
　　哀帝兴宁三年【秦建元元年】秋七月匃奴侵杏城秦主坚击降之
　　匃奴右贤王曹毂左贤王卫辰举兵叛率众二万攻杏城以南郡县屯于马兰山坚率中外精锐以讨之以其前将军杨安镇军毛盛等为前锋都督毂遣弟活拒战于同州安大败之斩活并四千余级毂惧而降坚徙其酋豪六千余户于长安邓羌讨卫辰擒之于木根山坚自骢马城如朔方巡抚夷狄以卫辰为夏阳公以统其众【晋书前秦载记按杏城在中部县】
　　冬十月梁州刺史司马勲反
　　永和中勲迁征虏将军监关中军事领西戎校尉赐爵通吉亭侯为政暴酷至于治中别驾及州之豪右言语忤意即于坐枭斩之或引弓自射西土患其凶虐在州常懐僣伪之意桓温闻之务相绥懐以其子康为汉中太守勲逆谋已成惮益州刺史周抚未发及抚卒遂拥众入剑阁梁州别驾雍端西戎司马隗粹并切谏勲皆诛之自号梁益二州牧成都王桓温遣朱序讨勲勲兵溃为序所获送于温温斩之传首京师【晋书司马勲传】
　　废帝太和元年春三月遣兵攻南郑
　　荆州刺史桓豁遣督防桓罴攻南郑魏兴人毕钦举兵以应罴【晋书废帝纪】
　　二年【秦建元三年】羌叛秦遣兵击获之
　　羗敛岐叛坚自称益州刺史坚遣王猛与陇西太守姜衡南安太守邵羗讨敛岐于畧阳猛攻破畧阳敛岐奔白马猛遣邵羗追敛岐邵羗擒敛岐于白马送之长安【十六国春秋　按县道记西县本名白马城】
　　冬十月匃奴刘卫辰奔长安
　　什翼犍击卫辰河冰未合命以苇絙约流澌俄而冰合然犹未坚乃散苇于其上冰草相结有如浮梁兵乘以度卫辰不意兵猝至遂西走什翼犍收其部落什六七而还卫辰奔秦秦送还朔方遣兵戍之【纲目】
　　三年【秦建元四年】春二月秦遣兵偹华隂
　　秦苻坚将苻庾据陜城来降请兵应接时有图防云燕马当饮渭水坚恐暐乘衅入关大惧乃尽精锐以偹华隂【十六国春秋】
　　五年【秦建元六年】冬十二月秦迁鲜卑四万余户于长安十二月坚入邺宫徙暐及后妃王公以下并鲜卑四万余户于长安【十六国春秋】
　　简文帝咸安元年【秦建元七年】春正月秦徙关东豪杰及杂夷于关中
　　坚徙关东豪杰及诸杂夷十万户于关中处乌丸杂于冯翊北地【晋书前秦载记】
　　孝武帝宁康元年【秦建元九年】秦陷汉中
　　晋梁州刺史杨亮遣子广袭仇池与坚将杨安战广败绩晋沮水诸戍皆委城奔溃安遂进冦汉川坚使王统朱彤帅卒二万冦蜀杨亮帅巴獠万余拒之战于青谷王师不利亮奔固西城【西城属汉中府】彤乘胜陷汉中坚以毛当为镇西将军镇汉中【晋书前秦载记】
　　太元三年【秦建元十四年】秋七月秦冦魏兴
　　坚遣其梁州刺史韦钟冦魏兴攻太守吉挹于西城【晋书前秦载记】
　　四年【秦建元十四年】夏四月坚兵陷魏兴太守吉挹死之挹为魏兴太守苻坚将韦钟攻魏兴挹遣众拒之斩七百余级钟欲趋襄阳挹又邀击斩五千余级钟怒廻军围之挹又屡挫其锐其后贼众继至挹力不能抗城将陷引刀欲自杀友人逼夺其刀会贼执之挹闭口不言不食而死【晋书吉挹传】魏兴陷挹死坚叹曰周孟威不屈于前丁彦逺洁己于后吉祖冲闭口而死何晋氏之多忠臣也【十六国春秋】
　　九年【秦建元二十年后秦姚苌白雀元年】春正月复魏兴
　　桓冲遣上庸太守郭寳伐坚魏兴太守褚垣降之【晋书桓冲传】
　　三月慕容起兵华隂
　　慕容暐弟燕故济北王先为北地长史闻垂攻邺亡命奔关东收诸马牧鲜卑众至数千还屯华隂坚遣将军强永率众击之为所败众遂盛自称使持节大都督陜西诸军事大将军雍州牧济北王【晋书前秦载记】
　　秦遣其子叡击败死
　　坚谓权翼曰鲜卑至是关东之地吾不复与之争将若何翼曰冦不可长今暐及宗族种尽在京师鲜卑之众布于畿甸实社稷之先忧宜遣重将讨之坚乃以广平公苻熙镇蒲坂徴苻叡为都督中外诸军事配兵五万以左将军窦冲为长史龙骧姚苌为司马讨于华泽苻叡勇果轻敌不恤士众闻其至也惧率众将奔关东叡驰兵要之姚苌谏曰鲜卑有思归之心宜驱出关不可遏也叡弗从战于华泽叡败绩被杀坚大怒苌惧诛遂叛【晋书前秦载记】
　　夏四月姚苌起兵北地自称秦王
