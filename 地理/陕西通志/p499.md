<!-- { "loadSidebar": true } -->
　　徐遵明字子判华阴人幼孤好学随乡人毛灵和诣山东求学至上党乃师屯留王聪受毛诗尚书礼记一年便辞聪诣燕赵师事张吾贵服膺数月乃私谓其友人曰张生名髙而义无检格凡所讲説不惬吾心遂与平原田猛略就范阳孙买徳受业一年复欲去之猛略谓遵明曰君年少从师每不终业如此用意终恐无成遵明曰吾今始知眞师所在猛略曰何在遵明指心曰在此乃诣平原唐迁纳之居于蚕舍读孝经论语毛诗尚书三礼不出门院时弹筝吹笛以自娯又知馆陶赵世业家有服氏春秋乃徃读之因撰春秋章义为三十巻是后教授门徒每临讲坐必持经执疏然后敷陈海内莫不宗仰永安二年为乱兵所害【魏书本传】
　　唐
　　颜师古字籕其先临沂人祖之推自髙齐入周终隋黄门郎遂居闗中为万年人父思鲁以儒学显武徳初为秦王府记室参军师古少博览精故训学仁寿中李纲荐之授安养尉髙祖入闗授朝散大夫累迁中书舍人耑典机密诏令一出其手太宗即位拜中书侍郎封琅琊县男帝尝叹五经传习寖讹诏师古于秘书省考定多所厘正因颁所定书于天下学者赖之俄拜秘书少监専刋正事古篇竒字世所惑者讨析申熟必畅本原与譔五礼成进爵为子又为太子承干注汉书迁秘书监文馆学士从征辽道病卒諡曰戴师古弟相时字睿亦以学闻贞观中累迁諌议大夫有争臣风转礼部侍郎师古死不胜哀而卒师古叔游秦武徳初累迁防州刺史时刘黒闼初平人多强暴游秦至礼让大行终郓州刺史譔汉书决疑师古多资取其义【唐书本传】
　　萧徳言字文行系出兰陵陈亡徙闗中贞观时歴著作郎文馆学士太宗欲知前世得失诏魏征虞世南褚亮及徳言裒次经史百氏帝王所以兴衰者上之帝爱其书曰使我稽古临事而不惑者公等力也赉赐尤渥徳言晚节学愈苦开经辄祓濯束带危坐妻子谏曰老人何终日自苦答曰对先圣之言何复惮劳诏以经授晋王王为太子又兼侍读请致仕不许进秘书少监久乃得谢髙宗立遣通事舍人即家致问乘舆至肃章门引见礼遇隆重卒諡曰博【唐书本传】
　　韦叔夏安石兄通礼家学叔父太子詹事琨尝曰尔能继汉丞相业矣擢明经第歴太常博士髙宗崩防礼亡缺叔夏与中书舍人贾大隠博士裴守眞撰定其制擢春官员外郎武后拜洛享明堂凡所沿改皆叔夏等裁讨每立一议众咨服之累迁成均司业后又诏五礼仪物司礼博士有所修革须叔夏等评处然后以闻进位春官侍郎中宗复位转太常少卿为建立庙社使进银青光禄大夫累封沛郡公卒諡曰文子縚开元时歴集贤修撰迁太常初帝诏嵗率公卿迎气东郊至三时常以孟月读时令于正寝二十六年诏縚奏月令一篇朔日于宣政侧设榻东向置案縚坐读之诸司官长悉升殿坐听髙宗上元三年将祫享议者以礼纬三年祫五年禘公羊家五年再殷祭二家舛互诸儒莫能决太学博士史璨议禘后三年而祫又二年而禘议遂定后至开元二十七年禘祭五祫祭七縚奏四月已禘孟冬又祫祀礼丛数请以夏禘为大祭之源自是相循五年再祭后终太子少师【唐书本传】
　　啖助字叔佐赵州人后徙闗中淹该经术天宝末调临海尉丹阳主簿善为春秋考三家短长缝绽漏阙号集传复摄其纲条为例统门人赵匡陆质其髙弟也助卒质与其子异録助所为春秋集注总例请匡损益质纂会之号纂例【唐书本传】
　　韦彤京兆人名治礼徳宗时为太常博士先是天宝中诏尚食朔望进食太庙天子使中人侍祠有司不与也贞元十二年帝诏朔望食畀宗正太常合供彤与裴堪议曰礼宗庙朔望不祭寝园则有之王者弗敢以孝思之极而溢礼弗敢以肴品之多而賸味愿罢天宝所增奉寝园以珍奉宗庙以礼帝曰是礼先帝所定今遽更之其谓朕何卒不废【唐书本传】
　　韦公肃隋观城公约七世孙【万年人】元和初为太常博士兼修譔宪宗耕籍诏公肃草具仪典太子太傅判太常卿事郑余庆言庙有二祖妣疑于祔祭请诸有司公肃议古诸侯一娶九女故庙无二嫡自秦以来有再娶前娶后继皆嫡也两祔无嫌诸儒不能异初睿宗祥月太常奏朔望弛朝尚食进蔬具止乐后遂为常公肃上言礼忌日不乐而无忌月王者不以私懐逾礼故禫礼徙月乐渐去其情也不容追逺而立礼反重今大常虽郊庙乐且停习是谓反重以慢神也有司禁中外作乐是无故而彻也愿依经谊裁正其违诏礼官学官议咸曰宜如公肃所请制可以寿卒【唐书本传】
　　韦表微字子明万年人羁丱能属文擢进士第为翰林学士时李绅忤宰相贬端州厐严蒋防皆谪去学士缺人争荐丞相所善者表微独荐韦处厚人服其公进知制诰后与处厚议增选学士复荐路隋处厚以诸父事表微因曰隋位崇入且翁右奈何答曰选徳进贤初不计私也文宗立进户部侍郎开志沼叛诏李听率师讨之天子忧无成功表微曰以听军势不十五日必破贼及捷书上止浃日以病痼罢学士卒始被病医药不能具所居堂寝隘陋既没吊客咨嗟笃故旧虽庸下与擕手语笑无间尤好春秋病诸儒是非纷然着三传总例完会经趣又以学者薄师道不如声乐贱工能尊其师着九经师授谱【唐书本传】
　　柳璞字韬玉华原人学不营仕着春秋三氏异同义又述天祚长厯断自汉武帝纪元为编年以大政大祥异侵叛战伐随着之闰位者附见其左常谓杜征南春秋后序述纪里厯为得实自余史家皆差蒋系以为然终著作郎【唐书本传】
　　宋
　　张载字子厚长安人少喜谈兵至欲结客取洮西之地年二十一以书谒范仲淹一见知其逺器乃警之曰儒者自有名教可乐何事于兵因劝读中庸载读其书犹以为未足又访诸释老累年究极其説知无所得反而求之六经尝坐虎皮讲易京师听从者甚众一夕二程至与论易次日语人曰比见二程深明易道吾所弗及汝辈可师之撤坐辍讲与二程语道学之要涣然自信曰吾道自足何事旁求于是尽弃异学淳如也举进士为祁州司法叅军云严令政事以敦本善俗为先每月吉具酒食召乡人髙年会县庭亲为劝酬使人知养老事长之义因问民疾苦及告所以训戒子弟之意熙宁初御史中丞吕公着言其有古学神宗方一新百度思得才哲士谋之召见问治道对曰为政不法三代者终茍道也帝悦以为崇文院校书他日见王安石安石问以新政载曰公与人为善则人以善归公如教玉人琢玉则宜有不受命者矣明州苗振狱起往治之还朝即移疾屏居南山下终日危坐一室左右简编俯而读仰而思有得则识之或中夜起坐取烛以书其志道精思未始须臾息敝衣蔬食与诸生讲学每告以知礼成性变化气质之道学必如圣人而后已以为知人而不知天求为贤人而不求为圣人此秦汉以来学者大蔽也故其学尊礼贵徳乐天安命以易为宗以中庸为体以孔孟为法黜恠妄辨鬼神其家昏丧葬祭率用先王之意而傅以今礼又论定井田宅里发敛学校之法皆欲条理成书使可举而措诸事业会秦鳯帅吕大防荐其学善发明圣人之遗防其政略可措以复古宜还其旧职以备谘访乃诏同知太常礼院与有司议礼不合复以疾归中道疾甚沐浴更衣而寝旦而卒贫无以敛门人共买棺奉其丧还翰林学士许将等言其恬于进取乞加赠防诏赐馆职半赙载学古力行为闗中士人宗师世称为横渠先生淳祐元年封郿伯崇祀孔子庙廷弟戬字天祺起进士知金堂县养老防穷召父老使督教子弟民有小善皆籍纪之月吉召老者饮劳使其子孙侍劝以孝弟民化其徳所至讼狱日少熙宁初为监察御史累章论王安石乱法乞罢条例司及追还常平使者劾曾公亮陈升之赵抃依违不能救正韩绛左右狥纵与为死党李定以邪谄窃台谏且安石擅国辅以绛之诡随台臣又用定辈继续而来芽蘖渐盛吕惠卿刻薄辨给假经术以文奸言岂宜劝讲君侧书数十上又诣中书争之安石举扇掩面而笑戬曰戬之狂直宜为公笑天下笑公者不少矣赵抃从旁解之戬曰公亦不得为无罪抃有愧色遂称病待罪出知公安县徙监司竹监至举家不食笋常爱用一卒其卒盗笋箨治之无少贷罪已正待之复如初略不介意其徳量如此卒于官【宋史本传】
　　吕大钧字和叔【大防弟蓝田人】中乙科调秦州司理参军改知三原县请代父蕡入蜀移巴西县蕡致仕大钧亦移疾不行丁外艰家居讲道数年起为诸王宫教授改宣义郎会伐西夏鄜延转运使檄为从事既出塞转运使李稷餽饷不继欲还安定取粮使大钧请于种谔谔曰吾受命将兵安知粮道万一不继召稷来与一劒耳大钧性刚直曰朝廷出师去塞未逺遂斩转运使无君父乎谔意折始许稷还未几道得疾卒年五十二大钧从张载学能守其师説而践履之居父丧衰麻葬祭一本于礼后乃行于冠昏膳饮庆吊之间节文灿然可观闗中化之尤喜讲明井田兵制谓治道必自此始悉撰次为图籍可见于用虽皆本于载能自信力行载每叹其勇为不可及弟大临字与叔学于程颐与谢良佐游酢杨时在程门号四先生通六经尢邃于礼每欲掇习三代遗文旧制令可行不为空言以拂世骇俗元祐中为大学博士迁秘书省正字范祖禹荐其好学修身如古人可备劝学未及用而卒【宋史本传】
　　苏昞字季明武功人素性纯茂强学笃志从张载学最久后见二程复师事以卒其业元祐末吕大忠以布衣荐为太常博士坐元符中上书言事入邪籍编管饶州卒【宋史简録】
　　侯仲良字师圣华隂人二程舅氏无可之孙从二程游人有欲馆之者仲良造焉则壁垂佛像几积佛书其家人又常斋素仲良遂行尝访周濂溪濂溪留之对榻夜谈越三日乃还自谓有得如见天之广大伊川惊异其不凡曰非从濂溪来耶后游荆州胡文定留与为隣终焉朱文公称其学清白劲直【闗学编】
　　郭绪字天锡蒲城人幼而岐嶷读书如素习晚调上杭簿留意邵雍象数之学兼取雄所据列山易以章会统元推之久而成书名易春秋为二十巻隆兴纪元以其书上方议推恩而卒【万姓统谱】
　　金
　　杨天徳字君美髙陵人肄业太学登进士第释褐补聊城丞累迁转运司度支判官京城不守流寓宋鲁间十年而归自读书至晚嵗风节矫矫始终不少变晚读大学解沿及伊洛诸书大嗜爱之常语人曰吾少时精力夺于课试殊不省有此今而后吾知道之传为有在也埋没篆刻中几不复见天日目昏不能视书犹使其子讲诵而朝夕听之以是自乐及有疾亲友往问之谈笑歌咏不衰曰吾晚年幸闻道死无恨矣卒年七十九许衡志其墓【闗学编】
　　元
　　杨奂字焕然干州奉天人年十一母没哀毁如成人金末举进士不第作万言策指陈时病未及上而归教授乡里东平严实闻奂名数问其行藏奂终不一诣太宗诏宣徳税课使刘用之试诸道进士奂试东平两中赋论第一耶律楚材荐授河南路征收税课所长官兼防访使既至招致名士与之议政事约束以简易为事按行境内亲问监务月课几何难易若何有以增额言者奂曰剥下欺上汝欲我为之耶即减原额四之一公私便之不逾月政成时论翕然以为前此漕司未有也在官十年请老于燕之行台壬子世祖在濳邸驿召奂叅议京兆宣抚司事上书请归卒年七十奂博览强记作文务去陈言以蹈袭为耻朝廷诸老皆折行辈与之交闗中号称多士名未有出奂右者奂不治生产业而喜周人之急虽力不赡犹勉强为之人有片善则委曲称奬惟恐其名不闻或小过失必尽言劝止不计其怨怒【元史本传】
