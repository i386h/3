<!-- { "loadSidebar": true } -->
　　屈氏朝邑韩邦靖汝庆之妻华阴都御史屈直之女也生十余岁其父课诸儿读经史安人刺绣其旁窃听背诵通晓意义汝庆髻年以神童名弱冠举进士与安人称双璧诗文倡和如良友焉汝庆早殁安人后十四年而殁有女异痛其父母继亡父集既梓而母诗不传以书贻浒西康太史之女为母诗乞序其词酸楚愿借皮为楮削骨代頴以传母集太史感而为之序谓有女如异五泉子未为无子也【列朝诗集】
　　小桂韩城烈女小桂刘氏伶籍也誓愿从良每伶氏问聘輙涕泣不食既长复有伶氏来问父母纳其聘择日将归小桂知不能已大哭服毒死【苑洛集】
　　秦氏李光被妻郃阳人光被病笃秦许以死殉被曰若苐绐我耳秦曰妾请先君死顷之秦果死后八月光被死时嘉靖丙辰岁五月也【冯志】
　　马氏澄城亷仲祥继室也年二十八亷亡氏抚育前妻子介过于所生曰非此无以承宗祀也茹苦含辛年逾七十未尝一日去介介亦忘其为继母也又孙氏同邑白洪妻洪早卒氏孀居四十余年处妯娌以和睦育夫弟女如己出厚妆归之邑令敖左并旌其门【澄城志】
　　王氏韩城傅杰妻庆阳眞宁清江提举司道女聪慧贞静甫八岁授以内训诸篇輙颖悟既归杰姑李卧病十余年侍奉周旋顺适无方教子学礼幼出就外傅入则自示之以礼夜则口授句读又亲札影本以课仿书后学礼既登仕籍家稍裕氏尤以周贫济急为务年七十一卒赠宜人【苑洛集】
　　康氏武功康大史长女也通经史大义归华州张之榘嘉靖丙戍榘卒氏守节抚孤四十年有司旌其门【贾志】
　　东氏华州诸生李子健妻归健方九月而健卒遗腹生子守节抚孤有司表之里民刘朝妻王氏年二十守节五十三年王锦继妻陈氏守节四十余年又李道妾陈氏道卒抚子聘又早卒洎妇刘氏抚教二孙以织絍自给苦节五十二年妇亦守节二十年【贾志】
　　徐氏陈大宗妻张氏柴良妻黄氏杨信妻皆华阴节妇也徐年十九守节至八十七终张年二十三守节继姑谋逼之氏引刀截发逃父母家守节四十六年黄氏夫死亦守节不二嘉靖中抚按同旌焉【贾志】
　　冯氏周仪妻同官人仪卒冯恸甚不食欲死家人强灌之则囓其杯破曰我自安此奈何苦我至六日不死乃自缢柩旁【冯志】
　　景氏和顺知县白水武定继妻定前妻遗一子尚知方五岁定殁时景氏守志抚孤视如己出延教勤劬俾至成立时称继母之贤【贾志】
　　刘氏邠州进士席勤学妻王氏杨宗仁妻夫亡守志嘉靖时旌表【马志】
　　杨氏武功康栗继室年十七归康明年康遘疾不起氏坚心以死殉晨起绐言渴索醯汤饮砒三两乃登厠归又索醯汤令极热连饮之姑入见其色大惊搜其袖遗砒在焉以药与之不纳逼之曰已矣吾所为以死为乐以生为苦也奈何以苦事逼我启箧出衣皆手制以送死者为着之着毕而絶【王渼陂集】
　　康氏武功郎中康汝女适灵宝生员杨宋宋疾康许殉舅姑百谕不能解乘间吞砒礵而死有司奏闻旌表【马志】
　　景氏马万衢妻柴氏康满妻俱武功人景年二十三夫死守节三十年嘉靖十三年旌表柴年二十六夫死守节四十余年嘉靖十七年旌表又张膍妻杨氏年二十五而寡守节三十年亦旌表【冯志】
　　王氏武功郝让妻让少失怙母武氏年二十寡居辛苦万状至让成立为取妇有子子夭让亦卒其姑及王氏亲党皆劝之嫁氏曰姑昔値舅亡盛年艾容誓死不适人者为让耳让今不幸死无能终养妾忍更他适耶坚意自守力作养姑终身不衰又同邑李锐妻夫亡贫无依挈女居族兄家以织絍自给女既嫁壻复死乃更与女居节操凛然防四十年有司以闻于上云【武功志】
　　齐氏淳化监生郭缙妻夫亡无子缙有二妾各生子俱改适齐年二十七以死自誓抚育妾子俱至成立嘉靖中巡按给帛米知县题表其门又邑庠罗九渊妻袁氏年二十八夫卒甘贫抚孤年七十卒贡生罗云凤妻邓氏年未三十苦志抚孤邑令并旌其门又里民王彦学妻杨氏夫亡守节抚孤至年七十卒子永寿嘉靖癸卯举于乡生员罗天祐妻郭氏夫亡守节三十年嘉靖时旌表【淳化志】
　　王氏鄜州柳輴妻生女名女年方十六嘉靖癸丑冦至诸妇女相与谋曰如为贼掠若之何女曰惟死耳贼至女痛哭大骂伏地不起贼知不可夺杀之王氏尚抱幼男贼以皮索欲引去亦落崖死之后輴数日还收子母尸葬之其色如生又吉孝妻王氏亦为贼所掠氏骂不絶口贼怒杀之【鄜州志】
　　忽氏中部举人刘侃妻侃卒有子甫二岁忽自经柩前姑张氏泣谕曰孺子絶乳是斩夫嗣也忽氏乃抚孤守节厯五十余年抚子芝成乡进士嘉靖中芝自疏母苦节以闻诏旌其门【贾志】
　　郭氏绥德衞指挥陶辅妻正德四年辅阵亡氏抚孤子世臣植节四十余年绥德衞百户余林妻柳氏林战死氏守节四十年巡抚杨守谦旌其门【延绥志】
　　张氏乔迁妻葭州人年十八夫亡事孀姑尽孝姑有疾吁天祈以身代抚藐孤成立游宦厯有政声卒年八十六旌表【贾志】
　　白氏广威将军郑纪妻神木人夫死即自缢赖救不死跪泣柩前昼夜不起饮食不进七日死又髙氏神木赵元妻嘉靖五年元阵亡氏即柩前自缢死通判莞顔旌其门【神木志】
　　刘氏长安冯友继妻河南衞辉通判玺女也三岁丧母即知哀慕长事继母邢媪甚孝适友奉姑田氏色养备至比临终执氏手连呼曰我孝妇我孝妇云友官保定府同知致政归前妻瞿氏父母贫甚氏为衣食之终其身以礼葬焉抚育诸从子女婚嫁悉厚遗之恤贫睦族备致其谊隆庆己巳四十六卒【冯少墟集】
　　贺氏咸宁举人赵斌妻斌死京师氏闻讣痛絶誓以死殉一日绐女取水遂自缢女亦奋投井中邻人救免隆庆初旌表又黄运煜妾杜氏夫殂缢于柩前直指旌其门【贾志】
　　许氏郭民德妻魏氏王施义妻张氏李宗儒妻员氏张崇禄妻刘氏王猷妻皆咸阳节妇也许氏年十九魏氏年二十并守志不二张氏员氏俱二十一而寡守节至五十年刘氏痛夫早逝茹蘖餐氷以终其身【贾志】
　　宋氏张纶妻临潼人纶死遗子女皆幼家贫甚氏甘贫守节叔翁逼令改适氏仰药死里人伤之【贾志】
　　刘氏临潼宋瑗妻年十六适瑗逾六载瑗故守节四十余年又张廷举妻赵氏举亡孝事翁姑守节五十年邑令旌表【临潼志】
　　王氏髙陵萧宪妻夫亡氏矢志不贰子生员韶亦早卒妻髙氏同姑守节隆庆三年春旌为一门双节妇【续文献通考】
　　王氏张文囊妻鄠县人年二十三文囊病卒遗二孤俱在襁褓氏坚持贞节抚育成立当道给月粮旌表寿八十二终【鄠县志】
　　李氏举人张初妻鄠县人夫卒氏年十九子女无出日夜哭泣焚香告天誓不他从守节四十余年事舅姑以孝闻【贾志】
　　冯氏生员史宗直妻鄠县人年十四归直五年夫亡氏不食数日卒遗女甫一岁后三年忽奔哭于父母墓上家人抱之归而气絶人以为史氏节孝焉【鄠县志】
　　王氏泾阳县民任尽孝妻夫亡守节隆庆元年旌【续文献通考】
　　吉氏盩厔武崇乂妻崇乂病尫数月氏夜不解衣目不交及亡絶粒数日不死解腰绖自缢绖又絶乃饮鸩死又刘氏同邑举人张学诗妾学诗病死氏哀毁不食每哭輙絶而复苏若是者累旬家人防之宻不得死乆之防者稍懈遂潜启柩帷自缢死【盩厔志】
　　李氏延西衞生员张世勋妻世勋早故李誓不再适隆庆元年旌【续文献通考】
　　汤氏李光达妻肤施人十九而寡碎首刺目欲以身殉父母止之氏昼夜泣于柩前一日若见夫以车来迎溘焉而逝即同葬焉【贾志】
　　呉氏刘启业妻凤翔人十六守节以织纺养姑姑殁丧葬尽礼卒年七十八申请建坊月给米布仍免其差役又同邑彭彦妻王氏夫亡抚子子复夭遗腹生孙媳复改嫁氏孤身以织絍抚之至于成立【贾志】
　　宋氏岐山诸生张邦祚妻年二十夫卒誓不再醮以织纺自给年七十卒又杨栋妻宋氏夫亡守义以死自誓甘贫抚孤邑令马彦卿并旌其门【岐山志】
　　彭氏张附凤妻宝鸡人凤任通判卒于官氏年二十四哀恸防絶生遗腹子誓以死守艰辛万状寿八十卒【宝鸡志】
　　彭氏宝鸡强时修妻年二十三丧夫守节五十六年选贡强时进妻李氏年二十九丧夫守节五十一年院道扁曰一门双节【宝鸡志】
　　髙氏宝鸡诸生杨迈妻年十八夫亡翁姑俱老纺绩供养三十年洎殁丧葬如礼又高氏同邑诸生强吉妻年二十夫亡守节四十八年院道俱表其门【凤翔府志】
　　李氏生员尹来聘妻南郑人夫亡氏年二十九孝养翁姑殡葬如礼教子作賔登乡试官通判寿八十有五【贾志】
　　任氏贾廷臣妻洋县人臣亡氏年二十六无子励节孀居纺绩以自给五十年如一日隆庆中旌表【贾志】
　　杨氏畧阳庠生刘恢妻读书明大义劝恢力学恢卒氏年二十生子栢舟自矢奉文旌表岁加给防【县志】
　　李氏榆林衞千户姬晓妻晓母病卧榻者三载氏事之甚谨乡人称为孝妇嘉靖初晓随征大同死于敌氏年二十九遗孤爵方二岁氏抚之成立守节至七十八终又卫指挥傅潜妻张氏潜战死氏守节三十余年巡抚何东序表其门【延绥志】
　　李氏商州人邵可立母翁老患瘫姑殁六子俱贫营生于外氏晨昏供养数载不渝子可立登进士官至方伯【商州志】
　　杨氏王思谦妻朝邑人夫亡誓不他适舅姑屡欲夺之故食以糠粃氏守益坚隆庆己巳舅姑阴纳任姓之赀立逼就车氏抱幼子痛哭曰吾舍汝去矣遂自缢死【贾志】
　　魏氏赵大彦妻郃阳人彦病殂氏自经死【贾志】
　　陈氏杜冕妻澄城人冕任眉州判卒于官氏年二十七扶榇归家家计益索饥馑相继坚贞茹苦四十余年邑令陈力旌其门【澄城志】
　　赵氏韩城晋四妻四死氏年二十二子昭方在抱兄弟欲嫁之氏矢志不从食贫抚孤每汲水河上必负其儿至水所则置之平地上汲已并负而归率以为常后子生孙五人曾孙繁衍【澄城志】
　　王氏蒲城张良玉妻年二十六夫亡无子尽以家事付仲兄自镇闭一室蓬首垢面不与人接止留一婢一妇为炊助后以疾终郑杰妻党氏年二十夫卒剪发自誓以织纺养亲抚遗腹子有成【贾志】
　　雷氏同官冯宣妻宋氏王民妻王氏孙守忠妻俱早寡守志嘉靖时同旌又习启防妻厐氏夫亡年二十一上事翁姑下抚遗孤艰辛万状至八十二卒有司旌其门【同官志】
　　杨氏白水生员许昌言妻言故氏年二十一一子尚儒方在襁褓翁姑相继亡仲兄利其产欲夺节氏坐卧佩刀以死自誓后尚孺及孙性皆补弟子员氏年八十卒【白水志】
　　景氏邠州民池凤鸣妻凤鸣疾卒景氏矢志不贰以寿终隆庆四年旌【续文献通考】
　　张氏神木生员刘祚妻夫亡年二十四甘贫守节抚子克笃成选贡任兰阳县丞里民单汝科妻李氏年二十八夫故守节五十八年子单涛授秦府典仪两院旌表给米帛焉【神木志】
　　刘氏生员杨楠妻长安人楠卒氏视棺敛毕即入室自缢死万厯中题旌【贾志】
　　朱氏晋以正妻长安人以正卒氏年十九子幼孤寠以防纺自给守节四十九年巡按金毓峒特疏请旌【贾志】
　　吕氏长安张济妻济亡氏年二十一遗孤甫二岁舅姑欲夺其志氏矢死守孤五十七年奉文建坊旌表孙凤翼官浔甸太守人谓苦节之报云【长安志】
