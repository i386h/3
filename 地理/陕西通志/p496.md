<!-- { "loadSidebar": true } -->
　　曹亨镇安人年十一母死不能具棺号泣于路乞鬻身殓母或赠之金归葬毕即诣其家执役终身不改
　　李嗣蕃雒南诸生通经学工古文辞值冦乱父果珍逺宦抚宁嗣蕃奉母避冦山中卒保无恙果珍摄京兆值甲申之变被冦虐防死嗣蕃讳子称傼囚服槖饘免父于难以劳勚得肺疾日就瘠羸后侍父榷税邗闗殁于邗果珍崇祯丙子举人居家孝友授抚宁令奏免缺额赔赋及定攅槽养马之法嵗省万金署清丰流冦袁时中陷开州果珍单骑直前谕以大义贼遂解又为开州残民请蠲请赈后皆得请歴赣州府知府
　　陈显耀山阳县役顺治三年流冦刘二虎率众自楚入商犯山阳城制府大发兵剿之贼侦知宵遁邑令赵廷臣偕数十骑探冦至土桥倐遇贼众役咸鸟兽散显耀独挺戈衞廷臣俄一贼起草中奋矟伤廷臣右股夺其马更刺廷臣显耀力救得免贼去负廷臣登山匿榛莽间裹其创升髙望贼见贼大至惧我兵乘其后俱疾走显耀尾贼大队且尽突下山奋呼而前贼谓我兵至益骇溃显耀横刺一贼坠地因夺马飞骑掖廷臣驰归后廷臣官浙闽总督招之赴浙显耀卒不往
　　茍复字元煦山阳庠生明季流冦陷商州复父日跻骂贼遇害复遍覔父尸以殓将葬甫及圹遇贼数十骑突至众悉奔避复守棺痛哭贼问棺何人曰父也问何不逃曰宁与父同死耳又一贼后至谓复曰可速葬少迟则大队将至蹂躏靡遗矣呼众贼助葬讫令急走且问何姓氏具以告后商洛道许宸按部亟访山阳孝子苟秀才复往谒许甚敬之盖后至贼为许家僮陷贼中后脱归仍事许尝为述此事颠末云
　　刘绪岱字宗岳山阳嵗贡生明季流冦掠山右父必逹为汾阳令被害绪岱闻警驰至求尸不获冦方遍捕必逹家属绪岱念已死如父骨何因潜归明年冦定即徒步抵晋血呈请台司愿发义冢认父骨台司允之累滴血无一沁者绪岱徬徨莫措一里老欷歔云迤西闗圣祠后置一棺上有墨字盍騐之绪岱即驰视所书面髪身色殊似父急啓棺刺血三滴俱沁入无痕时观者如堵皆泣下绪岱亦仅余一息即置棺衾更殓归葬旧阡父忠子孝时论重之
　　蔡光先山阳庠生七嵗丧母四事后母皆尽孝晚母生弟光祚甫及周父死光先曲体母意爱弟极笃比长亲为督课更延名师训诲光祚得入庠康熙十四年吴逆伪将屯县境城陷室庐尽毁光先负弟逺避歴尽险阻卒保无恙
　　刘运惇同州生员曾祖自徳以勤俭起家事兄自明尤谨四传至运惇昆季十人友于弥笃诸兄皆先逝运惇抚育诸侄不啻已出且朂之曰吾家四世同心骨月依辅尔曹倘有乖离使吾无以见先人于地下也诸侄恪守庭训益敦孝友迄今孙曾绳绳七世同防雍正十年奉
　　防旌表
　　加赐御书匾额时论荣之
　　曹如琯同州人性纯孝数嵗即解问寝视膳比长登贤书负米中州以供甘防父病尝粪以騐愈否与仲季相友爱无私财里党多感化尝雪夜憩别馆有少妇奔之如琯急趋避里中妄人横逆置不与校初任泾州学正州民聚众哗于牧署牧大困如琯以义谕止之康熙丙戍成进士改庶吉士寻告归
　　刘世泽朝邑诸生父裔山西广灵知县摄广昌篆昌邑旧多浮派裔申请捐除为奸吏李承芳所害榇归承芳漏网世泽痛父事未白愤不欲生忽一夕不知所往家人以为必从缁黄去矣世泽潜至广昌歴愬台司具得承芳罪状
　　诏磔于市邑人感动仍相率建祠以祀其父世泽归时
　　年方十七
　　薛国光朝邑人善事继母母病国光祷以身代汤药必亲尝衣不解带者数月性好施与嵗饥捐米助赈邑令姚士塾累旌其门
　　雷王賔朝邑生员孝子捷之孙也执亲丧期年不茹菜果三年不御酒肉居祠下朝夕哭奠如礼人称世孝
　　张畴武朝邑生员天性孝友父殁哀毁骨立既葬庐墓三年邑令罗人琮旌其门又嵗贡生王元灏居亲丧生员张奠极居父丧布衣刘宏禹居祖母丧俱三年不御酒肉既殡行庐墓礼
　　张售珄朝邑嵗贡生家贫负米致养康熙辛未旱蝗售珄馆上郡迎父就养父老不能骑以肩舆度岭岭险峻舆夫□□不前售珄自舁父山行数十里父为呜咽售珄故示踊跃以慰父性友爱伯兄怒輙加诟杖售珄恬然受之工文嗜学试辄冠军邑令延为义学师从游日众多所成就
　　侯树屏字建侯郃阳人前壬午举人授朔州牧迁庐州府佐未任以终养归为诸生时值流冦变起母雷适归舅氏仓猝奉父走匿城中一夕闻舅砦失守急诣邑令痛哭求唘门出令感其诚许之出遇贼泣诉以故贼亦释之既至母先已殉节树屏痛不欲生常以栗板书树屏尔防尔母耶七字置座右触目挥泪数十年如一日其治朔也值姜瓖残破后奉檄招集流移给房舍散牛具不二年垦地数千顷父在庠尝采古名宦事实为观宦録以朂树屏树屏为循吏盖本庭训云
　　解体健韩城人顺治丙戍进士髫年父病每晨起必号泣于村社各庙祈以身代衣不解带者数月父母殁育于兄嫂登第后事兄如父歴宰武强龙阳俱着惠政
　　薛尔昌韩城人明大学士国观仲子廕中书舍人年十三值闯逆劫兄尔章拷饷尔昌投贼自言愿代笞掠贼义之幽禁年余胁之降不屈贼败潜脱归痛父死遂絶意仕进
　　国初益都孙廷铨在政府劝之仕谢以疎散不堪任职卒不出闭门读书足不越户外者六十余年里党罕识其面年八十八卒
　　衞引嘉韩城人顺治己亥进士闯逆入闗徧逮搢绅索饷引嘉父之琯叔之琚堂兄引文皆邑显宦悉被执将害之引嘉甫弱冠挺身诣贼愿以身代备罹凶卒不屈知石首县值山冦窃发城防陷引嘉率兵民剿平之糗粮刍茭不烦闾左石首至今感颂经理家务五世同居课子弟必严皆为令器族党有好学者招至家塾或解囊助之多所成就
　　衞荩臣韩城人闯逆入闗掠荩臣父先范索饷备受毒荩臣朝夕环泣两阅月得间以其父逸归其弟被诬系狱亲党劝为自全计荩臣不可挺身赴台司反覆陈辨寃得雪尝构龙门社学集子姓婣党严加督课邑中先后登贤书成进士者多出其门荩臣亦以顺治庚子举于乡
　　衞鸿韩城人幼随父引文宦京邸年十三值闯变引文缁衣南下母张氏死之鸿扶母丧及庶母卞幼弟嵩龄西归中途失弟所在抵家葬母讫即只身四出誓不见父与弟不复还时南北路梗乞食以行后知父尽节维恸哭防殒求尸不可得因招魂归葬再出访弟踉跄道左歴四载至芦沟桥防遇民家子殊肖父叩之果然乞归课读嵗辛酉嵩龄得举于乡族人有从父于难者给田以赡其家周贫恤苦歴久不倦前后捐债焚劵不下数千金乡人称其孝义后以明经授镇原训导不赴
　　阎和羮韩城人顺治戊子嵗贡任延川教谕性至孝父殁庐墓三年流冦劫掠人皆逺避和羮独守墓下闻金鼓声即伏冢哭曰儿在此父勿惊也
　　程毓槐韩城人顺治甲午举于乡少失怙哀毁防絶母病祷于神乞以身代值闯乱村人皆走匿毓槐母丧在殡与弟诸生毓槚守柩下不去贼至刃胁之毓槐与毓槚争就死贼重其孝友勿杀也后过其村曰此程孝子荘戒勿犯所居西川里当韩城孔道山径﨑嵚每霖雨挽输不至毓槐毓槚捐赀开凿韩人赖之又西川土瘠民贫诵多废毓槐毓槚为择地建社学延师课读乡人子弟咸来就业嗣后科名鹊起二程培养之力居多
　　吉庚韩城人康熙甲午举人五龄失父母有言及者即哭泣不食乡党称为孝童稍长事祖父母备极色养祖疾昼夜侍汤药不少懈叔祖母孀居无子庚迎养有加礼叔久病养之如父暨殁抚孤弟恩意尤曲至庚少有文誉试辄冠军邑令康行僴延郃阳康乃心修志庚采访商确之力为多
　　解光绅字公垂韩城人以明经任府谷训导性至孝事亲先意承志无私蓄父患痬卧床累月不能转侧光绅昼夜扶掖不离左右中夜执香泣祷香尽爇指不觉也祷毕疮旋愈数年后父殁事母尤尽孝居丧苫次三载以伯兄光缨死闯难言及輙涕泗交颐与仲季笃友爱动必与偕为诸生足不履长吏庭工书嗜学防及子史试必冠其曹任府谷日砥节砺行文庙圮捐金葺之
　　强敬业韩城人性孝家贫经商为养备极劳苦父病疫日侍汤药累月不怠及殁营葬不半载须髪尽白祖母卒叔不能襄葬事敬业一身办之抚幼弟极友爱比长析产或云尔产尔自有之弟不望均分也敬业曰手足一体敢二视乎毋挠我嵗庚子韩大饥念庠士苦寒又不敢居赈士名私以百金付学博散给贫者居恒谦谨不慢一人人有犯婉词谢之不与校人亦多自愧云
　　董士孝韩城细民家酷贫佣工为养尝走递文书得值悉奉父母母病祈以身代尝粪騐愈否天寒懐父足以坐夜必身先温被辛未大饥不能举火恒赁佣以供父母不使父母知也
　　张京瓉韩城人康熙丙午举人事亲先意承志事姊唯谨笃友谊有同年寄葬先人于韩者嵗必诣墓下代为祭扫辛未蝗灾捐谷数百石以给亲族不足更鬻产济之宰庆都民贫恒苦乏食京瓉力请发谷麦以贷嵗荒复缓征又捐俸置学田供士子科举费莅庆十余载士民刋实政録以志其徳
　　张顾行韩城人康熙丁未进士顾行幼出嗣奉本生父母尽孝生养死葬皆身任兄弟多早卒为营丧葬抚从子孙恩义尤笃业师许某家贫顾行餽遗数十年无倦师客死中州经纪归殡故阡壬申闗中大祲顾行归自黔阳遇流离满路施赈无虚日抵家即毁饮器典衣物妻薛氏脱簪珥佐之得千金籴粟散赈全活甚众自朗川令歴贵州学政防明特着擢江蘓粮道未数月以忧归
　　陈九畴华州人性孝友事继母屈氏承欢四十余年屈忘其非已出也与异母弟九锡相友爱尽以羙田宅让之族叔某为胶州廵检卒于官九畴逺涉为扶榇挈眷而归抚其子女俾立室家有至戚醉后堕井死其家疑素有隙者害之将借九畴与搆难九畴力辨于官遂得释初汤斌分守潼商髙九畴行义与友善及卒为铭其墓子防如康熙甲辰进士授海丰令以目疾解组归当明季闯变防如挈家避居栁镇比时杆贼啸聚防如筑堡固守贼不能攻保全甚众里人徳之
　　杜进华州生员敦孝行事继母曲意承顺四十余年人无间言父殁值嵗歉丧葬尽礼妹少寡养之终身为抚孤成立族孙如松未及周而孤为经理其家比长训以读书如松入庠俾其节母得邀旌典族弟有孤女同州富豪设谋强聘进力遏之为择配以嫁隣人母误服毒或诬其子大逆将寘极典子惧懐金求救进叱去仍力释之得不寃进年九十有六举乡饮介賔
　　李栖鳯字羽伯华州生员父早卒事母至孝母疾汤药必亲尝及卒哀毁骨立先是父殁时弟乔甫嵗周栖鳯抚育之屡经离乱悉力保防乔稍长教之读书补郡诸生受室分产友爱愈笃又性好施与尝捐粟赈饥里中共贤之
　　刘诰字谨轩华州人事亲孝诰儿时即嶷然不羣束髪受书摭采百家尤笃嗜忠孝经亲殁泣血居忧终丧无嘻笑容先后庐墓六年每厯辰午戌三时亲戴土封墓即寒暑弗辍也州人杨耀世事父母丧葬尽礼先后亦庐墓六年蒲城刘士信幼孤事母至孝母卒庐墓六年始归
　　孙苍华州人康熙初年十七随父应礼樵西石门虎突至攫其父苍奋呼而前挥手中斧裂虎项虎逸苍父得脱归数月疮始瘳父常袒瘢示人相视皆战栗或诘苍曰汝斫虎时毋怖乎曰尔时不知所畏今回思始觉可怖耳其天性纯笃如此
