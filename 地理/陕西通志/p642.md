<!-- { "loadSidebar": true } -->
　　上元元年六月鳯翔节度崔光逺奏破泾州陇州等界羌浑党项等十余万众又于普润县界破党项四千余众斩二千级生擒一百余人收获驼马牛羊器械等不可胜数【册府元】
　　秋九月命郭子仪出镇邠州党项遁走
　　或上言天下未平不冝置郭子仪于散地命出镇邠州党项遁去【汾阳家传】
　　十二月党项掠美原同官
　　十二月丙子党项冦美原同官大掠而去【通鉴】
　　二年春二月羌冦鳯州刺史萧死之
　　二月己未奴刺党项羌冦宝鸡焚大散闗冦鳯州刺史萧死之鳯翔尹李鼎败之【唐书肃宗纪】
　　宝应元年建卯月羌冦梁州【四月代宗即位】
　　宝应元年建卯月羌浑奴剌冦梁州壬申鄜州刺史成公意及党项战败之【唐书肃宗纪】
　　建辰月奴剌冦梁州
　　建辰月甲午奴剌冦梁州【唐书肃宗纪】
　　秋九月羌冦鳯州刺史击破之
　　九月戊子鳯州刺史吕日将及党项羌战于三絶谷败之【唐书代宗纪】
　　代宗广德元年春三月羌冦同州郭子仪败之
　　三月甲子党项羌冦同州郭子仪败之于黄堆山【唐书代宗纪】
　　秋七月吐蕃入大震散闗
　　广德元年七月吐蕃大冦河陇入大震闗【旧唐书代宗纪】
　　冬十月吐蕃入冦逼京师诏郭子仪御之车驾东幸十月辛未吐蕃犯京畿冦奉天武功盩厔等县自司竹园渡渭循南山而东【旧唐书肃宗纪】吐蕃陷泾州获刺史髙晖晖遂与蕃为乡导引贼深入京畿掠奉天武功济渭而南縁山而东渭北行营兵马使吕日将逆战于盩厔自辰至酉杀蕃军数千然其徒多陨贼将逼京师君上计无所出诏子仪为闗内副元帅出镇咸阳子仪自相州不利李光弼代掌兵柄及徴还朝廷部曲散去及是承诏部下惟二十骑强取民间蓄产以助军至咸阳蕃军已过渭水其日天子避狄幸陜州子仪闻上避狄雪涕还京至则车驾已发射生将王献忠从驾防路遂以四百骑叛仍逼丰王以下十王欲投于贼子仪入开逺门遇之诘丰王等所向遂援送行在【郭子仪传】
　　吐蕃入长安副元帅郭子仪击走之长安平
　　子仪退趋商州髙晖导蕃入长安立广武王承宏为帝改元擅作赦令署官吏衣冠皆南奔荆襄或逋栖山谷乱兵因相攘钞道路梗闭光禄卿殷仲卿率千人壁蓝田选二百骑度浐或绐蕃曰郭令公军且来吐蕃大震会少将王甫与恶少年伐鼓噪苑中蕃惊夜引去子仪入长安髙晖东奔至潼闗守将李日越杀之吐蕃留京师十五日乃走【唐书吐蕃传】子仪遣六军兵马使张知节乌崇福羽林军使长孙全绪等将兵万人为前锋营于韩公堆盛张旗帜鼓鞞震山谷全绪遣禁军旧将王甫入长安隂结少年豪侠以为内应一日齐击鼓于朱雀街蕃军惶骇而去大将李忠义先屯兵苑中渭北节度使王仲升守朝堂子仪以大军续进至浐西射生将王抚自署为京兆尹聚兵二千人扰乱京城子仪杀之诏子仪权京城留守【旧唐书郭子仪传】鄜延节度判官段秀实説节度使白孝德引兵赴难孝德即日大举南趣京畿与蒲陜商华合势进击【通鉴】
　　吐蕃寇鳯翔镇西节度使马璘败之
　　吐蕃寇边诏璘移军援河西懐恩之叛璘引还间闗转鬭至鳯翔阵围已合节度孙志直婴城守璘令士持满外向突入县门不解甲出战背城阵寇溃率轻骑追之斩数千级漂血丹渠【唐书马璘传】
　　冬十二月车驾入京师
　　十二月甲午至自陜州【唐书代宗纪】子仪为京城留守程元振説帝都洛阳帝可其计子仪奏曰雍州古称天府右陇蜀左崤崡襟凭终南太华之险背负清渭浊河之固地方数千里带甲十余万兵强士勇真用武之国秦汉所以成帝业也后或处而泰去而亡者不一姓故髙祖先入闗定天下先帝兴朔方诛庆绪陛下席西土戮朝义虽天道助顺亦地势则然比吐蕃凭陵而不能抗者臣能言其畧夫六军皆市井人窜虚名逃实赋一旦驱以就战有百奔无一前又宦竖掩迷庶政荒夺遂令陛下徬徨暴露越在陜服斯委任失人岂秦地非良哉今咸谓且都洛阳洛阳自大盗以来焚埃畧尽百曹榛荒寰服不满千戸井邑如墟豺狼羣嘷千里萧条亭舍不烟何以奉万乗牲饩供百官次舍哉且地狭阨裁数百里险不足防适为鬭场陛下意者或以京畿新罹剽蹂国用不足乎臣愿陛下斥素餐去冗食抑阉寺任直臣薄征弛役防隐抚鳏委宰相以简贤任能付臣以训兵御侮则中兴之功日月可冀惟时迈亟还见宗庙谒园陵再造王家以幸天下帝得奏泣谓左右曰子仪固社稷臣也朕西决矣乘舆还子仪顿首请罪帝劳曰用卿晚故至此乃赐鐡劵图形凌烟阁【唐书郭子仪传】
　　筑城于鄠
　　筑城于鄠县及中渭桥屯兵以备吐蕃以骆奉先为鄠县筑城使遂将其兵【通鉴】
　　放广武王承于华州
　　代宗广徳元年十月吐蕃盗入长安邠王守礼之孙广武王承窃尊号及京城平銮舆自陜州还京师十二月丙申放广武王承于华州一切不问【册府元按唐书宗室传世系表俱云承系邠王守礼子此云孙者疑误】
　　二年春三月羌冦同州郭子仪遣将击破之
　　党项羌冦同州郭子仪使开府仪同三司李国臣击之曰彼得间则出掠官军至则逃入山宜使羸师居前以诱之劲骑居后以覆之国臣与战于澄城北大破之斩首捕获千余人【通鉴】
　　秋八月仆固懐恩引回纥吐蕃入冦诏郭子仪出镇奉天
　　懐恩诱吐蕃囘纥党项数十万入冦朝廷大恐诏郭子仪屯奉天帝问计所出对曰无能为也懐恩本臣偏将虽慓果然素失士心今能为乱者诛思归之士刦与俱来且皆臣故部曲素以恩信结之彼忍以刃相向乎帝曰善【唐书郭子仪传】
　　吐蕃冦邠州节度使白孝德败之
　　懐恩诱吐蕃进掠泾邠祭来填墓渡泾水邠寜节度使白孝德御之覆其阵懐恩泣曰曩者皆为我子反为人致死于我【唐书仆固懐恩传】
　　冬十月吐蕃冦奉天郭子仪御之遁去
　　十月丙寅吐蕃冦邠州丁卯冦奉天京师戒严【唐书代宗纪】蕃冦邠州先驱至奉天诸将请击之子仪曰客深入利速战彼下素徳我吾缓之当自携贰因下令敢言战者斩坚壁待之贼果遁去【唐书郭子仪传】
　　朔方兵马使郭晞击吐蕃于邠西败之
　　十月辛未夜郭晞遣马步三千人于邠州西斩贼营杀千余人生擒八十三人俘大将四人十一月乙未懐恩及吐蕃等自溃【实録】贼至邠州营于北原攻其东门不尅横阵于南原请战晞等与之连战大破之追奔数十里涉泾而还【汾阳家传】时郭子仪为副元帅在蒲子晞以检校尚书领行营节度使屯邠州士放纵不法孝德不敢劾秀实以状白孝德请为都虞侯俄而晞士十七人入市取酒刺酒翁壊酿器秀实列卒取之断首置槊上植市门外一营大噪尽甲孝徳恐召秀实曰奈何秀实曰请辞于军乃解佩刀选老躄一人持马至晞门下甲者出秀实笑且入曰杀一老卒何甲也吾戴吾头来甲者愕眙因晓之曰尚书固负若属耶副元帅固负若属耶奈何欲以乱败郭氏晞出秀实曰副元帅功塞天地当务始终今尚书恣卒为暴使乱天子边罪且及副元帅郭氏功名其与存者有几晞再拜曰公幸敎晞愿奉军以从即叱左右皆解甲令曰敢讙者死秀实宿军中且与俱至孝徳所谢【唐书秀实传】
　　十一月节度使李抱玉讨南山五谷贼平之
　　广徳中吐蕃入冦帝次陜羣盗徧南山五谷间东拒虢西抵岐椎剽不胜计诏太子賔客谢景仙为南山五溪谷防御使引兵招捕久不克更诏抱玉讨贼抱玉尽得贼株柢遂分兵守诸谷使牙将李崇客精骑四百袭之贼帅髙玉脱身走城固山南西道张献诚擒以献悉索支党斩之不阅旬五谷平【唐书李抱玉传】
　　永防元年春二月羌冦富平
　　二月戊寅党项羌冦富平焚定陵寝殿【旧唐书代宗纪】
　　三月遣兵戍奉天
　　吐蕃遣使请和诏元载杜鸿渐与盟于兴唐寺【防要云兴唐寺在大寜坊太平公主为天后立】上问郭子仪吐蕃请盟何如对曰吐蕃乘我不虞而来国不可守矣乃相继遣河中兵戌奉天【通鉴】
　　秋九月囘纥吐蕃同时入冦召郭子仪屯泾阳
　　九月甲辰吐蕃冦醴泉奉天党项羌冦同州浑奴剌冦盩厔京师戒严己酉屯于苑郭子仪屯于泾阳丁巳同华节度使周智光及吐蕃战于澄城败之【唐书代宗纪】懐恩説吐蕃回纥党项羌浑剌奴等三十万掠泾邠蹂鳯翔入醴泉奉天京师大震于是帝命李忠臣屯东渭桥李光进屯云阳马璘郝廷玉屯便桥李抱玉屯鳯翔周智光屯同州杜冕屯坊州天子自将屯苑中急召子仪屯泾阳【郭子仪传】
　　冬十月囘纥及郭子仪盟于泾阳而还吐蕃遁去十月己未吐蕃至邠州与囘纥冦边辛酉冦奉天癸亥冦同州乙丑冦兴平丁卯囘纥党项羌请降【唐书代宗纪】子仪屯泾阳军才万人而冦围已合乃使李国臣髙升魏楚玉陈廻光朱元琮各当一面身自率铠骑二千出入阵中回纥怪问是为谁报曰郭令公惊曰郭令公存乎懐恩言天可汗弃天下令公即世中国无主故我从以来公今存天可汗存乎曰天子万夀囘纥悟曰彼欺我乎子仪使谕之曰昔回纥涉万里戡大憝助复二京我与若等休戚同之今乃弃旧好助叛臣一何愚彼背主弃亲于囘纥何有回纥曰本谓公云亡不然何以至此今诚存我得见乎子仪将出左右谏戎狄野心不可信子仪曰虏众数十倍今力不敌吾将示以至诚左右请以五百骑从又不听即传呼曰令公来虏皆持满待子仪以数十骑出免胄见其大酋曰诸君同艰难久矣何忽亡忠义而至是邪囘纥舍兵下马拜曰果吾父也子仪即召与饮遗锦防结欢誓好如初因曰吐蕃本吾舅甥国无负而来弃亲也马牛被数百里公等若倒戈乘之若俛取一芥是谓天赐不可失且逐戎得利与我继好不两善乎防懐恩暴死无所统一遂许诺吐蕃疑之夜引去【唐书郭子仪传】囘纥首领罗达干等率其众二千余骑诣泾阳请降子仪许之合胡禄都督等与宰相磨咄莫贺达干宰相噋莫贺达于宰相防都毗伽将军宰相揭拉裴罗达干宰相梅録大将军罗达干平章事海寜□达干等子仪先执杯合胡禄都督请咒子仪咒曰大唐天子万万嵗囘纥可汗亦万万嵗若起负心背盟约者身死阵前家口屠戮合胡禄都督等失色及杯至即译曰如令公盟约皆喜曰初发本部将巫师两人来云此行见一大人即归巫师信有征矣【旧唐书囘纥传】郝廷玉累封安边郡王授神防将军时吐蕃犯京畿与马璘屯中渭桥鱼朝恩闻其善布阵请观之廷玉申号令鸣鼓角部伍坐作进退若一朝恩叹曰吾处兵间久今始识训练法廷玉恻然曰此临淮王遗法也【郝廷玉传】
　　大厯元年冬十二月同华节度使周智光反
　　智光迁同华二州节度使聚不逞数万恣剽掠以甘其欲结固之杀陜州监军张志斌及前虢州刺史厐充时崔圆自淮南纳方物百万盗颉其半天下贡奉输漕刦留之士沿调当西间道走同者遣部将邀捕斩之代宗未暴其罪命中使余元仙持诏拜尚书左仆射既授诏恚语曰吾有大功上不与平章事且同华地狭不足伸足若加陜虢商鄜坊五州差可元仙震汗徐遗百缣遣之【唐书周智光传】
　　二年春正月郭子仪讨周智光斩之
