<!-- { "loadSidebar": true } -->
　　鱼河堡　在榆林南八十里南至米脂县九十里东至榆林石佛堂界六十里西至响水堡四十里地名黑土圪塔【延绥镇志】明正统二年置鱼河堡于九股水成化十一年廵抚余子俊移置今所居无定明堂两河之会撤鱼儿河军守之【明世法録】侍郎叶盛等请以鱼河官军移守添筑新堡【图书编】城在半山周三里三百歩南北门二楼铺十五座系腹里上地隆庆六年增修髙三丈万厯四年甎砌牌墙垜口有分防守备【延安府志】
　　镇川堡　在县南一百四十里【县册】北至鱼河堡五十五里【延绥镇志】明嘉靖二十九年廵抚张珩建城在平川周一里三分系腹里上地【延安府志】
　　保宁堡　在榆林西三十里南至归徳堡四十里北至大边一里西至波罗堡四十里古梁城地【延绥镇志】明成化间廵抚卢祥建治二年廵抚刘忠移筑今堡嘉靖四十三年廵抚胡志防增修城在平川周二里一百四十歩髙一丈九尺南门一楼铺七座系极冲下地万厯六年重修九年叅将臧士贤增筑东闗邉垣长二十里墩台三十六座今设守有大川口在堡外二十五里有分防守备【延安府志】
　　旧常乐寨　在县东南四十里【县图】
　　刘官寨　在县南二十里【县图】
　　鱼儿峁　在县南一百里【县图】
　　碎金镇　在县南一百三十里【县册】康定初黄徳和以二千人屯碎金谷【宋史刘平传】
　　【附县境古隘】黑山营在榆林西北十里今废【县册】明巡抚余子俊筑堡寨植栁万株【贾志】康定元年都监王珪至黑山焚虏族帐【宋史王珪传】成化中都御史杨一清言黑山营可伏重兵毋移徙【明世法録】嘉靖七年令巡抚等官于横城以北至黑山营坍塌边墙一切修补【名山藏】
　　榆阳桥　在县南门外榆溪水上【县册】廵抚吕雯修【延绥镇志】响岔桥　在榆阳桥南五里【延绥镇志】
　　清波桥　在县西门外西河水上巡抚李尚智同知邵世禄建康熙十年重修改曰碧浔【延绥镇志】
　　懐逺县
　　三防闗　在波罗堡西二十里马鞍山【延绥镇志】今名斩贼闗众山环列中通一道颇称险要在县东二十里【县册】
　　波罗堡　在懐逺东四十里南至绥徳州二百二十五里北至大边十三里东至响水堡四十里汉白土县地正统十年巡抚马恭置以有波罗寺因名【延绥镇志】嘉靖三十二年寇犯波罗堡都御史王以旂击败之【明世法録】城在山畔周二里二百七十歩东西门二楼铺十座系极冲中地万厯元年重修六七年加髙共髙三丈五尺砖砌牌墙垜口边垣长三十五里四十七歩墩台三十五座今设守【延安府志】
　　平夷堡　在县东七十里【县图】
　　响水堡　在怀逺东南八十里南至绥徳州一百二十里北至大边七十里东至归徳堡四十里汉圁隂地【延绥镇志】明成化二年尚书王复移出黑河山易名平夷九年巡抚余子俊言平夷水脉顿涸其响水旧堡尚完好可居乞还旧处【明世法録】城在山坡周三里二百一十歩南北门二楼铺八座系极冲中地西南倚山万厯六七年增修髙三丈砖砌牌墙垜口边垣长十九里二百七十六歩墩台二十二座有分防守备【延安府志】
　　威武堡　在懐逺西四十里南至安塞县三百里北至大邉四里西至清平堡四十里汉白土县地后为响铃塔【延绥镇志】成化二年尚书王复请以大兎鹘堡移出响铃塔撤大兎鹘堡军守之【明世法録】城在山阜周二里八十歩南北门二楼铺十四座系极冲上地万厯六六増修高三丈五尺甎砌牌墙垜口边垣长三十四里三百二十一歩墩台二十六座南面平衍北有沟通滉忽都河东西山□近城平漫负沟微险有分防把总【延安府志】
　　清平堡　在懐逺西八十里南至延安卫屯七十里北至大边十五里西至龙州城三十里汉白土县地后为砖营儿【延绥镇志】明成化十一年边备尚书王复移白洛城于甎营儿易名清平后巡抚余子俊言清平去水太逺乞仍旧处其新堡拨兵守防延绥叅将房能奏白洛城北地名甎营塞门堡北地名榆栁依据险阻水草便利又与大兎鹘龙州城径接可将安定守军并入白洛总制邓璋言清平堡大涧墩至中沙墩二十四里边墙宜修【明世法録】嘉靖二十五年寇入梁家墩犯清平堡游击高极追之陷伏败隆庆元年寇犯小芹河复攻清平堡游击郭钧固守不下乃引去【明纪事本末】城在山原周三里八十歩南北门二楼铺十三座系极冲中地隆庆六年加髙万厯六年增修髙三丈二尺甎砌牌墙垜口边垣长三十一里二百六十九歩墩台三十一座有分防守备堡南平衍通白洛卧牛等城东北有沟有鲊鲍湖在边外五十里其水贯墙而入岸基倾圮靖边监司文作于边外得石数丈用以障水凿穴导石若梁焉于石上施城墙基遂固【延安府志】
　　【附县境古闗隘】威武闗在威武堡西　懐徳闗在波罗堡南石门砦在波罗堡东十里【延绥镇志】今俱废【县册】
　　响水石桥　在响水堡南滉忽都河上【延绥镇志】
　　下响水桥　在滉忽都河上昔河广半里水从崖落成化中有僧从水底凿三窟河流頺叠而下若沃焦尾闾焉昔之岩际今为鳌背人履其上为石梁其上响水桥亦然今旁两窟俱崩中尚有一窟河水过而伏行石间镌迹犹存【延绥镇志】
　　定边县
　　长城闗　在县北五十歩长城口【延绥镇志】明隆庆三年总督王崇古发宁夏兵从花马池长城闗出边追击套虏于白城子败之【明世法録】前任副将王毓瑞补修三间【县册】
　　甎井堡　在定边东五十里南至新兴堡五十里北至大边一里东至旧安边四十里宋盐州地旧新兴堡有古井以甎砌因名【延绥镇志】明正统二年置自钱亮败后岳嵩退保三山余子俊置新兴堡于东海螺撤甎井军守之至嘉靖三十二年复修甎井【明世法録】城在平川周三里二百五十歩东西门二楼铺十二座四面平坦系极冲上地万厯六年加髙三丈三尺甎砌牌墙垜口边垣长七里墩台十七座有分防守备【延安府志】
　　旧安边营　在定边东一百里南至新安边六十里北至大边一里东至栁树涧四十里宋盐州地后为深井【延绥镇志】明正统二年置成化十一年廵抚余子俊移置新安边后廵抚丁川以旧营为胜廵按李敬亦以退地弃城非安边防议与川合后子俊复徙新营嘉靖三十二年廵抚王轮以旧营切近大边东连宁塞西接甎井因复守之【明世法録】成化九年兵部郎中刘洪言安邉西南二三十里叅将岳嵩新设濠堑陷穽宼颇知惧正徳元年总制杨一清言自安边营至宁夏横城三百里墙薄濠浅墩堡稀疎宜幇筑挑濬添堡拨守可为墩台九百座暖谯九百间【名山藏】城在平川周四里三分东西门二楼铺二十座系极冲中地隆庆六年加髙万厯六年增修髙三大九尺甎砌牌墙垜口边垣长三十二里二十三歩墩台五十一座有分防守备【延安府志】
　　栁树涧堡　在定边东一百四十里南至永济堡三十里北至大边一里东至宁塞堡四十里地有栁树涧因名【延绥镇志】明天顺初设成化九年巡抚余子俊奏守永济嘉靖三十七年巡抚董威修复自永济移守于此【明世法録】城在山上周三里七分南北门二楼铺十八座系极冲中地隆庆六年加髙万厯六年增修髙三丈三尺甎砌牌墙垜口边垣长三十三里二百三十六歩墩台四十八座东面倚山左右濶涧直通境外有分防守备【延安府志】
　　新兴堡　在定边东南八十里南至走马城一百里北至甎井堡八十里东至新安边七十里宋夏州地旧有东西海螺二城【延绥镇志】明初守甎井成化十一年廵抚余子俊以甎井等四堡寇易窥觇军马难于出入宜就险为守移于迤南东海螺城置今堡削山为城【明世法録】正徳四年宼伏延绥塞下遣轻骑攻新兴堡总兵侯勋御之被围防救至解去【名山藏】城在山上周一里一百四十六歩东西门二楼铺八座四面沟壑绕以谿水系次冲中地隆庆六年重修万厯六年加髙共三丈三尺边垣长七里墩台十一座今裁并定边营【延安府志】
　　新安边营　在定边东南一百三十里南至庆阳府四百里北至旧安边六十里东北至永济堡三十里宋夏州深河儿地中山坡【延绥镇志】明成化十一年廵抚余子俊以安边营平旷难守请移于迤南中山坡后巡抚丁川还守旧营十四年子俊为兵部尚书固执前议言安边水少且苦昔范仲淹守鄜延必据险与水因复徙还中山坡【明世法録】嘉靖二十五年寇由宁塞突入总制曾铣遣将直捣巢穴亲率师由新安边趣定边击之宼错愕遂溃【名山藏】城在山坡周四里三十五歩楼铺十四座背山面水险阻四塞系极冲中地隆庆六年加髙边垣长一十二里墩台十七座今裁并旧营【延安府志】
　　石涝池堡　在定边南一百里东至新兴堡四十里西至三山堡六十里南至庆阳府三百里地皆咸卤东有石涝池潴雨雪水人頼汲饮因名【延绥镇志】明初守甎井成化十一年廵抚余子俊修城堡十二处创石涝池堡又于石涝池三山堡把都河各添筑一墩【明世法録】本宋盐池地城在山上周三里一百八十四歩楼铺三座系次冲上地万厯三年加髙共三丈二尺边垣长九里二百七十四歩墩台十四座今裁并定边营【延安府志】
　　饶阳水堡　在定边南一百三十里东至沙家掌五十里西至宁夏防城一百二十里南至红徳城九十里宋夏州地饶阳水头古萧闗【延绥镇志】成化十三年余子俊置属庆阳后属延绥城在髙原周二里三十歩楼铺八座系腹里地万厯二年重修髙二丈七尺东面倚山西南北三面俱临天沟崖今二堡皆裁并定边【延安府志】
　　三山堡　在定边西南九十里东至石涝池六十里西北至花马池一百五十里南至饶阳水堡七十里宋盐池地三山儿【延绥镇志】明叅将岳嵩退保于此成化十一年廵抚余子俊修城堡十二座创置三山堡撤甎井军守之【明世法録】城在山畔周二里二百四十歩楼铺三座系次冲中地万厯三年加髙共三丈二尺边垣长五里墩台八座【延安府志】
　　盐塲堡　在定边西四十里西至花马池二十里北至大边五里南至三山堡九十里【延绥镇志】榆林西路计十四堡自龙州城至盐塲堡计五百余里俱系平川无险阻处处皆可掏墙而入最为要害【图书编】明成化十三年廵抚余子俊置城在平川周二里三分东西门二楼铺九座系极冲中地治四年廵抚刘忠增修万厯三年加髙共三丈五尺有分防把总【延安府志附边外古隘】鸡鹿塞【按边境图在今定边县西北河套内】河水自窳浑县西出鸡鹿塞【延绥镇志】永元元年车骑将军窦宪出鸡鹿塞在今朔方窳浑县北阚骃十三州志云窳浑县有大道西北出鸡鹿塞【后汉书和帝本纪注】永元二年南单于复上求灭北庭于是遣左谷蠡王师子等将左右部八千骑出鸡鹿【南匈奴传】
　　靖边县
　　镇罗堡　在靖边东四十里东南至安塞县三百里北至大边一里东至镇靖堡四十里【延绥镇志】宋置本夏州地地名鱼口砦明万厯二十八年增筑城在平川周三百七歩髙一丈九尺东西南门三系极冲中地边垣长三十里墩台一十座今有分防把总改名镇罗堡【延安府志】
