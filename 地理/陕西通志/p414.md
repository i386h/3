<!-- { "loadSidebar": true } -->
　　李频字徳新寿昌人擢进士第迁武功令畿民多籍神策军吏不敢绳以法频至神策士尚君庆逋赋六年不送悍然出入闾里频宻擿比伍与竞君庆叩县廷质频即械送狱尽条宿恶请于尹杀之督所负无少贷豪猾大惊屛息奉法县大治有六门堰者廞废百五十年方歳饥频发官廥庸民浚渠按故道厮水溉田谷以大稔懿宗嘉之赐绯衣银鱼【唐书本传】
　　林慎思字处中莆田人歴兴平尉为万年县令防黄巢防长安迫以伪禄不屈骂贼死【贾志】
　　李康汉阴令黄巢乱僖宗广明元年出幸兴元道中无供膳康以骡负糗粮数百防献之从行宫眷军士始得食【旧志】
　　张松寿为长安令时昆明池侧有刼杀奉敕十日内须获贼松寿至行刼处寻踪绪见一老婆子树下卖食以从骑防入县供以酒食经三日还以马送旧坐处令一腹心人看有人共婆语即以捉来须臾一人来问明府若何为推遂即被布衫笼头送县一问具承赃并获时人以为神功【朝野佥载】
　　宋
　　何承裕晋天福进士为盩厔咸阳二县令为治清而不烦民颇安焉每览牒诉戏判以喻曲直诉者多心服引去开宝三年自泾阳令累知商州【宋史赵邻几传】
　　陈省华字善则阆中人累迁栎阳令县之郑白渠为隣邑强族所据省华尽去壅遏水利均及民皆頼之【宋史陈尧佐传】
　　马元方字景山濮州鄄城人淳化三年进士及第知万年县诸将讨李继迁关辅转饷逾瀚海多失亡独元方所部全十九以劳迁【宋史本传】
　　蔡黄裳字叔文晋江人大中祥符初第进士知鳯翔府虢县郡守有亲校招权受金者黄裳置之于法一府皆惊【万姓统谱】
　　张及举进士为殿中丞祥符中出为武功令有政绩喜文学及慕姚武功之为人于是刻姚武功县居诸诗四十余首于石【马志】
　　张年富平令明道二年秋七月丁丑诏知耀州富平县事张年增秩再任以其治行风告天下【宋史仁宗本纪】
　　种世衡字仲平洛阳人尝知泾阳县里胥王知谦以奸利事败法当徙遁去北郊赦辄出世衡曰送府则会赦杖其脊而请罪于府知府李诘奏释之通判鳯州州将王防正章献后婣家也所为不法尝干世衡以私不听防正怒乃诱知谦讼寃而隂助之世衡坐流窦州龙图学士李纮为辨其诬除鄜州判官西边用兵守备不足世衡建言延安东北二百里有故寛州请因其废垒而兴之以当冦冲朝廷从之命董其役夏人屡出争世衡且战且城之城成赐名清涧城迁内殿崇班知城事开营田二千顷募商贾贷以本钱使通货嬴其利城遂富实间出行部族慰劳部长或解与所服带尝会客饮有得敌情来告者即以饮器与之由是属羌皆乐为用【宋史本传】世衡初至清涧城教吏民习射虽僧道妇人亦习之以银为射的中者与之既而中者益多其银重轻如故而的渐厚且小矣或争徭役优重亦使之射射中者得优处有过失亦使之射射中则释之由是人人皆能射【记闻】
　　吴元亨字子正歴冯翊令冯翊华隂以漆沮为境中间洲上有美田民相与争之五十余年吏不能决元亨檄华隂令防境上尽按两乡之籍徧履其田执度以度之皆得其实自是民不敢复争【司马温公集】
　　杨纬字文叔济州任城人以皇祐五年明经中第徙鳯州梁泉县令教民以孝弟力田为先守史千之不知其能尝荐其录事防军张革等数人革呼同列诣千之言梁泉循吏而公不荐革等以为愧千之踧踖曰吾过矣吾过矣因并荐之【鸡肋集】
　　黎公真嘉祐中甘泉知县有仁政后去任民思之图其像于学宫有赞其畧曰纪其本见诸竹帛传其末覩乎丹青【马志】
　　穆衍字昌叔河内人徙河中第进士知淳化县从韩绛宣抚陜西遇庆卒溃乱衍念母在耀亟谒归信宿走七驿比至庆卒知衍名不敢近时诸郡捕贼兵粮糒无以给遂擅发常平仓且惧得罪衍曰饥之不恤则吾兵将为庆卒矣考课为一路最【宋史本传】
　　朱革绍圣元年为高陵令始至摧抑兼并强梁束手逾年政成境内安堵初建宣圣庙暨儒学落成之后士知向学邑民大悦【马志】
　　赵茂曾洛阳人建中靖国元年知武功崇宁元年春始至官用法平恕三年治成百姓咸服【马志】
　　刘干汶阳人大观四年知武功临政不茍行已治事以身为先士民徳之【贾志】
　　吴时字伸道卭州人举进士知华州郑县转运使檄州餫米五万输长安郑独当三万时贻书使者曰会三万斛之费以车则千五百乘以卒则五万夫县民可役者才二百五十八户耳古者用师则赢粮以养兵无事则移兵以就食诚能移兵于华则前费可免华雍相去百六十里一旦欲用朝发而夕至矣使者从其言【宋史本传】
　　杨震字子发代州崞人知麟州建宁砦丹亡将鞠防驱幽蓟叛卒与夏人奚人围建宁时城中守兵不满百震与战士约斩一级赏若干官帑竭继以家人服珥吏士感激自奋越旬矢尽力乏城不守与子居中执中力战没阖门俱丧诏赠武经郎諡恭毅【宋史本传】
　　孟通阳翟人为武功令以仁厚为治号得体修缮城郭官署学校不刑一人人趋事赴工唯恐不悦葢诚足感人也官至谏议大夫【贾志】
　　高士彻开封人为武功令有治绩迁监察御史【马志】康杰权知扶风县与金将冯宣战宣爱而欲招之奋曰吾今也当死于阵不能降敌宣杀之【宋吏彊霓传】
　　李伸知天兴县坚守不下城陷曰吾岂使敌杀我遂自杀【宋史彊霓传】
　　李沐字公泽为三水尹兴滞补弊庶务修举奸蠧一投于前灼见情伪哀死恤刑狱无寃系激贪励俗称为清白邑民思之【马志】
　　李宗大梁人举进士为鄠簿歴岐山武功令所至有政声后知庆阳【马志】
　　吕义山兰谿人擢进士初为泾阳主簿迁知武功百姓亲之【马志】
　　阎苍舒太原人为城固县令以礼义化民【马志】
　　薛可光字景孝河东人知城固县有文学尝率吏民拒冦兴修水利民懐其徳名所筑渠曰薛公渠【城固县志】
　　金
　　梁襄字公赞绛州人大定三年进士调耀州同官主簿三迁邠州淳化令有善政【金史本传】
　　张翔字子翺淄川人大定间迁高陵令后为解盐副使去高陵八年邑人曹璋率父老画像构祠堂事之张建撰去思碑【马志】
　　李革字君美河津人大定二十五年进士迁韩城令同知州事纳富商赂以歳课军须配属县革独不听提刑司以为能迁河北东路转运都勾判官【金史本传】
　　孔天监明昌间为郿令政事该博学问优长凿渠灌溉郿人赖之【贾志】
　　艾元老字长卿大兴人承安间任澄城知县寛而能断严而不苛兴废脩坠百事具举前主簿马炳亨物故遗六女一孙甫幼咸择配而婚之秩满百姓为立祠记石【贾志】
　　王若虚字从之藁城人擢承安二年经义进士调鄜州录事歴管城门山二县令皆有惠政秩满老幼攀送数日乃得行后转延州刺史【金史本传】
　　宋九嘉字飞卿夏津人至宁元年进士第歴蓝田高陵扶风三水四县令咸以能称【金史本传】
　　张徳直字伯直平阳人贞祐三年进士释褐新平簿辟蓝田令秩满父老诣行台留再任去之日为立生祠【中州集】蓝田张徳直清慎才敏【金史王浩传】
　　李献甫字钦用河中人兴定五年进士歴咸阳簿辟行台令史寻辟长安令京兆行台所在供亿甚繁献甫处之常若有余县民赖之以安【金史本传】
　　王浩由吏起身初辟泾阳令廉白为关辅第一时西台檄州县增植枣果督责严急民甚被扰浩独无所问主司将坐之浩曰是县所植已满其数若欲增植必盗他人所有取彼置此未见其利其爱民多此类所在有善政民丝毫无所犯秦人为立生祠歳时思之初辟举法行县官多得人如咸宁令张天纲兴平师防临潼武天祯三原萧邦杰皆清慎才敏极一时之选【金史本传】
　　元
　　齐达勒为鄠县达噜噶齐莅政十二年政平讼理境内尝产嘉禾瑞麦县刻石为图【马志】
　　杨朝列大定人大徳间为富平令首重民务劝课农桑谆谆以诗书古义诲诸士人爱戴之时关内多蝗独不入富平境人以为徳政所召【贾志】
　　李至大三年任汧阳知县勤于政事杜絶私门劝课农桑导民以善【贾志】
　　荆茂字仲昌覃懐人为蓝田尹民有兄弟争水硙者茂化谕之皆叩头更让而悔【贾志】
　　蒲庸字时中鄜延人为城固县令兴利除害民懐其惠为立生祠于斗山之麓【马志】
　　安图字成之燕山人为蓝田县达噜噶齐号令明信吏民畏服【马志】
　　聿思敬晋宁人泰定初为清涧尹先是邑民以旱灾逃徙者甚众思敬招抚复业他郡之民皆赖之【旧志】
　　赵公谅临潼人泰定初第进士为三原知县有善政遗迹至今犹有存者官至工部尚书【贾志】
　　辛荣扶风人至正间任本县知县为政有方劝民务本今入名宦祠【鳯翔府志】
　　郭钧字平叔至正间为郿令六事备具庶民乐业既去民立碑以纪徳【马志】
　　张玉字徳润固始人至正中为蒲城令有文武才畧为政不事表暴不设防畛赋均讼简时大军纵掠民间蹂躏旁邑玉脩保伍严警备军不犯境民赖以安【贾志】
　　朱春至正末为三原令明兵克奉元春谓其妻曰吾当以死报国妻曰君尽忠妾岂不能尽节俱投崖死【马志】
　　明
　　张三同南直吴县人进士洪武初知白水草昧之初能相地宜从民便脩复城署定法令均徭赋民咸便之【白水县志】
　　严祀江南凤阳人洪武初知武功临事尚简爱民以诚官署学校与坛壝祠庙皆所创作【马志】
　　谭衍四川人洪武二年由举人任石泉令当国家初造招集流移劝课农桑廉明恺悌一时残民倚为慈母祀名宦【石泉县志】
　　张着洪武三年知肤施邑民频年避兵窜匿山谷着招谕抚循修举废坠民始安辑尝有邹二者以不孝弟闻着招谕化之二遂改为孝子【马志】
　　许防开封人举孝廉洪武中鄠县知县修防宇兴学校抚民以惠措置得宜与正统间徐纯并推贤令【旧志】
　　张得先洪武中知富平时中原初定众多艰食得先首建招福平臯频阳永润四乡各社仓以赡贫乏民咸赖焉【贾志】
　　陈荣祖洪武中知商县时兵燹之余县治俱废荣祖为政有方吏民畏服剏建祠宇坛壝百废俱兴【西安府志】
　　李英字士竒河南祥符人举人凤翔府训导立教严勤陞知朝邑至则树良法刬夙庶政脩举擢知干州卒于官先是朝邑歳旱春夏不雨英斋戒祷三日而甘雨降歳大稔又黄河水至濠城几没英筑堤捍水患乃息咸地淤为沃壤英又亲诣其地为之验册分拨俾豪强者弗得侵焉【贾志】
　　邹宗彛洪武时任清涧令时乱初平规制未备县治学舍皆殚力创建加惠黎庶劳心抚字邑人颂甘棠者不衰【清涧县志】
　　陈鉴四川资江人洪武中以进士知清涧时天下初定教化未行鉴勤抚字兴学校民渐知礼义贤声大起擢守霍州【清涧县志】
　　阎暠洪武末知长安时关中贫瘠暠以安养生息为己任惠爱及物化洽境内上嘉其绩褒赉甚厚【贾志】
　　尚英知宝鸡奏本县歳贡棉花棉布乞就本县运赴汉州不必运布政司徒劳人力及陈仓东河等驿积草可二十余年若将永乐九年草折钞收支官民两便从之【马志】
　　叶寿江南高邮人监生永乐十六年知城固时税粮久逋民鬻子不能完寿奏除浮费抚贫民逺迩戴之【贾志】
