<!-- { "loadSidebar": true } -->
　　杨竒【震曾孙华隂人】灵帝时为侍中帝尝从容问曰朕何如桓帝对曰陛下之于桓帝亦犹虞舜比德唐尧帝不悦曰卿强项真杨震子孙死后必复致大鸟矣出为汝南太守帝崩复入为侍中卫尉从献帝西迁有功勤及李傕胁帝归其营竒潜诱傕部曲杨昂等令反傕傕由此孤弱帝乃得东后徙都许追封竒子亮为阳成亭侯【后汉书杨震传】
　　赵戬字叔茂长陵人质而好学辟公府入为尚书选部郎董卓欲以所私并充台阁戬拒不听卓怒欲杀之观者皆为戬惧而戬自若及见卓引辞正色陈说是非卓屈而谢之迁平陵令故将王允被害莫敢近者戬弃官收敛之三辅乱戬客荆州曹公平荆州辟为掾后为相国钟繇长史年六十余卒【典畧】
　　魏
　　杨伟字世英冯翊人明帝治宫室伟谏曰今作宫室斩伐生民墓上松栢毁坏碑兽辜及亡人伤孝子心不可以为后世法则【世语】曹爽秉政邓飏等欲爽立威名劝使伐蜀爽乃西至长安发卒从骆谷入闗中转输不能供兵不得进叅军杨伟为爽陈形势宜急还飏与伟争于爽前伟曰飏将败国事可斩也爽乃引还【魏志曹爽传】
　　傅嘏字兰石泥阳人伯父防黄初中为侍中尚书嘏弱冠知名正始初除尚书郎迁黄门侍郎时曹爽秉政何晏与嘏不平因微事免嘏官司马宣王请为从事中郎曹爽诛为河南尹迁尚书时论者议欲自伐呉诏以访嘏嘏对曰贼君臣伪立吉凶同患设令列船津要坚城据险横行之计其殆难防未若明法练士措计于全胜之地也后呉诸葛恪新破闗东乘胜欲向青徐朝廷将为之备嘏以为淮海非贼轻行之路不过遣偏率小将乘海泝淮示动青徐恪自并兵来向淮南耳后恪果图新城不克而归嘏常论才性同异钟会集而论之嘉平末赐爵闗内侯进封武乡亭侯母丘俭文钦作乱或以司马景王不宜自行唯嘏劝之景王遂行以嘏守尚书仆射俱东俭钦败嘏有谋焉以功进封阳乡侯薨諡曰元侯【魏志本传】
　　晋
　　杜锡字世嘏【预子杜陵人】少有盛名起家长沙王文学累迁太子中舎人性亮直忠烈屡谏愍怀太子言辞恳切太子患之置针着锡常所坐氊中刺之流血他日太子问锡锡对醉不知后转卫将军长史赵王伦簒位以为治书御史孙秀求交于锡锡拒之秀惮其名高不敢害惠帝反正迁尚书左丞卒【晋书杜预传】
　　傅字休奕泥阳人祖燮汉汉阳太守父韩魏扶风太守少孤贫博学善属文性刚亮劲直不能容人之短举秀才除郎中迁农太守所居称职数上书陈便宜多所匡正武帝为晋王以为散骑常侍及受禅加驸马都尉上疏曰近者魏武好法术天下贵刑名魏文慕通达天下贱守节今陛下圣德龙兴受禅臣又奚言惟未举清逺有礼之臣以敦风节未退虚鄙以惩不恪臣是以犹敢有言诏使草诏进之复上疏帝下诏曰常侍恳恳于所论可谓乃心欲佐时益者也泰始四年以为御史中丞复上便宜五事迁太仆卿时比年不登羌胡扰边诏公卿会议陈事切直转司校尉天性峻急不能容物每有劾奏或值日暮捧白简整簮带踈踊不寐坐而待旦于是贵游敛迹台阁生风卒諡曰刚子咸字长虞刚简有大节风格峻整疾恶如雠推贤乐善咸宁初袭父爵拜太子洗马出为冀州刺史迁司徒左长史在位多所执正转车骑司马咸以世俗泰侈上疏曰奢侈之费甚于天灾欲时之俭当诘其奢又议移县狱于郡及二社应立朝廷从之迁御史中丞会诏举郡县补内官咸上书曰兴化之要在于官人竞内薄外遂成风俗此弊诚宜急革使内外通塞无偏耳咸再为本郡中正遭继母忧去官顷之起以议郎长兼司校尉时朝廷寛弛豪右恣放咸奏免河南尹澹左将军倩等京都肃然咸以长吏到官未几便迁百姓困于无定吏卒疲于迎送时仆射王戎兼吏部咸奏戎不能宁谧风俗请免官呉郡顾荣曰傅长虞劲直忠果劾按惊人虽非周才偏亮可贵也元康四年卒官子敷睎纂敷字頴根清静有道素解属文元帝引为从事中郎睎亦有才思为上虞令甚有政绩卒于司徒西曹属【晋书本传】
　　北魏
　　杨昱字元晷【椿子华阴人】起家广平王怀左常侍王好武事出游猎昱每规谏后除散骑侍郎延昌三年以本官带詹事丞时肃宗在怀抱中出入左右乳母而已不令宫寮知昱谏曰臣等备位宫城太子动止宜令翼从陛下若召太子必降手敕令臣下咸知为后世法诏曰自今已后非朕手敕勿令儿出宫臣在直者从至万岁门久之转太尉掾兼中书舎人灵太后从容谓昱曰今帝年幼朕亲万几卿有所闻慎勿隠讳昱于是奏扬州刺史李崇载货恒州刺史杨钧造银食器具并饷领军元义太后召义泣责之孝昌初迁给事黄门侍郎贼围州诏昱兼侍中持节催大都督北海王颢仍随军监察豳州围解雍州贼张映姜神达知州内空虚谋欲攻掩刺史元脩请援都督李叔仁迟疑不赴昱曰长安闗中基本若长安不守大军虽往何益遂与叔仁等俱进斩神达余悉奔散孝庄入洛昱为东道行台后归乡里为朱天光所害子孝邕员外郎走匿蛮中结渠帅谋诛朱氏微服入洛世隆收杀之【魏书杨播传】
　　隋
　　王韶字子相世居京兆幼方雅好竒节在周累以军功至仪同三司高祖受禅进爵项城郡公晋王广镇并州除行台右仆射性刚直王甚惮之王穿池起三山韶自鎻而谏王谢而罢之平陈之役支度军机无所拥滞及尅金陵韶即镇焉秦王俊为幷州总管仍为长史岁余驰驿入京劳敝而卒高祖甚伤惜之命取子相封事数十纸传示羣臣上曰其直言匡正禆益甚多吾每披寻未尝释手子士隆慷慨有父风官至备身将军数讨击山贼往往有防王世充僣号士隆忧愤疽发背卒【隋书本传】
　　韦焜京兆人为民曹屡进谠言【隋书髙构传】
　　唐
　　萧瑀字时文后梁明帝子也以女兄为隋晋王妃故入长安爱经术善属文性鲠急鄙逺浮华拜内史侍郎数言事忤防见忌出为河池郡守髙祖入京师挈郡自归拜民部尚书秦王领右元帅攻洛阳署瑀府司马武德元年迁内史令帝委以枢筦内外百务悉闗决瑀自力孜孜抑过绳违无所惮上每见纳用手诏曰得公言社稷所頼朕既寳之故赐黄金一函公其勿辞是岁州置七职秦王为雍州牧瑀为州都督诏尝下中书未即行帝让其稽瑀曰隋季内史诏敕多违舛百司不知所承今朝廷初基所以安危者系号令比承一诏必覆审使先后不谬始得下此所以稽留也帝曰若尔朕何忧乎王世充平进尚书右仆射贞观初房龄杜如晦新得君瑀不能无少望太宗怒废于家俄复为仆射帝问瑀朕欲长保社稷奈何瑀曰三代有天下所以能长久者类封建诸侯以为屏藩秦置守令二世而絶汉分王子弟享国四百年魏晋废之亡不旋跬此封建之有明效也帝纳之始议封建迁御史大夫参预朝政瑀谕议明辩然不能容人短意或偏驳不通而向法深罢为太子少傅复为太常卿拜河南道廵省大使九年复参预政事帝尝曰武德季太上皇有废立议顾朕挟不赏之功于昆弟弗见容瑀于尔时不可以利怵死惧社稷臣也因赐诗曰疾风知劲艸板荡识诚臣又曰守道耿介古无以过然善恶太明或有时而失瑀顿首谢曰既防教又许以忠亮虽死日犹生年也晋王为皇太子拜太子太保同中书门下三品瑀中狭每燕见辄言房龄等朋党帝为瑀晓解瑀以帝有所偏信帝积久亦不平诏夺爵下除商州刺史卒遗命敛以单衣无卜日诏陪葬昭陵諡曰肃子鋭太常少卿【唐书本传】
　　苏世长武功人祖彤仕后魏通直散骑常侍父振周宕州刺史父死王事有诏袭爵入隋为长安令数条上便宜大业末为都水少监督漕上江炀帝被弑发丧恸闻行路洛阳平始归拜谏议大夫从猎泾阳大获帝诧左右曰今日畋乐乎世长曰陛下废万几事游猎不满十旬未为乐也帝色变既而笑曰狂态发耶曰为臣计则狂为陛下计忠矣又侍宴披香殿酒酣进曰此炀帝作耶帝曰卿好谏似直然诈也岂不知此殿我所营耶对曰臣见倾宫鹿台非受命圣人所为天下厌隋侈以归有道今乃即其宫加雕饰焉欲易其乱得乎帝咨重其言贞观初出为巴州刺史舟败溺死子良嗣髙宗时为周王府司马王年少不法良嗣数谏王以法绳府官不职者甚见尊惮迁荆州长史帝遣宦者采竹江南所过纵暴至荆州良嗣囚之上书言状帝下诏慰奬徙雍州良嗣政尚严每盗发三日内必禽号称神明垂拱初拜纳言封温国公留守西京尚方监裴匪躬案诸苑建言鬻果蔬储利良嗣曰公仪休一诸侯相拔葵去织未闻天子卖果蔬与人争利遂止迁文昌左相同凤阁鸾台三品遇薛怀义于朝怀义偃蹇良嗣怒叱左右批其颊曵去武后闻之戒曰第出入北门彼南衙宰相行来毋犯之卒年八十三子践官太常丞为酷吏所陷子务元终长史【唐书本传】
　　韦挺万年人父冲仕隋为民部尚书挺少与隠太子善高祖平京师署陇西公府祭酒贞观初王珪数荐之拜御史大夫是时承隋大乱风俗薄恶挺上疏曰父母之恩昊天罔极今衣冠上族辰日不哭谓为重丧亲賔来吊辄不临举又闾里细人每有重丧不即发问先造邑社待营办具乃始发哀既葬隣伍会集酣醉名曰出孝夫妇之道王化所基故有三日不息烛不举乐之感今婚嫁之初杂奏丝竹以穷宴懽官司习俗弗为条禁望一切惩革申明礼宪俄为黄门侍郎改太常卿以怨望贬象州刺史卒子待价安息道行军大总管万石迁累太常少卿号任职后知吏部选事【唐书本传】
　　权万纪万年人父琢玠隋匡州刺史以愿慤闻万纪幸直廉约自潮州刺史擢治书侍御史仆射房龄侍中王珪掌内外官考万纪劾其不平太宗以为不阿贵近由是奬礼万纪又建言宇文智及受隋恩贼杀其君万世共弃今其子乃任千牛请斥屏以惩不轨帝从之徙散骑常侍久之徙呉王长史王畏其直善遇之齐王祐不奉法帝素竒万纪能左右呉王乃徙为祐长史祐比防羣小万纪骤谏不入即条过失以闻祐恐与所嬖燕亮谋杀之赠武都郡公諡曰敢子元初髙宗时兵部侍郎【唐书本传】
　　于志宁字仲谧髙陵人髙祖入闗率羣从迎谒迁天防府中郎文学馆学士贞观三年为太子左庶子太子承干数有过恶志宁欲救止之上谏苑以讽俄兼詹事以母丧免帝遣中书侍郎岑文本敦譬就职时太子以农时造曲室又好音乐过度志宁谏不纳又私引突厥与相狎比志宁上疏极言太子大怒遣张师政纥干承基往刺之二人入其第见志宁憔然在苫块中不忍杀乃去太子败帝知状谓曰闻公数谏承干不听公故至此时宫臣皆罪废独志宁防劳勉晋王为皇太子复拜左庶子迁太傅拜太子太师卒諡曰定【唐书本传】
　　萧钧【瑀从子长安人】有才誉永徽中累迁谏议大夫文馆学士卢文操跳堞盗库财髙宗以其职主干当自盗罪死钧曰囚罪诚死然恐天下闻谓陛下重货轻法任喜怒杀人帝曰真谏议也诏原死太常工为宫人通讯遗诏杀之且附律钧言禁当有渐虽附律工不应死帝曰如姬窃符朕以为戒今不滥工死然喜得忠言即宥工徙逺夷终太子率更令子瓘为渝州长史居母丧以毁卒钧兄子嗣业累擢鸿胪卿单于都护府长史【唐书萧瑀传】
　　杨武【礼弟华阴人】永徽中累为吏部郎中擢司戎少常伯迁西台侍郎帝尝让曰尔在戎司授官多非其才何也对曰臣妻刚悍此其所属不敢违讽帝用后言也帝笑不罪干封二年同东西台三品武谦慎自守居职以清简称卒諡曰恭三子元亨元禧元祎并至刺史【唐书杨礼传】
