<!-- { "loadSidebar": true } -->
　　白希绣字梦山延安人万厯丁丑进士授鱼台知县邑濒河民苦濬筑往往避役希绣喻以大义民乐趋事擢吏科给事中丰裁凛然出为参政陞都御史巡抚山西墨吏望风解组【延安府志】
　　马协字恭甫同州人万厯乙夘举人授广宗令邑民以赋重多逃徙者协至榜招开垦度地居民村墟复实改新郑县县多冗役冗费繇赋不均协力为清理裁抑汰去二千余缗迁禹州逋负积二十年协履亩度田以次豁免以俸足其额值旱疫协为赈济医药发仓粟六千石贱直售民民赖以宁擢凤阳府丞清寇捕盗时屯运久为累协于屯则议覆荒田时征收谨委任行改折于漕则议修粮船选旗军甄运官禁关津稽留严吏书需索皆为一时硕画迁守辰州辰与苗接境协修筑边墙辰民困于漕木协力请减运生平方严刚果自少秉清约服勤茹淡不妄交游【贾志】
　　李时茂干州人万厯乙夘举人天啓间为黔中郡守重学校恤军民值苗众围城与民固守多所斩获后卒于官【贵州志】
　　王嗣美字实之朝邑人万厯庚辰进士为太原推官持已廉约听断明允擢南戸科给事屡条时政缺失迁山西河东道有豪宗屡杀郡人有司莫敢问嗣美按治如律转江右粮储征发押运夙弊一清再补河东道拊恤教养曲尽其事迁山东驿传以病乞休【贾志】
　　武绍祖字克光泾阳人万厯壬午举人初授济宁州学正厯迁四川保宁府知府三巴产茶久为民患绍祖悉蠲去盐课故防井井有枯有实有鬻按井而防无得免者而新井以供他费绍祖独以新井应防商困大苏擢两淮盐运使卒【泾阳志】
　　贾屿字鲁玉渭南人万厯壬午举人授襄垣谕文教大兴寻令崞邑革冗税垦荒田兴水利招流移葺庙学缮城池听讼公平民以不寃条上边务十余事着为令三年移大同通判遂辞归【渭南志】
　　王如皥字允淳朝邑人万厯壬午举人授郧阳同知值歳凶为分地立限以赈再补永平摄滦州却常例金税珰势方张请脱其私人之罹于法者如皥卒论如律擢知贵阳府经理蛮部方畧辐辏制府郭子章每谘访焉议建贵定县以增守御创恤隠局以尉羁旅丁艰归起补两浙盐运使奏最为天下第一后告归【朝邑志】
　　牛应元字兆坤泾阳人万厯癸未进士初任光山知县创条编法与民休息创建社仓积义谷六千三百石有奇时光歳贡葛为民累应元募匹自织自解光人徳之三载政洽民和有产麟之异陞四川道御史按鹾两浙力剔奸窦巡方应天时值权珰开矿借端扰富室应元捕其党绳之法珰稍稍戢累迁中丞抚南赣饬武备核将领拔才能禁苞苴立社学暇则坐臯比诸生质疑问难不复知开府之尊拜南大理卿刑部左侍郎予告归【贾志】
　　文运熙字和一三水人万厯癸未进士以工部主事防两淛木税力剔重算商贾为建生祠擢防议条海防权宜诸倭不敢犯【贾志】
　　周道直字泰宇临潼人万厯乙酉举人筮仕藁城河水为患筑堤二百余丈民赖宁居革行戸裁冗役以阜民便俗为务擢戸曹税浔阳裁船课一万二千金以苏商困归来携磁器数种而已后守阆郡值渝州寇变三川震动直亲提一旅扼梁山之险以障全楚又义激石柱土兵解成都围方叙功酬庸引疾归【贾志】
　　崔国裕字仲丰西安右衞人万厯戊子举人官泰州知州招流亡垦荒芜擒巨盗捐赀赈饥全活数十万人子尔进字抑庵万厯甲辰进士授长子令躬行化导变悍俗为醇良擢御史巡盐两浙时议增额尔进力为请命乃如故按福建闻父有疾拜疏侍养即日就道后厯戸部右侍郎【贾志】
　　孙崇先字重之扶风人万厯戊子举人初任防城知县陞颍州知州剔弊惩猾人莫敢欺尝出郊羣蛙遮道使人尾之去蛙止处掘得伏尸知有隠寃拜祷城隍神求雪其事是夕梦一马负缨入中门寤而思之访有名马上英者执讯立服众咸惊异擢贵阳知府【贾志】
　　第五嗣先字石岳三水人万厯戊子举人为赞皇令建学宫崇文教立义仓修荒政寻擢金华郡丞告归【贾志】
　　黄道亨咸宁人万厯甲午举人知祁州修文庙立社学饬保甲均徭役覈诡革耗羡未期月而政成歳荒捐俸煮粥救济招流民开渠垦田得数千亩利赖至今【畿辅志】
　　李仙品字云卿髙陵人万厯乙未进士初知长治长为潞郡首邑歳贡防疋旧例于道府县日送様防仙品力请革除擢州江防同知严缉江贼累擢川北道防奢贼猖獗奉勅监军亲冐矢石捣宂直入翦贼首奢崇明迁偏沅巡抚复讨安贼获胜寻告归卒【贾志】弟仙风崇祯戊辰进士巡抚河南值流寇披猖州邑残毁甫下车百方招抚汤阴西山土贼蜂起躬履行阵勦灭之城得不陷【河南通志】
　　来俨然字望之三原人万厯乙未进士为太和令躬行阡陌劝课农桑有孝弟力田者表其闾戒饬士子烝烝向化期月邑大治晋兵部职方司主政【三原志】
　　解经邦字叔宪韩城人万厯乙未进士授峄县令峄田芜民徙逋赋至二万经邦请捐积逋民稍集即为建屋市犊具耒劝耕计创官庄三百二十七间茀田二千二百二十四顷入为户部主事督海新二仓节羡六万厯迁宣府巡抚宣兵骄惰经邦按部治之又宁武援军肆掠经邦缚首恶八人立寘之法疏请天下援兵所过制抚得行法上是之加兵部右侍郎经畧辽东且行以母病乞归经邦素喜读易春秋盈虚邪正间数致意焉【贾志】
　　赵可行字子达盩厔人究心时务兵法水利无不精详万厯丁酉举贤书为中牟令政平治理数月调永城时多盗当事议屯兵以御可行请罢兵给民牛种事遂定又厯夏邑即墨二令安丘盗起擢莱州郡丞捕魁散胁事平调太原督饷宁武招抚叛兵有功黔南土寇披猖经畧荐之擢守思南可行明于兵事动中机宜未竟其用而卒【徐开熙撰传】
　　李继志字绳叔府谷人万厯丁酉举人除宿迁令山东饥民二万余口入境皆赈济全活之转西河防督船却木商常例数千金厯官两淮运同【贾志】子国瑞以恩选官户部员外有廉名【延安府志】
　　邵可立商州人万厯戊戌进士任山海关兵部主事廉直刚断加意人文建文昌书院购古今遗书以教俊彦尝三劾貂珰四减关税修镇东楼工师苦无大木忽海上浮若干至及落成无赢余者亢阳不雨三祷三应士民咸叹异之【畿辅志】
　　刘士琏字翼明三原人万厯庚子举人少事继母至孝天啓中擢司刑权珰専恣士琏独拒抗不附崇祯八年任达州兵备流贼寇成都官民束手无防士琏总理八门设法扼守危城以全叙功晋本省方伯【贾志】曰俊字虞臣士琏子崇祯戊辰进士擢谏垣疏通水利损金修渠数邑获利累官宻云总督【三原志】
　　魏良槐三原人万厯庚子举人初授冠县令兼摄丘邑篆先是银马俵解必佥富戸有一役未终而家产已破者良槐至官买官解民无包赔之累己未歳大祲煮粥救济值兵兴邑应出牛兵饷银良槐轸念饥荒不堪重困捐助以免加民肖像祀之【冠县去思碑记】陞蒲州知州减赋备荒卓有善政【河中颂言録】迁知平度州州旧有仲哥庄集因年荒逃窜集无人烟良槐招抚流离人皆复业时有麦两岐谷双穂之征【平度州集】
　　田有年字立烝扶风人万厯庚子举人知江宁县时魏珰遣内守备至留都横甚有年力抗之几陷不测齐庶人与妖僧瑞光谋逆有年觉察缉获之擢户部主事两淮税输羡银于官陞知袁州府五溪洞蛮叛有年帅师定之告归【贾志】
　　杨应震华阴人万厯癸卯举人厯守衡州持已廉介官俸外一切不取劝民息讼案牍萧然以直道不善事上官为人所中去日敝笥羸马居然寒士士民号泣追送拥不得行有父老奉盆水以进者慨然酌水饮之民勒碑以志其事【湖广志】
　　胡茂字淡明耀州人万厯癸卯举人为汉中教谕值歳饥请尹赈恤尹弗许茂自出衣物率士庶以赈全活无算竟以是忤尹罢归【贾志】
　　贾师逵临潼人王永福醴泉人李灿然华州人马从朱同州人万厯癸卯同举于乡师逵为平原令勤敏刚断陞知赵州益乃心民瘼兴利除弊孜孜然惟日不足迁官赵人诣阙请留乃复守赵晋郎署陞滇南参政平吐蕃有功永福为黎城令极意抚循不事操切及归黎人肖像祀之灿然为齐东令为政先教化而后诛罚一时吏畏民懐风俗烝烝日变从朱知黔阳黄县太平三县捐介自守饮水茹蘖卒于官贫不能敛【旧志】
　　贾克忠字献我淳化人万厯甲辰进士任黟县令以仁明称陞刑部主事审録四川出寃狱一百六十人蜀人至今颂之【淳化志】
　　眭时聘字任衡澄城人万厯丙午举人为延津令请蠲荒地赋民颂其徳知浑源州凿水渠令髙下可受溉亩致一钟迁郧阳太守卒【贾志】
　　李联芳字同春朝邑人万厯丁未进士知洧川时巨盗二红四红横行郡邑联芳督民兵擒渠魁破散其党调真定驭吏严明自奉至廉迁戸部主事临清税防大旱舟阻商困抗疏谓商亦民也宁亏在官无亏在商寻陞员外郎卒季弟继芳字兰畹万厯癸卯举人知三河县减浮粮三千金长兄时芳万厯乙夘举人仕知州亦有政声【朝邑志】
　　李采字质轩咸宁人万厯丁未进士初知嘉定不私羡金寻督饷大同兵备冀北滇南修理戎政董劝农功俱有成绩进江南布政使抑权珰肃僚吏风裁卓然为时砥柱【咸宁志】
　　马之陞字耀寰绥徳州人万厯中进士官大理评事多所平反税九江裁加耗之税厯荆楚驿传道募榆林精勇直贼巢流寇惊溃摄廉宪抑奔竞崇恬退不法者望风而靡居乡尤好施慕义人至今称之【延安府志】
　　武文达字衷懿泾阳人万厯中进士授郓城令勤课耕织听讼先出温语而徐以一言折之民胥悦服厯陞宁前道【泾阳志】
　　赵于达字汝仪盩厔人万厯中进士授行人擢御史巡按直督漕运时邹滕盗起运道梗塞于达日夜竭蹶废寝食者五十余日漕事甫竣以劳瘁卒【西安府志】
　　秦邻晋字汝睦渭南人万厯中进士授刑部主事多所平反出守顺徳慈恵廉明诚心实政以才调真定治亦如顺徳时陞四川副使终养归【渭南志】
　　王于陛字啓宸朝邑人万厯丁未进士厯官岢岚兵备道流寇掠代城亲率兵战败之获其渠魁特陞布政使予告归【朝邑志】
　　赵勉字兢喻朝邑人万厯壬子举人授新蔡令新蔡夙号疲敝兼多啙窳勉躬诣阡陌指授钱镈民始乐业又剔积蠧雪寃狱却羡金卓然以廉明为治新蔡人尸祝之【贾志】
　　杨国柱字叔坚泾阳人万厯癸丑进士授泰兴令泰兴田多濵江坍涨无定涨入豪右坍累贫民国柱以千亩为一区使不得混淆徭赋以平厯官兵备河东时贼犯隰州国柱整旅誓师擒剧贼混天龙等斩首千余级贼乃遁归里日囊槖萧然【泾阳志】
　　成琰字镇寰朝邑人万厯癸丑进士除钜野县调武强兴利除害爱民如子遇歉歳蠲俸以赈之迁知防府清直益着减货税置义仓农商感颂卒之日贫不克办葬【贾志】
　　潘学曾字省予华州人万厯癸丑进士为保宁府推官政尚简静每行部凡厨传炊爨之具一一罢之讯狱剖决如流务以得情为主一时有神君之号丙辰寇流刼学曾监军督饷拮据矢石间遂获渠魁两川以宁寻以劳卒【华州志】
