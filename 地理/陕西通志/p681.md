<!-- { "loadSidebar": true } -->
　　大中祥符二年春正月乙酉以陜西民饥遣使廵抚二月甲辰蠲同华民租夏四月丁未赈陜西民饥五月丁邜遣使陜西决狱流罪以下减一等死罪情可悯者上请庚辰陜西旱遣使祷太平宫后土西岳河渎诸祠九月丁丑发官廪赈凤州水灾【宋史真宗本纪】三年夏四月乙邜陜西民疫遣使赍药赐之六月丙辰诏前嵗陜西民饥有鬻子者官为购赎还其家【宋史真宗本纪】
　　四年五月京兆旱诏赈之【宋史真宗本纪】陜西旱蝗命徃安抚发仓粟救乏絶又蠲耀州积年逋租【宋史李行简传】六年六月癸酉保安军雨河溢兵民溺死遣使赈之【宋史真宗本纪】
　　八年八月戊戌诏京兆同华等州贷贫民麦种【宋史真宗本纪】
　　九年二月甲午延州蕃部饥贷以边谷夏四月丙申赈延州蕃族饥【宋史真宗本纪】
　　天禧元年十二月辛邜诏陜西缘边鬻谷者勿【宋史真宗本纪】
　　二年陜西旱赈之【宋史真宗本纪】
　　仁宗天圣三年六月遣使者安抚陜西【宋史仁宗本纪】八月辛未蠲陜西州军旱灾租赋【宋史仁宗本纪】
　　五年冬十月辛未罢陜西青苗钱十一月丁酉朔以陜西旱蝗减其民租赋【宋史仁宗本纪】
　　明道二年陜西蝗遣使安抚除民租【宋史仁宗本纪】
　　景祐元年二月戊申诏麟府州赈蕃汉饥民【宋史仁宗本纪】宝元二年三月戊午赐陜西沿边军士緍钱夏五月丙午遣使体量安抚陜西【宋史仁宗本纪】陜西用兵命尧臣为体量安抚使将行请曰故事使者所至称诏存问官吏而不及于民自元昊反三年于今闗中之民凋敝为甚请以诏劳来仍谕以贼平蠲租赋二年仁宗从之【宋史王尧臣传】冬十月庚午赐麟府州及川陜军士缗钱【宋史仁宗本纪】
　　康定元年二月丙午释延州保安军流以下罪冦所攻掠地除今夏税戍兵及战死者赐其家缗钱丁未诏陜西量民力蠲所科刍粮辛未诏延州録战没军士子孙月给粮辛巳赐陜西诸军缗钱蠲陜西夏税十之二【宋史仁宗本纪】
　　庆厯元年夏四月乙巳降陜西囚死罪一等流以下释之特支军士缗钱振抚边民被钞畧者亲属十一月蠲陜西来年夏税十之二及麟府民二年赋租【宋史仁宗本纪】
　　三年春正月丙子减陜西嵗市木三之一【宋史仁宗本纪】四年二月丙辰出奉宸库银三万两赈陜西饥民【宋史仁宗本纪】
　　五年三月甲申诏陜西以曩霄称臣降系囚罪一等笞释之边兵第赐缗钱民去年逋负皆勿责蠲其租税之半麟府州尝为羌所掠除逋负租税如之【宋史仁宗本纪】陜西河东用兵民赋率多支移因增取地理脚钱民不能堪五年诏陜西特蠲之且令后勿复取【宋史食货志】
　　八年三月辛亥遣使体量安抚陜西【宋史仁宗本纪】
　　皇祐四年鄜州水蠲民税役【宋史仁宗本纪】
　　治平四年正月帝即位夏四月遣使循行陜西体量安抚冬十月庚戌给陜西转运司度僧牒令籴谷振霜旱州县【宋史神宗本纪】
　　神宗熈宁三年十一月壬辰蠲陜西蕃部贷粮是嵗振陜西旱饥除民租【宋史神宗本纪】
　　四年三月癸卯减陜西路囚罪一等徒以下释之民缘军事科役者蠲其租八月癸丑遣官体量陜西差役新法及民间利害【宋史神宗本纪】
　　五年九月丙寅少华山崩诏压死者赐钱贫者官为塟祭冬十月戊戌减秦凤囚罪一等【宋史神宗本纪】
　　永兴秦凤比之他路民贫役重诏提举司并省冗役次第蠲减当留二分寛剰以为水旱阁放之备【宋史食货志役法】
　　七年九月戊戌以时雨降诏陜西劝民趋耕有因事拘系者释之【宋史神宗本纪】
　　八年五月遣使赈鄜延饥【宋史神宗本纪】
　　元丰五年二月诏鄜延军士病不能归者赐其家绢十疋【宋史神宗本纪】
　　哲宗元祐六年九月丁亥夏人冦麟府二州壬辰诏州民为冦所掠庐舍焚荡者给钱帛践稼者赈之失牛者官贷市之【宋史哲宗本纪】
　　元符二年五月赦陜西路减囚罪一等流以下释之【宋史哲宗本纪】
　　徽宗崇寜元年十月赈陜西东路旱灾【宋史徽宗本纪】
　　三年夏四月曲赦陜西【宋史徽宗本纪】
　　四年六月辛巳罢陜西力役甲申曲赦陜西诸路【宋史徽宗本纪】
　　大观元年秦凤旱遣官赈济【宋史徽宗本纪】
　　二年九月曲赦秦凤永兴军路【宋史徽宗本纪】
　　三年秦凤饥发粟赈之【宋史徽宗本纪】
　　重和元年六月以西边献防曲赦陜西路【宋史徽宗本纪】宣和元年夏四月以大破夏人曲赦陜西路【宋史徽宗本纪】五年秦凤旱遣官赈济【宋史徽宗本纪】
　　髙宗建炎二年五月甲午曲赦陜西路【宋史髙宗本纪】
　　绍兴元年十二月戊寅遣驾部员外郎李愿抚谕陜西【宋史髙宗本纪】
　　三年六月庚寅诏防川陜死罪囚释流以下赏吴玠关师古将士【宋史髙宗本纪】
　　四年三月癸酉蠲兴元府洋州被兵家税役一年【宋史髙宗本纪】
　　五年五月辛丑命川陜访求元祐党人子孙【宋史髙宗本纪】七年春正月己巳发米万石济陜西来归之民【宋史髙宗本纪】
　　九年八月庚戌赐陜西诸军冬衣绢十五万疋【按时已议和陜归于宋】
　　冬十月己未蠲凤州民税之半【宋史髙宗本纪】
　　十年闰六月乙酉防陜西杂犯死罪释流以下囚【宋史髙宗本纪】
　　孝宗淳熙三年兴元府金洋州旱并赈之【宋史孝宗本纪】十四年春正月癸亥出四川桩积米贷济金洋州饥民【宋史孝宗本纪】
　　光宗绍熈二年凤州旱赈之【宋史光宗本纪】
　　金熈宗皇统二年八月赈陜西【金史熈宗本纪】
　　四年诏陜西嵗饥百姓流落典雇为驱者官以绢赎为良丁男三疋妇人糿小二疋【金史食货志】
　　海陵正隆五年十二月癸丑禁京兆军民网捕禽兽及畜养雕隼者【金史海陵本纪】
　　世宗大定三年诏蠲除陜西为元帅府所取常例赋税【金史世宗本纪】诏曰朕比以元帅府从宜行事今闻河南并陜西等州郡调发甚多而省部又与他州一例征取赋役是重扰也可元帅府已取者例蠲除之【金史食货志】
　　十一年六月己酉诏曰诸路常贡数内同州沙苑羊非急用徒劳民尔自今罢之【金史世宗本纪】
　　十二年正月丙申以水旱免陜西去年租税【金史世宗本纪】十七年三月辛亥诏免陜西去年被旱蝗租税【金史世宗本纪】十八年正月庚申免陜西等路前年被灾租税【金史世宗本纪】十九年秋陜西等六路以水旱伤民田十三万七千七百余顷诏免其租【金史食货志】
　　二十年三月以陜西路前嵗被灾诏免其租税以户部尚书曹望之之言诏减鄜延及河东南路税五十二万余石【金史食货志】
　　章宗明昌四年十月陜西军户战死者给粮赡其家【续文献通考】
　　七年二月赦凤翔【续文献通考】
　　承安四年十月陜西军户战死者给粮赡其家【续文献通考】
　　泰和四年十二月辛丑勅陜西饥民所鬻男女官为赎之【金史章宗本纪】
　　六年九月诏曰京兆凤翔临洮三路应被宋兵逼胁背国从伪或没落外境若能自归者官吏依旧勾当百姓各令复业元抛地土依数给付及受宋人旗榜结搆等或值惊扰因而避役逃亡未发觉者许令所在官司陈首并行释免更不追究军前可用之人随宜任使限外不首复罪如初【金史完顔纲传】
　　八年六月癸未以许宋平诏中外免陜西等路今年夏税【金史章宗本纪】
　　卫绍王崇庆元年十一月赈陜西东路【金史卫绍王本纪】至寜元年正月赈陜西饥【金史卫绍王本纪】
　　宣宗贞祐二年十月诏陜西军户战死者给粮赡其家【金史宣宗本纪】
　　四年三月免陜西逃户租【金史食货志】
　　兴定三年七月庚子以地震曲赦陜西路【金史宣宗本纪】元光元年二月诏除延祐鄜邠丹葭绥徳租税仍令有司偿其给军粟直十月以京兆官民避兵南山者多至百万诏兼同知府事完顔霆等安抚其众【续文献通考】
　　哀宗正大四年七月丁酉赦陜西东西两路赐民今年租十二月壬子遣使安抚陜西以牛千头赐贫民【金史哀宗本纪】
　　五年十二月壬子以陜西大寒赐军士柴炭银有差京兆凤翔府司竹监进竹令分给之【金史哀宗本纪】
　　七年八月赐陜西死事之孤盐引及绢仍量材任使【金史哀宗本纪】
　　元世祖中统二年八月诏陜西行省存恤归附军民【元史世祖本纪】
　　二年以真定等并陜西诸路兵兴之际劳于转输其差发减轻科取【元史食货志】
　　四年春正月诏陜西行省塔喇海等收恤离散军户【元史世祖本纪】
　　至元十二年八月己亥免陜西路今嵗丝银【元史世祖本纪】二十五年八月壬申安西省管内大饥蠲其田租二万一千五百石有竒仍贷粟赈之【元史世祖本纪】
　　二十六年三月安西饥减估粜米二万石己丑赐陜西屯田总管府农器种粒【元史世祖本纪】京兆旱以粮三万石赈之【元史食货志】
　　二十七年五月陜西南市屯田陨霜杀稼免其租七月终南等屯霖雨害稼万九千六百余畆免其租凤翔屯田霖雨害稼免其租【元史世祖本纪】
　　二十八年五月赈榆林等站饥民【元史世祖本纪】
　　成宗大徳元年冬十月癸丑免陜西盐户差税罢其所给米【元史成宗本纪】
　　三年冬十月以陇陜蝗免其田租【元史成宗本纪】给陜西行省惠民药局钞本二百四十锭【元史食货志】
　　五年罢陜西路拘课税所【续文献通考】
　　七年二月命陜西行省赈凤翔贫乏户【元史成宗本纪】八年春正月诏延安路被灾人户免二年六月扶风岐山宝鸡诸县旱并赈恤之【元史成宗本纪】
　　九年三月给还安西王积年所减嵗赐金仍赐其所部钞万锭五月以陜西渭南栎阳诸县去嵗旱蠲其田租【元史成宗本纪】
　　十年闰正月甲戌赈合民所部留处凤翔者粮三月【元史成宗本纪】
　　十一年七月安西等郡旱饥以粮二万八千石赈之八月延安路饥发粟赈之【元史成宗本纪】
　　武宗至大三年冬十月诏谕陜西大司农司劝课农桑【元史武宗本纪】
　　四年三月帝即位六月陜西诸县水旱伤稼命有司赈之仍免其今年租【元史仁宗本纪】
　　仁宗延祐二年五月奉元龙兴等路饥并发廪赈粜【元史仁宗本纪】
　　英宗至治二年三月丙子延安路饥赈粮一月陜西春旱秋霖民饥免其租之半赈奉元路饥五月庚寅陜西路饥发粟赈之仍免常赋之半闰月戊申奉元路郿县饥并赈之十一月免陜西明年差税十之三【元史英宗本纪】
　　至治三年八月帝即位诏免陜西丝钞三分【元史泰定帝本纪】
　　泰定帝泰定元年二月延安路饥发粟赈之五月延安属县水民饥赈粜有差六月奉元诸路雨伤稼赈粮二月七月延安饥赈粜有差十月延安路饥发义仓粟赈之仍给钞四千锭十二月延安路雹灾赈粮一月【元史泰定帝本纪】
　　二年正月延安饥赈粜有差三月凤翔诸路饥赈粜有差凤州延安等处民饥赈粮钞有差夏四月陇西汉中秦州饥赈钞三万锭六月奉元等路暑雨伤稼蠲其租济寜兴元等十二郡饥赈粜米七万余石七月邠州诸路饥赈粜米三万余石【元史泰定帝本纪】
