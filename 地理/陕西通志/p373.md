<!-- { "loadSidebar": true } -->
　　中宗皇帝讳哲高宗太子以岁癸未冬十二月即位在位二十七年【按中宗嗣圣元年武氏即迁帝房州十五年始还东都在东宫者八年是中宗在位仅六年耳然帝在房州唐统未絶即以中宗纪年可也故通为二十七年云】
　　孝和帝越自负扆迁于房陵﨑岖瘴疠之乡契濶幽囚之地遂得生还庸非已力洎涤除金虎再握璿衡不能罪已以谢万方而更漫防以隳八政纵艳妻之煽党信妖女以挠权桓敬由之覆族节愍所以兴戈也【旧唐书中宗本纪】
　　睿宗皇帝讳旦中宗母弟初封相王以岁庚戍夏六月入即位在位三年
　　宗皇帝讳隆基睿宗太子以岁壬子秋八月即位在位四十五年
　　睿宗因其子之功而在位不乆固无可称者呜呼女子之祸于人者甚矣自高宗至于中宗数十年间再罹女祸唐祚既絶而复续宗亲平其乱可以鉴矣而又败以女子方其励精政事开元之际几致太平何其盛也及侈心一动而溺其所甚爱忘其所可戒至于窜身失国而不悔考其始终之异其性习之相逺也至于如此可不慎哉可不慎哉【唐书睿二宗本纪】
　　肃宗皇帝讳亨初名嗣升更名浚又更名璵又更名绍宗太子以岁丙申秋七月即位于灵武在位七年代宗皇帝讳豫肃宗太子以岁壬寅夏四月即位在位十七年
　　天寳之乱大盗遽起天子出奔方是时肃宗以皇太子治兵讨贼得其职矣盖自高祖以来三逊于位以授其子而独睿宗上畏天戒发于诚心若高祖宗岂其志哉代宗之时余孽犹存平乱守成盖亦中材之主也【唐书肃代二宗本纪】
　　徳宗皇帝讳适代宗太子以岁己未夏五月即位在位二十六年
　　顺宗皇帝讳诵徳宗太子以岁乙酉春正月即位在位一年
　　宪宗皇帝讳纯顺宗太子以岁乙酉秋八月即位在位十五年
　　徳宗猜忌刻薄以彊明自任耻见屈于正论而忘受欺于奸谀及奉天之难深自惩艾遂行姑息之政由是朝廷益弱而方鎭愈强至于唐亡其患以此宪宗刚明果断慨然发愤志平僭叛能用忠谋不惑羣议卒收成功自吴元济诛强藩悍将皆欲悔过而効顺当此之时唐之威令几于复振其为优劣不待较而可知也及其晚节信用非人不终其业而身罹不测之祸呜呼小人之能败国也虽聪明圣智茍有惑焉未有不为患者也昔韩愈言顺宗在东宫二十年天下阴受其赐然享国日浅不幸疾病莫克有为悲夫【唐书徳顺宪三宗本纪】
　　穆宗皇帝讳恒宪宗太子以岁庚子春闰正月即位在位四年
　　敬宗皇帝讳湛穆宗太子以岁甲辰春正月即位在位二年
　　文宗皇帝讳昂穆宗次子初封江王以岁丙午冬十二月入即位在位十四年
　　武宗皇帝讳炎穆宗第五子初封颍王以岁庚申春正月入即位在位六年
　　宣宗皇帝讳忱宪宗第十三子初封光王以岁丙寅春三月入即位在位十三年
　　穆敬昏童失徳以其在位不久故天下未至于败乱而敬宗卒及其身文宗恭俭儒雅出于天性尝读太宗政要慨然慕之及即位锐意于治故太和之初政事修饬号为清明然仁而少断甘露之事祸及忠良不胜寃愤饮恨而已昔武丁得一傅说为商高宗武宗用一李徳裕遂成其功烈然除去浮图之法而躬受道家之箓服药以求长年以此见其非明智之不惑特好恶有不同耳宣宗精于听断而以察为明无复仁恩之意呜呼自是而后唐衰矣【唐书穆敬文武宣五宗本纪】
　　懿宗皇帝讳漼宣宗长子初封郓王以岁己卯秋八月入即位在位十四年
　　僖宗皇帝讳儇初名俨懿宗第五子封普王以岁癸巳秋七月入即位在位十六年
　　懿僖当唐政之始衰而以昏庸相继干符之际岁大旱蝗民愁盗起其乱遂不可复支盖亦天人之防欤【唐书懿僖二宗本纪】
　　昭宗皇帝讳晔懿宗第七子初封夀王以岁戊申春三月入即位以岁甲子春正月迁都于洛阳在位十六年昭宗为人明隽初亦有志于兴复而外患已成内无贤佐颇亦慨然思得非常之材而用匪其人徒以益乱迹其祸乱其渐积岂一朝一夕哉【唐书昭宗本纪】
　　右唐自高祖武徳元年戊寅至昭宗天祐元年甲子共都长安二百八十七年
　　后妃【后妃承干毓圣正位宫闱产自秦封实维内政所自出而亦斯土之光也有则悉登其都秦者不概録】
　　上古
　　姜嫄
　　厥初生民时维姜嫄【诗经大雅】帝喾上妃有邰氏之女也曰姜嫄氏【大戴礼】高辛氏上妃有骀氏曰姜原清净专一而好稼穑衣帝衣履帝履居朞而生弃【路史疏仡纪】骀在始平武功县【左传杜注】古斄城在县南八里漆村东古有斄氏之国也【武功县志　按邰骀□字并同】
　　周
　　襃姒
　　昔夏后氏之衰也有二龙止于帝庭而言曰余襃之二君夏帝请其漦而藏之比三代莫敢发厉王之末发而观之漦流于庭化为鼋入后宫后宫之童妾既齓而遭之既笄而孕无夫而生子惧而弃之宣王时童女謡曰檿弧箕服实亡周国有夫妇卖是噐者宣王使执而戮之逃于道见乡者后宫所弃妖子于路哀而收之遂亡奔于襃襃人有罪请入所弃女子于王以赎罪是为襃姒当幽王三年王之后宫见而爱之竟废申后以襃姒为后襃姒不好笑幽王欲其笑万方故不笑幽王为熢燧有防至则举熢火诸侯悉至至而无防襃姒乃大笑幽王恱之为数举熢火其后诸侯益不至申侯与缯西夷犬戎攻幽王幽王举熢火征兵兵莫至遂掳襃姒尽取周赂而去【史纪周本纪】正义曰括地志云襃国城在梁州襃城县东二百步古襃国也【周本纪注】
　　汉
　　景帝皇后王氏
　　王太后槐里人母曰臧儿嫁为槐里王仲妻生男曰信与两女而仲死长女嫁为金王孙妇生一女臧儿卜筮之曰两女皆当贵乃夺金氏纳之太子宫太子幸之生三女一男男方在身时王美人梦日入其懐以告太子太子曰此贵征也未生而孝景帝即位王夫人生男先是臧儿又入其少女儿姁儿姁生四男景帝长男荣其母栗姬齐人也立为太子长公主嫖有女欲予为妃栗姬不许欲予王夫人王夫人许之长公主日誉王夫人男之美景帝亦贤之又有曩者所梦日符遂废太子为临江王卒立王夫人为皇后其男为太子太子袭号为皇帝儿姁早卒太后以元朔四年崩【史记外戚世家】
　　宣帝皇后王氏
　　孝宣王皇后其先高祖时有功赐爵关内侯自沛徙长陵后父奉光少时好鬬鸡宣帝在民间与奉光识奉光有女年十余岁当适人所当适輙死故久不行宣帝即位召入宫稍进为偼伃上怜许太子蚤失母几为霍氏所害乃选后宫素谨慎而无子者遂立王偼伃为皇后令母养太子立十六年宣帝崩元帝即位为皇太后成帝即位为太皇太后时成帝母亦姓王氏故世号太皇太后为卭成太后凡立四十九年年七十余永始元年崩【汉书外戚传】
　　元帝昭仪冯氏
　　孝元冯昭仪平帝祖母也元帝即位以选入后宫时父奉世为执金吾昭仪始为长使数月至美人后五年就馆生男拜为偼伃内宠与傅昭仪等建昭中上幸虎圏鬬兽后宫皆坐熊佚出圏攀槛欲上殿傅昭仪等皆惊走冯偼伃直前当熊而立左右格杀熊上问何故前当熊对曰猛兽得人而止妾恐熊至御坐故以身当之傅昭仪等皆慙明年夏冯偼伃男立为信都王尊偼伃为昭仪元帝崩为信都太后河平中随王之国后徙中山是为孝王是岁王薨有一男嗣为王时未满岁有病太后自养视数祷祠解哀帝即位遣谒者张由将医治中山小王由素有狂易病病发西归尚书簿责擅去状由恐因诬言中山太后祝诅上及太后太后即傅昭仪也素常怨冯太后因是遣御史丁元案验无所得更使中谒者令史立与丞相长史大鸿胪丞杂治立受傅太后指劾奏祝诅谋反大逆责问冯太后无服辞立曰熊之上殿何其勇今何怯也太后还为左右此廼中语前世事吏何用知之是欲陷我廼饮药自杀诏以诸侯王太后仪葬之【汉书外戚传】
　　成帝倢伃班氏
　　孝成班倢伃初入后宫为少使俄而大幸为倢伃居増城舎再就馆有男数月失之成帝游于后庭尝欲与同辇辞曰观古图画贤圣之君皆有名臣在侧三代末主乃有嬖女今欲同辇得无近似上善其言而止自鸿嘉后失宠赵飞燕谮倢伃挟媚道祝诅后宫詈及主上考问班偼伃对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益上悯之赐黄金百斤赵氏姊弟骄妒偼伃恐乆见危求供养太后长信宫上许焉倢伃退处东宫作赋自伤帝崩倢伃充奉园陵薨因葬园中【汉书外戚传】
　　明帝皇后马氏
　　明徳马皇后伏波将军援小女也少丧父兄母蔺夫人悲伤发疾后时年十嵗干理家事勅制僮御内外谘禀事同成人初援征五溪蛮卒于师梁松窦固等因谮之家益失势数为权贵所侵侮从兄严白太夫人求进女掖庭由是入太子宫时年十三奉承阴后旁接同列礼则修备上下安之显宗即位以后为贵人时后前母姊女贾氏亦选入生肃宗帝令养之后抚育过所生肃宗亦孝性惇笃慈爱无间永平三年遂立为皇后既正位宫闱愈自谦肃常衣大练裙不加缘朔望诸姬主朝请望见后袍衣疏麤以为绮縠就视乃笑后辞曰此缯特宜染色故用之耳六宫莫不叹息帝尝幸苑囿离宫輙以风邪露雾为戒辞意欵备时楚狱坐系甚众后虑其多滥乗间言及帝感悟多所降宥每侍执之际言及政事多所毗补而未尝以家私干故宠敬日隆肃宗即位尊后曰皇太后建初元年欲封爵诸舅太后不聼明年夏大旱有司上奏宜依旧典太后诏固不许帝复重请太后报曰昔高祖约无军功非刘氏不侯今马氏无功于国岂得与隂郭中兴之后等耶尝观富贵之家禄位重叠犹再实之木其根必伤吾计之熟矣夫至孝之行安亲为上今欲先营外封违慈母之拳拳乎时外亲有谦素义行者輙假借温言赏以财位其美车服不轨法度者便絶属籍遣归田里于是内外从化被服如一四年崩【后汉书后纪】
　　章帝皇后窦氏贵人宋氏
　　章徳窦皇后扶风平陵人大司徒融曾孙父勲尚东海恭王彊女泚阳公主后其长女也建初二年以选例入见长乐宫进止有序风容甚盛肃宗先闻后有才色及见雅以为美马太后亦异焉后性敏给倾心承接称誉日闻明年立为皇后宠幸殊特专固后宫初宋贵人生太子庆后疾之因诬废庆为清河王梁贵人者梁竦女生和帝后养为己子欲专名外家而忌梁氏八年乃作飞书陷竦竦坐诛贵人以忧卒自是宫房惵息后爱日隆和帝即位尊后为皇太后太后临朝兄宪弟笃景并显贵擅威权遂密谋不轨发觉被诛九年太后崩未梁贵人姊嬺上书陈贵人枉殁之状太尉张酺司徒刘方司空张奋上奏依光武黜吕太后故事帝手诏曰礼臣子无贬尊上之文恩不忍离义不忍亏案前世上官太后亦无降黜其勿复议于是合葬敬陵【后汉书后纪】
