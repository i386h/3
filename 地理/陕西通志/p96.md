<!-- { "loadSidebar": true } -->
　　临潼县城池在骊山之隂汤泉回绕西北唐天寳六载建明洪武初増筑周四里髙二丈七尺池深一丈五尺门四东北曰集鳯西曰永丰南曰华清北曰临渭万厯十一年改建北门于西北隅城楼五
　　本朝顺治十年塞北门康熈中知县赵于京建临渭亭
　　于城上子方
　　髙陵县城池隋大业七年建周二里百二十步今曰土城为儒学射圃北垣明景泰元年知县张锦増筑周四里二百二十步髙三丈池深二丈五尺门四东曰距河西曰迎翠南曰接蜀北曰通逺东南二门知县杨清甃以甎天顺中佥事张绅筑敌台葺铺舍嘉靖中知县邓兴仁辟水门一甃以甎石谯楼在东门内转南城下
　　鄠县城池旧在县南二里隋大业十年徙建今治金大定二十三年县令刘某重脩有靳康侯记周六里七十四歩髙二丈五尺土筑池深一丈五尺门四东曰宜春西曰通济南曰仁智北曰望威旧俱有楼明崇祯九年知县张宗孟重脩建楼两层各三楹竖四隅敌楼悬楼四十二座
　　本朝康熈二十年知县康如琏重脩谯楼在城内正中蓝田县城池本名峣栁城亦名青泥城晋桓温伐苻健遣京兆太守薛珍击青泥破之即此旧城周八里后改筑之因东南一隅仅三里许门二明嘉靖二年知县王科拓之周四里有竒髙三丈有竒池深二丈濶一丈辟四门东曰绣岭回春西曰白鹿呈祥南曰防水环清北曰玉山映翠御史李东记二十年知县吕好古辟水门于西南隅三十二年知县杨绍先易女墙以甎万厯中知县王邦才増筑北门瓮城建门楼西向甃以甎副使秦隣晋记崇祯中知县雷鸣时甃北城以甎
　　本朝顺治七年知县杨行健修葺瓮城十六年知县郭
　　显贤修筑
　　泾阳县城池秦苻坚创建土筑元至正二十七年张思道令右丞魏文佐守御修筑周五里二十歩髙三丈五尺池深七尺明景泰元年知县曽玉重修建东西二门东曰宣文西曰宁武成化间巡抚余子俊増辟南北二门南曰临川北曰拱辰嘉靖二十六年増置东西郭崇祯四年城圮知县梁士淳重修八年知县王珵増修北门瓮城
　　本朝顺治九年知县王际有重修南门城楼及铺舍鼓
　　楼在城内县治前钟楼在圣果寺前
　　三原县城池本旧龙桥镇元至元二十四年徙县治于此土筑周九里一百八十步髙二丈三尺白渠流绕城中东北隅有月城门四东曰賔旸西曰西达甘凉南曰髙山逺翠北曰凝瑞水门二东西南三面有池深三丈濶五丈北临清河深十丈余明初筑西郭城周一里六分为邑右翼门二西曰三邉要路西南曰遥迎太白城池髙深与县城同嘉靖三十六年巡抚谢兰筑北郭城周四里四分髙三丈池深如之有光禄马理记万厯间少保温纯重加修葺建石梁南与县城相连有尚书李维祯记门四东曰永泰西曰永安南曰永清北曰永宁崇祯七年知县张缙彦以县城北面濒河岸圮増甎垜四百五十四丈余邑諌议刘曰俊修马墙髙八尺八年贡生赵希献首倡筑东郭城周三里三分竒髙三丈五尺门二东曰朝阳东南曰迎巽
　　本朝顺治初知县李溥缮雉堞増修城楼谯楼在城内
　　正中
　　盩厔县城池本隋唐旧址东西长南北狭象鱼形周五里三分髙三丈二尺四面皆重门东曰迓曦西曰萃金南曰迎薫北曰拱极明嘉靖中知县李春芳于内外东门及西内南外各建楼北内楼则知县黎元续成之又引广济渠由隍西南东西夹流南深一丈广三丈五尺东西较狭而深
　　本朝康熈元年知县骆钟麟修筑有教谕齐国俍记十八年知县章泰濬壕甃瓮城以甎改建城楼复新城北女墙小亭顔曰观稼自为文记之雍正二年知县董霑修观稼亭谯楼在县治前霑并新之亦自为记
　　渭南县城池隋大业九年建元至正二十一年元帅濶廓将商暠东拓二百三十五歩明洪武初县丞呉云加拓周七里门四东曰拱华西曰望秦南曰通源北曰临渭东西各有楼嘉靖中知县梁沂建北门楼乙邜地震倾圮知县李希雒重筑东南北三面又加拓焉周七里三百二十四歩髙二丈七尺池深一丈五尺塞南门议甃睥睨敌台防被征辍隆庆初知县崔廷试复辟南门増飞楼二年知县梁许増筑甎甃髙三丈増角楼四敌楼十二有副使薛腾蛟记万厯初知县褚顺起门阇与城颠齐甃睥睨水道以甎易门额曰引华襟湭带渭抱丰万厯末知县徐吉重加修葺
　　本朝顺治间知县尚九迁康熈间知县孙熿黄培相继増修雍正七年知县岳冠华重筑北城十二丈睥睨俱甃以甎东西门重建吊桥谯楼在县治前
　　富平县城池本名窰桥头元末张良弼移县治于此明正统初知县髙应举始筑土为城周三里髙三丈有竒池深一丈门三治中知县陈濶辟西门嘉靖中巡抚谢兰増筑城外敌台知县胡志防易雉堞以甎乙邜地震城圮知县赵桐缮之知县崔举葺四门知县史灿始竟工扁四门东曰华翔西曰荆踞南曰石盘北曰金屏万厯间知县刘兑始创东郭更石盘门引玉带渠水南入隍中
　　本朝康熈元年知县郑昆修筑谯楼在城内县治东醴泉县城池即古仲桥城元行枢宻院副也先速迭儿増筑土城周二里许明成化四年知县撒俊増筑东西南三面外城六里有竒北则修旧城阻小河水之险髙二丈八尺池深二丈濶倍之有提学伍福记万厯四年知县姚烛建城楼敌台徙钟皷楼于县左辟五门东曰阳和西内曰西城外曰永安南内曰南薫外曰迎恩北曰永定西北内曰逺驭外曰永平有按察韩朝江记崇祯中知县韩景芳重修
　　延安府【肤施附郭】
　　府城唐天寳初建一云赫连勃勃筑宋范仲淹厐籍经畧时继修明治初知府崔陞复修周九里三分髙三丈石砌池深二丈门三东曰东胜南曰顺阳北曰安定上建重楼又小东门曰津阳西面依山上为镇西楼范仲淹所建也后燬于兵
　　本朝顺治乙未知府陈培基同进士赵廷锡重建十六年水冲东城门垣知府牛天宿修筑康熈十四年朱逆燬城楼十八年知府陈天植重修又葺城内皷楼自为记钟楼在城东南嘉岭山古塔旁
　　安塞县城池本金旧堡元初改建明景泰中重修周三里七分髙一丈七尺池深一丈治嘉靖间因城北水患知县韩震韩弼继修移北就南防模悉仿旧制西南北门三南门西向万厯壬子署篆范有志改建正南崇祯壬申寇陷城南面丁丑知县彭尧升督工补筑谯楼在县治前
　　甘泉县城池唐天寳初建明景泰中重修周三里三分高二丈土筑池深一丈西南北门三西门久闭
　　安定县城池宋置堡元因为县明洪武中千戸曹忠重修周五里三分宣徳八年知县刘整建保障楼于敌台成化中知县郭演徐彬相继建东闗城与内城相连共周九里七分高二丈八尺池深一丈五尺东西北门三楼四东曰觐日西曰懐逺中曰治安东角曰作赋嘉靖二十一年知县和清因城坍圮加修筑新懐逺更名御侮二十四年河西道方逺宜命知县曹铭以石砌城基女墙四十三年知县孙黄修葺城及闗城新御侮治安二楼万厯十七年知县王光祖城上下皆砌以石二十二年知县粘钟嵓复修四十三年知县魏天命议石甃东关城筑东门瓮城未竟四十六年知县陈应龙续成辟南门后塞
　　本朝康熈七年知县朱尚义辟中城门八年知县杨蕴修闗城十九年知县王友德筑西门门共四东内曰迎旭外曰仁和西曰义成中曰翊文北曰拱极五十二年知县廖均重加修筑
　　保安县城池即古栲栳城唐咸亨间驻禁军于此宋设保安军元因为县明洪武二年县丞洪道修筑成化八年侍郎叶盛言保安县去榆林不逺宜聼总督拨兵设伏以遏虏冲突嘉靖四十年署篆吏目郭邦靖万厯三十三年知县陈桂芳相继増修周九里三分髙二丈土筑东北门二池深一丈崇祯中截西南角为城
　　本朝顺治中知县张嗣贤建城南楼匾曰南薫
　　宜川县城池宋初改建元至正中叅政朱希哲修明正统十四年知县张绎重修周四里一百二十八歩髙三丈土筑门四西南跨七郎山东西北三面距河池深三丈
　　本朝顺治四年知县陈扆铭补筑南瓮城门雍正三年知县王志深重建东门洞西城被银川水冲崩八年复修
　　延川县城池本元旧址明正统中知县王坦重筑周四里髙二丈八尺南北门二东为水门旋塞之池深一丈二尺嘉靖初知县陈文甃瓮城以石厥后知县金栋王行仁武之屏相继修筑隆庆初知县毛储元重修
　　本朝顺治戊戍知县刘谷修葺北门庚子东北角圮于
　　雨谷复修之谯楼在县治前
　　延长县城池金大定二十六年县令董承务建张廷直记之明治中知县王绅重修周四里二百四十四歩髙二丈二尺北倚砦山南临延水东西门二南为水门池深一丈嘉靖二年分巡道方逺宜檄知县张旭阳修东西南三面咸甃以石北堑崖为堞水门并以石甃自为记知县雷洁继修万厯中知县王道明修城内中街皷楼知县陈国柱葺雉堞明末移县治于髙部山城距县二百歩元脱列伯令参政何逺所筑也
　　本朝康熈九年知县陈天祐复移于下城钟楼在城东
　　角
　　鳯翔府【鳯翔县附郭】
　　府城唐末节度使李茂贞建鳯凰泉水绕城四围周一十二里三分髙二丈五尺明景泰元年知府扈暹重修正德十三年知府王江増修万厯二年知府邹廷望増筑髙三丈五尺池深二丈五尺濶三丈易女墙以甎鼎新门楼自为记门四东曰迎恩西曰保和南曰景明北曰宁逺又有小南门在正南门之东上建五奎楼常闭三十八年通判姚希曽辟重门于正南上构层楼鳯翔县知县李棨记之崇祯末知府熊应元缮葺
　　本朝顺治十八年察院许之渐鼎建门楼
　　岐山县城池唐武德四年建土筑元至元二十五年重修周五里一百二十歩髙二丈五尺池深二丈濶三丈东西二门各建楼明景泰元年知县王泽増修治四年知县荣节辟南北二门寻以不利塞之正德中知县王之隣増闗外东西二门嘉靖初知县赵进増修东西郭城各周二里许三十四年地震城圮知县令狐一豸重修三十九年知县韩廷芳増筑敌台二十四座万厯二年佥事梁许檄知县杨以渐増筑加髙九尺知县李敦信刘正言继修易女墙以甎十八年知县于邦栋増筑北城加髙五尺三十七年知县韩佥可辟南门后闭崇祯十年知县张名箓重修匾其门东曰鸣鳯西曰怀邠
　　本朝顺治五年知县赵镜修敌楼十四年知县王谷筑
　　缭垣谯楼在县治前
　　宝鸡县城池唐至德中建明景泰二年知县刘通重修土筑周二里七分髙二丈池濶一丈七尺万厯三年知县师嘉言建东西月城増修城楼门三东曰拱极西曰来逺南曰解阜
　　本朝顺治十八年知县黄士冕重修谯楼在县治前扶风县城池明景泰元年知县周本创建土城周四里髙二丈西北依冈麓东南因漆湋为池深二丈濶四丈门七以便泄水正德十三年知县徐让修葺城楼嘉靖四年知县孙昌复修十一年知县杨瞻修谯楼于县治前修撰康海记三十四年地震城圮知县孙科重筑三十九年知县王世康増修万厯七年知县徐三畏补修崇祯八年冦陷城毁十一年知县宋之杰重建濶増一丈三尺髙増六尺雉堞悉甃以甎
　　本朝顺治十七年知县刘瀚芳重修康熈五十三年知
　　县丁腹松复加缮修
　　郿县城池元至大元年建土筑周仅三里许明景泰元年典史髙瑄増筑正德五年知县李镒重修隆庆元年复増筑髙四丈有奇万厯四年甎甃女墙水道东西南门三上各建楼
　　本朝顺治中知县陈超祚重修谯楼在县治前
