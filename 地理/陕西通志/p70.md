<!-- { "loadSidebar": true } -->
　　子午河　在县东北百五十里源出子午谷西南流入于汉【贾志　详见洋县】
　　洋水　在县东二十里【明一綂志】洋水导源巴山东北流迳平阳城又东北流入汉谓之城阳水口洋川者汉戚夫人所生处也【水经注　平阳城即西乡旧县在今县南】西乡县有洋水【隋书地理志】洋水在洋源县南三百步又迳西乡县东八里【元和志】洋水出废洋川县东巴岭北流入黄金县界【寰宇记　洋川故城在县南黄金县今属洋县界】洋河在县西南三百里源出星子山流迳县东合于木马河【县志】
　　七十二渡河　在县东南三百五十里【县志】源出金竹山其水潆廻凡七十二渡北流入洋河【雍胜畧】
　　捞旗河　在县南二百十五里俗传唐明皇幸蜀军士失旗于河因名【府志】
　　大竹河　在县南百里【县志】源自龙泉东流入洋水【县册】杨家河　在县南八十里【县志】其水东流入洋水【县册】白铁河　在县南六十里【县志】
　　饮马河【一名饮马池】在县东南二十五里一名饮马池【县志】东龙溪　在县南二十里其水入洋河【县册】
　　木马河【一名马源水】在县南百步东北流合洋水入汉【县册】马源水在西乡县源出巴山图经云元名木马水天寳间改名【舆地纪胜】木马河源出大巴山在县南二百八十里县西南之左西峡空渠水及县北之清凉川县南之金竹水皆注焉又东北入于汉【县志】
　　私陀河　在县西南七十里【县志】源自城固县山河流来入木马河【县册】
　　天子溪　在县西南七十里明建文帝憩息于此故名【县志】今无水【县册】
　　左西河　在县西南六十里源出巴山西北流入木马河【县册】平地河　在县西南六十里东流入于木马河【县册】西龙溪　在县南六十里【县志】
　　□莒河【一名空渠水】在县西南四十里【县志】一名空渠水亦出巴山北流注木马河【县册】
　　三里河【里一作皇】在县西三里【府志】
　　寺溪河　在县东北五里绕城流入木马河【县册】
　　清凉川【一名青源川】在县北五里蒿坪山下自洋县流来入洋河【县册】唐徳宗幸梁洋山南节度使严震具军容迎谒于清凉川即此【寰宇记】县北十里有清凉山洋水经其下谓之清凉川【县志】
　　神溪河　在县东北四十里相传昔有仙人过此驴迹尚存【府志】桃溪河在县北四十里自洋县流来入于神溪河又东入于洋河【县册】
　　洋溪河　在县东南百五十里崖上有石形如双羊因名【府志】髙川水在县东南百五十里【县志】
　　楮河　在县东南二百里流入紫阳县界【县册】
　　大石川　在县东南二百里【府志】流入紫阳界合于楮河【县册　按此即紫阳之小石河也】
　　菩提河　在县南二百五十里流入四川通江界【县册】九龙池　在县西南左西峡【县志】
　　天池　在县西南百里【县志】
　　鸳鸯池　在县南大巴山西夏不解氷【县志】
　　温泉　在县西南六十里夏冷冬温【县志】
　　凤县
　　豆积山【一名龙脑山龙一作虎一名遯迹山】在县北一里一名龙脑山【雍胜畧】在梁泉县北一里为唐冲妙先生张果之别隐淳熙中宪使李大正大书遯迹山三字镌于石麓【方舆胜览梁泉故城即今治】一名虎脑山【雍大记】山有消灾岩其上有阁
　　临大散江相传张果为梁泉里人冬居鸑鷟夏居豆积即遯迹之譌也【府志】
　　父子谷　在县北二里唐僖宗幸蜀至白石镇有村叟进醴上问其居曰父子谷因赐金帛问其姓名不答【潜确书】父子崖在梁泉县东北二十里有大小石若相懐抱因名【寰宇记　按此所记道里颇不同】
　　贾家寨山　在县北七十里山极险峻上多石灶昔人于此避兵【府志】板闸谷在县北百里【县册】
　　红崖山【即燋崖山】在县西北接两当界其下为红崖河【县册】燋崖山在黄花故县西北四十五里【寰宇记　黄花故城在县北】
　　马岭山　在县西四十五里有关【县册】
　　君子山【一名欣云山一名苍坪】在县西南十五里今名苍坪【府谷】又名欣云山山半有灵恵洞【县册】
　　酒奠凹　在县西南四十里相传汉髙祖曾经此【府志】东西堡子山　在县南三里【县册】旧有堡传为吴曦屯兵处【府志】
　　南岐山　在县南十里上有竹云洞内有湫池旱祷多应【雍胜畧】南岐志云凤之名州其疆理与凤翔府相隣周兴鸑鷟尝鸣于岐翺翔至于南而集焉是以西岐曰凤翔府南岐曰凤州【方舆胜览】凤岭在县南二十五里昔凤曾集此故名【府志】
　　武都山　在县南六十里山有谷【雍胜畧】
　　新开岭　在县南九十里【县册】
　　麻峪山　在县南百里山形峻险多为盗薮【府志】
　　柴关岭　在县南百三十里【县册】形势险峻为虎狼薮设有关【府志】
　　柴柏山【一名紫柏坂一名龙如山】在县南百三十里有洞在山巅石壁峻险人不可到【府志】紫柏坂在梁泉县东周地图记云其山两头髙状如龙形一名龙如山山多紫柏【寰宇记】山中有七十二洞仙人多隐于此【方舆胜览】紫柏山在柴关岭南相传留侯辟谷于此下有留侯祠【陇蜀余闻】
　　马鞍山　在县东南二十里安河水出此【县册】马鞍山水东出马鞍山【水经注】
　　太白山　在县东南百八十里上有灵湫祈雨辄应【县图】凤凰山　在县东三里世传凤凰尝集于此又九房崖在县东四十里【雍胜畧】
　　玉泉山　在县东八十里山极髙寒无禽鸟絶顶有大石覆如殿宇中有玉皇古像又前有天然石盆旱祷即雨【府志】
　　牛蹄岭　在县东百里石上有牛蹄迹故名【府志】
　　九峯山　在县东北五里其峯有九【雍胜畧】
　　御爱山　在县东北三十里【府志】僖宗巡幸歴山下爱玩不能去【唐荘入蜀记】在县松林堡侧【方舆胜览】在旧梁泉东北五十里【雍大记】
　　兴赵原　在县东北【县图】绍兴十二年弃和尚原方山原于金以大散关为界于关内则兴赵原为控扼之所【方舆胜览】
　　长松山【即三松山】在县东北百里【府志】三松山一名长松山山有三峯并有长松因名【寰宇记】梁泉县有三松山【九域志】
　　黄牛寨山　在县东北百十里宋吴玠将杨从义与金萨里罕大战于此【府志】
　　【附考】梁泉县有龙安山【九域志　按此山无考】
　　故道水【一名两当水亦名嘉陵江】在县北一里又西南流入两当县界【县图】两当水出陈仓之大散岭西南流入故道川谓之故道水又西南迳故道城东与马鞍山水合乂西南流北川水注之【水经注　陈仓今属寳鸡故道故城在县东】大散关西南有嘉陵谷即嘉陵水所出自是始有嘉陵江之名【九域志】嘉陵江源出大散关之西去凤州九十里【方舆胜览】嘉陵江在沔县西北百八十里按要云其源出大岩县志云出大散关西恐即大岩也迳凤县北徽州东两当南畧阳西迤而入川江滩石险恶至渔关始通舟楫【雍大记　详见图考按水经注西汉水西迳兰仓城南又南入嘉陵道为嘉陵水兰仓嘉陵皆今秦州礼县地则是西汉水至礼县始名嘉陵水也今则凤县之故道水与成县之白水江皆名嘉陵葢皆嘉陵上源故得通称矣】
　　黄花川　在县东北十里【县册】大散水出黄花县东界大散岭流迳县西去城十步【寰宇记】大散水流入黄花川唐有黄花县【方舆胜览】大散水在县东五里【府志】
　　安河【即马鞍山水一名斜谷河】在县东二里一名斜谷河源出夫子岭绕凤凰山西北流入嘉陵江【县册】马鞍山水东出马鞍山歴谷西流至故道城东西入故道水【水经注按此别是一水非郿县之斜谷水也】
　　红崖河【即北川水】在县西七十里源出秦州南流至唐仓合小峪河又流至两当界入嘉陵江【县册】北川水出北洛□山南南流迳唐仓城下又南至困冢川入故道水【水经注　唐仓城在县北】小峪河在县西三十里源自寳鸡秦岭界西南流入嘉陵江【府志】
　　野羊河　在县南七十里源出紫柏山东其山多野羊故名东流至废丘关与东沟河合【府志】东沟河在县南六十里源自三岔驿后东山流来合野羊河又西流至两当界入嘉陵江【县册】
　　紫金河【即襃水】在县东南百五十里又南流入襃城县界【县图】紫金水在河池县北一里源出太白山沿流至凤州武休关入汉中为山河堰即襃水也【方舆胜览唐于凤州置河池郡】车到河在县东南八十里相传夜有神车载佛到此故名又有蒿埧河在县南八十里俱流入于紫金河又有西沟河在县东南百八十里源出安山驿西山后南至武关驿入黑龙江【县册】
　　扞水　在县东北又东北流入寳鸡界【县图】扞水出周道谷北迳故道县故城西又东北歴大散关西入渭【水经注】
　　蜜蜂沟　在县西南百里地多蜜蜂居民利之【府志】鼋鼍池　在县南五十里【县册】在三岔驿西七里山顶一池水极澄澈【府志】
　　香泉　在县北十五里水出石罅甘冽可酿酒【府志】凉泉　在县西十里后魏以此名县【县册】鸣玉泉在县西十里一名滴沥泉【雍胜畧】
　　灵泉　在县南三岔驿南七十里泉出石缝傍有神祠【府志】
　　寜羌州
　　蟠冢山　在州北九十里形如冢汉水所出【雍胜畧详见图考】月山　在州东一里众山环拱一山如月又冠山在州南门外形如纱防一名纱防山【贾志】
　　起凤冈【一作凤起】在州治西山形起伏有如凤翥【府志】
　　莲屏山　在州北十里羣峰秀耸如莲花又如屏障故名【府志】
　　天王山　在州北【州图】在大安军西六十里峰顶峭壁有石如人形【舆地纪胜　大安故城在州东北屡徙】
　　滴水岩　在州北三十里【州图】在大安军西七十里两山峭防其中一峰有飞泉千丈下至山根激石成五花【舆地纪胜】
　　七星洞　在州北百里崖畔有七孔如星【名山记】
　　仙女崖　在州西北百里崖有穴仅容一人相传仙女飞升于此【雍胜畧】老兵洞在州西北百里洞广深可容百人为昔时伏兵之所【州志】
　　龙门山　在州西北百五里【州图】山下有龙洞深七十三步广半之两傍石壁嵌空若龙角目鼻口鳞甲皆具其下皆平石水行其上【舆地纪胜】
　　鸡鸣山　在州西北百五十里【县册】在阳平关其相接者为击皷山在关西相传为汉王屯军处【州志】
　　鱼山　在州西北百五十里【州图】山与鱼山同在江北又有龙山在江南【舆地纪胜】鱼山在阳平关嘉陵江北岿然独高顶平而濶相传昔武侯屯兵于此又有防凹山亦在阳平关北【州志】鱼鳌山在州西与嘉陵江相近或曰即广元县东北之龙门山也【州册】
　　烽燧山　在州西南五里昔人置烽燧处【府志】
　　龙洞山　在州西南四十里山常多烟雾相传有神人驱龙于此【贾志】上有寒泉时有红鱼出跃相传有龙蛰于此【府志】
　　壶子台山　在州西南四十五里【州图】自韩溪西四十余里水出岩下成潭潭口湍流成溪下流五里平地突出一峯如浮图状上干云霄谓之壶子台【舆地纪胜】
