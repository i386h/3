<!-- { "loadSidebar": true } -->
　　吴氏髙陵黒士昌妻少寡抚子守志年八十一而卒王洪妻周氏无子抚诸女并日而食年七十而卒吴恂妻马氏幼寡守节抚孤年六十余而卒崔汉妻楚氏守节不嫁被嫂逼廹具状县尹给帖执守以卒【髙陵志】
　　马氏髙陵田遇霖妻夫亡守节四十年抚三子俱成立【髙陵志】
　　何氏鄠县举人王堠妻年二十三而堠亡安贫苦节守志终身县民李库妻张氏年二十一而寡养姑抚子傋尝荼蓼如是者垂五十年魏邦开妻南氏亦年二十有一而寡守节三十余年何津妻杨氏年二十五而寡守节四十年又武辐妻髙氏曹进节妻王氏俱甘贫守志苦节终身【鄠县志】
　　封氏蓝田谢显妻年十九而寡矢志抚孤守节歴八十年又魏缙妻熊氏夫亡无子氏年二十一上事衰姑下抚孤女卒年八十有四阎积妻杨氏年二十五而寡守节四十五年抚子成立【蓝田志】
　　张氏蓝田生员孙振谱妻振谱亡氏絶食死【蓝田志】李氏蓝田生员王业建妻年二十四无子而业建卒夫弟业显亦相继而亡妻徐氏年二十二有子甫一嵗李谓徐曰汝有子可守其勉之吾则一死而已徐泣曰嫂死予复何依百方敦劝李因与徐同心守节共抚一子李年六十卒徐年八十卒天启三年诏旌其门【蓝田志】
　　晋氏泾阳进士刘宇曜继妻年二十夫故絶粒求死姑劝止之遂守志抚前氏子继烈后官长芦运副【泾阳志】
　　韩氏泾阳生员刘思向妻年二十四而寡守节三十余年【泾阳志】
　　段氏三原举人温日知妻夫亡与妾李氏年俱二十同志守节敎遗腹子成立又王治宁妻李氏年二十七守节至六十三终子仲妻秦氏年十九守节至七十二终孙士端妻秦氏年三十守节至六十一终三世贞操人比之张妇三节云【三原志】
　　马氏郝莪南妻三原人夫亡矢志靡他苦心敎子且博通女史内则及歴代史鉴诸书着有近体诗百余首王氏司马郎来望之妻十九守节歴五十余年人号曰女师又马氏忠献公理五世孙女也适举人雒献书二十而孀守节四十余年【贾志】
　　秦氏三原李根元妻年二十二夫卒自缢数次家人救免乃自剔一目甘贫守节敎子松年中天启甲子乡试夀八十四卒同里员维宁妻孔氏年二十维宁亡痛不欲生数覔死所以家人宻防获免茹荼敎子三十六年又员大学妻孔氏年二十夫亡屡缢救免抚遗孤苦节三十五年王君赏妻张氏年二十夫亡絶粒数日家人敦劝乃苦志抚孤五十余年县令旌之【贾志】
　　吕氏张忠妻三原人少寡辛苦自持终身不易其志督学靳公録其子楠为增广生以嘉其节【三原志】
　　雒氏三原秦甲业妻业亡氏年少苦节敎子四器领乡荐天启中奉文旌表又同邑生员李大芳妻某氏年二十五夫亡苦节五十年又秦昻妻吴氏年未二十夫亡甘贫抚孤县令旌其庐又郭光明妻周氏年二十二夫亡子方襁褓甘贫抚孤四十年【三原志】
　　刘氏盩厔魏严妻严殁誓以死守天性尤纯孝翁溥年九十余卧病饮食转侧皆氏扶持之便液渍汚澣濯不倦三年如一日孝声啧啧乡里无间【盩厔志】
　　任氏盩厔生员孟芳邻妻年二十夫死孝事孀姑士民称之子复死抚孙绍祖成立苦节四十年同里孟学孔妻牟氏年十六归孟四嵗而孀遗孕方七月苦节四十七年袁某妻侯氏年二十夫卒矢志守节六十年有司表其门又同里赵云妻杨氏赵琅妻许氏张克宪妻杨氏张附羽妾田氏俱幼年苦节以夀终【贾志】
　　白氏盩厔生贠马翰如妻年十九适翰如家贫无以养父母氏以女工佐之二十九嵗翰如病死氏尽剪其髪昼绩柩前夜则抱幼女傍柩宿每食必祭祭必尽哀或劝其更志輙斥之越数月闻其伯有成谋遂携其女恸哭拜夫柩前是夜竟自经于柩右时天启七年夏六月也其身自衣裙至袜履皆针线宻缝无寸隙见者咸惊惋泣下称为封骸节妇邑令张防化请于上即其居为立祠夫妇合塟于祠后焉又同里任调元妾焦氏夫亡自缢死焦庄妾刘氏夫亡饮酖死【贾志】
　　王氏渭南生贠张而弛妻夫卒氏絶粒毁容吞毒投缳家人救免觑防少踈卒自缢死其妾樊氏亦自缢死天启元年奉文建坊又生贠孙玻妾张氏年十九玻亡氏栉沐缢于柩侧【贾志】
　　李氏尹孝防妻渭南人生一女夫亡氏年二十六叔翁日夜谋夺其节私许韩氏嵗除夜突拥入门捆载疾驰叔母预匿车中知李帯刄搜掷之李用束髪簮刺喉七孔血淋淋将毙及抵韩门见血不可近遂还之史义伯率诸生白于当道旌匾其门已而女嫁李谓女曰汝当自立我可以死矣遂不食而死【贾志】
　　刘氏渭南田守爱妻夫卒氏年十九遗腹生子食贫操作守节六十余年天启中旌表【贾志】
　　王氏渭南县民谭应志妻年二十六夫亡断髪啮指誓不再适罄夫囊橐以与夫兄弟上事衰姑以纺绩供甘防夀八旬卒安显然妻尹氏年二十七寡家徒壁立竟日一飡课儿读书寒暑不懈夀六十六卒郑时逹妻李氏年二十八守节抚孤吴养浩妻刘氏夫早逝氏奉事祖舅姑孝感闾里抚孤子至成立甘汝济妻袁氏适汝济五年而寡或劝改适氏泣曰老亲无男媳可代子孤儿失父怙可兼恃孀居五十八年子振世卒成立【贾志】
　　李氏富平生贠孙应魁妻归孙二载而孙故氏无出家且贫舅姑劝令改适氏不可遂为立嗣守志终身【贾志】
　　王氏董璜妻醴泉人夫亡氏年十九生子甫八月苦志守节当道旌之又郭氏董珠妻珠故誓死明志以纺绩自给有司旌其门又张氏夫失其名亦以苦节着【贾志】
　　赵氏指挥陶秉忠妻延安人年十九夫亡其父以无子故屡劝易节氏抗志不从以纺绩自给夀七十卒【贾志】
　　王氏杨虞徴妻肤施人夫亡三日自缢死【贾志】
　　曹氏梁恭妻刘氏郭鋭妻俱宜川人皆年二十四嵗而寡曹抚二子成立守节五十年刘子早殀抚孙成立卒年八十一嵗【宜川志】
　　狄氏生贠寗化龙妻宜川人夫亡无子抚嗣孙振祖成立苦节至七十嵗【贾志】
　　王氏生贠刘永妻张氏生员李永第妻宜川人俱年十八而寡抚幼子皆克成立后夀并至七十【宜川志】
　　刘氏呼爽妻宜川人夫亡孀居四十年官旌其门又夀光县丞杨秉俊继妻党氏郭总妻刘氏俱夫亡守志苦节终身【贾志】
　　袁氏生贠李仁妻延川人夫殁氏年二十四二子皆在襁褓其兄强之嫁不从茹荼甘贫抚二子俱成立又里民王纪妻张氏年十九夫亡有遗腹氏誓不改嫁后产男鞠育成立事姑孝竭力奉养采樵汲水皆躬操之姑殁率子世賔哭泣哀毁称贷营塟事代夫有终【延川志】
　　刘氏凤翔髙应亨妻夫故氏年二十子女无出勺水不入口者数日家素贫含辛茹蓼四十余年【凤翔志】
　　李氏岐山生贠杨大烈妻年二十五夫亡有劝其再适者氏啮指血以谢曰尝闻烈女不更二夫今坟土未干忍他适耶遂守志不渝卒抚孤成立又里民侯省度妻樊氏夫亡守节歴五十年【岐山志】
　　髙氏生贠张干妻寳鸡人夫亡氏守节四十九年奉文旌表【贾志】
　　王氏寳鸡诸生髙竑妻夫亡年十六矢志栢舟夀五十卒旌表同里张造士妻王氏年未三十夫亡孝奉翁姑克尽妇道有司旌其门【凤翔府志】
　　杨氏寳鸡刘复引妻夫故杨年二十六遗孤八嵗杨勤纺绩敎子成立有司旌其庐【寳鸡志】
　　某氏庠生王在镐妻扶风人年二十夫亡孝事舅姑以纺绩自给守志四十年足迹未尝出闾门里人称为女君子又马道逺妻王氏扶风通判衡女也幼年苦节艰难备尝以夀终【扶风志】
　　孙氏生贠赵一琴妻扶风人年二十余夫亡伯氏欲夺志令婢妾廹之氏自经頼邻妪救免伯又夺其产业且谋陨其孤氏避之他所辛苦保育授经训诲克底成立后伯夫妇俱殁氏自营塟祭抚遗女如己出人以为难五十余终【贾志】
　　彭氏举人李华先妻郿县人华为闻喜令有声卒于任氏舆榇归年未三十操持家政苦节终身【凤翔府志】
　　刘氏生贠尹祭汤妻陇州人夫故氏年二十八坚守苦节以纺绩自给有劝其再适者氏正色拒之生平言动不茍节操凛然为乡里所服【陇州志】
　　朱氏南郑人端静少言笑年十六字宋氏子未成礼而宋亡饮食不进孀母叶氏知其意动静与俱因慰之曰我无子汝死我将何依然女终惧有再婚之命也至七日母不及视遂缢死郡邑申上建坊曰贞烈【汉中府志】
　　潘氏南郑冯衮妻年二十二衮亡甘贫守节卒年六十六【汉中府志】
　　张氏褒城庠生张云鹏继妻年二十而寡张前妻生子方五嵗氏视如己出敎育成立夀六十九卒【汉中志】
　　张氏生贠张兆禄妻洋县人归未几而兆禄病氏侍奉汤药昼夜不懈后兆禄卒氏誓以死殉家人严守之不得死氏乃潜藏利刄于衣帯间俟殓毕家人恸哭氏乗间自刎于柩侧遂合塟焉事在天启时【汉中府志】
　　王氏西乡诸生符廷瑀妻瑀亡氏以死殉廵按刘廷宣以闻勅建贞烈坊【西乡志】
　　王氏指挥杨国祯继妻宁羌人年十七适杨爱前妻幼女如己出越三年生子甫百日而杨殁氏坚志立节育子长袭父职孀居六十余年【汉中志】
　　张氏宁羌生贠蔡延聘妻年二十四蔡故蔡继母过严而家甚贫氏委曲奉养卒得其懽事闻建坊旌表张四聪妻蔡氏年二十二夫故子幼孝事翁姑苦节至八十三卒里民赵洛妻孙氏年十九洛逝子甫数月氏抚子事亲孝慈兼至有司旌之【贾志】
　　张氏总兵谢朝恩妾榆林人恩死自缢又王氏纪总兵世楹仆纪儒妾也儒亡其夕即儒柩缢以死【延绥志】
　　习氏威武堡彭翀霄妻年二十而寡抚孤守节至六十七卒子士以孝称【延绥志】
　　景氏镇靖堡杜有秀妻年二十六而寡抚四嵗孤子歴凶荒守节至八十四卒【延绥志】
　　喻氏兴安生贠张应干妻年二十九夫故誓欲自尽或曰氏死子将谁依意稍解勤劳家政早夜课子不窥门见齿者三十余年院道表其门里民郑朝纲妻曹氏夫亡年二十三而寡矢志坚贞抚子成立【兴安志】
　　王氏紫阳生员余养龙妻夫早逝氏年幼矢志无他孝事翁姑严训二子凛节四十余年天启七年旌表【紫阳志】
　　王氏汉隂生贠闵进孝妻年二十五而夫亡矢志抚孤甘贫励节坚守四十年【汉隂志】
　　白氏汉隂温以恭妻以恭卒氏年二十三嵗守志不二奉姑育子苦节三十余年又魏奉仪妻温氏年二十六而寡生子未周甘贫守节三十余年任砻妻杨氏亦年二十六而寡遗孤三月抚育成立守节四十余年【汉隂志】
　　骆氏汉隂生贠解鹤妻陈氏蓝敏妻李氏里民刘大论妻皆守志节妇也骆年二十三而寡子幼孤寠竭力以事衰姑一十六年陈年二十四而寡守节三十六年李年二十七而寡守节四十余年【贾志】
　　赵氏汉隂蓝煽妻陈氏蓝习妻夫亡守节敎子有方院道旌表【贾志】
　　任氏商州监生叶御邦妻夫亡年十九守节终身【贾志】王氏万县主薄葛坤妻商州人坤以勦贼死于难氏苦守终身【贾志】
　　王氏镇安沙仲妻解氏同县张镗妻也夫亡守志苦节终身【镇安志】
　　朱氏贡生绍孔女也许字谢姓子未嫁随父任夫病故遂投江而死【镇安志】
　　崔氏夏民表妻雒南人年二十八孀居时翁司敎吴堡卒于官崔倾资归榇致孝于继姑守节敎子四十年又恩选刘汉英妻王氏年二十四而寡守节终身里民王柱妻刘氏年二十七而寡守节四十三年孝姑抚子邑令俱加旌表焉【贾志】
