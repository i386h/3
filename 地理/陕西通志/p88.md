<!-- { "loadSidebar": true } -->
　　种金坪　在县西南七十里【县册】在好畤镇西北【县志】明月山　在县西南八十里夜望之如月【雍胜畧　亦见干州及扶风县】
　　峗山　在县西南九十里【雍胜畧亦见干州】
　　五峰山【即温宿山宿一作秀又作修一名三阳山】在县东南八十里南界干州东界醴泉发脉于分水岭连延七十里陡起五峰为九嵕山昭陵之祖脉其下有三女塜或传为邑田氏三贞之墓未详山上寺内有寳泉旱祷则应【县志】永夀县有温修山一名温秀山【寰宇记】温秀山实三阳山也谓之温秀盖习俗讹耳【开山图　详见醴泉县】
　　烈山　在县东三里上有烈山神祠【雍胜畧】
　　灰堆山　在县东三十里【县志】
　　漠谷水【一名安阳泉又名沐浴泉】在县西北二里一名沐浴泉南流八十里入干州之夹道河又至武功为游凤河其水常温宜沐浴故名【县图】源出髙泉山本名安阳泉南流迳漠谷谓之漠谷水【寰宇记】
　　锦川河【一名沙凹河】在县西南六十里一名沙凹河流五十里入于干州之龙塘合漠谷水【县册】川中石多锦文故名【贾志】在好畤镇东源出麟游县来经县西南合于安阳水【县志】
　　泔河【一名东河】在县东一里一名东河自分水岭东南流九十里入干州界
　　指盘河　在县东南四十里彭村里山势旋其水不涸不溢【西安府志】
　　大峪河　在县北十余里源出分水岭东北流入邠州界【县册】
　　庵头沟水　在县东五十里【县志】大乗沟水在县东北四十五里永夀坊又圣母沟水在县东北五十里其水俱东北流入于泾【县图】
　　麻子沟【子一作池】在县南十五里古多沤麻于此【西安府志】石泉　在县东一里水从石穴中出【西安府志】
　　吕公泉【一名惠民泉】在县北五里【县图】邑无井泉宋吕大防为令行近境得泉二欲导之入城而地势髙下不一乃用考工置臬法凖之不旬日间疏为渠又益民泉在县西北三里旧流入街市居民便之【西安府志】邑人白用字器之至大二年间行至北郭五里许俯瞷流泉汩汩而南乃以锸掘地得导水瓦沟金旧制也续瓦引流直逹城内民利赖之【贾志】源出分水岭有三泉滙为一亦谓之吕公惠民泉金太和中主簿邢珣元延祐中白处士重修后渐湮废康熈九年知县张焜修复嗣以地震瓦沟压裂雍正十年知州王以观又修治之有碑记其事【县册】
　　灵泉　在县北七里遇旱其上有雾即雨【西安府志】
　　瀑布泉　在县西南十八里祁家坡飞流直下产妇汲之则水缩禳祭之乃复出又甘井在县西南二十五里【县志】
　　美井　在县南四十里【县志】
　　醴泉【一名神泉】在县东南三十五里彭村有土桥水过桥南泄涧下久旱闻泉中吼声则雨以秽物投之则水不逾桥渗入土中待秽尽水乃复出人呼神泉【县志】
　　平泉　在县东二十里平地涌出味甘久旱不涸【县志】漆泉　在县东北四十五里其色如漆【西安府志】
　　邠州
　　紫薇山　在州城内西南隅连跨外郭上有宋金时屯兵故砦【州志】山有后稷砦相传内有宅宋杨延昭所居【雍大记】
　　豳山【一名凤凰山又名豳岩又名安定岩】在州治南城垣所依又夀山在城东南山髙而顶平上有居民及茂林修竹之胜【贾志】豳山岩壑欹嵚委曲百折瀑布飞溅一名安定岩【方舆胜览】立州依以为城陡峻险固易守难攻【雍大记】豳山亦名凤凰山俗以为周初凤凰所栖地左列夀山前依涧水亦谓之邠岩又履迹坪在城南门外俗传为姜嫄履迹处【州志】五龙原在豳山之麓或以为即诗所云瞻彼溥原者【州册】五龙原在新平县南三里原侧有五泉水因名【元和志　新平故城即今治】
　　龙柏山　在州北三十里山形髙耸上多丛柏【州志】明岨山　在州西十里其麓有水洞有水流出深不可测唐贞观中凿山为连珠小窍形肖飞阁每嵗元宵民率张灯于此以祈年又相近有白兔崖崖石青赤兔形白色【州志】
　　陈阳原　在州西南【州图】后魏于陈阳原上置白土县【元和志　白土故城在州西南】白土水流经白土原东陈阳原西【寰宇记按此则陈阳原西又别有白土原也】
　　贺家谷　在州西南为唐贺桂故宅【州志】
　　夏侯坡　在州东五里又蒲泽谷在州东七里相传宋潘邠老读书处泉流如带石洞尚存【州志】
　　豳谷　在州东北三十里旧三水县即公刘立国处【雍大记】
　　泾水　在州北三里自长武县流入又东南入淳化界【禹贡锥指】西北自宜禄界流入【元和志　唐宜禄今属长武县】新平倚有泾水【金史地理志详见图考】
　　黑水河【即汭水一名宜禄川一名逹溪川】在州西四十里与长武县接界其流入泾【州志】汭水在邠州又东迳宜禄川俗谓之宜禄川水【潜确书】逹溪川源出陇之五马山迳灵台县为西川至邠州入泾邠志云梁山黑水即此【贾志】
　　安化河　在州西二十里北流入泾【州志】
　　水河【即漆水一名白土川】在州西十里【州图】民之初生自土沮漆【诗经大雅】太王去邠渡漆沮逾梁山至岐下【史记周本纪】公刘迁豳居漆沮之地【郑氏注】漆县故城在邠州新平县沮水不知所在【后汉书注　漆县今属麟游】漆水在新平县西九里北流注于泾今麟游县亦有漆水与此异【元和志】按水经注云漆水自宜禄界来又东过漆县北以此验之即邠州所理是也今县西九里有白土川东北流迳白土原东陈阳原西或恐即汉之漆水但古今异名耳今麟游县东南亦有漆水南流与杜阳水合非汉之漆水也【寰宇记　辨见麟游县】
　　洪龙河　在州城西或以为即诗之过涧【州志】源出州南孙村北流入泾河【州册】
　　南河　在州城东或以为即诗之皇涧【州志】南河水源出州南张家堡北流入泾河【州册　按皇过二涧文翔凤以三水之支唐梁渠二川当之与此不符】
　　三水河【即汃水】在州东北三十里【西安府志】即汃水西南流入泾河【州册】
　　大峪河　在州东三十里源出州南永夀界之分水岭迳新庙头离州七十里东北流入泾河【州册】公主川在州东南唐姜庆尚新平公主赐第于此【州志】
　　清溪　在州西南三十里与麟游接界【州册】
　　西湖　在州西北隅有范文正公眉夀堂故址【州志】石龙涡　在州西北十里隔泾河【州册】山中斗峻人鲜能至间有至者言涡乃一大坎中刻石为龙形然不知埋自何时延祐碑谓祷雨以器取水迎至城隍祠雷即隐隐起座隅久之大雨霶霈【明都穆石龙涡记】
　　仰天池　在州西南七十里今涸【州志】
　　狼乳沟　在州南俗传即平林寒氷之地【州志】即弃后稷狼乳处【雍胜畧】
　　惠民泉　在州西翠云庵下【州志】
　　锦谷泉　在州东南【州志】
　　惠济泉　鸣玉泉　一碗泉　俱在州东三里又州城东门外有泉出南庵清冽可饮居民呼为南庵水【州册附考】新平倚有潘水【金史地理志按此水无考】　邠州有要策池宋太平兴国中白龙见于此【册府元　按贾志征宁县东六十里有要册湫疑即此则池当在州东北接征宁界】
　　三水县
　　豳山【一名翠屏山一名挂榜山】在县治南县城踞其上亦名翠屏山大雅所谓南冈者也【贾志】亦名挂榜山其上有孙真人行祠【县志】
　　凤凰山　在县治西北隅旧有阿陡堡【县志】
　　鸡阜山　在县东里许旧县城址在其前盘廻突耸俯视邑隍【县志】
　　后峪　在县北十里又县北二十里为大峪又县北三十里为北峪【西安府志】
　　白虎峪　在县西北十五里茂草四围长峪七折即唐郑谷诗所云峪评白虎藏岩洞也【县志】
　　马岭山　在县西北六十里【县册】俗名箭栝岭抵庆州界马岭水所出【寰宇记】
　　豳原　在县西十里豳城在原上史记云武王登豳之阜以望商邑盖登此也【括地志】
　　焦家山　在县南五里【县志】
　　甘峪　在县南十里【西安府志】路出长安为孔道南上五里长坂通古公原【县志】
　　栁峪　在县南三十里【州志】
　　佛面坡　在县东南五十里【县图】黑石岩在县东南五十里石门山西其岩色黝缁似漆壁立万仞【名山记】
　　肖墖山　在县东七里形似浮图【贾志】窰峪义峪麻峪皆在其下【西安府志】峻耸干云亦石阙之支也其相近有白石洞邑人文倬天种桃百株春月绀红如锦改名桃源【县志】
　　石嘴山【一名马阙】在县东十五里三面壁立惟一径可通亦名马阙【县志】
　　蒲峪　在县东二十五里【西安府志】
　　堡岭　在县东三十里即汉之左谷岭有元人所建兰若而一支旁出俗名龙嘴文少苍种柏千株易名龙山絶顶有泉名龙泉亦名天池泉两面石壁数仞泉自岭直下径达堡中昔元人避兵据堡岭汲饮不絶者赖此【县志】
　　中岭【中一作仲】在县东三十里堡岭之右峭壁三百尺下临汃水髙下穴数十可容数百人相传为汉卢芳所凿今名官家洞宋元明之季民多避兵于此【贾志】官家石洞前对石门山后负两女砦左有堡岭寺右有鸡阜山盖先贤造作之遗迹【石洞碑】中岭岩覆数丈可避风雨其麓有官家洞亦名飞云洞相传即古公时之陶复陶穴也又桑村洞在官家洞左或谓为元御史桑哥失里所穿门依碧流崖悬翠霭今为览胜之地【县志】
　　刘家山　在县东四十里旧有炭窠康熈四十年久雨崩陷遂失其利【县志】
　　石门山【一名石阙】在县东六十里相传为秦太子扶苏赐死处碑刻剥落不可考【贾志】五丈渠水出云阳县石门山【水经注　云阳县今属淳化】三水有石门山【金史地理志】石门山在汉名石阙髙峻挿天对峙如门汉武时于此立关其北为戴家山林木阴翳千岩环拱又其南为攒天岭峻矗切云文太青改名扪天又扶苏庙下有湫亦名干湫祈雨防诚则应湫如甘露或见于屋梁树杪间注之瓶以祷此湫之神异者【县志　石门山又见淳化耀州】
　　兰陵山　在县东六十里【县册】
　　观音崖　在县东北二十五里藤萝垂阴涟漪绕径中有灵湫深不可测旱祷辄应谓之观音湫又崖之右有赵家洞一名琅天洞深邃寛平内有石屋又流石洞在赵洞右洞开谷中环绕如城而外复有两岩对峙如门【县志】
　　蟠龙山　在县东北三十五里【县志】
　　两女砦山　在县东北七十里地势髙耸南望平衍其麓有两冢相传为秦扶苏二女葬处【县志】其相近有神林山【县册】
　　分水岭　在县东北九十里接耀州界脉自子午岭来北入大漠东为延州西为庆州【县志　亦见耀州】
　　勅修川【一名罗川】在县东北三十里【县册】三水县有罗川水【金史地理志】因后秦姚襄得名源出分水岭南流合皇涧入泾【县志】
　　支唐川【即皇涧一名陵水】在县北二十里自庆阳府征宁县流入【县图】夹其皇涧【诗经大雅】水经注云大陵小陵水出巡和南殊川西南迳宁阳城陵水即皇涧也【寰宇记】在溥原之后涧大故称皇俗谓之支唐川【县志】
