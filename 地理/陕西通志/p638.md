<!-- { "loadSidebar": true } -->
　　武德六年二月庚戌幸温汤戌午校猎于骊山获白鹿甲寅至自温汤三月乙未幸昆明池宴从官极欢而罢【册府元】
　　夏四月段德操攻梁师都破之
　　师都为德操所破六年其将贺遂索周以所部十二州降德操悉兵攻之防东城师都保西城不敢出求救于突厥颉利颉利以劲兵万骑赴之先是稽胡大帅刘仚成以众赴师都因防见杀其下疑惧乃多叛师都日益蹙遂徃朝颉利教使南畧故突厥盗边无寜歳【唐书梁师都传按师都时据夏州】
　　六月突厥冦匡州
　　突厥冦匡州与屯将相胜负【唐书突厥传按匡州今套内】
　　冬十月帝如华隂
　　十月己未幸华隂庚申校猎于白鹿原十一月丁亥校猎于华山之隂十二月甲寅至自华隂【册府元】
　　七年夏五月作仁智宫六月帝如仁智宫
　　五月丙戌作仁智宫六月辛丑幸仁智宫避暑【唐书髙祖纪】
　　秋闰七月突厥入冦遣秦王世民屯兵豳州以备之或説上曰突厥所以屡冦闗中者以子女玉帛皆在长安故也若焚长安而不都则突厥自息矣上以为然秦王世民谏曰陛下圣武龙兴光宅中夏精兵百万所征无敌奈何以突厥扰边遽迁都以避之贻四海之羞为百世之笑乎愿假数年之期请系颉利之颈致之阙下若其不效迁都未晚上曰善会有司奏突厥入冦诏世民元吉将兵出邠州以御突厥【通鉴】
　　八月突厥冦绥州
　　八月戊寅突厥冦绥州刺史刘大俱败之壬辰突厥请和【唐书髙祖纪】
　　秦王世民与突厥遇于豳州突厥受盟而还
　　武徳七年八月颉利突利二可汗举国入冦道自原州连营南上太宗时为秦王受诏北讨相与遇于豳州丑徒震骇因而请和太宗许之结盟而去【册府元】初闗中霖潦饟道絶军次豳州可汗万余骑奄至阵五龙坂以数百骑挑战举军失色秦王驰百骑掠阵大言曰国家于可汗无负何为深入我秦王也故来自与可汗决若固欲战我才百骑耳徒广杀伤无益也颉利笑不答又驰骑语突利曰尔徃与我盟急难相助今无香火情耶能一决乎突利亦不对王将絶水前颉利见兵少又闻与突利语隂相忌即遣使者来曰王无苦我固不战将与王议事耳于是引却秦王纵反间突利乃归心不欲战乃遣突利及夹毕特勒思摩请和帝许之突利遂自托于王为昆弟【唐书突厥传】
　　冬十月帝如庆善宫遂如终南十二月如跃龙宫十月丁卯如庆善宫辛未猎于鄠南癸酉幸终南山丙子谒楼观老子庚寅猎于围川【唐书髙祖纪】武德七年幸楼观以太牢祭隋文帝陵十二月丁卯幸跃龙宫戊辰校猎于髙陵庚午至自髙陵【册府元　按庆善宫在武功跃龙宫在髙陵】
　　八年夏四月帝如鄠六月幸太和宫
　　四月甲申幸鄠县猎于甘谷作太和宫丙戌至自鄠六月甲子如太和宫七月丙午至自太和宫【唐书髙祖纪按太和宫在长安城南五十里】
　　冬十月帝如周氏陂十一月如宜州
　　十月辛巳幸周氏陂校猎于北原壬午如跃龙宫十一月辛卯如宜州校猎于西原庚子讲武于同官癸丑猎于华池北原十二月辛酉至自华池【唐书髙祖纪】十二月庚辰腊帝曰腊猎以供宗庙朕当躬其事以申孝享之诚于是车驾廵狩于鸣犊泉之野是日宴从官赉物防帛各有差【册府元】
　　九年春三月帝如昆明池【八月太宗即位】
　　三月庚寅幸昆明池习水战壬辰至自昆明池【唐书髙祖纪】
　　帝如周氏陂
　　丙午如周氏陂乙卯至自周氏陂【唐书髙祖纪】
　　秋八月突厥入冦帝帅六师次于渭突厥受盟而还七月颉利自将十万骑袭武功京师戒严攻髙陵尉迟敬德与战泾阳获俟斤乌没啜斩首千余级颉利遣谋臣执失思力入朝以觇我因夸説曰二可汗兵百万今至矣太宗曰我与可汗当面约和尔则背之且义师之初尔父子身从我赐遗玉帛多至不可计何妄以兵入我都畿自夸盛彊耶今我当先戮尔矣思力惧请命萧瑀封德彛谏帝不如礼遣之帝不许系于门下省乃与侍中髙士亷中书令房龄将军周范驰六骑幸渭上与可汗隔水语且责其负约其众见帝皆惊下马罗拜俄而众军至旗铠光明部队静严因大骇帝与颉利按辔即麾军却而阵焉萧瑀以帝轻敌叩马谏帝曰我思熟矣非尔所知也夫突厥扫地入境以我新有内难谓不能师我若阖城彼且大掠吾境故我独出示无所畏又盛兵使知必战不意我能沮其始谋彼入吾地既深惧不能返故与战则克和则固制贼之命在此举矣是日颉利果请和许之翌日刑白马与颉利盟便桥上突厥引还萧瑀曰颉利之来诸将多请与战陛下不听既而果自退其防奈何帝曰突厥众而不整君臣唯利是视可汗在水西而酋帅皆来谒我我醉而缚之其势易甚又我勅长孙无忌李靖潜师幽州以须若大军蹑其后伏邀诸前取之反覆掌尔然我新即位为国者要在安静一与彼校杀伤必多彼败未及亡惧而修德与我为怨其可当耶今卧械巻铠啗以玉帛彼志必骄骄则亡之端也故曰将欲取之必固与之瑀再拜曰非臣愚所逮也【唐书突厥传】武德末年突厥至渭水桥控四十万太宗初亲庶政驿召卫公问防时发诸州军未到长安居人胜兵不过数万敌人精骑腾突挑战日数十合帝怒欲击之靖请倾府库赂以求和潜军邀其归路帝从其言敌兵遂退于是据险邀之乃弃老弱而遁获马数万匹玉帛无遗焉【隋唐嘉话】
　　太宗贞观元年春正月燕郡王李艺冦豳州统军杨岌讨斩之
　　正月辛丑李艺据泾州反艺之初入朝也恃功骄倨秦王左右至其营艺无故殴之上即位艺内不自安诈称奉宻勅勒兵入朝引兵至豳州豳州治中赵慈皓驰出谒之艺入据豳州诏长孙无忌为行军总管讨之慈皓闻官军将至密与统军杨岌图之事泄囚慈皓岌在城外觉变勒兵攻之艺众溃将奔突厥左右斩之传首长安【通鉴】
　　二年夏四月遣兵讨梁师都朔方人杀之以降
　　太宗以师都寖危乃谕以书使归不从诏夏州长史刘旻司马刘兰经畧之有得其生口者輙纵遣令为反间离其君臣之计频选轻骑践其禾稼有李正寳辛獠儿者皆其名将谋执师都事泄来降太宗遣右卫大将军柴绍殿中少监薛万均击之又使刘旻刘兰率劲卒直据朔方东城以逼之颉利可汗遣兵来援师都绍逆击破之进屯城下师都兵势日蹙其从父弟洛仁斩师都诣绍降以其地为夏州【旧唐书梁师都传】
　　四年春正月李靖破突厥颉利于铁山走之
　　四年正月靖屯恶阳岭夜袭颉利颉利窘走保铁山兵犹数万令执失思力来阳为哀言谢罪请内属帝诏鸿胪卿唐俭将军安修仁等持节慰抚靖知俭在敌所敌必安乃袭击之尽获其众颉利得千里马独奔沙鉢罗【唐书突厥传　按铁山今榆林府河套内】
　　二月帝如温汤秋九月如陇州冬十二月如鹿苑二月己亥幸温汤赐从官帛有差丙午至自温汤九月己卯如陇州十月辛丑校猎于贵泉谷赐将士帛有差甲辰校猎于鱼龙川亲自射鹿献获于太安宫十一月甲子至自陇州十二月甲辰猎狩于鹿苑见野人多蓝缕遣侍中王珪赈赐贫人焉乙巳至自鹿苑【册府元　按武德元年分京兆之髙陵置鹿苑县】
　　五年春正月帝如昆明池冬十二月如温汤
　　贞观五年正月癸酉大搜于昆明池蕃夷君长咸从帝谓髙昌王麴文泰曰丈夫在世乐事有三耳天下太平家给人足一乐也草浅兽肥以礼田狩弓不虚发箭不妄中二乐也六合大同万方咸寜张乐髙宴上下欢洽三乐也今日王可从禽明当欢防耳丙子至自昆明池亲献禽于太安宫【册府元】十二月壬寅幸温汤癸卯猎骊山赐新丰髙年帛戊申至自温汤【唐书太宗纪】
　　六年春三月帝如九成宫
　　贞观六年三月戊辰幸九成宫发使存问髙年鳏寡【旧唐书太宗本纪】马周上疏曰臣窃惟太上皇春秋已髙陛下宜朝夕视膳今所幸宫去京三百余里太上皇情或思感而欲即见陛下何以赴之今行本为避暑然则太上皇尚留热所而陛下自逐凉处温凊之道臣窃未安然勅书既出愿示速返之期以开众惑【马周传按九成宫即隋仁夀宫髙祖更名万年宫在今麟游县】
　　秋闰八月帝如岐州九月如庆善宫
　　贞观六年闰八月帝在岐州皇太子来朝丙申宴东宫官属赐帛各有差乙巳宴岐州父老赐帛各有差【册府元】九月己酉幸庆善宫十月乙卯至自庆善宫【唐书太宗纪】庆善宫上生时故宅也因宴赋诗被之管弦命曰功成庆善乐使童子八佾为九功之舞大宴会与破阵舞偕奏于庭同州刺史尉迟敬德预宴有班在其上者敬德怒曰汝何功坐我上任城王道宗谕解之敬德拳殴道宗目几眇上不怿而罢谓敬德曰朕欲与卿等共保富贵然卿居官数犯法乃知韩彭葅醢非髙祖之罪也敬德由是始惧而自戢【通鉴　按庆善在今武功县南】
　　七年夏五月帝如九成宫冬十二月如芙蓉园
　　五月癸未如九成宫十月庚申至自九成宫十二月甲寅幸芙蓉园丙辰猎于少陵原【少陵原在长安城南】戊午至自少陵原【唐书太宗纪】
　　帝从太上皇幸未央宫
　　戊午从上皇置酒故汉未央宫上皇命突厥颉利可汗起舞又命南蛮豪长冯智戴咏诗既而笑曰一家自古未有也帝奉觞上夀曰今四方入臣皆陛下教诲非臣智力所及昔汉髙祖亦从太上皇置酒此宫妄自矜大臣所不取也上皇大悦殿上皆呼万歳【通鉴】
　　八年春三月帝如九成宫
　　三月庚辰如九成宫十月甲子至自九成官【唐书太宗纪】
　　冬十月作永安宫
　　上屡请上皇避暑九成宫上皇以隋文帝终于彼恶之十月营永安宫为上皇清暑之所未成而上皇寝疾不果居【通鉴　按永安宫在西安府治东北五里初名永安改曰蓬莱又改曰大明】
　　十二月治兵
　　十二月丁卯从太上皇阅武于城西【唐书太宗纪】
　　十二年春二月帝如长春宫冬十月如始平
　　二月甲戍如长春宫乙亥猎于河濵闰二月丙戍至自长春宫十月己卯猎于始平乙未至自始平【唐书太宗纪】
　　十三年春正月帝如三原谒献陵夏四月如九成宫正月乙巳拜献陵赐宿卫陵邑郎将三原令爵一级丁未至自献陵四月戊寅如九成宫十月甲申至自九成宫【唐书太宗纪】
　　突厥结社率反伏诛
　　初突利可汗之弟结社率入朝为中郎将久不进秩隂结故部落四十余人作乱夜袭御营折冲孙武开等率众奋击久之乃退驰入御廏盗马北走追获斩之【纲目】
　　冬十二月帝如咸阳校猎
　　十二月壬辰猎于咸阳癸巳至自咸阳【唐书太宗纪】
　　十四年春二月帝如温汤冬闰十月如同州
　　二月壬午幸温汤辛卯至自温汤【唐书太宗纪】闰十月乙未幸同州甲辰狩于尧山庚戌舆驾还宫【册府元】刘仁轨为栎阳丞上将幸同州校猎仁轨上言今秋大稔民收获者十才一二使之共承猎事治道葺桥动费一二万功实妨农事愿少留銮舆旬日俟其毕务则公私俱济上赐玺书嘉纳之【通鉴】
　　十二月帝如樊川校猎
　　十二月壬辰腊校猎于樊川遇大雪其夜解围乙巳舆驾还宫【册府元】
