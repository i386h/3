<!-- { "loadSidebar": true } -->
　　惠庄长安儒生闻朱云折五鹿充宗之角乃叹息曰栗犊反能尔耶吾终耻溺死沟中裹粮从云云与言庄不能对逡巡而去拊心谓人曰吾口不能剧谈而此中多有【西京杂记】
　　韦贤字长孺鲁国邹人为人质朴笃志于学兼通礼尚书以诗教授号称大儒征为博士给事中进授昭帝诗迁光禄大夫詹事至大鸿胪宣帝即位以先帝师甚见尊重本始三年代蔡义为丞相封扶阳侯为相五嵗以老病乞骸骨赐黄金百斤加赐第一区丞相致仕自贤始薨諡曰节侯少子成字少翁少好学修父业以眀经擢谏大夫迁大河都尉初成兄为太常丞职奉宗庙典诸陵邑烦剧多罪过及贤病笃竟坐宗庙事系狱室家问贤当为后者贤恚恨不肯言门下生与宗家计议矫贤令以成为后成知非贤雅意即阳病狂征至长安当袭爵以病狂不应召丞相御史以成实不病劾奏之诏勿劾引拜成不得已受爵宣帝髙其节以为河南太守初帝宠淮阳宪王欲以为嗣久之欲感风宪王辅以礼让之臣召拜成为淮阳中尉诏与萧望之及五经诸儒杂论同异于石渠阁条奏其对永光中代于定国为丞相七年守正持重不及父贤而文采过之建昭三年薨諡曰共侯初贤以昭帝时徙平陵成别徙杜陵病且死乞骸骨归葬父墓上许焉【汉书本传】韦贤治诗事博士大江公及许生又治礼子成成及兄子赏以诗授哀帝至大司马车骑将军由是鲁诗有韦氏学【汉书儒林传】
　　张山拊字长賔平陵人事小夏侯建为博士论石渠至少府授同县李寻郑寛中少君山阳张无故子儒信都秦恭延君陈留假仓子骄由是小夏侯有郑张秦假李氏之学【汉书本传】
　　郑寛中平陵人有隽才以博士授太子成帝即位赐爵闗内侯食邑八百户迁光禄大夫领尚书事防疾卒谷永上疏曰郑寛中有颜子之美质包商偃之文学总五经之妙论立师傅之显位卒然早终宜加葬礼赐之令諡上吊赐甚厚【汉书本传　按汉书载张山拊师事夏侯建授同县李寻郑寛中寻之学术源流似与寛中相等及考寻本传言寻治尚书与寛中同师寛中守师法教授寻独好洪范灾异虽其説王鳯以进贤臣谏哀帝以逺外戚议论不无可采但洪水为灾之説不应于前而一闻夏贺良等改元易号增益漏刻之邪言更附和于后卒以左道乱政流徙炖煌身败名裂班史不列之儒林传中自有深意今附识于此不欲假托经术者与儒林诸贤同传也】
　　士孙张字仲方平陵人受易于五鹿充宗为博士官至给事中家世传业【册府元龟】
　　郭威字文伟茂陵人好读书以谓尔雅周公所制而尔雅有张仲孝友张仲宣王时人非周公之制明矣尝以问子云子云曰孔子门徒游夏之俦所记以解释六艺者也家君以为外戚传称史佚教其子以尔雅尔雅小学也又记言孔子教鲁哀公学尔雅尔雅之出逺矣旧传学者皆云周公所记也张仲孝友之类后人所足耳【西京杂记】
　　苏竟字伯况平陵人平帝时以明易为博士讲书祭酒善图纬能通百家之言王莽时拜代郡中尉时匃奴扰乱北边竟终完辑一郡光武即位就拜代郡太守建武五年诣京师拜侍中以病免初延岑防军邓仲况拥兵据南阳阴县为防刘歆兄子龚为其谋主竟时在南阳与龚书晓之仲况与龚遂降龚字孟公长安人善议论扶风马援班彪竝器重之竟终不伐其功潜乐道术作记诲篇及文章传于世年七十卒【后汉书本传】
　　许商长安人善为算着五行论歴四至九卿号其门人沛唐林子髙为徳行平陵吴章伟君为言语重泉王吉少音为政事齐炔钦幼卿为文学王莽时林吉为九卿自表上师家大夫博士郎吏为许氏学者各从门人会车数百两儒者荣之钦章皆为博士徒众尤盛【汉书儒林传】
　　杜林字伯山茂陵人博洽多闻时称通儒初为吏王莽败盗起林与弟成俱客河西隗嚣素闻林志节深相敬待以为侍书林虽拘于嚣而终不屈节弟成物故嚣听林持丧东归既遣而悔追令刺客杨贤于陇坻遮杀之贤见林身推鹿车载致弟丧贤乃叹曰我虽小人何忍杀义士因亡去光武征拜侍御史引见问以经书故旧及西州事甚恱之京师大夫咸推其博洽为光禄勲内奉宿衞外总三署周密敬愼选举称平羣臣上言宜增科禁诏下公卿林奏曰人情挫辱则义节之风损法防烦多则茍免之行兴臣愚以为宜如旧制帝从之顷之代朱浮为大司空博雅多通称为任职相明年薨帝亲自送除子乔为郎【后汉书本传】林从张竦受学于西州得漆书古文尚书常宝爱之衞宏徐巡皆受林学出示宏曰林流离兵乱常恐此经将絶何意衞子徐生复能传之古文虽不合时务然礼失求之野古文不犹愈于野乎愿诸生无悔所学古文遂传于世【东观记】
　　贾逵字景伯平陵人父徽从刘歆受左氏春秋兼习国语周官又受古文尚书于涂恽学毛诗于谢曼卿作左氏条例逵传父业弱冠能诵左氏传兼通五家谷梁之説自为儿童常在太学不通人间事身长八尺二寸诸儒为之语曰问事不休贾长头性恺悌多智思倜傥有大节尤眀左氏传国语为之解诂上疏献之显宗重其书写藏秘馆时有神雀集宫殿官府帝召逵问之对曰昔武王终父之业鸑鷟在岐宣帝威懐戎狄神雀仍集此胡降之征也帝勑兰台给笔札使作神雀颂拜为郎肃宗立降意儒术好古文尚书左氏传召逵入讲帝善其説使发出左氏传大义长于二传者逵条奏曰左氏义深于君父公羊多任于权变帝嘉之令逵自选公羊严颜诸生髙才者教以左氏和帝即位以逵为侍中领骑都尉内备帏幄兼领秘书近署甚见信用逵所着经传义诂及论难百余万言学者宗之后世称为通儒【后汉书本传】
　　李育字元春扶风漆人少习公羊春秋沈思专精博览书传知名大学深为同郡班固所重固荐育于东平王苍由是京师贵戚争徃交之州郡请召育到辄辞病去常避地教授门徒数百渉猎古学尝读左氏传谓不得圣人深意作难左氏义四十一事建初元年衞尉马廖举育方正为议郎后拜博士四年诏与诸儒论五经于白虎观育以公羊义难贾逵往返皆有理证最为通儒再迁尚书令及马氏废育坐为所举免归嵗余复征再迁侍中卒于官【后汉书本传】京兆祭酒晋冯结发修身白首无违好古乐道元黙自守古人美行时俗莫及扶风掾李育经明行着教授百人客居杜陵茅室土阶京兆扶风二郡更请徒以家贫数辞病去虽前世名儒韦平孔翟无以加焉京兆督邮郭基孝行着于州里经学称于师门政务之绩有絶异之效【班兰台集】
　　杨政字子行京兆人少从范升受梁丘易善説经书京师语曰説经铿铿杨子行教授数百人范升尝为出妇所告坐系狱政乃肉袒以箭贯耳抱升子潜伏道旁车驾持章叩头曰范升一子今适三嵗孤孑可哀武骑虎贲举弓射之不肯去旄头又以防义政伤胸犹不退泣请感帝诏出升政由是显名为人不拘小节果敢自矜然笃于义时帝壻梁松皇后弟隂就皆请与交友政每言论切磋恳至不为屈挠建初中官至左中郎将【后汉书本传】
　　鲁丕字叔陵【恭弟平陵人】性沈深好学兼通五经以鲁诗尚书教授为当世名儒建初元年举贤良方正除议郎迁新野令期年州课第一擢拜青州刺史元和元年拜赵相门生就学者常百余人闗东号曰五经复兴鲁叔陵永元二年迁东郡太守丕在二郡为人修通灌溉百姓殷富数荐达幽隠名士明年拜陈留太守十三年迁侍中免永初二年诏公卿举儒术笃学者大将军邓隲举丕复为侍中左中郎将再为三老七十五卒于官【后汉书本传】
　　摰恂字季直伯陵之十二世孙也明礼易遂治五经博通百家之言又善属文词论清美扶风马融沛国桓驎等自逺方至者十余人既通古今而性复温敏不耻下问故学者宗之隠于南山之阴永和中博求名儒公卿荐恂行侔颜闵学拟仲舒文参长卿才同贾谊由是公车征之不诣大将军窦武举贤良不就清名显于世以寿终【高士传】
　　宋登字叔阳长安人父由为太尉登少传欧阳尚书教授数千人为汝隂令政为明能号称神父迁赵相入为尚书仆射顺帝以登明识礼乐使持节临太学奏定典律转拜侍中数上封事抑退权臣由是出为颍川太守市无二价道不拾遗病免卒于家汝阴人配社祠之【后汉书本传】
　　三国
　　吉茂字叔畅冯翊池阳人世为着姓好书不耻恶衣恶食而耻一物之不知建安初闗中始平茂与扶风苏则共入武功南山隠处精思数嵗州举茂才除临汾令居官清静吏民不忍欺之转为武徳侯庶子后又为武陵太守不之官转酂相以国省拜议郎黄初中病亡茂修行从少至长冬则被裘夏则短褐行则步渉食则茨藿臣役妻子室如悬磬其或馈遗一不肯受虽不以此髙人亦心疾不义而富且贵者【三国志常林传注】
　　董遇字季直性质讷而好学兴平中闗中扰乱与兄季中依将军段煨采梠负贩而常挟持经书投闲习读其兄笑之而遇不改建安初王纲小设郡举孝防稍迁黄门侍郎旦夕侍讲为天子所爱信转为冗散常侍黄初中出为郡守明帝时入为侍中大司农数年病亡初遇善治老子又善左氏传更为作朱墨别异人有从学者遇不皆教而云读书百徧而义自见从学者言苦无日遇言当以三余或问三余之意遇言冬者嵗之余夜者日之余阴雨者时之余由是诸生少从遇学无传其朱墨者【魏略】遇子绥位至秘书监亦有才学【世语】
　　隗禧字子牙京兆人世单家少好学初平中客荆州担负经书每以采梠余日则诵习之太祖定荆州诏署军谋掾黄初中为谯王郎中王宿闻其儒者虚心从学禧亦敬恭以授王由是大得遗赐以病还拜为郎中年八十余以老处家就学者甚多禧既明经又善星官常仰观天文叹息谓鱼豢曰天下兵戈尚有未息如之何豢又尝问左氏传禧答曰欲知幽微莫若易人伦之纪莫若礼多识山川草木之名莫若诗左氏直相斫书耳不足精意也豢因从问诗禧説齐韩鲁毛四家义不复执文有如讽诵又撰作诸经解数十万言未及缮冩而得聋后病亡【三国志王肃传注】
　　晋
　　董景道字文博农人少而好学千里追师所在惟昼夜读诵略不与人交通明春秋三传京氏易马氏尚书韩诗皆精究大义三礼之义专遵郑氏着礼通论非驳诸儒演广郑防永平中知天下将乱隠于商洛山衣木叶食树果弹琴歌笑以自娯毒虫猛兽皆绕其傍刘元海及聪屡征皆碍而不达至刘曜时出山庐于渭汭曜征为太子少傅散骑常侍并固辞竟以寿终【晋书本传　按晋世崇尚虚无废弛名教故通经学古之士寥寥无几其载在儒林者有京兆韦謏字宪道雅好儒学善著述综羣言秘要尝着伏林三千余言演淊典林二十三篇凡所作述皆深博有才义但考其本传始仕刘曜又仕石勒后又仕冉闵腼颜贪爵歴仕三姓而又不能容黙自保卒杀身于凶暴之手生平事迹一无足取所谓名儒而行非者兹不敢狥旧滥入使真儒与伪儒同传也】
　　北魏
　　梁祚北地泥阳人父邵为济阳太守祚笃志好学歴治诸经尤善公羊春秋郑氏易常以教授有儒者风与幽州别驾平恒有旧侨居于蓟积十余年虽覊旅穷窘而著述不倦辟秘书中散稍迁秘书令后出为统万司马征为散令撰并陈寿三国志名曰国统又作代都赋颇行于世清贫守素不交势贵年八十七卒子元有父风少子重相州鎭北府参军事【魏书本传】
