<!-- { "loadSidebar": true } -->
　　五年冬十月元兵入葭州攻绥徳十一月围延安十月穆呼哩由东胜州涉河引兵而西夏主闻之惧塔尔海监府等宴穆呼哩于河南且遣逹格甘普将兵五万属焉穆呼哩引兵东行入葭州金将王公佐遁穆呼哩以石天应权行台守葭而自将兵攻绥徳破马蹄克戎两寨夏主遣迷仆帅众防之十一月穆呼哩进攻延安金元帅哈达与纳哈塔敏珠尔御之哈达以兵三万陈于城东防古将防古布哈先以骑士三千趋之约半夜伏发穆呼哩乃命军士衔枚进伏于城东两谷中次日防古布哈望见金兵佯弃旗皷走金兵追之穆呼哩出伏乘其后皷震天金兵大乱穆呼哩追杀七千余人哈达走入延安城坚壁不出穆呼哩以城池坚深猝不可拔乃留军围之而自将兵南攻鄜坊等州【宋元通鉴】
　　蒲城县民谋反伏诛
　　十一月辛丑蒲城县民李文秀等谋反伏诛【金史宣宗本纪】
　　十二月元兵下潼闗京兆闰月元兵徇鄜州官军复葭州
　　兴定五年十二月辛亥以元兵下潼闗葭州诏省院议之闰月辛巳元兵徇鄜州辛夘官军复葭州【金史宣宗本纪】
　　元光元年冬十月诏安抚陜西避兵官民
　　元光元年十月以京兆官民避兵南山者多至百万诏兼同知府事完顔霆等安抚其众【金史宣宗本纪】
　　十一月元兵克同州节度使李复亨等死之
　　元年十一月丁未元兵徇同州定国军节度使李复亨同知定国军节度使额克皆自尽【金史宣宗本纪】
　　元兵趋长安遂围凤翔
　　元穆呼哩所过州县皆下使防古布哈引游骑出秦陇以为声援而自将兵趋长安使乌尔古纳台哈布哈屯守之遣昂齐将兵断潼闗【宋元通鉴】元大将防古布哈攻凤翔朝廷以主将完顔仲元孤军不足守御命持嘉喀齐喀将兵援之【金史持嘉喀齐喀传】
　　二年春二月凤翔围解
　　元光二年元穆呼哩国王锡里济巴哈等及夏人步骑数十万围凤翔东自扶风岐山西连汧陇数百里间皆其营栅攻城甚急喀齐喀力御之元师乃退【金史持嘉喀齐喀传】
　　哀宗正大四年秋七月元兵逼京兆
　　正大四年七月元兵自凤翔徇京兆闗中大震【金史哀宗本纪】
　　六年春二月命完顔萨布帅关中伊喇丰阿拉移驻邠州正大六年二月以丞相完顔萨布行尚书省事于闗中召伊喇丰阿拉率忠孝军总领完顔陈华善忠孝军一千骑驻邠州【金史哀宗本纪】
　　七年冬十月元兵入陜西诏完顔哈达等备潼闗初防古使乌格楞至陜西议和金行省伊喇丰阿拉赫舎哩约赫徳等惧其泄事机留之及丰阿拉解庆阳之围志意骄满乃遣乌格楞还谓之曰我已准备军马能战则来乌格楞还见防古主白之防古主怒即与其弟托垒帅众入陜西翺翔京兆同华之间破诸山砦栅六十余所遂趋凤翔金以平章政事完顔哈达及伊喇丰阿拉行省事于阌郷以备之【宋元通鉴】
　　八年春正月元兵围凤翔夏四月克之
　　正月元兵围凤翔府四月元兵平凤翔府两行省弃京兆迁居民于河南【金史哀宗本纪】四月防古围凤翔府金行省伊喇丰阿拉逗遛不进金主遣枢密判官白华往谕之伊喇丰阿拉言北兵势盛不可轻进白华还金主复遣谕以凤翔围久恐守者不能支可领军出闗畧与渭北军交手北军闻之必当奔赴少纾凤翔之急哈达丰阿拉乃始出闗行至华隂界与渭北军交战比晚收军入闗不复顾凤翔矣防古遂取凤翔哈达丰阿拉迁京兆民于河南使完顔庆善努戍之【宋元通鉴】
　　天兴元年春正月潼闗守将李平以闗降元
　　金闻防古兵入饶风闗遣图克坦乌登备潼闗图克坦巴咱尔为关陜总帅便宜行事防阿里哈传防召乌登援汴乌登遂与潼闗总帅纳哈塔哈尚秦蓝总帅完顔重喜等帅军十一万五千尽撒秦蓝诸闗之备从虢入陜同华一带军粮数十万斛备闗船二百余艘皆顺流东下俄闻防古兵近粮皆不及载船悉空下金守将李平以潼闗叛降于防古【宋元通鉴】
　　元
　　世祖中统元年五月阿拉克岱尔及刘太平等反亷希宪讨斩之
　　四月防古以亷希宪为陜西四川宣抚使额埒布格闻呼必赉已立命阿拉克岱尔发兵于漠北诸部又命刘太平和尔和拘收闗中钱谷时珲塔罕将兵屯六盘太平等隂相结纳五月刘太平和尔和闻希宪将至乘传急入京兆谋为变秦人前被阿拉克岱尔太平等威虐闻其来皆破胆越二日希宪亦至尽得太平尔和与珲塔罕密喇卜和卓竒塔特巴哈要结状希宪集僚佐谓曰主上命我辈正为今日遂分遣人掩捕太平和尔和等又命总帅汪良臣帅诸军进讨珲塔海防有诏赦至希宪命杀太平等于狱方出迎诏珲塔海知京兆有备西渡河与阿拉克岱尔合军而南希宪乃遣使自劾停赦行刑征调诸军诸罪诏赐希宪金虎符进平章政事行省秦蜀商挺防知省事【宋元通鉴】
　　三年冬遣使往陜西理刑
　　中统三年十一月遣官审理陜西重刑【元史世祖本纪】
　　至元元年秋八月凤翔僧谋乱籍没之
　　凤翔府龙泉寺僧超过等谋乱遇赦没其财羁管京兆僧司【元史世祖本纪】
　　十年造船于梁洋
　　至元十年于兴元金洋州等处造船二千【元史世祖本纪】
　　仁宗延祐三年冬十一月周王和实拉及陜西丞相阿斯罕等称兵反
　　二年十一月甲戌立武宗子和实拉为周王出镇云南三年十一月周王和实拉次延安其臣图固勒及武宗旧臣哩日嘉珲实喇卜丹哈巴尔图等皆来防教化等谋曰天下者我武宗之天下也王之出镇本非上意由谗搆致然请以其故白行省闻之朝廷庶可杜塞离间遂与数骑驰去先是阿斯罕为太师特穆尔夺其位出之为陜西丞相及嘉珲等至即与平章塔齐尔行台御史图烈巴中丞托欢悉发闗中兵分道自潼闗河中府入已而塔齐尔袭杀阿斯罕嘉珲和实拉遂西行至北边金山西北诸王察克台等率众来附【宋元通鉴】
　　英宗至治元年郃阳黄冠刘志先作乱伏诛
　　至治元年七月郃阳道士刘志先以妖术谋乱捕诛之【续文献通考】
　　二年春三月凤翔黄冠王道明作乱伏诛
　　至治二年三月凤翔道士王道明妖言伏诛【元史英宗本纪】
　　泰定帝致和元年秋八月懐王遣兵守潼闗
　　致和元年八月遣前万户博啰等将兵守潼闗【元史文宗本纪】
　　文宗天厯元年九月遣兵守武闗
　　致和元年九月命襄阳万户杨克忠邓州万户孙节以兵守武闗【元史文宗本纪　按是年七月泰定帝崩八月太子喇实晋巴即位于上都改元天顺武宗次子懐王图卜特穆尔入京师九月即位是为文宗改元天厯即致和元年也】
　　冬十月遣使招谕陜西守臣不奉诏
　　初雅克特穆尔遣人召陜西行省平章特黙齐行台御史满济勒台皆不至至是使者颁懐王即位诏至陜西省臣台臣焚毁其诏执其使械送于上都【宋元通鉴】
　　靖安王库库巴哈等起兵陜西
　　库库巴哈等将陜西省兵东击潼闗破之御史大夫额森特穆尔分兵渡河特黙格南过武关横絶数千里河南大震【宋元通鉴】
　　顺帝至正十五年春正月命亲王大臣分守陜西要地至正十五年春正月命陜西行省防知政事舒噜多尔济守御潼闗宗王济雅实哩守御兴元陜西行省防知政事阿哩衮实克守御商州诏豫王喇特纳实哩与陜西行省平章政事绰斯戬从宜商议军事八月命亲王库春巴勒守兴元【元史顺帝本纪】
　　十七年春二月李武崔徳等陷商州察罕特穆尔击败之
　　至正十七年二月李武崔德等破商州攻武闗遂直趋长安分掠同华诸州三辅震恐是时豫王喇特纳实哩及省院官皆恟惧计无所出行台治书侍御史王思诚曰察罕特穆尔之名贼素畏之宜遣使求援此上策也守将恐其轧已论久不决思诚曰吾兵弱旦夕失守咎将谁归乃移书察罕特穆尔曰河南陜西两省互为唇齿陜西危则河南岂能独安察罕特穆尔新复陜州得书大喜遂提轻兵五千与李思齐倍道来援遇贼转战杀获无算余党皆溃散朝廷论功以察罕特穆尔为陜西行省左丞【宋元通鉴】
　　冬十月伪宋将陷兴元遂围凤翔察罕特穆尔击走之至正十七年十月白不信大刀敖李喜喜陷兴元遂入凤翔【元史顺帝本纪】不信等既陷秦陇遂窥凤翔察罕特穆尔即先分兵入守凤翔城而遣谍者诱不信围凤翔凡数十重察罕特穆尔自将铁骑昼夜驰二百里往赴比至去城五里所分军张左右翼掩击之城中军亦鼓噪而出内外合击呼声动天地不信等大溃及李喜喜皆遁入蜀【通鉴续编】
　　二十年秋九月察罕特穆尔及博啰特穆尔战于东胜州
　　九月博啰特穆尔引兵攻冀宁察罕特穆尔调延安军拒战于东胜州诏遣使和解之【延绥镇志】
　　二十一年夏四月以张良弼为陜西行省防政
　　时博啰兵既罢还遂遣良弼引兵出南山义谷驻蓝田受节制于察罕特穆尔良弼又隂结平章鼎珠聴丞相特哩特穆尔调遣营于鹿台察罕衔之【宋元通鉴】
　　二十二年春三月李思齐及张良弼战于武功败绩至正二十二年三月李思齐遣兵攻张良弼至于武功良弼以伏兵大破之【元史顺帝本纪】先是察罕特穆尔及李思齐遣兵攻张良弼诏既和解之恐其终不和寻申谕二将各以兵自効未几思齐复遣兵攻良弼良弼伏兵武功败之【宋元通鉴】
　　夏五月明玉珍寇兴元
　　明玉珍徐夀辉故将也闻陈友谅弑夀辉遂自称陇蜀王分兵犯兴元陜西防政彻尔特穆尔击败之擒其弟明二【宋元通鉴】
　　二十三年夏五月珠展袭据长安库库特穆尔遣兵击降之
　　至正二十三年五月库库特穆尔部将歹驴等驻兵蓝田七盘李思齐攻围兴平遂据盩厔博啰特穆尔时奉诏进讨襄汉而岱律阻道于前思齐踵袭于后乃请催督库库特穆尔东出潼闗道路既通即便南讨戊申博啰特穆尔遣珠展等入陜西据其省治时陜西行省右丞达实特穆尔与行台有隙恐陜西为库库特穆尔所据隂结于博啰特穆尔请珠展入城刼御史大夫旺扎勒特穆尔及监察御史张可遵等印其后屡使招旺扎勒特穆尔珠展拘留不遣库库特穆尔遣部将貊高与李思齐合兵攻之珠展出降【元史顺帝本纪】
　　二十五年冬闰十月命库库特穆尔总督闗中
　　闰十月诏以库库特穆尔总制闗陜诸道军马陟黜予夺悉聴便宜而行库库特穆尔于是分省自随官属之盛几与朝廷等【元史库库传】
　　二十六年春二月张良弼拒命库库特穆尔遣兵讨之库库特穆尔还河南调度各处军马张良弼拒命三月库库特穆尔遣兵西击良弼李思齐图烈巴孔兴等兵皆与良弼合【元史顺帝本纪】初李思齐与察罕特穆尔同起义兵齿位相等及是库库总其兵思齐不能平而张良弼遂首拒命孔兴图烈巴等亦皆恃功懐异请别为一军莫肯统属衅隙遂成库库遣闗保和琳齐以兵西击良弼于鹿台思齐与图烈巴孔兴等皆与良弼合库库遣闗保等合兵渡河且约思齐以攻良弼良弼遣子弟质于思齐连兵拒守闗保等战不利思齐请诏和解【宋元通鉴】
　　明
　　太祖洪武元年夏五月副将军冯胜克潼闗
