<!-- { "loadSidebar": true } -->
　　莎鸡　六月莎鸡振羽【诗经豳风】如蝗而斑色毛翅数重其翅正赤或谓之天鸡六月中飞而振羽索索作声【陆疏】尔雅云螒天鸡樊光云小虫黒身赤头一名莎鸡李廵曰一名酸鸡郭璞曰樗鸡【孔疏】古今注曰莎鸡一名络纬谓其声如纺纬也【陆疏广要】樗鸡出岐州此有二种以五色具者为雄其青黒质白斑者是雌【唐本草】一名红娘子秋深生子在樗皮上【本草纲目】
　　螳螂　两臂如斧当辙不避故得当郎之名俗呼为刀蜋【本草纲目】土人呼为猴子【山阳县志】
　　蝉　五月鸣蜩【诗经豳风】如蜩如螗【大雅】鸣蜩蝉也螗蝉之大而黒色者有五德文清廉俭信【陆疏】秦晋之间谓之蝉【方言】蝉未脱时名转化相传言蛣蜣所化秀才韦翾家在杜曲尝冬中掘树根转化附于朽处怪之村人言蝉固朽木所化也翾因剖一视之腹中犹实烂木【酉阳杂爼】
　　蜣螂　一名蛣蜣一名推车客一名夜逰将军景曰其三四种【本草纲目　按今各郡县志俱有之】
　　蜉蝣　秦晋之间谓之蟝□【方言】似天牛而小有甲角出粪土中朝生夕死【郭注】
　　葛上亭长　景曰此虫六七月在葛花上黒身赤头如亭长之着衣赤帻故名也恭曰出雍州【本草纲目】
　　斑蝥　一名斑猫本草经云春食芫花为芫青夏食葛花为亭长秋食豆花为斑蝥冬入地中为地胆韩保升曰斑蝥七八月大豆叶上甲虫也黄黒斑文鸟腹尖喙【本草纲目　按临潼志有之】
　　蟪蛄　秦谓之蛥蚗或谓之蝭蟧或谓之蜓蚞西楚与秦通名也【方言】此虫立夏后至夜则鸣声如蚯蚓月令蝼蝈鸣者是也【本草衍义】蝼蛄即土猴【山阳县志　按蟪蛄穴土而居本草纲目亦名土狗故有土猴之称】
　　守宫　秦晋谓之守宫或谓之蠦【方言】俗名蝎虎【延长县志】蜥蜴　秦晋或谓之蜤易其在泽中者谓之易蜴【方言】山南处处有之【蜀本草】石龙子即蜥蜴也俗名蛇属儿【延长县志】蜤蜴俗名蛇防头圆色灰者名沙和尚【延绥镇志】比守宫稍大在野间【山阳县志】
　　蝎　蠀螬梁益之间谓之蛒或谓之蝎或谓之蛭蛒秦晋之间谓之蠧或谓之天蝼【方言】按尔雅云天蝼谓蝼蛄耳而方言以为蝎未详其义也【郭注】今陜郡皆有之【图经本草】全蝎葭州出【明一统志】醴泉老军营有蝎子塜人不动土无蝎如动土蝎出无数【醴泉县志】
　　蜻蜓　所在有之六足四翼好飞水际【蜀本草】蜻蜓有二种【山阳县志】
　　蝴蝶　大曰蝶小曰蛾蝶美于须蛾美于眉故又名蝴蝶俗谓须为胡也其种甚繁皆四翅有粉嗅花以须代鼻其交以鼻交则粉退【本草纲目】蜨有数种【山阳县志】
　　蝇　营营青蝇【诗经小雅】建始元年六月有青蝇无万数集未央宫殿中朝者坐【汉书成帝本纪】自闗而西秦晋之间谓之蝇【方言】
　　萤　熠燿宵行【诗经豳风】熠燿燐燐萤火也【毛传】豳风熠燿宵行宵行乃虫名熠燿其光也寇宗奭曰在大暑前后得大火之气而化故明炤如此【本草纲目】
　　蚊　处处有之冬蛰夏出昼伏夜飞细身利喙【本草纲目　按郡县志多有之】
　　蠛蠓　孙炎曰蠛蠓虫小于蚊【甘泉赋注】
　　蜘蛛　鼅鼄鼄蝥也自闗而西秦晋之间谓之鼄蝥【方言】蟏蛸　蟏蛸在戸【诗经豳风】蟏蛸长踦也【毛传】一名长脚此虫着人衣当有亲客至【孔疏】蟏蛸小蜘蛛也【朱子集传】
　　防妇　伊威在室【诗经豳风】伊威一名委黍一名防妇在壁根下瓮底土中生似白鱼者是也【陆疏】湿生虫多足大者长三四分其色如蚓背有横纹蹙起【本草衍义】
　　壁钱　虫似蜘蛛作白幕如钱贴墙壁间北人呼为壁茧【本草拾遗　按各郡县志俱有之】
　　蝇虎　蝇狐也形似蜘蛛而色灰白善捕蝇一名蝇豹【崔豹古今注　按今处处有之惟永夀县载入志】
　　壁鱼　衣鱼一名蠧鱼一名壁鱼别録曰生咸阳平泽【本草纲目】蠧鱼俗名狥蝎子【延长县志】
　　土鼈　一名地龟生墙壁下土中湿处【本草纲目】山阳有之【山阳县志】
　　蜈蚣　蜀图曰生山南川谷及土石间人家屋壁中身扁而长黒头赤足【本草纲目】
　　百足　一名马蚿一名千足一名刀环虫【本草纲目】百足虫长寸余大如菉豆黒色多足生湿处不伤人刀环虫大如指长三四寸苍緑色光明夺目两边足似百足触之则拳曲如环【山阳县志　按山阳县志分百足刀环为二虫据本草纲目寔一虫也大小异耳故并之】
　　蚯蚓　此物有毒崇宁末年陇中兵士暑月跣足为蚯蚓所中遂不救后数日又有人被其毒【本草衍义】
　　蝤蛴　一名木蠧一名蛣食木虫也【本草纲目】醴泉有之【醴泉县志】
　　蚁　鹳鸣于垤【诗经豳风】垤蚁塜也【朱子集传】祭祀共蠯蠃蚳以授醢人【周礼天官】西南梁益之间谓之元蚼【方言】韦昭曰蚳蚁子也可以为醢【西京赋注】秦中多巨黒蚁好鬬俗呼为马蚁次有色窃赤者细蚁中有黑者迟钝力举等身铁有窃黄者最有兼弱之智成式儿戏时常以棘刺摽蝇直其来路此蚁触之而返或去穴一尺或数寸入穴中者如索而出疑有声而相召也其行每六七有大首者间之整若队伍至徙蝇时大首者或翼或殿如备异蚁状也【酉阳杂爼】
　　颠当　成式书斋前每雨后多颠当窠深如蚓穴网丝其中土葢与地平大如榆荚常仰捭其葢伺蝇蠖过辄翻葢捕之才入复闭与地一色并无丝隙可寻也其形似蜘蛛尔雅谓之王蛛蜴鬼谷谓之蚨母秦中儿童戏曰颠当牢守门蠮螉冦汝无处奔【酉阳杂爼】
　　碎车虫　状如唧聊苍色好栖髙树上其声如人吟啸终南有之【酉阳杂爼】
　　天牛虫　黒甲虫也长安夏中此虫或出于篱壁间必雨成式七度騐之皆应【酉阳杂爼】一角者名独角仙【本草纲目】
　　蚰蜒　处处有之墙屋烂草中尤多状如小蜈蚣而身圆不扁尾后秃而无岐多足大者长寸余死亦踡屈如环一名入耳一名防蚭【本草纲目　按临潼蒲城诸志俱有之】
　　蜗牛　即负殻蜒蚰也【日华本草　按今各郡县志俱有之】
　　蝙蝠　自闗而西秦陇之间谓之蝙蝠【方言】红蝙蝠出陇州皆深红色惟翼脉浅黒多双伏红蕉花间采者若获其一则一不复去【北戸録】一名仙防其矢即夜明砂【山阳县志】
　　虾蟇　五月五日取阴干东行者佳【咸阳县志】溪潭河湄最广夏间鸣声防人【安塞县志】蟾蜍俗呼钉子虾蟆【延长县志】其子多蝌蚪【延绥镇志】
　　水蛭　一名蚂蟥一名蚂蛭【本草纲目　按凤翔府及西乡志俱有之】水马　一名水黾羣逰水上水涸即飞长寸许四脚【本草拾遗】延长有之【延长县志】
　　陜西通志巻四十四
<史部,地理类,都会郡县之属,陕西通志>
　　钦定四库全书
　　陕西通志巻四十五
　　风俗【习尚　时令　礼仪方言　化导】
　　纳贾陈诗观民设教土厚泉深朴直是好公战知方力农相劭周帅以仁汉易厥暴六辅侈靡五陵年少久建国都寖逺于道溯古夏声轨涂则效移易之权视乎化导作风俗志第二十一
　　习尚
　　正西曰雍州其民三男二女其畜宜牛马其谷宜黍稷【周礼职方氏】
　　呉公子札来聘请观于周乐使工为之歌豳曰美哉荡乎乐而不淫其周公之东乎为之歌秦曰此之谓夏声夫能夏则大大之至也其周之旧乎【左传】豳周之旧国秦本在西戎陇之西秦仲始有车马礼乐去戎狄之音而有诸夏之声及襄公佐周平王东迁而受其地故曰周之旧【杜注】
　　虞芮之君相与朝周入其境耕者让畔行者让路入其邑男女异路班白不提挈入其朝士让为大夫大夫让为卿【毛氏诗传】
　　秦人之俗大抵尚气概先勇力忘生轻死然本其初而论之岐丰之地文王用之以兴二南之化如彼其忠且厚也秦人用之未几而一变其俗则已悍然有招八州而朝同列之气矣何哉雍州土厚水深其民厚重质直无郑卫骄惰浮靡之习以善导之则易于兴起而笃于仁义以勇驱之则其强毅果敢之资亦足以彊兵力农而成富强之业非山东诸国所及也【朱子诗传】
　　秦处仲秋之位男懦弱女高膫白色身音中商其言舌举而抑声清而扬【诗含神雾】
　　秦金积坚故秦俗亦坚【春秋说题辞】
　　闗中自雍以东至河华膏壤沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五谷地重重为邪　汉都长安诸陵地小人众故民益玩巧而事末也　北地上郡与闗中同俗然地亦穷险唯京师要其道　都国诸侯所聚防故其俗纎俭习事【史记货殖传】商君定变法之令行之十年道不拾遗山无盗贼家给人足民勇于公战怯于私鬬【商鞅传】撃瓮叩缻弹筝搏髀而歌呜呜者秦之声也【李斯传】
　　昔后稷封斄公刘处邠太王徙岐文王作丰武王治镐其民有先王遗风好稼穑务本业故豳诗言农桑衣食之本甚备　汉都长安徙齐诸田楚昭屈景及功臣吏二千石高訾富人豪桀并兼之家于诸陵是故五方杂厝风俗不纯其世家则好礼文富人则商贾为利豪桀则逰侠通奸又郡国辐凑浮食者多民去本就末列侯贵人车服僣上众庻仿效羞不相及嫁娶尤崇侈靡送死过度　安定北地上郡西河皆廹近戎翟脩习战备高尚气力以射猎为先【汉书地理志】
　　关西诸郡自顷以来数与胡战妇女载防挟矛弓负矢【三国志郑浑传注】
　　姚兴托意佛道公卿已下莫不钦附沙门自逺而至者五千余人起浮图于永贵里立波若台于中宫沙门坐禅者恒有千数州郡化之事佛者十室而九矣【晋书姚兴载记】京兆皇都所在俗具五方人物混淆华戎杂错去农从商争朝夕之利游手为事竞锥刀之末贵者崇侈靡贱者薄仁义豪强者纵横贫窭者窘蹙桴鼓屡惊盗贼不禁此古今之所同焉自京城至于外郡得冯翊扶风是汉之三辅其风大抵与京师不异安定北地上郡其人性犹质直尚俭约习仁义勤于稼穑多畜牧无复冦盗雕隂延安化连接山胡性多木彊皆女淫而妇贞盖俗然也朔方榆林地接邉荒多尚武节亦习俗然焉汉中之人质朴无文不甚趋利性嗜口腹多事田渔虽蓬室柴门食必兼味好祀鬼神尤多忌讳家人有死辄离其故宅崇重道教尤有张鲁之风焉傍南山杂有獠户富室者颇参夏人为昏衣服居处言语殆与华不别沔连杂氐羌性质直务农习猎民多劲悍　梁者言
　　西方金刚之气彊良故因名焉【隋书地理志】
　　陕西路葢禹贡雍梁冀豫而雍全得焉其民慕农桑好稼穑鄠杜南山土地膏沃二渠灌溉兼有其利大抵夸尚气势多游侠轻薄之风甚者好鬬轻死被邉之地以鞍马射猎为事其人劲悍而质木上洛多淫祀申以科禁故其俗少变【宋史地理志】
　　秦之水泔而稽淤滞而杂故其民贪戾防而好事【管子水地篇】
　　秦性强其地险其政严其赏罚信其人不让皆有鬬心【呉子】
　　秦人家富子壮则出分家贫子壮则出赘借父耰锄虑有徳色母取箕帚立而谇语抱哺其子与公并倨妇姑不相恱则反唇而相稽【贾谊陈政事疏】
　　太王躬仁邠国贵恕今长安习俗无以异于逺方郡国来者无所法则或见侈靡而仿效之【匡衡政治得失疏】
