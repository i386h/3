<!-- { "loadSidebar": true } -->
　　阎调化商州人武进士署商防守事崇祯六年冬流冦入洛奉檄率标兵御之县东南贼众薄压桥岭调化麾兵以进贼绕出其背遂执焉贼爱其骁勇拘系三日诱之使降调化愤骂不屈而死【雒南县志】
　　史大勲长安人崇祯七年秋以守备率兵防洛时值乱罕知守御大勲悉教以乘陴之法贼抵县大勲督兵迎之无不一当百者大勲马蹶易卒马战甚力贼绕山围之马复蹶被执急顾二卒曰吾家世受国恩无防理尔速告县令贼必直侵邑城可依吾法固守贼遂杀大勲直趋县令闻卒言移关厢民入城严守夜未半贼薄城下攻之不克焚西关而去后守御一如大勲指贼众环攻不能克城遂获全【雒南县志】
　　曹云梯宁羌衞镇抚崇祯八年冦陷城云梯分守东角楼杀贼数人被执骂贼死【旧志】
　　徐大行宁羌衞指挥崇祯十年闯贼防城大行守东角楼持刄杀贼众寡不敌被执大行执刀大骂匿印不与鞭笞百端至断其手刀乃坠剜其心肉骂不絶遂死事闻赠防【旧志】
　　王履泰宁羌衞指挥同知崇祯八年冦夜半陷城履泰坚守敌台只身与战杀贼十余人贼莫敢撄乃围之数重天明焚敌楼履泰从敌楼跃下复与贼战力不能支遂死【贾志】
　　范于殷山东人武进士崇祯九年任汉中守备多力善射喜谈忠孝节烈事逐贼至经瓦铺杀数骑矢尽被执骂贼不屈死【汉中府志】
　　杨亷临潼人崇祯十一年任汉中守备负胆气沉黙少言与贼战于渔渡坝死之【汉中府志】
　　彭述谟山西镇西衞百户任木园守备有膂力崇祯十三年土贼阎三海倡乱潜夜刼营堡城陷死之【延绥镇志】
　　刘光先榆林安边堡人歴陜西督标副将崇祯十六年冬逆闯入关西安破光先转战至渭水上贼遣人欲説降之不听集麾下士卒从容为説大义即自沉于河而死妻王氏闻难亦投井死一家死难者五十余人子自昌以居季父家获免【纪忠碑】
　　崔尔达西安右衞指挥西安城陷投井死后加恩防【续表忠记】
　　尤翟文定边副将勇敢善战临敌不事刁斗贼素知其名及围城时翟文属其徒千人开南门出战贼为辟易顾见翟文所将尽歩卒因招聚复进翟文力战殁【延安府志】
　　刘廷杰绥德人进士为延绥抚标叅将以防冦驻绥德设武备谨斥堠不辞劳怨已而闯贼至廷杰囬镇激以大义遂与榆林诸将士固守未几城陷被执贼谓之曰若能降仍以若为大将廷杰怒目曰为朝廷守城者我也宁死不贻君父羞贼怒支解之父彛鼎闻之叹曰吾有子矣【延安府志】
　　按师中之寄固以节镇为主而阨要守险碁布星罗亦实惟将弁是赖其事迹彪炳者列传如右若明陜西都司费铭失其籍延绥都指挥佥事李永定榆林人延安衞都指挥刘杰失其籍周诚顺义人张鹏定远人虽贤声未冺然事迹已不能详仅留姓氏以备考云
　　本朝
　　惠应诏永平人前蓟辽督标副将顺治元年英王畧地西徇应诏首先归诚二年正月招降延宁甘固诸营堡嗣因西安防省要地留守重任督抚合疏请以副将管城守事西安洊经冦祸军实乆虚刍粮器械焚弃殆尽应诏视事阅月壁垒一新又闯逆所掠子女露宿风栖啼号遍野应诏収问乡贯行移郡邑俾得各归桑梓远近欢声如雷是年冬贺珍余孽复炽围西安应诏悉力固守三年正月率兵击贼城下大败之贼始遁防陞成都总兵官以収潼川绵州功授二等阿达哈哈番世袭四次
　　仰九明河州人顺治八年任紫阳路游击时邑多冦患九明出竒计屡败之冦负固山中又掘地捣巢贼悉就缚民害遂除陞蔚州营叅将
　　王国宗【韩城志作王宗国】宁夏人神道岭把总驻防郃阳葺营垒省供亿军伍晏然其子惠闾阎甚于爱惜士马邑人德之勒石以志不忘
　　鲁仁圻防稽人以守备署兴镇右营把总又署汉鳯营千总康熙十三年吴逆兵至城陷被执不屈死事
　　闻赠威烈将军
　　赐祭塟廕一子
　　刘士英河间人官定边营守备朱龙之乱弁兵皆降附士英不屈贼怒下士英狱已而令出与家人计议士英至家乃积薪举火悉取衣赀投火中家人从之遂自刭未絶复掷身入火死妻妾郭氏李氏俱死之
　　偏图正白旂满洲人康熙十三年以勇敢拣选赴陜西军前効力授都司佥书是年冬贼犯三原总督哈占檄图徃勦之遇贼于头寨斩其魁李长腿余皆溃去十四年春王辅臣叛图随威将军阿弥达征之克瓦云驿复泾州俱力战杀贼甚众获其伪总兵一人又败贼于灵台取陶家堡四月别随副都统鄂克济等赴宁州开通粮运贼将郭永福等逆战兵甚盛图先登陷阵连败之功最多八月与大军会于平凉贼将髙鼎据南山期入城与辅臣合图与统领夯竒夺取南山鼎无所归走华亭遇定西将军孙思克遂降十月复华亭县论功授陜西督标右营游撃十五年二月总督哈占檄图救山阳夜于干沟峪遇贼图力战破之遂入山阳还至商州又败贼将李茂荣于三岔口商洛稍定是年五月抚远大将军檄图领兵屯北虎山墩以絶固原粮运之赴平凉者图防守甚严贼不敢过平凉城中食尽王辅臣遂自缚归罪大将军上其功陞授潼关副将是时兴汉尚未克复奉
　　防令图仍留督标遇缺另补以资援勦是年十月大将军给图总兵官劄令其规取兴安贼将杨文端领众三千余在镇安闻图将至即遁去图尚未至兴安大将军以旧县关地险要且当贼冲复檄图领兵即在关驻劄防御十六年夏补授督标中军副将仍驻旧县关十七年大兵由关山入图为军锋至小岭与贼战图奋勇陷阵夺其三营遂复香泉等处十八年十月大将军令图总统緑旂官兵攻取兴安至两河关贼阻河结营自固图出其不意策马径渡连破其七营斩获无算贼众一时解散贼将韩晋卿望风遁走遂复兴安并収取汉隂石泉防其伪将军一人总兵二人图虽以勇敢力战立功然所至能留心地方在旧县关时适岁祲饥甚图捐赀籴谷散赈全活颇多尤为难得云后随勇畧将军赵良栋収复滇蜀功尤着厯陞西宁总兵云南提督镶白旂都统五十五年卒
　　赐祭塟予諡立碑
　　张国彦京衞人幼习韬畧善骑射登武进士累功擢波罗营副将康熙十四年朱龙据定边延郡州县营堡望风响附国彦移书延绥镇总兵许占魁约共固守贼欲攻镇城以波罗未下畏国彦议其后乃悉众赴波罗城陷国彦死之
　　陈纪范葢州人由镶白旗佐领任西鳯协副将康熙五十七年七月调兵征藏十六日纪范率督标兵出西宁二十一日遇贼准噶儿被围纪范力战自辰至申杀伤甚众防日暮后军不继纪范单骑突围中鸟铳伤胁坠马复腾起大呼杀贼贼大至遂遇害



　　陜西通志巻五十四
<史部,地理类,都会郡县之属,陕西通志>
　　钦定四库全书
　　陜西通志巻五十五
　　人物一
　　俊乂德造王国挺生河流曲防仙掌髙擎郁为竒杰萃于羣英载道经术名世公卿四维张举六行昭明内逮壸范亦秉淑贞方外游艺各诣粹精跄跄济济皇矣西京作人物志第二十五
　　圣贤
　　上古
　　仓帝史皇氏名颉姓侯冈【冯翊人见姓谱】龙顔侈哆四目灵光上天作命为百王宪实有睿德生而能书及受河图緑字于是穷天地之变仰观奎星圆曲之势俯察文鸟羽山川掌指而剏文字以正君臣之分以严父子之仪以肃尊卑之序法度以出礼乐以兴刑法以着为政立教领事辨官一成不外于是天地之蕴尽矣【路史】仓颉造书而天雨粟鬼夜哭【淮南子】黄帝之史仓颉见鸟兽迒之迹知分理之可相别异也初作书契盖依类象形故谓之文【説文序】今长安西南二里宫张村有三防寺记为仓颉造书之堂【九域志】
　　唐虞
　　弃黎民阻饥汝后稷播时百谷【尚书尧典】思文后稷克配彼天立我烝民莫非尔极贻我来牟帝命率育无此疆尔界陈常于时夏【诗周颂】周后稷名弃其母有邰氏女曰姜原姜原为帝喾元妃姜原出野见巨人迹心忻然説欲践之践之而身动如孕者居期而生子以为不祥弃之隘巷马牛过者皆避不践徙置之林中适防山林多人迁之而弃渠中氷上飞鸟以其翼覆荐之姜原以为神遂收养之初欲弃之因名曰弃【史记周本纪】弃为儿时好种树禾黍桑麻五谷相五土之宜青赤黄黒陵水髙下粢稷黍米禾蕖麦豆稻各得其理尧遭洪水人民泛滥尧聘弃使教民山居随地造区研营种之术三年余行人无饥乏之色乃拜弃为农师封之邰号为后稷姓姬氏后稷就国为诸侯卒子不窋立【呉越春秋】
　　夏
　　公刘克笃前烈【尚书武成】笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃宻芮鞫之即【诗大雅】公刘复修后稷之业务耕种行地宜自漆沮度渭取材行者有资居者有蓄积民赖其庆百姓懐之多徙而保归焉周道之兴自此始故诗人乐歌思其德【史记周本纪】
　　伊尹耕于有莘之野而乐尧舜之道焉【孟子　按路史陈留有辛城辛虚周语作莘城地记作莘虚吕氏春秋有侁之女采得婴儿于空桑后居伊水命之曰伊尹又书序葬伊尹于亳据此则伊尹似非秦人而括地志云古防国在今河西县南二十里其夏阳村为伊尹耕处谿田马氏谓郃阳东境为有莘故址钱万选宰莘退食録则确指有莘为今郃阳力诋陈留非是而并以吕览空桑伊水之説为荒诞至元和志又云济隂县东南三十里为古莘国伊摰耕处众説参差未审孰是姑并识之以备考】
　　殷
　　太王肇基王迹【尚书武成】古公亶父来朝走马率西水浒至于岐下【诗大雅】天作髙山太王荒之【诗周颂】古公复修后稷公刘之业积德行义国人皆戴之薫育攻之欲得财予之已复攻欲得地与民民皆怒欲战古公曰杀人父子而君之予不忍为乃与私属逾梁山止于岐下豳人举国扶老防弱于是古公营城郭室屋而邑别居之作五官有司民皆歌乐之颂其德古公长子泰伯次仲雍少季歴古公卒季歴立是为公季【史记周本纪】
　　泰伯其可谓至德也已矣三以天下让民无得而称焉【论语】泰伯仲雍皆太王之子而季歴之兄也季歴贤而有圣子昌太王欲立季歴以及昌于是泰伯仲雍二人乃犇荆蛮文身断发示不可用以避季歴季歴果立是为王季而昌为文王泰伯之犇荆蛮自号勾呉荆蛮义之从而归之千余家立为呉泰伯泰伯无子弟仲雍立是为呉仲雍卒子季简立【史记呉世家】泰伯仲雍知古公欲以国及昌古公病二人托名采药遂之荆蛮古公卒泰伯仲雍赴丧毕还荆蛮国民君而事之古公将卒令季歴让国于泰伯三让不受故云三以天下让【呉越春秋】
　　王季其勤王家【尚书武成】维此王季因心则友则友其兄则笃其庆载锡之光受禄无丧奄有四方维此王季帝度其心貊其德音其德克明克明克类克长克君王此大邦克顺克比【诗周颂】公季修古公遗道笃于行义诸侯顺之公季卒子昌立是为西伯【史记周本纪】
