<!-- { "loadSidebar": true } -->
　　俞鼎洛阳人正徳五年知镇安重建庙学筑濬城池捕盗有方贼皆解散开垦山田地无遗利设立集场招商便民镇民有甘棠之爱【镇安县志】
　　张锾北直沧州人正徳五年蒲城知县邑习刁悍锾尽反前政士民慑服修筑城堑迁代州知州【贾志】
　　张琴繁峙人正徳八年以选贡任紫阳令创立县治营建庙学招商抚民功绩最多有去思碑【紫阳县志】
　　刘一中山西蒲州人正徳九年由进士任澄城令赏明刑当有文武材喜治兵事澄城旧苦盗后畏一中屏息不敢发【韩邦靖撰嘉禾碑记】
　　王秀字士英莱阳人正徳中进士除长安令至则延见父老问民疾苦一切以惠养为首务胥不得轻出入豪右不敢私谒先是赋税多逋秀为着令遂无敢后者狱讼久滞出片言立折之学宫圮及县治燬皆以次修复而民忘其劳后拜监察御史【贾志】
　　程鹏解州人进士正徳中知鄠县和厚坦易居常无怒即怒亦未尝过用威刑人以此徳之方听讼顷有欲平者听之歴迁知邓州刑部郎中【马志】
　　王鉴北直霸州人举人正徳中知渭南亢爽机辩有精力干才振刷荒废树徳立威令行禁止吏民畏服一时称能令焉【马志】
　　杨玳字文瑞太原人以监生官长安簿安定丞正徳十三年为县令遇事风生剖决如流长于吏事庙学大工俱赖告竣【富平县志】
　　孙玺字廷信代州人举于乡令扶风贼至都御史蓝章欲城畧阳谓畧阳知县严顺懦檄玺徃城之玺至顺耻之甚邑人赂玺金求无城玺不听始城三面贼卒至顺曰城不可守矣曷亡玺又不听顺故令也城中人闻之哗欲亡玺抽佩刀砍坐杌曰敢言亡者如杌乃率城中人守之阅三日会贼执告急人杀之发公移知城中窘悉众环攻自辰至晡顺奔贼防城入执玺玺骂贼怒脔杀之大掠三日去顺还报曰与扶风知县同奔而溺水荡扶风知县尸都御史怒求尸顺大窘与簿谋取江滨一尸棺还其乡其家人啓视之多髯而硕体非玺也乃走京师投匦辨事下御史王廷相乃得实奏上制赠光禄寺卿廕子国生【名山藏】
　　贾钺山西石州人正徳间知汧阳县操守清坚处事明敏以本境盗起赴难死【贾志】
　　陈言谏四川内江人举人正徳间知褒城县果断明允政无留滞暇为书生讲解书义诛锄土豪境内获安【贾志】
　　宋鋭山西临县人例贡知洋县时蓝鄢警扰羽檄旁午外给军饷内抚民心邑赖以安【汉中府志】
　　张纶阳城人举人知石泉正徳间流贼为乱纶令子率军民昼夜守城且请援兵贼遂遁去黎庶获安民咸懐之【马志】
　　赵琮泸州人知洛南旧柳林铺路临河夏秋水涨不便行人乃改于北高平地至今便之各行署并县治门防狭隘且圮咸增修改观昔演武无所为易地二十畆建防置垣筑台军容以整【马志】
　　王道字纯甫陵川人举人朝邑知县正徳戊寅大阳诸里民田圮于河几万余畆道请于当事以粮折布又言朝邑为山陜要冲与蒲华等独无驿所民不胜劳由是以郃阳朝邑恊济民稍息焉【贾志】
　　张纶黄县人贡生正徳间知郃阳刚正有为防流贼陷洛川警报甚急邻邑皆为避兵计纶独矢死守备邑赖安堵【同州志】
　　李豸山西阳城人进士正徳时知郃阳性狷介能治剧邑有豪横害人官莫敢问豸擒之邑谣曰郃阳县虎为患天降豸除虎害【贾志】
　　韩齐山东青城人举人澄城知县时妖贼李午拥众陷洛川胁县令妻子杀之屯兵彭衙渐逼澄城居民奔命齐告援于潼关兵宪张禴卒获扑灭澄人徳之祀延恩祠【澄城县志】
　　李简江西安仁人举人知韩城洁已爱民好士九载保陞同知俸仍管县事以守制去民称颂之【马志】
　　郁琛北直清苑人举人正徳末知洛川县搏击豪强礼士爱民邑人畏而爱之祀名宦【洛川志】
　　孟邦直河南祥符人举人正徳末知永寿廉介持已勤敏干治振作士类裁革冗役歴四年卒于官士民流涕【马志】
　　王时雍垣曲人正徳丙子举人授山阳知县廉以律己仁以爱民歴华隂知县门无私谒讼不淹滞仓库有储缓急有备终西安同知【山西通志】
　　王科河南涉县人进士嘉靖初任蓝田知县甫下车见县治诸凡陋隘即图改作先劝课农桑作兴学校扶弱锄强风俗丕变始请之当道多方建修凡城郭官署庙学规模焕然视旧制增十之五六后入名宦蓝民歳时致祭懐思不絶【贾志】
　　杨时泰号恒南正定人进士嘉靖初知富平劲节清修风裁凛凛邑田不井泰教民作桔橰更疏渠之淤者溉之歳不能灾又发仓廪以赈贫窘期年之间邑称大治【富平县志】
　　胡山富顺人举人嘉靖初以举人令白水大有设施遇盘错辄身任之调富平令时巨冦刘朝臣同大小马暨游侠者武断纵横闾阎侧目山首捕之置诸重典又法绳豪右四野肃然创经阁缮学宫增修新旧号舍邑中多士赖其作兴【富平县志】
　　袁勲山东章丘人贡士嘉靖初同官知县有才畧令在必行诸事立办盗贼屏迹以能调渭南【贾志】
　　曹崇朴山东冠县人知武功沈潜浑厚接士大夫有礼均丈地粮矢公矢慎不失原额嘉靖甲申冬有巨盗刦岐阳崇朴廉捕之盗通衙蠧持有府檄府恐以此为累因托邻县尹徐求益于崇朴葢欲易其案以脱诸盗崇朴拒不与未几徐陞本道监司遂被谮调东明【贾志】
　　陈沂庆符人举人嘉靖八年知延川廉谨仁恕不尚威严歳祲发廪赈贷全活者众【贾志】
　　严霜临县人嘉靖八年知褒城性温和俭约以储蓄为急遇雨旸祈祷如响终始以亷洁称【褒城县志】
　　杨博字惟约蒲州人嘉靖八年进士授盩厔知县调长安为政精廉盩厔有剧盗博督土兵犁其穴在长安留心赈饥存活甚众时博父瞻亦为扶风知县父子并有惠政【名山藏】瞻字叔后以举人授扶风令劝课农桑若家人父子去后民追思之城市乡镇俱为立祠【扶风县志】
　　宋大本直新城人举人嘉靖十年知延川恺悌及人忠诚任事革羡余剔弊窦一切兴除事宜悉综理无遗年饥为煮粥贷粟设法救荒饥民赖全活者数百人陞山西道御史【贾志】
　　赵允亨字伯通北直安肃人嘉靖壬辰进士任长安令勤恤民隠三年道不拾遗教化大行有三异之谣奏绩去士民为立石识之【长安县志】
　　冀链字纯夫山东益都人嘉靖间进士长安知县宅心端亮饬躬清谨爱民礼士绰有善绩以治行冠三辅【贾志】
　　苏民牧字乃徯山西高平人嘉靖进士长安知县慨然以民之父母自任寛刑罚薄征敛精明刚断彰善惩恶吏畏民懐三载擢户部主事【贾志】
　　齐宗道字叔鲁辽左人嘉靖进士知咸宁才中肯綮力任繁剧威惠并着后以统领民兵为总督何栋所知累荐歴官巡抚大同右副都御史【贾志】
　　马佩字服玉山东徳州人嘉靖辛丑进士咸宁知县明敏刚介洁已爱民省里甲清赋税抑强扶弱期月政成在县六年考绩为天下最【贾志】
　　董汝汉字昭夫山西万泉人嘉靖乙丑进士知咸宁邑冲民贫汝汉明政刑兴教化税粮一清讼狱顿息且冰操凛凛不让前人【咸宁县志】
　　李时芬北直安州人举人嘉靖中任咸阳令政平讼理造士兴学剏建尊经阁敬一亭四箴亭季考及朔朢临学讲书歳无一废士民爱戴【咸阳县志】
　　周钦山西长治人监生嘉靖中咸阳知县严而不烦莅咸五年均田丈地甚公民永赖之【贾志】
　　李裔芳字崇徳山西阳城人举人为临潼令天性明达事无留滞一切官廨祠宇多所修葺擢知眉州去任士民思之言政事之善者必曰李南峰【南峰裔芳别号　临潼志】
　　许汝登四川合县人举人嘉靖间临潼知县精明简约政先徳化百姓爱之徃时粮多逋负登设法催征不事鞭朴民争先输纳【贾志】
　　范冈北直邯郸人歳贡嘉靖间临潼知县为政寛猛相济遇歳大祲赈救饥馁招抚流移全活甚众【贾志】
　　李翰字宪夫山西汾州人举人嘉靖间高陵知县存心平易遇事链达关中地震人民死者过半盗贼蜂起翰立法甚严间惩渠魁警众盗息民安【贾志】
　　马呈图四川内江人知鄠县谙于治体调停均节动中机宜申免灞河役夫节省里中冗费民沐其泽陞御史【鄠县志】
　　韩瓒山西绛州人由教谕陞蓝田令勤政爱民清操自励人有以利凂者辄耳颊俱赤凡所行惟恐不便于民祀名宦【贾志】
　　梁一道山西稷山人举人蓝田知县孝以事亲慈以字民尝听民讼置刑间有子愿以身代者遂免之更奬励焉百姓感之皆知行孝且毁淫词崇正谊闻善读书者辄躬诣其所以行嘉赏一时学校大兴当道屡有荐剡后以疾卒民立祠于南关尸祝之【蓝田县志】
　　张洗山东邹县人监生蓝田知县廉介自持虽一蔬不私取于民防审编差徭昼夜计算调停甚均即老胥猾吏莫能售其奸解绶之日琴剑而归【蓝田县志】
　　吕好古山西平定州人嘉靖间以孝廉任蓝田令守如冰蘖悉民利病听讼不事刑威得情则哀矜不已至于惩强抑暴复不少恕去之日百姓肖像尸祝焉【贾志】
　　李春芳字元实山西沁水人由进士任盩厔令资性明爽能发奸摘伏值荒歳劝富人贷贫民种且为之营度计长久行取兵科给事中【盩厔县志】
　　何起鸣字应岐四川内江人由进士为盩厔令作集贤书院录士之才者教之丰其廪饩又发奸摘伏若神境有偷盗株连数十人起鸣尽释之独杖杀盗者余听自新计畆均粮役无轻重歴三年民安盗息【盩厔县志】
　　李希雒字宗程太原人进士倜傥有大畧初令昌黎嘉靖中关中地大震独渭尤烈遂移希雒知渭南至则吊僵仆恤孤茕省刑罚蠲逋负已而葺筑城舍经始有方民不知劳又以田赋太重上记诸司力捐汉中暂借轻折钜万寻拜吏科给事中【渭南县志】
　　梁沂字企南临颍人举人嘉靖间渭南知县有俊逸才政尚平易处事严整好贤下士暇即置酒吟诗若不知有簿书者吏畏民懐然性刚直是非曲直丝毫无所屈挠于是贵介枘凿终以流言罢【贾志】
　　高义叶县人举人嘉靖中为富平令外柔顺内刚明尊礼师儒抚恤疮痍有良吏风【富平县志】
　　刘煦霍州人举人嘉靖间任富平令政尚慈惠听讼得情催科不扰而人亦不敢欺洪水里积年逋赋至是始及额焉【贾志】
　　崔举唐山人举人嘉靖中知富平古朴有道措置一出至诚均田覈地革里甲日支然耻为脂韦卒中萋斐去君子伤之【贾志】
　　武镇华字维山西石州人举人嘉靖中任醴泉令治行有三善易马站断径路通直辖皆不世之利官民至今赖之【醴泉县志】
　　韩弼字良佑蒲城人歳贡嘉靖间任安塞令爱民如子亲课农桑治坛壝修文庙以邑城逼边土基难久遂鸠工改筑砌石十三层垜口砖甃俨然金汤祀名宦【安塞县志】
　　唐理河间人举人知保安遇荒歳民有饥饿逃移者煮粥以救又延医治瘟疫全活甚众有死无棺者捐俸给之建时雨书院民不知学立社以教之卒于官百姓号泣如失慈母【贾志】
　　张伦泽州人知宜川歴任未半载直指荐调蒲城民赴京奏保复留宜川愈加清慎劝课农桑兴利除害政绩卓异为当时最【贾志】
　　张旭阳清源人嘉靖中任延长令恺悌及人忠诚任事延长旧土城歳久倾圮时北边猖獗巡道方逺宜檄令修城旭阳率民修筑易土以石是秋果入冦他方被残延独宴然邑人立碑颂徳【延长县志】
