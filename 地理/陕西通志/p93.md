<!-- { "loadSidebar": true } -->
　　黄河　在州东一里自神木界流入与山西兴县临县分界又南入呉堡界【禹贡锥指】河水南迳圁阳县东圁水东注之又南端水入焉水西出虢山东流注于河河水又南诸次之水入焉又南汤水注之山海经曰上申之山汤水出焉东流注于河【水经注　圁阳县今属神木】自神木县碾峪村西南流十里经葭州长夀村至呉堡县【元一统志】自州北神木界沙峁头入州境经东城而南至螅蜊峪入呉堡界沿歴二百里【州志　详见图考】
　　弥勒河　在州北七十里自神木界屈家南沟厯弥川寨七十里至州北万户峪东入黄河【州志】在髙家堡南宋置弥勒砦【延绥志】
　　秃尾河　在州东北五十里自边外流入又东入河【州图】上郡白土县圜水出县西东入河【汉书地理志　圜音银白土县今属边外】圁水出上郡白土县圁谷东迳其县南东至长城与神衔水合水出县南衔山峡东出至长城入于圁圁水又东迳鸿门县又东梁水注之水出西北梁谷东南流注圁水又东迳圁阴县北又东桑谷水注之水出西北桑溪东南流入圁水圁水又东迳圁阳县南东注于河【水经注　鸿门圁阴故城并在州西北】开光县有圁水【隋书地理志　开光故城在州北即汉圁阴地】自建安堡塞外擡瓮山分流一为苏麻河一为恶水河又东迳髙家堡北柏林永利水入焉又南蒺藜川入焉又南三十里至虎头峁西开光川入焉束以两山约流二百余里至州东北入黄河【州志　按唐志云银州东北无定河即圁水而后人遂皆谓奢延水为圁水然考水经注圁水在东北奢延水在西南各自入河源流逈别故有谓秃尾河即圁水者揆之汉魏地里郡邑方位皆相脗合当非臆断从之】
　　永利河　在州北百七十里自神木县界流迳髙家堡西北入秃尾河【州册　一云即水经注之神衔水详见神木县】
　　蒺藜川　在州北百三十里【州册】源出建安堡大林原崖寺子南流四十里至四字川入秃尾河【延绥志】
　　开光川【光一作荒】在州北百里以故县得名俗讹为开荒川【延安府志】发源州北百二十里黑龙潭流五十里至三角城虎头峁东入秃尾河即后魏开光郡也宋李继隆军出开光谷西杏子坪即此【州志　一云此即水经注之梁水】
　　宁河　在州东北四十里发源州北八十里王元沟南与宁河寨水合歴山谷中行四十里至州东北入黄河【州志　按此疑即水经注之端水】
　　葭芦川【即诸次水一名沙河】在州西五里自榆林界流入又东南入黄河【州图】诸次水又东合首积水水西出首积溪东注诸次水又东入河【水经注】真乡县有葭芦水源出县西北【元和志　真乡故城在州西北】以岸多葭苇故名【明一统志】源自沙漠来东南流入黄河【雍大记】自合真乡川抵通秦寨流石峡中下滙为广泽名滴水坑又南合五女川至州城西山下约一百八十里东入黄河其入河处古有石额卧龙湾三字俗传玉风真人运木于此今名为木厰湾【州志　详见榆林县】
　　关家川　在州西北百三十里至投河合于沙河【州册】真乡川【一名明堂川一作丁香川】在州西北百里即古真乡郡也今讹为丁香川【州志】一名明堂川源自沙漠流来下合葭芦川【州册　按榆林之西河亦名明堂川与此非一水也】
　　五女川　在州西北十里以有五女墓名【延绥志】发源州西百二十里姬家畔歴落珠崖清风祠南与金明寺水合流一百里至州城西北东入葭芦河【州志】
　　神泉水　在州西十五里许清泉一线自山后出越数武清泉冽出者无数至州南十五里谭家坪东入黄河【州志】
　　乌龙河　在州南二十里发源州西六十里刘世材沟歴乌龙镇流山谷中七十里至州南峪口东入黄河【州志】
　　黑水坑水　在州南八十里发源州西南九十里米脂县桃花峁越数十里从悬崖落下为深浍其色如墨至州南八十里荷叶坪东入黄河【州志】黑水发源米脂县马跏子沟【州册　按水经注之汤水当即乌龙黑水诸水然无明证存考】
　　背干川　在州西南其水流迳米脂县入无定河【州册】黑龙沟　在州西北三十里清泉出崖罅中旱祷有应【州志】
　　盐沟　在州北八十里地出盐泥东距黄河西抵沙漠为州北要区【延安府志】
　　虎峪沟　在州北百七十里髙家堡西黄沙四围突出山石一片左右清泉数处环绕成溪花木纷披又相近有金刚沟在髙家堡北十里【州志】
　　月宾泉　在州城北郭外迤西一里许有泉自半山石罅出清冽而甘明治间河南道许复斋名曰官泉又郭廷珪名曰月宾又有中井在月宾泉西又有官井在中井西【延安府志】
　　苦泉　在州西郭门外味苦天旱蛇浴其中牛饮之立死【州志】
　　仙人井　在州南五里白云山西康熙癸丑有道士杨姓者指云此下有泉凿数尺泉果迸出至今呼为仙人井【州志】
　　呉堡县
　　塞西山　在县西一里宋置呉堡寨于此金为县故名【贾志】北达中原东障黄河层峦拱峙朝气尤爽【县志】
　　火烧山【一名桃花庄】在县北十五里一名桃花庄赤砂紫石嶙峋列峙可称竒观其相近有停仙坪在黄河中流两山夹列倾石若坠雪浪银涛中有髙坪世传仙人集此【县志】
　　玅峰山【一名黒龙岑】在县北七十里又名黑龙岑黄河曲流如带临泉离石诸山如屏上有浄道院【县志】
　　髙原砦山　在县西北五十里巍然天际为众山宗【县志】龙凤山　【名黑虎山】在县南十里以山势回翔名【贾志】又名黑虎山防嵷直似玉壁黄河绕流烟云笼罩上有真武行宫【县志】
　　黄河　在县东一里自葭州流入与山西永宁州分界又南入绥徳州界【禹贡锥指】河水自合诸次水又南汤水注之【水经注】自葭州长夀村又南迳呉堡县东一里下流至丰化村出境【元一统志】自县北螅蜊峪入境东流经川口至丁家畔二十里曲折南流经下沙滩横沟砦李家沟七十里至城下复转西流经宋家川杨家店康家塔入绥徳州界【县志　详见图考】
　　水滩沟水　在县北十里有王母行宫二泉交流颇为胜槩【县志】流十余里至宋家滩入河【县册】
　　相公泉水　在县西北五里崇崖夹岸石隙有泉南流绕城西东入于河【县志】
　　落杨沟水　在县南二十里【县志】合冯家原沟水流四十里至杨家店入河【县册】
　　清河沟水　在县西二十里黄河水浊此水入河独清故名【延安府志】源出辛家沟流五十里至杨家店入河【县册】
　　流觞池　在城南二里石塔寺下涧水曲流清潭静注邑人载酒游览之所【县志】
　　马跑泉　在县西北二十五里相传宋将杨满堂经此马渴甚以蹄跑之泉出【县志】
　　神木县
　　龙眼山　在县东南百步上有二穴透穿如龙眼【贾志】防岈突起龙头角【县志】
　　了髙山【一名纱防山】在县东百步【延安府志】纱防山在县东一里中峰髙耸而圆左右两山相联状如展翅故名【县志】
　　香炉山【一名凤头山】在县东北一里明武宗戊寅幸榆林驻驆于此赐名凤头山【贾志】原名香炉山峰峭如削其顶最圆而稍舒如喙朝霞掩映灼灼生辉【县志】山有董家洞又东一里为虎头山【县册】
　　锦屏山　在县东北虎头山南山形峻峭布列如屏丹翠四时不改泗沧之水绕其下【县志】山有神仙洞【州志】
　　笔架山【一名驼儿山】在县西三里大川经其下本名驼儿山首尾皆峻中稍低凹俨若驼峰明武宗驻驆于此赐名笔架山【县志】山有张家洞【州志】
　　沈家寺山　在县西南三十里【县册】山石有巨人迹长尺五寸濶五寸车辋迹一道俗传周世宗微时贩憩此又有石盘山亦在柏油堡东南【延绥志】
　　防军崖　在县西南八十里【县册】在柏林堡南三十里秦王过此防军今有马蹄及人跪坐衣文在石【延绥志】
　　白龙寺山　在县东南十里四面壁立只通一径登者拾级聚足以上土人多有结庐而居者又县东十里有凤凰石相传宋时凤鸣于此【县志】
　　髙寒岭　在县东北永兴堡又响石崖亦在永兴堡南去县四十里【县册】
　　卧牛峰　在县东北永兴堡东南十五里宋夏将讹厐东侵宋将郭恩被执于此【县册】
　　黄河　在县东百二十里自府谷界流入与山西兴县分界又南入葭州界【县册】河水又南过西河圁阳县东【水经注　圁阳故城在县东】麟州东至岚州界黄河一百二十里【元和志　麟州故城在县北岚州即今岢岚州在山西】县东至保徳州黄河界一百里自府谷县南流至神木县碾谷村又西南流十里入葭州界【元一统志】自府谷盘塘南六十里沿河府神二境相杂至沙峁头入本境屈野河入焉又南流二十里至枣塔沟入葭州界【州志　详见图考】
　　屈野河【一作曲源河】在县城西百步东南流入黄河【县图】麟州西城枕睥睨曰红楼下瞰屈野河【宋史】宋司马光有论屈野河西修堡状【温公文集】连谷银城二县皆有屈野川【九域志　连谷故城在县北边外银城故城在县西南】源出塞地五兰峁儿绕笔架山之阳至县南一百二十里沙峁头入黄河【县志】
　　兔毛川　在县西北十里宋张亢与李元战于此【县志】新秦县有兔毛川【九域志　新秦县在县北】源出塞外其水流入屈野河【县册】
　　老龙泉水　在县西北十五里树林阴翳泉水清漪有龙神祠旱祷辄应【县志】其水入屈野河【县图】
　　芹河　在县西三里【县册】源出塞外驼儿川迳笔架山之阳与屈野河合【县志】
　　泗沧河　在县南四里由县东五十里铺沟入境东西环绕至城南入屈野河【县志】在县东永兴堡西【延绥志】
　　柏油河　在县西三十里【县册】柏油水有东西二源俱出柏油堡境外南流入边又南合柏林城东关王峁水经解家铺东折入屈野河【延绥志】水磨川在县南二十里【县志】
　　柏林河　在县西南五十里柏林堡西其水入屈野河【县册】
　　长涧川　在县东六十里【县志】县东七十里有燕子峪川源出沙沟其水入屈野河【县册】
　　石盘头川　在县南六十里【县志】自清水河来其水入屈野河【县册】
　　苍儿塔川　在县东南六十里其水迳刘家峁入于屈野河【县册】
　　永利河　在县西十里又流入葭州界【县图】在柏林堡有二源一出柏林堡境外野麻湾一出水洞岔俱西南流至髙家堡青阳岔合柏林堡南水掌儿水迳髙家堡城北注秃尾河【延绥志】
　　柴沟　在县西明天顺二年孛来入冦神木总兵张敛败之于柴沟即此【县志】
　　府谷县
　　五虎山【一名五龙山】在县东一里五峰雄峙其形如虎又桃花洞在城南东崖中有硃砂洞艳如桃花【雍胜畧】五虎山一名五龙山下有香炉山曾有仙人炼丹于此【贾志】桃花洞南崖畔有千佛洞【延安府志】悬空洞在县东门外髙踞城巅俯瞰洪流又洪济洞在县小南门外【州志】
　　水寨山　在县北十五里两川夹流山峙川中又县北二十里有陶家山
　　大苗山　在县西北五十里【州志】
　　鐭子山　在县西六十五里又县西七十里有半坡山【县志】
　　小木山　在县西百里其相近有班家岭【县志】
