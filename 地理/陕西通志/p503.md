<!-- { "loadSidebar": true } -->
　　严干字公仲李义字孝懿冯翊东县人性皆厚重建安初诏分冯翊西数县为左内史郡治髙陵义于县分当西属义谓干曰西县儿曹不可与争坐席今当共作方牀耳遂相附结皆仕东郡郡举干孝廉义上计掾义留京师为平陵令迁冗从仆射遂歴显职文帝即位拜执金吾衞尉卒官干以孝防拜蒲坂令病去官诏拜议郎以建策讨髙干又追録前讨郭援功封武乡侯迁农太守明帝时迁太仆数嵗卒始李义以直道推诚于人故于时陈羣等与之齐好干从破乱之后更折节学问特善春秋公羊钟繇不好公羊而好左氏谓左氏为大官谓公羊为卖饼家数与干辩折长短繇为人机捷善持论干口讷临时无以应繇谓干曰公羊髙竟为左丘明服矣干曰某故吏为明使君服耳公羊未肯也【魏志裴濳传注】
　　如淳冯翊人魏陈郡丞注汉书【汉书叙例】
　　晋
　　挚虞字仲洽长安人父模魏太仆虞少事皇甫谧才学通博著述不倦举贤良策为上第拜中郎时天子留心政道呉冦新平海内乂安上太康颂以美晋徳以母忧解职久之召补尚书郎是时太庙初建诏普增位一等以主者承诏失防改除之虞以为不可诏从之元康中迁呉王友时荀顗撰新礼使虞讨论得失而后施行后歴秘书监衞尉卿从惠帝幸长安及东军来迎百官奔散遂流离鄠杜之间转入南山中粮絶饥甚拾橡实而食之后得还洛歴光禄勲太常卿时懐帝亲郊自元康以来不亲郊祀礼仪废弛虞考正旧典法物粲然及京洛荒乱盗窃纵横人饥相食虞素清贫遂以馁卒撰文章志四巻注解三辅决録又撰古文章类聚区分为三十巻名曰流别集各为之论辞理惬当为世所重【晋书本传】
　　韦元字祖思京兆人隠居养志恬淡寡欲博涉经史尤善属文姚兴备礼致之见兴不拜兴亦重其志操厚为之礼刘裕辟为相国掾亦不就【十六国春秋本传】
　　南齐
　　韦纂【叡兄杜陵人】仕齐位司徒记室沈约尝称于上曰恨陛下不与此人同时其学非臣辈也【南史韦叡传】
　　梁
　　韦棱【正弟杜陵人】性恬素以书史为业博物彊记当世之士咸就质疑位光禄卿着汉书续训三巻【梁书韦叡传】
　　北魏
　　杨暐字延季【津弟华隂人】性雅厚有文学孝昌初正武衞将军加散骑常侍安南将军子元让祠部郎中【魏书杨播传】
　　北周
　　苏亮字景顺【绰从兄武功人】祖稚字天祐位中书侍郎玉门郡守父祜泰山郡守亮少通敏博学好属文与弟湛等皆著名西土一家举二秀才亮初举秀才至洛阳过河内常景景深器之而谓人曰秦中才学可以抗山东者将此人乎魏齐王萧宝夤引为参军宝夤雅相知重凡有文檄谋议皆以委之寻行武功郡事甚着声绩及长孙承业尒朱天光等西讨并以亮为郎中专典文翰贺拔岳为闗西行台引亮为左丞典机密魏孝武西迁迁吏部郎中拜黄门侍郎除中书监领著作修国史亮有机变善谈笑有所筹议率多会防记人之善忘人之过荐达后进常如弗及故当世敬慕拜侍中卒于位亮少与从弟绰俱知名世称二苏所着文笔数十篇颇行于世子师以亮名重起家黄门侍郎【北史本传】
　　颜之仪字升幼颖悟三嵗能读孝经及长博涉羣书好为词赋常献梁元帝荆州颂辞致雅赡江陵平之仪随例迁长安周明帝以为麟趾学士武帝初建东宫盛选师傅以之仪为侍读太师宣帝即位进爵为公帝后刑政乖僻之仪犯颜骤諌虽不见纳终亦不止宣帝崩刘昉郑铎等以隋文帝为丞相辅少主之仪拒而不从昉等草诏署讫逼之仪署不可乃代署而行之文帝后索符玺之仪曰此天子物宰相何故索之文帝将戮之以其人望乃止开皇五年拜集州刺史在州清净夷夏悦之有文集十巻行于世【北史本传】
　　傅准北地人祖照光禄大夫父谞湘东王外兵叅军准有文才善词赋以西中郎叅军随萧詧之鎭官至度支尚书所着文集二十巻有二子曰秉曰执并才兼文史【周书本传】
　　隋
　　何妥字栖鳯西城人少机警髙祖受禅除国子博士加散骑常侍进爵为公性劲急好是非人物苏威时兼领五职上甚亲重之妥因奏威不可信任又以掌天文律度皆不称职妥上八事以谏威大衔之上令妥考定钟律録三调四舞曲名又制歌辞书奏勅太常取妥节度于是作清平瑟三调声又作八佾鞞铎巾拂四舞先是太常所传宗庙雅乐数十年惟作大吕废黄钟妥又以深乖古意乃奏请用黄钟议从之后出为龙州刺史时有负笈游学者妥皆为讲説教授之在职三年以疾请还诏许之复知学事时上方使苏防在太常议钟律有所建议朝士多从之妥独不同朝臣多排妥妥复上封事指陈得失大抵论时政损益指斥当世朋党于是苏威等皆坐得罪寻为国子祭酒卒諡曰肃【隋书本传】
　　苏防字伯尼【威子武功人】聪敏有口辩八嵗诵诗十四诣学与诸儒议论词致可观见者皆称善及长博览羣言尤以钟律自命起家太子通事舍人后与郑译何妥议乐得罪议寝不行着乐志十五篇以见其志仁寿三年诏天下举达礼乐源者晋王昭时为雍州牧举防帝谓侍臣曰唯此人称吾所举拜晋王友炀帝即位蛮夷来朝帝谓虞世基曰四夷率服观礼华夏鸿胪之职须归令望咸以防对即拜鸿胪少卿突厥围雁门防为弩楼车箱以功进位通议大夫丁母忧不胜哀卒【北史苏绰传】
　　常得志京兆人隋秦王记室及王薨过故第为五言诗辞理悲壮甚为时人所重复为兄弟论义理可称【北史本传】
　　唐
　　姚思防陈吏部尚书察之子陈亡察自呉兴迁遂为万年人思防少受汉书于察尽传其业初察尝修梁陈二史未就死以属思防思防表父遗言有诏听续帝又诏修区防图志迁代王侍读髙祖定京师府僚皆奔亡独思防侍王兵将升殿思防厉声曰唐公起义本安王室若等不宜无礼众却列阶下帝义之听扶王至顺阳阁泣辞去观者叹曰仁者有勇谓此人乎俄授秦王府文学时思防在洛阳王遣使遗物三百段致书曰景想节义故有是赠王即位改著作郎文馆学士诏撰梁陈书思防采谢炅顾野王等诸家言推究综括为梁陈二家史以卒父业加通直散骑常侍凡政事得失许密以闻思防亦展尽无所讳拜散骑常侍卒諡曰康【唐书本传】
　　袁朗长安人陈尚书左仆射枢之子陈亡徙闗中朗勤学好属文在陈释褐秘书监为江总所重尝制千字诗当世以为盛作陈后主召入禁中使为月赋朗染翰立成又使为芝草嘉莲二颂深见优赏武徳初授齐王文学贞观初卒官太宗为之废朝一日谓高士防曰袁朗在任虽近然其性谨厚特使人伤情因勅给其丧事有文集十四巻从父弟承序武徳中齐王元吉闻其名召为学士髙宗在藩太宗选学行之士为僚属召守晋王友仍令侍读加授文馆学士未几卒【旧唐书本传】
　　杜淹字执礼【如晦叔杜陵人】材辩多闻有美名秦王引为天策府兵曹叅军文学馆学士尝侍宴赋诗尤工及践祚召为御史大夫勅东宫仪典悉听淹裁订俄检校礼部尚书叅预朝政贞观二年卒諡曰襄子敬同官鸿胪卿【唐书杜如晦传】
　　令狐徳棻华原人博贯文史髙祖入闗引直大丞相府记室武徳初迁秘书丞是时大乱后经籍亡散秘书湮缺徳棻始请帝购求遗书置吏补録不数年图典略备又建言近代无正史陈齐文籍犹可据至周隋事多脱损今不论次各为一王史则先烈世庸后无传焉于是论譔歴年不就罢之贞观三年复诏撰定五家史徳棻次周史书成迁礼部侍郎兼修国史坐事免防修晋史房元龄奏起之徳棻为先进类例多所诹定除秘书少监永徽初复为礼部侍郎文馆学士兼修国史髙宗尝问王霸孰先徳棻曰王任徳霸任刑又问禹汤桀纣所以兴亡对曰传称禹汤罪已其兴也勃焉桀纣罪人其亡也忽焉二主惑嬖色戮谏者造炮烙之刑此所以亡也帝悦厚赐迁国子祭酒崇贤馆学士爵为公卒諡曰宪峘徳棻五世孙天宝末及进士第遇乱隠南山豹林谷杨绾微时数从之游绾修国史荐峘拜右拾遗兼史职撰宗实録裒掇诏策备一朝之遗大厯中迁司封郎中知制诰兼史馆修撰建中初为礼部侍郎贞元五年贬卒初受诏撰代宗实録未就会贬诏听在外成书元和中其子太仆丞丕献之以劳赠工部尚书【唐书本传】
　　孟利贞华阴人父神庆沁州刺史以清介著名利贞初为太子司议郎受诏与少师许敬宗崇贤学士郭瑜顾引董思恭等撰瑶山玉彩五百巻龙朔二年奏上之髙宗称善又撰续文选三十巻兄允忠垂拱中为天官侍郎【旧唐书本传】
　　徐齐耼字将道长城人世客冯翊八嵗能文举文生髙宗时崇文馆学士侍皇太子于芳林门时姑为帝婕妤嫌以恩进求出为桃林令咸亨初诏突厥酋长子弟事东宫齐耼上书諌以为非左右惟其人之义又长孙无忌以谗死家庙毁顿齐耼言齐献公陛下外祖后嗣有罪不宜毁及先庙今周忠孝公庙崇饰逾制非所以示海内帝寤有诏复其祀齐耼善文诰帝爱之令侍皇太子及诸王属文坐漏禁中事贬卒子坚字元固幼有敏性举秀才及第圣厯中东都留守杨再思王方庆引为判官方庆善礼学尝就质疑晦得所未闻属文典厚再思每目为鳯阁舍人様与徐彦伯刘知几张説与修三教珠英时张昌宗李峤总领弥年不下笔坚与説专意撰综条彚粗立诸儒因之乃成书睿宗即位迁黄门侍郎宗改丽正书院为集贤院以坚充学士副张説知院事坚于典故多所谙识凡七当譔次髙选卒諡曰文子峤字巨山开元中为集贤院直学士迁中书舍人父子相次为学士自祖及孙三世为中书舍人【唐书本传】
　　杨烱华隂人幼聪敏博学善属文举神童拜校书郎为崇文馆学士俄授盈川令如意元年七月望日宫中出盂兰盆分送佛寺则天御洛南门与百僚观之烱献盂兰盆赋词甚雅丽卒官赠著作郎文集三十巻烱与王勃卢照隣骆賔王以文词齐名海内称王杨卢骆亦号为四杰烱闻之谓人曰吾媿在卢前耻居王后当时议者亦以为然【旧唐书本传】
　　江融盩厔人撰九州设险图备载古今用兵成败之事【旧唐书魏元忠传】
　　富嘉谟雍州武功人举进士与新安呉少微友善先是文士撰碑颂皆以徐庾为宗气调渐劣嘉谟与少微属词皆以经典为本时人钦慕之文体一变称为富呉体嘉谟作双龙泉颂千蠋谷颂词最髙雅作者推重后预修三教珠英为左台监察御史卒有文集五巻【旧唐书本传】
　　李适万年人景龙中为中书舍人转工部侍郎睿宗时天台道士司马承祯征至京师及还适赠诗叙其高尚之致其词甚美当时朝廷之士无不属和凡三百余人徐彦伯编而叙之谓之白云记颇传于代寻卒【旧唐书本传】适子季卿亦能文举博学宏辞肃宗时为中书舍人代宗立进吏部侍郎河南江淮宣慰使号振职大厯中终右散骑常侍遗命以布车一乘葬季卿在朝荐进才髦与人交有终始恢博君子也【唐书李适传】
　　苏晋【珦子蓝田人】数嵗知为文作八卦论举进士及大礼科皆上第先天中为中书舍人宗监国所下制命多晋及贾曾稾定屡献谠言天子嘉允始晋与洛人张循之仲之善循之上书忤武后见杀仲之神龙中谋去武三思为宋之愻等所发死晋厚抚其子渐为营婚宦晋卒渐丧之若诸父云【唐书本传】
　　邓元挺蓝田人少善属文为顿丘令有善政累授中书舍人性俊辩机捷过人出为澧州刺史后以善政闻召拜天官侍郎【旧唐书本传】
