<!-- { "loadSidebar": true } -->
　　许守恩字诚斋泾阳人万厯庚辰进士授邹县令有异政擢河南道御史连疏建元良正宫体一时直声动海内有宦者骄横不法守恩愤甚振臂殴之诸阉夺气出为河南驿传寻移覇州兼摄天津益振刷无所畏避有挠法者即权幸不少贷以言事触宸怒逮廷杖下狱久之得释归里【泾阳志】
　　甘学书南郑人万厯壬午举人歴官赵州知州矿监肆虐学书抗顔争止遂诬讦被逮廷杖天启间事雪赠尚宝寺少卿【汉中府志】
　　王绍先字伯生咸宁人三原籍万厯癸未进士天性清直任主事监修潞府省费钜万奸珰忿甚陷之诏狱寻谪山东运判后复主昌平粮务纠劾奸珰再谪代州同知丰棱愈峻稍复南刑部员外郎家居修全陜通志【西安府志】
　　杨绍程岐山人万厯癸未进士授庶吉士改御史奏言郊庙不亲朝讲不御储贰不建匹嫡当辨皆言人所不敢言巡滇疏沭舎人僣侈佥谓真御史叅晋藩笞逐权要虽直道招忌不悔也【贾志】
　　李应防字成可蒲城人万厯癸未进士歴任安阳尹举卓异徴授刑科给事以倭事纠叅石星沈惟敬陞太常少卿左通政【贾志】
　　杨光训字汝若渭南人万厯丙戌进士授南充令补阆中兴学赈荒爰书吏议咸自为状称神君焉选山东道御史督课两淮请罢增引复京掣盐政一清时三殿灾上书极陈时政阙失言多批逆寻改巡漕即奏督河督漕当归并一臣已按东省税使马堂以峻刻激乱光训单骑往谕罪首事者余得贷一方安堵复疏罢矿税备陈蠧国之害长陵明楼灾再上修省实政言更剀切迁顺天府丞卒【贾志】
　　刘芳字尔声渭南人万厯丙戌进士授行人与魏大中以名节道义相尚奉使衡郑二藩谢絶筐篚清望蔚然授湖广道御史首劾边境失事诸臣继陈屯田钱法四事皆次第报可巡视九门盐法劾私贩中官任兆元任二等论如律毂下肃然督长芦盐课疏解盐法专委解官不更烦灶戸并着为令山东经白莲乱兵旱相仍请免邹滕七邑岁额山左以安时逆珰魏忠贤干政芳与十三道合疏论列劾忠贤言甚切直不报督学南畿以内艰归寻为珰陷夺职珰败以台省荐还原官【贾志】
　　张允升南郑人万厯丙戌进士耿介敦朴为蜀司理力持苦节擢御史以直言名于时倭小西飞乞封疏斥其非乡居恂恂里人贤之【贾志】
　　武之望字叔卿临潼人万厯己丑进士宰霍丘江都皆有能名擢吏部寻主文选直忤当路改兵曹归里闭门讲学逺近争师事之后备兵海葢调永平台头营缺饷兵噪城下佥议借府县别贮给之之望持不可曰万一他营效尤又何以应自临贼以温言慰散洊歴诸卿晋大中丞巡抚登莱劾总兵毛文龙之骄有登抚可裁一疏以少司马总督陜西三边军务士卒缺饷谋作乱乃防治其魁一军肃然未几卒于官生平正色立朝不为朋党遇事独断曾不依违两可子二人献哲天启进士歴四川副使迪哲辛酉举人皆贤达有父风【临潼志】
　　张企程字维勇洋县人己丑登焦竑榜进士授山东章丘令慈祥为质出以清严召入掖垣多所建明乙未河决邳州泛涨泗州祖陵松柏没于水天子震恐遣科臣风力者荒度之公受勅诣泗展谒祖陵上疏曰祖陵腹心也运道咽喉也民生手足也今当以奠安陵麓为第一义先条议以闻而漕臣褚袂疏奏导淮正流泄淮积浮无事分黄糜数十万金钱公慨然谓目前补救终属摸棱又上疏曰川壅则溃导则利惟有分黄流以杀其势葢上流既分下流自减泗州积水可消祖陵可保无虞矣又画便利条为四事曰议钱粮议官夫议委任议肃法上下其议一时治河诸臣人人毖饬明年工竣上大悦晋太仆少卿又明年子假旋里以疾卒【李遇知撰传】
　　周传诵字淑逺西安左卫人万厯己丑进士官湖广左布政税珰陈奉肆虐民不堪命楚抚劾之反被诏下狱传诵署抚力抗其锋后奉竟解职楚民始得安枕肖像祀焉【贾志】
　　杨明盛字熙宇洋县人万厯乙未进士任滋阳县时中官领税私货甚盛使州县为之转输民不堪扰经滋阳明盛尽贮于库劾其贪虐之罪反为中人中伤而罢【贾志】
　　史记事字义伯渭南人万厯乙未进士两任邑令教养兼举及擢西台直言敢谏权贵侧目按楚尤多异政迁光禄少卿终以触忌罢归【贾志】
　　王豫立字定甫泾阳人万厯乙未进士歴尹稷山嵩县政绩卓然擢礼部仪制司主事主诸藩袭封事代藩宠妃欲以支子易嫡谋已就独豫立不从两疏请之始得正名嗣王以鱼鲊藏金报谢豫立叱之寻擢观察使正已率属墨吏皆为敛迹陞河南左辖出纳惟允陞南光禄卿见珰焰方炽上疏请休悠游林皋者十年【贾志】
　　张邦俊字襟黄韩城人万厯乙未进士初授御史时抗言起废弃广用贤请出阁讲学皆人所不能言者乂疏请增浙闽秦齐解额四省各得五人增防额天下得五十人定为例劾税珰梁永髙淮救直臣王邦才等俱载国史人尤难之【贾志】
　　王之宷字荩甫朝邑人万厯辛丑进士知无极县为里社九十有六社设师讲学歌彻于逺迩调庆云邑方大祲之宷一意拊循招绥逃户轻其丁差又条陈荒状申请赈济全活甚众【贾志】万厯三十四年五月有男子张差持枣木棍入慈庆宫命法司提问御史刘廷元奏张差语言颠倒形似病狂主事王之宷言散饭狱中见张差不颠不狂中多疑似疏入不报时诸臣以疯癫二字为铁案中防特黜之宷为民天启元年御史魏光缙荐之寀以原官起用二年之宷上言乙卯之变郑国泰欲睥睨神器宜开棺戮尸上不问五年杨维垣劾张差一案王之寀误皇祖负先帝疏入削籍逮讯【纪事本末】熹宗立之宷因荐起用歴陞刑部侍郎魏忠贤擅政与同志连疏论之杨维垣承忠贤防劾其贪功冒进又言其纳郑国泰赃银二万两追赃拟戍刘志选言戍未尽辜逮捕诏狱立毙狱中崇祯改元诏褒其忠复原官子建斗以廕授户部主事【朝邑志】
　　李朴字季白朝邑人忠鲠敢言万厯辛丑进士观政吏部闻母病请假不俟报辄行谪判髙唐起府推官擢戸部主事时朝士各立朋党台谏尤好攻击神宗春秋髙不复视朝朴不胜愤上人望几空一疏不报是时天下正赋多缺朴以为赋缺由民贫民贫由税珰为害先后上书极论皆不省朴每一疏出人争传诵朝廷曾无可否由是科道益无所忌后为郎中复指名劾之疏奏科道四十余人交章攻朴朴复数疏力辩语侵阁臣叶向髙奉防议处值慈圣太后丧建言例在赦列得不死方朴奏上时光宗在东宫每视其疏曰直臣也及即位进太仆少卿卒【朝邑志】
　　解经雅字岱瀛韩城人万厯辛丑进士为汝宁司李执法不避权贵外艰归起补汾州召入吏垣疏六事十苦十失时称硕画迁山东观察使卒【韩城志】
　　孙振基字尔构潼闗人万厯辛丑进士为黄县令岁饥躬视粥厰邑无莩民税监鸱张振基独不为屈调安丘罢额外征流移来复千余家御冦每先登冦辄解去为给諌上建储疏又上罢红丸疏上嘉纳之廵视光禄纠寺卿之出纳天津税监马堂乞兼摄江南疏劾之以言多讦直外转山东佥事乞休【贾志】
　　李乔仑字孕秀髙陵人乔昆弟万厯丙午举人官永平府司理备陈八苦皆经济名言后为御史敷奏甚多其最著者弹劾魏忠贤一疏歴官叅政【贾志】
　　薛大中字允执三原人万厯庚戌进士授宁陵令调太康补黄县益励清操运辽海米豆二万有竒开圣水黄城龙湾泉田千顷擢刑科给事中陈六事抗疏言移宫红丸梃击諡法议奏剀切后以疾告归【贾志】
　　周文焕字尧章富平人万厯庚戌进士初授诸城知县捐俸赈饥以卓异上闻歴陞文选郎中时魏珰欲相逆党崔呈秀文焕持之不应呈秀数召概辞弗往珰婿阎青雷欲超选终弗得珰怒矫防令冡宰自为政弗听选郎焕知祸及引疾罢竟以愤卒【贾志】
　　马逢字千里三原人万厯癸丑进士出知襄陵除富民供具之苦驿逓养马之累擢御史抗疏请正纲纪指斥梃击红丸遂及墨勅票提等事朝端以肃又力救杨涟以明移宫之案劾御史刘廷元三不忠表提牢王之寀发觉之功转山东叅议诏还授御史有为魏珰起祠真定者逢束防稿不行疏劾诸党逆者中察典降山西都事后授南吏部考功主事【三原志】
　　杨建烈字义清韩城人万厯癸丑进士授江西道御史时逆珰用事建烈抗疏击之出为叅议珰怒未巳先后罗织诸直臣中以危法次且及建烈会崇祯御极事已召补山东道御史歴通政使【韩城志】
　　孙绍统字昌之华州人万厯癸丑进士授县令歴谏垣迁山东按察使政声弥着因论魏珰削职珰败起原职寻以病归【贾志】
　　曹代之字若参咸宁人领万厯乙卯乡荐初任贵州安顺司李持法平允吏民畏服时黔冦归附代之治城修学还定安集哀鸿渐至歴陞工科都给事中风岸峭厉抗直敢言己卯督理秦省饷务庚辰竒荒斗米二干钱力请减赋乡人德之【咸宁志】
　　左佩玹字左漆耀州人万厯乙卯举人授沙河令考选御史疏蠲积逋以假休息速爵赏以劝军功寛降罚以鼓士气轸念沙河邢台二邑疲病特疏条陈又上马政屯田诸疏以不合当事谪应天知事寻擢户部郎司漕运出守济南岁凶盗起攻东明围泰安列十三营势甚猖獗玹讨平之甲申京师陷玹入闗避地贼欲用其子重光不从遂死之玹为思痛诗以见志【贾志】
　　薛文周字晴岚安定人七岁能属文弱冠成万厯丙辰进士仕山东潍县调掖县两邑各建祠擢吏科给谏危言正论多所建白常劾逆珰魏忠贤几罹祸頼当事营救得免遂称病乞归【贾志】
　　马鸣世字声希武功人万厯丙辰进士歴官操江副都御史初为御史时抗疏劾魏珰党人魏广微顾秉谦言甚剀切又疏称孙慎行伸讨贼之义排赏奸之典触忤旧辅为红丸一案首拟遣戍宜赐起用又有安民去害一疏甚切吏治后里居逆闯加害【贾志】
　　刘字养临潼人万厯己未进士仕项城宁陵新安令遗爱河南擢给事中谏止内操荐冯恭定为正学当柄用劾逆珰魏忠贤于秽熖熏天之日力救杨左诸君子中外咋舌恬然不顾坐削籍崇祯初韩城闫可陞为给谏奏曰逆珰魏忠贤天下皆建生祠惟臣乡陜西无祠岂非冯从吾防耻之教乎其荐从吾之刘宜加优擢疏入诏复原官召对平台称防改兵垣主驿递时驿务费繁剀切言之上方拟大用寻病卒【临潼志　按明季流冦之乱起于驿卒疏实为厉阶然其劾逆珰救东林亦谏臣之风节最著者不得因其一言之失而病之也】
　　朱国栋字元培富平人天启壬戌进士歴仕江南芜湖休宁山阳安东诸大邑俱有政绩及考选戸垣陈奏利弊劾地方大吏凡十四疏皆报可旋摄侍郎事册封赵邸却其餽遗以佥都御史出抚山永修武备兴屯牧储蓄充牣晋兵侍壬午出镇昌平威望益着武弁之贪懦者皆自解去中贵申之秀亦疏辞时兵苦缺饷国栋抗疏请饷士卒感泣以病告归【西安府志】
　　王聚奎字伯明郿县人崇祯戊辰进士由行人授贵州道御史铮铮有直声以建言谪晋藩幕【郿县志】
