<!-- { "loadSidebar": true } -->
　　崔希乔以仁孝友悌忧哀毁过礼为郑县丞芝草生所居堂一夕而葩葢盈尺州以闻迁监察御史【白孔六帖】长安王元宝家有一皮扇子制作甚质每暑月宴客即以此扇子置于座前使新水洒之则飒然风生廵酒之间客有寒色遂命彻去明皇亦尝差中使去取防爱而不受帝曰此龙皮扇子也【开天遗事】
　　明皇在位灵昌郡得异马于河其状龙鳞虺尾拳毛环目肉鬛居帝阙二十年遇祸乱帝西幸马至咸阳西入渭水化为龙游泳去【白孔六帖】
　　明皇乐民间清明节闘鸡戏及即位治鸡坊索长安雄鸡金尾铁距髙冠昂首千数养于鸡坊选六军小儿五百教饲之时贾昌为五百小儿长甚爱幸之金帛日至其家【东城老父传】
　　梨园弟子皆居宜春北院时有马仙期李龟年贺懐智洞知律度中官自蜀回得琵琶以献其槽以罗沙檀为之光润如玉有金缕红文蹙成防凤【珍珠船】
　　宗时富平产一神羊肉角当项白毛上捧议者以为獬【酉阳杂俎】
　　蝉未脱时名转化相传言蛣所化秀才韦翾家在杜曲尝冬中掘树根转化附于朽处怪之村人言蝉固朽木所化也翾因剖一视之腹中犹实烂木【酉阳杂俎】
　　太白山居士郭体以绳系一铁片子鸟兽闻之即集庭下名曰唤铁【开元遗事】
　　冯宿为华州刺史以父名子华拜章乞罢改左散骑常侍【册府元龟】
　　沉香亭木芍药朝红暮黄午碧夜白帝曰此木之妖也【白孔六帖】
　　华清宫一鹿十年精俊不衰人呼曰角仙【陶谷清异录】虢国夫人有夜明枕设于堂中光照一室不假灯烛【开天遗事】
　　开元末西国献狮子至长安西道中系于驿树树近井狮子哮吼若不自安俄顷风雷大至果有龙出井中而去【唐国史补】
　　杨贵妃死之日马嵬媪得锦袎袜一只相遇过客一翫百钱前后获钱无数【唐太真外传】马嵬老媪拾得太真袜以致富其女名玉飞得太真雀头履一只真珠口以薄檀为苴长仅三寸玉飞奉为异宝不轻示人【嫏嬛记】
　　唐同昌公主堂中设却寒帘玳瑁斑有紫色云却寒鸟骨所为【杜阳杂编】
　　髻始自燧人氏周文王加珠翠翘花名曰凤髻长安城中有盘桓髻惊鹄髻又抛家髻及倭□髻【鬟髻品】
　　白太傅女金鸾十岁忽书北山移文乐天方买终南紫石欲开文士傅遂辍以录之【下黄私记】
　　九成宫砖瓦坚润倍石完好者磨之为砚可方铜雀【麟游县志】
　　蓝桥驿乞玉浆黑犀合子下欵妙观三十二年周旋多庆先音永宝十四字【伊世珍嫏嬛记】
　　王维辋川林下坐用雷门四老石灯防则石中钻火【白孔六帖】
　　武功苏颋有一锦纹花石镂为笔架尝置于砚席间每天欲雨即此石架津出如汗逡廵而雨颋以此常为雨候固无差【开天遗事】
　　唐元和二年红崖峪冶夫将化虎众以水沃之不果【商州志】
　　房绾尝修学终南山谷中忽闻声若戛铜器之属问父老云此龙吟也不久雨至矣绾望之冉冉云气游漫果骤雨作【灵怪录】
　　唐华清宫今灵泉观也十圣殿之西南隅十数步间有皂荚一株合数人抱相传明皇洎贵妃共植于此每岁结实必有十数荚合懽也【墨客挥犀】
　　太和五年麟州刺史崔应奏刺史铜鱼贞元十七年蕃冦陷州城因以失坠今请勅所司铸赐从之【册府元龟】有鸷曰鹘穴于长安荐福浮图冬之夕是鹘必取鸟之盈握者完而致之以燠其爪掌左右而易之旦则执而上浮图之跂焉者纵之延其首以望之极其所如往必背而去焉茍东矣则是日不复东逐【柳宗元鹘説】
　　上尝幸兴庆宫于复壁间得宝匣匣中获玉鞭鞭末有文曰软玉鞭即天宝中异国所献光可鉴物屈之则头尾相就舒之则劲直如绳【杜阳杂编】
　　安乐公主有织成裙直钱一亿花卉鸟兽皆如粟粒正视旁视日中影中各为一色【通鉴】
　　马燧之子畅以第中大杏馈窦文塲以进德宗德宗未尝见颇怪之令中使就封杏树畅惧进宅废为奉诚园屋木皆拆入内【国史补】
　　兴善寺有牡丹一窠元和中着花一千二百朶其色有正晕倒晕浅红浅紫深紫黄白檀等独无深红又有花叶中无抹心者重台花者其花靣径七八寸【酉阳杂俎】兴善寺素师院牡丹色絶佳元和末一枝花合欢【酉阳杂俎】唐中叶长安少年多以诗句镵湼肌肤夸诡力剽夺坊间更有取名贤诗中意细刺树木人物至有周身用白乐天诗意刺湼人呼为白舍人行图者名为劄青云【全唐诗话】
　　李释谏议知凤翔既卒有蝴蝶数万自殡所以至府宇蔽映无下足处府官祭奠接武不相辨挥之不开践踏成泥其大者如扇逾月方散【癸辛杂识】
　　雍之洋县念佛岩下有潭如碧镜每岁五日巳午间忽有泡光出色艳异甚常时则无【方舆胜览】
　　唐文宗好食蛤蜊一旦有擘之不裂者上祝之俄顷自开中有二人形眉端秀体质悉备螺髻璎珞足履菡蓞上遂置于檀香盒赐兴善寺令致敬礼【杜阳杂编】
　　长安敦化坊百姓家太和中有木兰一树花色深红【太平广记】
　　慈恩寺唐三藏院后檐堦开成末有苔状如古苣布于塼上色如蓝绿轻软可爱谈论僧义林太和初改塟基法师开冡香气袭人塼上苔厚二寸余作金色气如爇檀【酉阳杂俎】
　　武宗患心热之疾医药罔瘳时有言青城山邢道士者妙于方药帝即召见之道士以肘后绿囊中青丹两粒及取梨绞汁进之帝疾寻愈问其丹为何物先生曰赤城山顶有青芝两株太白南溪有紫花梨一树臣昔岁曾游二山偶获两宝合炼成丹幸逢陛下服之【耳目记】夏侯孜为宣宗山陵使开真陵用功尤至凿皇堂深及袤丈于坚石中得折金钗半股其长如掌余尚衔石中工乃抉取以献孜孜以寝园方近其事稍异因隐而不奏【唐阙史】
　　唐卢元裕子翰言太守少时尝结友读书终南山日晚溪行崖中得一圆石莹白如鉴方执玩忽坠地而拆中有白鱼约长寸余随石宛转落涧中渐盈尺俄长丈余鼓鬐掉尾云雷暴兴风雨大至【纪闻】
　　康老子即长安富家子落魄不事生计常与国乐游处一旦家产荡尽偶一老媪持旧锦褥货鬻乃以半千获之寻有波斯见大惊谓康曰何处得此是氷蚕丝所织若暑月陈于座可致一室清凉即酬千万康得之还与国乐追欢不经年复尽寻卒后乐人嗟惜之遂制曲名得至宝【乐府杂录】
　　商州有人患大风家人恶之山中为起茅舍有乌蛇坠酒罂中病人不知饮酒渐差罂底见蛇骨方知其由也【朝野佥载】
　　华山毛女峯有字曰伏苓诸山皆假惟此者真一旦一九三斗一斤疑为服伏苓法也【陈后山谈丛】
　　凤翔知客郭璩其父曾主作坊将解一木其间疑有铁石锯不可入遂以新锯兼焚香祝之其锯乃行及破木文有二马形一黒一赤相齧其口鼻鬃尾蹄脚筋骨与生无异【闻竒录】
　　长安持国寺门前有槐树数株金监买一株令所使巧工解之每片一天王塔防成就焉【太平广记】
　　华州三家店西北道边有槐甚大葱欝周廻可防数亩槐有瘿形如二猪相趂奔走其廻顾口耳头足一如塑者【竒闻录】
　　黄巢陷京城南康王氏有镜六鼻常生云烟照之则左右前三方事皆见王氏即京城照之巢冦兵甲如在目前上平都邑以映日纱囊取入禁中【白孔六帖】
　　初长安自石门之奔宫殿焚圮及岐人再逆火闾里皆尽宫城昏夜狐狸鸣啼无人迹【沙陁列传】
　　同光二年五月故秦王李茂贞遣使王修进遗留礼物水晶鞍盘玉带马瑙酒杯翡翠爵琉璃瓶玳瑁唾盂银莲花座瑚树一株军器缯丝锦等【册府元龟】
　　京师都观老鹿将有客来輙夜鸣道士每候之无失【潜确书】
　　蓝田山悟真寺髙僧写湼槃经羣鸽自空中衔水添砚【珍珠船】
　　长安宫南灵台有相风乌或云此乌遇千里风乃动【述征记】
　　予丙子奉使祭告西岳于玉泉院见无忧树四株此树与青柯坪婆罗树皆西域种【香祖笔记】
　　酒有富平之石洞春京城之西市腔虾蟇陵郎官清阿婆清【唐国史补】
　　长安富民罗会以剔粪自业里中谓之鸡肆防世副其业家财巨万尝有士人陆景旸会邀过所止馆舍甚丽入内梳洗衫又极鲜屏风氊褥烹宰无所不有景旸问曰主人即如此快活何为不罢恶事会曰吾中间停废一二年奴婢死亡牛马散失复业已来家途稍遂非情愿也分合如此【朝野佥载】
　　王蜀将田承肇戍凤翔憩于林下忽见浄地中有小树一茎高数尺并无柯叶尤甚光滑肇就之翫弄以手上下摩婆顷刻手指如中毒苦不禁于是归营臂膊已麤于桶时村妪善禁居深山中急使人召得妪曰此胎生七寸蛇戏处喷毒在树间扪着枝立合致卒急使人就彼斸之果获二蛇毙之妪遂禁勒自膊间趂渐渐下至于腕又并趂入食指尽食指一节趂之不出蹙成一毬子许肉丸遂以利刀断此一节所患方除【玉堂闲话】
　　朱梁尹皓镇华州夏将半出城廵警因下马于荒地中得一物如石又如卵其色青黑光滑可爱见村院佛遂置于像前其夜雷霆大震猛雨如注天火烧佛堂盖龙卵也院外桞树数百株皆倒植之其卵已失【玉堂闲话】蜀庚午嵗金州刺史王宗朗奏洵水畔有青烟庙数日庙上烟云昏晦日夜奏乐忽一旦水波腾跃有羣龙出水上大者数丈小者丈余如五方之色如牛马驴羊之形大小五百累累接迹行入汉江却过庙所复往数里或隐或见三日乃止【录异记】
　　长安道中有行人倦息古松下回视巨蟒长丈余宛转荆棘间若伤病者谛视之见脑门上虫大如粟粒色红如丹取置地以足之逡廵蛇去行者觉足间微痒须臾愈剧毒气俄升于股旬日溃烂遂坠股以死细微之物其毒至是终莫知其名【墨客挥犀】
　　孟昶中书舍人刘光袵进桃核酒杯云得于华山【张唐英后蜀纪事】
　　旧商山路多鸷兽害行旅适夫骡羣早行俄有虎自藂薄中跃出攫一夫而去其同羣者莫敢回顾迨至食时遭攫者却来众惊异竞问其由徐曰虎初啣至路左岩崕之上前有万仞清溪溪南有洞洞口有小虎子数枚顾望其母忻忻然若有所待虎置某崖侧靣溪洞呌吼以呼诸子某因便潜伸脚于虎背尽力一踏虎失脚堕于深涧不复可登是以脱身至此盖虎欲生致此人按演诸子是以不伤真可谓脱身于虎口【玉堂闲话】
　　洵阳县百姓柏君懐于汉江勒漠潭采得鱼长数尺身上有字云三度过海两度上汉行至勒漠命属柏君【録异记】
　　梁山有汉武帝庙至今有祭者往往有一二百蝴蝶降祠所享其食近之不惊彻馔然后羣去时谓武帝侍从捉之者病【珍珠船】
　　王景源云有韩奉议为陇州通守家人得鹦歌忽语家人曰鹦歌数日来甚思量郷地家人怜之曰放你甚易此去陇州数千里怎生归得曰鹦歌亦自记得来时驿程道路家人即啓笼解縚且祝其好去遂振翼向西而去数月有经吏何忠者自陇州差至京师始出州城忽闻木杪有呼急足者仰视之鹦歌曰你记得我否我即韩通判家鹦歌也你到京师为我传语通判家鹦歌已到郷地深谢见放也忠至京具言所见举家惊异且念其慧黠能侦候何忠传达其言为可念者【春浦纪闻】
　　有关中商得鹦鹉于陇山能人言商爱之偶以事下狱旬日归叹恨不已鹦鹉曰郎在狱数日已不堪鹦鹉遭笼闭累年奈何商感之携往陇山泣涕放之去后每商之同軰过陇山鹦鹉必于林间问郎无恙托寄声也【闻见前录】
