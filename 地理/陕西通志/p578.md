<!-- { "loadSidebar": true } -->
　　未央宫　在长安故城中近西南隅【括地志】髙帝七年萧何治未央宫【汉书髙帝本纪】未央宫周回二十二里九十五步五尺街道周回七十里台殿四十三其三十二在外其十一在后宫池十三山六池一山一亦在后宫门闼九十五【西京杂记】未央宫周旋三十三里街道十七里有台三十二池十二土山四宫殿门八十一掖门十四宫殿及台皆疏龙首山土以作之殿基出长安城上非筑也【闗中记】未央一名紫微宫【三秦记】未央者前限未到之辞故汉有未央宫古诗有乐未央【诗正义】东阙　萧何治未央宫立东阙【汉书髙帝本纪】文帝七年未央宫东阙罘罳灾【文帝本纪】如淳曰东阙与两旁罘罳皆灾也师古曰罘罳为连阙曲阁也以覆重刻垣墉之处其形罘罳然【文帝本纪注】未央宫东有苍龙阙【闗中记】索隐曰东阙名苍龙【史记注】
　　北阙　师古曰未央殿虽南向而上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣葢萧何初立宫以厌胜之术【汉书髙帝本纪注】未央宫北有武阙所谓北阙也阙中有阊阖门止车门【闗中记】
　　柏梁台　武帝元鼎二年春起柏梁台【汉书武帝本纪】武帝铸柏梁铜柱【郊祀志】台髙二十丈用香柏为殿梁香闻十里【三辅故事】庙记曰柏梁台汉武帝造在北阙内道西三秦记曰柏梁台上有铜鳯名鳯阙【宋敏求志】武帝作柏梁台诏羣臣二千石有能为七言诗者乃得上座帝曰日月星辰和四时自梁王以下作诗者二十五人【古文苑】
　　司马门　元帝初元五年令从官给事宫司马中者得为大父母父母兄弟通籍【汉书元帝本纪】应劭曰司马中者宫内门也师古曰司马门者宫之外门也衞尉有八屯衞司马主衞士徼廵宿衞每面各二司马故谓宫之外门为司马门【元帝本纪注】汉宫衞令诸出入殿门公车司马皆下不如令罚金四两【玉海○按未央宫有东阙北阙而西南无门阙顔师古谓为萧何厌胜之术是矣至司马门三辅黄图及师古俱谓未央四面皆有司马门乃宫之外门应劭谓为宫内门似有参差细推之则是阙之西南而司马门有西南阙门之墙四面环宫司马门之墙乃宫正垣而阙垣在外西京赋所谓徼道外周千庐内附是也故自阙门视之则为宫内门自宫视之则为宫外门矣二説虽异其实同也汉书百官表注师古曰汉书仪云衞尉司在宫内主宫阙之门内衞士于周垣下为区庐西京赋卫尉八屯警夜廵昼注综曰卫尉周宫外于四方四角立八屯士士则傅宫外为庐舍是则宫墙外阙门内正为卫士区庐地矣】端门　皇帝入未央宫有谒者十人持防衞端门曰天子在也足下何为者不得入太尉往谕乃去皇帝遂入【汉书周勃传】师古曰殿之正门也【周勃传注】立金人于端闱【西都赋】善曰宫中门谓之闱【西都赋注】
　　掖门　朱虚侯章请卒千人入未央宫掖门【汉书吕后纪】师古曰非正门而在两旁若人之臂掖也【吕后纪注】御览曰出禁省为殿门外出大道为掖门则不特夹立正门之旁为掖门虽殿门外他出之门皆可名为掖门也汉书薛宣传宣子况令杨明遮斫申咸于宫门外廷尉直议曰本争私权虽于掖门外伤咸与凢鬭无异此则殿外有门可出通衢者皆名掖门之证也唐门下北省在日华门名左掖中书北省在月华门名右掖此之日华月华立殿自在宣政殿东西两廊出门未是宫外而亦以掖名之则是殿门之正门外旁或有门皆为掖门也【雍録】
　　前殿　未央宫前殿东西五十丈深十五丈髙三十五丈营未央宫因龙首以制前殿至孝武以木兰为棼橑文杏为梁柱金铺玉戸华榱璧珰雕楹玉磶重轩缕槛青琐丹墀左磩右平黄金为壁带间以和氏珍玉风至其声玲珑然也【三辅黄图】王莽改前殿曰王路堂地皇元年王路堂为风所毁【宋敏求志】成帝绥和二年郑通里男子王褒带劔入北司马门殿东门上前殿入非常室中【汉书五行志】如淳曰殿上室名【五行志注】
　　兰台　汉百官表御史中丞在殿中兰台掌图籍秘书外督部刺史内领侍御史受公卿奏事西京赋曰兰台金马逓宿迭居按此兰台正在殿中石渠天禄皆在殿北【雍録】
　　宣明殿广明殿　皆在未央殿东【三辅黄图】
　　昆徳殿玉堂殿　皆在未央殿西【三辅黄图】
　　鸳鸾殿　未央殿东有鸳鸾殿【闗中记】
　　白虎门　王莾大置酒未央宫白虎殿劳赐将帅自前殿南下西出椒除白虎门【汉书王莾传】服防曰邪行阁道下者也师古曰除殿陛之道也椒取芬香之名也【王莾传注】
　　金马门　金马门者宦者署门也门旁有铜马故谓之曰金马门【史记滑稽传】天子擢对为第一待诏金马门【汉书公孙传】武帝时相马者东门京作铜马法献之立马于鲁班门外更名鲁班门为金马门【公孙传注】杨雄待诏金门金马门也【宋敏求志】金马门又谓之黄门【玉海】宦者署　宣帝召武待诏宦者署【汉书苏武传】师古曰百官公卿表少府属官有宦者令丞以其署亲近故令于此待诏【苏武传注】百官表有中黄门师古曰谓阍人居禁中在黄门之内给事者也【雍録】
　　承明庐　严助为防稽太守数年不闻问赐书曰君厌承明之庐【汉书严助传】张晏云承明庐在石渠阁外【严助传注】
　　天禄阁　在未央大殿北天禄异兽也即扬雄校书处【三辅旧事】天禄石渠萧何造以藏秘书处贤才【汉宫阁疏】天禄石渠典籍之府【西都赋】
　　石渠阁　在未央大殿之北【三辅故事】石渠阁萧何造其下礲石为渠以导水若今御沟因为阁名藏入闗所得秦之图籍成帝于此藏秘书焉【三辅黄图】石渠阁礲石为渠以导水以水经约其地望则沧池在未央西南此之为渠必引沧池下流转北以行成其为渠也水之又北遂转行乎明光桂宫之间谓之明渠也又益趋东则长乐之有酒池都城东之有王渠皆此水也【雍録】
　　宣室殿　在未央宫前殿正室也淮南子曰周武王杀纣于宣室汉取旧名也汉书文帝受厘宣室夜半前席贾生问鬼神之事即此也【三辅黄图】汉书宣帝常幸宣室斋居而决事如淳曰宣室宣布政敎之室葢其殿在前殿之侧斋则居之【宋敏求志】甘露四年未央宫宣室阁灾【汉书成帝本纪○按宣室阁其位置未详然以理推之必既有殿而阁名即因之以出也当在殿前故附见之】
　　承明殿　皇太后车驾幸未央承明殿【汉书霍光传】未央宫有承明殿著述之所也班固西都赋序云内有承明著作之庭即此【三辅黄图】孝文帝躬行节俭其时未央宫无髙门武台麒麟鳯凰白虎玉堂金华之殿独有前殿曲台渐台宣室温室承明耳【汉书翼奉传】承明殿与石渠相距不逺孝成时客有荐雄文似相如者召雄待诏承明之庭师古曰承明殿在未央宫夫雄自言其待诏之地直曰承明之庭而武帝谓严助厌直乃曰承明之庐其云庐者以更直之地言之也曰庭者以受诏作文之地言之也【雍録】
　　温室殿　昌邑王入朝太后还乘辇欲归温室【汉书霍光传】温室在未央宫殿北武帝建冬处之温暖也【三辅黄图】温室以椒涂壁被之文绣香桂为梁设火齐屏风鸿羽帐规地以罽宾氍毹【西京杂记】
　　清凉殿　清凉殿在未央宫殿北夏居之则清凉也汉书曰清室则中夏含霜此也【三辅黄图】
　　髙门殿　武帝于未央宫起髙门殿【三辅旧事】汉书曰汲黯请见髙门注曰未央宫髙门殿也又哀帝时鲍宣谏曰陛下擢臣岩穴诚冀有益毫毛岂欲臣美食大官重髙门之地【三辅黄图】鲍宣又言髙门去省户数十步求见出入二年未省【玉海】
　　玉堂殿　解嘲歴金门上玉堂【汉书扬雄传】晋灼曰黄图有大玉堂小玉堂殿【扬雄传注】师古曰玉堂殿在未央宫【李寻传注】李寻待诏黄门得预入直而曰乆污玉堂之直者言直庐在玉堂外也雄之待诏其解嘲曰登金门上玉堂雄时待诏承明故得由金马门以上玉堂也则玉堂金马必相附近也【雍録】
　　长秋门　太子使舍人无且持节夜入未央宫殿长秋门因长御倚华具白皇后【汉书戾太子传○按黄图云后宫殿皆以长信长秋为名此之长秋门戾太子传云太子使持节入长秋门因长御倚华而白皇后是非持节不得入矣或亦门之在后宫者因皇后而名欤因附识之以俟考订云】
　　内谒者署　在未央宫属少府掌宫中步帐防物丁孚汉官云令秩千石【三辅黄图】
　　椒房殿　未央宫有椒房殿【三辅宫殿名】皇后殿称椒房以椒涂室主温暖除恶气也【汉官仪】
　　掖庭　赐单于待诏掖庭王嫱为阏氏【汉书元帝本纪】媫妤以下皆居掖庭【汉官仪】汉掖庭有月景台云光殿光华殿鸣鸾殿开襟阁临池观不在簿籍皆繁华窈窕之所栖宿焉【西京杂记】
　　昭阳殿　成帝赵皇后居昭阳殿【三辅黄图】皇后既立宠少衰而弟絶幸为昭仪居昭阳舍其中庭彤朱而殿上髹漆切皆铜防冐黄金涂白玉阶壁带往往为黄金釭函蓝田璧明珠翠羽饰之自后宫未尝有焉【汉书元后传】昭阳特盛隆于孝成屋不成材墙不露形【西都赋】昭阳殿在未央宫中织珠为帘风至则鸣如环佩声窻戸扇多是琉璃皆通照毛髪不得藏椽桷皆刻作龙蛇萦绕其间其中鳞甲分明见者莫不惊栗【西京杂记】武帝时后宫八区有昭阳飞翔增城合欢兰林披香鳯凰鸳鸾等殿后有增修安处常寜茝若椒风发越蕙草等殿为十四位【三辅黄图】
　　增城舍　汉书曰班媫妤居增城舍应劭曰后宫有八区增城第三也【宋敏求志】
　　椒风舍　董贤女弟为昭仪位次皇后更名其舍为椒风以配椒房云【汉书董贤传】
　　渐台　未央宫西有沧池池中有渐台【闗中记】未央宫有渐台文帝之梦邓通王莾之死于兵皆在其处建章宫亦有渐台郊祀志曰建章渐台髙二十丈名曰泰液长安志疑王莾在未央为汉兵所逼仓卒出避无由得趋建章因疑两宫各有渐台此其疑之是也水经未央渐台在沧池中建章渐台在太液池中正与汉志所载相合最可据矣黄图曰旧图云未央宫有沧池其水沧色故曰沧池此即水经言渐台之在沧池者也至黄图曰渐台在未央宫太液池中则未央似有太液矣而汉志无之则疑黄图不审也图又曰未央宫有沧池池中有渐台王莾死于此则此地本是沧池而误为太液池也案昭帝纪始元元年黄鹄下建章太液池则太液自在建章甚明而正史之于未央又无太液之文故予得以议其不审也【雍録】麒麟殿　未央宫有麒麟殿汉书哀帝燕董贤父子于麒麟殿【三辅黄图○以下诸殿阁门室其方向位置皆未详所在】金华殿　未央宫有金华殿【三辅黄图】上方向学郑寛中张禹朝夕入说尚书于金华殿中【汉书叙传】
　　宴昵殿　班伯少受诗于师丹大将军王鳯荐伯宜劝学召见宴昵殿【汉书叙传】
　　武台殿　武帝于未央宫起武台【三辅旧事】
　　猗兰殿　王美人七月七日旦生武帝于猗兰殿【汉武帝故事】景帝梦一赤彘从云中直入崇芳阁景帝觉而坐阁下果有赤龙如雾来蔽户牖宫内嫔御望阁上有丹霞蓊蔚而起霞灭见赤龙盘回栋间景帝使王夫人移居崇芳阁乃改崇芳阁为倚兰殿【汉武帝内传】白虎殿　未央宫有白虎殿【三辅黄图】河平四年单于来朝引见白虎殿【汉书王商传】
