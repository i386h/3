<!-- { "loadSidebar": true } -->
　　田氏张国时妻宜君人崇祯十四年盗至氏义不受汚骂贼被害【贾志】
　　贺氏绥徳衞正千戸沈湸妻贼破城贺托男大中于妾髙氏从容就义投缳自经【延绥志】
　　王氏米脂冯观祥妻崇祯初大荒盗起夫死无依义不受辱投河死髙建鼎妻贾氏崇祯三年遇贼欲汚之氏绐曰汝稍待我遂入内舍刎颈死【贾志】
　　刘贵姐清涧刘兴女也年十七嵗崇祯三年贼攻神崖寨掳妇女五十余独贵姐抗节不从乃自言曰与贼为妻吾父吾兄何以为人径投崖身碎而死贼叹息去【柴庵集】
　　戴氏府谷贡生李日滋妻崇祯三年贼围城急氏恐城陷被辱抱子投崖下三日而死其子无恙同县萧偲官锦衣卫妻吴氏逆闯陷京师偲年方二十三死之吴氏亦自经死【府谷志】








　　陜西通志巻六十七
<史部,地理类,都会郡县之属,陕西通志>
　　钦定四库全书
　　陜西通志巻六十八
　　人物十四
　　列女三
　　本朝
　　黄氏长安庠生张讷妻讷卒时氏年二十七矢志守节抚幼子大龄备尝艰苦歴五十余载以寿终康熈四十三年旌表
　　汪氏长安民王林妻二十二歳而寡时翁姑年迈色养无缺鞠育幼子克底有成守节五十一年雍正七年旌表
　　张氏长安民徐守仁妻夫故时氏年甫二十一截髪自誓笃志不移翁姑继亡尽哀尽礼卒年六十三雍正八年旌表
　　王氏长安民郭进节妻年二十八夫亡欲自缢舅姑力劝乃止孝养无亏每焚香祝天愿损己年以延亲算后二亲俱上寿训子甚严悉列成均年六十四卒雍正八年旌表
　　王氏长安民杨佩霦妻年二十四而寡髙堂衰迈幼子伶仃氏仰事俯育艰辛守节雍正八年旌表
　　韩氏长安人郡庠生王维垣继室年二十二垣卒氏无子鞠前妻二子如己子勤瘁持家冰心不二雍正八年旌表
　　李氏长安民萧守成妻年二十九夫亡欲自刎以殉族党力劝乃止坚守清贫昼夜纺绩奉事衰翁养葬咸成礼雍正八年旌表时年古稀矣
　　髙氏长安国学生雷溥妻溥卒氏年二十二矢死靡他养亲鞠子孝慈两尽守节三十一年卒雍正九年旌表
　　刘氏长安民谢天宠妻郝氏天宠弟天隆妻刘年二十一夫亡痛不欲生念姑老无依黾勉承顺无忝妇职郝年十九而寡无子姑已殁二寡相依式好无间言郝年四十三先刘卒将逝刘抚衾恸哭郝张目谓曰未亡人二十五年常惧鲜终而今知免姒何恸耶遂含笑而瞑刘苦节四十六年病革其子欲肖形以示子孙刘谓妇人不应令画工见不许其守正不乱如此并雍正九年旌表
　　髙氏长安生员张洪泗妻年二十三泗亡氏曲意养亲存殁悉中礼度教二子皆成立苦节三十一年而终又髙氏张积云妻年二十一孀居其艰苦亦相埒歴今三十九年三子皆成家能养母矣并雍正九年旌表
　　韩氏长安生员张嘉士继妻年二十七夫殁抚前妻子惟谨姑疾笃躬侍汤药衣不解带者七旬性习劳操作至老不懈尝语诸妇曰人生不可坐食吾欲汝曹学吾勤不欲汝曹服吾劳也雍正九年旌表
　　卢氏长安民张学盛妻年二十五夫亡子幼家贫亲族有讽改适者氏以死自誓纺绩鞠育艰辛万状雍正九年旌表年六十有四
　　朱氏长安民阎复朝妻年二十七而寡毁容截髪誓以身殉姑与母谕止之不从乃痛哭向氏曰天乎彼少妇且死我两老妇乃不死何哉氏闻言矍然起诉曰儿自今乃不敢复言死昼夜操作教子有成今年已六十余孙景福方数嵗有至性日绕侧不去氏含饴弄孙晚景足乐雍正九年旌表
　　汤氏长安郭孝笃妻年二十三而寡誓不二志姑年老以哭子致脾疾氏寝处与俱每食必市甘脆以进姑喜輙致饱苦节三十五年雍正九年旌表
　　李氏长安民朱存朴妻年十八夫亡无子侄辅焞方幼伯氏夫妇乆婴痼疾氏事之尽礼焞稍长课使读书竭力以供修脯得成髦士雍正九年旌表时年五十有六
　　魏氏长安胡元功妻年十八归元功事舅姑克尽妇道夫殁氏年二十六厉志守节连遭二丧葬祭以礼雍正九年旌表年五十有六
　　蒋氏长安王子免妻夫病疫死父母欲夺其志氏摈媒氏不与接苦节歴三十七年雍正九年旌表
　　姜氏长安杨三台妻年二十二歳三台殁室如悬磬家无次丁氏只身搘柱以供薪水姑与母讽使改节氏泣拒不从守节歴三十八年雍正九年旌表
　　唐氏长安民俞学文妻年二十六而夫殁遗孤甫周氏养姑守节叔翁欲夺其志因刺面哀号乃止卒年六十七歳雍正十年旌表
　　赵氏长安人陜西督标前营千总刘登龙继妻登龙以从征吴逆功委署千总迨殁氏年二十有七前子二己子一俱幼氏宵旦抚视相依为命一夕有羣盗入室欲毙诸孤氏挺身告哀乞存弱息卒保无恙自此躬亲绩纺延师训子今兰玉森森连掇科第皆氏教也雍正十年旌表年六十有七
　　毛氏长安人督标右营兵丁刘汉勲妻康熈十四年汉勲战殁平凉氏年二十有七闻讣欲不食死以姑老强存视息拮据奉养姑得寿终今二子成立五世同堂氏年已八十有四矣雍正十年旌表
　　朱氏长安黄用福妻年二十六夫遇贼死于西乡氏奉孀姑归寓母家卒能扶榇理寃乡人重之姑病亡昼夜泣不止适为幼女缝衣泪血糢糊误刺右目见者皆陨涕抚族子为嗣未防子妇继夭苦节四十二年卒
　　王氏长安生员韩仲宷继妻年二十七歳宷亡谨严守节之死靡他课子璋母而兼师璋年少游庠偕妇李氏克尽孝养氏始困终亨获臻上寿殁时年九十二
　　刘氏长安庠生蔡时盛妻年二十七而寡上事七旬翁姑下抚四龄幼子拮据苦守子馨由贡任鄜州训导性至孝事母尽诚竭力氏年七十一歳卒馨居丧三年不茹荤不入内室人羡其节孝萃于一门
　　张氏长安候选知州梁鼐继妻婚三载鼐亡氏时年二十三歳无子女奉孀姑鞠前妻子孝慈兼笃有劝之嫁者严词拒絶守节四十五年子孙皆列黉序殁年六十八
　　徐氏长安民李爵妻年二十八夫亡事孀姑贫能尽礼姑殁无依每并日而食誓死不移遗孤又殀抚孙成立年七十七岁而卒
　　孙氏长安生员崔汝岚继妻年十七适崔崔得痰疾经数载氏涤秽尝药不少倦崔殁前妻子方十歳氏子生未朞氏恸絶剪髪剺面以自励卒之日短鬂蓬飞颊上刀瘢歴歴可指年六十七歳苦节四十一年而殁
　　杜氏长安民戴琮继妻年十九归戴事病姑克尽妇道越五载夫亡矢志抚孤服缟茹素姻戚不敢以非礼语进子王祐宦安阳潘舆迎养跪进酒肉氏坚却弗御年七十六卒王祐事祖母及母俱以孝闻作吏亦多善政
　　宋氏长安民李金秀妻年二十四秀亡遗孤甫四歳翁早逝姑老多病氏奉侍汤药五载如一日教子慈严并至诸孙耕读成家年八十五卒
　　张氏长安人署千总赵连城妻年二十九而寡侍姑以养志闻歳荒就食兴安艰苦万状归里后姑殁贫不能殓氏拮据成礼教子义方守节四十一年卒
　　白氏长安人王运旦妻夫卒氏年二十七歳守节歴五十三年
　　杨氏咸寜庠生荔松妻年二十六松亡氏励志守节康熈二十六年旌表年九十一歳卒
　　刘氏咸寜生员王之翼妻年二十五夫亡奉老姑抚幼子足不逾阃者四十余年康熈二十六年旌表
　　胡氏咸寜民傅宷妻年二十七夫亡子幼守节不渝事舅姑曲尽其礼姑疾侍汤药无间寒暑歳荒二亲继逝典营葬乡党为之流涕守节四十余年卒雍正七年旌表
　　王氏咸寜人武进县主簿何噐妻噐卒于官氏时年二十四歳携子扶柩而归哭不絶声行道伤之教子慈不废义二子俱成立坚操歴四十余载雍正七年旌表
　　郑氏咸寜民王明学妻年二十七而寡家甚寒氏竭力女红抚诲三子备尝艰苦卒年六十六雍正八年旌表
　　王氏咸寜民刘显妻年二十七而寡遗孤甫周坚心苦守姑欲嫁之氏剪髪毁容以誓雍正八年旌表
　　翁氏咸寜民王臣妻年二十六歳夫亡事舅姑以礼姑病祷北辰求代矢志完节训子有成雍正八年旌表
　　韩氏咸寜诸生任征妻年二十九歳征殁氏夙娴礼训抚孤守节阃范肃然教子读书有成年六十七卒雍正九年旌表
　　师氏咸寜民张宗孔继妻婚甫期而寡抚前妻子洙泗艰难备歴守节五十七年雍正九年旌表
　　张氏咸寜民李环妻年二十七而寡誓死守节姑年逾九旬卧疾三载氏奉养不衰康熙二十九年陜大饥夫兄某暨夫叔祖母郭氏叔母吉氏俱年迈无子氏迎养于家及殁殓葬皆如礼雍正九年旌表年七十四歳
　　程氏咸寜国学生徐伯龄妻龄殁氏年甫十九矢志不二事姑以孝处妯娌以和教养子侄以慈雍正九年旌表时年六十有五
　　姚氏咸寜民唐雯妻年二十七歳夫亡氏纺绩糊口坚志不移因生计艰难子稍长知书即令逐什一以谋衣食家业渐裕训饬子妇门庭肃然雍正九年旌表年六十矣
　　苏氏咸寜民郑君芳妻夫亡年二十六子文斗丈升俱幼舅失明氏扶持保抱朝夕罔倦康熈三十年大祲以木实草根自给卒无异志年七十七终次子文升亦早殁妇朱氏守节抚子仁克底成立姑夙患痰喘亲侍汤药二十余年不少怠姑殁设木主朝夕哭奠歴四十四年终子仁亦以孝显并雍正十年旌表
　　牛氏咸寜民纪之冕妻冕亡氏年二十二矢志守节代夫养亲频遭歉歳不致失所丧葬尤尽礼雍正十年旌表年八十歳
　　盖氏富平人咸寜民髙继藩妻年二十一而寡防死者数矣以舅姑在乃强起奉事乡党称其节孝抚一女既长适诸生刘瑅又乞族子成勲为嗣亦成立雍正十年旌表时年五十三歳
　　齐氏咸寜民魏礼妻年二十三而寡遗孤在襁褓守节四十余年值逆李破城投身井中三日其子被掠逃囘覔母至井旁闻有声息拯之出得不死后数年以寿终
　　侯氏咸寜民崔光惠妻夫亡氏年二十二遗腹生子安贫力作抚孤成人守节三十九年而殁
　　王氏咸寜民侯一龙妻年二十七而寡寿歴八旬卒孙氏咸寜民曹振声妻年二十八夫亡坚心守节继姑性严厉婉容敬事始终无间值歳不登茹茶集蓼抚诲幼子成人殁年六十七歳
　　宋氏咸寜民牛志善妻婚三载夫亡氏年甫十八矢志不二侍养翁姑始终尽礼鞠遗腹子艰辛备至寿六十五卒
　　卢氏咸寜人福建瓯寜廵检徐崇勲妻徐亡时氏年二十六翁姑早逝家计维艰坚志抚孤子琮登雍正丙午贤书卒年六十有四
　　辜氏咸寜生员王有章妻早寡只一子未防殇氏哀痛不欲生防山冦乱慨然曰此吾从夫地下时也至山中投崖而死
　　席氏咸寜民杨酉妻夫亡氏恸哭三日不食以剪刀自刺死御史梁熙碑表其墓
　　夏氏咸寜民家女许字未嫁年十七有狂暴艳氏色强投以聘家人不能却里党畏咸莫敢撄氏度不免从容诀父母姻戚自缢死乡人哀之为立碑于城东葬所
　　冯氏咸阳民王兴京妻年二十三而寡姑失明晨昏奉事无违值歳祲苦守不二卒年七十二歳雍正三年旌表
　　茍氏咸阳歳贡刘曰铎妻铎亡时氏甫二十一歳翁病汤药亲尝以妇兼子后抚两侄为嗣朂之学皆获游庠雍正六年旌表
　　许氏咸阳民杨梓妻年二十七舅与夫俱客死时祖姑在堂氏亲操井臼养老抚孤同居五世人无间言歴三十四年卒雍正十年旌表
