<!-- { "loadSidebar": true } -->
　　二年上诏郭子仪密图之同华路闭诏书不能通乃诏子仪婿赵纵受口诏书帛内密丸遣家僮走间道传诏子仪得诏声言讨之未行其众大携部将李汉惠自同州降子仪乃贬智光沣州刺史听百人随身贷将吏一切不问寻为帐下斩其首并斩子元耀元干来献诏枭首皇城南街判官邵贲别将蒋罗汉并伏诛【唐书周智光传】华州牙将姚懐李延俊杀智光【通鉴】
　　淮西节度使李忠臣掠华州
　　淮西李忠臣入朝次潼闗闻智光反率兵讨之会败忠臣因入华大掠自赤水至潼闗畜产财物皆尽官吏至有衣纸自蔽累日不食者【唐书周智光传】
　　二月帝如昆明池
　　大厯二年二月壬午幸昆明池从俗踏青也【册府元】
　　秋七月作章敬寺
　　鱼朝恩奏以先所赐庄为章敬寺以资章敬太后冥福穷壮极丽毁曲江及华清宫馆以给之费逾万亿卫州进士髙郢上书曰先太后圣德不必以一寺增辉国家永图无寜以百姓为本舍人就寺何福之为又曰古之明王积善以致福不费财以求福修徳以消祸不劳人以禳祸今狥左右之过计伤皇上之大猷臣窃为陛下惜之不报【通鉴】
　　秋九月吐蕃入冦诏郭子仪镇泾阳
　　吐蕃冦邠州诏子仪率师三万自河中镇泾阳京师戒严戊午移镇奉天【旧唐书代宗纪】
　　三年春正月帝如章敬寺
　　上幸章敬寺度僧尼千人【通鉴】
　　二月商州兵马使刘洽作乱
　　二月癸巳商州兵马使刘洽杀其刺史殷仲卿【唐书代宗纪】
　　秋八月吐蕃冦邠节度使马璘败之
　　八月丁卯吐蕃冦邠州京师戒严节度使马璘破吐蕃二万于邠州【旧唐书代宗纪】
　　冬十二月邠州兵马使王童之谋作乱知留后段秀实捕斩之
　　元载以吐蕃连嵗入冦议徙马璘镇泾州而使郭子仪以朔方兵镇邠州璘先徃城泾州以都虞候秀实知邠州留后初四镇北庭兵久覊旅数迁徙颇积劳弊及徙泾州众皆怨诽刀斧兵马使王童之谋作乱期以辛酉旦警严而发有告之者秀实阳召掌漏者怒之以其失节令毎更来白輙延之数刻遂四更而曙童之不果发秀实欲讨之而乱迹未露又云今夕欲焚马坊草因救火谋作乱中夕火起秀实命军中行者皆止坐者勿起各整部伍严守要害童之白请救火不许及旦捕童之及其党八人皆斩之下令曰后徙者族流言者刑遂徙于泾【通鉴】
　　五年二月鳯翔军乱
　　二月戊戍李抱玉移镇盩厔军士忿怒大掠鳯翔坊市数日乃定【通鉴】
　　七年春正月回纥使者犯朱雀门
　　回纥使出鸿胪寺刦掠坊市吏不能禁止复以三百骑犯金光朱雀等门是日皇城诸门皆闭遣谕之乃止【旧唐书代宗纪】
　　八年冬十月兵马使浑瑊及吐蕃战于宜禄败绩十月西戎冦邠泾原节度使马公袭之郭公使其将浑瑊率步骑五千为之掎角十八日师登黄萯原望见吐蕃瑊急引其众前据乘险仍设拒马枪以遏驰突之势史抗温儒雅等宿将五六人任气自负轻侮督将置酒高饮使人召之至则皆醉矣见拒马枪曰野地见贼须击设此何为命去之戎众既陈抗等叱马军使驰贼及囘自冲其军吐蕃蹑背而入我师大败卒之不死者什二三【邠志】
　　九年春二月遣兵戍朔方
　　二月郭子仪入朝言朔方国之北门战士耗散存者什才有一今吐蕃兼河陇之地杂羌浑之众势彊十倍愿更于诸道各发精卒戍兵四五万人则可以制胜矣【通鉴】
　　十年秋九月吐蕃冦陇州李抱玉败之
　　九月癸丑吐蕃冦陇州鳯翔节度使李抱玉击退之【旧唐书代宗纪】
　　冬十二月囘纥冦夏州梁荣宗败之
　　囘纥千骑冦夏州州将梁荣宗破之于乌水【乌水在夏州朔方县】郭子仪遣兵三千救夏州囘纥遁去【通鉴】
　　十一年春二月诏加边城防戍
　　二月增朔方五城戍兵以备囘纥【通鉴】
　　十二年夏五月金州卓英璘叛刺史孙道平擒杀之载委主书卓英倩闗通货贿大厯十二年诏收载赐死英倩弟英璘家金州州人縁以授官者亦百余聚无頼少年以伺变载诛璘盗库兵据险以叛诏发禁兵及山南西道兵二千讨捕刺史孙道平擒杀之诏给其州三年【唐书元载传】
　　秋九月吐蕃冦坊州
　　九月庚午吐蕃冦坊州掠党项羊马而去【旧唐书代宗纪】吐蕃冦坊州又冦盐夏州又冦长城郭子仪遣兵拒却之【通鉴】
　　十三年秋八月吐蕃冦银麟州郭子仪遣兵败之吐蕃二万冦银麟州畧党项杂畜郭子仪遣李懐光击破之【通鉴】
　　冬十二月邠州兵马使李懐光谋作乱知留务杜黄裳矫定之
　　杜黄裳郭子仪辟佐朔方府子仪入朝使主留事李懐光与监军隂谋矫诏诛大将等以动众心欲代子仪黄裳得诏判其非以质懐光懐光伏罪于是诸将狠骄难制者黄裳皆以子仪令易置众不敢乱【唐书杜黄裳传】








　　陜西通志巻七十九
<史部,地理类,都会郡县之属,陕西通志>
　　钦定四库全书
　　陜西通志巻八十
　　纪事第五
　　唐
　　徳宗建中元年夏六月筑奉天城
　　术士桑道茂待诏翰林上言国家不出三年有厄防奉天有王气宜髙垣堞为王者居使可容万乘者徳宗素验其术诏京兆尹严郢发众数千及神策兵城之时当盛夏趋功人莫知其故及朱泚反帝难奉天赖以济【白孔六帖】
　　二年春二月帝御望春楼劳师
　　田悦加兵河上河南大扰诏移京西戎兵万二千人备闗东帝御望春楼亲誓师以遣之及赐宴诸将列坐酒至神策将士皆不饮帝使问之惠元时为都将对曰臣初发奉天军帅张巨济与臣等约曰斯役也将策大勲建大名凯旋之日当共为欢茍未捷无以饮酒故臣等不敢违约上称叹久之降玺书慰劳【旧唐书阳惠元传】
　　四年冬十月泾原节度使姚令言犯京师帝如奉天姚令言为泾原节度使李希烈叛围襄城甚急十月诏令言率本镇兵五万赴援泾士多携子弟而来望京师获厚赏及师上路一无所赐时诏京兆尹王翊犒军士惟粝食菜餤而已军士覆而不顾曰吾辈将死于难而食且不饱安能以草命捍白刃耶国家琼林大盈宝货堆积不取此以自活何往耶行至浐水乃返戈大呼鼔噪而还以戈环令言令言急奏之上恐令内库出缯防二十车驰赐之军声浩浩令言不能戢街市居人狼狈走窜乱兵呼曰勿走不税汝间架矣徳宗令普王与学士姜公辅往抚劳之才出内门贼已斩闗阵于丹凤楼下是日徳宗仓卒出幸贼纵入府库辇运极力而止【旧唐书姚令言传】上与太子诸王公主自苑北门出王贵妃以传国宝系衣中宦官窦文场霍仙鸣帅宦官左右仅百人以从姜公辅扣马言曰朱泚尝为泾帅坐弟滔之故废处京师心常怏怏乱兵若奉以为主则难制矣请召使从行上曰无及矣遂行夜至咸阳饭数匕而过羣臣皆不知乘舆所之白志贞王翊陆贽等追及上于咸阳上思桑道茂之言幸奉天金吾大将军浑瑊至众心恃之稍安【通鉴】徳宗幸奉天郭曙方领家兵猎苑北闻跸至伏谒道左遂从乘舆入骆谷【白孔六帖】徳宗将幸奉天自携火精劒出内殿因叹曰千万年社稷岂为狗鼠所窃耶遂以劒斫楹上铁狻猊应手而碎左右皆呼万嵗及乘舆遇夜侍从皆见上仗数尺光明即火精劒也【杜阳杂编】徳宗欲西幸有知星者奏云逢林即住帝曰岂欲令朕止于林木间姜公辅曰不然但地亦应乃奉天尉贾隐林谒帝于行在帝观隐林气色雄杰兼是忠烈之家而名叶星者所奏帝因召于卧内以探筹畧之浅深隐林于御榻前以手板画地陈攻守之策帝甚异之隐林奏曰臣昨梦日堕于地臣以头戴日上天帝曰朕此来也乃已前定遂拜隐林为侍御史纠劾行在【神异防】
　　朱泚据长安
　　时太尉朱泚罢镇居晋昌里第是夜叛卒谋曰朱太尉久囚于宅若迎为主大事济矣泚尝节制泾州众知其失权废居怏怏又幸泚寛和乃请令言率骑迎泚于晋昌里泚初迟疑以食饲之徐观众言既而诸校齐至乃自第张炬火入居含元殿【旧唐书姚令言传】朱泚反以秀实失兵必恨愤且素有人望使骑往迎秀实与子弟诀而入泚喜曰公来吾事成矣秀实曰将士东征宴赐不丰有司过耳人主何与知公本以忠义闻天下今变起仓卒当谕众以祸福扫清宫室迎乘舆公之职也泚黙然秀实知不可乃阳与合【唐书段秀实传】朱泚拥徒居白华殿或教以迎天子泚顾望愕然光禄卿源休至请间教以不臣诡称符命泚悦张光晟李忠臣皆新失职怨望亦劝成之【朱泚传】泚反卢白志贞皆谓泚有功不宜首难得大臣一人持节慰晓恶且悛徳宗顾左右无敢行溆曰陛下不以臣亡能愿至贼中谕天子至意帝大悦溆退谓人曰吾知死无益而决见贼者人臣食禄死其难所也方危时安得自计即日赍诏见泚泚业僣逆故留溆客省不遣卒被害【吴溆传】
　　司农卿段秀实谋诛朱泚不克死之
　　秀实隂结将军刘海賔姚令言都虞候何明礼欲图泚防源休教泚伪迎天子遣将韩旻领鋭师三千疾驰奉天秀实以为宗社之危不容喘遣人谕大吏岐灵岳窃取令言印不获乃倒用司农印追其兵旻至骆绎得符还秀实谓海賔曰旻之来吾等无遗我当直搏杀贼不然则死乃约事急为继而令明礼应于外翌日泚召秀实计事源休姚令言李忠臣李子平皆在座秀实戎服与休并话至僣位勃然起夺其象笏奋而前唾泚面大骂曰狂贼可磔万段我岂从汝反邪遂击之中颡流血蔑面匍匐走贼众未敢动而海賔等无至者秀实大呼曰我不同反胡不杀我遂遇害海賔明礼灵岳皆继为贼害帝在奉天恨用秀实不极才垂涕悔怅【唐书秀实传】
　　朱泚遣使出潼闗征兵闗将元光诛之
　　李夷简为郑县丞遇朱泚僣逼徳宗避难于奉天泚初言将迎车驾逆顺未辨俄而遣使速出潼闗行至华州邮吏李翼纵之不问夷简谓翼曰朱泚必有异谋前发豳陇兵五千救援襄城皆泚之部曲也今所遣使是必遣往襄城耳上越在外未有防虞若五千之兵倍道兼行不数日而至助泚为逆其为祸也非细不如径追其使若果挟征兵之符便宜戮之翼驰往潼闗及之鞫验果有泚符实追襄城之兵也翼言于闗将元光光立斩泚使收其符遣使间道献于行在遂以元光为华州刺史元光不举翼之功罕知者【册府元】
　　凤翔衙将李楚琳叛杀其节度使张镒以应朱泚张镒为凤翔节度帝幸奉天镒罄家赀将自献行在而营将李楚琳者尝事朱泚得其心军司马齐映等谋曰楚琳必为乱乃遣屯陇州楚琳知之稽故未行镒以帝在外心忧惑谓已亟去不为备楚琳夜率其党王玢李卓牛僧伽等作乱镒缒城走不及逺与二子皆为候骑所执楚琳杀之【唐书张镒传】映为行军司马徳宗出奉天镒儒缓不知兵部将李楚琳素剽悍欲介贼爲乱映与齐抗请先事诛之镒不用更示寛大徐谓楚琳曰欲以君使外若何楚琳恐夜杀镒以应贼映雅为军中慕赖故得免奔奉天授御史中丞【齐映传】建中四年帝避难迁于奉天以城隘不可久议幸凤翔且依张镒户部尚书萧复闻之遽请见曰窃闻移幸凤翔未审虚实帝曰有之复曰陛下大误凤翔将士皆朱泚旧兵今泚悖逆此中必有同恶相济者臣尚虑张镒不能久奈何拟幸凤翔帝曰朕行计已决试为卿驻驾一日属鳯翔后营将李楚琳杀张镒自为节度使乃止【册府元】
　　朱泚僣号于长安
