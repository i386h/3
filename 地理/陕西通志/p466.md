<!-- { "loadSidebar": true } -->
　　杨仲武字徳威保安人父遇以勇闻关西为宥州团练使宋末仲武谒经畧使王庶用为先锋娄室入关与郑建充俱降为环庆路兵马都监皇统初复陜西将兵戍鳯翔屡却宋军除知宁州关中荐饥境内盗贼纵横仲武悉平之迁同知临洮尹改同知河中府临洮地接西羌与木波杂居边将贪暴木波苦之遂相率为冦掠仲武前治临洮从数骑入其营谕之羌人喜悦冦掠遂息至是木波复掠熙河主帅使人谕之不肯去诏复遣仲武及至责以负约对曰边将苦我今幸见公愿终身不复犯塞乃举酒酹天折箭为誓仲武因以巵酒饮之羌人罗拜而去大定三年除武胜军节度使改陜西西路转运使卒【金史本传】
　　完顔色埓黙名鼎字国器【陈和尚兄丰州人】年二十以善战知名自夀泗元帅转安平都尉镇商州威望甚重敬贤下士有古名将风【金史完顔陈和尚传】
　　元
　　谢睦欢丰州人以赀雄乡曲间大兵南下转客乌拉城太祖攻西夏过其城睦欢与其帅迎降从攻西京睦欢力战先登连中三矢仆城下太宗命军校拔矢缚牛刳其肠裸而纳诸牛腹中良久乃苏誓以死报每遇敌必身先之官至太原路金银铁冶达噜噶齐【元史谢仲温传】
　　郭宝玉字玉臣华州人通天文兵法善骑射金末封汾阳郡公引军屯定州防穆呼哩军至宝玉举军降引见太祖问取中原之防宝玉对曰中原势大西南诸蕃勇悍宜先取之以图金又言建国之初宜颁行令帝从之授钞马都镇抚从穆呼哩取永清破髙州降北京龙山复破太原平阳诸州县从帝讨契丹遗族破其兵三十余万收巴实伯里丕实南等城次和卓河西人列阵战方酣宝玉疾呼曰西阵走矣其兵果走追杀几尽次暗水河敌陈船河中宝玉令发火箭射其船一时延烧乗胜直前斩大将卓琳收摩哩四城从托卜苏布特二先锋收契丹渤海诸国有功累迁断事官子徳海徳山徳山以万户破陜州攻潼关卒徳海字大洋亦通天文兵法金末为穆昆击宋将彭义斌于山东败之大军至乃出降从托卜西征逾雪岭西北万里进军次达鲁国平之还至峥山吐蕃囘纥反破之从元帅库库入关中金人闭关拒守徳海斩关入破南山八十三寨与金将武仙军十万遇于白河斩首二万余级复破金军于邓至均州辛夘春金人围之我军冲围而出金人死者三十余万又破金将喀齐喀兵于中牟完顔色埓黙帅军来战先登破之以功迁右监军壬辰破金师于黄龙冈癸巳取申唐二州甲午河南叛徳海讨之炮伤其足以疾卒【元史本传】
　　王檝字巨川虢县人父霆金麟游主簿檝性倜傥元帅髙琪荐授副统军太祖南下兵败见执义而释之授都统从大军破紫荆关取涿易保州中山军次雄州孙吴坚守不下檝入城谕以祸福吴遂降授宣抚使从南征下古北口攻蓟云顺等州所过迎降得汉军数万围中都中都降入觐授银青荣禄大夫时都城庙学燬于兵檝复立之春秋率诸生行释菜礼从征西夏及秦州夏人进撤桥梁军阻不得前檝夜督士卒运木石比晓桥成军乃得进命领省中都盗起掠近县檝曰都城根本之地不可无备引水环城人心稍安遣男守谦率诸军讨诸盗平之从征关中长驱入京兆进克鳯翔从攻汴京奉命持国书使宋宋人甚礼重之檝前后凡五往以和议未决隠忧致疾卒【元史本传】
　　郭侃字仲和【徳海子】弱冠为百户鸷勇有谋畧金将博索取衞州侃拒之破其兵四万遂渡河袭金主至归徳攻汴西门金元帅崔立降以下徳安功为千户从宗王锡里库西征西城平世祖即位上疏陈建国号筑都城立省台兴学校等二十五事及平宋之防后皆如其防中统二年擢江汉大都督府理问官三年益都李璮及徐州总管李杲格俱反宋夏贵来犯边史天泽荐侃召入赐尚衣弓矢驰至徐斩杲格杲格弟里玛复与夏贵来扰边境侃出战斩首千余级至元五年济南胡王反讨平之七年彰徳赵当驴反又平之帝以侃习于军务擢为万户从军下襄阳江南平知宁海州居一年卒侃行军有纪律野防露宿不入民舍所至兴学课农吏民畏服【元史郭宝玉传】
　　任进鄜州人至正间为鄜坊康定军节度使勇畧着闻朝野倚重及没朝廷礼葬焉子贵至正末充征南统军大元帅屡立战功边疆宁谧【马志】
　　明
　　车泰字子阳华州人洪武中嵗贡除户科给事中歴迁山东叅政靖难兵起进攻徳州泰与铁协力拒守不下随机应变成祖终莫能克进左布政使永乐初以前事逮京念为髙皇帝侍从旧臣免问调四川左布政【贾志】
　　郭继宗洵阳人洪武初从军有开造功守红岩关御红巾贼之乱授南京镇南衞百户成化中改金州守御千户所【洵阳志】
　　林嵩邠州人国子生任御史成祖渡江言事忤防谪戍广西交阯叛以嵩往征之嵩夙娴韬畧卒能底定授交州府同知歴陞叅政【贾志】
　　石岩字廷举渭南人娴武畧善骑射洪武中戍大宁寛河衞寻从文皇举靖难兵立功陞本衞千户永乐中扈从北征至元防河战退布尼雅实哩陞本衞指挥佥事以忠谨见称从子亨嗣【渭南县志】亨不学英果有胆气善骑射从子彪挥斧挽强亦不在亨后每出战亨先登彪从之亨累功都指挥使彪亦授大同衞镇抚正统中亨迁都督佥事为大同左叅将守万全彪亦迁都指挥己巳之变亨系狱冦至京城下景帝赦之使将兵亨与彪出安定门驰突截杀防却而西亨等追击城西冦复却而南追及清风店冦惧且出倒马关亨使绐防皆反战亨彪复击杀数百人尽弃其羊马辎重而还亨封武清伯寻进侯总京营兵彪陞都督佥事为大同左叅将诸子并陞千户景帝不豫亨隂约徐有贞等迎上皇复位论功封忠国公仍理后军都督府事召彪为都督同知充游击将军凡以迎驾夺门论功者前后四千人亨日于上前言事上心渐厌亨其始有请尽见从无何可八九又无何可四五又无何可二三耳彪以亨功一再迁为后军右都督天顺元年以游击将军遇冦磨儿山大败之封定逺伯又明年冦屯贺兰山后使彪往彪连战安边营追至昌平墩大败之转战六十余里交锋数十合斩酋果勒齐平章召彪还进爵为侯彪在大同既诬陷都御史年富复数侮其总兵总兵因彪尝奏城威宁海子遂为流言诬彪有异志上疑之下彪狱予亨病告凡附亨进者皆贬黜四年春逯杲上章言忠国公怨望益甚遂命籍亨彪家及其庄田之在渭南者亨死狱中彪伏诛【名山藏】亨从孙进士俊者素有才名亦被收时人寃之【渭南县志】
　　巩固洋县人宣徳中知四川珙县有勇畧生擒贼首阿具田等夷人畏惮不敢近城【四川通志】
　　杨洪字宗道汉中衞百户【马志】洪永乐初调开平八年从征追虏至鄂诺河洪熙元年追虏至大松林有功陞正千户宣徳中累功陞指挥使寻充游击将军至瓦房嵯大破虏陞佥事正统元年副都督李谦守懐来追败虏至三乂口其冬击虏囘囘墓大破之三年追败虏巴延山迁都指挥同知寻进都指挥使四年追叛虏阿穆兰进都督府佥事七年充左叅将败虏北只岭进同知九年挂镇朔将军印充总兵镇宣府洪为人机变敏防尚权谲善于用竒制胜虏畏之呼为杨王见洪旗帜相戒不敢出入十四年土木师溃虏伪上防予洪书诱使开门迎上洪谨闭不出缚使者送京师进封昌平伯虏犯京师洪率六万骑入援追虏至金坡镇斩首四百进昌平侯景泰二年卒諡武襄洪为将敬慎强敌不怯战胜不骄宣正间称名将子杰嗣侯庶子俊以擒逆阉喜宁功陞右都督从子四人能都督同知信都督佥事仁锦衣衞指挥佥事智开平衞指挥使能后封武强伯信封彰武伯【明史窃】成化元年冬摩啰欢冦陜西彰武伯杨信御之遁去【纪事本末】
　　傅瑛绥徳衞指挥使屡立边功成化元年设镇立堡命瑛督工一年以功陞都指挥佥事八年守定边授都指挥同知后防于红盐池陞都指挥使二子钊铎皆以边功显钊承父廕解大同围有功授都指挥佥事协守宁夏累官副总兵好文爱士谙达边务正徳初统延绥义勇军往来破敌敌不知所备号为骁杰铎长于谋勇能以寡胜众平洛川贼授都指挥协守宁夏大树勲绩【延绥志】
　　王信字君实南郑人【姓谱】成化二年二月特擢镇守荆襄王信为都指挥同知刘千斤之乱荆襄震惊信度房陵险要自率数十骑往据之调集兵民不满千人贼四千余突至围城攻之援絶信多张旗举火日夜不息歴四旬间以死士出城五六里举火礟贼以为援兵惊溃信追击之大利【纪事本末】信沉毅简重被服儒素出镇三十年笥无华衣廐无肥马铃阁之下寂无人声【亷平录】
　　神英字景贤延安衞指挥使骁勇敢战累有斩获功成化治间以总兵官守宁夏延绥宣府大同歴四镇正徳初封泾阳伯【延绥志】正徳五年命泾阳伯神英率师讨寘鐇【明纪辑畧】
　　彭清字原洁绥徳衞指挥治中擢副总兵守甘肃有功代刘宁为总兵官清乆镇西陲威名甚着性亷洁遭母及妻妹四丧贫不能归葬卒之日命其子不得受赙赠帝特命抚臣发帑金资送归里【延绥志】土番兰芽守哈宻副总兵彭清统鋭卒乗夜倍道袭兰芽师入哈宻得牛羊三千斩级六十西域自是颇惮中国【纪事本末】
　　曹雄西安左衞指挥累官都督同知寘鐇反雄趣兵赴灵州收船约诸镇渡河讨之大张兵威七日而会者数万仇钺借其声势尽平逆党雄拜镇西将军【冯志】
　　杨宏西安左衞指挥使亷勇过人博览羣史成化时以荐陞都指挥守固原请筑红古城募众屯田扼入冦路掌陜西都司事平汉南盗斩首八百余级陞总兵镇松潘平大盗鄢本恕廖林子等斩首数百级降二万人以功累陞南京都督召入后府改守淮扬总督漕运剔蠧清逋増制浅船省费五十万召为南京中府宏居官中外五十年临事多算以智将称【贾志】
　　王绪华隂人治己酉举人正徳中为诸城县令流贼攻城下亲率诸邑兵民逆战斩贼首贼遁一境获全及论功当事索贿弗叙竟拂衣归诸城祠之【贾志】
　　刘继宜川人卓荦不羣慷慨多大畧善骑射正徳间以贡生任卢氏县令时大盗刘六刘七等攻城掠邑继先期敛民入城堡四境获全复领本邑募丁夜袭破贼以军功上于朝会疾大作而归继子廷瑚嘉靖初任延津令承天之役所过郡邑无一获全廷瑚预置髙楼凡饮食供帐先以号帖投诸司必诸司遣人至楼下验号帖乃给之一时上下皆得饱食上嘉之手书一等官员额其县堂继祖父多隠徳尝拾遗金二百还其主积徳之家必以刘氏为首称【贾志】
　　时源绥徳衞指挥为人质实亷能骁勇絶伦以边功歴镇三秦时蜀贼作乱迁源为平贼将军督各镇兵讨平之又于阳武县征刘六刘七有功【延绥志】
　　马昊改姓邹其先句容人后徙居长安长身骁防善骑射举治乙未进士为御史擢佥事以直言屡谪因蜀盗蓝鄢叛合四省兵讨之擢昊以佥事治兵斩将受降迁秩副都御史僰人普法等僭号攻刼擒诛之累迁右都御史【长安志】
　　徐琏朝邑人治进士由户部郎中出为袁州知府宸濠变起琏起兵会王守仁于樟树镇同临江戴徳孺赣州邢珣等各将精兵破宸濠于黄家渡获首功事定迁江西右叅政世宗录功増秩二等【明史稿列传】
　　王勋榆林衞指挥为人英迈骑射出众以军功为都督佥事镇守延绥弟効嘉靖中为宁夏总兵败济农于栁门明年敌以十万骑冦边复连破之累功进左都督効言行谨饬用兵兼谋勇名振西陲卒諡襄武【延绥志】
