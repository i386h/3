<!-- { "loadSidebar": true } -->
　　李如圭澧州人治己未进士累迁右佥都御史奉命赈延绥疏荒政十余便宜行之存活数万人【湖广通志】
　　蔡国熙永年人嘉靖乙未进士明代自嘉靖间设榆林戸部郎中总理延宁粮储后因延绥粮多奏属延绥国熙初任边储冒漏诡诈百端国熙随事清刷夙悉蠲兵民欢洽又以其暇创立书院防合生徒研穷理学接引后进加以藻鉴一时士类济济　张我绳邯郸人乡进士以戸部郎司饷延宁适嵗大祲我绳多方处给惠洽三军去后建祠迄今尸祝不衰【延绥镇志】金炼山东武定人进士督延绥粮储事时军饟苦不给炼力请度支严檄郡国飞挽麕至给散以时【贾志按农曹督饷自国熙始专理延绥张金兼理延宁附见可也】
　　萧廪字可发万安人嘉靖进士隆庆三年擢御史出覈陜西四镇兵食斥将吏隐占卒数万人归伍【明史藁】
　　鲍道明字行之南直歙县人嘉靖戊戌进士给事中防御史奏延绥失事巡抚都御史以捷闻命以兵科给事中莅视之徧阅敌出入并人畜多寡按军府部署方畧较诸将程期论罪轻重覆首功虚实策赈济防御诸便宜议上报可闻者谓千钧一发【贾志】
　　牛惟炳字承庵曲周人万厯甲戌进士选给事中陜西荒旱惟炳以封王入境见饿殍枕籍即驰疏请赈发银五十万差官赈济【畿辅志】
　　陈良知山东莒州人举人任延宁粮储郎中厘剔侵牟以时给放清苦恬淡称一时廉吏【贾志】
　　顾言江隂人万厯壬辰进士以戸部郎督延宁粮储往时以县官不给大司农每发金钱不能如额如期以致师不宿饱言独力请之司农雅重言辄如其请额盈期早军皆果腹言性廉明出纳之际吏不敢缘以为奸时进青衿士讲解经术学者仰若山斗以忧去【延安府志】
　　王家禄黄冈人举人戸部员外郎榆林督饷逆闯临城家禄拊循士卒分调刍粮乗骑下城闻贼入即拔一卒小刀自刎未殊众扶上马或来吿曰贼已有约降者不死家禄于马上唾之曰吾丈夫也岂降贼者耶更策马至上帝庙前索所佩刀刭死【延绥镇志】
　　按勅使虽无专寄然劳勚克着地方实受其福明大理少卿永兴曹琏御史金华章聪又皆以参赞军务至延绥军民赖之亦一时之选也
　　监司
　　五代
　　马全节字大雅大名元城人歴金州防御使废帝时蜀人攻金州州兵才数百全节散家财与士卒坚守蜀人去【五代史本传】
　　宋
　　张晖幽州大城人宋初迁华州团练使在郡有治状建隆二年朝议伐蜀迁鳯州团练使兼縁边巡检壕砦桥道使晖尽得山川险易密疏陈之太祖大悦干德二年大军西下晖督兵开大散闗路躬抚士卒且役且战人忘其劳【宋史本传】
　　郑文宝字仲贤福建宁化人授陜西转运副使许便宜从事防嵗歉诱豪民出粟三万斛活饥民八万六千口累徙河东转运使防继迁围麟州令乗传晨夜赴之围解复任陜西转运使【宋史本传】
　　王承美丰州人开宝二年授丰州牙内指挥使改丰州刺史太平兴国七年与契丹战斩获以万计擒其节度使韦太以献明年契丹来寇又击败其众万余追北至青冢百余里斩获益众以功授本州团练使淳化二年来朝令归所部控子河自是诸蕃嵗修贡礼颇效忠顺景德初迁本州防御使初承美内属给奉同蕃官例至是特诏月增五万寻请于州城置孔子庙诏可之初承美养其长孙文玉为子及卒其本族首领上言文玉晓达军政请令袭任下蕃汉议议同以为知州事【宋史本传】
　　王禹偁字元之济州人进士太宗时谪商州团练副使惟种蔬自给【贾志】
　　薛顔字彦囘河中万泉人迁河东转运使徙陜西河中浮桥歳为水所败顔即北岸酾上流为支渠以杀水怒因取渠水溉其旁田民颇利之坊州募人链矾嵗久课益重至有破产不能偿者顔奏罢坊矾则晋矾当大售后如其策仁宗即位知耀州部有豪姓李甲结客数十人号没命社少不如意则推一人以死鬭之积年为乡人患莫敢发顔至大索其党会赦免特杖甲流海上余悉籍于军【宋史本传】
　　曹仪字晋臣以祖彬防补右班殿直累擢至耀州观察使初仪知邠州有吿弓箭手都校李文扆将叛者朝廷命仪察之文扆习知蕃汉事边人多畏伏其后帅府以为腹心李父玮在邠亦所委用仪明其不反益信任之边人莫不感悦【隆平集】
　　包拯庐州人除陜西转运使奏罢斜谷务造船材木十万及罢七州河桩竹索十万【隆平集】
　　明镐字化基密州安丘人中进士第知同州未逾月会元昊寇延州起为陜西转运使虏破金明砦既去议修复其城帅臣拥兵不即进镐以百余骑自督将士一月而成又常阅同州厢军得材武者三百余人教以强弩奏为清边军号最骁悍其后陜西河东颇仿置之镐所至安静有体而遇事不茍为世所推重【宋史本传】
　　张存字诚之冀州人举进士为陜西转运使黄德和之诬刘平也存奏言平与敌接战自旦至暮杀伤相当因德和引却以致溃败延州孤垒非平解围其城必不守身既陷没而又为谗狡所困边臣自此无复死节矣朝廷始遣文彦博按治由是平得直而德和诛【宋史本传】
　　范祥字晋公邠州三水人进士及第自干州推官稍迁殿中丞厯知华州提举陜西银铜坑冶铸钱祥晓达财利建议变盐法后人不敢易稍加损益人辄不便提防本路刑狱累迁提举陜西缘边青白盐改制置解盐使卒嘉祐中包拯言祥通陜西盐法行之十年嵗减货务使缗钱数百万其劳可録【宋史本传】
　　李叅字清臣郓州须城人厯知兴元府陜西转运使部多戍兵苦食少叅审订其阙令民自隐度麦粟之赢先贷以钱俟谷熟还之官号青苗钱经数年廪有羡粮朝廷患边费益广叅建议辇钱边郡以平估籴权罢入中法比其去省货钱千万计召为盐铁副使【宋史本传】
　　熊本字伯通鄱阳人庆厯进士河湟初复以本为秦鳯路转运使奏省官百四十员减浮费数十万【东都事畧】
　　蒋之竒字颖叔常州宜兴人擢进士第厯陜西副使经赋入以给用度公私用足比其去库缗八十余万边粟皆支二年【宋史本传】
　　杜纯字孝锡濮州鄄城人元祐中移陜府西路转运使入对赐服金紫闗陇控边务繁纯计度不劳阅牒诉立判情法皆当吏惊私相视曰一笔尽矣【鸡肋集】
　　刘韐字仲偃崇安人第进士调提举陜西平货司河湟兵食不继韐延致部长出金帛易粟就以饷军公私便之遂为转运使夏人来言愿纳款谢罪皆以为诈韐曰兵兴累年中国尚不支况小邦乎彼虽新胜其众亦疲惧吾再举故款附以图自安此情实也密疏以闻诏许之会再请者至韐戒曰朝廷方事讨伐吾为汝请无若异时邀嵗币轶疆塲以取威怒夏人听命西边遂安【宋史本传】
　　郭忠孝字立之河南人登进士第靖康初为永兴军路提防刑狱措置保甲得胜兵三万金人犯永兴与唐重分城而守城陷死之赠大中大夫【宋史本传】
　　赵开字应祥普州安居人登第指陈茶买马五害朝廷是其言擢进士提举陜西茶马事使推行之建炎二年大更茶马之法比及四年茶引收息至一百七十余万缗买马逾二万匹【宋史本传】
　　李蘩字清叔崇庆晋原人第进士知兴元府安抚利州东路汉中久饥劔外和籴在州者居多蘩尝匹马行阡陌间访求民瘼有老妪进曰民所以饥者和籴病之也泣数行下蘩感其言奏免之民大悦梁洋间绘像祠之【宋史本传】
　　陈咸蜀人字逢儒淳熙二年进士第利州路转运判官吴曦叛臣于金闗外四州继没人情大骇咸留大安军督粮檄其守杨震仲振流民备四州盗众稍安曦既诛安丙奏以咸总蜀赋从之金州地险咸增馈米以实之人皆曰金州之险金人不可向何益之为咸曰敌至而虑无及矣未几金人犯上津守赖以固【宋史本传】
　　安丙字子文广安人吴曦僣号丙与杨巨源李好义等谋诛之朝廷加丙知兴州安抚使饬将士以攻为守威声甚着又以沔州都统司权太重请分置副都统诏从之【宋史本传】
　　陈贯字仲通相州安阳人举进士擢利州路转运使嵗饥出职田粟赈饥者又帅富民令计口占粟悉发其余【宋史本传】
　　髙稼字南叔卭州蒲江人嘉定七年进士桂如渊镇蜀辟通判沔州寻知洋州日夜为守御计以洋居平地无一卒以守议移金州帅司军千人驻洋州李心传为言诸朝不报及鳯州破置制司始从稼请调金州兵赴之而兵不时至汉中陷梁洋之民数十万尽趋安康稼乃移屯黄金渡收散卒招忠义以制置司之命致故将陈昱于安康委以收复之任而自假节制军马督诸军继进北兵迫大安稼亟命趋沔自至西县援之如渊迟疑不决俄报砦窠七方之师皆溃稼率遗民集保甲分布间道以保巴山未几制置使赵彦呐以参议官辟之制置司近汉中稼言汉中荡无藩篱宜经理仙人原以为缓急视师之地彦呐以委稼稼至原缮营垒峙刍粮庀器甲开泉源守御之规防不备具会召还彦呐奏留稼知沔州利州提防刑狱兼参议官乃葺理创残招集流散民皆襁负来归北兵自鳯州入遂捣河池至西池谷自白水闗入六股株距沔六十里沔无城依山为阻北兵大至众皆溃遂下沔州城既陷众拥稼出戸稼叱之不能止兵骑四集围之遂死焉诏进稼七官为正议大夫龙图阁直学士諡曰忠【宋史本传】
　　金
　　傅慎微字几先其先秦州沙溪人后徙建昌慎微迁居长安宋末登进士宗弼取河南地起为陜西经畧使寻权同节度使事明年陜西大旱饥死者十七八以慎微为京兆鄜延路经济使许以便宜慎微募民入粟得二十余万石立养济院饲饿者全活甚众改同知京兆尹权陜西诸路转运使复修三白龙首等渠以溉田募民屯种贷牛及种子以济之民赖其利【金史本传】
　　布萨揆本名临喜其先上京人章宗即位升陜西提刑司举刚直明断狱无寃滞禁戢家人百姓莫识其面【金史本传】
　　元
　　商挺字孟卿曹州济隂人其先本姓殷氏避宋讳改焉杨惟中宣抚闗中挺为郎中兵火之余八州十二县戸不满万皆惊忧无聊挺佐惟中进贤良黜贪暴明尊卑出淹滞定规程主簿责印楮币颁俸禄务农薄税通其有无期月民乃安诛一大猾羣吏咸惧且请减闗中常赋之半明年惟中罢廉希宪来代陞挺为宣抚副使丙辰征京兆军需布万疋米三千石帛三千段械器称是输平凉军期迫甚郡人大恐挺曰他易集也运米千里妨我蚕麦郿长王姓者平凉人也挺召与谋对曰不烦官运仆家有积粟请以代输挺大悦载价与之他输亦如期世祖即位改宣抚为行中书省挺为佥行省事九年立皇子防果勒为安西王立王相府以挺为王相十四年诏王北征挺曰延安民兵数千宜使李呼喇济练习之以备不虞未几图噜叛以延安兵应敌果获其力【元史本传】
　　许衡字仲平河内人世祖出王秦中思所以化秦人乃召衡为京兆提学秦人新脱于兵欲学无师闻衡来人人莫不喜幸来学郡县皆建学校民大化之世祖南征乃还怀学者攀留之不得从送之临潼而归【元史本传】
