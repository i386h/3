<!-- { "loadSidebar": true } -->
　　宋贵人宋昌八世孙扶风平陵人也父杨二女皆有才色永平末选入太子宫甚有宠肃宗即位并为贵人建初三年大贵人生庆明年立为皇太子贵人长于人事供奉长乐宫身执馈馔太后怜之太后崩窦皇后宠甚以贵人姊妹并幸庆为太子恶之谋陷宋氏外令兄弟求其纎过内使御者侦伺得失后于掖庭门邀遮得贵人书云病思生菟令家求之因诬言欲作蛊道祝诅以菟为厌胜之术讽掖庭令请加验实七年帝遂废庆为清河王出贵人姊妹置丙舎使小黄门蔡伦考实之傅致其事乃载送暴室二贵人同时饮药自杀帝勅掖庭令于樊濯聚庆时虽幼知畏祸言不敢及宋氏和帝时庆常以贵人葬礼有阙每窃感恨窦太后崩庆求上冡致哀帝许之庆子祐立为安帝追諡曰敬隠后又追赠后女弟小贵人印绶【后汉书清河王传】
　　顺帝贵人窦氏
　　顺帝初窦章女年十二能属文以才貎选入掖庭有宠与梁皇后并为贵人早卒帝追思无已诏史官树碑颂徳章自为之辞【后汉书窦章传】
　　桓帝皇后窦氏
　　桓思窦皇后章徳皇后从祖弟之孙女也延熹八年选入掖庭为贵人其冬立为皇后永康元年冬帝崩无嗣后为皇太后临朝定防立解渎亭侯宏是为灵帝时太后父大将军武谋诛宦官中常侍曹节等矫诏杀武迁太后于南宫云台帝以太后有援立之功建宁四年十月朔率羣臣朝于南宫亲馈上夀黄门令董萌因为太后诉怨帝深纳之供养资奉有加于前熹平元年太后母卒于北景后感疾崩【后汉书后纪】
　　灵帝皇后宋氏
　　宋皇后扶风平陵人建寜三年选入掖庭为贵人明年立为皇后父酆执金吾封不其乡侯后无宠而居正位后宫幸姬众共谮毁初中常侍王甫枉诛勃海王悝及妃宋氏妃即后之姑也甫恐后怨之乃搆言皇后挟左道祝诅帝信之光和元年遂防収玺绶后自致暴室以忧死父及兄弟并被诛诸常侍小黄门在省闼者皆怜宋氏无辜共合钱物収葬废后及酆父子归宋氏旧茔臯门亭【后汉书后纪】
　　晋
　　武帝皇后杨氏杨氏
　　武元杨皇后讳艳字琼芝农华隂人少聪慧善书姿质美丽闲于女工有善相者尝相后当极贵文帝为世子聘焉甚被宠遇生惠帝武帝即位立为皇后帝以太子不堪奉大统宻语后后曰立嫡以长不以贤岂可动乎初贾充妻郭氏赂后求以女为太子妃及议婚帝欲娶衞瓘女后盛称贾后有淑徳上乃听之后疾见帝素幸胡夫人恐后立之虑太子不安临终枕帝膝曰叔父骏女男引有徳色愿陛下以备六宫因悲泣帝许之崩年三十七【晋书后妃传】
　　武悼杨皇后讳芷字季兰小字男引元后从妹以咸寜二年立为皇后婉嫕有妇徳美暎椒房太康九年后率内外夫人命妇躬桑于西郊太子妃贾氏妒忌帝将废之后言于帝曰贾公闾有勲社稷贾妃亲是其女不足以一青掩其大徳后又数诫厉妃妃不知后助已谓后搆之于帝忿怨弥深及帝崩尊为皇太后贾后忌后父骏遂诬骏为乱称诏诛骏骏既死诏送后永宁宫贾后讽有司奏废为庶人初太后尚有侍御十余人贾后夺之絶膳而崩永嘉元年追复尊号咸康七年衞将军虞潭议上由是太后配食武帝【晋书后妃传】
　　成帝皇后杜氏
　　成恭杜皇后讳陵阳京兆人镇南将军预曾孙也成帝以后奕世名徳咸康二年备礼拜为皇后后少有姿色然长犹无齿及帝纳采之日一夜齿尽生七年三月后崩年二十一先是三吴女子相与簮白花望之如素柰传言天公织女死为之着服至是后崩【晋书后妃传】
　　北魏
　　太宗皇后姚氏
　　昭哀皇后姚氏姚兴女也兴封西平长公主太宗以后礼纳之后以铸金人不成未升尊位然出入居处礼秩如后是后犹欲正位而后谦让不当泰常五年薨帝追恨之赠皇后玺绶而后加諡【魏书皇后传】
　　世祖皇后赫连氏
　　太武皇后赫连氏屈丐女也世祖平统万纳后及二妹俱为贵人后立为皇后【魏书皇后传】
　　北周
　　闵帝皇后元氏
　　元皇后魏文帝第五女初封晋安公主帝为略阳公尚焉及践阼立为后帝被废后出俗为尼建徳初髙祖诛晋国公防上帝尊号为孝闵帝以后为孝闵皇后居崇义宫隋氏革命后出居里第大业十二年殂【周书皇后传】
　　宣帝皇后杨氏
　　杨皇后隋文帝长女帝在东宫纳为皇太子妃宣政元年立为皇后帝后自称天元皇帝号后为天元皇后寻册为天元太皇后后性柔婉不妒忌嫔御等咸爱而仰之帝尝谴后欲加之罪后进止详闲辞色不挠帝大怒遂赐后死逼令引诀后母独孤氏闻之诣閤陈谢得免帝不豫诏后父入禁中侍疾及大渐刘昉郑译等矫诏以后父受遗辅政后初虽不预谋然以嗣主幼冲恐权在他族不利于己闻行此诏心甚悦之后知其父有异图意颇不平形于言色及行禅代愤惋逾甚文帝内甚愧之开皇六年封为乐平公主又议夺其志后誓不许乃止大业五年殂【周书皇后传】
　　唐
　　髙祖皇后窦氏昭仪宇文氏
　　太穆皇后窦氏京兆平陵人父毅在周为上柱国尚武帝姊襄阳长公主后生髪垂过颈三歳与身等读女诫列女等传一过輙不忘武帝爱之养宫中异他甥时突厥女为后无宠后宻谏曰吾国未靖虏且强愿抑情抚接以取合从则江南闗东不吾梗武帝嘉纳及闻隋髙祖受禅自投牀下曰恨非男子不能救舅家祸毅常曰此女不凡何可妄与人因畵二孔雀屏间请婚者使射二矢隂约中目则许之射者皆不合髙祖最后射中各一目遂归于帝元贞太后羸老有疾后事之怡谨尽孝工为篇章规诫文有雅体又善书与髙祖书相杂人不辨也崩年四十五帝有天下諡曰穆及祔献陵尊为太穆皇后【唐书本传】
　　宇文昭仪隋左武衞大将军述女也有宠于髙祖髙祖即位欲立为皇后固辞【旧唐书韩王元嘉传】
　　太宗妃杨氏贤妃徐氏
　　吴王恪母曰杨妃杨帝女也【大唐新语】
　　贤妃徐氏名惠生五月而能言四歳诵论语毛诗八歳好属文其父孝徳试拟楚词云山中不可以久留词甚典美自此徧涉经史手不释卷太宗闻之纳为才人其所属文挥翰立成词华绮赡俄拜媫妤再迁充容时军旅亟动宫室互兴百姓颇倦劳役上疏谏之太宗善其言优赐甚厚太宗崩追思顾遇之恩哀慕愈甚发疾不自医谓所亲曰吾荷顾实深志在早殁魂其有灵得侍园寝吾之志也因为七言诗及连珠以见志永徽元年卒诏赠贤妃【旧唐书本传】徐齐聃湖州长城人世客冯翊姊为太宗充容【唐书儒学传】
　　髙宗媫妤徐氏
　　徐坚齐聃子也次姑为髙宗媫妤有文藻【旧唐书徐坚传】
　　中宗皇后赵氏庶人韦氏
　　和思皇后赵氏京兆长安人祖绰武徳中终右领军将军父瓌尚髙祖女常乐公主帝为英王聘后为妃髙宗于公主恩尤隆武后不喜乃幽妃内侍省妃既囚扄键牢谨日给饲料衞者候其突烟数日不出披户视之死腐矣神龙元年追諡曰恭皇后【唐书本传】中宗将葬定陵议者以韦后得罪不宜祔葬于是追諡后为和思莫知瘗所行招魂祔葬之礼【旧唐书本传】
　　庶人韦氏京兆万年人帝在东宫后被选为妃嗣圣初立为皇后寻与帝处房陵每使至帝輙恐欲自杀后止曰祸福何常无遽及帝复位后居中宫时敬晖等欲尽诛诸武武三思得幸于后卒谋晖等诛之初帝幽废与后约一朝见天日不相制至是与三思共御牀博戏帝从旁典筹不为忤三思讽羣臣上后号为顺天皇后神龙三年节愍太子败宗楚客率羣臣请加号翊圣于是数改制度宠树亲属常侍马秦客光禄少卿杨均皆烝于后帝遇弑议者咎秦客及安乐公主后大惧引所亲议计乃立温王重茂为皇太子太子即位后临朝京师大恐传言且革命临淄王引兵夜披武门叩太极殿后遁入飞骑营为乱兵所杀枭首东市翼日追贬为庶人【唐书本传】
　　睿宗皇后窦氏
　　昭成皇后窦氏平陵人抗曾孙也睿宗为相王时为孺人甚见礼异光宅元年立为徳妃生宗长寿二年为户婢团儿诬谮与肃明皇后厌蛊咒诅正月二日朝则天皇后于嘉豫殿既退而遇害梓宫秘宻莫知所在睿宗即位諡曰昭成皇后睿宗崩以帝母之重追尊为皇太后【旧唐书本传】
　　宗皇后王氏贵嫔杨氏才人莫氏
　　废后王氏同州下邽人上为临淄王时纳为妃上将起事颇预宻谋赞成大业先天元年为皇后后兄守一以后无子惧有废立以符厌之事有左道僧明悟为祭南北斗刻霹雳木书天地字及上讳合而佩之曰佩此有子当与则天比事发上亲究之皆验开元十二年秋七月废为庶人十月卒【旧唐书本传】武妃有宠帝宻欲废后后以爱弛不自安承间泣曰陛下独不念阿忠脱紫半臂易斗麫为生日汤饼耶帝悯然动容阿忠后呼其父仁皎云由是久乃废当时王諲作翠羽帐赋讽帝未几卒以一品礼葬后宫思慕之帝亦悔寳应元年追复后号【唐书本传】
　　元献皇后杨氏华州华隂人帝在东宫后以景云初入宫为良媛时太平公主忌帝宫中左右持两端纎悉必闻媛方娠帝不自安语侍读张説曰用事者不欲吾多子奈何命説挟剂以入帝于曲室自煮之夣若有介而戈者环鼎三而三煮尽覆以告説説曰天命也乃止生男是为肃宗帝即位为贵嫔又生宁亲公主乃薨肃宗即位上皇自蜀诏有司议上册諡【唐书本传】
　　宁王常猎于鄠县界忽见草中一柜扄销甚固发视之乃一少女也问所自女言姓莫氏庄居昨夜遇贼刼至此时上方求极色王以莫氏衣冠子女即日表上之具其所由上令充才人才人能为秦声当时号莫才人啭【酉阳杂爼】
　　肃宗元妃韦氏皇后张氏
　　韦妃京兆万年人父元珪兖州都督肃宗为忠王时纳为孺人及升储位为太子妃生兖王僴绛王佺永和公主永穆公主天寳中宰相李林甫不利于太子妃兄坚为刑部尚书林甫罗织起桞勣之狱坚连坐得罪兄弟并赐死太子惧上表自理言与妃情义不睦请离婚妃遂削髪被尼服居禁中佛舍西京失守妃亦陷贼至徳二年薨【旧唐书本传　按韦氏系肃宗东宫时元妃故列于张后之前】
　　张皇后本南阳西鄂人后徙家昭应祖母窦氏宗母昭成太后妹也昭成为天后所杀宗防为窦姨鞠养景云中封邓国夫人恩渥甚隆其子去逸生后天寳中选入太子宫为良娣辨惠丰硕巧中上防宗幸蜀太子与良娣俱从车驾渡渭百姓遮道请留太子良娣賛之太子如灵武时贼陷京师道路多虞毎太子次宿止舍良娣必居其前曰恐有仓卒妾自当之大家可由后而出至灵武产子三日起缝战士衣太子劳之曰产忌作劳安可容易后曰此非妾自养之时须办大家事乾元元年四月册为皇后宠遇专房干预请谒帝颇不悦寳应元年四月肃宗大渐后与内官朱辉光等谋立越王系矫诏召太子入侍疾中官程元振李辅国知其谋太子入二人以难告元振率禁军收捕辉光等俄而肃宗崩太子监国遂移后于别殿幽崩【旧唐书本传】
　　徳宗贤妃韦氏
　　贤妃韦氏戚里旧族也初为良娣贞元四年册拜贤妃性敏淑言动有绳矩帝重之后宫莫不师其行帝崩自表留奉崇陵园元和四年薨【唐书本传】
　　宪宗贵妃郭氏
