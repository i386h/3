<!-- { "loadSidebar": true } -->
　　冶谷【即寒门一名谷口又名东谷口】在县西北六十里【县图】申公曰所谓寒门者谷口也【史记封禅书】寒门黄帝仙处【服防注】冶谷去云阳宫八十里封禅书所谓谷口其山出铁有冶铸之利因以为名入谷便洪潦沸腾清泉激射两岸皆峭壁孤竖横盘坎谷凛然凝冱常如八九月中朱明盛夏当昼暂暄凉秋晚候緼袍不暖所谓寒门者也【王褒云阳宫记】小顔云谷口中山之谷口也今呼为冶谷去甘泉八十里【索隠】冶谷亦曰东谷口与泾水所出之谷口东西相去二十余里有岩曰郑岩泉曰郑泉即郑子真隠处【县志　辨见醴泉县】
　　仲山【即中山一名小仲山】在县西北七十里【县册】武帝获寳鼎于汾阴将荐之甘泉迎至中山曣防有黄云葢焉【史记封禅书】山在冯翊谷口县西近九嵕山【索隠　谷口县今属醴泉】闗中有中山【徐广注】郑国凿泾水自中山西【河渠书】郑渠东迳中山南俗谓之仲山非也【水经注】宫南三十里有仲山山有竹箭生焉俗谓高祖兄仲所居今山有仲子庙积旱祈之围此而射猎则风雨暴至庙有泉【云阳宫记】山在云阳县西十五里【括地志】小仲山在云阳县西北四十里【长安志】山东北接嵯峨西麓中隔冶谷西南连九嵕山泾水迳其中故曰中山或曰以山在冶水西泾水东也相传山巅小峯旧有中山二大字四周有仲山小字数十白如垩若镌刻者故又名小仲山中仲二字互称乆矣山半有泉曰小师泉葢即云阳宫记所称仲子庙之泉也又山之麓有虎坪【县志】
　　石蛇山　在县西北【县册】古石蛇在云阳县西北四十里【寰宇记】临江潭上有古石蛇头在山上因名郑岩在其下【县志】
　　甘泉山【一名石鼓原一名磨石岭】在县西北【府志】云阳县有甘泉山【唐书地理志】在云阳县西北九十里周六十里【长安志】甘泉山俗云磨石岭汉书单于烽火通于甘泉即此【雍大记】甘泉山在泾阳亦曰石鼓原甘泉水出焉甘泉宫在其上即雄作赋梦吐凤于楮上者【潜确类书　按甘泉山石蛇山今俱属淳化境详淳化县】
　　石安原【即毕原又名南原】在县西南七里【长安志】苻坚攻张琚于宜秋还登石安原而叹曰美哉斯原怅然有终焉之志【崔鸿前秦録】原在县南七里高二十丈东西三十八里南入咸阳界【元和志】即毕原也又谓之南原西自武功东讫高陵在泾渭之间绵亘二三百里晋时石勒置石安县以此【县志　石安县今属咸阳】其北陲傍泾者入县境东西三十八里【县新志】
　　长平坂【一名眭城坂又名长平坡】在县西南十里【县志】武帝上甘泉至长平坂有虫盘而覆地色如生肝头目口鼻皆具上令东方朔视之还对曰必秦故狱地也按地图果然问何以去之曰积忧者得酒而释洒之立消【东方朔记】长平坂在池阳南上原之坂有长平观去长安五十里【汉书如淳注】今泾水南原眭城坂是也【顔师古注】坂在县西南亦名长平坡【元和志】
　　金锦峪【锦一作线】在县东南二十里南原【县志】峪东南有台即唐学士所游瀛洲故址东西相向【府志】
　　清凉原　在县东北四十五里又丰乐原在县东北五十里清谷西岸东西十五里南北五六里与百顷清凉三原俱逶迤嵯峨山前宜黍稷【县志】
　　泾水　在县南自醴泉界流入又东入高陵界【县图】侵镐及方至于泾阳【诗经小雅】云阳县有泾水【隋书地理志】泾水在云阳县西南二十五里又迳泾阳县南七里又东南入高陵界秦人毒泾即此处【元和志】水经注云泾水东流歴峡谓之泾峡又东南迳口郑白二渠出焉【寰宇记】泾水在泾阳县西北界【长安志】泾水自县西北仲山嵕山之间出谷口始落平壤又东南迳县南入高陵界县以此名【县志　详见图考】
　　五龙谷水　在县西北自淳化界来其流入泾【县册详见淳化县】
　　焦获泽【一名口一名洪门又名洪口】在县西北六十里【县册】整居焦获【诗经小雅】十薮周有焦获【尔雅】今扶风池阳县中是也【郭璞注】韩水工郑国说秦令凿泾水自仲山西抵口为渠【汉书沟洫志】夕宿口之元宫【班彪北征赋】即焦获也【本注】中山西有口所谓中也【水经注】焦获薮亦名口【元和志】焦获薮在泾阳县北外十数里【寰宇记】谷口下泾水出山东南流两岸阻大原中衍为川迤而开其形如一名洪门又名洪口【县志】
　　冶谷河【一名临江潭】在县西北五里自淳化县流入又东南入三原界【贾志】郑渠自中山又东迳舍车宫南絶冶谷水【水经注】冶谷河自淳化县界来迳云阳县嵯峨武康青龙等乡【长安志】冶谷河当仲山东嵯峨山西出谷处为临江潭在县西北六十里瀑布飞流喷薄激荡俗呼为龙潭稍南流即折而东至县东北辛管滙东合清谷水【县志】文川水在龙潭东北接百顷原水村花卉望之甚丽故名【府志】
　　清谷水【一名靖川】在县东北自三原县迳嵯峨东麓出谷南流迳清凉原至窦村乃折而西四里谓之靖川唐李卫公故居也又折而南至辛管滙后谢家村合冶谷水【县志】自耀州界来东南流入高陵县【雍大记】
　　龙泉陂　在县南三里周回六里多蒲鱼之利【元和志】今堙【县新志】
　　流金泊　在县东北三十里峩山之南大石仙里之北东接李家庄西接仇家村今堙【县志】在云阳县东北十里【寰宇记】
　　【附考】云阳县有蒲池水【魏书地形志按此水无考】
　　三原县
　　嵯峨山【一名嶻嶭山】在县西北四十里【县册】嶻嶭山在三原县西【顔师古注】嵯峨一名嶻嶭山【长安志】在天齐高原之上特出云表登其巅则泾渭黄河皆在目前【雍胜畧】天齐原在县西北二十五里【元和志】山东峯属县界【贾志】山分三面西南泾阳西北淳化东北属本县秀拔苍翠三峯并列隠然若笔架葢邑之主山也上有灵湫旱祷辄应其东麓即天齐原【县志　详见泾阳又见淳化县】
　　孟侯原　清酆原【一名丰原】白鹿原　俱在县北四十里又有浮山在孟侯原西【县图】三原防军以其地西有孟侯原南曰丰原北曰白鹿原【元和志】西连嵯峨东至断原四十里中分三原曰孟侯清酆白鹿终县东西界故县以此名丰原在旧县北浊谷口东一名清酆原孟侯原在旧县西白鹿原在旧县东又浮山在县北二十里【县志　三原故城在今县北】
　　清峪【一云即鬼谷】在县西北一名鬼谷昔苏张师事鬼谷先生即此【寰宇记】晋太康地记池阳县有鬼谷今三原县即古池阳也裴秀雍州记亦云在池阳而司马彪乃云鬼谷在嵩山未详孰是也【十道志】
　　尧门山【一名石门山】在县西北三十里【县志】尧门山俗名石门在三原县西北上有路其状若门故老云尧凿山为门因名之【括地志】三原县有尧门山【金史地理志】尧门山在三原上有唐徳宗陵【潜确类书】
　　清谷水【即清水一名曲梁水今名清河】在县南北两城之中自耀州流入又东南迳泾阳复迳县境入高陵界【县图】清水自祋祤县歴南原出谓之清水口东南流絶郑渠又东南入高陵县【水经注　祋祤县今属耀州】清谷水在县西北自华原县流入【寰宇记　华原今属耀州】清谷水亦名清河自耀州界来至县西北十五里许出谷口西南冶谷水自淳化来与之合又东迳县北门外东流至临潼界入石川河【县志】
　　浊谷水【一名楼底河】在县北自耀州流入【县图】浊水上承云阳县东大黒泉东南流谓之浊谷水又东南出原注郑渠又东歴原迳曲梁城北又东至太上陵南原下北屈迳原东与沮水合【水经注】浊谷河自县西北华原界来迳县西十五里东流【长安志】浊谷近九嵕山麓葢亦浊水歴原南出之处谓之浊谷也【胡氏鉴注】浊谷水南至三原曰楼底河又东至张村分数渠灌田至唐村无复河道【耀州志】在县北清谷水东自耀州界来出浮山峪口南下东流其水峻急浑浊故名【县志】
　　赵氏河【即涧谷河】在县东北其上源曰涧谷河自耀州流入下流至富平界科子头与石川河防【县志】
　　焦获泽【一名口又名三渠口】在县西名口【雍胜畧】焦未详所在郭璞以为中今在耀州三原县【朱子诗传】口即今三渠口在县西五里【县志　详见泾阳县按焦获所传与泾阳县志各异】
　　五龙泉　在县东北三十里五龙村池方一里许五泉合流【县志】
　　神泉【一名白马泉又名白龙泉】在县东北四十里【府志】一名白马泉其泉澄旱祷即应【县旧志】泾渭之北漆沮之西池阳之间有白龙之谷神白龙居之白龙之水出焉南流注于田其上多斥其下多滥有物焉四足而负甲其色正元其状如龟下涂之所潜也见则数雨崇祯七年秦大旱邑令张缙彦吁祀于神白龙乃决下涂有神瀵之水出焉其浸千亩获元介焉雨三日秋乃大熟【明焦源溥白龙泉记】泉在后土庙东沟内有云气覆其上【县志】盩厔县
　　终南山【一名太一山】在县南三十里【雍胜畧】盩厔县有太一山【隋书地理志】亦名南山东接鄠县西接郿县界其枝峯别岭随地异名【县志　详见图考】
　　韦谷【一名泥谷】在县西南五十里俗讹为泥谷与郿县接界【县志】
　　扫帚岭　在县西南韦谷南三十里【县志】
　　安乐山　在县西南韦谷东五里又韦谷之北十里为仓谷长安志云在县西南二十五里其东文王庙有玉女泉人传与岐山文王庙之水相为消长其北有故县谷又韦谷之东七里为底保谷今名车谷在县西南三十五里又车谷南十五里为翠峯其巅有唐仙姑祠谷东三里为强弩谷今名强谷在县西南三十八里又东五里为稻谷又东四里为耐山又东四里为骆谷【县志】
　　骆谷　在县西南三十里又南八十里为十八盘又南十里至河底为故骆谷闗通洋县【县志】骆谷口在盩厔县西南二十里【括地志】骆谷道汉魏旧道也近代废塞武徳七年复开【元和志】自县西南入骆谷出谷入洋州兴势县界【寰宇记　兴势今属洋县】骆谷在长安西南二百里谷长二百四十里【地理通释】
　　黒凤山　在县西南骆谷东二里又东三里为新口谷又东二里为熨斗谷在县西南二十五里又东二里为虎谷又东五里为黒水谷【县志】
　　黑水谷【即芒谷】在县南二十五里【县图】芒水出南山芒谷山侧有石室世谓之玉女房【水经注】玉女洞在县南三十里洞门崇四尺濶三尺【长安志】芒水色黑因以芒谷为黑水谷其南三里仙游潭北有玉女洞又潭傍为罗汉洞东侧有马融读书石室又南一百八十里即秦岭也又芒谷口内三里为韩谷口外稍东为黄谷又东四里为团标谷有石笋卓立如塔可十丈余其顶有双栢树又东五里为马岔谷又东二里为就谷
　　沈岭【一名姜维岭】在县南五十里一名姜维岭【元和志】自骆谷北出扶风隔以终南山其间有三岭一曰沈岭近芒水一曰衙岭一曰分水岭【胡氏鉴注】即姜维出骆谷经沈岭之地后遂呼为姜维岭【雍大记】
