<!-- { "loadSidebar": true } -->
　　武帝太始元年十二月凤凰三见冯翊下邽　八年十月白鹿见扶风雍州刺史严询获以献【宋书符瑞志】咸宁二年六月丙午白龙二见九原井中　三年六月梁州暴水杀人九月始平郡大水梁州又大水【晋书五行志】　五年十一月甲寅青龙见京兆霸城【宋书符瑞志】太康元年白云起霸水三日乃灭【拾遗记】七月木连理生冯翊粟邑　四年正月木连理生冯翊临晋十一月癸未白兎见北地富平十二月嘉禾生扶风雍木连理生扶风　六年梁郡国旱九月白龙见京兆隂槃　七年四月甘露降京兆杜陵【宋书符瑞志】八月京兆地震　九年夏扶风始平京兆旱伤麦【晋书五行志】　十年五月白乌见京兆长安【宋书符瑞志】白兎见京兆长安六月嘉禾生扶风雍一茎四穗是岁收三倍【册府元龟】
　　惠帝元康元年七月雍州大旱陨霜疾疫关中饥米斛万钱【宋书五行志】　三年六月华隂雨雹深三尺　七年七月秦雍二州陨霜杀禾大旱疾疫关中饥米斛万钱因此氐羌反叛雍州刺史解系败绩而饥疫荐臻戎晋并困朝廷不能振诏听相卖鬻【晋书五行志】　十年五月秦雍二州疾疫【宋书五行志】
　　永康二年二月太白出西方逆行入东井占曰国失政臣为乱是时齐王冏起兵讨赵王伦伦灭冏拥兵不朝专权淫奢明年诛死【晋书天文志】
　　永宁元年七月梁州螟【五行志】八月戊午辰星守舆鬼占曰秦有灾【天文志】
　　太安二年七月荧惑入东井占曰兵起国乱【宋书天文志】永兴二年四月丙子太白犯狼星占曰兵大起九月岁星守东井井秦分也是时关西诸将攻河间王颙颙奔走东海王迎杀之【晋书天文志】
　　怀帝永嘉三年六月壬子玉龟出灞水【宋书符瑞志】　四年五月秦雍疫至秋【五行志】　永嘉中秦雍大蝗草木及牛马毛皆尽又大疾疫兼以饥馑百姓又为寇贼所杀流尸满河白骨蔽野【晋书食货志】
　　愍帝初有童謡曰天子何在豆田中至建兴四年帝降刘曜在城东豆田壁中【五行志】
　　建兴三年六月丁卯长安地震是时主幼权倾于下四方云扰兵乱不息之应也　四年六月大蝗去岁刘曜频攻北地冯翊麴允等悉众御之悉为刘曜所破西京遂溃【五行志】
　　建武元年五月癸未太白荧惑合于东井占曰金火合曰烁为丧【宋书天文志】
　　元帝太兴二年二月甲申荧惑犯东井占曰兵起贵臣相戮【天文志】地震长安尤甚时曜妻羊氏有殊宠颇预政事隂有余之征也【晋书刘曜载记】七月甲午岁星荧惑会于东井【天文志】　三年十月己亥荧惑在东井居五诸侯南踌躇留止积三十日占曰荧惑守井二十日以上大人忧守五诸侯诸侯有诛者【宋书天文志】　刘曜光初三年西明门内大树风吹折经一宿树拨变为人形发长一尺须眉长三寸皆黄白色有敛手之状亦有两脚着裙之形惟无口鼻毎夜有声十日而生柯条遂成大树枝叶甚茂　四年终南山崩长安刘终于崩所得白玉方一尺有文字曰皇亡皇亡败赵昌井水竭构五梁咢酉小衰困嚣丧呜乎呜乎赤牛奋靷其尽乎羣臣咸贺以为勒灭之征曜大悦斋七日而后受之于太庙大赦境内以终为奉瑞大夫中书监刘均进曰臣闻国主山川故山崩川竭君为之不举终南京师之镇国之所瞻无故而崩其凶焉可极言昔三代之季其灾也如是今朝臣皆言祥瑞臣独言非诚上忤圣防下违众议然臣不逹大理窃所未同何则玉之于山石也犹君之于臣下山崩石壊象国倾人乱皇亡皇亡败赵昌者此言皇室将为赵所败赵因之而昌今大赵都于秦雍而勒跨全赵之地赵昌之应当在石勒不在我也井水竭构五梁者井谓东井秦之分也五谓五车梁谓大梁五车大梁赵之分也此言秦将竭灭以构成赵也咢者岁之次名作咢也言岁驭作咢酉之年当有败军杀将之事困谓困敦岁在子之年名元嚣亦在子之次言岁驭于子国当丧亡赤牛奋靷谓赤奋若在丑之岁名也牛谓牵牛东北维之宿丑之分也言岁在丑当灭亡尽无复遗也此其诚悟蒸蒸欲陛下勤修德化以禳之纵为嘉祥尚愿陛下夕惕以答之书曰虽休勿休愿陛下追踪周旦盟津之美捐鄙虢公梦庙之凶谨归沐浴以待妖言之诛曜怃然改容御史劾均狂言瞽説诬罔祥瑞请依大不敬论曜曰此之灾瑞诚不可知深戒朕之不德朕收其忠惠多矣何罪之有乎【晋书刘曜载记】
　　永昌元年武功男子苏抚化为女子上洛男子张卢死二十七日有盗发其塜者卢得苏【刘曜载记】
　　明帝大宁元年大雨霖震曜父墓门屋大风飘发其父寝堂于垣外五十余步有鳯凰将五子翔于故未央殿五日悲鸣不食皆死武功豕生犬【刘曜载记】　三年四月雍梁州大旱自正月至于是月【元经】
　　成帝咸和二年五月甲申朔日有蚀之在井【晋书天文志】三年长安自春不雨至于五月【刘曜载记】　九年三月己亥荧惑入舆鬼犯积尸占曰兵在西北有没军死将四月镇西将军雍州刺史郭权归从寻为石斌所灭【宋书天文志】
　　咸康元年八月戊辰荧惑入东井占曰无兵兵起有兵兵止　三年八月荧惑入舆鬼犯积尸占曰贵人忧甲戌月犯东井距星占曰国有忧将死　七年四月己丑太白犯舆鬼占曰兵革起八月辛丑月犯舆鬼占曰人主忧【天文志】
　　穆帝永和元年五月辛巳太白昼见在东井占曰为臣强秦有兵八月己未月犯舆鬼占曰大臣有诛【晋书天文志】　三年六月月犯东井距星占曰将死国有忧戊戌月犯五诸侯占曰诸侯有诛　五年四月丁未太白犯东井占曰秦有兵　六年七月丙寅荧惑犯钺星占曰大臣有诛　七年二月乙卯荧惑入舆鬼犯积尸占曰贵人忧　八年七月壬子岁星犯东井距星占曰内乱兵起八月戊戌荧惑入舆鬼占曰忠臣戮死　九年八月岁星犯舆鬼东南星占东南星主兵兵起十二月月在东井犯岁星占曰秦饥民流【宋书天文志】　十年正月癸酉填星掩钺星占曰斧钺用七月庚午太白昼见晷度推之灾在秦是时桓温伐苻健破其峣柳军【晋书天文志】十一月月掩填星在舆鬼占曰秦有兵时桓温伐苻健健坚壁长安温退【宋书天文志】三麦不登至关西亦然【晋书五行志】新平有长人见语百姓张靖曰苻氏应天受命今当太平外面者归中而安泰问姓名弗答俄不见新平令以闻健以为妖下靖狱会大雨霖河渭溢蒲津监寇登得一屐于河长七尺三寸人迹称之指长尺余丈深一寸健叹曰覆载之中何所不有张靖所见定不虚也赦之　十一年蝗虫大起自华泽至陇山食百草无遗牛马相噉毛猛兽及狼食人行路断絶健自蠲百姓租税减膳彻悬素服避正殿【苻健载记】苻健死子生僣立虎狼大暴从潼关至于长安昼则断道夜则发屋不食六畜专以害人【魏书苻生传】伪中书监胡文中书令王鱼言于生曰比有荧惑入于东井井秦之分野于占不出三年国有大丧大臣戮死愿陛下逺追周文修德以禳之惠和羣臣以成康哉之美生曰皇后与朕对临天下亦足以塞大丧之变毛太傅梁车骑梁仆射受遗辅政可谓大臣也于是杀其妻梁氏及太傅毛贵车骑尚书令梁楞左仆射梁安【晋书苻生载记　按晋书苻生僣位改年寿光时永和十三年也纲目通鉴皆作永和十一年秋九月秦杀其后梁氏及太傅毛贵等今依纲目纪之而并附晋书十三年之説以偹考云】　十二年六月庚子太白昼见在东井【宋书天文志】长安大风发屋抜树行人颠顿宫中奔扰或称贼至宫中昼闭五日乃止【晋书苻生载记】
　　升平元年有司奏太白犯东井东井秦之分也太白罚星必有暴兵起于京师生曰星入井者必将渴耳何所怪乎长安謡曰东海大鱼化为龙男便为王女为公问在何所洛城东东海苻坚封也时为龙骧将军第在洛门之东太史令康权言于生曰昨夜孛星入于太微遂入于东井兼自去月上旬沉隂不雨迄至于今必有下人谋上之祸生怒以为妖言扑而杀之【苻生载记】四月壬子太白入舆鬼丁亥月掩东井南辕西头第二星占曰秦地有兵一曰将死其年五月苻坚杀苻生而立【晋书天文志】　二年二月甲午月犯东井【宋书天文志】　三年六月太白犯东井七月丙戌太白犯舆鬼【晋书天文志】　五年坚僣位五年凤凰集于东阙【苻坚载记】
　　哀帝兴宁三年七月庚戌岁星犯舆鬼占曰人君忧【宋书五行志】
　　帝奕太和元年秦雍二州地震裂水泉涌出金象生毛长安大风震电壊屋杀人【晋书苻坚载记】
　　简文帝咸安二年六月太白犯舆鬼占曰国有忧【宋书天文志】
　　孝武帝宁康元年天鼓鸣有彗星出尾箕太史令张孟言于坚此燕灭秦之象时有人于坚光明殿大呼谓坚曰甲申乙酉鱼羊食人悲哉无复遗坚命执之俄而不见【晋书苻坚载记】　三年六月癸卯太白犯东井占曰秦地有兵【宋书天文志】苻坚建元十二年高陵县民得大龟三尺六寸背文负八卦古字坚命作石池养之后死藏其骨于太庙其夜庙丞高虏梦龟谓之曰我本出将归江南遭时不遇殒命秦庭即有人梦中谓虏曰龟三千六百岁而终终必妖兴亡国之征也未几为谢破于淮淝自缢新城浮图中【异苑】
