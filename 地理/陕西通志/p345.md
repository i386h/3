<!-- { "loadSidebar": true } -->
　　丙穴鱼　南有嘉鱼【诗经小雅】嘉鱼出于沔南之丙穴【朱子集传】丙穴在汉中沔阳县北有鱼穴二所常以三月取之【蜀都赋注】嘉鱼穴在上津县东北百五十里【今在山阳境】上已日有羣鱼出穴大者尺许名曰鱄鱼【寰宇记】嘉鱼鲤质鳟鲫肥肉甚美食乳泉出于沔县丙穴今汉中临江之山多有之穴口亦不甚大毎遇江涨或霖雨时鱼出辄蔽江不可以量计葢穴中山空有渊在内鱼生子长养其中然终不能隐有时则出于江也【马志】丙穴嘉鱼在宁羌州南百里水涸则藏水涨则出其味美诗传云嘉鱼出沔南丙穴是也知州裘龙记曰洞当大丙山之腰絶地者二丈洞有二相隔五十步在左者曰黄鱼巨鳞坚甲耸背圆喙在右曰黒鱼细黡柔毛尖腮濶眼形不焉上半嵗春分而出夏至而没下半嵗秋分而至冬至而絶按时而见序不错焉沔洞之时黄黒不乱各以羣区族不紊焉土人言是山绵亘巴蜀达州有之其味咸与此不一此则届时而出出则沿洞下泻或竖木栅或于洞口设筐筥罾罟取之又大安亦有洞曰大鱼洞土门铺之七里□亦皆有鱼不如兹洞之广也【汉中府志】大丙山下有穴嘉鱼产焉【宁羌志　按嘉鱼产处颇多鱼不一类而所谓丙穴者则在宁羌州大丙山下俗传山丙向为丙穴者葢妄也】
　　鲫　出三川间【咸宁县志】似鲤色黒而体促和莼作羮最良【咸阳县志】度水在沔县南二里一浊澰出鲋鲫也【汉中府志】鳞则有鲫【华州志】
　　鳊　鲂鱼赪尾【诗经周南】广而薄肥恬而少力细鳞鱼之美者【陆疏】汉中鳊鱼甚美禁人捕以槎断水因谓之槎头缩项鳊【耆旧传】鲂一名鳊汉河尤多【本草纲目】诗称韩有鲂今不可得【韩城县志】
　　鳜　一名罽鱼一名石桂鱼扁形濶腹大口细鳞有黒斑彩【本草纲目　按临潼志有沙鳜鱼】
　　鲨　鱼丽于罶鲿鲨【诗经小雅】鱼狭而小张口吹沙故又名吹沙【朱子集传】鲨鮀也【西京赋注　按今府谷志有鑚沙鱼】
　　鲦　鲦白鲦也【诗经周颂毛传】鲦白色其形长而小【咸阳县志】白鲦产黄河水性甚驶网罟不易【葭州志】
　　鳢　鱼丽于罶鲂鳢【诗经小雅】似鲤颊而厚尔雅曰鳢鲖也【陆疏】鳢鱼名【西京赋注】首有七星朝夜北斗有自然之礼故谓之鳢形长体圆头尾相等细鳞色有斑防花文【本草纲目】
　　鳣　猗与漆沮潜有多鱼有鳣有鲔【诗经周颂】鳣身形似龙锐头口在颔下背上腹下皆有甲【陆疏】尔雅鳣似鱏【西京赋注】
　　鲔　似鳣而色青黒头小而尖似铁兠鍪口亦在颔下旧说鲔从巩穴而来北入河西上龙门入漆沮【诗经陆疏】毛苌诗传曰鲔似鮎【西京赋注】郭璞云大者名王鲔小者名防鲔李竒曰周洛曰鲔【本草纲目】
　　鰋　鱼丽于罶鰋鲤【诗经小雅】鲦鲿鰋鲤【周颂】鰋鮎也【毛传】鰋鱼名【西京赋注】鮎鱼葭州出【马志】鮎似鱏而小色黒【咸阳县志】黄须者益人赤须赤目者有毒【洋县志】鮎鱼产黄河【葭州志按郭璞云鰋额白鱼与诸说异】
　　人鱼　丹水注于洛其中多人鱼【西山经】如防鱼四脚【郭注】鳎鲵鱼也【上林赋注】鲵鱼一名人鱼一名鳎鱼声如小儿即防鱼之能上树者秦人名鳎【本草纲目】人鱼俗名娃鱼【商州志】人鱼山海经云出洛水丰水亦有之形似鮎有四足皮青腹白能縁木行陆则发水生剥皮干之能治儿啼故名娃鱼【山阳县志】出天桥窄口【府谷县志　按西乡志有孩儿鱼即此类】
　　鮠鱼　秦人为其发癞呼为防鱼头尾身鬐俱似鲟状惟鼻短耳口亦在颔下骨不柔脆腹似鮎鱼背有肉鬐【本草纲目】
　　花鱼　四腮状似松江之鲈产于秋河昔有今无【平利县志】鲃鱼　锐头圆身力能逆水而上故名【延绥镇志】
　　飞鱼　陜西鄠县涝水出飞鱼状如鲋食之已痔疾【明一统志】飞鱼出涝河【鄠县志】
　　乞物鱼　夏州产【寰宇记】
　　石花鱼　鲤类鳞有金色【葭州志　按今石花鱼出府谷黄河中冬唼石上花味极肥美】
　　丹鱼　丹水出京兆上洛县出丹鱼先夏至十夜浮水侧必有赤光上照若火割其血涂足涉水如履平地【抱朴子】
　　金鱼　有三尾金色可为盆池之玩【咸宁县志】家园池沼中多畜之【延安府志】鳞多五色金鱼【华州志】
　　鲰鱼　即青衣鱼【韵会】生潭水中【安塞县志】
　　渼陂鱼　霜筠细破为双掩中有长鱼如卧剑紫荇穿腮气凄红鳞照坐光磨闪【苏东坡渼陂鱼诗】渼陂鱼甚美唐寳厯二年敕渼陂令尚食使收管不得杂人采捕【鄠县志】
　　鳗　一名白鱓一名蛇鱼似鱓而腹大青黄色【本草纲目】美惟莫底泉之鳗【盩厔县志】
　　鱓　大鱓谓之鰬【博雅】郭璞曰鰬似鱓【上林赋注】出三川间【咸宁县志】似鳗鲡而细长【咸阳县志】
　　防　长三四寸沉于泥中似鱓而小锐首肉身青黒色【本草纲目】出三川间【咸宁县志】度水在沔县南二里有一清澰出鱼小防也【汉中府志】
　　鼃　秋鼃虾蟇鬬【汉书武帝本纪】长安水多鼃鱼得以家给人足【东方朔传】鼃似虾蟆而长脚其色青人亦取食之【师古注】汉唐皆都雍东方朔言水多鼃鱼是汉都人食鼃也顔师古言人亦取食之是唐都人食鼃也【东臯杂録】一名田鸡一名青鸡闗中常食之如鱼【本草纲目】娑罗泉世传张三丰养真于此恶蛙声至今产蛙不鸣【寳鸡县志按尔雅鼃列鱼类】
　　介属
　　龟　太液池中多紫龟【西京杂记】秦地山中多老龟极大而寿【本草衍义】龟出洛南河诸水龟旧也外骨内肉肠属于首广肩无雄与蛇为匹龟不咽粟葢龟善藏久能行气导引其背微伛韩子谓穹龟今按天地之气东生南长西收北藏龟居北方天地闭藏渊黙之地天地至静之所也天下之动唯静者能知之故卜以问【马志】龟与蛇交有毒【咸阳县志】甲则多龟【华州志】
　　蟕　其緑甲文似玳瑁能鸣甲亦可卜【尔雅郭注】即秦龟也【唐本草】秦人呼蟕为山龟【食物本草】
　　鼈　炰鼈鲜鱼【诗经大雅】鼈人掌取互物以时簎鱼鼈【周礼天官】太液池中多緑鼈【西京杂记】闗中诸水皆有之鼈以眼听穹脊连脇甲虫也水居陆生养鱼经曰鱼满三百六十则龙为之长而引飞出水内有鼈则鱼不复去故鼈一名神守卵世云鼈伏随日谓随日光所转朝首东向夕首西向也【马志】三爪者谓之能食之令人化水【咸阳县志】甲多鼈【华州志】
　　贝　成是贝锦【诗经小雅】贝水中介虫也有文彩似锦【朱子集传】相贝经曰赤电黒云谓之紫贝【西京赋注】
　　防鱼　英山禺水出焉北流注于招水其中多防鱼其状如鼈其音如羊【西山经】事物绀珠曰蚌鱼如龟鱼尾二足刘凤杂爼作防鱼【吴任臣注】
　　蟹　出南北山流泉石下外骨内肉旁行故今俚语谓之螃蟹言外刚内柔而性又火燥故为蟹也神农本草以为蟹性败漆烧之致防蟹性走明漆见之而輙解名之曰蟹似出于此淮南子曰漆见蟹而不干【马志】介则有螃蟹【咸宁县志】出渼陂【鄠县志】出鄜州宜川【延安府志】宜川县白水川水色偏白中有小蟹【宜川县册】郭索浮清涧形小无膏不足供持螯之胜也【沔县志】稍泉产蟹【三水志按扬雄谓蟹为郭索以其行声而名之也又按沈括笔谈云闗中无蟹土人怪其形状收干者悬门辟疟不但人不识鬼亦不识也此特嘲之云尔今闗内近水郡县皆有之但小而无肉尔雅云小者名蟛蜞葢此类也土人谓之小石蟹】
　　蛤　蛤似蚌而圆【汉书地理志注　按今咸宁县志汉中郡志俱有之】
　　蚌　春献鼈蜃【周礼天官】蜃蛤蚌也【西京赋注】蜃秦谓之牡厉【说文】圆曰蛤长曰蚌汉沔独多大者长七寸状如牡蛎小者长三四寸状如石决明其肉可食其殻可为粉【本草纲目】
　　螺蛳　汉沔尤多大如指头而殻厚于田螺惟食泥水春月人取蒸之其肉自出【本草纲目】螺出渼陂【鄠县志】介则多螺【华州志】
　　虾　出渼陂【鄠县志】虾小而无肉【山阳县志】
　　豸属
　　蚕　蚕月条桑【诗经豳风】中春诏后帅外内命妇始蚕于北郊【周礼天官】民不多育【咸宁县志】民饲蚕作丝【咸阳县志】山人多事蚕【山阳县志】四境多桑蟓【华州志】
　　石蚕　形似蚕细小有角节生江汉侧石穴中青黒色岐陇间亦有之【唐本草】
　　蜜蜂　蜂子生武都山谷【名医别録】蜂三种蜜蜂小而微黄【本草纲目】蜂多酿蜜者贵【咸宁县志】蜂酿蜜者民亦养之【咸阳县志】凤县蜜蜂沟多蜜蜂【汉中府志】
　　白蜡虫　今人不知女贞但呼为蜡树者立夏前后取蜡虫之种子裹置枝上半月其虫化延縁枝上造成白蜡【本草纲目】白蜡虫商州有之【商州志】
　　蝝　韦昭曰蝝复陶也可食【西京赋注】蝝井中小虫【集韵】木防　生汉中川泽【名医别録】緑色如蜩蝉蜚防状如蜜蜂黄色【唐本草】医方所用防虫即此【马志】
　　蜚蠊　此虫辛臭汉中人食之一名石姜亦名卢蜰一名负盘【唐本草】金州等处有之多在林树百十为聚山人啖之谓之石姜【蜀本草】
　　桑虫　蜎蜎者蠋烝在桑野【诗经豳风】蠋桑虫也【毛传】郭璞云大虫如指似蚕【孔疏】
　　螟蛉　螟蛉有子【诗经小雅】螟蛉者犍为文学曰桑上小青虫也似步屈其色青而细小或在草莱上【陆疏】
　　蠮螉　果蠃负之【诗经小雅】一名蒲卢似蜂而小腰故许慎云细腰也取桑虫负之于木空中或书简笔筒中七日而化为其子里语曰咒云象我象我【陆疏】蠮螉生熊耳川谷或人屋间【名医别録】蠮螉一名果蠃一名蒲卢【本草纲目】蒲卢喜在竹木壁空中作窠乳子【山阳县志】
　　土蜂　生武都山谷【名医别録】土蜂穴居作房赤黒色【本草拾遗】土蜂在土中【山阳县志】
　　马蜂　即细腰者有四五种【山阳县志】
　　崕蜂　在山岩髙峻处作房即石蜜也其蜂黒色似牛防【本草纲目】好于髙山石岩下作脾似家蜂脾长丈许蜡佳蜜不甜土人火攻取之【山阳县志】有崖蜂酿蜜于崖石间【华州志】
　　壶卢蜂　革蜂乃山中大黄蜂其房有重重如楼台者一名元瓠蜂方言名壶蜂冦宗奭曰元瓠蜂多在髙木之上或屋之下外面围如三四斗许或一二斗窠如瓠状色赤黄大如诸蜂【本草纲目】其窠形如壶白色有一空作门戸中有格乳蜂长寸许大如指螫人畜死【山阳县志】
　　七里逰　独蜂俗名七里蜂斆曰窠大如鵞卵只一蜂大如小石燕子许人马被螫立亡也【本草纲目】大蜂长二寸能追螫人于里许故名【山阳县志】
　　蟋蟀　十月蟋蟀入我牀下【诗经豳风】似蝗而小正黒有光泽如漆有角翅【陆疏】一名促织【临潼县志】
　　负蠜　趯趯阜螽【诗经召南】阜螽蝗子一名负蠜【陆疏】□螽一名蚱蜢在草上者曰草螽在土中者曰土螽似草螽而大者曰螽斯似螽斯而细长者曰蟿螽数种皆蝗而大小不一【本草纲目】
　　螽　螽斯羽【诗经周南】五月斯螽动股【豳风】螽斯蜙蝑也【毛传】长而青长角长股青色黒斑其股似玳瑁文五月中以两股相搓作声闻数十步【陆疏】蜤螽周南作螽斯七月作斯螽虽字异文倒其实一也【尔雅邢疏】
