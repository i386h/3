<!-- { "loadSidebar": true } -->
　　王氏洋县叅议吉允廸妻允廸随父孔嘉任顺徳府城破氏刎诸生陈守洁妻周氏贼兵犯洋夫妇被掠即夜自经于贼营诸生叚际昌妻李氏闯贼杀其夫骂不絶口亦被杀死王延绪妻薛氏俱骂贼死烈女王氏父贵许字程姓未适值闯贼暴掠女忿骂不从贼强掖上马女抢地毁容贼怒截其躯数叚而去里人义之为觧衣里尸以号烈女塜【洋县志】
　　来氏鳯县贡生卢效先妻崇祯间贼过天星获之氏触树而死马烈女者父名义张献忠破城以女有殊色欲挟去女闭目不从鞭之徉死终不应贼碎其身而死【鳯县志】
　　沈氏宁羌诸生曹良辅妻崇祯八年冦陷城自缢而死又张氏谷自登妻亦自缢死诸生沈文斗妻蔡氏夫妇俱被贼执贼欲害沈蔡请以身代贼不从氏怒骂之遂遇害【宁羌志】
　　赵氏吏梁賔妻崇祯间冦至氏因夫病不忍逺避夫再四促之及闻呼噪声始避于门外麦垅中贼索得胁入营氏厉声骂曰我清白妇肯从汝贼耶贼怒断其两手骂不絶口再断其两足而死夫闻之触墙而毙里民蔡一仕妻胡氏同次女欲渡河避防女曰即得渡河贼若从马上追之死亦不免何若此江之为愈女先投江母随之时称子母双烈【贾志】
　　王氏徐士选妻略阳人崇祯甲戍贼掠略阳氏被执诱之不从胁以白刄又不从贼怒剖其腹而死王康宁妻王氏遇贼不屈寸磔而死【略阳志】
　　髙氏榆林卫山海总兵王世钦妻贼陷城投井死贼退获尸顔如生中军刘永昌妻髙氏夫为贼执髙欲就死永昌止之髙曰吾得毕命于君前幸矣遂先永昌死敎授徐可征妻潘氏可征避贼入井潘料夫先死乃自缢可征匿井中七日贼去救之出竟不死里民吴伯裕妻王氏闻贼至以石自碎其首未絶复投缳死赵之珍妻马氏家于焦家川贼营于庄前马自知不免潜匿古窰内竟饥饿而死百戸王伸妻髙氏孀居十三年闻贼破城整衣笄手擕长妇曰吾寡居不面姻亲中一男子者有年矣今面贼乎同长妇入井死后三阅月合殡夫圹开棺视之香闻数里百戸杨坤妻栁氏闻贼警泣告姑曰贼入余必死但不能终养而以幼子累亲奈何城破投井死吴守忠妻杨氏廵捕乔国云妻刘氏生贠刘伯新妻张氏并二女俱死崔国安妻米氏率婢同羣妇避防于僻巷贼至见氏色防欲刼之氏正色危坐贼逼之氏起大骂乱髪爪面碎首出血贼怒加刄而死怀逺威武堡管登魁妻傅氏城陷擕幼男投井死【延绥志】
　　二烈妇者兴安人失其姓刘二虎破城一妇被掳入营欲汚之大骂不从贼以乱石击破其脑死一妇迯出城外贼追廹之投汉水死【兴安志】
　　烈妇石泉人无名氏崇祯丙子五月初二日贼陷城南门外积草中藏一少妇未二十贼数人取草见妇曵之出见其艶欲驱之入城烈妇踊骂不止贼怒胁以刄仍詈骂如故贼首悦其色慰谕而抚之骂愈厉贼首恨其不屈令断臂抉舌廹之江干一跃而入观者无不堕泪【石泉志】
　　尹氏汉隂贡士茹上珍妻夫亡守志抚子钺成名院道并旌之崇祯丁丑城陷贼拉媳去氏挽之不得自刎死时经歴陈光启妾王氏自以少艾恐被辱亦自刎死里民王道直妻郑氏抱女投井死【汉隂志】
　　刘氏商州诸生孔维朴继妻归未期而寡年十七事舅姑抚前子孀居四十余年乡里钦其苦节城破恐被辱投井死卢宜巍妻南氏夫故甘贫事孀姑二十五年城破仰药死邵公正妻王氏守节十年城破自刎未殊贼执之至泮池以头触石槛而死儒士周之瑾妻南氏守志二十余年城破执氏绐曰井邉有金比至遂投井死石中王妻阎氏苦节二十七年城破骂贼被焚死医官姜腾鳯妻叚氏守节十年城破登城头以衿覆面倒身而下折骨裂首而死里民雷维元妻孔氏守节十二年城破自焚张希元妻姚氏守节五十年院道旌表被掳不屈死南国祯妻王氏王英妻姚氏俱守节二十年投井死吕元声母东氏贼攻城急东与媳薛氏誓死促声戍城头城陷声大呼曰城破矣姑妇各执厨刀自刎而死声见之亦自刎于侧孔刚妻吕氏城破投井被贼系出诱之不从防柱剜去双目而投之火儒生南士程妻程氏夫妇俱年十九城破与母王氏同夫被执贼欲杀其姑与夫而纳氏氏哭骂不絶口夺刀自殒贼磔其尸而死杨育桂妻杜氏剖腹死贡生阎调玺妻吴氏断臂死郡署商洛道中军守备朱从镇妻李氏贡生牛绍玉妻卢氏牛振武妻王氏诸生牛竒妻周氏周之珽妻牛氏程彤锡妻王氏俱守义不屈而死诸生杨育桢妻武氏陈宗器妻牛氏牛绍开妻王氏里民李从文妻王氏俱自刎死白玉洁妻吕氏以剪自刺其喉不死抱儿匍匐投井死诸生雷维垣妻邢氏张诣妻武氏侯维垣妻吕氏周天琬妻王氏牛维明妻南氏牛芳妻刘氏周志伊妻鱼氏兾观妻杨氏俱投井死诸生张耀明妻杨氏里民田应贡妻孟氏俱自缢死【商州志】
　　景氏镇安姚西峰妻崇祯间被贼掳逼氏骂不从贼杀之【镇安志】
　　邵氏雒南薛匡伦妻商州方伯可立女也年十六归伦贞顺淑慎克脩妇道崇祯十六年因避冦居商闯贼破商城执氏欲辱之氏大骂刖其足磔之时年二十八嵗
　　本朝雍正六年旌表给银建坊贡士史録妻王氏巨贼入邑王痛骂贼怒以佩刀刺其颈比死犹骂不絶庠生何克俊妻周氏冦至使为炊周正坐骂曰我望族之女肯为尔贼奴作饭耶贼怒杀之里民陶崇妻樊氏避贼居山岩崇祯乙亥贼攻之樊恐砦破被辱从砦上投潭中死之孙应锡妻卢氏闯贼入邑氏自缢死女亦死之邑吏王鸣鳯女年十五儿妇张氏年十七避冦同匿山中度不免同趋峻崖各以衣防面擕手坠崖而死【雒南志】
　　翟氏张春妻同州人崇祯间春陷于阵氏投缳死事闻于朝赠防有加【同州志】
　　吴烈女朝邑人崇祯七年流冦刼掠欲去女坚不从强牵至坡底吓以刄女大骂不絶口遂被害【朝邑志】
　　雷氏诸生侯在庠妻党氏雷运泰妻杨氏吴学文妻侯氏雷梗妻俱郃阳人崇祯中冦至雷氏杨氏俱投井死侯氏偕女彩奠亦投井死党氏自缢死知县范志为立节烈祠并祀焉杨丕仲妻袁氏贼掠不从杀身全节王烈女者进士又旦之妹许聘韩原张氏贼至家人迯散女投井而死【郃阳志】
　　杨氏通判杜一崖妻党氏主薄路从度妻俱澄城人崇祯八年城陷骂贼而死【澄城志】
　　师氏韩城儒士觧居干妻崇祯八年流冦号八队者蹂韩环刄相向氏知不免徐弗为动贼以氏容止端防逼之氏遂大骂贼手刄随刄随骂声与气絶而死死七日顔色如生乂诸生王名世妻李氏冦陷薛峰村氏被掳贼欲犯之数以智免拥至堡城下招赎氏即大呼曰我陷于贼以心迹不白为恨毋用赎也我欲死人见处耳遂以手批贼面大骂而死赵翔鳯妻孙氏避贼居崖窰贼攻破之抱幼子夫妇并投崖死薛匡王妻赵氏翔鳯女也避冦花石村崖窰将陷氏投崖死薛允中妻孙氏砦陷度不免与二女坚缝衣裳使不离体同坠城死王国纯妻程氏投河死卫思徳妻吉氏流冦八大王刼烧氏被执度不免抱幼子赴火死烈士梁养民母卫氏流冦攻砦将破自经死诸生张尔逹妻孙氏事三继姑孝无间言流贼破陈邨寨氏投井死【韩城志】
　　王小桂王黒女俱十四嵗崇祯二年贼入韩二女与吉氏韩氏髙氏同时而死邑令左第谓一门五烈云【贾志】
　　王欣王眞心父子为贼杀薛氏跳崖死程应第妻燕氏卫姑于锋刄之下全身于强暴之徒贼感其孝舍之而去【左罗石韩城集】
　　张氏华州诸生郭仲熙妻崇祯癸未贼掠村居氏投井死刘烈女者父应栢女年十四贼至匿屋壁间贼刼之弗从贼怒曰速死耶女展颈伏于地刄下而死【贾志】
　　张烈女华隂人祚昌女年及笄逆闯入闗刼女挟之马上跃下者数四贼怒欲杀之女即引颈受刄分尸为数叚【贾志】
　　张氏蒲城生贠单惟钦继妻崇祯癸未夫妇避乱至朱牛山钦坠崖死氏恸伤贼定搬尸毕自缢死【蒲城志】
　　蒋氏潼闗举人孔杰儒妻崇祯癸未贼破潼闗欲刼之氏大骂不从贼逼以刄氏毫无惧意骂益急贼怒腰斩之时同死不屈者则有儒官徐学礼妻张氏赴火死百戸尹君极妻任氏总旗杨一贵妻杨氏俱自缢死诸生周鼎引妻徐氏里民孙升基妻翟氏俱投黄河死又有登重光妻范氏贼破龙门氏被执骂贼支觧盛光之妻闗氏贼渡禁峪氏投峪死许敎授女北直人父嗣复任潼学敎授崇祯癸未城陷殉难死贼众至犯其女女大骂不屈而死死时犹坚持其衣见者伤之时潼闗生贠宋果妻王氏张文运孙女俱骂贼死欧苏妻李氏义不受辱死袁茂官妻周氏兵入城自缢死党氏千总田勇妻流冦至勇阵亡氏着孝服自经死【潼关志】
　　温祥姐同官人守备温所知女年十三许配刘氏子贼破城逼之上马女厉声曰我名门女肯从贼求活耶以头触石血流被面骂不絶口贼杀之事闻建坊旌表【贾志】
　　陈氏武功人刘弼主妻崇祯甲戍贼破城氏骂不絶口贼断其两臂而死【贾志】
　　陈氏祖衍溱妻永夀人与姑同幼女被刼贼欲刄姑挟氏以行氏夺贼刀杀女自刎贼惊异释姑【贾志】
　　髙荆娲淳化髙一奎女也崇祯五年二月贼至刼脇掳去陈金帛于案曰此物惟汝用之娲义不受辱竟不语拥之骑马即倒于马下贼大怒割髪裂衣仍不动遂砍三刀防喉而死时年十六【柴庵志】同县葛氏女小字经姐崇祯十六年闯贼据长安分掠州邑淳化陷女走匿车箱坡败窰中贼获之握女两手出女撒手得脱即举身投坡下贼去父母踉跄至瞷坡底见女出之泣负归女殊不欲生劝之食不食曰儿一处子耳两手已被贼汚何以生为五日气遂絶年才十三【贾志】
　　白氏长武尚杰妻国徤之母父子与贼巷战氏见贼势众令国徤出城请兵杀贼氏扶至家知大势已去夫妇投缳死王世从妻魏氏为贼掳骂不絶口贼笑而慰之骂益厉旁贼怒羣刀碎死尚时务妻魏氏有女及笄崇祯庚辰贼入城女谓母曰贼既入城不死何待母曰尔能死我复何忧视女入井亦入井死鱼璞妻尚氏被掳不辱投井死李福春妻王氏自以首击石死王登泰妻黄氏自缢死【长武志】
　　刘氏鄜州诸生王延祚妻年二十夫亡誓不他适育幼子成名守节三十年崇祯间兵叛愤骂被杀任绍伊妻姜氏见夫被执与其姑同缢一木而死里民时养清妻侯氏遇贼执其夫氏力请代死争之甚急遂杀氏而养清得脱众贼亦叹悔又罗宗臣妻王氏遇贼大骂不止贼怒以刀砍之仆地贼以为死去之后数日复生陈善妻王氏遇贼与夫相失贼以皮索系之临崖大呼曰此吾谢夫报祖母处也即投下未死次日人闻哭声舁至家夫亦无恙邢其蕴妻何氏贼杀其夫欲汚氏氏以石击贼大骂贼怒杀之张国时妻田氏幼读经传贼至大骂贼刄之丁鸿图妻李氏流冦陷崖窰欲逼氏以从氏绐取衣物从牖中投崖死李必灼妻雷氏义不受辱投崖死诸生宋国玠妻陈氏年二十一遭冦乱至自缢死【鄜州志】
　　李氏中部镇抚刘光灿妻夫亡守节茹荼抚孤贼陷城氏年七十九矣其家掖之走不许曰未亡人何往语未已贼骤至露刄入氏即取刀自刺血流淋漓贼壮其烈与饮食以碗击贼骂曰吾忍死四十九年今啜贼食耶骂不止遂怒杀之时有诸生呼恒昌母刘氏夫亡守节至老里民刘福妻贺氏年二十五夫亡无子孀居三十年城陷俱死之又贡生刘尔驷妻宋氏骂贼死诸生苏育世妻刘氏与其女投井死里民曹可升妻王氏投崖死时崇祯四年也又鄜州任氏适中部诸生刘焕崇祯十六年贼陷城获氏氏大骂贼以刀逼之氏曰死即死必不从汝贼恚乱加刄焉【贾志】
