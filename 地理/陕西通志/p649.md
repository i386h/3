<!-- { "loadSidebar": true } -->
　　冬十月田令孜遣兵屯沙苑攻河中李克用救之时朱玫李昌符亦隂附朱全忠克用上言玫昌符与全忠相表里欲共灭臣臣不得不自救已集蕃汉兵十五万决以来年济河北讨二镇不近京城保无惊扰玫欲朝廷讨克用数遣人潜入京城烧积聚杀近侍声云克用所为于是京师震恐令孜遣玫昌符将本军及神防等军合三万人屯沙苑以讨王重荣重荣发兵拒之告急于克用克用引兵赴之【纲目】
　　十一月王重荣攻同州刺史郭璋死之
　　重荣遣兵攻同州刺史郭璋出战败死重荣与玫等相守月余克用兵至与重荣俱壁沙苑表请诛令孜及玫昌符诏和解之克用不听【通鉴】
　　十二月李克用大破朱玫于沙苑帝奔凤翔
　　十二月癸酉官军合战为沙陀所败朱玫走还邠州神策军溃散遂入京师肆掠乙亥沙陀逼京师田令孜奉僖宗出幸凤翔初黄巢据京师九衢三内宫室宛然及诸道兵破贼争货相攻纵火禁剽宫室居市闾里十焚六七贼平之后令京兆尹王徽经年补葺仅复安堵至是乱兵复焚宫阙萧条鞠为茂草矣【旧唐书僖宗本纪】
　　二年春二月田令孜刼帝如宝鸡
　　正月辛巳朔车驾在凤翔李克用旋师河中与朱玫王重荣同上表请驾驻跸凤翔仍数田令孜之罪戊子田令孜迫乘舆请幸兴元庚寅车驾次寳鸡【旧唐书僖宗本纪】田令孜刼上幸寳鸡从者才数百人宰相朝臣皆不知翰林承防杜让能宿直禁中闻之步追乘舆得遗马无羁勒解带系颈而乘之独追及上于宝鸡明日乃有太子少保孔纬等数人继至太庙神主皆失之【通鉴】帝避朱玫次陈仓诏拜孔纬御史大夫令趣百官至行在纬召御史曰吾等身被恩谊不辞难今诏羣臣皆不至夫与人布衣游犹缓急相恤况于君乎且泣下御史辞请办一日费而行纬曰吾妻疾旦暮尽丈夫岂以家事后国事乎公善自谋吾行决矣纬既及行在纬防玫必反建言闗邑阸狭不足驻六师请幸梁州即日去陈仓而玫兵至【白孔六帖】
　　朱玫等追逼车驾帝复走入大散闗
　　宰相萧遘恶令孜刼质天子生方镇之难使玫进迎乘舆玫引兵追行在败兴凤杨晟军帝次梁洋稍引而南玫兵及中营左右被剽戮者不胜计令孜惧人图已防面以行使王建长劒五百清道囊传国玺授之次大散闗道险涩帝危及难数矣【唐书田令孜传】邠岐兵追逼乘舆田令孜奉上登大散岭李昌符焚阁道丈余将摧折矣王建掖上自烟焰中跃过夜宿坂下玫攻散闗不克嗣襄王煴为玫所得与之俱还凤翔【纲目】
　　三月帝至兴元
　　朱玫李昌符使山南西道节度使石君涉栅险要烧邮驿上由他道进山谷﨑岖邠军迫其后危殆者数四仅得达山南君涉弃镇逃归凤翔监军严遵美迎上于西县【宋白曰西县本名白马城魏置嶓冢隋改为西县在府西百里】丙申车驾至兴元保銮都将李鋋败邠兵于凤州诏以晋晖及神策军使张造帅兵屯黒水【黒水在城固县西北太白山南流入汉】修栈道以通往来【通鉴】杜让能当帝狩梁时间闗险澁未尝暂去帝侧劳曰朕失道再违宗庙方艰难时卿不少舍朕葢古所谓忠于所事邪【白孔六帖】
　　夏四月朱玫奉襄王煴权监军国事还长安
　　四月壬子朱玫李昌言追宰相萧遘等于凤翔驿舎请嗣襄王煴权监军国事玫自为大丞相兼左右神策十军使遂驱率文武百寮奉襄王还京师【旧唐书僖宗本纪】玫怒令孜专权又以天子不谅其忠乃诉于遘曰昨奉指踪径来奔问不防见信翻脇君吾等报国之心极矣安能垂头叠翼喘喘于阍寺之手哉相公徐思其宜改图可也遘曰足下乃心王室止有归兵还镇拜表迎銮功名徳业益光图史改图之言未敢闻命玫退而宣言曰我册个王子为主不从者斩及立襄王请遘为册文遘竟不措笔乃命郑昌图为之【萧遘传】
　　六月诏都将杨守亮与王重荣李克用共讨朱玫初李昌符与朱玫谋立襄王既而玫自为宰相昌符怒更通表兴元玫遣王行瑜将兵五万追乗舆屯凤州是时诸道贡赋多之长安兴元从官卫士皆乏食上涕泣不知为计杜让能曰杨复光与王重荣同破黄巢相亲善复恭其兄也若遣重臣往谕且致复恭之意宜有回虑上从之遣右谏议大夫刘崇望赍诏谕重荣重荣即听命请讨玫以自赎李克用移檄邻道进讨凶逆共立大功六月以扈跸都将杨守亮将兵二万出金州与重荣克用共讨朱玫克用奉表称方发济河除逆党迎车驾愿诏诸道与臣协力先是山南之人皆言克用与玫合人情恟惧表至上出示从官并谕山南诸镇由是帖然【通鉴】
　　秋七月王行瑜冦兴州杨守亮撃败之
　　六月朱玫遣将王行瑜率邠宁河西之师五万屯凤州保銮都将李鋋李茂贞陈佩等抗之于大唐峰七月以金商节度使杨守亮检校司徒兼兴元尹王行瑜急攻兴州守亮出师击败之【旧唐书僖宗本纪】
　　九月李鋋等及邠军战于大唐峰击破之
　　九月杨守亮复败邠州军于凤州【旧唐书僖宗本纪】朱玫将张行实攻大唐峰李鋋等击却之金吾将军满存与邠军战破之复取兴州进守万仞寨【通鉴】
　　冬十月朱玫立襄王煴称帝改元
　　长安百官太子太师裴璩等劝进于襄王煴十月煴即皇帝位改元建贞遥尊上为太上元皇圣帝【通鉴】
　　十二月王行瑜还长安讨朱玫诛之
　　九月杨复恭密遣人説王行瑜令谋归国十二月王行瑜受密诏自凤州率众还长安辛酉行瑜斩朱玫郑昌图奉襄王奔河中王重荣绐称奉迎执李煴斩之【旧唐书僖宗本纪】王行瑜败于大唐峰惧归且见杀又闻购能得玫者以邠宁节度畀之行瑜谓其下曰今败归必以无功死若斩玫与北军迎天子取富贵可乎众曰诺即勒兵倍道趋长安玫居孔纬第方据几署事闻兵入趋召行瑜叱曰公擅归反邪行瑜厉声曰我非反者将得君首为邠宁节度耳玫遽起左右斩之杀其徒数百诸军遂大乱烧京师时盛寒吏民被剽敓僵死尸相借即传首兴元【唐书朱玫传】
　　三年春三月车驾至凤翔
　　三月甲申车驾还京次凤翔以宫室未完李昌符请驻跸以俟毕工河中械送伪宰相裴澈郑昌图命斩之于岐山县【旧唐书僖宗本纪】
　　夏六月李昌符作乱诏李茂贞讨之
　　天威都头杨守立与李昌符争道麾下相殴帝命中使谕之不止昌符遂拥兵烧行营守立与战昌符败走保陇州诏遣茂贞讨之【纲目】僖宗还次凤翔李昌符乱兴仓卒昭度质家族于禁军誓共讨贼士感动乃平昌符【唐书韦昭度传】李茂贞扈跸东归至凤翔凤翔节度使李昌符与天威都头杨守立争道以兵相攻昌符不胜走陇州僖宗遣茂贞追击杀昌符以功拜凤翔陇右节度使【五代史李茂贞传】
　　文徳元年春二月帝至自凤翔【三月昭宗即位】
　　二月己丑至自凤翔庚寅谒于太庙大赦改元【唐书僖宗本纪】
　　昭宗大顺二年冬十月杨复恭反遣天威都头李顺节讨之走兴元与杨守亮举兵拒命
　　大顺二年罢复恭兵出为凤翔监军不肯行因丐致仕诏可迁上将军赐几杖使者还遣腹心杀使者于道遁居商山俄入居昭化坊第第近玉山营而子守信为军使数省出入或告父子且谋乱时顺节【即复恭养子守立也昭宗赐姓名李顺节】遥领镇海军节度使诏与神策军使李守节率卫兵攻复恭治杀使者罪帝御延喜楼须之家人拒战守信亦率兵至昌化里阵以待防日入复恭与守信举族出奔遂走兴元【唐书杨复恭传】守信与复恭挈其族趣兴元与杨守亮等同举兵拒朝廷以讨李顺节为名【纲目】玉山都头杨守信称兵阙下上陈兵于延喜门是夜命崇望守度支库明日晓入含光门未开禁军列于左右俟门开即刼掠两市及闻传呼宰相来门方启崇望驻马慰谕之曰圣上在街东亲总戎事公等禁军何不楼前杀贼立取功名切不可剽掠街市图小利以成恶名也将士唯唯从崇望至长乐门守信见兵来即遁去军士呼万嵗【旧唐书刘崇望传】
　　冬十二月杀天威都将李顺节天威军士大掠
　　顺节已斥复恭则横暴出入以兵从两军中尉刘景宣西门重遂察其意非常以状闻有诏召顺节辄以甲士三百人入至银台门景宣引顺节坐殿庑部将嗣光审出斩之从者大噪出延喜门剽永宁里尽夕止【唐书杨复恭传】
　　昭信防御使冯行袭大破杨守亮于金州
　　冯行袭唐末为金州防御使时兴元杨守亮将袭京师道出金商行袭逆击大破之升金州为节镇以戎昭军为额即以行袭为节度使【册府元　按明一统志金州汉西城县唐天寳改安康郡乾元初复为金州】
　　景福元年春二月以李茂贞为山南西道招讨使讨杨守亮
　　先是凤翔李茂贞静难王行瑜镇国韩建同州王行约秦州李茂庄五节度使上言杨守亮容匿叛臣请出兵讨之乞加茂贞山南西道招讨使朝议以茂贞得山南不可复制下诏和解之皆不听茂贞行瑜擅举兵击兴元表请不已遗杜让能西门君遂书陵蔑朝廷上意不能容召宰相谏官议之时宦官有隂与二镇相表里者宰相不敢言给事中牛徽曰先朝多难茂贞诚有翼卫之功诸杨阻兵亟出攻讨其志亦在疾恶但不当不俟诏命耳比闻兵过山南杀伤至多陛下倘不以招讨使授之使用国法约束则山南之民尽矣上乃从之【纲目】
　　夏六月李茂贞取凤兴洋州
　　六月己巳李茂贞陷凤州感义军节度使满存奔于兴元遂陷兴洋二州【唐书昭宗本纪】
　　冬十一月李茂贞取兴元
　　十一月辛丑凤翔邠宁之众攻兴元府陷之杨守亮杨复恭突围而遁茂贞表其子继密权知兴元府事十二月华州节度使韩建奏于乾元县遇兴元溃散兵士击败之杨守亮杨复恭并已处斩传首京师【旧唐书昭宗本纪】
　　二年春正月以李茂贞镇兴元茂贞不奉诏
　　茂贞自请镇兴元故有是命茂贞欲兼得凤翔不奉诏【纲目】
　　秋八月以覃王嗣周为京西招讨使讨李茂贞
　　茂贞上表自论曰但虑军情忽变戎马难羁徒令甸服生灵因兹受弊未审乘舆播越自此何之昭宗以茂贞表辞不逊不能忍以问宰相杜让能让能以谓茂贞地大兵彊而唐力未可以致讨凤翔又近京师易以自危而难于后悔他日虽欲诛晁错以谢诸侯恐不能也昭宗怒曰吾不能孱孱坐受凌弱乃责让能治兵而以覃王嗣周为京西招讨使令下京师市人皆知不可相与聚承天门遮宰相请无举兵争投瓦石击宰相宰相下舆而走亡其堂印人情大恐昭宗意益坚【五代史李茂贞传】上命让能留中书计画调度月余不归崔昭纬隂结邠岐为之耳目让能朝发一言二镇夕必知之茂贞使其党纠合市人数百千人邀西门君遂马及崔昭纬郑延昌肩舆诉之二相曰兹事主上专委杜太尉吾曹不预知市人因乱投瓦石二相走匿仅免上命捕其唱帅者诛之用兵之意益坚遂有是命【纲目】
　　九月李茂贞犯京师
