<!-- { "loadSidebar": true } -->
　　王玺字廷用盩厔人正统辛酉乡魁任武陟训导躬为讲解督课士习丕变文敎大兴后迁武陟尹歳歉多盗设法赈贷盗贼衰息擢监察御史抑横除奸风声赫着迁永平知府调襄阳抚恤流民以数万计后致仕归子傅字良弼成化乙未进士厯官郧阳知府陞四川参政所至有绩时称父子济美【贾志】
　　郝安字居中清涧人正统甲子举于乡任莱州府通判以边才擢守辽东安乐调守镇宁有治绩子志义成化己丑进士授评事进寺副奉命审録河南时方天旱志义定疑狱三十五人释无辜者三百七十人取服罪者十人戮于市天即雨厯右副都御史巡抚湖广寻卒志义素性严毅持已处人循蹈矩矱所至以廉慎称【贾志】子序字宗殷治辛酉举人志义卒序闻讣趋奔哀毁骨立藩臬以金赙却弗受扶榇归援例乞祭葬逆瑾素衔志义不附已遂矫诏下狱寻谪戍瑾败授髙唐守髙唐民悍序严明仁恕豪猾敛迹终顺徳府同知名宦序曾孙由进士厯南少司马忤权珰罢归【贾志】
　　宋钦字克敬干州人正统乙丑进士授大理评事审録罪囚必参驳求至当陞福建佥事遇疑狱尤尽心推鞫廉察奸墨罔有遗漏迁河南按察使持宪愈严俄迁右佥都御史巡抚贵州建学立师大兴敎化镇守太监郑钟病故钦建言官多则民病贵州地狭而简乞免差内臣镇守不报寻陞南大理寺卿数辨疑狱人皆称平致仕卒【王恕撰墓碑】
　　李儒王瑾俱泾阳人儒以监生令邹平有贵戚夺民田儒奏闻归田于民后知苏州筑堤四十里以障水患民为立祠瑾以举人任安平黠盗诬良瑾释其枉植栁万株以便行人时称为召棠之荫【马志】
　　张文质字时中扶风人景泰庚午举人知泽州轻徭薄赋举废厘弊凡爱民者无不为之转顺天治中擢汉阳知府六载多恵政时权阉以文质同乡里期一见卒不往遂罢归【贾志】
　　郭瑾字良玉华州人景泰庚午举人磁州知州施徳育民民以无讼寻守蓬州歳大饥请赈院司牵制旧例不许瑾泣曰吾所育者天子之民也独不能告天子耶遂闻上得赈蓬民赖焉九年入觐蓬民随赴阙借留以疾致仕【贾志】
　　王俊字世杰邠州人景泰庚午举人知嵩县屏贪吏恤贫乏尝濬顺阳济民二渠灌田百余顷邑人赖之【河南通志】
　　刘介字师恵清涧人父镛景泰癸酉举人厯长沙知府折狱有声他郡咸请就谳再补登州晋参政益励清操终始一节介中治癸丑进士由吏曹出守抚州抚多商贩引价吏胥以旧留三分之一白介介叱之人服其廉逆瑾党人李珰大索江南诸郡介独不应瑾深衔之然卒无以中伤陞太常少卿终养归子维禴字子孚正徳间中进士知滑县武宗南巡道出滑维禴从容经理百役立办滑素健讼维禴以徳意感孚讼狱衰息嵗饥蠲赈全活万计始黄河故道经滑民嵗费金钱治河后河南徙封丘征钱如故维禴罢之擢御史上疏皆切中利弊卒于官介孙大观由举人知孝义县厯登州同知所至有恵政终赵王府长史【贾志】士麟大观子万厯丙子举人授定襄令前令白璧亦清涧人也辟地招民省寃释枉为一时良吏麟故出璧门下素悉定邑利弊至则修明政教洁已恵民论者谓不负亲师遗训焉【绥徳志】
　　邢简字居敬咸宁人防聪頴嗜学景泰甲戌进士授刑部主事用法明允为尚书所重凡大狱多委鞫焉陞真定守严明宪度祛弊均徭吏畏民服陞浙江参政时江海泛溢简赈饥蠲税又筑堤设闸民赖以安后陞戸部右侍郎【马志】
　　刘杰字世英髙陵人景泰五年进士授戸部主事迁知湖州府湖民尚讼杰尽涤诬冗谲诞之习而示以礼民遂靡然向风明年上嵗币官属语存余为出纳之图杰曰吾安可割民以奉势乎执事者大怒退币六十余疋劾不职左迁同知真定寻知永平府属县富民有巡校以盗诬者官府知而不争杰得告即发执之其众果遁杰因此中伤去【马志】
　　田济麟游人景泰甲戌进士由江西奉新令擢侍御按浙江抑豪右辨疑狱有引裾折槛之风【麟游志】济守真定甫下车即革吏弊察民隠明年夏秋瘟疟交作济施药疗疾给棺葬尸歳荒不待上报开仓赈济全活无筭挫戚畹之势释盗诬之寃境内大治【畿辅志】
　　白惟勤字勉之清涧人景泰中举人任沁州知州加意抚循廉洁自励狱讼明察能得隠情陞衞辉通判沁人立祠祀之【清涧志】
　　阎本字宗元邠州人景泰甲戌进士初任蓟州仓储出纳平允吏无敢为奸擢佥都御史抚蓟门举修平谷丰润玉田开平诸城池通蓟浮桥悉加缮构有貂珰怙权掾史舞智本尽法处之因是被谗称疾致仕久之复起为戸部侍郎【畿辅志】骧字伯仁本之子治辛酉举人厯刑部郎中为秋台倚重后守太原致仕卒【邠州志】
　　杨祥宝鸡人景泰丙子举人任四川重庆府通判陞防州府同知廉介有为刚毅不阿人号青菜杨又岳池主簿丁巘者陜之凤翔人以清谨自矢方病笃有犯法者馈暮夜金巘固却之时以为难【马志】
　　王彝鄠人由举人同知解州廉慎刚断百姓呼为铁王迁代州卒【马志】
　　荣清字元洁蓝田人天顺初以材品授内府甲宁库大使职司金币出纳惟谨迁山东昌乐县主簿昌多逋赋前官峻急有鬻妻子以输者清寛限理之由是宿负渐清尝署益都夀光篆二县亦大治子华号双溪成化辛丑进士初任巩令巩治与温县邻田稼每为温民所刈鬭伤者众华筑堤堰水界之争端以息改嵩县弭盗安民教化大行丁外艰服阕补无锡邑有四虎为害祝而捕之一日获其三其一复自至民相谓曰猛虎犹知约束况吾民耶后为御史巡按两淮四川所至除奸革弊称为名御史子察治丁丑进士除山西夏县令兴学劝农有古循良风厯贵藩左参议治声赫然【蓝田志】
　　员贤咸阳监生天顺间任溧县令初建水次仓留心学校【溧阳县志】
　　孟俊咸宁人天顺己夘举人知上杭县为治严而有则理棼剔蠧威行恵流吏畏而民悦之擢监察御史巡按南畿以布政司参政致仕【万姓统谱】
　　申琼字廷瓒三原人天顺己夘举人任山东防阴令尝集古昔孝顺事实为民讲解又督治农器以溥耕凿之利敎养兼举防人绘像祀之【赵应元撰墓表】
　　王政字尚徳扶风人幼遇异人自经史外旁通天文兵法天顺壬午举乡试任兰阳令复补威县摘奸剔蠧平赋均役多异政陞泽州同知再补辽州前后二十年清慎质直不渝其节俱祀名宦致仕归子孙不免贫窭【贾志】
　　宋宾字大贤中部人精易学举天顺三年乡试甲申当会试不赴公车曰必有火灾已而果验授阳曲令博询民隠抑制豪强陞知陜州歳饥飞蝗布野宾竭诚步祷明日羣鸟来食殆尽陞南京中军都督府经厯同里寇恕亦通易理以举人任绵竹令有廉声【延安府志】
　　韩伦字秉彞朝邑人天顺壬午举人授武清知县武清地近畿辅军屯皇庄徧四境最称难治时中官梁昉贵震朝廷牧马斯地威焰百端伦不应昉怒缚里正悬髙竿以示曰知县见此否伦亦擒昉头目竿悬之曰释里正则释头目昉不得已释之昉至京言伦不称状遂罢归自是杜门不出县尹某欲致之不得适伦子继宗应里长役尹故苦之以致伦伦曰彼县官苦里长我何与焉竟不见尹悔言之分守车平章平章曰尹误矣致贤岂以威力为哉率尹踵门请至再三始一见云【苑洛集】
　　冯宁同官人父贵宣徳时以平汉功官盐井提举宁登成化二年进士厯四川佥事统芒部诸土官地甚险逺往时上官无一人至者宁攀木縁山亲履其地躬行化导土司畏而懐之后正徳中有洛川张文奎者亦以佥事道备兵川南时芒部弗靖边人互相煽动文奎结以恩信边人感悦卒不烦兵而定文奎厯任山西左布政使廉名特着【贾志】
　　纪温字宗直绥徳卫人成化乙酉举人榆林衞地近边人鲜知学余子俊为巡抚奏设衞学官以礼聘为师温规格严整经指授者多成立谒铨授吏部司务士无问识不识皆知有纪司务陞太仆寺少卿综理周宻咸中条节不避劳勚卒于官【贾志】
　　雍泰字世隆咸宁人幼苦学成化五年进士铨呉县知县呉中田傍湖悉沦湖涨前尹欲堤之阸富室不就泰举前事竟成之号雍公堤入为御史初巡南城后巡居庸紫荆二关及巡盐两淮已陞知府余子俊总督宣大举为山西兵备副使千戸韦瑛诬收谋逆百人子俊将坐实上奏泰曰人命至重其可轻耶疑谳可子俊从之至京果俱免泰刚直有时名然行事时涉卞厉民有罪或杖至死太原知府告泰杖人至死状收下锦衣狱刑部谳当酷刑罢官刑部郎韩绍宗走见王恕曰泰直臣公可避乡曲嫌坐视耶降湖广参政治初陞浙江右布政使十二年为右副都御史巡抚宣府诸所奏议咸当时务参将李稽李东阳侄也为部下所告泰将奏治之稽跪请受责度泰必见寛泰令缚下击以大杖科道官承东阳意劾泰擅杖将官坐免既归日居韦曲别业不涉城市冢宰许进语人曰吾遥望关西有二髙焉一华山一世隆也武宗即位起南京戸部尚书刘瑾泰乡人有劝泰行金谢者泰曰吾进退在天居两月瑾矫防令致仕自是长居韦曲年八十卒泰奉身俭素贵客至不过二肉为尚书未制绯及卒家人制以殓【名山藏】泰擢御史呉俗令行皆馈楼船公不受民固馈乃驾至张家湾还之呉人歌曰时苗留犊雍公返舟【墓志】泰巡盐两淮见灶丁贫而鳏者几二千人比二年悉与完室既去淮人咏曰客边检槖浑无砚海上遗民尽有家又曰了却四千儿女愿春风解缆去朝天【见闻録】
　　东思忠字进伯华州人成化丙戌进士授刑部主事録畿内刑狱平反为多尝曰狱有微防非敲扑所能致也陞松潘兵备内修政事外树兵威诸番莫敢侵边松潘孤寓万山转输斗米辄费数金主藏吏多侵盗思忠尽涤其弊仓庾陈因又严减尅之禁正私鬻之罚茶马有序外衅不生又于大石佛嘴凿山开路以便转输至今宜之甲辰乙巳两出军勦逆命者直抵巢穴所获军器头畜无筭西蜀士民倚为长城卒官【康对山集】汉字希节思忠子治戊午举人正徳中授池州同知招亡附籍戸口增往昔二万剧贼刘七流刼呉楚汉选民兵数千人阵要路断贼往来贼不能犯时石棣黠盗章仁胡天宠王浩等聚众行刼汉分兵大洪诸岭凡数十战贼遂平有程文宝者杀人亡命匿于胡氏史捕之急文宝反贿捕者使诬胡汉察有寃色鞫之得其情一郡惊服陞南昌知府歳饥出粟赈济他郡悉来就食迁长芦盐运司使致仕野字希孟思忠第五子治壬戌进士授陈留知县邑濒河歳为患野筑堤御之更以其淤为桑麻地流亡来归益戸口数千陈州盗杀典史行贿自脱野穷其事杀之于是河朔数百里皆欲赴愬陈留后陞刑部主事【贾志】
　　侯恂字诚之白水人成化丙戌进士授戸部主事防计精当以能陞山东按察佥事督京畿军储累迁右佥都御史巡抚大同威振边塞转副都巡抚三晋风猷益楙已召入留院提督操江恂负才鸿硕操履清俭故能其官【同州志】
　　李仑字世瞻临潼人成化己丑进士授屯留知县县积猾舞文狱讼钱谷皆出其手仑至悉按毙之陞戸部主事除弊革奸出纳分毫不爽出守庐州赈荒活万人立俵马法定盐价创河桥广积谷陞河南左参政【贾志】仑卒妻郝氏不能举火守臣奏闻命所司月给米养终其身【西安府志】
　　梁泽字汝霖家贫为掾县令目所书牍奇之俾学举成化己丑进士厯陞巡抚贵州山东所至断狱剖决如流弹劾不避权幸贪汚吏多解绶去以忤时谪茶陵令复厯浙江参政皆以廉恵称【三原志】
