<!-- { "loadSidebar": true } -->
　　太史公素王妙论曰诸称富者非贵其身得志也乃贵恩覆子孙泽及乡里也黄帝设五法布之天下用之无穷葢世有能知者莫不尊亲如范子可谓晓之矣管子设轻重九府行伊尹之术则桓公以霸范蠡行十术之计二十一年之间三致千万再散与贫七畧云司马迁撰史记正义云二巻今仅见此语于太平御览【玉海】
　　新序十巻【汉宗室光禄大夫刘向撰】
　　汉刘向撰成帝时典校秘书因采载战国秦汉间事为三十巻上之其二十巻今亡【崇文总目】汉兴六艺皆得于散絶之余世无复明先王之道以一之者诸儒茍见传记百家之言皆恱而向之故先王之道为众说之所蔽闇而不明欝而不发而怪竒可喜之论各师异见皆自名家向之序此书于今最为近古虽不能无失然逺自舜禹而次及周秦以来之嘉言善行亦往往而在也要在慎取之而已【本书曾巩序】
　　说苑二十篇【刘向撰】
　　刘向所序说苑二十篇崇文总目云今存者五巻臣从士大夫间得之者十有五篇与旧为二十篇正其脱谬疑者阙之【本书原序】
　　九章重差一巻　　　　　说老子四篇【俱刘向撰】
　　三统厯一巻【汉宗室侍中刘歆撰】
　　刘氏三统厯谱考步日月五星之度有意其推本之也【汉书列传賛】
　　女诫一巻【扶风曹世叔妻班昭撰】
　　序曰鄙人愚暗受性不敏防先君之余宠頼母师之典训年十有四执箕箒于曹氏于今四十余载矣战战兢兢常惧黜辱以増父母之羞益中外之累夙夜劬心勤不告劳而今而后乃知免耳吾性疏顽教道无素恒恐子谷负辱清朝圣恩横加猥赐金紫实非鄙人庶几所望也男能自谋矣但伤诸女方当适人而不渐训诲不闻妇礼惧失容他门取耻宗族闲作女诫七章愿诸女各写一通庶有补益裨助汝身去矣其朂勉之【本书原序】
　　元测一巻【扶风马融撰】
　　老子二巻【长陵三老母丘望之注】　　老子指趣三巻【母丘望之撰】御寇论【太常长陵赵岐撰】
　　延熹九年匈奴乌桓鲜卑反叛公卿举岐擢拜并州刺史岐欲奏守边之策未及上防坐党事免因撰次以为御防论【后汉书本传】
　　释问七篇【三国蜀汉中陈述撰】
　　杜氏体论四巻【魏幽州刺史京兆杜恕撰】
　　杜氏曰以为人伦之大纲莫重于君臣立身之基本莫大于言行安上理民莫精于理治胜残去杀莫善于用兵夫礼也者万物之体也万物皆得其体无有不善故谓之体论【杜氏新书】恕又着兴性论一篇葢兴于为已【魏志本传】梁有笃论四巻杜恕撰亡【隋书经籍志】
　　老子训注【大司农闗中董遇撰】
　　遇善治老子【魏畧】
　　善文五十巻　　　　　　甄正论三巻【俱晋征南将军杜陵杜预撰】
　　典林二十三巻【京兆韦謏着】
　　謏善著述伏林三千余言演为典林二十三篇述作及集记凡数十万言皆深博有才义【晋书本传】
　　傅子一百二十巻【司校尉泥阳傅撰】
　　撰论经国九流及三史故事评断得失各为区别名为傅子为内外中篇凡有四部六録合百四十首数十万言行于世元初作内篇成子咸以示司空王沉沉与书曰省足下所著书言富理济经纶政体存重儒教足以塞杨墨之流遁齐孙孟于往代毎开巻未尝不叹息也【晋书本传】今存二十三篇余皆缺【书目】
　　泥洹经三十巻【新丰沙门智猛天竺沙门昙摩罗防等译】
　　晋元熈中新丰沙门智猛策杖西行到华氏城得泥洹经及僧祗律东至髙昌译泥洹为二十巻后有天竺沙门昙摩罗防复赍胡本来至西河沮渠防逊遣使至髙昌取猛本欲相叅騐未还而防逊破灭姚苌始十年猛本始至长安译为三十巻【隋书经籍志】
　　苻子二十巻【员外散骑侍郎长安苻朗撰】
　　苻朗字元达坚之从兄子也耽玩经籍手不释巻每谈虚语不觉日之将夕着苻子数十篇行于世亦老庄之流也【晋书苻朗载记】
　　实相论二巻【姚秦国师沙门鸠摩罗什撰】
　　姚兴迎罗什待以国师之礼罗什雅好大乘志在敷演常叹曰吾若着笔作大乘阿毗昙非迦旃子比也今深识者既寡将何所论惟为姚兴着实相论二巻兴奉之若神【晋书本传】
　　金刚般若经一巻【鸠摩罗什译】
　　晁氏曰后秦僧鸠摩罗什译唐僧宗宻僧知恩宋思元仁贾昌朝王安石五家注予弟公愬日诵三过予靳之曰汝亦颇知其义乎对曰知之其义明万物皆空故古人谓以空为宗也予曰金刚者坚固不坏之义也万物之空何以谓之金刚复曰六如偈其言明甚独奈何因语之曰汝之过正在以有为法同无为法以真空同顽空耳张湛曰身与万物同有其有不有心与太虚同无其无不无庶几如此哉【读书志】
　　妙法莲花经观世音普门品【鸠摩罗什译】
　　余自少读普门品虽未能深解其意然尝以意测之曰此佛氏之寓言也昔唐李文公问药山禅师曰如何是恶风吹船飘落鬼国师曰李翺小子问此何为文公拂然怒形于色师笑曰发此瞠恚心便是黒风吹船飘入鬼国也吁药山可谓啓发人矣以是推之则知利欲炽然即是火坑贪爱沉溺便是苦海一念清浄烈熖成池一念警觉船到彼岸灾患纒随处而安我无畏怖如械自脱恶人侵凌待以横逆我无忿嫉如兽自奔读是经者则知补陀大士真实为人非浪语者【西山真氏防】
　　老子二巻【鸠摩罗什注】
　　肇论四巻【姚秦僧洪肇撰】
　　晁氏曰姚秦僧洪肇撰师罗什规模庄周之言以着此书物不迁不真空湼槃无知般若无名四论传灯云肇后为姚兴所杀【读书志】
　　道觉论二十巻【陈扶风马枢撰】
　　枢字要理博极经史尤善佛经及周易老子义撰道觉论二十巻行于世【陈书本传】
　　象经一巻【周武帝撰】
　　佛性论　　　　　　　　七经论【俱尚书武功苏绰撰】
　　绰字令绰少好学博览羣书尤善筭术着佛性论七经论行于世【周书本传】
　　隋髙祖新譔兵书三十巻
　　二仪十簿经一巻　　　　四海类聚单方十六巻【俱炀帝御撰】
　　相经三十巻【丞相长安来和撰】　　象经一巻
　　三十六科鬼神感应等大义九巻【俱国子祭酒西城何妥撰】
　　欹器图三巻　　　　　　地动铜仪经一巻
　　九宫五墓一巻　　　　　遁甲録十巻
　　遁甲立成法一巻　　　　阳遁甲用局法一巻
　　元辰经十巻　　　　　　元辰厄百九巻
　　百怪书十八巻　　　　　録命书二十巻
　　九宫龟经一百一十巻　　太一式经三十巻
　　孔子马头易卜书一巻　　风角鸟情二巻【俱仪同京兆临孝恭撰】
　　序志一巻【唐太宗御撰】
　　唐金镜书【一作述】一巻【太宗御撰】
　　贞观二年正月庚午着金镜述以示侍臣【实録】爰述金镜穷神尽圣便物以言应言以行苞括治体抑扬辞令【张蕴古大寳箴】太宗思隋氏失道皇运开基因而序之以明诫谨神笔书石命工刻之以赐皇太子末云明镜不逺于焉自鉴【太平御览】
　　帝范四巻【太宗御撰】
　　序曰汝以幼年偏钟慈爱义方多阙庭训有乖擢自维城之居属以少年之位未辨君臣之礼节不知稼穑之艰难余毎思此为忧今自轩昊以降迄于周隋经天纬地之君缵业承基之主兴亡治乱其道焕然所以披镜前踪博采史籍聚其要言以为近诫云尔【文苑英华】晁氏曰贞观末着此书以示髙宗且曰修身治国备载其中其末颇以泰侈自咎戒髙宗俾勿效己【读书志】
　　二帝三藏圣教序一巻
　　太宗髙宗【唐书艺文志】
　　唐天训四巻【髙宗御撰】
　　显庆二年六月上制元首前星维城股肱诫次着股肱论令许敬宗等注释名曰天训【防要】
　　麟阁词英六十巻【髙宗勅撰】
　　臣范【唐艺文志作轨】二巻【则天武皇后撰】
　　天后臣范序云想周朝之十乱爰着十章思殷室之两臣分为两巻【文苑英华】晁氏曰唐则天皇后武氏撰范或作轨武氏称制时尝诏天下学者习之寻废本十篇今缺其下五篇【读书志】
　　紫枢要録十巻　　　　　百僚新诫五巻
　　青宫纪要三十巻　　　　少阳政范三十巻
　　列藩正论三十巻　　　　维城典训二十巻【俱武后撰】训纪杂载十巻【武后撰】
　　采青宫纪要维城典训古今内范内范要略等书为杂载云【唐书艺文志】
　　开元训诫【宗御撰】
　　开元二十五年八月甲子帝制训诫六篇以示诸王其防葢明君臣父子之义斋祭稼穑之事忠王璵等上表请宣付史馆及示百僚许之宰臣奏圣谟垂训辉映千古望宣布中外手诏谕曰周公诫伯禽曰无以鲁国骄人朕方圣虽慙岂忘诫子聊示庭训何足宣布【玉海】开元御集诫子书一巻【唐书艺文志○按此训诫即御集诫子书也】
　　明皇老子注二巻疏一巻【宗御撰】
　　自制序曰朕承寡薄常感斯文恐失无为之理每因清宴辄扣闗随意所得遂为笺注岂成一家之说但备遗阙之文【文苑英华】晁氏曰唐宗撰天寳中加号元通道德经世不称焉又颇増其辞如儿贵食母作儿贵求合于母之类贵食母者婴儿未孩之义诸侯之子以大夫妻为食母増之赘矣【读书志】
　　金刚般若经一巻【宗御注】　　开元广济方五巻【宗御撰】大易志图叅同经一巻【宗与叶静能一行问答语】
　　贞元集要广利方五巻【德宗御撰】
　　前代君臣事迹十四篇【宪宗御撰】
　　上以天下无事留意典坟每览前代得失兴亡之事皆三复其言又读贞观开元实録见太宗撰金镜书及帝范上下篇宗撰开元训诫思继前躅遂采尚书春秋后传史记班范书三国志晋书晏子春秋吴越春秋新序说苑等书君臣行事可为龟鉴者集成十四篇一曰君臣道二曰辨邪正三曰戒权幸四曰戒微行五曰任贤臣六曰纳忠谏七曰谨征伐八曰谨刑法九去奢泰十崇节俭十一奬忠良十二修政教十三戒田猎十四録勲贤分为上下巻上自制序曰前代君臣事迹【续会要】
　　李卫公问对三巻【卫国公三原李靖撰】
　　晁氏曰唐李靖对太公问兵事史臣谓李靖兵法世无完书略见于通典今问对出于阮逸家或云逸因杜氏附益之陈氏曰亦假托也文辞浅鄙尤甚今武举以七书试士谓之武经其间孙吴司马法或是古书三畧尉缭子亦有可疑六韬问对伪妄明白而立之学宫置师弟子伏而读之未有言其非者何也何防春渚纪闻言其父去非为武学博士受诏校七书以六韬问对为疑白司业朱服服言此书行之已久未易遽废遂止后为徐州教授与陈师道为代师道言闻之东坡世所传王通元经闗子明易传及李靖问对皆阮逸伪撰逸常以草示奉常公云奉常公者老苏也按四朝国史兵志神宗熈宁间诏枢宻院曰唐李靖兵法世无全书杂见通典离析譌舛又官号名物与今称谓不同武人将佐多不能通其意令枢宻院检详官与王震曽旼王白郭逢原等校正分类解释令今可行岂即此问答三巻耶或别有其书也然晁陈二家以为阮逸取通典所载附益之则似即此书然神宗诏王震校正之说既明见于国史则非逸之假托也【文献通考】
　　遁甲万一诀一巻【李靖纂】
