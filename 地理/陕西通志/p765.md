<!-- { "loadSidebar": true } -->
　　吾家蜀江上江水绿如蓝迩来走尘土意思殊不堪况当岐山下风物犹可慙有山秃如赭有水浊如泔不谓郡城东数步见湖潭入门便清澳恍如梦西南泉源从髙来随坡走涵涵东去触重阜尽为湖所贪但见苍石螭开口吐清甘借汝腹中过胡为目耽耽新荷弄晚凉轻櫂极幽探飘飘忘远近偃息遗佩篸深有龟与鱼浅有螺与蚶曝晴复戏雨戢戢多于蚕浮沈无停饵倏忽遽满篮丝緍虽强致琐细安足戡闻昔周道兴翠凤栖孤岚飞鸟饮此水照影弄毵毵至今多梧桐合抱如彭耼丝羽无复见上有鹯抟防嗟予生虽晚考古志所耽图书已漫漶犹复访侨郯巻阿诗可继此意久已含扶风古三辅政事岂汝谙聊为湖上饮一从醉后谈门前远行客刼刼无留骖问胡不囘首无乃趂朝参予今正疎懒官长幸见函不辞日游再行恐岁满三暮归还倒载钟皷已韽韽
　　至下马碛憩于北山僧舍有阁曰怀贤南直斜谷口西临五丈原诸葛孔明所从出师也
　　前人
　　南望斜谷口三山如犬牙西临五丈原郁屈若长蛇有怀诸葛公万骑出汉巴吏士寂如水萧萧闻马挝公才与曹丕岂止十倍加顾瞻三辅间势若风卷沙一朝长星坠竟使蜀妇髽山僧岂知此一室老烟霞往事逐云散故山依渭斜客来空吊古清泪落悲笳
　　昭陵六马　　　　　　　　　　　张耒
　　天将刬隋乱帝遣六龙来森然风云姿飒爽毛骨开飚驰不及视山立俨莫囘长鸣视八表扰扰万驽骀秦王龙凤姿鱼鸟不足摧腰间大白羽中物如风雷区区数防子防取如提孩手持扫天箒六合无尘埃艰难济大业一一非常才惟时六骥足绩与英衞陪功成锵八鸾玉辂行天街寂凉昭陵阙古石埋苍苔
　　游骊山　　　　　　　　　　　　孙渐
　　晓促零口征晚留华清宿弥月倦纷埃晞髪莲汤浴夜雨閙庭梧漏长秋睡足平明径欲西霁色开林麓遂作朝元游聊放千里目嵯峨北来横渭水东转曲坡田散牛羊沙岸翔鳬鹜爽气袭衣裘青烟生井屋忆昔唐天子承平溺爱欲翠辇拂行云钩陈裹幽谷遗址今尚在缭垣半颓覆玉像暗真僊石槽标饮鹿羯皷寂无声连理空余木长生岂难求有道书丹箓泪未忘马嵬恨已悲金粟往事寄防防芳草依然绿
　　阻雪华下　　　　　　　　　　　麻革
　　爱山久成癖得山真隽永太华隔风尘五年梦幽境传闻十丈莲拟扣玉仙井雪花忽迷漫苍巅坠昏瞑蹇予世缘深方外久自屏意是希夷君俗驾疎造请行行风撼林稍稍云度岭云间三峯面隠约露芒颖初如滟滪堆屹起势奔猛斩如倚天剑万仞铁花冷烟霞半明灭瞬息变光景乃知造物心相哀亦相警归鞭晚忽忽囘首心耿耿浩歌夜深寒孤月挂峯顶
　　题张维中华山图　　　　　　【金】党怀英
　　苡珠散遗曹我姓出冯翊空闻华山名未始见顔色三峰擢觚棱经眼但石刻那知玉井莲香落清渭北巅崖划变转势走闗辅窄岂无爱山人不解传粉墨多才曲江裔公暇日招揖归装贮新图尚带烟雾湿明窻一传翫怳若到乡国我生随宦游久作东南客有田秦山下绕屋皆泉石怀恩恋官廪老大归未得况复秦川遥便恐此生隔崚嶒苍烟面只许画中识诗成持送君想像三太息【按题图画诸诗本不宜入选但诗中咏叹刻划可想见三峯面目故存之后仿此】
　　四皓【二首选一　　　　　　　　元】刘因
　　智脱暴秦网义动英主顔须眉不得见犹思见南山每当西去鸿目极天际还马迁歌采薇托名夷齐间孰谓紫芝曲能形此心闲鄙哉山林槁抟也或可班安得六黄鹄五老相追攀一笑三千古浩荡观人寰
　　长安孝子贾海诗　　　　　　　张养浩
　　天厯元二载西土罹洊饥愚时拜中丞帝曰汝往厘嗷嗷三辅间十室九困疲行者总沟瘠居者恒馁而亲戚自鱼肉遑恤父子离鄠县民有贾竭力奉母慈阖门为口四一妻仍一儿撡瓢日行乞有得归母贻不幸值虚往见母顔忸怩退省百无有满屋风凄其以汤和糠籺进母母不怡曰我幼汝饲非珎即甘饴而汝今我哺以我犬豕为况我老且病累汝无几时子惧白其妻无言第头垂妻曰携此子从鬻无问谁市呼不见售复归泣涟洏子心救火急儿命累卵危隂携至他所恩爱从此辞解衣缢不殊反为子禁持取盆拔佩刀手足随纷披绐云黄犬炙雅于补衰宜母知口腹美不悟骨肉亏子幸母解顔不计妻攒眉余闻惊此言怒诘官失治使民至如此赈贷犹迟疑即引造行省使细陈毫厘且命出儿肉阖府遍示之饤诸相坐前余为失声悲促掾状其故闻上星夜驰或将复徭役或将表门楣或斥兼金赐或选好爵縻上以劝臣子下以安期颐廷议必不爽命下防有时昔人有埋子天怜以金遗复有货视者哀鸣走通逵亦有弃半途完侄与相随未闻刃所爱万古犹絶竒嗟哉贾生心世俗彼乌知毋以贾为忍毋以贾为痴子失或再有母失庸可追孰能庭桂惜使我堂萱萎惟其持是心屠子如屠貍粤从王政圮风靡俗亦漓子囊钱贯朽母箧无针锥子妾曵罗绮母裙露肤肌不虑亲犹天以利为根基不究身何来以货为宗枝于物尚尔靳矧乃襁褓私嗟哉贾生心堪为世俗规尝闻前哲言一孝盖万疵孝可包众善孝可动两仪孝可鬼神格孝可贤圣期能孝斯能忠厥心自亲移愿彼为人子终身诵吾词
　　题商德符华山图　　　　　　　　虞集
　　昔祠云台馆行穿御阶柏夕隂岚气深重碧照行客独访张超谷渐觉岩险迫冰生玉井头日射仙掌侧岂无铁锁悬翻身若飞鹘恐烦华隂令不奈昌黎伯王事况有程车马何忽忽流观终南山周览天府国尔来十七年欲往不再得山河想邈悠伤残转萧索摩挲商老图髣髴希夷宅髙哉莲花峰白云淡秋色
　　榆林驿【汉史称榆谿长塞即此】　　　　　　周伯琦
　　昔人多种榆今人惟种栁坚脆虽不同气尽同一朽此地名榆林自汉相传旧但见栁青青夹路忘炎昼行旅苏汗暍车骑借隂覆培埴将百年柯叶日滋茂驿亭当要冲人烟纷辐凑崇山峙东西步嶂明锦绣辇路中平平形胜信天授宛如道衡庐中峰望云岫初夏别都城攀条集亲友兹还秋将中凉飔满衣袖物态有变容岁月如反手不问栁与榆生意要悠久
　　华山　　　　　　　　　【明】秦康王志
　　华山乃西镇巍然峙金天壁立几千仞三峰入云烟仰看仙掌日亦有玉井莲我欲梯其上呼吸通帝前守藩叨典祀所愿惟丰年丰年何所召试问希夷仙
　　长安杂诗　　　　　　　　　　　王袆
　　自昔天子宅雄丽称长安右瞻控陇蜀左顾俯河闗清渭北据水太白南连山其间八百里陆海莽平川神臯奠天府风气固以完周家本仁厚国统最绵绵汉唐能树德亦复祚引延秦隋秉虐政二世即倾颠在德不在险古语谅弗谖嗟兹异代后遗迹已茫然宫殿皆刼灰城市尽荒阡迤逦龙首坂萦纡乐游园老树带落日平芜被寒烟慿髙一览古千载在目前盛衰有天运兴废复何言
　　崔嵬终南山形势甚磅礴西来挟崆峒东亘联华岳长云覆重峦紫翠入寥廓梓产深林龙蛇蛰幽壑淑灵之所钟宜有异人作如何千载间踪迹转萧索姬旦不复生三代已云邈后来王佐才劳我思景略
　　渭水何湜湜泾水襍泥淤其原各异出其末乃同趋清浊旣以混终然成合污人生寔异此禀性同厥初所习日益远竟尔分贤愚安得泾渭水清浊永相殊
　　羣经载圣道昭掲比日星秦火一何烈烧燔灭其形汉儒事掇拾区区补残零虽然有遗缺其功亦已宏唐世尚文学君臣益留情琬琰刻文字后先十三经谓兹金石坚不与竹帛并自从东都后此刻最为精罗列黉舍内奎壁映晶莹我言金与石有时亦销堋有形必有敝斯理讵难徴安知圣人道所托非所慿天地共终始猗欤防能名长安王霸都中更九朝业城夷地亦陻复孰窥浩刼旧物奚所存独有慈恩塔髙标穹昊摩壮阯坤倪压缅怀唐盛时士子重科甲石间所题名先后纷杂遝岁月曾几何声光俱濌濌吾将登絶顶俯仰凌六合天风从东来凉意客怀惬
　　登苍龙岭　　　　　　　　　　　王履
　　岭下望岭上夭矫蜒蜿飞背无一仞濶旁有万丈垂循背匍匐行视敢纵横施惊魂及坠魄往往随风吹午日晒石热手腹过蒸炊大喘不可当况乃言语为心急足自缚偷眼羣峰低烟烘浪掩掩日走金离离松头密如麻明灭无断期谁知万险中得此希世竒真勇是韩愈乃作儿女啼
　　独架桥　　　　　　　　　　　方孝孺
　　名为不祥器斯理昔未觉及兹困奔走始叹立论确险哉七盘山羊肠凌巘崿三年八往返颠顿髪早白此行当盛夏溽暑逞余雪昼伏避蚊防石径越林薄危桥滞褒水俯瞰波流恶凿石劳众工傍崖构飞阁下扶千柱壮上倚浮云弱怒雷地底鸣悬瀑崕际落山中邮传少过客资栖泊劳者务茍安宁思非所托更防急雨至洪涛相喷薄鬼神助晦防天地混磅礴病身倦辗转酣寝絶疑愕晨兴宵景澄林壑还可乐有生大化中万变相综错所遇聴自然何处非安宅歴聘鲁中叟咏归沂上客劳逸命分殊顺俟安可择
　　经漆村览有邰古迹　　　　　　　康海
　　我闻昔人言此即汉漆县其东故有邰草木殊葱蒨终南当面朝清渭过如练直北倚黄山逶迤空周甸前望松桧知是何王殿王迹日已微气色忽隠见西南庆善宫郁当漆村面胜地迁变多往躅审弥繄自唐虞来百祥俱兹奠地灵昔所庇谛此窃中羡
　　上善池碑隂走笔　　　　　　　　前人
　　一登老子台佳思忽万里降观上善池野坐亦可喜同怀旣靡愆横飞安得止东谷古仲雍太微近平子慇懃递璚章磊落动幽思黾勉事追逐仓皇媿迂鄙冲抱益以清虚襟弥欲起旭日鸣烦禽春风发芳芷中怀何所撄逖景向堪倚繄彼逍遥篇暂尔柱下史
　　至终南　　　　　　　　　　　　前人
　　冲泥抵终南迷蒙失山色遥望太平宫崔嵬白云极慿髙瞷村落嘉树森森植此地素灵异气曷可测旦日云气消嫩碧竞环域绿草弥望浮波光与山逼双双白鸟来涤荡千虑息宿性喜丘壑跻攀易筋力深秋事佳游长歌厌轻黙早晚期卜筑终以卧斯侧
　　过庆善宫　　　　　　　　　　王九思
　　皇天颇厌乱太宗当其冲天戈起晋阳矫矫云中龙乃知沟浍间神物自难容诞育在兹壤山川灵气钟清渭环其区终南如堵墉遗宫闲萧爽朝暮闻清钟宫前防碑卧雨深苔藓封士民或拜舞卜岁求丰凶樵木不敢入亦钦王者踪客从浒西来经此南课农下马瞻閟像进止还肃雝
　　黄阁峰　　　　　　　　　　　　前人
　　荏苒老将至幽竒寡探索迩聆黄阁峰乃在紫阁北白阁峙其南飞瀑经其侧隂晖殊气象岩峦逊竒特嘉名久沈匿胜槩弃莫觌予聆王生言烦嚣顿挥涤游目天南隅恨乏凌风翼蹑履挟宾侣危巅庶可陟
　　秦中古意【八首选二】　　　　　　　黄臣
　　矗矗西华岳作镇为秦雄峻岩悬天锁危登临青空引此八千丈始见元元宫涧底覔残芝山腰拾防虹盛夏寒凛凛晴昼云蒙蒙所以希夷子来此完真功乾坤万古事俱付黑甜中试问不睡人谁是古偓侬
　　老我倦商山商山多紫芝岂无好松桂养生非所资但恐秦岭险杖履胡能随地僻神每交梦寐常见之绮甪是何人能抱避世竒儋石少储蓄仗此以为餈渴饮涧潺湲朝夕免调饥吾欲将商山移置东海湄紫芝随吾收安贫忘藿藜
　　横渠先生祠　　　　　　　　　　陈棐
