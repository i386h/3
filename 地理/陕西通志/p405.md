<!-- { "loadSidebar": true } -->
　　刘道立字成已杞县人进士初授朝邑令有刺客杀人而逃诬及无辜已成狱矣覆勘疑之忽若有神附耳言曰景阳杀人奈何寃及他人耶道立遣人密伺果得所谓景阳者一讯立服邑中号为神明以治行最召拜监察御史时刘瑾虐焰倾中外独毅然不屈寻陞陜西佥事以刚正不善俯仰百姓畏爱而当途嫉之累疏乞休归【贾志】
　　宋琏字汝器北直清苑人举人以御史按闗中墨吏皆望风去释被刘瑾诬陷者数百人因谏被谴归后起湖广佥事调榆林却余金万计给军士榆林人甚戴之【贾志】
　　李昆山东髙密人进士正德初以按察副使分巡汉中时流寇啸聚掠汉中势焰甚炽昆督兵讨之至西乡佥曰不宜遽进昆曰贼过河不可当矣乘其半渡击之亲冒矢石至瓦房沟大破之斩首千余贼遁去【贾志】
　　盛应期字思征江南吴县人进士累官陜西左布政镇守宦官廖銮渔夺民财侵盗官帑有司莫敢问应期以法剪其羽翼廖不怿思中之檄督造绒罽费且巨万应期按籍知廖前侵费数万乃持数以示廖廖惶恐跪谢遂不敢复造时武庙将跸榆林众汹汹议加赋应期持不可请于正赋内以丁粮为差出米银若干听准来嵗赋入数民不知劳扈从诸幸气焰薫炙抚监重臣无敢吐气应期独暇整不为慑请求皆裁以法时司徒李承勋在行间叹曰承勋自谓男子乃今知不逮矣上亦亟称为良佐才后陞右副都御史巡抚四川【贾志】
　　李承勋字立卿湖广嘉鱼人进士歴官陜西布政使敦本务实率以俭约下和买之令禁无名之役一时政尽革【贾志】
　　安惟学山西临汾人进士任陜西左布政使勤厉敏给日无滞事所在下人不能为奸【贾志】
　　何景明字仲黙河南信阳人进士授中书舍人陞陜西提学副使教人先德行道谊条约精密时知府有不受约束者语之曰君子不以作人为事但与俗吏伍耶其人顿服有同知临盩厔加刑生员之父生员救之坐以擅入公门罪乃檄而数之曰子救父死且不避乃以不应罪之耶生员获免当大比方伯移檄减旧额以节费报之曰国家求贤本意似不如是竟不从取士于书院日论説六经尝曰縁枝叶忘寻本根此末学之【马志】陜西边絶河湟縁边数县路出塞外旧时提学难之皆调试诸生先生曰如此是弃之矣竟往试如他县蓝田大旱其山上有泉先生登山投祭文泉中须臾大雨商州学地狭旁有王母祠大官家庙州人神其祠先生顾谓守官俱毁之大官家亦不敢怒陜西属所试诸生竒者悉取正学书院亲自督教间出俸钱赡所不给闗中得人于时为盛竟以学政勤劳得心疾吿归行李萧然至家卒【何大复行状】
　　朱应登字升之宝应人举进士杨一清掌铨政擢陜西提学副使一清故尝督学闗中创有正学书院以造多士应登拔士之髙等者作养其中英贤云集凡数百人风教大行人材聿兴视一清时尤盛【明史窃本传】
　　张禴北直平谷人正德七年由进士任潼闗兵宪时值李午之乱禴率兵贼斩首百四十有竒擒百五十人【延恩祠记】建东西重门【都元敬集】闗设兵道自禴始【潼闗卫志】
　　陈鼎山东登州人进士正德中以陜西右参议抚治商洛时矿贼马隆聚众刼掠声振三辅鼎率官兵讨平之擢副使兵备延绥抚御有方陞浙江按察使【贾志】
　　陆杰字元望浙江平湖人进士歴迁陜西鄜延兵备副使贼兵大入杰督兵出战斩戮甚多寇数嵗不敢近边【贾志】
　　张仕隆河南安阳人进士嘉靖初为闗南副使时汉中为民害者有五狼八犬一虎一彪之谣隆按得其实即寘于法问民疾苦严禁科索一时墨吏望风解组山南矿徒为盗召其首谕以祸福诸盗解散又开红花堰溉田兴学课艺科第始盛卒于官士民思之【汉中府志】
　　张原明字孟复河南仪封人正德中进士厯陜西右布政使壬辰闗辅大饥公督理赈济间闗秦陇间数月衣履俱穿活人以数万计事闻赐兼金防币劳之改浙江未几再进陜左使闗中人庆若更生年余疏乞归【仪封县志】
　　刘麟字元瑞上元人进士正德中西安知府居官清简时都御史陈寿咸宁知县何亮号三廉累官陜西右参政属闗内饥敌数入掠朝遣贵臣督兵议军饷将加赋秦民诸司莫敢持麟曰不可靖边本以为民今若此恐内难作亦同寇也贵臣变色曰忧民者独参政耶适陜西有赴阙陈诉者命下麟具陈不便议乃得寝于是覈侵渔括逋负边用得不乏擢云南按察使【贾志】
　　徐万璧四川大竹人嘉靖癸未进士歴官陜西兵宪上筹边奏议边境赖以保障有罪囚不应死与御史争之不得投劾归养【四川通志】
　　葛守礼字与立山东德平人嘉靖进士陞陜西右布政转左秦王以牧地故利民田立石垄上民争讼不决守礼仆垄石田复归民【名山藏】
　　孟霦山西泽州人进士任陜西督粮道明敏廉介刚柔交济督储有方每师行粮饷充裕台体肃然【贾志】
　　陈儒字学锦衣卫人进士厯官陜西右参政庚子秋敌入原州儒以兵从尚书刘天和督战擒斩甚众钦赐银币郃阳令以炮烙刑诬服盗罪枉死者五六辈前按察使直之令嗾御史劾按察使落职儒执令下狱令复乞幸臣祈免儒笑曰吾得正国法雪民寃足矣宁杀人媚人耶狱成令罢黜诬者得释诏复前按察使官而御史以失法降外任【贾志】
　　王湘字大清济宁人进士迁陜西按察副使妖徒李一正聚众吏莫能制湘授方畧遂殱之【贾志】
　　薛应旂字仲常南直武进人嘉靖十四年进士兵备鄜延去延之日军民父老号呼攀援襁属于道车不能前【名山藏】
　　汪尚宁南直歙县人进士任潼闗兵备副使风采最着先是鄞县周相任兵备葺潼闗庙学山隂何鼇任兵备建潼闗南北水闗歴久倾圮尚宁至复修旧迹并建东西城楼去之日行李萧然祀名宦【潼闗衞志】
　　聂豹江西永丰人兵备潼闗有直节时阉官在闗税为地方患豹揭叅被逮是日玉皇观风穴白昼飞沙障天人惊异之祀名宦【潼闗卫志】
　　边询任丘人进士兵备潼闗法纪严峻揭叅暴横衞弁七十人时罗侍郎清丈屯田扰民询力抗之又濬河夫役工食以阙官半俸余粮给之民戴其德【潼闗衞志】
　　范懋和四川富顺人由进士兵备潼闗严除蠧役出赎金建城铺五十一所时韩邑山寇蒲渭桀盗华洛矿徒悉就荡平暇则校课诸生祀名宦【潼闗卫志】
　　张大用四川岳池人嘉靖中进士陜西按察司佥事奉勅长城建镇朔楼工成陞副使有太监坏盐法立劾罪之一道肃然【四川通志】
　　李临阳四川江津人性贞亮由进士擢陜西按察使去之日士民遮道送之士大夫为着贞惠録【四川通志】
　　李攀龙字于麟山东歴城人嘉靖甲辰进士擢视陜西学政攀龙谓陜右西京也乃教诸生以秦汉之文古学兴焉【贾志】攀龙乡人殷至为巡抚以檄致攀龙使属文攀龙不怿曰副使而属视学政非而属也且文可檄致耶即上疏乞骸骨拂衣东归【明史窃本传】
　　李承式字敬甫云中人嘉靖时兵备榆林仿古握竒六花诸法为圆机阵图因山川形势步骑离合首尾相应竒正相生采诸武经为弢钤集要授诸生诵之【大泌山房集】
　　孙应鼇字由甫如臯人进士督学闗中以濂洛之学自任莅政举大体不亲细务教士务实効不为虚名当时号称得士【贾志】
　　杨锦字尚防山东益都人进士以户部郎任靖边兵备副使创建龙图书院威名流着子邦宪字孝征万厯进士亦以户部郎出知西安府有异绩擢闗内兵备副使陜东大治转补神木及榆林两道以计擒巨盗麻四等擢左布政使【延绥镇志】
　　王世懋字敬美太仓人进士以文望推为陜西提学副使士风翕然一变凡忠孝节义搜録显与士相砥砺试未竣请吿归生儒以未竟其学为憾后迁太常寺卿【贾志】
　　朱炳如字仲南湖广衡州人进士陜西布政使寛仁有度滓尘不染张江陵当国上计入都不为贽张意不悦久之不调遂请吿去【贾志】
　　许孚逺字孟中浙江德清人嘉靖壬戌进士授主事歴陞陜西提学先德行而后文艺以身范训多士考校肃然着有四书防引易经防引秦人宝之【贾志】
　　苏濬字君禹福建晋宁人万厯丁丑进士任商洛抚治叅议问民疾苦厘蠧清寃议行条鞭节省万计创书院建文屏谭经校艺指示法程由是科第鹊起时矿徒赵天知等千余啸聚濬潜抵巢穴擒其魁士民歌颂祠书院【商州志】
　　房守士山东齐河人进士任榆林道兵备副使榆俗故侈守士慨然曰不可长也下令长袖髙髻者罚防赦一时敛华归实朔朢召耆老氓庶陈説孝义时诣学宫鸠集弟子员之秀者而课其艺时斗米十钱为置备荒仓至今赖之【延绥镇志】
　　萧应宫江南常熟人进士兵备潼闗有清操南山矿徒以千金乞开矿应宫立毙杖下矿徒解散盗源以絶祀名宦【潼闗衞志】
　　陈长祚福建长乐人进士以布政使兵备榆林操坚氷蘖尤悉心边务厉兵秣马增城浚隍每入都御史刘敏寛幕画便宜靡不竒中报三大捷朝廷赐白镪焉【贾志】
　　王爱锦衣卫籍任丘人万厯三十三年由进士分巡河西洁已率属时承平日久蠧政日滋爱力除城社整辑兵士境内肃然【鄜州志】
　　常守信磁州人进士备兵潼闗慈良廉洁时值嵗荒力请上台潼仓本色折银六钱仍以阙官半俸银赈饥迁湖广宪副士民涕泣遮留后有胡其俊者孝感人亦潼闗兵使值嵗荒照守信事例屯田请折每石六钱韩城抚贼赏钱千缗与俊有嫌者诬俊得贼贿酬贼千金命锦衣卫逮讯闗人泣送后得昭雪闗人竟有赴原籍候之者其德惠入人如此【潼闗衞志】
　　洪翼圣字季邻歙县人万厯戊戌进士四十一年任陜西提学副使严介自持不通交际津要咸望而自却陞光禄寺卿【贾志】
　　尹伸字弱生富顺人进士初知西安府廉明耿介台省皆严惮之后为督学教士严峻请谒不行【贾志】
　　刘应遇湖广麻城人举人崇祯二年以商州副使任闗南道时常义张板子犯汉计陷大安镇楼橹悉焚应遇以抚饵贼贼许之应遇曰贼受抚髙卧不虞我兵至也命游击解文英急乘之抵垒贼惊溃应遇宥二渠以示信兵燹后民耗什九应遇抚民训士不倦汉人士立祠祀之【汉中府志】
　　李若梓四川南充人陜西兵备道时流寇猖獗斩渠魁神一元擒普天飞以劳瘁致疾迁河南布政卒【四川通志】
　　张允登汉州人进士万厯中任咸阳令有古循良风厯陞鄜州道【咸阳县志】允登崇祯四年备兵鄜州流寇陷中部夜遣敢死士衔枚疾驰至城下杀贼甚多出次甘泉降寇刼饷银而叛允登勒兵巷战死之士民无不流涕【延安府志】
　　郭景嵩葭州兵备道崇祯间厯年饥荒流寇猬起四年十二月甘泉贼不沾泥张存孟陷葭州景嵩死之【葭州志】
　　叶廷桂号青来商丘人天启壬戌进士崇祯五年为闗内道屡破贼渠神一魁等斩首各万余又围流贼李老砦等于中部城腕中流矢足被铅石督众愈力卒破之迁靖逺道又破矿盗数百人又转河西道参政修城池招降逃亡贼渠红狼等四十人【河南通志】
　　孔闻謤曲阜圣裔进士崇祯七年任河西道凡八年吏治严明官民惮服建修学宫以课士兴才为务兵燹之余文风克振【贾志】
