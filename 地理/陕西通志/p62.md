<!-- { "loadSidebar": true } -->
　　横水【一名小横水一名杜阳川又名夜乂河】在县东三十里【明一统志】杜水出杜阳山其水南流谓之杜阳川又东南流左防漆水俗谓之小横水【水经注】俗呼为夜乂河【府志】东南流入岐山界【县图】
　　饮马池　在城南七里旧相传为秦穆公饮马处有一凹俗云六十年有水六十年无水视岐山巻阿之水为往来谓之南凹【县志】
　　槖泉　在县内东南隅其泉注水不盈旋盈旋涸有似无底故名槖泉【县志】雍县有槖泉宫【汉书地理志】
　　忠孝井　在府治东文昌宫内【明一统志】今改为分守道井堙【府志】
　　谦泉　在东闗通津门外泉甘可饮盈而不溢有似乎谦故名【县志】
　　玉泉　一在城西三里一在城北三十里牛鉢峪上有玉泉寺旱祷辄应又名观音湫今俱堙【县志】
　　灵泉　在城东北十里普门寺前【明一统志】
　　虎跑泉【一名金沙泉】在城东北十五里【名山记】金沙泉涌雪涛香洒作醍醐大地凉【宋苏轼诗】在大像寺前一名金沙泉【贾志】
　　岐山县
　　岐山【一名天柱山一名箭栝岭】在县东北五十里【府志】导汧及岐【书经禹贡】岐在雍州【孔传】岐在右扶风美阳县西北【孔疏　美阳县今属扶风】率西水浒至于岐下【诗经大雅】周之兴也鸑鷟鸣于岐山【国语】成有岐阳之搜【左传】岐山九山之一也【吕氏春秋】岐山在美阳县西北中水乡周太王所邑【汉书地理志】小横水歴周原下水北即岐山【水经注】岐山县有岐山【隋书地理志】其山两岐俗呼为箭栝岭【顔师古注】闗内道名山曰岐山【唐六典】岐山一名天柱山【括地志】岐山时人亦谓之鳯凰堆或曰其峰髙峻逈出诸山状若天柱故以为名【寰宇记】箭栝山在县东北六十里与麟游接界又山之西为三龙山后周以此名县【县志　三龙故城在县东北】
　　书巻山　在县北十里骆驼巷口其山层叠秀丽有似书巻故名【县志】
　　鳯凰山　在县北十五里周公庙后即鳯鸣处石上有爪迹其山出五色土【府志】山之下有朝阳洞在周公庙东又张仙洞相传张三丰曾寓此在庙西又鳯山洞在张仙洞南【县志】
　　五将山【五一作武】在县北五十里一名武将山后秦苻坚为慕容冲所逼奔五将山即此【府志】山接麟游界【县册】
　　石桥山　在县西南五十里接寳鸡界【府志】
　　令狐坡【一名渭阳坡】在县南二十里一名渭阳坡其下即莲花湾又县南二十五里有永乐洞其下有珍珠泉一在洞前泉水清澈如珠迸出深丈许一在令狐庵【府志】
　　三刀岭　在县南三十里其相近有田家坡即蔡家坡【县志】
　　五丈原　在县南五十里接郿县界【县志　详见郿县】平阳县有五丈原【魏书地形志　平阳故城在县西南】在斜峪口诸葛亮遣孟谈据五丈原即此【雍大记】原之西有白玉岭【府志】
　　石楼山　在县南五十里接寳鸡界山形如楼阁故名上有龙湫祷雨辄应【县志】
　　奥山　在县南八十里太白山西山麓有匀泉洞其右有瀑布泉【县志】
　　青峰山　在县南百五十里峰峦苍翠接寳鸡界【贾志】又有五星坡岭在桃川西界八里漫岭在桃川东界【县志】
　　龙尾坡　在县东二十里唐郑畋破黄巢兵处【雍大记】唐武徳七年移县治于此【县志】
　　周原　在县东北四十里周太王营邑处【雍胜畧】周原膴膴【诗经大雅】周原漆沮之间也【毛氏传】周原者岐山阳地属杜阳地形险阻原田肥美【诗谱　杜阳县今属麟游】岐山下有周原上置城周原膴膴然肥美也【史记正义】周城南有周原【帝王世纪】小横水自周城歴周原下【水经注】岐山之南周原在焉东西横亘肥美寛平【禹贡锥指】
　　崛山【一名耆阇山】在县东北四十里【府志】耆阇山在县北四十里【元一统志】崛山多石穴唐时建耆阇崛山寺山之中有金仙洞前有卧佛一躯其后有滴泉盈而不溢山之后有石埧岭又洞之东十里有景阳洞前有阁后有流泉【县志　按水经注西域波丽国有耆阇崛山两峰双立相去二三里鹫鸟常居其岭是山之名葢拟此也】
　　渭水　在县南四十里自寳鸡界流入又东入郿县界【县图】渭水自合磻谿水又东迳石原南又东迳五丈原北又东至郿县【水经注详见图考】
　　白玉沟水　在县南五十里渭南小水也源出五丈原西凉卢山下北流入渭【县志】
　　斜谷河【即斜水一名桃川一名石头河】在县南自褒城界流入又东北至郿县界入渭【县图】褒水通沔斜水通渭褒之絶水至斜间百余里【史记河渠书】斜水出衙岭山与褒水同源而派分【括地志】桃川在县南百五十里其水出大山中流为斜谷水迳太白峡斜谷闗北流入渭一名石头河又青峰涧水在县南百五十里桃川西朱石涧水在县南百十里俱在斜谷闗内缭曲四十里许北流入渭【县志】
　　雍水【一名树亭川俗名睢河又名后河乂名交河】在县南十里自鳯翔界流入又东入扶风界【县图】雍水自合邓公泉又东迳邵亭南世谓之树亭川葢邵树声相近而误耳又东南流与杜水合【水经注】睢河一名后河东流合于潢河【县志按图即雍水也】
　　横水【即杜水一名小横水一名米流川一名岐水一名姜水俗名潢河一名水南河一名双溪】在县南三里自鳯翔界流入合雍水【县图】杜水东南流合漆岐二水俗谓之小横水亦或名之米流川迳岐山而又屈迳周城南又歴周原下自下亦名岐水又东迳姜氏城南为姜水与雍水合【水经注　周城在县东北】岐山县有姜水【九域志】潢河一名水南河自鳯翔界流来合润徳泉水又迳县西有南寺沟水自实相寺南流入之又八畆沟水自县城北来流入之潢河又东南流防濉河为交河亦名双溪【县志　按潢河即横水葢亦以木而讹水也】
　　润徳泉水【一作徳润又名佛儿沟】在县西北十五里周公庙后即古巻阿也相传世治则泉出否则竭【府志】唐大中元年十月大风忽作飞泉喷涌节度使崔珙上其事褒赐今名又流迳县西七里为佛儿沟【县志】
　　湋水【一名白水一名围川】在县东又东南合雍水流入扶风界【县图】闗中有湋渠【汉书沟洫志】湋水出湋谷【如淳注】水源出县东北六里湋谷东【寰宇记】湋水一名白水亦名围川唐以此名县又鲁班沟水在县东十里龙尾沟水在县东二十里麻叶沟水在县东二十五里俱有小水南流入交河【县志　按寰宇记则湋水出于县境当即鲁班沟诸水乃今皆直指雍水为湋水矣】
　　岐水【一名栾水】在县北源出麟游县普润里东南流入漆水一名栾水【府志】鼇川在县北三十里【县志　按此疑即漆水】
　　仰天池　在县西北周公庙后山上又县南有不溢池引润徳泉注之久而不溢【明一统志】
　　【附考】县境有麟川鳯川虎溪并见石刻【府志　按三水今皆无考疑岐漆二水自麟游来者为麟川斜谷水自鳯县来者为鳯川也】
　　扶风县
　　吴双山　在县北五十里四峰挿入云表山隂属麟游界【贾志　详见麟游县】
　　义会山　在县西北十里【贾志】
　　饴原　在县西北十五里诗所称周原膴膴堇荼如饴者也【县志　按此即岐山之周原】
　　美山　在县西北五十里山产竒石青绀嵌空比于灵壁美水出于此【县志】
　　飞鳯山　在县南一里湋川之南形如飞鳯有汉伏波将军庙【雍胜畧】山顶有亭曰逺爱宋苏轼书【名胜志】
　　贤山　在县南二十里相传为昔贤隠处洞迹尚存【贾志】蹊径幽竒峰峦峻秀对挹南山逺临渭水【县志】
　　三畤原　在县南二十里东连武功界【雍胜畧】秦文公作鄜畤宣公作密畤灵公作吴阳上畤【史记封禅书】今阡陇弥望去古既逺畧无遗迹【雍大记】即耿弇所封地【县志】
　　茂陵山【陵一作林】在县东三十里【府志】林壑秀美【贾志】相传为汉威侯马超故居旧有庙今废【县志】
　　明月山　在县东北五十里白石灿烂夜有光如月【贾志】山壑有清风洞洞口径尺许风声常吼其深莫测山之东接干州界【县志　亦见干州】
　　梁山　在县东北六十里东接干州界【县志　详见干州】渭水　在县南二十里自岐山郿县界流入又东入武功界【县图】扶风县有渭水【九域志详见图考】
　　雍水【一名湋川一名白水】在县南门外自岐山界流入又东入武功界【县册】雍水自合姜水又东迳美阳县之中亭川【水经注　美阳故城在县北】湋川县以县南湋水为名【元和志　唐湋川县即今治】湋水一名白水即雍水城数患水势冲激明知县黄铉筑隄植栁以障之今栁伐尽隄尚存【县志】
　　畤沟河【俗名漆水】在县东十步【府志】漆水一名畤沟河南流与湋水合【贾志】漆水西北从岐来诗云自土沮漆是也【县志】漆水源出县西北五十里自岐山界龙泉寺流来至县东门外合湋水【县册　按此水入雍水与麟游入小横水之漆水别为一水县志引诗疑误】
　　美水【一名浪店沟】在县东十五里一名浪店沟源出美山迳美阳故城又至县东浪店南入湋水又石槽涧在县北鳯泉西两山壁立古栢从石罅中出状如虬龙其下为石涧波涛潄激【县志】泰川水在县东北二十五里源出吕寨之温泉隆冬不氷【府志】其水南流合于美水【县册】
　　万杨池　在县西二十里【府志】其水自岐山之麓伏流至此池边旧有杨栁万株望之蔚然今无【贾志】
　　龙泉　在县西北三十里其泉有九亦祷雨之处【县志】信义泉　在县东二十里信义村东渠中形如盆口随汲随盈不汲亦不溢其水甘冽【县志】
　　鳯泉　在县东北五十里【县册】在明月山西相传文王时鳯鸣岐山曾饮于此【雍胜畧】泉在天度镇北十里其泉为潴水时或溢出槛外已复缩入有祷辄应人称灵异又明月山隂有水碗泉在鳯泉之后水自石罅下注于石其形如碗故名又马泉在鳯泉东十里【县志】郿县
　　太白山　在县东南四十里旧在武功县南境今属郿县【雍胜畧】郿县有太白山【唐书地理志详见图考】
　　熨斗山　在县西北十里北原之上【县志】
　　积石原【一名北原】在县西北二十五里【元和志】渭水东迳石原即北原也【水经注】郿县有东积石原西积石原【通典】原在县西渭水北原也南距五丈原二十五里即诸葛亮与司马懿会战处【县志】原接岐山县界【县册　按府志云在县西南五里误】
　　响珰坡　在县西十里人行则有声故名【府志】
　　马鞍山【即马冢一名马岭山】在县西南十五里红崖头一名马岭山【县志】渭水东迳马冡北【水经注】马冡在武功东十余里有髙势【诸葛亮与步隲书　按明一统志衙岭山在县西南十五里俗呼马鞍山今考马鞍岭即马冡之讹若衙岭山在褒城界去此尚逺据水经不应渭水经其地也】
