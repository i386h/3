<!-- { "loadSidebar": true } -->
　　龙门斯凿大禹所彰兹岩乃穴肇自汉皇道由国中以宣四方其功伊何旣逸且康去深去阻匪阁匪良西带汧陇东控樊襄河山虽险汉德是强昔为畿甸今则闗疆永懐古烈迹在人亡不逢殊绩何用再光水眺收皛林望幽长夕凝晚露昼涵曙霜秋风夏起寒鸟春伤穹窿髙阁有车辚辚成夷古道驷牡其骃千载絶轨百两更新敢刋岩曲以纪鸿尘
　　温汤铭　　　　　　　　　　【北周】王褒
　　挺此温谷骊岳之隂白礜上彻丹砂下沈华清驻老飞流莹心谷神不死川德愈深
　　终南山义谷铭【并序】　　　　　　　庾信
　　周保定二年岁次壬午七月己巳朔大冡宰晋国公防凿石闗之谷下南山之材维公匡济彞伦敷庻绩燮理余暇披阅山经以为终南敦物日月亏蔽杶干栝柏椅桐梓漆年代蕴积于何不有乃谋山泽之官兼引衡虞之匠东出蓝田则控灞乘浐西连子午则据泾浮渭别八溪流分九谷铜梁四柱石阙双耸青绮春门沟渠交映绿槐秋市舟檝相通蓄之则为屯云泄之则为行雨青牛文梓白鹤贞松运以寘宫崇斯云屋千栌抗殿龙首干云万顷踈苖蝉鸣再熟川后让德山灵景从岂如运石甘泉才通栎阳之殿穿渠谷水直绕金墉之城将事未劳为功实重国富人殷方传千载因功立事敢勒山阿铭曰
　　寥廓上浮峥嵘下鎭壁立千丈峰横万仞桂月危悬风泉虚韵乘舆岭阪举锸云根八溪分注九谷通源北涵桐井南浮石门模象大壮规绳百堵胶葛九成徘徊千柱桂栋凌波柏梁乘雨疏川奠谷落实催柯事均刋木功侔凿河
　　玉华宫山铭　　　　　　　　　【唐】髙宗
　　顺请峒山镌芳金石道光轩驾声流姬迹引此崇严介通帝宅峻侔铜柱祥韬金碧饮渭南通鸣岐西格炎生肇授彤暑初融髙明叶序卜揆裁宫凤标衔露鸟跂扪空丹谿缭绕璇树玲珑迳分余云岭界斜虹流花缛景清籁嘶风波移控鲤云飞御鹤沈沈松嶝萋萋兰幄雾宿重峦寒生洞壑峰髙鸟路月对林垂交藤散绿悬镜成规鹓归绕蕣凤下标椅崖依注藓池涵巻葹广运尧心式昭夏谚端灵养白申歌秘殿菌阁流霜椒台凝霰玉荣则赏瑶池肆宴福寿无疆华封斯荐
　　景龙观铭【并序】　　　　　　　　　睿宗
　　原夫一气凝眞含紫虚而搆极三清韫秘控碧落而崇因虽大道无为济物归于善贷而妙门在于希声景龙观者中宗孝和皇帝之所造也曾城写质阆苑图形但名在骞林而韵停钟虡朕翘情八素缔想九命彼鼓延铸斯无射考虞倕之懿法得晋旷之宏规广召鲸工逺征鳬匠耶溪集寳丽壑收珍惊风雨之辰节昏明之蜚防扇炭屏翳营炉翥鹤呈姿蹲熊发状角而不震侈而克扬庻其晓散灵音镇入鹓鸾之殿夕腾仙韵恒流鳷鹊之闱聋俗听而咸痊迷方闻而永悟洪钧式启宝字攸其铭曰
　　紫宸御厯青元树因倾严集宝竭府收珍杜防聿应张永规陈形包九乳仪昭万钧上资七庙傍延兆人风严韵急霜重音新歴兹千岁从今万春县玉京而荐福侣铜史而司晨
　　三受降城碑铭【并序】　　　　　　　吕温
　　夏后氏遏洪水驱龙蛇能御大菑以活黔首周宣王城朔方逐猃狁能捍大患以安中区若非髙岸峻防重门击柝虽有盛徳曷观成功然则持璿玑而弛张万象昊穹之妙用扼胜势以擒纵八极王者之宏图道虽无外权则有备变化消息存乎其人三受降城者皇唐之胜势也昔秦不量力北筑长城右扼临洮左驰碣石生人尽去不足乘障两汉之后頽为荒丘退居河浒歴代莫进矫亡秦之则可矣尽中国之利则未然唐兴因循未暇经启有拂云祠者在河之北地形雄坦控扼枢会虏伏其下以窥域中祷神观兵然后入冦甲不及擐如其来鲸一跃而吞舟虎数步而择肉塞草落而边甿惧河氷坚而羽檄走爰自受命至于中兴国无寜岁景龙二年黙啜强暴凟隣搆怨扫境西伐汉南空虚朔方大总管韩国公张仁愿蹑机而谋请筑三城夺据其地跨大河以北向制胡马之南牧中宗诏许横议不挠于是留及之戍斩奸命之卒六旬雷动三城岳立以拂云祠为中城东西相去各四百里过朝那而北辟斥堠迭望几二千所损费亿计减兵万人分形以据同力而守东极于海西穷于天纳阴山于寸眸拳大漠于一掌惊尘飞而烽火燿孤雁起而刁斗鸣涉河而南门用晏闲韩公犹以为未也方将建大斾提金鼓驰神笇鞠虎旅看旄头明灭与太白进退小则贡琛賮受厥角定保塞一隅之安大则倒狼居竭瀚海空苦塞万里之野大畧方运元勲不集天其未使我唐无北顾之忧乎厥后贤愚迭任工拙异势刚者黩武柔者败律城隳险固冦得凌轶或驱马饮河而去或控摩垒而旋吾知韩公不瞑目于地下矣今天子诞敷文徳茂育羣生戢兵和亲北狄右袵然而军志有受降如敌大易有安不忘危崇墉言言其可防柝亦宜镇以元老授之庙胜俾述旧职而恢遗功外勤抚绥内谨经畧使其来不敢仰视去不敢反顾永詟猛气无生祸心耸威驯恩禽息荒外安固万代术何加焉敢勒铭城隅庻儆复隍而光烈不昧铭曰
　　韩侯受命志在朔易北方之强制以全防亘漠横塞揭兹雄壁如三鬭龙跃出大泽并分襟带各闭风雷俯视隂山仰看昭回一夫登陴万里洞开日晏秋尽纎尘不来时惟韩侯方运神妙观衅则动乃诛乃吊廓平穷荒尽日所照天乎未赞不防清庙我圣耀德罢扄北门优而柔之用息元元曷若完守推亡固存于襄于夷永裕后昆
　　佷石铭　　　　　　　　　　　皇甫湜
　　佷石苍苍骊山之傍镵朴礲瘢嶷然四方昔秦皇帝谋之不臧也七十万人兹焉惶惶发石北山言础于坟若有凭依屹住中逵淫刑蹙廹人力无施故老相传以佷名之自昔太古不封不树有葛于沟有薪于野后圣有作缘情不忍为之棺椁其在唐虞则惟木噫嘻暴秦虐用其人坟而象山下锢三泉穷珍惣奇力瘁则殚驱逐而前如刈草菅天毒其衷神愤其凶谪戍一呼九州风从棘梃溪荆指麾崤潼险阻不阖干戈倒锋尸露于刼隧燔于童蓬颗无依不十年中禹塟会稽不改其行圣德洋洋厥飨乆长至于汉刘释之有言中如可欲犹隙南山矧私其身以尽其人视兹佷石烱戒千春
　　栈道铭【并序】　　　　　　　　　欧阳詹
　　秦之坤蜀之艮连髙夹深九州之险也隂谿穷谷万仞直下犇崖峭壁千里无土亘隔呀絶巉巉防防麋鹿无谿猿猱相望三代而往蹄足莫之能越秦虽有心蜀虽有情五万年间夐不相接且秦之与蜀也人一其性物同所宜嗜欲无余门敎化无余源可贸迁可亲昵擘析地脉睽离物理岂造化之意乎天实凝清而成地实凝浊而形当其凝也如镕金下铸腾云上浮空隙有所不周廻翔有所不合澄结既定窍缺生乎其中西南有漏天天之窍缺也于斯有兹地地之窍缺也天地也者将以上覆下帱含蓄万灵可通必使而通者也苟有可通而未通圣贤代其工而通之故有为舟以济川为梯以逾山惟兹地有川不可以舟涉有山不可以梯及粤有智虑以全元造立巨衡而举追氏缒悬纑以下梓人猿垂絶防鸟傍危岑凿积石以全力梁半空于木棚斜根玉垒旁缀青泥截断岸以虹矫绕翠屏而龙踠坚劲胶固云横砥平总庸蜀之通途绕岐雍之康庄都邑之能步山川之无胫若水决防如鸿向阳南之北之踵武汤汤跻峩峩以自若临苍苍而不惧繇是贽币以遥达人神以防同稽礼乐之短长量威力之污隆可王者王可公者公而相次以风或曰受琢之石长存可构之材无穷易刓代蠧斯道也未始有终呜呼为上懐来在乎德为下昭德在乎义德义之如今日则或人之言有孚其反之则石虽存恐不为琢材虽多恐不为构想夫往昔有时而有有时而无是用惕惕天下知圣贤创物之意之人寡明德义固物之道之人稀敢陈两端之要铭诸斯道之左庶主德义者存今之所履踵武汤者荷古人之攸作为铭曰
　　天覆地焘本亦备设大象难全或漏或缺损多益寡圣贤代工彼惟有缺与无缺同维北曰秦维南则蜀地缺其间坤维不续斗起断岸屹为两区秦人路絶蜀火烟孤天实不通贤斯有造钻坚剡劲无蹊以道若川匪舟若陆匪车缘危转虚步骤交如构虽在功存亦由德项怫刘怒从完以踣隋落我营自颠而植地非革势财不易林培植之致惠怨之心勿谓斯道不恒勿谓斯道可乆礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思
　　磻溪铭　　　　　　　　　　　　梁肃
　　至人无心与道出处处则土木出则雷雨惟殷道絶粤有尚父爰宅于幽盘桓草莽天地阖辟隂阳运行明极而昏昏极而明遇主水濵谋泰八纮牧野桓桓一麾而平惟彼日月得天而光惟彼圣贤得时而彰独夫昏迷我乃豹藏文武作周我乃鹰扬故曰大道无体大人无方运用变通至虚而常作铭磻溪今古茫茫
　　仙掌铭【并序】　　　　　　　　　独孤及
　　隂阳开辟元气变化泄为百川凝为崇山山川之作与天地并疑有眞宰而未知尸其功者有若巨灵赑屭攘臂其间左排首阳右拓太华絶地轴使中裂折山脊为两道然后河而东俾无有害留此巨迹于峰之颠后代揭厉于踪者聆其风而骇之或谓恢诡不经存而不议及以为学者拘其一域则惑于余方曾不知创宇宙作万象月而日之星而辰之使轮转还绕箭驰风疾可骇于俗有甚于此者徒观其阴隲无朕未尝骇焉而巨灵特以有迹骇世世果惑矣天地有官隂阳有藏锻链六气作为万形形有不遂其性气有不达于物则造物者取元精之和合而散之财而成之如埏埴鑪锤之为瓶为缶为钩为规者矩者大者细者然则黄河华岳之在六合犹陶冶之有瓶缶钩也巨灵之作于自然盖万化之一工也天机防动而圣功启元精宻感而外物应故有无迹之迹介于石焉可以见神行无方妙用不测彼管窥者方循迹而求之揣其所至于巨细之境则道斯逺矣夫以手执大象力持化权指挥太极蹴踏颢气立乎无间行乎无穷则捩长河如措杯擘太华若破块不足骇也世人方以禹凿龙门而西河为神奇可不为大哀乎峩峩灵掌纎指如画隐辚磅礴上挥太清逺而视之如欲扪青天以掬皓露攀扶桑而捧白日不去不来若飞若动非至神何以生此唐兴百三十有八载余尉于华隂华人以为纪嵫勒之颂峄山铭燕然旧典也元圣旧迹岂帝者廵省代国之不若欤其古之阙文以俟知言欤仰之叹之琢玉爲志其词曰
　　天作髙山设险西方至精未分川壅而伤帝命巨灵经启地脉乃眷斯顾髙掌逺跖砉如剖竹騞若裂帛川开山破天动地拆黄河太华自此而辟神返虚极迹挂石壁迹岂我名神非我灵变化翕忽希夷杳防道本不生化亦无形天何言哉山川以寜断鼇补天世未覩焉夸父愚公莫知其踪屹彼灵掌悬诸巃嵸介二大都亭亭髙耸霞赩烟喷云抱花捧百神依凭万峰朝拱长于上古以阅羣动下视众山蜉蝣蠛蠓彼邦人士永揖遗烈瞻之在前如揭日月三川有竭此掌不灭
　　潼闗甲铭【并序】　　　　　　　　　孙樵
