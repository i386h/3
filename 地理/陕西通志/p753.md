<!-- { "loadSidebar": true } -->
　　汉都长安闗中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于闗中居冯翊河东空地而与华人杂处数岁之后族蕃息既恃其肥彊且苦汉人侵之永初之元骑都尉王使西域发调羌氐以为行卫于是羣羌奔骇互相扇动二州之戎一时俱发覆没将守屠破城邑邓隲之征弃甲委兵舆尸丧师前后相继诸戎遂炽至于南入蜀汉东掠赵魏唐突轵闗侵及河内及遣北军中朱宠将五营士于孟津距羌十年之中戎夏俱毙任尚马贤仅乃克之此所以为害深重累年不定者虽由御者之无方将非其才亦岂不以冦发心腹害其肘腋疢笃难疗疮大迟愈之故哉自此之后余烬不尽小有际防辄复侵叛马贤狃忲终于覆败段颎临冲自西徂东雍州之戎常为国患中世之冦惟此为大汉末之乱闗中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等后因拔弃汉中遂徙武都之种于秦川欲以弱冦强国扞御蜀人此盖权宜之计一时之势非所以为万世之利也今者当之已受其弊矣夫闗中土沃物丰厥田上上加以泾渭之流溉其舄卤郑国白渠灌浸相通黍稷之饶亩号一钟百姓謡咏其殷实帝王之都毎以为居未闻戎狄宜在此土也非我族其心必异戎狄志态不与华同而因其衰弊迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情隙乘便辄为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合往古即叙之义下为盛世永久之规纵有猾夏之心风尘之警则絶逺中国隔阂山河虽为冦暴所害不广是以充国子明能以数万之众制羣羌之命有征无战全军独克虽有谋谟深计庙胜逺图岂不以华夷异处戎夏区别要塞易守之故得成其功也哉难者曰方今闗中之祸暴兵二载征戍之劳老师十万水旱之害荐饥累荒疫疠之灾札瘥夭昏凶逆既戮悔恶初附且欵且畏咸怀危惧百姓愁苦异人同虑望宁息之有期若枯旱之思雨露诚宜鎭之以安豫而子方欲作役起徒兴功造事使疲悴之众徙自猜之冦以无谷之人迁乏食之虏恐势尽力屈绪业不卒羌戎离散心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异瓦解同种土崩老幼系掳丁壮降散荡居离析不能相一子以此等为尚挟余资悔恶反善怀我徳惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与闗中之人戸皆为讐故可遐迁逺处令其心不怀土也夫圣贤之谋事也为之于未有理之于未乱道不着而平徳不显而成其次则能转祸为福因败为功恤困必济遇否能通今子遭事之终而不图更制之始爱易辙之勤而得覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当倾闗中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛闗中之逼去盗贼之原除旦夕之损建终年之益若惮暂举之小劳而忘永逸之防惜日月之烦苦而遗累世之冦敌非所谓能开物成务创业垂统崇基拓迹谋及子孙者也
　　三良论　　　　　　　　　　【唐】李徳裕
　　秦穆之杀三良诗人刺之矣春秋讥之矣今不复议惟三良许之以死而前代无议何也且臣道莫显于咎繇孝友莫盛于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁丘据安陵君同讥矣焉得谓之百夫特哉昔荀息许晋献言继之以死君子尤叹斯言之玷不可为也况得以生同荣乐死共埃尘以为忠乎晏平仲言君为社稷死则死之斯言得之矣自周汉迄于巨唐杀身成仁代有髦杰莫不显一身之义烈未有系一国之存亡唯纪信乘黄屋以诳楚赴丹熖而存汉数千年间一人而已汉祚四百由此而兴余谓汉祖封建纪氏宜在萧曹之上报徳未称良可悲也
　　秦论　　　　　　　　　　　【宋】何去非
　　兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之彊也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以却人之兵者所谓救败之师也兼敌之师利于转战救败之师利于固守兵之常势也秦人据殽函之阻以临山东自穆公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不三岁而为墟以二世之不道顾秦亦何足以亡然而使其知捐背叛之山东严兵拒闗为自救之计虽以无道行之而山西千里之区犹可岁月保也不知虑此乃空国之师以属章邯李由之徒越闗千里以搏防而为乡日堂堂兼敌之师亦已悖矣方陈胜之首事而天下豪杰争西向而诛秦也盖振臂一呼而带甲者百万举麾一号而下城者数十又人皆山林倔起之匹夫其存亡胜负之机取决于一战其锋至鋭也而章邯之徒不知固守其所以老其师乃提孤军弃天险渡漳逾洛左驰右骛以婴四合之锋卒致于败而沛公之众扬袖而入空闗虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日久矣而其民被二世之毒未深其勇于公鬭乐于卫上之风声气俗犹在也而章邯之为兵也以攻则不足以守则有余周文常率百万之师搏于戏下矣章邯三击而三走之卒杀周文使其不遂纵以搏敌而坐闗固守为救败之师闗东之土虽已分裂而全秦未溃也或曰七国之反汉也议者归罪于吴楚以为不知杜成臯之口而汉将一日过成臯者数十辈遂至于败亡今豪杰之叛秦而罪二世之越闗搏战何也嗟夫务论兵者不论其逆顺之情与夫利害之势则为兵亦疎矣夫秦有可亡之形而天下之众亦鋭于亡秦是以豪杰之起者因民志也闗东非为秦役矣汉无可叛之衅而天下之民无志于负汉则七国之起非民志矣天下皆为汉役者也以不为秦役之闗东则二世安得即其地而疾战其民以方为汉役之天下则汉安得不趋其所而疾诛其君此战守之所以异术也昔者贾谊司马迁皆谓使子婴有庸主之才仅得中佐则山西之地可全而有卒取失言之讥于后世彼二子者固非宜于事机者也亦惜夫秦有可全之势耳虽然彼徒有可全之势而不知至于子婴而秦之事去矣虽有太公之佐其如秦何哉
　　坑冶论　　　　　　　　　　【明】任庆云
　　坑冶周官丱人掌金玉锡石之地而为之厉禁以守之若必将取之则物其地而授之巡其禁令唐徳宗时户部侍郎韩洄建议山泽之利宜归王者由是盐钱使开成间复以山泽之利归于州县刺史选吏主之其后诸州牟利以自殖天下不过七万缗不能当一县之茶税宋兴金银铜铁铅锡之货凡诸产金地有五曰商饶歙抚南安产水银地有四曰秦商阶凤产硃砂地有三曰商宜富顺而商皆居其一太祖三年诏曰古者不贵难得之货后代始及山泽上加侵削下益抗敝每念兹事深疾于怀未能捐金于山岂忍夺民之利宜减三分之一太宗至道二年有司言秦商凤阶诸山内出铜丱定州诸山出银矿宜设官署掌其事上曰地不爱寳当与众庶共之不许皇祐中中书备对矿冶之数商州额贡金三十九两至神宗熙宁元年诏天下寳货坑冶不发而负岁课者蠲之四年以商州所产防薄诏罢贡金夫以天地自然之利显畀坑冶如云南之大理浙江之处州山西之盂县诸处十矿九银赋之有定额课亦易办有益于民而无损于治故曰利者义之和也奈何后世争夺积成蠧敝检踏之吏从而殃民有力之家悉务辞逊致坑源废絶矿条湮闭间有出备工本为官开后元佃之家方施工用财未享其利而哗徒交胁甚至黥配佑籍寃无以诉此坑冶所以失陷也商州地近三辅产矿之名易着自昔歳额之贡率至逋负所产防细少则必争争则羣起而为盗故开则未见其利而为害滋甚至厪九重专官以禁治之而害犹未巳也商州等五州县产金之地其盗在鎭安者易发易捕盖有藩臬以綂御之也在洛南者易发难捕如松朶山王家庵离县北不下百五十余里去州又一百里逺难以制近寡难以制众嵩卢窃矿之徒反宻迩其界一呼而众一二百人及商州察知齐缉兵夫勦之抗敌拒捕则已为时十数日矣彼处官民分隔两省民方幸其得利官任之不禁主客之形异而利害顿殊吾商牵牛之厄方罹诘捕之扰也正徳以来三次攻破州县起于嵩卢嵩卢若在统制之下月有稽嵗有考斥有惊职任有归则矿窃之祸吾知免夫
　　风俗论　　　　　　　　　　　　康海
　　夫天下之势其所可见者常出庸人之所喜也庸人之所喜也故天下莫有强焉宋人贵鸡豚而四境尽埘苙戎人尚酪乳而部落尽苜蓿观诸庸人之所喜而天下之势可见矣故国之治乱视风俗之淳漓风俗之淳漓视斯民之好尚夫邰以后稷开国其风俗淳然无伪也乃至于后尚鬭使气不肯顺理豪杰者至于把持治吏乡人皆相推畏髙之又习侈善享无丰歉之节日日击鼓聚防靡有厌饫好荡之人得分银尺布则置酒弗计蔬馔召倡优子女弹弦跕躧不辟长老时节游衍女子率冶容妖服占占自见或又好爽快为贤多言习礼送死奢靡拟诸王侯壻奠妇翁至于倾产甚者礼佛饭僧谓有益于死者而于今不易也昏礼争财至相搆讼贫者入赘无异厮仆或又以女易女谓之换亲而腾説是非多至离异父或爱子私为营产身死未寒兄弟鱼肉不荡赀废业不已也呜呼今之闗中犹古之闗中也而今之民俗非古之民俗也然则从而新之岂不由于上作哉
　　过秦论　　　　　　　　　　　　杨愼
