<!-- { "loadSidebar": true } -->
　　治在　京师西南二千六百五十里东至河南阌乡县界三百五里西至秦州清水县界六百三十里南至四川太平县界一千三十里北至榆林边墙一千三百九十六里【按旧志多载广袤若干里盖即合东至西至而成东西相距之里数合南至北至而成南北相距之里数如自阌乡至清水东西合计九百三十五里即广数也自太平至榆林边墙南北合计二千四百二十六里即袤数也读者合观自能知之故不复赘至于府州之境循例似宜先列广袤但如华之蒲城中隔西安属之渭南耀之白水中隔华州属之蒲城绣错之处殊难以不聨属者强计里数也兹亦从畧玩图自明】东南至河南淅川县界六百二十里西南至四川广元县界一千三百八十五里东北至山西河曲县界一千八百六十里西北至庆阳府征寜县界三百二十里领五府十二州七十三县形胜秦四塞之国被山带渭东有闗河西有汉中【史记苏秦传】北有甘泉谷口之固南有泾渭之沃巴汉之饶右陇蜀之山左闗崤之险【荆轲传】秦形胜之国带山河之险悬隔千里持防百万秦得百二焉地形便利其以下兵于诸侯譬犹居高屋之上建瓴水也【高祖本纪】金城千里天府之国【留侯世家】三辅南有江汉北有河渭汧陇以东商雒以西厥田肥饶所谓陆海【东方朔传】东有函谷蒲津西有散闗陇山南有峣山武闗北有萧闗黄河【史记正义】践华为城因河为池【贾谊过秦论】东沟大河南阻高山西采雍梁北卤泾垠【扬子法言】被山带河四塞以为固【汉书娄敬传】左据函谷二崤之阻表以终南太华之山右界褒斜陇首之险带以洪河泾渭之川众流之隈汧涌其西华实之毛则九州之上腴焉防御之阻则天地之隩区焉【班固西都赋】左有崤函重险桃林之塞缀以二华巨灵赑屭高掌逺蹠以流河曲厥迹犹存右有陇坻之隘隔阂华戎岐梁汧雍陈寳鸡鸣在焉于前则终南太一隆屈崔崪隐辚郁律连冈乎嶓冡抱杜含鄠欱沣吐镐于后则高陵平原据渭踞泾澶漫靡迤作镇于近其逺则有九甘泉涸隂沍寒广衍沃野厥田上上实为地之奥区神臯【张衡西京赋】右陇蜀左崤函襟凭终南太华之隂背负清渭浊河之固地方数千里带甲十余万兵强士勇用武之国秦汉所以成帝业也【郭子仪奏议】自万年至于渭南其蔽曰华州其闗曰潼闗自华而北界于栎阳其蔽曰同州其闗曰蒲津自灞而南至于蓝田其蔽曰商州其闗曰武闗自长安至于盩厔其蔽曰洋州其闗曰华阳自武功而西至于好畤其蔽曰坊州自咸阳而西至于奉天其蔽曰邠州由四海之内总而合之以至于闗由闗之内束而防之以至于王都【柳柳州文集】夫秦四塞之国也虽偏镇于西隅而国之形势实为天下雄固帝霸之业也【鸿书】潼闗制全陜之命汉中实楚蜀之冲【朱思本舆地总图説】闗中形胜西自昆仑发脉落于三辅长河自西北而南华岳诸山自西而东防于潼闗水口闗锁之密结搆之巧天下莫并【韩苑洛集】太乙峙其南丰镐出其西华岳镇其东龙首乗其北周环八水襟带三川形胜实甲于天下【顔敏重修藩司公记】
　　西安府【最要】
　　治在布政司西东至华州界一百六十里西至武功县界一百四十五里南至镇安县界一百六十里【正南微西至石泉县界四百三十里　按长安县南境旧説祗以镇安之西北为界故止于一百六十里若微西取子午谷道抵五郎闗虽非坦途亦属封域何可竟置不论故凡系补入而里数悬絶者皆此也玩图可互证】北至耀州界一百七十八里东南至商州界二百里西南至洋县界三百六十里东北取高陵路至蒲城县界二百一十里西北至永寿县界二百里领一十四县
　　形胜荡荡乎八川分流相背而异态【司马相如上林赋】九嶻嶭太一巃嵸南有元灞素浐汤井温谷北有清渭浊泾兰池周曲浸决郑白之渠漕引淮海之粟【潘岳西征赋】凭山河之形势宅田里之上腴【陆宣公奏议】天府惟雍神臯作京当四海之防同在三辅而尤剧【常衮撰孟皥京兆尹制】京兆府挟沣灞据函崤得百二方千里【唐函】终南太乙为天地肺腑之区气之所蟠以森以毓【左第集】
　　长安县【最要】附郭在府治西偏东与咸宁分治西至咸阳县界二十五里南至镇安县界一百六十里正南微西至石泉县界四百三十里北至泾阳县界三十里西南至□县界四十里西北至咸阳县界三十里编户四十九里【按旧志所载疆域里数或治或界纷错互见致有异同兹于府州分域祗列界限而州县専封则先列四至八到与隣邑接壤之里数而后附以四邻距治之里数庶几为界为治一览了然】
　　西至咸阳县治五十里北至泾阳县治七十里西南至鄠县治七十里
　　形胜长安界在旧岐丰之左揽结太乙终南之气夙称神臯陆海【李华然县志序】为雍秦之首邑帝王之故都形胜奥区【梁禹甸县志序】终南峙其前渭流绕其后【县志】
　　咸宁县【最要】附郭在府治东偏东至临潼县界四十五里西与长安分治南至旧县闗镇安县界二百五十里北至高陵县界三十里东南至蓝田县界五十里东北至高陵县界三十五里编户六十六里
　　东至临潼县治五十里东南至蓝田县治九十里东北至高陵县治七十里南至镇安县治三百四十里形胜居防城之左百二名邦实据上游几终南屏渭水带五冈襟三川浐灞左纒滈潏右抱白鹿丰梁护其东鳯栖神禾环其南金銮铜人闗其北千峯拥玉案以遥迎两雁来伭都以近侍代为帝都世称天府【县志】
　　咸阳县【要】治在府西少北五十里东至长安县界二十五里西至兴平县界二十五里南至鄠县界二十里北至泾阳县界三十八里东南至长安县界二十五里西南至盩厔县界三十里东北至泾阳县界四十里西北至醴泉县界四十里编户十里
　　东至长安县治五十里西至兴平县治五十里南至鄠县治五十五里东北至泾阳县治五十里西北至醴泉县治七十里
　　形胜南临渭水北倚九【方舆胜览】左挟崤函右控陇蜀原隰壮丽山川被贯九峙其北渭水流其南【李炳迁县】记渭水临于南山倚于北长安控其东槐里绕其西川原沃野称为秦陆海之最区【县志序】
　　兴平县【要】治在府西一百里东至咸阳县界二十五里西至武功县界四十五里南至盩厔县界二十五里北至醴泉县界三十五里东南至麻纸头咸阳县界三十里西南至薛固邨武功县界四十五里东北至夏家寨咸阳县界三十三里西北至张染邨醴泉县界四十里编户十五里
　　东至咸阳县治五十里西至武功县治九十里北至醴泉县治五十五里东南至鄠县治五十里西南至盩厔县治七十里
　　形胜地势高濶平原雄峙翠吸终南屏倚九幅麓山以在座带渭水而前流掖咸阳于左腋兮跨扶风于右肋引醴泉之秀瑞兮盩厔拱而朝额抗谷口之窈阻兮泾干翼而拱背豁汉中之庭衢开武功之门户【费尚彬兴平县赋】后倚高原前襟渭水元峙其北终南扄其南【府志】北倚高原而峙九南襟丰渭而对终南西由岐鳯以控巴蜀东迎华岳以聨嵩洛风气攸萃古右辅之地也【县志】
　　临潼县【要】治在府东五十里东至渭南县界四十七里西至咸宁县界十五里南至蓝田县界三十五里北至富平县界七十里东南至蓝田县界六十里西南至咸宁县界二十五里东北至蒲城县界九十五里西北至高陵县界三十里编户四十里
　　东至渭南县治八十里西至咸宁县治五十里南至蓝田县治八十五里北至富平县治九十里东北至蒲城县治一百六十里西北至高陵县治五十里形胜骊峯嶻嵲啓其阳渭水潆洄环其朔【南居仁魁楼记】靣眺骊山背阻渭水鸿门控其左灞陵接其右【府志】西接终南南走蓝田北俯渭水东控鸿门盖西京以来称冲要名区云【县志】
　　高陵县【简】治在府东北七十里东至临潼县界十五里西至康桥堡泾阳县界二十里南至苏马堡咸宁县界二十里北至仁村三原县界十里东南至嘴头临潼县界二十里西南至咸宁县界三十五里东北至齐家堡三原县界七里西北至桑园邨三原县界十五里编户十五里
　　东南至临潼县治五十里西南至【长安咸宁】县治七十里西至泾阳县治五十里东北至富平县治五十里西北至三原县治三十五里
　　形胜南临渭水北枕平原清谷跨其左洪波襟其右【府志】泾渭属流于前山原遥峙于后清谷在左洪波在右盖古形胜之区高明之国【吕柟地理志】
　　鄠县【中】治在府西南七十里东至长安县界三十里西至盩厔县界十五里南至终南山二十里【山南靣复属长安县境界】北至咸阳县界三十五里东南至长安县界一百里西南至盩厔县界三十里东北至长安县界三十里西北至兴平县界二十里编户十五里
　　东北至【长安咸宁】县治七十里西至盩厔县治八十里北至咸阳县治五十五里西北至兴平县治五十里形胜靣拱终南背倚渭水沣水绕其东涝水环其西【府志】
　　蓝田县【简】治在府东南九十里东至大龙庙渭南县界一百二十里西至咸宁县界五十里南至郭庵子镇安县界一百四十里北至小金山临潼县界五十里东南至新店铺商州畧七十五里西南至填安县界二百里东北至厚子镇渭南县界五十里西北至新街填咸宁县界四十里编户二十里
　　东南至商州治二百一十里西南至镇安县治二百九十里北至临潼县治八十五里东北至渭南县治一百二十里西北至【长安咸宁】县治九十里
　　形胜峣闗青泥之险为三辅藩蔽【李东抚治商洛碑记】南山秀拔北山雄剑防森然对羣玉【王渥游蓝田诗】南面七盘北背绣岭玉山左峙灞水右环【府志】玉山金岭相接抵渭七盘蓝闗蜀楚要津巨哉其秦之咽喉也【疆圉志】
　　泾阳县【中】治在府西北七十里东至高陵县界二十五里西至醴泉县界三十二里南至咸阳县界十五里北至淳化县界五十里东南至长安县界四十里西南至咸阳县界十五里东北至三原县界十五里西北至淳化县界六十五里编户四十四里
　　东至高陵县治五十里西至醴泉县治九十里南至【长安咸宁】县治七十里西南至咸阳县治五十里东北至三原县治三十里西北至淳化县治九十里
　　形胜东峙唐原西拱仲山泾流绕其南嵳峩镇其北【府志】峩仲耸于北泾水环其南带文川襟西城背丰稔面毕原平畴旷衍村落相连有河渠之饶有岩寨之险【县志】
　　三原县【中】治在府北九十里东至临潼县界四十里西至泾阳县界八里南至泾阳县界八里北至富平县界五十五里【正北偏西至韩家村耀州界五十里旧称北至耀州界四十五里按三原北抵陵前镇又北乃入富平界非耀州界也且耀州南三里即属富平何可越富平而以耀为界旧説盖指正北微西而言】东南至高陵县界二十里西南至泾阳县界八里东北至富平县界三十里西北至淳化县界五十里编户三十里
　　北至耀州治八十里东南至高陵县治三十五里西南至泾阳县治三十里东北至富平县治六十里形胜京兆壮县道通八郡之肯綮【张缙彦减税记】京兆上郡衢通九边吭扼三疆【陈嘉绩并闗税记】南据泾渭之流北倚嶻嶭之山仲山拱于西清水环于东【县志】
