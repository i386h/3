<!-- { "loadSidebar": true } -->
　　绥州夹圁水大理而居文屏山屏其南循山而西为雕山故以雕隂名雕山之巅扶苏冢在焉时有白虹出冢中去冢不五里有泉曰呜咽相传为扶蘓自裁处泉流断续余哀怨声名之呜咽甚称己未夏余较士至绥公事毕州守于君吴堡令李君邀余游徘徊久之感慨系焉于李二君属余记而赋之余应之曰唯唯忆昌黎有言凡物不得其平则鸣然鸣亦各异其或忠能折槛颖不处囊独排羣议抗论朝堂其为鸣也激昂其或才人扼腕思妇关情青衫雨泪红袖吞声其为鸣也凄清又或权佞嫉才忠良去国忧谗畏讥吟骚赋鵩其为鸣也哀蹙又或侠客愁深孤军援絶易水悲歌龙沙饮血其为鸣也悲切而兹泉不然如檐之溜如石之沥无瀑布之可悬无珠之可织荷承露而乍倾雨将歇而犹滴水与石濡石为水蚀噫嘻此其所为呜咽者欤聴之泠泠挹之荥荥若泣者之中哽如歌者之不胜欲鸣不可不鸣不能噫嘻此其所为呜咽者欤方其初授军麾含情未絶牵衣请留以止北辙于时可鸣也而不鸣洎乎祖龙已死奸臣矫符真伪未辨上章理诬于义可鸣也而不鸣即谓父不可违从容引决一言而死以殛谗孽于情可鸣也而不鸣而乃闻命衔悲抚剑饮泣引颈自裁流血成碧鬼歗鹃啼风云变色冩怨臆于清泉激哀音于白石阅万古兮千秋恍闻声而于邑噫嘻此其所为呜咽者欤乃为之歌曰雕山嶻州城南冈峦森秀纷烟岚吁嗟忠孝俱此公子扶蘓与防恬防恬墓道沙飞雪扶蘓塜旁泉呜咽塜上长虹白亘天峡里泉声暗流血泣諌阬儒难悟君一麾北监长城军沙丘片纸仓卒下掣剑呼天天不闻公子既死李斯裂子婴诛髙秦亦灭忠魂哀怨泻鸣湍万古悲肠犹百结泉流触石声淙淙千岩万壑吹隂风飒如寒雨滴梧叶如败壁吟秋蛩碎佩丛铃共凄切珠凌断涧自摧折欲哭不哭时吞声如与三十万人诀我行闻此摧中肠长歌入云思激昂弃絶父子蔑忠孝无道未有如始皇呜呼阿房一炬清渭竭骊山锢泉泉亦泄牧童失火烧其陵惟有此泉流不絶
　　黄金峡赋　　　　　　　　　　　邹溶
　　伊银河之澄景映天汉之灵波托涓涓于嶓滙淼淼于江沱趋东海而朝宗广南国而兴歌方其沧浪未逺漾水既同嘘噏丙吐纳褒龙姚墟之西壻河之东厥有天险鎻钥汉中其地则武康雄镇洋川故州玉符徴瑞珠台环流控秦楚以扼塞据郧襄之上游穆王却西征之辔赤帝纾东顾之忧典午设郡于本末拓跋置邑于岩头山则脉连秦岭势接巴陵行回磅礴雾蔚云蒸骆谷逶迤子午杳防万螺叠翠千髻浮青水则支壑咸容细流罔拒馨椒艳桃柔蒲挺苎灙浅潜深贯规溢矩文川武谷之归逊水亷泉之聚羡澈底之澄清无纎毫之尘缕夫何山势促水流湍束断濑泻重滩疑龙门阙竦而斤削恍虎牙杰峙而防攅讵借丁开匪縁灵擘共工之头触诏应龙以尾画绀峯嶻嶪而摩霄赭嶂嵳峩而碍日悬崖鬬角而屏列絶岸夹流而壁立漏天光于一线云起还遮罣瀑布之千寻烟来如织亭午微射曦晖夜分畧窥蟾魄虽盛伏而隂寒縦晴明而晦黒怒涛风鼓雷不夏而常鸣骇浪汤翻雪非冬而恒积游女心悸于苇航交甫魂销而佩失客星犯斗惊回八月之槎仙令朝天悄度双飞之舄若乃蟠萝虬木宻箐丛芒藤有钩吻缨络竹有防箭筼筜岩桂岭松作济川之舟楫秋兰春蕙韫幽谷之芬芳灵禽构虚捷兽腾荒羣蜼股接而饮涧孤狒唇翻而啸冈色分甝虪角别麢麞豹濡雾以泽文麝防脐而怜香獭数月而肝益熊应时而胆藏鳬鹥唼喋雕鹗翺翔浮鸀鳿于沙渚嗅鷩鵫于山梁忘机狎其鸥鸟定偶羡夫鸳鸯鹦防吉了应空谷之清响鹧鸪杜宇呌落月而悲伤尔其竒鳞异甲潜锦昭妍扬鬐耀溜掉尾滉渊既乘波而奋翅亦吹浪而飞涎鼋晾帬于汭际鲤暴腮于垠前出丙穴而嘉美丽槎头而肥鲜或顺时而偶至或土产之自然复有胚玑孕璜含琛藏璞晶珀敛辉球琳未琢斑瑁元百朋双珏皆希世之竒珍岂凡庸之能索惟是金河之水金水之砂注于碧涧养厥黄芽杨迈浮檀经淘汰而呈彩蔓苔麟趾由披拣而显华百炼斯精鉎镠在镕而成器一经兼教鼎叶吉以传家故以黄金命名与丽水而同夸岂非嫓双南之珍重歴千古以休嘉也哉然而天下之险莫之与齐瓦林羊角大小髙低曰笼曰瓮獭掯蒿溪二十四滩九十余里下如陨石上如升梯不辨南北难指东西屈曲驶逸目神迷假使澹台问渡难不遇蛟而投璧纵令摩诃善没曷敢探珠于睡骊第见冯夷蠲忿而亦威罔象懴嗔而犹勇石尤不恶而自阻封姨虽婉而仍猛天吴震荡以滔滔阳侯淜湃而汹汹诚可藐滟滪而傲瞿塘易人鲊而轻惶恐也矧夫云根浸底不测其深石笋满壑砑成林似盆倾而盎注如鼎沸而瓴淋触激回澜銕维欲絶盘涡迅漩羽芥都沉渔人生长于烟波过此收纶犹必逡巡而股栗商子往来于湖海抵兹停櫂不觉怔忡而戒心吾因思世路崄巇俯鉴崇园之侈人情翻覆应惩况穴之淫君子奉椿蘐之遗体奈何侣蛟龙以相寻故寜居易而白璧慎毋行险于黄金
　　骊山赋　　　　　　　　　　　康乃心
　　瞻皇洲之漠漠兮经帝里之茫茫唯周秦之故苑兮繄唐汉之封疆何防岏之绵亘兮横丰镐以回翔柏青青其似黛兮石砢砢而如霜頫清渭之东流兮约浐灞其西行固祖龙之夀域兮伊文帝之崇冈应星躔于井鬼兮镇岐雍于金皇当山河之两戒兮通云汉于天章昔骊戎之所据兮实晋献之攸荒羌烽火之作戏兮俾宗周以丧亡岂层峦之秀丽兮偏游冶以为臧抑列雍于上国兮或亦都人髙士之所彷徨尔其连峰断岭暮雨朝烟层崖叠嶂花馥草芊岑名金斧水出温泉风鸣林错鸟语石妍平眎长乐之苑逺临杜曲之川左龙首以还顾右桃塞之当前既可觞而可咏亦宜隠而宜仙将褰裳乎竟日欲防杖而流连探遗迹于神母访疑义于李筌冀握机其可授识木火之真传极游目于遐表采灵芝于絶巅何崆峒之浩无轩帝之长年已而赤日将防夕阳欲下搔首中天悲生四野感倩艳兮岩阿寄兴亡于颂雅歘零泪兮沾衣或浩歌而盈把睇□岭之牛羊怆九变之铁马嗟百战兮为雄不侮鳏而凌寡胡诸孙兮继起乃莫庇夫庙社既龙飞于兴庆复燕啄乎华清醉朝阳之第一或并辇而同行陟朝元之髙阁顾绣岭而纵横浴鸳鸯于别殿订牛女之私盟慨人天之防合时泣下夫长生矧其红尘一骑惊荔子之飞来緑树重檐怪雪花之未落缥缈骊宫兮遥闻仙乐苍茫丰市兮近见行人怅曲江其已去开偃月之方新固将经时经嵗以夕以朝宴瑶池而永好逢羣玉以久要妃子海棠欢齐乎金母三郎玉夀比夫王乔孰知恩波方承乎太液戎马忽动于燕山催花羯鼓渊渊坎坎兮挞开劒阁霓裳羽衣翩翩袅袅兮舞破潼关天半峨眉凤辇之匆匆方下云中紫阁鸾车之不还霜殿红妆兮长辞金镜马嵬青草兮遂玉环石瓮于残阳咽汤泉之半湾野草凄迷以长緑宫花寂寞而无顔遡开寳之理乱知帝位之维艰茍慎终其如始奚难辨乎忠奸岂兹山兮亡国实不戒夫防顽徒叩头兮泣諌空流恨以潺湲步林椒兮太息毎惆怅夫云鬟聊上下兮千古托规讽于行间乱曰于戏哉雄连两华壮坤舆兮秀接终南丽黄居兮吐纳风云元始墟兮祈灵太乙授鸿书兮烽台绣岭禾黍余兮周道唐宫怨樵渔兮亿万斯年御世膺图夕阳流水顾此嵯峨尚取鉴于古初兮









　　陜西通志巻八十九
<史部,地理类,都会郡县之属,陕西通志>
　　钦定四库全书
　　陜西通志巻九十
　　艺文六【颂　赞　箴　铭】
　　甘泉宫颂　　　　　　　　　　【汉】王褒
　　甘泉山天下显敞之名处也前接大荆后临北极左抚仁乡右望素域其宫室也仍嶻嶭而为观攘抗岸以为阶壅波澜而鳞坻驰道列以逶迤览余阁之靡丽觉堂殿之巍巍径落莫以差错编玳瑁之文防镂螭龙以造牖采云气以为神星罗于题鄂虹蜺往往而绕榱缦倐忽其无垠意能了之者谁窃想圣主之优防时娱神而欵纵坐凤皇之堂听和鸾之弄临麒麟之域验符瑞之贡咏中和之歌读太平之颂
　　司校尉犍为杨世颂　　　　　　王升
　　惟坤灵定位川泽攸同泽有所注川有所通斜谷之川其泽南隆八域所达益域为充髙祖受命兴于汉中道由子午由散入秦建定帝位以汉抵焉后以子午涂路澁难更随围谷复通当先凡此四道垓鬲屯艰至于永平其有四年诏书开涂凿通石门中遭元并西裔虐残桥梁断絶子谷复循上则悬峻窟曲深巅下则入窅硕写输开平阿源泥常防鲜晏水石相距利磨确曙临危抢砀履尾心寒空兴轻骑遮碍弗前恶虫□狩虵蛭毒防未秋截霜稼苖春残终年不登匮餧之患卑者楚恶尊者弗安愁苦之叹焉可具言于是明知故司校尉犍爲武阳杨君厥字孟文深执忠伉数上奏请有司议驳君遂执争百僚咸从帝用是听废子由斯得其度经功饬尔要敞而晏平清凉调和烝民乂寜至建和二年仲冬上旬汉中太守犍为武阳王升字稚纪涉歴山道推序本原嘉君明智美其仁贤勒石颂德以明厥勲其辞曰君德眀眀炳焕弥光刻过拾遗厉清八荒奉魁承杓绥亿衙疆春宣灵雪秋败苦霜无偏荡荡贞雅以方寜静烝庻政与干刚辅主匡君修礼有常咸晓地理知世纪纲言必忠义匪石厥章恢大节谠而益眀探往卓令谋合朝情醳艰自安有勲有荣禹凿龙门君其继踪上顺升极下达川潼自南自北四海攸通君子安乐士庶悦雍商人咸熙农夫永同春秋记异余亦纪功垂深亿载世世叹诵又曰明哉仁知豫识难易原度天道安危所系勤勤竭诚荣名休丽
　　京兆樊惠渠颂【并序】　　　　　　　蔡邕
　　洪范八政一曰食周礼九职一曰农有生之本于是乎出货殖财用于是乎在九土上沃为大田多稔然而地有埆塉川有垫下溉灌之便行趋不至明哲君子创业农事因高卑之宜驱自行之势以尽水利而富国饶人自古有焉若夫西门起邺郑国行秦李氷在蜀信臣治穰皆此道也阳陵县东其地衍隩土气辛螫嘉谷不植草莱焦枯而泾水长流漑灌维首编戸齐氓庸力不供牧人之吏谋不假给盖常兴役犹不克成光和五年京兆尹樊君讳陵字德云勤恤人隐悉心政事茍有可以惠斯人者无闻而不行焉遂谘之郡吏申于政府佥以为因其所利之事者不可已者也乃命方畧大吏麴遂令伍琼揣度计虑揆程经用以事上闻付在三府司农遂取财于豪富借力于黎元树柱累石委薪积土基跂工坚体势强壮折湍流欵旷陂会之于新渠防水门通窬渎洒之于畞畞清流浸润泥潦浮游昔日卤田化为甘壤稉黍稼穑之所入不可胜筭农民熙怡悦豫相与讴谈疆畔斐然成章谓之樊惠渠云其歌曰
　　我有长流莫或遏之我有沟浍莫或达之田畴斥卤莫修莫厘饥馑困悴莫恤莫思乃有樊君作人父母立我亩黄潦膏凝多稼茂止惠乃无疆如何勿喜我壤既营我疆斯成泯泯我人旣富且盈为酒为酿蒸彼祖灵贻福惠君寿考且寜
　　温泉颂　　　　　　　　　　【北魏】元苌
