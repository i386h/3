<!-- { "loadSidebar": true } -->
　　阎仲实字光甫陇州人成化己丑进士为考功随材量用鉴别精当公论倚以为重迁河南副使歳凶人相食遍厯所部存省赈贷全活甚众弟仲宇字泰甫成化乙未进士授盐山知县累迁山东副使分理临清时有妖僧惑众仲宇擒之寘于法厯陞右副都御史巡抚湖广时洞庭襄汉间剧贼充斥苗蛮梗化仲宇先后设谋擒之陞兵部尚书仲宇资性端重敷奏明切为政尚寛和不喜更张故所在称治【贾志】
　　张晓字光曙三原人成化己丑进士知襄垣县多善政召拜监察御史上书论万贵妃事同列读其辞皆缩舌上笞而释之寻为湖广佥事施州乱全省震动诸僚皆莫敢往晓请行曰此可以义动至则宣朝廷威徳乱者感服陞河南副使时河决为患晓奉命督役导河几千里俾复故道工竣晋按察使陈州有告殴死少年者三年莫能决晓阅尸惊曰安有少年缺其齿乎讯之果捕得少年其尸乃一乞妪也事遂白寻以忧归【马志】
　　张抚字世安宝鸡人成化己丑进士授刑部主事性刚决不畏彊御都督王义刘宁广宁侯刘铨山西镇守太监石岩各有罪众莫敢决抚立讯决之浙江副使张蕙罪恶彰闻使者莫敢言抚治之遂服罪进四川按察副使蜀大饥捐俸易米赈之民赖不莩陞湖广按察使楚多积盗抚出俸金捕之盗由是息寻晋刑部侍郎明年乞归抚精于吏事所在以严明称【贾志】
　　郝滋字洪济髙陵人成化辛夘举人授中牟令守亷奉公兴利除害不逾年境内大治有水患歳常淹没民田滋筑堤十八里植栁衞堤复得闲田千顷民甚利之明年秋螟螣害禾滋祭于汉鲁恭祠次日虫皆殒擢均州守卒【刘时兰撰墓志】
　　王辅字良弼同州人成化壬辰进士知长垣县时值荒后民逋三年赋监司督之急辅从容毕办民不知苦邑东北洼下每秋雨潦万顷俱壑辅凿渠疏之尽为良田征为御史出按四川贪奸敛迹素性负气寻谪郧阳府同知罢归【同州志】
　　张继字述之凤翔人成化戊戌进士以戸部郎中出知顺徳府凡事务存大体持法平恕而人自不寃时歳旱引躬自责即雨境内多渠地髙水下制桔橰以济旱又敎民植桑蚕事大兴有盗刼钜鹿捕官执齐民顾招等十三人皆诬服继按得情皆释之既获真盗人称神明时有戚里占民田辨者辄殴死抚按檄继往勘继以地还之民贵戚悚息【贾志】
　　韩绍宗字裕后朝邑人成化戊戌进士授刑部主事部有大狱尚书辄付之张文安伯者勲戚也族人奏其不法绍宗当讯辄置之律御史柯忠巡按直劾都指挥王章章故横且多内授亦奏柯诏绍宗往勘章以守备体谒道中绍宗曰章犯人何得先谒勘官杖之途比勘果如柯劾章免官大同镇守太监石岩巡抚许进互奏劾诏绍宗往获石十大罪而许无瑕狱成石奏绍宗党文职差官改勘而绍宗卒非党治戊申京师大水米价腾翔绍宗乞应粮俸者预支三月价可平诏从之东厰锦衣之狱皆付刑部有所枉不敢辨绍宗送狱堂审尚书曰此狱自厰衞来耶绍宗进曰大人苐当视情法如何勿问所从来听者耸然陞福建副使有屠执强市肉者以告盖镇守陈太监舍人也绍宗捕其党陈曰若等不知新韩副使乎皆械送之而抵罪尝受御史委同右布政分濬双门河未两月所治河皆考绩遂署司事兼海道时海寇王某聚众刼海上曰韩公不去我辈不生于是以千金赂镇守镇守即奏罢绍宗官绍宗居官守法毫发不可动所至率纲纪其大者其余不劳而正所立伟然【泾野集】
　　王坪字信之商州人成化中进士厯凤阳知府时歳凶斗米千钱坪多方赈济全活甚众调南阳法令严明俸给外一钱不取弟墱字器之官地曹主政为人尚节气笃故旧时称二难【商州志】
　　宋徳岐山人成化中进士由温县令厯浙江道御史四川副使法度严明宅心仁恕更能以清介自守至作令定温巩之田巡方洗焚死之寃持宪靖王刚之乱尤宦绩表著者又同里罗佑以贡生尹宁阳亦有亷声【贾志】
　　张雄王马祥皆同州人成化时进士并官主政雄刑部戸部祥工部雄素贫在部能砺节执法比卒也家无担石有干济才陞郎中总理粮务出纳精覈人不能欺亦不敢挠以私祥始任都水督漕运挑直河五道筑堤三百里漕艘赖之调营缮司清厘匠役陞虞衡郎中监遵化铁冶剔弊恤工终山左盐运使【同州志】
　　邵锦商州人成化中举人知鸡泽县修法度尚寛和损益因俗民不知扰值流贼乱锦砺人心固守一方赖为保障【姓谱】
　　谢文字显道金州人成化戊戌进士为御史巡方所至剔弊纠奸不避贵近后知河间折狱赈饥恵义两尽终山东参政【马志】
　　王章字廷宪肤施人成化中进士任大理寺副鞫谳平允以同官逮罪谪同知髙唐州涖政刚果陞知州卒同县髙俊以举人同知汾州刚方明断九年考绩民遮留不得行又任三年以病归【延安府志】
　　于寛字克咸宁人成化中举人事继母以孝闻在太学时友人任良病没良妻鬻二女归葬寛为赎还率砺同志捐赀归其丧后知巩县积谷救荒筑隄障水擢守邓州筑城御盗有功邓人尸祝【贾志】
　　张瓒字廷奎中部人成化中举人知睂州陈案积狱数日而判卒于官贫不能敛直指倡有司赙之始归曾孙志久知什邡亦有绩【贾志】
　　解经醴泉人成化庚子举人治中令邯郸性俭素自奉甚薄朔望谒文庙进诸生讲释经义课试严明贫民有累年负租税者与约次第输之不刑一人凡徭役躬自签轻重适宜政平讼理狱无系囚【畿辅志】
　　陈梁字伯栋泾阳人成化间举人任浑源知州时以南人充大同军役不习水土多死者梁条上其事请以本土衞所军代之报可陞赣州同知有巨贼数万剽掠郡县梁以计诱执百余人乃遣人分谕诸贼使解散贼党悉平城南漳江人多病涉梁作石桥人便之称为陈公桥【贾志】
　　韩福字徳府西安前卫人父铎天顺己夘举人知茂州有声福登成化辛丑进士厯滑县章丘令廉威并着擢御史敢言国家利弊出守大名民不知吏道不拾遗奏课第一累迁戸部左侍郎因忤宦瑾谢职归【马志】
　　刘玑字用齐咸宁人成化辛丑进士初任曲沃令陞瑞州知府家食尝不给公服外无余衣时新昌盗起玑入贼巢面谕贼见玑皆罗拜听命立时解散后厯迁至戸部尚书【贾志】
　　屈直字道伸华阴人成化甲辰进士初直未第时值歳饥絶粮谒推官乞赈推官日三邀直防食曰吾所讯囚二人者将论边戍数邀子来彼必求援吾释之必厚谢子直曰赈可赂不可推官叹服授刑部主事部狱卒厚索囚贿不如意辄杀之直根治得状白尚书论如法锦衣奸人依凭权势郡县赋至辄诱解人代纳号揽头解人多破产事觉白尚书按治及逮击揽头权势人果邀夺之直入朝言于锦衣曰锦衣朝廷法官乃不容刑官守法耶明日揽头至俱抵罪直厯刑部三司几十年权贵惮之陞重庆知府府有妖掷砖石毁房舍又时有火灾直告于城隍妖火遂息夏旱祷于元武山有白云如盖往返随之大雨如注歳大熟陞浙江按察使巨珰至浙怙势作威欲三司跪谒直率众不屈珰怒甚直从容言我辈见怒当何罪珰即改容揖众入坐陞太仆卿太仆掌马利近幸沿为奇货揽纳请托直力禁之乃共谮于刘瑾瑾察得其情诸谮不行迁操江都御史复改督漕运以运船稽迟置簿给付运官日记所运水程及阻风守浅时日以备考核其法至今用之瑾既败某御史倡言直为瑾乡人数数迁转宜罢遂致仕直毅而有谋刚而不虐才敏而力足以行之故所至有声与人言侃侃无隠亦以此得罪【苑洛集】受善字我虚直曾孙万厯乙酉举人知晋州恵义著绩擢真定同知司储上谷以才干劳勚见称【贾志】
　　亢时霖蓝田人成化丙午乡试任长子敎谕陞庐山令时天全叛逆逐县官掠居民人为霖危之霖至开谕招抚患遂息又募勇士杀其同类之难制者庐山立祠祀之【蓝田志】
　　谷赈咸阳人成化丙午举人知巴县以廉介自矢卒之日同官入视其家图书数巻而已【四川总志】
　　刘聪字达夫中部人性刚明果断登成化丁未进士累擢彰徳知府翦除豪强属县肃然宗室有风七儿者日至府需索无已聪疏其不法自是敛迹厯左佥都御史巡抚保定皆有异绩长子佐登进士官戸部主事季子倌举嘉靖乡试知闻喜石州皆以清白强干世其家璋字尚徳聪弟正徳庚午举人授南和令时河渠久湮璋修复灌道民沾其利邑十七社十社土著余七社以处晋民奉例垦荒不税于是民有新旧田有多寡税有盈缩璋躬履丘亩使田租相证民卒归业陞知霸州人多豪侠剽悍璋惩一二魁黠境内肃然城傍九河故道歳十九潦盗贼频兴璋平役薄征水不为灾盗贼衰息致仕归璋曾孙□万厯时举明经亦笃行君子也【延安府志】
　　马通字致逺同州人年十二补州庠生入太学成化中铨博野丞持已廉平不私受一牍尝摄束鹿篆判断明敏人颂神明陞知本县束鹿人复留不欲还两县诣阙争之冢宰以成命谕遣始已博野凡旧政不便民者次第除之邑用大治忧归服阕补繁峙繁峙素逋赋士不知学通勤劝课选社师训民间子弟俗为一变赋亦毕输防大水没禾他邑承风减报通独报全灾邑人感悦俄病卒囊无余物【贾志】
　　雷爵朝邑人成化中举人初知清苑厯守祁州廉谨自持大学士杨一清见之讶曰若非知清苑守祁州者耶厯闻子名今老矣有大名善地特以待子为优游桑榆地遂授大名府同知至大名直廉如初行部肃然匹马果蔬自给【贾志】
　　樊资字文质朝邑人成化中任荣县典史歳饥出俸赈之人赖以生羣盗啸起资督缮城池屹然保障仍单骑往谕之羣盗感其恩信立即解散【马志】
　　尚达字兼善同州人贡士治初任岳阳令政尚慈爱县有涧水为民患达开渠溉田歳旱出粟救济【岳阳碑记】
　　李鸿干州人治已酉举人正徳六年知深州适霸州贼起纵横河北鸿率众登城分僚属守四门躬自提督往来廵眺贼知不可克乃引去一郡获全兴学校抚流移百事修举百姓徳之【畿辅志】
　　郭桂字时芳咸宁人治庚戌进士知安丘王某者邑中大豪也令至辄啖以利既乃格制之桂莅任使人啖之如昔桂发其事论杀之有父讼其子盗金者桂知其后母也谓翁曰亟归金在若媪衣笥中归果得之父子如初后判湖州储运先期辄办迁泰州知州州多积蠧有巨恶号三虎桂至发其奸事毙之逺近肃然转镇江同知摄郡事决狱若神迁平阳藩邸素为盗薮桂至后宗室咸畏其威盗贼逺遁寻擢参政卒【贾志】
　　王锦字在中醴泉人治庚戌进士初任襄垣令陞蓬州知州秉公执法请托不行馈遗一无所受时以刚明称【四川通志】后陞山东佥事兵备莱州制御盗贼绰有方畧正徳闲致仕【醴泉志】
　　姜实蒲城人治庚戌进士授曲沃知县以廉能擢御史巡盐河东值歳饥赈活万计巡长芦兼理河道凡权贵夹带商货及站盐红船一切革之盐法流行陞湖广佥事期年黜不职官十八人墨吏望风解绶生平寡言笑刚正不挠事亲尤以孝称【马志】
　　张宪字廷式泾阳人治壬子举人谨言慎行为学者轨范以笃孝闻授绛州学正所造士多成立陞登封知县有霸州巨贼数万攻城宪招降被掳男女百余人斩首五十余级事闻赐勅劳之陞顺天府通判卒官【贾志】
