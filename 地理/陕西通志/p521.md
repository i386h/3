<!-- { "loadSidebar": true } -->
　　法诚终南山悟真寺僧万年人事沙门僧和为师和亦乡族之所推奉尝有人欲害和夜诣门见房内猛火腾焰升帐遂即追悔诚奉佩训勗常诵法华梦感普贤劝书大教既寤即重防工匠令书八部般若香台宝轴庄严成就又于寺南横岭造华严堂凿山堙壍列栋连甍前对重峦右临斜谷吐纳云烟实奇观也文馆学士张孝静善书翰诚请写藏经斋洁勤奉大致感应灵禽异兽驯扰精庐贞观十四年忽谓侍者曰诸行无常法缘有竭九品往生斯言验矣言毕口光烛于楹奄然而化【髙僧传】
　　防通万年人少欣俭素苦节戒行终始不渝投豹林谷潜隠诵法华经至药玉品便欣厌舍私积柴木誓必行之以贞观末年静夜林中积薪为窟诵至药王便令下火风惊焰发烟火俱盛卓尔跏坐声诵如故寻西南有白光流入火聚身方偃仆至晓身火俱灭乃收其骨为起塔铭【髙僧传】
　　慧圆唐贞观三年杖锡来山阳之天竺山造云盖寺栖止説法道成坐脱百年后人见于终南山曰余天竺山慧圆师也匡庐恵逺异世异地今同居此【释氏丛话】
　　法顺姓杜氏万年人为隋文帝所重月给俸供之有病者对之危坐少顷即愈生而聋者与言即聪哑者与语即能言狂颠者使人领住向之禅定少选即拜谢而去又尝临溪侍者惧不可济顺率同渉水即断流其神迹类此太宗素敬之尝引入宫禁妃主戚里诸贵奉之如生佛集华严法界观门弟子智严尊者传其教【续文献通考】
　　慧融字圆照姓张氏南阳人幼而精进落髪后奉勅入京住普光寺时游终南山逢雪深厚不能上忽有一虎弭耳俯伏慧融知其意乃乗之虎遂负融而上常有双鸟于山林中前行引路永徽初迁神本寺寺僧望慧融房舍上五色光起及于山中见慧融纵火焚身肌骨总销唯心不烂【髙僧传】
　　静之姓赵髙陵人性乐出家随父任蜀父亡乃回心剃剪贞观初隠彭门山光化寺又入灵岩山利州道禅师请入剑阁小时鼻塞百方无验有僧令诵般若多心经万遍恰至五千肉便落后遇疾苦依前得瘥乃撰诸家观门为一巻要约精最后学重之显庆三年召入西明别立禅府利州本寺柱树忽凋胡桃自拔佛殿无故北面仰地徳动幽灵若此显庆五年终于西明【续髙僧传】
　　沙门奘俗姓陈偃师人少有操行贞观三年因疾挺志往五天竺国凡经十七岁至贞观十九年二月十五日方到长安足所亲践者一百一十一国探求佛法咸究根源凡得经论六百五十七部佛舍利并佛像等甚多京城士女迎之填城溢郭时太宗在东都乃留所得经像于福寺有瑞气徘徊像上移晷乃灭遂诣驾朝谒太宗谓之曰法师行后造福寺其处虽小禅院虚静可为翻译之所太宗御制圣教序髙宗时为太子又作述圣记并勒于碑麟徳中终于坊州玉华寺奘撰西域记十二巻见行于代著作郎敬播为之序【大唐新语】
　　道宣姓钱丹徒人弱冠出家専精克念晦迹终南所居号为白泉寺隋末迁丰徳寺贞观中隠沁部云室山干封二年十月安坐而化【贾志】
　　法琳唐武徳中终南山宣律修持戒律时有法琳道人饮酒食肉不择交游至有妻子律师在城内法琳过之律师不礼焉或谓律师曰彼菩萨地位非师所知律师乃改观后法琳醉造律师直坐其牀吐于床下律师不敢嫌法琳手取功徳钱纳之袖中沽酒市肉钱尽复取律师见即与之后唐髙祖听道士言将灭佛法法琳与诸道士竞论道士慙服佛法得全琳之力也【感通记】
　　窥基字洪道姓尉迟长安人年十七奉勅为奘弟子始住广福寺寻奉勅选聪慧颖脱者入大慈恩寺躬事奘师学诸佛法常造玉文殊像及金写大般若经皆获瑞应永淳二年卒于慈恩寺翻经院【贾志】
　　洪昉本京兆人幼而出家遂证道果志在禅寂亦以讲经为事尝为鬼王授八闗斋戒帝释讲大槃经言辞典畅备宣宗防时则天在位命征昉至大申供养数月则天谓昉曰师遂无一言教弟子乎昉言曰惟愿陛下无多杀戮大损果报则天信受之昉年过下夀卒于陜中【纪闻録】
　　万回阌乡人姓张氏兄戍安西絶音问父母日涕泣回朝往夕返农抵安西万余里以万里而回故名万回后则天召语事多验临终大呼遣求本乡河水弟子徬徨失措回曰堂前是河水便于堦下掘井忽然河水涌出饮竟而终塔今在香积寺【咸宁县志】
　　僧伽大师西域人姓何氏龙朔中至泗州临淮县建寺化行江表景龙二年中宗遣使迎师入内道塲尊为国师寻出居荐福寺京畿无雨师将瓶水泛洒俄顷隂云骤至甘雨大降中宗大喜诏赐所脩寺额为普光王寺御笔亲书至四年三月二日端坐而终中宗令于荐福寺起塔漆身供养俄而大风歘起臭气遍满中宗问曰是何祥也近臣奏曰僧伽大师化缘在临淮恐是欲归彼处故现此变中宗黙然心许顷刻之间奇香郁烈即送至临淮起塔供养【纪闻録】
　　仪光禅师本唐室之族也父琅琊王与越王起兵伐天后不克而死师方襁褓乳母抱而逃后数岁天后闻琅琊王有子购之急乳母将至岐山界中具告本末因与流涕而诀乳母既去师莫知所之遇一老僧独行呼师曰小子汝身家破灭将何所适又曰出家闲旷且无忧畏汝欲之乎因擕至桑隂下削髪又出袈裟令服之将行指东北有伽蓝汝诣彼谒寺主云我使尔为其弟子言毕老僧已亡师如言趋寺寺主骇其所以因留之向十年遇唐室中兴求琅琊王后因出诣岐州李使君师从父也见之悲喜奏是琅琊王子命至京引见慰问赏赐优给复以为王师不愿中宗降勅令广领徒众寻山置兰若禅师性好终南山居于兴法寺又于诸谷口造禅庵兰若凡数处或入山数十里从者僧俗尝数千人禅师既证道果常先言将来事是以人益归之开元二十三年终遗命于少陵原南面凿原为室而封之所封之处遂建天宝寺弟子辈留而守之【纪闻録】
　　普寂义福神秀弟子【按神秀姓李氏师忍天下谓之北宗】并为时人所重普寂姓冯氏蒲州人神秀奇之尽以其道授焉元十三年勅普寂于都城居止二十七年终于都城兴唐寺及葬倾城哭送闾里为空义福姓姜氏铜鞮人初止蓝田化感寺处方丈之室二十余年未尝出宇外后京城慈恩寺神秀禅门之杰未尝聚徒堂至普寂始于都城传教二十余年人皆仰之【旧唐书方伎传】
　　无畏三藏天竺人初自天竺至所司引谒宗谓曰师来欲何方休息耶三藏进曰臣在天竺时尝闻大唐西明寺宣律师持律第一愿往依止宗可之宣律禁戒坚苦焚脩精洁三藏饮酒食肉言行麤易往往乘醉喧竞秽汚茵席宣律颇不能甘忽中夜宣律扪虱将投于地三藏半醉连声呼曰律师律师扑死佛子耶宣律知为异人整衣作礼师事焉【天传信记】
　　龙血禅师唐元间自蜀之洋卓锡于祈子山西麓创寺説法醴泉涌出传有龙化老人听讲入定后遗蜕竪塔藏之【洋县志】
　　法秀居京师游于咸镐之间以劝率众缘多成善务后不知所终【贾志】
　　不空本北天竺婆罗门族幼随叔父观光东国天宝五载终夏愆阳诏令祈雨空奏立孔雀王坛未三日雨已浃洽帝大悦一日大风卒起诏空禳止请银瓶一枚作法加持须防戢静赐号曰智藏至徳初銮驾在灵武凤翔空常密奉表起居肃宗亦密遣使者求秘密法洎收京反正之日事如所料代宗即位恩渥弥厚永泰中沐浴倚卧而寂茶毘火灭收舍利数百粒其顶骨不燃中有舍利一颗半隠半现勅于本院别起塔焉【贾志】
　　太白山有胡僧不知几百岁眉长数寸身不制缯帛衣以草叶恒持楞伽经云壁逈絶人迹罕到尝东峰有鬬虎弱者将死僧杖而解之西湫有毒龙乆而为患僧器而贮之商山赵叟采茯苓深入太白尝值此僧【岑嘉州集】
　　南岳懐让杜禅师金州人尝诣曹溪防六祖忽然有悟后居般若寺闻沙门道一常习坐禅师往庵前磨甎云欲作镜一曰磨甎岂得成镜师曰坐禅岂得作佛一遂求教天宝三年圆寂谥大慧禅师【续文献通考】
　　抱玉师以道行闻居长安中师而事者千数每夕独处一室阖戸撤烛尝有僧于门隙视之见有庆云自口中出后年九十卒时方大暑而其尸无萎败唐宰相第五琦与师善及卒来治丧将以香乳灌其口已而祥光自口出晃然四照或曰佛有庆云祥光今抱玉师有之真佛矣【宣室志】
　　纯陀大厯三年三月万年县镇国寺有胡僧纯陀自言六百载遣弟子持衣鉢传奉皇帝帝遣中书以紫衣赐之【续文献通考】
　　法照生于洋县之释子山游南岳师长老承逺得法而归居北山岩石下日夜精意念阿弥陀佛每念佛尝有化佛空中显见声不加大闻于长安代宗遣使者以礼迎禁中赐号徳宗问曰佛留下法众生归依何门法照答曰诸佛在心头迷人向外求内懐无价宝不识一生休帝大悦【洋县志】
　　京兆兴善寺惟寛祝禅师信安人白居易尝问禅师何以説法师曰无上菩提者被于身为律説于口为法行于心为禅其致一也元和十二年示寂谥大彻禅师【续文献通考】
　　神凑蓝田人具戒于南岳希操防禅于钟陵大寂大厯八年诏配江州兴果寺从僧望移东林寺元和十二年卒师自兴果讫东林一盂斋一榻居衣麻寝菅如坐七宝檀施来无虚月尽归寺藏与大众共之目前无长物礼佛四十九年凡十二时未尝阙一门人道达等封坟建塔白居易为铭【豫章书】
　　惟则长孙禅师京兆人居天台山佛窟岩嗣忠禅师法尝曰圣人如影百姓如梦孰为死生元和中示寂【续文献通考】
　　懐晖漳州谢氏子初受业于同安正寂院宣宗诏往京兆章敬寺传灯録载有自性光明不与一切和合等语元和十三年示灭【福建通志】
　　束草师长安平康坊菩提寺有僧不言姓名常负束藁坐卧于寺西廊下不肯住院经数年寺纲维或劝其住房曰尔厌我耶其夕遂以束藁焚身至明唯灰烬耳无血防之臭众方知为异人遂塑灰为僧于佛殿上世号为束草师【酉阳杂俎】
　　素和尚长安兴善寺僧不出院转法华经三万七千部夜尝有狼子听经斋时有鸟鹊就案取食【酉阳杂俎】
　　佛陀禅师居凤翔府法门寺常持一串数珠念三种名号一释迦二元和三佛陀自余是甚麽椀跶丘乃过一珠终而复始事迹异常人莫能测【指月録】
　　兴元西墅有兰若上座僧常饮酒食肉羣辈皆效焉一旦多作大餠招羣徒入尸陀林以餠裹腐尸肉而食数啖不已众僧掩面走上座曰汝等能食此肉方可食肉自此缁徒精进【云溪友议】
　　有佛陀萨者其籍编于岐阳法门寺尝独行岐陇间衣黄持锡貌类童騃好扬言于衢中或诟辱羣僧僧皆怒焉其资膳裘纻俱乞于里人里人怜其愚厚与衣食以故资用独饶于羣僧陀萨亦转均于里中穷饿者焉成五年夏六月陀萨召里中民告曰我今夕死矣汝为我塔瘗其尸果端坐而卒于是里中之人建塔于岐阳之西冈上漆其尸而瘗焉【宣室志】
