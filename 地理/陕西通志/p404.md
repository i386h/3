<!-- { "loadSidebar": true } -->
　　马亨字大用邢州南和人亨从世祖征云南留为京兆课所长官京兆藩邸分地也亨以寛简治之不事掊克凡五年民安而课裕中统元年迁陜西转运使时阿蓝答儿等叛亨与廉希宪商挺合谋诛刘太平等悉定闗辅寻建行省命亨兼陜西行省左右司郎中时兴元蓄粮五万石欲转饷大安军计佣直万缗众推亨往时丁内艰以摄省府事强起之至则以兵官丁产均其役不阅月而事集无劳民伤财之叹四年迁陜西五路廉访都转运使【元史本传】
　　田季字策卿京兆人至元初为金洋观察副使应事合程度吏民畏怀抚慰校卒尤加恩厚【马志】
　　姚燧字端甫洛阳人至元七年为秦王府文学未几授奉议大夫兼提举陜西等路学校十七年除陜西汉中道提刑按察司副使録囚延安逮系诖误皆纵释之人服其明决【元史本传】
　　畅师文字纯甫南阳人至元二十四年迁陜西汉中道巡行劝农副使置义仓教民种艺法改佥陜西汉中道提刑按察司事时更提刑按察司为肃政廉访司就佥本道肃政廉访司事黜奸举才咸服其公大德二年入为国子司业七年出为陜西行中书省理问官决滞狱不少阿徇【元史本传】
　　赛音布哈大德间为兴元路劝农使夙兴视事日晏忘归祁寒暑雨不少休暇黜刻薄之吏严侵扰之罚德惠沦洽任满归民攀辕泣留为立去思碑【贾志】
　　明
　　陈观字廷賔莆田人明初举遗逸擢陜西参政陜产金归时儿孙从容问金矿何状观惊曰吾待罪藩僚幸无遗汝曹戍籍足矣况金是问哉及卒妻子贫甚【福建通志】
　　吴印盂县人为钟山寺僧太祖竒之为蓄发授室以为山东布政久之徙陜西【名山藏】印才识卓异旬宣称之后久任不还子孙因家焉【马志　按印初任山东布政马志谓印以寺僧郎补陜西布政误】
　　师逵字九达山东东阿人自国子生擢御史陞陜西按察使旬日间决淹狱千余人以丁忧去官【名山藏】
　　王英江南昆山人贡生任监察御史陞陜西按察使以简静为治不事苛察【贾志】
　　吴福浙江鄞县人进士厯官礼部员外郎陞参政先是宁夏盐池禁严民有一斗粟易盐三两者福奏许民纳盐课官为量给民甚便焉汉中牛山草窃出没福遣吏诡为樵夫持招檄抵其巢谕以祸福渠魁与胁从语曰吴公素称长者必不欺我归复业者三千余人【马志】
　　何广字公逺华亭人以明经累迁陜西按察副使精于律例时变乱成法者当大辟法家因仍凡政令改易辄以附议广叹曰若是则大辟者接踵矣此但为改律令者言也学士解缙闻而善之【江南通志】
　　陈智字孟机湖广咸宁人永乐丙戌进士擢陜西按察使翦猾理滞囹圄为空闗中饥岷州有造寺之役智疏止之【湖广通志】
　　王暹字景阳进士浙江会稽人厯官陜西按察司副使专督粮饷陞右布政使综理繁剧庶务毕举奉勅劝济得米一百五十余万石嵗用居额赋之一公私赖以交济丁母忧去任吏民请留遣官邀诸途夺情复任九载秩满应迁朝论难其代仍俾守原职以慰陜民【贾志】
　　谢孚字以诚当涂人永乐丙戌进士除御史陞陜西副使所在有声中贵有事经咸阳所至望尘迎谒孚独长揖不少屈不终事而罢遂致仕归【江南通志】
　　陈正伦江西吉水人永乐进士累迁陜西按察使豪猾敛迹不敢以故智自逞杨文贞最重之称为畏友【西江人物志】
　　刘韶浙江余姚人进士授陜西左参政先是陜有逋赋积嵗不能输有司峻刑督之韶至慨然曰民困故不能输又峻刑督之耶与其僚分行郡县缓期劝诱之民皆感激假贷争输恐后陜不产碙砂而嵗有课额窘不能偿咸至破家韶奏罢之洪渠水溢为民患韶设法置堰民赖以安【马志】
　　邓棨字孟扩江西南城人永乐中进士以荐陞陜西按察使居陜十年不携家人子弟嵗满当诣京师吏民父老涕泣攀赠【名山藏】
　　陈琰江南州人任陜西左参政【马志】时秦府有羊三千寄牧民间每嵗征羔千余不胜其扰琰至上疏言秦府有军校牧地宜自牧供用不宜扰民朝廷从之【雍大记】
　　夏希纯名宁以字行江西丰城人永乐进士歴陞陜西右参政振纲纪恤民隐调度边饷覈断民田皆井然有法【西江人物志】
　　年富字大有怀逺人永乐中举人英宗初陞陜西右参政荐都指挥马麟李荣可属兵事为陜人上疏乞罢织驼毼之役皆得施行富峻厉敢为人号阎王时三边士马众盛供费浩繁民苦转输豪猾因縁为奸利廷推富总理边储富至酌逺近定征科钩考出入豪猾亡所为奸正统九年陞河南右布政【名山藏】巡歴郡邑察民隐革奸兴学劝农尤嫉赃吏【雍大记　按世法録富本姓严籍讹为年】
　　汤性方字行素广东花县人举永乐甲午乡荐正统初阿台多尔济勒巴数为边患上命兵部尚书王骥行边以性方才畧可用迁陜西行军副使从骥及侍郎柴车佥都罗亨信等御敌塞外调度有方每遇功赏必覆騐而后行无冒滥者以亲老吿归【广东通志】
　　林时字学敏莆田人永乐进士厯陜西按察佥事宁夏甘凉地寒少布嵗发鳯延等府粟以饷卒时奏听民与卒自相对输大布一端抵粟一斛中布三端抵二斛至今便之【福建通志】
　　尹镗浙江平阳人举人永乐中陞陜西按察副使值闗中旱民多流离镗举朱文公救荒四政行之民赖全活【马志】
　　韩士竒山西繁峙人任陜西分巡闗内道擒逆贼定山等五百余人诛其渠首五十七人余胁从者皆释以荐陞本司副使【马志】
　　邝埜字孟质宜章人永乐九年进士十六年石州人吿变擢陜西按察副使勅埜以便宜会官军勦灭埜至察吿者乃反狱亡命者妄言冀脱死闻上止弗问诛诬者而己宣德四年陜右大饥檄行诸郡县曰此莫非吾赤子有分土无分民令移粟相赈焉埜久留陜不迁转刑简政清陜人甚德之五年以外艰去【明史窃本传】埜端介清谨其按察陜西也尝以俸市一绒褐寄父父贻书责埜何处得此褐者得毋以不义汚我乎埜自是益励清操【廉平録】
　　饶安字用中江南崇仁人永乐进士由庶吉士出为陜西佥事三秦故艰于水安为开便河十余里导水至城下民皆德之势豪占军田四千九百余顷夺以还屯【西江人物志】
　　张楷浙江慈谿人永乐甲辰进士宣德间陞陜西按察佥事寻陞副使同王骥巡边上安边十二事多见采用【名山藏】
　　庄观字居正南直歙县人举人正统初擢陜右提学佥事秦疆辽濶观嵗一躬莅必得实才以故八郡士子争先奋励崇向礼教秩满例得陞大学士王文时以都宪出镇闗中特奏陞本司副使仍董学政【贾志】
　　白圭字宗玉北直南宫人进士歴陞陜西按察副使旧多滞狱比至鞫得其情悉断遣之民有掠官粮为食者有司置之法恻然曰民饥至此不幸也若拘于法不胜死矣杖而释之【贾志】
　　何自学江西金谿人宣德进士由刑部主事厯陞陜西按察使系囚累累自学审阅旬日囹圄一空屡任法司洞识大体时论称之【西江人物志】
　　梁觐字廷实山东东平人正统乡魁授御史按陜西寻擢陜西副使控制要害怀来抚辑民得安业汉中人感德祠之【万姓统谱】
　　许彬字道中山西宁阳人进士天顺间左迁陜西参政彬侃然任事毎于诸司濡忍不前者奋意行之【贾志】
　　胡靖字汝宁江西德兴人进士授御史转陜西佥事时值寇乱边务方殷靖措置严密境内宁谧【西江人物志】
　　鲁能字千之广东新会人景泰甲戌进士官陜西布政使闗陜重地戎马十数万粮饷百需皆取给于藩司能有心计所歴山川阨塞屯堡要害储积多寡兵马强弱无不周知创会计堂出纳损益咸得其当自是备边休民皆能力也【广东通志】
　　杨璧字应奎当涂人景泰甲戌进士除陜西参政凿延安河溉田七千余顷毁宝鸡尼庵焚内史异术人皆服其持正【江南通志】
　　王朝逺名汉以字行江西进贤人景泰进士授御史陞陜西按察副使寻陞按察使嵗饥奏免税粮及弛茶盐诸禁民赖全活【江西林志】
　　谢绶字维章景泰进士由郎署参政陜西筑堤引流民受其利【江西林志】
　　梁璟山西崞县人天顺甲申进士以兵科给事中擢陜西右参政徧履所部询民疾苦察郡县吏职得牧民体进右布政敷惠勤事在陜前后十五年民皆称之【马志】
　　胡钦北直庆云人陜西参政分守延庆尝与巡抚马文升相度险阻考按遗迹增筑马岭木鉢等城葫芦泉石等堡洞为御敌安民之计【贾志】
　　孙仁字世荣南直贵池人进士初知西安府治行异等迁陜西右参政所部泾阳县旧有洪口堰山髙水下不利灌溉仁命凿山引流人咸利之寻晋右布政时流民移聚汉中涣无所统都宪原公奉诏抚安之仁共赞其事加意辑宁后陞右副都御史巡抚宁夏【贾志】
　　朱英字时杰郴阳人正统十年进士为陜西参政成化七年迁左布政用均徭法民便之【名山藏】
　　戴字廷珍浮梁人天顺八年进士成化中奉勅督南畿学政陞陜西按察副使仍专督学居陜日久待士益亲士亦爱慕之【名山藏】成化间为陜西按察司副使提学敦本兴化凡试士能以文艺占器识所至有声绩而学政尤着闗中耆旧至今道之不衰【雍大记】督学陜西遐陬僻壤未尝不到修古圣贤祠庙增秩祀典闻民间节孝事即奏旌其门【怀麓堂集】
　　娄谦字克让江西上饶人进士提学副使立教以务本为先时汪直勘事至陜谦絶不与接修复三原正学书院王端毅称其见道分明知所当务【贾志】
　　罗明字时昭福建南平人成化丙戌进士厯陞陜西副使治汉中汉中多深山茂林为逋逃薮明奏立白河县安辑之寻以嵩洛窃发银矿因诬连平民论死者四十余人明为辨雪止坐三人迁本省按察使值嵗饥人相食明力求拯济条救荒二十事上之多所施行【贾志】
　　朱汉字景云髙安人成化进士厯陞陜西副使兵备汉中风裁凛然奸贪敛手盗贼屏迹民至今怀之嵗时报祀【西江人物志】
　　张淮湖广襄城人进士巡按陜西清慎刚介请托不行后陞陜西布政虽事称繁剧而剖决如流【马志】淮歴御史巡陜西值嵗祲全活甚众开金州赤崩湾灌田千余顷居民称利【襄城志】
　　王云鳯字应韶山西和顺人成化甲辰进士任陜西提学副使【马志】设四科以取士曰求道曰读书曰学文曰治事士皆兴起建书楼于正学书院广收书籍藏之以资诸生诵览取人首名节次文辞斥逺贪残之徒进拔中正之士禁止僧道师巫之术其学政严厉不少姑息士始不堪而终直其法累官都御史【雍大记】治己未冬云鳯陞陜西佥事提督学政至则学校肃清三秦风动辛酉陞副使整饬洮河边备甲子复改提学闗中士子相贺曰王先生复来后学得依归矣于是益自策励【吕泾野集】
　　燕忠字良臣蓟州人进士以御史出按陜西风声凛凛赃吏望风解绶执政以所亲被摧折病其苛察迁陜西按察副使寻转陜西按察使发奸摘伏如巡按时禁和买之裁省里甲支费三之一民有水王之谣进左布政使以简静为治刘瑾柄国附者澜倒陜故乡土尤所属意忠独无馈遗干谒瑾虽衔之卒莫能害及宁夏变作经画有素食足而民不劳【贾志】
