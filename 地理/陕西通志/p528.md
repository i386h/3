<!-- { "loadSidebar": true } -->
　　刘常泰咸宁人出家丹阳宫后栖大兴山蓬头赤脚采草木食尝于万仞壁间画真武像人皆异之有一鹿尝随坐卧人犯刘者抵触之问以世情一咄而已山中作铁桥毕曰可谢世矣归故宫坐化【咸宁志】
　　玉华子姓俞名道精于易理或日数食或数日不食于罗谷深处广植花木建藏易洞日夕卧其中一日谓其徒曰我将去矣具浴盥潄毕整衣端坐而逝【长武志】
　　王辅榆林人应袭千戸让与其弟经脩炼形气尝游武当山深谷中习静年八十余步履若飞弟经往迎之归榆林年余谓经云我于某日还山乃遍辞亲知至日端坐而化有自米脂来者遇辅道上【延绥志】
　　三无道人姓曹氏咸宁县人少从军冀州见杀死人更衣不僵恻然遂弃家从清虚子游授以道术居终南太乙宫崇祯十一年遇贼被磔死后人自蜀道囘见在武侯庙卖药【咸宁志】
　　张雨号清虚子貌清古寡言笑絶烟火食常携一瓢居华之东峰石洞中崇祯癸未十月初六李闯入闗之夕趺坐而逝自书其瓢曰我姓张名雨庆阳人年六十四数字而已迨甲申春正月十五犹端坐如生【贾志】
　　秦
　　毛女在华隂山中猎师世世见之形体生毛自言秦始皇宫人秦亡入山避难遇道士谷春教食松叶遂不饥寒身轻如飞所止岩中有鼓琴声云【列仙传】眉之彭山进士有宋筹者与故防知政事孙抃同赴举至华隂大雪天未明过华山下有牌堠云毛女峰者见一老姥坐堠下鬓如雪而无寒色时道上无一行者不知其所从来雪中亦无足迹孙与宋相去数百步宋先过之亦怪其异而莫之顾孙独留连与语有数百钱挂鞍尽以予之既追及宋道其事宋悔复往求之已无所见是嵗孙第三人及第而宋老死无成【东坡志林】蔡元长自长安易镇西川道华山旧闻毛女之异思得一见向晓从者见岳庙烧纸钱炉中有物甚异以告元长亟往视之乃一妇人也遍身皆毛色如绀碧而髪若漆目光射人顾元长曰万不为有余一不为不足言讫而去其疾如飞【王明清投辖録】
　　汉
　　西河神女神仙伯山甫外甥也山甫见其多病与之药女时年已七十稍稍还少色如婴儿汉遣使行经西河于城东见一女子笞一老翁头白如雪跪而受杖使者怪而问之女子答曰此妾儿也妾舅伯山甫得神仙之道隐居华山中愍妾多病以神药授妾渐复少壮此儿妾令服药不肯致此衰老妾恚之故杖耳【女仙传】
　　南阳公主汉元帝女下嫔王咸绥和间王莽秉政谓咸曰国危世乱但当退而脩身咸不能从公主遂结庐华山岁余精思丹道乗云气冉冉而去咸追之漠然无迹忽于岭上见遗朱履一只取之已化为石后人名其峰曰公主峰【述异记】
　　唐
　　索姑扶风人性至孝清正恬淡不喜尘俗事尝懐超世之志久之其父贸易陇西姑请为买白马及父归次日五鼔姑乗马驰去遗线于路至盩厔青山趺坐而化家人随线迹之得其处居人神之为立庙焉【扶风志】
　　宋
　　陜西子仙姑传云得道术能不食年约三十许不知其实年也陜西提刑阳翟李熙民逸老正直刚毅人也闻人所传甚异乃往清平军自验之既见道貌髙古不觉心服因曰欲献茶一杯可乎姑曰不食茶久矣今勉强一啜既食少顷垂两手出玉雪如也须防所食之茶从十指甲出凝于地色犹不变逸老令就地刮取且使尝之香味如故大奇之【嬾真子】
　　华山有郭仙姑年二百六七十岁曽事陈希夷又常随吕公游于世【癸辛杂识】
　　明
　　华山玉女峰女冠杨氏名妓也少年入山食松皮或枵腹坐即大雪七日不粒亦无恙竟日夜尸坐如寐其玉女殿右韩姑遗蜕殁几三十年虽槁不腐以杖擿其足亦不僵盖杨氏师也【王履宿玉女峰记】
　　张仙姑中部河西人居常知未来事人莫识其所从一夕闻空中有人呼曰张仙姑张仙姑笑曰此必吕公嵒也戸视之遂飞身升天【延安府志】
　　仙姑万厯时洵阳县北露金坪民间女临嫁时天将晓驱鸡飞过洵河南至碥下洞中坐化人闻鸡鸣寻见之遂名为仙姑碥【洵阳志】
　　本朝
　　林道士万厯时人隠山阳之下髙山石龛知未来事能兴云雨时训人忠孝亷节不好人学已来学者輙拒之顺治二年山中人共见其入三凤山古洞方入石门即阖后岁旱祷洞外许入乃入洞取水即雨有取水者未得请直入始苦黒顷之朗如霁日别一天也见二人伟然儒服对奕顾曰汝来求雨外间已得雨矣盍行乎其人叩谢出果大雨如注
　　韩可精朝邑人明末避冦弃家去晚归动止有异常栖息沙中后居长安昌村村中水苦不可食为指地凿井获甘泉天旱祷立应村人递主之邻有征逋甚急可精使从往河东视其弟子至则其人甫宦归将行奉多金为夀止取一饼金付从者遂行弟子目留从者以金尽与之至途忽相失独行遇盗所得金尽被刼惟先饼金在抵家适偿所逋人以是益怪之当事礼请谢不往士大夫从商略文史欣然往复叩以二氏学终不置一语冬月有贩夫露宿可精怜之使卧榻旁无火具而汗不止尝辟谷数月面色益莹润年八十余趺坐而化后有人见于新丰道上云
　　人瑞【按诗咏介眉礼称就见所以引年重齿彰太平之瑞也但歴世寝逺载籍多湮汉唐以来史缺有间矣今搜罗旧志叙次自宋为始焉】
　　宋
　　房寅韩城人为人容貌古朴善咒禁之术年一百一十岁解去【韩城志】
　　李茂蒲城翔鸾乡人先世籍陇右后由镐徙蒲八传而为翁喜遨游太华太白间扫一室挥麈而谈茶铛酒罏有名士大夫风夀百有七岁【蒲城志】
　　明
　　赵光裕三原人由掾吏为留守卫经歴原邑有温家河无渡行人苦之裕路建桥往来称便里人呼为赵公渡夀百岁【三原志】
　　辛朝涵渭南人夀百嵗【渭南志】
　　阎礼同州七里村人治中夀一百九十岁齿髪步履俱不衰【同州志】
　　贠泽同州通川里人夀百有一岁【同州志】
　　张守志同州雁羌里人夀百三岁视听食息如少年【同州志】
　　李准朝邑人夀百十二嵗【同州志】
　　呉良朝邑人夀百有十岁【同州志】
　　尚苖朝邑人夀百岁【同州志】
　　赵谨朝邑人国子生歴利津邱县主簿五十致仕百嵗乃卒【苑落集】
　　陈仲载韩城人为人孝友敦义让喜施舍夀一百有二孙环正直好义夀一百三岁屡举乡饮宾【韩城志】
　　樊整永夀人兄遗幼子一嵗整抚育成立以已产付之夀至百嵗有五乡人称为百岁翁【贾志】
　　董遇和神木人夀百岁给冠带为夀官【神木志】
　　雷氏渭南人万厯丙辰进士刘芳祖母也芳官行人奉使出都值氏百岁夀抵家称庆衣冠大集一时以为盛事【渭南志】
　　魏氏郃阳任朝选妻少寡守节年八十八岁始旌后年百三岁乃卒子守成隆庆二年以孝行选贡授壶关训导未几弃官归养时母年八十余矣【郃阳志】
　　解氏贾世成妻韩城人生平乐行善事夀一百五嵗邑令左第匾其庐曰人瑞石凤台又匾曰百有四岁【韩城志】
　　薛氏王应车妻韩城人年二十二夫亡守节夀一百有二【韩城志】
　　刘氏中部人适三原赵瀛蚤岁苦节称未亡人八十四年夀百十二岁后子以进士歴官戸部郎至山东防政【中部志】
　　本朝
　　咸阳老人张姓一云本姓名李兴河南邓州人明季遭冦乱入闗初居咸阳马跑泉败窰中与人佣不计值康熙初就苏家庄古寺下编茅以居老人骀背儿齿出入嬉游歴数十载有少容生于明万厯二十年至康熙四十七年春计百又十七岁矣
　　上闻之召见
　　赐御书长年人瑞四字遣归巡抚鄂海率僚属搆亭奉御书以荣之
　　宋君厚盩厔人雍正二年夀一百岁旌表
　　毛奇盩厔人勇敢絶伦明末流冦翻山鹞等盘踞刼掠县令纠乡勇御之奇先登陷阵杀贼无算
　　国初总督孟乔芳募勇士入川勦冦授守备随大兵入川累立战功陞重庆府都司未两月箭疮大作乞归享年百岁
　　井天培朝邑南留社人年一百二十岁
　　解执中韩城人好施乐善人称解佛夀百岁无病而逝
　　冯养虎蒲城人雍正二年夀一百四岁旌表
　　常羙蒲城人雍正二年一百二嵗旌表
　　武振华蒲城人雍正二年旌表时年一百六嵗何恕邠州安化里人有隠徳喜种艺足迹不履城市子孙百余皆以勤俭世其业顺治庚寅年百嵗强健如六旬以上者
　　屈运通葭州庠生康熙四十二年奉
　　勅建百岁坊
　　王氏长安人吕君升妻雍正二年夀一百二岁旌表梁氏咸宁民张萧庵妻年二十夫亡抚孤守节矢志不移夀一百二十有一其生卒皆壬申岁也
　　吕氏三原生员侯于桂妻少娴女则夫亡教子成武进士授临清都司封恭人康熙甲子孙憺复举武乡试第一氏夀至百岁无疾而逝
　　任氏盩厔生员何器妻年二十五岁夫殁抚孤成立孙年中崇祯癸酉举人氏生于明嘉靖丁未殁于
　　国朝顺治六年夀一百三岁守节七十八载建坊旌表
　　梅氏盩厔人马复学妻雍正五年夀一百五嵗旌表丘氏醴泉人刘芳节妻夫亡守节康熙五十三年夀一百二岁奉
　　防建贞夀坊
　　李氏醴泉民王家相妻年三十八而寡抚孤三贵三仁俱克成立雍正十一年氏百有七岁奉
　　勅建贞夀坊
　　特赐银币旌表
　　刘氏凤翔人程希舜母年百余嵗希舜幼而孤事母至孝贺贼乱希舜负母孙而走倐遇贼泣请曰宁杀我与我孙勿伤我母我母守节妇也贼并释之食贫养亲承欢无间母年百余希舜亦年七十余矣
　　李氏洵阳人黎金妻雍正二年抚臣以一百一嵗请旌
　　张氏朝邑生员麻出表妻少娴内则治家诸事修洁夀百嵗谈故明万厯以来事悉有条理子孙繁衍皆能禀母教云
　　薛氏韩城陈守分妻初字守分值守分商于外十年不归传已死父母欲嫁之不从至年二十六守分归始完娶闺门雍穆子孙绳绳夀一百有四邑令魏步南表其门曰百有余嵗
　　李氏华州人亳州知州刘泽溥母泽顺治壬辰进士治亳有恵政李氏夀百岁亳人间闗称祝时去亳已二十年矣
　　马氏武功生员康效俶妻年二十七而寡抚二子既长咸授室生孙二子旋殀次媳奉姑守节亦殀家故贫因子妇婚丧益致悬磬氏饮泣抚诸孙衣食不充艰苦逾昔后孙曽绳绳以服贾起家氏年至百龄犹健饭捷步操作如少壮时




　　陜西通志巻六十五
<史部,地理类,都会郡县之属,陕西通志>
　　钦定四库全书
　　陜西通志巻六十六
　　人物十二
　　列女一
　　上古
　　任姒神农氏母有蟜氏女登为少典妃游华阳有神龙首感生炎帝长于姜水【史记五帝本纪注姜水在今宝鸡】
　　夏
　　女志夏禹母有莘氏女是生髙宻【史记夏本纪注　今郃阳南二十里有古莘国】
　　周
　　太姜者王季之母有邰氏之女太王娶以为妃生泰伯仲雍王季贞顺率道渊智非常太王谋事必与太姜【刘向列女传】
　　太任文王之母挚仲氏中女王季娶以为妃太任之性端一诚庄惟德之行及其有娠目不视恶色耳不听淫声口不出敖言生文王而明圣君子谓太任为能胎教【列女传】
　　太姒者武王之母禹后姒氏之女在郃之阳在渭之涘仁而明道文王喜之亲迎于渭及入旦夕勤劳以尽妇道号曰文母文王理外文母治内生十男自少及长未尝见邪僻之事【史记管蔡世家注】
