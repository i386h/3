<!-- { "loadSidebar": true } -->
　　鹖鴠　鷱鴠自闗而西秦陇之内谓之鹖鴠【方言】鸟似鸡五色冬无毛赤倮昼夜鸣【郑注】一名寒号虫夜鸣求旦之鸟也冬月毛脱惟翅尖有硬羽千里之逺求食一处抛粪【山阳县志】
　　鹰　鴥彼飞隼【诗经小雅】隼鹞属也或谓之雀鹰春化为布谷者是也【陆疏】茂陵少年李亨以鹰鹞逐雉兎皆为之佳名鹰则有青翅黄眸青防金距之属鹞则有从风鹞孤飞鹞【西京杂记】华州华阴郡贡鹞【唐书地理志】尔雅翼云在北为鹰在南为鹞一云大为鹰小为鹞【本草纲目】羽多鹰鹞【华州志】
　　鹯　鴥彼晨风【诗经秦风】晨风鹯也【毛传】似鹞青黄色燕含勾喙向风揺翅乃因风飞急疾击鸠鸽燕雀食之【陆疏】
　　雕　似鹰而大尾长翅短土黄色鸷悍多力盘旋空中无细不覩【本草纲目】中部县雕窠窟去城十里雕鹯孕卵其间至今多出鸷鸟【延安府志】皂色而大羽翎可箭【山阳县志】
　　鹘　华州华阴郡土贡鹘【唐书地理志】同州旧贡鹘华州采鹘于金氏陂【寰宇记　按陂在今渭南县】有鹘穴于长安荐福浮图冬之夕取鸟之盈握者完而致之以燠其掌旦则执而上浮图之跂焉者纵之其去茍东矣则是日不东逐【栁宗元鹘记】小于鸱而最猛捷【本草纲目】鹘善击鸽【咸宁县志】
　　鸢　鸢飞戾天【诗经大雅】鸢鸱之鸟之贪恶者也【郑笺】明皇数登勤政楼毎来鸱必集楼上号随驾老鸱【因话録】一名隼一名鹞一名鸱鹘生三子一为鸱鸱似鹰而稍小其尾如舵善髙翔专捉鸡雀然不击胎杀中有仁【本草纲目】俗名饿老鸱【延绥镇志】
　　□　□鹞属【玉篇】多□鸡【华州志】
　　鸮　自闗而西谓枭为流离【诗经陆疏】鸮即枭也一名鵩【本草拾遗】训狐闗西呼训猴【天中记】状如母鸡有斑文头如鸲鹆目如猫目好食桑椹【本草纲目】训狐恶语也声自呼其名两目如猫大于鸜鹆【延绥镇志】鵩土人名衅猴昌黎作训狐其首如猫又呼树猫【山阳县志】
　　鸱鸺　说文谓之角鸱尔雅谓之怪鸱大如鸱鹰黄黒斑色头目如猫有毛角两耳昼伏夜出鸣则雌雄相唤声如老人初若呼后若笑【本草纲目】俗名鸱怪非茅防也尔雅萑老鵵木兎也兎头有角即此【延经镇志】
　　鸺鹠　鸱鸮鸱鸮【诗经豳风】鸱鸮鸺鹠恶鸟撄鸟子而食者也【朱子集传】大如鸲鹆毛色如鹞头目亦如猫鸣则后窍应之其声连转如云休留休留故名【本草纲目】
　　鬼车鸟　出秦中春夏之交遇阴晦则飞鸣而过声如刀车鸣爱入人家铄人魂气血滴之家必有凶咎【刘恂岭表録】
　　鸩鸟　状似孔雀五色杂斑黒颈赤喙【别録陶注】出商州以南其肉腥有毒【唐本草】
　　肥遗　英山有鸟焉其状如鹑黄身而赤喙其名曰肥遗食之已疠可以杀虫【西山经】
　　槖【音肥】　羭次之山有鸟焉其状如枭人面而一足曰槖冬见夏蛰服之不畏雷【西山经】
　　当扈　上申之山鸟多当扈其状如雉以其髯飞食之不眴目【西山经】
　　浄池鸟　大太白池傍有浄池鸟如画眉而小毛色花纹可爱其声嘹喨亦不避人人亦莫敢捕之池有片叶寸荑鸟必衔去故名【贾太白山祷雨记】
　　鹅　僖宗好鬬鹅数幸六王宅兴庆池与诸王鬬鹅【天中记】长脰善鸣峩首似傲故曰鵞【说文】同官无鵞以二羊易一鵞【耀州志】
　　鸭　庶人执鹜【周礼春官】家鸭曰鹜【曲礼孔疏】郭璞曰鹜鸭属也【上林赋注】
　　鸡　工商执鸡【周礼春官】鸡人掌共鸡牲辨其物大祭祀夜嘑旦以嘂百官【周礼鸡人】鸡雏闗西曰【方言郭注】
　　鼯防　张揖曰蠝防也其状如兎而防首以其髯飞郭璞曰蠝鼯防也飞且生一名飞生【上林赋注】鼯状如小狐肉翅飞且乳【西京赋注】司马君实侍其父知凤翔府竹园中得如蝙蝠巨如大鸱莫有识者有自南山来者云此鼯防也一名飞生飞而生子每欲飞则縁树至颠能下不能髙也【江隣几杂志】闗西山中皆有毛极宻俱向下飞不能至逺人捕取皮为暖帽【本草衍义】其物飞而生子难产者以皮覆之则易故又名催生【马志】褒城县干龙洞达华山洞约行三十里其中飞防如鸠【汉中府志】兽属
　　麟　麟之趾【诗经周南】麕身牛尾马足黄色圆蹄一角角端有肉音中钟吕行中规矩行必择地详而后处不履生虫不践生草不羣居不侣行不入陷阱不罹罗网王者至仁则出【陆疏】其兽则麒麟【上林赋】武帝幸雍祀五畤获白麟一角而五蹄【汉书终军传】
　　驺虞　吁嗟乎驺虞【诗经召南】义兽也白虎黒文不食生物有至信之德则应之【毛传】建章宫后閤重栎中【索隐重栎栏楯之下有重栏处也】有物焉其状似麋诏东方朔视之朔曰所谓驺牙者也其齿前后若一齐等无牙故谓之驺牙【禇先生滑稽传】史之说有得兽而莫知其名者东方朔识之曰此所谓驺牙者也则汉武时尝有兽号驺牙者矣古者音声之假借以牙为吾故朔所谓驺牙则诗所谓驺虞者尔【陆疏广要】屈商拘文王于羑里散宜生乃以千金求天下之珍怪得驺虞以献【淮南子】白虎黒文西方之兽也【埤雅】
　　虎　有猫有虎【诗经大雅】盂山兽多白虎【西山经】自闗而西谓之伯都【方言】俗曰伯都事见虎说【郭注】汉中有虎生角道家云虎千嵗则牙蜕而角生【述异记　按说文委虎虎之有角者又尔雅云似虎而有角曰虒】虎出南北山埤雅云虎知冲破又能画地卜食此亦兽之灵者也【马志】
　　豹　赤豹黄罴【诗经大雅】毛赤而文黒谓之赤豹毛白而文黒谓之白豹【孔疏】南山多猛豹【西山经】豹似熊而小毛浅有光泽能食蛇食铜铁【郭注】陶谷子妻曰南山有豹雾雨七日不下食者何也欲以泽其衣毛成其文章也【列女传】穆王猎漆泽得豹【潜确类书】沈氏笔谈云秦人谓豹为程至今延州犹然【本草纲目】文豹初生无文稍长隐南山雾雨中七日则文彩蔚然豹毛泽而色黒美于文豹逺甚出终南山中【马志】
　　貔　献其貔皮【诗经大雅】似虎或曰似熊一名执夷一名白狐其子为豰【陆疏】闗西谓之狸【方言】郭璞曰貔执夷虎属【上林赋注】
　　熊　有熊有罴【诗经大雅】嶓冢之山多熊【西山经】张揖曰熊犬身人足黒色【上林赋注】生雍州山谷【名医别録】洋州贡【寰宇记】今雍洛山中有之形类大豕而性轻捷好攀援髙木见人自投于地冬蛰春乃出【本草衍义】
　　罴　嶓冢之山多罴【西山经】似熊而长头髙脚猛憨多力能拔树木闗西呼曰貑熊【尔雅】罴有黄罴有赤罴大如熊其脂如熊白而麤理不如熊白美也【诗经孔疏】洋州贡【寰宇记】
　　兕　殪此大兕【诗经小雅】兕野牛也【朱子集传】嶓冢之山兽多犀兕【西山经】
　　葱聋　符禺之水北流注渭其兽多葱聋其状如羊而赤鬛【西山经】案骈雅曰羊之异者一角谓之防防赤鬛谓之葱聋【吴任臣注】
　　黄腰　豰似鼬而大腰以后黄一名黄腰食狝猴【上林赋注】似黄防而大【醴泉志】
　　野猪　陜洛间甚多形如家猪但腹小脚长毛色褐作羣行【本草衍义】野猪惟闗西者时或有黄似猪而大牙出口外如象其肉有至二三百斤者能与虎鬬啖蛇虺【本草纲目】
　　毫彘　竹山有兽焉其状如豚而白毛大如笄而黒端名曰毫彘【西山经】狟猪也夹髀有粗豪长数尺能以脊上毫射物亦自为牝牡【郭注】发民入南山捕熊罴豪猪【长杨赋】陜洛诸山中并有髦间有毫如箭能射人【图经本草】形如猪毛如笄行动有声其项脊有鬃长六七寸能以之射人俗呼鸾猪【商州志】浑身二寸长锥尖利尾长寸许鬃长五寸若笄能低头拱项以射人中衣而止见虎则体缩而毛立行则如甲响【山阳县志】
　　昆駼　如马跂蹄善登髙【西京赋注】
　　猕猴　毋教猱升木【诗经小雅】猱猕猴也【陆疏】出南山性好动无休时善避箭善射者莫能中牧圉畜之则马无疾病【马志】出终南诸山唐昭宗时养一猴衣以俳优服谓之猴部头朱温既簒引至坐侧仍赐衣为俳猴忽号掷自裂其衣温叱令杀之【马志】
　　猿　猴长臂者为猨【诗经陆疏】猿素雌【上林赋】猿猿之雄者黒色也素雌猿之雌者素色也【索隐】郭璞曰似猕猴而大长臂便防色黒【西都赋注】商山隐士髙太素尝居清心亭每至一时即有猿一枚诣亭前鞠躬而啼不易其太素因目之为报时猿【开元天寳遗事】出南山形如猴面白性静而仁非若猴之而恶也【马志】凤县出黒猴【旧志】
　　獑猢　猨之白腰者为獑胡【诗经陆疏】张揖曰似猕猴头上有髦腰以后黒【上林赋注】獑猢猿而白【西京赋注】黒身白腰如带手有长毛白色似握版之状【本草纲目】
　　狖　张揖曰蜼似母猴卭鼻而长尾【上林赋注】仓颉篇曰狖似狸【西都赋注】狖蜼也尾长四五尺【长杨赋注】果然一名蜼一名狖状如猨白面黒颊多髯而毛采斑斓尾长于身喜羣行老者前少者后食相让居相爱生相聚死相赴栁子所谓仁让孝慈者是也古者画蜼为宗彛亦取其孝让有智也【本草纲目】
　　玃　张揖曰玃似猕猴而大【上林赋注】郭璞尔雅注曰玃豹形如虎而圆文【长杨赋注】色苍黒能人行善攫持人物又善顾盻故谓之玃【本草纲目】
　　嚣　羭次之山有兽焉其状如禺而长臂善投其名曰嚣【西山经】亦在畏兽画中似猕猴投掷也【郭注】
　　鹿　野有死鹿【诗经召南】町畽鹿场【豳风】麀鹿麌麌漆沮之从【小雅】上申之山兽多白鹿【西山经】南山多鹿【抱朴子】唐京师安国寺释元康贞观中游养一鹿角分八岐乘而致逺曽无倦色【宋髙僧传】华清宫一鹿十年精俊不衰人呼曰角仙【陶谷清异録】京师都观老鹿将有客来輙夜鸣道士每之无失【潜确类书】出南北山鹿性警防分背而食食则相呼羣居则环其角外向以防害【马志】白鹿最异间一产于书堂山【雒南县志】
　　麋　似水牛【上林赋注】麋子曰防【西京赋注】生南山山谷【名医别録】顺治五年兴平河得一物色青黒头角如鹿尾如马之秃者目下别有二窍深寸余夜能视物据从云糜也【兴平志】一名马鹿尾长故名山人以鹿为麋鹿以麋鹿为马鹿马鹿阴兽也冬至则角解【山阳县志】
　　麞　野有死麕【诗经召南】麕麞也【草木疏】鹿属无角【朱子集传】秋冬居山春夏居泽似鹿而小黄黒色【本草纲目】毛多麞【华州志】
　　麝　似麞而小黒色常食栢叶又噉蛇【名医别録】陜西山中皆有【图经本草】商汝山中多麝遗粪常在一处不移人以是获之【杨亿谈苑】出商州凤县鄜州【图书编】麝居山麞居泽以此为别【本草纲目】出终南诸山今商汝山中多羣麝不敢遗迹他所虑为人获人以是掩羣而取之【马志】出商南山形如小鹿【冯志】
　　麈　似鹿而大【上林赋注】鹿之大者曰麈羣鹿随之皆视麈尾所转为准【名苑】出终南诸山其尾辟尘以置蒨帛中能令嵗久红色不黦又以拂氊不蠧【马志】羣鹿视麈尾为向道故古之谈者挥焉【冯志】
