<!-- { "loadSidebar": true } -->
　　文运开字时泰三水人少有才思博雅为一时之冠数竒不第万厯中授汉中训导课士有方陞冀州学正以疾归所至吟咏盈箧着江汉集京野集以诗学世其家三水多习诗皆其传也【贾志】
　　解引樾字拙存韩城人天启戊辰进士授翰林编修为人孝友眞挚雄才博学不可一世闯贼入闗隠居太华龙门间读书不辍称韩山樵隠或龙门逸史与州姚思孝时相往复有逸史二老之目所着素位篇华游草名胜志澹园稿诸书自为墓志以终【韩城志】
　　郭宗昌字伯华州人辟沚园白厓湖上地介二华之间造一舟居之曰斋舫自谓一水盈盈与世都絶磊落﨑嵚任心独往又有别业在郑南即杜子美西溪与其友王承之东廕商为南玼社着园藏六斋疏二戎记诸书赵忠毅陈征君序之以为似先秦古策周官考工记逺公宗雷八闗斋文也又着金石史【陇蜀余闻】王承之字季安着有水阳秋诸书【贾志】
　　党忠富平人以举人训磁州迁榆次谕勤学博问盛寒暑诵读不辍故能淹贯六籍尤长于诗下至法律靡不究心陞伊府审理【富平志】
　　曹森字俨然蒲城人少嗜学性直而谦博极羣书虚懐下问老而不倦着有道学源流名臣经济会心编三索元珠等书【贾志】
　　康国相字芝函郃阳人弱冠负文名万厯戊午举于乡崇祯时上封事兵部尚书梁廷栋召与语竒之称为文海武库顾不能用后知藁城罢归晚年学益力文益离竒不测著述甚多遭冦乱燬于兵【宰莘退食録】
　　许杰咸阳人学不师授自解孝经论语及史鉴诸书尤长诗歌自成一家乡社子弟多所起发周贫恤孤尊贤敬老有遗藁数巻传里中【贾志】
　　按三秦为神臯奥区人文渊薮生斯地者类多闳通博洽之士足以鼓吹休明润色鸿业今按其世次列传如左至于龟文鸟迹肇自史皇玉筯云头盛于史籀闗中字学厥有源流后人得其遗意而六书八体各自成家者固代有传人未易更仆数也今并附载于后以见人文之盛焉如秦则有胡母敬栎阳狱吏为太史令博识古文改大篆【朱文长书评】　程邈下邽人始为县吏得罪始皇幽系云阳狱益小篆方圆而为书三千字奏之始皇善之命为御史以奏事繁多篆字难成乃用字以为人佐书故曰书【张懐瓘书断】汉则有秋胡杜陵人能通尚书善为古字【西京杂记】　杜操京兆人以善书知名【庾肩吾书品】　曹喜扶风人善篆小异李斯见师一时【法书要録】　徐干字伯张平陵人官至班超军司马善章草书班固与超书称之曰近得伯张书稿势殊工知识读之莫不叹息【书断】　杜度杜陵人汉兴而有草书不知作者姓名至章帝时有齐相杜度号善作字甚安而书体微瘦【四体书势】　张芝字伯英及弟昶字文舒并善草书【后汉书张奂传】芝少持髙操太尉辟公车有道征皆不至号张有道尤好草书学崔杜之法家之衣帛必书而后练临池学书水为之黑下笔为楷则怱怱不暇草书为世所宝寸纸不遗韦仲将谓之草圣【本传注】文舒书类伯英时人谓之亚圣【王僧防书録】　苏班平陵人五嵗能书甚为张伯英所叹　赵袭字元嗣长安人为炖煌太守与罗晖并以能草见重闗西　罗晖杜陵人官羽林监善草书着闻三辅张伯英自谓方之有余与太仆朱赐书云上比崔杜不足下方罗赵有余朱赐杜陵人时称工书【书断】　三国则有韦诞字仲将京兆人有文采善属词章以光禄大夫逊位【文章叙録】诞服膺于张伯英兼学邯郸淳之法诸书并善题署尤精八分书章草飞白入玅小篆入能兄康字元将工书子熊字季少亦善书【书断】　北魏则有王世弼霸城人善草书好爱典坟歴官中山内史次子由字茂道好学有文才尤善草性方厚有名士之风又工摹画为时人所服歴东莱太守【魏书本传】　唐则有王睃咸阳人工书知名尤善琴棋性严整官殿中侍御史【旧唐书王方庆传】　卢藏用长安人官黄门侍郎行草入能【书断】　衞包京兆人官尚书郎工八分小篆其作字防画不妄发落笔必左规右矩以倒薤篆书鹪鹩赋信由积学所致故为书品所録【宣和书谱】　五代时则有杨凝式华隂人善文词出时辈右喜作字尤工顚草居洛下十年凡琳宫佛祠墙壁间题纪殆遍【书谱】　宋则有李元直长安人学篆书数十年覃思甚苦晓字法得古意用镰铦笔纵手疾书通叔其字云【东坡题跋】明则有周宇西安左衞人嘉靖己酉举人官户部主事博雅不羣精识古文竒字善临池草书为世所重【咸宁志】　文在兹字少元三水人万厯辛丑进士善八分楷书【三水志】　牛中麒字大征武功人工书得者重如拱璧【武功志】
　　本朝
　　李楷字叔则朝邑人楷少聪慧嗜古学读书朝莱山遇异人马顚仙谓当以文章名世天启甲子登贤书屡上春官不第尝筑楼髙数丈许屏居其上命书估日送图史手自评隲学殖益富
　　国初知宝应县县时改淮郡楷力请归得罢解草米各项嵗省民财万计政暇则访古选胜题咏殆遍解官后流寓广陵几二十载与江西李明睿着二李珏书久之归里值制府修陜省通志延至会城郊迎之楷长揖上座纵饮挥毫当事咸属目尤工书画旁及释典道藏着河濵全书一百巻
　　雷于霖字午天朝邑人崇祯癸酉举人性至孝亲殁哀毁几不终丧嗜古学为文竒挺声誉翕集流冦之乱倡众筑堡以守多所全活顺治三年土人不靖纵暴入城县令走匿于霖以兵法部勒堡众拥令入城事遂定睢州汤斌为潼闗兵备雅慕之知不可屈时造庐论道学之要所着有孝经神授篇西铭续生篇太极图説柏林集别世言河濵李楷称其文以胆胜
　　东防商字云雏华州人举崇祯丙子乡试意气遒上学问淹通诗文咸有法度尤好书画精鉴赏所至多倾倒有集十巻华山经一巻臆畧十巻
　　韩诗字圣秋三原人崇祯己卯举人官至兵部郎学问渊防诗文頴异寓居江南交游皆知名士讲艺课业孜孜不倦尤矜尚气节着有学古集明文西行世
　　张恂字穉恭泾阳人幼机警甫冠即尽发先世所藏书键户篝灯百读不厌又博综诗学稍暇辄彷法书名画落笔都似为通人所赏崇祯癸未成进士会逆闯踞闗中恂闻变遯迹壶山顺治二年以先世防鹾维扬思整旧业遂南游防上徧交呉越诸名士十二年补授中书舍人
　　世祖稔其名以工画
　　命兼给事毫素尝有故人中隙者久之复来谒恂欢然道故其人方三丧未子女婚嫁俱未办恂立挥五百金以赠人以是知其长者暮年尤工绘事天趣盎然客至则飞觞赋诗家人以有无告不问也所着有樵山堂诗西松馆诗及雪鸿草诗文共如干巻
　　孙尔思字睿生西安人顺治丙戌举于乡授鳯翔教谕尝摄邑篆剖疑决狱邑称神君蜀抚李国英稔其才请于
　　朝欲授以顺庆司李不果尔思性坦易世味泊如家居临灞岸日徜徉山水间有得即録置奚囊中久之成帙所传有灞上集
　　刘汉客字石生宜川人顺治甲午贡生少倜傥英迈博极子史为文深奥古卓诗歌书法皆絶人性刚
　　方不容人过然乐与人谈诗文及古今兴废娓娓不倦交游尽一时名宿尝与修陜西通志所着诗文多行世
　　温树珖字虞白三原人顺治丁亥进士授堂邑令甫三月罢归家居事亲备极色养宁夏巡抚黄图安稔其才欲荐之树珖以亲老辞不赴性好学尝取天文地志国典及河漕闗兵防刑法诸书精覈条列之为用世具甲寅乙卯间秦中不靖树珖倡邑人修城浚壕集乡勇为守御逾年卒人知其用之未竟也子徳嘉康熈戊午举人读书好大畧有经世志
　　杜恒灿字苍舒三原人八嵗能文年十七补弟子员值冦乱家中落尝走四方负米养亲乡试中副车遂入太学名益噪念老亲家居食贫因策蹇南游时时得巨公诗文及珍玩锦绮物归夀其亲亲大悦先是恒灿居京师与中翰呉炜交相得同订观文大社以振兴古学为志及炜使闗中过焦获复广其社于邑中学古书院炜去恒灿主盟学者多宗之长安梁化鳯鎭崇明遣迎恒灿既至化鳯以堤成出猎恒灿陪副乘即事作平洋沙十章化鳯立命谱入铙歌持千金起为夀欢声溢军中寻游楚游滇复入呉久之归卒恒灿性好客所居濵白渠南车骑冠葢恒辐辏每酒酣耳热泼墨挥毫无不厌所欲而去一夕悉焚所著书弟焴急起收之得诗文如千篇今所传春树草堂集也
　　李念慈字劬庵泾阳人顺治戊戌进士初授推官改知县縁逋赋事罢归康熈十三年滇逆作乱大兵驻荆襄念慈捧檄入楚以儹运有劳再补天门知县十七年举博学宏词科复报罢遂絶意仕进念慈好吟咏诗酒唱酬一时诸名士皆倾倒所歴幕府争延礼为上客挥毫泼墨洒如也少拂意立去之着有谷口集
　　张调燮字元宰咸阳嵗贡生嗜学能文着有秋水编行世
　　王豫嘉字建侯扶风人顺治辛丑进士改庶常歴官至翰林侍读天性纯孝年十四父病尝药惟谨入史馆父病渐剧豫嘉亟请假归日夜侍奉衣不解带者几二载父殁哀毁骨立服阕赴补安舆迎母张于京邸张思乡旋复告归母卒居丧尽礼乙卯王辅臣兵变闗陜大震大学士熊赐履诣直庐握手问策豫嘉曰贼无能为使其长驱出栈直趋长安则成败未可知今巻旗返平凉不过为自守计此成擒耳因为借箸陈扼塞控御策旬月果平生平砥防隅维风俗博极典籍长于书法所着有诗古文词甚富
　　李柏字雪木郿县人九嵗失怙事母至孝虽备歴艰辛而色养不衰初入邑庠食饩后避荒居洋县入太白山中屏迹读书者数十年其学贯穿百家勃窣理窟与朝邑李楷富平李因笃齐名称闗中三李性恬淡甘贫乐志自制府以下咸慕其才希一顾以为重同邑冯云程事母至孝稍长治举子业有声顺治戊子以选拔入成均授賔州判甫半载即以病乞归里与李柏相得日徜徉山水间倡和甚适性刚介闾里有不平事必昌言力持之尝自诧曰予一身无长物止余劲骨少许耳无子一女适徴士李颙子愼言晚年恒寓居二曲云
　　孙枝蔚字豹人三原人性豪宕敦气节博学工诗明末逆闯踞闗中枝蔚感激时势谋结乡曲诸豪士起义讨贼卒不果后遂南游呉下流寓防闗以诗酒自娯徧交呉越诸名宿笔牀砚匣倡和无虚日康熈十七年举博学宏词入都以年老求免试不许及试被落南归会
　　诏下吏部令视与试诸人有年髙学赡者授京衔以宠
　　其行部拟初授正字
　　特授内阁中书舍人以归枝蔚为诗沈雄竒古兴至即书不事雕饰而意致洒如其自命在韩杜苏杜诸公间余子不屑也所着有溉堂集如干巻
　　李因笃字子徳富平人年十一为邑诸生丁明季之乱遂谢去肆力为古文辞尤长于诗歌尝游长安仿少陵作秋兴诗八首见者多击节时往来秦晋间过从悉知名士昆山顾炎武其尤也康熈十七年
　　诏集诸儒纂修明史廷臣以因笃名上十八年授翰林院检讨未两月即疏乞终养疏畧曰臣母年逾七旬属嵗多病随经具呈吏部吏部谓称亲援病恐有推诿窃思已病或可伪言亲老岂容假托臣虽极愚不肖讵忍借口所生指为推卸之端臣仰图报君俯迫谂母欲留不可欲去未能瞻望
　　阙廷进退维谷疏三十七上始允归抵家后寝食汤药每事躬亲越五年母殁遂不复仕性敏絶博极羣书又好汲引后学问字者无虚刻或有过必婉词规勉未尝以声色加人顾炎武尝集杜句题赠云文章来国士忠厚与乡人盖实録也生平著述甚富有文集十五巻诗集三十五巻广韵正四巻行世
