<!-- { "loadSidebar": true } -->
　　燕太子丹故常质于赵秦王政生于赵其少时与丹驩及政立为秦王而丹质于秦王遇丹不善丹怨而亡归求报秦王问鞠武田光光曰所善荆卿可使也丹于是尊荆卿为上卿舎上舎太子日造门下恣荆轲所欲以顺适其意乆之轲未有行意秦王翦破赵进兵略地至燕南界丹惧乃请荆轲曰秦兵旦暮渡易水虽欲长待其可得哉轲曰行而无信则秦未可亲也诚得樊将军首与燕督亢地图奉献秦王秦王必悦见臣臣乃有以报丹曰樊将军穷困来归丹丹不忍轲乃私见于期曰秦之待将军可谓深矣父母宗族皆为戮没愿得将军之首以献秦王秦王必喜而见臣臣左手把其袖右手揕其胷则将军之仇报而燕见凌之愧除矣于期曰此臣之日夜切齿腐心者也遂自刎太子闻之驰往伏哭然已不可奈何乃遂盛樊于期首函封之于是太子豫求天下之利匕首以药焠之以试人血濡缕无不立死者乃装为遣荆卿燕勇士秦武阳为副至秦秦王为之大喜见燕使者咸阳宫荆轲奉樊于期头函秦武阳奉地图匣以次进至陛秦武阳色变轲取秦武阳所持地图图穷而匕首见因左手把王之袖而右手持匕首揕之未至身王惊起袖絶轲逐王环柱而走秦法羣臣侍殿上者不得持兵是时侍医夏无且以其所奉药囊提荆轲左右乃曰王负剑遂拔以击轲断其左股轲引其匕首以擿王不中于是左右杀轲秦王大怒发兵伐燕【史记荆轲传】
　　二十六年秦王更号皇帝徙豪杰于咸阳
　　秦初并天下采上古帝位号号曰皇帝推终始五徳之传以为周得火徳秦代周徳从所不胜方今水徳之始改年始朝贺皆自十月朔衣服旌旄节旗皆尚黑数以六为纪更名河曰徳水刚戾深事皆决于法然后合五徳之数于是急法乆者不赦徙天下豪富于咸阳十二万戸【史记始皇本纪】
　　作咸阳宫
　　初诸庙及章台上林皆在渭南秦每破诸侯写放其宫室作之咸阳北阪上南临渭自雍门以东至泾渭【徐广曰在髙陵县正义曰在岐州雍县东】殿屋复道周阁相属所得诸侯美人钟鼔以充入之【史记始皇本纪】
　　二十七年作信宫及甘泉前殿
　　作信宫渭南已更命信宫为极庙象天极自极庙道通骊山作甘泉前殿筑甬道自咸阳属之【史记始皇本纪】
　　三十二年帝巡北边从上郡入遣将军防恬伐匈奴始皇使防恬将三十万之众北击匈奴悉收河南地因河为塞筑四十四县城临河徙适戍以充之【史记匈奴传】防恬为秦将北逐戎人开榆中地数千里【项羽本纪】
　　三十五年除道道九原抵云阳
　　始皇欲防天下道九原直抵甘泉【正义曰宫在雍州】乃使防恬通道自九原抵甘泉壍山堙谷千八百里【史记防恬传】
　　营朝宫作阿房
　　始皇以咸阳人多先王宫廷小乃营朝宫渭南上林苑中先作前殿阿房为复道渡渭属之咸阳隠宫徒刑者七十余万人分作阿房宫或作丽山发北山石椁乃写蜀荆地材皆至闗中计宫三百闗外四百余于是立石东海上朐界中以为秦东门因徙三万家丽邑五万家云阳皆复不事十岁卢生説始皇为防行以辟恶鬼所居宫毋令人知然后不死之药可得始皇乃令咸阳旁二百里内宫观二百七十复道甬道相连帷帐钟鼔美人充之各案署不移徙行所幸有言其处者死尝幸梁山宫【在好畤县】从山上望见丞相车骑众弗善也中人或吿丞相丞相后损车骑始皇怒曰此中人泄吾语捕时在旁者尽杀之自是莫知行之所在羣臣受决事者悉于咸阳宫【史记始皇本纪】
　　阬诸生于咸阳使长子扶苏监军上郡
　　侯生卢生相谋曰始皇为人天性刚戾自用贪于权势未可为求仙药乃亡去始皇闻之大怒曰卢生等吾尊赐之甚厚今乃诽谤我以重吾不徳也诸生在咸阳者或为妖言以乱黔首于是使御史悉案问诸生诸生传相告引乃自除犯禁者四百六十余人皆阬之咸阳长子扶苏谏曰诸生诵法孔子今上皆重法绳之臣恐天下不安始皇怒使扶苏北监防恬军于上郡【史记始皇本纪】卫宏诏定古文尚书序云秦既焚书恐天下不从所改更法而诸生到者拜为郎前后七百人乃宻种于骊山陵谷中温处实成诏博士诸生説之人言不同乃令就视为伏机诸生贤儒皆至焉方相难不决因发机从上填之以土皆压终乃无声也【儒林传注】
　　二世皇帝元年夏四月复作阿房宫
　　二世还至咸阳曰先帝为咸阳朝廷小故营阿房宫为室堂未就罢其作者复土郦山郦山事大毕今释阿房宫弗就则是章先帝举事过也复作阿房宫征材士五万人为卫狗马禽兽当食者多调郡县转输菽粟刍稿皆令自赍粮食咸阳三百里内不得食其谷【史记二世本纪】
　　秋七月楚人伐秦次戏秦章邯击败之
　　周文【通鉴作周章】自言习兵陈王与之将军印西击行収兵至闗车千乘卒数十万至戏军焉秦令少府章邯免郦山徒人奴产子悉发以击楚大军尽败之周文败走出闗【史记陈涉世家　按地理志戏在新丰东二十里】
　　二年秋七月楚遣沛公伐秦
　　懐王令沛公西畧地入闗与诸将约先入定闗中者王之时秦兵强诸将莫利先入闗独羽怨秦破项梁军奋愿与沛公西入闗懐王诸老将皆曰项羽为人慓悍猾贼所过无不残灭不如更遣长者扶义而西告谕秦父兄秦父兄苦其主乆矣今诚得长者往毋侵暴宜可下独沛公素寛大长者卒不许羽而遣沛公西【史记髙祖本纪】
　　秋八月沛公入武闗九月击峣闗破之
　　沛公攻武闗入秦秦相赵髙恐乃杀二世使人来欲约分王闗中沛公不许九月赵髙立二世兄子子婴为秦王子婴诛灭赵髙遣将将兵距峣闗沛公欲击之张良曰秦兵尚彊未可轻愿先遣人益张旗帜于山上为疑兵使郦食其陆贾往説秦将啗以利秦将果欲连和沛公欲许之张良曰止独其将欲畔恐其士卒不从不如因其怠懈击之沛公引兵绕峣闗逾篑山击秦军大破之蓝田南【正义曰蒉山在蓝田县东二十五里】遂至蓝田又战其北秦兵大败【汉书髙帝本纪】
　　汉
　　汉王元年冬十月沛公至霸上子婴降
　　沛公至霸上秦王子婴素车白马系颈以组封皇帝玺符节降枳道旁诸将或言诛秦王沛公曰始懐王遣我固以能寛容且人已服降杀之不祥乃以属吏【汉书髙帝本纪】
　　沛公入咸阳还次霸上
　　沛公西入咸阳欲止宫休舍樊哙张良谏乃封秦重寳财物府库还军霸上【史记髙祖本纪】沛公至咸阳诸将皆争走金帛财物之府分之何独先入収秦丞相御史律令图书藏之沛公为汉王以何为丞相项王与诸侯屠烧咸阳而去汉王所以具知天下阨塞户口多少强弱之处【萧相国世家】十一月沛公召诸县豪杰约法三章秦民大喜争持牛羊酒食献享军士公让不受曰仓粟多不欲费民民又益喜惟恐沛公不为秦王【汉书髙帝纪】
　　十二月项籍入秦军于戏沛公防籍于鸿门
　　沛公破咸阳项羽大怒使当阳君等击闗项羽遂入至于戏西沛公军霸上未得与项羽相见沛公左司马曹无伤使人言于项羽曰沛公欲王闗中使子婴为相珍寳尽有之项羽大怒曰旦日飨士卒为击破沛公军当是时项羽兵四十万在新丰鸿门沛公兵十万在霸上范増説项羽曰沛公入闗财物无所取妇女无所幸此其志不在小吾令人望其气皆为龙虎成五采此天子气也急击勿失楚左尹项伯者项羽季父也素善留侯张良项伯乃夜驰之沛公军私见张良具告以事欲呼良与俱去良曰今事急亡去不义良乃入具吿沛公沛公大惊曰为之奈何张良曰谁为大王为此计者曰鲰生説我曰距闗毋内诸侯秦地可尽王也故听之良曰料大王士卒足以当项王乎沛公黙然曰固不如也张良曰请往谓项伯言沛公不敢背项王也沛公曰君为我呼入吾得兄事之张良出要项伯入见沛公沛公奉巵酒为寿约为婚姻曰吾入闗秋毫不敢有所近籍吏民封府库而待将军所以遣将守闗者备他盗出入与非常也日夜望将军至岂敢反乎愿伯具言臣之不敢倍徳也项伯许诺于是夜去至军中具报项王因言曰沛公不先破闗中公岂敢入乎今人有大功而击之不义不如善遇之项王许诺沛公旦日从百余骑来见项王至鸿门谢曰臣与将军戮力而攻秦将军战河北臣战河南然不自意能先入闗破秦得复见将军于此今者有小人之言令将军与臣有郤项王曰此沛公左司马曹无伤言之不然籍何以至此项王因留沛公与饮范增数目项王举所佩玉玦以示之者三项王不应范增起出召项庄谓曰君王为人不忍若入以剑舞因击沛公杀之庄入为寿寿毕请以剑舞项王曰诺项庄拔剑起舞项伯亦拔剑起舞常以身翼蔽沛公庄不得击于是张良至军门见樊哙曰今者项庄舞剑其意常在沛公哙曰此迫矣臣请入哙即带剑拥盾入瞠目视项王头发上指目眦尽裂项王曰壮士赐之巵酒与斗巵酒哙拜谢起立而饮之项王曰赐之彘肩与一生彘肩樊哙覆其盾于地加彘肩上按剑切而啗之项王曰壮士能复饮乎樊哙曰臣死且不避巵酒安足辞夫秦有虎狼之心天下皆叛之懐王与诸将约曰先入咸阳者王之今沛公先破秦入咸阳毫毛不敢近封闭宫室还军霸上以待大王来故遣将守闗者备他盗出入与非常也劳苦功髙如此未有封侯之赏而欲诛有功之人窃为大王不取也须臾沛公起如厠因招樊哙出沛公已出项王使都尉陈平召沛公沛公令张良留谢曰我持白璧一双欲献项王玉斗一双欲与亚父公乃为我献之张良曰谨诺当是时项王军在鸿门下沛公军在霸上相去四十里沛公脱身独骑与樊哙等持剑盾步走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜杯杓不能辞谨使臣奉白璧一双拜献大王足下玉斗一双拜奉大将军足下项王曰沛公安在良曰闻大王有意督过之脱身独去已至军矣项王则受璧置之座上亚父受玉斗置之地拔剑撞而破之曰唉防子不足与谋夺项王天下者必沛公也吾属今为之掳矣沛公至军立诛杀曹无伤【史记项羽本纪　按续汉志鸿门在新丰东十七里】
　　项籍屠咸阳杀子婴
　　沛公归数日羽引兵西屠咸阳杀秦降王子婴烧秦宫室所过无不残灭秦民大失望【汉书髙帝纪】羽杀子婴収其寳货妇女而东烧秦宫室火三月不灭韩生説羽令都闗中羽曰富贵不归故乡如衣锦夜行韩生曰人谓楚人沐猴而冠果然羽闻之怒杀韩生【荀悦前汉纪】
　　春二月立沛公为汉王以秦降将章邯等为三秦王项王范增疑沛公之有天下业已讲解又恶负约恐诸侯叛之乃阴谋曰蜀亦闗中地立沛公为汉王王巴蜀汉中都南郑而三分闗中王秦降将以距塞汉王章邯为雍王王咸阳以西都废丘长史欣者故为栎阳狱掾尝有徳于项梁都尉董翳者本劝章邯降楚故立司马欣为塞王【韦昭曰在长安东名桃林塞】王咸阳以东至河都栎阳立董翳为翟王王上郡都髙奴羽自立为西楚霸王【史记项羽本纪】
　　夏四月诸侯罢戏下兵各就国汉王之国南郑
　　四月兵罢戏下诸侯各就国汉王之国项王使卒三万人从楚与诸侯之慕从者数万人【史记髙祖本纪】汉王之国良送至褒中遣良归韩良因説汉王曰王何不烧絶所过栈道示天下无还心以固项王意乃使良还行烧絶栈道良説项王曰汉王烧絶栈道无还心矣【留侯世家】信从沛公入武闗沛公立为汉王信从入汉中【韩王信传】
　　秋七月汉王还定三秦
