<!-- { "loadSidebar": true } -->
　　郭氏东羣芳妻华州人羣芳病亟谓郭曰我死汝择人事之郭涕泣誓以死其妾王氏曰我非妇人耶何永诀弗及我耶羣芳死郭氏命将作二棺王亦乞一棺遂作三棺为羣芳立嗣行丧三日以代三年俱缢死于柩帷左右又同里曹士魁妻王氏郭祖妻东氏夫死时皆自缢死【冯志】
　　李氏杨自卑妻华阴人夫卒年二十翁老子幼家计萧然甘贫守节孝事继姑督学按部屡表其门又生员杨训妻张氏训卒氏治大椁示必殉戚党苦劝乃止终身垢靣足不及中庭【贾志】
　　张氏贺约礼妻蒲城人约礼亡氏年三十抚男应科游泮科娶亦张姓女后客死于京张年二十一有娠闻讣輙自经救免生遗腹子姑妇共凛氷霜育孤入学姑八十有一媳六十有六皆以寿终万厯十八年旌表双节【贾志】
　　孙氏单伟妻蒲城人夫亡事姑以孝闻万厯二十五年旌表同邑王启劳妻夏氏夫亡守节事亲乡人称为孝妇【贾志】
　　郝氏葛寛妻蒲城人夫亡年二十一姑欲嫁之氏度不免遂自缢死万厯三十年旌表【冯志】
　　常氏米颐贞妻蒲城吏部澄之女给谏若桂之妹也夫见杀于防归其尸自煎香汤沐浴凶服跪奠一日吉服临焉几上设匕筋各二及晚自缢死王建绩妻单氏蒲城单则迁之女年二十二夫故痛哭呕血累自尽以人救得不死明年正月初四日乘闲自缢死万厯四十六年旌表【贾志】
　　刘氏潼关卫指挥使姚镇妻夫卒氏年十七誓以死殉姑劝谕乃止以孝慈奏闻旌表又衞千户朱英妻张氏陈端妻李氏余翰明妻何氏贲妻张氏孙元妻韩氏俱夫死守节终身不渝【贾志】
　　杨氏郭恒妻潼闗人年十六许恒恒以不能纳币遂客游湖南乆不归父议改盟女不可断发自守家有岩壁穴墙居之垂索以通饮食者二十六年恒归氏年四十三矣乃成礼偕老焉副使张瀚为作贞女传【冯志】
　　左氏安裕妻耀州人年十五归裕裕病卒左即剪发大半破镜大半置裕柩前饿十数日而死年十九万厯十三年建坊旌表【贾志】
　　王氏彭邦贵妻同官人贵卒氏年二十四哀毁逾礼事祖姑赵氏极诚敬待卑幼有恩礼赵怜其幼喻使改适氏剪发自残以示不二遂守节终身性好义乐施常思济人不责偿万厯十年大饥输杂粮一千石入官赈济有司上其事诏旌曰节义【同官志】
　　习氏李梅妻同官人夫亡无子家甚贫亲党劝之嫁氏曰有姑在可事遂坚贞自守有司扁其门曰节孝又张邦彦妻党氏年二十守节事姑甚孝有司旌表又李啓东妻梁氏年二十四夫亡孝姑抚子艰辛备尝八十四卒【贾志】
　　姜氏诸生王旂妻白水人万厯末旂被殴辱赴井死氏闻亦投井中以殉【白水志】
　　郭氏武功王继祖妻继祖早死抚遗孤干明成立娶张氏生子受元甫襁褓干明旋死郭与张双节凛然受元长娶田氏不数年而受元又死遗子良臣田氏年少亦守节终身奏表其门曰三世孤孀后良臣岁贡田年七十八卒【武功志】
　　李氏沈来聘妻武功人夫早逝氏年少有劝之嫁者氏曰姑在谁与为奉绩纺以供甘防者四十余年【贾志】
　　侯氏生员马璟妻武功人夫病笃侯知不起先夫自缢死【贾志】
　　屈氏杜逢云妻武功人岁大祲翁与夫皆就食汉南翁死夫归亦死氏泣曰宁以夫死故而使翁之遗骸弃于原野乎遂徒歩往汉负骸归葬未几饿而死【贾志】
　　牛氏武功生员陈懋谦妻夫卒氏年十九抚遗腹子守节五十余年万厯中建坊旌表举人杨缵妻李氏年二十三缵卒止一女氏抚侄为嗣守节四十余年万厯十三年旌表里民耿认妻恭氏年十九夫卒二子尚在襁褓氏守节教子年七十八卒县令旌之又耿氏适岐山生员李淑世生子四日夫死氏守节二十年归宁卒于父家子亦寻卒邑人哀之【贾志】
　　骞氏永寿生员张简妻年十八夫卒妾赵氏一子方周岁骞抚育勤劬不啻己出事姑以孝闻寿七十五卒官旌其门刘宗乐妻王氏年十九夫亡抚遗腹子成立寿七旬卒王养忠妻师氏年二十二忠亡抚一岁孤成立寿六十卒【贾志】
　　许氏生员樊希思妻永寿人善事翁姑妯娌无间言夫卒呕血死【贾志】
　　骞氏永寿九思女防字赵本初赵故富而骞家渐萧索赵竟遗书罢婚九思颔之女曰不死奈辱先人何乃澡身整服强婢导至赵门呼寃自刎而死尸不僵目不瞑溽暑色泽如生邑令庀木以殓时天开日霁而雷雨骤至一邑震惊令为撰哀词奠之复开霁如初【永寿志】
　　王氏永寿爼登妻夫卒氏年二十五遗子三岁孤叔翁溺其子强氏他适幸有援者子得不死后子复早卒乃抚成诸孙备尝艰苦以寿终又李油然妻鲁氏年二十五夫卒叔翁强夺其志氏截发自誓以织絍糊口守节三十一年【贾志】
　　师矫姐永寿人师第女第因讼避逃捕者诣家偶牵女衣女不胜愤恚自缢死事在万厯三十四年【永寿志】
　　纪氏邠州生员席太初妻万厯中夫卒缢死柩侧奉文建坊【贾志】
　　焦玉儿三水人有恶少夜至持斧迫氏不从遂遇害万十六年旌表【冯志】
　　葛节妇文氏三水人少白先生之女有君子亭诗赋三百余首手钞书六十巻少寡自誓作九骚九篇以见志辞义典雅称其风烈【列朝诗集】在中女适淳化生员葛大受称未亡人者四十年【贾志】
　　武氏文太青妻天启初太青督晋学考最属予譔太青所着事略称其妻武恭人之能诗也余譔制词以秦风之女子为比太青书报予恭人读之而喜可知也崇祯初太青以太仆少卿家居恭人殁继室邓氏宁河武郡王之裔也太青鳏居谋续娶家园有并头莲之瑞作嘉莲诗四百余首邓之父才其女而告之曰此眞可以壻汝矣太青遂委禽焉既归于文太青以谢韫徐淑视邓而邓则以孔孟伊周事太青交相得也太青好竒如子云搆太经以邓为童乌覃思少间相与论李诗韩笔太青喜而忘寐不知更漏之深浅春秋佳日奉太夫人版舆出游访未央之故丘吊城南之遗迹太青有三出西郊记读者艳之甲戌丧太夫人过哀遂得风疾已而少差舌本间强邓知其嗜邵诗吟邵句以引之太青喉吻喀喀乆之豁然应声壬午春病剧不起邓为文以祭叙致婉悉关中文士争传写之逾年关陜躏邓老矣迄不知其所终云【三水县志】
　　李氏鄜州王宗尧妻年二十八夫亡以死殉救苏家至贫誓不再嫁苦节四十年抚孤成立后以孙建屛贵赠淑人【鄜州志】
　　刘氏中部人适鄜州生员宋承矩矩亡氏年二十遗腹六月乃潜缢柩侧赖姑救得苏劝以遗腹为念后生子吕值岁荒宗人强劝再适氏持刀自毁靣目苦节六十年事闻旌表【鄜州志】
　　屈氏景载辉妻髙氏张应奎妻俱洛川人屈年二十三夫亡苦节抚子并抚二孤侄如己出寿七十五终髙年二十八夫卒事亲终防抚孤成立苦节四十六年有司俱表其闾【贾志】
　　郝拾翠洛川人年十七许聘诸生张三近纳采而三近卒女闻讣以所纳币制为衣裳服之自缢万厯二十二年旌表【冯志】
　　任氏李元凯妻中部人归数日而元凯卒父母令再嫁不从纺绩以奉舅姑事闻旌表【冯志】
　　王氏同知张士竒妻宜君人士竒殁内外无依氏躬督耕桑教子亲良师友入夕则课其业三子俱成立次子应辰令肃宁绩最加封太宜人三膺诰命孀节四十五年又同邑田养民妻韦氏年二十二夫故甘贫守节抚二孤成立【贾志】
　　杨氏郭钟竒妻宜君人竒早卒氏自缢死【贾志】
　　杨氏米脂光禄寺署丞艾应钟妻少保杨尚书之女万厯初夫故氏年二十四孀居四十年【米脂志】
　　刘氏白延庆妻清涧人延庆卒于旅刘年二十三闻讣奔京邸亲负骸骨归及葬投隧道以殉诸姑力出之遂矢志守节抚孤似科成立似科又早卒其妻刘氏年二十五欲投崖死幸救免事两姑抚防子年五十余卒【贾志】
　　孙氏张彦昂妻清涧人年十八夫亡越三月举一子矢志守节家贫忍饥以训孤子年五十九终【贾志】
　　刘氏生员白似玉妻清涧人夫亡氏年十七遗孤贲甫七月矢志守节躬绩纺以自给贲年十九又卒其妻李氏年十八遗一岁孤尚文与姑相依克尽妇道无何姑见背伯兄欲夺其志李氏抱孤号泣者累月遂丧明知县陈汝元表其门曰一门双节【贾志】
　　白氏惠道昌妻清涧人夫亡氏年十八有娠方六月欲死以殉众谕之曰胡不少待举子氏泣曰非不念良人无后但心痛不能须臾缓耳遂七日不食而死有司申请旌表又惠及科妻李氏夫亡年二十九即日缢于柩侧有司旌其门配享烈女祠【贾志】
　　刘氏葭州髙荐悦妻夫亡氏年二十七奉姑抚孤艰辛备尝厯四十年又髙光鼎妻张氏马乔遴妻张氏俱早年防夫守节终身焉【葭州志】
　　王氏生员李淮妻葭州人淮卒氏年二十二遗孤五岁宗族谋夺其志氏誓死守节卒年五十有七【葭州志】
　　某氏神木诸生辛维命妻年二十二夫亡即柩前自缢以救得免守节终身又王瑜妻张氏年二十五守节四十余年里民张枢妻刘氏年二十六守节终身不渝【神木志】
　　李氏府谷举人继志女也适苏万春未乆而苏卒氏励志守节寿九十三岁无疾而终【府谷志】
　　冯氏杨六斤妻府谷人事舅姑竭诚尽孝后膺旌典【府谷志】













　　陜西通志卷六十六
<史部,地理类,都会郡县之属,陕西通志>
　　钦定四库全书
　　陜西通志巻六十七
　　人物十三
　　列女二
　　郭氏刘进忠妻杨氏刘进孝妻长安人姊姒也郭氏年二十夫故守节杨氏夫亡无子断指自誓与郭氏同心苦守人称一门双节云【长安志】
　　赵氏长安生贠陈经济妻济病殂氏七日不食死提学熊师旦表其门又县民安守性妻孙氏年二十八夫卒自缢死顾应善妻冯氏苦节抚孤冦乱自缢死【贾志】
　　王氏席荣妻长安人年二十七夫亡誓以死殉母敦谕抚孤乃止苦节四十余年母病笃氏割股以进病遂愈天启中给匾旌之鄠县王氏适邑民阎鸿业舅遘疾王刲股以疗邑人称为孝妇【贾志】
　　王氏长安晋国柱妻事孀姑朱最孝姑病疫氏毁衣饰供药饵且祈天请代姑病遂愈王没国柱继娶朱氏抚育前妻三子皆克成立【长安志】
　　韩氏咸宁人李能妻能亡氏絶粒七日死【贾志】
　　刘氏咸宁王持衡妻太原同知养性女也年十九子女无出而夫亡坚志苦节长斋绣佛守节四十年督学熊师旦奏旌其闾【贾志】
　　卢氏咸宁尚书绅之女也适庠生苏幼芳年十七而夫亡矢志抚孤歴五十余年【咸宁志】
　　王氏咸宁进士胡叔元妻叔元卒于京氏年二十哀毁骨立抚侄植为嗣爱如己出都御史张翰重其节义给月廪以养之仍匾其门曰贞节年八十一卒【咸宁志】
　　茹氏咸阳张九凤妻年三十孀居敎子执中以义方后为安岳尹【贾志】
　　朱氏咸阳民杜仲清妻郑氏清弟仲义妻朱年二十而寡郑年二十五而寡俱守节终身【咸阳志】
　　王氏咸阳杜希奎妻希奎卒遗孤云祥甚幼氏守志抚养为娶媳赵氏后云祥又卒赵与姑同心苦守人称双节有司表之【咸阳志】
　　杜氏咸阳王科妻年十九而寡程氏科子来之妻刘氏来之子元知妻年二十五而寡人称三世氷霜焉【咸阳志】
　　郭氏髙陵生员李原植妻幼读四书及列女传夫卒守节敎子口授鲁论及忠孝故事年三十二而卒【髙陵志】
