<!-- { "loadSidebar": true } -->
　　冬十一月韩全诲刼帝如凤翔朱全忠取同华二州韩全诲闻朱全忠将至令李继麟李彦弼等勒兵刼上请幸凤翔是日开延英全诲等侍侧李继筠遣兵掠内库宝货法物全诲遣人密送诸王宫人先之凤翔上遣中使召百官皆辞不至全诲陈兵殿前言于上曰全忠欲刼天子幸洛阳求传禅臣等请奉陛下幸凤翔收兵拒之上不许拔劒登乞巧楼全诲等逼上下楼李彦弼即于御院纵火上不得已与后妃诸王百余人皆上马恸哭而出李茂贞出迎上下马慰接之还入鳯翔全忠议引兵还张濬説之曰韩建茂贞之党不取之必为后患乃引兵逼其城建单骑迎谒全忠以建为忠武节度使以兵送之车驾之在华州也商贾辐辏建重征之得钱九百万缗至是全忠尽取之是时京师无天子行在无宰相崔等请全忠西迎车驾全忠复书曰进则惧胁君之谤退则怀负国之惭然不敢不勉【纲目】梁太祖天复元年十月戊戍奉宻诏赴长安是时军国大政专委宰相崔每事裁抑宦官宦官侧目崔一日于便殿奏欲尽去之全诲等于昭宗前诉之昭宗不得已罢崔知政事崔怒急召帝请以兵入辅故有是行戊申行次河中同州留后司马邺华之幕吏也举郡来降辛亥驻军于渭濵华帅韩建遣使奉牋纳欵又以银三万两助军是日行次零口癸丑闻长安乱昭宗为阉官韩全诲等刼迁西幸凤翔葢避帝之兵锋也翼日遂命旋师夕次于赤水乙卯大军集于华州城下韩建惶骇失措即以城降丙辰帝表建权知忠武军事促令赴任同华二州平【册府元】
　　朱全忠引兵逼凤翔还取邠州
　　全忠军驻赤水崔令户部侍郎王溥至赤水砦促全忠以兵迎驾戊午全忠自赤水趋长安崔率文武百寮太子太师卢知猷己下迎于坡头庚申汴军趋凤翔戊辰至岐下全忠令判官李择裴铸入城奏事言臣在河中得崔书言奉密诏令臣以兵士迎驾臣不敢擅自迎銮昭宗怒矫命连诏全忠以兵士还镇辛未全忠引军离凤翔退攻邠州甲戌制崔引可责授朝散大夫邠州节度使李继徽以城降【旧唐书昭宗本纪】全忠至凤翔军于城东茂贞登城谓曰天子避灾非臣下无礼谗人误公至此全忠报曰韩全诲刼迁天子今来问罪迎扈还宫岐王若不预谋何烦陈谕上屡诏全忠还镇全忠乃拜表奉辞移兵趣邠州李继徽请降【纲目】梁兵攻李茂贞于岐以怀英为先锋至武功击杀岐兵万余人太祖喜曰邑名武功真武功也以名马赐之【五代史康怀英传】
　　十二月朱全忠屠盩厔
　　全忠遣朱友宁攻盩厔不下全忠自往督战盩厔降屠之令崔率百官及京城居民迁于华州【通鉴】
　　二年春正月以严为汴岐和协使
　　朱全忠屯三原又移军武功丙子以给事中严充岐汴和协使赐全忠姓李与茂贞为兄弟全忠不从【通鉴】二月戊寅上以久驻兵车于三原乃议东归遂取髙陵栎阳左冯翊入于蒲津【编遗録】
　　夏四月梁将朱友宁大败岐兵于武功
　　天复二年四月友宁引兵西至兴平及李茂贞战于武功大败之【五代史梁太祖本纪】
　　夏六月朱全忠围凤翔
　　崔诣河中泣诉于全忠恐茂贞刼天子幸蜀宜以时奉迎势不可缓凤翔人闻朱全忠且来皆惧城外居民皆迁入城六月丁丑全忠军于虢县甲申李茂贞大出兵自将之与朱全忠战大败丙戍全忠遣其将孔勍出散闗攻凤州拔之丁亥全忠进军凤翔城下全忠朝服向城而泣曰臣但欲迎车驾还宫耳不与岐王角胜也遂为五寨环之秋七月孔勍取成陇二州【通鉴】天复二年四月符道昭复领大军屯于虢县之漠谷其建寨之所前临巨涧后倚峻阜险不可升太祖遣怀英提骑数千急击之道昭以怀英兵寡有俯视之意乃率甲士万人絶涧以挑战怀英始以千骑交鬬战酣发伏以击之岐军大败【册府元】
　　秋八月鄜帅李周彝救凤翔朱全忠遣兵击败之秋八月鄜帅李周彝屯军于三原以援凤翔太祖命怀英讨之周彞拔军而遁追至梨园因攻下翟州擒其守来献俄而岐军屯奉天太祖令怀英寨于岐军之东北以备敌人一夕岐军大至急攻其营懐英独以三千余人抗数万之众自乙夜至四鼓岐军不胜而退【册府元】是时李周彝以鄜坊兵救岐屯于三原懐英击走之因取其翟州而还岐兵屯奉天懐英栅其东北夜半岐兵攻之懐英以为夜中不欲惊它军独以二千人出战迟明岐兵解去身被十余疮李茂贞与梁和昭宗还京师赐懐英迎銮毅勇功臣【五代史康怀英传】
　　王建取兴元
　　西川军假道于兴元节度使李继密遣兵拒之西川前锋将王宗播攻之遂破金牛黒水西县褒城四寨继密战败奔还汉中西川军乘胜至城下王宗涤率众先登遂克之继密请降得兵三万骑五千诏以宗涤为山南西道节度使【通鉴】天复初李茂贞韩全诲刼迁车驾在凤翔梁祖攻围歴年建外修好于汴指茂贞罪状又隂与茂贞问使往来且言坚壁勿和许以出师赴援因分命诸军攻取兴元比及梁祖解围茂贞山南诸州皆为建所有因自置守将【册府元】
　　九月李茂贞攻朱全忠营岐兵大败
　　梁祖宿兵岐下以迎昭宗敌垒尚坚且思班退亲从指挥使髙季昌抗言曰天下雄杰窥此举者一载矣今奸党已窘奈何更少俟之季昌乃密募人入岐为告事者有骑卒马景应命因朱友伦总骑军且至将大出兵迓之景请因其时给骏驷杂出队中十许里跃马西走逸岐闉以军怨东遁为告言列寨留卒尚万候夕将逝宜速掩之当落我机内矣是往也必无生理愿録其孥梁祖凄然止其行景固请乃狥之明日军出诸寨屏匿如无人不十里果策骑却走岐人纳之不失厥料岐军启两扉悉众来我师宿已秣马饱士中军一鼔百营俱进岐军十不存三四李茂贞丧胆【北梦琐言】
　　洋州降于王建冬十月建取兴州
　　武定节度使李思敬以洋州降王建冬十月建攻拔兴州以军使王宗浩为兴州刺史【通鉴】
　　凤翔食尽朱全忠奉表迎车驾
　　朱全忠遣幕僚司马邺奉表入城献食物缯帛复遣使请与茂贞连和修宫阙迎车驾上亦遣使赍诏赐之凤翔军夜缒降汴军者甚众茂贞疑上与全忠有密约増兵防御是冬大雪城中食尽冻饿死者不可胜计或卧未死肉已为人所剐茂贞储偫亦竭以犬供御膳上鬻御衣及小皇子衣于市以充用【纲目】昭宗在凤翔宴侍臣捕池鱼为馔李茂贞曰本畜此鱼以候车驾又以巨杯劝帝酒帝不欲饮茂贞杯叩帝颐颔坐皆愤其无礼汴人列十余棚攻岐城掘蚰蜒濠时城中大窘烧人粪煮人肉而食李茂贞不肯与梁和昭宗谕曰在内公主美人等一日食粥一日食不托今已竭矣愿速与梁和【大中遗事】
　　十一月朱全忠遣兵袭鄜州取之
　　十一月鄜坊李周彝以兵救凤翔王遣孔勍袭鄜州虏周彝之族徙于河中周彝乃降是时岐兵屡败而围久城中食尽自天子至后宫皆冻馁【五代史梁太祖本纪】孔勍李晖领兵袭鄜州以牵周彝之兵攻陷鄜墙获周彝亲族遂令李晖权知鄜畤军事不数日周彝遣幕賔投分通好然后上许抽兵【编遗録】
　　三年春正月平卢节度使王师范遣兵袭华州
　　韩全诲等矫诏召诸镇兵击梁诏至青州师范泣曰诸镇有兵所以藩扞天子今天子危辱而诸镇反以兵自卫吾力虽不足当成败以之乃遣张居厚以壮士二百为舆夫伏兵舆中西驰梁军称师范使者聘梁欲刼梁太祖居厚至华州东城华州将娄敬思疑其有异剖视之见其兵居厚遂击杀敬思以兵攻西城不克而反【五代史王师范传】
　　车驾发凤翔
　　正月甲子车驾出凤翔幸全忠军乙丑扶风令朱友伦总兵侍卫丙寅次武功丁卯次兴平宰臣崔率百官迎谒【旧唐书昭宗纪】茂贞请遣使谕全忠军诏崔构挟中人郭遵诲往既行又命宫人宠颜驰见全忠谕密防乃以蒋元晖入卫二日茂贞独见至日旰全诲恨甚自见势去计无所用帝召韩偓执手涕泗曰今先去四大恶余以次诛矣于是内养八辈候廷中授命每二辈以卫士十人取一首俄而全诲等皆死是夜诛韦处廷等二十二人悉以首纳布囊诏送全忠曰是皆不肯使乘舆东者既斩之矣全忠大喜徧告军中茂贞复诛小使李继彝等十人于是开垒门全忠犹攻北垒帝遣宠顔赐御巾箱宝器使罢兵又捕杀中官七十人全忠亦使京兆诛党与百余人天子入全忠军全忠泥首素服待罪客省传呼彻三仗有诏释全忠罪使朝服见全忠伏地泣曰老臣位将相勤王无状使陛下及此臣之罪也帝亦呜咽命韩偓起之解玉带以赐召之食帝顾卫兵或有愤发者因履系解目全忠为吾系之全忠跪结履汗浃于背而左右莫敢动【唐书韩全诲传】天子出幸梁军遣使驰诏崔托疾不至王使人戱曰吾未识天子惧其非是子来为我辨之天子还至兴平率百官奉迎王自为天子执辔且泣且行行十余里止之见者咸以为忠【五代史梁太祖传】
　　帝至自凤翔
　　天复三年正月己巳天子至自凤翔素服哭于太庙而后入杀宦者七百余人【五代史梁太祖本纪】车驾入长安崔奏以宦官典兵预政倾危国家不剪其根祸终不已上从之全忠遂以兵驱第五可范已下数百人尽杀之寃号之声彻于内外其出使外方者诏所在诛之止留黄衣幼弱者三十人以备洒扫其两军八镇兵悉属六军以兼判六军十二卫事【纲目】梁赵珝昭宗天复元年征为同州节度留后时太祖统军岐下珝在冯翊输挽调发旁午道途俄而昭宗还长安诏征入觐锡迎驾功臣之号【册府元】
　　冬十月李茂贞李继徽举兵逼京畿
　　朱全忠之克邠州也执静难节度使杨崇本妻于河中而私焉崇本怒使谓茂贞曰唐室将灭父忍坐视之乎遂相与连兵侵逼京畿复姓名李继徽全忠恐其复有刼迁之谋乃发兵屯河中【纲目】
　　天祐元年春正月朱全忠表请迁都帝发长安
　　正月己酉全忠率师屯河中遣牙将冦彦卿奉表请车驾迁都洛阳全忠令长安居人按籍迁居彻屋木自渭浮河而下连甍号哭月余不息秦人大骂于路曰国贼崔召朱温倾覆社稷俾我及此天乎天乎丁巳车驾发京师【旧唐书昭宗本纪】汴人拥兵杀宰相崔京兆尹郑元规刼迁车驾移都东洛既入华州百姓呼万嵗帝泣曰百姓勿唱万嵗朕勿能与尔等为主也防路有思帝乡之词乃曰纥干山头冻死雀何不飞去生处乐况我此去悠悠未知落在何所言讫然流涕【北梦琐言】太祖谋欲迁都洛阳遣彦卿奉表请迁都昭宗顾瞻陵庙徬徨不忍去行至华州遣人告太祖以何皇后有娠愿留华州待冬而行太祖大怒顾彦卿曰汝往趣官家来不可一日留也彦卿复驰至华即日迫昭宗上道【五代史冦彦卿传】
　　二月王建遣兵迎车驾至兴平而还
　　上遣间使以御劄告难于王建建遣王宗祐将兵防凤翔兵至兴平遇汴兵不得进而还建始自用墨制除官云俟车驾还长安表闻【纲目】
　　夏六月邠岐蜀传檄讨朱全忠遣兵屯同州以拒之六月李茂贞王建李继徽传檄合兵以讨朱全忠全忠以镇国节度使朱友裕为行营都统将步骑击之命保大节度使刘鄩弃鄜州引兵屯同州【通鉴】
　　哀帝天祐二年秋八月王建取金州
　　建遣王宗贺等将兵击昭信节度使冯行袭于金州所向皆捷行袭奔均州其将全师朗以城降更师朗姓名曰王宗朗补金州观察使【通鉴】
　　三年秋九月刘知俊陷坊州
