<!-- { "loadSidebar": true } -->
　　泾水　在县北四十里毕原下流至咸泾之交曰鹿台东注高陵秦中八水咸阳有四焉【县志　详见图考】
　　野韭泽【即牛首池】在县南八里其地坦卤不树五谷惟野韭自生东西平开一道濶十步长五六里独可耕史记曰秦上林苑傍牛首池有自生韭即此【县志】即汉牛首池也【长安志】
　　陈涛泽【即陈涛斜涛一作陶】在咸阳县东斜者山泽之名故又曰陈陶泽【通鉴注】陈涛泽名其路斜出故曰斜【胡三省注】
　　双泉　在县北二里其水甘冽有药王庙【县志】
　　要册泉　在县北八里其水极凉取汲不竭【马志】
　　李村泉　在县西北十里又县西北十五里有下村泉【长安志】
　　窦氏泉　在县西北今堙【县图】成国故渠迳平陵故城南渠南有窦氏泉【水经注　平陵县今属兴平】石安县有窦氏泉【魏书地形志　石安故城在县东】
　　马跑泉　在县西二十五里【长安志】相传唐太宗猎此马跑地泉出因名其水旱不竭涝亦不溢【县志】
　　兴平县
　　黄麓山【一名黄山一名始平原一名北芒岩】在县北一里或谓之黄山即始平西原也【县志】北绕黄山濒渭以东【雄甘泉赋序】茂陵富人袁广汉于北芒岩筑园东西四里南北三里【西京杂记】黄山旧绕汉宫斜【唐王维诗】长安城北有始平原长数百里其人井汲巢居井深五十丈汉时谓之北芒岩何武葬于北芒龙薄阪【三秦记】黄麓山一名始平原东西五十里南北八里东入咸阳北阪西至武功界武水东岸【雍胜畧】
　　马嵬坡　在县西二十五里即杨妃葬处【县志】马嵬人名于此筑城以避难【孙景安征途记】
　　渭水　在县南二十里自武功县流入与盩厔分界又东入咸阳界【县图】渭水又东合雍水又东合洛谷水又东合芒水又东过槐里西城南又东与芒水枝流合又东北迳黄山宫南就水注之又东合田溪水又东迳槐里县故城南有漏水北入之又东合甘水【水经注详见图考槐里故城在县西又洛谷诸水俱在渭水南详见盩厔县】
　　川河【即雍水】在县西南渭河之北自武功县川口流入有三支其自武功西北来者曰漆水俗名游丰河源出麟游其自武功东北来者曰沮水亦名浴水俗名沐浴河源出永夀其自武功西南来者曰湋水俗名浑水河源出凤翔县漆沮二水合流于武功县东五里其下流又合湋川水经川口东流入本县界胡浃桥又东至清化坊东南入渭【县册】
　　马牧泽　在县东南二十里南北广四里东西二十一里【元和志】明时其地属于秦藩【县志】
　　浪井　在县西三里耿祠乡唐贞元五年自然涌出有疾者饮之多愈逺近取汲朝夕如市【贾志】
　　汤台泉　在县西十五里【县志】
　　板桥泉　在县西十七里【县志】槐里县有板桥泉【魏书地形志】在兴平县西北十七里深百尺【长安志】
　　龙泉【一名温泉又名姜子泉】在县西十七里一名温泉又名姜子泉周数十步深不可测【长安志】始平县有温泉【魏书地形志始平故城在县南】成国故渠东迳龙泉北【水经注】泾龙泉新泉相去十余步在县西【马志】
　　马嵬泉【俗名娘娘泉】在县西二十五里今俗名娘娘泉【马志】在县西周数十步深百尺流入白渠【长安志】史家泉在县西三十五里又马嵬镇西北有五龙泉【县志】
　　清水泉【一名徐洪泉又名永济泉】在县西南二十五里胡浃桥旧有泉堙废顺治十五年知县徐开熙开濬典史洪廷宪共勷之因名徐洪泉又曰永济泉【县志】
　　醴泉　在县东南二十里周数十步深不可测【长安志】兴平县有醴泉【金史地理志】旧图经曰泉在扶风乡唐贞观十二年自然涌出其味如醴饮之疗疾今涸【县志】
　　灵寳泉　在县东南二十里周数十步【长安志】旧图经曰汉边韶得灵寳符于此泉祈祷有应因名【县志】
　　玉女泉　在县东五里高店寨【县志】
　　临潼县
　　骊山　在县南里许即蓝田北山【县志　详见图考】
　　普陀原【即奉政原】在县北二十里【县图】五丈渠迳藕原东东南流注于渭【水经注】普陀原在渭河北岸即高陵之奉政原或以为即藕原也【县志】
　　荆原【一名断原】在县北八十里即荆山脉尽处自三原县迤而来至富平临潼二县之交为漆沮水冲断因名断原【县志】
　　铜人原　在县西南二十里接咸宁界【县志　详见咸宁县】新丰原【一名青原】在县东南二十里【雍大记】泠水歴隂槃新丰两原之间【水经注】新丰原一名青原西接隂槃东至零口蜿蜒二十余里与渭南县接皆新丰原也【县志】
　　庆山　在县东南三十五里【雍大记】垂拱二年新丰露台乡有山涌出武后名之曰庆山【唐书五行志　新丰故城在县东北】昭应县有庆山【地理志　昭应故城即今治】山高二百余尺【长安志】
　　种金原　在县东【县志】
　　鸿门阪　在县东十七里新丰南原之上西临小河【县志】鸿门在新丰古城东未至戏水道南有断原南北洞开也【史记索隠】新丰县故城东三里有坂长二里余堑原通道南北洞开有同门状谓之鸿门【水经注】鸿门在始皇陵北十里即沛公防项羽处【闗中记】汉旧大道北下坂口名也即亭尉呵李广处【长安志】在丽山北十里【雍録】北有鸿陂南有坂口故曰鸿门【雍胜畧】坂距戏水十里【潜确类书　按县志有项王营在县东十五里葢即古之鸿门也】
　　渭水　在县北十五里自咸宁县流入又东入渭南县界【禹贡锥指】渭水自合泾水又东迳鄣县西又东得白渠枝口又东与五丈渠合又东迳新丰县故城北东与鱼池水防又东迳鸿门北又东石川水南注焉又东戏水注之又东泠水入焉又东合首水【水经注　鄣县故城在县东北】渭水与泾水合至临潼而益大每水涨弥漫不可渡【县志　详见图考】
　　水碓河【碓一作硙】在县西五里【长安志】水硙河源出硙子谷至县西北流入渭【县志】
　　石涧河【一名冷水】在县西二里源出骊山南涧谓之冷水以别温泉也【县志】
　　潼水　在县西半里源出骊山南谷中即饮济泉也流至县西门外数百步合县东之临河入于渭【县志】
　　新丰河【即鱼池水】在县东十五里新丰镇【县册】鱼池水出丽山东本导源东流后始皇葬山北水过而曲行东注北转始皇造陵取土其地污深水积成池谓之鱼池池在始皇陵东北五里周回四里池水西北流迳始皇冡北又西北迳鸿门西又迳新丰县故城东其水际北城世谓是水为隂槃水又北絶漕槃沟注于渭【水经注】鱼池水在始皇陵东北五里又隂槃河水在县东北十四里源出县北阳村社【长安志　按水经注则隂槃水即鱼池水下流而长安志又以隂槃鱼池为两水今据县册则果属两水也】
　　戏水　在县东二十七里【雍胜畧】戏在新丰东今有戏水驿其水出蓝田北界横岭至此北流入渭【顔师古汉书注】戏水周幽王与襃姒游于此故以为名水至浊【两京道里记】今新丰东北十里有戏水当古道即周章军至处【史记正义】隂槃县有戏水【魏书地形志　隂槃故城在县东】戏水出丽山冯公谷东北流又北迳丽戎城东又北右总三川迳鸿门东又北迳戏亭东又北分为二水并注渭【水经注】
　　市谷水【一名玉桥河】在县东三十里流入渭【长安志】玉桥河即市谷水下流【县志】
　　漆沮水【漆一作柒一名石川河俗名张家河又名交口河】在县东北四十里渭水北自富平县流入又南入渭【县图】渭水又东过漆沮入于河【书经禹贡】万年县有漆沮水【魏书地形志　万年即栎阳在县东北】沮水自絶白渠东迳万年县故城北为栎阳渠阚骃曰栎阳西有泾渭北有小河谓此水也其水又南屈更名石川水又西南迳郭城西与白渠枝渠合又南入于渭水【水经注】石川河在栎阳县东三十里自华原富平两县界来入县界合渭水【长安志　华原县今属耀州】石川河在县东北永丰乡通富平县河水【雍大记】石川河在县东北八十里水中多圆石故名自富平县流迳断原入县境东迳康桥受葡萄河水又折而南至相桥与清河合流西南至交口入渭其葡萄河发源富平之温泉至康桥西流入漆沮其水微温冬月不氷中多蟹蛤【县志】交口河北经张家村又名张家河【马志】
　　清谷水【一名清河一名五丈河】在县北五十里自高陵界来东流合石川河入渭【县册】清水东南入万年县谓之五丈渠又迳藕原东东南流注于渭【水经注】即冶谷水下流也自三原高陵界来入白渠至县界合渭水【长安志】清河在县北自三原界随荆山东下至黑防桥折而南至栎阳镇一名五丈河复折而东至相桥入石川河【县志】
　　泠水【一名百丈水一名零水】在县东四十里接渭南界【县图】泠水南出胏浮山北防三川统归三壑歴隂槃新丰两原之间北流注于渭【水经注】泠水别名百丈水【寰宇记】泠水一作零水【长安志】源出渭南县南山北西北流迳新丰原之右又北迳零口镇入于渭【县志】
　　温汤　在县东南骊山下【县图　详见古迹】
　　煮盐泽　在县北三十五里【县册】栎阳县有煮盐泽【唐书地理志】在栎阳县南十五里泽多咸卤苻秦时于此煮盐【元和志】今走马村水多咸或即其地【县志】
　　鸣犊泉　在县西北十五里今西泉已涸惟东泉有水【县册】泉在县西北独村有二泉东西相隔俗云东泉一犊没泉底牛母悲鸣其犊自西泉出故名【雍胜畧】县西北十里有响泉厓下有声如笙簧【县志】
　　八角井　在县西十五里窰村【县志】
　　灥澄泉【灥从縁切雨而泉出也一作淼】在县西南五里【长安志】
　　石墖泉　在县东南十五里【县志】
　　平泉　在县东五十里【县志】
　　喝吽井【喝吽一作蝎蚌疑字误】在县东北上七里官道侧井傍有环道萦绕及于水次【长安志】
　　阿姑泉　在县东北二十五里【县志】
　　饮马泉　在县东北三十五里今堙【县册】
　　高陵县
　　奉政原【政一作正又名降驾原】在县南十里周汉隋唐王侯将相多葬于此【府志】东西长三十里南北濶三里【长安志】原自泾阳来过县境尽于临潼长几百里高者四五丈泾渭之不能北徙者此原障之也一名降驾原相传汉文帝自代来次高陵毘沙镇四日或云原上有崇皇寺唐明皇两幸之故名【县志】
　　鹿苑原【亦名奉政原一名鹿台】在县西南三十里东西长十五里南北濶一里【长安志】原上有鹿台祠嵗旱百姓祈祷辄应号为鹿台将军【寰宇记】原自咸阳县来当泾渭二水之间亦名奉政原阳陵之所在也【县志　阳陵故城在县西南】
　　渭水　在县南十里自咸阳县流入与咸宁县接界又东入临潼界【县册】渭水又东防于泾【书经禹贡】渭水东迳霸县北与高陵分水又迳平阿侯王谭墓北左则泾水注之又东迳鄣县【水经注　霸县今属咸宁鄣县今属临潼】渭水来自咸阳又流入栎阳界【长安志　栎阳今属临潼】渭水在县南每遇泛涨弥漫十余里然皆南徙其北岸即数年一圯不过一二丈故曰高陵【县志　详见图考】
