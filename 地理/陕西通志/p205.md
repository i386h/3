<!-- { "loadSidebar": true } -->
　　顔真卿祠　在州治中真卿唐忠臣尝爲此州刺史【明一统志】
　　王御史朴祠　在州学东朴明洪武中御史没二百余年乡人愍之请于监司爲立祠【州志】
　　马文庄祠　在州治西巷祀明万厯初少保马自强【贾志】祠即马氏家庙先是有司图立祠以岁绌不果暂有事于家庙至今因之【州志】
　　二真君庙　在州东门内【贾志　按续文献通考金阙玉阙二真人五代时尝平福建本庙在闽县南歴宋及明屡加封号庙宇徧京师疑即此庙】明万厯年修【州志附古祠庙】赵文子庙在黄家庄祀晋大夫赵文子【贾志】晋公庙在州西街明嘉靖初移西关外【州志】按周史孝闵践祚封宇文防晋国公寻诏于同州晋国第建德皇帝别庙使防祭焉【贾志】郑建充祠在州学内唐贞元中建充以金吾上将军爲节度使镇是州惠爱及民立祠祀之【马志】愍节庙在州治祀宋郑威愍骧有朱文公所譔庙碑【贾志　按郑公知同州兼沿河安抚使諡愍节详见墓碑贾志称郑威愍似误】
　　龙光寺　在州北四十里贾家庄宋文帝元嘉五年建明崇祯年修【州志】
　　大统寺　在州北二十五里西魏文帝建金明昌五年修明天顺六年重修有胡镒碑记【州志】
　　金塔寺　在州治东隋建【明一统志】寺内有唐褚遂良书圣教序碑宋开宝时重修【州志】
　　兴国寺　在金塔寺右隋文帝龙濳处唐改隆兴寺尉迟恭建【州志】
　　龙兴寺　一在州西北隋开皇年建一在州正西明洪武嘉靖中重修【贾志】宋有重修龙兴寺塔碑【州志】
　　渭源寺　在州西南五十里唐开元年建【贾志】明嘉靖三十六年修【州志】
　　寿圣寺　在州西二十里中白邨宋元丰四年勅修明万厯九年重修【州志】
　　宝像寺　在州北十五里上吕曲邨元至正三年建明嘉靖年修【州志】
　　清凉寺　在州西南元至正年建【贾志】离城四十里【州志】妙觉寺　在州东南八里明洪武年建【贾志】正统万厯年两次重修【州志】
　　圣寿寺　在城南马坊里【贾志】离城十里万厯七年修【州志】
　　朝华宫　在州西北二十里唐太和初建【贾志】
　　清和观　在州治西【明一统志】今在城内南街【州志】
　　龙泉洞　在州北二十五里西汉邨唐太和六年修【州志】
　　真人洞　在金塔寺东祀唐孙思邈【贾志】明万厯元年修有记【州志】
　　【附古观】紫微观在州西南三十里【贾志】栖霞观在州西二十里元至正中建【贾志】
　　朝邑县
　　汉髙帝庙　在县城东南五里柳邨明成化中建嘉靖中重修王三省有记【县志】明季里人重修雷于霖记【州志】
　　汉武帝庙　在县南二十里上官邨【县志】
　　东岳行祠　在县西郭宫殿嵯峨楼台峻起据华原之形胜与莲岳雷首相应一方称钜观焉【县志】唐贞观元年重修每旱祷无不应宋政和八年勅赐崇祐观额明隆庆八年增建献殿香亭钟鼓楼东西牌坊并前后围廊数十余间有碑记【县册】
　　本朝康熙四十九年知县王兆鼇捐赀重修【县志】
　　关帝庙　一在城内井巷春秋祀事一在东郭殿宇髙敞后有麟经阁复道重檐仰插云表阁东又有南北二阁邑人张征音有记康熙五十年知县王兆鼇捐修【县志】
　　文昌阁　在城东南里许康熙二十七年圯四十六年知县王兆鼇重建有记【县志】
　　太白庙　在城东南十里寺后邨明崇祯七年建率五岁取太白山灵湫之水贮之祠旱祷辄应【本朝碑记】
　　双忠祠　在城东北隅初名表忠嘉靖间知县郜相爲御史髙翔建都察院屈直撰记万厯中知县郭实以编修程济并祀故易今名【县志】
　　三烈祠　在城西北隅祀明万厯间刘烈女李烈女张烈女邑人防议韩邦靖俱爲立传后以任世威妻阎氏王思谦妻杨氏何大庆妻翟氏韩登第妻髙氏杨专妻张氏五烈妇祔俱万厯间人【县志】
　　沙桥寺　在县西南五里紫阳麓因汉昭皇后作桥渡洛而得名内藏枣柏居士梵典千巻【县志】
　　本朝顺治十年重修【本寺碑记】
　　饶益寺　在县南十里新市镇创自萧梁天监唐贞观二年起十三层浮屠歴代名贤探胜赋诗勒石金新市监赵忭因岁乆石刻残缺收置藏春坞壁附以记明初寺渐芜天顺万厯间继修今藏春坞贾炎题名石尚存【县志】
　　金龙寺　在县西一里唐贞观元年建【明一统志】明宣德七年重修【县志】
　　广惠寺　旧在县东南二十里街子邨东创始无考唐贞观二十一年重建至明嘉靖年因河侵移建村南渭北赵儒有重修碑记【县志】
　　寿圣寺　在大庆关渡之西唐建一名双泉寺明某孝亷会试遇火感佛救益侈大之【贾志】
　　安靖寺　故址濒渭水元至正元年没于渭明正德间改建王林邨东距县三十里其殿前悬宋宁宗时钟乃自渭浮来者若时将有变叩之辄不鸣【县志】
　　灵应观　在县治西南宋建【明一统志】距城三里宋大中祥符四年建在紫阳山亦名紫阳观形如箕掌宫殿参差时称名胜仙人张三丰曾憩息其中大书壁上一律云披云履水谒桥陵翠柏烟寒玉露轻衮冕霞飞天地老文章星焕海山青巍巍鳯阙迎仙侣渺渺龙车驻帝城寂寞琼台遗汉武一轮皓月古今明书讫遂去雪中留一足迹不知所之【县志】
　　威明观　在县北六十里乌牛镇明洪武戊辰年重修隆庆戊辰年因河侵移西岩下【县志】
　　孙真人洞　在县西北四十里双泉镇先是居人乆议建祠未果至嘉靖三十四年地震后防山云起异常昼夜恒见忽崩裂一洞下有涌泉洞中自然成像彷佛真人因以建楼殿云又药王洞亦祀真人在县西郭万厯三十年建内有邑绅雷开祉石刻经世良方邑令丁魁南有序【县志】
　　【附古寺观】辄置寺在县治东王寨南土人于遗址掘得残碑有文曰隋开皇四年建【贾志】望仙观在县东三十里【西安府志】汉武帝建【贾志】太元观至县西二十里宋宣和初建【马志】
　　郃阳县
　　大禹庙　在西南三十里南峯上相传禹甸梁山经此因立庙明万厯间圯诸生范灼重建【县志】
　　太任太姒二圣母庙　在夏阳镇【贾志】县南二十里夏阳邨此夏阳乃唐析郃阳地置河西县已而更名者城内有太姒墓【州志】在城东四十里万厯四十一年修【县册】
　　汉武帝庙　在梁山之右【县志】在县北四十里康熙五十年重修【县册】
　　伊尹祠　在县东四十里【明一统志】耕于有莘之野即此【贾志】一在学宫旁【县志】
　　关帝庙　在县治南一在县治东万厯七年修【县志】龙王庙　在县治东南安阳邨唐贞观三年建元明屡加修葺
　　本朝雍正六年重修【县册】
　　韩山奕应侯庙　在县西一里三十步唐太和四年工部尚书谭石宝建宋政和五年礼部侍郎王显重修韩侯事见诗经【马志】
　　晋文公庙　在县南三里【贾志】康熙五十五年重修【县册】羊角哀祠　在县东三十里【贾志】
　　光国寺　在县治西【明一统志】唐贞观三十八年建宋延祐六年及宣和二年屡修明治元年増修旧有塔十三级今圯【县志】
　　寿圣寺　在县西南三十里唐时建有副使李逊学诗【马志】
　　本朝康熙二十三年修一在县南二十里井溢邨康熙五年修一在县东北四十里百良镇康熙三十七年重修一在县北四十里梁山康熙四十一年重修一在县东北三十里文王邨康熙二十四年重修一在县南四十里路井镇明成化万厯间屡修【县册】
　　普济寺　在县南四十里雷庄邨宋治平四年修熙宁二年重修及明嘉靖万厯间屡加修葺【县志】
　　戒香寺　在县南十里百里坊金大定五年修
　　本朝雍正九年重修【县册】
　　国清寺　在县东北十五里桥头河明正德二年修
　　本朝康熙五十五年重修【县册】
　　永安寺　在县西北十里五冢邨明嘉靖二年修
　　本朝顺治六年康熙五十七年两次加修【县册】
　　兴龙寺　在县东二十里隆庆六年修
　　本朝雍正四年重修【县册】
　　石空寺　在县西二十里万厯九年修
　　本朝康熙二十五年重修【县册】
　　飞龙寺　在县东南一里崇祯八年重修【县志】
　　潜龙寺　在县东南五十里康熙四十八年重修【县册】太清观　在县治北金建【明一统志】在今县治东康熙四十六年修【县册】
　　寿圣宫　在县治西北万厯三十三年修【县志】
　　华云台　在梁山左明叶中丞建【贾志】
　　嘘云台　在梁山右云侍御作【贾志】
　　澄城县
　　汉文帝庙　在县东南四十里西观邨文帝自代州往长安驻跸于此故立庙【县志】
　　汉武帝庙　一在县北五十里武帝山巅一在县南三里搠鎗泉上又县西北五十里良辅邨县南十里蔡家河俱有庙【县志】
　　伏龙祠　在同州冯翊县西北四十里故老云汉穿渠得龙骨其后立祀因以伏龙爲名【括地志】一庙在县东南五十里伏龙邨庙内有宋叅军雷章伏龙神庙碑【州志】
　　龙王庙　一在县东郭外一在县西南三十里湫头西岸其地洛水经焉两崖壁立水自髙岸奔下状如瀑布下有潭洞然深黑上常有云气能致雨正统中知县杨季琦祷雨有应教谕李康有记【县志】
　　关帝庙　在县治东南隅【县册】
　　风伯庙　在县西北七十里梁家山风洞前每烈风作有司具牲醴诣庙祭之风随息治中知县杨泰重修【县志】
　　商山神庙　在县北三十里蟒猛邨世传邨东有河引水成潭中有巨蛇时出伤残几断行人神乃荡除一方获安因立庙祀土人疮痍者多祷于此邑进士许英有记【县志】
　　浮泽帝庙　一在县西二十五里义合邨一在县南十里雷庄邨【县志】
　　韩山应侯庙　一在南郭外一在县东北十二里北社邨【贾志作杜杜邨误　县志】
　　武安君庙　在县北六十里将军山巅一在县北五十里武安邨【县志】
　　髙伯成庙　一在县东南十五里神后邨一在县东十里西夏邨【县志】
　　魏征祠　在县南门外征唐直臣【明一统志】征魏州曲城人封郑国公赐庄田于澄邑子孙世居焉立祠以祀【马志】宋宣和间知县张纲建祠于西郊金承安三年知县艾元老徙今所中肖公像及其五世孙魏謩侍立于左元至正七年知县窦本重修一在县北二十里宋龙图学士王正言金尚书髙有邦明佥事张楷各有诗
　　本朝顺治六年知县姚钦明重修邑人权时昌记【县志附古祠庙】三令祠在西郊外祀唐县令郑楚相金知县艾元老明知县杨季琦【贾志】延恩祠在预备仓东正德八年建【西安府志】祀副使张禴配以指挥关键张潜【贾志】追思祠在仓西祀嘉靖间知县徐效贤【贾志】师节妇祠在南雷庄【贾志】
　　普济寺　在金沙谷上其下有佛图澄洗肠泉祷雨辄应【贾志】离城三里明万厯辛卯年重修【县志】
　　兴国寺　在县南六十里白龙邨隋文帝勅建【西安府志】明成化五年重修【县志】
　　回銮寺　在县南四十里隋文帝避暑回銮驻跸于此因以名【县志】
　　本朝雍正元年重修【县册】
　　治平寺　即隋文帝避暑宫【贾志】在县东北四十里白家河邨万厯四年重修【县志】
