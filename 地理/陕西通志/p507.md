<!-- { "loadSidebar": true } -->
　　刘汸字学海三原人幼聪颖读书一过辄记长益奥衍学使吕云藻荐于
　　朝徴之不起所着有檐曝琐言八巻蓬杂咏十巻刘尔□字雪石中部人十嵗能属文博极羣书结庐西山之唐峪洞率妻子力耕自给歴二十年征隠逸不就又征博学宏词仍力辞不赴会延守陈天植延尔□与安塞贡生韩一识同修郡志词理简严论者称美韩亦有文名其才识与尔□相伯仲云
　　康乃心字太乙郃阳人少善属文试辄冠其曹工诗甫脱稿即逺近传播居恒敦孝友慕节义进退辞让一以古圣贤为凖康熈乙卯举于乡庚辰春试不第诸大臣欲荐之固辞归里四十二年
　　大驾西巡驻潼闗问闗中经明行修之士韩城刘防枢
　　以乃心名奏
　　上首肯久之家素贫与诸弟侄同居食指六十余人朝夕拮据而意致洒如尝慨前贤遗迹湮废为树碑作传记无虚日着有毛诗笺莘野集太乙子韩城平遥志若干巻生平与咸宁嵗贡杨生芝交最洽生芝字时发亦学行兼优之士也
　　李国瑾字玉衡府谷举人由宁州学正陞国子监典簿贫不能买书日取国学经史板摩娑读之手爪尽黑久而淹贯为世名儒尝居佛寺日惟炊俸米一饭冬夜无火与一老仆共披敝裘而坐着有石花鱼赋甚佳终大理司务

　　陜西通志巻六十三
<史部,地理类,都会郡县之属,陕西通志>
　　钦定四库全书
　　陜西通志巻六十四
　　人物十
　　隐逸
　　周
　　汉阴丈人者楚人也子贡适楚过汉阴见丈人方将为圃畦凿隧而入井抱瓮而出灌搰搰然用力甚多而见功寡子贡曰有械于此挈水若抽其名为橰用力甚寡而见功多丈人作色而笑曰闻之吾师有机械者必有机事有机事者必有机心机心存于胷中则纯白不备纯白不备则神生不定神生不定者道之所不载也吾非不知羞而不为也子贡瞒然惭俯而不对【庄子】
　　段干木晋人也少贫且贱乃治清节游西河师事卜子夏与田子方干木守道不仕魏文侯欲见就造其门干木逾墙而避文侯文侯以客礼待之出过其庐而式其仆问曰干木布衣也式其庐不已甚乎文侯曰干木贤者也不移势利怀君子之道隐居穷巷声驰千里吾敢不式乎干木先乎德寡人先乎势干木富乎义寡人富乎财势不如德贵财不若义高又请为相不肯后卑已固请见与语文侯立倦不敢息文侯名过齐桓公者盖能尊段干木敬卜子夏游田子方故也【高士传】
　　秦
　　杨硕华阴人隐居华山仙谷交结名士洞习天文知秦将亡汉当兴生八子俱从高祖征伐第八子喜击杀项羽有功封赤泉亭侯余皆将军乃赐硕太史公【马志】
　　汉
　　邵平者故秦东陵侯秦破为布衣贫种瓜长安城东瓜美故时俗谓之东陵瓜从邵平以为名也【史记萧相国世家】
　　四皓者皆河内轵人也修道洁已非义不动秦始皇时见秦政虐乃共入商洛隐地肺山以待天下定汉高闻而征之不至【高士传】上欲废太子立戚夫人子赵王如意吕后恐乃使建成侯吕泽刼畱侯曰为我画计畱侯曰此难以口舌争也顾上有不能致者天下有四人四人者年老矣皆以为上慢侮人故逃匿山中义不为汉臣然上高此四人今公诚能无爱金玉璧帛令太子为书卑辞安车因使辨士固请宜来来以为客时时从入朝令上见之上知此四人贤则一助也于是吕后令吕泽卑辞厚礼迎此四人四人至客建成侯所黥布反上病欲使太子将往击之四人相谓曰凡来者将以存太子太子将兵事危矣乃说建成侯曰君何不急请吕后承间为上泣言吕泽夜见吕后吕后为上涕泣而言如四人意上击布还愈欲易太子及燕置酒太子侍四人从太子年皆八十有余须眉皓然衣冠甚伟上问曰彼何为者四人前对各言姓名曰东园公用里先生绮里季夏黄公上大惊曰吾求公数嵗公避逃我今公何自从吾儿游乎四人皆曰陛下轻士善骂臣等义不受辱窃闻太子仁孝恭敬爱士天下莫不延颈愿为太子死者故臣等来耳上曰烦公幸卒调防太子四人为寿毕趋去上目送之召戚夫人曰我欲易之彼四人辅之羽翼已成难动矣吕后真而主矣【史记畱侯世家】吕后德之将官爵之四人复入商山吕氏不能畱【商隐说】东园公姓唐名秉字宣明绮里季姓呉名实字子景夏黄公姓崔名广字少通甪里先生姓周名术字元道号称四皓【鸿书】
　　挚峻字伯陵长安人少治清节与太史迁交好峻独退身修德隐于岍山迁既亲贵乃以书劝峻曰迁闻君子所贵乎道者三太上立德其次立言其次立功伏惟伯陵材能絶人高尚其志以善厥身氷清玉洁不以细行荷累其名固已贵矣然未尽太上之所由也愿先生少致意焉峻报书曰峻闻古之君子料能而行度德而处故悔恡去于身利不可以虚受名不可以茍得汉兴以来帝王之道于斯始显能者见利不肖者自屏亦其时也周易大君有命小人勿用徒欲偃仰从容以游余齿耳峻之守节不移如此迁为李陵游说下腐刑果以悔恡被辱峻高尚不仕卒于岍岍人立祠号曰岍居士世奉祀之不絶【高士传】
　　杨王孙城固人学黄老之术家累千金厚自奉养生无所不致病且死令其子曰吾欲躶葬以反吾真必无易吾意死则为布囊盛尸入地七尺既下从足引脱其囊以身亲土其子不忍往见王孙友人祁侯祁侯与王孙书王孙曰夫厚葬诚无益于死者而俗人竞以相高靡财单币腐之地下或乃今日入而明日发此真与暴骸于中埜何异且裹以币帛隔以棺椁支体络束口含玉石欲化不得郁为枯腊千载之后棺椁腐朽乃得归土就其真宅由是言之焉用久客曰善遂躶葬【汉书本传】
　　成公成帝时人自隐姓名常诵经不交世利时人号曰成公成帝出游问之成公不屈节上曰朕能富贵人能杀人子何逆朕成公曰陛下能贵人臣能不受陛下之官陛下能富人臣能不受陛下之禄陛下能杀人臣能不犯陛下之法上不能折使郎二人就受政事十二篇【高士传】
　　安丘望之长陵人少治老子恬静不求进宦号曰安丘丈人成帝闻欲见之望之辞不肯见上以其道德深重常宗师焉望之不以见敬为高愈自退损为巫医于民间着老子章句扶风耿况王汲等皆师事之从受老子终身不仕道家宗焉【高士传】
　　张仲蔚者平陵人与同郡魏景卿俱修道德隐身不仕明天官博物善属文好诗赋常居穷素所处蓬蒿没人闭门养性不治荣名时人莫识唯刘龚知之【高士传】
　　郑朴字子真谷口人修道静黙世服其清高成帝时大将军王鳯以礼聘之不屈扬雄盛称其德曰谷口子真耕于岩石之下名震京师冯翊人刻石祠之至今不絶【高士传】时人因子真所居名为郑泉【云阳宫记】
　　衞衡字伯梁南郑人少师隐士同郡樊季齐以高行闻郡九察孝亷公府州十辟公车三征不应董扶任安从洛还过见之曰京师天下之市朝也足下犹之人耳何其在远以虚名屡动征书若至中国则价尽矣衡笑曰时有险易道有污隆若樊季齐杨仲桓虽应征聘何益于时乎茍无所则尼轲恓恓是以君平子真不屈其志其子之徒也哉吾何虚假之有安扶服之敬其言也【汉中士女志】
　　安陵清者有项仲山饮马渭水日与三钱以偿之【三辅决录】蒋诩杜陵人为兖州刺史以亷直为名王莽居摄诩以病免官归乡里卧不出戸卒于家【汉书鲍宣传】诩归乡里荆棘塞门舍中有三径不出惟求仲羊仲从之游二人不知何许人皆治车为业时人谓之二仲【三辅决录】
　　杨寳【震父华阴人】习欧阳尚书哀平之世隐居教授居摄二年与两龚蒋诩俱征遂逃遁不知所处光武高其节建武中公车特征老病不到卒于家【后汉书杨震传】
　　井丹字大春郿人少受业太学通五经善谈论京师为之语曰五经纷纶井大春性清高未尝修刺候人建武末沛王辅等五王居北宫皆好賔客更遣请丹不能致信杨侯阴就以外戚贵盛乃诡说五王求钱千万约能致丹而别使人要刼之丹既至就故为设麦饭葱叶之食丹推去之曰以君侯能供甘防故来相过何其薄乎更致盛馔乃食及就左右进辇丹笑曰吾闻桀驾人车岂此邪坐中皆失色就不得已令去辇自是隐闭不闗人事【后汉书本传】
　　高恢字伯达京兆人少治老子恬虚不营世务与梁鸿善隐于华隂山中及鸿东游思恢作诗曰鸟嘤嘤兮友之期念高子兮仆怀思想念恢兮爰集兹二人遂不复相见恢髙抗匿耀终身不仕焉【高士传】
　　梁鸿字伯鸾平陵人受业大学家贫尚节介博览无不通而不为章句牧豕于上林苑中曽误遗火延及他舍鸿乃寻访烧者问所失悉以豕偿之其主犹以为少鸿愿以身居作主人许之因为执勤不懈邻家耆老见非恒人乃共让责主人而称鸿长者悉还其豕鸿不受而去归乡里势家慕其高节多欲女之鸿并絶不娶同县孟氏女择对不嫁鸿聘之有顷共入霸陵山中以耕织为业咏诗弹琴以自娯仰慕前世高士为四皓以来二十四人作颂因东出闗作五噫之歌与妻子居齐鲁之间又去适呉依大家臯伯通居庑下为人赁舂每归妻为具食举案齐眉伯通异之舍于家鸿潜闭著书十余篇疾且困告主人曰慎勿令我子持丧归去及卒伯通等为求葬地于要离冢咸曰要离烈士伯鸾清高可令相近葬毕妻子归扶风【后汉书本传】
　　张楷字公超司举茂才除长陵令不至官隐居农山中学者随之所居成市后华隂山南遂有公超市五府连辟举贤良方正不就顺帝特下诏曰张楷行慕原宪操拟夷齐前此征命未至将主者翫习于常优贤不足使其难进欤郡时以礼发遣复告疾不到性好道术能作五里雾时闗西人裴优亦能为三里雾自以为不如楷从学之楷避不肯见桓帝即位优行雾作贼事觉被考引楷楷坐系廷尉诏狱积二年恒讽诵经籍作尚书注后事无验见原还家【后汉书张霸传】
　　韩康字伯休霸陵人常游名山采药卖长安市中口不二价者三十余年有女子从康买药康守价不移女子怒曰公是韩伯休邪乃不二价乎康叹曰我欲避名乃小女子皆知有我何用药为遂遯入霸陵山中博士公车连征不至桓帝时乃备纁安车以聘之使者奉诏造康康不得已乃许诺辞安车自乘柴车冒晨先发至亭亭长以韩征君当过发人修道桥见康柴车幅巾以为田叟也使夺其牛康即释驾与之有顷使者至夺牛翁乃征君也使者欲奏杀亭长康曰此自老子与之亭长何罪乃止康因中路逃遁以寿终【后汉书本传】
　　丘防字季春扶风人少有大才自谓无伍傲世不与俗人为羣郡守始召见曰明府欲臣防邪友防邪师防邪明府所以尊宠人者极于功曹所以荣禄人者已于孝亷一极一已皆防所不用也郡守异之遂不敢屈【高士传】
　　马瑶茂陵人隐于汧山以兔罝为事所居俗化百姓美之号马牧先生【后汉书矫慎传】
　　法真字高乡扶风郿人学无常家博通内外图典闗西号为大儒弟子负笈尝数百人性恬静寡欲不涉人间事太守请见之真乃幅巾请谒太守欲以功曹相屈真曰以明府见待有礼故敢自同賔末若欲吏之真将在北山之北南山之南矣太守不敢复言凡辟公府贤良皆不就同郡田羽荐真防顺帝西巡羽又荐之帝虚心欲致前后四征真曰吾既不能遯形远世岂饮洗耳之水哉遂深自隐絶友人郭正称之曰法真名可得而闻身不可得而见逃名而名我随避名而名我追可谓百世之师者矣共刋石颂之号曰德先生年八十九以寿终【高士传】
