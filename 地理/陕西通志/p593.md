<!-- { "loadSidebar": true } -->
　　永安故城　在三原县西北六十里杜寨北今考杜寨北小杜村西北有故城城邉有唐贞元间碑载此地遗事今此地属淳化其碑嘉靖间为淳化磨作儒学碑矣此地乃作镇处杜寨则义栅所也亦名鸿賔栅按地图记后魏孝明帝孝昌三年萧寳夤乱闗右毛遐鸿賔立义栅扞贼孝庄帝永安元年于此置北永州以鸿賔为刺史俗谓之鸿賔栅孝武帝永熙元年徙北雍州于宜州仍于此栅置永安镇此其故城也【马志】
　　董龙社树　在盩厔县西南三十里旧图经曰董龙盩厔人家贫村社众人祭社逐出之龙遂以泥造饭祭之后穿地得黄金因大富遂名董龙树【长安志】
　　后周
　　中华郡城　在富平县西南三里石川河之阳后周闵帝置有二石人卓立即郡门所在人称为石婆婆原【贾志】
　　隋
　　丰润陂　在咸寜县东北二十五里周六里后周太祖名为中都陂隋文帝改今名【寰宇记】
　　滋水驿　在咸寜县东北三十里今废【马志】隋开皇十六年置【两京道里记】在长乐驿之东睿皇在藩日经此之西壁画一胡头因题曰唤出眼何用苦深藏缩却鼻何畏不闻香【南部新书】
　　定官石　隋唐间陨于鄠县人家园中化为巨石移府城九街唐时举人就试以铁钉钉之验其中否复置藩署以卜官曰官清者大者钉之入否则弗入因号定官【鄠县志】
　　宜寿城　在盩厔县南三十里即隋之宜寿宫城也【马志】隋文帝庄　相传在避暑宫以西漫无可考惟金大定二十七年重修岱岳庙记云古迹则有隋文帝魏元成之旧庄今则失其处矣【澄城志】
　　看花台　在同州城南相传隋炀帝筑之雒岸者下有莲池上起驰道今其址尚存【同州志】
　　隋牛故居　在邠州西南六十里宜禄旧县东进贤里隋吏部尚书牛故居也俗呼相庄牛诗檐前无数好峰峦醉眼诗肠氷雪寒不换宜山真面目请君来此倚栏杆【邠州志】
　　唐
　　洛女陂　在咸寜县东十五里【寰宇记】洛女冡南有洛陂俗号洛女陂【三辅旧事】
　　干湫　在神禾原皇甫村东旧传有龙移去南山炭谷原湫水遂涸故名干湫【城南注】
　　长乐驿　在咸寜县东十五里今废【马志】郭子仪乾元元年破贼河上遂朝京师诏百官迎于长乐驿帝御望春楼待之【天中记】
　　韩庄　即韩退之城南杂题又送符城南读书之地也庄在韦曲东皇子陂南引南陂水为南塘后为里人杨氏所有穿洞起阁引泉落地孟郊张籍俱有游韩庄诗【马志】
　　郑庄　即郑防郊居在韩庄东南李商隠有过郑防旧隠诗【马志】
　　范氏庄　本唐杜佑郊居门人权得舆为之记唐旧史称杜佑城南有樊川亭有桂林亭卉木幽防日与公卿宴集其间元和七年佑以太保致仕居于此焉式方传又云甲第在长安里杜城有别野亭馆林池为城南之最范公熙寜中自侍御史出买此庄于尚书郎胡拱辰胡之前犹为杜氏有之自杜至范三易主矣今犹谓之御史庄有溪榭嵓轩江间圃堂林馆谓之范公五居【马志】
　　员庄　员半千庄在焦戴川北枕白鹿原莲塘竹径酴醿架海棠洞防景堂花坞药畦碾磨麻稻里谚曰上有天堂下有员庄【长安志】
　　金銮坡　龙首山之支陇隠起平地而陂陀靡迤者也其上有殿改名为金銮殿故殿之旁坡亦遂名曰金銮坡【雍録】
　　怆别里　吐蕃请婚中宗以所养雍王守礼女为金城公主妻之帝为幸始平县设殿帐于百顷泊侧饯别因改始平县为金城县又改其地为凤池乡怆别里【旧唐书吐蕃传】
　　灵符观　天寳初桃林获寳符将入城宿于此因置观在长乐陂南【两京道里记　按长安志观在咸寜县】
　　渭城　咸阳县之东境也唐世多事西域故行役者以出阳闗为言既渡渭以及渭城则趋玉门阳闗者皆由此始故王维诗随地纪别而曰渭城阳闗其实用覇桥折栁故事也【雍録】
　　马嵬故城　在兴平县西北二十三里雍都西九十里城本是马嵬筑以避难马嵬者姓名也有驿杨妃死于驿白居易诗曰西出都城百余里【雍録】贵妃粉出马嵬坡上土白如粉块妇女面有黒防者以粉洗之即除【西安府志】
　　李靖营在临潼县东二十里【马志】
　　鹿台县　在髙陵县南二十五里有果园名鹿苑唐析置鹿苑县有鹿台祠在鹿苑原上百姓祈祷水旱有验鹿台将军元末李思齐筑城戍此【贾志】
　　巢阁　在鄠县西七里白乐天读书处村名割耳庄有白沙诸泉长安逸士张光裕滙泉为湖种竹十亩倚树为楼髙七丈故曰巢阁冯恭定讲学其上富平刘解元士龙有记纪其胜【贾志】
　　石门精舍　在蓝田山石门寺王摩诘尝游于此【西安府志】咽瓠泉　在蓝田县西北一十五里【长安志】李筌得隂符经读数千遍不晓其义入秦至骊山下逢一老母与説隂符之义袖中出一匏令筌谷中取水瓠忽沉及还已失所在【授经碑记】
　　青泥城　在蓝田县南七里按峣栁城亦谓之青泥城即今县是也旧有青泥坊杜甫诗饭煮青泥坊底芹【西安府志】
　　五郡城　在盩厔东三十里与古楼观相近旧説兄弟五人共居此城因以为名后为道观有唐明皇碑【马志】
　　义亭城　唐开元间徙富平于义亭城即今旧县地葢古之乡亭也里曰义里在富平县东北十里【贾志】
　　魏征故里　在富平县境宗支碑石尚可诵读有左右鹅鸭池【贾志】
　　半日村　在渭南东五里新丰原寰宇记此村以山髙蔽亏阳光仅及其半唐郎士元为渭南尉置别业于此村【贾志】
　　白乐天故里　在唐下邽县东紫兰村有异花亭今考乐天渭村题咏最多【贾志】
　　杜甫川　在延安府城南七里西南折入四十里牡丹遍山谷樵者采之为薪欧阳永叔花谱所谓延安牡丹与荆棘无异者也甫避乱寓此范仲淹大书杜甫川三字于川口【延安府志】
　　卖酒楼　在凤翔府寳鸡县陈仓城内自唐至宋屡更兵火独此楼存【潜确类书】
　　端正树　上发马嵬行至扶风道道旁有花寺畔见石楠树团圞爱玩之因呼为端正树【太真外传】
　　临汧城　王承元为凤翔节度使于汧阳西北八十里筑新城一所赐额为临汧城凤翔西接泾原无山谷之险吐蕃由是往往入寇故承元奏于冲要筑垒分兵千人以守之乂凤翔府城东商旅所集居人多以烽火相惊承元益城以环之【册府元龟】
　　陇亭　在陇州陇山官道傍唐时已有此亭童謡曰秦陇无人塞草腥将军一去泣空营汉家天子东廵狩行到江南又起兵【雍胜畧】
　　褒城驿　元防之为御史奉使东川饮于褒城驿窦明府虞乡黄丞犯令逃去再使东川至褒城驿黄丞餽酒舣舟防之与同酌徧问褒阳山水则褒姒所奔之城在其左诸葛所征之路在其右感今懐古作诗赠黄曰昔年曾痛饮黄令困飞觥席上当时走马前今日迎迤逦七盘路坡陀数丈城花疑褒女笑栈息武侯征一种埋幽石空闻千载名【本事诗】
　　仙人洞　在商州西百一十里深五六丈石纹斑驳璧彩陆离以莲花石有滴水垂珠祷雨者以瓶盛之得一二防即雨俗传为湘子洞官道北有湘子洞碑【商州志】
　　干坑　在同州西四十里唐李元谅败李懐光于干坑李克用自河中屯干坑败黄揆于沙苑今名界沟以州西界也【同州志】
　　白楼　同州有白楼唐贤眺咏之所令狐楚作赋刻其上【集古録】烟入白楼沙苑暮【白乐天诗】
　　同家洼　少留同家洼【杜甫诗】即同州同谷洼【叶梦弼注】三曲城　在同州界地志三业城即此【马志】
　　郑魏公庄　同州北境良辅镇即唐郑魏公庄也【画墁録】游春亭　在郑县故城东北三里土人呼曰杜基葢杜甫谪华州司功尝题诗其亭故也又东二里曰西谿其地絶胜人慕杜司功之风遂名之为小曲江【雍胜畧】
　　郑县亭子　郡志载郑县亭子在西溪为今杜基者是按杜诗曰郑县亭子涧之濵戸牖凭髙发兴新味凭髙二字则非西溪可知也又曰云断岳连临大路天晴宫栁暗长春杜诗注梦弼曰陜华间有地名大路晋书檀道济伐姚至潼闗姚鸾屯大路以絶道济粮道是也长春谓长春宫在同州朝邑县去郑县亭子才一舍由此以论则郑县亭子当在华东渭濵之间又非西溪可知也西溪曰杜基后人慕公而祠之郑县亭子即晋时髙平亭必非西溪之杜基矣又按储光羲过华隂诗有曰朝行敷水上暮出华山亭髙馆宿初静长亭秋转空又按陜西通志有敷西城在华隂县敷水之西郭延生述征记以为苻姚所置即其地也雍録与明一统志未及详考郡志仍之得无未按地理乎【华州志】
　　令狐庄　在耀州西北窰洞饰以丹青人传为令狐绹山居明嘉靖三十四年地震洞始圮父老言寺沟村有令狐氏祠堂七王庙侧有莲池俱无迹【贾志】
　　太元洞　在华原东五里【贾志】唐孙真人思邈隠居所也往时游者持火可深入今崩碍不能行洞下有洗药池二皆凿石为者【耀州志】
　　高墌城　在鹑觚北五里唐太宗围薛仁杲于此【雍胜畧】奉天故城　唐徳宗建中元年术士桑道茂言陛下不出数年暂有离宫之厄臣望奉天有天子气宜髙大其城池以备非常乃命京兆发丁夫数千推六军之士筑奉天城诏州镇无得修城毁其守具【潜确类书】奉天城外象龟形内列六街【名山记】旧子城周五里罗城周十里后子城□坍今干州城即罗城旧址【干州志】
　　薛仁贵采地　在干州东四十里至今名薛禄镇【干州志】双烈村　在干州北门外唐窦氏双烈女故居也即今窦村北门内有双烈坊即为二烈女建【干州志】
　　相思铺　鄜州东百里有水名相思河传舍曰相思铺令狐楚诗曰谁把相思号此河塞垣车马往来多只应自古征人泪洒向空川作碧波【诗话龟鉴】
　　马蹄石　在葭州西南二里旧城其石有马蹄痕世传秦王下马迹【雍胜畧】
　　骆驼巷　在鄜州城西北三十里杜甫游梅柯岭往来止宿于此【延安府志】
　　宋
　　长乐亭　在通化门外十里长乐坡宋陈尧咨守京兆时作毎有迎饯必至斯亭尝作歌刻石亭中【马志】
　　桂林亭　亦曰三桂亭新説曰亭在长安城南潏水之阳宋谏议陈公别墅三子尧叟尧佐尧咨同登科扁其亭曰三桂尧咨知永兴军时题诗于碑有句云扶踈已问新栽竹清浅犹寻旧潄泉【马志】
　　玉峰轩　在兴教寺北松桧半原地形髙爽南对玉案峰宋元丰中龙图吕公祈祷太湫道经是寺登此岗南瞰玉案令僧创是轩为登眺之所权长安令陈正举为之记【马志】
　　雷简夫隠居处　自石炭谷口穿云渡水蹑乱石冒悬崖行十余里数峯耸削蹬道之半有司马温公书二十八字曰登山有道徐行则不困择平穏之地而置足则不跌人莫不知之鲜能慎谷前太乙观有希夷先生所撰碑观南为故处士雷简夫隠居之地【游城南记】
　　四马务　在兴平县东南二十里一曰飞龙务次大马务次小马务次羊泽务地凡三百七十一顷南渡渭河庆厯中为营田寻罢之其后民占佃簿籍散亡不复归于有司【长安志】
　　喜雨亭　在凤翔府东北苏轼判郡时建凿池其南引流种树为休息之所自为文记之【马志】
　　井田　在郿县东五十里横渠镇南宋张载所画未就之井田也【冯志】
　　天汉楼　在汉中府治东北子城上宋建王冲诗仰窥日月三千界平见江山七十州【冯志】
