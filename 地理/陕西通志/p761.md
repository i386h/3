<!-- { "loadSidebar": true } -->
　　士卒何草草筑城潼闗道大城铁不如小城万丈余借问潼闗吏修闗还备胡要我下马行为我指山隅连云列战格飞鸟不能逾胡来但自守岂复忧西都丈人视要处窄狭容单车艰难奋长防万古用一夫哀哉桃林战百万化为鱼请嘱防闗将慎勿学哥舒
　　塞芦子　　　　　　　　　　　　前人
　　五城何迢迢【方镇表朔方节度领定远安丰二军及三受降城为五城】迢迢隔河水边兵尽东征城内空荆杞思明割怀衞秀巗西未已回略大荒来崤函盖虚尔延州【塞门镇本属延州开元二年移就芦子闗】秦北户闗防犹可倚焉得一万人疾驱塞芦子岐有薛大夫【薛景仙为扶风太守贼冦至击却之】旁制山贼起近闻昆戎徒为退三百里芦闗扼两冦深意实在此谁能呌帝阍胡行速如鬼
　　哀江头　　　　　　　　　　　　前人
　　少陵野老吞声哭春日潜行曲江曲江头宫殿锁千门细栁新蒲为谁绿忆昔霓旌下南苑苑中万物生顔色昭阳殿里第一人同辇随君侍君侧辇前才人带弓箭白马嚼齧黄金勒翻身向天仰射云一箭正坠双飞翼明眸皓齿今何在血汚防魂归不得清渭东流剑阁深去住彼此无消息人生有情泪霑臆江水江花岂终极黄昏胡骑尘满城欲往城南望城北
　　岐山操【周公为太王作】　　　　　　　韩愈
　　我家于豳自我先公伊我承绪敢有不同今狄之人将土我疆民为我战谁使死伤彼岐有岨我往独处尔莫余追无思我悲
　　泾水黄【皷吹铙歌】　　　　　　　栁宗元
　　薛举据泾以死其子仁杲尤勇以暴师平之为泾水黄
　　泾水黄陇野茫负太白腾天狼有鸟鸷立羽翼张钩喙决前钜趯傍怒飞饥啸翾不可当老雄死子复良巢岐饮渭肆翺翔顿地纮提天纲列缺掉帜招揺耀铓鬼神来助梦嘉祥脑涂原野魂飞扬星辰复恢一方
　　骊宫髙【美天子重惜人之财力也】　白居易
　　髙髙骊山上有宫朱楼紫殿三四重迟迟兮春日玉甃暖兮温泉溢嫋嫋兮秋风山蝉鸣兮宫树红翠华不来岁月久墙有衣兮瓦有松吾君在位已五载何不一幸乎其中西去都门几多地吾君不游有深意一人出兮不容易六宫从兮百司备八十一车千万骑朝有宴饫暮有赐中人之产数百家未足充君一日费吾君修已人不知不自逸兮不自嬉吾君爱人人不识不伤财兮不伤力骊宫髙兮髙入云君之来兮为一身君之不来兮为万人
　　陇头吟【横吹曲】　　　　　　　　　翁绶
　　陇水潺湲陇树黄征人陇上尽思乡马嘶斜日朔风急雁过寒云边思长残月出林鸣劒防平沙隔水见牛羊横行俱是封侯者谁斩楼兰献未央
　　长安少年行【侧调曲】　　　　　　僧皎然
　　翠楼春酒虾蟆陵长安少年皆共矜纷纷半醉绿槐道蹀躞花骢骄不胜
　　五原行　　　　　　　　　　　【宋】文同
　　云萧萧草揺落风吹黄沙昏寂寞胡儿满窟卧寒日卓旗系马人一匹夜来烽火连篝起银鹘呼兵捷如鬼齐集弓刀上陇行犬噪狐嘷绕空垒羌人钞暴为常事见敌不争收若雨自髙声势叙边功岁岁年年皆一同将军玩冦五原上朝廷不知但推赏
　　鸿门宴　　　　　　　　　　【元】杨维祯
　　天迷闗地迷户东龙白日西龙雨撞钟饮酒愁海翻碧火吹巢双猰防照天万古无二乌残星破月来天余座中有客天子气左股七十二子连明珠军声十万振屋瓦拔剑当人面如赭将军下马力拔山气卷黄河酒中防剑光上天寒彗残明朝画地分河山将军呼龙将客走石破青天撞玉斗
　　陇头水　　　　　　　　　　　【明】髙瓛
　　陇坂﨑岖陇水长征人陇上望家乡停车驻马不能渡呜咽声中欲防肠抽刀斩水水不絶拔山塞川川更咽前军洗疮血尚存后军滴泪水复浑丈夫有志沙场死未到陇头愁塞耳
　　鸿门髙　　　　　　　　　　　李东阳
　　鸿门髙髙屹屹日光荡云雾塞双舞劒三示玦壮士入目眦拆谋臣怒玉斗裂网弥天龙有翼龙一去难再得
　　新丰行　　　　　　　　　　　　前人
　　长安风土殊不恶太公但念东归乐汉皇真有缩地功能使新丰为故丰人民不异山川同公不思归乐闗中汉家四海一太公俎上之对何匆匆当时幸不烹若翁
　　五丈原　　　　　　　　　　　　前人
　　五丈原头动地皷魏人畏蜀如畏虎营门不开呼者怒挥戈指天天宇漏将星堕空化为土錬石心劳竟何补侯归上天多旧伍熊为前驱罴后拒忠魂不逐降王车长衞英孙朝烈祖
　　马嵬曲　　　　　　　　　　　　前人
　　唐家国破君不守独载娥眉弃城走金瓯器重不自持玉环堕地犹回首前星夜出紫薇垣王风净扫长安羶上皇卷甲三川外父老含悲兴庆前世间万事多反覆自古欢娱不为福君不见西宫露刃迎何如坡下屯兵宿
　　陇坂　　　　　　　　　　　　李梦阳
　　我欲望长安陇坂髙随天陇坂髙可陟陇水鸣溅溅盘盘上陇车斑斑下坂马我匪虎与兕使我行旷野
　　南山操五章【并序选二】　　　　　　　王九思
　　渼陂子旣老栖于南山之阿作南山之操五首月夜独坐被之丝桐抒情素焉
　　我栖兮南山有佩其兰兮有芝可餐绮皓逝矣谁与我兮盘桓南山之陬兮我憩我游桂树丛生兮其叶飕飕王孙归来兮与尔淹留
　　山霭霭兮出云风萧萧兮凉发时雨降兮霏霏芳草茁兮勃勃恍须臾兮明晦见斗柄兮西揭荡吾神兮天游足不履兮散髪濯涧水兮冷冷弄团团兮明月忽浩浩兮长啸舞潜虬兮幽窟
　　陇头流水　　　　　　　　　　徐祯卿
　　陇水呜咽流各自东西下生男不下堂生女弃原野下陇磨剪刀刀澁指爪柔将刀割防水那用东西流陇水鸣不止佀闻阿儿语出门不见人肝肠断絶汝
　　岐山操　　　　　　　　　　【本朝】张恂
　　德之不修兮彼爱吾土吾敢爱此土兮重吾民苦望岐山兮绸缪牖户奈何使吾民兮间闗水浒
　　长安道　　　　　　　　　　　吴兆骞
　　驰道春风晚长楸落日斜按鹰来戚里挟瑟向侯家纨扇平阳月鞭宣曲花君王方好武新拜李轻车
　　岐山操　　　　　　　　　　　孙尔思
　　豳土兮孔腴我豳兮是家彼忽焉兮我荼使我氓兮不获休以愉朝遵兮漆浒夕筑兮岐下北瞻兮豳薮昔我覆兮我宇皇天眷我兮复有兹土
　　灞水操【并序】　　　　　　　　　　前人
　　北溟子家于灞之澳习灞水之形与声冬春则水落石出瑽瑢如佩玉其浅可以滥觞无所需于津人当夫秋水时至众流毕则溃渱濞溢巨澜弥望而不可厉揭也迩者刳木为舟以资利涉然不得夫善操舟者故楫缆徒具而无济于时噫世果无善操舟之人乎哉
　　灞之水兮其流溅溅灞之渟兮其深□□□有劲蒲兮坻有弱荃彼有幽人兮恒于此乎蹁蹮厉掲其浅深兮以濯以湔秋水荥瀯而时至兮远不覩夫修壖作舟楫兮期以济此大川何操舟者之尠其人兮望惊涛而徒旋
　　哀慕歌　　　　　　　　　　　【商】季歴
　　先王旣徂长霣异都哀伤心腹未写中怀追念伯仲我季如何梧桐萋萋生于道周宫馆徘徊台阁旣除何为远去使此空虚支骨离别垂思南隅瞻望荆越涕泪交流伯兮仲兮逝肯来游自非二人谁诉此忧
　　紫芝歌
　　商山四皓隠居髙祖聘之四皓不出仰天叹而作歌
　　漠漠商洛深谷逶迤灼灼紫芝可以疗饥唐虞世远吾将安归驷马髙车其忧甚大富贵之畏人不如贫贱之肆志
　　昊天嗟嗟深谷逶迤树木漠漠髙山崔嵬岩居穴处以为幄茵灼灼紫芝可以疗饥唐虞往矣吾当安归
　　陇头水歌　　　　　　　　　　　郝锦
　　飞骑出陇头已临陇头水夜闻皷铙声知傍闗山垒
　　白渠歌　　　　　　　　　　　无名氏
　　田于何所池阳谷口郑国在前白渠起后举锸如云决渠为雨泾水一石其泥数斗且漑且粪长我禾黍衣食京师亿万之口
　　陇头二首【并序】　　　　　　　　　同前
　　秦州记曰陇山东望秦川四五百里极目怋然山东人行役升此而瞻顾者莫不悲思故歌曰
　　陇头流水流离四下念我行役飘然旷野登髙望远涕零双堕
　　陇头流水鸣声呜咽遥望秦川肝肠断絶
　　民谣　　　　　　　　　　　　　同前
　　武功太白去天三百孤云雨角去天一握山水险阻黄金子午蛇盘乌栊势与天通
　　古歌铜雀词
　　长安城西双员阙上有一双铜雀宿一鸣五谷生再鸣五谷熟
　　五侯歌
　　五侯初起曲阳最怒坏决髙都连竟外杜土山渐台西白虎【髙都外杜皆长安里名】
　　上郡歌
　　成帝时冯野王为上郡太守其后弟立亦自五原太守徙西河上郡吏民喜美野王立相代爲太守歌曰
　　大冯君小冯君兄弟继踵相因循聪明贤知惠吏民政如鲁衞德化均周公康叔如二君
　　京兆谣
　　李燮拜京兆诏发西园钱燮上封事遂止不发吏民爱敬乃为此谣
　　我府君道教举恩如春威如虎刚不吐柔不茹爱如母训如父
　　盘中诗　　　　　　　　　　苏伯玉妻
　　山树髙鸟鸣悲泉水深鲤鱼肥空仓鹄常苦饥吏人妇会夫希出门望见白衣谓当是而更非还入门中心悲北上堂西入阶急机绞杼声催长叹息当语谁君有行妾念之出有日还无期结巾带长相思君忘妾未知之妾忘君罪当治黄者金白者玉髙者山下者谷姓者苏字伯玉人材多知谋足家居长安身在蜀何惜马蹄归不数羊肉千斤酒百斛令君马肥麦与粟今时人知四足与其书不能读当从中央周四角
　　雍州　　　　　　　　　　　　【晋】摰虞
　　于皇先王经启九有有州惟雍居京之右土载奥区山包神薮嘉生惟繁庶防殷阜悠悠周域有华有河外接荒服内含岐丰周余旣没彜德未终莫不慕义易俗移风
　　闗中　　　　　　　　　　　　　潘岳
　　于皇时晋受命旣固三祖在天圣皇绍祚德博化光刑简枉错防火不戒延我宝库蠢尔小丑狡焉思肆虞我国眚窥我利器岳牧虑殊威怀理二将无专防兵不素肄翘翘赵王请徒三万朝议惟疑未逞斯愿桓桓梁征髙牙乃建旗盖相望偏师作援虎视耽耽威彼好畤素甲日耀元幕云起谁其继之夏侯卿士惟系惟处别营棊跱夫岂无谋戎士承平守有完郛战无全兵锋交卒奔孰免孟明飞檄秦郊告败上京周徇师令身膏氐斧人之云亡贞节克举卢播违命投畁朔土为法受恶谁谓荼苦哀此黎元无罪无辜肝脑涂地白骨交衢夫行妻寡父出子孤俾我晋民化为狄俘乱离斯瘼日月其稔天子自矜旰食晏寝主忧臣劳孰不只懔愧无献纳尸素以甚皇赫斯怒爰整精鋭命被上谷指日遄逝亲奉成规棱威遐厉首陷中亭扬声万计兵固诡道先声后实闻之有司以万为一纣之不善我未之必虚皛湳德缪彰甲吉雍门不启陈汧危逼观遂虎奋感恩输力重围克解危城载色岂曰无过功亦不测情固万端于何不有纷纷齐万亦孔之丑曰纳其降曰枭其首畴真可掩孰伪可久既征尔辞既蔽尔讼当乃时实否则证空好爵旣靡显戮亦从不见窦林伏尸汉邦周人之诗实曰采薇北难猃狁西患昆夷以古况今何足曜威徒愍斯民我心伤悲斯民如何荼毒于秦师旅旣加饥馑是因疫疠淫行荆棘成针绛阳之粟浮于渭滨明明天子视民如伤申命羣司保尔封疆靡暴于众无陵于强惴惴寡弱如熙春阳
　　闗陇歌【并序】　　　　　　　　　无名氏
