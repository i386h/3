<!-- { "loadSidebar": true } -->
<史部,地理类,都会郡县之属,陕西通志>
　　钦定四库全书
　　陜西通志卷七十六
　　纪事第一
　　古昔国君左右有史乘与梼杌实维载纪矧此旧邦政有张弛战甘伐崇玁狁宻迩汉唐鼎移氐羌蠭起巡狩会盟命将岀使鍳于往时得失臧否闗内编年纲目窃取作纪事志第二十九
　　唐虞
　　帝尧五十载帝观于华
　　尧观乎华华封人曰嘻请祝圣人使圣人寿富多男子尧曰辞多男子则多惧富则多事寿则多辱封人曰天生万民必授之职多男子而授之职何惧之有富而使人分之何事之有天下有道与物皆昌天下无道修徳就闲千嵗厌世去而上仙乘彼白云至于帝乡何辱之有【南华经　按注华西岳山名】
　　七十四载虞舜摄位巡于西岳
　　八月西巡狩至于西岳如岱礼【虞书舜典】帝尧七十四年舜巡狩四岳【竹书纪年】舜八月巡狩至西岳西岳华山也【史记封禅书】
　　夏
　　后启三嵗王帅师伐有扈大战于甘
　　大战于甘乃召六卿【夏书甘誓】启即天子位有扈氏不服启伐之大战于甘将战作甘誓乃召六卿申之遂灭有扈氏【史记夏本纪　按地理志扶风鄠县是扈国】
　　帝癸三嵗畎夷侵岐
　　后桀之乱畎夷入居邠岐之间【后汉书西羌传】后癸三年畎夷入于岐以叛【竹书纪年】
　　六嵗岐戎来賔
　　帝癸六年岐踵戎来賔【竹书纪年】
　　二十二嵗公刘迁国于豳
　　笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃宻芮鞫之即【诗经大雅】公刘在戎狄之间复修后稷之业自漆沮渡渭取材用【正义曰公刘徙漆水南渡渭水至南山取材木为用也】百姓懐之多徙而保归焉周道之兴自此始【史记周本纪】夏道衰而公刘失其稷官变于西戎邑于豳【匈奴传】
　　商
　　王小乙二十六祀古公亶父自豳迁岐改国号曰周古公亶父来朝走马率西水浒至于岐下【诗经大雅】天作髙山太王荒之【周颂】古公亶父复修后稷公刘之业薰育攻之欲得地与民民皆怒欲战古公曰杀人父子而君之予不忍为乃与私属遂去豳逾梁山止于岐下豳人扶老携弱尽复归古公于岐下他旁国亦多归之于是古公乃营筑城郭室屋而邑别居之【史记周本纪】古公去豳处岐周居三月成城郭一年成邑二年成都而民五倍其初【吴越春秋】
　　王武乙三祀王赐周岐地
　　武乙三年命周公亶父赐以岐邑【竹书纪年】
　　王辛六祀周始禴于毕
　　帝辛六年周文王初禴于毕【竹书纪年　按毕在今咸阳县西北】
　　十三祀西伯献洛西地请除炮烙之刑许之
　　纣囚西伯于羑里闳夭之徒求有莘氏美女骊戎之文马有熊九驷他奇怪物因殷嬖臣费仲献之纣纣大悦曰此一物足以释西伯况其多乎乃赦西伯赐之弓矢斧钺使西伯得征伐曰譛西伯者崇侯虎也西伯乃献洛西之地以请纣去炮烙之刑纣许之【史记周本纪】
　　十四祀虞芮质成于周
　　虞芮质厥成【诗经大雅】虞芮之君相与争田乆而不平乃相与朝周入其境则耕者让畔行者让路入其邑男女异路斑白者不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争之田为闲田而退天下闻而归者四十余国【诗传】
　　十五祀西伯田于渭阳
　　吕尚葢尝穷困年老矣以渔钓干周西伯西伯将出猎卜之曰所获非龙非彲非虎非罴所获霸王之辅于是周西伯猎果遇太公于渭之阳与语大悦曰自吾先君太公曰当有圣人适周周以兴子真是耶吾太公望子乆矣故号之曰太公望载与俱归立为师【史记齐世家】
　　十六祀西伯徙都于程
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将【诗经大雅】文王在周之京而所整之兵既遏宻人遂征阮疆而出以侵宻于是相其髙原而徙都焉所谓程邑也其地于汉为扶风安陵今在京兆府咸阳县【诗注】维三月既生魄文王合六州之侯奉勤于商商王用宗谗震怒无疆诸侯不娱逆诸文王文王弗忍乃作程典以命三忠【汲冢书】
　　十九祀西伯伐崇因作丰邑徙都之
　　既伐于崇作邑于丰【诗经大雅】文王闻崇徳乱而伐之军三旬而不降退修教而复伐之因垒而降【左传】纣赦西伯赐之弓矢鈇钺得征伐西伯伐崇侯虎而作丰邑自岐下而徙都丰【史记周本纪　按诗注丰即崇国之地在今鄠县杜陵西南】
　　周立灵台于丰
　　经始灵台经之营之庶民攻之不日成之【诗经大雅】昌二十九年伐崇侯作灵台【周易干凿度】文王作灵台及为池沼掘地得死人之骨吏以闻文王曰葬之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣棺更葬之天下闻之皆曰文王贤矣泽及枯骨又况于人乎或得寳以危国文王得朽骨以喻其意而天下归心焉【刘向新序】
　　周
　　武王十三年春二月王迁都于镐
　　考卜维王宅是镐京【诗经大雅】镐京武王所营也在丰水东去丰邑二十五里【诗注】
　　夏四月王至自伐商
　　惟一月壬辰旁死魄越翼日癸巳王朝步自周于征伐商厥四月哉生明王来自商至于丰乃偃武修文归马于华山之阳放牛于桃林之野示天下弗服【周书】武王伐纣居酆镐放戎夷泾洛之北以时入贡命曰荒服【匈奴传】
　　成王五年大搜于岐阳
　　成王有岐阳之搜【左传】成王归自奄大搜于岐山之阳【杜注】昔者成王盟诸侯于岐阳楚为荆蛮置茆蕝设望表与鲜牟守燎故不与盟【外传】
　　七年春二月王自周至丰
　　周公摄政七年二月成王自镐京至丰以迁都事告于文王庙【孔氏书疏】
　　十年王游于卷阿
　　有卷者阿飘风自南岂弟君子来游来歌以矢其音【诗经大雅】召康公从成王游歌于卷阿之上因王之歌而作此以为戒【诗注】
　　三十年骊戎来告兵
　　成王三十年离戎来賔注离戎骊山之戎也为林氏所伐告于成王【竹书纪年】
　　穆王元年春正月作昭宫
　　元年己未春正月王即位作昭宫【竹书纪年】
　　冬十月筑祗宫于南郑
　　自武王至穆王享国百年穆王以下都于西郑【竹书纪年注】
　　九年筑春宫
　　王所居有郑宫春宫【竹书纪年注】
　　十四年夏作范宫
　　五月作范宫【竹书纪年】
　　懿王元年徙都槐里
　　自懿王为政周纲不振王室始衰徙都于槐里【雍大纪】懿王自镐徙都犬丘一曰废丘今槐里是也【索隐】
　　七年西戎入冦
　　懿王七年西戎侵镐【竹书纪年】
　　十三年翟入冦
　　懿王十三年翟人侵岐【竹书纪年】
　　厉王三十六年西戎入冦
　　秦仲立三年周厉王无道诸侯或叛之西戎反王室灭犬丘大骆之族【史记秦本纪】
　　宣王元年命秦仲讨西戎
　　宣王即位乃以秦仲为大夫诛西戎【史记秦本纪】
　　命尹吉甫帅师伐戎
　　玁狁孔炽我是用急王于出征以王国【诗经小雅】成康既没周室寖衰八世而厉王胡暴虐周人逐之出居于彘玁狁内侵逼近京邑宣王即位命尹吉甫帅师伐之有功而归诗人作歌以叙其事【诗传　按诗玁狁匪茹整居焦获侵镐及方至于泾阳焦获镐京皆京畿地】
　　六年秦仲伐西戎死之王命其子伐戎破之
　　西戎杀秦仲秦仲有子五人其长者曰庄公宣王乃召庄公昆弟五人与兵七千人使伐西戎破之于是复予秦仲后及其先大骆地犬丘并有之庄公居其故西犬丘【史记秦本纪】
　　幽王六年戎围犬丘
　　襄公二年戎围犬丘世父世父击之为戎人所掳嵗余复归世父【史记秦本纪】
　　十一年申侯以犬戎入冦戎弑王于骊山
　　幽王嬖爱襃姒欲废申后并去太子宜臼以襃姒为后以伯服为太子周太史伯阳读史记曰周亡矣昔自夏后氏之衰也有二神龙止于夏帝庭而言曰余襃之二君夏帝卜杀之与去之与止之莫吉卜请其漦而藏之乃吉于是布币而策告之龙亡而漦在椟而去之夏亡传此器殷殷亡又传此器周比三代莫敢发之至厉王之末发而观之漦流于庭不可除厉王使妇人裸而噪之漦化为鼋以入王后宫后宫之童妾既龀而遭之既笄而孕无夫而生子惧而去之宣王之时童女谣曰檿箕服实亡周国于是宣王闻之有夫妇卖是器者宣王使执而戮之逃于道而见乡者后宫童妾所弃妖子出于路者闻其夜啼哀而収之夫妇遂亡奔于襃襃人有罪请入童妾所弃女子者于王以赎罪弃女子出于襃是为襃姒当幽王三年王之后宫见而爱之生子伯服竟废申后及太子以襃姒为后伯服为太子太史伯阳曰祸成矣无可奈何襃姒不好笑幽王欲其笑万方故不笑幽王为烽燧大鼓有冦至则举燧火诸侯悉至至而无冦襃姒乃大笑幽王悦之为数举烽火其后不信诸侯益亦不至幽王以虢石父为卿用事国人皆怨石父为人佞巧善谀好利王用之又废申后去太子也申侯怒与缯西夷犬戎攻幽王幽王举烽火征兵兵莫至遂杀幽王骊山下掳襃姒尽取周赂而去于是诸侯乃即申侯而共立故幽王太子宜臼是为平王以奉宗祀【史记周本纪】
　　平王元年始命秦为诸侯赐岐丰地
　　周辟犬戎难东徙雒邑襄公以兵送平王王封襄公为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国而与东诸侯通使聘享之礼【史记秦本纪】犬戎杀幽王遂取周之焦获而居于泾渭之间侵暴中国秦襄公救周于是平王去酆鄗而东徙雒邑【匈奴传】
　　秦祀上帝于西畤
　　秦用駵驹黄牛羝羊各三祠上帝西畤【史记秦本纪】秦立西畤祠白帝【年表】襄公始列为诸侯自以居西故作西畤【索隠】
　　九年秦徙居渭
　　秦襄公十二年伐戎至岐卒生文公文公元年居西垂宫三年以兵七百人东猎四月至渭之防曰昔周邑我先秦嬴于此后卒获为诸侯乃卜居之占曰吉即营邑之【史记秦本纪　按竹书书秦迁于阳在平王十年今从纲目前编】
　　十五年秦作鄜畤
　　秦文公十年作鄜畤【史记年表】于鄜地作畤故曰鄜畤【索隠】文公梦黄蛇自天下属地其口止于鄜衍文公问史敦敦曰此上帝之征君其祠之于是作鄜畤用三牲郊祭白帝焉【汉书郊祀志】
　　二十一年秦伐戎収岐西地以岐东地归于王
　　秦文公十六年以兵伐戎戎败走于是文公收周余民有之地至岐岐以东献之王【史记秦本纪】
　　桓王六年冬秦徙居平阳
　　秦宁公二年徙居平阳【史记秦本纪】平阳故城在岐州岐山县秦宁公徙都之处【括地志】
　　七年秦灭荡社
　　秦宁公二年伐荡社三年与亳战亳王奔戎遂灭荡社【史记秦本纪】西戎之君号曰亳王葢成汤之裔其邑曰荡社【索隠　按徐广注荡社一作汤杜言邑在杜县之界】
　　十二年秋秦人侵芮
　　芮伯万之母芮姜恶芮伯之多宠人也故逐之出居于魏秦师侵芮败焉小之也冬王师秦师围魏执芮伯以归十八年秦人纳芮伯万于芮【左传　按通典同州冯翊县古芮国】
　　二十三年秦伐彭戏氏
　　秦武公元年伐彭戏氏至于华山下居平阳封宫【史记秦本纪　按正义戏戎号葢同州彭衙故城】
