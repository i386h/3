<!-- { "loadSidebar": true } -->
　　二十四年春正月匈奴南边八部立日逐王比为南单于欵五原塞
　　匈奴八部大人共议立日逐王比为呼韩邪单于欵五原塞愿永为藩蔽捍御北虏事下公卿议者皆以为不可许独五官中郎将耿国以为宜如孝宣故事受之帝从之【通鉴】
　　二十六年冬徙南单于居西河美稷
　　冬五骨都侯子将其众三千人归南部北单于使骑追击悉获其众南单于遣兵拒之逆战不利于是复诏单于徙居西河美稷令西河长史歳将骑二千弛行五百人助中郎将衞防单于南单于既居西河亦列置诸郡王助为扞戍北地朔方五原皆领部众为郡县侦逻耳目【后汉书南匈奴传美稷在今榆林东北】
　　中元元年夏四月帝如长安
　　四月戊子行幸长安祀长陵【袁宏后汉纪】
　　明帝永平二年冬十月帝如长安
　　十月西巡狩幸长安祠髙庙遂有事于十一陵十一月遣使者以中牢祠萧何霍光帝谒园陵过式其墓【后汉书明帝纪】
　　五年冬北匈奴冦五原南单于击却之
　　北匈奴六七千骑入于五原塞南单于击却之西河长史马襄赴救虏乃引去【后汉书南匈奴传】
　　八年春三月初置度辽将军屯五原曼柏
　　北单于欲合市遣使求和亲显宗许之八年遣越骑司马郑众北使报命而南部须卜骨都侯等知汉与北虏交使怀嫌怨欲畔宻因北使令遣兵迎之郑众出塞疑有异伺候果得须卜使人乃上言宜更置大将以防二虏交通由是始置度辽营以中郎将呉棠行度辽将军事副校尉来苗左校尉阎章右校尉张国将黎阳虎牙营士屯五原曼柏又遣骑都尉秦彭将兵屯美稷其年秋北虏果遣二千骑候望作马革舩欲度迎南部畔者以汉有备乃引去【后汉书南匈奴传　按鉴注曼柏在胜州银山县界】
　　章帝建初七年冬十月帝如长安
　　十月癸丑西巡狩幸长安丙辰祠髙庙遂有事于十一陵遣使者祠太上皇于万年以中牢祠萧何霍光进幸槐里岐山又幸长平御池阳宫东至髙陵造舟于泾而还每所幸辄会郡县吏人劳赐作乐【后汉书章帝纪】
　　八年夏六月北匈奴大人欵五原塞降
　　北匈奴三木楼訾大人稽留斯等率三万八千人马二万匹牛羊十余万欵五原塞降【后汉书南匈奴传】
　　章和元年冬十月北匈奴五十八部来降
　　鲜卑击北匈奴破之斩优留单于北庭大乱屈兰储卑胡都须等五十八部诣五原朔方北地降【后汉书南匈奴传】
　　和帝永元元年夏六月遣将军窦宪等伐匈奴
　　车骑将军窦宪出鸡鹿塞【在朔方窳浑县】度辽将军邓鸿出桐杨塞【属九原郡故城在胜州银城县】南单于出满夷谷与北匈奴战于稽落山大破之登燕然山刻石勒功而还【后汉书和帝纪】
　　二年冬十月南单于出鸡鹿塞击北匈奴大破之遣行中郎将班固报命南单于遣左谷蠡王师子出鸡鹿塞击北匈奴于河云北大破之【后汉书和帝纪】
　　三年冬帝如长安诏窦宪与车驾会
　　十月癸未行幸长安赐行所过二千石长吏以下及三老官属钱帛各有差十一月癸夘祠髙庙遂有事十一陵【后汉书和帝纪】冬幸长安诏令大将军宪与车驾会长安时尚书见宪皆欲释仗称万歳尚书令韩棱曰枉道事人臣非所以立身也且礼无为人臣称万歳之制左右皆惭遂已【后汉纪】
　　六年春正月使匈奴中郎将杜崇等杀南单于安国于五原立左贤王师子为单于
　　六年春以执金吾朱徽行度辽将军时单于与中郎将杜崇不相平乃上书告崇崇讽令西河太守断单于章无由自闻崇因与徽上言南单于安国疎逺故胡亲近新降欲杀左贤王师子及左台且渠刘利等又右部降者谋共廹脇安国起兵背降请西河上郡安定为之儆备下公卿议以为宜遣有方畧使者之单于庭与杜崇朱徽及西河太守并力观其动静帝从之于是徽崇遂发兵造其庭安国夜闻汉军至大惊弃帐去因举兵及将新降者欲诛师子师子先知乃悉将庐落入曼柏城安国追到城下门闭不得入徽遣吏晓譬和之安国不听城既不下乃引兵屯五原崇徽因发诸郡骑追赴之急众大恐安国舅喜为等乃格杀安国子师子立【后汉书南匈奴传】
　　安帝永初二年冬十一月羌冦三辅杀汉中太守董炳校尉梁慬破走之
　　滇零等自称天子于北地招集武都参狼上郡西河诸杂种众遂大盛南入益州杀汉中太守董炳遂冦钞三辅断陇道【后汉书西羌传】慬受诏当屯金城闻羌转冦三辅迫近园陵即引兵赴击之转战武功美阳闗慬临阵被创不顾连破走之尽还得所掠生口获马畜财物甚众羌遂奔散朝廷嘉之数玺书劳勉委以西方事令为诸军节度【梁慬传】
　　三年春遣骑都尉任仁督诸郡屯兵救三辅
　　仁战每不利众羌乘胜汉兵数挫【后汉书西羌传】
　　秋九月乌桓鲜卑南匈奴合兵冦五原
　　雁门乌桓率众王无何允与鲜卑大人及南匈奴合七千骑冦五原与太守战于九原髙渠谷汉兵大败杀郡长吏【后汉书乌桓传】
　　冬十月南匈奴围中郎将耿种于美稷
　　汉人韩琮随南单于入朝既还説南单于云闗东水潦人民饥饿死尽可击也单于信其言遂起兵反攻中郎将耿种于美稷冬遣行车骑将军何熙副中郎将厐雄击之【后汉书南匈奴传】
　　四年春正月梁慬破南匈奴于属国故城
　　单于围耿种数月种移檄求救慬将八千余人驰往赴之至属国故城与匈奴左将军乌桓大人战破其渠帅杀三千余人掳其妻子获财物甚众单于复自将七八千骑迎攻围慬慬被甲奔击所向皆破虏遂引还虎泽【后汉书梁慬传　按鉴注属国故城在美稷县】
　　二月诏任尚还军长安
　　元年十二月诏车骑将军邓隲征西校尉任尚将五营及诸郡兵屯汉阳以备羌尚军久出无功民废农桑乃诏尚将吏民还屯长安【通鉴】
　　三月梁慬等追南匈奴及虎泽降之
　　三月何熙军到五原曼柏暴疾不能进遣厐雄与慬及耿种步骑万六千人攻虎泽连营稍前单于惶怖遣左薁鞬日逐王诣慬乞降慬大陈兵受之单于脱帽徒跣面缚稽颡纳质会熙卒即拜慬度辽将军【后汉书梁慬传】
　　羌冦褒中汉中太守郑勤战殁
　　滇零遣人冦褒中燔烧邮亭大掠百姓于是汉中太守郑勤移屯褒中羌复攻褒中勤欲击之主簿段崇谏以为虏乘胜锋不可当宜坚守之勤不从出战大败死者三千人段崇及下史王宗原展以身捍刃与勤俱死【后汉书西羌传】
　　五年春三月徙缘边郡县避冦
　　羌既转盛二千石令长多内郡人并无战守意皆争上徙郡县以避冦难朝廷从之遂移安定徙美阳北地徙池阳上郡徙衙百姓恋土不乐去旧乃刈其禾稼发彻室屋夷营壁破积聚驱防刼畧随道死亡或陨弃老弱或为人仆妾丧其大半【后汉书西羌传】
　　元初元年春羌冦雍城
　　滇零死子零昌代立以杜季贡为将军元初元年春零昌遣兵冦雍城【后汉书西羌传按雍城属右扶风】
　　夏六月羌冦汉中五官掾程信击破之
　　号多与当勒姐大豪共胁诸种分兵钞掠汉中巴郡板楯蛮将兵救之汉中五官掾程信率郡兵与蛮共击破之号多退走还断陇道与零昌通谋【后汉书西羌传】
　　二年秋八月遣屯骑校尉班雄屯三辅司马钧督闗中兵
　　诏班雄屯三辅又遣左冯翊司马钧行征西将军事督右扶风仲光安定太守杜恢北地太守包盛京兆虎牙都尉耿溥右扶风都尉皇甫旗等合八千余人又厐参将羌胡兵七千余人与钧分道并进后并击零昌钧遁还坐征自杀参以失期军败抵罪【后汉书西羌传】
　　冬遣中郎将任尚屯三辅
　　遣任尚为中郎将将羽林缇骑五营子弟三千五百人代班雄屯三辅尚临行虞诩説尚曰兵法弱不攻强走不逐飞自然之势也今虏皆马骑日行数百来如风雨去如絶以步追之势不相及所以虽屯兵二十余万旷日而无功也为使君计莫如罢诸郡兵各令出钱数千二十人共市一马以万骑之众逐数千之虏追尾掩截其道自穷便人利事大功立矣尚大喜即上言用其计【后汉书西羌传】
　　延光元年秋七月防人羌与上郡胡反度辽将军耿防击破之
　　防人种羌与上郡胡反攻谷罗城【谷罗属西河郡】度辽将军耿夔将诸郡兵及乌桓骑赴击破之【后汉书西羌传】
　　二年冬十二月鲜卑败南匈奴于曼柏
　　鲜卑既累杀郡守胆气转盛控弦数万骑延光二年冬其至鞬【鲜卑大人名】自将万余骑入东领候分为数道攻南匈奴于曼柏薁鞬日逐王战死杀千余人【后汉书鲜卑传】
　　三年冬十月帝如长安
　　十月行幸长安丁亥会三辅守令掾史于长安作乐闰月丁未祠髙庙遂有事十一陵歴观上林昆明池遣使者祠太上皇于万年以中牢祠萧何曹参霍光【后汉书安帝纪】
　　顺帝永建四年秋九月复北地上郡徙者各归旧土虞诩言安定北地上郡山川险阨沃野千里土宜畜牧水可溉顷遭元元之灾众羌内溃郡县兵荒二十余年夫弃沃壤之饶捐自然之财不可谓利离山河之阻守无险之处难以为固今三郡未复园陵单外而公卿选懦张解设难但计所费不图其安宜开圣听考行所长九月诏复北地上郡还旧土【通鉴】
　　阳嘉四年冬十月度辽将军耿煜败乌桓兰池城乌桓冦云中遮截道上商贾车牛千余两度辽将军耿煜率二千余人追击不利又战于沙南【属云中郡有兰池城】斩首五百级乌桓遂围煜于兰池城于是发积射士二千人度辽营千人配上郡屯以讨乌桓乌桓乃退【后汉书乌桓传】
　　永和二年冬十月帝如长安
　　十月甲申行幸长安庚子幸未央宫会三辅郡守都尉及官属劳赐作乐十一月丙午祠髙庙丁未遂有事十一陵【后汉书顺帝纪】
　　五年春二月南匈奴围美稷夏五月度辽将军马续讨破之
　　南匈奴左都句龙王吾斯车纽等背畔率三千余骑冦西河因复招诱右贤王合七八千骑围美稷杀朔方代郡长史马续与中郎将梁并乌桓校尉王元发缘边兵及乌桓鲜卑羌胡合二万余人掩击破之【后汉书南匈奴传】
　　羌冦三辅遣兵击之
　　且冻傅难种羌反与杂种羌胡大冦三辅杀害长吏于是发京师近郡及诸州兵讨之【后汉书西羌传】
　　匈奴引乌桓羌胡入冦杀上郡都尉等官徙缘边诸郡秋句龙吾斯等立句龙王车纽为单于东引乌桓西收羌戍及诸胡等数万人攻破京兆虎牙营杀上郡都尉及军司马乃徙西河治离石【离石西河属县】上郡治夏阳朔方治五原【后汉书南匈奴传】
　　六年春闰正月巩唐羌冦三辅烧园陵
　　巩唐羌三千余骑烧园陵掠闗中杀伤长吏郤阳令任頵追击战死遣中郎将厐浚募勇士千五百人顿美阳为凉州援【后汉书西羌传】永和六年西羌大冦三辅征西将军马贤将诸郡兵击之不能克郡将知规有兵畧乃命为功曹使率甲士八百与羌战贼退郤【皇甫规传】
　　冬十月徙安定北地郡十一月遣车骑将军张乔将兵屯三辅
　　诸种羌八九千骑冦武威凉部震恐于是复徙安定居扶风北地居冯翊遣行车骑将军执金吾张乔将左右羽林五校士及河西南阳汝南兵万五千人屯三辅【后汉书西羌传】
　　桓帝和平元年春二月扶风妖人作乱讨平之
　　扶风妖贼裴优自称皇帝伏诛【后汉书桓帝纪】
　　永寿元年秋南匈奴冦美稷都尉张奂击降之
