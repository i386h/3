<!-- { "loadSidebar": true } -->
　　山丹　百合红者为山丹【食疗本草】陇州产【寰宇记】叶似栁叶四月开红花六瓣不四垂结小子【本草纲目】色赤蘃若胭脂五月间山陬水最蕃艳【安塞县志】
　　巻丹　茎叶同山丹而稍长大花六瓣四垂【本草纲目】髙如萱花花大如椀瓣俱反巻一叶生一子名囬头见子花【广羣芳谱】鳯翔出【鳯翔县志】
　　金鳯花　即鳯仙人家多种之茎有红白二色花或黄或白或红或紫或碧或杂色【本草纲目】指甲花即此【延安府志】俗名指甲花十余色不同【山阳县志】
　　玉簮　六七月抽茎茎上有细叶中出花朶十数长二三寸本小末大未开时正如白玉搔头簮形【本草纲目】武帝宠李夫人取玉簮搔头后宫人皆效之玉簮花之名取此【广羣芳谱】有紫白二种【山阳县志】
　　荷花　汉昭帝琳池中植分枝荷一茎四叶状如骈葢日照则叶低荫根若葵之衞足名曰低光荷实如珠可以饰佩花叶虽萎芬馥之气彻十余里食之令人口气常香益人肌理宫人或剪以为衣【三辅黄图】张揖曰莲根则藕【上林赋注】昭帝栁池有芙蕖素色大如斗花叶甘可食【艺文初学记】明皇太液池有千叶白莲秋盛开帝与贵戚宴赏焉【开元天宝遗事】德宗贞元十八年西内神龙寺前水渠生合欢莲其花一茎两房【文苑英华】京兆贡藕粉【唐书地理志】雍州产藕粉【寰宇记】崔逺家墅在长安城南就中禊池产巨藕相传曰禊宝又曰玉臂龙【清异録】华山顶有池池中生千叶莲花长十丈藕如大船服之羽化【物类相感志】莲有红白二种近有晋人于髙桥种数十亩花开香闻十里取房藕市城中【咸宁县志】
　　西番莲　花淡雅似菊自春至秋相继不絶春间将藤压地自生【广羣芳谱　按延安府及府谷神木志皆载有是花】
　　向日莲　花色或黄或白叶浮水上翠厚而泽形如菱花差大开则随日所在日入辄敛而自藏于叶下【广羣芳谱】长安有之【长安县志】
　　秋葵　与葵相似故名秋葵朝夕倾阳此葵是也【广羣芳谱】葵一种黄如盘曰向日葵又名固本花【淳化县志】
　　菊花　生雍州川泽【名医别録】夏万铃出鄜州开以五月紫色细铃生于双文大叶之上秋万铃出鄜州开以九月中千叶浅紫其中细叶尽为五出铎形而下双文大叶承之【范成大菊谱】终南五老洞碑记墨菊其色如墨古用其汁以书字【澄怀録】农诸山正秋草木衰谢尽山上下水涯篱落皆黄菊大如钱丛生粲然【悬笥琐探】菊有六月菊小葵菊九月菊【米脂县志】千叶者有硃砂红白蜡瓣紫芙蓉黄金菊单叶者有红白蓝三种【府谷县志】
　　蓼花　予又集于蓼　以薅荼蓼【诗经周颂】蓼水草也【毛传】防龙即水红花又名蓼种多【山阳县志】
　　水仙　唐宗赐虢国夫人红水仙十二盆【花史】华阴汤夷服花八石得为水仙【三才图会】
　　夹竹桃　花五瓣长筒瓣微尖淡红娇艳桃花叶狭长竹故名夹竹桃自春及秋逐旋继开妩媚堪赏【广羣芳谱】长安有之【长安县志】
　　珍珠花　莫道长安贫似磬縁堦绕砌尽珍珠【张舜民珍珠花诗】珍珠花一名米殻【延绥镇志】
　　紫金蝉　叶如菖蒲紫萼五出与蝉甚【广羣芳谱】长安有之【长安县志】
　　后姚婆　一茎作蓓蕾开花五六瓣翠色俗云后姚婆者舜母也亦曰虞美人【延绥镇志】
　　万年竹　可供盆景清玩【咸宁县志】
　　秋海棠　一名八月春花色粉红甚娇艳叶緑如翠羽此花有二种叶下红筋者为常品緑筯者开花更有雅趣【广羣芳谱】长安有之【长安县志】花汁伤人人指亦伤花【山阳县志】
　　鸡冠　种多处处有之【广羣芳谱】有红白二种【山阳县志】
　　酴醿　唐制召侍臣学士饮酴醿酒【景龙文馆记】长安有之【长安县志】酴醿丛生而繁【山阳县志】
　　蔷薇　武帝与丽娟看花时蔷薇始开态若含笑帝曰此花絶胜佳人笑也丽娟遂取黄金百斤作买笑钱奉帝蔷薇名买笑自丽娟始【贾氏说林】有红白二种取露甚佳【洋县志】
　　十姊妹　花小而一蓓十花故名其色自一蓓中分红紫白淡四色有七朶一蓓名七姊妹【遵生八牋】南郑有之【南郑县志】
　　玫瑰　乐逰苑中有自生玫瑰树【西京杂记】玫瑰甚香干可作囊以沙糖同捣谓之玫瑰酱【延绥镇志】
　　凌霄　苕之华【诗经小雅】即今之紫葳蔓生附于乔木之上其花黄色亦名凌霄【朱子集传】紫葳出三辅【太平御览】自夏至秋开花一枝十余朶大如牵牛花而头开五瓣赭黄色有细防秋深更赤【本草纲目】
　　刺防　絶似玫瑰而无香【学圃余疏】有红黄二种【延绥镇志】月季　丛生人家多栽挿之茎叶俱有刺逐月一开四时不絶【广羣芳谱】一名月月红【山阳县志】
　　棣棠　花若金黄春深与蔷薇同开有单叶者名金盌【广羣芳谱】长安有之【长安县志】
　　紫茉莉　花形似茉莉色紫香不及茉莉女人取花汁匀面子肉雪白作粉冬擦面不皱人呼胭粉花【山阳县志】
　　南天烛　白花宻实实若赤珠经霜始艳【咸宁县志】
　　茅　白茅包之【诗经召南】昼尔于茅【豳风】茅丛生荒野间野人刈以覆屋【合璧事类】有剑脊者根炒麫可食【山阳县志】
　　蓬　彼茁者蓬【诗经召南】蓬草名也【毛传】张仲蔚与魏景卿俱隐不仕所居蓬蒿至于没人【三辅决録】黄沙极目朔风猎猎中有枯草团栾佶屈辗转于马蹄之间讯之土人曰转蓬也【延绥镇志】绵蓬其子可食凶年多产【葭州志】沙蓬神木出【神木县志】
　　白蒿　于以采蘩【诗经召南】采蘩祁祁【豳风】蘩皤蒿【毛传】凢艾白色为皤蒿今白蒿春始生及秋香美可食【陆疏】蘩即白蒿【山阳县志】
　　角蒿　菁菁者莪【诗经小雅】莪蒿也生田泽渐洳之处叶似邪蒿而细科生三月中茎可生食又可蒸【陆疏】莪蒿一名萝蒿一名角蒿【陆疏广要】山阳有之【山阳县志】
　　黄花蒿　一名臭蒿一名草蒿与青蒿相似但此蒿色深带淡黄气辛臭不可食【广羣芳谱】山阳多【山阳县志】
　　水蒿　言刈其蒌【诗经周南】马云蒌蒿也郭云似艾陆玑疏云白色长数寸髙丈余生水泽中正月根芽生旁茎正白生食之香而脆美其叶又可蒸为茹【孔疏】蒌即水艾蒿【延长县志】
　　牡蒿　匪莪伊蔚【诗经小雅】蔚牡蒿也三月始生七月华华似胡麻华而紫赤八月为角角似小豆角锐而长一名马薪蒿【陆疏】
　　菰　蒋菰也【上林赋注】太液池边皆是雕胡緑节之菰之有米者长安人谓为雕胡菰之有首者谓之緑节【西京杂记】出西安陂池蒋草也生水中叶如蔗获至秋则为米长安人谓雕胡葭芦之米【马志】
　　蒲　依于其蒲【诗经小雅】维笋及蒲【大雅】五帝庙临渭其北穿蒲池沟水【汉书郊祀志】蒲池为池而种蒲【师古注】苻先居武都家生蒲长五丈状如竹咸异之谓之蒲家因以氏焉【前秦记】香蒲即甘蒲可作荐者春初生取白为葅亦堪蒸食山南人谓之香蒲以菖蒲为臭蒲也【唐本草】丛生水际似莞而扁有脊而柔八九月收叶以为席亦可作扇【本草纲目】产渭川可作簔笠绠防亦可饭牛【咸宁县志】蒲可为席居人不能止知为炊薪【咸阳县志】
　　芦　彼茁者葭【诗经召南】葭芦也【毛传】亦名苇【朱子集传】葭芦之未解箨者长安人谓之紫萚【西京杂记】长丈许中空皮薄色白者葭也芦也苇也【本草纲目】三川间多有【咸宁县志】状似竹而叶抱茎生有节无枝种水泽傍秋采以织蓆【咸阳县志】芦俗呼羽子【山阳县志】下地宜苇【中部县志】
　　获　蒹葭苍苍【诗经秦风】八月萑苇【豳风】薍为萑【毛传】蒹似萑而细髙数尺陆玑疏云蒹水草也坚实牛食之令牛肥彊又初生为菼长则为薍成则名为萑【孔疏】短小于苇而中空皮厚色青苍者菼也薍也获也萑也其最短小而中实者蒹也薕也皆以初生已成得名其身皆如竹其叶皆长如箬叶【本草纲目】三川间多有中蓆箔用【咸宁县志】
　　荇　参差荇菜【诗经周南】荇接余也【毛传】白茎叶紫赤色正圆径寸余浮在水上根在水底与水深浅等大如钗股上青下白【陆疏】春光淡沲秦东亭渚蒲芽白水荇青【杜工部集】莕与莼一二种叶径一二寸有一缺而形圆如马蹄者莼也似莼而稍尖长者莕也并夏月开花有黄白二色【本草纲目】
　　苹　于以采苹【诗经召南】苹大蓱也【毛传】苹今水上浮萍是也其大者谓之苹【陆疏】叶浮水面根连水底茎细于莼莕叶大如指头面青背紫有细纹四叶合成中折十字形合如田字夏秋开小白花故称白苹其叶攅簇如萍故尔雅谓大者如苹也又项氏言白苹生水中青苹生陆地按今之田字草有水陆二种陆生者多在稻田沮洳之处叶与白苹一样但茎生地上髙三四寸不可食【本草纲目】
　　萍　萍氏掌国之水禁【周礼秋官】小者曰防季春始生【诗经陆疏】水萍出三辅色青者善【范子】一种面背皆緑者一种面青背紫赤若血者谓之紫萍【本草纲目】三月三日采阴干以沐浴生毛髪【咸阳县志】
　　藻　于以采藻【诗经召南】鱼在在藻【小雅】藻水草也生水底有二种其一种叶如鸡苏茎大如箸长四五尺其一种茎大如钗股叶如蓬蒿谓之聚藻扶风人谓之藻聚为发声也【陆疏】汉武昆明池中有水网藻枝横侧水上长八九尺有似网鳬鸭入此草中皆不能出因名【酉阳杂爼】
　　菅　白华菅兮【诗经小雅】茅菅白华一名野菅【尔雅】菅似茅而滑泽无毛根下五寸中有白粉者柔靱宜为索沤乃尤善【陆疏】郭璞曰菅茅属【西京赋注】一名巴芒俗讹作覇王菅【山阳县志】瀵池旁产菅子草可制汗衫【郃阳县志】
　　蒯　蒯亦菅之【左传杜注】声曰蒯草中为索【西京赋注】苀　说文曰苀东蠡【西京赋注】苀草名叶似蒲丛生【集韵】菖蒲　朝事之豆其实昌本【周礼天官】昌本菖蒲根切之四寸为葅【周礼注】文王嗜菖蒲葅【吕氏春秋】汉武帝扶荔宫有菖蒲百本【三辅黄图】
　　石菖蒲　生上洛池泽一寸九节者良【名医别録】菖蒲池有菖蒲其叶细如剑脊其根毎寸九节服之令人强徤延年【雍胜畧】洋沔二县及金州出【明一统志】叶有剑脊瘦根宻节者石菖蒲也【广羣芳谱】石菖蒲根一寸九节者山溪中多【山阳县志】
　　虎须蒲　灯前置一盆可收灯烟【广羣芳谱】可供盆玩【咸宁县志】吉祥草　丛生不拘水石间皆可种【广羣芳谱】
　　运草　可供盆玩【咸宁县志】
　　四季槐　叶似槐而有花可供盆玩【临潼县志】
　　十様锦　即临秋变雁来红以雁来而色娇红老少年至秋深脚叶深紫而顶红少年老顶黄而叶緑【延绥镇志】
　　莎草　南山有台【诗经小雅】台草有皮坚细滑致可为簦笠南山多有【陆疏】台夫须即莎草也【朱子集传】櫕戾莎【上林赋】尔雅曰台夫须又曰葿【西京赋注】离骚云青莎杂树古今诗人多以比兴【咸阳县志】
　　龙须草　生梁州山谷湿地以九节多珠者良【本草衍义】作穗如须【延绥镇志】可作帚【府谷县志】
