<!-- { "loadSidebar": true } -->
　　张居翰字徳卿故唐掖庭令张从玫养子昭宗时为范阳军监军与节度使刘仁恭相善天复中大诛宦者仁恭匿之以免后梁兵攻仁恭仁恭遣居翰从晋王攻梁潞州以牵其兵晋取潞州以居翰为昭义监军庄宗即位与郭崇韬并为枢宻使崇韬专政居翰黙黙而已魏王破蜀王衍朝京师行至秦川而明宗军变庄宗东征虑衍有变遣人驰诏魏王杀之诏书已印画居翰发视之诏书言诛衍一行居翰谓杀降不祥乃以诏傅柱揩去行字改为一家时蜀降人与衍俱东者千余人皆获免庄宗遇弑居翰见明宗求归田里天成三年卒于长安【五代史宦官传　按居翰邑里未详但传末既云归田又云卒于长安则秦人可知矣】
　　明
　　成敬字思恭耀州人永乐甲辰进士选庶吉士改晋府奉祠宣徳时以晋府事府官悉论死敬议长流敬自以遗累子孙乞就死宣庙怜之下腐刑不死景帝在郕邸以典寳侍讲读既即位入内府为太监亲信任事不招权不乞恩上尝欲官其亲属数问其亲属在京者几人敬对亲属俱在籍且田夫不可以官未几又问又对如初上益多其让及卒遣官防防修坟给祭一时以为殊遇【耀州志】
　　李本朝邑人正统间为御用监太监赉蟒玉歴四朝年八十乞身遣中使送归私第卒赐谕祭【同州志】
　　张福朝邑人正统间以内侍歴掌司设监雅被宠遇【同州志】
　　王新朝邑人治间给事御马监适驾前马逸人莫敢撄新驰控就列上壮之陞少监赐蟒玉后与夀宁侯张鹤龄廷争事拳殴夀宁谪南京火者【同州志】
　　麻俊三水人内官监太监治五年命修造米盐油蜡等库三水分县建治皆其力也【邠州志】
　　刘瑾兴平人故姓淡纯帝时领教坊见幸敬帝初摈茂陵司香其后得侍东宫为太子所恱太子即位为毅帝时瑾掌钟鼓司朝夕与其党八人者为狗马鹰犬歌舞角觝以娱帝帝狎焉刘健谢迁李东阳连疏请诛之皆留中户部尚书韩文等继之司礼太监王岳范亨徐智等从中应之帝勉许之八人夜绕帝前泣抢地瑾进曰今左班官敢哗无忌者由司礼监无人也有则惟陛下耳帝于是立迁瑾为司礼监瑾夜传命榜笞岳享智逐之南寻矫诏杀于途于是内揣帝意外日以深文诛求诸臣使莫敢进言帝喜谓瑾可任悉委之瑾选官校百余四出察事作大枷枷及三品以下官员坐事罚米动百千石委科道官查盘逺岁钱谷虽浥损者悉钩索令偿又倍之科道还报以叅劾多而贿赂重者为称职不则系挞随至其内外章奏无大小先白瑾乃敢奏奏至不复干涉内阁持归私第撰伪防付外益用其亲故布列要地变易吏兵二部选法任情陞罢又以事籍没故大臣家收谪其妻孥日夜简括天下库藏増益诸邉屯田赋税以肥私家海内骚然以有寘鐇之变而卒及于祸先是寘鐇之变诏太监张永与故都御史杨一清讨之未至而寘鐇已擒八月永至自宁夏献俘赐宴比夜瑾先退永出防宻白反状上悟执瑾明日降奉御闲住之凤阳瑾常引四方术士出入其家妄称其侄刘二汉者当大贵以是有反心太监孙和等私造衣甲弓弩遗瑾瑾受之窃窃有不轨图初上尚未有意诛瑾及籍其家上大怒曰瑾果反乃以付狱狱上命无覆奏凌迟之并二汉论斩【名山藏宦官杂记】
　　张瑜陜西人治乙丑四月孝庙不豫大珰瑜与刘瑾同闬主御药得防召医以院判刘文泰御医髙廷和进两人者素与交结谓上疾易治效且获赏竟以误投致剧且晏驾举朝痛愤奏下三人狱皆论斩是秋已赴市而瑜党于瑾瑾传防取还仍幽于狱为法曹论驳不得脱瑾怒逐闵少保张都宪杨大理免瑜等出狱【簮云楼杂说】
　　门朝栋临潼人幼事李尽忠神宗李妃之族党也恃椒房之势多所凌侮魏监忠贤数为所困熹宗嗣位忠贤窃柄大肆报复尽忠死近侍匿弗出嗣得毛监者引进给事掖廷晋乾清宫近侍赐蟒玉浸贵显忠贤颇识之姑置不问朝栋喟然叹曰忘主仇而与共事非仁者事也即日谢病归里潜居秦邸者二十年鼎革以来筑圃于戏水之西莳菊花数十种兼植杂卉闭门自赏复修黄白之学又二十余年卒【愿学堂集】
　　袁禄兴平人官人数司房甲申变后痛心冦祸遂屏居于华旋祝髪为浮屠居蟠龙岭寺后居州城之西郊人髙其义谓所居为袁公庵【华州志】
　　葛景盩厔人司礼太监小心畏慎中外称为长者【盩厔志按景世次无考】




　　陜西通志巻四十九
<史部,地理类,都会郡县之属,陕西通志>
　　钦定四库全书
　　陜西通志巻五十
　　名宦一
　　牧宰字人切于父母矧古京兆扶翊左右容保教思近在腋肘膏泽沦肌甘棠颂久防羌捍圉司隷绳纠勋铭于旂碑载于口自昔编氓跻堂春酒纪尔循良长励厥后作名宦志第二十四
　　节镇上
　　商
　　南仲【周文王大夫】王命南仲往城于方出车彭彭旂旐央央天子命我城彼朔方赫赫南仲玁狁于襄【诗经小雅】王殷王也南仲文王之属方朔方近玁狁之国也【毛传】王使南仲为将率往筑城于朔方为军垒以御北狄之难【郑笺】文王以殷王之命命南仲往城朔方南仲为将率得人欢心故戌役当筑垒之时云天子命我筑军垒于朔方欲令赫赫之南仲从此征玁狁于是而平除之能为戍役所美所以可嘉也【孔疏】
　　周
　　召公奭与周同姓姓姬氏成王时为三公自陜以西召公主之召公之治西方甚得兆民和巡行乡邑有棠树决狱政事其下自侯伯至庶人各得其所无失职者召公卒而民人思召公之政懐棠树不敢伐歌咏之作甘棠之诗【史记燕世家】昔者周道之盛召伯在朝有司请营召以居召伯曰以吾一身而劳百姓此非吾先君文王之志也于是出就蒸庶于阡陌陇亩之间而聴断焉召伯暴处逺野庐于树下百姓大悦耕桑者倍力以劝嵗大稔民给家足于是诗人见召伯之所休息树下美而歌之诗曰蔽芾甘棠勿剪勿伐召伯所茇此之谓也【韩诗外传】正义曰武王之时召公为西伯行政于南土决讼于甘棠之下其教着明于南国爱结于民心故作是诗以美之【孔疏○按朱子集传云召伯循行南国以布文王之政是召公舍甘棠在文王时矣但据韩诗外传先君文王云云应在武王成王时也】
　　尹吉甫【宣王大夫】文武吉甫万邦为宪【诗经小雅】吉甫尹吉甫也有文有武宪法也【毛传】吉甫此时大将也【郑笺】王征玁狁既出镐方使吉甫逐之北至太原之地王师所以得胜者以有文徳武功之臣尹吉甫其才畧可为万国之法受命逐狄王委任焉故北狄逺去也【孔疏】成康既没周室寖衰玁狁内侵逼近京邑宣王命尹吉甫帅师伐之有功而归诗人作歌以叙其事【朱子集传】
　　方叔【宣王卿士】显允方叔征伐玁狁【诗经小雅】方叔先与吉甫征伐玁狁【郑笺】
　　秦襄公【史失名】七年春西戎犬戎与申侯伐周襄公将兵救周战甚力有功周东徙雒邑襄公以兵送平王平王封为诸侯赐之岐以西之地曰戎无道侵夺我岐丰之地秦能攻逐戎即有其地与誓封爵之襄公于是始国十二年伐戎至岐卒生文公文公三年东猎四年至汧渭之防乃卜居之占曰吉即营邑之十三年初有史以纪事民多化者十六年文公以兵伐戎戎败走于是文公遂收周余民有之地至岐岐以东献之周五十年卒【史记秦本纪○按古者郡县未设列爵分土封建亦郡县也秦自襄公以后建国西藩比于节镇穆公孝公霸图再啓亦以并列焉】
　　秦缪公【名任好】立四年迎妇于晋晋献公灭虞掳其大夫百里傒以为缪公夫人媵傒亡走宛楚鄙人执之缪公闻傒贤请以五羖羊皮赎之授之国政号曰五羖大夫傒让曰臣不及臣友蹇叔贤于是缪公使人厚币迎蹇叔以为上大夫三十二年使孟明视西乞术及白乙丙将百里傒蹇叔二人哭之秦兵遂东将袭郑晋襄公遮秦兵于殽击之大破秦军三十六年缪公复益厚孟明等使将兵伐晋以报殽之役晋人皆城守不敢出于是缪公乃誓于军以申思不用蹇叔百里傒之谋故作誓以记过君子闻之曰秦缪公之与人周也卒得孟明之庆三十七年用由余谋伐戎益国十二地千里遂霸西戎天子使召公过贺缪公以金鼓【史记秦本纪】五羖大夫之相秦也劳不坐乘暑不张葢行于国中不从车乘不操干戈功名藏于府库徳行施于后世五羖大夫死秦国男女流涕童子不歌謡舂者不相杵此五羖大夫之徳也【战国防】文公元年殽之役晋人既归秦帅秦大夫及左右皆言曰是败也孟明之罪也必杀之秦伯曰是孤之罪也复使为政二年秦孟明视帅师伐晋以报殽之役战于彭衙秦师败绩秦伯犹用孟明孟明増修国政重施于民三年秦伯遂霸西戎【左传】
　　秦孝公【名渠梁】立周室微诸侯力政争相并秦僻在雍州不与中国诸侯之防盟孝公于是布惠振孤寡招战士明功赏下令国中曰昔我缪公自岐雍之间修德行武东平晋乱西霸戎狄广地千里天子致伯诸侯毕贺往者国家内忧未遑外事三晋攻夺我河西地诸侯卑秦丑莫大焉寡人常痛于心賔客羣臣有能出竒计强秦者吾且尊官与之分土卫鞅闻是令下西入秦説孝公变法修刑内务耕稼外劝战死之赏罚孝公善之卒用鞅法百姓苦之居三年百姓便之十九年天子致伯二十年诸侯毕贺【史记秦本纪】
　　秦
　　防恬其先齐人始皇二十六年因家世得为秦将攻齐大破之拜为内史秦已并天下乃使防恬将三十万众北伐戎狄收河南筑长城因地形用险制塞起临洮至辽东延袤万余里于是渡河据阳山逶蛇而北暴师于外十余年居上郡威振匈奴始皇甚尊宠防氏信任贤之【史记本传】
　　汉
　　汲黯字长孺濮阳人治官理民好清静择丞史而任之公孙为丞相言上曰右内史界部中多贵人宗室难治非素重臣不能任请徙汲黯为右内史为右内史数年官事不废浑邪王率众来降汉发车二万乘县官无钱从民贳马民或匿马马不具上怒欲斩长安令黯曰长安令无罪独斩黯民乃肯出马且匈奴降汉汉徐以县次传之何至令天下骚动乎上黙然及浑邪至贾人与市者坐当死者五百余人黯请间见曰浑邪率数万之众来降虚府库赏赐发良民侍养譬若奉骄子愚民安知市买长安中物而文吏绳以为阑出财物于边关乎陛下以微文杀无知者五百余人是所谓庇其叶而伤其枝者也上黙然不许后数月免官【史记本传○按汉因秦制初设二内史继置三辅以治京畿其禄位视九卿唐京兆亦如之汉世虽司隷督察三辅而京兆冯翊扶风非司隷属官旧志与外郡牧守分编各府属位置殊未合】
　　儿寛千乘人张汤为御史大夫举侍御史见上语经学上説之擢为中大夫迁左内史寛劝农业缓刑罚理狱讼卑体下士务在于得人心择用仁厚士推情与下不求名声吏民大信爱之奏六辅渠定水令以广溉田收租税时裁濶狭与小民相假贷以故租多不入后有军发左内史以负租课殿当免民闻皆恐失之大家牛车小家担负输租繦属不絶课更以最【汉书本传】
　　王防济南人为被阳令绣衣御史暴胜之荐防征为右辅都尉守右扶风上数出幸安定北地过扶风宫馆驰道修治供张办武帝嘉之驻车拜防为真视事十余年【汉书本传】
　　隽不疑字曼倩渤海人昭帝即位擢京兆尹京师吏民敬其威信每行县録囚徒还其母辄问不疑活几何人不疑多所平反母喜笑为饮食语言异于他时或亡所出母怒为之不食故不疑为吏严而不残久之以病免终于家【汉书本传】
