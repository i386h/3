<!-- { "loadSidebar": true } -->
　　庄王十一年秦灭小虢
　　秦武公十一年初县杜郑灭小虢【史记秦本纪　按虢故城在寳鸡县东】
　　僖王五年秦徙居雍
　　秦徳公元年初居雍城大郑宫以牲三百牢祠鄜畤卜居雍后子孙饮马于河梁伯芮伯来朝【史记秦本纪】
　　惠王五年秦作宻畤
　　秦宣公四年作宻畤【史记年表】秦宣公作宻畤于渭南祭青帝【括地志】
　　晋人伐骊戎
　　晋伐骊戎骊戎男女以骊姬归生奚齐其娣生卓子【左传】初献公将伐骊戎卜曰齿牙为祸及破骊戎获骊姬爱之竟以乱晋【史记晋世家】
　　十七年春虢公败犬戎于渭汭
　　春公败戎于渭汭舟之侨曰无徳而禄殃也殃将至矣遂奔晋【纪事年表】
　　二十三年春晋公子夷吾奔梁
　　晋侯使贾华伐屈夷吾不能守将奔狄郤芮曰不如之梁梁近秦而幸焉乃之梁【左传　按括地志韩城县南少梁故城古梁国】
　　五年冬晋乞籴于秦
　　冬晋荐饥使乞籴于秦秦伯谓子桑与诸乎对曰重施而报君将何求重施而不报其民必携携而讨焉无众必败谓百里奚与诸乎对曰天灾流行国家代有救灾恤隣道也行道有福防郑之子豹在秦请伐晋秦伯曰其君是恶其民何罪秦于是乎输粟于晋自雍及绛相继命曰泛舟之役【左传】
　　六年冬秦乞籴于晋晋不许遂发兵伐秦
　　晋惠公五年秦饥请籴于晋晋君谋之庆郑曰以秦得立已而倍其地约晋饥而秦贷我今秦饥请籴与之何疑而谋之虢射曰往年天以晋赐秦秦弗知取而贷我今天以秦赐晋晋其可以逆天乎遂伐之惠公用虢射谋不与秦粟而发兵且伐秦【史记晋世家】
　　七年冬晋侯及秦伯战于韩获晋侯
　　晋侯之入也许赂秦伯以河外列城五东尽虢畧南及华山内及解梁城既而不与晋饥秦输之粟秦饥晋闭之籴故秦伯伐晋三败及韩晋侯逆秦师使韩简视师复曰师少于我鬬士倍我公曰何故对曰出因其资入用其宠饥食其粟三施而不报是以来也今又击之我怠秦奋倍犹未也公曰一夫不可狃况国乎遂使请战壬戌战于韩原晋戎马还泞而止公号庆郑庆郑曰愎谏违卜固败是求又何逃焉秦获晋侯以归晋大夫反首拔舎从之【左传】晋兴兵将攻秦缪公发兵使丕豹将自往击之与晋惠公夷吾合战于韩地晋君弃其军与秦争利还而马鸷缪公与麾下驰追之不能得晋君反为晋军所围晋击缪公缪公伤于是岐下食善马者三百人驰冒晋军晋军解围遂脱缪公而反生得晋君初缪公亡善马岐下野人共得而食之者三百余人吏逐得欲法之缪公曰君子不以畜产害人吾闻食善马肉不饮酒伤人乃皆赐酒而赦之三百人者闻秦击晋皆求从从而见缪公窘亦皆推锋争死以报食马之徳【史记秦本纪按括地志韩原在同州韩城县西南】
　　王命秦伯释晋侯
　　缪公掳晋君以归令于国斋宿吾将以晋君祠上帝周天子闻之曰晋我同姓爲请晋君夷吾姊亦为缪公夫人夫人闻之乃衰经跣曰妾兄弟不能相救以辱君命缪公曰我得晋君以为功今天子为请夫人是忧乃与晋君盟许归之【史记秦本纪】
　　晋隂饴甥会秦伯盟于王城
　　晋隂饴甥防秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报徳有死无二以此不和秦伯曰国谓君何对曰小人慼谓之不免君子恕以为必归小人曰我毒秦秦岂归君君子曰我知罪矣秦必归君贰而执之服而舎之徳莫厚焉刑莫威焉服者懐徳贰者畏刑此一役也秦可以霸纳而不定废而不立以徳为怨秦不其然秦伯曰是吾心也改馆晋侯馈七牢焉晋侯归杀庆郑而后入是嵗晋又饥秦伯又饩之曰吾怨其君而矜其民【左传】秦归晋侯夷吾夷吾献其河西地使太子圉为质于秦秦妻子圉以宗女是时秦地东至河【史记秦本纪　按括地志王城故城在朝邑县】
　　十一年秦灭梁
　　初梁伯好土功亟成而弗处民罢而弗堪则曰某冦将至乃沟公宫曰秦将袭我民惧而溃秦遂取之【左传】
　　三月晋侯潜防秦伯于王城
　　晋惠公病子圉亡归晋惠公卒子圉立是为懐公子圉之亡秦怨之乃求公子重耳发兵送重耳使人告栾郤之党为内应杀懐公于髙梁入重耳重耳立是为文公文公恐初入国国人卖已乃为防行防秦缪公于王城国人莫知三月己丑吕郤等果反焚公宫不得文公秦缪公诱吕郤等杀之河上晋国复而文公得归【史记晋世家】
　　十七年春秦伯帅师勤王次于河上
　　太叔以狄师伐周王出适郑使告难于诸侯秦伯师于河上将纳王狐偃言于晋侯曰求诸侯莫如勤王诸侯信之且大义也继文之业而信宣于诸侯今为可矣晋侯辞秦师而下【左传】缪公二十五年周王使人告难于晋秦秦缪公将兵助晋文公入襄王杀王弟带【史记秦本纪】
　　夏四月晋侯伐戎
　　襄王告急于晋文公文公兴师伐逐戎翟诛子带迎内周襄王居于洛邑当是之时秦晋为彊国晋文公攘戎翟居于河西圁洛之间号曰赤翟白翟【史记匈奴传按徐广注圁在西河洛在上郡冯翊间】
　　二十七年春二月晋侯及秦师战于彭衙秦师败绩春秦孟明视帅师伐晋以报殽之役晋侯御之先且居将中军赵衰佐之王官无地御戎狐鞠居为右及秦师战于彭衙秦师败绩晋人谓秦拜赐之师【左传按地理志彭衙故城在今白水县】
　　冬晋人宋人陈人郑人伐秦
　　冬晋先且居宋公子成陈辕选郑公子归生伐秦取汪及彭衙以报彭衙之役【左传　按路史汪秦邑同之白水有汪城】
　　二十八年秦人伐晋
　　秦伯伐晋济河焚舟取王官及郊而还【左传　按括地志王官城在澄城西北六十里左传秦伐晋取王官即此先言渡河史文倒耳】
　　二十九年秋晋侯伐秦
　　秋晋侯伐秦围邧新城以报王官之役【左传　按新城在今澄城县东北二十里】
　　王赐秦金鼔命为西伯
　　秦用由余谋伐戎王益国十二开地千里遂霸西戎天子使召公过贺赐缪公以金鼔【史记秦本纪】王赐秦伯金鼔命为西方诸侯伯【纲目前编】
　　三十三年夏秦人伐晋取武城
　　晋灵公二年秦伐我取武城【史记年表】秦康公元年晋襄公之弟名雍秦出也在秦晋赵盾欲立之使随防来迎雍秦以兵送至令狐晋立襄公子而反击秦师秦师败二年秦伐晋于武城报令狐之役【秦本纪　按正义武城一名武平城在华州郑县东北】
　　顷王二年春晋人伐秦取少梁
　　晋灵公四年伐秦取少梁【史记晋世家】
　　夏秦伯伐晋取北征
　　报少梁也【左传杜注】伐秦拔少梁秦取我北征【史记年表按索隠征葢今之澄城也】
　　五年冬晋赵穿帅师侵崇
　　晋欲求成于秦赵穿曰我侵崇崇急秦必救之吾以求成焉冬赵穿侵崇秦弗与成【左传】崇秦之与国【杜注按崇今鄠县】
　　六年春秦师伐晋
　　秦师伐晋以报崇也遂围焦【左传】
　　定王六年夏晋师白狄伐秦
　　宣公八年春白狄及晋平夏防晋伐秦晋人获秦谍杀诸绛市六日而苏【左传】
　　十三年秋七月秦伯伐晋晋败秦师于辅氏
　　宣公十五年秋七月秦桓公伐晋次于辅氏魏颗败秦师于辅氏获杜回秦之力人也初魏武子有嬖妾无子武子疾命颗曰必嫁是疾病则曰必以为殉及卒颗嫁之曰疾病则乱吾从其治也及辅氏之役颗见老人结草以亢杜回杜回踬而颠故获之夜梦之曰余而所嫁妇人之父也尔用先人之治命余是以报【左传　按辅氏今同州地】
　　简王六年晋侯秦伯夹河而盟
　　秦晋为成将防于令狐晋侯先至焉秦伯不肯涉河次于王城使史颗盟晋侯于河东晋郤犨盟秦伯于河西范文子曰是盟也何益齐盟所以质信也防所信之始也始之不从其可质乎秦伯归而背晋成【左传】
　　八年夏五月晋侯以诸侯之师伐秦
　　秦桓公既与晋厉公为令狐之盟而又召狄与楚欲道以伐晋诸侯是以睦于晋五月丁亥晋师以诸侯之师及秦师战于麻隧秦师败绩获秦成差及不更女父曹宣公卒于师师遂济泾及侯丽而还迓晋侯于新楚成肃公卒于瑕【左传　按杜注麻隧侯丽新楚皆秦地】
　　灵王八年秋楚子师于武城援秦以伐晋
　　秦景公使士雅乞师于楚将以伐晋楚子许之子囊曰不可当今吾不能与晋争晋君能而使之举不失选官不易方其卿让于善其大夫不失守其士竞于教其庻人力于农穑商工皂不知迁业君明臣忠上让下竞当是时也晋不可敌事之而后可楚子曰吾既许之虽不及晋必将出师以为秦援秦人侵晋晋饥弗能报也【左传】
　　九年夏五月晋师伐秦
　　夏五月晋荀防伐秦报其侵也【左传】
　　十年冬秦人伐晋战于栎晋师败绩
　　秦庻长鲍庻长武帅师伐晋以救郑鲍先入晋地士鲂御之少秦师而弗设备壬午武济自辅氏与鲍交伐晋师己丑秦晋战于栎晋师败绩易秦故也【左传】
　　十三年夏四月晋荀偃以诸侯之大夫伐秦
　　诸侯之大夫从晋侯伐秦以报栎之役也晋侯待于竟使六卿帅诸侯之师以进及泾不济叔向见叔孙穆子穆子赋匏有苦叶叔向具舟鲁人莒人先济郑子蟜见卫北宫懿子曰与人而不固若社稷何二子见诸侯之师而劝之济济泾而次秦人毒泾上流师人多死郑司马子蟜帅郑师以进师皆从之至于棫林【杜预云棫林秦地】不获成焉荀偃令曰鸡鸣而起惟余马首是瞻栾黡曰晋国之命未有是也余马首欲东乃归下军从之乃命大还晋人谓之迁延之役栾鍼曰此报栎之败也又无功晋之耻也与士鞅驰秦师死焉士鞅反栾黡谓士匄曰余弟死而子来是而子杀余弟也弗逐余亦将杀之士鞅奔秦【左传】
　　二十九年夏楚师临上雒晋人执戎蛮子赤归于楚楚人既克夷虎乃谋北方袭梁及霍单浮余蛮氏蛮氏溃蛮子赤奔晋隂地司马起丰柝与狄戎以临上雒左师军于菟和右师军于仓野【杜预云菟和山在上雒东仓野在上雒县】使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命【杜预云少习商县武闗也将大开武闗道以伐晋】士蔑请诸赵孟赵孟曰晋国未宁安能恶于楚必速与之士蔑乃致九州之戎执蛮子以畀楚师于三户司马致邑立宗焉以诱其遗民而尽俘以归【左传】
　　定王八年秦伐大荔取王城
　　秦厉共公十六年堑河旁以兵二万伐大荔取其王城【史记秦夲纪】大荔戎之别种也【大事记】是时义渠大荔最强筑城数十皆自称王【外纪】
　　十三年秦县频阳
　　秦厉共公二十一年初县频阳【史记秦本纪　按频阳今富平地】
　　晋取秦武城
　　晋取武城【史记秦本纪】
　　十七年晋知开奔秦
　　秦厉共公二十五年晋大夫知开率其邑人来奔【史记年表】
　　十八年秦城南郑
　　秦厉共公二十六年左庶长城南郑【史记年表】
　　二十一年晋知寛奔秦
　　秦厉共公二十九年晋大夫知寛率其邑人来奔【史记年表】
　　二十八年秦南郑反
　　秦躁公二年南郑反【史记秦本纪】
　　考王十一年义渠伐秦
