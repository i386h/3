<!-- { "loadSidebar": true } -->
　　神宗万厯五年题准将定边道库贮盐大池者解延绥其新増延安府课银三千二百二十一两原议解河东运司就近改解延绥即将该镇应发主兵银扣补宣府抵河东额课　万厯六年嵗办陜西镇盐课银七万一千四百六十四两【明会典】　国初召商中盐量纳粮料实边不烦转输而食自足谓之飞挽后因积纳数多价直亦贱兴利之臣遂改议上纳折色行之既久习以为常彼时改折粮料有余而价亦贱计以所入为赢利未为不可近来粮料不足而价亦腾贵徒烦转籴边用索矣大率盐一引纳银五钱先时可籴米一石今多不过三四斗或二三斗故商人所纳数倍于前而国初之所资以饷军者实无所増于旧彼此亏费其益滋是故多得银不如少得米省和籴之扰也杜浸尅之也慰待哺之望也渐垦边地以致殷富也一举四善具焉説者又谓间曽开纳本色召商不至葢向者上纳本色时商自募民耕种塞下而得谷为易又塞下之积甚多而价轻又无戎虏之患今则耕种废矣塞下之积虚矣谷价腾涌强虏出没势不安居商人安得粮料应召募乎欲复本色非减斗头利商人使商人趋利而开垦边地不可也然必迟之四五年而后得其利　河东之盐惟在天时非苦雨水深而盐不结则池涸水干而盐不生是产盐之利不易也盐不易生而课银不减是以商与灶丁俱困而国与民俱病也且河东之盐多苦不可食转之于秦官派之而定其价民出其直而盐归于无用是行盐之地固病之者也尝按花马池一带皆有产盐之地此盐出之于土即为盐根自成为盐是不必须之于天时者也为今之计莫如改河东之盐于花马池一路即移河东西分司居之将河东发陜西盐引二十二万有余约银之万余两免其徴派即令商人照河东价银三钱二分籴买粮草施之平延诸郡以供三边之费扣其银两数目即以太仓发陜西年例银徭发山西以补陜西原派盐课之数如此不更便乎事虽更张实无纷乱于国计民生所为禆益者葢不浅矣况此盐一开则延平之际商贾辐辏齐民贸易虽防荒猝至可以不患也　国家之设六边其初虽仰给邻省之常赋然盐法所补不少今盐法任其大坏极而莫之省忧其又何説哉顷嵗以来所司以商人困敝不得利改议毎盐一引止令输粟一斛若银则四钱有半此诚通商惠工之术安边足用之道其何不善之有奈何法立奸生利不归商贾之家而顾以充豪猾之槖闻之边人言毎嵗户部开纳年例其文书未至则内外权豪之家徧持书札预托抚臣抚臣畏势而莫之敢逆其势重者与数千引次者亦一二千引其余多寡各视其势之大小而为之差次名为买窝卖窝每占盐一引则可不出大同之门坐収六钱之息至于躬身转贩真正商人茍非买诸权豪之家丁丐诸贵幸之仆则一引半缗曽不得而自有夫一引白得银六钱积而千引则可坐致六百金万引则可得六千金以防手游侠之人不移跬歩而坐致千金之利至于商贾负贩劳筋苦骨乃为人奴役其支盐也则有伺需索之苦至其行盐贸易也又率为余盐之贾所苦人情何乐于此而为之乎此边人耳目所共闻见所以失人心而召祸变亏国计而积耗蠧皆由此道也尝细求其故其之所以不可反者葢縁比年巡抚都御史习知其地与时不可久处则日夜图维迁转既不免曲意以奉人加以时有丧败踣踬之失又毎务弥缝而惧人之议其后故以重利防人至于负累商人亏损国计非惟不知恤而亦不暇恤虽其抚治仕宦之家与其举人监生生员之室无不人人得与欢心甚至以之赏伶人犒乐工而亦莫之恤焉岂不可为痛恨也伏望勅下该部查议将前开纳事冝改属巡按御史务令召募正商上纳而増其课额即毎引可得米九斗如令纳银亦不失一两之入着令沿邉之人无问车刍石粟皆得诣吏上纳则彼号称商人者既无势豪之占据既已乐从而彼所谓势豪者知其无利亦自将舍置而不愿如此而商不辐辏财不饶裕请伏诬妄之戮若御史仍前所云不能为国家增课祛以济时艰许吏部都察院及两京科道叅奏纠劾重承法典其于边计虽未必遽充当亦稍有补助要之屯田盐法政实相成盐法通故佃田益力屯田举故商贾可依望即令屯田官痛革窝奸广募正商稍益常课诣吏上纳者即备客兵行粮勿归户部添置农官而两法兼举职不胜愿望但増改盐课于前须尽减余盐于后自先年御史秦钺巡盐两淮谬増余盐希图恩赏商人大失其资今虽裁减尚或未尽乞议尽减以便客商通盐法【图书编】　万厯四十一年凤翔府改食花马小池【河东盐法志】　马湖峪之锅盐原为明会典所无葢縁起于万厯四十三年其先本屯地也在延安府米脂县境硗鹻难耕屯丁刮土淋煎行卖绥榆等处办粮外愿备廪生银三百余两以厚斯文又每盐一石请票照行纳税六分抵补花马大池缺课崇祯二年直指李应期察造事迹榆林监司始议按锅计盐定票定税归入奏销迄今乃有歳额云【盐政彚纂】
　　愍帝时寜夏延绥二镇盐引积滞者多率置之无用之地宜拨寜夏一万引延绥五千引加派辽东用充兵马支费【辽东抚臣张学顔奏】　呉甡疏臣奉命巡方凤翔府推官钱国用为臣条析汉凤运盐之累徴调烦兴毎歳正供外有加派辽饷银有新増辽饷银有空赔解池盐课银自瑞藩分封汉中又有加派赡田银加派瑞盐折色银运盐脚价银秦民穷窘至极而复有运盐一役情若倒悬安可不急为寛解者查得瑞藩每年食解盐除折色一千引外本色三百引又外加走卤盐四十引每引六百六十斤共计二十二万四千四百斤每一百斤为一包共计二千二百四十四包又续发火食盐每年三十九引每引重二百斤共计七千八百斤每一百斤为一包共计七十八包照河东折色事例每包仅值银一两二钱通计值银二千七百八十六两四钱以上本色并走卤火食三项除公派雇船雇夫雇骡等项银一千五百四十两四钱二分外又有沿途损坏摃架防席补赔银有路费银有买免员役鞭朴银有雨湿消折补赔银有领盐交盐官差催督使费银有朋幇夫役工食骡头草料银自晋至汉总计运盐一包约外费银十数两通共约外费二万三千余金又有里长什甲因攀报牛车骡夫鬬殴告状官府追呼终嵗不断通计运盐外费较盐价不翅倍蓰什伯且自宝鸡而南路经云栈山髙石险路窄硖曲悬崖絶壁危桥潺水跋渉艰难去歳霪雨连绵水溢堤断运盐至此无论车骡势不能通即空人徒行犹且难之况负背盐包越岭攀磴而走辛苦万千言念及此令人悯恻虽然使瑞藩而必须解盐也即歴诸艰而致之亦分所当然臣何敢妄陈惟是汉中接壤川蜀而望蒲解在千七百里之外晋盐味苦价贵而路逺川盐味甘价亷而路近案查甘肃抚臣白贻清为关南道时曾以改本为折易买川盐奏唘奉令防赡盐一节便于本不便于折为食用计也今据贵道唘称恐推挽转运之间为奸贼窜伏之地万一诈冒夫役变生不测如近日秦晋陷城堕堡等事亦是计安地方至虑本藩宜共封疆寜不恻恻动怀但本色三百四十引业奉钦依何敢擅折须与抚按商酌题请明防方可遵行至于易买之説查得汉人虽纳晋课实食川盐本藩仍效汉人暗买则亏体明买则违禁不买则坐困事触藩迹同掩耳地方官果能有两便之图本藩何难为转圜之听敬此敬遵案行本府覆议日久今经道府呈请凿凿言之然不如令防所称奸贼窜伏变生不测又暗买伤体明买违禁不买坐困之语尤为恳切臣窃筹之若不开买盐之路何以塞运盐之途欲食川盐未奉圣防则为私盐而违功令然川路逺近平险臣未悉知因再四访求有谓四川保寜府为顿盐之所射洪蓬溪等县产盐最多查各县产盐地方陆路运至保寜府逺者不过三四百里近者二三百里自保寜府上船十日可至阳平关乃寜羌州所辖繇陆路二日可到沔县再一日到汉中即由陆路运至汉中共计一十五站通算七百四十里各商贩卖川盐俱由水路查晋盐至汉中水陆共计一千七百里以川晋相较则晋逺九百余里且皆山险栈道此逺近平险之异算也又有谓易食川盐自保寜载至阳平船价之省于脚价者十数倍又从阳平雇夫抵沔县仍用舟载不一日至汉中矣相时而行两月即可竣事则改折解盐易买川盐之説断断其可行矣合无仰祈将瑞藩本色盐三百四十引并火食三十九引俱自崇祯五年为始照前引折色事例各按年起解瑞府量食用多寡听其给票委官易买川盐不复累民公私两便倘谓汉中系祖制河东行盐之地恐地方刁棍借名私贩则请特颁明旨止许瑞府改运川盐严禁辑盐官兵不许奸徒借此混行私贩而民间供晋课食解盐如旧可也　又疏言臣奉命巡方久痛心于凤翔派纳盐课之苦臣查盐法之坏自万厯四十一年凤守张柟之以意増减始柟解人也因解商折阅累不愿赴而议召灵商遂改食灵盐然虽食灵盐仍纳解课久之灵商又以折阅累不愿赴而议召凤商夫凤无商也佥富户充之故有每解引一道支灵盐三石之议谓不如是则凤人不赴也府道与凤民有成议矣及申报盐臣盐臣持旧额上请驳减二石仍令照解盐每引一石例而凤商之以折阅累也更甚有司束于功令势不得不议佥派议私幇甚有倾赀纳课不愿领引到池僦脚即行私鬻者有运至府属价踊售艰引迟获谴者有户丁逃亡飞洒包赔者查自凤至灵千二百里羊肠峻坂车马难驰而脚价盘费守支盐与夫验引盘盐催诸收课解课坝夫工食等项总计不下三两毎引正课三钱三分三厘较之平凉庆阳两府距灵池道近且平毎引价止一钱一分又就近纳寜镇充各军月饷无解纳逺渉之费以视凤翔何啻径庭同是秦民胡为一体之中徧有集菀集枯之叹耶母怪乎二万之逋课终不可得而问也且累日久则课日逋受病又不独在臣矣臣洞悉其苦厯查旧案自万厯四十二年至今当事者日议加増二石而未得一当也臣正欲为一方请命顷见盐臣王与引疏请毎引加盐一石另给一票验行部覆奉旨盐斤以意増减引票粘行殊非成法且前时驳减至三分之二必有定议何又佥派病民纷更无已还遵前旨查酌明确具奏钦此臣庄诵之仰见圣明洞灼民隠惟恐其病之也夫凤民食解盐解商纳解课与平庆每引一钱一分领盐一石此祖制也成法也自张柟令凤属改食灵盐代纳解课是纷更也至驳减三分之二是眉睫茍且之见原无定议所以亏国病商逋课病国佥派病民二十年来纷更之无已也今即不能仿祖制令解商办课以释凤民之苦独不能仿平庆成例每引一钱一分支盐一石凤属每引三钱三分二厘加盐二石以为经久可行之道乎不然昔减二石今止増一石正明防所谓以意増减也何可着为令甲如谓引票并行未免混淆今若照平庆事例加盐二石合无于颁发凤属解引之内每引明注三石觔数似亦直截可行之法也伏乞垂念凤民二十余年之苦累俯顺舆情勅下该部覆议上请允将凤属毎解引一道准支灵盐三石自崇祯五年为始将领发凤属解引明注三石责令有司召集凤商办课不许佥派里甲永为成法以杜纷更或谓盐多流贩西安则在道府州县严行禁辑如有故违听抚按叅处如是则裕国安民计无便于此矣【柴庵奏议】延绥巡抚凃宗濬言边盐壅滞饷匮可虑疏云延
