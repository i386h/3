<!-- { "loadSidebar": true } -->
　　予客长安蓝田水壊一墓得退之自书薛助教志石校印本殊不同印本加一矢石本乃指一矢为妙语又得退之李元賔墓铭段季展书校印本无友人博陵崔礼卖马塟国东门之外七里之事又印本铭云已乎元賔文髙乎当世行过乎古人竟何为哉石本乃意何为哉益叹石本之语妙【闻见后录】
　　王蜀时修斜谷阁道凤州衙将白公掌其事至武休潭见一妇人浮水而来意其溺者遂命仆扶至岸濵忽化为大蛇没于潭中白公以为不祥因而致疾愚谓岑参招北客赋云瞿塘之东下有千岁老蛟化为妇人服靓妆游于水濵白公闻之方悟蛟也厥疾寻瘳【北夣言】嘉祐杂志载白水县民得员半千墓志云十八代祖凝自宋入魏以其雅正似伍员遂赐姓员考唐书本传其先彭城刘氏十世祖凝之事宋及齐受禅奔元魏以忠烈自比伍员因自姓员传文与碑不同如此【野客丛书】同州彭衙故有拾遗庙祀杜甫并镌其彭衙行后以兵燬郷人再建祠则肖十妇人像呼十姨庙至金令陈炳掘得诗碑始毁妇像复祀甫【同州志】
　　长安李士衡观察家藏一端研当时以为宝下有刻字云天宝八年冬端州东溪石刺史李元书刘原父知长安取视之大笑曰天宝安得有年自改元即称载矣且是时州皆称郡刺史皆称太守至德后始易今安得独尔耶李氏研遂不敢复出【避暑录话】
　　余既购西安石经全本而未详书者姓名及刋立始末走书频阳询李子德内翰李遣其嗣子叔青往盩厔从赵子函家抄示云唐天宝中刻九经于长安礼记以月令为首从李林甫之请也文宗时郑覃以经籍刓缪建石讐刋凖汉故事太和七年勅唐言度复定石经字体于国子监立石九经并论语孝经尔雅共一百五十九巻字様四十巻开成二年告成按六朝以前用分今石经皆正书且多仿欧虞法知其唐人书无疑礼记首月令以尊明皇讳纯字以尊宪宗又知其非天宝以前人书矣则今西安府学石经乃唐文宗勅定而成于开成时者旧在务本坊韩建筑新城弃之于野朱梁时刘鄩用尹玉翁请迁故唐尚书省之西域宋元祐中汲郡吕公始迁今学明嘉靖乙卯地震石经倒损西安府学生员王尧惠等按旧文集其缺字别刻小石立于碑旁以便摹补唐书谓文宗朝石经遗弃师法不足观然其用笔虽出众人而法犹不离欧虞恐非晚近所及惟王尧惠等补字大为缪纰今华下东生文豸家有乙卯以前榻本庶几称善焉【觚賸】
　　征应
　　西伯作邑于丰文王之妃曰太姒梦商庭生棘太子发植梓树于阙间化为松柏柞棫以告文王文王币告群臣与发并拜吉梦季秋之甲子赤雀啣书及丰止于昌戸昌拜稽首受之其文要曰姬昌苍帝子亡殷者纣【册府元龟】
　　説苑云吕望年七十钓于渭渚得鲤刺鱼腹得书文曰吕望封于齐望知其异【史记齐世家注】吕望埀钓渭水得玉璜遂为帝师【白孔六帖】白鹿原周平王东迁有白鹿游于此原以是得名葢秦运之象【三秦记】
　　秦文公出猎获黑龙此水德之瑞于是更命河曰德水【封禅书】
　　烈王二年周太史儋见秦献公曰始周与秦国合而别别五百载复合合十七嵗而霸王者出焉应劭曰周孝王封伯翳之后为侯伯与周五百载至昭王时西周君臣自归献其邑三十六城合也索隐曰自周以邑入秦至始皇初立政由太后嫪毐至九年诛毐正十七年【史记秦本纪注】
　　窦皇后弟广国字少君四五嵗时家贫为人所畧卖自卜数日当为侯从其家之长安闻窦皇后新立上书自陈召见果是于是后持之泣乃厚赐田宅金钱家于长安景帝立封为章武侯【史记外戚世家】
　　卫青为侯家人尝从入至甘泉居室有一钳徒相青曰贵人也官至封侯青笑曰人奴之生得毋笞骂即足矣安得封侯事乎建元二年青姊子夫得入宫幸上乃召青为建章监侍中元朔元年为车骑将军击匈奴封长平侯【史记卫青传】
　　建章宫后阁重栎中【索隐云重栎栏楯之下有重栏处也】有物出焉其状似麋诏东方朔视之朔曰所谓驺牙者也逺方当来归义而驺牙先见其齿前后若一齐等无牙故谓之驺牙后一嵗所混邪王果来降【褚先生滑稽传】
　　后汉扶风马融勤学梦见一林花如绣锦梦中摘花食之及寤见天下文词无所不知时人号为绣囊【武陵记】仆射孙士瑞谋诛董卓有人书吕字于布上负而行歌于市曰布乎有告卓者卓不悟帝大会未央殿卓朝升车既而马惊堕泥还入更衣其少妻止之卓不从遂行吕布持矛刺卓趣兵斩之【后汉书董卓传】
　　长安刘志言任华州下邽县尉此廨素凶遂于里内借宅然宅内不免有怪婢晨起理髪梳堕地婢俯取梳见牀下布袋中似有数嵗小儿婢引手取之袋内跳出婢惊惧走出举家就视了无所见志言秩满而卒【五行记】晋长安有张氏者昼独处室有鸠自外入止于牀张氏恶之披懐而咒曰鸠尔来为我祸耶飞上承尘为我福耶飞入我懐鸠飞入懐乃化为一铜钩从尔资产巨万【法苑编珠】
　　苻坚元年长安樵人于城内见金鼎走报坚坚遣载取到化为铜鼎入门又变大铎【异苑】
　　车频秦书曰苻坚建元十二年髙陆县民穿井得龟大二尺六寸背文负八卦古字坚以石为池养之十六年而死取其骨以问吉凶名为客龟大卜佐髙梦客龟言我将归江南不遇死于秦曾于梦中自解曰龟三万六千嵗而终终必亡国之征也为谢破于淮肥自缢新城浮图中秦祚因即沦矣【水经注】
　　秦主坚以弟融为冀州牧将发祖于霸上母茍氏以融少子比发三至霸上其夕又窃如融所内外莫知是夜坚寝前殿太史奏天市南门屏内后妃星失明左右阍寺不见乃后妃移动之象也坚推问知之惊曰天道不逺又长安謡曰凤凰凤凰止阿房坚遂于阿房植桐数万株以待之其后慕容冲入阿房城而止焉冲小字凤【十六国春秋前秦录】
　　韩彻者乾元中任陇州吴山令进士宇文觌辛稷并随至吴山防有大槐觌稷行视树得一孔旁甚润泽中有青气上升为云掘之深数尺得一塜有棺木已烂壊有少齿髪胫胯骨犹在语彻命佐史以新棺敛塟诸野佐史偷钱用小书函折骨埋之既至舍仓猝欲死彻令巫视之巫灵语云我晋将军契苾锷以战死塟此塜近马坊恒苦粪秽明府恩及幽壤胥吏酷恶乃以书函见贮骨长函短断我胯胫不胜楚痛故复讐之耳彻自陈不明吏有伪欺当令市榇以衣被相送可赦其罪又灵语曰寻当释之然创造此谋是宇文七及辛四幽魂佩戴辛不久自当擢禄足光其身宇文命薄虽获一第终不及禄言毕佐史见释方获礼塟半嵗吕崇贲为河东节度奏觌左卫兵曹河东书记勅赐衣一袭勅至觌受敕衣绿裳西向拜蹈奴忽倒地作锷语谓汝勿作官何故受之后四月觌卒【广异记】
　　杜畿延年后延年徙杜陵子孙世居焉畿与李恢郭智有好恢子丰以才智显智子冲有内实而无外观二人各修子孙礼见畿既退畿叹曰孝懿无子非徒无子殆将无家君谋为不死也其子足继其业恢死后丰为中书令父子兄弟皆诛冲为代郡太守卒继父业世乃服畿知人【魏志杜畿传注】
　　苻融为司校尉京兆人董丰游学三年返家是夜妻为贼所杀妻兄疑丰杀之告丰有司丰不堪楚掠诬引杀妻融察而异之问曰汝行往还颇有怪异及卜筮不丰曰初将发夜梦乘马南渡水反而北渡复自北而南马停水中俯视见两日在于水下马左白而湿右黒而燥还之夜复梦如初问之筮者筮者云忧狱讼逺三枕避三沐既至妻为具沐夜授丰枕丰记筮者之言皆不从之妻乃自沐枕枕而寝融曰吾知之矣马左而湿湿水也左水右马冯字也两日昌字也其冯昌杀之乎于是推检获昌具首服曰本与其妻谋杀董丰期以新沐枕枕为騐是以误中妇人【十六国春秋苻融传】
　　后周太祖时有李顺兴者世传汉筑长城日已为北靣军主或隐或见愚圣莫测永熙后齐神武兴军数十万次沙苑太祖地狭兵少惧不敢敌须臾兴来太祖请其防谋更无余语直云黄狗逐黒狗急走出筋斗一个出筋斗黄狗夹尾走语讫便去于是东军旗帜服色尚黄西兵用黒太祖悟其言遂力战大破神武于沙苑【广古今五行记】
　　北周明帝为岐州刺史公堂上时有圆云若葢五色相间经时而防州人以为其下有宝器韦敬逺独曰此天子气也及闵帝废迎立之【嘉莲燕语】
　　后周武帝时有强练者岐山人佯狂号曰强练冢宰晋国公宇文防未败之日强练执一瓠到其门前扑破之云瓠破怜你子苦防被杀防之诸子皆楚毒而卒时臯公侯龙思兄弟被冢宰宠遇熏灼当时强练度其门思妻妪等遣婢呼入为设饮食察其言语练谓思等云与我作婢众妪大笑练又云作婢防不免他人将去安能胜我未几冢宰诛思兄弟亦同被戮【广古今五行记】
　　髙祖生于冯翊般若寺有尼曰此儿所从来甚异不可以俗间处乃将髙祖舍于别舘躬自抚养皇妣尝抱髙祖忽见头上角出徧体鳞起大骇堕地尼自外至曰已惊我儿致令晚得天下为人龙顔额有五柱入顶目光外射有文在手曰王【隋书髙祖纪】
　　长安朝堂即旧杨兴村村门大树见在初周代有异僧号为枨公言词恍惚后多有騐时村人于树下集议枨公逐之曰此天子坐处汝等何故居此及隋文帝即位便有迁都意【西京杂志】
　　段纶仕隋为左亲卫隐太子见而悦之妻以琅琊长公主舍髙祖之旧第数闻鼓吹之音视之无所覩纶谓主曰闻图防李氏当王今于第内有此祥必而家受箓之征也及义兵西迈纶于蓝田聚结兵马得万余人迎接大军拜金紫光禄大夫【册府元龟】
　　西市隋曰利人市市西北隅有海池长安中僧法成所穿分永安渠水以注之为放生之所穿池得古石铭云百年为市而后为池自置立市至是时百余年矣【两京记】萧吉行经华隂见杨素冢上有白气属天因筮之得旅三爻曰次焚仆防其后必有防门之祸未几感以反族防【筮述】
　　太宗文皇帝以隋开皇十八年岁次戊午生于武功之别馆初太宗在孕而语声达于外后心异之将诞育后不之觉而太宗已生时有庆云现弥漫数里上属于天二龙戯于门外水中经三日乃冲天而去【册府元龟】
　　裴寂家贫无以自业诣京师经华岳庙祝曰穷困至此敢修诚谒神鉴其运命若富贵可期当降吉梦夜梦白头翁谓寂曰卿年三十已后方可得志终当位极人臣至武德中为司空【册府元龟】
　　孙处俊尝以诸子见思邈曰俊先显侑晚贵全福在执兵后皆騐【续前定录】
　　刘仁轨年七八岁时张冏藏过其门谓其父母曰此童骨法甚竒当有贵禄后仁轨为陈仓尉冏藏时被流劒南经岐州适冯长命为岐州刺史令防判司已下无人至五品者出逢仁轨却谓冯使君曰得贵人也遂细防之后至仆射曰仆二十年前于尉氏见一小儿骨法与公相类当时不问姓名不知谁耳轨笑曰尉氏小儿仁轨是也冏藏曰公不离四品若犯大罪即三品已上后竟位至左仆射【定命录】
