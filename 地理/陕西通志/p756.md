<!-- { "loadSidebar": true } -->
　　予视学汉中至金州集汉隂平利紫阳四学师生将行射焉问其礼不知也乃使学官草具其仪予稍稍为説其文辞义意畧去恢复辑其节理实近可行者为之先属范推官绅肄于东城之圃而予与吕宪使克中往观焉宪使曰予在汉中盖修其器矣未究其礼也谓绅曰其悉布兹景明曰语曰礼失而求之野古礼亡不可见者何可胜道哉然乡射之礼学校尚或习之予由鄠郿抵凤汉攷之于学既已无闻而有司并其器亡之往往督使旋修举行之斑白之老有相与环堵骇视者矣嗟夫古人揖坐旋辟之容与夫修于其乡而一日不可缺者至使人以为旷世闻见之事风俗于古岂不邈哉
　　题王安道游华山图　　　　　　王世贞
　　游太华山者往往至青柯坪而止至韩退之登其巓不能下恸哭与家诀其语闻于人人而仙掌莲花间永絶缙绅先生之迹仅为樵子牧竖所有洪武中吾州王履安道独能以知命之歳挟策冒险凌絶顶探幽宅与羽人静姝问答归而笔之记若诗又能托之画而天外三峰髙竒旷奥之胜尽矣画册凡四十絶得马夏风格天骨遒爽书法亦纯雅可爱安道没归之里人武氏而失其四后于长干酒肆见之宛然延津之合也倾槖金购归为武家雅语垂二百年而吾友人李宪使攀龙复能登其巓所至书吾姓名于石而吾又托友人王防政道行刻石莲花峰今年夏复从武侯所借观安道画册及诗记磅礴累日太华既两有吾名姓而吾胸中又具一太华矣是何必减三君子耶为大粲笑识其末
　　书游南山诗巻后　　　　　　　　马理
　　终南故周都之山也其美冠天下今在盩厔予居北山之阳相距甫百里乃不得一至焉往歳渼陂王子浒西康子约予同游予时病卧复不能获如约徒翘首南望咏殷雷之章歌斯干之篇而已迩者信阳何子试士过盩厔适我闗中二三君子寻盟终南乃不期而集于是相与陟崇览胜畅情于杯酌之间兴感于俯仰之际于是一唱一和得诗凡若干篇亦嘉防也予时在都下又不及与他日归年友王子明叔寄诗于予且谓当有言其上予展巻而读之恍若履髙峰之巓南眺汉川北瞰秦陇左峨右太行随目之所如而呈奇献秀错乎其前亦一快矣然予不能无感焉窃惟西周盛时终南之灵能使夫周召奏绩凤麟在野故诗人极咏之故二南二雅之乐不遗终南若樛木木着王化之美嘉鱼有台致得贤之乐驺虞灵台辟雍极位育太平之盛是也故斯乐也荐诸宗庙朝廷之上以养性情育人材感天地格鬼神无弗通焉此终南之遇也及周之衰天方荐瘥而终南失灵诗人家父之徒咸怨焉于是正道废邪説兴而灵台辟雍之墟化而为老氏授受之所此终南之不遇也自是以来佛氏者又往往据之斯又不遇也间有贤人君子游歌其间而采葛之情考槃之兴居多要非雅南之盛则斯山遇之犹不遇也呜呼终南其衰矣夫兹登临诸君为人具瞻有终南之徳适当我国家风化之美君臣交泰之际而嘉鱼有台之奏斯其时也则夫唱和之诗特其兆耳他日经正民兴邪説不作雅南复殷荐之盛而终南当自有遇也谁谓其终衰矣夫谁谓其终衰矣夫
　　镌辋川图跋　　　　　　　　　　来复
　　右丞之于辋川盖神情大半寄之者也辋川之缔搆盛于一时绘而传之者至流布千古而鹿苑滋峪之旧迹率沦没于狐兔莽荻之间莫可寻覔闗中所镌图又拙陋不堪摩娑往来慿吊者有对夕阳而咨嗟尔沈泽腴明府以博雅通儒来宰蓝田政暇访其遗槩清樽髙咏若与右丞揖让已则索不佞家藏郭忠恕所绘图邀晋人郭漱六氏摹临勒石精巧生动防夺忠恕传辋川之神令人想像右丞不可磨灭之风流也余惟绘此图者不知防十百种而余家所藏似善莅兹土者不知人代防更而至沈明府之身始成此一段雅事名迹名绘名贤名手赏集一时岂偶然乎
　　游杏湾诗引　　　　　　　　　　前人
　　杏花湾泾阳然距余邑十里距泾阳四十里地本名方南鲁桥无今名今名余与友人同游所命也土人种杏多至数千株春初花开逺近烂漫如张锦幄邑清河经其右稍上则潴隁灌田渠决五流周囘树下散辄复合沿流皆杏过他木半蔽亏深窅目不能直覩故言湾也此地相传久不知经防刼豪富复废为荒壄如刘希夷黄昏鸟飞之叹自余辈游赏城中人渐一二继其盛歳益舆马之迹肴觞之费土人始诧笑近亦多取醉花跗水涯矣居常言虽妆防花神不能无雕琢浑朴然仲长之禽鱼许瑾之裀子猷之竹少陵之花溪襄阳之霸陵王裴之辋川韩孟之西郊观其寓意托兴似不直在躭宴乐恣吟眺间滥觞为之去之益逺曾覩贵客绛帽人张葢穿游若俗子酗鬭横折余辈亦歳成故事应接匆杂囊草多虚俱为花辱又赏者喜华土人利实树大实稀合抱之林率成樵爨迩来景物已减什五矣至夫同游之人间厠非侣酬和诸贤槩多散处毎倒尊结伴伐木听鸎之想顿起花时一大恨耳庚戌从燕抵家见王氏昆季诗知从华下迂道访游遂同社友素舍弟驭仲即席成吟意兴品识不卓然轶畴众而遐追耶二君莲洲先生嗣与太史先生嗣尔厘尔伸皆佳公子也其季父信卿闗辅闻士与余善恨未来一游异时亦订约焉君家叔侄欲收我湾头春色乎其以所有十丈莲易之
　　乐城十景跋　　　　　　　　　陈继儒
　　汉中左控三秦右跨西蜀中纒襄楚为闗陇一大都会而斗山天柱挟褒斜之险泻嶓冢之奇遂擅秦汉以来名胜第一往董宗伯宰以乐城十景诸什见示余亦续以巴吟辄惋怛终不得杖笻一履其畔新歳张侍御奉命督学三吴俨然琅函之临拜而歴视即畴昔宰与余赓歌乐城图也层峦叠嶂緜亘映带宜有伟人毓灵今侍御以斗岱间出之姿崇广励古文之治而于家乡风景携入几案时时披对李邺侯为相而有烟霞之骨公之谓也余谓古来艳称神异流传遐禩者莫如岐阳石鼓出于周宣中兴搜猎之际此种奇古已不得不逊闗中为最何况山谿林泉出于闻见之外一经名手指防恍然东坡与可复出乎
　　维风约题辞　　　　　　　　　冯从吾
　　孔子曰礼与其奢也宁俭夫由俭入奢易由奢入俭难秦中风俗雅称近古乃今则奢极矣流波靡涯后将何极抚台拱阳孙公忧之乃为维风约意在崇俭其有砥柱回澜之思乎夫奢费而俭省奢劳而俭逸喜省而恶费喜逸而恶劳人之常情乃竟由俭入奢何也彼盖误以奢为厚而以俭为薄以奢为敬而以俭为慢耳然喜厚而恶薄喜敬而恶慢又人之常情此所以由俭入奢而无所底止也不知人之相与贵眞不贵伪贵久不贵暂俭则眞而可久其厚其敬孰大乎是彼奢则以套数相加以淫巧相竞可暂而不可久是奢乃所以为薄为慢也而人奈何反以为厚为敬也知厚薄敬慢不在此则由奢入俭自不待辞之毕矣思深哉公之为此约也愿与秦人士共守之或曰今天下风俗亦奢极矣宁止秦中子何私一秦而止与秦人士守之也与哉虽公之天下可也
　　书李将军战胜图　　　　　　　左懋第
　　崇祯六年十有二月黄河冰坚贼扰乡宁无食夜踏冰由船窝渡任家岭者千人任家岭韩城地也李将军先遣禆将以百骑驰射贼贼亦还射伤相当将军亲以三百骑往射之贼大伤走余时骑往劳军望黑旄头立山巓兵环髙崖向河而阵至则偕将军地上坐虎皮裀与语崖下即将军射贼处也七年二月贼乃踏冰由老鸡坡渡道河清川以南老鸡坡河清川皆宜川地与韩界也将军恨之余亦恐宜雒间饥民附贼多且难制将军以健儿五百持十日粮日夜行百二十里至澄城界牛角相李得贼所在战斩百六十级而还夺其掠妇女五十余人各归其家牛马百以飨士余甚壮之将军名英榆林卫人
　　己巳纪事诗题辞　　　　　　　　王涛
　　己巳之变髙陵僵尸横野豺狼争人骨而昼啼书生胆摇摇欲堕也乃其砺剑从军死不旋踵怒气薄丰隆英魂绕列缺则有李亨秦光祖焉玉顔可碎香魂不朽春花含其怨态秋雨咽其悲声则有罗姚马杨潘五烈妇投笔请缨破家享士章缝化为櫜鞬笔墨移于锋垒则有陈继泰焉至若旁邑切缨冠之救则大将军虒子阿龙也黄石之畧家传猿臂之射习惯寳刀拔而神泣京观筑而骨枯又何雄武足重哉畧为纪录系以古体各取表实无分殿最然予更有异者潘烈妇娥娥女郎耳拔刀破面投崖自陨亦既难矣乃予方握管而声响铮铮落案头则谁为为之后有观者可以兴矣
　　修志征考引　　　　　　　　　梁禹甸
　　缅惟采风问俗不废歌謡攷古论今攸资载籍故振兴钜典卓有深怀而纂辑遗休贵夫博览长安为秦雍之首邑帝王之故都形胜奥区人文渊薮汉及隋唐是为西京大畧附见不烦耑谱自宋次道先生特为一书冯恭定公复加绍述煌煌邑乘争光班史暨遭李变续炽秦烟而旧刻已空于烈焰新志尚掣于兵戎识者慨焉是非枢院大人游心太上无以重不朽于将沦防赖艺林君子雅志斯文何由望足征于既往若甸干槁无华支离鲜暇每欲望洋秋水其如穷辙名山是用敬延宿硕以编摩期不烦而不简综理缥缃以搜剔俾无餙而无遗条分缕晰璧合珠聫法严防于春秋陋私评于月旦肯如太白神游天姥荒唐宁俟邠卿梦说孙嵩高义第思阿房甘露固错见于文章醴水南山原不改乎登涉披词足攷循迹易求至夫验消长于版图用参治乱纪灾祥于事物爰测几防上第名贤蔚为世美忠猷苦节炳尔邦华岳灵川孕贯雕梦鷟之英星景云庆来防鹤悬鳞之牧正气时存于妇孺逸行间出于缁黄不无人恃爵传岂乏名由德显贤豪代起故实时增因革殊宜流风迭变凡此数十年之行烈讵在一二人之见闻断帙蠧编尘封稗乘金书寳篆縢扄名言念先正之垂传早已心贻今日使后学之防绎宛然身际当时不极岩搜穴探奚昭人杰地灵九成之乐非一器之音残则非全乐不得不借美于一音千金之裘岂一狐之腋而一腋亏则非完裘不可不归功于一腋布闻有志谅辱同心罄厥珍藏襄兹盛举暂供诸贤流览旋容不佞完归毋独秘诸帐中敢请公之柱下
　　御制脩西岳庙碑文恭跋　　　　　　　鄂海
　　往岁
　　圣驾西廵狩至于华岳
　　皇仁广大轸念苍生
　　特发帑金重脩岳庙臣海奉承
　　休命卜吉鸠工丹雘维新云霞绚防竣事而后恭请御书匾额并
　　御制碑文防
　　恩报可廼于今年六月初四日
　　颁赐到臣臣拜手稽首祗受讫随命工镌刻择日悬匾树碑匾曰露凝仙掌其字方广三尺壮伟奇杰笼罩万家龙跃天门而虎卧凤阙也日月照临而星斗不敢并其光也风云雷雨交发互作而草木为之苍翠山川为之振动也
　　天威咫尺俨在目前万古以来空前轶后岂羲献辈所敢望乎从此永镇山河焜燿天地微独增荣岳庙而已至于碑文一道
　　圣意深醇帝典王谟统归陶铸伏念
　　皇上以圣神文武之德子惠元元六合一家恩同怙恃而视西陲也更重其深仁厚泽加德于三秦父老子弟者尤巍焕而难名维西岳为成物之主职司秋令
　　皇上谆谆为此盖以祝雨旸之时若祈年谷之顺成户积仓箱家余盖藏为陜东西数千里百姓介景福于无穷也况坤元兑泽薄海内外咸有万物待养之功则为陜东西数千里计即为九州以内亿万万生人计
　　皇恩如此为臣子者可不知所以报哉惟是
　　帝德如天感逾覆载自当有左右记注秉国史者书之而省志实与国史相表里盖志者史之基也臣谨将
　　御制碑文刋入陜西通志俾秦闗百二与有千秋万世
　　之光焉且使
