<!-- { "loadSidebar": true } -->
　　漆水　在县东北五十里源出北髙山以地多漆木而名西南流合铜官川又南受雄同川水又西南受雷平川水又西南入州界其水善溢甚为邑患【县志】漆水源出雍家原【州志】
　　雄同川　在县东四十里西南流合铜官水【长安志】雷平川　在县西二十里南流入铜官水【县册】
　　大石盘川　在县东北三十里又有小石盘水在县北四十里循马兰山北而东流合大石盘水【州志】在马兰山北东流入坊州宜君县界【长安志】
　　乌泥川　在县东北十五里源出车挽沟又有汉井泉水在县东北三十里南流合乌泥川东入蒲城界【县志】乌泥川源出鳌背山迳县东南流入白水县为白水又入蒲城县为南河水又东南流入于洛【县册】
　　清亷泉　在县署内以昔有亷官称【贾志】芹井在儒学内水味甚佳比他井每斤重二两洪武二年常国公遇春行兵至此凿【西安府志】
　　柏榆泉　在县西南一里【长安志】水色极清【西安府志】
　　三山泉　在县东南浴之愈宿疾【西安府志】
　　亭子泉　在县东一里【长安志】
　　白水县
　　秦山【即马兰山】在县西北五十里东连黄麓西接荆岐山路通鄜延环庆有所谓暗门者最为险隘【贾志】白水县有马兰山【隋书地理志】小秦山在白水县相传自古形势阻隔不通往来后秦王经此军不得过王下马拜山自崩解有路通中部宜君【雍胜畧】山极髙寒虽晴久积雪不消冬旭映射望之如立玉然【县志】山髙八里许西北跨宜君东南跨白水县之唐寨村收水村车家原俱附此山晋元康六年卢水胡反郡尉张光戍马兰山即此【县册】
　　大神山　在县西北七十里【西安府志】山势髙峻俨如人形特立故名【贾志】
　　牛仙洞　在县东南三十里【县图】在阿门村石崖畔正徳初有人在洞门见草书数行题至正字【县志】
　　五龙山　在县东南五十里有五龙庙接蒲城界【县册】白水县有五龙山【魏书地形志】五龙山在金粟山东【县志】
　　黄龙山　在县东北六十里盘衍如龙土皆黄色故名【县志】仓帝陵在其下【同州志】山髙五里许跨澄城洛川白水三县【县册】
　　阳武山　在县东北七十里相传为苍圣发灵之地【县册
　　按阳武村在县东北七十里有苍圣庙府志作县东三里误】
　　【附考】姚谷县有黄崖山【魏书地形志　按姚谷故城在今县东北近黄龙山则黄龙山疑即黄崖山也】
　　洛水　在县东三十里自宜君界来东南迳县东又东南入澄城蒲城界沮水旧循郑渠东至此入洛今富平之流已絶矣【禹贡锥指】洛在漆沮之东至白水县与漆沮合而南流所谓洛即漆沮言其本同也【雍録】洛水抵黄龙山麓东折又南过阿门村距县三十里又东循五龙山阴南流入蒲【县志　详见图考】
　　铁牛河　在县北三十里河中有铁牛镇水东流入洛河【县志】源出秦山之南迳武子渠村三十五里入洛水【县册】
　　孔走河【即栁谷水一名彭衙水】在县东北自澄城界来南流入洛【县图】衙城侧有栁谷水即彭衙水南流至县理东北入洛【郡国县道记　衙县故城在县东北】
　　白水河【即沮水亦名漆水又名白石河】在县西三里东南流至蒲城界入洛【县图】直路县沮水东入洛【汉书地理志　直路县今属中部】沮水自迳当道城南又东迳莲勺县故城北又东迳汉光武故城北又迳粟邑县故城北又东北注于洛水【水经注　当道城今属富平莲勺县今属渭南粟邑故城在县西北】白水县南临白水【元和志】洛水东南沮水入焉故洛水亦名漆沮水其境东南多白玉因曰白水【寰宇记】白水其色如雪因以名县【雍胜畧】即乌泥川之下流由县西而来北受白石水又北龙门沟水又受虎头沟水又折而东至五龙山隂入于洛同州志　【按水经注沮水至富平分二派其一自富平迳临潼北境入渭其一自富平至白水入洛今本县沮水为乌泥川之下流盖富平之流已絶也】
　　龙门沟水　在县西二里源出城西北隅西南流入白水【县册】
　　虎头沟水　在县西一里源出城西南隅南流入白水【县册】
　　凤凰沟水　在县东五里【西安府志】南流入白水【县图】
　　钳耳沟水　在县东二十里【县志】南流入白水【县图】
　　永益池　即城西莲池宋甯防筑隄注水以便民汲饮废址尚存【县志】
　　干州
　　梁山　在州北十里【西安府志】太王去邠逾梁山【孟子】始皇三十五年幸梁山宫【秦始皇本纪】梁山在岐山东九嵕山西【顔师古注】漠西县有梁山【魏书地形志　漠西故城在州西北】山在雍州好畤县西北十八里【括地志　好畤故城在州东】梁山髙宗干陵所在【元和志】山在京兆府奉天县北五里【地理通释　奉天故城即今州治】山髙三百七十四丈周九里广二里正南两峰并峙直北一峰最髙东与醴泉之九嵕比峻西与五峰相映南与武功之太白终南遥拱为一州大观其相近有玉洞在州西北五里【州志】
　　石门山　在州西北十里许其下有响石潭【州图】在好畤县西十五里美川乡【寰宇记】幕谷在奉天城西北【通鉴注】漠谷在州西北十里甘泽庙北崖髙数丈壁立嶙峋水落势如瀑布【州志】
　　西崖【一名武水崖】在州西五里壁立如削即武水崖又有药王洞在漠谷河东【州志】
　　明月山　在州西【州册】在好畤县西十五里与扶风县分界【寰宇记】山下有呉妃陵东岭上有娄敬庙【长安志亦见扶风县云在州东北十二里者误】
　　六陌【六一作陆】在州东十五里一谓之陆陌有镇【州志】
　　丹崖　在州东三十五里即唐窦氏二女投崖处至今卉草拳曲土石皆赤【州志】
　　豹谷　在州东北十里【州册】鸡子堆在州东北十五里有唐僖宗靖陵【西安府志】
　　五峰山　在州东北五十里五峰并峙多产药物上有灵湫祷雨多应【州志　亦见永夀醴泉二县】
　　峗山【峗邱毁反一作垝】在州东北接永夀县界【州图】垝山在好畤县东【汉书地理志】
　　武亭河【即杜水一名大横水一名武水】在州西四十里自麟游界来又南流入武功界一名武水即中亭川之上流水经注之大横水也【州册】
　　漠谷水【漠一作莫即荚水一名夹道水一名安阳泉】在州西自永夀县流入合锦川水又南入武功界【州图】荚水出好畤县梁山大岭泉南迳梁山宫西【水经注】莫谷水在州西北自永夀县麻亭岭流迳好畤又西南入武功界本名安阳泉流迳莫谷故名莫谷水后魏于水西置县因名莫西【寰宇记】水迳奉天县西五里其西岸半崖坡内有妲己墓【长安志】漠谷河西南流迳州西北四十里地名龙塘口泉温可浴又迳州西南三十里入武功界合渭亦谓之夹道水【州志】
　　泔河【即甘谷水】在州东北十五里【州图】奉天县有甘谷水【金史地理志】水自永夀县温秀岭流至奉天界又入醴泉县合于泾【寰宇记】水在州东北二十里流迳县界四十里【长安志】甘谷神潭在州东二十里土人听水声以占风雨似风即风似雨即雨【州志】
　　风洞天池　在州西三十里风洞寺下祷雨辄应【州志】甘井【一名御井】在州城内兴国寺前一名御井井水多咸此独甘唐徳宗行在所用州牧王凤曾作亭表之今废【州志】
　　沙沟泉　在州东十里【州志】
　　武功县
　　东原西原【一名上武亭川原又名雍原】西原在县西即县城所附者东原在县东【贾志】亦谓之上武亭川原上武亭川东原至兴平西界二十五里上武亭川西原至扶风东界十一里有竒胡三省曰东西原地皆髙平可屯兵【长安志】西原一名雍原即古周原也或曰通东西原皆谓之雍原又有凤冈即雍原北冈也【县志】
　　三畤原【一名南原】在县西南二十里髙五十丈西入扶风界【元和志】一名南原自西而东尽于漆水之西浒北临湋南距渭在县境者十余里【县续志　详见扶风县】
　　渭水　在县南三十五里自郿县界来与盩厔接界又东入兴平界【县册】渭水自武功县合温泉水又东迳斄县故城南又东合雍水又东迳郿坞南【水经注　汉武功今属郿县斄县故城在县西南】渭水由扶风入县界至永安镇南属盩厔北属武功行五十余里至薛固镇入兴平界【县续志详见图考】
　　雍水【一名湋水一名白水一名围川水】在县西南十二里自扶风界流来又流入兴平界【县图】雍水东迳美阳县之中亭川与大横水合又南迳美阳县西又南流注于渭【水经注美阳县今属扶风】雍水俗名白水亦曰围川水西北自扶风界流入【寰宇记】雍水至县合武亭水【长安志】湋水自扶风东门外受凤泉水又至县南合漆水南流入渭【县志】
　　武亭河【即杜水又名大横水俗呼漆水又名好畤河又名武功河】在县东门外自干州界流入合雍水【县图】大横水自合乡谷水又南荚水注之又南迳美阳县之中亭川注雍水谓之中亭川【水经注】武亭水北自好畤县来至县南立节渡合渭水【长安志　好畤县今属干州】漆水今讹为武水自邠岐之间来至县北受浴水又南流合湋水入渭【县志】漆水俗呼好畤河至黄家堡入县界行二十余里至县东门外受漠谷水合流八里许至毛家嘴会湋水至桥头入渭【县续志】
　　良沟泉水　在县北十五里永乐初涌出【贾志】地名游凤其水入武功河【雍大记】
　　莫谷水【即荚水又名浴水亦名沮水】在县东北自干州流来合武亭水莫一作荚二字形颇相疑水经注讹莫为荚也【县图】荚水南迳梁山宫西又南迳美阳县之中亭川注雍水【水经注】武功县有莫谷水【寰宇记】莫谷水自奉天县界流十里至武功县东北合武亭水【旧图经　奉天今属干州】浴水即干州西夹道水也从邠西梁山来意此或即沮水关西人读浴若于于沮固易讹耳【县志】自董晁村入县界又十五里入于漆谷读曰峪俗名沐浴盖漠谷之转讹【县续志】
　　浒西溪　在县南五里许【西安府志】其地为故明康太史海别墅【县册】
　　建子沟　在县南十七里地近庆善宫以唐太宗生此故名【西安府志】
　　清沟　在县东五十里【县册】
　　陂池　在县北二十里义门乡【西安府志】
　　【附考】王井即唐太宗书院井也味极甘美【西安府志按此井今湮】永夀县
　　武陵山【一名翠屏山】在城外西南昔在城内上有武陵寺【县图】山形如屏亦名翠屏山【西安府志】后魏平阳王熙建有浮图【县志】
　　分水岭　在县北十里下有泉分流南北故名其南泉即吕公渠之源【县志】
　　髙泉山【一名甘泉山】在县北二十五里亦曰甘泉山【元和志】永夀县有髙泉山【金史地理志】在县北二十里莫谷水源出此【寰宇记】麻亭岭在县北漠谷水所出【县册】
　　永夀原　在县西北【县图】本名广夀原隋避炀帝讳改今名【寰宇记】魏广夀县以此名【西安府志　广夀故城在县北】
　　天堂山　在县西北十里上有石洞如堂【贾志】
　　盘道山　在县西五里以径路盘曲名【西安府志】
　　石牛山　在县西十里有石牛神庙【县志】
