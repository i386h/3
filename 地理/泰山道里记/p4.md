<!-- { "loadSidebar": true } -->
　　自乾隆二十四五年以来，每遇四月盛会之期，御赐彝器鼎、鑪、缻、罇、琖，多磁晶金玉之属。旧有玉印篆刻“天仙照鉴”四字，或亦祥符时与玉像并造耶？又有明人郭诏所铸铜鼓、鼎、瓶，各识以铭。东西庑设眼光、子孙像，瓦皆铁冶。中为香亭，即万历建金阙处，有方从哲撰《金阙记》铜碑，及天启赐灵佑宫铜碑。又旧有秦篆刻石，先是在玉女池上，后移置祠之东庑。其石高四尺，四面广狭不等，载“始皇铭辞”及“二世诏书”，世传为李斯篆。字径二寸五分，宋人刘跂亲为摩拓，得字二百二十有二。近数年前摩本仅存“臣斯”以下二十九字，未有明北平许□隶书跋。乾隆五年庙灾，是碣瘗置失所。明《泰山进香题名记》：“铁碑、铜鼓、鼎融为汁；而玉印独完，从烬煨得之，惟一角少缺。”东西碑亭二。南为重门，旧额“神秀”。门前为台，绰楔三。向有坊三：北曰护国灵佑，东曰宏仁济世，西曰圣德安民。万历间巡抚李辅、巡按吴定、韩应庚等建，圮。台东有鼓楼，西有钟楼，南为大门，旧额“金阙”。国朝顺治十八年，知州曲允斌重修，复于大门上增葺歌舞楼，东西各筑石阁。大门外为焚帛炉，又曰火池，远近谒者焚楮弊于此。南为照屏康熙五十六年六月六日，泰山大水，登岱男女漂流者无算，盘路祠庙皆圮，命江南学政林之浚、江西学政鱼鸾翔重修。雍正七年发帑，遣内务府郎中丁皂保、赫达塞重修立碑。祠门外迤东、西为《裁革香税碑)。按：泰山设立香税自明始，雍正十三年十二月奉旨永禁。乾隆五年六月二十四日灾，命内务府员外郎江都重建。三十五年命内务府大臣刘浩重建，皆有御制碑文纪其事。三十六年五月十五日夜，泰山水，盘路圮，知府夏玢重修，凡二十四桥皆恢拓之。有戊辰御制《登泰山》诗二首，刻东亭碑阴。辛未、乙酉南巡《过泰山》诗四首，辛卯《登泰山》诗二首，并勒祠门外迤东碑阴、碑侧。丁丑孟春《过泰山》诗二首，勒祠门外迤西碑阴。按：明万历间王锡爵撰《东岳碧霞宫碑》云：“庚寅岁，近侍诸臣吕进朝等进曰：‘两宫太后圣寿，愿往礼岳祝厘。’上许之，乃立石以纪。”碑阴有后妃皇子侍臣等题名，其石丰坚莹丽，自京师置此。然庙灾后是碑尚完整，近为工人毁坏。殿内先后奉悬圣祖仁皇帝额曰“坤元叶应”，世宗宪皇帝额曰“福绥海宁”。今上额曰“震维灵岳”，又额“赞化东皇”。《盐铁论》曰：“古者庶人鱼菽之祭，士一庙，大夫三，以时有事于五祀，无出门之祭。今富者祈名岳，望山川，推牛击鼓．，戏倡舞像。”则出门进香之俗，已自西京而有之矣。第四方男女不远数千里进香报赛，皆先有事于元君，而后及他庙也。 

　　东石阁外为驻跸亭，即康熙中更衣亭。乾隆十二年拓建。《岱史》称“东公署，香税总巡官所居”，皆此地。东南为宝藏岭。上有狮子石，介五花崖、望海石间也。 

　　东北上为东岳庙，《从征记》所谓“上庙在山顶，即封禅处也”。元时张志纯拓建。明嘉靖间，巡抚曾铣重修，布政使陈儒为记。今上额曰“资始惟元”，又额“上摩苍昊”。庙北悬崖削壁为大观峰，一曰弥高岩。有唐玄宗《纪泰山铭》，世谓之磨崖碑。高二丈九尺，宽一丈六尺七寸；额高三尺九寸，宽四尺。开元十四年九月御制，八分书，并题额。字径五寸，额字径一尺九寸。朱彝尊云：“碑铭典雅，或是燕、许手笔。而御书遒劲，若怒猊渴骥，羁束安闲，不比《孝经》之多肉少骨。若唐隶尽如此，何惭汉碑碣乎？”王世贞云：“其下三尺许，为拓碑者冬月篝火蚀之，遂不全。”《济南府志》：“碑下截剥落，叶彬补书。”按：彬所补百八字，形似小异。后列从臣题名，字差小，好事者以古篆鑱毁。犹有“开国公臣李仁德，上柱国臣李元纮，臣尉大雅，臣王敬之”三十余字。空处亦有题名，惟颜真卿题名已亡。其巅有大小悬鼓石，下有桃花洞、裂天泉、云水池夹之。又唐高宗《朝觐碑》、苏（延页）《封东岳朝觐颂》，皆磨于崖，并佚。康熙二十三年圣祖仁皇帝御题“云峰”二大字。今上御制《戊辰二月晦夜宿岱顶》诗二首，《恭颂皇祖勒崖“云峰”二大字》诗二首，并勒此崖之西。其上有唐乾封元年刘仁愿题记。南侧一石，高可一丈，南面刻“—拳石”三字，北面刻“聪明正直”四字。孔贞瑄谓之“真泰山”，取五岳真形之义也。 

　　唐摩崖东为宋摩崖碑，真宗《述功德铭》摩勒于上。高二丈六尺，宽一丈一尺六寸；额高二尺八寸，宽五尺五寸。大中祥符元年十月御制、正书并篆额。是碑有二，一勒山上，一勒山下城南。其勒山下者，所谓阴字碑也。其勒山上者，文字径二寸，额字径八寸。明嘉靖间鄞人汪坦大书，东安邵鸣歧等题名一则。又安阳人翟涛奉当事僚友同游，引汉陈、荀诸贤之聚，太史以德星奏一事，自为题名，复书“德星岩”三大字，并鑱盖于上。每行约毁三四十字。下截尚有字句可读，其得字二百二十有五。篆额“登泰山谢天书述二圣功德之铭”十三字，完好如初。原碑字迹犹存，何以孔贞瑄称只成其额也？《文献通考》：“初，王钦若言唐高宗、玄宗二碑之东，石壁南向平峭，欲即崖成碑以勒圣制，上曰：‘朕之功德，固无所纪，若须撰述，不过谢上天敷佑，叙祖宗盛美尔。’命勒石北向，以答天眷。”元好问《东游略纪》云：“岳顶封禅坛下，有唐、宋摩崖。”据此则真宗之《述功德铭》，先经磨勒岱巅，后又立碑城南也。乃后人第知有城南之碑，而不复知有岱巅之碑矣。 

　　西北为青帝宫，李戴重修。今上额曰“慈天广佑”。东有碧天泉，今涸。大门外巨石踣卧，名曰独石。 

　　西为后寝宫，明称神思宫，女冠为元君卧焉。今上额曰“德溥坤舆”。 

　　西为望吴峰，俗呼孔子岩。《韩诗外传》“孔子望吴阊门外有系白马，引颜渊以指之”者也。明建过化亭于上，圮，遂立孔子庙于下。嘉靖万历间朱衡、郝大猷、查志隆相继修葺，奉以四配，后知州秦懋约以非礼撤去。国朝康熙十五年，吴云、杨林又重建，砻石为像。乾隆三十五年，今上额曰“因高喻大”。其前有坊，李树德题曰“望吴圣迹”。庙西有崇冈，曰登仙台，《岱史)以纯阳尝登此云。 

　　德星岩北为泰山绝巅，旧称太平顶，俗名玉皇顶。有玉帝观，即古太清宫也。明成化十九年，中使以内帑重建。隆庆六年，万恭撤观于巅北，出巅石而表之。观中有今上额曰“妙运无为”。东侧为迎旭亭，今上额曰“浴日养云”。自南天门至绝巅六里余，登岱者必以此为极焉。 

　　绝巅前，台基方广，碣曰“古登封台”。按《汉宫仪》：“秦篆刻石东北百余步，得始皇封所。汉武在其北二十余步，得北垂园台。台上有坛，谒人多置钱物坛上，亦不扫除。则诏书所谓酢梨酸枣狼籍，散钱处数百，币帛具道。是武帝封禅至泰山下，未及上，百官为先上跪拜，置梨枣钱于道以求福。坛以南有玉盘玉龟。”即此也。有今上御制《登封台》诗二首，勒飞龙岩绝壁。 

　　观大门外有碑而无字，高一丈五尺五寸，南北面各宽三尺六寸，东西侧各厚二尺四寸，碑上微狭于下，顶似幢盖，而趺为土壅。或曰石表，或曰神主石，或言其下有金书玉简，当是石函。色黄白坚莹，无苔藓，非岳之所有。世传秦皇无字碑。然始皇刻石见于《史记》，二世沼书即刻其上，不应既有刻石，复立此碑。顾炎武辨为汉武帝立。东有巨石，勒今上御制《无字碑》诗。《史记 封禅书》云：“上因东上泰山，泰山之草木叶未生。乃令人上石立之泰山巅。上遂东巡海上，四月还至奉高，上泰山。“封而不言刻石，是汉石无文字之证，兹碑是也。《后汉书 郊祀志》亦云：“上东上泰山，乃令人上石立之泰山巅。”注、师古曰：“从山下转石而上也。”是其证矣。《汉宫仪》曰：“石二枚，状博平，园九尺，此坛上石也。其一石，武帝时石也。时用五车不能上也，固置山下为屋，号五车石。”今石失其处。《封禅书》又曰：“武帝封，广丈二尺，高九尺，其下有玉牒书。江淮间一茅三脊为神藉，五色土益杂封。纵远方奇兽蜚禽及白雉加祠，其夜若有光，昼有白云起封中。” 

　　肆　 

　　绝巅东南为平顶峰，巅石平敞。东北为探海石，一石横出，东指无依。 

　　平顶南为乾坤亭，明挟仙宫故址。亭始于康熙二十三年建，中有碣曰：“孔子小天下处”。前一亭，圣祖仁皇帝额曰“普照乾坤”。今上额曰“独尊宇宙”。内有碑。丁丑首夏、壬午孟夏御制《登岱》诗各二首，勒碑两面，碑两例亦有诗二首。 

　　东南为日观峰，即《汉宫仪》及《泰山记》所谓“山顶东岩为介邱”也。其曰日观者，鸡一鸣时，见日始欲出，长三丈所，故以名焉。魏庄《渠书》曰：“日观峰者，夜半可以眺见浴日。弥望如铺金者，海也；绿色微茫中有若掣电者，海岛溪山相间也；金色渐淡，日轮浮动水中，如大玉盘，适海滨望而见海，日是矣。”王世贞以日观、秦观、越观为一峰，言：“观日出则为日观，西望见秦则为案观，南望见越则为越观，后人所指某某峰，皆妄也。”自天门月观经绝巅至此，皆曰泰山顶，宋真宗改称太平顶也。 

