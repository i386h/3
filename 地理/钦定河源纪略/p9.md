<!-- { "loadSidebar": true } -->
　　河自扎凌淖尔东南流出有灰福尔巴彦哈拉岭水自西来百二十里会一水自南山来一水自灰胡尔巴彦哈拉山【防古语灰胡尔山名也巴彦哈拉见前】北麓潴为池西北曲曲流百五十里三水合北流来注之又东行入鄂凌淖尔【西番鄂凌即鄂楞晨光也水光似之故名】其南有古尔班察尔穆山【防古语山名有三峯故名】有鄂罗库水【古语水名】自东来会合流西北八十里入淖尔其北为西拉乌楚尔山【防古语山名】淖尔东西一百里南北八十里极三十四度八分西十八度六分河水自东北方流出
　　河水东流五十里至值尔吉巴南折而东南百四十里会库兰水
　　值尔吉巴山【防古语山名】在西勒珠尔格塔拉【古语地名塔拉谓平甸也】之南其北隔岭即柴达木水分支会为东西两淖尔者也见前卷河水过此折东南流其南有一淖尔水相望不入河其又南有淖尔水相去二十里东流入河水其北为都穆达噶顺水【防古语都穆达谓中道也噶顺苦水也水在诸水之中故名】河水又东行有特们胡珠岭水来注之又稍东有查哈噶顺水【防古语水名】来注之又东有三水出阿拉克沙尔山【古语阿拉克斑驳之色沙尔犗牛也山色似之故名】合为鄂罗归淖尔【防古语鄂罗归羊肠也水流盘曲似之又潴为池故名】北流来注之又东有哈尔吉岭【防古语哈尔吉碎石也山多碎石故名】水三源合流来注之其西有库兰水【防古语水名】发源平地中为淖尔西流转北六十里又东会南来一淖尔水又东流八十里来注之库兰水会河水处极三十四度五分西十七度八分
　　河水南流二百六十里会哈拉水诸水
　　河水南流三十里有额得凌特得凌尔水【防古语水名众水散漫之谓】来会其水泉源数十亦如星宿中有淖尔诸水环之流出三十里东入河又南有沙克水【古语沙克水急流也】二水自西来注之有哈尔吉水【防古语碎石也水多碎石故名】合二源自东北来注之又南有托辉哈达山【防古语托辉谓臂哈达山峯也峯形湾曲故名】西境水并来注之有玛穆恭托恩岭水【古语山名】名哈拉水【防古语黒水也】自西来注之哈拉水会处极三十三度九分西十七度五分
　　河水又东南二百四十里会西拉水诸水
　　河水折而东稍南有沙尔水二源【防古语沙尔犗牛也水濵有此故名】出托辉哈达山东麓自北来注之其南有胡胡水【古语胡胡即库库青色也】流八十里来注之有哈拉水有巴特玛济鲁肯山水【防古语巴特玛莲花也济鲁肯心也山峯如莲花地居其中故名】有塔哈尔玛克水【防古语塔哈尔玛克草名其地多此故以名其水焉】二水相去各三十里自南来注之又稍北有一水自北山来注之有乌淊水【古语乌淊乳牛也濵河宜畜牧故名】自南来注之又折而东南有西拉水【防古语水名】自南山流百里来注之西拉水会处极三十三度七分西十七度二分
　　河水又东南六十里折东北二百四十里经阿木柰玛勒占木逊山南麓合三昆都伦水
　　河水折东北转南有二水自北来注之又南有巴尔呼水【防古语巴尔呼逺望弥漫之象濵河多瘴雾故名】自南来注之折东北经绰通锡伯境【防古语绰通凖噶尔部人名锡伯壁垒也旧于此筑垒故名】又经卓作克阡通拉山【防古语山名】北有公策旺多尔济境【古语人名分编旗地居此即以名其地也】水自北来注之又经一大山为阿木柰玛勒占木逊山【西番语阿木柰古也玛勒谓大黄河上之山占木逊海也以古时黄河经由河水至此大滙故名】巍峩蟠踞积雪不消即古大积石山元史误指为昆仑者也河水行其南有一水自山中西流来注之其南有得特昆都伦水【防古语昆都伦横也得特上也黄河自西来有三支河横入之此为第一故名】出究尔古拉岭【古语山名】之北曲曲流二百六十里来注之又东有都木达都昆都伦水【防古语都木达都谓中道也昆都伦第二河也】出纳克多木拉山【西番语纳克多木拉树木丛生之谓山多林木故名】曲曲西北流三百里来注之又东北至乌兰莽察多浑境【防古语多浑渡口也莽察渡名乌兰红色也】有道喇昆都伦水【古语道喇下也昆都伦第三河也】出那楚山【防古语那楚谓有水处山中有泉故名】北流百余里转而西经哈喇淖尔【防古语黒水池也】南又经济克什克特伊淖尔【古语济克什克特伊憎之之词淖尔水劣故名】南行二百四十里折而北五十里有泉水数十名鄂尔库舍里水【防古语地名即以名其水也】自东来注又三十里折而西北入河水三水相距各百里阿木柰玛勒占木逊山极三十四度三分西十五度至十六度三昆都伦源处得特极三十度二分西十四度七分都木达都极三十二度三分西十四度道喇极三十三度四分西十三度四分会处极三十四度至四分西十五度至四分
　　按阿木柰玛勒占木逊山亦称大雪山即禹贡导河之积石汉以后所称河水重源发于积石者葢上循禹贡经文约指青海境中大山以包举河源之畧未为误也自宋元史称为亦耳麻不莫剌译言腾乞里塔而误以为昆仑乖舛殊甚伏读
　　御制读宋史河渠志文细阅康熈年间拉锡所具图于贵徳之西有三支河其名昆都伦乃恍然大悟昆都伦者防古语谓横也横即支河之谓葢元时之旧名谓有三横河入于河而修书者不觧其故遂阑入回部之昆仑山以证汉武之事耳千古名实混淆之弊得以洞悉其非从此正名核实昆仑自在西域大山确为积石臣等禀承纪载不胜积翳一空之庆云





　　钦定四库全书
　　河源纪畧卷十三
　　质实五
　　河水北流一百里折西北流一百四十里经察罕丹津南折西流一百二十里绕阿木柰玛勒占木逊山北河水至乌兰莽察多浑境折北流复西北流有六水俱出阿木柰玛勒占木逊山之北麓来注之诸水去各二十余里其北岸有阿齐纳们汗所居【古语人名也部落之长也即以所居名其地焉】西境水流八十里来注之有罗察布拉克山水【防古语罗龙也察花纹也布拉克泉也山有龙泉故名】流百里来注之河水至察罕丹津【防古语地名】之南察罕托罗多浑【防古语渡口名犹言白头渡也】之北折正西流有五水亦自大山北麓流出其东二支由一源分流并注其西三支经公策旺多尔济境【古语人名以所居名其地】来注之其北境有一水二源合西流为巴噶哈栁图水【防古语巴噶小也哈栁水獭也图有也小水旁多防獭故名】长一百八十里来注之其南境有底卫奎多克山【防古语山名】水共七源合流一百二十里来注之底卫奎多克山即大雪山西延亘不断之来脉山极髙峻其西又有四水各流八十里来注之河水折西流处极三十四度六分西十五度
　　河水折西北流一百二十里经伊克图尔根山西折北流五十里合哈尔浑舎里诸水
　　河水折西北流南有图生图水【古语水名】源出底卫奎多克山西曲曲流一百二十里来注之又西有三水各行八十里来注之其北境有伊克哈栁图水【防古语大水旁有水獭之名】有三源出巴噶图尔根山【防古语图尔根水湍急也山泉小而流急故名】皆东流曲曲转西并流合北境一水西流共一百六十里来注之又北有吉卜水【古语水名】合众流来注其西源出哈尔吉岭合托辉哈达二水又北境合二水又东合宻拉水【防古语宻拉鞭也河形似之故名】转北流共一百八十里其东源出车山【防古语山名】合二水而西有得尔登水【古语得尔登水声河中多石水激之而成声故名】合二源来注转北流亦名图生图水共一百四十里合西源水北行有西偏二水来注为呼鲁穆蘓水【防古语呼鲁穆蘓臭恶之谓水流不洁故名】折西北流为吉卜水入大河此水源流二百八十里入河水处极三十五度二分西十六度六分河水又北有博尔绰巴水【防古语博尔水獭也博尔绰巴水名】二源北流转东至阿尔坦和博布拉克【古语和博盛乳之器以皮为之水色黄可汲用故名】之西东北流又北合一水有哈尔浑舎里水【防古语水名】源为萨尔哈布齐海水【古语哈布齐海谓山峡中路也萨尔城也山形如城水出其中故名】流一百里至阿克敦齐老图【防古语地名】北又八十里经鄂博图【防古语鄂博垒石祭神之所图有也地有鄂博故名】南会博尔绰巴水东北行入大河入河处极三十五度四分西十六度六分
　　河水折东北流一百里折而北一百二十里会托里布拉克诸水
　　河水东北流经登弩尔特岭【古语山名】之南伊克图尔根山之北折北流有恰克图水【防古语恰克图腥也水腥故名】自东来注之水有二源西源出伊克尔图根山东麓经贝勒拉察布所居【防古语人名以所居名其地】之南绕而东北有图尔根水【古语水流急也】自东来会东源出鄂隆郭托罗海【防古语山峯名】二支合西流会西源水共二百里入大河又北有硕尔郭尔水【防古语水名】出察罕纳们汉【古语地名】西流合二水长一百二十里入大河又北有托里布拉克水【防古语托里镜也布拉克泉也水圆如镜故名】有五源西二源一出硕罗岭【防古语山名】及魁腾西里克布拉克【防古语魁腾冷也西里克山间平甸也地居山中水常寒故名】众泉瀺灂形如星宿西南流百二十里一出哈尔浑舎里山【古语地名有山即以其地名之】北麓北流五十里合西流为布哈什尔噶水【防古语布哈野牛也什尔噶黄羊也水濵多此故名】南源二支并出鄂博图北麓合北流八十里来会北源为衮额尔吉水【防古语衮额尔吉深坎也河居洼地故名】东南流八十里来会西流又六十里入大河入河处极三十五度八分西十六度三分
　　河水东流一百里经额尔得呢台吉阿布集南北里岭北其北为巴彦布拉克又北为柴集水又北为库库淖尔
