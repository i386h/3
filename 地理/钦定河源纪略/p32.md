<!-- { "loadSidebar": true } -->
　　资治通鉴唐太宗贞观四年西突厥种落散在伊吾伊吾城主入朝举其属七城来降因以其地置西伊州十三年高昌与西突厥共击伊吾乃发兵击灭高昌开元中置天山军于西州城内兵五千人击伊吾军于伊州西北三百里甘露川兵三千人并属北庭节度使
　　五代史高居诲记沙州西曰仲云其牙帐居胡卢碛云仲云者小月支之遗种也胡卢碛汉明帝时征匈奴屯田于吾卢葢其地也西行入仲云界至大屯城
　　宋史高昌王延徳使高昌厯伊州州将陈氏其先自唐开元二年领州凡数十世唐时诏尚在次厯益都次厯纳职城在大患魅碛之东南望玊门闗甚近地无水草载粮以行
　　按此宋雍熙初王延徳使高昌还时所记自唐开元至宋雍熙应属十数世宋史作数十世葢误
　　明史西域哈宻东去嘉峪闗一千二百里汉伊吾卢地明帝置宜禾都尉领屯田唐为伊州宋入于囘纥元末以威武王纳忽里镇之寻改为肃王卒弟昻克特穆尔嗣洪武中太祖既定辉和尔置安定等卫渐逼哈宻昻克特穆尔遣使朝贡永乐三年封忠顺王四年立哈宻卫八年封托里特穆尔忠义王宣徳元年命布达锡里嗣忠顺王自是二王并贡成祖之封忠顺王以哈宻为西域要道欲其迎防朝使统领诸畨为西陲屏蔽而其王率庸懦众心离涣其贡使又数辱驿吏卒呵叱通事当四方贡使大宴日恶言诟詈天子不加罪但令慎择使臣以是益无忌其地北卫拉特西土尔畨东沙州罕东赤金诸卫卫拉特酋额森兵围哈宻取王母北还天顺四年王卒母弩温答失里主国事七年北酋寄寄肃兰破其城王母走苦峪朝廷不能援成化二年擢巴图穆尔为右都督摄国事八年子哈森嗣职土尔畨袭破其城执王母夺金印据守其地使李文讨之无功十年命罕慎权主国事筑苦峪城移哈宻卫于其地十八年罕慎袭破哈宻连复八城还居故土治元年封为忠顺王土尔畨阿哈麻诱杀之据其地二年都指挥阿穆呼朗袭破之五年立善巴为忠顺王六年阿哈麻袭哈宻执善巴擒阿穆呼朗支解之七年廷臣请令都督昻克波赖总理哈宻且修苦峪城凡畨人散处甘凉者令悉还其地八年尚书马文升鋭意兴复甘肃廵抚许进等潜师夜袭之斩其遗卒抚降余众而还诸畨始知畏然哈宻屡破遗民入居者以穷窘难守尽焚室庐走甘州诏尽赴苦峪及沙州俾自耕牧以图兴复十年阿哈麻送还善巴十年仍其旧封自是哈宻复安十八年封善巴子巴雅济为忠顺王正徳八年叛入土尔畨十二年莾肃尔移居之后复入贡而王迄不还自是置哈宻不问【昻克特穆尔旧作安克帖木儿辉和尔旧作畏兀儿托里特穆尔旧作兔力帖木儿布逹锡里旧作卜答失里卫拉特旧作瓦剌额森旧作也先寄寄肃兰旧作癿加思兰巴图穆尔旧作把塔木儿哈森旧作罕慎阿哈麻旧作阿黒麻阿穆呼朗旧作阿木郎善巴旧作陜巴昻克波頼旧作奄克孛刺巴雅济旧作拜牙即莾肃尔旧作满肃儿和卓塔济丁旧作大者他只丁今译改】噶顺沙碛
　　谨按噶顺沙碛即古流沙东接白龙堆沙多土少东西数百里无垠涯在罗布淖尔正东郭义恭广志流沙在玊门闗外南北二十里东西数百里方向适合山南诸水俱渗入沙碛中噶顺沙碛为罗布淖尔正东伏水之地谨纪其事如左
　　雍正七年大兵征准噶尔西路军行所过沙碛从无水草之区灵泉畅涌士马安宁将军岳钟琪以
　　闻
　　诏于其地建庙展祀以答神贶乾隆二十二年西师出嘉峪闗道经戈壁中地涌甘泉数十处军行普济
　　勅建龙神庙
　　封助顺昭灵龙神遣官告祭每岁春秋致祀
　　建助顺昭灵龙神庙碑文
　　国家徳被遐方威宣絶漠不惟师武臣力亦实有神灵之助用能厚集士众克成大勋惟嘉峪闗本酒泉故郡素称天险闗门外为戈壁地沙碛弥望澶漫逶迤向因难于水泉行旅重困朕荡平西域诛其一二苞蘖之不顺命者爰整六师罙入其阻初虑士马万众绠汲或缺于供及行其地而甘泉随地涌出滃滃然汨汨然渟渗漉不特荷殳之士潄濯清流而马驼络绎赴饮不匮按酒泉城下旧有金泉泉味如酒汉氏遂以名郡兹泉出自沙漠瑞应尤异守土之吏以告朕惟祭法徳施于民则祀之当疆事方殷而泉流肆溢天人恊应灵贶聿臻其事非偶爰封神为助顺昭灵龙神命守臣经营高敞建立神庙春秋祀事惟谨绣栋云楣崇岩巨镇屹峙闗外庙既成当建碑记述神之功烈守臣锲石以请稽诸古人君为政太平则醴泉涌朕嗣守鸿业图大思艰命将出师龚行
　　天讨扫百年逋诛之冦用以纉承
　　先绪式廓丕基计自今边圉静谧屯牧安恬其所以荷天庥而迓神祐者万万禩靡有纪极爰系以铭铭曰嘉峪之山岩闗峩峩六师于征后舞前歌宛宛流沙迢迢逺道天戈所临地不爱寳连岩滋液并醴疏甘光澄氷镜洁比秋潭汲之日新挹之无竭士饱马腾霜清月澈乃营高敞乃建甍标春秋载荐丹荔黄蕉斟酌灵泉惟神之庇洗兵万载锡我繁祉
　　勅建助顺昭灵龙神庙岁祭文
　　惟神徳泽民恩施育物拱岩闗而作镇气感风云临瀚海以垂波功先润泽惟酒泉之故地实戈壁之荒陲沙砾弥途向乏灵源之涌轮蹄遄迈载深渇饮之思朕命将于征指平沙而迅发全师所过恰膏液之滂滋万马腾骧快适奔泉之性千军挹注咸歌泂酌之甘俨赉赐之壶浆饮和食徳等驱驰于袵席养欲给求凡兹行李之徃来普颂渊澄之功烈仰承
　　天祐敬迓神庥申命守臣经营敞地閟宫大启雕几恪陈绣拱嵳峩荟蔚川原之气采椽嵽嵲缤纷藻荇之华爰
　　于灵庙之落成更遣専官而将事云旓羽罕觇秘殿之森防桂酒椒浆共明流而防灔嗣此防濡庶彚覩清泚之常流衍防深源永濬发而不竭尚祈昭格鉴此精禋汉书地理志敦煌郡正西闗外有白龙堆沙又西域楼兰最近汉东垂当白龙堆乏水草元始中车师后王国有新道出五船北通玉门闗徃来差近戊巳校尉徐普欲开以省道里半避白龙堆之阸
　　又李广利诏曰贰师将军伐胜大宛渉流沙通西海
　　晋书苻坚载记太元八年坚授吕光持节都督西讨诸军事光进及流沙三百余里焉耆王率其旁国请降
　　魏书西域太延中遣行人王恩生许纲等西使生等出流沙为蠕蠕所执竟不果达其后每遣使西域常诏河西王沮渠牧犍令防送至姑臧牧犍恒发使导路出流沙
　　魏畧西戎从玉门闗西出发都防井囘三陇沙北头经居卢仓从沙西井转西北过龙堆
　　哈喇淖尔境
　　谨按哈喇淖尔三源苏頼河昌马河党河河所流境一千二百里苏頼昌马下流即古南借端水苏頼河旁支潴为花海子昌马河所防之窟窿河即明史之布隆吉尔川党河即氐置水甘肃通志沙州西都乡河亦即此渥洼水亦在其旁其源处有龙勒水淖尔西距罗布淖尔八百里哈喇淖尔为罗布淖尔东偏滙水之地谨纪其事如左
　　康熙五十四年以布隆吉尔地可屯种
　　命勘明具奏五十五年六月尚书富宁安疏言布隆吉尔
　　所种田禾俱可丰收请建仓存贮
　　诏从之六十一年复议设屯田兵数雍正元年
　　命抚逺大将军年尧征罗卜藏丹津分兵进剿冬十二月贼兵三千余人来侵布隆吉尔叅将孙继宗游击孙超节率兵迎战兵既交副将潘至善以兵至并力击贼大破之二年三月总兵孙继善等追贼至哈喇淖尔进击之大败贼众九月副都统逹鼐阿尔什等穷追罗卜藏丹津直抵花海子生擒丹津珲台吉并招抚三十三家台吉而还乾隆二十四年西域平设布隆吉尔营都司一员驻防緑旗马歩兵四百九十二名
　　汉书武帝纪元鼎四年秋马生渥洼中作天马之歌注李斐曰南阳新野有利长当武帝时遭刑屯田敦煌界数于此水旁见羣野马中有竒异者与凡马来饮此水利长先作土人持勒靽于水旁后马玩习乆之代土人持勒靽收得其马献之又李陵陵兵出至浚稽山南龙勒水上徘徊观冦
　　五代史高居诲使于阗记州南十里鸣沙山西都乡河曰阳闗
　　明史西域成化九年都督哈森及齐勒罕东诸部集兵进讨土鲁畨兵至布隆吉尔川
　　色尔腾海以东境
　　谨按色尔腾海为汉楼兰地东汉为鄯善唐名纳波宋名纳职在罗布淖尔东南汉书西域楼兰国最在汉东垂近汉当白龙堆隋书鄯善郡有蒲昌海隋并吐谷浑地以置郡且末以东皆为隋有蒲昌海当鄯善之西境为且末国地其实鄯善故地尚在其东色尔腾水皆出南山隂西北流潴为大泽周围三百里去罗布淖尔九百里色尔腾海为罗布淖尔东南伏水之地今纪其事如左
　　汉书西域鄯善国本名楼兰王治扞泥城去阳闗千六百里去长安六千一百里户一千五百七十口万四千一百胜兵二千九百十二人辅国侯郤国侯鄯善都尉击车师都尉左右沮渠击车师君各一人译长二人西北去都防治所千七百八十五里至山国千三百六十里西北至车师千八百九十里初武帝感张骞之言甘心欲通大宛诸国使者相望于道一岁中多至十余辈楼兰姑师当道苦之攻刼汉使王恢等又数为匈奴耳目令其兵遮汉使汉使多言其国有城邑兵弱易击于是武帝遣从票矦赵破奴将属国骑及郡兵数万击姑师王恢数为楼兰所苦上令恢佐破奴将兵破奴与轻骑七百人先至虏楼兰王遂破姑师因暴兵威以动乌孙大宛之属还封破奴为浞野矦恢为浩矦于是汉列亭障至玉门矣楼兰既降服贡献匈奴闻发兵击之于是楼兰遣一子质匈奴一子质汉后贰师军击大宛匈奴欲遮之贰师兵盛不敢当即遣骑因楼兰汉使后过者欲絶勿通时汉军正任文将兵屯玊门闗为贰师后距捕得生口知状以闻上诏文便道引兵捕楼兰王将诣阙簿责王对曰小国在大国间不两属无以自安愿徙国入居汉地上直其言遣归国亦因使伺匈奴匈奴自是不甚亲信楼兰征和元年楼兰王死国人来请质子在汉者不遣楼兰更立王汉复责其质子亦遣一子质匈奴后王又死匈奴先闻之遣质子归得立为王汉使诏新主令入朝天子将加厚赏楼兰王后妻故继母也谓王曰先王遣两子质汉皆不还奈何欲徃朝乎王用其计谢使曰新立国未定愿待后年入见天子然楼兰国最在东垂近汉当白龙堆乏水草常主发导负水儋粮送迎汉使又数为吏卒所冦惩艾不便与汉通后复为匈奴反间数遮杀汉使其弟尉屠耆降汉具言状元鳯四年大将军霍光白遣平乐监傅介子徃刺其王介子轻将勇敢士赍金币言以赐外国为名既至楼兰诈其王欲赐之王喜与介子饮醉将其王屏语壮士二人从后刺杀之贵人左右皆散走介子告谕以王负汉罪天子遣我诛王当更立王弟尉屠耆在汉者汉兵方至毋敢动自令灭国矣介子遂斩王尝归首驰诣阙县北阙下封介子为义阳矦乃立尉屠耆为王更名其国为鄯善为刻印章赐以宫女为夫人备车骑辎重丞相将军率百官送至横门外祖而遣之王自请天子曰身在汉乆今归单弱而前王有子在恐为所杀国中有伊循城其地肥美愿汉遣一将屯田积谷令臣得依其威重于是汉遣司马一人吏士四十人田伊循镇抚之其后更置都尉伊循官置始此矣
