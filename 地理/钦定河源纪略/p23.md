<!-- { "loadSidebar": true } -->
　　元名合失合尔明为哈实哈儿今其地距京师一万一千九百二十五里汉时南北两大山中近葱岭者南则沙车为大北则疏勒为大疏勒东北境地面寛博多砂碛喀什噶尔正其西境山环水带土地肥腴城堡鳞次正汉唐以来建庭之地汉书所谓磐藁城桢中城唐书所谓迦师城北史所谓都城五里大城十二小城数十者应俱属此自此西北逾天山西行入布鲁特界即汉所谓西当大月氐大宛康居道者是也葱岭河二源一为喀什噶尔河一为叶尔羌河而喀什噶尔河源最逺其水二支并出一支出葱岭中南流东经英噶萨尔之北即古依耐国地一支出北山麓东南流经喀什噶尔城南又东南流二支合东行千里南防叶尔羌河又防和阗河北防阿克苏河入塔里木大河喀什噶尔之西为和什库珠克又西为阿喇楚勒即古无雷国地又西南为叶什勒库勒即古难兠国地在葱岭中界连喀什噶尔喀什噶尔为葱岭河源从出之地谨纪其事如左
　　乾隆二十三年七月大兵讨逆酋霍集占霍集占弃库车而西将军率师追之扺叶尔羌波罗泥都自喀什噶尔以众驰赴与霍集占合负嵎固拒相持累月我师振旅还次阿克苏整军进逆酋惧我师之复至也霍集占从叶尔羌遁而西波罗泥都复入喀什噶尔尽驱其男妇出城纵火烧庐舍城门为燬胁众偕行众弗从贼乃尽掠牲畜驱丁男千余人逾山而西与霍集占俱遁我师自阿克苏进兵指喀什噶尔行至伊克斯哈喇叅賛公明瑞率前队畧地夜闻人骑进蹴之得和济黙尔等六人来纳降并从逆酋行脱归者迎谒途次未至城百里外囘民扶老擕幼跪迎争献牛酒果饼且言曰吾曺受准噶尔残虐数十年赋繁役重民不聊生久思归附
　　圣化而两和卓木负
　　恩背叛钳制我众莫由自通使我田不得耕种畜不得游牧小大惴惴罹于锋镝今一旦去汤火登袵席世世子孙为
　　大皇帝编氓更生之幸实过愿望凡有役使惟所命兆
　　等宣谕
　　皇上徳意皆鼓舞踊跃喜见顔色凡喀什噶尔所属十城七村悉版籍设办事大臣一员协办大臣一员章京侍卫等官如额驻防满营领队官无常额统马歩兵三百三十四名驻防緑营总管官一员统马歩兵六百二十五名分驻英噶萨尔满营马歩兵八十名叅领辖緑旗马歩兵二百名游击辖
　　御制喀什噶尔囘众投诚诗以纪事【己邜】
　　今春围觧黒水营【黒水即喀喇乌苏地近叶尔羌去冬将军兆等筑垒固守处也】全师回阿克苏城贼不敢遮亦不缀彼力创竭足堪徴北塞调马往二万益以索伦之劲兵以布易囘粟供饷【囘人以布为珍用兵驻阿克苏时命转饷者运以易粟膳军省费三十余万复勅内部就产布各省采觧不以烦廿凉以被灾故也】数月休息胥饱腾整师两路一时进殱渠务使囘众宁【囘酋兄弟分处两城枝梧防应命将军兆等由乌仆往喀什噶尔富徳等由和闻往叶尔羌率兵同时并进令其首尾不救以期俘获】屈指此际压贼境又盼佳信夙夜萦朝来驿致将军奏兆报囘众投诚拆封披折一详览厯厯都悉军前情进至伊克斯哈拉【地名将军兆进兵攻喀什噶尔闰六月初三日行至此地】前队中夜闻人行【叅賛公明瑞于前队畧地夜闻人骑进图蹴之询得喀什噶尔囘人和济黙尔等六人同声纳降云云】奋勇围捉喊勿杀是投诚者来相迎久慕归顺大皇帝奈胁霍集占弟兄大和卓木今肆掠想同伊弟潜逃生旧伯克等差我辈愿师速往扬威声马驴牛羊被虏去欲进擒彼嗟无能恳吁将军早赴援庶和卓木未逺征兆悉此率兵进通信富徳同谋乘【来降囘众云其属方分投两路军门时兆闻信即移知富徳军以便协谋乘势进取】相机持重虑贼诈【兆奏言囘人情辞虽无可疑而受降如受敌两军并加意慎重以防诡诈甚协机宜】更慰万里系念怦四大囘城三已得【喀什噶尔为逆酋大和卓木窟穴其城更大于先得之乌什阿克苏二城今已欵降所余仅叶尔羌一大城矣】游魂釡防焉支撑断其左臂固美事不无少恨烦懐仍使波罗泥都【大和卓木名也】就获以之饵彼弟或聴乃先兵至早跳去复需时日劳军侦二魁俘虏靖遐壤静
　　天佑歌武成
　　汉书西域传疏勒国王治疏勒城去长安九千三百五十里戸千五百一十口万八千六百四十七胜兵二千人有列市西当大月氐大宛康居道也又依耐国治去长安万一千五百里戸一百二十五口六百七十胜兵三百五十人东北至都防治所二千七百三十里
　　后汉书班超传兹王建据有北道攻破疏勒杀其王而立兹人兠题为疏勒王明年春超从间道至疏勒去兠题所居槃城九十里逆遣吏田虑先往降之勅虑曰兠题本非疏勒种国人必不用命若不即降便可执之虑既到兠题见虑轻弱殊
　　无降意虑因其无备遂前刼兠题左右出其不意皆惊惧奔走虑驰报超超即赴之悉召疏勒将吏説以兹无道之状因立其故王兄子忠为王国人大悦忠及官属皆请杀兠题超不聴欲示以威信释而遣之疏勒由是与兹结怨十八年焉耆攻没都防陈睦超孤立无援而兹姑墨数发兵攻疏勒超守槃藁城与忠为首尾士吏单少拒守嵗余肃宗初即位以陈睦新没恐超单弱不能自立下诏徴超超发还疏勒举国忧恐其都尉黎弇曰汉使弃我我必复为兹所灭耳诚不忍见汉使去因以刀自刭超还至于寘王侯以下皆号泣曰依汉使如父母诚不可去互抱超马脚不得行超恐于寘终不聴其东又欲遂本志乃更还疏勒疏勒两城自超去后复降兹超捕斩反者疏勒复安
　　北史西域传疏勒国在姑墨西白山南百余里汉时旧国也去代一万一千二百五十里嵗常贡献于突厥其都城方五里有大城十二小城数十胜兵者二千人南有黄河西帯葱岭
　　唐书西域传疏勒一曰佉沙环五千里距京师九千里而赢多砂碛少壤土王姓裴氏自号阿摩支居伽师城突厥以女妻之胜兵二千人贞观九年遣使者献名马又四年与朱俱波甘棠贡方物仪鳯时吐蕃破其国开元十六年始遣大理正乔梦松摄鸿胪少卿册其君安定为疏勒王天寳十二载首领裴国良来朝授折冲都尉赐紫袍金鱼元史世祖本纪至元十一年四月诏安慰喀什噶尔等城【喀什噶尔旧作合失合儿今改正】
　　明史西域传喀什噶尔【旧作哈实哈儿今改正】亦西域小部落永乐九年赍勅往赐即奉命十一年遣使入朝贡方物宣徳时亦来朝贡天顺七年命使其地其贡使亦不能常至
　　附和什库珠克阿喇楚勒
　　乾隆二十四年八月逆囘波罗泥都霍集占自叶尔羌遁而西叅賛大臣毅勇公明瑞率前锋九百人穷追及贼于和什库珠克贼众数千人拥据山梁来拒我师明瑞身先士卒奋勇驰击自午及申斩获无算追奔百余里贼复西窜至阿喇楚勒副将军富徳等师追及之贼占据两峯顶设伏山腰别遣贼来迎以诱我师是时富徳将中军贝勒霍集斯公鄂对领队大臣端济布等佐之叅賛大臣明瑞领前队领队大臣鄂博什等佐之叅賛大臣阿桂领中后队领队大臣傅景等佐之领队大臣瑚尔起等领竒兵巴图鲁侍卫老格科帔萨等领援兵为左翼叅賛大臣阿里衮领前队领队大臣鄂穆布等佐之领队大臣由屯等领竒兵巴图鲁侍卫额尔登额领后队以备四面援应领队大臣齐凌扎布为殿军阵伍既严如墙而进于是贼所占左右两山为左右翼竒兵所夺据山向下掩杀贼失势防乱乃以后队援兵右翼前队兵与中军竞进左右翼中后队兵并力驰之奋勇冲击贼不能支遂各鼠窜我兵追杀二十余里获甲器旗纛无算贼复聚众保一山峯抵拒左右翼兵直前截杀两翼竒兵后队援兵潜绕山后转战合勦中军复出疑兵诱之示以刼掠辎重状贼遂惶惧越山而窜于是以中军率右翼兵驰往截杀与左翼兵前后合攻贼益溃败勦贼众四千余人擒斩伯克数十人遂乘胜追至叶什勒库勒
　　御制赐明瑞诗【并序己夘】
　　叅賛大臣毅勇公明瑞以逆酋大小和卓木望风先遁率前锋锐卒往遮而贼囘间道通信逆酋遂兼程走明瑞追及之于霍斯库鲁克以逺驰之旅摧拒险之徒衔枚列队者甫九百人鸣哨据梁者且六千指而能折负嵎之势扬卷箨之风转战三时辟易百里擒生斩级辎重毕收而副将军富徳等亦以两城既定统师防勦逆防计日可擒非其志秉忠诚曷以功隆摧陷虽古名将孰克方兹爰赐是诗以彰其绩
　　世胄更勲戚少年能老成从军俾习事屡战得英声适以狂狙遯因将劲旅征欲遮先信漏不舍竟踪横地利彼虽擅人和我实勍骑惟九百到贼乃数千迎少卒胜其众勇还济以诚朂哉俘二防卫霍逊功名
　　御制副将军富徳等追及两和卓木大胜囘军防音至作歌纪事【己夘】
　　庆霄对月方开筵将军防报驿骑传擘囊展书厯厯阅额手庆慰衷心怜怜者我众实奋力慰者呵防惟赖
　　天万有余里所致马【军营觧马自内地至肃州逺者已四五千里其自肃州至察汗乌苏又万余里而山间绕道崎岖屡经戈壁均未得飤秣稍休】又逾戈壁无水泉裹粮追贼幸尾及彼逃仍在廿日前【逆酋两和卓木詟我军威于大兵未至叶尔喀什噶尔二十日之前已离巢逺窜】明瑞先已折其角未经大创犹抗顔【先是叅賛公明瑞袭贼于霍斯库鲁克岭转战三时擒斩贼众甚伙乘势追击军声大振会日晚我兵马力不及贼复以其残众窜去】阿尔楚尔列贼众避其辎重伏据山轻举堕术在所戒集思持重胜算先【时逆酋方设伏于两山峯顶少遣贼人迎诱我兵欲逞其狡计副将军富徳知之与叅賛大臣等集议营阵攻取不恃勇轻进】偏伍弥缝密布置发纵指使皆英贤【副将军冨徳与霍集斯等统中军命叅賛明瑞阿桂等领左翼叅賛阿里衮巴禄等领右翼翼之中各分前中后队又益以奇兵援兵队各为二别遣巴图鲁侍卫额尔登额等分率巴图鲁兵二队备四面应援而领队齐凌扎　布为殿军将卒如臂指相维布置实当】诸大臣均予心膂巴图鲁侍卫比肩夙所教养共休戚敌忾兼逮舆儓焉【是役虽仆无不共奋义勇】同心戮力功克就二防鼠窜图苟延战罢检阅伤一卒殱彼计级乃盈千师难到叶尔竒木况过数千里行遄以少胜众剪贼党【明瑞既以前锋九百击贼众六千兹役也我兵马歩统计不过三千人逆囘四千余众擒斩者已过其四之一而助逆渠魁如阿布都克勒木等大伯克数十人临阵殱之逆酋党恶殆尽云】国威赫濯扬天邉优叙未足偿劳绩【防奏时并有防从优议叙犹念将军叅賛等殚忱奋勇殊勲非常例可酬立待元凶就时特加旷典】桂觞欲泛还罢旃百年养士今获效
　　祖宗福防贻万年伫待俘虏到露布西师之役方称全西师之役方称全行张凯宴劳凯旋
　　汉书西域传无雷国王治卢城去长安九千九百五十里戸千口七千胜兵三千人东北至都防治所二千三百六十三里
　　附叶什勒库勒
　　乾隆二十四年八月
