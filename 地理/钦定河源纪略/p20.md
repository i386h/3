<!-- { "loadSidebar": true } -->
　　钦定舆地全图真可谓明若眉列指数不失尺寸者也史记大宛云汉使穷河源河源出于阗其山多玉石天子案古图书名河所出山曰昆仑云是昆仑之在于阗又显有可据者也今郑樵之説云河有三源一源出天竺葱岭一源出于阗南山北流与葱岭河合而东入于昆仑河是葱岭于阗之外复有一昆仑河矣既为西域之所无又非今地图之所有则所谓昆仑河者果安在乎又引或云张骞穷河源至葱岭河尔又讥西域传但知葱岭于阗之两源而没其正源若云张骞未至昆仑故作西域者但知有葱岭于阗河而不知有昆仑之正源也影响猜疑茫无所据其尤甚者则以捐毒葱岭为天竺葱岭河水注蒲昌为过蒲昌且以入蒲昌而复出为于理不然以大积石山为属鄯州种种差谬可一一为之指正也水经注云河水重源有三一源出捐毒葱岭郑氏之言盖本诸此捐毒旧本水经注讹作身毒身毒即天竺也故郑氏遂云一源出天竺葱岭考汉书西域云捐毒国南与葱岭属西上葱岭则休循也属者连也是捐毒国南与葱岭相连西与休循相近也西域又云休循国在葱岭西东至捐毒二百六十里则捐毒当在葱岭之东北西南去葱岭不过百余里矣史记大宛云身毒国在大夏东南可数千里大夏即大月氏也大月氏在葱岭西南二千余里身毒又在大夏东南数千里岂得以葱岭东北百余里之捐毒为大夏东南数千里之身毒乎且水经注云一源出捐毒葱岭夫惟捐毒即在葱岭之下故称捐毒指其国称葱岭指其山两相比附故连称以着明之若身毒葱岭则相去悬絶何得连文并举乎然捐毒之讹为身毒尚有一字之可寻而身毒又转为天竺更无踪迹之能辨矣一讹再讹愈转愈甚亦何所底止乎又考汉书西域云河有两源一出葱岭山一出于阗于阗在南山下其河北流与葱岭河合东注蒲昌海蒲昌海去玉门阳闗千三百余里广袤三百里其水亭居冬夏不増减皆以为潜行地下南出为中国河云是蒲昌为河水之所注实伏流之始其下即潜行地下矣何得云三河合而东过蒲昌过者经流之谓非伏流之谓蒲昌既为河水之所经流其下又当入于何处则固未之闻也乃又引或云入蒲昌而复出直驳之云于理不然所谓或云者意盖指汉书西域传之所云也西域传之言至为足据今乃云于理不然其理果何理乎又考济水三伏三见见于禹贡而水经注所记诸川如漾水潜水涞水桑干水之类皆有伏流何独至于河而疑之郑氏所云然乎否乎至谓积石山下有石门河水冒以西南流为中国河云云乃承山海经汉书水经之讹又以积石山为属鄯州乃承后汉书注之讹辨皆已见山海经汉书水经后汉书注条下
　　文献通考
　　古今言禹导河始于积石而河源出自昆仑其説皆荒诞惟通典及舆地广记所言辨析详明
　　谨案马端临之説亦不过但信吐蕃之河源不信西域之河源耳因极力推崇通典及舆地广记二书而不觉其言之太过也夫禹导河积石之文载在尚书河出昆仑墟之説本于尔雅尚书宣圣之所删尔雅周公之所作今云説皆荒诞不已过乎潘昂霄河源志
　　河源在吐蕃朶甘思西鄙有泉百余沮如散涣方可七八十里履髙山下眎灿若列星故名火敦脑儿火敦译言星宿也羣流奔凑近五七里汇二巨泽名阿剌脑儿自西徂东连属吞噬马行一日程迤逦东鹜成川号赤賔河二三日程水西南来合流入赤賔其流寖大始名黄河然水犹清人可涉又一二日岐裂八九股名也孙斡伦译言九度通广六七里马亦可度又四五日程水浑浊土人抱革囊乘骑过之民聚落紏木干象舟髦革以济仅容两人继是两山峡束广可一里二里或半里其深叵测矣朶甘思东北鄙有大雪山名亦耳麻不莫剌其山冣髙译言腾乞里塔即昆仑也山腹至顶皆雪冬夏不消土人言逺年成冰时六月见之自八九股水至昆仑行二十日程河行昆仑南半日程又四五日程至地名濶及濶提二地相属又三日程地名哈剌别里赤儿四达之冲也多防盗有官兵镇防昆仑迤西人简少多处山南山皆不穹峻水亦散漫兽有髦牛野马狼狍羱羊之类其东山益髙地亦渐下岸狭隘有狐可一跃越之者行五六日程有水西南来名纳隣哈剌译言细黄河也又两日程有水南来名乞儿马出二水合流入河河北行转西至昆仑北二日程地水过之北流少东又北流约行半月程至贵徳州地名必赤里始有州治官府州河州吐蕃等处宣慰司又四五日程至积石州即禹贡积石五日程至河州安乡闗谨案潘昂霄所志吐蕃河源较唐书颇为详悉顾其间犹有未尽惬者则由穷源尚未得其源考古尚未合于古也如云吐蕃朶甘思西鄙有泉百余沮洳散涣灿若列星故名火敦脑儿火敦译言星宿也自此以上更未云有一源出于何处者是即以星宿海为河水之真源矣恭考
　　钦定舆地全图河自回部于阗葱岭发源东流三千余里注于罗布淖尔此罗布淖尔以上未伏流之河源也河自罗布淖尔伏流之后东南行沙碛中千五百里至巴彦哈拉乃出为阿勒坦郭勒此巴彦哈拉以下伏流始见之河源也此源去星宿海西南尚有三百余里潘志既不知罗布淖尔以下伏流之河源又不知星宿海以上始发之河源故曰穷源尚未得其源也伏读
　　御制河源案语有云昆仑在今回部中回部诸水皆东注蒲昌海即盐泽也盐泽之水皆入地伏流至青海始出则星宿海诸水皆是也而大河之源独黄色为灵异更在星宿海之上非昆仑之水伏流至此以出而挟星宿海诸水为河渎而何济水三伏三见此亦一证矣蒲昌海即罗布淖尔青海即吐蕃地也是青海始出之黄河为回部再出之重源明矣又读
　　圣谕有云星宿海西南有一河名阿勒坦郭勒防古云阿勒坦即黄金郭勒即河也此河实系黄河上源其水色黄逥旋三百余里穿入星宿海又阿勒坦郭勒之西有巨石髙数丈名阿勒坦噶达素齐老防古语噶达素北极星也齐老石也其崖壁黄赤色壁上为天池池中流泉喷涌酾为百道皆作金色入阿勒坦郭勒则真黄河之上源也是星宿海之上尚有三百余里之真源矣此皆元使之所不至遂为潘志之所不详故曰穷源尚未得其源也至云朶甘思东北有大雪山名亦耳麻不莫剌其山最髙译言腾乞里塔即昆仑也是以亦耳麻不莫剌为昆仑矣又云山腹至顶皆雪冬夏不消土人言逺年成冰时六月见之恭考
　　钦定舆地全图巴彦哈拉之东北七百余里有山曰阿木奈玛勒占木逊防古语谓祖阿木奈谓色班驳玛勒占谓冰木逊此即禹贡所谓导河积石山非古所谓昆仑山也今据潘志云其山最髙雪冬夏不消土人言成冰时六月见之盖其山最髙故谓之祖积雪不消逺年成冰故色斑驳且以冰名也然则阿木奈玛勒占木逊即亦耳麻不莫剌或防古语古今异耳是为禹导河积石山非即昆仑山明矣恭读
　　御制读宋史河渠志有云昆仑在回部离此将万里谁能移于此乎故曰考古尚未合于古也又云河北行转西至昆仑北二日程北流少东又北流约行半日程至贵徳州又四五日程至积石州即禹贡积石五日至河州安郷闗是又以龙支唐述山一名积石为禹贡导河之积石矣龙支唐述山一名积石非禹贡之积石辨已详见后汉书注条下矣而此则既误以禹贡积石为昆仑自不得不以龙支唐述为积石矣故曰考古尚未合于古也



　　钦定四库全书
　　河源纪畧卷二十四
　　辨讹五
　　梁寅河源记
　　世多言河出昆仑者盖自积石而上望之若源于是矣而不知星宿之源在昆仑之西北东流过山之南然后折而抵山之东北其绕山之三面如玦焉实非源于是山也然凡水者山之血脉也山髙而广则其水必众而钜昆仑至髙广者也而谓无一水源于其间耶其不言之者盖欲破昔之谬着今之竒故畧之尔
　　谨案梁寅所指之昆仑山盖即禹导河积石山在古析支之地水经注所谓河曲者也故云河自西北东流过山之南然后折而抵山之东北其绕山之三面如玦焉是此山之为禹导河积石山明矣既误指禹导河积石山为河出昆仑山遂以唐述山一名积石山为禹导河积石山故云自积石而上望之若源于是矣自积石而上者自唐述山一名积石山之积石而上也若源于是者盖即指误认之河出昆仑山其实乃禹导河积石山也夫河之不源于禹导河积石山亦何待辨因误认禹导河积石山为河出昆仑山遂谓河源不出于昆仑夫岂其然寅为是説于心盖亦有未安故又从而为之辞曰水者山之血脉山髙而广其水必众而钜昆仑至髙广而谓无一水源于其间耶是又周旋河出昆仑之説矣然终归于不信故又云其不言之者葢欲破昔之谬着今之竒故畧之尔夫河之必出于昆仑亦何待其周旋惟终归于不信乃益形其差谬耳要之昆仑自在回部积石自在羌中不详核于汉志不确访其地形但凭臆见轻诋旧闻宜其多误也
　　宋史
　　河渠志元至元二十七年命学士蒲察笃实西穷河源始得其详今西蕃朶甘思南鄙曰星宿海者其源也四山之间有泉近百汇而为海登髙望之若星宿布列故名流出复潴曰哈剌海东出曰赤宾河合忽兰也里木二河东北流为九渡河其水犹清骑可渉也贯山中行出西戎之都防曰濶即曰濶提者合纳怜河所谓细黄河也水流色浊绕昆仑之南折而东注合乞里马出河复绕昆仑之北自贵徳西宁之境至积石经河州过临洮合洮河东北流至兰州始入中国
　　谨案山海经曰昆仑之邱河水出焉尔雅云河出昆仑虚水经云昆仑墟在西北河水出其东北陬是昆仑者河水所出之山非所绕之山也考宋史所叙河源在西蕃朶甘思南鄙之星宿海是即唐书所谓吐蕃之河源非汉书所谓西域之河源矣夫昆仑之在西域逺距星宿海西北数千里据宋史所云星宿海流出复潴曰哈剌海东出曰赤宾河复东北流为九渡河又贯山中行出西戎之都防曰濶即濶提者谓之细黄河此下始云绕昆仑云云则其所谓昆仑者去星宿海之东北葢以数百里矣尚安得以星宿海西北数千里之昆仑移于此乎又案今之
　　钦定与地全图河自阿勒坦噶逹素齐老伏流始出之后东南过鄂敦淖尔防古语谓星宿为鄂敦谓海为淖尔是所谓鄂敦淖尔者即星宿海也又东南流五百五十余里至阿木柰玛勒占木逊经其南绕其东复折而西北此即禹贡导河积石之处水经注以此为河曲梁寅河源记言河绕山之三面如玦然故宋史云河绕昆仑之南折而东复绕昆仑之北云云是即误指禹贡导河积石山为河水所出之昆仑矣不详覈于古书而全凭其臆断诚如
　　圣谕所云昆仑大山也河安能绕其南又绕其北此不待辨而可知其诬者也
　　元史
　　地理志河源附录河源古无所见禹贡导河止自积石汉使张骞持节到西域度玉门见二水交流发葱岭趋于阗汇盐泽伏流千里至积石而再出唐薛元鼎使吐蕃访河源得之于闷磨黎山然皆厯嵗月涉艰难而其所得不过如此世之论河源者又皆推本二家其説怪迂总其实皆非本真意者汉唐之时外夷未尽臣服而道未尽通故其所往毎迂廻艰阻不能直抵其处而防其极也元有天下薄海内外人迹所及皆置驿使骑徃来如行国中至元十七年命都实为招讨使佩金虎符徃求河源都实既受命是嵗至河州州之东六十里有宁河驿驿西南六十里有山曰杀马闗林麓穹隘举足浸髙行一日至巅西去愈髙四阅月始抵河源是冬还报并图其城位置以闻其后翰林学士潘昂霄从都实之弟濶濶出得其説撰为河源志云云
