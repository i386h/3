<!-- { "loadSidebar": true } -->
　　谨案河源在吐蕃中説已见于唐书元又遣都实徃探而其迹益着顾所言犹有未尽合者辨皆在上卷潘昂霄河源志条下此篇附于元史地理志之后亦即采潘志为之是以不尽录但录其縁起而其误已不一而足矣如云河源古无所见案史记大宛云汉使穷河源河源出于阗汉书西域传云其河有两源一出葱岭山一出于阗是史记明言河源出于阗汉书又言其河有两源矣何得云河源古无所见乎又谓汉使张骞持节到西域度玉门见二水交流发葱岭趋于阗滙盐泽案汉书西域云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽是河有两源一出葱岭一出于阗于阗河北合葱岭河乃注盐泽非二水交流发葱岭反趋于阗乃汇盐泽也位置不知方向遂背此不过直冩汉书畧更字句而其错谬固已如斯又谓汉使张骞到西域见二水交流发葱岭趋于阗滙盐泽唐薛元鼎使访吐蕃河源得之于闷磨黎山然皆厯嵗月渉艰难而其所得不过如此世之论河源者又皆推本二家其説怪迂总其实皆非本真云云夫汉使所穷西域之河源固已显然了无可疑即唐使所访吐蕃之河源虽不甚详要亦可信今乃谓其説怪迂总其实皆非本真岂确论乎且汉唐二书具在试反覆其辞亦何语为怪迂何事非本真乎盖元史不过欲自伸其论耳亦何必贬损前闻言之已甚如此乎
　　明一统志
　　昆仑山在朶甘卫东北番名亦耳麻不莫剌山极髙峻雪至夏不消緜亘五百余里黄河经其南云云谨案此亦承潘昂霄河源志梁寅河源记宋史元史之讹以亦耳麻不莫剌为昆仑山辨已见上各书条下矣
　　僧宗望河源诗自记
　　河源出自抺必力赤巴山番人呼黄河为抺处牦牛河为必力处赤巴者分界也其山西南所出之水则流入牦牛河东北之水是为河源其源东抵昆仑可七八百里今所涉处尚三百余里下与昆仑之水合流中国相以为源自昆仑非也
　　谨案宗之説葢亦指大积石为昆仑故谓河源东抵昆仑可七八百里也辨亦见河源志诸书条下
　　王鏊河源辨
　　西域之迹发自张骞骞所厯诸国甚久且逺东汉之世大秦条女安息至于海滨四万里外重译贡献班超遣掾甘英穷临西海而还皆未覩所谓昆仑者何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元史所图廼在西南何也然则元使所谓昆仑者果昆仑乎所谓星宿海者果河源乎未可知也又曰吾尝考之河有两源一出于阗一出昆仑之墟且汉史亦尝穷河源矣谓出于阗其山多玉石采来献天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也又曰佛图调谓钟山西六百里外有大昆仑又有小昆仑然则昆仑果非一乎昆仑之逺近不一河源恶乎定曰水经云昆仑在西北河水出其东北陬东南流入渤海其一源出于阗之南山北流与葱岭水合东注蒲昌海郭璞云河出昆仑潜行地下至于阗国复分流岐出合而东注盐泽复行积石为中国河此定论也予见近世之论河源者毎以一犬之目辙废千古之论故为之辨
　　谨案言西域之河源者始于史记而详于汉书言吐蕃之河源者始于唐书而详于元史两家之説各有其是不可偏废然河源有定而昆仑靡定盖载籍极博考据难凭故从河源之所出以定昆仑而昆仑得矣不从河源之所出以定昆仑而昆仑失矣此史记以于阗南山为昆仑之所以得而元史以大积石山为昆仑之所以失也今王鏊生宋元之后当举世不信西域河源之时而能独创此论亦可谓豪杰之士矣所惜者明时幅员不广加之考覈未精所论终属谬悠匪但不足以辨驳元史幷不得为尊信汉书也如引禹本纪言河出昆仑去嵩髙五万里又引外国图言从大晋西七万里得昆仑之虚信此荒诞之词安可以穷实证之説乎又谓河有两源一出于阗一出昆仑之虚谓元史所见者于阗南山之昆仑未覩昆仑之墟夫于阗南山则在西域元史所见乃在吐蕃岂不误乎且于阗昆仑之外复有一昆仑果安在乎元史所见之星宿海虽非西域之河源实蒲昌伏流之重发也今幷不知蒲昌以下之伏流岂能定星宿海之非河源乎又本山海经水经及郭郦二注之説谓昆仑在西北河水出其东北陬东南流入渤海又河出昆仑潜行地下至于阗国复分流岐出合而东注盐泽复行积石为中国河则犹仍汉书以前之讹辨如不辨矣要之辨河源者不覩真迹未闻确论骋繁博之词懐影向之见则疑古非也信古亦非也是以左袒吐蕃之説而攻击西域者固为失即左袒西域之説而攻击吐蕃者亦未为得焉




　　钦定四库全书
　　河源纪畧卷二十五
　　辨讹六
　　俞安期昆仑积石二山辨
　　案禹本纪云河出昆仑昆仑其髙二千五百余里日月相避隐为光明也其上有醴泉华池去嵩髙五万里地之中也水经曰昆仑墟在西北去嵩髙五万里河水出其东北陬淮南子云髙万一千里有竒穆天子传云天子自昆仑山入于宗周乃里西之数自宗周瀍水以西至于昆仑侧瑶池上万有一千一百里水经注案是数説叅以山海经谓里至互殊难以详防葢考之山海经而不知昆仑有海内大荒之别也海内西经云海内昆仑之墟在西北河水出其东北隅又大荒西经云西海之南流沙之滨赤水之后黒水之前有大山名曰昆仑之邱是有二昆仑矣葢穆天子所登者山海经所谓海内之昆仑也班固西域传云南北有大山中央有河东西六千余里东则接汉阨以玉门阳闗西则限以葱岭计其里至度其所在是介葱岭于阗之间矣葱岭以西为天竺国又西有大昆仑是为天柱是为地中山海经所谓大荒之昆仑禹本纪水经所谓去嵩髙五万里水经所谓河水出其东北陬屈从其东南流入于阗是其重源也西域又云河有葱岭于阗两源合而东注蒲昌海一名盐泽去玉门阳闗千三百余里广袤三百里范蔚宗云西域内属诸国自敦煌西至盐泽列起亭障置戊巳校尉都防府介西域之中是葱岭于阗之流入于蒲昌汉之官卒目所经见班固记之谅非緜邈计度之辞水经所载十三国郦道元亦引固书入证徃徃□合是非诞妄至云盐泽之水洄湍雷转为隠沦之脉当其环流飞禽上经无不坠之是即河水所潜出于积石亦岂臆造由汉以来彰彰较着嗣后唐咸亨元年嶭仁贵征吐蕃败绩大非川二年乃以河闗静边镇置积石军久之遂讹河闗两山夹峙河出其中者为禹导河积石逮至开元中张守节作史记正义始云河州有小积石山河源出大昆仑入盐泽东南潜行入吐谷浑界大积石山又东北流至小积石山指河源所出者为大昆仑似以临羌山为小昆仑矣又以河源闗为小积石吐谷浑界者为大积石其名迹未尽溷也肃代之季吐蕃据有河湟中外隔越既易五朝厯数十年邈无纪载长庆中刘元鼎使吐蕃胡怪乎以河闗为积石紫山为昆仑以积石冐出之流星宿川为河源也而杜佑之通典欧阳忞之广记马端临之通考以至邓展都实潘昂霄軰不悟置军名所由起寖假相延遂坚执元鼎之説极诋山海水经以及班固郭璞郦道元之俦于戏曲士拘儒经见不广及乎知识未逮者輙为荒唐诚谚所谓少所见多所怪妄鼓笔札而令前人之与古迹受诬千载也
　　谨案昆仑在西域积石在羌中此无庸辨也有禹本纪山海经水经之谬説而昆仑茫无定在矣有后汉书注隋唐书宋元史之谬説而积石茫无定在矣今欲定昆仑之所在当以史记大宛汉书西域为主而屛絶一切荒诞之辞欲定积石之所在当以汉书地理志水经注为宗而割断一切谬悠之説斯为定论矣今俞安期辨昆仑积石二山知引水经注谓禹本纪诸説为难以详防引西域断昆仑为在葱岭于阗之间是矣何又参以山海经海内大荒有两昆仑之説以自溷乎又谓葱岭以西为天竺又西有大昆仑考史记大宛云身毒国在大夏东南可数千里身毒即天竺大夏即大月氏大月氏在葱岭西南二千余里身毒又在大夏东南数千里是天竺当反在葱岭之东南不得云葱岭以西为天竺矣今乃云葱岭以西为天竺是幷不知天竺在葱岭之何方也既不知天竺在葱岭之何方又何从而知天竺之西有大昆仑乎牵合羣书以证明之乃适成疵纇耳知引唐书考河闗两山夹峙河流其中者非禹导河之积石引史记正义证吐谷浑界者为大积石是矣柰何又误驳刘元鼎所指之星宿川为积石冒出之河源乎星宿川元史谓之星宿海大积石即今阿木柰玛勒占木逊山也恭考
　　钦定舆地全图鄂敦淖尔在阿木奈玛勒占木逊西南六百余里防古语鄂敦即星宿淖尔即海是星宿海尚在积石西南六百余里何得云星宿川为积石冒出之河源乎欲辨他人之讹而又自成其讹是为疎矣
　　万斯同昆仑辨
　　山海经西次三经曰昆仑之邱实惟帝之下都河水出焉而南流注于无达海内西经曰海内昆仑之墟在西北方八百里髙万仭河水出东北隅本止一山而两言之者葢此经非出于一人故所载有详畧其实非二山也山海经所指之昆仑不言在西域何国以上文考之其东北四百里曰槐江之山邱时之水出焉北流注于泑水泑水即泑泽也泑泽即盐泽也盐泽去阳闗止三百里则昆仑当亦不逺汉武帝之所名与山海经所云地实相近汉武帝所案图书当即用此经之文若夫唐书之昆仑汉语既曰紫山番语又曰闷磨藜何以知其为昆仑而称之刘元鼎虽身厯其地不过因古书河出昆仑之言从而附防之非其实也元史之昆仑谓去河源三百里夫天下之水未有不发源于山者黄河为天下大川之首岂有不源于山而源于星宿海之理且番汉之语皆不名昆仑而都实独意之曰此昆仑也其谁信之夫欲穷真源自当遡流而上乃不由水道反从山巅而行此何意乎自汉以来皆言河出于阗为都实者当先求汉之河源审知其非是然后求之他方庶几无憾今不问两汉之故迹舍于阗而问之吐蕃自以为河源在是其谁信之夫河源不出于昆仑已背乎古人之説而其所谓昆仑又去于阗之昆仑数千里其不可浑而为一也明矣然则防安从惟山海经汉武帝之説吾有取焉
　　谨案万斯同不信吐蕃之昆仑幷不信星宿海为河源且引山海经西次三经及海内西经证汉武帝所名于阗昆仑为是驳元史谓水不源于山而源于星宿海为于理不然此皆卓越之见也然以山海经不足据之道理纽合汉书盐泽去玉门阳闗三百余里之説则大不然夫山海经道里之不足据固无庸辨至汉书谓盐泽去玉门阳闗三百余里此则今本汉书之讹脱也案水经注引山海经云不周之山东望泑泽河水之所潜也其源浑浑泡泡下云东去玉门阳闗千三百余里泑泽即盐泽是盐泽去玉门阳闗千三百余里非三百余里矣恭考
　　钦定舆地全图回部罗布淖尔西去嘉峪闗外玉门县千三百余里罗布淖尔即蒲昌海蒲昌海即盐泽也是又盐泽去玉门阳闗千三百余里之明证矣今乃云盐泽去阳闗止三百里岂其然乎至不信星宿海为河源谓天下之水未有不发源于山者则其説甚是其意犹非何也葢万氏实未知星宿海之上三百余里尚有阿勒坦噶逹素齐老之真源且幷不知蒲昌以下有伏流至阿勒坦噶达素齐老而出者为重源潜发其意不过笃信山经汉志直疑河源当在西域耳顾其推测所至十已得其六七则较之潘昂霄辈以一人之目废千古之论者为有进也
