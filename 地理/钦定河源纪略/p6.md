<!-- { "loadSidebar": true } -->
　　海都河【回语海都曲折也哈喇尔诸水曲折流滙于此故名】有四源皆出北山一源出按巴珠尔图斯色钦【回语色钦水也按巴珠尔图斯地名】东流合二水至哈尔噶图【回语地名】源处极四十二度西三十二度六分一源为阿集格珠尔图斯水【回语水名】出楚尔岭【回语山名】西流会英布图拉水【回语水名】巴噶布拉图水【回语巴噶小也布拉图有泉水也地有小水故名】札哈苏台水【回语札哈苏台谓有鱼也水多鱼故名】古尔班克勒特水【防古语古尔班三也回语克勒特水名谓有三水也】勒特水【回语勒特水名】克穆讷克图岭水【回语山名】共六水合而南流二百里会于哈尔噶图源处极四十三度西二十九度东流三十里分二支北支行一百四十里有乌尔图布拉克【回语乌尔图长也布拉克泉也水甚长故名】萨必尔图布拉克【回语泉水名】郭尔和布拉克【回语泉水名】台里穆水【回语水名】雅玛图哈布钦水【回语水名】乌兰岭水【回语乌兰红色也岭石色赤水从此出故名】古尔班敖克克水【防古语古尔班三也敖克克牛皮箱子也地形如箱子有三水故名】共七水自北来注之南支行一百四十里有绰罗特克岭水【回语山名】扬河沙尔水【回语河沙尔地名】扣克讷克岭水【回语扣克讷克山名】厄西谟水【回语水名】乌可克岭水【回语乌可克小柜也山形如小柜水从此出故名】皆出诸山北麓南流来注之二水复合有拱哈布齐尔敖班水【回语水名】察罕水【回语察罕白色也水色白故名】达兰岭水【准语达兰七十数也山峯攅簇约指其数之称即以名其水也】自北来注之源处极四十二度西二十九度四分行二百里为海都河经硕尔楚克【回语硕尔硝也楚克有也地有硝故名】旧城南一源出河屯博克塔岭【回语山名】二支合而南有哈布齐垓岭【回语谓山峡中路也岭形峡东故名】水自西来萨萨克水【回语水名】自东来注之合流四十里为哈布齐垓水分二攴俱入于海都河源处极四十三度西三十度海都河经哈喇沙尔城【回语哈喇黑色也沙尔地也其城年久黑色故名】西南入博斯腾淖尔【回语博斯腾树木围合之谓池旁树木隂蔚故名】其东为特博尔库【回语地名出鞭杆子】地又东有竒鲁瑚图水【回语水名】自北山行六十里注淖尔其东有察罕通克水【回语察罕白色也通克水名】西楚辉水【回语楚辉新茁之草也地多水草因以名其城又名其水也】在楚辉城东又东有额尔坤宗岭【回语山名】水又东有博尔图水【回语水名】皆在东北自伏不入淖尔淖尔西抵哈勒噶阿璊城【回语哈勒谓道路阿璊谓口也地当山口有城故名】东抵哈流阿齐尔哈西尔地【回语地名】在众山之口长二百四十里广四十里亦名伊徳格尔阿拉尔【回语水名】极四十一度八分西二十九度至二十七度六分其西南隅溢出大水一百八十里众出山外库陇勒城【回语库陇勒观望也地形轩敞可供观望故名】西又西行三百里仍名海都河而南而东会塔里木大河此水在北山之南有东西二大支峯回环拱抱各五六百里北山大源也会处极四十度八分西二十九度四分
　　河水又东行经大沙碛北
　　沙碛大山有锡津乌兰山【回语锡津山名乌兰红色也其山色红故名】东支盘绕又特起数大山为巴彦哈喇得里奔巴【回语巴彦谓富厚也哈喇黒色也山石黑而髙大故名得里奔巴山名】其西北水入沙中不流山势包戈玛沙碛【回语戈玛地名】左右一千二百余里去大河水八十里而尽中有淖尔无名周百里有西南去来水五支岐入之停不流罗布淖尔【回语罗布滙水之墟也淖尔海也以其为山南众水之都滙故名即蒲昌海也】西南二百里
　　河水又东二百八十里入罗布淖尔而伏
　　罗布淖尔为西域巨泽一名泑泽一名蒲昌海一名盐泽一名牢兰海其地在西域近东偏北合受西偏众山水共六大支緜地五千里经流四千五百里其余沙碛限隔潜伏不见者无算以山势揆之回环纡折无不趋归淖尔淖尔东西二百余里南北百余里冬夏不盈不缩极四十度至五分西二十八度至二十七度北有圆池三无名南有方椭池四为鄂尔沟海图【回语水名】巴哈噶逊弩竒图色钦【回语水名】弩竒图杭阿塔里木池【回语弩竒图杭阿水名塔里木见前】错列环拱登山逺眺亦如星宿海然与青海之鄂敦他腊形势相埒其道里相去以星度髙下按飞鸟图法计之约一千五百里按罗布淖尔居西域之中稍东偏北所受六大水其西来者为喀什噶尔河叶尔羌河南来者为和阗河北来者为阿克苏河库车河海都河皆有源流可寻南自和阗之东迤逦三四千里地域辽旷视河水以北寛广奚啻倍蓰其间独无来注之水者盖以沙碛弥漫诸泉尽为所蚀要之沙底伏流依山屈折无不以淖尔为归墟使非沙碛湮沈则和阗以东水入淖尔者当有三大支沙图图岭水一也硇什达尔乌兰达布逊山水二也锡津乌兰山水三也其间皆数千里水不流行于沙面要必贯输于沙底以是知淖尔潴蓄之广且大矣至罗布淖尔之东境迤而北而东而南环天山哈宻哈喇淖尔诸境纵广数千里水流或潜或见或可名或不可名恭依
　　钦定舆地图地势揆之皆西流而合趋于淖尔惟有东境两山相望之千五百里形势显然为罗布淖尔伏流入青海之孔道今差叙实迹详着其説于后卷云




　　钦定四库全书
　　河源纪畧卷十
　　质实二
　　河水既入于罗布淖尔伏不流有罗布淖尔东境诸水罗布淖尔东境山自天山之和尔郭斯岭【回语山名天山之峻峯也】东至塔什岭【回语塔什石也山岭多石故名】一千四百里折而东南为必栁岭【古语必栁磨刀石也山出此石故名】迤南至格达景新景山【回语山名】接肃州嘉峪闗境共一千二百里又南转东为安西州南境山连峯延亘至克都肯哈拉哈达山【防古语克都肯山名哈喇黒色哈达山峯也山色黒故名】一千四百里入沙碛各有水西行遇沙而伏按西域大势四隆中洼罗布淖尔适当其洼处羣水四面归向惟以东南方一隅为泄水之尾闾淖尔受西来诸大水其偏东之岸北抵哈流阿齐尔哈西尔山麓南抵沙碛中弩齐图岭之麓两山相扼为东西大闗隘其自淖尔而北而东而南诸水伏流来趋皆从两山闗隘处流入之以地多沙碛潜伏不见其大势之盛约有西偏诸源十分之五此实大河旁源不容以其无显会之迹而弗纪也今叙东偏诸水自天山南麓所出由托克三土尔番辟展始次哈宻以东南至安西州北境山西麓诸水次安西州南路山西麓诸水恭依
　　钦定舆地图辨其向背伏见道里差数述之如左罗布淖尔北有托克三水
　　托克三水【回语托克三九十数也旧有九十户居之相袭以名其地并名其水也】出天山南麓有二源一源出和尔郭斯岭三支并出为阿尔辉色钦【回语色钦水也阿尔辉水名】南流折而东经额楞哈必尔汉穆鲁【回语地名】南又东百里经西尔哈阿集尔汗岭南【防古语西尔哈谓貉皮马阿集尔汗谓儿马也山名相传如此未详其由】又东经阿尔辉昂阿【回语地名】南有博尔图昂阿【回语地名】水自南来注之又东至托克三城西此水行六百余里在博斯腾淖尔【音义见前卷不重注后仿此】山北源处极四十三度西二十九度一源出布克达山【回语山名】为乌兰布拉克【回语泉水红色也】南流有乌可克山水哈喇哈什里克水【回语哈喇哈什谓黑玉里克有也山间有黑石如玉故名因以名其水也】自西来会其西有察罕水【回语察罕白色也】布达布逊淖尔【回语达布逊盐也谓盐池也】有鄂门淖尔【回语水名】其东有哈拉巴尔哈孙水【防古语巴尔哈孙地也谓黒城也】鼐塔克水【回语塔克山也鼐山名】古尔班水又有台朗水【回语水名】出鄂都谟克岭【回语山名】两源合南流皆在山中自伏托克三水流出至哈拉巴尔哈孙嘉们【古语嘉们谓台跕也谓黑城台跕也】西至托克三城西而南有伊拉里克水【回语伊拉蛇也里克有也地多蛇虺故名】来注之其北有哈尔钦淖尔【回语池水名】自托克三城西流五十里为苏巴什水【回语苏水也巴什头也地多泉源故名即以名其水也】共二百里而伏托克三水处极四十二度八分西二十六度三分在罗布淖尔北三百里
　　罗布淖尔北又东有土尔番和屯水
　　土尔番和屯【回语土尔番积水也和屯城也其地向有积水故名】水源出穆尔图拉克流五十里分绕和屯东西其西有根特克嘉们【回语台跕名】水合二源流至难简【回语地名】境有海必尔汉布拉克【防古语海必尔汉肘肋也泉水形似之故名】流至雅尔伊穆什【回语地名出果品】有布衮水【回语水名】其前有勒穆丕【回语夏日支棚以迎凉气也因以名其地焉】三池其北有台朗水【回语水名】有塔里朗水【防古语田禾也其水可用灌田故名】有哈拉水有库舒博格衣水【回语水名】有汉和罗水【回语水名】皆出北山西南流其东有哈喇和卓水【回语人名旧传有哈喇和卓居其地因以名地即以名水也】出苏巴什经土尔番嘉们东僧吉苏城【回语地名有小城】西分二支环哈喇和卓东西为阿斯塔克水【回语阿斯山名水从此山出也】诸水皆与土尔番和屯水相并流入伊尔瑚玛沙碛【回语沙碛地名】长五十里至一百三四十里土尔番和屯极四十三度西二十六度去罗布淖尔东北五百里
　　又东有辟展和屯水
　　辟展和屯【回语辟展草积之谓地多积草故以名之和屯城也】水出布拉里克【回语布拉刼夺之谓汉刼国地即此处故名】流为库库雅尔【防古语库库青色雅尔坎也坎水色青故名】又出巴哈苏鲁克图嘉们【回语巴哈小也苏鲁克图马羣也以为驿跕之名】曲曲西南流经辟展和屯西汉敦山【回语山名】东为舒归水【回语水名】其西有勒穆金水二源出鄂尔腾山合流经勒穆钦城【回语地名有城】西鲁克钦城【回语地名有城】东分为二支入沙碛其东有特古斯池【古语特古斯全也池水圆周故名】有苏鲁克图水有巴哈水有苏克特齐嘉们【回语驿跕名】东西二池又东有砚池嘉们【回语驿跕名】水又东入山中池水无数有库克托罗海水【防古语库克青也托罗海首也山峯如首青色水从之出故名】有鹉□窝嘉们【回语驿跕名】水有塔库池【回语水名】有托赖泉嘉们【回语驿跕名】水皆在山中停不流辟展和屯水之南为洪城【回语洪墩台也其地有之故名】水其南为伊尔瑚玛沙长八百里西当土尔番和屯之南东至哈尔图博城【回语地名有城】西广二百里沙之南有沙尔淖尔【防古语沙尔犗牛也池濵有此故名】周围六十里其西为察克玛克塔什【回语察克玛克火防石也山多产此故名】额锡谟克【回语地名】地其东为察哈尔和尔辉地【回语地名】辟展城极四十二度八分西二十五度伊尔瑚玛沙极四十二度西二十五度至二十二度在罗布淖尔东北七百里
　　又东有哈尔图博水
