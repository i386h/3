<!-- { "loadSidebar": true } -->
　　禹贡锥指汉志金城郡河闗县下云积石山在西南羌中河水行塞外东北入塞内西域云盐泽水潜行地下南出于积石为中国河后汉县属陇西郡志云积石山在西南河水出此禹贡之积石也叚颎自张掖追西羌且闘且行四十余日至河首积石山出塞二千余里唐书侯君集等追吐谷浑王伏允至星宿川又逹栢海北望积石山观河源之所出是皆河闗县西南羌中之积石自隋大业二年平吐谷浑于赤水城置河源郡以境有积石山名唐仪鳯二年改置河源军在鄯州西百二十里又于浇河故城置积石军在廓州西南百五十里而积之名遂移于塞内杜氏通典云积石山在今西平郡龙支县南即禹贡导河积石蔡承其误曰地志积石在金城河闗县西南羌中今鄯州龙支县界也阎百诗辨曰汉河闗县宣帝神爵二年置后梁吕光龙飞二年克河闗凡四百五十七年为郡县后没入吐谷浑遂不复况积石又在其西南羌中乎当在汉西海郡之外是真当日大禹导河处龙支县近在今西宁卫东南八十里本汉金城允吾县地后汉为龙耆城元和志积石山在龙支县西九十八里南与河州枹罕县分界枹罕今临洮府之河州积石山在州西北七十里积石闗则又在西北百二十里所谓两山如削河流经其中是较禹所导之积石河隔千有余里岂在其县界者乎县界之积石乃小积石山即郦注之唐述山耳大小积石之名莫明辨于唐人魏王防曰大积石山在吐谷浑界小积石山在枹罕县西北张守节曰河自盐泽潜行入吐谷浑界大积石山又东北流至小积石山李吉甫曰河出积石山西南羌中今人目彼为大积石此为小积石然则蔡当云何曰引地志下当云今鄯州西南塞外山也汉在羌中唐在吐谷浑界今河州枹罕县鄯州龙支县界有积石山虽河所经非禹所导者渭按应劭云析支东去河闗千余里河首积石南枕析支则县距此山亦千余里可知矣自东晋之后县为吐谷浑所防遂以枹罕为界故唐初太子贤注后汉书误认龙支之积石为禹贡之积石而中叶已知其非独杜佑不审耳宋咸平四年真宗指沙伊凉等州图谓辅臣曰此图载黄河所出之山乃在积石外与禹贡所述异盖亦以龙支之积石为禹迹也蔡氏承误以释经学者宗之故元笃实穷河源乃以廓州西南之积石州为积石而至正中修宋史其河渠志亦云黄河自贵徳西宁之境至积石经河州昔郭景纯注山海经曰名实相乱莫矫其失习非胜是终古不悟此之谓矣一统志积石山即今大雪山畨名阿木你麻禅母孙山【即阿木柰玛勒占木逊山】在西宁边外西南五百三十余里黄河北岸其山绵亘三百余里上有九峯髙入云雾为青海诸山之冠山脉自河源巴顔喀喇山东来中峯亭然独出百里外即望见之积雪成氷厯年不消峯峦皆白形势险峻瘴气甚重人罕登陟畨语称祖为阿木你险恶为麻禅防古称氷为母孙犹言大氷山也河源其南至山之东乃折而北今土人以此山为西海之望山四时祷祀焉其西海左右前后山之髙大者共十三畨俗皆分祭之而以此为最盖即禹贡之积石山唐时名大积石山元史所名为昆仑者也自汉至唐初积石所在人皆知之当时虽误认龙支县界之小积石为禹所导者而大小之分仍在自唐以后其地沦于吐蕃人迹罕至故后人但知有河州之积石而真积石反晦元笃实穷河源讶其髙大遂以昆仑目之潘昻霄朱思本辈又不能考从而会之不独昆仑无防而积石之迹从此愈湮矣禹贡锥指辨之甚明然尚未知元史之昆仑即积石也今以禹迹导河所起故详考诸书改正之谨案大积石即今大雪山畨名阿木柰玛勒占木逊山考汉段颎余羌复与浇河大羌宼张掖攻没钜鹿坞颎且战且行四十余日至河首积石山出塞二千余里一统志以段颎出张掖塞至积石山与今甘州至大雪山道里相合遂证大雪山为古积石最为允合又考吐蕃钦陵曰甘凉距积石道二千里其广不数百里狭才百里我若出张掖玉门使大国春不耕秋不获不五六年可断其右防此则甘州距积石明云二千里与叚颎自张掖出塞二千里至积石可以互证水道提纲谓阿木你麻禅母孙山【即阿木柰玛勒占木逊山】距甘州二千里则阿木你麻禅母孙山之为大积石益无可疑矣又考新唐书吐谷浑道宗破伏允于库山俘斩数百伏允西走君集道宗行空荒二千里阅月次星宿川逹栢海上望积石覧观河源旧唐书吐谷浑亦云北望积石山观河源之所出夫达栢海上云北望积石山则栢海在积石之南可知在积石山之南而云行空荒二千里则自库山西南计之也盖道宗等既破伏允于库山又追二千里至积石南也考库山在西宁卫西则直甘州西南数百里甘州至积石较逺故叚颎出张掖塞至积石计二千里库山至积石较近故道宗等自库山至积石之南始淂二千里也此皆可与叚颎互证又考李靖靖决策深入遂逾积石山大战数十多所杀获旧书云北望积石山覧观河源盖追逐浑羌既逾积石而西南还望积石转在其北也
　　又案导河自积石始则禹时积石未在荒裔之外故胡渭禹贡锥指谓积石尚在禹贡雍州域内至汉书地理志谓在西南塞外羌中水经注云河水重源又发于西塞之外出于积石之山自汉以后至于隋唐积石皆在蕃界絶逺内地此考证之所以易失其真也
　　又案析支虽近积石而积石自在析支西北司马彪曰西羌者自析支以西濵于河首是为河曲羌是河首积石在析支西矣应劭曰河首积石南枕析支是河首积石在析支北矣盖西羌依析支而居在今大雪山东南折北之处故云河曲羌当为今乌兰莾柰多浑岭东南境一统志今大雪山东南黄河旋绕之处俗名出外河套即古析支河曲地然则析支之在积石东南即以河曲二字可以定界又考新唐书党项其主赤辞内属以其地为懿嵯麟岢三十二州于是自河首积石山而东皆为中国地然则党项在积石以东舆地广记谓吐蕃居积石以西续文献通考吐蕃酋发羌唐旄等居析支西后有樊尼者西济至河逾积石居跋布川或罗娑川然则积石以东为党项界积石以西为吐蕃界通典谓党项在古析支之地可以知析支在积石东也考后汉西羌贳友攻迷唐于大小榆谷夹逢留大河筑城坞作大航造河桥欲渡兵击迷唐迷唐乃率部落逺依赐支河曲考大小榆谷在河闗西三百余里赐支在河闗西千余里迷唐自大小榆谷徙河曲相距八九百里故云逺依也贯友攻迷唐于大小榆谷而夹逢留大河造河桥则逢留大河当在大小榆谷之北即黄河也盖欲从此渡河以击迷唐耳此逢留大河距赐支河首亦当数百里也唐吐谷浑居雪山者曰破丑氏太平寰宇记亦曰其雪山党项姓破丑氏居雪山之下雪山当为今大雪山即河首也其即汉迷唐所居者乎西羌又谓迷唐逺逾赐支河首依发羌居则当逾大雪山而西近于栢海河源矣又谓忍季父卬畏秦之威将其种人附落而南出赐支河曲西数千里则又在今河源西矣
　　又案通鉴唐贞观八年李靖败吐谷浑于大非川后为吐蕃所防咸亨初薛仁贵讨之至大非川将趋乌海以乌海险逺议留辎重于大非川又云仁贵前行破吐蕃于河口进屯乌海胡氏曰河口积石河口也考通典乌海距鄯州五百里太平寰宇记吐蕃去鄯善五百里过乌海入吐谷浑部鄯州为今西宁府水道提纲大雪山在西宁府边外西南五百三十余里与乌海距鄯善里数同然则乌海当与今大雪山相近仁贵破吐蕃于河口进屯乌海胡氏以河口为积石河口当谓今大雪山非谓小积石也考大非川在鄯州鄯城县西三百余里仁贵既屯军鄯州之西大非川矣又西趣乌海安淂复却而东至龙支之小积石而破吐蕃于其地乎故知胡氏所云积石河口当为大积石迤东之河而乌海亦相连次故进屯乌海耳吐蕃乌海黄河闗源险奥又谓居乌海之隂盛夏积雪河源志谓朶甘思东北有大雪山山腹至顶皆雪冬夏不消是乌海当近大雪山也
　　又案穆天子西济于河用申八骏之乗以饭于枝洔之中积石之南河郭注水岐成洔又曰积石山名今在金城河闗县南河出北山而东南流其云在金城河闗县即应劭所云河闗之西也其云南河出北山而东南流葢积石为今大雪山河自噶逹素齐老之天池发源滙星宿海东南流迳积石之南其发源之山则在积石西北故云北山也自西北流绕大雪山之南故云积石之南也上云饭于枝洔之中下云积石之南河则枝洔之中即积石之南河也今大积石之南有昆都仑河三源岐出同注于河殆即所谓枝洔之中欤
　　右积石即阿木柰玛勒占木逊山
　　宋史河渠志贯山中行出西戎之都防曰库济曰克特者合纳邻河所谓细黄河也
　　元史附録河行昆仑南半日又西五日至地名库济及克特二地相属
　　谨案新唐书吐蕃右武卫大将军出濶水道伐吐蕃考唐十道图濶水在党项覊縻州界贞观八年李靖伐吐谷浑赤水道行军总管李道彦出党项中行至濶水乗其无备袭之考党项覊縻州自河首积石以东今濶水既在党项覊縻州境而河源志谓河行昆仑南半日又四五日至地名库济克特则竒尔玛察明在积石之东属党项覊縻州地河经其间或即十道图所云濶水矣
　　又三日地名哈喇伯勒齐尔四逹之冲也多防盗有官兵镇之近北二日河水过之昆仑以西人简少多处山南山皆不穹峻水以散漫兽有髦牛野马狼抱羱羊之类其东山益髙地亦渐下岸狭隘有狐可一跃而越之处行五六日有水西南来名纳琳哈喇译言细黄河也又两日水南来名竒尔玛察二水合流入河水北行转西流过昆仑北一向东北流约行半月至贵徳州地名必齐勒始有州治官府州吐蕃等宣慰司治河州又四五日至积石州即禹贡积石【案此为小积石元史误】五日至河州安乡闗一日至打罗坑东北行一日洮河水南来入河又一日至兰州北卜渡至鸣沙河过应吉里州正东行至宁夏府南东行即东胜州大同路自发源至汉地南北涧溪细流旁贯莫知纪极山皆草石至积石方林木畅茂也世言河九折彼地有二折【伯勒齐尔旧作别赤儿纳琳旧作纳都竒尔玛察旧作乞儿马出必齐勒旧作必赤里今俱译改】右河自大积石东北流入贵徳州为中国河
　　朱思本梵图说呼兰河源出自南山其地大山峻岭绵亘千里水流五百余里注伊拉齐河源亦出自南山西北流五百余里始与黄河合【案朱思本图説叙入河枝水与潘昻霄河源志同此下附载入河枝水其己见河源志者既具于前兹不复载而仅存思本之説以见梗概焉】
　　谨案西域同文志以今呼兰郭勒额徳凌特徳凌淖尔为呼兰伊拉齐诸水考舆图呼兰作库兰呼库忽一音相转呼兰库兰之为忽兰古今名犹不易也思本谓呼兰伊拉齐俱出南山西北流五百余里二水相注今考水道提纲呼蓝河【蓝即兰】出盔吞池西流环折而北而东北有枯淂勒古河自东南盘旋来会呼兰为忽兰则枯得勒古河即为伊拉齐矣呼兰河合伊拉齐河自西北入河即朱思本所云呼兰河注伊拉齐西北流入黄河者也朱思本所谓南山当为今玛穆恭托恩诸山呼兰河及枯淂勒古河源发于此曲曲东北其里数当与思本所云畧合也右呼兰伊拉齐水
　　自浑水东北流二百余里与和啰海图河合和啰海图河源自南山水正北偏西流八百余里与黄河合【和啰海图旧作懐里火秃今译改】
　　右和啰海图河
