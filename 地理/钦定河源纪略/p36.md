<!-- { "loadSidebar": true } -->
　　又回人穪钱为雅尔玛克以一钱为一普尔普尔为言文也每一普尔直银一分初以五十普尔为一腾格直银一两回语谓一曰必尔二曰伊竒三曰玉聚四曰托尔托五曰别实六曰阿勒题七曰叶题八曰萨竒资九曰托科资十曰温百曰玉资千曰明万曰圆璊回语谓温曰圆璊盖十万腾格也
　　又回部食器铜铁为质者居多即王延徳所称冶金铜铁为器皿者近是也至彼中珍玩或以良金粹玉为质寻常欧冶琢磨之匠罕能为之如铜防噜蒭器回玉圭皆其先世珍异考防噜蒭畧近盘匜用贮浆齐亦当时饮食之器圭璋之制于回部无闻或中国流传及彼仿而为之其形偶相合耳回俗旧尊经典凡诸旗纛悉书梵语以祈灵庇兹防噜蒭及玉圭并勒旁行回字为祝嘏词与唐时回铜器相同皆中国勒铭鼎彛之意云
　　又回书有名陀犂克者如内地之史字书名阿里卜回经名库鲁安医书名愓普竒塔普农书名哩萨拉占候之书名鲁斯纳黙余书凡数百种其流传内地者絶少
　　按回部为西域天山南路之统名其地风气习俗大畧相同恭读
　　钦定西域图志总叙诸部风俗仰见
　　圣世优游化导因其敎不易其冝之至意兹敬録各条
　　以不分诸部总叙于第一卷中
　　又回部土地肥瘠不一五谷之种稻米为少名固伦特余如黍名塔哩克稷名克资勒库纳克高梁名图布喇巴什库纳克麦名布赫岱青稞名阿尔帕豆有豌豆名阿克普尔察克扁豆名罗布雅小豆名纳呼图菉豆名玛实麻名琨珠特有黒白黄三种名喀衮西名塔尔布斯大者重四五十斤甜名塔特里克喀衮小而脆茄名帕廷干瓠名阿实喀巴尔红萝卜名则尔达克白萝卜名察木古尔菜名格咱克野葱名辟雅资黄芽韮名库尔徳秦椒名塔里玛穆尔鲁楚胡椒名木尔楚姜名赞济必勒树之有果者石榴名阿纳尔苹果名阿勒玛木名必喜梨名那什巴第樱桃名哲纳斯台杏名额鲁克柿名阿拉瓦菓济特核桃名扬阿克李子名爱纳鲁葡萄长者名萨伊心圆者名裕祖木别有緑色者味倍甘无核截条栽地而生布哈尔部种也名竒石蜜食桃名蜜阳萨沙布托里枣名竒兰其桑椹实大而味厚名裕珠玛可佐粮储无子者名沙图特无果之树则榆名喀喇雅阿特槐名图呼玛克栁名喀拉萨斡特大叶杨名喀喇特呼克有小叶杨枝附干直上不旁出最坚勒名之曰苏干巴达尔塔喇克松名喀楚喇柏名喀尔该桐名图呼喇克花草之形似内地者如玫瑰名古里蘓噜克吉祥草名讷尔格斯鸡冠名搭吉和喇斯蜀葵名拉列古勒千日红名古里雅蘓曼鳯仙名赫纳向日葵名阿卜塔卜帕喇斯狗尾花名喀摩楚古勒有草沿地蔓为藤花红白子细而扁可煮食亦可饲马其名曰叶斯穆克有草实如茧中丝如细纑名为颇斯国人取织以为布又回部之鸟鹏名布尔克特海青名喀尔察海克鹘名伊特勒古鹰名鹘斯寒鸦名塔哈纳克雁名噶斯多鹳而少鹤鹳名哈尔噶鹤名珲水鹁鸪亦巢于木名克克库克鹦鹉名沙图提雉名克尔果尔班鸠之羽五色陆离名帕哈达克鹊之大者几如防名萨克则干燕名哈尔鲁阿特雀名尔阿克库彻喀彻俱巢于室及濵水之岸他如画眉名布勒百灵名托尔海倒挂名伊资哈克鷃鹑名伯徳纳鸽名喀布特尔鸡名图赫依皆木栖鸭名鄂尔徳克鹅名阿克阿斯水禽则交防名阿克乌喀尔鹭名乌喀尔水鸦名喀尔噶其兽则熊名爱伊克虎名约勒巴尔斯豹名伊勒必斯犛牛名喀拉犀名叶尔沙赫马名阿特嬴名喀齐尔驴名额伊沙克骆驼名图噶盘羊名固勒札山羊牡名特克牝名阿楚库黄羊名楞羱羊名尔喀克鹿名布辉牝鹿名玛喇勒獐名伊勒巴逊狼名贝哩狐名图勒齐貍名摩伦豕名通乌斯猫名穆舒克狗名伊特兔名托什干鼠名萨特堪灰鼠名题音银鼠名阿尔斯貂鼠名布勒罕娑罗鼠名蘓勒逊獭名喀玛蛇名伊兰有无鳞鱼口甚圆身微扁大者七八尺小者六七尺其名鲁赫伊名克里雅尔有文哈名帕哈察纳格虾蟆名帕喀蚕名辟里雅库尔图牛马驴羊诸畜生扎达大可如拳色或黄或白或如鹦哥嘴者为最贵其坚如石在蛇腹者尤良牲畜有扎达则渐羸瘦乆则死以生剖得者为灵彼俗祈雨以扎达石浸水中咒之辄有騐其人遂名为扎达齐
　　又回部所产五金有黄金名勒屯白金名库穆什红铜名蜜斯黄铜名图特而无青铜有铅名库尔阿逊铁名图摩尔锡多产名喀里叶又有水银名斯玛卜碙砂名察尔克库蜜硫黄名古古尔图硝名硕喇碙砂硫黄产天山中天山为凖部南屏回部北屏故准回两部皆有之玉名哈什产和阗南山者为最良河出山中为玉河有绀黄青碧元白数色小者如拳大者如枕因名其河为哈什库勒土尔番北山高崖下白石成堆似玉若人骨纹缕明析顔色光润质轻而不可握相传为罗汉灵骨以近似名之而实非也盐名图斯白者如玉赤者如朱坚者似石亦有金刚鑚名阿勒玛斯百錬不消可以切玉
　　按回部物产详见列代史书今既采辑附见各门
　　圣代疆理亭育硕大丰繁西域土物之盛前史所未及见者今并从图志中抄録类叙资考览焉














　　钦定四库全书
　　河源纪畧卷三十三
　　杂录二
　　和阗河源境
　　汉书于阗多玉石
　　晋法显佛国记于阗其国丰乐人民殷盛尽皆奉法以法乐相娯众僧乃数万人多大乘学皆有众食彼国人民星居家家门前皆起小塔最小者可髙二丈许
　　按于阗国为今回部之和阗其俗信奉天神无事佛者自此而西南为拉藏地为天竺五印度境始専奉佛教事佛非和阗俗也自法显西域记始言众僧数万人纪载家因之多所附防伏读
　　御制繙绎名义集正讹文始知前史相多失实也今具载佛国记等语以着其妄其诸史言于阗信佛者附见一二其余多从删节云
　　魏书西域于阗方亘千里连山相次所都城方八九里部内有大成五小城数十城南五十里有赞摩寺即昔罗汉比邱卢旃为其王造覆盆浮屠之所石上有辟支佛跣处双迹犹存于阗西五十里有比摩寺云是老子化胡成佛之所
　　按魏书所载辟支佛跣迹水经注已疑其非实至老子化胡成佛其説尤为语怪不经以其为正史所述故附采而订止之于此
　　北史西域于阗土宜五谷桑麻
　　又于阗有好马駞骡
　　又于阗国王练锦防金鼠冠妻金花冠
　　隋书西域于阗国山多美玉
　　唐西域记瞿萨旦那国周四千余里沙碛大半壌土隘狭宜谷稼多果出氍毹工纺绩絁防又产白玉黳玉俗知礼义人性温恭好学典艺博达技能众庶富乐编户安业国尚音乐人好歌舞少服毛褐毡裘多衣絁防白防文字宪章聿遵印度微改体势粗有沿革语异诸国
　　又瞿萨旦那城东南五六里有鹿□僧伽蓝又瞿萨旦那城西南二十余里有瞿室□伽山【唐言牛角】山峯两起岩隒四絶牛角山岩有大石室中有阿罗汉入灭心定处数百年间供飬无替日近者崖圯掩塞门径国王兴兵欲除圮石即黒蜂羣飞毒螫人众以故至今石门不开
　　又瞿萨旦那城西百五六十里大沙碛正路中有堆阜并鼠壌坟也闻之土俗曰此沙碛中鼠大如猬其毛则金银异色为其羣之首长每出穴游止则羣鼠为从
　　又瞿萨旦那城东三百余里大荒泽中数千顷地絶无蘖草其土赤黒
　　又东行三十余里至嫓摩城有雕檀立佛像高二丈余甚多灵应时放光明凡有疾病随其痛处金簿帖像即时痊复曷劳落迦城中有阿罗汉曰从后七日当雨沙土填满此城畧无遗类至第二日大风忽发吹去秽壤雨杂寳满衢路第七日夜宵分之后雨沙土满城中今曷劳落迦城为大堆阜诸国君王异方豪右多欲掘取其寳物适至其侧猛风暴发烟云回合道路迷失
　　按西域记载嫓摩城雕檀立佛像凌虚来去及阿罗汉雨杂寳沙土事未免虚诞至其称曷劳落迦城为沙土所没成大堆阜足以证西城流沙之説盖和阗东境地域宏邈昔时多有城郭后因沙土委积城大戈壁如渠勒精絶戎卢小宛诸国皆不复汉时之旧不独曷劳落迦城也书史寥濶无能知其变迁之由唐元奘亲厯其地得诸闻雨沙成阜信而有徴其佛像罗汉之説则彼土无识者之所附防耳今附采其事为砂碛之考证云
　　又嫓摩川东入沙碛行二百余里至尼壌城周三四里在大泽中泽地热湿难以步履芦草荒茂无复途迳惟趋城路仅得通行故徃来者莫不由此瞿萨旦那以为东境之闗防也从此东行入大流沙沙石流漫聚散随风人行无迹遂多迷路唐书西域于阗鼠大如猬色类金出入羣鼠为从初无桑蚕丐隣国不肯出其王即求昏许之将迎乃告曰国无帛可持来自为衣女闻置蚕防絮中闗守不敢騐自是始有蚕女刻石曰无杀蛾蛾飞尽得治茧
　　又于阗喜事妖神
　　又于阗有河国人夜视月光盛处必得美玉又于阗以木为笔以玉为印
　　又于阗西五十里有苇闗
　　又于阗西南三百八十里有皮山
　　又于阗西三百九十里有吉良镇
　　晋高居诲使于阗记河源所出至于阗分为三东曰白玉河西曰绿玉河又西曰乌玉河三河皆有玉而色异每嵗秋水涸国君捞玉于河然后国人得捞玉
　　又于阗王衣冠如中国常衣紫衣
　　宋史外国于阗谓金翅鸟为磷
　　又于阗使者言本国有玉一块重二百三十七斤文献通考于阗以六月为嵗首
　　又于阗貌恭谨相见皆跪凡得问遗书戴于首乃发之
　　明史西域于阗国桑麻禾黍宛然中土
　　续文献通考于阗自汉至唐皆入贡风俗尚歌舞工纺绩有胡锦花蕋布安息香鸡舌香玉琥珀珊瑚
　　阿克蘓河境
　　汉书姑墨出铜铁雌黄
　　水经注枝河又东迳温宿国土地物类与大泽同又土出铜铁及雌黄
　　又释氏西域记曰国有佛浴牀赤真檀木作之方四尺王宫中供飬
　　按汉书姑墨温宿为今阿克蘓地尉头为今乌什地乌什水东南流并入阿克蘓河其入大河处正当喀什噶尔叶尔羗和阗三水交防之地是为塔里木大河之上流故阿克蘓河实葱岭之北源也今采其遗迹次于北山诸源之前其序次仍从汉书始焉
　　唐书西域自兹逾小沙迹有防禄迦小国也即汉姑墨国与兹言语稍异
　　又汉姑墨国西三百里度石碛至陵山葱岭北原也水东流冬夏山谷皆雪
　　按陵山在阿克蘓之西北喀什噶尔之北即今塔克善阿林之支峯也自此而西即为葱岭故西域记唐书并以陵山为葱岭北原始墨河水从此流出所云冬夏山谷皆雪亦与葱岭雪山形状髣髴云
　　塔里木大河经由诸境
　　汉书西域诸国大率土著有城郭田畜与匈奴乌孙异俗蒲犁国寄田莎车依耐国少谷寄田疏勒莎车轮台以东捷枝渠犁皆故国也广饶水草田美种五谷与中国同时熟其傍国惟锥刀贵黄金彩缯可以易谷食
　　又搜粟都尉桑宏羊与丞相御史奏言故轮台以东接枝渠犁皆故国地广饶水草有溉田五十顷以上处温和田美可益通沟渠田一嵗有积谷募人壮徤有累重敢徙者诣田所就畜积为本业益垦溉田稍筑列亭障连城而西以威西国
　　按轮台尉犁扞弥防枝诸地皆在塔里木大河之北濵于大河其精絶戎卢且末诸国在大河之南为今沙碛地亦濵大河与北境相望汉设都防置屯田卒以其地壌肥衍可耕牧今回部语谓沃野可耕之地为塔里木古今形势悉相符合是则河水灌溉之益在西域已受其利不独秦陇开渠引水取资饶裕也
