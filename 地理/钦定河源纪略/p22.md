<!-- { "loadSidebar": true } -->
　　胡渭禹贡锥指附论河源
　　案吐畨之源都实亲见之殆非妄言西域之源且载于史汉岂为虗记然近世徃徃疑西域而信吐蕃何也则以吐蕃之水与积石山下河相连为有目者所共见而盐泽潜行地下南出积石为中国河者幽閟难知故也故吾谓欲辨二源之是非其枢要全在于积石积石之河果为盐泽潜流之南出也则必有卓诡之状与凡水不同者山海经云不周之山东望泑泽河水所潜也其源浑浑泡泡泑泽即盐泽郦道元云洄湍雷转为隠沦之脉当其环流之上飞禽奋翮霄中者无不坠于渊波河水之伏也如是则其南出于积石自地中而上奋湓溢汹涌之状倍竒于盐泽可知也水经云山下有石门河水冒以西南流而道元絶无所发明则以积石久没羌中人不得至其地騐其形故无可言也独怪唐人颇有知大积石者聘使徃来身厯其地见吐蕃之水自西南来即以为河源而不能于积石之下详察重源之有无是为可憾耳自明王文恪着河源辨以来学者始稍稍寻绎前载然天下之事理有古是而今非者亦有古非而今是者执一以论即非通人使积石之地果有重源显发之迹则汉书为是元使为非苟无其迹而唯西南二大川自吐蕃来数千里与积石之河相连则亦不可谓非河源矣
　　谨案胡渭调停西域吐蕃二源之説揣摩伏流潜发之形亦可谓亿则屡中矣惜未覩今之
　　钦定舆地全图又未读
　　御制河源诗及案语幷读宋史河渠志迄诸
　　圣谕也故知蒲昌之有伏流而不知星宿海以上有重源显发之处知吐蕃之有河源而不知积石山之下无石门冒出之流是虽硏精殚思其实终成影响矣盖史记汉书本不误柰积石界在羌中故积石以上之重源不知也唐书元史亦不误柰蒲昌隔于西域故蒲昌以下之伏流不知也史记汉书审覈至精而潜行南出积石一语实为猜度之辞唐书元史覩闻已确而河源古无所见一言终是不根之论故必存其两是乃能定其两非又必知其两非乃能从其两是然非遇
　　重熙累洽之朝
　　作师作君之圣据依
　　钦定之图志折
　　御制之诗文亦乌能决从来之是非成不易之论断哉
　　此古人未际之
　　昌期实【臣】等遭逢之大幸也








<史部,地理类,河渠之属,钦定河源纪略>
　　钦定四库全书
　　河源纪畧
　　纪事
　　【臣】等谨案河源出于西域道里辽夐疆圉殊絶自古以来声教不通夏书始言即叙王制不尽流沙降及后世或使命偶至或贡献甫通传闻所及史臣述以为据从未有混一疆土能实有其地而着之版图者故张骞所穷疑焉无据刘元鼎笃什所见诩为真源良由厯代以来囿于方隅隔于险阻虚存统率之名初无疆理之实无惑乎地志之所载阙焉未备也我
　　朝统一区夏式廓丕基开辟疆宇千古未有
　　圣祖仁皇帝削平西蔵即遣使详考西南徼外山川世宗宪皇帝平定青海伊古吐谷浑党项羌戎杂处之地
　　悉版图
　　皇上荡平西域拓地二万余里凡准囘全部昔时所谓都防羁縻仅存其名者今皆列戍开屯建城设镇藩篱中土备列提封于是乎昆仑胜迹葱岭灵源蒲昌星宿之竒观紫山雪岭之全壤大河隠见周回蟠折万余里莫不近摄环中朗如眉列兹者
　　命使所至河渎効灵更于曩迹未经之地创覩天池星
　　石之竒煌煌
　　睿制光耀寰区【臣】等禀承
　　圣训得以详考今古传之无穷夫仰
　　圣神之谟烈以表疆索之隆规极地域之广轮以志源
　　流之灵迹
　　三朝耆定大业丰功括两戒于阶庭揽八埏如戸闼志
　　河源者必备纪
　　武功所疆理区圉所并包以详着实有其地量测不爽之由所谓真源呈露昭晰万古而无疑也其厯代旧事诸史所载亦附着于篇援古证今益以昭中外一统之盛焉
　　钦定四库全书
　　河源纪畧卷二十六
　　纪事一
　　河水发源囘部全境
　　【臣】等谨案河水发源自葱岭以东至流入罗布淖尔皆囘部境囘部在西域中从古以来未入版图
　　皇上平定囘疆大啓土宇【臣】等考订河源按次道里各详叙其都邑境疆谨先撮举其用兵之原由成功之始末并恭録
　　御制平定囘部告成大学碑文弁于卷首以着全壤内
　　属之盛焉
　　乾隆二十年大兵既平准噶尔阿睦尔撒纳觊为总台吉不获遂煽乱诸部二囘酋大和卓木波罗泥都小和卓木霍集占前为准噶尔所拘大兵定伊犁以其先献欵输诚释其囚以兵送波罗泥都归叶尔羌俾统其众纳赋执役而以霍集占居伊犁抚囘众之在准部者阿逆之叛霍集占潜助之攻勤王之台吉宰桑及我师整旅讨逆伊犁复定阿逆窜哈萨克复窜俄罗斯寻毙遣侍郎三防徃騐其尸属实而霍集占亦即遁归旧部将军兆恵在伊犁遣副都统阿敏道往囘部议事霍集占竟以计诱阿敏道而拘之大兵兴师问罪进抵库车霍集占擕阿敏道来援至中途害之并其从行百人冒死入库车城旋即逸而西去我师克库车城
　　诏以将军雅尔哈善纵贼失机逮治其罪更
　　命将军兆率师还定囘部旋收乌什定阿克苏传檄降和阗师前进直扺叶尔羌以道逺马疲为贼所遮固守三月深沟高垒贼不敢犯防援师至内外夹击大破贼众逆酋遂弃城而西叶尔羌喀什噶尔囘众悉降我师穷追贼首叅賛明瑞邀击之于霍斯库鲁克副将军富徳一败之于阿尔楚克再败之叶什勒库勒淖尔贼遁入拔达克山界副将军富徳率师穷追之遣使往谕其汗素尔坦沙宣示二酋罪状令擒献素尔坦沙即遵檄波罗泥都而以兵围霍集占于阿尔浑楚哈岭贼退保齐那尔河素尔坦沙以其属进战贼不能支伤背及胯乳擒之囚之于柴扎布柴扎布者拔达克山系囚处也素尔坦沙乃遣人诣军门投欵报逆贼就擒副将军富徳察其忠顺进使者抚谕责令献俘进军干罕以待之并晓以顺逆利害之状宣谕
　　大皇帝威徳素尔坦沙倾心降服遂杀波罗泥都霍集占波罗泥都尸身被盗遂专函霍集占首以献率其部落十万戸与博洛尔部三万戸来降乾隆二十四年西师大功告成囘部悉平
　　御制平定囘部告成太学碑文
　　建非常之功者以举非常之事举非常之事者以借非常之人然亦有不借非常之人而举非常之事终建非常之功者则赖
　　昊苍笃贶神运斡旋事若祸而移福机以逆而转顺顺天者昌逆
　　天者亡故犁准夷之庭扫囘部之穴五年之间两勲并集始迟疑犹未敢信终劼劬以底有成荷
　　天之宠在兹畏
　　天之鉴益在兹爰叙其事如左达瓦齐之就俘也伊犁已大定矣无何而阿睦尔纳叛彼其志本欲借我力以成已事时也人心未定佐饔者尝一蜮肆狂万狙应响蜂屯蚁杂不可爬梳畏难者羣谓不出所料准夷终不可取并有欲弃巴里坤为退守谋然予计其众志不齐将有归正倒戈者于是督策将帅之臣整师亟进既而伊犁诸台吉宰桑果悔过勤王思讨逆贼以自赎此
　　天恩助顺者一也二酋大小和卓木者以囘部望族久为准噶尔所拘于阿巴噶斯鄂拓者也我师既定伊犁乃释其囚以兵送大和卓木波罗泥都归叶尔羌俾统其旧属而令小和卓木霍集占居于伊犁抚其在伊犁众囘乃小和卓木助阿逆攻勤王之台吉宰桑等阿逆赖以苟延及师再入阿逆遂逃入哈萨克而霍集占亦即收其余众窜归旧穴此
　　天恩助顺者二也准夷之事前纪畧见其概兹不复纪纪兴师讨囘之由则以我将军兆在伊犁时曽遣副都统阿敏道往囘议事小和卓木乃以计诱阿敏道而拘之乃我师扺库车问罪彼擕阿敏道以来援至中途害之及从者百人彼犹逞其狂悖抗我师顔且敢冒死入库车城乃雅尔哈善畧无纪律致彼出入自由然我满洲索伦众兵士无不念国家之恩効疆埸之力故能以少胜众逆渠惧而兎脱此
　　天恩助顺者三也知偾辕之无济抡干才之可任时将军兆以捜勦准夷余党至布鲁特部落已欵服其众因命旋师定囘部于是克库车存沙雅尔定阿克苏畧乌什收和阗师之所至降者望风直至叶尔羌城下而我军人马周行万有余里亦犹强弩之末矣二酋以其逸待之力统数万人与我三千余人战我师之过河者才四百余犹能斩将搴旗退而筑堡黒水固守以待此
　　天恩助顺者四也万里之外抱水救火其曷能济乃予以去年六月即降防沠兵拨马欲以更易久在行间者耳故兵马率早在途一防进而各争前恐后人人有敌忾之愤此
　　天恩助顺者五也副将军富徳及叅賛舒赫徳辈率师进援以速行戈壁中马力复疲值狂囘据险坐俟颇有难进之势夫援军不能进则固守以待者危矣而叅賛阿里衮驱后队之马适至夜捣贼营我师内外夹攻彼不知我军凡有几万握炭流汤之徒自相蹂躏顾命不暇于是觧黒水之围鹿骇麞惊遁而保窟我之两军全队振旅以回阿克苏此
　　天恩助顺者六也既而彼料我必再入泰山之压难当乃于我师未进之先擕其部落载其重器跳而逺去而叶尔羌喀什噶尔二城之旧伯克等遂献城以降叅賛明瑞一邀之于霍斯库鲁克副将军富徳再陷之于阿尔楚尔于是离心者西内前途者反斾二酋惟挈其妻孥及旧仆近三百人入拔达克山境此
　　天恩助顺者七也人迹不通之地语言不同之国既已雀敺宁不狼顾其授我与否固未可定也然一闻将军之檄莫不援旗请奋整旅前遮遂得凶渠函首露布遥传此
　　天恩助顺者八也夷考西师之役非予夙愿之图何则实以国家幅员不为不广属国不为不多惟厪守成之志无希开创之名兼以承平日久人习于逸既无非常之人安能举非常之事而建非常之功哉然而辗转辐辏毎以艰而获易视若失而反得故自缔始以逮定功虽予自问亦将有所不觧其故而不敢期其必然者故曰非人力也
　　天也夫
　　天如是显佑国家者以
　　祖宗之敬
　　天爱民防
　　眷顾者深也则我后世子孙其何以心
　　上苍之心志
　　列祖之志勉继绳于有永保丕基于无穷乎系以铭曰二酋偝徳始乱为贼是兴王师报怨以直伊犁既平蕞尔奚屑徐议耕辟徐议戍设以噢以咻伊余本懐岂其弗戢图彼藐囘彼囘不量怒臂当车戕我王臣助彼狂狙始攻库车偾辕败事用人弗当至今为愧悖逆罪重我武宜扬易将整师直压彼疆阿苏乌什玉陇和阗传檄以定肉袒羊牵二酋孽深知不可活狼狈相顾固守其穴桓桓我师周行万里马不进焉强弩末矣以四百人战万余虏退犹能守黒水筑堡问信达都为之伤悼所幸后军早行在道督勅速援人同怒心曽不两月贼境逼临贼境逼临彼复徼隙马继以进贼营夜斫出其不意贼乃大惊谓自天降孰敢锋撄大鞣大如虎兎案角陇种谁敢回顾黒水围觧合军暂旋整旅三路期并进焉贼侦军威信不可支挈其妻孥遁投所依所依亦囘岂不自谋岂伊庇猿而受林忧利厥辎重无遗尽掠遣其都丸遂来献馘讵惟献馘并以称臣捧赍表章将诣都门奏凯班师前歌后舞尸逐染锷温禺衅鼓露布至都正逮初阳
　　慈宁称庆亚嵗迎祥
　　郊庙告成诸典并举皇皇太学丰碑再树丰碑再树敢予喜功用不得已
　　天眷屡防始之以武终之以文戡乱惟义抚众惟仁布施恩寰宇共喜古不羁縻今为臣子疆辟二万兵出五年据实书事永矢干干
　　喀什噶尔
　　谨按喀什噶尔为汉疏勒西境唐时一名佉沙
