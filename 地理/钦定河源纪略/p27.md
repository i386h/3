<!-- { "loadSidebar": true } -->
　　觐挈霍集斯从军而西寻以大臣驻其地乾隆三十年驻劄大臣素诚与阿竒木伯克阿布都拉措置乖方扰累囘众二月伯克頼黑木圗拉等乗机煽乱聚众五百余乗夜纵火焚掠戕杀官军遂据城以叛
　　上命伊犂将军明瑞等率师徃讨明瑞兼程进急攻之贼度不能抗乃聚谋走间谍巴布敦等求援于霍罕之厄尔徳厄伯克又教为诡语以煽惑诸布鲁特适喀什噶尔阿竒木伯克噶代黙特遣人告以叛逆惟乌什一城余皆安堵诸布鲁特即巴布敦以献贼益惧婴城固守围之数月势益蹙谋夜出袭我营侦知之设伏以御頼黒木图拉中箭死贼党复推其父厄塞木圗拉为阿竒木悉众死守明瑞复选巴圗鲁兵夜携云梯薄其城登陴举火殱贼无算贼众惧谋缚厄塞木圗拉诣军营纳降因以献城遂内溃八月十五日大军入城逆党伏诛徙其余众乌什复平移驻阿克苏参赞大臣喀什噶尔领队大臣于此设章京侍卫等官如额管理驻防满营恊理一员辖满营马歩兵二百名管理驻防緑营守备一员统马歩兵七百五十名管理屯政官弁无常额屯田八千畆屯田兵四百名又采铜兵二百五十名
　　御制乌什城酋长霍集斯伯克携囘众献城降诗以纪事【戊寅】
　　执渠早是被恩荣【先是逹瓦齐自格登穷窜霍集斯伯克奉军檄设计防献録功褒赏】畏逼迁随尚近情【霍集斯伯克与小和卓木均系囘目特为所强慑因附和观衅罪在可宥】识顺料伊将倒防【常与军机大臣筹画军情曽谕及霍集斯伯克有擒献逹尔齐一节我军至其地彼或降顺比大兵既近伊果筵欵小和卓木计图擒因为潜觉遁去遂率众投欵军门】剪凶匪我愿佳兵申明昧雉霜严令【库车之围逆酋唾手就获而失律者贻误因命将军兆惠徃代就途次执失律之臣明示显戮军威大振】叠见牵羊肉袒迎
　　天祐人归逮底绩越因兢业凛亏盈
　　御制乌什战圗补咏【有序戊子】
　　自庚辰西师凯旋之后伊犂则筑城垦野囘部则减赋薄征视地之大小险夷各驻以大臣戍以兵卒晏然无事矣越五年乙酉而有乌什之变乌什者介于阿克苏喀什噶尔之间为囘部适中之地依山为城有险可恃田肥饶水充足又有牧场可滋长马牛羊故变乱之后逆贼守至六越月始食尽力穷缚其酋以献于是诛戮其精壮迁徙其妇稚凡乌什之城及其所附村落皆为官有驻以大臣戍以兵卒如前制而更申明纪律焉夫乌什固据形胜得扼吭捩臂之势而宜厚驻我兵以镇压众回部之地也初以王师勦逆抚顺不可无故夺之今值彼变乱自取屠灭因以为回部适中官军都防之地是又开惑论所谓愈变而愈康者非
　　天垂贶岂能若是哉而予渺躬之荷
　　宠绥励兢业又当何如哉其致变之由及我官军之奋勇
　　克复条为六事各系以咏如左
　　闻变
　　乙酉二月乌什小伯克頼黑木圗拉等聚众五百余乗夜纵火焚掠戕杀官军驻守之副都统素诚自杀贼遂据城为变时驻阿克苏之副都统卞塔海闻之
　　急邮奏报览其词过于张皇知其庸懦不足集事且囘众乆怀徳威使非激之致乱不应自弃化外庸可不察其由以示惩创因降防驻伊犂之将军明瑞细查致变之由以闻
　　南廵三月返春舟六百飞计里邮【卞防海初奏乌什事由六百里驰逹时方自杭州廻跸即于行舟批答并筹度调兵诸机宜】展视乃知乌什变报来始自阿苏投【囘语阿克苏急呼则为阿苏乌什卡伦官全福等闻城中变急投阿克苏报知卞塔海即据以入告】轻徭本是常施惠倡乱何当彼取尤师驻伊犂定赴援重臣宣命察因由【囘众蠢动固罪无可逭若召衅有由亦不可不申国法以儆其余因宻谕明瑞于赴援时访实速奏】
　　师援
　　阿克苏喀什噶尔与乌什相犄角应援最近而卞防海与驻喀什噶尔之都统纳世通虽亦领兵徃救但二人素未经战阵无益于事时明瑞闻而统兵赴援兼程遄进至则申明军律并力攻城贼始困窘
　　勲戚伊犂董重兵【明瑞于平定回部时奋勇追勦屡着功绩素为回人所惮因命其为将军驻伊犁统辖诸囘城事】早年回部得威名变闻遂率雄师援涂逺仍教兼驿行【计明瑞闻乌什事必率师赴援但伊犁相距几二千里虑或稽时奏至知其兼程前进为之欣慰】可笑无能还妬阻【纳世通甫至乌什闻明瑞统兵赴援之信恐其分功遽行文阻止奏至降防严饬而明瑞亦不从其言决计迅赴】幸因未听遂遄征逆回始相【入声】仓皇守壁垒新知纪律明【卞塔海纳世通诸事失措为逆囘所轻及明瑞至申严军律贼众始惶惧死守不敢复出】
　　献谍
　　乌什伯克頼黑木图拉既叛虑其力之不能抗我师也乃相与聚谋走间谍巴布敦等卑辞厚币求援于霍罕之厄尔徳尼伯克又教为诡语以煽乱所过诸布鲁特惟时布鲁特乆效恭顺且知逆党之妄也遂执巴布敦等遣使诣喀什噶尔以献
　　游牧东西勃律连【唐之勃律即今之布鲁特】不同回部列氓编【诸回城向苦凖噶尔赋重自己夘底定时即为减定赋额一如内地编户徴纳人皆乐输至布鲁特则逐水草而居非若回人之能习耕作尽地利故虽向化内附不令纳赋惟入觐时职贡效忱而已】负城既叛頼黑木【頼黑木圗拉既据乌什即遣其党巴布敦等偕安集延塔什罕之贸易囘人赍书币潜徃霍罕乞援】间【去声】道潜通安集延布鲁适居路径过【去声】驹支蓦遇计擒全【巴布敦等至布鲁特境即诡称附近乌什各回城同时俱乱兾以煽惑诸部众适喀什噶尔阿奇木伯克噶代黙特遣人告之以叛逆惟乌什一城余皆安堵时布鲁特比齐里克齐遂诱巴布敦等擒之即遣其弟喀尔扪都解送喀什噶尔比者部落之首领即如囘部伯克之职】扪都解送喀什噶外域输衷意实防
　　悉故
　　布鲁特既献巴布敦等于喀什噶尔时驻喀什噶尔之副都统柏琨讯其变乱之由则称乌什之阿竒木伯克阿布都拉横黩扰荡检宣滛而副都统素诚不但不加督责且与之同流合污以是回众不胜其忿遂胁众生变又纳世通卞塔海平时亦妄自尊大凌虐诸囘素为众怨所集且卞塔海初至乌什城下不事诘剖輙施鎗礟以攻及贼出拒复怯而败走纳世通继至亦茫然不知所措贼益逞其负嵎之势明瑞询察得实胪章入告与柏琨所奏悉合因各视其罪重惩之
　　巴布敦词实可凴周谘我众又堪徴【明瑞查访致乱所由知素诚扰累不法及纳世通卞塔海庸妄乖谬诸罪状皆得自贸易人众台站诸回之口询之在事侍卫等亦众吻如一】哥舒翰既少恩甚【阿布都拉为哈宻回部贝子玊素富同产弟以其久内附之回授为乌什阿竒木伯克乃自莅事以来不知恤众毎将疲瘦羊马倍值取利又肆为滛恶致所属回众切齿乱作亦并遇害实非意料所及】李大宜还耽乐仍【素诚在乌什惟事科苦累又复滛纵无忌頼黑木圗拉之妻亦曽为所留因而蓄怨生变则素诚实死有余辜矣】一死余辜真尚有两驽□驾愧惟増【此虽素城阿布都拉之罪然用二人以致偾辕之愧实切于懐】可同効节加优恤用戒将来示创惩
　　攻坚
　　明瑞等攻乌什数月围困甚力贼出拒战者即擒获诛磔于是贼惊骇聚计谓与其束手就毙毋宁舍死以求生因谋夜出袭营我军觇知之预为之备贼首頼黒木圗拉中箭死贼党益窘怖复推頼黒木圗拉之父厄塞木图拉为阿奇木悉众死守以延残喘此皆得之捉生鞠讯者已而明瑞复抡骁锐夜薄其城登陴毁堞奋击获大胜贼自是日危蹙矣
　　罪不容诛贼自知求生舍死死相持诱来平野骑弗进【贼知罪在不赦侥幸逭死明瑞等知之即调兵两队先后继进前队次青努尔择地张甄以待欲诱贼至平地合后队奋击贼即退守城我军追蹑及城下贼犹持火器乘陴拒敌轰以大礟贼乃匿避】仰薄髙铳竞施督以冲坚诚亦易谕令【平声】郑重故因迟【乌什初变明瑞即统兵赴援复命尚书阿桂驰驿徃防之彼时以乌什□尔城又无外援易于収服毋庸悉锐进攻轻撄锋镝致多伤我士卒因谕令严急攻间待其势穷力乘机取之】云梯竪即登城堞【贼既穷窘益固守不敢出明瑞等以时届秋令师旅不宜乆覊乃简巴圗鲁六百余中夜携云梯分道潜徃薄城两隅东北隅先登贼未觉挺刃交下守陴贼狼狈窜即举号火招继进者又循墉自北而东南悉据有之毁其垣垜施鎗箭巨石俯击殱贼无算后以天明収军未即得城】早使游魂釡底驰
　　城复
　　登城之防贼益胆落我军乃逼城筑垒严围断其樵汲即有突出者并击败之贼城粮絶马饥拆屋以防撤茅以饲殍仆溢涂巷众皆忧悸离畔沙尔布者乌什之旧商伯克故未从贼为恶乗人心汹惧谋缚厄塞木圗拉诣军营纳欵因以献城至夜遂内溃先是谕明瑞等曰贼不早悔罪伏法若城垂破始乞降则不可贷当悉殱之以我武黎明我军振旅入城悉戮其党羽徙其妇孺乌什复平时八月十五日也
　　斧螗锋猬势将【平声】成将【去声】恐多伤退我兵【我东北登城一军既获全胜其攻西南者以贼已有备不复能上明瑞等因天已向明恐为贼所要袭急撤城上兵遂未得乘锐捣其巢穴】髙垒深壕奚逭命析骸易子茍延生倒戈缚就无完卵舆榇献来逮破城教冩阵圗旌众勇定功惟是凛虚盈
　　汉书西域尉头国王治尉头谷去长安八千六百五十里户三百口三千三百胜兵八百人东至都防治所千四百一十一里
　　又班超建初元年诏徴班超还疏勒遂与尉头连兵超击破尉头
　　魏书西域尉头国居尉头城在温宿北去代一万三千里役属龟兹
　　唐书地理志河西内属诸州一蔚头州又一曰郁头州在赤河北岸孤石山
　　阿克苏
　　谨按阿克苏在汉为温宿国地唐名温府州一曰于祝一曰温肃州今其地距京师一万七百九十里水经注引释氏西域河水暨于温宿之南左合枝水上承北河今喀什噶尔叶尔羗两河自西而东至阿克苏南阿克苏河南流注之与水经注所引适合阿克苏河西源自乌什界入阿克苏境东南流东源出北山南流过阿克苏西东南流二源合东南防喀什噶尔河叶尔河又阿克苏东为雅哈阿里克自其境西南至塔里木大河北岸为古姑墨国地唐名亟墨一名跋防迦今并属阿克苏唐书跋禄迦西三百里度石碛至凌山葱岭北原也水东流今雅哈阿里克西三百里许库克墨根发源之山为萨瓦布齐山当即所谓凌山库克墨尔根河东南流入阿克苏河与葱岭诸水会故谓之葱岭北源阿克苏境为阿克苏河诸源从出之地谨纪其事如左
　　乾隆二十三年大兵克库车阿克苏回人赍降文至将军营先是逆回霍集占归旧部以其党阿布萨塔尔为阿克苏伯克霍集占库车败回时阿布萨塔尔将城外数百户徃随之霍集占欲徙其众于乌什回人闭城弗从贼怒攻城囘众登城拒战杀其属数十人闻大兵至即以城降将军兆惠自赛里木驰至统兵入城回众皆携子女跪迎城上鸣钲击鼓杂以管籥兆惠等晓示云
　　大皇帝徳威为天下共主薄海内外罔不臣服属在遐荒抚绥一体各从本俗以安生理凖噶尔狡诈俱已勦灭哈萨克布鲁特等尽皆归附惟霍集占自外生成是以兴师讨罪汝等被胁附和罪应寘法今悔罪投诚谨遵
　　恩防待以不死囘众仰天额手安堵如故所属村三十有六共五千余户悉皆归附设管理驻防緑营游击一员统兵一百名管理屯政官即驻防武职不另设稻田一百五十畆屯兵十五名
