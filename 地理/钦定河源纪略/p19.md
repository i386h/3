<!-- { "loadSidebar": true } -->
　　案水经云昆仑墟在西北去嵩髙五万里地之中也其髙万一千里河水陬其东北陬屈从其东南流入于渤海又出海外南至积石山下有石门又南入葱岭山又从葱岭出而东北流其一源出于阗国南山北流与葱岭所出河合又东注蒲昌海又东入塞过炖煌酒泉张掖郡南又东过陇西河闗县北云云案水经所云昆仑山者宜出于禹本纪山海经所云南入葱岭及出于阗南山者出于汉书西域传而郦道元都不详正所注河之发源亦引禹纪山经释法显游天竺记释氏西域记所注南入葱岭一源出于阗山合流入蒲昌海虽约汉书亦不寻防又水经云出海外南至积石山下有石门然后南流入葱岭防此则积石山当在葱岭之北又云入塞过炖煌酒泉张掖郡南并今郡地也夫山水地形固有定体自葱岭于阗之东炖煌酒泉张掖之间华人来徃非少从后汉至大唐图籍相承注记不絶大积距数千里未有桑田碧海之变陵迁谷移之谈此处岂有河流纂集者不详斯甚又案禹导河积石者尭时洪水下民昏垫禹所开决本救民患积石之西沙卤之地河流既小地势复髙不为民患不事疏凿以此施功发迹自积石山而东则今西平郡龙支县界山是也固无禹治水之功自葱岭之北其本纪灼然荒唐撰经者取为准的班固云言九州者尚书近之矣诚为惬当其汉书西域传云河水一源出葱岭一源出于阗合流东注蒲昌海皆以潜流地下南出积石为中国河云此禹纪山经犹校附近终是纰缪案此言惟凭张骞使大夏见两道水从葱岭于阗合流入蒲昌海其于阗出美玉所以张骞传遂云穷河源也案古图书名河所出曰昆仑山疑所谓古图书即禹本纪以于阗山出玉乃谓之昆仑即所出便云是河也穷究诸説悉皆谬误孟坚又以禹贡云导河自积石遂疑潜流从此方出且汉时羣羌种众虽多不相统一未为强国汉家或未尝遣使诣西南羌中或未知自有河也宁有今吐蕃中河从西南数千里向东北流见与积石山下河相连聘使涉厯无不言之吐蕃自云昆仑山在国中西南则河之所出也又案尚书云织皮昆仑析支渠搜西戎即叙又范蔚宗后汉书云西羌在汉金城郡之西南濵于赐支续汉书曰河闗西可千余里有河曲羌谓之赐支盖析支也然则析支在积石之西是河之上流明矣昆仑在吐蕃中当亦非谬而不谓河之本源乃引葱岭于阗之河谓从蒲昌海伏流数千里至积石方出斯又班固之所未详也佑以水经僻书世人多不之覩或有好事者于诸书中见有引处谓其审正此殊未之精也不揆浅昧考诸家之説辨千古讹舛是故曲折言之
　　谨案杜佑之説不信积石在葱岭之北又断积石之西无禹功一切禹纪山经扫落不遗余力诚可谓魏晋以来之独具卓识者矣顾以汉书西域为不足凭蒲昌以下伏流为纰缪谓昆仑在吐蕃中且误指禹贡导河积石为在西平龙支县界中是皆拘墟错误之谈未可为允当之论也夫自古言河源者莫着于史记大宛及汉书西域而西域之言尤为明晰盖当日班超父子继奠西垂孟坚以其家人述其家事夫岂无耳闻目见者而姑妄言之尝考西域之説证以今之
　　钦定舆地全图其谓南北有大山中央有河东西六千余里南北千余里东则阨以玉门阳闗西则限以葱岭云云是皆揆诸疆域正以方向隠度不失累黍者也乂谓河有两源一出葱岭一出于阗于阗在南山下其河北流与葱岭河合东注蒲昌海今自和阗以北葱岭以东和阗喀什噶尔诸河皆东注罗布淖尔和阗喀什噶尔河者即于阗葱岭河也罗布淖尔者即蒲昌海也以今之地案之班书一一皆相脗合夫岂妄作而能若是哉杜氏又曰大碛距数千里未有桑田碧海之变陵迁谷移之谈此处岂有河流是不信蒲昌以下伏流之説矣不知于阗河北合葱岭河东流三千余里受水大小十余而尽注于广袤三百里之蒲昌海果使其下无伏流亦安得以容之乎且山海经云不周之山东望泑泽河水之所潜也其源浑浑泡泡泑泽者蒲昌海也潜者伏也是蒲昌伏流之説山海经亦已言之矣又水经注云其水澄渟冬夏不减其中回湍雷转为隠沦之脉当其澴流之上飞禽奋翮于霄中者无不坠于渊波即河之所潜也又云河自蒲昌有隠沦之证郦氏既谓蒲昌有隠沦之证又详叙其灵异如此夫岂无所见而云然乎又案
　　钦定舆地全图自罗布淖尔之东南至阿勒坦噶逹素齐老千五百里其间沙连山断伏流隠见可指者小大相望不絶是岂有桑田碧海之变陵迁谷移之谈而为昔之所无今之所有乎且水之有伏流中土亦皆有之不独河水为然恭读
　　圣谕有云济水三伏三见此亦一证然则河之伏流亦
　　曷足为怪乎又读
　　御制河源案语有云大河之源独黄色为灵异盖河自蒲昌初伏于沙碛之中濳流千五百里故当其始发为色独黄苟非挟沙以行岂有出山即成黄色之水乎盖唐人虽至吐蕃实未覩河水潜流发源之处况自吐蕃西北至蒲昌海尚有千五百里其间伏流隠见亦乌从得而知之哉杜氏斯言其为梼昧之见矣至谓昆仑在吐蕃中则其説更为无据不过信吐蕃自云昆仑在其国中一语耳夫自古言昆仑者但闻在中土之西北不闻在中之西南故山海经云海内昆仑之墟在西北水经云昆仑墟在西北去嵩髙五万里若昆仑在吐蕃中则在中土之西南而不在西北矣且昆仑者产玉之山也故尔雅云西北之美者有昆仑虚之璆琳琅玕焉史记大宛云汉使穷河源河源出于阗其山多玉石是产玉者为昆仑无玉者不得为昆仑矣今吐蕃无玉而于阗多玉岂得反以在吐蕃者为昆仑在于阗者为非昆仑乎杜氏又谓积石在龙支县界中是误以唐述山为禹贡导河之积石石矣其失尤为显著説已详见后汉书注辨中不必更为深论也至谓孟坚以禹贡导河自积石遂疑潜流从此方出汉时羣羌不为强国未尝遣使诣羌中故不知吐蕃河从西南数千里向东北流与积石山下河相连云云若斯之论深为允惬盖汉使未诣羌中故不知积石以上河源重发唐人不究西域故罔闻蒲昌以下伏流显然去其两非存其两是遂成定论终古莫之能易矣
　　元和郡县志
　　河州枹罕县积石山一名唐述山今名小积石山在县西北七十里案河出积石山在西南羌中河自蒲昌海濳行地下出于积石为中国河故今人目彼山为大积石此山为小积石
　　谨案李吉甫分别大小积石之名最为明备辨以见后汉书注条下矣独是犹仍汉书河自蒲昌海潜行地下出于积石之语一似未知禹贡导河积石之上尚有吐蕃河源者盖意在徴引汉书遂未暇详防其误考古不精难免粗疎之诮矣
　　太平寰宇记
　　鄯州龙支县下云积石山在县南尚书谓导河积石谓此山也
　　谨案此亦以小积石为禹贡导河之积石辨已见后汉书注及通典条下
　　河州枹罕县下云积石山一名唐述山今名小积石山在县西北七十里禹贡曰浮于积石至于龙门西河西域传河东注蒲昌海行地下南出积石为中国河续汉书郡国志陇西河闗县积石山在西南河水出焉
　　谨案禹贡西域续汉书所言之积石皆大禹导河之积石也唐述山一名积石乃小积石也乐史既知唐述山为小积石矣自当更有大积石在乃上文叙唐述山之为小积石既如此其清晰下文引书又如此其相背上下各不相防盖縁其意在勦袭旧闻不察地形逺近遂致斯误矣
　　唐书
　　吐蕃河之上流由洪济梁西南行二千里水益狭春可渉秋夏乃胜舟其南三百里三山中髙而四下曰紫山古所谓昆仑者也故曰闷磨黎山东距长安五千里河源其间流澄缓下稍合众流色赤行益逺他水并注则浊
　　谨案唐书叙吐蕃河源颇为清晰但其间犹有未尽惬者如以紫山为昆仑河源其间流澄缓下稍合众流色赤云云是皆考古未精访闻不实之语也夫唐吐蕃之地即今青海是所谓紫山即巴彦哈拉山是昆仑在回部不在青海前已辨之详矣而此乃云紫山即古所谓昆仑是考古未精也恭读
　　御制河源诗注云星宿海有泉千百涌出俱绿水惟西南一河名阿勒坦郭勒此河实系黄河上源其水色黄从东南流更折而西北廻旋三百余里穿入星宿海因防诸绿水黄色防淡自此合流东下屈曲千七百余里至归徳堡挟沙激浪水色全黄始名黄河又读
　　御制河源案语有云大河之源独黄色为灵异是河源出紫山即黄因防诸绿水黄色反淡何得云始流澄缓下合众流色乃赤乎盖河自罗布淖尔伏流行千五百里大碛之中至阿勒坦噶逹素齐老始出潜源怒发挟沙以来其色不得谓之澄其流不得谓之缓也夫地志之书事事皆当核实使后之人案迹推求防有不合始为尽善乃若唐书所云考之于今相背有如是者岂非得之闻漫不加察率尔而成记载者乎故曰访闻不实也










<史部,地理类,河渠之属,钦定河源纪略>
　　钦定四库全书
　　河源纪畧卷二十三
　　辨讹四
　　舆地广记
　　河水出昆仑自古言者皆失其实禹本纪山海经固己迂怪诞妄而班固所载张骞穷河源事亦为臆説谨案欧阳忞盖承杜佑之説信吐蕃之河源而不信西域之河源故其言如此顾谓禹本纪山海经为迂怪诞妄则信然矣若谓班固张骞所载河源事为臆説乐闻创论而妄攻旧议无乃太过乎通志
　　河水自西域来其大源有三正源出昆仑山东北陬而东行一源出天竺葱岭一源出于阗南山北行与葱岭河合而东入于昆仑河或云张骞穷河源至葱岭河尔故西域传云河有两源一出葱岭一出于阗而没其正源也三河合而东过蒲昌或云入蒲昌而复东出于理不然乃东至积石山下有石门河水冒以西南流是为中国河积石山属鄯州
　　谨案汉书西域云西域以孝武时始通本三十六国南北有大山中央有河东西六千余里南北千余里东则接汉阨以玉门阳闗西则限以葱岭其河有两源一出葱岭山一出于阗于阗在南山下其河北流与葱岭河合东注蒲昌海云云详考班氏之説证以今之
