<!-- { "loadSidebar": true } -->
　　二十二年癸亥（日本天和三年），三月，何佑城淡水（郑成功传）。六月，清大军发铜山（郑成功传、台湾纪略、香祖笔记。兹月之战，非一日事，当书干支。成功传以发铜山为乙亥，而以长历推，兹月辛丑朔，无乙亥，其余干支悉错误。台湾纪略书甲子，而事迹间与成功传少异，难并考，故概不系干支）。国轩守澎湖，督精兵二万余分守风柜尾、中心湾等屿；又令林升、丘辉、江胜、陈起明、王隆、吴潜等领众二万守鸡笼屿（郑成功传）。澎湖、妈祖、台屿上下炮城三座，风柜尾一座，四角山炮城一座，鸡笼山炮台一座，东西巅炮台一列四座，西南内外堑西屿头一列炮台四座，中心湾炮台一座，沿海小船可登岸者尽设短墙、置炮石，连绕三十余里，海舰星罗棋布（台湾纪略）。清师进兵于澎湖，琅令悉书将帅姓名于战舰，以审进退、正赏罚。两军将合，琅先令蓝理、曾诚等突战。南潮正涨，前锋数船分散，国轩乘之，杀伤过当。琅驰驾船赴援，理伤炮，琅亦伤焉。是夜舟停八罩，琅集诸将，申军令，总兵以下按以失律罪，令立功自赎（郑成功传），进取虎井屿。琅驾小舟，窃侦敌营还，誓师分兵进剿。左师直入鸡笼山。右师直入中心湾，中权分为八阵，每阵三垒。将军居中调度；将左者兴化镇吴英、金门镇陈龙、铜山镇陈昌，将右者平阳镇朱天贵、海坛镇林贤、厦门镇杨嘉瑞、提标中营罗士珍：旌旗蔽空，舳舻千里（台湾纪略）。清兵裹创疾战，国轩发火矢喷筒，燔焰怒张；朱天贵阵亡。清兵僇力夹击，自辰及申，兵势益励。林升、丘辉、江胜、陈起明、吴潜、王隆等战死，失战舰二百余艘，众多降。国轩知势不敌，急乘走舸从吼门逸去。澎湖既破，琅给降卒以衣米；禽获未及死者，医治而送还。于是台人心动，无固守志（郑成功传）。宁靖王朱术桂知事既去，叹曰：「予明室宗族，义不可辱」！具冠服拜天地祖宗，与台人从容别饮，以三印授克塽而自杀，五妾殉焉；台人悲之。国轩、锡范、佑、磊等奉克塽决归降计。七月，遣刘国昌、冯锡圭、陈梦炜赍延平王金印一、招讨大将军金印一、公侯伯将军银印五，籍土地府库军实，叩军门告降。澎湖素险，难以舶舟；至是，海适不扬波。八月，施琅统舟师至台湾受降（参取郑成功传、三藩纪事、台湾纪略）。克塽嗣位二年，犹奉永历正朔，是时年十五。自成功始起义迄克塽降，凡三世三十八年，而明正朔始尽于天壤之间矣。琅入台，失具牲币告成功庙曰：「琅起于卒伍，于君有鱼水之遇。中间微嫌，不图祸及骨肉，事至乖离！然分为雠敌，情犹君臣；而今奉天子威灵，见为清朝臣，不得辞灭国之举，此所以上忠朝廷、下谢父兄，公义私恩，何得两全」！语毕泪下。乃疏请经略台湾地方，且优待克塽及将帅；而后归之京师，帝诏授克塽汉军公（长崎夜话草云：「封东海王，赐第于京地」）、锡范汉军伯、国轩天津总兵、何佑梧州副将（郑成功传）。又诏以东宁复旧为台湾府，改二州设三县曰台湾、曰凤山、曰诸罗，设分巡道一员领之（香祖笔记曰：「隶福建布政使司」）。台湾县居中，辖四坊、十五里、九街、六乡。南为凤山县，自台湾府起至沙码碕头止，共五百三十里，辖六里、十四乡、二十余社。北为诸罗县，自台湾府起至鸡笼城止，共五千三百三十里，辖四里、十四乡、四大社。其兵防，分营凡十：安平镇三营、澎湖协镇二营、南北二营、左右中三营（台湾纪略）。至康熙末年，台郡水陆兵五千余，南北营各八百九十名（平台纪略）。其文教，设岁科二试以鼓励士民，府学入泮，县学入泮，各给饩有差。至康熙二十六年丁卯岁以后，福建乡试正额分别广一名，以待台湾之士；学成之日，与内地棘闱同较，得登榜；台民渐向文学之风（台湾纪略）。至是台湾荡平，民再康矣（郑成功传）。台湾灭而天下无事，诏息天下兵。然兵卒不给田亩，失生产。

　　二十七年戊辰（日本元禄元年），吴三桂余殃扰乱。初，三桂姬妾有称八面观音、四面观音者，八面绝美，四面次之。及三桂之败，清将湖广、四川总督蔡某虏获二观音，献四面于帝，匿八面以自嬖焉。帝后知八面在蔡家，责之；蔡不得已，献八面，途病死，帝疑以为蔡杀之，遂囚蔡于满洲，蔡部兵大恚焉。兹岁五月，蔡部将冯龙率浪士数千诣湖广部院，诉曰：「今天下弭兵，军俸悉除，妻孥皆滨饥饿，请赐俸米，以得生活」。部院曰：「俸米之事，非我所预，诉之军门」。乃诉军门，军门不答。冯龙等怒骂曰：「皇帝惑一女子，辱大功巨，使吾辈饥困，尔等所为，亦仿之乎」！喧哗不已。军门骇，召布政使议之。冯龙遂毁门入，杀军门及布政使，直攻部院，部院一家歼焉。兵士以冯龙为将举兵，不日而取四府。山海群贼来附，遂掠七、八府，南京、杭州大震。诏发兵讨之。湖广贼陈化龙兵数十万与冯龙合，欲陷北京，势甚张。诏重发江南兵，纔得时平之（外国异闻）。

　　三十九年庚辰（日本元禄十三年），帝想往事，尝谓：「成功明室遗臣，而非吾乱臣贼子也」；特诏令成功及子经丧归葬南安（郑成功传）。自台湾入清版图后，再有明遗民朱一贵乱。

