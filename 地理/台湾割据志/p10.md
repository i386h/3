<!-- { "loadSidebar": true } -->
　　十五年辛丑（清顺治十八年、日本宽文元年），正月，驾在孟坑城外。二月，文选又窃疏永历迎驾；永历玺书答之曰：「不五、六日，设浮桥而速去矣」。及期，缅人觉而断浮桥。大学士马吉翔、司礼监李国泰挟驾自重，从官或谋杀二人夺驾，事发觉，吉翔等诬奏杀之（行在阳秋）。成功自金陵丧败，地蹙军孤，永历蒙尘南裔，声问不通，存亡难详，然犹仿天佑天复故事，奉持正朔，将迁地谋恢复。先是，芝龙去台湾后，日本边民出没海上，递番据台；而红毛来借地于日本人，不可，绐曰：「愿假之才牛皮大，千金不惜」。许之；红夷乃丝剪牛皮而连绵，规画城地里许，曰：「是一牛之皮也」；遂据台地（郑成功传。清尤侗外国竹枝词咏吕宋曰：「当年失国一牛皮，何处天生金豆枝」。自注曰：「佛郎机以黄金求地如牛皮大盖屋，王许之，乃剪牛皮相续为四围，求地称此，筑城居之，遂灭吕宋」。某事与荷兰夺台湾相类，盖彼此传闻之异耳）；与日本人约，岁分输鹿皮三万（香祖笔记）。红毛筑安平、赤嵌二城（郑成功传），以夹板船为犄角；虽兵不满千，南北土酋皆畏，听其约束（香祖笔记）。设市于镇城外，与商贾交易，杀土人不服者（郑成功传）。先是顺治甲寅，日本甲螺郭怀一谋遂荷兰人，事觉，怀一被杀于欧汪。欧汪在凤山县界。至是，日本甲螺何斌与红毛酋长有隙（香祖笔记），走厦门，为成功盛陈「台地沃野千里，为四省要害，横绝大海，实霸王之区」；且言其可取状。诸部皆难其险远，成功大喜何斌言。三月，扬帆至鹿耳门，门水浅沙胶，纔容数武；此时水适涨丈余，成功得便，战舰衔尾而进。红夷大惊，以为自天而下。成功引兵登陆，攻赤嵌城（参取郑成功传、台湾纪略），逼其酋归一堡；归一死守，攻之不克，环七鲲身逼之（郑成功传、香祖笔记）。五月，缅酋弟莽猛白弒兄代立，窃挟异志，绐百官渡河盟；既至，以兵围之，杀武官沐天波、马吉翔等凡四十二人，惟存永历及宫眷（明史稿、行在阳秋）。八月，定国再攻缅，将迎驾，复为所败；定国与文选皆引还（明史稿）。成功铜山将郭义、蔡禄降于清，刼张进，进不从而自杀。十月，清主弃市芝龙及其子孙在京者，杀无孑遗。命迁各省沿海居民，以绝郑氏应接（郑成功传）。莆田黄献臣着武经开宗，尝称芝龙曰：「我闽之有郑飞虹也，胸罗数万甲兵，气吞八九云梦，东南半壁，倚为长城。念楚、广、闽、浙烟水之区，乃鲸、鲵、鲛、鳄潜踪之薮，散家赀巨万，炼精卒数千。依水作营，鼓声偕涛声而夜发；临渊布阵，旌影合帆影以星驰。剪红夷群凶，褫天骄之魄于风霾，千里鱼虾收浪；歼大帽洞寇，犁夜郎之庭于雷击，五路草木飞花。出不意而擒魁奇，驱水深火热之惨；因敌谋而诛锺进，得随机应变之神；置死地而灭刘香，妙亡地能存之用。洪兵备忠肝义胆，当与先世之绩共勒千秋；康巡抚拚死获生，实藉将军之功永垂百世，十余年养兵，不费公家一粒；四五郡凋敝，全资搬运诸艘。大将军自保成功，拟修炼沙门，仿赤松遗意；圣天子轸恤民隐，重干城锁钥，舒南顾之忧。历数古今名将，靖国难、建奇勋，代不乏才；至若自给兵糈，解君忧、苏民困，千古一人而已！先生战功，未易殚述；聊掇一二，以励后学。自此而忠贞益笃，与国咸休，则在将军勉之耳」。其说在芝龙未降清之前，而颇寓规箴云（武经开宗）。芝龙所著兵书有经国雄略（华夷变态）。十一月，吴三桂入缅甸境，通信于缅酋，使送驾出降。十二月，进兵旧晚坡，文选降，缅酋遂内叛，挟永历及皇太后、皇后、太子、公主如三桂军，三桂以驾南还（行在阳秋）。李定国数谋迎驾，兵少粮乏而不果，逃于孟良；以缅与古刺、暹罗为世雠，窃通一国，约犄角；兵将发，谍者告以三桂执帝；定国躃踊号哭，自掷于地，愤郁致病，七日而死。二国之师至，失望而还。定国所葬地，春草不生，蛮人过之，跪拜而去（求野录）。兹月，成功复攻赤嵌城（郑成功传）。红毛势穷，以十余艘决战。成功用火攻，尽焚之（香祖笔记。明清闘记云：「红毛列大舰五艘于岸头以御之，成功兵自船胁铳窗入，战而夺之。红毛船本是交易日本之船也，故一艘遁去长崎」。又曰：「红毛乞援于咬吧。咬吧兵将谋谓，捣厦门虚以救台湾，遂攻厦门；厦门留守洪旭等击而走之」）；纵火于城板，归一终不降。成功使告之曰：「台湾，吾先人故地。地归吾，珍宝诸物我无贪之，汝悉载去」。于是归一降，送之还国。就居其城，改台湾为安平镇、赤嵌城为承天府，总曰东都。设府曰承天，县曰天兴、万年；土酋皆受约束。既而闻清朝迁界令下，叹曰：「沿海幅员上下数万里，尽委而弃之；令吾无得兹一块土，英雄无用武之地。然田庐为墟，坟墓无主，寡妇孤儿望哭天外，我如之何！但收拾余烬，息兵休农，以俟时至，犹未晚也」。于是制法律、兴学校、计丁庸、养老幼，台人大安（郑成功传）。初，芝龙之来往日本也，长崎尹末次刼政直与芝龙亲，故政直遣人交易漳州，途必泊台湾。及红毛据台湾，政直舶，夺货物，船人遁回；政直大怒。时有浪士滨田弥兵卫者，欲为政直报怨，假农民一百、耕具若干于政直，率其子弟扬帆诣台湾；诱红毛曰：「台地膏腴而民疏农桑事，往年尝约来而共土人垦辟，故赍来耕具耳」。兰人检船中，耒耜外无携寸铁，兰人不疑；延滨田父子三人诣赤嵌城，加此丹亲诘问来意。滨田父子窃怀匕首，俄起斩杀数十人。滨田素谙兰语，遂刼加比丹，责其无礼于日本。兰人将放铳，滨田曰：「杀我不利加比丹」！加比丹遂恐惧伏罪，请十倍货物以赎罪，且以爱子为质；滨田许之，满载宝货，拘甲螺子及红毛数人而还。末次以事白幕府，幕府有命称之，幽加比丹子于长崎狱。明年，加比丹来长崎谢过，质子已死于狱中，所拘兰人归之加比丹云（国史、鸠巢小说、长崎夜话草、华夷通商考。「加比丹」，国史作「钱罗留」，其说曰：「钱罗留犹言总兵」）。

　　十六年壬寅（清圣祖康熙元年、日本宽文二年），正月，驾在滇都（行在阳秋）。兹月，清主殂，谥曰体天隆运英睿钦文大德弘功至仁纯孝章皇帝，庙号世祖；在位十有八年，寿二十四。遗诏立皇子玄烨为皇太子，释服即帝位，改元康熙；时年八岁，是为圣祖仁皇帝。清中和殿大学士巴泰曰：「上冲龄践祚，缵承丕绪，时明运已终，流氛肆虐，上应天顺人，命将出师，一战而克，奠鼎燕京，为天下生民主。王师所向，士女争迎，以次底定，虽士勇兵强，进止方略悉禀圣谟，海宇廓清，用成一统业，武功赫奕，蔑以加焉。且上以上圣之资，承纪纲颓败后，博采众谋，监于成宪，礼乐刑政，罔不粲然明备，期以明作惇大之道，建久安长治之基，彬彬乎有唐虞三代之风矣」（三朝实录）。二月，或谮忠勇侯陈霸于成功云，贰于清；成功令全斌讨之，霸不战而降于清（郑成功传）。四月，三桂尝令八旗将士等护永历。八旗将士三千将夺驾起兵，事发觉，三桂令人绞永历及太子，并杀八旗将士。是时忽大风霾，黄雾弥天，雷电交作，空中有二龙蜿蜓而逝，滇民无不悲悼焉（求野录）。初，魁楚、式耜等之推戴王也，太妃王氏曰：「吾儿仁柔，非拨乱才」；魁楚等固请而许之（明史稿）。每清兵至，王数出避，式耜苦谏不听；式耜蹉跌而死，中兴之业终不成矣（明季遗闻）。冥鸿氏曰：「帝以仁柔之资，际不可为之日，宗社板荡，豺虎纵横，怀、愍再辱，殒身贼手，天命既衰，人谋亦否，呜呼痛哉」（也是录序）！五月，成功病卒于台湾，年三十九。清郑亦邹曰：「自世祖章皇帝王天下，东南夏肄，所在除灭。成功起自诸生，当日落虞泉，而犹屈强海外，欲遂鲁阳之志。数十年之间，窃号永历，违命倡义，旌旃所指，关河响动，明室遗民，未或非之。夫河东赐姓，犹留虚号，天水高庙，亦拥空名，成功非踵事增华者耶」！台人以成功弟袭为护理（台湾纪略，「袭」作「世袭」）。成功尝令其子经居厦门；经颇耽声色，与乳媪奸生子。成功治家严正，闻之大怒，遣使谕郑泰杀经。诸部惊谓：「成功病革，必乱命，不可从；然子不可拒父、臣不可拒君，泰之于成功为兄行，兄拒弟可也」。克期将举事，未发，成功没。时清靖南王耿继茂、总督李率泰以成功死，遣人贻书于经招谕。经复书云：「日在鹭、铜，多荷指教（按鹭铜，鹭门、铜山也）。今承惠书，益赐谕诲，所言尚是游说之后谈也。思东宁偏隅，与夷落为伍，僻在海外，与版图渺不相关，何必足问。至贵国宽仁无比，远者不弃，其或然乎？然如方国安、孙可望等，岂非竭诚贵国者乎；而今何在？阁下倘以延揽英豪、休兵息民为念，即共饬部曲，互安边陲；羊陆故事，敢不勉承。若夫疆场之事，一彼一此，胜败之数，自有天在，得失难易，阁下自知，何烦予言」。泰窃包藏异心，与洪旭等议谓：「连年兵革，徙苦人民，不如往台；为桑梓计，且权与清通好」。请之经，经议照朝鲜事例而与清交。令杨来嘉启清，清主不报。经以全斌为五军都督、陈永华为咨议参军、冯锡范为侍卫，帅师往台；黄昭、萧拱辰奉袭拒经。台之诸部，窃持两端。十一月，昭会诸部攻经，大雾画冥，经众将溃；全斌力战，经射昭殪，而雾适消日明，昭众惊乱散去。经遂入台，收杀桂应菁、曹从龙，余置不问，待袭如初（郑成功传）。经遂嗣位。复室厦门，以翁天佑为转运使，任以厦门政。始建庙宇，兴市肆，设街衢（台湾纪略。按本书迭书癸卯岁者，衍文也）。

