<!-- { "loadSidebar": true } -->
　　庄烈帝崇祯元年戊辰（日本宽永五年），正月，工科给事颜继祖上疏劾愈咨皋曰：「海盗郑芝龙生长于泉，聚徒数万，刼富施贫，民不畏官而畏盗。总兵俞咨皋招抚之议实饱贼囊；旧抚朱钦相听其收海盗杨六、杨七以为用。夫抚寇之后，必散于原籍；而咨皋招之海，置之海，今日受抚，明日为寇。昨岁中左所之变，杨六、杨七杳然无踪，咨皋始缩舌无辞，故闽帅不可不去也」。疏入，逮咨皋下于理（明史纪事本末）。芝龙泉人，故侵漳而不侵泉。漳人议剿，泉人议抚，两郡异议纷然；芝龙愈横。于是朱一冯、朱钦相亦被逮治（绥寇未刻编）。三月，敕禁漳、泉人贩海。芝龙纵横福建、浙江海上（明史纪事本末）。福建左布政使熊文灿拜右佥都御史，巡抚福建，善遇芝龙，令为己用（明史）。六月，兵部议招芝龙。七月，芝龙率所部降于文灿（参取明史、明史纪事本末、郑成功传。按成功传以降系九月，误）。继祖又言：「芝龙既降，当责其报效」；从之（明史纪事本末）。九月，芝龙杀衷纪于岛上，发刘香父冢（郑成功传）。时红毛夷出没海岛，数省被害甚剧。泊数十巨艘，填塞海口，据澎湖，筑城营，惯用巨炮虎蹲，远击巨舰，无敢当锋（武经开宗。纪效新书曰：「虎蹲炮因形得名，国初有缨子炮，近时有虎蹲及百子等炮，皆利器也；比之乌铳，一可以当其百矣」）。豫章邹维琏来抚闽（郑成功传）；右参政兴泉守曾樱素与芝龙善，请维琏以芝龙为将（明史）。芝龙计焚其舟：募龙溪人郭任功率十余人，夜浮荷兰船尾，潜入焚之，获五十余人，余船悉遁（郑成功传）。澎湖旧属同安县，明季因地居海中，人民散处，催科所不及，乃议弃之。后内地苦徭役，往往逃于其中，而同安、漳州之民为最多。及红毛入台湾，并其地有之。而郑成功父子相继据险，恃此为台湾门户。后清灭台湾，设巡检一员于此岛（台湾纪略）。大帽山有洞穴，内广袤数百里，险隘要道，可通五省，寇聚其中，跳梁难制。芝龙领兵繇武平进，令军士各执鸟铳，五人为队，连续点放，长矛夹攻，步推步进，侵入洞中，大破之（武经开宗）。

　　二年己巳（日本宽永六年），四月，广东副总兵陈廷对约芝龙剿盗。芝龙战不利，归闽。不数日，寇大至犯中左所近港，芝龙又败，敌夜薄中左所（明史纪事本末。按本书不记此役结局，他书亦无所考。郑成功传三年条叙芝龙功云：「平广贼」；然则其所指此役结局乎？姑书以俟后考）。

　　三年庚午（日本宽永七年）：先是，芝龙旧党李魁奇再降再叛（明史），遂聚大小战船数百横行海上，连破吉丫、小二城，烧毁民屋殆尽（武经开宗）。熊文灿轻敌战败（据明史纪事本末吴旸语）。芝龙偕芝虎乘其不意，星夜水陆并进，遂擒之（武经开宗。按明史纪事本末云：「芝龙忌魁奇，斩之」；且系之二年条，今不并取矣）。海警渐息，而海盗锺斌又起（明史。武经开宗，「斌」作「进」。明史又作「锺凌秀」）。自闽海至广东澳，所在侵略；之浙江，诱官军败之，总哨皆阵没（绥寇未刻编）。后就抚，复叛，寇福州（明史）。肆妨商贩，居民被害甚惨（武经开宗）。文灿诱而遣泉州（明史、明史纪事本末），芝龙迎击败之；既而蹙之大洋，斌投海死。数平闽中巨寇，芝龙力也（明史），以功任都督（郑成功传）。文灿亦叙功增秩（明史）。

　　四年辛未（日本宽永八年），正月，帝召廷臣及各省监司议海寇备御，福建布政使吴旸曰：「海寇与陆寇不同，故权抚之；但官兵狃抚为安，贼又因抚益恣，致数年未息」。陆之祺曰：「海上官兵肯出死力，有司团练乡兵多设火器，以守为战，剿之不难」。广东布政使陆问礼曰：「广东寇俱自福建至，舟大而多火器，兵船难近，但守海门，勿令登陆，则不为害」（明史纪事本末）：皆无奇策。二月，擢文灿兵部右侍郎兼右佥都御史，总督两广军务兼巡抚广东。时锺斌余党入长汀，转掠江西属邑；文灿檄芝龙，芝龙击破之（明史）。长沙人洪云蒸穷追，尽覆其巢穴（明史）。

　　五年壬申（日本宽永九年），十一月，刘香犯福建小埕，芝龙时为游击，击走之（明史纪事本末）。

　　六年癸酉（日本宽永十年），路振飞巡按福建，香数勾红夷入犯。振飞悬千金，励将士，遣芝龙大破之。初，振飞论海贼状，谓维琏不能办，维琏罢去；及奏捷，力奏其功，复召用（明史。明史纪事本末云：「香侵长乐」）。

　　七年甲戌（日本宽永十一年），四月，香复犯海丰（明纪编年、明史纪事本末），闽、粤、江、浙靡有宁日（武经开宗）。帝以责文灿。文灿不能讨，乃议招抚（明史）。令守道洪云蒸、巡道康承祖、参将夏之本、张一杰入贼舟宣谕，俱被执。灿惧罪，诬奏「云蒸等信贼自陷」（明史、明纪编年、明史纪事本末）。给事中朱国栋劾之（明史）；帝谓：「贼受抚，自当听其输诚，岂有登舟往抚之理？弛备长寇，尚称未知，督臣节制何事」？命巡按御史确核以闻（明史纪事本末）。诏贬秩，令戴罪自效（明纪编年、明史纪事本末）。

　　八年乙亥（日本宽永十二年），四月，文灿欲以芝龙为援击香，维琏等以香与芝龙有旧，疑不遣，曾樱以百口保之（明史）。芝龙奉命，合粤兵击香（明史纪事本末）。芝龙既奉命，造巨舰于五羊城南；香侦知战舰未成，大驱数百艘直突河下。芝龙即令沿河设兵，与芝虎领战舰数十以迎。交战之际，烧己舰以烧寇舰，令兵各以腰牌为号，火发齐投水中。寇亦投水。四围小舟见牌号救之，无者斩杀，香逃去（武经开宗），芝龙追迫于田尾远洋（明史、明史纪事本末）。香胁云蒸出于舟中，令止兵；云蒸大呼曰：「我矢死报国，急击勿失」！遂遭害（明史、明史纪事本末、武经开宗、绥寇未刻编）。芝龙挥泪激励三军，追兵大进（武经开宗）。香势蹙，自焚溺死。承祖等脱归（明史、明史纪事本末、绥寇未刻编。谈往曰：「香恨芝龙数困己，窥其在漳镇，欲遣心膂徒歼芝龙室；芝龙迎而佯欢，饮以酒杀之；开船而诣香居，为再共事者（？）而斩杀」。与诸说异）。兹役也，芝虎窃隐于帆末，风转及香船，大呼飞下，击杀几尽。芝虎勇悍，声如乳虎，每战深入，终战殁矣（郑成功传）。浙西大盗屠阿丑与香老合谋，至是擒斩（菊泉集）。香余党千余人诣浙江归款，海盗悉平（明史），通贩益便（谈往）。台湾商船岁诣日本，至成功时以为常（华夷变态）。先是，万历三十八年庚戍（日本庆长十五年），幕府令执政本多正纯移牒于福建总督陈子贞，言通信使，且令商贾交易；其书有言：「我国家又安，财货饶足，朝鲜致贡，琉球称臣，诺蕃麕至」。子贞读至是，怒谓「日本待我以夷狄欤」！不报；止许通贩（国史）。万历三十九年辛亥（日本庆长十六年），明人至骏府，幕府命令外国船皆来长崎。明年（日本庆长十七年），芝龙父绍祖及祖官来谒幕府于骏府，幕府亲问以外国事，绍祖献药品（武德编年、国史、武德编年集成。书芝龙父，据集成。按诸书皆以庆长十七年一官至日本为芝龙；然据南塾乘宽文十一年记五十年前芝龙投化之文，及谈往芝龙初来日本年十八之文，则庆长十七年芝龙年犹幼，恐非芝龙，故从集成为芝龙父矣。又按成功传以一官为芝龙小字，然其实当时明人来日本，率匿名称几官，盖一、二排行之类。官，称爷若郎之类，犹唐人五郎、三郎之称也。芝龙来日本称一官，故亦邹以为小字耳。然则芝龙父子同称一官，不必容疑。又按祖官不详何人）。幕府命馆长崎（逸史）。后芝龙亦乘商船，数来往日本（长崎夜话草）。时红毛复据台湾，与奸民互市。兹岁八月，给事中何楷陈靖海策谓：「台湾地广而腴，多鱼盐之利。芝龙等初倡乱以来，滨海不靖；今红毛又筑城其中，与奸民互市，屹然一大部落，非墟之不可。而墟之之计，非可干戈从事，必严通海之禁，俾红毛无从谋利，奸民无从得食，出兵四犯，我师乘虚击之。红毛舍此而去，然后海氛可靖」。不报。楷字符子，漳州镇海卫人，天启五年进士，博综群书，尤邃于经学。

　　十年丁丑（日本宽永十四年），帝信东厂谗，谓曾樱行贿谋擢官，命械送京师诘问。事关芝龙，芝龙具疏请罪。至士民击登闻鼓，讼樱冤，命削芝龙官，犹令樱巡视海道。时贼残十余州县，樱乃调芝龙剿贼，贼多降，一方遂宁（明史）。

　　十二年己卯（日本宽永十六年），三月：先是，万历中开洋市于漳州府海澄县，一年得税二万有余两，以充闽中兵饷。至于末年，武备废弛，遂致盗贼刼略，红毛亦时来夺取船货，遂就绝开洋之税。至是，闽人给事中傅元初上疏请开洋禁云：「语云：海上，闽人之田。海滨民众，生理无路，兼以饥馑荐臻，穷民往往入海从盗，啸聚亡命。海禁一严，无所得食，则转略海滨。近虽郑芝龙就抚之后，屡立战功，保护地方，海上颇是宁靖；而历稽往事，自汪直作乱以至于今，海上固不能一日无盗，特有甚不甚耳。海滨之民，惟利是视，鹜走至台湾，与红毛为市。红毛已据其地，以为窟穴，日夜往来漳、泉内港；而吕宋佛郎机之夷见我禁海，亦时时私至鸡笼、淡水之地，与奸民阑出市货。官府知之而不能禁，禁之而不能绝。徒令沿海将领、番夷、奸民坐享洋利，有禁洋之名而未尽禁洋之实。夫利归于奸民，而使公家岁失二万余金之饷，犹可言也；利归于奸民，而使沿海将领、不肖有司目为奇货，掩耳盗铃，利权在下，将来且有不可言者！洋税不开有此害，洋税一开即可复万历初年二万余金之饷以饷兵」（天下郡国利病书。潜确类书论倭舶事情曰：「嘉靖间夏言为科臣建言，祸繇市舶，请罢之。不知市舶之设，有无相易，华夷各便，第不当任内臣耳。自市舶罢而利孔在下。番货至，辄为奸商所负，已而投贵官家，贪戾尤甚。番人捣近岛索捕，每乏食，出没为盗。贵家又恐吓官府，出兵驱逐，遂激成汪直、徐海之变。大乱十余年，戕江南百万生灵，费朝廷千万财用。迩来反幸通番禁弛，中国人阑出交易，以故夷情得安。然市舶之利，固已坐失之矣」。此论与傅疏并见，可知当时事情，故附记焉）。

　　十三年庚辰（日本宽永十七年），八月：先是，芝龙任福建参将，至是累迁三省总戎大将军大都督事南澳总兵，世袭锦千（参取明史纪事本末、武经开宗）。既灭香，澄清海氛，且以海利交通朝贵，寖以大显（明史纪事本末）。

