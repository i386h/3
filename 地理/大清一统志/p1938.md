<!-- { "loadSidebar": true } -->
　　建置沿革汉定襄云中二郡地后汉属云中郡后魏初建都于此号盛乐城后置云州领盛乐云中等郡隋复置定襄郡唐置单于大都防府五代后唐时入辽置丰州天徳军属西京道金因之元属大同路明宣徳初筑玉林云川等城设兵戍守后为防右所据嘉靖间谙达筑城于丰州滩采木架屋以居谓之拜甡【拜甡汉言屋也　谙达旧作俺答拜甡旧作板升今改正】是为西土黙特隆庆间封谙达为顺义王名其城曰归化【谙达察哈尔小王子近支也初玛古里海杀小王子西北诸部们都尔嘉勒斯赉等互相仇杀其余众立小王子之支子为迪延可汗仍服属于察哈尔迪延死传其次子赛音纳兰部众浸强有子七人长吉纳驻牧河套即鄂尔多斯次曰谙达黠多智驻牧开元上都迫附宣大自称都哩木可汗旋为察克尔汗所逐乃移驻丰州滩嘉靖十九年分道入宼越大同度雁门入宁武岚静等处杀人畜万计二十年复入太原屠石州二十一年纠诸酋入掠太原破州县三十八卫十杀二十余万人二十九年入古北口薄京师掠郊闗近郭意欲满始去开拓疆土南至大同山西边北至永邵卜东至喀喇沁西至鄂尔多斯有众四十万富甲于邉境把罕鼐济者谙达第三子铁背台吉子也幼失父谙达妻实鞠之为娶乌斯部女曰大成妣姬鼐济又自聘呼圗克沙津女未及婚防谙达有外孙女已聘鄂尔多斯矣谙达闻其美自娶之号曰三娘子鄂尔多斯怒起兵相攻谙达惧夺鼐济所聘女与之鼐济恚恨扣败胡堡来降诏授指挥使是时谙达老伤孙突南走计中国恚其数入邉必甘心焉及欵塞闻无恙乃大喜使使来定约称臣贡方物开市已诏鼐济归谙达迎之河上使使入谢隆庆五年诏封谙达为顺义王套酋吉纳子济农等皆为谙达侄娄巴图昆都楞汗谙达亲侄而乌新巴延永协布多罗圗们等皆其支庶谙达于诸部为尊行力能合之凡六十五人各授都督指挥千百戸等官有差毎年贡马开市凡十一处在大同者三曰得胜口曰新平曰守口在宣府者一曰张家口在山西者一曰水泉营在延绥者一曰红山寺堡在宁夏者三曰清水营曰中卫曰平鲁卫在甘肃者二曰红水偏头口曰万沟塞万厯九年谙达死子鸿台吉袭王十三年鸿台吉死子格根袭王三世皆以三娘子为妻诏封忠顺夫人以其经事三王约束诸部奉约惟谨故也三十二年格根死其长子和克圗台吉已先故孙博硕克圗应嗣而三娘子所生布特达实哩之子索特纳木者狡黠多智言于祖母欲袭封摩明安者格根次子亦百计媚忠顺欲袭王部落无定主明年正月喀尔喀五路台吉者鸿台吉之次子纠集七十三部落聚丰州滩与索特纳木为难至九月博硕克图始遣使噶尔台巴圗尔济噶等请封三十四年始受封如故事其后五六年间部落自相仇杀盗贼并兴水草枯落遂至衰弱察哈尔复侵扰之及其子额黙布济吉尔嗣立国遂破灭　玛古里海旧作毛里孩们都尔旧作满鲁都嘉勒斯赉旧作癿加思兰迪延旧作歹顔赛音纳兰旧作赛音那兰吉纳旧作吉囊都哩木旧作都隆把罕鼐济旧作把汉那吉乌新旧作兀慎鼐济旧作那吉呼图克沙津旧作胡兎撦金济农旧作吉能娄巴圗昆都楞汗旧作老把都昆都力汗乌新巴延旧作兀慎摆腰永协布旧作永邵卜图们旧作土蛮鸿台吉旧作黄台吉和克图旧作晃兎布特达实哩旧作不他失礼索特纳木旧作琐诺木摩明安旧作毛明安噶尔台巴图尔济噶旧作敢抬把都儿计虎额黙布济吉尔旧作俄木布楚虎尔今俱改正】
　　本朝天聪六年
　　太宗文皇帝亲征察哈尔驻跸归化城土黙特部落悉降九年大军灭察哈尔命贝勒岳脱驻守归化城格根汗之孙俄木布乳母之夫曰茂罕潜与阿禄哈尔喀通伪称俄木布为西土根汗谋叛事觉诛茂罕执俄木布以还崇徳元年其酋古禄格毛图来朝命偕俄木布返并还其世所守顺义王印编为二旗以古禄格为左翼都统杭髙为右翼都统设佐领协领等员并驻城中康熙三十五年
　　圣祖仁皇帝自白塔驻跸于此其官制并同内地雍正元年增设同知等官乾隆四年于归化城之东北筑绥逺城移镇守将军驻劄城中二十八年以两翼旗都统事务改归将军管辖二十九年分设水河萨拉齐和林格尔托克托城通判与归化绥逺二同知共属归绥道以属于山西省其土黙特编分旗地如故又有辅国公一乾隆二十一年封贡道由杀虎口【茂罕旧作毛罕今改正】
　　城池归化城【在杀虎口北二百里明代所筑防古名库库河屯周围二里髙三丈南北门各一外郭东西南三面三门谙达归顺改称今名】绥逺城【在归化城东北五里周围二千丈髙二丈四尺门四乾隆四年建移右卫建威将军驻其地】托克托城【旧城在黄河东岸归化城之西一百四十里即湖滩河朔地】
　　山川隂山【在城北三十五里即翁公山西自河套之北起乌喇忒西境绵亘而东至归化城东北层峦峻岭共五百余里其间土名木一如白云哲特虎太白拜洪戈尔牛心诸山以至蟠羊山五达蘓尔哲哈朗乌诸谷皆隂山支体崔嵬屏踞势最髙峻】黄河【在城西南一百六十里自乌喇忒境东南流入又折而南黒河水自东来注之又东南经湖滩河朔紫河水自东来注之又西南流入山西偏头闗界凡境内之水入黒河者有纳札海河安达河朱喇马台河徳布色黒河哲尔徳河巴汉土尔根河西喇乌素河呼圗克图河哈尔几河黒勒库河凡滙十余水由沙陵湖以入于黄河其入紫河者有察汉音圗河努衡格尔河兎毛河并彚流入于黄河　按西土黙特驻归化城其牧地东西四百里南北三百七十里自雍正间设立同知乾隆四年筑绥逺城増设同知通判列为六防以属于山西省其版籍遂同内地故部内所有山川古迹祠庙物产皆与六防巻相同兹类叙山川之大者以存其概余并见六防巻内不复具列】





　　钦定大清一统志巻四百八
　　钦定四库全书
　　钦定大清一统志巻四百九
　　牧厰
　　本朝于沿边口外置设牧场有总管等官管辖曰养息牧牧厰　【盛京边外】曰
　　御马厰【独石口外】曰礼部牧厰曰太仆寺左翼牧厰曰太仆寺右翼牧厰曰镶黄等旗牧厰曰正黄等旗牧厰【俱张家口外】
　　养息牧牧厰【在　盛京锦州府广寜县北二百一十里彰武台边门外东西距一百五十里南北距二百五十里东至科尔沁左翼前旗界九十里西至土黙特左翼界六十里南至彰武台边门五十里北至科尔沁左翼前旗二百里东南至边界一百里西南至边界八十里东北至科尔沁左翼前旗一百十里西北至西勒圗库伦界一百五十里由喜峯口至　京师一千二百五十里】
　　建置沿革汉辽东郡地辽金元懿州地明初置广宁后屯卫永乐八年徙卫治义州遂废为边外地
　　本朝置养息牧牧厰乾隆十九年议准养息牧骟马二羣分在大凌河骟马羣内骒马六羣改为四羣亦移大凌河牧放【乾隆四十三年】
　　【皇上东巡　盛京有御制观大凌河养息牧诗四十八年有】
　　【御制观六凌河养息牧马羣诗谨按　国初置养息牧牧厰在　盛京锦州府广宁县北边门之外乾隆间移归大凌河牧养在锦州府属锦县东北境考养息牧旧志称杨柽木亦称养什木养什牧葢语音之转今并遵御制诗题改正大凌河防牧已□锦州府巻内兹不重述惟载养息牧旧境附于牧厰之首马】
　　山川杜尔笔山【牧厰即设其下】伊克西鲁苏忒山【在牧厰北百八十里】大蓝拖罗海山【在牧厰西南四十里】巴汉西鲁苏忒山【在牧厰东北一百六十里】纳喇苏台山【在木厰西北八十里】噶克乂木多山【在木厰西北一百里】尔古冷拖罗海山【在牧厰西北一百五十里】乌兰喀喇冈【在牧厰东北一百十里防古语以红为乌兰黒为喀喇】齐老圗花坡【在牧厰南五十里】俄伦拖罗海坡【在牧厰西北九十里】拜圗花坡【在牧厰西北九十里】养息牧河【在牧厰东一里旧名杨柽木河亦名养什木河音之转也其别称为虎尔□河源出喀尔喀左翼之查汉和邵冈南流防库昆河经西勒圗库伦之北又东南经厰东又南流入章武台边门西又南至广宁合辽河】冲古尔河【在牧厰东北一百余里自科尔沁左翼前旗流入境西西南流防养息牧河】巴尔哈河【在牧厰西北六十里原出纳喇苏台山噶克□木多山山间平地南流入边】洋河【在牧厰西北六十里自土黙特左翼流入境东流防苏巴尔哈河】乌刻尔齐老河【在牧厰西北一百里自西勒圗库伦流入境东南流防库昆河】库昆河【在牧厰西北一百十里源出喀尔喀左翼南乌泥苏台山东流经土黙特左翼北自西勒圗库伦流入境又东北流防养息牧河舆圗作呼浑河】
　　古迹杜尔笔城【在牧养东南五里周一里一百七十步有竒高三丈东西门各一】挿汉城【在牧厰西南七十里周一里二百六十步有竒髙三丈南北门各一　按二城俱未详建自何时】
　　御马厰【亦名上都牧厰在独石口东北一百四十五里博罗城东西距一百三十里南北距一百九十七里东至古尔板库徳八十里西至镶白旗察哈尔界五十里南至挿汉噶尔特七十里至边城一百四十里北至镶白旗察哈尔界五十七里东南至鄂博圗五十里西南至木鲁尔圗鲁五十里东北至阿齐圗喀拉八十里西北至镶蓝旗察哈尔界四十七里由独石口至　京师六百七十五里】
　　建置沿革汉上谷郡北境唐为奚契丹地金置桓州元世祖初置开平府号上都后升上都路留守司明初置开平府于此宣徳五年徙卫治独石遂废为边外地
　　本朝置牧厰上驷院
