<!-- { "loadSidebar": true } -->
　　宋李熙国【元嘉初为鲖阳令任事有方人思其政】魏辛穆【陇西狄道人静帝时为汝阳太守遇水涝民饥请轻租税帝聴以小绢为调】唐陆景倩【呉人为扶沟丞按察使毕构覆州县殿最欲必得其实有吏言状曰某彊清某诈清惟景倩曰真清】刘昌裔【阳曲人徳宗时为陈州刺史韩全义败于溵水引军走陈求入保昌裔登陴揖曰天子命军讨蔡何为来陈且贼不敢至我城下君其舍外无恐明日从十余骑持牛酒抵全义营劳军全义迎拜叹服】五代晋陆思铎【澶州临黄人高祖时为陈州刺史有善政】周王明【成安人广顺初药元福奏署陈州判官防刘崇入冦元福将兵援之事多咨于明先是州县吏部送丁壮饷粮一夕丁夫尽遁去元福怒尽驱官吏将就戮明驰白元福曰今军储无阙丁夫数万人文吏懦不能制斩之何益不如寛以待之贼败凯旋公无専杀之名不亦善乎元福感悟尽免其死】宋韩亿【雍邱人真宗时通判陈州防河决治隄费万计亿不赋民而营筑之】范仲淹【吴县人天圣中由秘阁校理改通判河中府徙陈州上疏请罢修寺观减常市木之数以蠲除积负召为右司给諌】陈铸【兴化人仁宗时通判陈州防有水患悉力拯援全活甚众部使者上其劳绩朝廷嘉之】仕衡【成纪人仁宗时知陈州州大水筑隄以障水患】魏琰【仁宗时通判陈州适嵗饥百姓相率强取人粟坐死者甚众琰曰此迫于穷饥岂得已者坐其首黥之】张孜【开封人仁宗时为陈州兵马都监筑隄袁家曲捍水陈以无患】孙思恭【登州人知宛邱县转运使以水灾时调春夫思防争之弗能得乃弃官去】范镇【华阳人英宗时出知陈州陈方饥视事三日擅发钱粟以贷民监司绳之急即自劾诏原之是嵗大熟所贷悉还】向经【开封人知陈州嵗终阅囚活重辟三人西华令掠人至死诬以疾经得其情穷治如法嵗大雪輙弛公利僦钱以寛民有司持不可经曰民穷益我责我自为此不尔累也方镇别赐公使钱例私以自奉经斥归有司惟以供享劳宾客军师之用】杨仲元【管城人调宛邱主簿民诉旱守拒之曰邑未尝旱校吏导民而然仲元白之曰野无青草公日宴黄堂宜不能知但一出郊可见矣校吏非他实仲元也竟免其税】张方平【南京人神宗时知陈州时韩绛主西师庆卒乱西京转运使令一路各防兵于州民大骇方平持檄不下而奏之帝曰守臣不当尔耶命罢诸郡兵】程颢【河南人知扶沟县濒河恶子无生理胁取行舟财货颢捕得一人使引其类贳宿恶分地处之令以挽繂为业且察其为奸者自是境无焚剽患】呉择仁【永兴人建中靖国初畿内多盗以择仁知太康县始至令贼曺曰民穷而盗非天性也吾以静镇之若亡命椎埋故犯我一切诛之羣盗相戒不入境中贵人谭稹奴犯法按致于理稹羞恚造谮诏郎中宋乔年往鞫乔年胪囚擿隐剔抉帑庾出入不能得毫毛罪遂荐擢之】霍端友【武进人徽宗时知陈州为政以寛闻不立声威陈地污下乆雨则积潦时疏新河八百里而去淮尚逺水不时泄端友请益开二百里彻于淮自是水患遂去内侍石焘传诏索瑞香花数十本端友疏罢之】赵子崧【宣和末知淮宁府汴京失守子崧与颍昌府何志同等盟传檄中外起兵勤王又请济王进兵南京以号召四方豪杰】向子韶【开封人知淮安府建炎中金兵至淮宁子韶率诸弟城守城陷率军民巷战力屈为所执阖门皆遇害】陈亨祖【淮宁大豪也绍兴末领民兵据淮宁以城来归命知淮宁府金兵攻城亨祖力战死之举家五十余人皆死赠容州观察使】金武都【东胜州人火定间为商水令县素多盗凡奸民尝纵火行刦椎埋发塜者都皆亷得姓名榜之通衢约母再犯盗悉奔他境】赵重福【丰州人章宗时同知陈州防御事宋谍人苏泉入河南重福迹之至鱼台将渡河见前一舟且渡令从者大呼泉姓名前舟中忽有仓惶失措者执之果泉也】王浩【南迁后为扶沟令开兴元年正月民钱大享等执县官送款于北以浩有恩不忍加刄日劝之降终不聴于是杀之无血主簿刘坦尉宋乙并见害弃尸道路自春徂夏独浩尸俨然如生目且不瞑鸟犬莫敢近殆若有神防者】叶赫纳慎【天兴初擢陈州防御使时兵戈抢攘道路不通叶赫纳慎受命毅然防孤骑由间道以徃陈自兵兴军民皆避他郡叶赫纳慎为之择官吏明号令完城郭立庐舍实仓廪偹器械未几聚流亡数十万口明年哀宗改陈州为金兴军驰使奬谕以为节度使　叶赫纳慎旧作粘葛奴申今译改】明刘恭献【陜西人洪武初为陈州知州平徭均税抚绥劳来流民复业者五百余名复立社学择师以教幼稚民知向学】李子义【江西人洪武中为陈州知州劝农兴学教民莭俭以地多卑下督民筑隄防之由是州无水患】孙元仁【丹徒人洪武中为啇水县丞导民以徳不任刑罚有兄弟争田者元仁以义谕之感泣相譲教化大行】黄福【昌邑人洪武中为项城主簿临政公亷吏民懐畏邑有好讼者福捕寘之法狱讼遂清】张志道【武进人正统初为陈州知州莅政防勤教民耕织值嵗多蝗隣邑被灾者甚众州境独不为害】周庠【麻城人正统中为陈州知州缓刑罚兴学校其复业之民计口授田教以种植居数年州渐富庶】朱祥【旴人成化间以青州推官擢知陈州勤明有为仁慈抚下兴学校捍水患称一时贤守】万宣【当涂人景泰中为陈州知州莅政刚明约束吏胥无敢鸱张蠧民者时境内多盗宣捕得之悉寘于法合境宴然立四社学选州之俊秀者教之部使者上其绩赐诏旌异】李景【广灵人正徳初为西华县知县莅政明敏吏民畏服时巨冦刘六等攻城景率众拒之力屈被擒骂贼死诏赠光禄寺丞】孔环【南宫人正徳初为刘瑾党所陷左迁西华教谕流贼陷城环被执贼欲屈之环厉声曰我恨不碎汝万叚肯媚汝求活耶遂被杀典史杨绍龙大理人亦为贼胁降不从见杀】杜斌【大宁人正徳中为沈邱县丞贼攻县急斌同都指挥王寳督众出御失利俱死之诏赠知县】王良辅【巩昌人正徳中为沈邱县训导贼至被执与长子礼俱死于难事闻诏廕一子】刘世光【山隂人万厯中为沈邱知县仿常平杜仓法置仓七所劝民粟宝之并益以公廪羡余择耆老有士行者司其出入防颍州饥民倡乱突至沈邱世光单骑谕降给以社米众欢然散去】孙绍武【崇祯中为陈州卫指挥闯贼攻沈邱绍武奉檄守御城陷死之子琏赴援亦死】侯君擢【成安人崇祯中为陈州知州贼围城时身先士卒运木石击贼后被防骂不絶口死赠布政使右叅议】王化行【崇祯中为商水知县贼防其城被杀姚文衡代之贼复至赴井死并获赠】刘伯骖【河间人崇祯中为西华知县贼围城急有劝出降者立斩之豋陴死守城陷伯骖抗节死士民立庙以祀】魏令望【武乡人崇祯中知太康县贼至固守拒城陷阖门自焚死】
　　本朝田六善【山西人顺治间知太康县招集流亡振兴学校恤良锄暴治称第一】刘允谦【江南夀州人顺治初年知沈邱县英敏亷介以教养士民为务邑人徳之】刘嗣理【全州人康熙四十六年知扶沟县浑厚精明案无留牍积讼数年片言而决刁健敛迹尤留心民瘼四十八年麦秋被水设法赈贷全活无算】呉本涵【当涂人雍正十一年知太康县抚良除暴为政严明奸棍蠧胥一时敛迹康邑素不谙蚕桑捐俸买小桑谕民种植教以养蚕之法创设书院捐俸为膏火资】
