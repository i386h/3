<!-- { "loadSidebar": true } -->
　　土产铁【州　德化县出九域志永春德化有铁塲】铅【出州境后珑佛溪等处有矿旧志土人有业作者县官禁之通志大田县出铅】苎布　蕉布　葛布【诸县并出】白磁器【出德化洁白可爱】龙眼　枇杷【永春县出】黄连【大田县出】





　　钦定大清一统志巻三百三十六
<史部,地理类,总志之属,大清一统志,龙岩府图>
<史部,地理类,总志之属,大清一统志,龙岩府图>
<史部,地理类,总志之属,大清一统志,龙岩州表>
　　钦定四库全书
　　钦定大清一统志巻三百三十七
　　龙岩州【在福建省治西南九百里东西距二百六十里南北距二百九十里东至泉州府安溪县界二百一十里西至汀州府上杭县界五十里南至漳州府南靖县界九十里北至延平府永安县界二百里东南至漳州府龙溪县界二百二十里西南至汀州府永定县治一百六十里东北至永春州界二百里西北至汀州府连城县界一百里本州境东西距一百四十里南北距一百九十里东至漳平县界九十里西上至杭县界五十里南至南靖县界九十里北至连城县界一百里东南至南靖县治二百里西南至永定县治一百六十里东北至寜洋县治一百四十里西北至上杭县界五十里自州治至　京师七千三百四十五里】
　　分野天文牵牛须女分野星纪之次
　　建置沿革禹贡扬州南境周七闽地后属越秦为闽中郡地汉冶县地晋新罗县地隋龙溪县地唐开元二十四年置新罗县属汀州天宝二年改曰龙岩县大歴十二年改属漳州五代宋元相仍明属漳州府
　　本朝因之雍正十二年升县为龙岩州直福建省领县二
　　漳平县【在州东七十里东西距一百二十里南北距一百三十里东至泉州府安溪县界六十里西至本州界六十里南至漳州府安溪县界七十里北至永春州大田县界六十里南至漳州府龙溪县界七十里西南至本州治一百四十里东北至永春界六十里西北至寜洋县界三十里漠冶县地晋新罗县地隋龙溪县地唐以后为龙岩县地明成化七年始分置漳平县属漳州府本朝因之雍正十二年改属龙岩州】宁洋县【在州东北七十里东西距二百里南北距一百二十里东至永春州大田县界八十里西至本州界一百二十里南至漳平县界六十里北至延平府永安县界六十里东南至漳平县界四十里西南至本州治一百五十里东北至永安县界八十里西至汀州府连城县界一百里漠冶县地晋新罗地刘宋以后沙村县地隋龙溪县地唐以后为龙岩县地明隆庆元年始分龙岩及永安大田三县地置宁洋县属漳州府　本朝因之雍正十二年改属龙岩州】
　　形势东宝左环紫金右峙竒迈前揖九侯后拥【郑樵通志】山通龙窍水接仙源【漳南志】居漳上防枕延右臂【宁洋县志】
　　风俗地僻而险民啬而俚【漳南通志】其民务本鲜事末作【传自得道院记】气不齐种植独迟他邑【宁洋县志】
　　城池龙岩州城【周六里二十四步门五宋绍定间筑明成化八年增修　本朝顺治十四年又于城外筑土城周一千三十余丈康熈雍正年间屡修乾隆二年重修】漳平县城【周三里一百六十步门四水门三南北临涧溪东西疏沟渠明正徳间筑　本朝康熈十九年修乾隆二年重修】宁洋县城【周二里二百四十步门四南西北三面临池明隆庆元年筑本朝顺治十三年重建康熈年间屡修】
　　学校龙岩州学【在州治西宋开禧二年建　本朝顺治十年重修康熈雍正年间屡修入学额数十八名】漳平县学【在县治西明成化年建　本朝康熈年屡修雍正三年重修入学额数十五名】宁洋县学【在县治西南明隆庆中建　本朝顺治十二年重建康熈雍正年间屡修入学额数八名】新罗书院【在州治东城隍庙左旧名瀛龙书院明建燬于兵本朝康熈二十五年县令江藻重建集生徒讲业乾隆元年知州张廷球修置田以充膏火又漳平县菁城书院在县北门外佛仔山乾隆元年县令傅维祖建寜洋县共学书院在城内文昌宫前康熈年间县令沈荃建州县各设有社学余书院精舍详山川古迹祠庙】
　　户口【原额军民人等四万有二又滋生人丁一万四千一百七十新增屯丁一百五十六】田赋【田地二千九百九十项九十二亩六分零屯田地三十六项五十五亩九分零额徴银共三万一千八百四十两二钱一分零米共四百八十二石四斗九升九合】
