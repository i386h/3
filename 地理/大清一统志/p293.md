<!-- { "loadSidebar": true } -->
　　【御制雨中逰锡山诗二十二年有御制锡山诗】龙山【在慧山北越絶书县西有龙尾凌道春申君所筑今山尾亦呼曰龙尾上有白龙潭苏轼诗石路萦回九龙脊水光翻动五湖天即此自龙山稍断复突起曰华利山有华利口在县西十八里又北即歴山】顾山【在无锡县东北六十五里一名东顾山舆常熟江隂接界又名三界山上有龙潭通志亦谓之香山】横山【在无锡县西南二十里东与龙山势若相附中断为平畴通华利口】独山【在无锡县西南十八里锡山之脉西南来至此中断山北与管社山相望为浦岭门南与充山相对峙为独山门果溪之水由二门入太湖又有三山在独山门外屹立太湖中与独山相望】路耿山【在无锡县西南二十五里前临长广溪后负太湖据诸山之胜岩峦重叠上有石池冬夏不盈涸】闾江山【在无锡县西南四十里相近曰青山归山下有阖闾城又有闾江亦太湖之别浦也】军将山【在无锡县西南四十里近太湖下有龙潭南唐时屯兵扵此以备呉越】青山【在无锡县西南三十五里一名章山亦曰青山湾面太湖其西有韩湾孟湾诸山】安阳山【在无锡县西北五十里风土记曰周武王封周章少子赟于无锡安阳乡即此元末张士诚将莫天祜屯兵于此以塞宜兴东出之道旧志安阳山在县西北五十一里与武进县接界山上有龙湫】金匮山【在金匮县城中邑之镇也金匮分县以此名】胶山【在金匮县东四十里山长九里有涤砚寳乳二泉】芙蓉山【在金匮县东北二十五里芙蓉湖在其下故名上有天乙峯为嵗旱祈祷处又名龙泉峯】君山【在江隂县北澄江门外县镇山也其巅有松风亭通志在县北一里一名瞰江山突起平野俯临大江宋南渡后置营塞扵山麓为战守要地又北五里曰黄山与君山皆以春申君名】香山【在江隂县东二十九里舆地纪胜呉王遣羙人采香于此因名上有采香径府志又名香湾山之左冈中发一泉纡回而下夹涧有桃名桃花涧其西为凤凰山又西七里为龙山一名蛟山唐垂拱中有黄龙蟠其上故名】绮山【在江隂县东十里舆地纪胜昔吴王泛舟至此见野花繁盛如绮因名后讹为启上有善利泉】定山【在江隂县东二十五里一名女山唐法响禅师驻锡于此有玉乳泉一名虎跑泉】沙山【在江隂县东四十五里山顶有金鵞石旧志相传初本平地晋宋间江水泛涨涌沙成山】白鹿山【在江隂县东五十里舆地纪胜在县东五十五里相传吴王出猎得白鹿于此】由里山【在江隂县东南十五里舆地纪胜山四面皆九里又名九里山】白龙山【在江隂县东南五十里山形如龟俗呼为龟山上有白龙洞】萧山【在江隂县东北十五里以萧氏世居其下而名一名小山上有祭江台其东有彭公山】真山【在江隂县东北十五里舆地纪胜在县东十八里又祥符图经作甄山】浮山【在江隂县东北杨子江中西临石磴东控巫门为江海门户】小坯山【在宜兴县西一百里太平寰宇记在长塘湖中水底有石室北流入圻溪通志小坯一名白石山稍北为大坯山与金坛溧阳二县接界】穿石山【在宜兴县东南二十里一名蛟山有石穴受许陂长流民田借以灌溉又名洞山产茶】唐贡山【在宜兴县东南三十五里东临罨画溪产茶唐时入贡因名金沙泉在其下】兰山【在宜兴县东南五十里舆地志石兰山斗入太湖五里有石麓如岸者二南曰大兰山北曰小兰山相连二里通志一名香兰山与浙江湖州府安吉长兴二县接界宋置香兰巡司及香兰寨】张公山【在宜兴县东南新唐书志义兴县有张公山郭璞注云洞中南北二堂相传张道陵居此因名水流入圻溪府志山髙六十仞麓周五里洞深五十余仞北向一窦广逾四寻逰者秉炬达烧香台可坐百人行约三里许南望小洞通彻道书第五十八福地也洞后有白马洞白鹤洞皆有水出合流入罨画溪西南曰佛窟洞有玉女潭入西南三里许曰天窟洞有龙湫又西曰水犀洞洞凡三穴亦曰君阳洞】计山【在宜兴县东北二十五里隋志义兴县有计山通志山巅有池其中山之西峯曰金鵞山唐初置鵞州州于义兴葢以山名】阳山【在宜兴县东北三十五里一名防山山多纵石而有大横岘以承流泉下为阳溪】烟山【在宜兴县西南三十里诸峯环峙上有钓鱼矶下临深渊相传呉孙坚尝钓扵此】山【在宜兴县西北七十里周三十里有竒】柚山【在宜兴县西北八十里洮湖上与湖中大坯山对峙多巨石不产林木】荆南山【在荆溪县南县主山也山髙而大岩洞絶胜上有龙池嵗旱祷雨辄应其北为南岳山孙皓既封国山遂以此山为南岳其地为古阳羡产茶处】颐山【在荆溪县东南三十五里通志唐陆希声隠扵此尝着十七咏志台池泉石林水之胜】蜀山【在荆溪县东南三十八里屹然特立旁无附丽本名独山宋苏轼爱其风景蜀改今名】义山【在荆溪县东南六十里东临太湖南入浙江长兴县界】小心山【在荆溪县西南三十五里即君山西峯也有金泉出此通志一名敷金岭】国山【在荆溪县西南五十里三国呉孙亮五鳯二年阳羡离里山大石自立孙皓天玺元年阳羡山有石裂十余丈成室名曰石室表为天瑞乃遣司徒董朝至阳羡封禅国山以明年改元天纪以协石文梁天监八年或请封会稽禅国山不果太平寰宇纪引舆地志云本名离里山山有九峯相连亦名九斗山又名升山吴孙皓封禅为中岳改为国山山东北有两重石洞土人呼为石室周幽王二十四年忽开可容千人又有石柱呼为玉柱水流注章溪舆地纪胜山有善卷洞周幽王时所开旧志山延袤三十六里】龙池山【在荆溪县西南七十里髙五里南岩曰白云壁立数百仞其石皆白有龙池】章山【在荆溪县西南七十里太平寰宇记在县西南六十里风土记曰有芳岩即此通志章山一名黄山周六十八里】分界山【在荆溪县西南百里接安徽广徳州界】孤山【在靖江县东北二十五里旧在大江中去岸五六里距山百歩有石磴亦在水中明成化间潮沙壅积转而成田今山在平陆】垂脚岭【在宜兴县南六十里入浙江长兴县界】梅花坞【在宜兴县东南三十六里唐陆希声诗冻蕊凝香雪艳新小山深坞伴幽人即此】若冰洞【在二泉之上今云起楼右二十歩许唐僧若氷劚岩得之故洞及泉并以若氷名　本朝乾隆二十七年三十年四十五年】
