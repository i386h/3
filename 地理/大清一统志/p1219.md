<!-- { "loadSidebar": true } -->
　　古迹鄱阳故城【在今鄱阳县东汉县也后汉书雷义传注鄱阳县城在今饶州鄱阳县东寰宇记故鄱阳县即呉芮所居之城也在彭蠡湖东鄱水之北旧志鄱阳旧县在今县东六十里今名故县镇民居稠宻　按宋书州郡志孙权立鄱阳郡治鄱阳县赤乌八年徙治呉芮故城据此则汉时所置已非故地至呉时乃复呉芮之旧隋唐以来不言迁徙可知今县即呉芮故城元和志云饶州城即呉芮所居是也在东界者盖汉县寰宇记谓故县为呉芮城疑误】鄡阳故城【在鄱阳县西北汉置县属豫章郡后汉因之三国呉属鄱阳郡晋因之刘宋省寰宇记废鄡阳县在鄱阳县西北一百二十里按鄱阳记云汉髙帝六年置宋永初二年废】广晋故城【在鄱阳县北三国呉置广昌县晋太康元年改曰广晋移鄱阳郡来治宋因之萧齐仍移郡治鄱阳以县属之梁因之陈时废唐武徳四年复置属浩州八年省入鄱阳寰宇记废广晋县在鄱阳县北一百五十里名胜志在鄱阳县西北一百八十里今名广晋乡有城基　按晋初改广昌为广晋非改鄱阳也晋宋齐三志鄱阳广晋两县并见梁书陆襄传鄱阳郡民鲜于琛杀广晋令王筠可知此县在梁时尚存隋志不言盖陈时废耳元和志谓晋武帝改鄱阳为广晋隋开皇九年改广晋为鄱阳与诸史不合明统志又谓宋省亦误】余汗故城【在今余干县东北本春秋时越西界干越地汉置为县自后因之淮南子秦始皇使尉屠睢为五军南征一军结余干之水汉书地理志豫章郡余汗注应邵曰汗音干又严助传淮南王安上书曰越人欲为变必先由余干界中元和志饶州余干县东至州一百里汉余汗县开皇九年去水存干名曰余干县志故城在县东北四都又县东冕山县南畬村县北管市皆有故城　按明统志载白云城在余干县治西相传隋末林士宏所筑刘长卿诗孤城上与白云齐盖即余干故城也与县志不同其迁徙不可考又元和志旧唐书皆谓隋时去水为干而宋书州郡志已作余干汉书严助传亦作余干或传写譌也】乐平故城【在今乐平县东南唐初以乐安废县改置乐平县在今徳兴县界后徙于此元和志饶州乐平县西至州一百四十里南临乐安江北接平林因曰乐平县志故城在今县东南桐山乡长乐水口按乐平县唐时迁于长乐水口不知何时又移今治县志乃云唐干符五年为黄防所毁中和间】
　　【移今治此臆説也迁治若在唐时寰宇记必详及之而今不载当时宋后所移又元和志谓后汉灵帝置乐平县盖误以乐安为乐平也】新平故城【在浮梁县东北唐武徳四年析鄱阳县置八年省元四年复移置新昌县后改名浮梁即今县也寰宇记废新平县在饶州东三百三十里李大亮析鄱阳县置常季武并入鄱阳浮梁县志新平故城在今县北百里化鹏新定二乡之间按明统志云新平废县在浮梁县东三百二十里唐开元初置误】新昌故城【在浮梁县东南昌江口之左唐元初置后徙今治改名浮梁元和志饶州浮梁县西南至州二百二十里寰宇记唐武徳五年析鄱阳东界置新平县后废元四年改置新昌县于昌水之北因乡名焉其年又移在新昌江口西岸正东临江地当江冲二十四年邓暕为县令因移于旧城正北一百步县志新昌故城在县东南昌江口之左今显教寺是也又昌江之南有城曰南城唐末黄巢之乱县令金安尝徙百姓居此寻复故治】乐安故城【在徳兴县东汉建安中孙权置晋宋齐因之陈废唐初尝置乐平县于此寰宇记后汉乐安县在银城今乐平县东水路三百二十里按舆地志陈天嘉元年废唐建乐平县亦在银城后因歙防程海亮剽掠兼山势险峻陇地髙下权移常乐水口徳兴县志乐安废县在今县东百里乐平乡　按宋志云乐安呉立呉志建安八年使程普讨乐安韩当领乐安长其立县当在是时元和志以为灵帝时置寰宇记引豫章记又云永元中置然郡国志不载难以为据】安仁故城【在今安仁县东南寰宇记安仁故城在余干县东南一百五十里按鄱阳记晋永嘉七年分余干置兴安县寻废陈天嘉中复于兴安故地置安仁县至隋开皇九年并入余干今故城犹存　按九域志开宝八年以余干县地置安仁场端拱九年升为县在饶州南二百里即今县也陈时安仁县隋志失载以寰宇记所记道里考之当在今县之东南】玉亭废县【在余干县东南唐武徳四年析余干县置属饶州七年省入长城八年又省长城入余干】银城废县【在徳兴县东陈置隋废入鄱阳县明统志在徳兴县东一百二十里县志今名银冶堡】长城废县【在安仁县南唐初与玉亭同置寻省名胜志今安仁县长城乡是其废址】英布城【在鄱阳县东北一百五十里相传汉呉芮筑以居布又有呉芮观猎城在鄱阳故城西十八里】童敏城【在鄱阳县东北永平闗东隋末邑人袁赟率众避防保此】彭绮城【在乐平县东明统志呉黄武中鄱人彭绮所筑旧志今县东十里翥山麓有绮城遗址一名翥山寨】呉阐城【在徳兴县南七里明统志世传呉芮尝驰马于此又有呉王铸印堆鳯凰台走马堤淬剑池大小花山宋张焘居此】石港城【在安仁县东南十里元至正中邑人王溥就所居依山临溪筑城以自固明洪武初归附置税课局今为石港市】荷溪城【在万年县东北四十里去乐平之仙鹤镇十里许明正徳中因姚源贼起总制秦金筑土城移仙鹤岩巡司戍此事平汰巡司其城尚存】古武阳亭【在鄱阳县境汉书地理志鄱阳县武阳乡右十余里有黄金采史记索隐白沙东南八十里有武阳亭县志在县东五十里】万年乡【即今万年县治本余干县地明正徳三年民余干七等以知县潘泰为暴横与其党入姚源谷中相聚为盗官兵讨之累年七年陈金议行招抚割余干之万年新政二乡鄱阳之文南文北二乡乐平之新进丰乐二乡贵溪之归桂乡置县镇之治万年乡因以为名】永平监【在鄱阳县东元和志饶州永平监置在郭下每嵗铸钱七千贯九域志在州东四里县志今为永平关在县东门外南鄱江北东湖居民繁盛】金场【在徳兴县南二十里宋时治金处又银场在县东六十里唐冶银处又硃砂硔在县东三十里髙数百仞硔石槎牙罅间产硃砂今湮没】吴芮旧居【在浮梁县东北寰宇记在县东北六十里鄱阳记云鄱阳县水呉芮所居处乡人立为祠堂东有石涧深三尺乡人将牲牢告啓击鼓三通其水冲出随用并足王象之舆地胜纪芮宅有马迹石有龙泉泉出石壁四时不絶汉梅鋗宅亦在其处】文翁宅【在鄱阳县东寰宇记在县东一百五十里基址俱存东带鄱阳南连溪水西接望夫冈有井清澄陇前栽桐树】洪皓故宅【在乐平县东北洪岩下】薛仁辅宅【在乐平县清泰坊明统志宋岳飞狱成大理少卿薛仁辅不署奏牍明飞无罪秦桧怒谪饶州仁辅卜居乐平宅旁有一塘后人因名薛塘】饶鲁宅【在万年县东若源村又迁于县北石子村】延宾坊【在府城内萧家港舆地纪胜相传为陶侃故居侃友范逵甞过侃仓卒无以为待侃母截髪以易酒肴故名按侃传呉平徙家寻阳是侃少时巳家寻阳矣又云鄱阳范逵过侃及逵去侃追送百余里若同在鄱阳何必如此逺送周访传访为寻阳县功曹时陶侃为散吏是又侃家寻阳之明证也此延宾坊及旧志所载县南四十里有陶母墓疑皆属传防】洪遵别墅【在鄱阳县北名胜志郡北朝天门外有洪遵别墅名曰小隐又名洲庵又有云竹庄琼花圃皆诸洪别墅】栁公楼【在府城寰宇记在州城西北角梁柳恽为鄱阳太守所创慿眺显豁实江国之胜境唐大厯中第五琦以为望归楼贞元十五年李吉甫复其名曰栁公楼循旧迹也】鄱江楼【在府城上城上唐钱起有陪使君叔鄱江楼宴郑中丞诗明统志诸楼观皆屡更名惟此不改】聚逺楼【在徳兴县东南宋熙宁余士隆建王拱辰三苏庭坚皆有诗】云锦楼【在安仁县治前下瞰锦江宋县令崔同享建】看云楼【在安仁县西明统志元呉全节伏老之所顺帝书扁赐之】遗书阁【在乐平县儒学讲堂后明统志宋杨简书为邑令既去门人袁公辅提刑江东命肖像藏其遗书于此】登瀛阁【在乐平县东南永善乡明统志宋程通叔建聚书教宗族子孙因名登瀛勉之马存记】赐书阁【在浮梁县宋元丰七年神童朱天申年十二背诵十经神宗召见赐五经出身仍赐钱五万贯买书因建阁于家藏书其上从弟天锡年十嵗亦能诵七经并防恩赐】饱山阁【在浮梁县治前明统志宋尚书程瑀建四面山为一邑登览之胜】庆朔堂【在府治内明统志宋守范仲淹建取古诸侯藏朔之义堂前有手植九松府治后有得心堂取呉芮得江湖间民心之义】九贤堂【在府治内明统志九贤呉周鲂晋虞溥梁陆襄隋梁文谦柳庄唐马植李复顔真卿宋范仲淹皆治郡有徳政者图像其中】识山堂【在府治内舆地纪胜望庐山于三百里外最为楚东絶胜】三善堂【在余干县治西偏明统志宋令沈度政有三善一曰田无废土二曰市无闲居三曰狱无宿系民讴歌之堂成父老请以为名】景苏堂【在徳兴县治西宋苏轼子迈甞为县尉后人思之故名】防衣堂【在安仁县舆地纪胜周氏之居也熙寜六年杨杰为之记曰龙塘周氏五世同居子养其父而逮养其祖之祖父　鞠其子而及鞠其孙之孙州闾乡党推为令族】鲁公亭【在鄱阳县荐福山明统志山有唐欧阳询所书荐福寺碑顔真卿时尝覆以亭后人因名焉】秋香亭【在府治内明统志宋提铸钱使魏亷于防旁作亭培菊数本故名范仲淹为作赋】蜀锦亭【在府治庆朔堂右明统志范仲淹植海棠二株其后邹柯筑亭题曰蜀锦王十朋诗亭废名犹在春来花自芳犹余蜀中锦爱惜比甘棠】五老亭【在鄱阳县北芝山巅因范仲淹有五老夕阳开之句故名】溪山风亭【余干县西一里悬崖处多古梅曰梅岩有宋理宗御书梅岩二字刻于石有溪山风雨亭是赵忠定公读书处】四望亭【在府城上四望豁然宋范仲淹建】止水亭【在鄱阳县北芝山后明统志宋江万里罢相还居此凿池创亭扁曰止水及元兵防城万里赴水死】干越亭【在余干县东南寰宇记在县东南三十步屹然孤屿古之逰者多留题焉明统志在羊角山前瞰琵琶洲唐刘长卿施肩吾皆有诗省志唐初县令张彦俊建】白云亭【在余干县南寰宇记在县西南八十步对干越亭跨古城之危瞰长江之深刘长卿题诗曰孤城上与白云齐因以为名】煑泉亭【在余干县余干山下舆地纪胜陆羽尝取水煑茶于此】乘风亭【在余干县余地山舆地纪胜康宁中建为一邑逰览之地天气清明望见庐山】浮碧亭【在浮梁县昌江南明统志宋县令张景修诗一秋水不见底十里晓山无尽头】舒啸亭【在徳兴县治东雷山巅旁有岩曰香石岩有洞曰黄龙右有天池阔仅寻尺盛夏隆冬其水不竭左有涸池深数寻虽久雨不注勺水苏轼诗云胜览雷山舒啸亭即此】观鱼台【在鄱阳县西寰宇记左州西门外鄱阳记云番君至此观鱼下有池阔九十步池内有走马埒又名落照池】钓台【在乐平县乐安乡一巨石可坐以钓上有二膝迹】玉石台【在安仁县北三十里明统志唐碑称玉石云岫岩峦甚竒】沙堆【在浮梁县东北五十里寰宇记其形状如覆船鲜净特异鄱阳记云每年丰稔其沙即堆积如旧若移上岸即年俭】
　　钦定大清一统志巻二百四十
<史部,地理类,总志之属,大清一统志>
　　钦定四库全书
　　钦定大清一统志巻二百四十一
　　饶州府【二】
