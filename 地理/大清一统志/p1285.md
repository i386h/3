<!-- { "loadSidebar": true } -->
　　古迹宜春故城【今宜春县治汉置寰宇记本汉旧县属豫章郡高帝六年灌婴于此筑城置宜春县武帝封长沙定王子成为宜春侯吴宝鼎二年属安成郡晋太康元年以太后讳春改为宜阳县隋开皇十一年废安成并于宜阳县置袁州移县于州东五里十七年改为宜春】分宜故城【今分宜县治寰宇记县在州东八十里雍熈元年析宜春神龙等十乡置县以便民欲当宜春新喻二县界之中也县志县本唐时之安仁镇以分自宜春故名】萍乡故城【在今萍乡县东三国吴析宜春地置县属安成郡晋以后因之隋唐时迁今治李吉甫元和郡县志县东至袁州一百四十二里其地多生萍草因以为名寰宇记故城在县东四十里晋太康元年陈敏自王江东晋遣镇南将军陶侃来伐甘卓领兵于县东筑垒连接五所号为甘卓垒】康乐故城【在万载县东三国吴析建成县地置阳乐县属豫章郡晋初改曰康乐隋省寰宇记古城在县东北四里宋武帝封谢灵运为康乐侯即此地也其城周回山水有谢公书堂石砚犹存县志城在县东二十里又县东隅亦有康乐城元末红巾刘仁据县时筑周五里】萍实里【在萍乡县北寰宇记楚昭王渡江获萍实于此今县北有萍宝里楚王台因以名县】万载场【即今万载县治寰宇记万载县去州一百里本高安县地杨吴顺义元年分高安晋城康乐高侯等四乡置万载因其乡以名南唐保大十年陞为县】陈重故宅【在分宜县北八十里陈雷里】袁京故宅【在宜春县东北五十里袁山侧今高士坊即其地也】卢肇宅【在宜春县学中有洗砚池产緑毛灶】钟传宅【在宜春县西北化成岩侧唐僖宗所赐第有南北二池遗址尚存又有故宅在分宜县北六十里又万载县北十五里亦有故居其地有石笋髙数仞俗呼石笛坑】黄子澄故宅【在分宜县南丰乐乡之沣源】保子围【在萍乡县西十五里元时命金逾领兵以御安福大□山寇设营于此民赖以安故名曰保子】宜春台【在府治东南隅高五十余丈周览川原为一郡壮观】仙女台【在府城东南隅与宜春台相望又城西南隅有凤凰台枕城为楼观突兀又城南湖冈山有湖冈台化成岩有化成台与城内三台谓之宜春五台】读书台【在分宜县有二一在县北二十五里唐罗尝读书于此台西有车书巷后有石仓前有洗砚池一在钟山之侧唐卢肇读书处】泰和台【在萍乡县西十五里相传晋太和中筑两山环抱中广数里多嘉禾有古井灵泉不竭】石花台【在萍乡县北二十里壁立数十丈有小径可通石多文色如花】栖霞阁【在府城内旧高真观宋建】稽古阁【在府学内宋淳熈中州守张杓建】四藤阁【在宜春县仰山寺明统志宋朱子帅湖南游此为学者讲道阁下】潺湲阁【在宜春县南仰山庙右自溪前引水绕庙潺潺有声宋娄干擢有诗】梯云楼【在宜春县南仰山庙右宋时建塑孔孟像于上】飞泳楼【在萍乡县治西宋绍兴中创放生亭后县令王谦建为楼取鸟飞鱼泳之义旁有双清亭】无讼堂【在府治内宋州守阮阅建有序】庆丰堂【在府治内宋祖无择建取年谷屡丰之意自为记】景韩堂【在府学右韩愈尝刺袁州宋绍兴中郡守陈烯建堂志景慕意黄禴有记】四益堂【在府治内宋州守张杓建刻其父浚所书四益碑于中】劲节堂【在府治内宋建赵资道有诗又南园道堂亦在府治内宋宣和间郡守辛炳建有诗】劳拙堂【在萍乡县治后明统志旧名筦雨宋淳熈间宣教郎王谦更今名自为记】需宴亭【在府治南唐天宝中太守房琯建公暇宴耆民于此元和初刺史王涯刻李华所撰房琯徳铭于石栁宗元书其碑隂】疏泉亭【在府治内宋天禧中袁延庆倅是州民多火灾乃濬李渠以备火民便之因建亭于上自为记】徐仙亭【在萍乡县西三里洪迈夷坚志相传有徐君居此地仙去后人于故基筑亭为一邑之胜】斋【在府治宋张杓建张栻取孟子恻之义为名仍为作记朱子有诗】锦绣谷【在宜春县东半里舆地纪胜宋元祐初李观除知防州不赴自号玉谿叟于宜阳门外半里许玉谿洞中种列名花名锦绣谷】三絶碑【在府学内潘光祖舆国备考宋州守祖无择建学旴江李觏记京兆章友直篆额河南栁淇书世号三絶】
　　闗隘插岭闗【在萍乡县西六十里明嘉靖二十八年建为控扼要地三十三年议移草市巡司戍守万厯二十三年移袁州卫官一员帅兵防御崇祯五年知府田有年以萍乡呉楚咽喉而插岭为第一关隘乃于县西三十五里湘东市之黄花桥设石灰营令把摠戍守后罢】涧富岭巡司【在宜春县南涧富岭侧明初置巡司今因之】黄圃镇巡司【在宜春县西一百里明洪武初置巡司今因之】大安里巡司【在萍乡县东南九十里明初置巡司　本朝因之乾隆三十年移驻卢溪市】安乐巡司【在萍乡县北七十里上栗市明初置巡司于县北九十里今移此又草市巡司在县西八十里亦明初置今裁】铁山界巡司【在万载县西铁山下明初置巡司　本朝因之乾隆三十年移驻株树潭】贵山镇【在分宜县北四十里贵山下又石分市在县南石分岭下九域志宜春县有贵山石分二镇】卢溪镇【在萍乡县东五十里明万歴六年设卢溪公馆于此】宣风镇【在萍乡县东七十里宋置宣风驿后废明万歴十三年因旧址设宣风公馆】上栗镇【在萍乡县北七十五里依山南北有街市一里余今安乐巡司徙此】高村镇【在万载县西七十里旧有巡司后裁】峡山寨【在分宜县西相传唐李克用曾驻兵于此遗址尚存】白斜寨【在分宜县北亦昔时屯戍处】鄢玉寨【在万载县西汤周山下宋靖康中宼乱邑人鄢玉率乡民立寨御之故址犹存】鸡笼山营【在万载县东南三里旧设兵戍守后罢】黎源哨【在万载县北百二十里明万歴三年贼首杨青山入黎源洞天井窝依山为险事平置黎源哨设兵守之县志万载之黎源与奉新之百丈新昌之黄冈靖安之双坑武宁之黄竹五洞相连俱潜通大沩山为防御要地今废】江西市【在萍乡县东南七十里通吉安府安福县界又相田市在县西十五里路通湖南茶陵州攸县湘东市在县西三十里旧有湘东驿宋建炎中移于黄花渡元废防村市在县北三十里小枧市在县北六十里桐木市在县北九十里】周家市【在万载县东南十五里怀旧乡为宜春及分宜之要冲又县西六十里有潭埠市八十里有株柱潭市九十里有获富市】秀江驿【在宜春县东明洪武初置今裁】安仁驿【在分宜县治东旧县为安仁镇驿仍其名明嘉靖二十五年移驿东门外崇祯末栽】爱直驿【在萍乡县东三十里有古树亭亭直上故名宋置明裁】
　　津梁秀江桥【在府城北门外旧名画舫桥跨袁江元至正中建】湛郎桥【在宜春县东三里明统志旧名赤板桥唐贞观初宜春人彭伉登第其妻与郡吏湛贲之妻姊妺也妻族贺伉坐上皆名士独饭贲于后阁贲自是力学一举擢上第伉方过此桥闻之失声坠驴故又名落驴桥】万年桥【在分宜县治东跨袁江明嘉靖三十五年建酾水十一道长百二十丈】化龙桥【在分宜县治东明统志宋淳祐间建尚书张颖书额】通济桥【在分宜县南十五里旧名登龙桥明正统中改今名】谢恩桥【在分宜县西七里明统志宋承事郎夏侯绩每受宸命必于桥上谢恩故名】萍实桥【在萍乡县南门外杨吴时建】宗濓桥【在萍乡县东五十里卢溪宋宋周子监税于此后人慕之因名】南浦桥【在万载县治南元大徳中建】锦江桥【在万载县北三十里元延祐末建】鹏津渡【在宜春县东四十里】昌山渡【在分宜县西二十里宋元时尝设浮桥后易以舟又江斜渡在县西二十五里】香水渡【在萍乡县北六十里又黄花渡在县西三十五里】龙河渡【在万载县东北三里又邱家渡在县东二十里邱江瑞州上髙浏阳诸处往来者皆经此】
　　陵墓汉刘成墓【在府治东南宜春台侧即汉长沙定王子宜春侯也旁有祠俗旧呼为定王】陈重墓【在分宜县北八十里】晋袁京墓【在宜春县东五里袁山下】习凿齿墓【在分宜县北七十里旧志齿避苻秦居万载卒葬此】南北朝梁袁璞墓【在宜春县东袁山高四尺翁仲尚存】唐卢肇墓【在分宜县北】李宪墓【在分宜县西南三十里宪李晟第三子刺袁州卒葬于此】郑谷墓【在宜春县北七里】黄颇墓【在宜春县北五十里湖塘】廖洪墓【在万载县西六十里森坑】曾文辿墓【在万载县北三十里冠丘山下】宋欧阳中立墓【在分宜县南前源山】胡安定墓【在萍乡县】明杜谷珍墓【在茸乡县南】龙镡墓【在万载县葛家窑易节撰表】袁继咸墓【在宜春县北四十里】
　　祠庙楚昭王庙【在萍乡县楚山下】甘卓庙【在萍乡县东五十里卓死王敦之难居民立庙祀之】册冈庙【在萍乡县南十里相传晋末宼乱里人潘徽罗薮傅泰率众御宼民赖以安没而祀之】仰山庙【在宜春县南六十里仰山唐防昌初建祠宋元符中赐额孚惠明封大仰山之神】天符庙【在萍乡县南二里山顶有井人疫乞水饮之即愈最着灵异】报功祠【在宜春县西七里祀唐刺史李将顺】韩文公祠【在府治东宜春台旁旧在府学西宋州守祖无择建祀唐刺史韩愈以李翺皇甫湜卢肇郑谷配明正统间巡抚韩雍迁今所嘉靖中改昌黎书院　本朝康熈四十二年仍建为祠】忠烈祠【在府东一里祀宋岳飞明崇祯间重建】李卫公祠【在宜春县西北五里化成岩侧宋绍兴中尚书汪应辰建祀唐刺史李徳裕】郑都官祠【在宜春县北七里宋郡守祖无择建祀唐郑谷】濓溪祠【在萍乡县东卢溪镇祀宋濓溪周子】祖无择祠【在府学左无择治袁有美政邦人祀之】郑令祠【在萍乡东卢溪镇镇宋宣和中县令郑强于卢溪镇五六里许筑石址兴复神陂灌田数千顷民号郑公陂立庙祀之明万歴六年重建】二贤祠【在万载学东宋绍兴间建祀唐韩愈宋周濓溪真徳秀为记】黄太常祠【在分宜县治西明正徳中建祀黄子澄】
　　寺观报恩寺【在府治东唐建宋绍兴间赐今额元燬明重建】太平兴国寺【在宜春县南仰山下唐防昌中建名栖宋改今名】崇胜寺【在府治北唐建内有竹尊者轩宋黄庭坚有记】慈化寺【在宜春县北一百二十里明重建宏壮为郡刹之冠】福胜寺【在分宜县西五里吴宝鼎中建】广庆寺【在分宜县大冈山　本朝康熈四十二年重建】宝积寺【在萍乡县南二里许旧名星居唐建黄庭坚有记元末燬明洪武中重建】龙鸣寺【在萍郷县西南二里唐建】崇信寺【在万载县南唐成亨三年建】永清院【在分宜县南五十里内有白岩清晖阁方池古松元欧阳有诗】净觉院【在万载县西六十里宋建　本朝康熈间重建】崇福观【在府城东门外晋元康中建】靖严观【在府治北旧名龙兴观晋建】上真观【在分宜县东相传为晋邓表飞升之所南唐徐有碑】洞灵观【在分宜县南五十里晋建】崇真观【在萍乡县东九嶷仙鹤二山之间晋建为易退陈耽杨惠三真人修炼之所唐改通真明改今额】真圣观【在萍乡县南宋大观中建明洪武初重建为道防司】广报观【在万载县治西旧名紫霞观宋政和中改万夀宫靖康初改今名】灵应观【在万载县北谢山为谢仲初飞升处旧为福昌院后改今名明宣徳中重建】
