<!-- { "loadSidebar": true } -->
　　【南三十里小陉山是合器难索水为一水寰宇记嵩渚山一名小陉山俗名周山在县南三十五里是并合嵩渚小陉为一山矣明统志大周山在县东南三十五里一名小陉山又与邑乘不同疑书皆有悮今据舆图详考荥阳县山势绵延峯峦错列皆在城南一带分之则名目众异合之亦未始不可相通故水经注元和志寰宇记明统志志载各殊今就府志详载名目以便稽考】广武山【在荥泽县西河隂县北五里东连荥泽西接汜水史记汉四年项王与汉俱临广武而军孟康注与荥阳筑两城相对曰广武在敖仓西三皇山上后汉书刘昭注西征记曰荥阳有三皇山或谓三室山上有二城东曰东广武西曰西广武各在一山头相去二百余步其间隔深涧汉高祖与项籍语处郦道元水经注西广武城汉所筑山下有水北流入济谓之桞泉东广武城项羽所筑今名其坛曰项羽堆夹城之间有絶涧断山谓之广武涧括地志广武山在荥泽县西二十里元统志山在河隂县北一里东连荥泽西连汜水县界汜水县志广武山沿河东趋延襄六十余里西尽于玉门与大伾相对东过河隂尽于荥泽之西官渡之滨河隂县志山在县东北十里外捍大河内包原壤上有九顶十八峪旁有小山曰金山】武济山【在荥泽县西河隂废县北十余里即广武山支陇相传为周武王济河处宋元丰中范子渊等议导洛通汴屡请于武济山麓修堤置埽】敖山【在荥泽县西北河隂废县境内尚书序仲丁迁嚣史记作隞诗小雅搏兽于敖左传宣公十二年晋师在敖鄗之间史记汉三年汉王军荥阳筑甬道属之河以取敖仓粟孟康曰敖地名在荥阳西北山上临河有太仓水经注济水东迳敖山北其山上有城即仲丁所迁秦置仓其中故曰敖仓萧得言括地志敖仓在荥泽县西北十五里石门之东北临汴水南带三皇山河隂县志敖山沿河入境约二里许峯峦特起两岸壁立中仅容轮蹄盖懐河之门户也】金龟山【在汜水县东郊外磴道数百级悬崖深洞杳不可测其上有仙井山之东涧下有王母洞】伏蛟山【在汜水县西迤北汜水中北塞玉门南对睡虎砥柱汜流冈脊穹然如唐书地里志汜水县西一里有伏山即此】翠屏山【在汜水县南汜水外西连睡虎山南接金谷堆层峦叠嶂连络如屏】案山【在汜水县治南峭壁面城状如几案】太和山【在汜水县北城堞绕其麓高防百寻】方山【在汜水县南四十里山海经浮戏之山汜水出焉水经注浮戏山世谓之方山元和志方山在汜水县东南三十二里县志山周囬数百里嶙峋万仞势出天表自山麓循溪而入其西有马跑泉东为龙窝豹窝南曰汉家泉乃光武遗迹也又西为抱累峯峯半有仙人洞又南则羣峰拱向中为环翠峪下有神母祠祠下有泉名栢池北为紫玉岩一名玉仙山上有玉仙元君祠祠前有二泉一为小龙池一为黄龙池即汜水源也是山东南属密西南属登封东北属荥阳西北属巩中有五至岭以兼五邑之胜故名又禹州西六十里亦有方山其西有虎蟠岭羊背岭】五云山【在汜水县东南四十二里亦名塔山与三峯兰若东西相对山顶有野狐泉其南岩有白猿洞又东六里为三峯山】印山【在汜水县治西南北拱太和东对案山势如鼎峙又卧龙山在县治东县城跨其上形如龙眠又有睡虎山在县西汜水外旧志相传袁曹筑垒其上以敌吕布俗呼张飞城】兰若山【在汜水县西南三十里俗名佛儿山】大伾山【在汜水县西北一里有大涧九曲又名九曲山上有成臯旧城山之东尽于玉门山为汜水入河处西去洛口裁四十里　按禹贡大伾汉书音义以为黎阳县山在今卫辉府濬县水经以为在成臯非是】金牛山【在禹州东二十五里溅沟水出其下又州东四十里有小黄山】石崖山【在禹州西四十里临河壁立其相近有介子山邵宏山其东十里为鳯翅山】夹龙山【在禹州西四十里山下有张八河】三磴山【在禹州西五十里山高低若三磴上下俱有龙潭又有风洞又西为接御山】神后山【在禹州西六十里一名大镏山南有高崖】玲珑山【在禹州西六十里一名辋山涌泉水出于此山石多孔如雕凿者然】吕梁山【在禹州南三十五里塘口河出其下】六盘山【在禹州北十里上有泉又云斗山三台山俱在州北】杏山【在禹州北二十里寰宇记洛阳记云仙人刘根隠于此中】大騩山【在禹州北亦曰具茨山国语史伯谓郑桓公曰主芣騩而食溱洧注芣騩山名即大騩也山海经大騩之山其隂多铁美玉青垩有草焉其状如蓍而毛青华而白实其名曰服者不夭庄子黄帝将见大騩于具茨之山汉地理志密县有大騩山水经注大騩即具茨山也黄帝登具茨之山升于洪隄上受神芝图于黄盖童子即是山也元和志在密县东南五十里亦谓之大騩山开封府旧志大騩山在禹州北四十里接密县东界新郑县西南界有轩辕避暑洞其巅有风谷明统志在新郑县西南四十里】牧牛山【在禹州东北四十里山下有九十六泉即溱水之源又有马鞍山黄山俱在州东北】紫金山【在禹州东北四十五里下有小红河东流注潩水】孝山【在禹州东北五十里旧志山下有黄香墓故名】三封山【在禹州西南二十里上有三峯亦名三峯山水经注颍水故渎东南迳三峯山北金史地理志阳翟有三封山州志山半崖有燕王洞最深邃山下复有洞深数里又有分水岭岭下有二泉东西分流】九山【在禹州西南二十五里魏书地形志阳翟有九山祠水经注白相水北流迳九山东仲长统曰昔密有十城者身游九山之上放心不羁之境即此山也又故颍川城水侧有九山祠碑丛柏犹茂北枕山流又五里有昆仑山又三十里有牛头山】荆山【在禹州西北五十里通典阳翟有荆山出玉齐武帝于此采玉其下即颍川郡也】大山【在禹州西北五十里接密县界魏书地形志荥阳郡宻有大山疑即此又十二里有大龙山半崖有泉涌出俗名海眼】崆峒山【在禹州西北五十里接密县界一名大仙山悬崖絶壑石涧瀑布淙淙有声山巅有石洞人莫敢登】铁母山【在禹州西北六十里相近有鑛山旧俱产铁】石梯山【在禹州西北六十五里山甚高峻有石磴层累而上相近有雪山磨窝山赵家河水出其下】诸侯山【在禹州西北四十里山出青石可为碑】马岭山【在密县南水经注洧水出山下亦言出颍川阳城山山在阳城县之东北盖马岭之统目焉元和志在密县南十五里】青屏山【在密县北八里又五里为石楼山山势重叠如楼】云珑山【在密县北二十里一名侵云山山下有交花泉】承云山【在宻县东北十八里山有石穴云从此起故名魏书地形志密有承云山】开阳山【在密县西北二十里魏书地形志密有开阳山通志开阳山冬时雪降即消又五里为龙岩山】横山【在密县西北三十里有大小二山东西对峙有香罏山亦在县西北三十里】兰岩山【在密县西北五十里接汜水县界一名香峪山峭拔千丈中有圣水峪贾鲁河西源出焉】自然山【在新郑县西一名太山黄水发源于此】抱獐山【在新郑县北二十里一名捕章山水经注捕章山水出东捕章山又黄沟水出捕章山】陉山【在新郑县西南亦作邢山与大騩山并峙接长葛县西界尔雅疏山形连延中忽断絶者名陉左传隠公十一年王与郑人苏忿生之田陉又僖公四年齐侯伐楚师进次于陉战国防苏秦説楚威王曰楚地北有分陉之塞有説韩王曰韩南有陉山史记魏襄王六年伐楚敌之陉山后汉书郡国志密有陉山是也水经注潩水东迳陉山北括地志陉山在郑州新郑县西三十里通鉴地理通释汾泾之塞其説有三山海经有少陉之山太平御览谓在荥阳则正义新郑近之荥阳春秋为郑战国为韩盖南北之隘道楚为塞以御北方故于韩曰南有陉山于楚曰北有陉塞其地一也县志自陉山西南达于襄邓羣山绵亘故以陉山为南北之塞】横岭【在荥阳县南二十里以其横在羣山之中故名下有渠】清水岭【在荥阳县东南五十里】分水岭【在汜水县东南五云三峯之间岭有二泉南流为桃花河北流为竹叶河】孤柏岭【在汜水县东北二十里一峯北出砥柱河流其上有古柏一株因名宋祥符四年白坡发运判官史荣请于古柏岭下縁南岸山趾开汴口以均水势即此】白石冈【在祥符县东二十五里石皆白色又东二十五里为万龙冈亦名望龙冈】葛家冈【在祥符县西宋嘉祐三年大水入京城有司请自祥符西葛家冈开新河又药局冈在县西二十里宋时设药局于此又西十里为狼城冈明万厯末河决于此】鳯城冈【在祥符县南十里河南通志世传金章宗时有鳯凰集于此】鹞村冈【在祥符县南五十里相传宋养鹰鹞处】赤苍冈【在祥符县东南四十五里一名闗头冈】赤冈【在祥符县东北二十里水经注渠水东南迳赤城北即赤冈也唐光祐三年秦宗权冦汴州其党分屯赤冈五代石晋末辽主至汴驻马赤冈】槐疙疸冈【在祥符县西南十三里元延祐五年修河堤北至槐疙疸冈明万厯二十九年河决于此断堤成潭】望牛冈【在祥符县西南十三里孟元老东京梦华録都人转龙湾□春西去望牛冈】驼牟冈【在祥符县西北十五里宋收养之所靖康元年金干里布军抵汴据驼牟冈天驷监河决后久　为平陆矣　斡里布旧作干离不今改】黑冈【在祥符县西北二十五里其土黒色下有池多鱼今涸亦名涸鱼冈明崇祯九年河决于此】韩冈【在陈留县东二十五里东至杞县三十里为往来孔道】韦政冈【在陈留县西十二里临黄河故道每过河决平地水深数尺惟此不没】土山冈【在陈留县东北二十里叠阜如山又潘冈在县东北四十里】凤形冈【在通许县北一里许又有山龙冈李大冈皆在县北十里卢氏冈在县北二十里皆故河流所经】鸑鷟冈【在通许县东南四十里相传有鳯集此故名又吴召冈在县西南三十里】锦被冈【在尉氏县东十五里以形似名下有古黄河渡又锦屏冈在县南五里东西亘五里望之如屏上有塜类笔架亦名笔架山又青龙冈在县东南二十五里蜿蜒如龙营盘冈在县西南二十五里】三亭冈【寰宇记在尉氏县西南三十七里史记秦昭王使谒者王稽于魏夜与范睢言先生待我于三亭之南即此】东里冈【在洧川县东十五里朱曲镇东高二十余仞南北长五六里为邑东镇其中断处对峙如门】鸿台冈【在洧川县西半里高十余里南北长十余里首踞洧城为邑之巨镇上有鸿台二各高数丈战国策张仪说韩王曰鸿台之宫非大王有即此】延秀冈【仕洧川南十里西起长葛东至故县南屈而南行至许田镇北复屈而东迳鄢陵县治北东逾扶沟上下数百里蜿蜒如防龙又卓冈在县西南十里近许州治长葛县境】赤坂冈【在洧川县东南二十里高十余仞蟠踞二三里土色如赭又塔儿冈在县东南二十里上有浮屠】马陵冈【在洧川县西北三十里高十余仞南北长五十余里接中牟新郑二县界又有三亭冈在县西北二十里高十余仞延袤数里又柏冈在县北十里峻坂孤峙高十余仞】彪冈【在鄢陵县东北以形似名又县有乐陵冈南有孝子冈曲冈河冈野冈三冈西北有党家冈文家冈北有彭祖冈杨村冈聨络耸峙迤皆环拱县治】白茂冈【在兰阳县东北二十里又梓冈在县南十里】青陵冈【在仪封县北十五里】黄陵冈【在仪封县东北五十里与考城及山东曹县接界为黄河要害】猴冈【在郑州西十里相传旧多栗树猴巢穴其中宋太祖令民间采用其山遂童】马头冈【在郑州北二十里元季河决荥阳此为北马头岸】檀山冈【在荥阳县东十里山多檀木绵亘三十余里水经注索水经檀山冈东即此一名永清冈】伯牛冈【在汜水县东北三十里有冉伯牛庙】琅城冈【在禹州东三十里州志自东北马家冈起高二十余丈延袤五十余里环抱州城冈上旧有城址故名又州城东四里为望城冈其东南为虎头冈】福胜冈【在禹州南三十里一名三进冈延袤二十余里】七女冈【在禹州东北三十里相近为狼马冈寰宇记阳翟县七女冈下有七女泉流至长葛入洧川】台子冈【在密县东三十里又县南十里为石羊冈】桃陵【在杞县东南十里唐至徳初张巡守雍邱击贼众于白沙涡还至桃陵遇贼救兵悉擒之即此又县东南三十五里曰青陵西南五十里曰翟陵又十里曰石陵又县东北二十里曰武陵皆土阜也俗亦谓之五陵圈称陈留风俗传雍邱有五陵之名】函陵【在新郑县北十三里左传僖公三十年晋侯秦伯围郑晋军函陵寰宇记函陵在新郑县北】蓼子峪【在汜水县西十二里即成臯闗口南迫峭壁北逼大河以界巩洛极为陡险】牛口峪【在汜水县西北二十五里唐武徳四年窦建徳军至成臯军中謡曰豆入牛口势不能久及战大败建徳窜于牛口为秦王所擒】石棚【在荥阳县南大周山北有石平坦如盘其下空洞如屋可容百余人故名明崇祯间石裂为二半倾于地】石嘴【在汜水县东南十里古名石砥山汜东两岸皆土阜惟此连山大石阯盘水中上有玉仙祠祠左有泉滙为深潭】滑济坡【在禹州西十二里坡平广为大道所经又灰坡在州西七十二里产石灰】阴坂【在新郑县西左传襄公九年晋人以诸侯伐郑济于隂坂次于隂口而还注隂坂洧津水经注洧水又东迳隂坂北水有梁焉俗谓是济为参辰口】天仙洞【在密县东五里元许有壬记畧四山平旋高嶂复拥于外中多竒石莹如玉世传汉有女仙化葬焉】云岩洞【在密县东四十里一山突起四水环之高下岩洞十余惟云岩为深广岩石皆玲珑斑驳】云羊洞【在密县南二十三里深窗莫测】织锦洞【在密县西北五十里中有井水常溢出洞中仰观有孔如梭因以织锦名】黄河【自河南府巩县流入经汜水县北与怀庆府温县分界又东经荥泽县北又东经郑州北与懐庆府原武县分界又东南流经中牟县北阳武县南又东经祥符县北又东经封邱县南又东经陈留县北又东经兰阳仪封二县北入归徳府考城县界自宋以前由荥泽又东北经原武阳武延津胙城之北新郷汲县之南去府治逺水经注河自洛口又东迳懐县南与成臯分水又迳黄马坂北又东迳旋门坂北东经成臯大伾山下济水注之河水南对玉门又东合汜水又东迳板城北又东迳五龙坞北又东过荥阳县蒗荡渠出焉此荥泽以上之故道也又云济水与河合流自广武东迳敖山北又东迳荥阳县北又东南砾石溪水注之又东索水注之又东迳荥泽北济水自是分为南北济南济又东南迳厘城东又合黄水又东入阳武县此荥泽以上济水合河之故道亦即鸿沟汴水蒗荡渠经流之处也又云河水又东北迳卷之扈亭北又东迳八激堤之北又东迳卷县北又东北过武徳县东沁水从之又东至酸枣县此原武以下之故道也宋时渐徙而南金明昌五年河决阳武故堤灌封邱而东徙始经兰阳县境于是汲胙之流塞河益东下元至元中河徙阳武南始全经府境夺涡入淮而新郷之流亦塞泰定元年河从汴渠至徐城东北入泗入淮即今通行之河也至正中以河屡决命贾鲁治之自黄陵冈达白茅明洪武二十四年河决原武之黒洋山东经府城北五里南至项城经颍夀入淮永乐九年命尚书宋礼濬祥符鱼王口至中泺二十余里正统十三年河决荥阳东经府城西南又东南经陈留入涡口达淮是时中牟开封遂在河北景泰初始复故宏治二年河决原武从汴城东北过沁水溢流为二一自于家店经兰阳徙县南三里东至归徳由徐邳入淮一自封邱县之荆隆口漫祥符溃仪封之黄陵冈东经曹濮入张秋命尚书白昻治之四年河决兰阳复北徙经城北十里五年复决荆隆口副都御史刘大夏濬祥符四府营淤河及荥阳孙家渡口贾鲁旧河以杀其势正徳五年复自仪封北徙冲黄陵冈入贾鲁河嘉靖七年开兰阳北赵皮寨口达寜陵至亳州涡河十三年河决流徙赵皮寨口复塞十九年开兰阳李景高堰支河引河至徐州入淮已而复淤万厯十五年瀍洛沁水泛涨决刘兽医口铜瓦厢荆隆口南溢府城堤十七年河决兰阳李景高口四十四年河决开封由防城隄下经陈留等处入亳州涡河是冬决口淤河复故道天啓元年河决阳武脾沙冈三年开兰阳曹良口东至仪封县界崇祯十五年李自成围开封城中不能支决城西北十七里朱家寨引水灌贼水溢城坏百万众为鱼颍亳以东皆受其患　本朝顺治元年河自复故道七年河决封邱筑荆隆口堤九年河决封邱大王庙口从长垣趋东昌北入海十一年决口塞十四年河决祥符之槐疙疸冈是年黄河南徙陈留孟家埠口溃决知县张重润濬河一道引河北入新河又浚仪封三家庄河以杀北来水势十五年河复决阳武县城南筑慕家楼河隄康熈元年开封黄练口河决屡加堵筑二十三年以后圣祖南巡指授治河方畧淮徐入海之道通流迅驶开封一带隄防甚固间有涨溢不甚为害四十四年筑祥符陈留兰阳大隄六十一年于仪封白家楼北岸挑引河雍正元年总河齐苏勒奏筑荥泽以下陈留以上两岸子隄隔隄以束分流】
