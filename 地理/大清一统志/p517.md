<!-- { "loadSidebar": true } -->
　　关隘风陵闗【在永济县南唐书地理志河东县有风陵闗圣歴元年置元和志一名风陵津在河东县南五十里魏太祖西征韩遂自潼闗北渡即其处旧志在县南六十五里黄河北岸明洪武八年置巡司今废】蒲津闗【在永济县西黄河西岸一名临晋闗一名河闗跨陜西地史记曹相国世家以中尉从汉王出临晋闗又淮阴侯列传魏王豹归絶河闗索隠曰今蒲津关水经注陶城南对蒲津关元和志在河东县西四里通鉴宋大中祥符四年改蒲津闗为大庆闗旧志又名蒲坂津后汉建安十六年曹操西击马超夹潼闗而军操潜遣徐晃等夜渡蒲坂津据河西为营大破超军后魏永熙三年魏主入长安髙欢追之屯河东筑城于蒲津西岸后周建徳五年围齐晋州分遣辛韶等守蒲津闗唐明皇早渡蒲津闗有诗所谓地险闗逾壮是也宋建炎初金人窥关中济自蒲津元致和元年陕西行台额森特穆尔从大庆闗渡河入河中府明初徐达平闗中亦自蒲湋济诚山陜之要隘也　额森特穆尔旧作也先帖木儿今改】两谷闗【在永济县东南十五里中条山隂之东西麓也】穆陵闗【在荣河县北十三里两壁对立中间一线为南北孔道亦荣河之咽喉也元将韩通守此】呉王寨【在临晋县西三十里黄河东岸明洪武四年置廵司后裁　本朝雍正八年复置九年议移驻县西十五里角杯村】赵伊镇【在永济县东三十里赵伊村明成化末更名东丰镇】匼河镇【在永济县南王存九域志河东县有洿谷□河永乐三镇金史地理志作匼河镇旧志在县南五十里谭郭村】栲栳镇【在水济县东北三十里又东张镇在县东北五十里皆有堡】樊桥镇【在临晋县东南十五里旧置驿又七及镇在县西南二十五里】故市镇【在虞乡县东十里又坈头镇在县东北四十里】张岳镇【在猗氏县东二十里又杜村镇在县南十里下任镇在县西二十里皆有堡】解店镇【在万泉县东北有土城周二里南北门二镇本朝康熙初建】胡壁镇【在荣河县东三十里与万泉县接界唐书地理志河中府有　曰胡壁五代史李嗣昭败梁军于胡壁九域志荣河县有北乡胡壁保大三镇】孙吉镇【在荣河县东南二十里又薛稽镇在县东北四十里庙前镇在县北十里】乐李山寨【在府城西南金史侯小叔传石天应取河中府作浮桥通陜西小叔驻乐李山寨夜半攻城以登】齐王寨【在临晋县西北十里齐王村东南相传韩信屯兵于此】杨家寨【在虞乡县西南五里中条山石佛寺相传宋杨业子孙屯兵处】秦王寨【在万泉县东三里许俗传唐太宗取薛万彻于此又文王寨在县西二十里曲阜如城高二三丈】武壁寨【在荣河县西旧名薛壁县志自县南自蒲州北尽州河津县黄河岸侧凡八砦曰汾隂胡壁赵村薛戍薛壁连柏西苍禹门俱元至正末筑以薛壁居中可制诸营移中军其上更名武壁周一千二百步面临絶涧北开一门遗址犹存】孟盟堡【在永济县东十里又张华堡下庄堡俱在县东苍陵堡在县东南十五里大涧堡下阳堡俱在县南减庄堡长干堡俱在县北吕芝堡高市堡俱在县东北诸堡俱明嘉靖中置】神羗堡【在猗氏县东北十五里峨嵋坡汉邓禹围安邑定河东屯兵于此上有高密侯庙】思野堡【在荣河县东又番底堡在县东南后土祠堡在县北】河东驿【在永济县东闗旧在城北一里白道坡上后徙于县南永丰厢今移此东至樊桥驿七十里南至潼闗驿七十里西至潼闗驿九十里旧有驿丞今裁】樊桥驿【在临晋县东闗旧在东南十五里樊桥镇有驿丞今裁】
　　津梁蒲津桥【在永济县西门外史记秦本纪昭襄王五十年初作河桥正义曰此桥在同州临津县东渡河至蒲州今蒲津桥也唐书地理志河西县蒲津关开元十二年铸八牛牛有一人策之牛下镕鐡为山夹岸以维浮梁元和志蒲津关今造舟为梁其置甚盛每嵗徴竹索价谓之桥脚钱数至二万亦闗河之巨防焉宋史薛顔传顔为陜西转运使河中浮桥嵗为水所败顔即北岸酾土流为支渠以杀水怒因取渠水溉其旁田又张焘传焘为陜西都转运使蒲津浮桥坏铁牛皆没水中焘列巨木于岸以为衡缒石其杪挽出之桥复其初王应麟地理通释唐六典曰造舟之梁西河三洛一河则蒲津大阳盟津洛则孝义文献通考河中府河东蒲津闗后魏大统四年造浮桥】孟盟桥【在永济县东十里跨涑水秦将孟明伐晋济河焚舟盟河必克故以名桥】观底桥【在临晋县东南二十里通志在奉仙宫东通衢旧志极工巧后为水废明万歴中移建】城子埒桥【在临晋县南三十里通运城盐车官路】涑水桥【在虞乡县东北四十里坈头镇旧为土桥明洪武中易以石相近又有白坊桥跨涑水上】广惠桥【在猗氏县东门外桥二俱明万歴间甎修】涑河桥【在猗氏县东南十里涑水上西北行盐要路明建长一十一丈容二轨有碑记又香落桥在县西南十五里】永利桥【在万泉县西门外唐时建明天啓间重建改名三贤桥】永乐渡【在永济县东南一百二十里黄河北岸路通河南阌郷县】风陵渡【在永济县南六十里风陵关下黄河北岸通志明洪武八年设廵检司属潼关卫　本朝属潼关县雍正七年令驻劄渡口兼两省盘讦奸究料理津渡】蒲津渡【在永济县西门外蒲津关下】呉王渡【在临晋县西三十里黄河东岸通志昔有呉王二姓居此故名上有呉王寨即韩信渡河袭魏豹处又南为甲马营渡】白马渡【在荣河县南十里元时设又汾隂渡在县北后土祠前金人设以通秦雍之路今俱废】新口渡【在荣河县北十里庙前镇西】
　　堤堰古防堰【在永济县西南外旧蒲州志北起古官道南抵河渎庙袤四百余步明石筑以防河决万歴八年重修有王崇古碑记又玉龙横渠连城三堰并在县东北明建今废】
　　陵墓古风后陵【在永济县南六十里风陵堆下戴延之西征记女娲风姓风陵当是女娲之墓九域志女娲墓在今潼关口河滩上屹然介河有木数株虽暴涨不漂没　按曹学佺名胜志风后皇帝时臣殁葬此又通志风后相传觧州人今解州东南十里有庙而明时祀祸皇在今赵州今姑两存其説】二妃陵【在永济县东南苍陵谷寰宇记帝舜二妃之陵也在河东县十里府志蒲坂城外有二妃坛祀娥皇女英处今名娥英陵】殷汤陵【在荣河县北元和志在寳鼎县北四十三里文献通考殷汤葬汾阴太祖干徳四年诏给守陵五戸平阳府志元癸未嵗沦于汾河以石柩迁葬焉明初建寝殿于陵东　按古之言汤陵者凡三皇览谓在济阴毫县括地志谓在薄城又云在洛州偃师县皆以汤所常都处言之隋文帝始祀汤于汾阴唐去汾阴而祀偃师宋还于汾阴立祠庙后遂为故事云】伯夷叔齐墓【在永济县南水经注雷首山南有古冡陵栢蔚然俗谓之夷齐墓元和志伯夷墓在河东县南三十五里雷首山南贞观十一年诏致祭禁樵苏通志在县南四十五里二冡对峙前为祠宇设像以祀　按孤竹国在直隶永平府孤竹三塜已经载入新志此地复有伯夷叔齐墓永经注云俗之夷齐墓盖已不能无疑姑依旧志存之】周伯乐墓【在永济县南寰宇记在河东县南四十里又济隂定陶及雍州俱有伯乐冢未详孰是】汉陈平墓【在猗氏县西北十五里】翟方进墓【在猗氏县西唐长孙傪汉故丞相翟方进墓碑公本汝南上蔡人归塟本郡值东郡之败子孙西迁改塟于此代为河东猗氏人通志墓在猗氏县西翟村　本朝顺治十六年大水后碑始出】桓荣墓【在永济县南四十五里首阳山汉书本传荣字春卿沛郡龙亢人累封闗内侯荣卒帝变服临防送塟赐冢茔于首山之阳　按荣赐塟处在偃师西北非此首阳也盖以山名偶同而误引耳】董永墓【在万泉县东三十里上孝村有碑今剥落】唐裴寂墓【在临晋县元和志故司空魏国公裴寂墓在临晋县东北十七里寰宇记墓碑即秘书虞世南之文率更令欧阳询书通志墓碑因榻取不息土人瘗之开宝初诏守冡两戸禁樵采】张嘉贞墓【在猗氏县城外西北隅又张延赏张靖二墓亦在此】赵良弼墓【在虞乡县西南五老原西北之元俊冈顔真卿撰碑　按通志良弼为岭南浙东两道节度使其祖父兄弟皆在五老原多名人碑记】薛平墓【在万泉县西南北薛村有碑记又县界乌苏村有薛尚书墓碑文剥落不可辨】司空图墓【在虞卿县东南王官谷下】金厐整墓【在永济县南六十里有敇赐孝行碑记】明何东序墓【在猗氏县西十里陈苑屯东】
　　本朝邵嗣尧墓【在猗氏县北五里】
　　祠庙后土祠【在荣河县北汉书郊祀志武帝时立后土祠于汾阴脽土间嵗至河东祠后土成帝初徙置长安后复汾隂元和志在寳鼎县西北十一里寰宇记在汉汾阴故城西北二里唐开元十年亲祀兼建碑及御制文竝书文献通考唐开元十二年祀后土于汾阴脽上太史秦荣光出河休气四塞获古铜鼎二古甎长九寸有篆书字又有赤免见于坛侧宋大中祥符四年祀后土地祗以太祖太宗竝配悉如封禅礼诏脽上后土庙为太宁正殿通志金章宗元世祖皆遣官致祭明永乐十三年重修县志古后土祠为河浸圮新汾隂祠在庙前村北　本朝康熙二年因旧祠重建】河渎神庙【在永济县南门外唐书地理志河中府河西县开元十五年自朝邑徙河渎祠于此寰宇记河渎庙在河西县正西北城外一里文献通考宋干徳六年有司请祭西海河渎竝于河中府大中祥符四年亲谒奠河渎庙元李好文庙记西海荒逺望祀于河东之河中与河渎为二庙合为一都宫旧志唐郭子仪建肃宗时封灵源公宋仁宗封显圣灵源王元至正中加封灵源神祐济王明洪武初改称大河之神　本朝载之祀典累遣官致祭】
　　【圣祖仁皇帝特颁御书砥柱河津匾额雍正三年加封西渎润毓大河之神】西海神庙【在永济县南门外河渎庙西唐天宝中封广润王宋加封通圣广润王元至元中敇建庙加封广润灵通王明洪武初称西海之神　本朝载之祀典累迁官致祭】
　　【圣祖仁皇帝特颁　御书源逺流长匾额　雍正三年加封西海正恒龙王之神】舜祠【在永乐县魏书孝文纪太和二十一年行幸蒲坂遣祭虞舜修尧舜夏禹庙水经注今蒲坂城中有舜庙元和志在蒲州理城中唐贞观十一年诏致祭以时洒扫文献通考舜庙周宇文防所造通志在蒲州东门外宋太祖干徳元年诏河中府舜庙以臯陶配真宗大中祥符四年幸河中谒舜庙命修饰墙垣亲作赞纪之复建庙于舜泉侧本朝顺治十七年复修】禹庙【有二一在永济县西门外黄河东岸元世祖中统三年修河中禹庙赐名建极宫一在万泉县南三里】汤庙【有二一在虞乡县东十里故市镇一在荣河县东北十里以伊尹仲虺配亨宋开宝六年敇修　本朝屡遣官致祭】后
