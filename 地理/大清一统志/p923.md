<!-- { "loadSidebar": true } -->
　　古迹髙奴故城【在肤施县东史记汉元年项羽立董翳为翟王都髙奴文帝三年匈奴入居河南为防发邉吏骑诣髙奴帝自甘泉之髙奴因幸太原地理志县属上郡晋省水经注清水东迳髙奴县民俗语讹谓之髙楼城隋始自绥徳州界移肤施县于此唐为延州治元和志今延州理即汉上郡髙奴县之城也至晋陷废隋大业三年分丰林金明二县于此置肤施县资治通鉴五代汉天福十二年延州军乱攻节度周宻宻败保东城宻以髙允权为留后据西城沈括笔谈延州今有五城説者谓旧有东西二城夹河对立髙万典郡始展南北东三闗城考杜甫寒芦子诗云五城何超超超超隔延水乃知天寳中已有五城矣元统志州城旧在延水东宋庆厯五年改卜水西即今路城与故城相植人呼故城为东州明统志延安故城在府城东五里府志有五花连城在县东北清凉山顶】丰林故城【在肤施县东南魏书地形志东夏州延昌二年置领偏城郡太和五年置郡领广武沃野二县隋书地理志延安郡丰林后魏置曰广武及偏城郡开皇初郡废十八年改为丰林大业初又并沃野县入焉元和志丰林县西至延州三十里后魏孝文帝置光武县属偏城郡在今理东四十里周宣帝改为丰林属延州寰宇记县在州东南三十里亦髙奴之地晋立为临河县寻废后魏置广武县后周大象元年移于今所改为丰林隋末废唐武徳二年复置旧唐书地理志丰林县武徳四年侨置云州及云中榆林龙泉三县八年废云州以龙泉并入临真云中榆林并入丰林九域志熙寜五年省丰林县入肤施沈括笔谈延州故丰林县城赫连勃勃所筑至今谓之赫连城　按元和志寰宇记周改丰林与隋志不同】金明故城【在安塞县北魏书地形志金明郡太平真君十二年置领广洛县十一年置元和志金明县东南至延州四十八里汉髙奴县地魏太武帝于此置广洛县属金明郡隋开皇四年属延州仁夀元年以太子名广改为金明县大业十三年省入肤施县唐书地理志延州金明县武徳二年析肤施置以县置武北州并置开逺全义崇徳永定安义五县贞观二年州废省五县入金明改属九域志熙寜二年省金明县为塞入肤施元统志延安路领安塞县本金旧堡壬子年升为县明统志县在府城西北四十里本隋金明县宋安塞堡也】敷政故城【在安塞县西南魏书地形志东夏州领上郡郡领石城因城二县隋书地理志延安郡领因城县后魏置后汉废寻又置元和志敷政县东北至延州一百五十里本汉高奴县地后魏太和初置因城县隋开皇六年于其中置金城镇武徳二年移县就镇因改为金城县天寳元年又改敷政唐书地理志敷政县武徳二年移治金城镇又有东境置永州并置洛盘新昌土塠三县贞观四年徙州治洛源及州废徙洛盘新昌土塠入金城寰宇记县在延州西一百二十里元统志敷政县至元六年并入安塞府志故城在县西南一百二十里明置巡司今裁】伏陆故城【今甘泉县治唐置属鄜州元和志甘泉县南至鄜州七十五里本汉雕阴县地武徳元年分洛交县于伏陆城置县取城为名天寳元年改为甘泉县寰宇记在延州南七十一里以其泉甘美为名又元和志有雕阴城在县南四十里详见鄜州】临真故城【在甘泉县东后魏置魏书地形志东夏州定阳郡领临真县隋书地理志延安郡领临真县有西魏神木郡真川县后周郡废大业初废真川入焉元和志临真县西北至延州一百四十里本汉髙奴县地后魏文成帝置临真县属边城郡周武帝天和元年稽胡数破郡城遂移于今理隋改属延安郡寰宇记后魏太武置临真县周天和初移于流川隋大业十二年贼张谓攻破又移就曷鸡城权住义寜元年稽胡首领归国武徳三年又从曷鸡城移就流川旧处即今理所旧唐书地理志临真县武徳初属东夏州贞观二年州废属延州九域志在州东南一百十里元统志废临真县至元二年并入甘泉明统志在甘泉县东一百七十里按临真县元和志以为后魏文成帝置寰宇记以为后魏太武置二説不同】阳周故城【在安定县北史记防恬传胡亥囚恬于阳周汉书地理志上郡领阳周县水经注走马水出长城北阳周故城南桥山旧志阳周故城在县北九十里按自后魏侨置阳周县属赵兴郡隋改罗川唐改真寜自后遂以真寜为古阳周矣辨见庆阳府】安定堡城【今安定县治宋置宋史元丰五年种谔遣曲珍攻夏黒水安定堡九域志延川县有安定堡金史地理志安定堡置第六正将元史地理延安府领安定县本旧堡壬子年升为县明统志县在府西北一百九十里】堡安军故城【今堡安县治寰宇记保安军本延州之古栲栳城唐咸亨中曾驻泊禁军于此贞元十四年建为神防军寻改为永康镇属延州振截蕃贼太平兴国二年升为保安军管二镇十九寨东至金明县界七十里西至庆州金汤镇界三十里南至敷政县界一百十里东北至宥州八十里宋史庆厯中赵元昊置塲于保安军九域志保安军东南至延州一百五十里】定阳故城【在宜川县西北战国时秦魏界上之邑战国防苏子谓齐王曰昔魏防邯郸西围定阳即此汉置定阳县属上郡应劭曰在定水之阳晋省义兴六年赫连勃勃攻陷定阳执姚兴将姚广都水经注定水东迳定阳城南魏书地形志东夏州领定阳郡太安中改置治临戎又敷城郡领定阳县周隋间皆省】义川故城【在宜川县东北后魏置隋唐为丹州治元和志丹州春秋时白翟所居秦属上郡晋时戎狄居之苻姚时为三堡镇后魏大统三年割鄜延二州地置汾州理三堡镇废帝以河东汾州同名改为丹州因丹阳川为名领义川乐川县隋大业三年废丹州于义川置延平县十三年为刘步禄所据义寜元年置丹阳郡武徳元年改为丹州永徽二年移于赤石川西北至延州二百五十里义川县郭下后魏大统三年置义川县属义川郡因川为名永徽二年移于今理寰宇记义川县开寳九年改为宜川古丹州城在县东北二十九里元统志至元六年并州入宜川县】汾川故城【在宜川县东北后魏置隋书地理志延安郡领汾川县旧曰安平后周改曰汾川唐属丹州元和志县西南至丹州七十里寰宇记魏太和八年置安平县在薛河川属北汾州其州在河西三堡镇更有南汾州魏大统之十八年省北汾州乃取丹阳川号立汾川县初理高树山南若多村周保定二年移就库利川北甚寒原隋大业十年又移于土壁堡开元二十二年移于甘泉坊今理所是也九域志熙寜三年省汾州县为镇入宜川】咸寜故城【在宜川县东北元和志咸寜县西南至丹州四十五里本秦白邦地后魏太和十八年于白水川置永寜县属义川郡今县东二十里永寜故县是也文帝改为太平县移于今所隋开皇十八年改太平为咸寜以界内有咸寜镇为名旧唐书地理志咸寜县隋治白水川景龙二年移治长松川寰宇记后魏大统十三年改永寜为太平太平兴国元年并入宜川通志故城在宜川县东北一百里】云岩故城【在宜川县西北后魏置永平县寻改云岩隋省唐复置宋废隋书地理志义川县大业初废云岩县入元和志云岩县东南至丹州七十三里武徳元年分义川县置在库利川南有云岩山因以为名寰宇记后魏大统二年于今县西薛河川置永平县属义川郡三年改为云岩县九年移于桑枢原隋开皇三年移就废乐川县后废唐初复置于回城堡每逢阴雨汲水不通咸亨四年移居库利川复为河水冲注开寳三年移于东南一百步即今理所九域志熙寜七年省云岩县为镇入宜川】门山故城【在宜川县东北后周置元和志门山县西至延州二百十五里本汉定阳县地周大象元年分汾州云岩二县于今县南六里置北有山形似门因以为名武徳八年于今县北五里宋斯堡置属丹州广徳二年割属延州旧唐书地理志县初治宋斯堡总章二年移治库利川九域志县在延州东南一百八十里元统志至元六年省入宜川】文安故城【在延川县西南隋书地理志延安郡延川县西魏置曰文安又置文安郡开皇初郡废改县为延川元和志延川县西南至延州一百五十里本秦临河县地汉不改后汉省后魏分安人县于此地置文安县隋文帝改为延川取土延川为名寰宇记县在州东南一百七十里隋大业十三年改为文州唐武徳二年以废城南有哥基川遂置基州五年改为北基州贞观八年州废属延州为延川县府志文安城在今延川县西南三十里　按安民县元和志作安人避唐文皇讳】延水故城【在延川县东南唐置元和志延水县西至延州二百十五里本秦临河县地今县北十五里临河故县城是也后魏置安人县并镇属东夏州隋文帝废镇置安人戍武徳二年重置安人县属延州贞观二十三年改为延水取吐延水为名唐书地理志武徳二年以安民县置西河州并置修文桑源二县贞观二年州废省修文桑源入安民北基州州废来属二十三年曰宏风神龙元年更名延水九域志熙寜八年省延水县为镇入延州　按汉临河县属朔方郡防水经注在北河之南在今榆林邉外河套内此地有临河故城当是晋魏时侨置寰宇记谓丰林本晋时临河其后或置于此元和志谓即秦汉故县非是】广安故城【在延长县南隋书地理志延安郡延安县西魏置元和志延长县东至延州一百三十里本秦肤施县地后魏废帝元年于印头原置广安县隋仁夀元年以避太子名改为延安县大业末废贞观六年又置移于州北去斤川今县是也广徳二年改为延长旧唐书地理志延长隋废县武徳二年复于此置北连州贞观二年州废寰宇记延长县隋开皇二年移于谭信原唐武徳五年移就濯筋川西南后唐天成三年遭大水移就旧县北一百步缘坡置　按县临清水应高奴县地元和志谓本肤施非】长泽故城【在靖邉县东魏书地形志夏州有阐熙郡太和十二年置领山鹿新□二县后又置南夏州周书魏大统十五年梁台拜南夏州刺史废帝三年改南夏为长州隋书地理志朔方郡领长泽县西魏置阐熙郡又有后魏大安郡乃置长州开皇三年郡废又废山鹿新□二县入焉大业三年州废元和志县东北至夏州一百二十里即汉三封县地后魏于此置长泽县属阐熙郡隋罢郡以县为夏州阐熙故城在今县西南二十里旧唐书地理志长泽隋县贞观七年置长州都督府十三年废长州县还夏州元和十五年移宥州理长泽县为吐蕃所破长庆四年夏州节度使李祐复置旧志宋景祐中元昊居兴州左厢宥州路五万人以备鄜延麟府又种谔规取横山议还宥州皆即长泽故县也　按汉三封县在黄河西元和志谓长泽即三封非是】延昌废县【在安塞县北唐志属延州元和志县西南至州一百七十六里本汉高奴县地开皇三年于此置朔方镇十年以北有朔方镇遂废贞观九年置罢交镇十年又置罢交县属延州取城北罢交谷为名天寳元年改为延昌县旧唐书地理志延昌县武徳二年置北平州贞观三年废十年于废州置县】丹头废县【在安定县东九域志延川县有丹头砦元史地理志至元初分安定置丹头县四年并入旧志丹头城在县东六十里废】义门废县【在延川县西旧唐书地理志延川县武徳二年置南平州领义门县四年废州及县并入延州唐书地理志武徳二年安抚使段徳操表置义门县以义门置南平州三年析绥州之城平置魏平县四年俱废】义乡废县【在延长县西南隋书地理志西魏置义乡县大业初入延安旧唐书地理志武徳二年置北界连州领义乡齐明二县贞观二年并入延安】长城【在安定县东北史记始皇使防恬将三千万众北逐戎狄收河南地筑长城因地用乗险制塞延袤万余里水经注走马水东北流入长城即防恬所筑也】丹阳城【在宜川县西水经注丹阳水经冶东俗谓之丹阳城城之左右犹有遗铜　按汉食货志金有三等赤金为下孟康曰赤金丹阳铜也】三城【在肤施县东阳晋咸和九年北羌王薄句大等扰北地冯翊石宏将郭敖石斌讨之薄句大奔马兰山敖乗胜逐北为羌所败斌将余众保三城义熙三年赫连勃勃以朔方叛秦攻秦三城以北诸戍悉防之晋书地理志赫连勃勃平刘义真以朔方牧镇三城魏书地形志广武县有三城】黒城【在甘泉县东寰宇记黒城在临真县东二十五里库利东流川交口赫连勃勃大象二年于此置郡其城缘山坡崎岖不正遂名黒城延绥志在甘泉县东一百七十里】石门城【在甘泉县西六十里宋杨广驻兵处】御谋城【在安定县西北宋史地理志御谋城崇寜三年进筑赐名县志在县西北一百五里又宋史地理志有制戎城政和八年赐鄜延路天降山新城改名县志亦在今县北界】威戎城【在安定县东北宋史地理志威戎城地本升平塔绍圣四年赐名东至临夏城四十里西至威羌砦七十里南至黒水堡六十里北至黒台七十里】白洛城【在安定县西北八十里明洪武三年筑】金汤城【在保安县西宋史地理志就金汤砦元符二年筑东至顺临砦九十里西至庆州白豹城四十里南至徳靖砦六十里北至通庆城六十里金史地理志保安县有金汤城府志在今县西北一百里明拨属庆阳府】通庆城【在保安县西北一百六十里西去庆阳府镇安城三十里又铁鞭城在县西北百余里皆宋时筑又北有镇地五谷等城今俱废】狄青城【在保安县西南九十里亦宋时筑】金蹄犊子殿【在安塞县南寰宇记在敷政县西三里有古城昔有犊子出于石缝中金蹄银角化为玻黎玉立此庙城今毁府志在县南香林山】延安废卫【在府城内明洪武二年置本朝顺治十六年废】摘星楼【在肤施县东南嘉岭山又镇西楼在县西鳯凰山俱宋范仲淹建】翡翠楼【在延长县东南六十里圣灯沟上石台周四百余步高百丈上有楼极目山川苍翠】迎薫亭【在肤施县南栁湖其旁有褉台翠漪亭皆宋韩琦建司马光俱有诗】飞葢园【在肤施县南三十五里宋知州厐籍游宴处司马光诗军中富余暇飞葢城南隈】圣人道【在保安县东寰宇记在保安军东七十里从蕃界末族界来经保安军界一百五里入敷政县界即赫连勃勃自夏台入长安时平山谷开此土人呼为圣人道】铁钱监【在肤施县九域志熙寜八年置在延州城东】供兵硙【在府城南司马光有诗】闘鸡台【在延长县西二十里】
