<!-- { "loadSidebar": true } -->
　　山川沙麓山【在元城县东旧作沙鹿春秋时晋沙鹿崩公羊传沙鹿者何河上之邑也谷梁传林属于山为鹿沙山名也汉书元后传王翁孺既徙魏郡元城委粟里元城建公曰昔春秋沙鹿崩晋史卜之曰后六百四十五年宜有圣女兴其齐田乎今翁孺徙正值其地日月当之元城郭东有五鹿之墟即沙鹿地也后八十年当有贵女兴焉后元后厯汉四世为天下母郦道元水经注周穆王丧盛姬东征舍于五鹿其女叔防届此思哭是曰女防之邱为沙鹿之异名也元和郡县志沙鹿在县东十二里明统志沙麓山在府城东四十五里】惬山【在大名县北元和郡县志贵乡县古堰今名惬山在县西九里汉成帝时河决金堤河堤使者王延世募人运土塞河之处以其惬当人情故谓之惬山明统志惬山在大名县北十五里旧志土阜突然卉木周郁】方山【在南乐县北七里旧有二土山并峙其形正方宋嘉祐以后大河经县境荡决不时遂为平陆其地名方山村】秋山【在清丰县西元和郡县志在顿邱县西北三十五里今无攷】金沙山【在开州治东迤北宋建炎间杨棣守开徳金师来攻棣与弟彭年力战死之人为瘗骨立冢如山因以沙名又有鸡鸣山在州城内莲花沼后】洪洋山【在开州东南五里土冈绵亘数里山南有浮翠桥即澶水所经又乐史太平寰宇记有卫阳山在濮阳县东南二十里居卫之阳又鲋鰅山在顿邱县西北三十里今名广阳山山海经云颛顼塟其阳九嫔塟其隂今皆不知所在按鲋鰅山海经作务隅又作附禺】龙光山【在东明县东南三十里以云气如龙而名嵗旱祷雨有应】白云山【在东明县东北二十里郊原平衍土山突起相传张良辟谷于此其里曰白云里相近又有怀良村】五霸冈【在东明县东南五十里相传春秋时会盟处亦名霸王冈】黄陵冈【在东明县东南八十里接山东曹县界元时贾鲁治河始此详见曹县】大冈【在长垣县东五十里雄堤环抱形势屹然】荆冈【在长垣县东南四十里荆冈集冈项当集之中冈畔有琉璃井】青冈【在长垣县西二十里平地突起土皆青色故名冈顶有寺下有白莲池】学堂冈【在长垣县北十里平广突兀近冈土皆赤色相传孔子尝过此讲学今有庙明天顺中建其前又有小冈形势连亘又金哀宗兴定二年济河至蒲城次沤麻冈应在今县界】古黄河【有三道一自河南滑县流入经开州西北乂东北经清丰县南又东北经南乐县西北又东北经元城县东又东北入山东馆陶县界此西汉以前黄河经行之故道也汉书武帝记元光三年春河水徙从顿邱东南流入勃海夏河水决濮阳汜郡十六卒十万救决河沟洫志河至大伾禹酾二渠以引其河北载之髙地过降水元光中河决瓠子后二十余嵗乃塞之道河北行二渠复禹旧迹孟康曰二渠其一出贝邱西南南折者也其一则漯川河自王莾时遂空惟用漯耳水经注河水自凉城又东北为长夀津故渎出焉一则漯川今河所流一则北渎王莾时空故俗名是渎为王莾河东北迳戚城西又迳繁阳县故城东又北迳隂安县故城西又东北迳昌乐县故城东又东北迳平邑郭西又东北迳元城县故城西北而至沙邱堰自堰南分屯氏河出焉元和郡县志王莾河西去昌乐县十六里去贵乡县三里太平寰宇记王莾河在顿邱县北十里接清丰入南乐县界又在徳清军城西南五里一自滑县流入经开州西南又东北经清丰县南又东北入山东观城县界此东汉以后及唐时故道其自开州又东北出迳大名元城之东者宋时北流故道也桑钦水经河水东迳铁邱南东北流迳濮阳县北为濮阳津又东北迳卫国县南元和郡县志黄河南去临河县五里北去濮阳县十五里又在顿邱县南三十五里清丰县南五十里宋史河渠志澶州有濮阳大韩大呉啇胡王楚横陇曹村依仁大北冈孙陈固明公王八凡十三埽大名府有孙村侯村二埽景徳元年河决横陇埽庆厯八年决啇胡埽皇祐元年合永济渠注干宁军是谓北流嘉祐元年塞啇胡北流入六塔河河不能容是夕复决五年河流派别于魏之第六埽曰二股河自魏恩东至徳沧入海是为东流熈宁二年开修二股河东流闭北流十年大决于曹村澶渊北流防絶河道南徙东滙于梁山张泽泺分为二派一合南清河入淮一合北清河入海元丰元年决口塞河复归北四年小呉埽复大决自澶注入御河八年河流虽北而孙村低下涨水往往东出于是回河东流之议起元祐元年十一月张问请于南乐大名埽开直河并签河分引水势入孙村口于是减水河之议复起四年诏罢回河及修减水河元符二年河决内黄口东流遂絶旧志金时河徙而南北流亦絶诸口皆为平陆今开州境内有啇胡埽在州东北三十里六塔河在州东北十七里自啇胡东南通横陇之支渠也孙村埽在州东北三十四里横陇埽在州东一自河南封邱县流入经长垣县南又东经东明县南又东入山东曹州府界此宋南渡以后黄河改流之故道也明统志长垣县南六十里及废东明县南五十里皆有黄河故道正统十三年河决阳武循故道至开州南百二十里东抵濮州张秋其流奋激声闻数十里俗名响子口旧志正统十四年河决长垣朱家口治二年又决封邱荆隆口漫入长垣东明嘉靖十五年河南徙杜胜集万厯十五年又决荆隆口由长垣毛家潭直薄东明　本朝顺治七年又决荆隆口循响子口故道入洪河委折东北凡二十余里下通张秋今有淘北河一作淘背河在长垣县南三十里东流至纸坊集入河又有白家河在县东南三十里自毛家潭东经盛桥入河又有枯河在东明县南六十里皆黄河旧流也朱家口在长垣县东南七十里响子口在东明县西南二十里】卫河【自河南内黄县流入经大名县南又东北经元城县东又东北入山东馆陶县界即古白沟水亦名永济渠亦名御河水经注白沟自内黄北迳高城亭东洹水注之又北迳问亭东即魏界也左与新河合又东北迳铜马城西又东北迳罗勒城东漳水注之谓之利湾口又东北迳赵城西又北阿难河出焉又东北迳空陵城西又北迳桥亭城西东去馆陶县故城十五里元和郡县志永齐渠西去洹水县二里唐书地理志贵乡县有西渠开元二十八年刺史卢晖徙永济渠自石灰窠引流至城西注魏桥以通江淮之货太平寰宇记魏县白沟水接馆陶县界南自洹水县界流入元史河渠志御河自魏县界经元城县泉源乡于村渡南北约十里东北流至包家渡下接馆陶县界三口旧志元时卫河犹在府北明正徳中始出府南经艾家口又东北经小滩镇入馆陶县界嘉靖三十六年漳水自魏县南回龙镇决入卫河遂拾艾家口改经大名县南东北流至小滩镇西南岔道村始入旧河万厯十六年漳水还北流卫河故道遂为漳水所夺今卫河现由之道与河南内黄县接界之张二庄为大名县属至山东馆陶县接界之王家庄为元城县属皆嵗有修濬】漳河【有新旧二河俱自河南临漳县流入经大名元城二县界又东北入山东馆陶县界元和郡县志魏县旧漳河在县西北十里新漳河在县西北二十里明统志旧漳新漳二河俱在魏县西北流至府城西宋时尝引注雕马河入府城灌御河又从西北陡门出灌流沙河复入漳河漕运旧志明初漳水自河南临漳县东流折北经魏县南闗又东北厯府城西北二十里西店集东注馆陶合卫水所谓旧漳河也正徳初徙从府西南阎家渡入卫又十余年自魏县东南双井入卫皆由府南艾家口东北流经小滩镇入馆陶界嘉靖三十六年复自魏县西南廻龙镇入卫万厯十六年始还北流今经魏县南十八里又东入府界亦曰新漳河即卫河故道也今之新漳非元和郡县志之新漳矣　按通志今新漳河北徙自广平县流经魏县东北至府北界又东抵馆陶入卫旧志所谓新漳河由魏县南者今乂为旧漳矣又按魏县之分入元城大名者由漳河决溢之故今豫省之临漳为上游大名县境内之丽家村为支流皆大名上冲乾隆二十四年直总督方观承奏准建坝以固隄防而旧县之卫河隄亦重加修葺元城之西店集堤长垣之太行堤自乾隆五年以来并嵗加增筑又于长垣之甄家店堤南开新引河一道自堤西村起至纸坊村入旧引河止长二千七百五十五丈于是民有奠居田畴亦享其利乾隆十五年皇上巡幸嵩洛銮舆过此有诗】硝河【源出河南濬县自滑县分为二一东流入开州西为马颊河又东北经戚城北又东滙为赵村陂至白仓北防傅家河又北经清丰县西又北经南乐县西至县北为岳儒固河又北入大名县达元城县东城馆下流入山东朝城等县一由河南内黄县东北入大名县南界又东北注于县东三角潭分十之三自饮牛口注卫十之七自梅家口注卫水潦则由石村分注开州北火烧店经清丰县西秦村而北注岳儒固河或由内黄而东经南乐县西亦防于岳儒固河其水泻卤下垫凡所经流率至数嵗不复刍牧】沙河【在元城县东大河支流也宋史河渠志元祐四年李伟开北京南沙河直堤第三铺放水入孙村口明统志沙河旧自府城西南引漳河入城灌御河复西北出城灌流沙河南北约长二十里东西阁二里其河常不定形势如山相近沙麓旧志此河今堙按今大名府属之沙河自河南封邱县界穿太行堤经龙相入东明县之李连庄长七十里又一支自龙相遥北分流下入李连庄长三十里新旧引河之水皆注沙河】洪河【在东明县东南三里许自河南滑县流入径县界洪门村云台口又径南闗东闗又东北防濮水入山东濮州界】濮河【自河南封邱县流入经长垣县北又东经东明县南又东经开州东南合洪河入山东濮州界俗讹为普河水经注濮河故凟自济东北流左迤为高梁陂方三里又东迳匡城北又东北左防别濮水乂东北舆酸水故渎防又东迳蒲城北又东迳韦城南又东迳长垣县故城北又东分为二凟北濮出焉濮渠又东迳须城北又北迳襄邱亭南又东迳濮阳县故城南又东迳离狐县故城南又东迳葭密县故城北又东北迳鹿城南又东与句凟防与济同入钜野元和郡县志濮水在南华县南五里太平寰宇记南华县濮水西自滑州韦城县界入秉氏县界明统志濮水在开州东南六十里旧志今有五里河在长垣县北乃河南黒阳山诸水下流自滑县流入西南抵小务口又东南流入河又有逯家河在县东北三里自小务口东流入东明县河为县巨浸葢皆濮渠合余流也其东明县者俗又讹为普河自县南三十五里袁长官营东北流经县东南八里袁旗营又东北经任二营赵官营又东北入于洪河】猪龙河【一名朱龙河在清丰县东七里南接开州自县之田村迳县城北哑叭堤口东迳南乐县之韩家集入山东曹州府观城县界观城之龙窠河水注之猪龙葢唐滋沙三水之下流也方舆路程考以猪龙为即龙窠曹学佺名胜志遂以为源出冠县均误】漆河【在东明县北门外源自河南黒阳山东流迳县西漆堤北又东迳县北闗外又东合于洪河漆堤在县西十二里居民筑之以障漆水】贾鲁河【在东明县东南元史河渠志至正四年河决白茅堤又决金堤水势北侵安山沿入防通运河督漕运使贾鲁议挽河东行以复故道豕相脱脱韪其防十一年四月命鲁为总治河防使兴缮鸠工十一月工毕河复故道南滙于淮东入于海其濬故道通长二百八十里有竒始自白茅长百八十二里继自黄陵冈至南白茅辟生地十里南白茅至刘庄村接入故道十里县志贾鲁河在县南六十里防头堤外】灉河【在东明县南五十里西南自故黄河来折而东北入山东曹州界今涸故道犹存】屯氏河故渎【在元城县东北汉书沟洫志自塞宣防后河复北决于馆陶分为屯氏河东北经魏郡清河信都勃海入海广深与大河等水经大河故渎自沙邱堰南分屯氏河出焉迳馆陶县东　按旧志谓在大名县东南误】瓠子河故渎【在开州南史记河渠书元光中河决于瓠子东南注钜野通于淮泗使汲黯郑当时兴人徒塞之輙复壊后二十余嵗使汲仁郭昌卒数万人塞瓠子决天子自临决河沈白马玉璧于河令官从自将军以下皆负薪寘决河卒塞瓠子苏林曰瓠子河在鄄城以南濮阳以北广百步深五尺许水经瓠子河出东郡濮阳县北注县北十里即瓠子河口也汉元封二年塞瓠子口筑宫于其上名曰宣房宫故亦谓瓠子堰为宣房堰平帝以后未及修理永平十二年显宗诏王景治渠筑堤瓠子之水絶而不通惟沟渎存焉河水旧东流迳濮阳城东北又东迳桃城南又东南迳清邱北又东至句旸太平寰宇记瓠子口在濮阳县西南十七里河津明统志在开州西南二十五里】洹水【在大名县西自河南临漳县流入古洹水支流也水经注洹水枝津谓之新河东迳鸬鷀陂北与台陂水合注白沟河元和郡县志洹水县洹水西自尧城县流入旧志今并入漳河】澶水【在开州西南大河分流也一名繁水一名浮水春秋襄公二十年盟于澶渊在顿邱县南今名繁污水经注浮水故渎上承大河于顿邱县而北出东迳繁阳故城南张晏曰县有繁渊春秋盟于澶渊即繁渊也亦谓之浮水又东絶大河故渎又东迳五鹿之野又东迳卫国县入东武阳县入河太平寰宇记澶渊在临河县东南十七里黎州东北八十里又阚骃十三州志云澶水在顿邱西南三十里伏流至繁城西南明统志繁水在南乐县西北三十五里旧志澶州陂在开州西南其水由州南界东北经城东二十里曰清河头十之七分注于霸家河又东迳濮州入张秋河十之三分注于清丰县东南界孙固城北滙为朱龙河又西受硝河之水流经县北邵家湾英满城又北入南乐县界经县东南四十里又东入山东观城县界葢即古繁水故渎也】古济水【在东明长垣二县南北济也水经济渎东过平邱县南又东过济阳县北又东北迳寃句县故城北又东北与濮水合注济渎自武父城北东迳济阳县故城北又东北迳煮枣城南又东北迳吕都县故城南又东北迳定陶县故城北】胡栁陂【在开州东南五十里接山东濮州界五代梁贞明四年晋王与梁军大战处详见濮州】张家潭【在大名县东二里鱼藻繁衍冬夏不涸旧时卫河水自东南决多由此溢入县城】三角潭【在大名府东十五里方塘百畆嵗久不涸或以为龙湫也建龙王祠于其上祷雨輙应】白水潭【在大名县西五里林树交防菱荇纵横为近郊胜地】傅家潭【在南乐县西北四里周约二里今涸】黄龙潭【在清丰县东南三十五里防堤之间约二十余顷】余家潭【在东明县东十里北曰长潭南曰圆潭相去一里许】黒龙潭【在开州西南瓠子河口大旱不竭俗称龙湫又有莲花潭在黒龙潭南三里方五六顷每秋水泛溢则二潭相通】阎家潭【在长垣县东南六十七里明正统十四年河水决入县境回流冲齧因成此潭治五年筑堤环之潭西七里曰牛口东三里曰大冈皆筑堤以防决溢处】西湖【在开州西南旧时河流滙入积而成湖周数百畆后涸】莲花池【有四一在大名故城东二十里一在南乐县东十八里宋堤之西一在南乐县西北三十里旧为繁水所溢今皆湮一在开州儒学后水澄洁可鉴后壅明天顺间知县李廸重濬】凤沟【在长垣县西四十里】饮牛口【在元城县东十里地势洼下毎秋雨霖潦水积其中即水退不可耕植明嘉靖二十四年开为官渠】艾家口【在元城县南接大名县界旧时卫河所经也明初置水驿于此后废】寒泉【在开州南诗卫风爰有寒泉在浚之下水经注浚城侧有寒泉冈世谓之高平渠非也杜佑通典寒泉在濮阳县东南】御井【在开州治南泉极甘冽宋真宗驻跸时所凿】
