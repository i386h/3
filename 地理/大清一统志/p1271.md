<!-- { "loadSidebar": true } -->
　　人物汉欧寳【庐陵人居父丧庐于墓侧里人虎虎投庐中寳以衣覆之逐虎者至诘寳寳曰此兽可藏乎虎因得免自后月置一鹿于其庐人咸异焉】南北朝齐王虚之【字文静石阳人丧亲二十五年盐酢不入口所居每夜有光如烛庭中杨梅隆冬三实墓上橘树一冬再实时咸以为孝感所致永明中诏榜门蠲其三世】匡昕【字令先庐陵人有至性金华山服食不与俗人交母病亡巳经日昕奔还号呌母即苏皆以为孝感所致】唐刘景洪【永新人杨行宻得江西衙将彭玕据州自称太守属景洪以兵欲胁众附湖南景洪伪许之复以州归行宻退居不仕及徐温建国以礼聘之不起官其子煦为殿直都虞】五代南唐萧俨【庐陵人举贤良科为袐书省正字厯刑部郎中元宗欲传位于弟景遂俨上书力争后主嗣位数与嬖佞奕俨入见投局于地后主怒曰汝欲效魏征耶俨曰若臣非魏征陛下亦非唐太宗矣后主为罢奕】陈乔【字子乔庐陵人淮南兵兴元宗欲以宋齐邱摄政召乔草诏乔不従后主时厯门下侍郎曺彬下金陵后主纳欵降乔至政事堂从容顾属吏解金带与之曰善藏吾骨遂自缢】郭昭庆【庐陵人博学能自力尝着唐春秋三十巻保大中献所作治书后主时复献经国治民论擢著作郎牋表词章皆出其手】宋顔诩【永新人唐太师真卿之后少孤兄弟数人事继母以孝闻一门千指家法严肃男女异序少长辑睦义居数十年终日怡愉家人不见其喜愠】思彭永【字季长庐陵人天圣进士为侍御史极论内降授官尝之弊仁宗时然之时张尧佐觊执政王守忠求旄节思永率同列言后后复论濮王称亲之非终户部侍郎子卫以孝谨闻父老弃官居家十余年】欧阳修【字永叔庐陵人举进士甲科除馆阁校勘庆厯初召知諌院改右正言知制诰时杜衍韩范仲淹富弼相继罢去修上疏极諌出知滁州徙州颍州还为翰林学士在翰林八年知无不言嘉祐六年拜叅知政事与韩琦同心辅政熙宁初以太子少师致任自号六一居士卒赠太子少师諡文忠修天刚劲见义勇为为文天才自然丰约中度天下翕然师尊之奉诏修唐书纪志表自撰五代史法严词约苏轼叙其文曰论大道似韩愈论事似陆贽词事似司马迁识者以为知言子发字伯和少师事胡瑗得古乐钟律之説不治科举文词自书契来君臣世系制度文物旁及天文地理靡不悉究仲子棐字叔弼广览强记能文词厯吏部右侍郎中坐党籍废】刘沆【字冲之景洪孙天圣进长于吏事临事多强果累官同中书门下平章事子瑾字元忠第进士为馆阁校勘累拜天章阁待制厯知汉阳襄阳等府居官有操尚所莅以能称】毛洵【字子仁吉水人天圣进士性至孝凡守四官再以亲疾解任执药调膳尝而后进三月不知寝室父母继卒持锸荷土为坟手胝面黔亲友不能识庐墓二十一月朝夕哭踊抱疾卒郡以孝闻兄字文祖亦以哀毁卒】董敦逸【永丰人嘉祐八年进士擢殿中侍御史左司谏会秘狱成奉诏录问敦逸上疏论之至徽宗时复极言蔡京父子之恶外贬敦逸在朝须发皓白既久于外上一日思之问近臣曰白头御史安在其见重如此】彭瑜【字君玉安福人熙宁间失其母瑜朝夕焚香祈天愿知母所在如是十余年俄有人言母为泰和倪氏妇竟迎以归】刘弇【字伟明安福人元丰中中博学宏辞科为太学博士元符中进南郊大礼赋哲宗览之动容以为相如子云复出除秘书省正字徽宗初改著作佐郎弇为文辞铲剔瑕类卓诡不凡有龙云集三十巻周必大序其文谓庐陵自欧阳修以文章续韩愈正传继之者弇也】萧服【字昭甫庐陵人第进士知望江高安二县治以教化为本召为将作少监论人主聴言之要徽宗谓有争臣风擢监察御史偕沈寛鞫苏州钱狱以平反七百人忤蔡京覊管处州后为吏部员外郎知蕲州】萧楚【字子荆泰和人治春秋时蔡京专国禁春秋学楚居山顾山下着经辨四十九篇弟子百余人胡铨皆师之殁门人松諡清节先生】欧阳珣【字全美庐陵人崇寜进士为将作监丞金人逼京师朝议割河北绛磁深三镇讲和珣率其友九人上书极言祖宗之地尺寸不可与人及会议珣复抗论当与力战败而失地他日取之若不战而割地是弃之也觞时宰怒欲杀珣乃遣珣奉使割深州地珣至深州下恸哭谓城上曰朝廷为奸臣所误吾已□一死来矣汝等勉为忠义报国金兵怒执送燕焚死之】杨邦乂【字晞稷吉水人博通古今登进士第遭时多艰每以节义自许厯建康教授改秩知漂阳县金帅完顔宗弼入建康尚书李棁学士陈邦光率官属迎降唯邦乂不屈以血书衣裾曰宁作赵氏鬼不为他邦臣翊曰宗弼与棁邦光宴堂上立邦乂于庭邦乂叱之曰天子以若捍城敌至不能抗更与宴乐何面目见我乎已而宗弼再引邦乂邦乂大骂宗弼怒杀之剖取其心事闻加赠徽猷阁待制赐庙襃忠諡忠襄】刘才邵【字美中庐陵人其上世鹗尝愤五季文词卑弱仿雄法言着法语八十一篇才邵宣和中中宏辞科髙宗时厯中书舍人兼权直学士院帝称其能文时宰忌之出知漳州后召拜工部侍郎权吏部尚书所着有清溪居士集】李筹【字彦良吉水人与弟衡字平国生同乳葬其母父土成坟庐于墓左庐所产木一本两髙丈许复合为一至其末乃分两五枝乡人以为瑞】胡铨【字邦衡庐陵人建炎进士为枢宻院编修官绍兴八年秦桧决策主和金使以诏谕江南为名铨抗防力排和议并乞斩王伦秦桧孙近三人除名编管新州孝宗时累擢起居郎论言官失职者四时旱蝗星变又应诏上书数千言帝曰非卿不闻此金人求成铨擉言不可和厯官工部侍郎以资政殿学士致仕卒諡忠简所着易春秋周礼礼祀解及澹庵集一百巻孙槻榘官皆至尚书】王庭珪【字民瞻安福人政和进士为茶陵函与部使者不合去胡铨得罪秦桧谪岭表人无敢通问庭珪独送以诗坐谤讪编管辰州桧死得归孝宗即位召对除直敷文阁年已九十余矣所着有泸溪集】曾光庭【字南卿吉水人仕为东安簿靖康之难起兵勤王会徽钦二宗北狩光庭以兵趋南京列表劝进髙宗既践祚论尝应列贵仕光庭辞不受归桑梓延名儒训课子孙以老】李靓【字彦和龙泉人以策干都督张浚浚竒之使淮西总管孙晖麾下累功授承信郎绍兴十年金将翟将军犯境靓与部曲当其锋转战至西京天津桥南俘翟将军乗胜逐北会金兵大至遂死之】王珠【字仲渊龙泉人以孝谨闻建炎间居父忧竹数本生墓侧倒植竹以为杙复生枝叶绍兴间再罹母忧复有双竹灵芝之祥】杨芾【字文卿吉水人性至孝绍兴五年大饥为亲负米百里外遇盗夺之不与盗欲兵之芾恸哭曰吾为亲负米不食三日矣幸哀我盗义而释之】周必大【字子充庐陵人绍兴进士又中博学宏词科召试馆职髙宗读其防曰掌制手也守秘书省正字孝宗初除起居郎权给事中缴驳不避权幸累进翰林学士在翰苑六年制命温雅周尽事情为一时词臣之冠厯叅知政事枢宻使拜右丞相光宗即位进少保益国公庆元初致仕后韩侂胄党立伪学之名以禁锢君子而必大与赵汝愚留正为首卒赠太师諡文忠著书八十一种有平园集二百巻】杨万里【字廷秀吉水人绍兴进士张浚陈俊卿虞允文交荐之为国子博士淳熙中地震应诏言十事东宫讲官关帝擢万里为侍读官僚以得端人相贺王淮为相问人才即疏朱熹袁枢等六十人次第擢用之孝宗命太子叅决庶务万里上太子书太子悚然光宗时入对言朋党之祸又论近习窃权宁宗时以寳文阁待制致仕韩侂冑用事卧家十五年侂胄专僣日甚忧愤成疾卒万里精于诗尝着易传行于世学者称诚斋先生赠諡文节】罗泌【字长源庐陵人博学有才乾道间搜集百家成路史四十七巻行于世子苹为注】孙逢吉【字従之龙泉人隆兴进士为泌书郎绍兴初诏求直言逢吉疏八事迁右正言在谏垣七十二章二十上词防剀切皆人所难言者进吏部侍郎朱熹在经筵持论切直小人潜激上怒中批与祠逢吉于上前争论甚苦会彭龟年以论韩侂胄専僣出补郡逢吉又抗疏力争侂胄见而恶之及侂冑专国遂出知太平州諡清献弟逢年逢辰皆有文学行义时称孙氏三龙】曽三聘【字无逸吉水人乾道进士累迁军器监主簿光宗不朝重华宫三聘以书抵丞相留正正未及言三聘谓父子夫妇之际羣臣不敢深言者避嫌逺罪耳迁秘书郎帝欲幸玉津园三聘上疏言人心既离大乱将作陛下安意肆志若弗闻之万一敌人谋知驰一介之使问安北宫不知何以答之奸宄窥间传一纸之檄指斥乘舆不知何以御之望函备法驾朝谒不然臣实未知死所也时服其敢言卒諡忠节】欧阳守道【字公权吉州人少孤贫力学里人聘为子弟师每食舍肉遗母主人为设二器驰送乃肯肉食年未三十为乡郡儒宗淳祐初举进士后以荐授秘书省正字厯崇政殿设书经筵所进皆切于当世之务】萧逢辰【泰和人开庆元年金兵自广右湖北逼吉州诏起逢辰为江西副帅拜命之日警报卒至众属目逢辰所为逢辰挈家入城于是城中始有固志或言当用边郡法清野以待敌逢辰曰城外居人三倍城中即徙必表撤而孤徒惊溃我众耳力持不许卒赖以安】文天祥【字宋瑞吉水人年二十举进士第一开庆初元兵伐宋宦官董宋臣説帝迁都天祥时日为宁海军判官上书乞斩宋臣不报即自免归后为湖南提刑改知赣州徳祐初江上报急召天下勤王天祥捧诏涕泣发郡中豪杰万人入卫提兵至临安除知平江府时元兵已下金陵破常州乃召天祥弃平江守余杭寻拜右丞相使如元军请和巴延拘之北至镇江与其客十二人夜亡入真州泛海至温州府募兵防恢复后帝昱召至福州进左丞相以都督出江西与元兵战于空坑大溃収残兵奔循州驻南岭卫王立加少保封信国公进屯潮阳元将张宏范奄至被执拘燕三年元世祖知其终不屈乃杀之天祥临刑従容谓吏卒曰吾事毕矣南向拜而死　巴延旧作伯顔今改正】邹防【字凤叔吉水人后徙永丰少慷慨有大志以豪侠鸣従文天祥勤王领江西招谕副使聚兵宁都得数万复永丰兴国二县进兵部侍郎兼江东西制置副使后走至潮州及天祥被执防自杀时従天祥勤王死事防与刘子俊等凡十有九人】刘子俊【字民章庐陵人少与文天祥同里闬相友善天祥开督府兴国子俊诣府计事补宣教郎兼督府机宜天祥兵败子俊被执自诡为天祥未几别队执天祥至各争真赝至大将前始得其实乃烹子俊】刘沐【字渊伯庐陵人文天祥起兵辟补宣教郎督府机宜天祥开府南剑沐收部曲来会専将一军为督府亲卫空坑兵败被执至豫章父子同日死仲子死乱兵季子复従天祥死岭南当时江西忠义皆沐所号召沐性沉实而圜机尽夜应酬亹亹不倦云】孙防【字实府龙泉人文天祥长妹壻天祥起兵檄防招忠义士补宣教郎知龙泉县天祥拥兵出赣里人奉防复龙泉拒守不下寻为叛者所陷执至隆兴杀之又彭震龙字雷可永新人天祥次妹婿天祥起兵宣补教郎知永新县天祥兵出岭震龙接应复永新元兵至执至帅府腰斩之】萧焘夫【永新人与兄敬夫俱文天天祥焘夫为诗尤豪俊天祥起兵补従事郎及彭震龙谋复其县焘夫赞之县受屠兄弟俱死之】萧明哲【字元甫泰和人性刚有胆气明大节少举进士文天祥开府汀州辟充督架阁监军师出岭明哲以赣县民义复万安连结诸砦拒守兵败被执不屈死于隆兴临刑大骂不絶口闻者壮之】刘士昭【泰和人尝为鍼工与乡人同谋复泰和县兵败血指书帛云生为宋民死为宋鬼赤心报国一　死而巳因以其帛自缢死】刘子荐【字贡伯安福人知融州广西经畧司檄为叅议官徳祐二年元兵至静江子荐提猺兵药弩手守城东门势不支取笏书云我头可防膝不可屈登城北望再拜竟死之】刘辰翁【字会孟庐陵人贾似道専国方杀直臣以塞言路辰翁因对策极论之江万里荐直史馆又除太学博士皆固辞着须溪集】王炎午【字鼎翁庐陵人为太学生文天祥劝王炎午谒军门论事欲授之职以母疾辞及天祥被执为生祭文以速之死宋亡终身不仕奉母至孝三十年不懈母没庐墓三年】元刘诜【字桂翁庐陵人性颍悟幼失父知自树立年十二能文章既冠重厚醇雅以师道自居教学者有法江南行御史台屡以遗邑荐不报为文根抵六经躏跞诸子百家融液今古而不露其踔厉风发之状所着有桂隠集】龙仁夫【字观复永新人博究经史与刘诜齐名著周易集传十八巻多发先儒之所未发其他文尤竒逸流丽学者称麟洲先生】刘岳伸【字髙伸吉水人为辽阳儒学副提举以泰和州判致仕其文辞简约峻洁甚为吴澄虞集所推重学者称申斋先生】杨景行【字贤可泰和人延祐进士授赣州路会昌州判官调永新州判官奉郡府命覈民田租除铲宿弊奸欺不容细民赖焉厯抚州推官宜黄归安县尹所至有恵政以翰林待制致仕】刘瑾【字公瑾安福人淹贯经史隠居不仕所着有诗传通释】李亷【字行简安福人至正进士为信丰尹红巾乱与子敬俱死之所着春秋会通传于世】萧彞翁【名生以字行吉水人至正间举于乡以荐为建昌州学正后为濓溪书院山长时叅政全子仁辟赞军事陈友谅兵至参政遁去彞翁曰有城不守非忠也谋人军而不死何面目见天下自投学宫井或出之三日不食仍赴井死】明罗复仁【吉水人少嗜学通天文为陈友谅编修后归太祖授中书谘议従围武昌请説降陈理迁国子助教后擢编修奉使安南却其王所赠帝贤之置宏文馆以为学士在帝前每率意陈得失帝喜其质直呼为老实罗而不名间幸其舍复仁方自垩壁急呼妻抱杌以坐帝帝称叹遂赐第城中寻致仕赐大布衣题诗襟上襃美之后召至奏减江西秋粮及兵饷帝皆允行】李继先【庐陵人明初为枢宻判官陈友谅围南昌继先力战死之赠陇西郡侯祀南昌忠臣庙】陈谟【字一徳泰和人邃于经学旁及子史百家隠居不任而究心经世之务学者多従之防洪武初征诣京师赐坐议礼宋濂王祎请留为国学归谟引疾辞归教授以终所着有书经会通诗经演疏及海桑集】刘崧【字子髙泰和人七嵗能诗洪武初举经明行修召为兵部郎中迁北平副使有异政拜礼部侍郎摄吏部尚书寻致仕归逾年再为国子司业卒帝帝亲为文祭之崧博学有志行微时兄弟三人共居一茅屋有田五十亩及贵无所増益居官未尝以家累自随暇则赋诗逹旦豫章人宗其诗为江西派】陈灌【字溉将庐陵人幼孤事母孝元季弃书学兵法环所居树木阅数年防起募壮士结屯其中陈友谅招至九江知不足事去谒太祖于武昌累授大都督府经厯従徐逹北征有功除宁国知府治声大着】钱瑛【字可大吉水人祖本和以笃行称瑛少孤力学元末奉祖及母避难遇贼被执本和哀告免其孙瑛亦泣请代不己贼怜而两释之时其妻张氏竟代姑就防为贼所害后有司知瑛贤凡三荐并以亲老辞】曾鼎【字元友泰和人元末奉母避贼母被执鼎跪而求代贼怒将杀母鼎号泣以身翼蔽伤项肩及足防母不舍贼魁悯之防其母子入营疗治获愈行省闻其贤辟为濓溪书院长鼎好学能诗兼工八分及邵子数学】欧阳韶【字子韶永新人洪武初授御史尝入侍帝乘怒将戮人他御史不前韶趋跪庭下仓卒不能措词急捧手加额呼曰陛下不可帝察其朴实为霁威従之】胡子祺【名夀昌以字行吉水人铨十世孙洪武初授监察御史尝上书请都闗中太祖善之迁广西佥事厯知彭州延平府皆有善政子广字光大建文二年进士第一授修撰永乐时厯官文渊阁大学士屡扈北巡卒赠礼部尚书諡文穆】萧执【字子所泰和人洪武初举于乡为国子学録太祖有事北郊召执等斋宫赋诗特加宠眷以亲老乞归亲殁庐墓测邓镇统兵龙泉冠蔓及泰和执往责之镇为禁止邑人以安】杨卓【字自立泰和人洪武进士授吏部主事迁广东行省员外郎复通判杭州以病免卓精吏事吏不能欺而为治尚寛恕民悦服焉】罗性【字子理泰和人博行有行谊洪武初举于乡授徳安同知有善政坐事谪戍西安时四方老师宿儒在西安者数十人吴人邹奕曰合吾辈所读书庶几罗先生之半年七十卒】欧阳铭【字日新泰和人洪武初以贤才荐除江都丞迁知临淄县邑大治执满入觐卒】伍洪【字伯宏安福人洪武进士知上元县丁外艰复除以母老不仕推资产与诸弟而已独养母十九年有异母弟得罪而逃使者捕弗获执其母洪哭防求代竟死于市】杨引【吉水人好学能诗文为宋濓陶安所称驸马都尉陆贤従受学入朝举止端雅太祖喜问谁教者以引对立召见赐食他日贤以防服见引太息曰是其心易我矣即引去时方不次用人有司频以孝亷为学善书荐皆不赴复以纂修徴亦不就其教学者先操履而后文艺迄老视聴不衰既殁安福刘球称其学探道源文范后世去就出处卓然有徐穉陶潜之风】王伯贞【泰和人以经术显洪武十五年聘至京应诏者五百余人帝御奉天门试之伯贞对第一授佥事分巡雷州建文初知琼州府居数年大治忧归卒】刘仕貆【字伯贞安福人父闬隠居不仕著书终其身仕貆少受父学洪武十五年应贤良举授广东按察司佥事以廉恵大得民和遭风殁于水】萧岐【字尚仁泰和人五嵗而孤事祖父母以孝闻有司累举不赴洪武十七年诏征贤良强赴之上十便书万余言时帝刑罚过中讦告风炽岐语皆指切授潭府长史力辞忤防谪云南楚雄训导改平凉复召老安书传赐币钞给驿归尝辑五经要义又取刑统八韵赋引律令为之解合为一集尝曰天下理本一出乎道必入乎刑吾合二书使观者有所省也学者称正固先生】王省【字子职吉水人洪武中以文学徴授浮梁教谕后改济阳燕兵至省坐明伦堂代鼔聚诸生曰若等如此堂何名今日君臣之义恶在因大哭诸生亦哭省以头触柱死福王时赠礼部员外諡贞烈孙祯字维贞成化初由国子生为防州通判击荆桑贼石和尚被执遇害赠佥事本朝乾隆四十一年入祀忠义祠】周是修【名徳以字行泰和人洪武末举明经为衡府纪善王未之国是修留京师预翰林纂修好荐达知名士陈説国家大计燕兵入整衣冠诣应天府学拜先师自经死是修外和内刚志操卓荦非其义一介不茍得尝辑古今忠节事为观感録其书自经史百家隂阳医卜靡不通究为援笔立就初与杨士奇并解缙等约同死惟是修不负其言福王时赠詹事諡贞毅　本朝乾隆四十一年】
