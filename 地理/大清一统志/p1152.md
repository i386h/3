<!-- { "loadSidebar": true } -->
　　山川巾子山【在府治东南一里又东南一里曰小固山二山相连两峯如帢帻顶有双塔下瞰城郭郊薮山川一览而尽其南麓为南山岭髙与城齐下瞰灵江】大固山【在府治西北髙八十丈周五里蜿蜒螃礴环府治状如屏障自治后而北曰北山自北而东曰白云实一山也晋隆安末孙恩为冦刺史辛景于此掘堑守之恩不能犯王象之舆地纪胜宋绍兴间道士恵徳风斸地得晋防碑有龙顾山字故一名龙顾山旧有子城在山上】靖江山【在临海县东七里上有塔俗名白塔山旧辛景破孙恩于此】少两山【左临海县东八里俗譌为小梁山下临澄江】东刋山【在临海县东九十一里山极髙峻又名天柱山】石鼓山【在临海县东一百五里临海记黄石村有山山上有石似鼓兵兴则鸣旧有栅城唐贞观初刺史李元奏置兵三千防之】玉岘山【在临海县东一百七里旧名黄石一名黄礁俗黄石公曾居此唐天寳六载改今名中有石涧可容数百人四围多林木隂翳蔽天山中泄水九层沿崖注落如白练东南有钟乳穴极深邃】石笋山【在临海县东一百二十里与仙岩洞相连形极髙险其絶顶数峯如笋中有石笋湫每云露覆其上翌日必雨】宴室山【在临海县东一百五十里中有越玉望海馆下有湖】崛门山【在临海县东一百五十里海中乐史太平寰宇记山腹有孔上达于顶其中有声即大风水必有大兵呉将平孔内有声逺闻十里】龙符山【在临海县东一百七十里海中本名覆釡顾野王舆地志云章安县东五十里海际有山似覆釡刘世轨记以为夏王登此山得龙符之瑞唐天宝六年改今名】秀丽山【在临海县东二百里海中旧名芙蓉山临海记州东北七十里海中有芙蓉山望之竦如红莲始开山有石龛方圎二丈巉岩如斵唐天宝六年改今名】日山【在临海县西五里面东朝日视诸山独髙】清潭山【在临海县西二十五里洪迈夷坚志旧有陂广十余里淳熙间大水推一山纳陂中山之大小正与陂等林木宛然】石塘山【在临海县西三十里石峡飞瀑下注塘中喷激如雷左右有白石可坐四五十人】新罗山【在临海县西三十里与八叠岭相望鸟道防岏登陟艰阻山多野菓土人利之】宜山【在临海县西六十里上平衍有良畴千顷潭瀑沾溉旱不能害】古塘门山【在临海县南二十里两峯对峙中空十余丈旧海门在焉】葢竹山【在临海县南三十里一名竹叶山中有洞名长耀宝光之天道书以为第十九洞天第二福地上有石室香炉天门三峯周八十里朴子可合神丹惟大小台华山少室山葢竹山无山精木魅之扰即此】亭山【在临海县南一百里旧有寨由郡泛舟入黄岩者潮于此】许孝山【在临海县北四十五里旧有许姓者居丧至孝毎一恸则羣鸟悲鸣因以名之】白鹤山【在临海县西南二十里有展旗峯剑崖诸胜寰宇记上有深湖中有盘石前有石鼓昔有白鹤飞入防稽雷门鼓中击之声闻洛阳郡国志汉末有徐公于此山成道控鹤腾空而去故名白鹤】石新妇山【在临海县东南七十里寰宇记山旁有竒石如妇人状石悉绀色宋文帝尝遣画工模冩山状时人盛图于白扇】九盘山【在临海县东南七十里山路萦回九转絶顶可眺大海】金鼇山【在临海县东南一百二十里宋建炎四年金兵至髙宗泛海泊此四十日始迁绍兴后文天祥随少主航海亦驻泊于此其并峙者曰海门山对立如阙】赤山【在临海县东南一百三十里絶顶有古塔隋书地理志临海县有赤山即此】白山【在临海县东南二百五十里逺望如雪其上有湖】髙丽头山【在临海县东南二百八十里自此分路可入髙丽国一峯屹立如人首因名】括苍山【在临海县西南四十里接仙居县界寰宇记括苍山髙一万六千丈神仙王方平居昆仑往来罗浮括苍山宋元嘉中尝遣名画写状于团扇旧志真山本名括苍唐天宝中改今名又名天鼻山周三百里与仙居韦羌山接四面石壁容数千人亦名苍岭】临海山【在临海县东北二百四十里枕海岸本名牛头山下有二溪亦名临溪山】白鹄山【在临海县西北六十里山巅有水倾注遥望如白鹄倒挂故名临海志白鹄山中有深湖鱼大如二百斛舟】永宁山【在黄岩县东五里以旧县名石壁峻特四望皆方一名方山山阴曰白龙山】大仁山【在黄岩县东十五里山顶有二池水极清久旱不涸】东镇山【在黄岩县东二百四十里临海记洋山东有东镇大山去岸二百七十里有四岙极险峻明统志山产海藻甲香等物】松岩山【在黄岩县西十五里沿崖而上凡七里始登石梯梯数百级俗名古仙百步街上平广有古松碧潭之胜】栢嘉山【在黄岩县西三十五里每旱祷山鸣即雨又号鸣山上有三峯下有九溪萦回瞰之宛如飞鳯】华严山【在黄岩县西四十五里上有跏虎岩下有石井并居涧底其深莫测俗与长潭通】灵石山【在黄岩县西五十里又名甘露山临海记孙恩宼境毁木为船石从空坠贼以伤去故名】三山【在黄岩县西六十里周二十余里分上中下三初至下则两山夹水而入其胜处名云荘风磴又二里许即中两山蹲踞名石门前有巨溪汹激溪中石柱屹立数十寻又四里许即上石洞空濶尤为竒胜居人皆以造楮为业】夏乌山【在黄岩县西六十里旁有双夀峯下有龙湫流入永宁江】黄雾山【在黄岩县西七十五里上鋭下濶宛然金字一名金字山絶顶有石洞云常出没其中居人以占晴雨】黄岩山【在黄岩县西一百二十里山顶有黄石一名仙石山县以此名临海记云山上有石驿三面壁立俗仙人王方平居此号王公客堂南有石步廊】委羽山【在黄岩县南五里一名俱依山山东北有洞俗仙人刘奉桂控鹤坠翮处道书以为第二洞天】大屏山【在黄岩县南十五里山势逆水上走一名金字岩半衔云岚又名半峯】盘山【在黄岩县南五十里盘十里石磴﨑岖】马鞍山【在黄岩县北五里元末方国珍以舟师突海门入州港犯马鞍诸山台哈布哈击之战死即此　台哈布哈旧作泰不花今改正】灵岩山【在黄岩县北十里一名鹫峯后有飞瀑垂崖而下潴为潭深不可测】六潭山【在黄岩县北十五里朱子尝著书于此名为小樊川】三童山【在黄岩县西南十七里上有三峯各髙十余丈状如童子】尘山【在黄岩县西南二百里永宁江源出此】苍山【在天台县东上有九龙湫絶顶可望沧海】东横山【在天台县东十里状如覆□旧名覆舟山四面逈絶无所聨接其上坦平可三十顷中有三泉冬温夏冽稍东有鳯凰山三山大小如鳯亦名鳯林】寳华山【在天台县东三十里产花乳石距山足二里许有峦岫如带与溪流俱西向环拱县境因名带横】覆盆山【在天台县东四十里顶平东西二井形家以为一郡之秀】折山【在天台县西十六里山势峭崿险折中一峯尤秀拔俗王乔控鹤于此又名鹤峯】瀑布山【在天台县西四十里有瀑布垂流千丈遥望莹白如练冬夏不竭唐陆羽品此水为天下第十七一名紫凝山】方山【在天台县西六十里髙千余丈麓周十五里自足至顶四面皆方】大盆山【在天台县西一百八十里西接东阳南界仙居遥望宛如覆盆】银山【在天台县南十里宋元祐间鑛发凿山压死者甚众后烧炼无银乃废明万厯中又开采亦以无银而止】天台山【在天台县北陶宏景真诰山髙一万八千丈周八百里山有八重四面如一当斗牛之分上应台星故曰天台顾恺之启防记注天台山去天不逺路经楢溪水深险清泠前有石桥径不盈尺长数十丈下临絶涧惟防其身然后能济济者梯岩壁援萝葛度得平地见天台山鬰然竒秀列双峯于青霄上有琼楼玉阙天堂碧林醴泉仙物毕具也李吉甫元和郡县志山在唐兴县北十里旧志在县北三里自县北二里神迹石起厯国清赤城桐柏至于华顶皆名天台实一邑诸山之总号一名大小台山】赤城山【在天台县北六里支遁天台山铭序往天台者当由赤城山为道径孔灵符防稽记赤城山土色皆赤状似云霞望之如雉堞孙绰天台赋赤城霞起而建标旧志一名烧山西有玉京洞道书以为第六洞天名上玉清平之天即天台之南门】石桥山【在天台县北五十里两山并峙连亘百里上有石梁悬架两崖间龙形背有双涧合流于桥下桥势峭峻泄为瀑布下临万仞飞泉回射危滑欹侧过者不敢视孙绰赋跨穹窿之悬崖临万丈之絶溟谓此】始丰山【在天台县西南十五里状似盘龙旧名龙山唐天寳中改今名】寒岩山【在天台县西南七十里前有盘石曰宴坐峯上有石室旧名拊石洞上矗云汉其下嵌空为天台絶胜处】明岩山【在天台县西南七十里旧名暗岩山岩前峭壁屹立势摩霄汉其下窍穴逶邃怪石森然】九峯山【在天台县西北十五里有九峯羣列亦天台支山晋王羲之与支遁尝逰此】桐柏山【在天台县西北二十五里旁有紫霄翠防玉泉卧龙莲花华琳玉女玉霄华顶九峯上有桐柏观】琼台山【在天台县西北三十里少南三里曰双阙山两峯万仞屹然相向孙绰赋双阙云耸以夹路琼台中天而悬居指此】福应山【在仙居县东二里亦名尽美山山南有开岩为县之水口】白冠山【在仙居县西六十里一名白鹤山林谷深邃接处州府缙云县界又西十五里有赤城山土石俱赤】凌云山【在仙居县西八十五里孤峯揷汉苍翠若浮又西十里有防山一名杨岸岭孤峯壁立千仞与苍岭相接】阳澹山【在仙居县南四十里一名阳峯最髙耸上多沃田登之则万山皆伏】紫箨山【在仙居县北三十里山髙广旧名竹山唐天宝中改今名又青圭山在县北十余里一名青尖即紫箨山之趾万山四合一峯卓立亦曰圭峯】安洲山【在仙居县东南五里旧名九旬山本在水中唐武徳间风雨大作沙涌成洲明万厯中建塔其上亦名新塔山】石龛山【在仙居县东南十五里有石室深广可容千人】珑□山【在仙居县西南十五里山多玲珑巨石岩石峭白水自层岩飞泻】韦羌山【在仙居县西南四十五里髙出众山险絶难升上有石壁刋字如科斗中有抱儿岩平地拔起数十丈上二峯一大一小如儿然】金山【在仙居县西南五十里俗谓之鵞颈山突起如覆钟前后多泉石之胜山下有玉几山俗名岩山山北有二潭】桐林山【在仙居县西南五十五里从县南二十五里礲硿山中行二十二里若栈道忽然开朗人烟相望居人多业楮者】披云山【在仙居县西南五十五里形势髙耸毎多烟云缭绕其上】万竹山【在仙居县西南六十里絶顶曰新罗九峯回环道极险阨岭上平旷自成村落又西南有金峯山即万竹之巅峯峦次第起伏至第九峯如金星挺秀苍翠鬰然】镬底山【在仙居县西南六十里四面皆山中寛敞可屯数万人】晒马坪山【在仙居县东北五十里山口一径狭隘拾级而登其顶平坦可数顷中有古湫荫溉甚逺与天台县接界】盂溪山【在仙居县西北十里有溪流环绕宋宣和中乡民保聚其间宼至见云雾杳溟草木间旗帜隠惧不敢犯】盘谷山【在仙居县西北十五里盘旋如谷】枕海山【在仙居县西北五十五里俗其址与海通潭水与潮汐相应】白峤山【在宁海县东五里一名云峤山晋初置县于此】石台山【在宁海县东六里石叠如台又有石棋枰为邑人逰宴之所】白岩山【在宁海县东百里左山一峯笔立旁陇围绕如屏其并崎者为罣罳山形亦如屏又名幅山左有狮子岩右有香花山其下为长亭场民居稠密大海绕之】三门山【在宁海县东二百五十里海中三峯鼎立为海船出入必经处】三十六雷山【在宁海县西三十里一名雷山自松坛至西溪新田沿栈而上峯峦累累如贯珠三十有六西北可通马岙三坑】屈母山【在宁海县南九十里东溪出焉】狮山【在宁海县南九十里絶顶有巨人迹世神仙隠迹相近有丹邱孙绰赋访羽人于丹邱寻不死之福庭是也】仙岩山【在宁海县南一百里多产竒草灵药下有石洞颇深邃】鳯山【在宁海县南一百三十里山势如鳯张翼明洪武中设兵戍守以控制海道建城山上为健跳所】道山【在宁海县南一百四十里上有孔雀湫云覆则雨】雁苍山【在宁海县北四十里西南连桐柏上有石如雁行其色苍然又有龙井深百六十寻又有瀑布悬注大壑其声如雷】天门山【在宁海县北六十里山从嵊县发脉缭绕三百余里其麓有阆风台拔起数千仞旁有香岩石井钓台诸胜】石孔山【在宁海县北六十里海中有两山相对各如印形】跃龙山【在宁海县东南里许旧名卧龙山一名映霞山】九皋山【在宁海县东南十五里上有龙湫旱祷辄应】蛇盘山【在宁海县东南海中如两蛇盘屈其石坚腻民多采为器用】葢仓山【在宁海县东北九十里濒海山极髙广多产茶又名茶山亦曰茶岩下有紫溪引流注海】硖石门山【在宁海县西北五十里两峯夹起矗立千仞上有巨人迹】龙须山【在宁海县西北五十里山冈四防怪石屹立有三龙湫旧产铜铁及苓杞等药】石仓山【在太平县东二十里有石室容数百人】石盘山【在太平县南二里峯岩错列从雁荡山发脉绵亘起防至此六十余里为县南屏】大雷山【在太平县南十七里北接石盘横山周三十余里峭拔峻絶髙数千丈上有龙湫】灵伏山【在太平县北三十里中峯最髙左右有两峯参差并峙如伏龙状又似句曲茅山亦名小茅山】新渎山【在太平县北三十里宋乾道中县尉杨王休凿山下河以通水道开禧中令蔡范复濬治之因名上有走马冈】丹崖山【在太平县北三十里崖石俱丹亦名担牙山】白塔山【在太平县北三十里山有石塔又有岩潭居民望气占雨】五龙山【在太平县东南八里山脊有石耸立如妇人危坐亦名百丈岩】桂岩山【在太平县东南二十里山椒平衍可百余亩其南有﨑头山隘顽所置烽堠于上】松门山【在太平县东南五十里海中亦曰松门岛松门卫以此名】石塘山【在太平县东南六十里海中屿岙参错大小山环峙旧属黄岩县民居甚众明初以倭寇徙居民于内地】玉环山【在太平县西南七十里楚门港中接乐清县界山北有灵山与玉环相接有峡如门名楚门港海舰由此出入余详见温州府】盘马山【在太平县东北三十八里海上山形四防盘旋如马南有仙人洞观音岩产青木香半夏木贼】大陈山【在太平县东北海中旧志台州之山惟大陈膏腴又有溪明时毎为倭贼所据嘉靖三十四年官军败倭于此相近有南赤嶕山夏公屿亦海中小山也】娄﨑山【在太平县西北二十里亦曰楼旗山雄峙霄汉海每视为向道一名天马山上有龙湫】王城山【在太平县西北三十五里本名方城山絶巘壁立如城相越王失国尝保此唐天宝六载改今名山中峯峦絶胜顶平旷约百余亩居人垦之号仙人田山下有桃溪】城门岭【在临海县东南一百五十里海门卫北峙立椒江南岸稍东北即前千戸所城由此达黄岩走温州为四境之险】苍岭【在仙居县西一百里与括苍山相通一名风门接缙云县界路通永康为婺括甄闽孔道重冈复径随势髙下行者病其险峭】庙寮岭【在仙居县南九十里府志　本朝康熈十四年闽贼围郡城知县郑录勲谋由庙寮山径行达宁溪抄出茅坪之背贼首尾惶迫遂宵遁】王□岭【在仙居县西南一百六十里铁山之南脉起永嘉县界之坑山层岩叠障绵延于东阳永康缙云仙居之数县地】马踪岭【在仙居县西北十余里苍崖陡絶行旋不通相传昔有失马此山者踵而追之忽达婺州遂通为岭明嘉靖中婺人御倭于此垒石为营至今犹存俗呼风门头】大陈山岭【在仙居县西北九十里与苍岭古通黄榆马踪皆路通东阳永康缙云极为险隘】摘星岭【在宁海县南二十五里旧名新岭以其髙峻更名】海游岭【在宁海县南六十里下有镇唐咸通中王式大破裘甫于海游镇即此】战坑岭【在宁海县南百里危峻难登俯瞰大海相近又有佹桥岭两石屹立如门架木为梁以度下有泉甚湍急】大龙岭【在宁海县西南一百里旋曲折凡三十五盘接天台县界】桐岩岭【在宁海县西南百二十里其上为朱家岙驿旧路由狼坑县渚海游而西纡回阻滞宋靖康后取道于此至今便之】温岭【在太平县西十里一名中峤山亦名峤岭有东西两峯东大西小俗名大岭小岭】湖雾岭【在太平县西北三十三里屹立湖侧西通雁荡北接唐岭常有海气升腾如雾因名路出乐清县】上云峯【在临海县西南七十里峯极髙耸外望诸山宛如聚米产茶味异他处】玉峯【在临海县西北七十里俗名白石尖又名大石乡势凌霄汉絶顶望天台华顶郡城巾峯皆在目前】五峯【在天台县北十里国清寺侧舆地纪胜其峯有五正北曰八桂东北曰灵禽东南曰祥云西南曰灵芝西北曰映霞前有双涧合流】玉霄峯【在天台县北三十里重岩叠障松竹葱蒨地产香茅南隅两石对峙如门号小桐柏】白云峯【在天台县北三十里道书以为第十六福地一名司马悔山】九折峯【在天台县东北三十里孙绰赋既克济于九折路威夷而修通谓此】华顶峯【在天台县东北六十里府志天台第八重最髙处少晴多晦夏犹积雪自下望之若莲花之蕚亭亭独秀中有洞石色光明絶顶有降魔塔东望沧海弥漫无际号望海尖可观日出下瞰众山如龙虎蟠踞旗鼓布列之状草木薰郁殆非人世】状元峯【在宁海县南二十里以宋叶夣得名山极髙峻为一邑藩屏】天女峯【在宁海县北四十里状如髽女又名髻峯海中望之余山皆伏惟天台华顶与之并峙】十笋峯【在宁海县东南百二十里接临海仙岩洞】仙岩【在临海县东一百二十里髙广数百仞中有十窍广四亩名百花洞乡人建楼其中旁有石泉不涸不盈味极甘相以为同潮汐消长宋文天祥曾于此募兵】双岩【在临海县南十五里舆地纪胜双岩竒峭并峙州治与之相对又有马蹄岩在县南二十里今名圣岩】白岩【在临海县南二十里孤秀嶙峋林木鳞次下皆白石中有龙湫水瀑如练】西岩【在黄岩县西七十里中有窍常鸣久晴鸣则雨久雨鸣则晴】狮子岩【在天台县东四十里繋山北两石呀呀然如狮口下临小溪险峻不可陟上有石炉石棺石柜之属】翠屏岩【在天台县南二十五里孙绰赋壁立之翠屏】百丈岩【在天台县西北二十里与琼台相望峭险束隘四山墙立下有龙湫名百丈潭翠蔓防络水声淙然盘涧绕麓即灵溪之源也】淙水岩【在仙居县南三十五里其水自层崖奔驰而下喷薄激射响振若潮路经其下】罗城岩【在仙居县北五十里与天台县接界巉岩陡絶一线中通其中寛邃可屯兵】方岩【在仙居县东南四十五里逺望若屛近视若莲怪石竒峯不可名状其上寛平有田可耕又有四塘旱时则决以溉山下之田】景星岩【在仙居县西南五十五里其溪深邃纡曲凡二十四盘始至其巅旁多名胜　本朝顺治十三年设兵戍守】千丈岩【在宁海县东南二里许壁立髙峻下有青镜湖】鬬鸡岩【在宁海县北三十里两峦对峙下有碧潭】响岩【在太平县东稍北二十里药茶寮山侧下有石空可容数十人人笑语则谷声响应一名应声岩】龙公屿【在临海县西北七里壁下有窦相神龙于此出入天霁常有云雾细雨下有大湫岩上凿有石龙窦三字又有龙口屿在宁海县西北七十里石壁耸立下有石龙窦其水泻下喷激如飞练滙为潭即西溪之源也】童嶕【在太平县东南海上有上下二处天霁分明突见阴雨或见或伏风雨大作时望之则如伞如船如屋舟人凡值阴雨辄不敢过其侧】芙蓉洞【在临海县东一百四十里洞有二形如石鼓大小相连近西三四里有巨石髙十余丈防立其顶下有石室方二丈玲珑上通俗呼为穿岩】太平岩洞【在临海县西三十五里洞因乡得名泉瀑飞垂有石室石枕石床石杵之类】常风洞【在临海县西五十里中极幽邃旧有石栏防之宋宣和中尝驻兵于此】招贤洞【在临海县西六十里宋宣和中以其地险僻设兵戍守】丹霞洞【在天台县北十五里旁有仙人拍手岩飞瀑数百尺下为灵溪】刘阮洞【在天台县西北二十里又名桃源洞相汉永平中有刘晨阮肇入山采药遇仙女于此今洞中有金桥潭旱潦如一其清可鉴毛髪】狮子洞【在仙居县南四十五里从淙水岩入路甚防窅　本朝顺治初开凿】水仙洞【在仙居县西南六十里内有数潭水从洞出毎雨霁则喷瀑溅沫如银河飞洒谓之仙洞瀑】水洞【在仙居县西南六十里披云山南有水自山顶悬崖而下散漫若珠】紫溪洞【在宁海县北四十里地幽阻仅一线道可通唐寳应初袁晁作乱李光弼讨之晁死其弟瑛从五百遁入此光弼驻兵洞口絶其粮道俱饿死宋时洞口犹有遗镞内有仙人洞四壁皆岩今名紫溪岭路出象山县】海【在府东由温州府乐清县迤东北为太平县东南去海五十里又北为黄岩县东去海七十里又北为临海县东去海百八十里又北为宁海县东去海四十里又北接宁波府象山县界夷坚志宁海县东海中有尾闾与海门马筋相直自髙山望之其水湍急陷为大涡者十余舟楫不可近旧东海泄水处海防考台州之海南自温州蒲岐北抵宁波昌国海岸五百余里临海宁太之间四塞孤悬七港错列其最要者曰海门卫卫城北即海门港一名椒江渡港水渡入二十里分两支一抵府城下与三江接一抵黄岩城下接永宁江此府境咽喉也】双江【在临海县东二十里受县东诸溪之水诸山障之不能东达海乃南流过少两山与灵江合】灵江【在临海县南一名澄江元和志临海江有二水合成一是始丰溪一是乐安溪至州城西北十三里合流府志天台关岭仙居永安二溪至县西合流名曰三江潮至此而止故其流中分溪清而江浊环郡城之西南而东流为双江口至亭山防永宁江出海门又名椒江入海】永宁江【在黄岩县北源出县西南尘山东南流二百十里至左溪村合黄岩溪又东流三十里可通舟楫又东流百里过县北又三十五里防临海县江口入于海从源至海计四百八十里亦曰澄江】温岭江【在太平县西温岭南源出温岭诸山流出山门楚门二港入海凡海舰西去温州乐清北趋台州黄岩皆于此舣舟又有松门港在县东南五十里甘岙海口出海即石塘山也】迂江【在太平县北源出王城山之桃溪一名月河东流合诸山水为新建河径县北三十里为官塘河北通黄岩县官河为舟楫交防之冲又东至新河所城乃为迂江濶二里东入海】芳溪【在临海县西三十里源出括苍山土民于下流导为十二圳溉田甚多】军营溪【在黄岩县西三十里源出佛岭东流入江宋宣和中官军御宼结营于此】九溪【在黄岩县西三十五里源山柏嘉山其上流凡九涧合为二溪至此复合东流入永宁江】锦溪【在黄岩县西七十里夹岸多桃李花时望之如锦毎大旱水忽自涨越日必雨防横溪水入江】黄岩溪【在黄岩县西百里源出黄岩山合山涧诸水凡五十余派东北流至县西六十里为宁溪又北流合永宁江】楢溪【在天台县东二十五里亦名欢溪源出华顶南流至鳯凰山侧入始丰溪孙绰天台赋济楢溪而直进唐杜甫诗饥食楢溪橡陆防宿国清寺诗松间石上定僧寒半夜楢溪水声急皆谓此】始丰溪【源出天台县西大盆山亦名大溪东流绕明岩山又东径寒岩山接诸溪涧水萦绕天台县境东北流至城西南防青溪又东流过东横山侧又东径鳯凰山麓防寳华及灵溪欢溪等水折流而南入临海县界名百步溪明统志云百步溪在县西北六十里前后二滩湍急俗名大小恶溪唐孟浩然诗欲寻华顶去不惮恶溪名是也又南流二十余里合沙潭溪又南至县西十五里合于灵江】青溪【在天台县西五里源出天台山南流为瀑布合闗岭溪水入始丰溪】左溪【在天台县西五十里源出左溪岙委蛇曲折凡七十里南入于始丰溪】福溪【在天台县北四十里源出天台山石桥水险而清西北流入新昌县逹于嵊县之剡溪】铜溪【在天台县西北二十里源出桃源洞以色黄如铜汁而名一名桐溪南流入始丰溪又灵溪在县西北十五里源出百丈岩东流至鳯凰山侧入始丰溪孙绰赋过灵溪而一濯即此】横溪【在仙居县西七十里源出苍岭东流入永安溪又慈溪在县西百二十里源出缙云县防里溪亦在县西百二十里源出苍岭水溪在县西百十里源出缙云县俱流入横溪】永安溪【在仙居县南元和志乐安溪源出县西冯师山流径县南又东入临海县界旧志永安溪在县西南一百四十里东流与大溪会其大溪在县西南八十里源出永嘉县界坑山东北流合焉又东流七十里至县西四都始开广胜舟筏又径县南至县东二十七里入临海县界又东至县西十五里合于灵江】蓼溪【在仙居县西南三十里源出永嘉县杉冈北流入永安溪又泙溪在县西二十里一名榉溪源出缙云县东南流合蓼溪又有南溪韦羌溪源俱出永嘉马岭溪瞿溪柘溪源俱出东阳班溪彭溪白水溪源俱出天台皆流入永安溪】曹溪【在仙居县西南一百十里源出缙云县东流入永安溪】安仁溪【在仙居县西南一百二十里源出永嘉县北流径缙云县界又东北流入永安溪】大溪【在宁海县南源出县西桃花坑牛头潭等处流径县南一里又径县东南十里之双港渡又径县东七十里黄公渡又东入海】东溪【在宁海县南九十里源出屈母山南湫水潭北流三十里入宁和溪产铁沙冶之成铁】宁和溪【在宁海县南九十里源出天台诸山流入县界东北流四十里防东溪水又东流十里入海】浮溪【在宁海县北四十里源出县西李岙戚岙诸溪涧东流经此又东经黄墩又东北入海又柴溪在县东北八十里源出盖仓山流四十里入海又淮源水在县治东桃源桥下北流入海】上白溪【在宁海县西南四十里源出天台山之华顶东北流八十里至县南入天溪俗名啸狐溪】闾溪【在太平县南源出大闾山其白如练亦名练溪流经县东南五里亭岭下亦名横溪下流入海即大闾港】白浆渚溪【在太平县西北上流曰大溪去县西北三十五里源出乐清县界大安山又有小溪源出湖雾岭合众流为白浆渚溪下流入官塘河】官河【在黄岩县东南一里海潮自南浮桥至温州岭一百三十里广百五十步别为九河各二十里支为九百三十六泾分二百余埭绵亘东南诸乡溉田七十一万有竒宋绍兴九年浚治元明时亦屡修】东湖【在临海县东二里宋熈宁四年郡守钱暄浚又小鉴湖在东湖北宋叅政贺允中凿】鉴湖【在黄岩县南二十五里修广二千余亩溉田甚广】天赐湖【在黄岩县东南五十里限浪山下居民得灌溉之利不叚浚凿故名又消湖在县东南九十里】玉湖【在天台县西十里广百余步长五里许溉田百余顷俗呼马湖】相湖【在仙居县东十五里潴众山之水四时不涸居人资以灌溉】横湖【在太平县东南十余里凡东南溪流三十有六皆防于此地最洼下稍雨辄溢】消湖【在太平县东南五龙山麓长二里许源出县东南诸山谷澄深不测下接横湖有石壁揷水髙四十丈】杜渎【在临海县东一百五十里海水涨入沟浍遂成渎广袤二三里溉田百余顷】筋竹潭【在临海县西三十五里三台山上有两岩如手相丽中有龙湫湫之阳冇石室水自石根流出旱祷輙应】圆镜潭【在临海县西五十里峭壁中有穴如镜奁奁外飞瀑如练】御海潭【在临海县西南二十五里上有瀑布飞瀑十余丈望之如曵练下注于潭流入永安溪】画岩潭【在黄岩县西五十里潭旁无蹊径诣潭必从上而下宋嘉定八年不雨县令陈逵投铁简而雷发潭中五色云出俄大风雨今遇旱祷輙应】栅眉潭【在黄岩县西九十里柏都洞南怪石壁立过者悚栗年丰则有云气覆其上虽烈日不散歉嵗则否】洗米潭【在天台县西九女砩之下每日于辰午酉三时水浑复清如洗米然】柘溪潭【在天台县西北三十里水极深前横石楹又有石室可容百人】大垇潭【在仙居县东南二十里有悬崖飞瀑人莫敢近】西罨潭【在仙居县西南八十里百丈岩巅亦名百丈潭旱可祷雨】白龙潭【在宁海县西三十五里其上崇岩揷空云气洞旧龙常见此鳞甲莹如雪又茶山有黒龙潭】墨池【在黄岩县东南妙智寺东相传为王羲之守永嘉时遗迹】忠孝泉【在临海县东四里今名泉井洋旧传钱忠懿王凿以宋赐钱王称忠孝之家为名井有二大旱不竭】湖苔泉【在临海县东南二十五里源出古塘门山有三十六穴引流而南漑田甚广】锡杖泉【在天台县国清寺明统志昔寺取水甚逺明禅师以锡杖叩之泉水涌出】涌泉井【在临海县东六十里一名卓锡泉味极甘异于他水冬温夏冷俗称圣泉】轩泉【在临海县东六十里桐岩山顶明轩輗凿】天王井【在临海县西五里水甚甘美能愈痢】大井【在黄岩县东三十步旧传县多水灾朱子命凿井厌之灾遂熄】醴泉井【在天台县桐柏山中桐柏观众妙台下水甘能愈疾】九井【在仙居县东南二十五里一名蔡经井毎汲其一八皆波动后仅存其五】
