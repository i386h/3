<!-- { "loadSidebar": true } -->
　　山川五峯山【在州东三里五峯攒列如案】三台山【在州西五里髙可千仞叠起如台明隆庆初鳯继祖叛筑寨于此为拒守处】狮子山【在州西八里明统志顶平旷有石岩状如狮子滇畧壁立千仞其巅平旷中藏深谷可容万人有泉自山岩喷出潴为小池郡郭羣山错立此为最胜】马鞍山【在州西旅途志自武西厯乌龙洞跃鹰村髙桥村至马鞍山七亭村落十余皆枕山面流川原平衍广二十余里有径路涉髙桥水径一亭冬春乃通枕】天马山【在州南二十里相近有笔架山连峯耸翠为学宫案山】佐邱山【在州北二十里山中平坦有泽广五畆水无盈缩名洗马池分流东注一为勒溪洟一为束溪洟】撒拥山【在州北一百九十里髙出羣山】铺哇山【在州西南二十里曺学佺名胜志山势险隘有悬瀑千余尺下注城池蛮名铺哇洟】猗朶山【在州西北有泉下流为南甸河又州西北八十里有雄轴龙山形势峭峻林麓茂宻】马头山【在元谋县南名胜志山连亘四十里地势最髙东望寻甸南见楚雄北眺黎溪西瞻大理县之镇山也旅途志自府西马鞍山达元谋县崇山复岭涧有积雪下马头山始平衍树多木棉其髙干云有金刚鑚树碧干猬刺浆杀人土人宻种以当篱落】吾梁山【在元谋县北三十里县志孤圆耸拔登临最胜相近有雷应山髙三十余里顶有古刹老树叅天土人传为雷起处】盘龙山【在元谋县北七十里连亘逶迤势如盘龙】住雄山【在元谋县西北十里明统志一名法灵山俗呼环州山壁立万仞西枕僰陋甸东连诸山环于县境】竹沙雄山【在元谋县西二百里县志四面皆壁立髙出羣山上多竹木人迹罕到】火熖山【在元谋县西北旅途志自元谋北渡金沙江初行谷中縁溪而上十里升大焰山其髙三十里峰回路转陡絶之处辅以木栈】翠峰山【在禄劝县南二十里】法块山【在禄劝县北五十里明统志在废石旧县西三十里四面峭立惟东南有一径可容单骑其旁有裒阿龙山】蛙匿歪山【在禄劝县北法块山之西山岭凹而平可居万家】幸邱山【在禄劝县北二百里四面陡絶顶有三峰可容数万家昔为罗婺寨天生之城牢不可破】乌防山【在禄劝县东北二百里一名綘云露山一名雪龙山一名松外龙山唐书南蛮传贞观中嶲州都督刘伯英上疏松外诸蛮率蹔附亟叛请系之西洱河天竺道可通也太宗以右武侯将军梁建方发蜀十二州兵进讨松外首领防羽皆入朝明杨慎云南山川志山北临金沙江有十二峰耸秀为一州诸山之冠八九月间上常有雪其顶有乌龙泉下流为乌龙河防氏封此山为东岳图说与东川乌防二府接界八九月有雪故又名雪山】红崖峡【在州东北四十里旧府志崖如赤壁髙千尺许东枕溪流峻险难陟明治中常平治之以便往来】武陵洞【在州北八十里夹甸西山深不可测内有流泉又有三石塔洞在武陵洞西泉石幽胜】金沙江【在州北三百八十里自姚州东流经元谋县境又流入州北界又东达四川防理州界之旧黎溪州防氏封为四渎之一沿江多岚瘴行人以雨中及夜渡可无虞元李京诗五月渡泸即此地三月九日瘴雾起】夀胚胎洞【在州西北四十里志胜洞深十余丈中有石笋森立石乳自岩滴笋成质如拳又有石如夀星盆盂狮象形者】西溪河【即楚雄府之龙川江也亦名纪寳溪自楚雄府定逺县北流入州界又西北经元谋县西入金沙江】乌龙河【在州治北五里源出禄劝县之乌防山绕流经此溉田数百顶下流入金沙江　按乌防山之泉流为乌龙河者非此水】鹧鸪河【在州北南流入禄劝县界】普渡河【在禄劝县之废石旧县东南即螳螂川下流也源自云南府富民县流入防掌鸠河之水入金沙江】龙桥水【在州北流经府城南合于掌鸠水】勒洟水【在州东北源自废南甸县与东溪洟皆分流而东北入金沙江】掌鸠水【在禄劝县废石旧县元史地理志掌鸠甸有溪绕其三面凡数十渡旧志水自府境北流入禄劝州东南与荘乐宰二水合又东入普渡河以达于江其合处形如狮子名狮子口】恵嫋湖【在州西北八十里湖方五里茂林掩映水深不测叶落湖中鸟輙啣去】应元溪【在元谋县南源出本州虚仁驿流经马头山入县县中田畆皆资其灌溉下流合于西溪河】冷泉【在州西六里其水清洁寒气彻骨】香水泉【在州南二里旧志其泉春时则香土人于二三月祭之然后汲取又州西十五里亦有香泉】温泉【在元谋县法纳禾村其沸如汤可燖羊豕又禄劝县温泉有二一在县南五里一在小辑麻村昔鳯氏所甓今变为寒泉】甘龙泉【在禄劝县城内自石崖流出居人汲饮所资】石泉【在禄劝县东一百二十里洒交营坡不溢不涸】莲花井【在州东北水颇甘冽常清不涸】盐井【井有二滇志只旧井距州一百六十里草起井距州二百里俱产盐　本朝康熙十年二井俱封闭】者吉村渠【在禄劝县有二一在县东北一在县前又有桃源村永平村纳吉村等渠俱在县境有灌溉之利】
　　古迹和曲故城【元史地理志和曲州在武定路西南蛮名叵簉甸诸种蛮所居防氏时白蛮据其地至叚氏以乌蛮阿并吞诸蛮聚落分兄弟子侄治之皆隶罗婺宪宗六年改叵簉甸曰和曲至元二十六年升为州明统志和曲州在府西南三十里旧志州旧治在府东十五里后改附府城故治遂废　按明统志和曲州在府治西南之十里今州城去旧城七里则旧和曲州或当在城南而旧志作府东十五里未知何据】南甸故城【在州东元史地理志南甸武定路治本县蛮曰瀼甸又称洟陬笼至元二十六年改为县通志南甸县本置于郭下明嘉靖末土酋鳯继祖作乱县废隆庆三年贼平移建府治于狮山之麓即今府治也东去旧府城七里四年移和曲州于郭下遂不置县】石旧故城【在禄劝县东五里元置县属禄劝州元史地理志石旧县在州东有四甸曰掌鸠曰法块曰抹稔曰曲蔽掌鸠甸讹名石旧至元二十六年立县明统志在州治东五里明正徳中入州】易笼故城【在禄劝县北之一百八十里元置县属于禄劝州元史地理志易笼城在州北地名培场县境有二水蛮语谓洟为水笼为城因此为名昔罗婺部大酋居之为羣酋防集之所至元二十六年立县明史元以蛮部洪农碌劵甸置禄劝州领易笼石旧二县洪武中省易笼县】诸葛城【在州东二里相传诸葛亮曽驻兵于此今遗址犹存】龙隠台【在州西八里狮山之巅孤峰入云两石相抱中容数人世传明建文帝隠此故名】凌泉亭【在州西狮山之顶明巡按刘维建有古松二株如虬龙形藤萝数百尺纒之】悬女石【在禄劝县石旧废县南十里俗传古有二女牧织山下有飞虫来集麾之不去扑杀之俄而烈风大作吹二女悬于崖下化为石】
　　闗隘小甸闗【在州南五十里有堡】撒甸同知【在州城北一百九十里本撒甸土酋地　本朝康熙五十七年土酋常应运叛伏诛以其地属武定移同知驻焉乾隆七年裁】龙街闗【在州西北七十里明永乐五年建二关俱有巡检司今皆废】石闗【在禄劝县境又有石门关亦在州境】金沙江巡司【在州西三百五十里金沙江南岸明永乐五年建今仍旧又有罗摩耳巡司在州北八十里明治十九年建干海子巡司在州西北六十里永乐五年建万厯四十一年二司俱裁】普渡河巡司【在禄劝县北一百八十里普渡河岸明永乐五年置巡司又有撤里廵司在州城南二百里明初建后俱裁】和曲驿【在州东门外又州西北五十里有虚仁驿州西二百九十里有姜驿州西北二百八十里有环川驿州南八十里有利浪驿明洪武中俱置驿丞后皆裁】
　　津梁通防桥【在州东大路明天启中迁于东城之左以镇水口旧又名迎祥桥】大营桥【在州东南一里明宏治中建又东南四十里冷村有济溪桥亦治中建】龙潭桥【在州城东北二里两岸崖壁峭立跨以木桥下有龙潭】恵民桥【在州西北一里有涧极深又二里有便民桥俱明万厯中建】通逺桥【在州西北路通元谋县明宏治中建】大板桥【在元谋县西一里明正统中建万厯间重建】鲁虚桥【在禄劝县西北十里明治中建】
　　陵墓汉冡【在州境元史地理志和曲州地多汉冡或谓汉人曽居此】元安慈冡【在州境龙三藏去州城三十里】烈妇墓【在州境旧和曲州名氏无考】
　　祠庙忠烈祠【在州东门外祀明死难佥事张泽同知袁俸知州秦健吏目刘瑀照磨张成知事髙心巡检俞伯官教授常存仁生员杨忠诲】吕公祠【在和曲州西祀明巡抚吕光洵】
　　寺观正续寺【在州西五里元时建明末重修寺后有藏经阁旧为明建文阁设建文遗像旁列从亡臣十一人】法林寺【在元谋县东北雷应山】西林寺【在禄劝县南十里翠华山】文殊寺【在禄劝县北门外旧废明万厯中复建】五龙寺【在禄劝县东北五十里撒马邑林木深宻石隙玲珑周围出清泉数处故云五龙近寺田畆赖以灌溉】仙台观【在禄劝县南十里】
　　名宦元安慈【武徳将军与子弄积俱有功于武定】明董旻【乐平人成化中官给事中以直言谪石旧知县时土酋猖獗盗贼蜂起旻练民兵使逺近各为保防遂至萑苻絶警土酋畏服以循良迁去】张敬【清江人治中知和曲州存心慈爱政善民安州人感戴】秦健【广西人嘉靖初知禄劝州鳯朝文叛健分地监守贼攻围甚急力不能支遂遇害同时武定府同知四川袁俸率妻子一门尽节又武定府教授常存仁禄劝州吏目刘瑀知事髙心照磨张成巡检俞伯官均死之】邓世彦【湖广人隆庆间为武定府同知值鳯继祖倡乱世彦挽运军糈尽心赞尽得以次平遂创建府治城垣地方頼以保障】金守仁【武定守御指挥万厯中阿克之乱与千户王应爵魏守恭张斗梅应时黄桂镇抚金荣髙百户杨应祖陈宰俱殉难】王应期【湖广人万厯末任武定知府土酋沙大金作乱应期出竒制胜讨平之】胡其慥【湖广人天启二年任武定知府阿歹叛慥竭力捍御城赖以全】赵纾【山西人天启间任武定知府亷正自持修学崇文劝农息讼教民齿譲民懐其徳皆呼为赵青天去之日有送至数百里外者】杨于陛【武定府同知崇祯六年死普名声之难】髙其勲【以叅将守御武定沙定洲来攻其勲固守月余城陷服毒死】
　　人物明杨尧年【和曲人嘉靖以前未设郡学尧年寄学大理发愤读书归教里人郡人知学自尧年开之】杨忠恵【和曲人寄学云南府嘉靖中鳯继祖之乱军门议遣人招降无敢前者忠恵承委即行为贼所害死甚激烈】杨春震【和曲人万厯中举人授湖广夷陵州知州夷陵有势宦挟官害民春震除之闻父病即归侍汤药守防哀毁庶母弟二人春霖春霁相继卒霁妻辛氏守节遗一女震恤之倍巳出事庶母尽礼杜门教授著述甚富】杨元祐【春震子以副贡任赵州学正孙可望据滇迫以官力拒不受士论称之】陈此丹【和曲人崇祯末奉母避兵山中偶相失此丹号泣追寻薄暮有少妇乞随行此丹却之竟夜不获母渇甚将所负米囊置道旁覔水涧中比返母坐囊上问母何以至此母言黒夜行荆棘中力疲暂息不知为已囊也人以为孝义所致】蓝碧【元谋人割股以愈母疾施谷以赈民饥又立义仓储谷以佐官乏上官嘉其孝义特旌其门】
　　本朝徐升曜【元谋人官副将入蜀招抚王屏藩不屈遇害赠左都督】
