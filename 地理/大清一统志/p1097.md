<!-- { "loadSidebar": true } -->
　　本朝严正矩【孝感人顺治中知杭州府　大兵初驻正矩调御有方民得不扰有诬巨室以大狱者反坐之告讦顿息】李人龙【深泽人顺治三年知昌化县县方为贼党所踞人龙至署临安西墅驰檄宣布徳威人心翕然贼遂宵遁人龙帅兵民追击尽擒之又请免被贼时逋赋民赖以安】费国暄【无锡人顺治八年知余杭县时南北两乡贼党数千为民害国暄部置丁壮八乡互为声援贼所欲往輙预知逆击之贼遂解散】洪有度【山西人顺治十年授新城尉勤于职事辛丑三月白头贼自渌川抵县刦掠有度闻警出追至母子岭贼分窜潜匿至夜复拥围有度奋力御敌被害其妻抚棺痛哭不食而死】朱永盛【城固人顺治中知富阳县开北珹河立永济渡修恩波桥筑三墩以捍之又谕降山防万余人绩最着】许三礼【安阳人康熙中知海寜县修濬城隍立社仓建义塾濬四境塘河剏治庄婆堰塘路至石门界以通挽运公私赖之】孙毓珩【奉天人康熙中知新城县以廉惠为治开永昌乡新渠筑堰以资灌溉嵗旱徒步数十里以祷雨立澍因感寒疾卒民肖像祀之至今舁像祷雨无不应者】
