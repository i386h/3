<!-- { "loadSidebar": true } -->
　　陵墓唐洪奋虬墓【在潮阳县西六十里壬舆山巅】宋许申墓【在海阳县西北枫洋】吴复古墓【在潮阳县西北麻田山中】刘允墓【在海阳县归仁都鳯山】王大寳墓【在海阳县东北四十里胡铨有铭】陆秀夫母墓【在饶平县东南南澳山北青径口明统志有秀夫墓在府城南八十里海中】元戴希文墓【在海阳县东北登瀛都畬岭】明薛侃墓【在揭阳县东南鳯鸣山】翁万达墓【在大埔县西山河】林熙春墓【在海阳县西南来莆都】
　　祠庙双忠祠【在潮阳县东山祀唐张巡许逺宋文天祥过此书沁园春词于壁又祠左有大忠祠即祀天祥】韩文公庙【在海阳县东韩山上宋咸平中陈尧佐建元祐五年迁于城南苏轼撰庙碑淳熙中又迁于此自明以来相继増修又揭阳县学宫后有韩祠澄海县治西南有景韩祠】二相祠【在海阳县城北明统志唐相李徳裕宋相赵鼎俱谪于此后人慕其徳望因立祠】九贤祠【在海阳县西湖山宋庆元中建祀赵徳林防许申卢侗刘允吴复古张夔王大寳姚宏中】元公祠【在海阳县北金山上宋淳祐中知州周梅叟建祀濓溪周子并及二程子张子朱子明嘉靖中复以廖徳明配旧在府学之右后移今所】贤守祠【在海阳县西湖山明统志祀曹登黄定丁允元陈宏规林防沈起黄自求曽噩孙叔谨陈圭常祎】陆公祠【在海阳县东韩山明治中建祀宋陆秀夫又澄海县治西南有陆相祠】马公祠【在海阳县北金山上祀宋死莭臣马】
　　寺观开元寺【在海阳县城内唐开元中建】灵山开善寺【在潮阳县西五十里唐贞元初建僧大颠所居中有留衣堂】治平寺【在潮阳县南二里宋治平元年建】双峯寺【在揭阳县治东旧在县东一里宋绍兴中建明初移此】超真观【在潮阳县东东山唐咸亨中建】招仙观【在揭阳县西明山宋嘉定中建】
　　名宦南北朝梁蔡景厯【济阳考城人为海阳令政有能名】唐常衮【京兆人徳宗即位以奏贬崔祐甫坐换秩再贬潮州刺史兴学教士潮俗一变】韩愈【邓州南阳人宪宗时以谏迎佛骨贬潮州刺史恶溪有鳄鱼食民畜产且尽愈为文投溪水祝之是夕暴风震电起溪中数日水尽涸西徙六十里自是潮无鳄鱼患】宋陈尧佐【阆中人真宗时通判潮州修孔子庙作韩吏部祠以风示潮俗民张氏子与其母汲于江鳄鱼尾而食之母弗能救尧佐闻而伤之命二吏拏小舟操网往捕鳄鱼受网作文示诸市而烹之】王举元【真定人仁宗时知潮州江水败堤盗乗间窃发举元夜召里豪计事悉擒诸盗乃治堤合境晏然】廖徳明【南劒人乾道中通判潮州莆田民有奉滛祠者沉其】【像于江居官有声后为提刑不避权要盗防桂阳廹韶州民大惧徳眀遣将驰击亲持小麾督战大败之乃分戍守逺斥堠明赏罚布威信韶郡晏然】王涤【莱州人元祐中知潮州养士治民一师韩愈甞新愈庙蘓轼为文记之】许应龙【闽县人理宗时知潮州时盗陈三枪起赣州出没江闽广间与盗钟全相挺为乱逼境上应龙调军分扼要害防集民兵日加训阅横冈桂屿相继捷闻江西招捕司遣统领官齐敏率师由漳趋潮截赣冦余党应龙谕曰钟防捋穷陈防猖獗若先破钟则陈不战擒矣敏惟命于是诸防皆平距州六七十里曰山斜峒獠所聚禁兵与閧应龙平决之其首感恱率父老诣郡谢去之日合郡遮道攀送】洪天锡【晋江人理宗时调潮州司理势家夺民田天锡言于郡守还之】林防【福州人嘉泰中知潮州州有白丁钱民坐是失产防奏罢之又置田以供养士之费】孙叔谨【龙溪人寳庆中知潮州公勤自励创桥筑堤又奏罢贫民监役潮人立祠祀之】文天祥【吉水人卫王立天祥进屯潮阳县潮州盗陈懿刘兴数叛为潮人害天祥攻懿执兴诛之】元安图【防古人元统间为潮州同知溪水暴涨漂没民居图黙祷愿以身代水遂息又曰暴日中祷雨雨立至　安图旧作安童今改】明衡岳【汝宁人洪武中为潮州同知约已惠民常禄外一无所私】许徳【洪武初为揭阳丞有兴学建城功行省政奏加旌赉】王源【龙岩人宣徳十年知潮州府亷明恺悌政教亷举西湖山有巨石为怪源命凿之获石髑髅怪遂除尝刻蓝田吕氏乡约择民为约正约副约士讲肄士民化之陈宪章尝言吏于潮有功者前惟韩愈后则王源】杨昱【会稽人成化中以举人知饶平县政尚严肃有建城兴学辟田均赋之功】陈琳【莆田人正徳初以言事谪潮阳县丞毁滛祠兴学校士类向方防调海丰兵赴程乡道出潮阳突至城下居民惊琳即控马出诸将领谕之以收兵导之出境民乃安】李桂【金州人嘉靖中为大埔知县善决狱县多僧田例以给军饷嵗苦重征桂为请减之并革三河坝税爱民肓士有古循良风】诸燮【余姚人嘉靖中以兵部主事谪判潮州署惠来县政平讼简南城向逼县治民苦湫溢猝遇海宼突至城外又无以为守燮乃集父老议拓城数十丈民由此得免疾疫宼贼之苦】侯必登【江州人隆庆中知潮州府威惠并着羣盗望风惕息尝以事之省城道经贼巢贼相率罗拜马首肃队前驱】髙攀龙【无锡人万厯间以行人言事谪揭阳添注典史勤于职业尝集程朱诸子要语以示揭之学者多所裁正】万元吉【南昌人崇祯间为潮州推官洞悉民情摘隠防虽老吏弗如】许直【如臯人崇祯末补惠来令时流防防城阖戸自经死】
　　本朝李成功【奉天人为潮州将以谋诛刘进忠不克死　赠骠骑将军同殉者城守张善继防御于国琏署都司白虎千总何亮俱防恩防其后顺徳逰击周士英署守备刘象亨千总邓材把总黄良罗华等亦以讨进忠死】朱鸿祚【陜西人为潮州都司以征海宼力战陈殁又都司萧万竒髙有功黄胜先后俱死海宼之难　赠防如例】闫竒英【奉天人康熙初任潮州判官署府篆刘进忠叛奉委没其家执逆妇周氏囚之手斩悍仆十余人余党悉散平藩讨逆功绩累着后复闻海防陷漳州忧愤成疾卒潮人哀之】
　　人物汉吴砀【字叔山揭阳人汉末举孝亷为安成长建安二十年吴吕岱取长沙砀偕永新攸茶陵三县吏共入隂山城令众拒岱孙权遣鲁肃攻之砀突围走曰砀知有汉不知有吴也后权统有交广终不仕】唐陈元光【揭阳人仪鳯中随父征戍闽中父死代为将永隆二年提兵平潮盗伐山开道潜袭防垒俘馘以万计岭表率平还军奏请増七闽为八创置漳州诏从之命元光镇抚其地后贼复起力战而没赠右豹韬卫大将军立庙漳浦开元四年追封頴川侯諡昭烈】赵徳【海阳人沈雅専静通经有文章韩愈刺潮州置乡校牒请徳摄海阳县尉为衙推官専领学事自是潮士笃于文行】宋林从周【海阳人景徳二年进士歴官屯田员外郎充开封府推官痛絶私谒得权贵书輙投之火尝对扆奏事庄献太后指以语仁宗曰此林从周也民有觊兄财而贼其二子长被创死防走免事发狱成以母年八十例当留侍从周议曰使无赖子居老母侧】
