<!-- { "loadSidebar": true } -->
　　山川嵫山【在滋阳县西三十里高一里广三里上有神祠宋熙宁中封为惠应侯马端临文献通考瑕邱县有嵫阳山　按元大徳间碑云兖郡有山曰嵫郡在其左故县名嵫阳诸志称为嵫阳山非也】甑山【在滋阳县东北十里逶迤绵亘接曲阜宁阳二县界北史张华原传兖州东北七十里甑山中有六駮食猛兽即此　按兖州府志是山列曲阜县下一名九仙山后有白云洞西有孔子石曲阜县志亦同约其道里太逺今仍入滋阳】防山【在曲阜县东三十里周八里高三里峯如笔床一名笔架山山北三里余即启圣王墓春秋僖公十四年季姬及鄫子遇于防史记孔子世家防山在鲁东李吉甫元和郡县志防山在曲阜县东二十五里礼记曰孔子既得合于防此是也】女陵山【在曲阜县北二十里乐史太平寰宇记相传秦始皇东巡女死此因名】尼山【在曲阜县东南六十里连泗水邹县界一名尼邱山史记孔子世家叔梁纥与顔氏祷于尼邱得孔子元和郡县志尼邱山在泗水县南五十里阙里志尼山东有顔母山西有昌平山山脉皆自泰山来其外众山连络环拱不可胜数若尼山之翼云孔泾祖庭广记曰其山五峯连峙谓之五老峯中峯即尼邱逈出云汉间所谓圩其顶者此也中峯之麓有先圣庙庙北为中和壑壑上有观川亭壑下沂水出焉流而下注为智源溪溪流而南其上为坤灵洞元皇庆间邹尹司居敬刻孔子石像于中过溪而东有文徳林宋仁宗皇祐二年以孔子诞生之地封山神为毓圣侯有御制碑记】顔母山【在曲阜县东南尼山东三里两山相对中隔沂水上有圣井及顔母祠】昌平山【在曲阜县东南五十里尼山之西接邹县界史记孔子生鲁昌平乡陬邑即此】石门山【在曲阜县东北五十里上有石门寺崄河发源于此唐李白有鲁郡东石门重别杜甫诗　按太平寰宇记崄河发源九龙山府志作发源石门山存攷】鳯凰山【在宁阳县东五十里上为家寨有平地可容数百人】宁山【在宁阳县北十八里县在其南故曰宁阳其北为伏山洞镌石佛故又名佛山】九顶山【在宁阳县东一百里山有九峯故名】鳯仙山【在宁阳县南六十里府志上有洞瀑布幕之谓之水】告山【在宁阳县东北二十里南峯上有玉皇洞洞中石壁飞泉甘若玉露其北有虎尾山皮山其西有陪尾山北有仙人洞】爵山【在宁阳县东北七十里县志相鲁义姑遇齐师弃子于此或谓春秋时有神爵集于上故名山之东为鳯屏山西为刑山】灵山【在宁阳县东北九十里南接泰安府新泰县界树木葱蔚四时苍翠又东有玲珑山】云山【在宁阳县西北十五里上有穴四时出云又西北为翥亭山鹤山龟山接汶上县界】牟山【在宁阳县西北四十里下枕汶流山阴有石井深数丈】邹峄山【在邹县东南二十里本名峄山亦名邾峄山书禹贡峄阳孤桐诗鲁颂保有鳬绎诗补传绎与峄同左传文公十三年邾文公卜迁于绎注鲁国邹县北有绎山史记秦始皇纪二十八年上邹峄山刻石颂秦徳汉书地理志鲁国邹峄山在北郭璞曰峄山纯石积构连属如绎丝然故以绎名郦道元水经注山东西二十里高秀独出积石相临殆无土壤石间多孔穴洞达相通往往有如数间屋处其俗谓之绎孔永嘉中太尉郗鉴将乡曲逃此山今山南有大绎名曰郗公绎山北有絶岩秦始皇观礼于鲁登于绎山之上命丞相李斯以大篆勒铭山岭名曰书门萧徳言括地志峄山一名邹山在邹县南二十里即禹贡之峄阳也刘荟邹山记山下是邹县本是邾国鲁穆公改邹山从邑变故谓邹山太平寰宇记峄山有穴遥与洞庭通府志山南有大通岩岩下石洞宏敞为孔子坐像岩上为妙光洞山左为东华宫又上为白云宫宫后有白云洞洞上为五华峯由洞穴穿入上至峯顶纪子墓在焉山下有孤桐寺洞穴甚多不可胜纪山南为故邹国城所谓邾迁于绎也县志峄山一名邹峄为别乎邳之葛峄也周围二十余里自麓至巅计八里许　按邹山即峄山古无邹山之名禹贡鲁颂皆止称峄史记始兼称邹峄葢以地冠山邹山记所谓山从邑变是也汉书地理志则仍称峄山自刘昭注元和郡国志及魏收志始分邹与峄为二考秦皇所勒石者邹峄而宋书载魏主焘登邹山仆秦皇碑可知邹与峄互称分为二者误】接舆山【在邹县东五里状如两车相接故名】连青山【在邹县东六十里其势连绵鋭峯挿汉东为巨山又东为尖山】冈山【在邹县北二里两冈南北相对小沙河经其东麓】马鞍山【在邹县北二十里形如马鞍故名山之麓为孟母墓宋孔道辅尝建庙墓前】牙山【在邹县东南峄山北后汉书郡国志驺城北有牙山牙山北有唐口山唐口山北有阳山府志峄山与牙山大小相错状若大牙牙山之北有小邱山又北为唐口山又北为舆山县之东南山十余数皆络绎相衔状如贯珠以达于绎若扈从云又县东南三十里有红沟二山】鳬山【在邹县西南五十里接鱼台县界即鲁颂之鳬山也元和郡县志鳬山在邹县东南三十八里于钦齐乘鳬山在邹县西南五十里古有伏羲庙今云有伏羲墓非也府志山南有吕公洞洞有丹井其上有伏羲庙庙前有双栢可数千年物县志山分东西名曰双鳬】九龙山【在邹县东北二十里山形起伏凡九上有灵泉一名灵山其西南十里为珠山山形独立如珠故名】四基山【在邹县东北三十里大小沙河俱发源于此山巅有石状如堂基其西麓为亚圣孟子墓】距越山【在邹县东北七十里与尼山相接山形高大冠于羣峯上有龙井祷雨輙应井前有距越庙】陪尾山【在泗水县东五十里泗水发源于此山东有湖谓之漏泽接沂州府费县界书禹贡熊耳外方桐栢至于陪尾史记作负尾汉志作横尾孔传云淮出桐栢经陪尾郑氏谓在江夏安陆东北吴澄书纂言曰安陆横山非淮所经当即泗水县陪尾山其以横尾为陪尾者非是　按泗水源出陪尾为淮所防其去江夏安陆道里悬絶殊难牵合恭读乾隆二十二年御制至泉林诗注及】
