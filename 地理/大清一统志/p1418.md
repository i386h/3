<!-- { "loadSidebar": true } -->
　　列女宋贾琼妻韩氏【名希孟巴陵人魏国公琦之裔少明慧知读书年十八适琼开庆初元兵至岳阳为部卒所掠将挟以献其主将氏知必不免赴水死】徐君寳妻某氏【巴陵人同韩被执居杭州自岳至杭数千里其主者数欲犯之终以计脱一日主者怒甚将强焉氏度不得免因南向再拜泣下题词一阕于壁上投大池中死】李孝女【平江人年十四侍母遭火变家人逺避女独守火舎不去火止阖宅皆焚唯二舎岿然后适呉樵】明方可琏妻沈氏【巴陵人少寡一子尚幼舅姑欲夺其志氏刺面守节教子成立有司请于朝旌焉】张氏女【临湘人许嫁诸生何惟寅后惟寅得癎疾父欲令改适女以死誓有司嵗给粟帛奨之】杨宾朝妻丁氏【临湘人崇祯末流冦张献忠渡江避乱山中尝语夫曰若遇贼至誓不受辱后果为所执不屈死】甘氏女【名元秀华容人许嫁里人魏文昌文昌以父获罪诣阙请代死报可遂繋狱女父欲改嫁之辄赴井求死以救免文昌伏法女沐浴具衣服自缢以殉】邓于旬妻李氏【华容人年二十于旬死触槐以殉】严循闲妻罗氏【华容人年十八归循闲貌寝为夫所弃不入其室者十余年夫病侍汤药誓以身殉比夫死缢于棺则】余所蕴妻汤氏【临湘人崇祯中流贼张献忠防河南汤避白泥湖被执将加刃其子禾儿甫八歳跪挽贼刃求免其母贼不应遂相抱赴水死】姜振徳妻刘氏【巴陵人崇祯末闯贼防城夫与姑俱被害氏自缢死】许某妻康氏【巴陵人事姑孝夫妇俱为贼所害恐夫不免乃绐贼曰释吾夫则当従汝贼释其夫遽跃水死有司旌其门曰义烈无双四字】
　　本朝赵万巻妻唐氏【巴陵人年二十夫亡矢志守节侍养迈姑抚侄主夫后康熙六十一年　旌又孝子许伯泰妻傅氏尹隆彩妻张氏陈如文妻熊氏李泰然妻彭氏李廷诲妻熊氏生员袁天秩妻许氏张定邦妻龙氏龙用周妻汪氏张渭滨妻晏氏俱乾隆年间先后　旌表】陈之遇妻刘氏【临湘人年十九夫亡矢志守节抚遗腹子道宻为诸生康熙四十八年旌又生员沈士炳妻丁氏夫故年二十二矢志守莭雍正十二年　旌又沈士琼妻呉氏李坚妻方氏彭熙妻沈氏生员周之衡妻沈氏谢名标妻沈氏张能建妻余氏叶献魁妻李氏朱叔旂妻元氏徐玉子妻万氏呉仪周妻黄氏瞿宗文妻林氏贡生栁洪根妻谢氏张士荣妻郑氏方梅妻沈氏又烈妇李四珪妻呉氏俱乾隆年间先后　旌表】聂氏女【临湘人名大姑防字蒲圻张大杰方十龄大杰夭誓不再字养父母终身雍正九年旌又郑二姑防字范振年十八振死于蜀励志守节孝养老母又沈大正许字姚琢章病殁矢志守贞俱乾隆年间先后　旌表】李仪禄妻陈氏【平江人年二十夫殁抚孤誓节康熙三十六年　旌又鲁文江妻潘氏夫殁防指矢节备厯艰苦凌之鹗妻李氏妾钟氏同心守节张礼行妻彭氏防失所天抚孤守志负土塟父俱雍正年间　旌表又生员喻汲妻袁氏彭昌华妻王氏贡生张礼成继妻李氏李承筠妻唐氏何干服妻陈氏陈汝弼妻何氏余名士妻李氏唐成纲妻汤氏鲁行道妻童氏钟圣逢妻张氏王大纯妻童氏童传愈妻钟氏钟宗舜妻陈氏李保四妻呉氏又烈妇郭氏以夫出被奸不従惨死江庆璜妻黄氏夫亡身殉俱乾隆年间先后　旌】严一中妻张氏【华容人防年守志事老姑以孝闻康熙五十六年　旌王正恺妻蔡氏苦节养姑抚孤励学又生员闵士元妻何氏年十八夫卒贫不克葬抚遗腹子成立夫既葬哀恸而絶王师文妻严氏夫殁守节防指截髪以示志凃子超妻叚氏程自洞妻董氏李以符妻何氏李思旃妻傅氏刘士贤妻伍氏生员张召修妻敖氏潘士栋妻魏氏举人侯三宅妻蔡氏程文英妻张氏陈半壁妻花氏凃云安妻雷氏凃恪诚妻施氏魏壁万妻黄氏邓宏禄妻李氏俱乾隆年间　旌表】
　　仙释唐杜兰香【岳州有渔父于洞庭湖闻儿啼声四顾无人惟三嵗女子在岸渔父怜而举之十余嵗天姿奇丽忽有青童自空而下集其家携女去临升谓其父曰我仙女杜兰香也有过谪于人间防期有限今去矣其后防于包山张硕家授以举形飞仙之术硕仙去渔父亦学道不食后不知所之】无姓和尚【居巴陵县东南楞伽北峯足不出阃者五十年栁宗元为之记】湘中老人【唐吕云卿尝夜泊君山侧命酒吹笛数曲忽见一老人棹舟来于怀袖中出笛三其一大如合拱其次如常人所蓄其一絶小如细笔管云卿请吹之老人曰大者诸天之乐不可发其次对洞庭诸仙合乐而吹小者乃老身与朋侪可乐者试为子吹之于是抽笛三弄湖上风动波涛滉漾鱼龙跳喷至五六声君山上鸟兽呌噪月色昏晦舟人大恐遂止】王廓【咸通中廓自荆渚将过洞庭泊舟君山下登山而行见石洼中有酒掬而饮之陶然以醉自此无疾渐厌五谷后防山经云君山有仙酒饮之升仙廓所遇者此酒也】五代灏鉴【云门法嗣住巴陵新开院一日作三转语呈云门故寺中至今有三语轩又有鉴防亦干明寺僧一日上堂説偈有横塘栁影鱼吞树覆径槐隂马踏枝之句又陆道人机道人皆干明寺僧之有声者】明无相【名普实年十一歳出家防东林幽谷二老洪武初南游荆湘居图通寺升座演法天花飞堕仙鹤翔空长沙旱迎祈雨四百里程半日即至三日果大雨一日示其徒曰某日吾当归矣及期沐浴説偈而逝】
　　土产莼菜【出临湘县莼湖府志叶如莴苣面紫背青茎黄花白秋间开浮水上】橙橘【巴陵县出】菱芡【华容诸垸出】茶【诸县俱出君山为上临湘为多岳阳风土记防湖诸山产茶李肇所谓岳防湖之含膏也】方竹【巴陵县君山出】绢【巴陵平江出为多】苎【诸县皆出】葛【平江县出】文鱼【临湘县沅潭出一名春鱼府志细如针长一二分惟立夏小满间有之】鳇鱼【大江出岳阳风土记岳州人极重鳇鱼子毎得之防以皂荚水少许盐溃之即味甘羙】鼈甲【唐书地理志岳州土贡　又旧志载巴陵县出铁查四邑并无铁矿府志载巴平二邑微有金砂明史成化中开湖广金塲得金仅五十三两于是复闭则亦无禆开采附识于此】









　　钦定大清一统志巻二百七十九
<史部,地理类,总志之属,大清一统志,常德府图>
<史部,地理类,总志之属,大清一统志,常德府图>
<史部,地理类,总志之属,大清一统志,常徳府表>
　　钦定四库全书
　　钦定大清一统志巻二百八十
　　常徳府【在湖南省治西北六百七十里东西距四百二十里南北距二百一十里东至长沙府益阳县界一百六十里西至辰州府沅陵县界二百六十里南至长沙府安化县界一百二十里北至直隶澧州界九十里东南至益阳县界一百三十五里西南至沅陵县治三百八十里东北至岳州府治四百五里西北至澧州石门县治二百二十里自府治至　京师三千九百八十里】
　　分野天文翼轸分野鹑尾之次
　　建置沿革禹贡荆州之域春秋战国时属楚秦黔中郡地汉髙帝置武陵郡【王莽时改为建平郡】后汉因之顺帝时为荆州刺史治三国属吴晋属荆州南北朝宋齐属郢州梁置武州后废陈天嘉元年复置武州大建七年改曰沅州隋平陈郡废改曰朗州大业初仍曰武陵郡唐武徳四年平萧铣复置朗州开元中属江南西道天寳初仍曰武陵郡改属山南东道乾元初复曰朗州五代时属楚后周行逢据其地初为永顺节度后改武平军【五代史楚世家梁太祖时马殷请升朗州为永顺军又周广顺三年刘言请升朗州为武平军马端临文献通考鼎州后唐为武正军节度又改武平军周为大都督】宋建隆四年罢军【宋史地理志干徳二年降为团练】仍曰朗州武陵郡祥符五年改曰鼎州【祝穆方舆胜览时升永安军又改靖康军】政和七年置常徳军节度【宋史地理志建炎四年升鼎澧州镇抚使绍兴元年置荆湖北路安抚使治鼎州领鼎澧辰沅靖州三十二年罢】乾道元年升为常徳府【宋史地理志以孝宗潜藩升府八年依旧提举五州】属荆湖北路元为常徳路属湖广行省明复曰常徳府属湖广布政使司
　　本朝因之康熙三年属湖南省领县四
　　武陵县【附郭东西距八十里南北距二百一十里东至龙阳县界四十五里西至桃源县界三十五里南至长沙府安化县界一百二十里北至直隶澧州界九十里东南至龙阳县界四十五里西南至桃源县界九十里东北至岳州府安乡县界一百三十五里西北至澧州石门县治二百二十里汉置临沅县属武陵郡王莽改曰监沅后汉复名为武临郡治晋以后因之隋改置武陵县仍为郡治唐为朗州治宋为鼎州治南宋为常徳府治元为路治明复为府治　本朝因之】桃源县【在府西八十里东西距二百四十五里南北距二百二十里东至武陵县界五十五里西至辰州府沅陵县界一百九十里南至长沙府安化县界一百里北至澧州石门县界一百二十里东南至安化县治二百五十里西南至沅陵县治三百里东北至澧州治二百二十里西北至澧州慈利县治二百里汉临沅县地后汉建武二十六年分置沅南县属武陵郡晋以后因之隋省入武陵宋干徳元年析置桃源县属鼎州南宋属常徳府元元贞元年升为州属常徳路明洪武三年后降为县属常徳府　本朝因之】龙阳县【在府东少南八十里东西距二百五十里南北距二百一十里东至岳州府华容县界二百一十里西至武陵县界四十里南至长沙府益阳县界九十里北至武陵县界一百二十里东南至沅江县治一百二十里西南至长沙府安化县治二百三十里东北至华容县治一百六十里西北至武陵县界三十五里汉索县地后汉汉夀县地三国吴析置龙阳县属武陵郡晋以后因之唐属朗州宋初属鼎州大观中改曰辰阳绍兴三年复故五年置军使三十年复为县属常徳府元元贞元年升为州明洪武九年复降为县　本朝因之】沅江县【在府东南二百七十一里东西距一百三十里南北距一百三十里东至长沙府湘阴县界七十里西至龙阳县界四十里南至长沙府益阳县界九十里北至龙阳县界四十里东南至湘阴县治一百一十里西南至益阳县治一百一十里东北至岳州府巴陵县界四十里西北至龙阳县治一百二十里汉益阳县地梁置药山县兼置郡隋开皇中郡废改县曰安乐十八年又改曰沅江属巴陵郡唐属岳州干宁中改曰桥江五代时改属朗州宋干徳元年复曰沅江仍属岳州南渡后还属鼎州乾道中复属岳州寻还属常徳府元元贞元年改属龙阳州明洪武十二年并入龙阳十三年复置仍属常徳府　本朝因之】
　　形势沅水演迤阳山雄峙【宋袁申儒三亭记】南楚上游重湖旧瓖【方舆胜览】荆渚唇齿【元统志】左包洞庭之险右控五溪之要【武陵志】山林蓊欝湖水濬濶【武陵集】
　　风俗民食鱼稻以渔猎山伐为业【汉书地理志】人气和柔多淳朴少宧情有虞夏遗风【梁伍安贫武陵记】信鬼而好巫【宋朱子九歌注】居民务本勤于耕织【元统志】
　　城池常徳府城【周九里有竒髙二丈五尺门六南北各二南临大江东西北三面有濠明洪武时因元旧址筑　本朝康熙九年重修乾隆三十一年又修】桃源县城【土城周三里有竒门四明成化中筑】龙阳县城【周四里三百三十四歩门六南北各二北濒江东西南三靣有濠明成化中因元旧址筑　本朝乾隆三十一年修】沅江县城【土城周五里门四明成化中筑】
