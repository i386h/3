<!-- { "loadSidebar": true } -->
　　名宦汉梅福【九江夀春人为郡文学补南昌尉后去官归夀春】周生丰【泰山南武阳人建武七年为豫章太守清约俭惠】张躬【永平中守豫章筑东湖堤以通南路谓之南塘水有所潴人皆徳之】栾巴【魏郡内黄人顺帝时迁豫章太守郡土多山川鬼怪小人常破赀产以祈祷巴悉毁坏房祀剪理奸邪于是妖异自消百姓始颇畏惧终皆安之】刘宠【东莱牟平人桓帝时为豫章太守】陈蕃【汝南平舆人桓帝时为豫章太守性方峻不接賔客士民亦畏其髙征为尚书令送者不出郭门】华歆【髙唐人献帝时拜豫章太守为政清静不烦吏民感而爱之】三国吴孙邻【坚从子嗣父责领豫章太守在郡垂二十年讨平叛贼政绩修理】顾邵【吴人为豫章太守下车祀先贤徐孺子之墓优待其后禁淫祀非礼之祭小吏资质佳者辄令就学择其先进擢置右职举善以教风化大行】谢景【南阳宛人赤乌中出为豫章太守在郡有治绩吏民称之以为前有顾邵其次即景】晋谢鲲【陈国阳夏人出为豫章太守涖政清肃百姓爱之】甘卓【丹阳人元帝渡江以功拜豫章太守卓外柔内刚为政简惠善于抚绥卒赠骠骑将军】刘允【东莱掖人元帝时出为豫章太守郡人莫鸿南土豪族因乱杀本县令横恣无道百姓患之允至诛鸿及诸豪右界内肃然】范寗【南阳顺阳人孝武时为豫章太守大设庠序遣人往交州采磬石以供乐器逺近至者千余人资给众费一出私禄并取郡四姓子弟皆充学生课读五经由是江州人士并好经学】南北朝宋蔡廓【考城人起家著作佐郎出为豫章太守汉张躬所筑南塘每于夏月江水溢塘而过多水害廓乃起堤开塘为水门水盛则闭之内多则之居民少患】齐王纶之【琅琊临汾人永明中出为豫章太守下车祭徐孺子许子将墓为政寛简称良二千石】顾宪之【吴人永明中为豫章内史在任清简务存寛惠】梁邱仲孚【乌程人武帝时迁豫章内史在郡更励清节及卒防将还豫章老幼号哭攀送车轮不得前】张缅【范阳方城人武帝时为豫章内史为政任恩惠不设钩距吏民化其徳亦不敢欺故老咸云数十年未有也】张绾【缅弟大同中为豫章内史在郡述制防礼记正言义四信衣冠士子聴者常数百人安城人刘敬宫挟妖道聚党攻郡有众数万进防豫章新淦县绾修城隍设战备募召敢勇得万余人旬月间贼党悉平】萧励【武帝从子迁豫章内史道不拾遗男女异路去郡之日吏人悲泣数百里中舟乗填塞各赍粮以送】陈周罗防【寻阳人宣帝时为豫章内史狱讼庭决不闗吏手民怀其惠立碑颂徳】隋豆卢通【昌黎陡河人开皇中迁洪州总管在职寛惠】杜彦【云中人开皇中拜洪州总管甚有治名】荣建绪【无终人开皇中为洪州刺史有能名】苏孝慈【扶风人仁夀初为洪州总管有惠政】唐吴兢【浚仪人迁洪州刺史表臧嘉猷刘脊虚之里以励风俗】韩朝宗【长安人为洪州刺史在郡乞罢贡梅煎以乳柑代之天寳初召为京兆尹】宋王明【大名成安人开寳中金陵平诏明安抚诸郡因命知洪州】袁逢吉【防陵人开寳中为丰城令知州王明与转运使张去华条上治状】李虚巳【建安人太宗时通判洪州时父寅春秋髙寅母尚无恙虚巳双轝迎侍临东湖筑第宇以居后又知洪州】栾崇吉【封邱人真宗时知洪州有司嵗敛民财造舟崇吉至奏罢之】夏竦【徳安人仁宗初知洪州洪俗尚鬼多巫觋惑民竦索部中得千余家勅还农业毁其淫祠以闻诏江浙以南悉禁絶之】杨告【绵竹人为丰城主薄邑有贼杀人投尸于江人知主名而畏不敢言告闻亲往擒贼有言贼欲报怨者告不为动既而果乗夜欲刺告告又捕致于法境内肃然】余靖【曲江人仁宗时知新建县】赵槩【虞城人仁宗时知洪州城西南薄章江有泛溢之虞槩作石堤二百丈髙五丈以障其冲水不为患僚吏郑陶饶奭挟持郡事为不法前守莫能制州之归代卒皆故时羣盗奭造飞语曰卒得廪未陈恶有怨言不更给善米且生变槩不答卒有自容州戍逃归而犯夜者斩之以徇因收陶奭抵罪阖府股栗】张瓌【全椒人仁宗时知洪州营校督役苛急其徒三百人将以夜杀之求不获持锸噪其门请易校瓌召问谕遣明日推治者十人不为易校】程师孟【吴人知洪州积石为江堤濬章沟揭北牐以节水升降后无水患民为立生祠】周敦頣【道州营道人为分宁主簿有狱乆不决敦頣至一讯立辨邑人惊曰老吏不如也知南昌南昌人皆曰是能辨分宁狱者富家大姓吏恶少惴惴焉不独以得罪于令为忧而以汚秽善政为耻】曾巩【南丰人仁宗时知洪州嵗大疫巩命县镇亭传悉储药待求军民不能自养者资其饮食衣衾之具分医视诊书其全失多寡为殿最师征安南所过州为万人备他吏暴诛亟敛民不堪命巩先期区处师去市里不知】孔宗翰【孔子四十六代孙知洪州以治闻】胡世将【晋陵人髙宗时知洪州兼江西安抚制置使属建昌兵变杀守倅婴城以叛世将以便宜发兵讨平之】张浚【绵竹人绍兴二十五年以观文殿大学士判洪州】吴芾【仙居人孝宗时知隆兴府芾前后守六郡各因其俗为寛猛吏莫容奸民怀惠利】杨万里【吉水人孝宗时知奉新县戢追胥不入乡逋赋者揭其名市中民懽趋之赋不扰而足县以大治】程逈【应天宁陵人孝宗时知进贤县县大水无稻麦郡蠲租税至薄逈白于府悉蠲之境内有妇人佣身纺绩以养姑其子为人牧牛亦干饭以饷祖母逈白郡给以钱粟】韩邈【嘉泰中知隆兴府奏隆兴惟分宁产茶他县无茶而豪民武断者乃请引穷索一乡使认茶租非便于是禁非产茶县不许民擅认茶租】王居安【黄岩人宁宗时知隆兴府初盗起郴黒风峝罗世传为之倡李元励之徒并起江西列城皆震朝廷以居安为帅督战于黄山胜之贼走韶州密为方畧诛元励斩世传羣盗次第平居安在军赏厚罚明将吏尽力用以贼击贼之防故兵民无伤江西人祠而祝之刻石纪功】赵崇宪【余干人宁宗时知南昌县事奉行荒政所活甚众】真徳秀【浦城人嘉定中知隆兴府承寛弛之后稍济以严尤防意军政欲分鄂州军屯武昌及通广盐于赣与南安以弭丁赣盐冦未及行值母防归明年蕲黄失守盗起南安讨之数载始平人服其先见】赵良淳【余干人度宗时知分宁县分宁江西剧邑俗尚哗讦良淳不用刑戮不任吏胥取民之敦孝者身亲尊礼之至甚桀骜者乃绳以法俗为少革】元李亷【卢陵人龙兴路録事日治公事夜课诸生】绰哈【扎拉台氏靖安县达噜噶齐至正十二年蕲黄贼数万来冦绰哈率众战于象湖大破之乃起进士胡斗元等谋画而以勇士黄云为先锋自二月至八月战屡防而贼党益盛黄云战死绰哈被团寻为贼所执杀于富州子明安图袭父职为达噜噶齐十三年率众败贼将复县治十四年贼兵复至明安图迎战力竭贼执而呙之　绰哈旧作潮海扎拉台旧作扎刺台逹噜噶齐旧作逹鲁花赤明安图旧作民安图今俱改】黄绍【临川人至政中为靖安尹蕲黄贼起与达噜噶齐绰哈同集义兵为御贼计贼来冠绍赴行省求援道阻絶既至龙兴亦被围后围解与明安图招谕叛境遇贼于建昌之髙坪与战不胜正衣怒骂为贼所害　达噜噶齐绰哈明安图译俱见前】明叶琛【丽水人明初知洪都府降将祝宗康泰反琛被执不屈大骂死之追封南阳郡侯祀功臣庙】张冲【龙岩人正统中知进贤县多惠政有瑞莲灵芝野蚕成之异秩满奏留又九年卒宫百姓巷哭祀之】吕声【桐庐人天顺中知进贤县敏防有才干凡所修举功能力就邑尝多疫声剪爪斋沭祷神七昼夜不少怠又建社学数十区以训蒙人咸感之】张翥【长洲人成化中知南昌府性刚鲠达吏事剖决如流中官王庆索赂不与临行挟翥上舟欲挫辱之民号拥登舟夺翥以归】祝瀚【山隂人宏治中南昌知府亷明有威出余金垦田二万亩以赡诸生筑圩五百余处有灵鹊巢之驯雁随车之异】李承勲【嘉鱼人由工部郎中迁南昌知府正徳六年赣州贼犯新淦靖安贼据王岭玛瑙崖华林贼防瑞州诸道兵不敢前承勲督民兵勦数有功华林贼杀副使周宪宪军大溃承勲单骑入宪营众复集都御史陈金即檄承勲讨贼大破之贼遂平】万士贤【南海人正徳中任靖安知县玛瑙贼乱士贤练兵筑城佐知府李承勲讨平之宸濠反遣宋祥四等募玛瑙余党士贤斩祥四等以定众志宸濠擒后省刑节用抚恤疮痍尤至】刘源清【东平人正徳中授进贤知县宸濠反源清誓众以死守计积薪环室命家人曰事急火吾家一仆逸手刃以徇县中诸恶少与贼通者悉杖杀之宸濠妃弟娄百归上饶募兵源清邀戮之贼檄至立斩其使防余干知县马津龙津驿丞孙天祐亦起兵拒贼贼遂不敢东窥】刘守绪【兴国州人正徳中知奉新县宸濠反守绪率兵出间道夜袭贼伏于新旧坟厰破之遂复南昌】顾佖【成都人正徳中知丰城县积粟数万石水旱减价以粜宸濠反佖捕斩从逆者四十八人以徇极力备御后从王守仁讨贼有功迁大理丞】商大节【钟祥人嘉靖中知丰城县县无城累遭冦掠大节始城之捕境内巨防几尽】
　　本朝杨泰【偏闗人顺治初知靖安县金声桓叛城陷泰自杀】徐凤鸣【奉天人顺治中知进贤县土防入侵凤鸣率众与战矢集其面气益奋手杀数十人贼惧引去】黎士毅【长汀人顺治中知南昌县邑旧税溢额士毅力请上官奏除之山贼彭氏以伪劄聚众攻剽四出督兵捕斩其魁】林钟【南平人顺治中由丰城丞知靖安县邑多盗官兵进勦贼拒险不出钟屏骑间入贼营谕以祸福众感动悉出就抚贼既平议靖蠲租减耗与之更始】屠尚【江南常州人顺治中知靖安县卢洪十倡乱华坊坪尚与防将张允重率兵恊攻逾月平之防两粤用兵奉檄造舟尚设法措置而民不知在官三载无封殖之私】张慎行【南宫人顺治中知靖安县时安义寇猝至慎行募集乡勇出竒计追逐殱之】王斗枢【诸域人康熙中知进贤县缮城隍新学校垦荒田若干顷时闽乱土贼间起南康盗李标等溯湖上焚掠□连夜斗枢奉檄进勦多斩获】任暄猷【汝宁人康熈中知宁州戍卒乱连山贼入攻把总□焜战殁暄猷练乡勇数千三战皆破之】魏双凤【获鹿人康熈中知新建县大兵自楚入广军需旁午双凤理之裕如以暇创立县治学宫修驿筑塘课士西昌书院绩最擢御史】董宏毅【奉天正红旗人康熈中知奉新县时耿逆煽乱贼至逼城宏毅率官兵捍御手斩为内应者发矢先毙伪左将军生擒六人贼溃城赖以全明年贼万余踞城北狮山礟石雨下宏毅殱其前锋又斩贼于邑之棉花地贼悉平邑遭乱后丁缺田荒为绘图申请减赋之半在职四载勤劳奉公】杨周宪【大兴人知新建县江西旧多火患教民防列火巷遇□多免延燎□率役劳而食薄购田赡之修学建书院善政毕举尝葺邑志着羣书衍义】
