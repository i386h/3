<!-- { "loadSidebar": true } -->
　　名宦唐游茂洪【崇仁人开元中南丰令恩威并行截溪水为五陂灌田四千余顷又凿石渠以灌枯田迄今民祠祀之】宋管师仁【处州龙泉人哲宗时知建昌军有善政】崔与之【广州人宁宗时知新城嵗大歉有强发民廪者执其首折手足以徇盗为止劝分有法贫富安之开禧用兵军旅所需天下骚然与之独买以系省钱吏告月解不登曰宁罢去和籴令下与之独以时价籴令民自槩】傅伯成【济源人嘉定中知建昌府蔡元定谪死道州归建阳伯成雪其寃于朝】徐鹿卿【丰城人理宗时知建昌军未上而崇教龙会两保与建黎原铁城之民修怨交兵鹿卿驰书谕之敛手聴命既至则寛赋敛禁掊克汰赃滥抑强御恤寡弱黜吏训戍兵剏百丈砦择官兵城属县治行大孚田里歌诵督府横取秋苗斛面鹿卿争之曰守可去米不可得民恐失鹿卿请输之以供命鹿卿曰民为守计则善矣守独不为民计乎卒争一免】钟季玉【饶州乐平人理宗时知建昌军会有防江西和籴属嵗旱度其经赋不能□季玉请于朝得减三之一】元胡长孺【婺州永康人元贞初教授建昌适録事缺员以长孺摄之时程文海方贵显其家树外门侵官道长孺命撤之】明冯坚【洪武年南丰典史上书言九事帝览而嘉之称其知时务达事变命擢左佥都御史】呉致文【浙江平阳人永乐中知建昌府以官田赋重奏乞折征布帛民甚便之】陈【新兴人宣徳初知建昌府时民多桀惊至治最强者十余人始知畏法荆王承奉萧韶防卫指挥文斌怙势暴横封章上闻置之法官校敛迹】衡岳【汝宁人宣徳中知南丰县清操介节以古循良为法官舎萧条种蔬自给家人晏如】陈员韬【临海人宣徳中知新城县抚循备至得士民心】谢士元【长乐人天顺人知建昌府地多窃盗为将军所庇不可诘士元得其状以他事持将军奸无所伏大新学宫立观徳亭行射礼购书万巻资学者诵习表孝子节妇闾务化民成俗府中事大小备举】曽璵【泸州人正徳间知建昌府宸濠之变璵集义师会王守仁于鄱阳合广信知府周朝佐收复南康】王祐【祁县人正徳中知广昌县闽广防寇至民尽逃散祐赴敌死之】许孚逺【徳清人万厯初知建昌府暇辄集诸生讲学引贡士邓仕锡刘元卿为友寻擢陜西提学副使】吴麟征【海盐人天启中为建昌府推官捕剧盗擒豪滑治声日闻】王域【松江人崇祯甲申由工部主事出守建昌加副使与布政司夏万亨副使王养正推官刘允浩南昌推官史夏隆奉益王起兵　大兵破建昌执域等至南昌皆不屈死　本朝乾隆四十一年赐諡烈愍】李翔【邵武人崇祯中以乡试副榜贡入国学唐王时知新城县　大兵至城破被执不屈死本朝乾隆四十一年赐諡节愍】
　　本朝狄宗哲【鹿邑人顺治中为建昌推官断狱明慎因运丁扳民作军请厘定军册以除民病勒石永存】髙首标【山西永宁人顺治中知广昌县郡初恢复属邑尚不靖首标至诣帅府自陈不假兵威可往抚单骑到县伪遂降驿前兵民相鬭镇将诬民以叛召首标具状首标曰令头可断民不可诬也宻遣人缚殴兵者诣军府帅怒遂解】髙天爵【奉天人康熙中知建昌府耿精忠叛天爵念建昌不守则南昌危因请兵自将防其西出募壮丁缮城垣躬擐甲胄与贼战于东门万年桥被执入闽不屈死　赠太仆寺卿】
　　【赐諡忠烈雍正四年加赠礼部尚书】陈贞【鄞县人安亲王恢复建昌题授广昌知县驻南丰巳而城陷不屈死赠按察司佥事】　王应魁【锦州人康熙中知南丰县时耿精忠叛所在山寇响应应魁率家人与镇兵分城而守镇将失守城陷应魁自刎　赠按察司佥事】
