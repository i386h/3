<!-- { "loadSidebar": true } -->
　　闗隘合岭闗【在肤施县东唐书地理志丰林县东北有合岭闗】芦闗【在安塞县北与靖边县接界元和志芦子闗属夏州在塞门镇北去镇十八里杜甫诗延州秦北户闗防犹可倚焉得一万人疾驱塞芦子蔡梦弼注去延州一百八十里有土门山两崖峙立如门形如葫芦故谓之芦子赵珣聚米图经芦闗旧在塞门砦北十五里自南闗南入塞门谓之金明路旧有芦闗砦宋至道中废元丰四年复为戍守之所明统志在安塞县北一百七十里有东西二城遗址】乌仁闗【在宜川县东北唐书地理志汾川县有乌仁闗金史地理志宜川县有乌仁闗旧志在县东北八十里下临黄河与山西吉州相对】永寜闗【在延川县东南九域志延川县有永寜闗通志今名延水闗在县东南七十里吐延川口又清河闗在县东南一百二十里清水口皆东临黄河路通山西永和县】长城闗【在定边县北五十步长城口】龙城闗【在靖边县东龙川堡东又范老闗在县西南一里相传范仲淹尝屯兵于此把都闗在县西寜塞堡南皆久废】青化镇【在肤施县东九域志肤施县有青化丰林二镇府志清水镇在县东北六十里丰林镇即古丰林县又金志县有乐盘镇即唐敷政郡之废洛盘县也详见古迹】临真镇【在甘泉县东即古临真县居民繁庶为县大镇又麻作镇在县南十五里】沙家镇【在保安县东北六十里为商贾往来贸易之地】静边镇【在保安县金史地理志保安县有静邉永和二镇明统志靖邉营在县西南寜塞营在县西北俱有官军防守通志旧传为宋范仲淹守屯】云岩镇【在宜川县西北即故云岩县详见古迹】秋林镇【在宜川县东三十里其旁有寨】百直镇【在宜川县北九十里旧为商贾辐辏之所】交口镇【在宜川县东北六十里】神头镇【在延长县东北八十里接延川县界地名神头原旧筑砦于此亦名新砦】洪门故镇【在靖邉县南唐书张献甫传献甫领邠宁节度使请复盐州洪门及洛原镇屯兵诏可寰宇记宥州南至洪门镇八十里为界】百井戍【在靖邉县南元和志在长泽县南八十里赫连勃勃与秃髪傉檀战处】塞门砦【在安塞县北元和志塞门镇在延昌县西北二十里镇本在夏州寜朔县界开元二年移就芦子闗南金镇所居置宋史地里志塞门砦本北蕃部旧砦至道后与芦闗石堡安逺砦俱废元丰四年收复仍肤施县东至殄羌砦五十里西至平戎砦六十里南至安塞堡四十里北至乌埏口九十里今废明统志塞门守御百户所洪武十二年置在安塞县北一百五十里】万安砦【在安塞县西宋康定初赵元昊入宼诸将刘平与石元孤赴援至保安既闻贼趋金明平信道至延州至万安镇九域志敷政县有万安塞金因之府志万安城在安塞县西南一百里】招安砦【在安塞县西北宋庆厯初厐籍知延州按金明西北有浑州川土平沃川尾有桥子谷即夏人出入隘道因命狄青筑招安砦于谷旁九域志敷政县有招安砦宋史地理志元符二年废招安砦为驿金仍为招安砦府志招安城在县西北三十里】龙安砦【在安塞县北宋庆厯初厐籍命王信筑龙安砦九域志肤施县有龙安砦宋史地理志宣和二年改龙安曰徳安东至安定堡八十里西至招安驿四十里南至金明驿三十五里北至御安堡四十里府志龙安城在县北五十里今为镇】平羌砦【在安塞县东宋史地理志平羌砦本克胡山砦绍圣四年赐名东至安定堡六十里西至安塞堡三十五里南至龙安砦五十四里北至殄羌堡六十里今废】殄羌砦【在安定县西北七十里宋史地理志殄羌砦地名那娘山元符元年进筑赐名东至威羌砦四十里西至塞门砦五十里今废】威羌砦【在安定县北宋史地理志威羌砦地名白洛嘴元符元年进筑赐名东至威戎城七十里南至安定堡七十里今废】徳靖砦【在保安县西南九域志天禧元年置建子城天圣元年改曰徳靖砦在军西南八十里宋史地理志东至保安军八十里西至庆州荔原堡六十里南至庆州平戎镇五十里北至金汤城六十里金因之元废】顺寜砦【在保安县北九域志庆厯四年置在保安军北四十里宋史地理志东至平戎砦七十里金仍为砦明洪武十四年设顺寜巡司成化中巡抚余子俊筑土城周一里有奇后废】平戎砦【在保安县东北九十里宋史地理志砦本杏子河东山绍圣四年赐名东至塞门砦六十里西至顺寜砦七十里南至园林堡五十一里北至杏子堡四十里金史地理志保安有平戎砦】石堡砦【在保安县北三十里宋史地理志石堡砦国初尝置城至道后废崇寜三年进筑赐名威徳军五年复为砦在保安军北两界上】永平砦【在延川县西北九域志延川县有永平等九寨金史地理志县有永平塞县志永平镇在县西北九十里有城基相传即永州故城又见清涧】髙奴砦【在延长县北高奴山下元参政何逺筑以屯兵明天顺中重修】安塞堡【在安塞县北九域志肤施县有安塞堡金志属门山县府志在县北八十里元置县取此为名】黒水堡【在安定县北九域志延川有黒水堡宋史地理志在威戎城南六十里绍兴中金人以李显忠为苏尾九族都司使驻兵黒水堡即此明时修筑又瓦窑堡在县东二十里】芦移堡【在安定县北宋史地理志堡东至屈丁堡五十里西至御谋城三十五里今废】万安堡【在安定县东北一百十里宋史地理志堡西至芦移堡四十里南至威羌砦四十里今废】园林堡【在保安县东北五十里九域志庆厯五年置在保安军东北四十里宋史地理志堡东至安塞堡七十里北至平戎堡五十里金因之元废】老吉堡【在宜川县东南一百十里下临黄河】禅梯岭堡【在延川县西七十里明嘉靖中筑】甎井堡【在定邉县东四十里东至旧安边营四十里北至邉界一里明正统二年置后余子俊以甎井难守于迤南东海螺城改置新兴堡嘉靖三十二年复修甎井城在平川周三里二百五十步门三为极冲上地今有守偹驻守又新兴堡在县东南八十里旧名东海螺堡石涝池堡在县南一百里东至新兴堡四十里三山堡在县西南九十里东至石涝池六十里饶阳水堡在三山堡南四十里皆明成化中置各有城　本朝皆并入定邉营】安边堡【在定邉县东一百里亦名旧安邉堡东至桞树涧四十里北至邉界一里地名深井明正统二年置城在平川周四里余为极冲中地成化十一年余子俊以其地平旷难守移守深河儿地名中山坡改置新安邉营南至庆阳府四百里北至旧安邉营六十里城在山坡周四百三十五步为极冲中地背山面水险阻四塞嘉靖三十三年巡抚王轮以旧营切近大邉复守之于是新旧两营并设　本朝设守偹于旧安邉以新安邉并入今改设都司驻守】栁树涧堡【在定邉县东一百四十里东至寜塞堡四十里南至永济堡三十里北至邉界一里地有栁树涧因名明天顺初置嘉靖三十七年巡抚董威修复旧堡自永济移守于此城在山上周三里有竒门二为极冲中地今有守备驻守】盐塲堡【在定边县西四十里西至花马池二十里北至大边五里明成化十三年余子俊置城在平川周二里有竒门二为极冲中地今有把总分防圗书编榆林西路十四堡自龙州城至盐塲堡计五百余里俱平川无险阻最为要害】镇罗堡【在靖边县东北四十里东至镇靖堡四十里东南至安塞县三百里北至边界一里本名鱼口砦明万厯十八年増置城在平川周三百七丈门三为极冲中地今有把总分防】镇靖堡【在靖边县东北八十里东至龙州堡四十里北至边界二里地名白滩儿亦名白塔涧口明初守安塞县塞门成化三年尚书王复请移于榆栁荘改名镇靖后又移此城在山畔周四里余门二北临快滩河为极冲中地今有都司驻守】龙州堡【在靖邉县东北一百二十里东至清平堡三十五里北至邉界五里明成化五年巡抚王鋭建城在平地周二里二百十六步门二四面深沟东西俱通边外要路为极冲中地今有把总分防】宁塞堡【在靖邉县西四十里东南至保安县一百八十里北至邉界三里宋栲栳城地眀成化十年余子俊置城在山原周四里余门四为极冲中地今有守备驻守】邉墙【在靖邉定邉二县北明成化八年余子俊剏筑东起清水营西抵花马池延袤千七百七十余里皆凿崖筑墙掘堑其下连续不絶每二三里置敌防峯砦为巡警之所弘治十七年廵抚文贵以屯田多在邉外于是修筑大邉防防屯田而以子俊所筑者为二邉】抚安驿【在甘泉县治西北明洪武初置南至鄜州鄜城驿九十里】金明驿【在肤施县治西北明治中移此东北至延长县干谷驿八十里】干谷驿【在延长县西七十里干谷市明洪武初置天顺中筑城东北至延川县文安驿八十里】文安驿【在延川县西三十里明正统中置嘉靖中筑堡北至清涧县奢延驿六十里】园林驿【在保安县东八十里明成化中置北至杏子城五十里旧有驿丞今裁又杏子城在县东北八十里北至靖边县一百二十里】
　　津梁延水桥【在肤施县东门外明治中建后圯今冬月架木为桥夏以舟渡】仙人桥【在安塞县东北五十里】济民桥【在安定县东南三里】便宜桥【在保安县东六里】广济桥【在宜川县一里五步】通济桥【在延川县南一里】通市桥【在延长县治东】马头闗渡【在宜川县东北二百里又禹王坪渡在县东北一百七十里并通山西大寜县又衣巾渡柴村渡骠骑渡水南渡并在县东北境路通山西吉州皆黄河津济处】漩窝渡【在延川县东北六十里又马家河渡清水闗渡并在县东南九十里路通山西大寜县皆黄河津济处】
　　堤堰延水石坝【在肤施县北门外乾隆九年筑修】防城堤【在宜川县西门外乾隆二十二年建长八十丈】
　　陵墓唐浑瑊墓【在宜川县西南五十里】宋刘延庆墓【在保安县北二里】祠庙浑忠武王祠【在宜川县东鳯翅山祀唐浑瑊】韩范祠【在府城东闗祀宋韩琦范仲淹】五贤祠【在肤施县西山祀宋周程张朱五子】二贤祠【在宜川县南门外祀宋胡安定张横渠】李太尉庙【有二一在安塞县西五十里一在保安县东北九十里亦曰顺恵王庙俱明建祀宋将李显忠】髑髅山神庙【在延长县东寰宇记在县东六十里相传古时鬬战收人首千万于此山因置神庙】
　　寺观清凉寺【在肤施县东北清凉山旧传为尸毗遗迹】万佛寺【在肤施县清凉山有大小石佛万余多金元旧碣】香林寺【在安塞县西洛水滨唐开元初建】可野寺【在宜川县北寰宇记在云岩县北十五里古老相传刘萨河坐禅处稽胡呼堡为可野四靣悬絶帷北一靣可通】白鹤观【在宜川县南三里唐明皇为老子建】
