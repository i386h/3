<!-- { "loadSidebar": true } -->
　　人物南北朝陈董阳【西阳人三世同居外无异门内无异烟元嘉七年诏榜门曰笃行董氏之闾蠲一门租布】唐李玭【黄阳人开元时明皇立庐山使者庙诏所在学士制碑文作者六百八十一人独玭文称防诏举玭博学宏词不赴或劝之玭曰世所谓词学何如张九龄裴耀卿贤今槩以相李林甫罢去予安能保克终筑室东山麻林洼称衡门居士以夀终】宋潘太临【字邠老黄冈人少警敏不羁以诗名与苏轼黄庭坚张耒游雅所推重诗名柯山集弟大观亦能诗】厐安时【字安常蕲水人儿时读书过目辄记家世医灵枢太素甲乙诸秘书及经传百家之涉其道者靡不通贯着难经解数万言又作本草补遗为人治病率十愈九九踵门求胗者为辟邸舎居之亲视飦粥药物必愈而后遣】余玠【字义夫蕲州人赵葵为淮东制置使留之幕中以功进工部郎嘉熙元年与元兵战于汴城河隂有功授淮东提防刑狱淳祐元年提兵援安丰陞制置副使寻授四川安抚制置使丞相谢方叔倡言玠失因召还一夕暴卒蜀人莫不悲慕】梅应春【字雪樵广济人宝祐进士初为余干令迁泸州安抚使有政绩累官礼部尚书子国淳工诗赋宋亡隠居不仕屡聘不起】元薛天定【蕲水人宋末聚义兵保乡里世祖下江南拜拜为防守官累官两淮防御都招讨至治中冦至淮力战死事闻赠总管諡威武】周古象【蕲水人宋末元兵南下古象被掠至幽蓟遂赘防古氏生子未尝喜妻问故曰母在乡欲得归省妻许之且嘱曰母在当奉养母以妾故复来及归母尚无恙古象奉母尽孝母殁庐墓其妻亦终身不嫁闻妻亡古象重其义遂不更娶】滕宾【字玉霄黄冈人至大间为翰林学士有文名】何朝举【广济人有志操师事饶鲁养志岩阿不乐仕进】吴应澍【黄冈人好义乐施贫不能者助之多建桥筑井以便民嵗饥常设食于路诏征不起御书西山处士赐之】李清七【蕲水人与弟清八俱以勇敢闻徐夀辉陷蕲召之将授官匿不出逼之不屈见杀乡人立庙祀之】李宗可【蕲州人有勇畧善槊余阙妻以兄女擢为州判统军陈友谅攻安庆城破宗可横槊入贼中击杀甚多槊阙死驱其家属尽杀之乃自刭】张大九【广济人幼习左氏春秋见天下兵起遂隠陈友谅强起官之不可友谅怒刖其两足】明康茂才【字夀卿蕲州人元末结义兵保乡里太祖克集庆率余兵来降太祖命为都水营田使兴屯田陈友谅窥应天茂才设伏大破之攻左君弼于卢州从太祖大战彭蠡伐张士诚大战尹山桥殱其锐卒迁同知大都督府事从大将军徐逹经畧中原留镇河中抚绥疮痍民立石颂徳陜西平留镇山西后从征汉中还军道卒追封蕲国公諡武义】薛征【天定孙元末为两淮水陆都统制太祖遣左司郎中吴明逺赍手诏召之遂渡江从太祖太祖屏人与语大恱令参幕府画竒防屡上命督军事军政修饬】徐麟【字月斋广济人太祖起兵由儒士辟为司农田署令洪武初擢河南府同知时元降臣宋玉与其散卒谋叛以五更为期麟侦知戒司漏者故违晷刻以误之黎明遣镇抚胡溥率逻卒擒之就擢知府后改蕲州以便禄食】吴琳【字朝阳应澍子太祖下武吕詹同荐为国子助教与同并教胄子文采不如同而经术过之洪武六年累迁吏部尚书逾年乞归帝尝遣使察之使者至旁舍一农人坐小杌起防稻苗布田貌甚端谨使者前曰此有吴尚书在否农人敛手答曰琳是也使者以状闻帝为嘉叹】刘广【罗田人有胆略洪武中以军功为指挥佥事守永平敌骑内侵广率数十余骑遇于城北力战死之事闻遣使防丧至京赐钞以】刘文焕【广济人与兄文辉运粮愆期当死文辉以长请坐文焕以兄子幼诣吏请代不已有司上其状命宥之则文焕巳死矣太祖书义民二字奬之】张训【黄梅人官鸿胪序班告归养亲闻建文帝遇难拜辞其父士英曰忠孝不能两全矣乃正衣冠北面拜投井死遂名其井曰忠井】王聪【蕲水人以燕山中防卫百户从起兵累迁都指挥使封武城侯从邱福出塞战死追封漳国公諡武毅】薛均【征子性峻洁敦孝谊以荐举赴南几上十防授泰州同知旋除知合州治行为天下第一成祖嘉擢应天府尹并崇尚清约年七十七乞归进秩礼部侍郎终于家】王焘【蕲水人七世同居少长三百余人庭无间言巡方御史微服私造其门有二叟坐见一妇人抱婴儿至肃然起立问其故曰此儿虽小诸父行也御史喜曰不谓此间尚有古风请于朝旌其闾曰孝义】郑达【字叔通广济人宣徳中任屋知县开渠溉田千顷秦民赖之秩满防昆山大饥诏加逹六品俸往莅之始至尫羸载道达设粥赈饥疫作徧给医药全活百万人】曹翼【蕲州人宣徳中为御史巡按陜西劾镇守中官占种屯田擅役士卒田迄还民正统四年授佥都御史督甘肃军务锄豪强恤军士在边十年以刚正见称擢副都御史致仕】吕镛【蕲水人正统时知清流县邓茂七陷清流邑无城郭镛力不支具服端坐庭中骂贼死】赵说【麻城人父母同日殁说负土成坟庐其旁有二白鹊来巢正统中　　旌表】邹来学【字时敏麻城人宣徳进士为户部主事督饷闗陜规画有条正统中从征麓川有功十四年边警以副都御史出督军务扼险守隘边境赖之景泰中巡抚南畿请存京储备赈复设轮运法以省军费道卒行笥惟奏议数巻】谢防【字永明黄冈人正统进士由御史出知九江府有循声巡抚贵州平麻阳筸子坪蛮有功后致仕归】周鉴【字以人麻城人正统进士授御史景泰时按江西大学士陈循子不法鉴抵其罪迁云南副使到官开宝泉坝溉田数顷后擢山东按察使乞归】刘训【字忠言麻城人正统进士知金坛县有惠政邑人王豪钱澍贫而好学训以俸资给后俱成进士吏部尚书王翺疏其治行为天下第一擢山西参政】董朴【字汝淳麻城人成化进士授行人后知重庆府厯参政所至称防直薄田敝庐终老为诗类陶韦时称董五言子士毅为四川南充知县一介不取有素菜布衣破繖羸马之謡】李文祥【字天瑞麻城人成化进士大学士万安重其才欲引附已欵于家文祥素鄙安安属题画鸠文祥有春来风雨寻常事莫把天恩当已恩之句安御之孝宗即位文祥上封事语切直谪陜西咸宁丞宏治二年召为职方主事】李汰【字清之蕲水人成化举人授永新训导转义乌教谕立教以操存践履为先刻小学家礼等书俾学者讲习修义乌县志郡守馈之金汰受之以修学宫考绩过家遂不仕】周廷征【字公贤麻城人正徳中以教谕擢御史按陜西时安化王置鐇反廷征与游击仇计擒之既而太监张永至尽夺宁夏将士功宁夏几再变廷征力为抚定而白其功于朝升九江兵备流贼刘六南窥廷征昼夜夜筹画贼不敢逼】张思齐【字希贤蕲州人宏治进士授四防知县邑罹水患民相聚为盗思齐筑隄别为渠以导水遂成沃壤擢四川佥事有河曰麻衣滩水险坏舟思齐治之不复为患寻改霸州副使有民奏中官夺产者思齐归产于民没中官家财入官上其状部使者不报遂投劾归】冯翺【字世举蕲州人为诸生特旁舎灾翺负其母及先世告身以出余无所问二弟早卒抚其孤如已子为充州推官治狱多所平反郡守委督所属逋赋故有赂遗或以例告翺惊曰此何例耶召赂者亟还之民】陈大中【字时甫蕲水人正徳进士知庆逺府土官旧各贽金帛于守大中却之獞酋蓝钱压为冦商旅非结众持械莫敢行大中率民兵直捣其穴擒其酋戮其党境遂宁擢转运使致仕】邢寰【字伯宇黄梅人正徳进士厯吏科都给事中时帝幸大同乆而不返寰等疏请驾还复偕同官力諌皆不省寻诏躬往泰山进香寰等伏阙固争帝遣人慰谕始退太监毕直保宸濠孝行寰疏驳之宸濠反帝假亲征南幸屡请回銮世宗即位多所举劾终官南昌知府】张正福【罗田人正徳中流防掠黄州正福及弟正显侄友舜友珠应募勦贼皆深入贼垒力战死】沙瑞【字鳯祥黄梅人事亲至孝任宁府纪善宸豪反瑞泣諌宸濠恚曰若不从且死瑞曰宁死耳岂可失臣节宸濠囚之瑞恸哭自经死】刘天和【字养和麻城人正徳进士自礼部主事改御史按陜西忤镇守中官廖镗被逮吏民哭送者万余人下诏狱谪金坛丞嘉靖初累擢右佥都御史督甘肃屯政奏当兴革者十事田利大兴改抚陜西请撤镇守中官及罢为民患者三十余事帝皆从之洮岷番蠢动平湖店大盗及汉中妖贼天和皆讨平之改理河道疏汴河及山东七十二泉不三月讫工因嵗饥蠲徭赋寻以兵部侍郎总制三边仿秦鋐双轮车以御敌济浓频入防败之晋尚书又屡破济浓杀其子小十王后乃还朝専督团营陶仲文以刺迎称戚属天和返其刺曰吾中外姻连无是人仲文之属言官劾其老遂乞归卒赠少保諡庄襄济浓旧作吉囊今改正】石金【字南仲黄梅人正徳进士授御史立朝敢言与汉阳戴金齐名江西副使胡士宁发宸濠奸状逮诏狱举朝不敢言金力救之嘉靖初按广西土官岑猛乱金与尚书王守仁戮力勦平世宗用方士邵元节祈祷禁中金上疏切谏复与喻希礼上言时政疏入俱谪戍乆之有诏免】许恩【蕲水人弱冠时邻家火起及思舎恩冒烈焰入救母俱焚死火止骸骨止存两手尚抱母身】曹珪【字廷献黄冈人正徳进士累官御史出按广西平猺獞有功复按陜西时武宗遣中官迎指挥韶鳯妻过陜珪遮留疏论之竟得已厯官清俭所有余俸不置私产与异母弟共之】王廷栋【字穉钦黄冈人由进士选庶吉士武宗南廵与同馆舒芬等七人疏諌帝怒罚跪五日杖于廷出知裕州忤巡按御史喻茂坚削籍归廷陈才髙以诗文著名有梦泽集行世】王澄【字克清罗田人正徳进士初令番禺有政绩厯官户部郎中时尚衣太监王某恃宠而横夺民田产园林澄奏还之民督淮饷嵗大饥割俸以赈全活甚众】郭庆【字善甫黄冈人正徳中举人质直立学闻王守仁倡道东南徒步往从之三年始归充然有得授清平令勤于抚字割俸给贫民牛种五年乞归民立祠祀之】吴璋【黄冈县人倜傥负气长折节读书为邑掾吏嘉靖初议大礼诸臣忤防被谴甚多璋曰吾宁不可效陈东之于李纲乎徒步诣阙上书申救杨廷和等语激切甚世宗怒下锦衣衞狱杖八十后数日太庙灾世宗问曰湖广上疏小吏何在守者疑帝不能容压死以报世宗曰惜哉朕有以用之也】喻希礼【字节之麻城人嘉靖进士擢御史会议大礼杖谪者多毙荒徼希礼上疏极諌时禁中建醮坛希礼亦极谏世宗震怒大学士力救之廷杖谪戌六安十余年防赦归】史玉明【广济人父早丧佣工奉母母老艰起居玉明负至田间躬自进食母卒庐墓侧有虎患或劝其迁居玉明泣曰吾父祖在此宁为虎食不忍去也虎至玉明拜之弭耳去嘉靖初卒于墓舎乡人建亭顔曰孝子立碑于所耕田畔以旌之】张明道【字希程罗田人嘉靖进士厯官江西按察副使少有大志不营财利尝着纲目发明居官清约政绩懋着为一时循良之冠】黄巻【字景文麻城人嘉靖进士仕至陜西副使年四十余致仕躬耕经嵗不入城市同郡耿定向周禴往访尝窃窥其室一败榻而巳嗟叹久之】刘采【字与质麻城人嘉靖进士初知宿州防嵗饥约巳裕民妻拏仅供饘粥当路督课急采移帑金代输至秋民争偿无逋者厯郎署藩臬二十五年所至以防能称迁副都御史巡抚山东先是边食告匮诏采矿金又毎嵗秋屯兵临清以防入卫御史请开胶莱河通海运东人苦之采悉为奏罢累迁南京户部尚书致仕】胡明庶【字公辅罗田人嘉靖进士笃志力学尤精理数尝取皇极经世律吕新书章分句解衍为图弟明睿力学多闻兄弟友爱建书院于黄道山麓以经学教授生徒】胡明通【罗田人幼育于诸兄事兄如父同居四十年庭无间言领乡荐以兄疾不防试兄卒以已产畀兄子后知信丰县值嵗饥设法赈济捐俸以益之弭盗有功擢判金华府甫一月闻母墓圯遂告归家居俭约日读程朱书不辍学者称东郊先生弟明书同举于乡文学亦齐名著有元溪集】方民懐【字懋元黄安人嘉靖举人絶迹公府者二十年尝寓旅舎有女来奔叱之女跪曰父为债窘故耳民懐急取囊金周而遣之为林县令五载多惠政】陈万巻【字徳备黄冈人嘉靖间安平典史邑中白莲教妖人聚众谋袭城万巻知之即率乡兵急捣其巢贼方防饮举事闻万巻至整兵出御万巻格鬭擒其帅贼作幻术甲骑起空中万巻黙祷大呼风雨骤至人马皆坠乃剪纸为之也于是众悉就所遗赀财秋毫无犯安平人立庙祀之】顾问【字子承蕲州人嘉靖进士累官浙江佥事恬静清谨人称为茹菜顾公丁内外艰庐墓六年隆庆间任福建参政乞归讲明理学言动必本于道尝自编日程疏功过耿定向称之曰子承真圣人之徒也弟阙字子良嘉靖进士授刑部郎居丧同问庐墓累迁福建按察副使年四十致仕弟兄俱以道学相劘切】奚世亮【字明仲黄冈人嘉靖进士官延平同知防倭入冦兴化缺守上官檄世亮摄府事世亮疾驰入城固守围逾月亲冐矢石城陷犹转战身被数创死事闻防廕】瞿晟【字景明黄梅人嘉靖进士授户部员外郎防有边警晟计画军储凡六十昼夜发须尽白出知广平府凿长渠三百里筑四牐蓄泄广平自是丰饶】耿定向【字在伦黄安人嘉靖进士由行人擢御史劾吏部尚书吴鹏奸贪鹏以是罢督学南畿建崇政书院以讲学巡抚福建平海防晋户部仓塲尚书告归居天台山与弟定力讲明正学诲迪后进学者宗之卒赠太子太保諡恭简】李时珍【字东璧蕲州人由诸生为楚王府奉祠正精于医术着本草纲目精详该洽万厯时子建元以父遗表及书列上诏颁行天下时珍工文词他所撰亦多】袁文仕【黄冈人性至孝兄某被诬系狱文仕代赴理死杖下】髙澄【字汝清黄冈人大父暴疾刺血吁天请代疾愈大母双瞽澄日防之不饮酒茹荤入内者二十年目复明事父母饮食必尝而后进父疾枕有百金欲畀季子澄令弟瀚枕而佯外出父卒庐墓三年人以其所居称南城公】李学梅【黄安人母殁日匍匐墓侧栖榛莽间一日雨大作隔溪不能渡望墓号曰儿在此遇雪则藁卧雪中父殁亦如之师里人张髙得闻王守仁之学为耿定向所重】周宏祖【麻城人嘉靖进士隆庆中为御史出督屯田马政穆宗加恩宦寺宏祖驰疏切谏又请蠲淮南州县被水马户折价请汰内府监局锦衣卫光禄寺文思院冗员及行社仓法诏皆从之灾异陈言指斥时政诏市珍寳抗疏力争万厯中官至南京光禄卿】王廷瞻【字稚表黄冈人嘉靖进士为御史督畿辅屯政穆宗在裕邸欲易庄田廷瞻不可隆庆元年大雨水请蠲皇庄租又请限勲戚田从之万厯中以佥都御史巡抚四川平番防迁兵部右侍郎按抚凤阳开宏济河于宝应至今赖之官至南京刑部尚书】张步云【字子云广济人由举人累官太平知府时酋长例得袭一酋末有子犯法系狱直指録囚得偶归而妇娠生子及议袭其弟谋篡之诬子非酋出赂步云弗受乃拘文子于庭刺血验之以情申监司监司受赂不直之步云罢官归】刘天衢【字一登广济人隆庆进士万厯初为御史数上书指切政府出为山东佥事擢陜西参议驻兴安兴安患水天衢捐赀筑隄全活甚众改云南副使直指巡哀牢汰兵兵鼓噪劫执同知天衢穿隧通贼卧榻宻出之贼大沮遂平之迁金沧道左参政值缅田入防天衢因驻腾冲集八郡村官及诸司土兵分讨之尽复故地累迁太仆卿致仕】耿定力【字子健定向季弟隆庆进士累官按察副使督闽学颁杨罗李诸大儒防言以训士迁操江佥都御史疏陈矿使之害官至兵部侍郎定力学以求仁为宗直修实践超然自得】周宏禴【字元孚宏祖弟万厯进士官顺天通判劾奏兵部尚书张学顔及中官张鲸谪判代川迁户部主事时章奏多留中宏禴疏谏且请早建储后擢御史巡视宁夏巡抚梁问孟取官帑交际劾罢之河东有秦汉二灞宏禴易以石濬北逹鸳鸯湖大兴水利寻坐事罢归】梅国祯【字克生麻城人万厯进士知固安县政通人和暇日輙较射每就射所决讼数语立遣政最入为御史西部降人博贝反命国祯监李如松军以往如松用国祯谋大破贼兵贝自焚死以功擢太仆少卿官至兵部右侍郎博贝旧作哱拜今改正】瞿九思【字睿夫晟子少有异禀十五嵗作定志论从耿定向游厯主白鹿濓溪岳麓石鼓书院万厯初膺乡荐为知县张维翰所诬被逮子甲年十四上书讼寃得释九思晚年作中庸位育图声乐编实用编又作古乐测孔庙礼乐考等书以荐授翰林院待诏不赴门人张复湛深理学博极羣书所着有黄河源流图考复休宁人居黄梅】唐治【黄冈人以掾授冠带醇行若儒者邻家火父柩在堂不及舁出治防柩上为火所逼死而室独存柩无恙万厯中旌】王大谟【字允惟广济人万厯进士知太湖县御史列荐入为刑部主事锦衣张某卒孽子争财自杀大谟讯之得实具词平允神宗大恱每嵗热审中官南面尚书以下侍坐大谟进曰天威咫尺使者当下中官怒诟众变色大谟不为动上疏争之迁贠外郎出督学云南捐俸搆五华书院聚诸生讲学擢广西左参议致仕】石昆玉【字汝重黄梅人万厯进士厯饶苏二州知府清勤爱民被诬落职寻起知绍兴有惠政累迁佥都御史巡抚大同在镇四年威惠并着】樊玉衡【字以齐黄冈人万厯进士由广信推官擢御史性强直敢言疏请皇长子出阁讲学及三王不宜并封神宗怒谪戍雷州长子鼎伏阙请代不许光宗立起官以太常少卿致仕】闵廷甲【字翼墟蕲水人万厯进士授常州府推官防直有声擢吏部文选司郎中时神宗欲立福王为嗣廷甲同孟养浩等伏阙上疏力諌坐镌秩后官至通政使】吴化【字敦之黄安人万厯进士授镇江推官数决疑狱逺近神之累官户部主事】舒其志【字元渚河济人万厯进士累迁江西按察使兼摄九江饶州二府事淮王惑于宠姬欲立其子而锢世子于私室姬子左右班校皆巨盗出没彭蠡间剽掠其志亷得其状悉捕置诸法旋谒王正譬之王悟立世子于宫中而罪姬及其子税珰李道榷湖口闗括财腾怨其志宻令戍卒聚芦苇中围矶縦火道怖遁去】熊嗣先【字懐慎麻城人万厯举人官叙州府同知以督兵死于奢崇明之难事闻赠廕】韦宗孝【黄冈人事母至孝万厯中为崇明州吏目防乌格陷城被执不屈阖门殉节赠本州同知乌格旧作阿克今改正】樊玉冲【字棠轩玉衡弟万厯进士知商城县以徳化讼者多引法中使采矿至商城气焰张甚玉冲不为动调昆山五年乞归后督学董其昌请諡曰孝介从之】李长庚【字酉卿麻城人万厯进士授户部主事厯江西布政使所在励清操擢副都御史巡抚山东尽心荒政民赖以苏迁户部侍郎督辽饷请留金花银济边崇祯初起吏部尚书修撰陈于泰疏陈时中官王坤奏驳长庚劾坤徳与温体仁不合免官】梅之焕【字彬文麻城人少工骑射有将略万厯进士官吏科给事中东厰太监李浚诬考商人之焕抗疏劾之出为广东副使平海防表进进佥都御史巡抚南贑天启初陈序劾之焕为杨琏党削籍崇祯初起抚甘肃套防入犯大破之温体仁用事之焕遗书中朝暴其过恶悍卒王进才倡乱之焕诛之以温体仁谮落职居家麻城多盗之焕率健儿助吏捕之无脱者十年流贼薄城劝乡人子弟授兵登陴贼引去十三年复官卒】胡士容【字仁常广济人万厯进士授长洲知县有惠政天启中累迁蓟州监军佥事崔呈秀属其妻弟为材官拒弗聴有贜吏捕急投崔氏第取论如法府县为魏忠贤立生祠士容禁之迁江西副使被诬逮镇抚狱崇祯初起补陜西副使】石有恒【字伯常黄梅人万厯进士知长兴县海防至为所执不屈死之事闻赠忠烈】刘侨【字东乡麻城人世袭锦衣职授北镇抚司魏忠贤属陷汪文言侨不从削籍归崇祯初起用命讯乔允升易应昌侨素重二人端方保全之后委缉六部十三省事侨极言耳目难信忤防谪戍冯元飏疏侨忠直宜还职报可未用卒】王一桂【字尔时黄冈人万厯举人崇祯间以户部郎督饷昌平昌平陷阖门死节凡二十七人事闻赠太仆卿　本朝乾隆四十一年予諡忠烈】王家録【字愧修黄冈人天启举人崇祯中以户部主事督粮延绥秩满将代李自成攻城家録留守堞多壊特天寒令运水冰城贼少却防宁夏诸贼合攻援絶城陷引刀自裁防救苏蘸颈血书忠义二字复缢死事闻赠光禄少卿　本朝乾隆四十一年予諡节愍】游之云【字飞卿广济人崇祯时官陜西苑马寺监正流防围城登陴拒守七日不食城陷死之　本朝乾隆四十一年】
