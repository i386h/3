<!-- { "loadSidebar": true } -->
　　山川桂山【在府治东北俗称北山又名越王山有三峯连属前峯拔起如狮昂首岩桂生其巅次峯宛转横亘一方后峯巃嵸特秀奇石累积为叠防岩岩后有风洞洞西北隅有北牖洞洞左小山曰于越其右小支防立曰四望洞逺眺长江亦名四望山】宝积山【在府治西多竒石怪木东隅有吕公岩石乳融结瑰奇万状】伏波山【在府治东北亦曰伏波岩突起千尺与独秀山相望岩傍水际有还珠洞本名玩珠宋提刑张维易今名洞前石脚挿入漓江为絶胜处】华景山【在府治西北一曰宝华山与宝积相连下有洞桂海虞衡志华景洞高广如十间屋】弹丸山【在临桂县东一里乐史太平寰宇记石临桂县东二里隔漓水郦道元水经注云山有涌泉奔流迅激东注于漓水溪中有石如弹丸因以名焉复有石窦下深数丈莫究其极旧志在七星山东一名弹子岩有二岩皆北向旁有东西两洞】七星山【在临桂县东二里隔江亦名七星岩桂海虞衡志七星岩七峯位置如北斗又小峯在旁曰辅星石旧志山半有栖霞洞入洞门下行百余级始得平地夏冷冬温洞旁又有元天洞宋栁开有铭下有冷水岩宋曽布为桂帅因改名曽公岩西南有龙隠岩亦曰龙隠洞山脚入溪水中山后又有月牙岩及乳洞诸胜其接龙隠而起者曰望城冈外障大江内护东城旁连诸土山纵横起伏亘二十余里】穿山【在临桂县东五里为弹丸溪入漓处南溪水出其下山半有穴南北横贯故以穿名又以穴形如月轮桂空或名日月岩又以山竦身昂首若与西峯山作鬬亦名闘鸡山】隠山【在临桂县西二里寰宇记在桂州之西郊先是榛莽翳荟古莫知者唐宝厯初李渤出镇见石门牙开有水渊澈乃夷薙芜秽疏通岩穴石林磴道若天造灵府不可穷极因号隠山桂海虞衡志山六洞一曰朝阳二曰夕阳三曰南华四曰北牖五曰嘉莲六曰白雀碧玉千峯倒影水面祝穆方舆胜览西湖心浸隠山诸洞之外别有竒峯绘画所不及范成大名其一峯曰沈香大约似雕锼通脱沈香山子也旧志乱石层叠北高南下回环出入胜致不一今多芜秽又潜洞山在山东北中有南潜北潜二洞】西山【在临桂县西三里隠山之西三峯连属曰石鱼曰观音曰西峯石鱼一作立鱼高数十丈縁磴而上絶顶羣山森然在目有明月洞在峯南去平地数千尺外隘中宏周如茧室】琴潭山【在临桂县西六里羣山环抱中有小山巨石林立其下空洞成潭水流琮琤如琴筑声旁有玉乳茘枝等岩皆以滴乳垂缀而名】中隠山【在临桂县西十里俗名佛子岩其岩三重下岩深广如积大艘中岩明爽有乳石凝结上岩差小旧有寺悬崖置屋恍非人境】侯山【在临桂县西十里唐书地理志临桂有侯山明统志在府城西十五里高耸如公侯端冕之状旧志絶顶有金钩岩攀援曲折而上俯视诸峯如培塿然相近又有光明山山势峭拔有一穴通明其水潴为于家庄渠灌田数百顷】漓山【在临桂县南寰宇记在临桂县南二里漓水之阳因名一名沈水山其山孤拔下有澄潭上高三百余尺周回二里可容五百家旁有洞穴广数丈南北直透上有怪石欹危藤萝荣荗民保以避冦旧志在县城外东南灌阳江入漓处突起水濵形如象鼻郡人名为象鼻山明初师围静江别将朱亮祖屯于东门象鼻山下即此北麓有洞名曰水月洞门踞江透彻山背顶高数十丈其形正圆俨如月轮故名宋范成大有铭】雉山【在临桂县南三里其形侧起势如昂首欲飞亦曰雉岩】南溪山【在临桂县南寰宇记在临桂县南五里耸拔千尺烟翠凌空其溪东注桂江旧志在县南七里山东南有刘仙岩岩旁又有穿云仙迹两岩俱以仙人刘仲而名自刘仙岩而入其最高处曰泗州岩又山西南半山有白龙洞五代汉末南汉谋并静江地湖南遣兵屯龙洞以拒之即此洞中有泉谓之新泉又山西北有洞唐李渤名曰元岩】大塘山【在临桂县南十里有滑石江绕其前又名曰七宝山亦曰七宝岩下有塘水】普安山【在临桂县南三十里山势蜿蜒回绕有泉涌于山顶四时不涸明封为龙泉山又卧石山在县南五十里】独秀山【在临桂县北一里寰宇记在临桂县城正北一百歩直从五百余丈平地孤拔秀异逈出郭中桂海虞衡志为郡主山下有洞穴石璧垂乳洁白如雷路通山北旁回百余丈豁然明朗刘宋时太守顔延之尝于石室中读书赋诗云来若独香者磋峨郡邑间后人因名读书岩】駮鹿山【在临桂县东北后汉书郡国志注始安郡记曰东有駮乐山李吉甫元和郡县志駮鹿山一名福禄山在临桂县东北十五里旧志俗又谓之阳龙山顶有二池】虞山【在临桂县东北五里一名舜山左临漓江后临黄潭其下有洞宋绍兴三年郡守张栻名之曰韶音入洞面潭水石清漪名曰皇泽湾洞东有屏风山亦名程公岩断山屹立高百余丈中有平地可容百人石磴五十余级有石穴通明宋范成大表为空明洞有水纡折名圆通湾下接弹丸溪】辰山【在临桂县东北十里土人名曰虎山有三岩下岩曲折而入石室穹然岩扉西向下瞰城郭中岩乳石怪絶上岩有小亭可眺望宋嘉泰初士人刘晞隠此桂帅李大异表为蛰龙岩】清秀山【在临桂县西北三里下有塘曰清岩】全义山【在兴安县东三里唐以名县又黄华山在县东五里下有泉可溉田】龙蟠山【在兴安县东十五里寰宇记在郡城东北一百七十里属兴安县本名盘龙山天宝六载勅为龙蟠山有石洞洞门内数里人秉烛游于回溪泥沙中尝见龙迹其大如盌岭表异録云全义岭之西南有盘龙山山有乳洞斜贯一溪号灵水溪入灵川县界】灯山【在兴安县西三里有岩】龙山【在兴安县南四十里】阳海山【在兴安县南九十里汉书地理志零陵阳海山湘水所出后汉书郡国志零陵阳朔山湘水出桑钦水经湘水出零陵始安县阳海山注即阳朔山也应劭曰湘水出零陵山盖山之殊名也山在始安县北元和志阳朔山在全义县东南八十里即零陵山也寰宇记阳海山在郡城北一百七十里属兴安县一名阳朔山其山自永州零陵县西迤冈峦连亘不絶此山即湘漓二水之源明统志在兴安县南九十里　按后汉志及水经注皆以阳海山为阳朔山而应劭及元和志又以为零陵山葢阳朔即阳海之殊名非今阳朔县之阳朔山也零陵乃汉时阳朔山所在之郡应劭盖云湘出零陵郡之山非阳朔外又别有零陵之称也】鳯鸣山【在兴安县北三十七里宋淳熙间以蒋来叟登甲科故名】黄栢山【在兴安县北六十里黄栢江出北】九星山【在兴安县东南十五里有峯耸秀宋唐则居此登第因名状元峯】郁金山【在兴安县西南五十里零水所出】六峒山【在兴安县西北六十理六峒江出此】东屏山【在灵川县东十里又石矶山在县东十五里文笔山在县东北十里俱与东屏相接】马鞍山【在灵川县东三十五里与香炉山对峙】西峯山【在灵川县西三里四面峭拔其中坦夷上有龙泉每日山涨三落亦名潮泉】吕仙山【在灵川县西四里产茶曰吕仙茶宋泰观有吕茶诗】金瓶山【在灵川县西十五里其西峯连环崒嵂少南有仙隠岩亦名仙隠山岩穴深广其上若石楼下有深潭又西南有华严洞高广数仞清泉环绕】北障山【在灵川县北二十里旧志重峦叠嶂绵亘数里髙逾千仞一名百丈山又名把仗山当风飚起则飞鸟回旋不能度谚称鸟不遇灵川谓此周环有泉百源其最著者曰滑石泉亦曰道乡泉以邹浩经此而名宋绍兴六年州师胡舜陟易名潄玉泉或谓之隠龙泉　按元和志灵川县西南有泠山出滑石寰宇记作冷石山今县界无此山名惟北障泉有滑石之称诸峯绵亘疑即泠石山也然唐灵川故治在今县西南而北障在北方界未合当再攷】鳯凰山【有二一在灵川县北五十里唐时有鳯凰栖其上一在永宁州南五十里﨑岖难陟明嘉靖中獞贼韦银豹等据此为巢】尧山【在灵川县东南四十里寰宇记灵川县尧山山在府城东北四十四里旧志　按史传尧封履不到苍梧以其西与舜祠相对邑人慕舜之风遂名为尧山县志为县南镇上有平田数亩土人名为天子田有井泉百源剑江水出此】髙镇山【在灵川县西南二里古名大象峯一名大藏峯宋宝祐间改名髙镇元至正间大藏山崩后名其所崩崖为赤壁因名赤壁岩其下有潭横浸山腹名象潭其形三折又名之潭】半云山【在灵川县西南四十里平地突起四面孤高亦谓之半云岭其阳即临桂县境又有五园山在县西南五十里】香炉山【在灵川县东北三十里山髙千仞旁分一小山形若香炉】双盖山【在灵川县西北十里两峯平列状如盖俗名凉繖山其前为挂榜山最髙耸】阳朔山【在阳朔县北门外隋时以此名县俗呼羊角山】鉴山【在阳朔县治南三百步嵯峨抜起东瞰大江县城环其上今更名寿阳山有碧莲峯】龙头山【在阳朔县治东北下有读书岩】都利山【在阳朔县治西北隅与天鵞山脉络相连三峯排闼为县诸山之总天鵞山一名都峨山在县治北比诸峯独耸】寨山【在阳朔县西十五里五代时马氏常置戌山下故名有二十余峯脉络相连云收雨霁望之一碧亦名连碧峯】天马山【在阳朔县西十五里其形如马前有二小山状如执御者南有膏泽峯以云起必雨故名】威南山【在阳朔县西十五里下有吴威南将军薛翊墓相近为塘山下有涌泉又金泉山在县西二十五里山腹有泉不涸】古罗山【在阳朔县南三十里亦名都罗山高数千丈顶有池】石银山【在阳朔县北四十里左右层峦峭防此山居中独光润如银故名相近者曰宝山上有瀑布下注桂江】画山【在阳朔县北五十里江濵九峯屹立丹崖苍壁望之如绘】白鹤山【在阳朔县东南三里江濵其形如鸟舒翼一曰青鸟山其下有岩又龙马山在县东南十里其前为鳯凰山皆以形似名】东人山【在阳朔县东南十里有石似人下有三十六洞南北纵横三十里又县西七里有西人山与此山相对峙或名东郎山西郎山】宝峯山【在阳朔县东北七十里一名宝鸡山又名抱子山兴平零陵二水出此与湖广道州接界】云源山【在阳朔县西北七十里一名灵源山亦名源头山广数百里县境羣山脉处兴平水出此】覆釜山【在永寕州南门外以形似名俗名矮山旁有小洞可入又南半里为偃月山形斜倚加半月】银屏山【在永宁州东三里高耸秀拔江流经其下】禾囷山【在永宁州西一里圆如禾囷】宝葢山【在永宁州北一里州之主山又有黄源山在州西北五十里亦名黄源岭黄源水出此】天柱山【在永宁州西南八里又天村山在州西南百里山巅有田居民耕种成村因名】都狼山【在永宁州东北五十里亦名都狼岭险峻陡絶明万厯中巡道郭宗磐稍凿平之下有大长泉】防仙山【在永宁州西北三里又虎踞山在州北五里】永福山【在永福县南五里县以此名山后有白马峯与县治对亦曰莲花峯】登云山【在永福县西十五里高数千丈重冈层岭云雾常兴其上又茅彚山在县西北十五里亦高峻】大溶山【在永福县南三十里大溶水出此其东有安乐山安乐水出此来人阳朔县界】太和山【在永福县南六十里旧理定县后崖谷盘纡峯峦幽峻太和江经其西南麓】鳯巢山【在永福县北旧名华葢山隋有双鳯来巢宋建隆时复至因改今名】金山【在永福县西南十里上鋭下广形如金字下滙三江六源之水蓄为重潭曰金潭其后有螺山萦纡盘曲俨如螺状又马芒山与金山夹江对峙锁县水口】兰麻山【在永福县西南四十里寰宇记理定县有兰麻山在府城西南二百里其山自衡岳迤逦南亘到此过入栁州象州山濶一百里髙二十余里明统志谓之栏蛮山】神山【在永福县东北三十里亦名罗秀山顶有池又灵寿山在县东三十里】灵秀山【在义寜县东二里势髙峻又青梅山在县东五里登髙山在县东南一里】边隘山【在义宁县西二十里丹霞青壁状如列防环拱县治】丁岭山【在义宁县北七十里义江出此又桐山在县东北桐山里石濠江出此】灵鹫山【在义宁县西南十五里峭拔髙耸上有瀑泉悬流而下又欧山在县西五里】智慧山【在义宁县西北二十里特立万山中蜿蜒秀丽智慧江出此】完山【在全州东合江门外山形完整旧名鉢盂明顾璘易今名为罗灌二水入湘处】隆城山【在全州东一里有古頺垣如城堑状】黄华山【在全州东六十里隋书地理志零陵郡湘源有黄华山旧志一名猎山】湘山【在全州西二里马端临文献通考全州清湘有湘山旧志峯峦蓊鬰岩洞幽防絶顶有甲亭土人以为游观之所栁宗元所谓西山也有法华玉华二泉】盘石山【在全州西三里中有玉髓泉山下即螺江有宋郡宋林岊记】玉屏山【在全州西十五里自八十里山蜿蜒绵亘而下至此苍碧错绣环列如屏其北三里许有虎潜岩石壁峭技半山上有洞门瀑水奔注其内纡回曲折复流为潭者三相距各半里许深不可测其北为仙奕山平地特起一冈广袤寻丈中横方石旁簇八小峯四面拱峙如对奕状】礼山【在全州西七十里髙耸数千仞横亘数十里罗列如屛北障大江其南为丰玉岩】覆釜山【在全州西八十里一名朝山峭险峻絶凌逼霄汉有七十二峯其著者曰大小覆釜峯顶皆有石如覆釜其岩曰圣水岩有石盘潴之又东为宝鼎山】八十里山【在全州西八十里髙峻峭防险于诸山又西北十里曰九十里山与湖广寳庆府新宁县接界宜湘水出此】钟石山【在全州西一百里钟乐水出此相近曰罗氏山有泉罗水出此】三华山【在全州南三里顶有三峯形如华葢湘江绕出其背】倚石山【在全州南六十里建安水出此】栁山【在全州北二里州之主山也有寸月台拔地七十丈冈峦回复二江东流旧名北山宋刺史栁开爱其泉石之胜筑室读书于此亦名书堂山下有达泉一名应泉】文山【在全州北三十里洮水出其下】旗山【在全州北五十里壁立万仞不可攀援东面稍低望之如展旗然相近有鼓山亦髙数百丈上广下鋭悬体以登】飞山【在全州北七十五里接湖广永州府东安县界】涌泉山【在全州西南八十里有泉出此山上】麒麟山【在灌阳县东原名旗岭又有凉岭在县东二十五里】钟山【在灌阳县东五十里与湖广道州接界钟山水出此】王楼山【在灌阳县西三里山有望华岩岩与华山相对故名望华又岩口临江相传宋理宗时有道人王楼过此因名】桧山【在灌阳县西四十里灌水经其下今名俊山】三峯山【在灌阳县南十五里亦名三峯岭又华山在县西南七里】峡山【在灌阳县北十里夹峙江岸髙耸蔽日形似二峡故名又白面山在县北二十里连珠山在县北二十里】抱子山【在灌阳县北五十里山势重叠如襁抱然相近者曰七星山】栀子山【在灌阳县东南二十里峭抜秀丽】海山【在灌阳县西南百里以四围涵水而名相近有风吹罗带　山　石】子山【在灌阳县东北五十里峯峦耸抜髙出众山】台山【在灌阳县西北五里】龙川山【在灌阳县西北四十里龙川水出此】乌岭【在临桂县东二十里极髙峻有石磴数千级盘回而上其顶有泉】铜冈岭【在临桂县东四十里髙数百丈绵亘数十里百丈岭在县东五十里髙险难登亦名云防岭又有驿岭亦在县东五十里路通阳朔平乐】东岭【在兴安县东十五里地名锦水有二峯如卓笔又永福县东二里亦有东岭形如屏障亦有甘泉】越城岭【在兴安县北七里水经注湘漓之间陆地广百余步谓之始安峤即越城峤也元和志越城峤在全义县北三里即五岭之最西岭也寰宇记越城岭一名始安岭在兴安县北三里旧志其地临湘漓二水之源亦名临源岭唐时以在全义县又谓之全义岭唐光化二年静海帅刘士政以马殷悉定岭北地遣将戴可蟠屯全义岭备之即此】东冈岭【在永寜州东二十里东江出此又总甫岭在州东南接永福县界】三隘岭【在永宁州北二十里﨑岖险仄岭凡三亦曰三阨岭孔道一线左逼高冈右临深涧又名落马岭明万厯中郭宗磐凿为坦道建馆于其上】观风岭【在义宁县东北一里】潮水岭【在全州东六十里下有寒潭不涸时涨时消如潮信然又马家岭在州南五里下瞰深潭宋时始凿山为径白水岭在川南五十里有泉溉田数百亩大茅岭在州西北九十里下有江流四合资溉甚多】镇南峯【在府城北明统志峯旁有石崖唐大厯中刻平蛮岭宋狄青平侬智髙勒碑于左】千秋峯【在灵川县东北七里独立危耸亦名文笔峯下有峡通大江名千秋峡】云翁峯【在阳朔县南秀耸特立羣峯环绕若子孙列侍故以翁名】翠眉峯【在永宁州北三里】湘水岩【在临桂县东三十里俗呼圣水岩山腹地广数十亩夜半潮上日中潮下略不期】龙凤岩【在兴安县东十五里岩内石乳凝结如龙鳯形一名梓林洞有泉出岩中溉田甚广】盐砂岩【在兴安县西六里有砂与盐相似桃花源出此】草圣岩【在兴安县西十五里以唐时僧云峤居此善草书而名岩之东有圆穴一名月山又西五里为白云峯峭立渠上之石粲如积雪】龙田岩【在灵川县西三里中有石田髙低委曲产石米下有龙泉】真仙岩【在三川县西南三里石室穹窿容数十人】灵岩【在灵川县西北三十里方与胜覧灵川县有灵岩大江洞其腹约数十丈遥望山根横光如练廹视乃知岩在山底水上表里明彻而然岩口仅容小舟击汰而入水深不可施篙仰撑岩腹而行旧志亦名龙岩唐龙朔初山忽晦暝六七日大雷雨龙升而霁山腹遂空髙三十丈下临深渊水从西江来者滙焉】棋盘岩【在阳翔县东半里旧志有三石洞旧名豹隠洞有石似棋盘有棋子可奕下洞平坦有小窍通后洞别是一境】东明岩【在阳朔县东十五里江濵旧有栈道通平乐】翠屏岩【在阳朔县西四十里岩高而明石门三五俯望若屏后立翠屏堡】绣山岩【在阳朔县南十里一名独秀岩分南北南岩曲折即废新林驿北岩面江即废新林渡又名青衣洞】广福岩【在阳朔县南二十里石门天成其中虚朗叠石如龛有罗汉像一名罗汉洞为阳朔岩洞之冠唐曹邺有诗】冠岩【在阳朔县北七十里江濵一名甘岩水石曲中有甘泉溢流不竭】百寿岩【在永宁州东百步许旧名夫子岩宋令史渭刻百寿字于岩今尚存】铜堂岩【在永宁州南六十里寛敞可容数百人又南十里有石盆岩】双瑞岩【在永宁州南八十里旧属永福县其形如狮岩在其口深数十丈中有佛像皆石乳所凝结】金竹岩【在永宁州东南六里深窅寛敞有水一两洞口相通皆有石乳竒怪万状相近钟鼓岩岩有石如钟鼓叩之能响】穿岩【在永宁州西南三十里穿成复道如覆夏屋坦长数百歩人马通行其中旁数步又有小岩梯而下之怪石参差下有穿岩营又金钗岩在州西三里又西二里有将军岩束烥而入可半里许】华岩【在义宁县西二十里一名华岩洞有泉绕洞前】青田岩【在全州南三十里深数十丈由小径而入中多怪石又波斯岩在州南四十里前后有龙潭直通湋井狮子岩在州西四里即湘山支峯也龙隠岩在州西十四里石燕冈一名龙云岩地产石燕遇雨则飞】礲岩【在全州北方舆胜览在清湘县北十五里虚明深窈有飞泉数百丈萦如飞练旧志一名潄玉岩上有潄玉亭州守黄伸建】虎岩【在全州北五十里岩前髙敞入内数十步寛平如数间屋相近又有龙岩中空可容数千人下临深潭冦不能犯里人昔避兵于此名为小桃源】九龙岩【在灌阳县西十五里中有沙河流通别涧河中有石藤凡九盘曲如龙故名】通真岩【在灌阳县南二里一名灵岩前后洞门敞朗约深十余丈广二十余步如大厦焉】玉珠岩【在灌阳县北十五里中有白石喷泉如珠】花石岩【在灌阳县北六十里唐栁宗元尝游此有诗】虚秀洞【在临桂县西十里亦名灵秀岩方舆胜览洞去府城差逺有大石室左右有径隧各数十百步穿透两旁皆俯临广野】鸣玉洞【在兴安县南十里旧名梵音洞外狭中广下濵灵渠】乳洞【在兴安县西南十里方舆胜览兴安有乳洞洞凡有三上曰飞霞中曰驻云下曰喷雷明统志下洞泉流石壁间田垄沟塍如凿中洞有三石柱及石室石床左旋至上洞行八十步得平地有五色石横亘其上】白龙洞【在阳朔县西十五里中有小江江上石如鳞甲亦名龙鳞洞相近又有乳洞中多乳石下为观源溪】仙源洞【在灌阳县西十里旁有大源塘又西五里有龙岩洞中有石龙并石磬击之声可逺闻】打鼓洞【在灌阳县西四十里有石击之如鼓声　按水经注观阳县东有裴岩其下有石鼔形如覆船扣之清响逺彻疑即此】漓江【源出兴安县阳海山至汉潭与众流滙乃分湘漓二流南流为漓水由灵渠经灵川县东北防众水南注府城绕城东北流又南经阳朔县东入平乐府界汉书地理志零陵有漓水东南至广信入郁林水经漓水出阳海山注漓水与湘水出一山而分源始安峤水南流注之又南与沩水合又南合弹丸溪又南迳始安县东又南右会洛溪又东南流入熙平县迳羊濑山又东南迳鸡濑山又南熙平水口又西迳平乐县界又元和志桂江一名漓水经临桂县东去县十步杨仆平南越出零陵下漓水即谓此也宋栁开湘漓二水说二水本一水也自阳海山西北流至县东五里分水岭始分为南北二水葢昔人以二水相离故命之曰相曰离后人又加水云旧志漓水自阳海山北流至兴平县为漓江经县北为灵渠西南入灵川县合大融水一名中江亦曰灵江又南经千秋峡风水相涛色如银亦曰银江又南合金江甘棠江而入临柱县亦曰桂江自县东北十里绕流而南至漓山北麓合阳江又南合相思江入阳朔县复由平乐而达苍梧两粤左右江水通道也】湘江【源出兴安县阳海山北流至灵渠分为湘水东经全州合罗灌二水又东入湖广东安县界汉书地理志零陵阳海山湘水所出北至酃入江水经注湘水出零陵始安县阳海山即阳朔山也湘漓同源分为二水南为漓水北至湘州东北过零陵县东越城峤水注之又迳零陵县南又东北迳观阳与观水合又东北过洮阳县东又东北过泉陵县西元和志湘水出全义县东南八十里阳朔山其初则觞为之舟至洞庭日月若出入其中旧志谓之海阳江又名中江至分水塘分流一自花桥下全州曰湘江】白石江【在永福县东北四十五里其上流自临桂县之相思江分漓水西至县界之苏桥驿受义宁县之义江南流经县东亦名永福江又西南经太和山西麓名太和江又西南入栁州府雒容县界寰宇记白石水东北自临桂县来经永福县理东又西南入理定县界旧志龙溪水在县西十二里环城南流入白石水又金山水在县西南十里源出金山丹竹江在县南八十里大溶江在县南九十里俱入白石水】大融江【在兴安县西五十里源出全州西延司界亦曰大溶江南流入县界合六峒黄栢二江又南至灵川县界合漓水即古沩水也水经注沩水出西北郡零陵县界东南流至零陵县西南迳越城西建安十六年交州刺史赖恭自广信合兵出零陵越城迎步隲即是地也沩水又东南流注于漓水旧志又富江支分为川江流出大洞合大融江又六峒江黄栢江源俱出全州界至六峒巡司与川江合入大融江又小融江在县西五十五里亦合于大融江】阳江【源出灵川县维罗岭流五十余里至桂城西受杉木莲花诸塘水滙而为潭东出漓山与漓水合寰宇记在临桂县直南二里源出灵川县界思磨山下东流百余里渐胜舟楫经郊郭之中东流合于桂江旧志又有防溪源出隠山六洞唐李渤所凿一名西湖后多堙废其余流入于阳江】相思江【在临桂县南五十里源出卧石山流分为二一东流注漓江一南流合永福县白石水唐书地理志临桂有相思埭长寿元年筑分相思水使东西流旧志相思埭名曰南渠今为分水塘又浪石江在县南绕江在县西俱流入相思江】灌江【在灌阳县东自湖广恭城县界流入又北入全州合湘水即古观水也水经注观水出临贺郡之谢沐县界西北迳观阳县西又西北流注于湘川谓之观口隋书地理志湘源有灌水元和志灌水在灌阳县西南一百二里旧志灌水由县西南百里牛江源纡曲层折四十里皆暴瀑出桧山至黄牛寨水流始平可容小舟又四十里至县折而东北经大龙三贵大埠等滩皆险滩也又六十里过昭义入全州界经州南完山下湘灌罗三水合流谓之合江】义江【在义寜县北即古洛谿水也水经注洛谿水出永丰县西北洛谿山东流迳其县北又东南迳始安县而东注漓水旧志义江亦名珠江在县北七十里源出丁岭山流经县西中有义江洲一名浮洲又南至永福县苏桥驿分为二派一东入临桂县合相思水入漓一南经永福县东合白石水】黄源江【在永宁州西北二十里源出黄源山东南流至州城东曰东江亦曰大江又东南入永福县界合白石水又大长江在州东北五十里源出都狼岭之大长泉又里旺江在州东北源出里旺村俱南入大江又施龙江在州北两峯山岩水涌亦入大江又西江源出渉牛隘东江源出大晏岭并注大江】西江【在永福县西半里源出永宁州石山下西南流至县西北合银洞江经凤巢山西又南至县西南合白石水其水澄清任大江洪涨滙流不浊又银洞江在县西十五里有二源一出石城隘一出茶山并流至县西北入西江又木皮江在县西北三十里源出古底村流入西江】富河江【在永宁州南桐木镇前源出镇西二里流迳镇前行十里入地伏源十里至栁州府融县始出】弹丸水【在临桂县北十里亦曰弹丸江水经注弹丸溪水出于弹丸山山有涌泉奔流冲激山崖及溪中有石若弹丸故山水即名焉溪水东流注于漓水旧志又灵剑江一名灵剑水源出尧山西南流经弹丸山下入弹丸水】凤源水【在兴安县南三里源出乳洞东合南渠入漓水又桃花源水亦在县南源出盐砂岩东流合漓又零水在县西南五十里源出郁金山北流合漓】越城峤水【在兴安县北水经注越城峤水南出越城之峤北至零陵县下注湘水又峤水南流注漓谓之始安水】淦水【在灵川县东十五里源出香炉山之麓流入漓江又路江在县西十里源阳髙山之南出密岭流至县东北合漓江】甘水【在灵川县南亦曰甘棠江寰宇记甘水源出融州北界潭峒涓流引派百余里经灵川县西南穿过大山下萦回五百余步东流经甘棠驿南而东注漓水】朝夕塘水【在阳朔县东水经注熙平县南有朝夕塘水出东山西南水从山下注塘一日再增再减盈缩以时未尝愆期同于潮水因名此潭为朝夕塘】安乐水【在阳朔县西南二里源出永福县安乐山又归义水在县西二里源出古归义县东晖水在县西北五里源出东晖村西溪水在县西一里源出云源山俱流入漓】熙平水【在阳朔县东北三十里水经注熙平水源出熙平县东龙山西南流径其县南又西注漓水旧志源出宝峯山有二派一西南流入漓曰熙平水亦曰兴平水寰宇记谓之永乐水一东北流出道州曰零陵水】清白塘水【在阳朔县西北翠屏山西麓两湫相去尺许清白自分遇春涨混为一而水色自别】罗水【在全州西源出罗氏山东流迳州南合灌水入湘又建安水在州西南源出倚石山钟乐水源出钟乐山俱流入湘】洮水【在全州北五十里水经注洮水出洮阳县西南大山东北迳其县南又东流注于湘水隋书地理志湘源有洮水方舆胜览洮水源出文山南流入湘胡三省通鉴注汉髙追英布于洮水南即此】宜湘水【在全州西北九十里源出九十里山滙羣山之水东流三十里入湘】钟山水【在灌阳县东五十里又小河源水在县东北五十里皆自湖广道州界流入灌江又黒石源水在县西南十五里市溪水在县西南十七里安乐源水在县西南二十里大溪源水在县西南六十里吴川水在县南飞江水在县东北皆自湖广永明县流入下流入灌江】峡水【在灌阳县东北五十里源出县北七星抱子诸山东南流经峡山故名下流入灌水又小富水在县北六十里源出旗岭山东流经昭义闗西南入灌江】龙川水【在灌阳县西北五十里又盐川水在县西北六十里皆自兴安县界流入于灌江】智慧水【在义宁县西北二十里源出智慧山北流而南入义江又桑江在县北八十里南流合智慧水又塔背江在县西北石濠江在县东南俱入义江又山东江在县西南源出灵鹫山南入永福江】常安水【在永宁州南元和志常安水东去慕化县七步寰宇记源出慕化县西南二十九里须离山东北流径县南又经县东屈而东南流经永福县西又南注白石水　按常安水无考今有洞源江在州南二十里源出洞源村山中东流合黄源江又大岩江源出凤凰山南大岩行数十里至旧县村入大江又回龙江在州南旧县村合三江之流至州东城下为大江疑即常安水也】常宁水【在永福县东三十里源出县东异鱼塘西流入白石水又铜鼓濑水在县东六十里源出阳朔龙隠岩西流合常宁水】南溪【在临桂县南寰宇记南溪水东注桂江泝流五里合阳江直抵隠山萦带二十余里通舟楫于二江之上下旧志漓江南流至鬭鸡山南溪水自西南来入焉又西有曲斗潭在白龙洞西回旋数曲东流合于南溪】马溪【在临桂县东四十里源出羣山东流入漓又临溪在县东南五十里南流入漓】白竹湖【在临桂县西南三十里广百余亩冬夏不涸】皇潭【在临桂县东北本名舜潭寰宇记临桂县虞山下有潭号曰皇潭言舜南巡游此因名】饵潭【在兴安县东十五里一名饵江石壁上有犀牛迹嵗旱驱水牛百数下潭搅之投朱书石符雨泽立应】渼潭【在兴安县南铧觜之上阳海山水与泉流滙而为潭湘漓之源始此】犀潭【在阳朔县西三十里龙跻松江二水合处有石穴相传有犀藏马】龙潭【在阳朔县东南五十步双月桥旁阔四十余丈极深出海鱼或云有窍通海时或潮溢】钴鉧潭【在全州西七里又有雷潭在州西湘山之濵范成大骖鸾録钴鉧熨斗也潭形似之　按栁宗元钴鉧潭记在永州旧志以此潭当之误】白石湫【在灵川县南三十里唐李商隠桂林诗龙移白石湫即此亦曰白石潭白石漈】白鹤池【在永福县治西】飞泉【在阳朔县北十二里从山腰涌出有石数百级飞注而下如泻银河】水头泉【在永宁州西三十里从山下石穴流出其口大如瓮声如雷迅疾不可遏溉田数百亩】双女井【在兴安县南七里泉源不竭流出南渠入漓水】廖家井【在兴安县南明统志其水清浊中分抱朴子云廖扶家丹井一族数百口饮之多寿有至百嵗者】湋井【在全州西六十里明统志井有石台中起泉窦通波斯岩龙潭】訾家洲【在临桂县东南江中先是訾家所居因以名之虽巨浸不能没自古以为浮洲唐元和中裴行立建亭洲上栁宗元有记】
