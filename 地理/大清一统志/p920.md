<!-- { "loadSidebar": true } -->
　　仙释秦茅蒙【字初成咸阳人始皇三十一年于华山乗云驾龙白日升天其邑谣曰神僊得者茅初成继世而往在我盈帝若学之腊嘉平始皇闻之因改腊曰嘉平其后蒙曾孙盈渡江隐句曲山得仙道】汉刘根【长安人成帝时入嵩山学道遇神人授以秘诀遂得仙用术济人頴川太守史祈以为妖遣史捕根欲戮之至府祈曰能召鬼神即至不尔当戮根曰甚易借笔书符忽见兵甲缚二囚至防前祈熟视乃父母也即惊愕流涕鬼责其子曰汝何得罪神仙累亲如此太守伏罪求赦方解根遂不见】钟离权【咸阳人号和谷子一号正阳子又号云房先生生而竒异美髯俊目身长八尺余厯仕汉及魏晋遇华阳真人授秘诀遂弃世事于县东四十里正阳洞修炼登仙】晋僧渉【西域人符坚时入长安虚静服气不食五谷日能行五百里能以秘祝下神龙每旱坚常使之请雨俄而龙下鉢中天輙大雨坚及羣臣亲就鉢视之】鸠摩罗什【天竺人博览五明诸论及隂阳星算莫不毕尽不拘小检以及大乗为化姚兴迎至长安使入西明阁及逍遥园译出众经罗什多所暗诵于是兴使沙门僧叡僧肇等八百余人传受其旨更出经论凡三百余卷又为姚兴着实相论二卷】僧肇【京兆人鸠摩罗什集诸沙门译经僧肇与道彤僧畧道恒道□云影等共相提挈发明幽致道彤等皆学识洽通僧肇尤为其最罗什之译经肇常执笔定诸辞义注维摩经又着数论皆有妙旨学者师之　本朝雍正十一年　勅封大智圆正圣僧禅师】南北朝周李顺兴【杜陵人乍愚乍智言未来事时有中者常冠道士冠人号为李练萧宝寅反召问曰朕王可几年对曰为天子有百年者百日者及寳寅败裁百日也其党乃棒杀顺兴置城隍中顷之起活如初周文尝至温泉顺兴乞温泉东骊山下二畆地周文曰用此何为对曰有用未几至温汤遇患卒于其地】强练【不知其名字以好言未然事类李练故亦呼为练厯造王公邸第皆敬信之大象末以一无底囊厯长安市告乞人以米麦遗之随漏于地人问之曰但欲使人见盛空耳隋开皇初移都龙首山城遂空废后莫知其所终】王延【字子元始平人师华山真人焦旷止石室中餐松饮泉后周武帝延至都下久之请还西岳居云台观周武诏修观宇以山髙无土延黙告元真忽于岩间涌出其所居杜絶人寰每宾客将至有二青乌先来报之】唐元奘【姓陈维氏人博渉经论尝谓翻译者多讹谬贞观初往西域广求异本经厯百余国十九年归京师诏将梵本百五十七部悉于宏福寺翻译髙宗在东宫送住慈恩寺令于志宁等共润色凡成七十五部奏上之】骊山老母【唐李筌好神仙之道于嵩山虎口岩得隂符经其本糜烂读之不晓其义因至骊山逢一老母敝衣扶杖神状甚异路傍一火烧树因自语曰火生于木祸发必尅筌惊问曰此隂符经文母何得言之母曰吾受此符已三元六周甲子矣筌拜母共坐石上説隂符之义久之母曰曰已晡矣吾有麦饭相与为食袖中出一瓢令筌取水满瓢瓢忽重百余斤沉泉中及还已失母所在但留麦饭于石上筌食之后血气不衰入名山访道不知所终】
　　土产玉石【汉书东方朔传南山出玉石明统志蓝田县出玉英】磬玉【旧唐书音乐志磬石出华原】铜铁【汉明东方朔传南山出金银铜铁府志终南有铜鑛及铁冶金银则未闻宋史食货志铁产耀州有务】纱绢【唐六典闗内道赋绢绵唐书地理志京兆府贡隔纱临潼县志县境出黄白缣】氊【唐书地理志京兆府贡氊】竹【史记货值传渭川千亩竹明统志咸宁蓝田鄠盩厔渭南皆产行】双皂荚【明统志骊山出】藕粉【唐书地理志京兆府贡藕粉寰宇记雍州产藕粉葛粉】红花【盩厔县志邑产以红花为第一】蜡【唐书地理志京兆府贡蜡】药【唐书地理志京兆府贡酸枣仁地骨皮寡宇记华原出石脂防马药通志咸阳出甘遂盩厔出泽防细辛终南山骊山出麝香】瓷器【宋史地理志耀州贡】硫黄【旧志同官县产】矾【郭璞山海经注矾秦人名羽湼同官县志土产白矾皂矾矾红　按旧志土产内载唐书地理志京兆府工鞾又京兆府贡樱桃今鞾则各处皆能制造而樱桃亦所在均有故删之而附记于此】











　　钦定大清一统志卷一百八十一
<史部,地理类,总志之属,大清一统志>
<史部,地理类,总志之属,大清一统志,延安府图>
<史部,地理类,总志之属,大清一统志,延安府图>
<史部,地理类,总志之属,大清一统志,延安府表>
<史部,地理类,总志之属,大清一统志,延安府表>
<史部,地理类,总志之属,大清一统志,延安府表>
<史部,地理类,总志之属,大清一统志,延安府表>
　　钦定四库全书
　　钦定大清一统志卷一百八十二
　　延安府【在陜西省治北七百四十里东西距四百八十里南北距三百九十里东至山西汾州府永寜州界三百里西至甘肃庆阳府合水县界一百八十里南至鄜州界一百三十里北至绥徳州米脂县界二百六十里东南至同州府韩城县界三百五十五里西南至鄜州界一百四十里东北至绥徳州清涧县界一百九十五里西北至边界三百里自府治至　京师二千二百里】
　　分野天文井鬼分野鹑首之次
　　建置沿革禹贡雍州之域春秋时白翟所居【国语齐桓公攘白狄之地至于西河左传僖公三十三年晋郤缺获白狄子又吕相絶秦曰白狄及君同州史记晋文公攘戎狄居于河西圁洛之间号曰赤翟白翟杜预左传注白狄之别种今西河郡有白部胡括地志延州古白狄地】战国初属魏置上郡秦亦曰上郡汉元年项羽置翟国寻属汉仍为上郡后汉因之建安二十年郡废晋时荒废后属赫连勃勃后魏初属统万镇太和元年置偏城郡延昌二年置东夏州西魏废帝三年改为延州置总管府隋开皇八年府废大业三年始治肤施县改州曰延安郡唐武徳元年复曰延州置总管府【旧唐书地理志贞观元年罢府开元二年复置】天寳初曰延安郡乾元初复曰延州属闗内道后置卫国军节度【唐书方镇表中和二年以延州置保塞军节度光化元年更曰寜塞军后又更名卫国军】五代后唐改曰彰武军【五代史职方考延州故属保大军节度梁置忠义军唐改曰彰武】宋曰延州延安郡彰武军节度属陜西路庆厯元年分置鄜延路元祐四年升延安府金亦曰延安府【金史地理志皇统二年置彰武军总管府】元为延安路属陜西行省明为延安府属陜西布政使司
　　本朝因之陜西省领县十
　　肤施县【附郭东西距一百里南北距七十里东至延长县界六十里西至安塞县界四十里南至甘泉县界四十五里北至安塞县界二十五里东南至甘泉县界八十里西南至甘泉县界四十五里东北至安定县界一百里西北至安塞县界五十里秦置髙奴县汉初为翟国都寻属上郡后汉因之晋废后魏为偏城郡广武县地隋大业三年始分丰林金明二县地置肤施县为延安郡治唐为延安治宋金改为延安府治元为延安路治明为延安府治　本朝因之】安塞县【在府北少西四十里东西距一百八十里南北距一百九十五里东至安定县界九十里西至保安县界九十里南至肤施县界十五里北至靖边县界一百八十里东南至肤施县界二十里西南至甘泉县界一百二十里东北至安定县界一百里西北至保安县界八十里汉上郡髙奴县地后魏太平真君十年置广洛县十二年置金明郡郡寻废隋仁夀九年改县曰金明属延安郡大业末废唐武徳二年分肤施复置金明县兼置北武州贞观二年州废属延州五代因之宋熙寜五年废入肤施元初改置安塞县属延安路明属延安府　本朝因之】甘泉县【在府南少西九十里东西距二百二十里南北距九十里东至延长县界一百五十里西至鄜州界七十里南至鄜州界四十五里北至肤施县界四十五里东南至宜川县界一百七十里西南至鄜州界五十里东北至肤施县界四十五里西北至安塞县界四十里汉上郡雕阴县地隋为洛交县地唐武徳元年分置伏陆县属鄜州天寳元年改曰甘泉五代因之宋初改属延安府金因之元属延安路明属延安府】
　　【本朝因之】安定县【在府北少东一百八十里东西距一百六十五里南北距一百九十里东至绥徳州清涧县界八十五里西至靖邉县界八十里南至肤施县界九十里北至绥徳州米脂县界一百里东南至延川县界六十里西南至安塞县界五十里东北至绥徳州清涧县界七十里西北至榆林府懐逺县界七十里秦置阳周县属上郡汉因之后汉省入肤施髙奴二县隋为延州县地唐为延川延昌二县地宋置安定堡属延川县元宪宗五年升为安定县属延安路明属延安府】
