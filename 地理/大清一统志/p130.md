<!-- { "loadSidebar": true } -->
　　古迹广甯故城【在宣化县西北汉置县属上谷郡晋置广宁郡于下洛省县入之亦曰大甯咸和二年代王纥那为石虎所败徙都大甯以避之水经注延河东迳大甯县故城南地理志云广甯也魏氏土地记下洛城西北百三十里有大甯城】甯县故城【在宣化县西北汉置宁县属上谷郡为西部都尉治后汉曰甯县建武二十五年置乌桓校尉于甯城领内附乌桓并鲜卑内属者晋省水经注宁川水迳小甯县故城南地理志宁县也魏氏土地记曰大甯城西二十里有小甯城】茹县故城【在宣化县南汉置属上谷郡后汉省水经注于延水迳茹县故城北世谓之如口城魏氏土地记曰城在鸣鸡山西十里南通大道西达甯川】且居故城【在宣化县东汉置属上谷郡后汉省水经注于延水迳且居县故城南旧志且居故城在卫东六十里周一里元时因旧址修筑明时复修为戍守之所】女祁故城【在龙门县东汉置县属上谷郡为东部都尉治后汉省水经注阳乐水迳女祁县故城南　按辽志以文徳县及中京北安州为女祁县地皆非是】沮阳故城【在懐来县南汉置为上谷郡治后汉省水经注清夷水西迳沮阳县故城北秦上谷郡治此阚骃曰涿鹿东北至上谷城六十里魏氏土地记曰城北有清夷水西流也括地志上谷故城在懐戎县东北百二十里汉沮阳县也】清夷军城【今懐来县治唐书地理志妫州有清夷军垂拱中置旧唐书地理志妫州懐戎县长安二年移治旧清夷军城即此辽改州曰可汗县曰懐来金又改县妫川元复曰懐来明置懐来卫　本朝初为宣府镇东路防康熙三十二年改置懐来县以保安卫及土木榆林二堡并入　按今县本汉沮阳县地城南有清夷水故唐置清夷军取水为名长安中始自潘城移懐戎县及妫州来治其故懐戎即汉潘县则在今保安州西南界括地志所云妫州懐戎及歴山妫水皆在其地二地逈别自天宝改郡曰妫川金又改县曰妫川皆沿唐初故名后人不察移治之事遂误以今县为即潘县并误指清夷水为妫川也】居庸故城【在延庆州东汉置县属上谷郡后汉建安中刘虞自蓟北奔居庸即此水经注魏上谷郡治孝昌中陷废天平中复置北齐又废】夷舆故城【在延庆州东北汉置县属上谷郡后汉省水经注谷水与浮图沟水出夷舆县故城西南】下洛故城【在保安州西汉置县属上谷郡晋曰下洛太康中置广甯郡治焉后魏兼置燕州于此魏书穆罴传太和十六年除燕州刺史镇广甯地形志太和中分恒州东部置燕州孝昌中陷水经注湿水东迳下洛县故城南魏燕州广甯县广甯郡治魏氏土地记曰去平城五十里城南二百步有尧庙】涿鹿故城【在保安州南史讫黄帝邑于涿鹿之阿汉置涿鹿县属上谷郡晋属广甯郡后魏末省魏氏土地记下洛城东南六十里有涿鹿城括地志涿鹿故城在妫川东南五十里本黄帝所都旧志今保安州东南四十里有土城遗址制甚宏濶中有黄帝庙明志谓之轩辕城即涿鹿城也】潘县故城【在保安州西南汉置县属上谷郡后汉初省永元十一年复置晋改属广甯郡后魏省隋置懐戎县于此水经注湿水北迳潘县故城或云舜所都也魏氏土地记曰下洛城西南四十里有潘城阚骃十三州志曰广平城东北一百一十里有潘县隋书地理志云涿郡懐戎县后齐置北燕州领长宁永丰二郡周去北字开皇初郡废大业初州废旧唐书地理志妫州隋涿郡之懐戎县武徳七年讨平髙开道置北燕州复北齐旧名贞观八年改名妫州长安二年移治旧清夷军城懐戎县本汉潘县北齐改为懐戎妫水经其中州所治也宣府志有舜乡堡在今保安州西南七十里即古潘县也　按旧志以今懐来县为故潘县误】永兴故城【今保安州治本汉涿鹿县地唐末置县为新州治辽神册元年平西北诸郡回攻新蔚武妫儒五州尽有其地置西南面招讨使明年晋复取之防同元年石晋复割八辽改为奉圣州保大二年金遣完顔忠攻奉圣州破辽兵于鸡鸣山州降元为保安州治明初州县俱废永乐十二年于此置保安卫十三年复置保安州景泰二年移保安卫于雷家站因谓州城为旧城与新城互为唇齿】矾山故城【在保安州东南六十里本汉军都县地唐末置县属新州辽属奉圣州金初属州明昌三年改属徳兴府元至元二年省入永兴明置矾山堡于此】马城故城【在懐安县北汉置县属代郡为东部都尉治后汉因之晋废水经注修水南迳马城县故城北十三州志曰马城在髙栁东二百四十里】大甯郡城【在懐安县北水经注雁门水迳大甯郡北魏太和中置　按大甯即广甯也后魏时广甯郡治下洛岂尝移治西界欤】阳原故城【在西宁县南汉置县属代郡后汉省水经注湿水迳阳原县故城南北俗谓之北州旧志故城在西城南十里】代县故城【在蔚州东本古代国史记赵襄子元年杀代王遂平代地即此后灵王置代郡秦始皇十九年王剪灭赵赵公子嘉率宗族奔代自立为代王二十五年王贲自燕还攻代虏代王嘉仍为代郡汉元年项羽徙封赵歇为代王都代歇寻徙赵六年髙帝立兄喜为代王后为县属代郡晋为代郡治后燕慕容垂建兴二年代郡人许谦以郡附刘显三年燕赵王麟破谦徙其民于龙城遂废代郡水经注祁夷水东北迳代城西卢植言初筑此城板干一夜自移于此故代西南五十里大泽中营城自防结苇为九门于是就以为治城周匝而不方周四十七里开九门更名其故城曰东城金史地理志灵仙县有代王城明统志代王城在蔚州东二十里按汉文帝初封代王都晋阳徙中都未尝居代明统志谓文帝封代王时居此误又魏书灵徴志神防三年白鹿见代郡倒刺山本纪太和十一年肆州之代郡民饥是后魏时尝复置代郡属肆州也李元防传叔恤为东代郡太守盖太和迁洛后以平城为代郡故以此为东代郡也地形志俱不载其缺畧多矣】桑干故城【在蔚州东北汉置县为代郡治后汉移郡治髙栁以桑干属焉建安二十三年曹操遣子彰击代郡乌丸逐北至桑干去代二百余里即此裴松之三国志注桑干县今北虏居之号为索干之都水经注湿水东北迳桑干县故城西魏氏土地记曰代城北九十里有桑干城】当城故城【在蔚州东汉置县属代郡后汉晋初因之后废水经注连水北迳当城县故城西髙祖十二年周勃定代斩陈豨于当城即此处应劭曰当桓都山作城故曰当城也】东安阳故城【在蔚州西北本赵之安阳邑汉置东安阳县属代郡后汉因之晋废后魏复置安阳县属髙栁郡北齐废水经注湿水东迳东安阳故城北赵恵文王三年主父封长子章为代安阳君此即章封邑地理风俗记曰五原有西安阳故此加东也】雊瞀故城【在蔚州东汉置雊瞀县属上谷郡后汉因之晋废水经注连水出雊瞀县东西北流迳雊瞀县故城南】昌平故城【在蔚州北水经注湿水迳昌平县故城北王莽之长昌也昔牵招为魏鲜卑校尉屯此又祁夷水迳昌平郡东魏太和中置西南去故城六十里　按汉昌平县属上谷郡水经注及括地志皆云昌平在军都东南今顺天府昌平州界是也今蔚州乃汉代郡地汉时桑干为代郡治不应上谷之县反出其西盖此昌平县亦后魏所侨置水经注以为即牵招所屯非是】故赤城【今赤城县治水经注沽水迳赤城东赵建武年并州刺史王霸为燕所败退保此城城在山阜之上下抗深隍旧志后魏登国二年幸广甯遂如赤城三年燕将慕容麟击擒贺讷于赤城既而魏主幸东赤城即此加东者以平城西又有赤城也五代晋天福六年遣使如契丹见契丹主于赤城亦即此元置赤城站明宣徳五年筑城曰赤城堡正统末陷废景泰初收复嘉靖元年设兵备驻此　本朝顺治十年裁康熈元年设上北路防于此三十二年改置赤城县以开平卫龙门所滴水崖云州镇安马营镇宁等七堡并入三十五年】
　　【圣祖临幸御制有诗】云州故城【在赤城县北本望云川地辽置望云县属奉圣州金属徳兴府元中统四年陞为云州至元二年省望云县入州明初州废今为云州堡　按旧志谓辽景宗尝潜居于此后国人访求立之遂作屋宇于旧居号曰御庄置望云县今考辽史景宗年四嵗穆宗养诸永兴宫后即位并无遯荒民间访求迎立之事今并削之】御夷镇城【在赤城县东北独石城东后魏太和中置为六镇之一水经注大谷水南迳御夷镇城西又旧卤城在居庸县西北二百里魏更名御夷镇】宣徳废县【今宣化县治唐末置武州治文徳县辽神册元年攻有其地改为归化州宋宣和五年入宋六年筑固疆堡寻复入金改州县俱曰宣徳元为顺宁府治明洪武初府县俱废二十六年置宣府左右前三卫于此　本朝初省左右二卫入前卫为宣府镇在城防康熈三十二年巡抚郭世隆奏改镇置宣化府改在城防置宣化县以宣府驿深井堡并入】缙山废县【今延庆州治唐末置为儒州治元废按辽志县本汉广甯县地唐天寳中割妫川县置考水经注于延水迳广甯城南则广甯在于延水北即今宣化县地今延庆州在清夷水北乃汉居庸县地】
