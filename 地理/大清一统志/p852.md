<!-- { "loadSidebar": true } -->
　　人物汉尹更始【字翁君汝南人宣帝时从沛郡蔡千秋受谷梁春秋官至谏大夫长乐户将又受左氏传取其变理合者以为章句传子咸及翟方进琅琊房凤】桓寛【字次公汝南人治公羊春秋举为郎迁庐江太守丞愽通喜属文推衍盐铁之议増广条目极其论难着数万言】翟方进【字子咸上蔡人父翟公好学为郡文学方进年十二三失父孤贫给事太守府为小史从汝南蔡父相蔡父大竒其形貌曰小史有封侯骨当以经术进乃西至京师从博士受春秋积十余年经学明习以射防甲科为郎累为丞相封髙陵侯方进知能有余兼通文法吏事以儒雅缘饬法律号为通明相子宣亦明经笃行君子人也官南郡太守】翟义【字文仲方进少子以父任为郎累迁东郡太守王莾居摄义心恶之乃谓姊子上蔡陈丰曰新都侯必代汉家其渐可见吾身守大郡父子受汉厚恩义当为国讨贼欲举兵西诛设令时命不成死国埋名犹可以不惭于先帝今欲发之乃肯从我乎丰年十八勇壮许诺遂与严乡侯刘信等举兵移檄郡国言莾鸩杀孝平皇帝矫摄尊号兵败亡至固始界莾捕得义尸磔陈都市】周嘉【字恵文安成人髙祖父燕宣帝时为郡决曹掾太守欲枉杀人燕谏不聴后囚家守阙称寃诏遣覆考燕代太守繋狱当下蚕室不食而死燕五子皆至刺史太守嘉仕郡为主簿王莾末从太守何敞讨贼敞为流矢所中贼围绕数十重白刄交集嘉乃拥敞以身扞之仰天号泣贼两相视曰此义士也给其车马遣送之后举孝亷拜尚书侍郎光武引见问以遭难之事嘉对曰太守被伤命悬防手臣实驽怯不能死难帝曰此长者也诏尚公主嘉称病笃不肯当迁零陵太守卒吏民为立祠焉从弟畅性仁慈位至光禄勲】王琳【字巨尉汝南人年十余嵗丧父母因遭大乱百姓奔逃惟琳兄弟独守家庐号泣不絶弟季出遇赤眉将为所捕琳自缚请先季死贼矜而放遣之由是显名乡邑后辟司徒府荐士而退】许扬【字伟君平舆人少好术数王莾辅政官酒泉都尉及莾簒位变姓名为巫医逃匿他界莾败方还乡里建武中太守邓晨欲修复鸿郤陂闻扬晓水脉署为都水据扬因髙下形势起塘四百余里数年乃立百姓得其便初豪右大姓因缘陂役竞欲辜较在所扬一无聴遂共谮扬受取赇赂晨収扬下狱而械輙自解晨惊曰果监矣太守闻忠信可以感灵今其效乎即夜出扬时天大隂晦道中若有火光照之及卒晨为起庙图畵形像百姓皆祭祀之】戴凭【字次仲平舆人习京氏易举明经征拜侍中光武谓曰侍中当匡辅国政勿有隠情凭对曰陛下严伏见前太尉西曹掾蒋遵清亮忠孝学通古今陛下纳肤受之诉遂致禁锢帝怒凭出自系廷尉有诏勅出后勅尚书解遵禁锢正旦朝贺帝令羣臣能説经者更相难诘义有弗通輙夺其席以益通者凭遂重坐五十余席京师语曰解经不穷戴侍中】郑敬【字次都新迁人为郡门下掾与郅恽厚隠弋阳山中恽从敬留数十日别去敬清志髙世光武连徴不到新迁都尉逼为功曹防事前树时有清汁以为甘露敬曰明府政未能致甘露此青木汗耳辞病去隠处精学蛾陂中与同郡邓敬折芰为坐以荷荐肉瓠瓢盈酒言谈弥日蓬庐荜门琴书自娱】郅恽【字君章西平人年十二失母居防过礼王莾时上书言刘氏享天命陛下取之以天还之以天可谓知命若不早图不免于窃位莾大怒收繋诏狱胁恽自告狂病恍惚恽瞠目骂曰所陈皆天文圣意非狂人所能造遂系湏冬会赦得出光武时举孝亷为上东城门侯帝尝出猎夜还恽拒关不开帝乃廽从东中门入明日恽上书谏赐布百疋后令恽授皇太子韩诗侍讲殿中及郭后废太子意不自安恽乃説太子引愆退身奉养母氏太子从之帝竟听许恽再迁长沙太守坐事左转芒长免归避地教授卒】郅夀【字伯孝恽子善文章以亷能称三迁尚书令朝廷每有疑议尝独进见肃宗竒其智防擢京兆尹后为尚书仆射时大将军窦宪威倾天下尝使门生齐书诣夀有所请托夀即送诏狱上书陈宪骄恣又因朝会讥刺宪等辞防甚切宪怒防以事自杀】唐羌【字伯游汝南人和帝时辟公府补临武长弃官还家不应征召着唐子三十余篇】周磐【字坚伯安成人少游京师好礼有行居贫养母俭薄不充廼就孝亷之举和帝初拜谒者除任城长迁阳夏重合令皆有惠政后思母弃官还乡里母殁哀几毁灭服终遂庐冢侧教授门徒常千人公府三辟皆不应将卒命二子编简写尧典一篇置棺前示不忘圣道】廖扶【字文起平舆人习韩诗欧阳尚书教授常数百人父为北地太守永初中坐羌没郡下狱死扶感父以法防身遂絶志世外専精经典尤明天文识纬风角推步之术州郡公府辟召皆不就逆知嵗荒聚谷数千斛悉用给宗族姻亲又敛葬疫死不能自收者常居先人冢侧未曽入城市人因号为北郭先生子孟举伟举并知名】张劭【字元伯汝南人少游太学与山阳范式为友二人并告归乡里式谓劭曰后二年当还过拜尊亲见孺子焉乃共尅期日后期方至劭具以白母请设馔以候之母曰二年之别千里结言尔何相信之审□对曰巨卿信士必不违母曰若然当为尔醖酒其日巨卿果到升堂拜母尽欢而别后劭寝疾临尽叹曰恨不见吾死友寻卒见梦于式式徃奔防未及到而防已发引至圹将窆而柩不肯进移时见式素车白马号哭而来其母望之曰是必范巨卿也式因执绋引柩于是乃前式遂留止冢次为修坟树然后归】蔡顺【字君仲安成人少孤养母尝出求薪客卒至母望顺不还乃噬指顺即心动驰归跪问其故母曰有急客来吾噬指以悟汝耳母终未及葬里中灾火将逼其舍顺伏棺号哭呌天火遂越烧他室顺独得免母平生畏雷亡后每有雷震顺輙圜冢泣曰顺在此后举孝亷顺不能逺离坟墓遂不就】薛包【字孟尝汝南人好学笃行防母以孝闻父娶后妻而憎包分出之□日夜号泣不去被杖庐于舍外旦入洒扫父怒又逐之乃庐于里门晨昏不废嵗余父母惭而还之既而弟子求分财异居包不能止乃中分其财奴婢引其老者田庐取其荒顿者器物取朽败者弟子数破其产复赈给建光中公车征拜侍中称疾不起诏赐告归加礼如毛义】周燮【字彦祖安成人决曹掾燕后生而丑状骇人其母欲弃之父不听曰吾闻圣贤多异貌兴我宗者乃此儿也始在髫鬓而知亷让十嵗通诗论语及长専精礼易不读非圣之书不修贺问之好结庐冈畔非身所耕渔不食延光二年安帝以纁币聘宗族劝之燮曰夫修道者度时而动动不以时焉得亨乎因自载到頴川辞疾而归】戴良【字叔鸾慎阳人曽祖父遵字子髙平帝时为侍御史王莾篡位称病归乡里好施尚侠食客三四百人时人因为之语曰关中大豪戴子髙良少诞节母憙驴鸣良常学之以娱乐焉良才既髙达议论尚竒多骇流俗辟司空府不至悉将妻子逃入江夏山中优游不仕】许峻【字季山平舆人善卜占之术多有显騐方之前世京房所着易林行于世孙曼少传峻学显名桓帝时】黄宪【字叔度慎阳人年十四颍川荀淑与语栘日不能去曰吾之师表也同郡戴良才髙倨傲见宪未尝不正容陈蕃周举尝相谓曰时月之间不见黄生则鄙吝之萌复存乎心太守王龚在郡礼进贤达卒不能屈宪郭林宗少游汝南称叔度汪汪若干顷波澄之不清淆之不浊不可量也初举孝亷又辟公府人劝其仕宪亦不拒之暂到京师而还竟无所就年四十八终天下号曰徴君】魏桓【字仲英安阳人桓帝时数被徴乡人劝之行桓曰夫千禄求进所以行其志也今后宫千数其可损乎廐马万匹其可减乎左右权豪其可去乎皆对曰不可桓乃慨然叹曰使桓生行死归于诸子何有哉遂隠身不出】袁着【汝南人年十九为郎中见梁冀凶纵不胜其愤诣阙上书冀宻遣捕着着乃变易姓名后托病伪死结捕为人市棺殡送冀亷知其诈隂求得笞杀之】陈蕃【字仲举平舆人年十五闲处一室庭宇芜秽父友问之蕃曰大丈夫当扫除天下安事一室乎徴拜议郎厯迁大鸿胪以救白马令李云免复徴拜议郎迁光禄勲时封赏逾制内宠猥盛蕃上疏谏帝颇纳其言延熹八年代杨秉为太尉时中常侍复被任用排防忠良李膺等皆以忤防抵罪蕃因朝会固理膺等请加原宥又谏请刘瓆成瑨等宦官由此疾蕃弥甚犹以蕃名臣不敢加害及窦后临朝以蕃为太傅蕃与后父大将军窦武同心尽力徴用名贤谋诛曹节王甫等事泄节等矫诏害之子逸蕃友人陈留朱震匿之得免后大赦党人乃追还逸官至鲁相】袁阆【字奉髙汝南人为郡功曹防数辞公府之命不修异操而致名当时】周乘【字子居安成人天资聪明髙峙岳立非陈蕃黄宪之俦不交也蕃常叹曰周子居真治国之器譬诸寳剑则世之干将举孝亷为泰山太守甚有惠政】郭亮【字恒直朗陵人李固弟子梁冀诬杀固露其尸于四衢令有敢临者加其罪亮年始成童游学洛阳乃左提章钺右秉鈇锧诣阙上书乞收固尸不许因徃哭临遂守防弗去夏门亭长呵之亮曰义之所动岂知性命何为以死相惧太后闻而不诛亮由此显名又郑遂汝南人亦固弟子与赵承等共论固言迹以为徳行一篇】李咸【字元贞西平人孤特自立家贫母老躬耕奉养举茂才累经州郡以亷干知名建宁三年拜太尉在朝清忠权幸惮之熹平初窦太后崩宦官欲议别葬时咸病扶舆而起捣椒自随谓妻子曰若太后不得配食桓帝吾不生还矣上疏力争从之寻以老乞归悉还所赐物秉敝牛车使子男御晨发京师家旧贫狭庇防草庐卒】王儁【字子文汝南人少为范滂许章所识与南阳岑晊善为人外静而内明不应州郡三府之命公车徴不到避地居武陵躬自耕钓归儁者百余家献帝都许复征为尚书不就】伍孚【字徳瑜吴房人质性刚毅勇壮好义献帝时为越骑校尉忿董卓凶毒志手刅之乃朝服懐佩刀以见卓孚语毕辞去卓送至閤以手抚其背孚因出刀刺之不中卓呼左右执杀孚孚大言曰恨不得磔裂奸贼于都市以谢天地言未□而毙】许邵【字子将平舆人少峻名节好人伦多从赏识与从兄靖俱有髙名好共覈论乡党人物每月輙更其品题故汝南俗有月旦评司空杨彪辟举方正敦朴皆不就后避地豫章而卒兄防亦知名汝南人称平舆渊有二龙焉劭子混清醇有职鍳仕魏至尚书】三国汉许靖【字文林平舆人少与从弟劭俱知名察孝亷除尚书郎典选举董卓秉政靖惧诛出奔至防稽孙防渡江走交州靖身坐岸邉先载附从疏亲悉发乃从后去刘墇使使招靖入蜀为巴郡广汉太守昭烈克蜀以靖为左将军长史及即尊号拜司徙年逾七十爱乐人物诱纳后进清谈不倦丞相诸葛亮皆为之拜】陈到【字叔至汝南人自豫州随先主名位常亚赵云俱以忠勇见称建兴初官至永安都督征西将军封亭侯】费祎【字文伟鄳人少游学入蜀会先主定蜀祎遂留益土仕为太子舍人后主践位为黄门侍郎丞相亮南征还羣僚于数十里逢迎年位多在祎右而亮特命祎同载由是众人莫不易观使吴辞义不屈孙权每视其醉问以国事并论当世之务祎輙辞以醉退而撰次所问事事条答无所遗失权甚器之谓祎曰君天下淑徳必当股肱蜀朝建兴中代蒋琬为尚书令祎识悟过人省读诗记举目暂视已究其意防终亦不忘常以朝晡听事其间接纳宾客饮食愽戯尽人之欢事亦不废迁大将军録尚书事当国功名畧与琬比子恭为尚书令显名当世】费观【字宾伯鄳人先主时为巴郡太守江州都督建兴初加振威将军杨戯赞云当官理任衎衎办举】张通【汝南人后主时为殿中督后主东迁洛阳时扰攘仓卒蜀之大臣无翼从者惟郤正及通舍妻子单身随侍】魏和洽【字阳士西平人举孝亷大将军辟皆不就魏武定荆州辟为丞相掾时毛玠崔琰选用先尚俭节洽言曰古之大教务在通人情而已凡激诡之行则容伪矣文帝践阼为光禄勲封安城亭侯明帝太和中髙堂隆奏时风不至洽言消复之术莫大于节俭转太常清贫守约至卖田宅以自给子适才爽开济官至吏部尚书】呉陈化【字元耀汝南人愽覧众书气干刚毅仕吴为郎中使魏善应对太帝嘉其奉命光国拜犍为太守迁太常兼尚书令正色立朝劝子弟废田业絶治产仰给官廪不与百姓争利子炽字公熙有志操】屈晃【汝南人吴大帝时为尚书仆射屈晃志匡社稷尝率诸将吏泥头自防诣阙固谏帝大怒牵入殿杖一百后孙皓即位诏曰故仆射屈晃志匡社稷忠谏亡身其封晃子绪为东阳亭侯】蔡珪【汝南人为吴将守□陵弟敏守沔中时南北为互市诸将多相袭夺以为功珪与敏书曰军国固当举信义以相髙闻疆塲之上往往有袭夺互市甚不可行弟慎母为小利而忘大备也侯者得书以呈周浚浚曰君子也及渡江求珪得之问其本曰汝南人也浚戯曰吾固疑吴无君子而卿果吾乡人】孟宗【字恭武鄳人性至孝母病冬节思食笋时地冻无笋宗入竹林哀泣有顷出笋数茎作羮供食母病寻愈人以为至孝所感官至吴司空】晋李秉【字元胄平春人有儁才官至泰州刺史秉尝答司马文王问因以为家诫曰昔侍坐于先帝时有三长吏俱见临辞出上曰为官长当清当慎当勤并受诏上又问必不得己于斯三者何先或对曰淸固为本次复问吾对曰清慎之道相湏而成必不得已慎乃为大夫清者不必慎慎者必自淸】张光【字景武钟武人以牙门将伐吴有功迁江夏西部都尉初光以百余人戍马兰山北氏围之百余日光以兵少路逺自分败没防梁王彤遣兵迎光遂还长安彤表光处絶围之地有耿恭之忠宜加甄赏以明奨劝于是擢新平太守后镇魏兴为杨难敌所围婴城固守自夏□冬愤激成疾佐吏及百姓咸劝光退光按剑曰吾受国厚恩不能剪除冦贼何得退还也声絶而卒逺近伤惜之子二炅迈炅少辟太宰掾迈多才畧有父风】李重【字茂曾钟武人少好学有文辞早孤与羣弟居以友爱著称为尚书吏部郎务抑华竞不通私谒特留心隠逸由是羣才毕举子式有美名官至侍中】和峤【字长兴冾孙少有盛名朝野许其能整风俗理人伦起家太子舍人庾顗见而叹曰和峤森森如千丈松施之大厦必有栋梁之用武帝时为黄门侍郎迁中书令帝深器遇之旧监令共车入朝时荀朂为监峤鄙朂为人每同乘髙抗专车而坐乃使监令异车自峤始也惠帝时拜太子太傅加散骑常侍卒弟郁以清干称厯官尚书令】周浚【字开林安成人性果烈以才理见知有人伦鍳识初仕魏为尚书郎后随王浑平吴封成武侯移镇秣陵有威徳武帝问浚卿宗后生称谁为可浚曰臣叔父子恢称重臣宗从父子馥称清臣宗帝并召用恢与同郡和郁等号三十四友馥少与成公简齐名起家为诸王文学累迁吏部郎选举精宻论望益美惠帝时以功封永宁伯馥自经世故每欲维正朝廷忠情恳至以东海王越不尽臣节毎言论厉然越深惮之后以建策迁都为越所构卒子宻性虚简时人称为清士】周顗【字伯仁浚子少有重名元帝时为尚书左仆射领吏部顗性寛裕而友爱过人王导甚重之及敦搆逆顗奉诏诣敦敦惮其辞正不知所答长史郝瑕等劝顗避敦顗曰吾备位大臣宁可复草间求活耶俄被收路经太庙顗大言曰天地先帝之灵贼臣王敦倾覆社稷神只有灵当速杀敦语未毕收人以防伤其口血流至踵观者皆为流涕遂遇害后追赠左光禄大夫仪同三司諡曰康】周嵩【字仲智顗之弟狷直果狭毎以才气陵物元帝朝累迁御史中丞时帝以王敦势盛渐疏忌王导等嵩上疏谏帝感悟导等获全及敦既害顗使人吊嵩嵩曰亡兄天下人为天下人所杀复何所吊敦甚衔之宻使妖人李脱诬嵩及周筵潜相署置遂害之】毕卓【字茂世新蔡鲖阳人少希放达为胡母辅之所知】干寳【字令升新蔡人少勤学愽覧书记以才器名为著作郎平杜有功赐爵闗内侯累迁防骑常侍着晋记二十卷称良史性好隂阳术数撰集古今神祗灵异人物变化名为搜神记及杂文集皆行于世】孟嘉【字万年宗曾孙少知名太尉庾亮领江州辟部庐陵从事后为桓温叅军温甚重之九月九日温宴龙山风吹嘉防堕落嘉不之觉温命孙盛作文嘲嘉嘉即答之其文甚美四座嗟叹转从事中郎迁长史卒】南北朝齐周颙【字彦伦顗七世孙初仕宋入齐歴中书郎兼著作工防隶书法毎賔友会同辞韵如流听者忘倦兼善老易清贫寡欲终日长蔬虽有妻子独处山舍王俭谓曰卿山中何所食颙曰赤米白盐緑葵紫蓼后转国子愽士着四声切韵行于世】梁周舍【字升逸颙子幼聪颖既长愽学善诵诗书音韵清辨从兄绵为剡县赃汚籍没资财舍推宅助焉武帝时拜尚书祠部郎礼仪损益多自舍出时王亮得罪归故人莫至舍独敦恩旧亮卒身营殡葬时人称之舍居职屡徙而常留省内预机宻二十余年称贤相性俭素如布衣普通五年以右骁卫将军知詹事卒】隋周法尚【字徳迈安成人少有风槩好读兵书周宣帝优宠之髙祖受禅为黄州总管宻诏使经畧江南伐陈之后陈城州刺史熊门超拒战法尚击破之擒超于阵迁永州刺史安集岭南陈桂州刺史钱季卿等先后降炀帝嗣位累进右光禄大夫少子绍范最知名】董展【字伯仁汝南人以才艺称乡里号为智囊官至光禄大夫殿中将军尤长于畵与展子防齐名曽作道徳经变相为时所称】唐周允元【字汝良安成人弱冠举进士延载初累迁右肃政御史中丞同鳯阁鸾台平章事武后宴宰臣诏陈书传善言允元曰耻其君不如尧舜武三思劾奏其语指斥后曰闻其言足以为诫安得为过耶】袁滋【字徳深朗山人疆学愽记少依元结读书结重之建中初厯侍御史刑部大理覈罪人失其平惮滋守法因权势以请滋终不署奏徳宗招来西南人选郎吏可抚循者皆惮行至滋不辞帝嘉之累迁华州刺史召为左金吾卫大将军耆老道后迁河南观察使累封淮阳郡公卒滋性寛易与之接者皆自谓可见肺肝薄居处衣食能为春秋工篆有古法】周墀【字徳升汝南人少孤事母孝及进士第官集贤殿学士属词髙古文宗雅重之武宗朝累拜义成节度使宿将暴謷不循令者墀命鞭其背一军大治进同中书门下平章事河东节度使王宰求领宣武驸马都尉韦让求为京兆墀持不与由是妄进者少衰会帝召宰相议河蝗事墀对不合防罢为剑南东川节度使郑颢言于帝曰世谓墀以直言相亦以直言免帝悟加检校尚书右仆射卒】赵匡凝【字光仪蔡州人嗣父徳諲爵由唐州刺史为山南东道节度使以威恵闻天祐元年封楚王时诸道不上供惟匡凝嵗贡赋天子朱全忠遣人谕止之匡凝流涕曰吾为国屏翰敢有他志遂絶全忠全忠怒出兵攻之因败自杀】宋孙何【字汉公汝阳人父庸周显徳中献赞圣策九篇世宗竒其言宋初为河南簿太平兴国中厯殿中丞知龙州何十嵗识音韵十五能属文笃学嗜古王禹偁雅重之淳化三年举进士解褐将作监丞累迁右司谏真宗初献五议上覧而喜之咸平二年举入閤故事何次当待制献疏请罢掊克之臣复周官唐式是冬从幸大名诏方邉事疏上真宗嘉之景徳初知制诰赐金紫掌三班院卒何乐名教勤接士类好学着驳史通十余篇有集四十卷】孙仅【字邻几何弟少勤学与何俱有名于时咸平元年举进士兄弟连冠贡籍时人荣之解褐舒州团练推官会诏举贤良方正之士赵安仁以仅名闻擢光禄寺丞累迁给事中天禧元年卒仅性端慤中立无竞笃于儒学士大夫推其履尚有集五十卷】王美【蔡州人十世同居咸平中有司请加旌表诏从之仍蠲其课调】祖士衡【字平叔上蔡人少孤愽学有文杨亿谓刘筠曰祖士衡儒学日新后生可畏也举进士授大理评事累迁起居舍人知制诰为史馆修撰士衡儿时有僧相之曰是儿神骨秀异他日有名于时若年过四十当位极人臣年三十九卒】祖无择【字择之上蔡人进士髙第厯官广南转运使入直集贤院时封孔子后为文宣公无择言以祖諡加后嗣非礼也于是议改为衍圣公熙宁初王安石讽求其罪谪忠正军节度副使寻知信阳军卒无择为人好义笃于师友尝从孙明复学经术又从穆修为文章両人死力求其遗文彚次之传于世以言语政事为时名卿用小累放弃士论惜之】谢良佐【字显道上蔡人与游酢吕大临杨时在程门号四先生登进士第建中靖国初官京师以口语系诏狱废为民良佐记问该赡对人称引前师至不差一字事有未彻则颡有泚与程颐别一年复来见问其所进曰但去得一矜字尔颐喜曰是子力学切问而近思者也所著论语説行于世】朱胜非【字藏一蔡州人崇宁二年以上舍登第靖康初为东道副总管建炎改元试中书舍人兼权直学士院时方草创胜非凭败草制辞辞气严重如平时总制使钱盖进职胜非言盖弃师误国封还贴黄盖遂罢谏官卫肤敏坐论元祐太后兄子徙官胜非言以外戚故去谏臣非所以示天下累迁尚书右仆射兼御营使苖刘之乱保防功居多太后语髙宗曰頼相此人】元髙兴【字功起蔡州人少慷慨多大节力挽二石弓尝步猎南阳山中遇虎跳踉大吼众皆惊走兴神色自若发一矢毙之至元间屡立战功尝召入朝悉献江南所得珍寳世祖曰卿何不省稍留以自奉对曰臣素贫贱今幸富贵皆陛下所赐何敢隠俘获之寳物帝曰直臣也累官左丞相皇庆二年卒】张桓【字彦威藁城人父木知汝宁府因家焉桓以国子生累官陜西行台监察御史以言事不合去未几汝宁盗起桓避之确山贼久知桓名袭获之皆罗拜请为帅弗听囚六日拥至渠魁前桓直据榻坐与之抗论逆顺其徒捽桓起跪桓仰天大呼詈叱弥厉且屡唾贼面贼犹不忍杀谓桓曰汝但一揖亦恕汝死桓瞠目曰吾恨不能手斩逆首肯聼汝诱胁而折腰哉贼遂刺之后贼语人曰张御史真铁汉害之可惜事闻赠礼部尚书諡忠防】明赵懿徳【字秉彜汝阳人洪武初由户部尚书改吏部帝嘉其典铨平明尝召与四辅官坐论治道命画史图像禁中终陜西参政于毅性孝善属文工草书累官詹事府少詹事】孙显【信阳人父防庐墓三年乡里推重之洪武中领乡举入太学太祖临幸説书称防授给事中累陞工部尚书后廷诤忤防杖四十谪戍云南籍其家止牛一头茅屋数间使者还报上嘉叹召复原职在途卒】梁铭【汝阳人以廕补燕山前卫百户洪武末北平被围铭战甚力屡建竒功积官后军都督同知镇守宁夏封保定伯宣徳初为左副总兵征交趾卒铭处心坦易临事寛简而勇敢精悍能抚防士卒时论重之】衡岳【字世赡西平人洪武末举于乡时诏选诸生诣詹事府议事岳敷陈时政切直不迂擢潮州府同知厯西安庆阳知府永乐十年朝觐入京以言事忤防谪戍交趾洪熙初以荐起南城知县改南丰常于官舍种蔬以自给家人或冇愠色岳曰不犹愈于谪戍时耶后擢知桂林府前后厯四郡及归贫无以为家士论莫不髙之】赵敏【字子聪毅子能文章工书畵以乡举授兵部主事擢吏部郎中正统十四年扈从土木失车驾所在众欲南奔敏曰昔稽绍荡隂之事诸君独不闻耶乃易服跃马而北防陈死焉赠奉直大夫廕一子】尚禠【字景福罗山人正统进士除行人尝上书请毋囚系大臣擢南院御史以劾周铨下狱谪云南驿丞又因灾异上书陈数事悉格不行量移丰城知县成化初擢湖广佥事有司上其治行赐诏旌异】徐廷璋【字公器罗山人景防进士授给事中尝陈时政七事劾罢四廵抚直声振中外成化初锦衣都指挥门达有罪廷臣会鞫皆畏达不敢问廷墇怒叱加刑达乃伏辜厯右佥都御史廵抚延绥改甘肃又抚宁夏皆有声】朱俭【字子岷上蔡人幼孤每逢父忌日輙卧冡大恸向母问父形容绘像事之母卒贫不能葬苃舍于野负土为坟隆冬盛雪不少辍及葬羣鹊来巢枯木复荣天顺中旌表】梁珤【铭子袭父爵正统中征邓茂七有功破贵州叛苖擒其王韦同烈进封保定侯寻讨平清浪蛮宼击败凉州贼兵成化中掌都督左军府事卒赠蠡国公諡襄靖】尹冕【西平人为诸生母刘氏殁悲号庐墓侧形容枯槁墓旁产紫芝十六茎复有双桞交干而生父聪殁复庐墓三年成化中旌表】刘政【确山人父母相继殁庐墓六载嵗大旱独周其墓田五六里得雨有不肖数火其庐火皆自息王宾亦确山人冬月母病思笋不可得宾日夕号泣竹忽生笋母食之而愈及殁庐墓芝产于侧并成化中旌表】曹鳯【字鸣岐新蔡人成化进士授祁门知县宏治初用亷能擢御史多所论建出知苏州府举治行卓异正徳初厯右副都御史廵抚延绥鳯雅操方正数与镇守中官忤召理院事以忧归刘瑾衘其不通馈问屡防之遂卒明年瑾诛遣官谕祭仍给金营】逊学【字希贤上蔡人成化进士改庶吉士授检讨厯浙江陜西山东学政所至务从寛厚寻陞户部侍郎满考当廕子乃廕弟之子为国子生正徳间累迁礼部尚书敭厯中外三十余年忠清端亮始终靡间】徐文英【字景华西平人成化进士厯官苑马寺少卿致仕家居正徳六年流贼掠境文英率乡勇御之兵败遇害赠太仆寺卿同时与难者生员徐固轮戚夀义官贾得山等六十四人】赵时中【字宜之罗山人成化中举乡荐厯官御史正徳初忤刘瑾廷杖落职遭父防庐墓有白鸠来巢事闻诏旌其门】吴文绅【正阳人天性至孝成化十一年母杨氏遘疾文绅朝暮侍汤药及卒结庐墓侧林中枯木复荣人成异之】何景明【字仲黙信阳人生有异质八嵗能诗古文宏治中进士授中书舍人正徳初刘瑾窃柄遂谢病归坐罢瑾诛故起秩九年乾清宫灾疏言义子不当畜邉军不当留番僧不当宠宦官不当任留中寻进吏部郎钱宁欲交欢之不可官至陜西提学副使景明志操耿介尚节义与李梦阳并有国士风海内号曰何李所着诗歌杂文行世】孟洋【字望之信阳人有文学与何景明崔铣軰称十才子登宏治进士授行人迁御史正徳中疏论大学士□贵不恊人望梁储纵子杀人并宜罢下诏狱谪桂林教授稍迁汶上知县嘉靖中擢佥都御史督储南京闻母病即解印驰归抵家甫月余而母殁服阕拜南京大理卿卒官贫不能殓僚友醵金赙之】张来仪【遂平人正徳初为四川罗江知县以亷能称防蜀防青头保为乱府檄来仪于剑州御之兵败被执贼欲跽之大骂不屈遇害】方珤【字国珍汝宁千户所人貌魁梧力能举鼎并挽双弓正徳六年流贼至汝珤随都指挥余英拒贼韩荘英先奔众溃珤独奋力战手刄数十人矢尽刀折下马撤屋椽复战贼围绕数匝攒射死】戴璜【字宗仪新蔡人为邑诸生正徳七年流宼猝至璜方与其子奎读书村墅贼得璜欲用之不从胁以刄璜瞠目骂贼贼怒杀之掠其子入垒贼帅询其故叹曰壮士也何为害之遂斩害璜者释其子令葬璜面犹如生】熊应周【新蔡人正徳七年流寇掠邑境应周随父匿村舍为贼所得将杀时应周年十六长跪哀号以身翼蔽其父求以死代贼大感动俱舍之】张【字朝英罗山人正徳十五年贡太学为齐东知县事亲孝后父母相继殁庐墓六年墓地髙故无水一日墓傍涌泉清冽不竭县令杨越贾璘皆诣庐旌礼焉】马録【字君卿信阳人正徳进士授固安知县擢御史世宗初按江南诸府有声中官黄锦诬劾髙唐判官金坡□繋五百余人録力争得少解移按陜西汚吏闻风遁去继按山西治妖贼李福达狱武定侯郭勋移书为解録不从劾勋庇奸乱法勋已伏罪会廷臣交劾勋勋与张璁桂蕚合谋为蜚语□上遂大反前狱録谪戍广西南丹卫竟卒戍所隆庆初追赠太仆少卿】羊可立【字子豫汝阳人父杰嘉靖间乡荐厯榆社府谷知县迁鄜州归隠城南桞塘村人称为南溪先生卒祀乡贤可立万厯进士由安邑知县擢御史劾张居正以私憾搆辽庶人宪防狱按鹾两浙定盐法条例累擢太常卿言夀宫事弹申时行时居正私人乗□谋中之谪大理评士出为天雄推官移瑞州通判卒】赵贤【字良弼汝阳人嘉靖进士为户部主事出监临清仓治辽东饷皆励清操厯荆州知府以治行闻迁右佥都御史廵抚湖广尽便宜十事上之复奏行救荒四事时张居正综覈吏治诸司振饬贤特为廵抚冠抚山东奏免积逋银米七十万贤敏于政事受知居正以知府□迁廵抚人不以为私终南京吏部尚书】曹亨【字伯贞鳯孙嘉靖进士授刑部主事权贵请托皆不纳迁兖州知府讨平部内积盗政严治肃课为山东冠擢湖广副使辽王宪□素骄恣惮亨为敛戢穆宗立擢右佥都御史廵抚镇定有声隆庆时厯南京工部尚书劾织造中官嵗冐水衡钱不赀忤防致仕归】赵谟【信阳人为诸生父卒于广西之南丹谟徒步六千里扶榇归庐墓者三年蝗不入境盗不敢犯嘉靖中获旌后为景州训导】李本固【字叔茂汝阳人万厯进士由知县擢御史廵视十库力纠大珰出按三秦惩贪墨抑骄帅压强藩复按云南豪右屏迹报命入都疏请册立东宫削籍归光宗立召起厯南大理卿卒】傅振商【字君雨汝阳人万歴进士选庶吉士改御史按畿南恶少刘应第煽乱当时有借事幸功者振商檄所司不得株连得解者千余家累迁右副都御史廵抚南赣以计缚巨寇邱囊等迁南京兵部右侍郎时魏党懐宁侯孙承廕毒军蠧民道路以目振商弹之崇祯时进兵部尚书卒諡荘毅】秦镐【字周京汝阳人性孝家贫絶意仕进肆力古文辞御史李日宣荐于朝与刘伯宗万茂先譂元春同被徴命镐坚不就后流宼陷城胁之不从絶粒死时年八十二先尝自题墓石云人间贫孝子地下老书生着有头责斋集八卷髣园销夏録四卷】袁永基【字绵祚汝阳人世袭汝宁所千户闯贼攻汝登陴永基手刄数贼度势不能支归与母诀束甲出短兵巷战身被数创死】郭正谔【汝阳人为邑诸生流冦破汝居民奔窜其母老不能行正谔负之贼至令置其母正谔不从俱被害】刘时宠【上蔡人有孝行崇祯中流防防城其父宗祀年老不能行命之速避遂自杀时宠恸哭刺死一子三女夫妇并自刭其妹适归寜亦从死】杨士英【西平人由恩贡任懐仁知县居官亷能母老乞归养崇祯九年流冦扺境被执诱之降士英大骂贼怒杀之媳王氏亦骂贼死　本朝乾隆四十年】
