<!-- { "loadSidebar": true } -->
　　古迹程乡故县【在州西齐书地理志义安郡领程乡县元和志本汉掲阳县地齐分海阳县置隋开皇十年省十一年复置寰宇记县在程乡之口以江为名开寳四年以避国讳改梅州南至潮州三百里西至循州二百三十九里旧志县故址在今西城外曽井之水】长乐故县【在今长乐县东北本兴宁县地五代时为兴宁县治寰宇记兴宁县在循州东一百里南汉刘防移于旧县西六十里地名长乐即今理是也王存九域志熙宁四年析兴宁县地置长乐县在循州东北一百里舆地纪胜长乐本兴寜旧县治五代为齐昌天禧中移还兴宁置镇后为县绍兴六年乂废为镇十九年复为县新志县治有三一在今县东北二里紫金山之北宋熙宁故县也一在今县东南五十里九龙冈下宋绍兴中所改置也元至元二十九年复还故治元末毁明洪武初徙治紫金山之右麓即今治】兴宁故县【在今兴宁县东北宋书州郡志东官郡领兴宁县江左立陈永定元年封荀朗为兴宁侯即此隋属龙川郡唐属循州元和志县西南至循州七百里本汉龙川县地晋于今县西三里置县寰宇记晋元兴中置兴宁县治平原南汉刘防移于旧县西六十里地名长乐即今长乐县也宋天禧二年移还故县九域志县在循州东北一百三十五里即今治新志有大龙田盘石围在县东北二十里其地有九十九墩旧尝议建县于此今有墟市唐时故址盖在侧近】齐昌废县【在兴宁县北齐志东官郡领齐昌县梁陈时废唐武徳五年复置属循州贞观元年省入兴宁舆地纪胜引旧经云齐昌在兴宁县东一百五十里县志南汉置齐昌府在今县东北五里洪塘坪土名枫林塘】林子营【今平逺县治本旧程乡县之豪居都地界接江闽羣盗出没明初置豊顺廵司嘉靖三十八年筑土城于林子营设通判府官镇守四十一年割江西之安逺福建之武平上杭及惠州府兴宁县地置县以壌接武平安逺因名曰平逺属江西贑州府四十三年从里人议还江闽三县地惟分程乡之义化长田石镇石窟四都及兴宁之大信一里附义田都合为县改属潮州府】石窟司【今镇平县治明初置廵司治蕉岭属程乡县南去县一百里嘉靖中改属平逺县崇祯初剧贼苏俊钟凌秀等流刦江闽多难于石窟居人因乞迁平逺县治于此六年廵按钱守亷疏请以移县不如增置乃割平逺之石窟二图及程乡之龟浆松源各二图改巡司置县曰镇平即今治也】武婆城【舆地纪胜在兴宁县西二里可容千人当五代扰攘防盗猖獗有武婆者紏合村落之众屯堡自衞故基犹存】愁亭【在州城东舆地纪胜在城东之上衔逺山吞长江为一城登覧之胜一名东亭】锦江亭【在州东元至正中建旧名济川亭】长乐防【在长乐县西北五华山下一名尉陀防】程故宅【在平逺县东义化都舆地纪胜邦人仰程之名名其所居之乡曰义化】
　　闗隘上井隘【在州东北一百五十里循界溪而入路通福建上杭县冈岭峻絶人松源隘在州东北二百里松源水所经山径崎岖亦通上杭】榕树隘【在长乐县东七都上通梅林赤竹诸径东通本州】罗冈隘【在兴宁县北九十里接江西长宁县界明万歴中设营于此今有墟】石镇隘【在平逺县西南一百里有石镇营与兴宁大□山相接其路险巇可以固守其上平坦可以屯兵其原野寛衍可以耕种】腰古隘【在平逺县北四十余里丹崖若壁长三十余里路通江西长宁县】大密径【在镇平县北三十里上下皆崇冈峻岭中有一径长十五里有兵驻防】太平镇【在州西北一百里石镇村傍明洪武三年置廵检司在州西十余里二十三年以地非冲要移于此今因之】丰顺镇【在州东南六十里明初置廵检司在州西北一百二十里平逺县界嘉靖中分置平逺县因移建于松口兼管松口驿事今因之】十二都镇【在长乐县南八十里横流渡明洪武五年置廵检司在今永安县界嘉靖中移治于此今因之有渡有市地具五民货物所聚】十三都镇【在兴宁县北一百二十里与江西长宁县丹竹楼接界明洪武四年置廵检司防大望山岑峰等贼巢正徳六年移于白水砦嘉靖六年复还故址筑城周三百七十八大冇竒门三今因之】水口镇【在兴宁县东四十里长乐兴宁二水合流于此亦曰水口隘明洪武八年置廵检司后废成化十二年防置于下岸正徳中迁于上岸水东今因之】头镇【在平逺县南四十里　本朝雍正十二年置廵检司】罗冈镇【在镇平县东二十里明崇祯中置县后移石窟廵检司于此名石蓝坊司本朝顺治中废乾隆元年复置廵检司】梅口镇【在州东北接汀州界南汉刘岩干亨中用术者言幸梅口镇以避灾闽将王延美遣兵袭之岩仅以身免九域志程乡县有李坑梅口双派乐口四镇】清溪镇【在长乐县西三十里明洪武五年置廵司万歴六年废今有市】程乡所【在州西北隅明洪武十五年建自潮州卫分守】长乐所【在长乐县治东明洪武二十四年建惠州卫】髙明寨【在长乐县南五十里又天柱寨在县南九十里】和山砦【在兴宁县东北二十里又刘塘砦在县西十五里有水周环之】银【在州境九域志程乡县有一银石坑一铅龙坑一鐡旧志故银在县东北石坑都在县西北六十里又兴宁县有夜明银】锡【九域志长乐县有罗翊洋头大佐瀬湖四锡旧志锡平山产锡又有锡坑铺在县南六十里明天启末县境隅谷石涧多出矿砂煮之成锡坚白甲于他处而锡坪龙窝中湖柏洋为最贫民采取頼以资生者数年】程江驿【在州城外东隅又揽潭驿在州西南五十里万安都松口驿在州东南松口市皆明洪武三年建】武宁驿【在州南万安二都径心明初置在惠来县崇祯初移置于此】兴宁驿【在长乐县西南一里濵河又七都驿在县东五十里】周塘驿【在兴宁县东南六十里为惠潮二府往来之道】
　　桥梁嘉应桥【在州东一里北门濠水经此宋淳熙时创建元明屡修　本朝雍正十一年陞程乡为直州　　钦定州名桥若先兆】登瀛桥【在州东一里元建】梯云桥【在州南宋建】济川桥【在州南门外梅溪元防定中造舟四十二以为浮梁长六十丈广三丈又百花桥在州西南百花洲宋废元中造舆梁十二间今皆废】西河桥【在兴宁县西二里明嘉靖二年置浮桥名曰利渉十八年剏为石梁改曰兴济　本朝康熙庚戌复造浮桥名曰西河舟二十五贯以鐡索両岸皆砌以石】金带桥【在兴宁县城西初寳山溪水绕城东南明万歴十八年知县傅道唯筑堤自城东北引其流绕城西北自西濠合于大河若腰带回绕故名】青云桥【在平逺县东门外跨江长二十丈】
　　塘堰新塘【在州莆心乡筑堤作圳分漑莆心杨古状白土三乡田其塘周一千一百五十丈又五官塘在州之畬坑堡明正徳中乡人共筑漑东南沿山田三千余亩　本朝康熙三十三年勘定】安流闸【在镇平县西自县东入城出城西灌陂角田九百余亩又泉源闸在县东三里蓝坊河口】周瑄圳【在长乐县南五十里县人周瑄所凿泉流三十里灌田万余亩其利最】
　　陵墓南北朝齐程墓【在州西北八十里】宋罗孟郊墓【在兴宁县东南六里长陂罗塘尾】明王天与墓【在兴宁县东北半里湖背佛子岭有显忠亭】顔容端墓【在长乐县东五里】九烈墓【在长乐县北北山寺旁桂王时贵州石阡衞举人陈良言寓居长乐丁亥贼至良言妻罗氏妾徐氏俞氏及三女良言弟将仕郎皆缢死仆永禄婢福妹随之邑人哀而葬之于此】
　　祠庙王公祠【在平逺县北门内祀明知县王化又贞烈祠在城隍庙后祀化妻计氏】俞公祠【在平逺县乌石冈祀明都督俞大猷】
　　寺观灵光寺【在州东南隂那山唐释了拳道塲有手植柏尚存】
　　名宦五代南汉曽芳【程乡令囊药置井中令民汲饮以袪瘴人因名为曽井宋仁宋时诏封芳忠孝公井为忠孝泉用飞白御书】宋柯宋英【泉州人绍兴中令程乡慕程因辟齐曰景任满无一死囚】刘安雅【绍兴间知梅州防贼围城命取钩吻草研汁投酒中散于居民贼遣人索金磔之其党散入民居纵饮死者百数贼疑惧遁去围遂觧】顔公衮【龙溪人以父泽补官绍定间令兴宁宼至出谕之贼怒厉声骂贼被执死诏赠朝奉郎官其一子】徐千能【莆田人兴宁主簿任未一月亦与顔令同执死之】元程愿学【休宁人至顺中除长乐令民有死非命者其妻诉不愿理叱曰此即杀人贼也一讯而服】明陈坚【临湘人洪武二十年知长乐县以县去郡五百里卒有变不及应乃筑城凿池请置千户所守御民庆有衞祠祀之】夏则中【武昌人洪武二十二年知兴宁县时官田赋重无肯承籍者因奏请减之与民产同赋公私便焉】郑懋中【晋江人洪武中知程乡县首除大猾讼者委曲开谕不施鞭朴民为謡曰安所得公长者禁令不烦徭役寡昔无羊今有马后卒民与曽芳合祀之】黄瑜【香山人成化五年知长乐县瑜曰我乡人治乡人当以教先政改建儒学日与诸生讲于其中召剧盗卢公林谕以改行去之日公林父子肩其舆过黄土岭】张澄【安福人治初以归善主簿摄长乐知县事不俟报粟赈饥期月而卒邑人奠以牲醴其女年甫及筓却之曰父在未尝受餽今必不享自取所艺蔬朝夕哭奠焉】张钦【南昌人正徳七年程乡盗李四仔起钦自清县知县奉调至悉罢兵衞从吏卒数人抵贼垒谕以祸福众心动有泣者贼首盛陈珍玩值千金为寿钦悉取碎之而还其金曰此可以买牛赀田器为衣食资贼相顾惊喜弃刃于地讙动山谷钦为留一月夷其保障籍其丁力散遣老防妇女四千人皆耕田筑室号曰新民】祝允明【长洲人正徳十年为兴宁知县性亷洁所得俸钱輙召所善客分与持去不留一钱】徐甫宰【山隂人嘉靖中帝从程乡人请由武平调知程乡山峒贼起甫宰严设守备遣主簿梁维栋觧散贼党追贼首林朝曦获之于隂那山超擢添注佥事复擒大盗温鉴梁道晖余党悉平程乡人立祠祀之】陈交【常熟人嘉靖中为兴宁知县猺獞为患单骑抚之渠魁十余人率其党归命号为新民歳旱歩祷雨随降他邑皆无时呼为陈侯雨】王化【马平人嘉靖中为平逺知县时县因新平贼巢开置吏民皆旧贼化开诚抚谕詟以威信遮繋程乡贼于擅岭走之贼梁国相已降复叛追擒于石子岭已复捣仙花洞擒贼首迁潮州同知仍署县事以平贼功超擢广东副使妻计氏随化之任初击贼时讹传化死磨筓自杀事闻诏所在春秋奉祀】金一鳌【睢宁人崇祯初知平逺县时流防肆虐与典史莆田人陈应秋设计觧散之上道府未决贼已薄城日夕御之斩奸胥之内应者贼挫去会招抚议下乃遣人扺巢谕下苏峻等率之以讨他叛比有功后峻复叛一鳌以计授应秋以次禽戮之一时贴息】胡会賔【昆明人崇祯中知镇平县当开设初百务未举会賔改建县治増置学田义仓社学凡所经理纎悉无遗入祠名宦】
