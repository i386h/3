<!-- { "loadSidebar": true } -->
　　闗隘姚坞闗【在归安县西南六十里相近有青山闗俱达武康县界】司马闗【在长兴县南六十里路出乌程一名大雄闗】筋竹闗【在长兴县南六十里里路出归安达武康】马头闗【在武康县南三十里路出余杭县】独松闗【在安吉县东南四十五里独松岭接余杭县界宋元以来置兵戍守明洪武六年置巡司隆庆四年裁相近有髙坞闗在髙坞岭又湛水闗在县东四十里铜闗在县东四十五里】幽岭闗【在孝丰县东南三十里幽岭上接余杭县界与独松百丈为三闗又乌山闗在县南五十里与临安县接界郎采闗在县西南三十里与于潜县接界】孔夫闗【在孝丰县西南六十里又唐舍闗在县西七十里俱与安徽寜国县接界】五岭闗【在孝丰西北五十里又苦岭闗闗在县西北四十里俱与安徽广徳州接界】大钱湖口巡司【在乌程县东北十八里亦名大钱港为太湖要口明洪武二年即元旧址置巡司并设河泊所今所裁而巡司如故又设太湖营守备驻防于此又乌程县北之五浦长兴县东北之夹浦并设千把总分防】南浔镇巡司【在乌程县东七十二里以其南有浔溪故名元至正十三年张士诚筑城于此明洪武二年城废十八年置官泽税课局于此今局废移后潘巡司治此】乌镇【在乌程县东南九十里唐干寜二年杨行密围嘉兴钱镠遣顾全武赴救破行密乌墩光福三寨兵王存九域志谓之乌墩镇南宋时避光宗讳止曰乌镇其地为苏湖嘉三府之交明嘉靖十年増置府同知于此隆庆初裁　本朝复移府同知驻此】琏市镇巡司【在归安县东南九十里临练溪水与嘉兴府桐乡县接界元设巡司后废明洪武中复置今因之又埭溪亦设巡司】菱湖镇【在归安县东南三十六里以近菱湖而名商贾四集谓之水市明洪武中置千金税课局后废今有主簿分防】双林镇【在归安县东南五十四里路通嘉兴相近有窑墩今有守备驻防】施渚镇【在归安县西南以临施渚为名宋设税课局元置巡司明洪武二年移治于上沃埠在县西南三十余里寻废】四安镇巡司【在长兴县西南七十里四安山下东去府城一百二十里西去安徽广徳州六十里以其保障呉兴宜兴广徳安吉四处故名隋大业九年置鹰府筑城于此宋时为镇设官以监商税元亦设税务于此明初改置巡司今因之并有守傋驻防又臯塘镇在县东北三十里傍临太湖旧亦有巡司今裁】和平镇【在长兴县南五十里旧名和平乡宋设税务于此元更置巡司明初废改名嘉防乡】合溪镇【在长兴县西二十五里宋设酒库元改设税务又置巡司明初俱废】水口镇【九域志长兴县有水口镇县志在县北三十里顾渚诸山之水从此出】新市镇巡司【在徳清县东北四十五里地有三潭九井人物富丰宋元时设镇将并置屠家堡明初设巡司并置河泊所今所裁而巡司如故】梅溪镇【在安吉县东北三十里明初于城东闗置批验所洪武三年徙于此六年改为税课局并置河泊所今皆裁】递铺镇【在安吉县东南二十里有递铺滩当江浙往来之陆道旧尝置巡司今裁】沿干镇【在孝丰县东北二十里苕溪经此为沿干渡陆行逹安吉县水行达府】天目山巡司【在孝丰县西南二十里明洪武初置今仍属安吉县又松坑口在县西五十里旧亦有巡司今裁】后潘村【在乌程县东五十里元置巡司于此后废明洪武三年复置今移于南浔仍曰后潘司】旧馆村【在乌程县东三十六里有废城址旧尝置馆驿于此明初师趋湖州张士诚遣兵屯旧馆筑五砦以自固为徐达等所败旧馆遂降即此】思溪村【在归安县东南三十五里以临思溪为名元设思溪酒务明洪武十四年设思溪河泊所嘉靖十年裁】埭溪市【在归安县西南九十里】唐栖市【在徳清县东南三十五里与杭州府仁和县接境南属仁和北属徳清长桥跨踞为舟车之冲居民极盛】桥埠【在武康县北七里商贾辐辏明初置税课局于此】下塘寨【在徳清县东三十里与仁和县接界宋绍兴中两浙安抚使奏设秦官巡戍曰下塘巡司明隆庆三年以县东南三十里五林港口地当冲要因置五林闗徙巡司治之仍曰下塘司今裁】荷叶浦寨【在徳清县东北二十七里宋嘉定间置并设巡司明初移治新市】苕溪驿【在乌程县南明初置嘉靖三十一年徙府城内又有苕溪递运所今皆裁】
　　津梁仪凤桥【在府治西南跨苕溪唐仪凤中建本朝顺治中重建乾隆十年修】骆驼桥【在府治西一名迎春桥寰宇记桥在霅溪上唐垂拱元年造以形似槖驼之背故名刘禹锡送人之呉兴诗曰骆驼桥上苹风起鹦鹉杯中月下春即此桥也】长桥【在府治东南宋政和建名甘棠桥元末郡人筑渚中流析桥为二南曰甘棠北仍曰长桥】人依桥【在府治东运河上唐元和间刺史辛秘建以集商为市又建楼其上今呼花楼桥】望州桥【在府城东门内跨运河视众桥独髙】定安桥【在府城南门外因定安门为名】锁苕桥【在府城东门外苕水自南来至此二锁北入毘山溪】喜画桥【在长兴县治东北一里分箬溪为光明河】阜安桥【在徳清县治南跨大溪唐建】平政桥【在徳清县东十五里当杭湖往来之冲】步云桥【在徳清县东平政桥南旧名云塘桥】望仙桥【在徳清县东南跨麻溪】三登桥【在徳清县东北四十里明统志宋袁説友张岩王大有皆寓居此相继登第故名】碧泉桥【在武康县北宋宣和三年建】并全桥【在安吉县北初名浮塘桥明崇祯初改名】五山渡【在孝丰县东北灵奕乡为县要津】
　　堤堰苏隄【在乌程县南岘山寺前宋知州事苏轼筑】张公隄【在武康县东明嘉靖间县令张宪筑　本朝雍正七年修　按武康陂堰据通志旧有七十二今存二十三处咸资灌溉】石鼓堰【在安吉县北十七里唐书地理志石鼓堰引天目山水溉田百顷圣厯初令钳耳知命置又州有三十六俱明洪武二十八年置】东海堰【在安吉县东北梅溪令杨钳耳知命所开又朱塘在州东北一里宋嘉定中陈季年筑皆有灌溉功】东塘【在乌程县东以障西来诸水且通往来明万厯十七年县令杨应聘修筑】南塘【在乌程县南碧浪湖西以障郭西湾之水明万厯三十六年郡守陈幼学修筑又有新塘在县西南自康山坝至碧浪湖首尾二十里亦明时所筑以障苕水之入郭西湾者】谢塘【在乌程县西四里寰宇记晋太守谢安开大厯中刺史袭清于州西起谢塘馆】蒲帆塘【在乌程县北二里唐开成间刺史杨汉公开开时塘中得蒲帆因名又有柳塘在县北三里孙呉时所开本名青塘梁太守栁恽重濬因易今名】荻塘【在乌程县南一里呉兴记云晋太守殷康所开溉田千顷隋录云乌程沈恒居荻塘家贫好学毎烧荻自照因名其塘西引霅溪东达平望官河】四安塘【在乌程县西南三十里西至长兴县四安镇七十五里由此登陆趋广徳州】呉兴塘【在归安县东二十五里元和志呉兴塘太守沈嘉建灌田二千余顷】连云塘【在归安东南七十五里即琏市塘又有洪城保稼二塘俱唐刺史崔元亮筑】臯塘【在长兴县东北二十五里汉元始中呉人臯伯通筑以障太湖又官塘在县南七十里晋谢安筑一名谢公塘】武承塘【在徳清县东北十八里余不溪水所经亦谓之石塘东岸为东石塘西岸为西石塘连接数里】险塘【在徳清县西南即大溪之东滙也溪水湍县东西田数万顷赖此捍御又县境坝凡十有四处】庙山塘【在孝丰县灵奕乡又龙塘在西圩前塘蒲荠坝塘在天目乡坝凡三十七处】
　　陵墓三国吴明陵【在乌程县西北西陵山孙皓父和葬此】南北朝夀陵【在长兴县东七里阳乌山齐时太常陈道巨葬此陈武帝追尊为夀陵又瑞陵在县西北五里武帝父文缵葬此嘉陵在县北五里武帝前夫人钱氏葬此明陵在县西北五里文帝父始兴王道谈葬此】汉邱腾墓【在乌程县西十八里腾　光武初起义累迁大司马】姚恢墓【在武康县西南石城上恢为汉青州刺史】施延墓【在乌程县西二十四里延为汉顺帝时县尉详见嘉兴府流寓】三国呉朱治墓【在归安县南十六里】太史慈墓【在乌程县西北十八里石斗山东石坞　按顔真卿石柱记载有呉丹阳太守芜湖侯太史慈墓然考洪容斋二笔云太史慈葬于新呉今洪府奉新县是也邑人立庙敬祀则墓不当在乌程今旧志存之以俟考】施绩墓【在归安县南十六里】程普墓【在归安县南十九里按江西通志程普墓在瑞昌县安泰乡桂林桥西南旧志所载恐未足为据今存以俟考】丁固墓【寰宇记在武康县东十五里　按固山隂人为呉司徒今武康有丁墓村】晋潘尼墓【寰宇记在乌程县东十里　按晋书潘尼本传云尼中牟人卒于鸣壁他书中亦无卜葬湖州之説旧志系据顔真卿石柱记及乐史寰宇志所载今存以俟考】孔愉墓【在徳清县南城山有祠在余不溪上】沈劲墓【在武康县东北三十里小山】谢安墓【在长兴县南六十里三鸦村安初葬建康之梅山后被其裔孙夷吾为长城令迁葬于此今其地曰谢公乡有谢太傅庙】殷仲文墓【寰宇记在长兴县东三十二里仲文在晋为吏部尚书】南北朝宋沈演之墓【在武康县小山】殷景仁墓【在长兴县南五十里景仁在宋为尚书左仆射】梁沈麟士墓【在徳清县南呉羌山阳有祠】梁沈约墓【寰宇记在徳清县东五十八里县志在蔺村】邱迟墓【寰宇记在乌程县南十六里】陈沈恪墓【在徳清县北十五里】姚察墓【在武康县南三里其父僧垣墓亦在焉】唐李绅墓【在乌程县南三十里】沈亚之墓【在乌程县西南福山】陆龟防墓【在长兴县东陆滙有甫里先生祠】宋胡瑗墓【在乌程县南何山】陈舜俞墓【在乌程县南车盖山】孝子曹清墓【在乌程县东四十里西杨村有祠在府学右】沈与求墓【在徳清县西马鞍山】朱跸墓【在安吉县东北安福乡即湾里】叶梦得墓【在乌程县西北弁山】陈与义墓【在归安县西南上强里】葛邲墓【在乌程县西南五十里】程大昌墓【在安吉县东北梅溪村】牟应龙墓【在乌程县三碑乡】元赵孟頫墓【在徳清县北十八里子雍墓在县西北】宇文公谅墓【在归安县长超山】明郎理墓【在安吉县东凤亭乡邵家溪】严震直墓【在乌程县西塞山】徐阶墓【在长兴县南石头城】顾应祥墓【在长兴县西五里灵山】孙一元墓【在乌程县南道塲山】潘季驯墓【在乌程县北二十五里】丁元荐墓【在长兴县西篠浦】胡友信墓【在徳清县呉羌山之隂】凌义渠墓【在乌程县东五十里骥村北】温璜墓【在乌程县南道塲山】徐中行墓【在长兴县河泊所前】孝鵞塜【在徳清县呉羌山下蒋湾寰宇记唐天宝末邑人沈氏养母鵞一母鵞死其雏仰天号切遂啄败荐以覆其母啣庭砌间刍草列于母所若人之祭奠状长吁数声而死沈氏因作二函埋于山中土人呼为孝鵞塜】
