<!-- { "loadSidebar": true } -->
　　闗隘大阳闗【在州北黄河津济之处即大阳津本古茅津左传文公三年秦伯伐晋自茅津济封崤尸而还注茅津在河东大阳县西水经注河水迳陜城北对大阳茅城津亦取名焉亦名陕津唐志陕州陜有大阳故闗元和志大阳闗在陕县西北四里后周大象元年置】雁翎闗【在州东南路通河南府永宁县明时有兵戍守】硖石闗【在州东南亦曰崤陵闗即故硖石县也旧设巡司】函谷闗【在灵寳县西南里许战国时秦故闗也战国策苏秦曰秦东有崤函之固史记秦始皇六年楚赵魏韩卫合从伐秦至函谷败还二世三年沛公入咸阳守函谷闗项羽至不得入汉初置闗都尉守之武帝元鼎三年徙于新安以故闗为宏农县西征记闗城在谷中深险如函故名其中东西十五里絶崖壁立崖上柏林防谷中殆不见日闗去长安四百里日入则闭鸡鸣则开秦法也东自崤山西至潼津通名函谷号曰天险水经注故函谷闗校尉旧治处也终军弃繻于此燕丹孟尝亦义动鸡鸣于其下寰宇记其城北带河南依山周五里余髙二丈通鉴地理通释秦函谷闗在陕州灵寳县西南十二里函谷故城在县南十里秦函谷闗城汉宏农县隋桃林县也顔师古汉书注今桃林县南有洪溜涧水即古所谓函谷其水北流入河夹河之岸尚有旧闗余迹焉】洪闗【在灵寳县西南亦名鸿闗宋元嘉二十九年雍州部将栁元景等北伐进据洪闗水经注门水东北厯陕谓之鸿闗水东有城即闗亭也水西有堡谓之鸿闗堡通志又有辘轳闗亦在县西南】虢畧闗【在灵寳县南即故虢畧县后省为镇旧设巡司通志又有火烧闗在县南一百里】浢津闗【在灵寳县西北黄河津济处后汉建安十年杜畿为河东太守叛者絶陕津畿乃从浢津渡后魏正平二年宋侵宏农将军封礼赴救自浢津南渡皆即此水经注河水东合门水于此有浢津之称以河北有浢水为名唐书地理志陕州灵寳有浢津义宁元年置闗贞观元年废闗置津】大谷闗【在阌乡县西南秦山谷】朱阳闗【在卢氏县西南五十里有巡司唐书地理志卢氏有朱阳闗】白华闗【在卢氏县西重山之中又有青石闗路皆通陕西元末尝设兵戍守】葭芦戍【在卢氏县西隋大业九年杨元感为隋兵所败自董杜原将奔上洛至葭芦戍自杀】土刬【在卢氏县东南四十五里杜佑通典古之塞垣也后周以为镇防】张茅镇【在州东五十里设递运所又横渠七里店皆有递运所】石壕镇【在州东南七十里唐杜甫有石壕吏诗寰宇记神雀台在陕州硖石县东北四十五里石壕镇宋志熙宁六年省硖石县为石壕镇　按唐五代时硖石现为县而石壕村已见杜诗宋志合为一地恐误】上村镇【在州东北十里旧名陵山乡】干壕镇【在州东九十里旧与阌乡之闗东镇并属灵寳金史地理志陕州灵寳镇二干壕闗东】靖逺镇【在灵寳县西三十里金史地理志虢州虢畧镇靖逺】闗东镇【在阌乡县西五十里旧置分司九域志县有歇马闗东二镇】毛葫芦寨【在卢氏县西南百余里明徐逹入河南遣兵徇虢州袭取毛葫芦寨于是诸山寨次第降下】太平寨【在卢氏县东北塔山上四壁陡絶惟小径可通】晋王斜【在灵寳县西接阌乡县界唐书地理志虢州湖城县东故道濵河不井汲马多渴死天寳八年馆驿使御史中丞宋浑开新路自稠桑西由晋王斜寰宇记晋王斜路即古函谷闗路西接湖城东至灵寳界六十一里旧塞隋开皇九年晋王自扬州回复行此路因名晋王斜】甘棠驿【在州治南】硖石驿【在州城东七十里有驿丞】桃林驿【在灵寳县治西又县西有稠桑驿其地即春秋之桑田今废左传僖公二年虢公败戎于桑田注桑田虢地在宏农陕县东北通典灵寳东北有桑田亭元和志稠桑驿在县西十里即虢之桑田也】鼎湖驿【在阌乡县治东】
　　津梁硖石桥【在州城东】槖水桥【在州南门外】谯水桥【在州城西南】大阳桥【在州城东北元和志大阳桥长七十六丈广二丈架黄河为之在陜县东北三里贞观十一年太宗东巡遣邱行恭造寻废】张茅桥【在州城张茅镇东】好阳桥【在灵寳县东一里】虢州桥【在灵寳县南虢畧镇东】双虹桥【在灵寳县西宏农涧】鸿芦桥【在灵寳县西】湖阳桥【在阌乡县西门外】盘豆桥【在阌乡县西二十里】井泉桥【在阌乡县西三十里】双桥【在阌乡县西四十里相近又有玉溪桥】文华桥【在卢氏县东门外】通津桥【在卢氏县洛水上】大阳渡【在州城西一里俗名上河头】茅津渡【在州城北四里亦名沙涧】
　　陵墓古女娲陵【在阌乡县北黄河侧旧唐书五行志乾元二年六月虢州阌乡县界黄河内女娲墓天寳十三载因大雨失其所在至今年六月一日夜河滨人家忽闻风雨声晓见其墓涌出上有双栁树下有巨石郡守图画以闻今号风陵堆】轩辕陵【在阌乡县南十里铸鼎原】
　　【本朝乾隆十一年重修庙宇】夏闗龙逢墓【在灵寳县南十里孟村之西寰宇记唐太宗东巡致祭开元十三年立碑】汉戾太子墓【在阌乡县南汉书戾太子传太子湖宣帝即位置奉邑二百家以湖阌乡邪里聚为戾园注阌乡东南十五里见有戾太子在涧东寰宇记在今县南十六里髙一百五十尺县西三十五里泉鸠水东旁有太子子史皇孙冢】栾巴墓【在灵寳县东南下硙里】杨修墓【在阌乡县西北五十三里原北寨】晋王濬墓【在阌乡县东十五里有庙】杨骏墓【在灵寳县东南十里寰宇记故吏潘岳等收于此】唐姚崇墓【在州城东卫村社崇之父懿及裔孙炜并此】吴融墓【在阌乡县西四十里】梁文贞墓【在阌郷县东十五里】宋魏野墓【在州城东门外】明耿九畴墓【在卢氏县东】许进墓【在灵寳县南二里】许赞墓【在灵寳县东南五里】
　　祠庙神农庙【在州城东唐天寳元年建】黄帝庙【在阌乡县东南铸鼎原上　本朝乾隆十一年重修】禹王庙【在州治东旧唐书纪贞观十二年二月次陕州祀夏禹庙】周天子祠【在阌乡县南汉志湖县有周天子祠二所寰宇记在湖城县西南十里】汉高帝庙【在灵寳县西南七十里县志即帝与项羽持守处】闗龙逢祠【在灵寳县城东县志明宏治二年邑令李恭掘得元时修庙碑记即立祠于其地】召公祠【在州治东寰宇记在县东三里州志即召公聴政处明宏治九年増入刘昆姚崇李泌范祖禹陪祀】晋文公庙【在卢氏县东北】虢仲庙【在卢氏县东北宋咸平二年建】老子庙【在州城东有隋薛道衡碑记】岘山庙【在州城西南宋正隆二年知州徐文建】石隄祠【在灵寳县西南水经注石隄山下有石隄祠铭曰魏甘露四年散骑常侍征南将军豫州刺史宏农太守南平公之所经建也】灵泉庙【在灵寳县西南女郎山遇旱祷雨辄应】扁鹊庙【在卢氏县东】河上公祠【在州城南鸡足山唐明皇曾经其祠作诗】姚崇庙【在州城东即崇故居也宋元祐八年建】二贤祠【在州城南闗为唐姚崇宋魏野建】义烈祠【在州城南门内祀宋死事李彦仙宋绍兴九年宣抚使周聿请即陕州立庙明嘉靖中重建】昭忠祠【在州城东门外祀郡人死事崔儒秀】五户祠【在州城东北水经注五戸滩名也有神祠通谓之五户将军】三圣姑行祠【在阌乡县盘豆镇明杨智碑记景泰间为修殿一所相传唐开元时有媪生三女孟曰仲曰威季曰裒少孤俱未适人而死其后皆为神】
　　寺观寳轮寺【在州东南隅唐僧道秀建金僧智秀复置砖塔焉记见藏经】洪崖寺【在州城东二十里上有仙人洞】大通寺【在州城东唐建】开元寺【在州东四十里三门山】空相寺【在州城东一百里熊耳山西即初祖逹摩葬处】兴国万夀寺【在州城东南隋开皇中建】法云寺【在阌乡县南二里明杨英梦游轩记法云寺唐武后时国师万回所建寺有万回井】临髙井【在阌乡县西三十里】奉慈寺【在灵寳县东五底村唐永徽中建　本朝乾隆十年重修】延夀寺【在灵寳县朱阳里涃头村元至正六年建中有鱼塘谷雨三日鱼从穴出又名鱼窟】御题寺【在灵寳县南门内相传唐徳宗为雍王征史朝义过此题诗于壁后即位僧请寺额诏以御题为名】佑圣观【在州城南门内建有混元图碑】祥符观【在阌乡县西即轩游宫唐开元中建有明皇御书道徳经二碑旧名承天观宋真宗改今额】紫防宫【在州城东硖石镇内有石洞】太初宫【在灵寳县南十二里即尹喜故宅河南通志唐天寳初敕建天寳观宋崇宁间因甘露降正武殿改为太初宫元大徳四年重修】老祖宫【在灵寳县北二里即老故宅】
