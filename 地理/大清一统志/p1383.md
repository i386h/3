<!-- { "loadSidebar": true } -->
　　【观观中有钟声闻二十里昔西山有防为害土人结砦其上有警鸣钟州兵辄渡江击之境内赖以保全】方山【在东湖县东北一百二十里袁崧宜都记其岭四方素崖如壁山上有神祠场特生一竹茂好其标垂场中有尘埃则风起动此竹拂去如洒扫者】断江山【在东湖县西北二十余里水经注南峡北有北谷山两山间有水清深潭而不流耆旧传言昔是大江及禹治水此江小不足泻水禹更开今峡口水势并冲此江遂絶于今谓之断江也】石鼻山【在东湖县西北三十里一名石簰山又名石簰峡宋史地理志峡州建炎中移治石鼻山陆游入蜀记石簰峡石穴中有石宛如老翁持渔竿状舆地纪胜夷陵志云后周移峡州治于石鼻山其山隔大江髙五百余仞广袤二十里下临江流中有石横亘六七十丈如簰筏然】天柱山【在东湖县西北三十五里陆游入蜀记蟆碚稍西有一峯孤起侵云名天柱峯自此山势稍平】马鞍山【在东湖县西北六十里三国吴志陆逊传黄武元年刘备率大众来至夷陵界逊破其二十余营备升马鞍山陈兵自绕】黄牛山【在东湖县西北八十里亦称黄牛峡水经注江水又东迳黄牛山下有滩名曰黄牛滩南岸重岭叠起最外髙崖间有色如人负刀牵牛人黒牛黄成就分明既人迹所絶莫能究焉此巗既髙加江湍迂回虽途经信宿犹望见此物故行者謡云朝发黄牛暮宿黄牛言水路行深回望如一矣宋范成大集黄牛峡山自此直至平喜坝千峯重叠靡不奇峭】破石山【在归州东十五里山有大石破为十字登陟者经其间】苍云山【在归州东二十九里山色苍翠疑与云接下有龙湫】麝香山【在归州东一百十里多麝】龙山【在归州西二里有水帘洞其水挂崖而下】朱雀山【在归州南里许与州治相对】楚台山【在归州南十五里旧有台今废】鸡笼山【在归州南二十里相近有香炉山又十里为福朝山又三十里为龙王山祷雨多应又二十里为两面山】八学士山【在归州南山有八叠皆朝州治】卧牛山【在归州北二里以形似名】五枝山【在归州北一百里一名五龙山荆州记建平郡有五龙山山峯嶕峣凌云特耸状若龙形】卢家山【在归州西南四十里】侧柏山【在归州境又境内有曲尺山屈曲山藏口山】纱防山【在长阳县治东又一里为石桥山又一里为莲子山又六里为挂榜巗石色青白相间彷佛字画旁有文笔峰】绮黄山【在长阳县西三十里相传汉绮里季夏黄公尝隠此相近有灵巫山寳尖山又十里有石笋山又四十里有桑木山】资邱山【在长阳县西一百十里春夏有异花状若金钱香闻数里】金子山【在长阳县南二里又二十八里为香花山相近有双桂巗又二十里为将军山上有蔺将军庙又南四十里为挂钟巗】鸡公山【在长阳县北四里又北十余里为白云山产幽兰四时不絶又三十里为黄连山相近有若叶山樱桃山】宜阳山【在长阳县北荆州记夷道县西北有宜阳山　按寰宇记宜阳山有风井穴乃沿水经注风井之说而误入之不知其境有南北之分也】风井山【在长阳县西南一名方山一名重山荆州记宜都佷山山上有风穴口大数尺毎冬夏出入之际吹拂左右常净暑月经之凛然有衣裘想水经注长阳溪源风井山回曲有异势穴口大如盆袁崧云夏则风出冬则风入春秋分则静人有冬过者置笠穴中风吸之经月还步杨溪得其笠则知潜通矣】桃符山【在长阳县西南一百五十里长阳溪源出此】神鱼山【在长阳县西南水经注射堂村东谷中有石穴清泉溃流三十许步水中有神鱼居民钓鱼先陈所需拜请得鱼过数者波涌风起树木摧折　按曹学佺名胜志谓在宜都县界者误】佷山【在长阳县西北八十里】武落钟离山【在长阳县西北七十八里一名难留城山一名龙角山后汉书南蛮传巴郡南郡蛮本有五姓皆出于武落钟离山荆州记难留山北有石室名难留城水经注夷水东迳难留城城即山也独立峻絶西面上里余得石穴东北面又有石室可容数百人民入室避贼无可攻理因名难留城舆地纪胜龙角山在长阳县清江北山穴有阴阳石】青龙山【在兴山县东十里】仙侣山【在兴山县东三十里髙数十丈层恋叠嶂其顶寛平又十里有天池山四围壁立顶有清池又十里有五指山有峯如指故名又十里有髙兰山又四十里有卦子山】烂柴山【在兴山县西四十里四围皆崇山峻岭又十里有髙头山又十里有万朝山相近有黄龙山】老君山【在兴山县西八十里髙三千丈周一百里中产赤蛇长五寸羣行如索见人不惊有羚羊大千余觔独角挂宿】清风山【在兴山县西九十里又三十里有灵济山】罗镜山【在兴山县治北髙二十里周五十里上有双峯直干霄汉又县北五十里有天柱山又北十里有两珠山】天竹山【在兴山县北七十里元至正间民采蕨入山见其中有一大池旁生竹二竿大可数围因名相近有北城山】茅芦山【在兴山县西北七十里岩壁陡峻山势最险】四通山【在兴山县境山形斗絶有四径可上】罗头山【在巴东县东七里濵大江环锁江水四顾县治下有罗头洞旁有无源洞】牛口山【在巴东县东二十里临大江接归州界山下即牛口镇又十五里有隠驴山】鐡峯山【在巴东县东八十里一名七宝山舆地纪胜县有鐡峯山旧经云出鐡鑛】双城山【在巴东县西二十里两峯相对如城相对有野龙山】蜀口山【在巴东县西四十九里旧名石门山唐天宝六年改名接四川防州府巫山县界】丹
　　山【在巴东县西水经注神血凃所处郭璞山海经曰夏后启之臣曰血涂是司神于巴巴人讼于血涂之所其衣有血者执之居山上郭景纯云丹山在丹阳属巴丹山西即巫山也】巴山【在巴东县治南一名金字山舆地纪胜县有巴山县治所依名胜志一峯分三冈形如金字山产茶色微白即所谓巴东真香茗也县志山麓有白鹿洞】莲台山【在巴东县南四十里其山皆怪石林立中有一石最大丰上锐下如莲花蘂轻撼之则动揺欲倒稍加力则屹然如鐡柱下有溪深千尺俯眺不见底投以石不应以声呼则相响答每嵗旱祷之辄应俗讹为梁台山】石柱山【在巴东县南二百五十里】飞凤山【在巴东县北五里与县治相对】青铜山【在巴东县北二十里产铜鑛明万厯三十年尝议开采知县张尚儒勘明无产乃罢又有螺玉山螺金山俱在县北】红葵山【在巴东县西南三十里山多葵花】安居山【在巴东县西南五十里髙千仞四面峭壁其上一峯突出名天宝山】石门山【在巴东县东北三十五里水经注石门滩北岸有山上合下开洞达东西縁江步路所由刘备为陆逊所破走经此门追者甚急备乃烧铠断道】龙防山【在巴东县东北一百里下有风火水三洞又有桐木山覆罄山左顾山鸡岭山鸡助山金葢山伞葢山俱在县境】明月山【在巴东县西北四十里上有窍如明月】向王山【在巴东县西北五十里舆地纪胜向王山北临大江傍有鐡枪头长数丈经数百年不见少损目曰向王枪县志山髙大无树相传古向王耕此葢即北周时向宝胜等诸蛮所屯也】巴子山【在鹤峯州北】五花砦山【在鹤峯州北又牛山八峯山俱在州北】马头山【在鹤峯州东南】柘鸡山【在鹤峰州东南】黒山【在鹤峯州西北】相公岭【在归州东二里】马鬃岭【在长阳县南八十里】长岭【在巴东县南三百十里】香子岭【在巴】
　　【东县西南二百里】马岭【在巴东县西南】画扇峯【在东湖县东门外寰宇记荆州记云修竹亭西一峯岿然西映落月逺而望之全如画扇】东峯【在巴东县南十里】火峯【在巴东县西北五十里】金峯【在巴东县北一百里】白鹿巗【在东湖县东南水经注江水又东迳白鹿巗沿江有峻壁百余丈猿所不能逰有一白鹿陵峭登崖乗巗而上故名】孝子巗【在东湖县西南十里相传为姜诗憇息之所又大王巗在州北二十五里】龙头巗【在长阳县西十里相对有象鼻巗又西北四十里有咬草巗又麂子巗在县北十里】隔虎巗【在长阳县】
