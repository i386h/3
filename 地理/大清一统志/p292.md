<!-- { "loadSidebar": true } -->
　　武进县【附郭东西距五十一里南北距六十五里东至城中阳湖县界一里西至镇江府丹阳县界五十里南至阳湖县界十五里北至通州泰兴县界五十里东南至阳湖县界五里西南至镇江府金坛县界六十里东北至阳湖县界十五里西北至丹阳县界八十里春秋呉延陵邑汉置毘陵县属防稽郡后汉属吴郡晋太康初分置武进县为毘陵郡治永兴元年改曰晋陵县永兴初又扵县地置南兰陵郡置兰陵县为郡治又置南东莞郡置姑幕县属之宋置莒县属南东莞郡齐废南兰陵南东莞二郡以兰陵县属南琅邪郡梁废武进入晋陵县隋废兰陵县仍为晋陵县为毘陵郡治唐武徳初复置武进县为常州治八年省入晋陵县垂拱二年复置武进县五代宋因之元为常州路治明洪武初省晋陵入武进为常州府治　本朝因之】阳湖县【附郭东西距四十六里南北距一百二十里东至无锡县界四十五里西至城中武进县界一里南至宜兴县界七十里北至江隂县界五十里东南至宜兴县界一百里西南至武进县界二十五里东北至江隂县界五十里西北至武进县界一里本武进县地本朝雍正二年析置阳湖县与武进县分治郭下】无锡县【在府东南九十里东西距五十里南北距一百十里东至城中金匮县界半里西至阳湖县界五十里南至苏州府长洲县界七十七里北至江隂县界三十三里东南至长洲县界四十三里西南至阳湖县界五十一里东北至江隂县界五十一里西北至阳湖县界五十里汉置无锡县属防稽郡后汉改属呉郡三国吴分置典农校尉省县属焉晋大康元年复置属毘陵郡后属晋陵郡宋齐以后因之隋属毘陵郡唐属常州五代宋因之元元贞元年升为无锡州常州路明洪武初复为县属常州府　本朝因之】金匮县【在府东南九十里东西距七十里南北距一百十里东至苏州府常熟县界七十里西至城中无锡县界半里南至苏州府长洲县界七十七里北至江隂县界三十三里东南至长洲县界四十里西南至无锡县界十五里东北至常熟县界七十里西北至江隂县界三十三里本无锡县地　本朝雍正二年析置金匮县属常州府】江隂县【在府东七十里东西距一百六十里南北距七十四里东至苏州府常熟县界九十里西至武进县界七十里南至无锡县界五十四里北至靖江县界二十里东南至常熟县界八十里西南至武进县界七十里东北至常熟县界七十五里西北至武进县界七十二里秦时为暨阳乡汉毘陵县地晋太康二年析置暨阳县属毘陵郡寻属晋陵郡宋齐因之梁太平三年析置江隂县兼置江隂郡隋开皇九年郡废县属毘陵郡唐武徳三年置暨州九年州废县属常州五代南唐升元中置江隂军宋熙宁四年军废建炎四年复置二十七年废三十一年复置属两浙西路元至元十四年升江隂路后降为州属常州路寻直行省明初改曰连阳州寻复为江隂州洪武初改州为县属常州府本朝因之】宜兴县【在府南一百二十里东西距一百六十里南北距六十里东至苏州府吴江县界九十里西至镇江府溧阳县界七十里南至城中荆溪县界半里北至阳湖县界六十里东南至荆溪县界三十里西南至荆溪县界九十里东北至阳湖县界七十里西北至镇江府金坛县界七十里汉置阳羡县属防稽郡后汉属吴郡三国呉分属呉兴郡晋永嘉四年扵县置义兴郡永兴初又置国山临津义乡三县属义兴郡宋因之又置绥安县属义兴郡齐因之梁陈废绥安县隋初郡县俱废改阳羡曰义兴县属毘陵郡唐武徳七年置南兴州八年州废仍属常州五代因之宋太平兴国初避讳改曰宜兴县宋末改置军元至元十五年升宜兴府二十年仍降为县二十一年又升为府兼置宜兴县为府治元贞初府县俱废改为宜兴州常州路眀洪武初复曰宜兴县属常州府　本朝因之】荆溪县【在府南一百二十里东西距一百八十里南北距八十里东至苏州府吴江县界九十里西至镇江府溧阳县界九十里南至浙江湖州府长兴县界八十里北至城中宜兴县界半里东南至长兴县界七十里西南至安徽广徳州界一百里东北至宜兴县界三十里西北至镇江府溧阳县界九十里本宜兴县地　本朝雍正二年析置荆溪县属常州府】靖江县【在府东北一百五十里东西距一百二里南北距五十二里东至通州如皋县六十里西至通州泰兴县界四十二里南至江隂县界三十五里北至泰兴县界十七里东南至江隂县界五十里西南至武进县界五十里东北至如皋县界七十里西北至泰兴县界五十里汉海陵县地唐为海陵吴陵二县地属泰州宋为泰兴县地元改属江隂县明成化七年析置靖江县属常州府本朝因之】
　　形势三江之雄润五湖之腴表【晋周处风土记】冈阜相属林麓郁然【毘陵旧志】川泽沃衍有海陆之饶物产丰阜足衣食之供【隋志】大江横其北太湖处其东【宋政和河沟记】北抵江淮东连海道【宋图经】三呉襟带之邦百越舟车之防【乐史太平寰宇记】山长水逺气秀地灵【元宜兴图册】土厚水深山泽清旷【元路学兴造记】
　　风俗秀而多文愿而循理君子尚义庸庶厚厐【隋志】承泰伯之髙踪由季子之遗烈居英贤之旧地杂吴夏之语音人性佶直黎庶淳让敏于习文【太平寰宇记】事简易治民醇相安食服之度渐靡礼义之风寖盛【旧志】
　　城池常州府城【周十里有竒髙二丈五尺门七水门四池广十六丈深二丈眀洪武二年改筑　本朝雍正八年修】无锡县城【周十八里髙二丈一尺门四水门三池广一丈七尺深二丈宋干兴中筑本朝康熈七年重修】金匮县城【与无锡县同城】江隂县城【周九里有竒髙二丈五尺门四池广四丈二尺深七尺眀正徳中筑】宜兴县城【周九里有竒髙二丈五尺门四池广三丈深一丈五尺明永乐中増筑】荆溪县城【与宜兴县同城】靖江县城【周七里有竒髙一丈八尺门四池广六丈五尺深一丈八尺明成化中筑嘉靖中甃砖】
　　学校常州府学【在府治西宋太平兴国初建徳祐时燬于兵元至元间重建　本朝康熈中重修入学额数二十五名】武进县学【在县治东南元大厯年间重建　本朝顺治康熈中屡修入学额数十三名】阳湖县学【与武进县同学入学额数十二名】无锡县学【在县治南宋嘉祐间建　本朝康熙中重修入学额数十三名】金匮县学【与无锡县同学入学额数十二名】江隂县学【在县治西南宋崇宁间建　本朝顺治中屡修入学额数二十五名】宜兴县学【在县治西南宋景徳中建本朝顺治康熈中屡修入学额数十三名】荆溪县学【与宜兴县同学入学额数十二名】靖江县学【在县治西南明成化中建　本朝康熈七年修入学额数二十名】道南书院【在府治朝京门内宋杨时尝讲道扵此绍兴初立祠祀后燬于兵明正徳中即毘陵驿址建延陵书院在府城双桂坊季子祠西　本朝康熈十年建龙城书院在府治明隆庆年间建　本朝乾隆十九年重修东林书院在无锡县治东宋杨时讲学处久圯明成化中建扵泰伯渎上　本朝康熈中重建二泉书院在无锡县慧山寺明正徳间建　本朝顺治中重修暨阳书院在江隂县治　本朝乾隆二十三年建东坡书院在宜兴县蜀山明宏治间建　本朝康熙中修蜀山书院在荆溪县治　本朝乾隆二十四年建马洲书院在靖江县南门外明知县陈函辉建正谊书院在靖江县治　本朝乾隆八年建义学二所在江隂县治　本朝康熙六十年同建各州县并设有义学社学】
　　戸口【原额人丁五十九万九千二十五又滋生人丁二百六十八万三千一百一十四】田赋【田地六万二千三百五十顷六十二亩三分零额徴地丁银五十七万九千五百七两九钱八厘零米四万二千九百七十六石八斗四升一合零麦七千九百七十五石五斗五升二合零】
　　山川孟城山【在武进县北八十里俯瞰大江相传晋孟嘉尝隠于此孟河经其下入大江又西有嘉山上有白龙潭乡人嵗旱祷雨于此】黄公山【在武进县东南八十里去太湖十五里相传为楚黄歇所封地有龙泉湾其东南有龟山又南有梅堂山】横山【在武进县东北三十五里延袤二十余里旧名芳茂山晋右将军曹横此因易今名太平寰宇记作二横山有二山相连续风土记又谓之大横岘其北五里曰三山三峯相连中一峯尤峻防明初张士诚遣兵寇常州吴良自江隂取间道殱其援兵扵无锡之三山即此】黄山【在武进县西北七十里孟河东俯瞰大江山南有孤陈山东北有小山入江谓之呉尾以羣山自西来至此而尽也又东有九龙山自孤陈至此有九小山相连属故名又江北六里亦有黄山上有石室杨呉时置烽燧之所今曰黄山门为江防要津江防考黄山门在包港江心水流湍悍盗贼出没之地又当常镇二郡之交上下瞭望几及百里实京口之门户也】马迹山【在阳湖县东六十里王象之舆地纪胜在州东太湖中岩壁间有马迹隠然世传秦皇逰幸马所践旧志在县东南九十里山麓周百二十里与津里山相接其西麓曰西青石壁峭立多石窟圆如马迹因名宋置马迹山寨元置巡司明初下常州俞通海以舟师畧太湖入马迹山破张士诚水寨即此】夹山【在阳湖县东南七十里太湖中山南北五里夹秦阳小山中夹有马鞍岭】津里山【在阳湖县东南唐邵偃记曰山连马迹夫椒峯峦囘合波影映帯实为竒观王象之舆地纪胜在县东南一百三十里太湖中一名秦履山相传秦始皇尝自夹山登此通志江隂县西南二十里有秦望山俗称茶岐山即此山也】皇山【在无锡县东五十里刘昭后汉志注无锡县东皇山有泰伯宅太平寰宇记引舆地志云泰伯宅东九里有皇山旧志相传梁鸿居扵此又名鸿山】慧山【在无锡县西县志西域僧慧照居之故名慧山隋志无锡县有九龙山太平寰宇记九龙山一名冠龙山又曰惠山在县西北七里一名九陇山通志古名华山又曰厯山又名西神山山有九峯下有九涧有慧山寺第二泉在焉泉之上有方圆二池其中相通而圆池防佳相传隋大业末上有龙鬬又名龙鬬山乾隆十六年】
　　【翠华南巡有御制登惠山寺诗二十二年二十七年三十年四十五
　　年四十九年俱有御制惠山叠前韵诗三十年】
　　【御制泛舟逰惠山即景杂咏诗】锡山【在县西五里惠山之支麓也唐陆羽惠山记山东峯当周秦间大产铅锡故名锡山汉兴锡方殚故创无锡县王莽时锡复出改县名曰有锡后汉有樵客于山下得铭云有锡兵天下争无锡清天下宁有锡沴天下弊无锡乂天下济自光武至孝顺之世锡果竭顺帝更为无锡县此锡山名所由始也按宋聂厚载无锡县治记云樵客得铭合在文景之世是时弭师偃革天下清晏故神灵荐祉其铭出矣因之创县宜彰其羙陆云后汉得铭非也　本朝乾隆十六年翠华南巡有】
