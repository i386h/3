<!-- { "loadSidebar": true } -->
　　山川襄山【在襄阳县西五里寰宇记荆楚之地水驾山上者皆呼为襄里】桞子山【在襄阳县西七里水经注檀溪水出县西桞子山明统志梁简文为州日泛舟穷桞子之源即此】阿头山【在襄阳县西九里后汉书郡国志襄阳有阿头山又岑彭传彭潜兵渡沔水击张阳于阿头山】摩旗山【在襄阳县西十里相传元人聚兵尝摩旗于此有冈峦起伏凡九里名九里冲】隆中山【在襄阳县西二十里诸葛亮家于邓县在襄阳城西二十里号曰隆中县志山畔为草庐山半为抱膝石隆起如墩可坐十数人下为躬耕田】桃花山【在襄阳县西二十五里旧传有桃千树故名府志金水发源桃花岭即此】土门山【在襄阳县西四十里其形如门深数十里俗名土门冲】鹤子山【在襄阳县西五十里下有鹤子川】岘山【在襄阳县南九里一名岘首山三国吴志孙坚传坚围襄阳单马行岘山晋书羊祜传祜乐山水每风景必造岘山置酒言咏郦道元水经注岘山上有桓宣所筑城又有桓宣碑羊祜镇襄阳尝登之及祜卒后人立碑于故处望者悲感谓之堕泪碑山上又有镇南将军胡罴碑又有征西将军周访碑元和志岘山东临汉水古今大路】白马山【在襄阳县南十里一名白鹤山郭仲产南雍州记毎年三月三日刺史禊饮于此舆地纪胜山以白马泉名】卧龙山【在襄阳县南十里下有习家池】伏龙山【在襄阳县南二十里祝穆方舆胜覧曽巩知州事尝祈雨于此山又均州北亦有伏龙山】百丈山【在襄阳县南二十里王象之舆地纪胜旧传有麝香兽栖止刘表遣人采药遇麝香藏坎得麝数斗如石莲】团山【在襄阳县北十八里宋史扈再兴传金人来自团山】鳯凰山【在襄阳县东南十里一名鳯林山隋书地理志襄阳有鳯林山宋杜绾云林石谱鳯凰山地中出石巉岩险怪如大山势色青黒叩之有声又南漳县西北五里亦有鳯凰山】谷隠山【在襄阳县东南十三里舆地纪胜山分二支一亘而南一西迤里许俯汉江明统志晋习凿齿隠遁处一作谷隠旧有紫金寺】鹿门山【在襄阳县东南三十里襄阳记鹿门山旧名苏岭山建武中襄阳侯习郁立神祠于山刻二石鹿夹神道口俗因谓之鹿门庙遂以庙名山也】虎头山【在襄阳县西南三里曹学佺名胜志上有汉昭烈濯笔池】山【在襄阳县西南五里一名下武当山名胜志上有石襄人以三月三日来游谓可免灾山麓有刘先主亭】楚山【在襄阳县西南八里一名马鞍山一名望楚山乐史太平寰宇记宋元嘉中武陵王骏为刺史屡登陟焉以望见鄢城改为望楚山后遂龙飞为孝武帝所望之处时人号为鳯岭髙处有三墩是刘宏山简等九日宴赏之所】风子山【在襄阳县西南八里舆地纪胜有隧道风穴】查牙山【在襄阳县东北寰宇记查牙山在邓城县东四十里】紫葢山【在襄阳县西北五里舆地纪胜淳熙中帅髙防改名中岘山】万山【在襄阳县西北十里一名方山一名蔓山一名汉髙山韩诗外传郑交甫将南适楚遵彼汉臯台下乃遇二女佩两珠大如荆鸡之卵襄阳耆旧传县西九里有方山父老传云交甫所见玉女游处北山之下曲隈是也晋书杜预传预好为后世名刻石为二碑纪其勲绩一沉万山之下一立岘山之上水经注方山上有邹恢碑鲁宋之所立也元和志襄阳县万山与南阳郡邓县分界处府志下有解佩渚沈碑潭】独乐山【在襄阳县西北二十里一名乐山水经注沔水又东迳乐山北昔诸葛亮好为梁父吟每所登游故俗以乐山为名】钟山【在襄阳县境隋书地理志襄阳有钟山】鸡鸣山【在宜城县东二十五里又东有偏头山】两乳山【在宜城县东三十里两峯并峙如乳】天龙山【在宜城县东四十里上有天龙坑涧丈许深不测】南泉山【在宜城县东北十里山南有泉】莱公山【在宜城县西二十五里上产仙韭】石梁山【在宜城县西三十里南雍州记石梁山形似桥梁】小尖山【在宜城县西三十里其形尖小俗名冲天鳯】太山【在宜城县南水经注宜城县有太山】赤山【在宜城县东南五十里土石皆赤下有深潭名钓鱼洞又有下滴水崖又谷城县东南七十里亦有赤山俯临汉水】鸡子山【在宜城县西南二十五里上有风洞又有天坑相近有女观山】五车山【在宜城县东北二十里下有上滴水崖】舞旗山【在南漳县东三十里以形似名】荆山【在南漳县西八十里山有冯家岭漳水所出书禹贡荆河惟豫州孔传豫州西南至荆山又荆及衡阳惟荆州孔传荆州北据荆山左传昭公四年晋司马衡曰荆山九州之险也又十二年楚右尹子革曰昔我先王熊绎辟在荆山注在新城沶乡县南汉书地理志临沮禹贡南条荆山在东北漳水所出水经注荆山在景山东一百余里虽羣峯竞举而荆山独秀萧徳言括地志荆山在荆山县西八十里本临沮县地元和志荆山三面絶险惟东南一隅才通人径寰宇记卞和得玉于楚荆山顶上有池周回四十余步乔松翠栢列绕其旁并有石室相传云是卞和宅旧志下有抱玉岩即卞和得玉处】康狼山【在南漳县西八十里水经注夷水源中庐县界康狼山下与荆山邻】临漳山【在南漳县西一百八十里本名鸡头山北临漳水】玉溪山【在南漳县南一里王存九域志玉溪山其峯髙峻有溪水声淙淙如玉佩故名】四望山【在南漳县南三十里一名大府山登其巅可东望襄阳西望房县南望荆门北望谷城故名司马光通鉴唐建中二年梁崇义发兵攻江陵至四望】青溪山【在南漳县南六十里接安陆府当阳县宜昌府逺安县界盛宏之荆州记临沮县有青溪山晋郭璞为临沮长尝游于此赋游仙诗】老雅山【在南漳县南七十里周四十里险峻深幽人迹不至宋元通鉴咸淳八年招讨元翟将军由老雅山狥荆南】白石山【在南漳县北一百十里元和志襄水出南漳县北白石山】马穴山【在南漳县北水经注马穴山汉时有数百匹马出其中马形小似巴滇马三国时陆逊攻襄阳于此穴又得马数十匹送建业蜀使至有家在滇池者识其马毛色云其父所乘马对之流涕】八叠山【在南漳县西南六十里一名柤山一名沮山北齐书陆法和传八叠山多恶疾人法和采药疗之皆差山中毒虫猛兽法和授其禁戒不得噬螫元和志沮山在县东北一百八里吴时朱然诸葛瑾乗山险道北出沮中去襄阳城百五十里或云司马宣王凿八叠山开路于此停租也】司空山【在南漳县西北一百三十里接郧阳府保康县界明成化中尚书白圭破流贼刘通于此】灵山【在南漳县境隋书地理志义清有灵山】大雅山【在南漳县境舆地纪胜大雅山在中庐旧县西九十里】洞儿山【在枣阳县东三十里出石炭】大阜山【在枣阳县东六十里一名大父山水经注白水出安昌县故城东北大父山】光武山【在枣阳县南四十里一名白水山一名狮子山上有光武庙唐书地理志枣阳有光武山】瀴源山【在枣阳县南七十里一名大鼓山一名石鼓山一名石虎山隋书地理志蔡阳有大鼓山舆地纪胜瀴水源出枣阳县石鼓山府志瀴源山上有二石名曰东西石虎】金牛山【有二一在枣阳县南八十里一在谷城县南八十里】纪山【在枣阳县南一百五十里接宜城县界】唐子山【在枣阳县北五十里接河南南阳府唐县界后汉书光武帝纪光武进屠唐子乡注唐子乡有唐子山水经注唐子陂在唐子山西南有唐子亭】霸山【在枣阳县东南五十里一名武王山隋书地理志枣阳有霸山舆地纪胜世传楚武王尝猎此】资山【在枣阳县东南六十里舆地纪胜深邃濶逺可以耕种修篁大木环山之民皆资焉】甘泉山【在枣阳县东北六十里舆地纪胜甘泉山地肥水甘】赤眉山【在枣阳县东北八十里舆地纪胜相传汉末赤眉贼尝军于此名北寨】团石山【在枣阳县东北九十里舆地纪胜在枣阳湖阳两县界其石白而团故名】倒驴山【在谷城县西九十里接郧阳府房县界】髙亭山【在谷城县南五里水经注髙亭山有灵士民奉之】开林山【在谷城县北四里一名闗林山荆州记筑阳县北四里有开林山水经注沔水南迳阙林山东本郡陆道之所由山东有二碑其一即记阙林山先时或防山冈以通平道民多病守长冠军张仲逾乃与邦人筑断故山道作此铭其一郭先生碑先生名辅字甫成有孝友悦学之美其女为立碑于此葢无年号皆不知何代人也】屏风山【在谷城县北九十里接光化县界】万铜山【在谷城县东南九十里俗传唐时山有广徳寺尝铸万斤铜钟于此】五垜山【在谷城县东南九十里明天顺初改名永安山】薤山【在谷城县西南八十里一名伏龙山荆州记筑阳县西北有薤山寰宇记诸山云起北山无云终不降雨诸山无云北山云起必降大雨土人以为恒騐因山薤为名山上有孤竹三根三年生一笋笋就竹死代谢如春秋】谷城山【在谷城县西北十里一名谷山一名谷神山隋书地理志谷城有谷城山寰宇记谷神山上有石城号曰谷城】界山【在谷城县西北一百二十里有大小二山接均州界】葫荻山【在光化县西五十里接均州界】麒麟山【在光化县北五里一名牛头山】杏儿山【在光化县北七十里接河南南阳府邓州界地多杏树因名有杏花洞深不可测】马窟山【在光化县东南五里寰宇记旧名马头山敇改为马窟舆地纪胜唐天寳六载改名】固封山【在光化县西北五里九域志光化县有固封山舆地纪胜在城西北九里顺阳王城西本名崇山唐天宝六载改名】三尖山【在光化县西北六十里接河南南阳府淅川县界】乌头山【在均州东三十里】西冈山【在均州西五里又四十五里为紫山又西十里为黄洋山又西十里为佛家山接郧阳府郧县界】武当山【在均州南一百里水经注武当山一曰太和山亦曰篸上山又曰仙室荆州圗记曰山形特秀异于众岳峯首状博山香炉亭亭逺出药食延年者萃焉晋咸和中厯阳谢允舍罗邑宰隠遁斯山故亦曰谢罗山元和志武当山髙二千五百丈周回五百里隂长生于此得仙寰宇记中央一峯名曰参岭髙二十余里望之秀絶出于云表清朗之日然后见峯顶南雍州记云武当山学道者常数百相继不絶若心有隆替辄为百兽所逐又云山有石门石室相承云尹喜所栖之地明统志山有二十七峯三十六岩二十四涧五台五井三泉三潭初名仙室山其中一峯最髙者为天柱峯亦曰紫霄峯岩曰紫霄岩永乐中营建宫馆改名大岳太和山　按寰宇记有三夫人峯亦武当三峯之一】女思山【在均州南一百里寰宇记汉武当长来羣女嫁为河内张徳子妇随夫还至此山南望其父思慕而死即塟此山】石阶山【在均州南一百里隋书地理志武当有石阶山寰宇记石阶山一名华岳地肺一名肺山杜光庭洞天福地记云西北角有大松树树下生草名救穷冬夏不枯日食三寸絶谷不饥陶隠居谓之西岳佐命】方山【在均州北十五里又北三十五里为龙门山相近有石鼓山又北十里为青崖山牛头山又北六十里为逺山】大观山【在均州东南三十五里下有小观山】龙巢山【在均州东南六十里水经注龙巢山在沔水中髙十五丈广员一里二百三十步山形峻峭其上秀林木隆冬不凋】龙山【在均州东南七十里下即均水口】长山【在均州西南唐书冯行袭传均之右有长山当襄阳贡道】分水岭【在宜城县东南六十里有水分流北入县界南入安陆府荆门州界】卧龙冈【在均州北四十里】九十九冈【在枣阳县东南接徳安府随州界胡三省通鉴注自枣阳至厉乡道路交错号九十九冈】走马冈【在宜城县东南六十里相传闗忠义练兵于此】谢公岩【在襄阳县西南五里宋谢庄曽游此上有仙人洞其草经冬不萎可避寒】刻木谷【在南漳县南十五里舆地纪胜南漳县有刻木谷相传为孝子丁兰所居】白水峪【在光化县北四十五里】夫子垭【在宜城县南四十里俗传以孔子所经得名】仙女洞【在襄阳县西北三十里明正徳中聂贤采仙女洞石为隄即此】汶阳洞【在南漳县西一百里古汶阳郡以此得名】西溪洞【在南漳县西一百四十里其地四山险峻崖壁如削有龙山庙】斜溪洞【在南漳县东南九十里】汉水【自郧阳府郧县东南入均州界又东南入光化县界又南入谷城县界又东南入襄阳县界又东南入宜城县界又东南入安陆府钟祥县界水经注汉水又东迳琵琶谷口又东北流又屈东南过武当县界北又东为很子潭又东南迳武当县故城北又东南迳县城东又东迳龙巢山下又东南迳涉都县东北又东南迳酂县之西南又东迳谷城县南又东南迳隂县故城南又南迳筑阳县东又东为漆滩又东过山都县东北又东迳乐山北又东迳隆中又东迳襄阳县北东合檀溪水又迳平鲁城南又从县东屈西南淯水从北来注之又迳桃林亭东又东南迳蔡洲又东南迳邑城北又东合洞口又东过中庐县东淮水自房陵县淮山东流注之又东南流迳黎邱故城西又南迳邱县东北又南得水里水防又南迳宜城县东夷水东流注之又迳鄀县故城南府志均州北二十里有漓门滩东五里有铁炉滩东南十五里有乱石滩又东南五里有石门滩又东南有渔梁滩大浪滩皆汉水所经也自均州沙陀营入光化县境七十里迳县南又东流五十里至涓口滩共一百二十里入谷城县界二十五里过县再七十五里至界河共一百里至襄阳县界自府城西北三十里白家湾抵城北稍东而左防唐白诸河之水亦名襄水折流迳城东而西南流又一百里抵小河口入宜城县界凡五十里至县东又南过干河口防蛮河又南八十里至泰山庙入安陆府钟祥县界】淯水【在襄阳县东北自河南南阳府唐县流入县界名唐河南流与蜀水合名唐白河又南入于汉一名泌河水经注淯水东南迳士林戍东西过邓县东右合浊水又南过邓塞东又迳鄾城东南入于沔又襄阳城东有东白沙白沙北有二洲东北有宛口即淯水所入也寰宇记泌河在邓城县东北一百十里流迳县界与白河合又泌白水是泌白相合河口马端临文献通考晋平吴后杜元凯在荆州修召信臣遗迹激用浊淯诸水以浸原田万余顷分疆刋石使有定分公私同利众庶頼之旧志唐河由河南唐县径侨家湾入襄阳县境至两河口防白河再防滚河入汉】白水【源出枣阳县东六十里大阜山西南流入滚河至襄阳县界西流入唐白河水经注洞水出安昌县故城东北大父山西南流谓之白水又南迳安昌县故城东屈迳其县南又西南流而左防昆水又西合浕水又西南流注于沔水舆地纪胜白水即刘白河源西流三十里名滚河又西流三十里合浕河旧志滚河源出蛾皇洞泉水流入县境又八十里至两河口防沙河　按此白水为光武所兴之地而浊水一名白河因此水合昆水即名滚河而浊水之名白河反着矣】浊水【在襄阳县北自河南南阳府新野县流入县界名白河亦名宛水水经注淯水右合浊水俗谓之弱沟水上承白水于朝阳县东南流迳邓县故城南习凿齿襄阳记曰楚王之邓之浊水去襄阳二十里即此水也浊水又东迳邓塞又东流注于淯寰宇记邓城县有宛水自新野县流入舆地纪胜白河水东北自穰阳流入光化军界又入襄阳界与泌河合入汉江胜二百石船旧志白河自新野县魏家湾入襄阳县境至两河口入唐河】金水【在襄阳县西南府志发源桃花岭由檀溪入汉】鄢水【在宜城县西南源出南漳县西康狼山东流入宜城县南入汉鄢一作漹亦名夷水又名蛮水今名蛮河左传桓公十三年楚屈瑕伐罗及鄢乱次以济杜预注鄢水在襄阳宜城县入汉水经注沔水南过宜城县夷水自房陵县东流注之夷水蛮水也桓温父名彛改曰蛮水源中庐县界康狼山东南流厯宜城西山谓之夷谿水又东南迳罗川城又谓之鄢水又谓之淇水又东注于沔昔白起攻楚引西山谷水即是水也括地志鄢水源出义清县西托伏山寰宇记蛮水西自义清县界东南流入宜城县迳县西去县三十里有白公湍南雍州记云秦将白起伐楚之日涉此水而济因号白公湍今有三碛亦名三洲赤石湍旧志蛮河源出南漳县西保康县界之荒山东南流曲折百余里迳县城南又东防防水溪又东会清凉水出宜城县界至破河脑分二支一支绕县东干河口入汉一支绕县东南三十里至钟祥县境入汉】濔水【在宜城县西自郧阳府保康县流入南漳县界东流至宜城县界入鄢水水经注濔水又东厯軨乡谓之軨水又东厯宜城西山谓之濔谿东流合于夷水谓之濔口也】疎水【在宜城县北出南漳县北东流至宜城县界入汉一名襄水一名涑水水经注疎水出中庐县西南东流至邔县北界东入沔水谓疎口也元和志襄水出南漳县北一百一十里白石山寰宇记今土人呼为涑水上流亦呼为襄】漳水【在南漳县南南流入安陆府当阳县界水经注漳水出临沮县东荆山东南过蓼亭又东过漳乡南注漳水东南流又屈西南迳编县南又南厯临沮县之漳乡南】沮水【在南漳县西南自郧阳府保康县流入又南流入荆州府逺安县界今名潮水河水经注沮水东南流迳沮阳县东南又东迳汶阳郡北即髙安县界又南迳临沮县西青谿水注之又屈迳其县南】昆水【在枣阳县东南西流入白水水经注昆水源安昌县城东南小山西流迳今山北又西南流迳县南西流注于白水】浕水【在枣阳县西南西流入于白水今名沙河水经注浕水出襄阳县东北阳中山西迳襄乡县故城北又西迳蔡阳县故城东西南注于白水府志沙河在枣阳县南源出鹿头店西流入滚河】瀴水【在枣阳县西南其源为南泉隋书地理志蔡阳有瀴水吴从政襄沔记瀴水源出石鼓山西流迳襄县界一百五十里入汉不通船运】溲水【在枣阳县东北北流入河南南阳府唐县界水经注溲水出湖阳北山西流北屈迳平氏城西而北入沣水舆地纪胜南溲河在枣阳县东北一百里北流入唐州界】筑水【在谷城县南自郧阳府保康县流入至县东南入汉今名南河汉书地理志注筑水出汉中房陵东入沔水经注筑水杜预以为彭水也东南流迳筑阳县水中有孤石挺出其下澄潭石根如竹根而黄色见者多凶号为受石筑水又东迳筑阳县故城南又东注于沔谓之筑口元和志在谷城县南二百二十步旧志南河在县南一里源出房县景山曰沮水迳保康县之洞庭庙分流入境接流一百八十里防古羊河入汉府志筑口在谷城县东二十里】泛水【在谷城县北自郧阳府保康县界流入东流入汉今名古羊河水经注泛水东迳泛阳县故城南又东流注于沔谓之泛口旧志古羊河源出房县滴水岩名八渡河东北流至石花街名古羊河又东一百里至县城东北折而南防南河入汉水】粉水【在谷城县北自郧阳府保康县流入东流入汉今名松渍河水经注粉水东流过郢邑南又东过谷邑南东入于沔筑水至筑阳县西而下注于沔水寰宇记粉水出房州房陵县东流入谷城县南雍州记云萧何夫人渍粉鲜洁异于诸水因名】洛溪水【在光化县东水经注洛溪水出隂县西北集池陂东南流迳洛阳城北东南注沔水】温水【在光化县南源出县东南马窟山西南入汉寰宇记温水在干徳县南七里西流入汉】均水【在光化县西北自河南襄阳府淅川县流入均州界又南流至光化县界入汉名小江河水经注均水南当涉都县北南入于沔均水南迳顺阳县西南流注于沔水谓之均口地理志谓之淯水】曾水【在均州南水经注曾水源武当县南武当山迳越山隂东北流注于沔谓之曾口府志曾水有平堰龙堰灌田百顷】平阳水【在均州北水经注平阳川水出武当县北伏龙山厯平阳川径平阳故城下又南流注于沔水】淳河【在襄阳县东西流入汉旧志宋咸平中知襄州景耿望奏置营田务襄阳县有淳河溉田三千顷宜城有蛮河溉田七百顷又有屯田三百余顷于是嵗入甚广熙宁四年前知襄州史炤言开修古淳河一百六里灌田六千六百顷】七里河【在襄阳县北十里东流入白河】清河【在襄阳县东北十里南流入唐白河】泥河【有二一在襄阳县东北九十里南流入唐白河一在光化县北滙西北诸水入汉】清泥河【在襄阳县西北东流入汉三国蜀汉先主传乐进在清泥与闗某相拒陈书章招达传太建二年萧岿于江陵大蓄舟舰于清泥中宋元通鉴咸淳八年李庭芝将兵救襄阳襄阳西北一水曰清泥河源于均房即其地造轻舟百艘乘顺流进团山下】鸨潼河【在宜城县东五里明嘉靖中汉水溢冲迎水洲改徙鸨潼河新洪逼城五里许】潘家河【在宜城县东七十里流迳石板滩至隂港入汉】潇溪河【在南漳县东二里源出县北潇溪寺东流南折入蛮河】清凉河【在南漳县东源出西溪洞东流入蛮河】合洪河【在南漳县南源出西溪洞东南流六十里入漳水】华阳河【在枣阳县东四十里源出武当山西流入白河】镇北河【在枣阳县北十里西流入襄阳县界入唐河】中河【在枣阳县东南舆地纪胜中河发源药子河西北流八十里至磨剑潭又西流十里合滚河】黒水河【在谷城县东六十里接光化县界】干河【在谷城县北汉水涨则与古羊河通水落则涸】白石河【在谷城县西南三十里中有白石】朱寨河【在光化县东六十里舆地纪胜在光化军城东自北界砖滩河接本军迳葛堰朱寨出吴庄至襄阳县界入汉江】陟沟河【在光化县南三十里入汉】响河【在均州北十里源出方山南流入汉】浪河【在均州东南九十里出太和山东北流入汉】檀溪湖【在襄阳县西六里延四里袤二里西山二百里外之水皆归焉雨则泥泞泛涨为行者患明万厯中筑长隄其中于是水不得为困污田变为膏膄】鸭湖【在襄阳县西水经注鸭湖在马鞍山东北】襄阳湖【在襄阳县南水经注襄阳湖水上承鸭湖东南流迳岘山西又东南流注白马陂水又东入侍中襄阳侯习郁鱼池】洄湖【在襄阳县东南水经注蔡州大岸西有洄湖停水数十亩长数里广减百步水色常渌杨仪居上洄杨颙居下洄与蔡洲相对在岘山南广昌里】天鵞湖【在宜城县西十五里】臭湖【在宜城县南故襄城东古名臭池亦名臭陂水经注白起攻楚引西山谷水灌城水溃城东北角百姓随水流死于城东者数十万城东皆臭因名其陂为臭池韩愈宜城驿记臭陂有蛟害人渔者避之】磨珠湖【在宜城县北二里】杨桞湖【在宜城县东南一里】石子湖【在宜城县东南四十里下有潭甚深防】糠皮湖【在宜城县西北七里】丁家湖【在谷城县东南七里】樊家湖【在光化县南十五里】百顷湖【在光化县东南三十里】茨湖【在光化县东南宋绍兴中李道破金兵于此】檀溪【在襄阳县西南刘义庆世説刘备屯樊城刘表请备宴防蒯越蔡瑁欲因防取备备潜遁出所乘马名的卢走度襄阳城西檀溪水中溺不得出备曰的卢可努力乃一踊三丈遂得过水经注水出县西桞子山下东为鸭湖自湖两分北渠即溪所也北迳汉隂台西又北谓之檀溪傍城北注西去城里余北流注于沔一水东南出应劭曰城在襄水之阳故曰襄阳是溪即襄水也梁书武帝纪东昏即位髙祖潜造器械多伐竹木沈于檀溪密为舟装之备元和志檀溪在襄阳县西南今已干涸】田塍港【在襄阳县东南三十里东流入汉又隆盛港在县东南四十里土山港在县南五十里俱东流入汉】黄龙港【在襄阳县东北四十里东流入唐河】竹蓧港【在襄阳县西北三十里石碑港在县西北三十里俱西北流入汉】拖枪港【在宜城县东十里范家营俗传宋将范文虎为阿珠所败拖枪过此而名　阿珠旧作阿术今改正】朱家港【在宜城县东三十里源出上泉冲西流入汉】隂港【在宜城县东三十里源出南泉西流入汉】王城港【在宜城县东五十里西流入汉】毛家港【在宜城县北二十五里源出泼陂东流迳张家桥入汉】练港【在宜城县东南四十里源出卧牛山至赤山入汉】龙潭港【在宜城县西南一里东入汉】楼子汊【在宜城县东南二十五里又糠坡汊在县南十里羊祜汊在县北三十里以上三汊皆汉水旁出者也】潺沟【在襄阳县北通鉴梁天监八年魏荆州刺史元志将兵七万冦潺沟雍州刺史吴平侯昺命司马朱思逺等击破之】挠沟【在襄阳县北一名閙沟晋书庾翼传贼五六百骑出樊城翼遣冠军将军曹据追击于挠沟北破之通鉴齐永泰元年崔慧景萧衍大败于邓城军主刘山阳断后慧景过閙沟军人相蹈籍魏兵夹路射之士卒赴沟死者相枕山阳取袄仗填沟乘之得免】龙爬沟【在襄城县西北砖桥铺接谷城县界】木里沟【在宜城县东一名木渠水经注楚时于宜城东穿渠上口去城三里汉南郡太守王宠又凿之引蛮水灌田谓之木里沟迳宜城东而东北入于沔谓之木里水口也旧志宋治平中县令朱纮访故道修复之淳熙十年县令陈表臣重修治之起水门四十有六通陂四十有九以沟旁地为屯田为利甚溥】长渠【在宜城县西南四十里一名白起渠水经注夷水旧堨去城百里许水从城西灌城东注为渊今熨斗陂是也后人因其渠流以给陂田城西陂谓之新陂覆地数十顷西北又为土门陂从平路渠以北木兰桥以南西极土门山东跨大道水流周通自新陂东入城迳汉南阳太守秦颉墓北又迳金城前又东出城东注臭池又入朱湖陂亦下灌诸田又入木里沟又白起渠溉三千顷膏良肥美更为沃壤元和志长渠在义清县东南二十六里派引蛮水昔秦将白起攻楚引西山谷水两道争灌鄢城一道使沔北入一道使沔东入遂拔之曽巩长渠记宋致和二年县令孙永理渠之湮塞而去其浅隘遂完故堨府志宋绍兴三十二年王彻言襄阳故有二渠长渠溉田七千顷水渠溉田三千顷今废堙请以时修复】龙尾洲【在襄阳县东南三十里汉水中一名虎尾洲】小泛洲【在谷城县南七十里产甚美】沧浪洲【在均州西北书禹贡嶓冡漾东流为汉又东为沧浪之水水经注武当县西北汉水中有洲名沧浪洲庾仲雍汉记谓之千龄洲非也　按禹贡不言过而言为者明非他水决入也宜以尚书为正元和志武当县西北四十里水中有洲名沧浪洲即禹贡沧浪之水】防丹滩【在襄阳县东南宋元通鉴咸淳七年范文虎将卫卒及两淮舟师十万进至鹿门阿珠夹江为阵别令一军趋防丹滩　阿珠译见前】漆滩【在襄阳县西北水经注沔水又东为漆滩新野郡山都与顺阳筑阳分界于斯滩矣】罐子滩【在宜城县北二十里卧虎崖下宋元通鉴咸淳五年夏贵于新郢败绩范文虎复以舟师援贵至罐子滩】连四洪滩【在宜城县北旁有四洪相连故名】交了滩【在宜城县东南破河脑蛮水与汉水交流处又倒上洪滩石羊滩湍滩俱在县东南】鱼浦潭【在襄阳县南八里】黒龙潭【在光化县北五里旱祷辄应宋欧阳修有黒龙潭祈雨文】很子潭【在均州北水经注潭有石碛洲长六十丈广十八丈世以此洲为很子父于斯故潭得厥目焉隂县很子家货万金而自小不从父语父临亡意欲于山上恐儿不从故命言我着渚下石碛上很子曰我由来不奉教今从语遂尽散家财作石积土绕之成一洲很子是前汉人】金沙泉【在宜城县东一里舆地纪胜金沙泉造酒极美世谓之宜城春又谓之竹叶春】珍珠泉【在宜城县东七十里西流入汉】一碗泉【在南漳县西二百里歇马庙傍石上有坎容勺水取之不竭】汝东【在枣阳县南八十里舆地纪胜在武王山东其水北流入中河】古灵泉【在谷城县南五十里】温泉【在光化县南五里太和乡】神陂【在枣阳县西南习凿齿襄阳耆旧传蔡阳松子亭下有神陂中多鱼人捕不可得】习家池【在襄阳县南水经注习郁依范蠡养鱼法作大陂陂长六十步广四十步池中起钓台池北亭郁墓所在也其水下入沔晋书山简传简镇襄阳诸习氏荆土豪族有佳园池简每出游嬉多之池上置酒輙醉名之曰髙阳池元和志习郁池在襄阳县南十四里寰宇记县南有习家鱼池池中钓台尚在府志白马山下有白马泉即习家池】洗马池【在宜城县东六十里相传闗忠义洗马于此】珍珠池【在南漳县西南二十里双池寺内人于池傍蹴呼则池水四面跳涌】蔡子池【在枣阳县北半里荆州记枣阳县有蔡伦宅傍有池名蔡子池相传伦造纸处】卧牛池【在谷城县南八十里广徳寺内傍产何首乌】盐池【在均州东南一百里元和志盐池水四周上生紫气池左右草木十余里气所染着上如雪霜尝之盐味土人谓之盐花】大顶龙池【在均州南武当山五龙峯顶自麓至顶四十里祈祷无不应旧志龙池一名灵池流为黑虎涧滙为白龙潭注于磨针涧】诸葛井【在襄阳县西二十里隆中山东南雍州记隆中诸葛亮旧宅有旧井一今涸齐建武中有人修井得一石枕髙一尺二寸长九寸献晋安王县志隆中山畔孔明隠处有眢井名六角井】王粲井【在襄阳县西北上有魏侍中王粲石井阑记舆地纪胜襄阳县西北方山东陂下有王粲井苏轼万山诗有云下有仲宣阑绠刻深容指是也】昭王井【在宜城县南韩愈宜城驿记宜城驿东北有井传是昭王井有灵异至今人莫汲】
