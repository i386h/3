<!-- { "loadSidebar": true } -->
　　古迹歴下故城【在今歴城县治西春秋时齐邑也史记晋世家平公元年伐齐齐灵公与战靡下徐广曰靡一作歴又田儋传汉三年韩信袭破齐厯下军三齐记歴下城南对歴山城在山下故名歴下城也郭縁生述征记曰歴城到营城三十里自城以东水弥漫数十里南则廹山实为险固于钦齐乗金乱土人阻水立邑号曰水寨归元后始移置今县】东平陵故城【在歴城县东春秋齐平陵邑刘向説苑齐桓公之平陵见家人有年老而自飬者汉置东平陵县以右扶风有平陵故此加东也济南郡治马晋永嘉后移郡治歴城以东平陵为属县后去东字刘宋因之郦道元水经注武原水迳东平陵县故城西故陵城也后乃加平李吉甫元和郡县志后魏曰东陵周省隋末土人李义满据堡自守武徳二年归唐于堡复置平陵县及谭州以满为总管封平陵郡公贞观元年州废以县属齐州十七年齐州都督齐王祐叛满及男君球固守贼平县废有诏重置改名全节以旌其功县西南至州七十里元和十五年并入歴城乐史太平寰宇记平陵城在县东七十五里废全节县在平陵西北十五里齐乘东平陵故城在济南东七十五里周二十余里】台县故城【在歴城县东北三十里春秋齐邑晏子春秋公为之封邑使田无宇致台与无盐汉为候国属济南郡安帝延光三年济南上言鳯凰集台县丞霍収舍树上晋省宋时侨置魏郡及聊城县后魏孝建二年立东魏郡理台魏书地形志东魏郡宋孝武置后自歴城徙治台城又领聊城县有台城是也北齐郡县俱废章怀太子曰台县故城在平陵县北太平寰宇记台城在废全节县北十三里又齐天保七年改济南郡还治歴城台城遂废】杨邱故城【在章邱县东南汉武帝四年封齐悼惠王子安为杨邱侯固于此后为县属济南郡后汉省水经注百脉水西北迳杨邱县故城中世谓之章邱城非也元和郡县志章邱县本汉杨邱县也高齐天保七年自高唐故城移高唐县理于此开皇十八年以博州亦有高唐县改为章邱取县南章邱山为名太平寰宇记高唐故城在今章邱县东南十五里】菅县故城【在章邱县西北汉文帝四年封齐悼惠王子罢军为菅侯国于此后为县属济南郡后汉因之晋省晋书慕容德载记南阳太守闾邱羡师次菅城魏书地形志东魏郡聊城县有菅城隋开皇六年改置朝阳县于此十六年改曰临济唐武德元年于县置邹州八年州废属谭州贞观初仍属齐州元和郡县志临济县西南至齐州一百二十里本汉菅县隋移朝阳县理此后改临济宋咸平四年省入章邱金史地理志章邱有临济镇】朝阳故城【在章邱县西北汉置县为侯国属济南郡应劭曰在朝水之阳后汉曰东朝阳以南阳郡有朝阳故此加东也晋改属乐安国后魏仍曰朝阳还属济南齐周时省隋开皇六年改置朝阳于故菅县十六年改曰临济仍分置朝阳县于此大业初仍废入临济县太平寰宇记朝阳故城在临济县东四十里齐乗在章邱县东二十五里】猇县故城【在章邱县北汉征和元年封赵敬肃王子起为侯国属济南郡后汉省苏林曰今东朝阳有猇亭】亭山故城【在章邱县西南刘宋侨置卫国县属顿邱郡后魏改属东魏郡隋开皇六年改曰亭山属齐郡唐属齐州元和郡县志县西北至州九十里本汉平陵县地县东南有亭山隋因以为名元和十五年省入章邱齐乘故城在县东南六十里】梁邹故城【今邹平县治汉高帝五年封武虎为梁邹侯国于此后为县属济南郡晋书乐安王鉴传成寜初以齐国之梁邹益封地理志不载葢寻省也宋武帝侨置平原郡后魏曰东平原郡隋废入长山唐改置济阳县元和郡县志县东南至留州九十四里景龙元年于汉梁邹城置旧唐书地理志元和十五年并入高苑宋史地理志景德元年移邹平治济阳废县至今不改】邹平故城【在今邹平县北汉置邹平县属济南郡晋永嘉后省魏书地形志临齐有邹平城元和郡县志邹平县东南至溜州一百二十里本汉旧县隋开皇三年自梁邹城移平原县入邹平城十八年改为邹平太平寰宇记邹平故城俗名赵台城在县西南十五里唐武德三年筑八年移于今理旧志有故城在今县北孙家镇去齐东县东南四十里唐时所治也宋景德元年移治济阳城而此城废俗讹为梁邹城】济南故城【在邹平县北隋开皇十六年分长山县置济南县大业初仍省入长山元和郡县志隋于后汉梁邹城地置济南县齐乗隋济南城在邹平东北十五里旧志又有济南郡城在县北十八里未详】平原故城【在邹平县东宋武帝置平原县属平原郡后魏因之太平寰宇记高齐天保七年自今长山县界移平原县于今邹平县理东南三十五里汉梁邹故城属广川郡周不改隋开皇三年复自梁邹城移平原入邹平城旧志平原城在今邹平县东十二里今为平原荘】般阳故城【今淄川县治汉置县应劭曰在般水之阳晋县省而城存宋书沈文秀传王元邈据盘阳城魏书地形志东清河郡治盘阳城元和郡县志淄川县本汉般阳县也】逄陵故城【在淄川县西北宋永初中置属济南郡后魏因之又地形志东魏郡博平县亦有逄陵城盖尝徙治也北齐省太平寰宇记故城在淄川县西北四十里齐大夫逄丑父之邑齐乗商诸侯逄伯陵封于此逄丑父其后也】土鼓故城【在淄川县西汉置县属济南郡后汉因之晋省宋复置后魏因之又地形志东魏郡博平县有土鼓城盖尝徙治也北齐并入平山】昌国故城【在淄川县东北三十五里齐邑亦名昌城史记赵世家惠文王二十五年燕周将攻昌城取之乐毅传燕昭王封乐毅于昌国号为昌国君汉置昌国县属齐郡后汉及晋宋魏皆因之魏孝昌三年清河民房顷作乱据昌国城时东清河郡治盘阳又所领武城县有昌国城盖县尝徙治也高齐时废萧德言括地志故城在淄川县东北四十里】莱芜故城【在淄川县东南汉置县属防山郡后汉及晋初因之后省应劭曰即鲁莱柞邑昭公七年季孙所以与孟氏臣谢息者水经注淄水出防山莱芜县原山东北流迳莱芜谷屈而西北流迳其县故城南从征记曰地在莱芜谷当路阻絶两山间道由南北门汉末有范史云为莱芜令言莱芜在齐非鲁所得引旧説云齐灵公伐莱莱民播流此国邑落荒芜故曰莱芜元和郡县志莱芜故城在今淄川东南六十里　按魏书地形志东清河郡贝邱县有莱芜城即汉县也又防山郡牟县亦有莱芜城盖汉晋间已尝西徙于今莱芜县界也】武强故城【今长山县元和郡县志长山县东南至淄州六十四里本汉于陵县地宋武帝于此立武强县开皇十八年改武强为长山县取长白山为名】济南郡城【史记齐悼惠王世家高后立其兄子吕台为吕王制齐之济南郡为吕王奉邑正义引括地志云济南故城在淄州长山县西北二十五里后汉书章帝记元和二年巡济南章怀太子注县名今淄州长山县西北　按两汉止有济南郡并治东平陵在今歴城县距此百余里而无济南县不知括地志后汉书注皆何所据也】于陵故城【在长山县西南本齐于陵邑汉置县属济南郡为都尉治后汉建武中尝改封侯霸子昱侯于此宋永初后省魏书地形志逢陵有于陵城元和郡县志齐记曰于陵城西三里有长白山陈仲子夫妻所隠也太平寰宇记于陵故城在长山县南二十五里旧志在县西南二十里】高苑故城【有二俱在今新城县汉高帝六年封丙倩为高苑侯又文帝十六年分齐为胶西王国史记表都宛水经注高苑有东西二城东则胶西王都西城则丙倩侯国刘宋时县省魏书地形志东平原郡鬲有高苑城括地志高苑故城在淄州长山县北二十四里参考道里今新城县当即西高苑又县志有故城在县东十二里墙址犹存盖即东高苑也】延乡故城【在新城县东汉置县为侯国属千乘郡后汉省魏书地形志乐陵郡湿沃有延乡城水经注盖野沟水源导延乡城东北世人谓故城为从城延从字相似读随字改所未详也】平安故城【在新城县东北汉置平安侯国属千乘郡后汉省水经注济水又东北迤为渊渚谓之平州湿沃侧有平安县故城俗谓之防城非也应劭曰博昌县西南三十里有平安亭故县也世尚存平州之名矣唐武德初复置平安县属青州八年省入博昌旧志防城在县东北四十里与高苑县接界或谓之高防城即古平安也】着县故城【在济阳县西南汉书曹参传从下齐収着漯隂顔师古注诗齐风俟我于着乎而即着县也太平寰宇记着城在临邑县东南五十里相传地生蓍草毎年上贡故名齐乘着本音竹庶韦昭误以为蓍蔡之蓍后人縁此有贡蓍之説】禹城故城【在今禹城县西南旧曰祝阿隋唐间自长清县界移治此天寳元年改曰禹城元和郡县志在齐州西北八十五里太平寰宇记乾元二年史思明侵河南守将李铣于长清县邉家口决大河东注城因沦防移理迁善村即今治也旧志有祝阿故城在今县西南十七里葢即唐初迁治处】高唐故城【在禹城县西南春秋齐邑左传襄公十九年齐夙沙卫奔高唐以叛哀公十年赵鞅帅师伐齐取犁及辕毁高唐之郭史记齐威王曰吾臣有盼子者使宁高唐赵人不敢东渡于河杜预左传注高唐在祝阿县西北太平寰宇记古高唐邑在禹城县南五十里是也汉时于其地置县属平原郡应劭十三州记在平原郡南五十里晋废后改置于汉灵县界旧志高唐城在今县西四十里即汉县也　按齐高唐邑在今禹城县南汉县在今县西二地虽殊界实相近至今东昌府之高唐州乃汉灵县也取故名耳】瑗县故城【在禹城县南即齐辕邑也左传哀公十年夏赵鞅帅师伐齐取犁及辕注祝阿县西有辕城汉书地理志平原郡有瑗县后汉省太平寰宇记瑗城在县南一百里一作援杜预曰辕即瑗也】阿阳故城【在禹城县东亦曰阳阿汉置县属平原郡后汉省水经注河水经阳阿县故城西应劭曰漯阴县东南五十里有阳阿乡故县也太平寰宇记阿阳城在废禹城县西北五十里今县南去七里】源阳故城【在禹城县南唐武徳元年置县属齐州贞观元年省入禹城太平寰宇记源阳城在县南一百里隋末防乱县令桓孝才立墅于家侧率宗亲共守不属诸贼唐武徳初大使崔同就筑城奏桓孝才为县令城在源阳河侧因以为名六年废】临邑故城【在临邑县北汉置临邑县属东郡在今茌平县界刘宋孝建二年侨置于此后魏至隋唐皆因之元和郡县志县南至齐州六十里宋史地理志建隆元年河决公乘渡口城坏三年移治孙耿镇即今治也旧志故城在县北三十五里】漯阴故城【在临邑县西本齐之犂邑亦曰犁邱又名曰隰左传哀公十年赵鞅帅师伐齐取犂及辕二十三年晋荀瑶伐齐战于犂邱知伯亲禽顔庚二十七年陈成子召顔涿聚之子晋曰隰之役而父死马杜预注犂邱隰也汉置漯阴县属平原郡应劭曰县在漯水之南因名后汉因之晋省水经注漯水又东北迳漯隂故县城北故犁邑也歴北漯阴城南伏流谓之漯阳城地理风俗记曰平原漯阴县今巨漯亭是也太平寰守记汉湿阴废城在今临邑西十里宋武平齐移理于县西北五十里北湿阴城亦谓汉城为南湿阴城按后汉志作湿阴地形志有湿阴城葢传冩之譌】长清故城【元和郡县志长清县东北】
