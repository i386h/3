<!-- { "loadSidebar": true } -->
　　本朝冯如京【代州人顺治二年为靖邉兵偹副使巨盗黄色俊聚众来犯如京纠民兵得数百人登城守固乘闲出击败之遂乘胜捣平其巢】贾廷璋【山东人顺治四年知宜川县王永疆陷郡城遣人索印廷璋不与被害事闻赠廕如制时典史方一御亦与难】黄瑶【忠州人顺治四年知安塞县王永疆之乱瑶守孤城拒战而死赠按察使佥事】宗从心【杞县人顺治五年知延安府王永疆据榆林伪檄至从心与守偹万廷贵碎其檄誓众死守城陷从心遇害廷贵亦死于狱】
　　人物宋李继周【金明人祖父皆为金明镇使继周嗣掌本族太平兴国三年东山蕃落集众防清化砦继周率众败之雍熙中败末藏末腋等族于浑州淳化五年讨李继迁命开治塞门鸦儿两路率所部入夏州败蕃兵于石堡砦磨卢家媚咩拽藏等族居近卢闗未尝内顺继周率所部往袭焚之大军讨西夏命为先锋入防境获器甲凡六十余万累官领诚州刺史】刘绍能【字及之保安军人世为诸族巡检父懐忠官閤门祗元昊叛以王爵招之懐忠毁印斩使洎入防力战以死录绍能右班殿直为军北巡检击破夏兵于顺寜夏人围大顺城绍能为军锋毁其栅至秦王川邀击于长城岭熙寜中又败夏人于破啰川皆防功最累迁鄜延兵马都监元丰中命统两军进讨夏人设疑以间之帝手诏云绍能忠勇第一此必夏人畏忌为间害之计耳绍能捧诏感泣守邉四十七年大小五十战终简州团练使】刘延庆【保安军人雄豪有勇数从西伐累立战功徽宗时以军功拜保信军节度使靖康之难延庆分部守京城城陷引秦兵万人夺开逺门以出至龟儿寺为追骑所杀次子光世宣和末讨河北贼有功南渡后累拜太尉兼淮南京东诸路宣抚使封杨国公】韩世忠【字良臣延安人目瞬如电鸷勇絶人宣和中以偏将从王渊讨方腊擒之高宗即位授平防左将军屯淮阳苗传刘正彦反世忠以所部发平江贼败遁追擒送行在诛之帝手书忠勇二字掲旗以赐使守镇江乌珠分道渡江世忠俟其归邀击之乌珠絶江遁去建炎四年金兵与刘豫分道入侵世忠军次大仪设伏二十余所及战伏兵四起金兵大溃授京东淮东路宣抚处置使置司楚州在楚十余年兵仅三万而金兵不敢犯秦桧收三将权拜枢宻副使寻罢为醴泉观使卒孝宗朝追封靳王諡忠武配亨高宗庙廷世忠性勇敢忠义事闗庙社必流涕极言岳飞寃狱世忠独樱桧怒抵排议和触桧尤多持军严重器仗更精絶过人克敌弓连锁甲狻猊鍪及跳涧以习骑洞贯以习射皆其遗法子彦直彦质彦古皆以才见用　乌珠旧作兀术今改正】解元【字善长保安军徳清砦人猿臂善骑射起行伍为清涧都虞侯世忠麾下擢为偏将金兵大至元领二十骑陷阵苗刘之变从世忠追至临平与战擒之从讨湖外盗据其望楼贼遂平金与伪齐合兵至元屯承州擒金万户黑头虎追北数十里元攻城野战未尝败衂终保信军节度使】韩彦直【字子温世忠子六嵗从世忠入见髙宗令作大字即跪书皇帝万嵗四字帝喜拊其背曰他日令器也登进士累迁工部郎使于金几罹祸者数抗节不屈累迁户部尚书尝摭宋朝事分为类目名水心镜百六十七卷】张宗顔【字希贤延安人父吉为泾原将解宣威城围死之宗顔从张俊讨贼累迁崇信军承宣使伪齐入防宗顔自泗州为张俊继遇刘猊大破之擢武信军承宣使知庐州总帅事卒諡壮敏】金厐迪【字仲由延安人少倜傥喜读兵书善骑射应募有功尝从百余骑经行山谷遇夏人数千众骇避迪跃马犯阵敌皆披靡厯临洮庆阳鳯翔尹汾阳绛阳军节度使所至以治最闻性纯孝父病刲作昆弟析家产迪尽以与之一无所取官爵廕率先诸姓】杨仲武【字徳威保安人皇统中除知寜州闗中洊饥盗贼纵横仲武悉平之迁同知临洮尹木波防熙河中仲武与约遂不敢犯塞厯陜西路转运使卒】元王思聪【安塞人家贫力田以养亲母丧尽哀父继娶杨氏事之如所生父尝病剧思聪拜祈于天额膝皆成疮得神泉饮之愈后复失明思聪日防之即能视县上状诏旌异之】张闺【延长人军籍八世不异防家人百余口无间言曰使诸女诸妇相聚为女红毕即公贮一室各无私藏幼稚啼泣诸母见者必抱哺一妇归寜留其子众妇其乳不问孰为己儿亦不知孰为己母也闺兄显卒即以家事付侄聚相让既久卒归于聚缙绅之家自谓弗如】赵溉【甘泉人明于经术至正中累官吏部尚书清介不阿政绩最着】明张信【肤施人父丧庐墓虎狼不为害正统中旌表】刘友徳【肤施人早孤事母至孝母病衣不解帯数月及卒庐墓乏水泉忽涌出同时有柏英者延安卫指挥母丧庐墓有兎鹊驯扰之异俱天顺中旌表】李端【保安人母丧庐墓有泉涌出狼不为害成化中旌表】赵彦【肤施人万厯进士光宗即位以佥都御史巡抚山东请增兵戍诸岛设镇登州天启初平妖贼徐鸿儒抚其众四万七千余人论功进兵部尚书加太子太保极陈邉将尅饷役军虚伍占马诸因条列事宜帝称善立下诸邉举行以抗疏劾魏忠贤削籍寻追叙邉功即家进太子太傅】杜桐【字来仪延安卫人万厯时累官延绥总兵袭破套贼馘其部长徙镇寜夏番众大举入防桐连破之贼丧气纳欵桐有将才自偏禆至大帅积首功至一千八百时服其勇】杜松【字来清桐弟骁勇敢战由牙校偏禆晋官至延绥总兵套夷犯安邉懐逺松大破之后镇辽东万厯末提兵援抚顺战殁于界凡山赠少保左都督　本朝乾隆四十一年　　赐諡忠烈】杜文焕【字武桐子万厯中以廕厯延绥逰击将军累擢寜夏总兵官延绥被贼文焕赴救大破之代官秉忠镇延绥累次败防于安邉保寜长乐西路和尔启布顔大惧相率来降沙津数盗邉为文焕所败遂纳欵官至山西提督卒　和尔启译见前布顔旧作卜言沙津旧作沙计今并改】萧如薫【字季馨延安卫人厯寜夏参将守平卤城布巴据寜夏遣其党四出畧地列城多风靡独如薰坚守不下布巴养子云最骁勇引套夷卓哩克图急攻如薰伏兵南闗射云死又袭卓哩克图营获人畜甚多城获全擢副总兵遂以都督佥事尽统延绥甘肃固原诸援军与李如松等共平贼后厯七镇魏忠贤党劾之夺职还如薰为将持重不茍趋利轻财爱士所在见称　布巴旧作哱拜卓哩克图旧作着力兎今并改】岳贝仰【延安人举于乡厯泸州知州户部郎中贵州乱朝议具仰知兵用为监军副使及兵败内荘为贼所拘具仰驰蜡书于外遂被杀事闻赠光禄卿录一子】马登鼇【肤施人崇祯中以乡举知灵夀县城陷死之从父大纬为蠡县训亦死　本朝乾隆四十一年予入忠义祠】孙仲嗣【肤施县人崇祯末由贡生为阶州学正当事知其才委以城守贼大至尽瘁死守城破与妻子并死之诏赠国子博士　本朝乾隆四十一年】
　　【赐諡节愍】
　　本朝王光印【延川诸生母病剧医者不审其症光印尝粪察之焚香告天愿以身代病竟愈且享大年后卒光印哀毁骨立庐墓三年】文天爵【安塞人由将材授东海左翼镇标游击康熙十五年贼孙楷宗诱之降天爵叱之遂被杀沈尸于海事闻赠防】史纂钦【安定人家贫父早丧负薪以养母患痈疮纂钦吮脓而愈母殁庐墓三年终身不尝甘防乾隆十八年　旌表又同邑孝子南暚孙宏毅杨鼎张士恭王艮一白皜濯俱于乾隆元年以来先后】
　　【旌　表】郝澄经【保安人事亲能以色养父母有疾吁天愿以身代亲殁每食必献如生前乡里称其孝行乾隆四年　旌表又延长苏芳延川梁永建宜川郝尊圯赵纪俱以孝称乾隆元年以来又先后被　旌】
　　列女宋孟氏【延安人父戍永乐城夏人攻城陷之父死孟氏呼号徒步亟入城中获父尸大恸而卒夏人怜之并其父瘗焉】韩世忠妻梁氏【苗传刘正彦反世忠誓讨贼以所部发平江时梁氏及子亮为傅所质朱胜非绐傅曰今白太后遣二人慰抚世忠则平江诸人益安矣于是召梁氏入封安国夫人俾迓世忠速其勤王梁氏疾驱出城一日夜会世忠于秀州进兵次临平败贼擒之焦山之战梁亲执桴鼓金兵终不得渡】明萧如薫妻梁氏【肤施人尚书兆女贤而有智如薫守平卤城被围杨賛夫死守日具牛酒犒士士心益固事平旌表】王纪妻张氏【延川人年十九夫亡遗腹生男世寳竭力鞠养长就外垫归必亲课其业善事孀姑采樵汲水皆躬亲之诏旌其门】马万选妻高氏【延川人崇祯九年为流贼所掠氏厉声骂贼贼强挟上马氏奋身□崖死】柴芝兰妻张氏【靖邉人嵗大饥芝兰偕长子璠负贩遇盗死氏时年三十即奔告司兵者往来其尸数日不得乃指少子国梁谓仲子国栋曰此足以祀柴氏矣吾与若往求尸即不得则死匍匋百里得夫及子尸负以归矢志自守佣纫自给年七十有八卒　按　本朝乾隆十一年　旌表节妇柴芝兰妻张氏亦靖邉人姓名同而事迹异】韩炳衡妻郑氏【保安人炳衡举进士崇祯中流贼破城索财物郑氏曰吾夫清官焉取长物贼以白刃胁之遂延颈受刃死】王符妻李氏【保安人流贼至城下氏命婢取栉沐具曰吾将见先人地下耳城陷贼至氏骂不絶口贼刃其颊伤左耳氏掩耳投井死】许志尚妻靳氏【保安人年十八其夫守城被伤将死贼至欲掠之氏绐之曰夫死在旦夕待殁吾掩尸从汝是夕夫死氏之墙下遂自投于井贼掖之将出复跃入死】薛文炳妻白氏【安定人崇祯末贼大至氏奋曰吾义不受贼逼即投井死同时有张志道妻薛氏亦自缢死】宋蓟妻高氏【安塞人流贼起氏自乡入城避之值贼至氏大骂贼截其耳束之马上行经深谷竦身坠崖死】刘尔甲妻杨氏【肤施人尚书兆孙女崇祯末避乱夜遇流贼投崖死】
　　本朝薛之光妻田氏【肤施人事舅姑以孝闻康熙十六年朱龙叛被掳詈骂不从遂遇害】李天保妻王氏【安塞人天保为延安营卒康熙十八年调戌平凉挈氏同往后从勦四川牛头山贼卒于军氏年方少誓死不贰扶榇归乡里雍正六年　旌表】贺麟妻郭氏【定邉人康熙十八年防掠定邉麟被掠而亡氏年二十三奉姑育子厯五十余年雍正中】
