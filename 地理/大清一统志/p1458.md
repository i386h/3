<!-- { "loadSidebar": true } -->
　　隄堰阳由坪隄【在州境又有孟姜隄黄丝隄上夕阳隄下夕阳隄魏家隄窖口隄李文隄张毛隄大围垸隄俱　本朝雍正六年发帑修髙厚倍旧】围城垸隄【在安乡县南又文明垸隄罗阳垸隄中和垸隄黄隄垸隄刘孟垸隄张譲垸隄俱在县南板桥垸隄在县西惠明垸隄在县北是为上下垸又有兴家垸隄实惠垸隄新家垸隄太和垸隄合家垸隄是为下五垸俱　本朝雍正六年发帑修髙厚倍旧】花山堰【在石门县西十五里】西牛堰【在永定县南大庸所北三里山下出泉筑堰灌田】
　　陵墓周楚申鸣墓【在澧州南六十里县志申鸣楚大夫土人相传其墓在合口江岸】唐段宏古墓【在安乡县北黄山南麓】元邓均忠墓【在石门县二十里】明李如圭墓【在州西七十里】
　　祠庙申鸣大夫祠【在州城南六十里申鸣城祀楚大夫申鸣】三闾大夫祠【在州东北二里祀楚屈原】纪公庙【在州东南六十里将军山祀汉纪信相传为信所寓地】恵济庙【在安乡县北黄山顶祀晋谢迁县志黄山南禅寺有元至治二年碑记云安之黄山屹然独耸昔西晋谢君迁憇此因为立庙庙甚灵应水旱疾疫祷之如响北宋政和间勅封惠应侯赐庙额曰恵济　按庙旁相传有谢晦墓因谓庙以祀晦舆地纪胜晦刺史荆州尝过黄山有终焉之志后归于此名胜志亦谓髙田村丧定港相传谢晦刺荆州卒旅榇经此其舟不行因黄山立庙祀焉考宋书文帝纪元嘉三年到彦之檀道济大破谢晦于隠矶送京师伏诛何得返于此明袁宏道公安志以为刘毅之从官谢纯为南平相死麓湖黄山之间庙乃祀纯而伪传为晦庙此与元碑不合要之碑记必有所据】彭思王庙【在州西十里彭山祀唐澧州刺史李元则又石门县东有彭山庙亦祀元则】秀峯庙【在慈利县东七里秀峯山下宋刘子澄秀峯嘉恵碑记恵列显应顺公发迹甚异图志载宋干徳中有石浮澧至是磨旋不去忽凭人言我故朱梁将武平也征蛮战没上帝命血食兹土其视我所止而祠焉有顷石跃于秀峯之麓观者震骇始即石为位号而庙之政和间事闻初命慈应侯三锡至今爵民有疾苦辄祷辄应】范文正公祠【在州东祀宋范仲淹又安乡县治南亦有文正祠宋庆元中建】白马庙【在安郷县西十五里祀宋岳飞】
　　寺观龙潭寺【在州治北崇信禅师道塲寺西小池清冷夏月生金莲花极芳馥】药山寺【在州南九十里唐维俨禅师道塲】钦山寺【在州西十五里唐建赐额干明禅寺文邃禅师道塲】普光寺【在安乡县治东半里】福田寺【在石门县东三十里唐咸通五年建】厚田寺【在石门县南五十里一名报恩寺宋建】花薮寺【在石门县南五十里又洛浦寺在县北三十里唐建】铁佛寺【在慈利县治南宋咸淳元年建】清逺观【在州东十五里彰观山山以此得名一名灵极观】白马观【在州东二十里白马洲内有炼丹池神仙桥雷公井仙女祠相传唐林静飞升处】太平兴国观【在安乡县治南宋建相传范仲淹读书于此】紫霞观【在慈利县西南白云山下宋咸淳六年建】紫极宫【在州治西北唐建】
　　名宦晋陈頵【陈国人元帝朝拜天门太守殊俗安之选腹心之吏为荆州叅军若有调发动静驰白故恒得宿办陶侃以为能表梁州刺史】应詹【汝南南顿人为南平太守王澄为荆州假詹南平天门武陵三郡军事天门武陵谿蛮并反詹讨降之时政令不一诸蛮怨望并谋背叛詹召蛮酋破铜劵与盟由是怀詹数郡无虞】夏侯承【谯国谯人迁南平太守大兴末王敦举兵内向承露檄逺近列敦罪状】南北朝宋王镇恶【北海剧人武帝时为临澧令或荐之武帝召与语异焉谓诸佐曰镇恶王猛孙所谓将门有将即以署前部职曹】檀道济【髙平人义熙中为天门太守蜀谯纵使桓谧防秦将苟林防枝江荆州刺史刘道规防兵攻讨道济先进大破之】王敬宏【琅邪临沂人为天门太守妻弟荆州刺史桓元遣信要令过已敬宏至巴陵谓人曰灵寳正当欲见其姊我不能为桓氏赘婿乃遣别船送妻往弥年不迎山郡无事恣其游适意甚好之后为南平太守去官居作唐县界屡召不起】梁胡僧祐【南阳冠军人大通中除南天门郡太守有善政】樊文皎【太清中为天门太守侯景之乱率鋭卒五千勤王遇景伏兵战死】周郭彦【太原阳曲人闵帝时澧州刺史蛮左生梗不营农业彦劝以耕稼人皆务本先是澧州粮储乏少每令荆州递送自彦莅职仓庾充实无复转输之劳】唐李元则【髙祖第十子武徳中封彭王贞观中为澧州刺史持节励行有善政】崔瓘【大厯中澧州刺史不为烦苛人便安之流亡还归居二年増户数万诏特进五阶以宠异政】张署【河间人元和中澧州刺史民税出杂产物与钱尚书有经数观察使牒征民钱倍经署执法不从竟以代罢】杜悰【京兆万年人尚岐阳公主为澧州刺史公主偕行从者不过二十婢乘驴不食肉州县供具谢不受】李绚【僖宗时澧州刺史黄巢防州绚死之判官黄甫镇诣贼与之俱死】宋陈恕【南昌人太平兴国中通判澧州澧自唐季为节镇兼领吏多縁簿书干没为奸恕尽摘发其郡中称为强明以吏干闻】刘仁霸【大中祥符中知澧州属蛮人侵县境地四百余里仁霸与荆湖北路转运使陈世卿閤门只吏史方同领兵讨之遂还所侵地标正经界令纳所掠汉口千余复置澧州武口等砦以控制之自是平定】郭逵【洛阳人仁宗时湖北溪蛮彭仕羲叛逵为钤辖兼知澧州得蛮亲信为乡导尽平诸隘破其所居桃花洲仕羲弃城走众悉降】史方【开封人为潭澧鼎沿邉巡检防澧州民防下溪州蛮侵其土地遣乘驿往视自竹疎驿至申文崖复地四百余里得所掠五百余人又置澧州武口杨泉索溪四砦以扼贼冲】黄琮【建炎时知澧州钟相防城琮与县丞叶畬及其属十余人皆死事闻赠防】刘愚【衢州龙游人建炎初知安乡县县逋赋万计愚核实数寛限期民不见吏而赋自足防嵗歉出常平米赈贷县佐持不可愚曰有罪不以相累出缗钱数千万召商籴他郡而收元直米价顿平犹积廪数千石以备饥旱县有范仲淹读书地愚为绘像立祠兴学校士竞知劝】韩训【绍兴中澧州推官上书排和议知州李绍祖得其副本上之秦桧谪秦州】徐如晦【丰城人孝宗时慈利县主簿辨寃狱大旱致雨】张忠恕【广汉绵竹人宁宗时知澧州拨烦剸剧州境大治】杨大异【醴陵人理宗时知石门县有恵政去官之日老弱攀号留之大异易服潜去】刘梦骥【安福人知澧州殁于王事】元张雄飞【临沂人至元间为澧州安抚使时州初下民懐反侧雄飞至布宣徳教以抚绥之民遂安有巨商二人犯匿税及殴人事僚佐欲寛其罪雄飞防之益急或曰此细事何执之坚雄飞曰吾非治匿税殴人者欲改宋政惩异法者耳细民以乏食羣聚发富家仓廪所司欲依盗论雄飞寛其狱全活者百余人】明杜述【广徳人永乐中知慈利县处巳防介赋役均平尝入蛮溪采官木蛮獠争来奉迎一境宁谧】翟亨【正统中九溪卫指挥佥事以征麓川功累迁指挥使后复征麓川偕其弟战死事闻遣官谕祭】季恒【六合人成化中知安乡县民不谙纺织恒教之树桑麻木绵月课其功嵗旱救荒有功多所全活】张瑄【睢阳人成化中知安乡县境多虎瑄祷于城隍神曰令不职神宜殛之百姓何罪两日遂获三虎余皆屏迹】彭伦【成化中永定卫指挥使以破两广贼及讨茅坪铜鼓诸苖功充叅将筑荡洞堡殊砂坪杨开口羊儿四堡苖不敢犯有妖贼诈称韩林儿后号召数万人伦讨擒之又平天柱等苖累功晋都督】熊一定【丰城人宏治中知澧州政尚严厉新州旧有牧地藩府欲専其利一定婉词启闻卒弛其禁九溪蛮怙险扰民一定承檄按问卒伏其辜在任七年积谷累数万斛饥民頼以济】麦成【顺徳人正徳中安乡县典史嘉靖初流冦掠鼎江口成父子集民兵往御比战马踬贼丛槊刺之犹徒步手刃数人父子俱遇害】谢正防【惠来人万厯中知安乡县始至若不慧久之尽得吏胥奸状逮治如法由是奸猾大恐邑苦水灾捐赈有法所全活甚众】
　　本朝汤调鼎【清河人顺治初知澧州流冦袁刘等据境劫掠调鼎偕叅将唐洪协心力设方畧追克复拊循荒残建延光书院以养士人文遂盛】许湄【嘉善人康熈中知石门县县版籍素淆湄履亩清丈均徭赋豪民不得匿税而贫者不困劝课农桑田畴日辟仓廪充牣饥嵗悉平粜以活民捐俸改建县学辑县志在任十四年民戴之如慈父巡抚陈璸户部尚书赵申乔先后荐之徴至京师未至道卒】马世骥【临清人康熙中知慈利县加意学校改建文庙造就诸生邑有鬼见愁隂溪等滩险恶设法尽平之】
