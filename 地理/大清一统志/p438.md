<!-- { "loadSidebar": true } -->
　　闗隘庐镇闗【在合肥县西南百余里接舒城县界旧置廵司明嘉靖二十四年移置石梁又竹林闗在县西石佛山下元置今废】冷水闗【在庐江县西三十里两山夹道如门相传三国时魏曹设隘于此又有小闗在平顶山口】北峡闗【在舒城县南四十五里接安庆府桐城县界】东闗【在巢县东南濡须水所经也三国吴志诸葛恪传初黄龙元年迁都建业二年筑东兴堤遏湖水栈废不复修恪以建兴元年防众于东兴更作大堤左右结山峡筑两城魏书任城王澄传梁频防东闗欲令巢湖泛溢湖周围四百余里东闗合江之际广不过数十步诏委澄经界澄以东闗水冲大岘险要东闗縦水阳石合肥有倒悬之急于是遣傅竪眼等进次大岘东闗九山淮陵皆分部诸将倍道据之陈书任忠传大建五年忠将兵出西道击走齐厯阳王髙景安于大岘逐北至于东闗仍克其东西二城水经注湖水又东迳石塘穴北为中塘塘在四水中水出格虎山北山上有虎山城有郭僧坎城水北有赵祖悦城并故东闗城也昔诸葛恪帅师作东兴堤以遏巢湖傍山筑城塘即东兴堤城亦闗城也唐书地理志巢县东南四十里有故东闗通鉴地理通释东闗东南有莫渠凿山通水是名闗口相传云夏禹所筑一号东兴今其地髙峻险狭实守阨之所方舆胜览濡须山谓之东闗七寳山谓之西闗胡三省通鉴注东闗即濡须口亦谓之栅江口在两山间濡须山在和州界为东闗七寳山在无为军界为西闗两山相对中为石梁凿石通水吴筑堤在东闗南岸魏置栅在西闗北岸县志有三闗屯即东闗也闗当三面之险】陡岩闗【在巢县东北三十里一名门阳闗为滁和通道两山陡峻中开一道】河泊所【巢县一在县西南十里东口市无为州二民池所在州南五十里刘家渡明正徳七年裁官池所在州东门外龙井湾南明隆庆元年裁】店埠镇【在合肥县东四十里宋绍兴十一年杨沂中败金人于店埠即此】石梁镇【在合肥县东一百二十里接巢县界】桃花镇【在合肥县南二十五里又东南十五里为撮要镇】三河镇【在合肥县南八十里外环两岸中峙三洲三水贯其间故曰三湖】青阳镇【在合肥县南五十里今有廵司九域志合肥有段寨青阳移风永安四镇府志青阳镇在县南段寨在县西北今为铺余俱废】梁园镇【在合肥县东七十里有廵司】官亭镇【在合肥县西一百十里有巡司】长城镇【在合肥县西九十里元置巡司明洪武九年裁】圆疃镇【在合肥县北六十里】清水镇【在合肥县北一百里又二十里为左路镇又顾军镇亦在县北一百二十里九域志慎县有竹里故里东曹大间清水沛城表围六镇】金牛镇【在庐江县西北四十五里九域志庐江有金牛青野罗埸樊山武亭昆山六镇】晓天镇【在舒城县西南九十里僻处众山中今有巡司】乌沙镇【在舒城县东十里又十五里为上阳镇又二十五里为航埠镇】九井镇【在舒城县西四十五里又北有桃城镇九域志舒城有九井新舍桃城航埠四镇】栅港镇【在无为州西南一百里相近为板桥镇又龙华镇在州东南六十里】土桥镇【在无为州西南一百二十里有巡司其所辖号三江口又泥防河巡司在州东南五十里□龙河巡司旧在州东一百二十里后移州东四十里江行记自糁潭东过泥防口又东过三江口皆为滨江要害】糁潭镇【在无为州西七十里滨江一曰省潭湾唐书杨行宻传行宻归于庐孙端赵晖次采石行宻自糁潭入端等战不胜九域志无为州有糁潭鎭】黄洛河镇【在无为州北三十五里有巡司又石涧镇在州北四十里相近为峡山镇】柘臯城【在县西北六十里左传公防吴于槖臯即此今有巡司】散兵镇【在巢县西三十里又二十里为鸡啼河镇又二十里为十字河镇】锡炀镇【在巢县西五十里又四十里为中庙镇又县西北三十里有下阁镇】黄连镇【在合肥县东北近鳯阳府定逺县界宋史刘锜传绍兴十一年濠州告急锜趋黄连埠援之】罗家埠【在庐江县北二十五里】草市【在合肥县北闗外】沙溪市【在庐江县南十五里又三十五里为罗昌市又县东南六十里为黄屯市】吕婆店市【在巢县南十里又西南十里为东口市又六十里为髙林市】石索山寨【在舒城县西南与龙眠山寨相近山崖峭险泉水融流】安乐栅【在无为州东北亦名三章通鉴胡三省注三章在濡须之东】防城驿【在合肥县东北十里】三沟驿【在舒城县东十五里路出合肥又有金斗驿唐埠驿派河驿又梅心驿在县南三十里道出桐城】镇巢驿【在巢县西门外临大河旧系水驿明嘉靖二年改为马驿迁县北又髙井驿距镇巢驿六十里】
　　津梁西津桥【在府城内一名飞骑桥亦名逍遥桥其下为逍遥津方舆胜览旧名西津桥大观间所立即孙权为张辽所袭乗马越渡处】镇淮桥【在府城内镇淮楼北一名市桥】嵗丰桥【在府城教弩台前一名九狮桥】永安桥【在合肥县西四十里一名城西桥下有巨岩其水独西注盖即宋之永安镇也】升仙桥【在庐江县南门外有南闗市又甎桥在县南六十里桐城桥在小西门外戴家桥在县北四十五里盛家桥在县东七十里俱有市】桃城桥【在舒城县北桃城镇】九华桥【在无为州南门外】华张桥【在无为州西二十里】张隂桥【在无为州西北二十里】浮桥【在巢县城南跨大河明初尝收徃来商税于此泰昌元年裁】玉栏桥【在巢县西北六十里白石为栏如玉一名柘臯桥】尉子桥【在巢县北黄山东十里宋绍兴中□兴与金人战死于此】
　　堤堰神塘堤【在无为州南四十里明万厯九年筑计一千八百五十八丈】大通堤【在无为州北十里计大小凡二一长九百五十六丈一长四百八十七丈为公私徃来要涂亦明万厯中筑】七门堰【在舒城县西南七门山下三堰之源出焉三堰者一曰乌羊堰在县南十五里一曰千功堰在县南二十里一曰漕渍堰在县南二十五里与七门堰共溉田二十余顷俱汉美颉侯所筑后汉末刘馥经理之为灌溉之利寰宇记七门堰在庐江县南一百一十里刘馥为州刺史修筑防龙舒水灌田千五百顷】清水堰【在无为州东门外灌田百顷】髙豋闸【在无为州东四十里又大寳闸在州南三十里黄姑闸在州西南九十里通庐江县黄白二湖】黄金城牐【在无为州北十五里外滨大河内环七河大小圩三十所为地三十余里明正统元年筑启闭以时旱涝无患今名季家牐】走马滩【在无为州东二十余里滨河明正统间筑堤三百丈】新坝【在无为州南旧时江流东注藇湖明嘉靖以来稍稍西北向鱼口一带滨江筑长堤十数里后坍入江　本朝顺治十六年重筑自鲍家桥至周思沟长四千丈有竒名四坝寻就圮康熙八年始筑新坝自李家祠至王家渡长八百八十丈】西塘【在庐江县西三十五里亦曰西官塘县境之塘凡六十有二俱为灌溉之利】洋萍陂【在舒城县杨林铺明嘉靖二年増筑民皆頼其利】
　　陵墓周宛春墓【在庐江县东北】汉羮颉侯墓【在舒城县西北三十五里俗呼为舒王塜】庐江王墓【寰宇记在庐江县东三十里梅山】亚父塜【在巢县东皇覧亚父塜在庐江居巢县郭东】三国吴周瑜墓【明统志在庐江县东一十里安丰乡又见安庆府】魏何宴墓【寰宇记何宴坟在庐江县北十七里】五代南唐伍乔墓【在庐江县南马厰冈】宋刘筠墓【在府城水西门外宋史刘筠传筠再知庐州营冢墓作棺自为铭刻之】马亮墓【在合肥县西七里】包拯墓【在合肥县东十五里宋林至包孝肃墓记东村原公之墓也每春秋教授县令率诸生往修嵗祀名胜志其墓处有双阙今名为双阙村】李公麟墓【在舒城县南五里】王之道墓【在无为州西十里】王蔺墓【在无为州轩车山】明陈植墓【在庐江县北七十里白石山麓】秦民悦墓【在舒城县西金鸡岭】胡守恒墓【在舒城县南二十里七十堰口】
　　祠庙女娲庙【在合肥县东北梁县乡】伏羲庙【在合肥县浮槎山顶】巢湖神庙【在巢县南银瓶山上】广恵庙【在庐江县东南矾山之隂祀汉张渤元至正中建】灵泽庙【在无为州蟂虮山祀汉昭烈后孙氏】焦湖庙【在合肥县东南】二贤祠【在巢县万家山麓祀巢父许由又有二贤祠在巢县东门外祀汉文翁朱邑】舒王庙【在舒城县城内寰宇记舒城县古舒王庙汉文帝封淮南厉王之子赐为庐江王居舒即此县也王有遗爱立庙祀之】七门庙【在合肥县西南七里堰祀汉刘信魏刘馥】周忠愍祠【在府治明教台东祠明周壐】居巢子祠【在巢县儒学内祀唐刘知防】文孝祠【在无为州西南祀梁昭明大子】五贤祠【在府学明统志旧有三贤祠在合肥县学元建祀宋包拯马亮王希吕明正统初改建于此増祀汉文翁元余阙为五贤祠】大忠祠【在庐江县祀明陈植】乔张庙【在府治东祀宋统制官乔仲福张璟】旌忠庙【在府治西北祀宋姚兴又巢县东山冈上有姚王庙亦祀兴】余公祠【在合肥县东门外祀元余阙】
　　寺观万夀寺【在府城内唐武徳中建】道林寺【在浮槎山亦名福岩寺碑略云梁武帝女梦入一山为尼帝取名山图展得此山以天监三年创道林寺成祝髪号名持大师有梁女墓在殿东百余步】福泉寺【在府城内明统志唐罗珦微时在寺随众僧饭后官守郡题诗僧房壁】天王寺【在府城内唐建明正统丁夘重建】夀龙寺【在合肥县东南五十里晋建】金刚寺【在庐江县东南紫芝坊即杨行宻故居】冶父寺【在庐江县东北二十里唐伏虎禅师建】伏虎寺【在舒城县西梅岭内有杖锡泉虎跑泉】罗汉寺【在无为州治东唐永徽三年建】景福寺【在无为州治西唐贞观中建】南汰寺【在无为州汰水之南宋咸平元年建又有北汰寺在汰水北唐永徽二年建】寳林寺【在无为州西唐垂拱二年建】双泉寺【在无为州城北双泉山麓唐永徽四年建】定林寺【在巢县东北梁建】相山寺【在巢县南宋开寳中建髙宗勅赐教忠山院】大力寺【在巢县王乔洞东北宋景定中建有大力泉深不可测味极佳为合境第一】玉虚观【有二一在府城内即子胥台又名中圣宫一在庐江县南闗一名南台相传左慈所居有丹井遗址】崇徳观【在无为州治东隅旧名羣仙观宋建　本朝顺治十五年重修】白鹤观【在无为州襄安镇防上唐建墩形如印髙十余丈】紫微观【旧在巢县北金庭山下晋咸康四年创后迁入城明洪武二年再迁于县治西北牛山】













　　钦定大清一统志卷八十五
　　钦定四库全书
　　钦定大清一统志卷八十六
　　庐州府【二】
