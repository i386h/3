<!-- { "loadSidebar": true } -->
　　名宦唐林披【莆田人天宝中授临汀郡曹椽郡多滛祠着无鬼论以晓之刺史樊冕奏为长汀令以治行迁本郡别驾】陈剑【大厯中临汀郡刺史汀自置郡后凡两迁至东坊口嵗屡不登民多疾疫咸谓治非其所剑乃更卜卧龙之白石请改筑焉即今郡治也】五代唐王云【同光初寜化令县治初置于黄连镇云卜迁于镇西之竹篠窝百姓安之】宋周尧卿【永明人仁宗时知寜化县提防刑狱杨纮入境有被刑而耘苗者纮就询其故对曰贫以贪利之故为人直其枉令不我欺而我欺之刑又何怨纮至县以所闻荐之】陈轩【建阳人元丰间知汀州治尚清静黄庭坚诗云平生所闻陈汀州蝗不入境年屡丰】郭祥正【当涂人元丰问通判汀州有善政公暇与守陈琏登山临水觞咏酬唱极多】郑强【长乐人髙宗时知汀州事寜化县论大辟十人狱已上强验问无一人当死刑部尚书胡交修乞治县令冐赏杀无辜罪】呉枥【建阳人绍兴间知汀州毎于耕敛之月聴囚令耕业毕复耒囚皆如期至剖决曲直多所原贷秩贷归老稚遮泣】陈吉老【仙游人绍兴间清流丞以绩最迁判州事赣冦犯境吉老誓众与战长子希造为先锋屡战皆捷后与贼遇于武平希造战殁吉老再率兵破贼还郡人郊迎慰劳吉老曰吾儿报国死得其所又何憾耶属邑感之皆为立祠至今父子血食于汀】刘师尹【长乐人绍兴间为汀州録事防军时知长汀陈梦逺诬郡士叶椿等以死罪郡倅向士俊党梦逺欲传至其狱师尹白其寃曰吾宁弃官不可陷人于非命毅然纳印而去郡人徳师尹绘像祀之】李弇【崇安人绍兴间知连城政务寛平教以孝友有伍氏兄弟争继积讼不决弇以理开谕皆感释民为謡曰讼者息争居者安仁李公为政百里如春】黄藻【延平人乾道间知清流县县有贴银钞盐钱素为民害藻请于朝一切蠲免嵗防躬行劝赈民以不饥邻冦作相戒曰彼有善政慎勿犯之】程大昌【休宁人孝宗时知汀州贼沈师作乱戍将萧统领兵战死闽部大震漕檄统制裴师武讨之师武以未得帅符不行大昌手书趣之贼谋攻城而先使谍者衷甲纵火为内应防师武军至复得谍者贼遂散去】刘爚【建阳人孝宗时调连城令罢添给钱及纲运例钱免上供银钱及纲本二税甲叶钞盐军期米等钱大修学校乞行经界】江璊【淳熈间知汀州先是州有银冶嵗代建昌临川输银六千两二郡嵗偿绵绢后经兵大绵绢不至银坑亦闭所愉仍取于民璊疏陈其害获防蠲免】张振古【清江人淳熈间为长汀簿刚正有守郡牒下督诸郷税甚急振古乞寛期限不聴振古曰我不忍奉上官暴贫民即纳印去邑人杨方作诗送之】鲍粹然【龙泉人淳熙间知上杭县以士风固陋聘宿儒教之士始知学州久旱父老白守请粹然徃祷雨立至人呼为上杭雨】何镐【邵武人淳熙间为上杭丞治尚寛简白罢无名征赋郎使者郑伯熊檄以佐郡累系者旬日决遣殆尽】陈【长乐人庆元初知汀州为治精明减户口食盐价以纾细民置义塜殡无所归者以千数汀俗尚鬼信巫痛惩禁之俗为丕变弟映继知州事一守兄法尝创桥于南山髙滩角上流至映方毕工邦人因以棠棣名之】赵彦橚【庆元初擢监登闻检院时韩侂胄秉政朝士悉趋其门彦橚切叹惋出知汀州州民叶姓者啸聚汀赣间彦橚遣将捕戮之】赵希錧【宁宗时调汀州司户峒冦李元砺方起汀人震惧郡防僚佐议守城希錧曰守城非策也距城三十里有闗曰古城若悉精鋭以扼其冲贼不足虑矣守以付希錧夜半贼数百衔枚突至希錧严兵以待矢石俱下贼无一免事闻诏升州推官治疑狱决滞讼去之日军民遮道泣送者数百里】上官损【邵武人嘉定间武平主簿创养济院以防贫病及行旅之无依者有盗刦人诬邻人分赃损一讯立释人服其神】胡太初【宝祐间知汀州值嵗歉捐米数千斛入均济仓以活饥民修城浚池屡平连城兴化剧冦士民徳之为立生祠】元李实【汴人为武平令平易近民时学校倾圮士倚席不讲实捐俸修葺以作兴之】明黄敏【洪武中为汀州卫指挥佥事广贼谢在真冦武平敏率军捕贼惊走因追擒之又于武平筑城分军守御境赖无虞】宋忠【崇阳人洪武间知清流县兴学劝农剔奸刬蠧羣盗啸聚忠抵其巢谕降之擢户部郎邑民请于朝出知本府】刘雍【平阳人洪武间连城知县首建学校教民树艺邑知种麦自雍始】刘亨【祁州人洪武中为上杭知县首新学校次建坛壝庙舍五年间逃亡悉集】袁必文【广东人永乐间为清流典史沙冦犯境必文独守不去被执抗骂遂遇害】许敬轩【天台人宣徳中选授汀州知府兴学劝农轻徭赈饥纠防政陈羽贪暴荐贤良程原庆等于朝其卒也行旅萧然士民争赙之】王得仁【新建人正统中以才荐授汀州府经厯亷能勤敏上下爱之迁推官数辨寃狱却餽遗抑镇守内守苛索政绩益着邓茂七党陈政景等攻城得仁与守将及知府刘能击败之擒政景等八十四人余贼惊溃诸将议穷搜得仁恐滥及下令招抚果辨释难民三百人都指挥马雄得通贼者姓名将按籍行戮得仁力请焚其籍贼复冦宁化率兵往援斩获甚众未几卒于营军民哀恸绘像祀之】吕镛【蕲水人正统间为清流知县邓茂七寇县镛率民兵与战众寡不敌为贼所执大骂不屈死同时死者鐡石巡检邹某嘉靖初提学邵鋭并祀之】丁泉【汶上人天顺六年上杭冦发泉以指挥同知往御之巡按伍骥奉命督泉奋勇先登攻破石马岐等寨猝与贼遇力战死伍骥扶疾回朝亦卒邑人立祠祀之赐额褒忠】胡【嵊县人成化初为上杭知县清勤公正时邑初调千户所守御悍兵骄卒肆虐于民钺以法绳之军民各安其业继之者孙安萧宏皆称良吏】赵智【江宁人成化间署归化教谕事时学宫始建充弟子员者悉起山林未经化诲智先教以进退揖让之礼孝弟忠信礼义亷耻之行徐授经讲艺随才造就务底于成】王环【新昌人成化间为永定知县亷明果断当设县之初创兴百务焕然可观】吴文度【江宁人宏治间守汀州绳法饮亷推诚布令奸宄屏息山冦为患设方畧招致贼皆帖服】袁庆云【雩都人宏治间任上杭训导日以行谊训生徒尝陈利六事于都御史韩邦问邦问称赏之以亲老致仕】王献臣【吴县人宏治间以御史谪上杭县丞令行禁止百废具举暑月不雨献臣为祷以五日为期雨大注人徳之】蒋玑【平乐人正徳初连城知县有治才奉檄征大防山冦猝遇贼于黄沙寨不屈死诏赠汀州同知予防立祠】谢溥【祁门人正徳间为长汀知县裁冗费革例钱事上官秉公抗论王守仁武平挂坑冦溥转饷有方汀人祀之】俞大猷【晋江人嘉靖中以泉州卫千户守备武平作读易轩与诸生为文防而日教武士击剑连破海贼擢署都指挥佥事】莫住【苍梧人嘉靖间永定典史莅官勤劳以逐贼力战死祀名宦】徐中行【长兴人嘉靖间汀州知府广东贼萧五来犯御之有功防其且走俾武平令徐甫宰邀击之让功甫宰甫宰得优擢嗣念山寇出没靡常请筑城三图以扼要冲自是冦盗解散】徐甫宰【山隂人嘉靖中除武平知县下车问民疾苦寛征徭筑堤捍溪凿井引水缮完頽城近贼地筑城立堡者三兴大役而民不知尝旱虔祷期五日不两则以身为牲及期果雨邑中火防烈风甫宰拜且祷风止火灭居六年逺近化之立祠祀焉】黄震昌【遂安人嘉靖间为汀州府同知署永定县事平李占春之乱民避难入城者抚辑倍至全活甚众】顾辉【东莞人嘉靖中为归化夏阳巡检莅任未旬月流冦掠境辉统民兵御之杀获甚众以援絶死之邑人建祠与勇士陈珪陈铎合祀】杨万春【钱塘人万厯间为上杭知县邑有疑狱二前令莫决者三年万春斋祷于神具得其情人称神君】牛大纬【琼州人万厯间连城知县连苦浮粮嵗科千余雨大纬力请得蠲其半民立祠祀之】沈应奎【武进人万厯时汀州知府筑陂濬泉教民耕植政声大起税监髙寀播虐将自汀入广应奎出榜文逹防城言税监将入海招倭若抵汀太守当率吏民击杀之寀闻而上】徐必登【福州右卫千户崇祯初署武平守备甫二日寇发士无战志必登抚膺慷慨曰舍生报国此吾事也率兵千余人遇贼于古楼冈前徒弃甲而溃必登单车力战遂殁于阵】笪继良【镇江人崇祯间为汀州知府下车筑城议起继良请撤中赘垣拓城南六百余丈又创设威逺营募兵措饷守圉以固】陈正中【上海人崇祯中上杭知县孤介自守丝粟不取于民广冦入境亲冐矢石奋力擒杀竟以瘁卒邑人祀之】
　　本朝郭浩【寜陵人顺治初知府事单骑到官政清刑肃人不敢干以私在任数年及归行里萧然里居至不能举火】杨鹤龄【正红旗人顺治八年知归化县事谙韬畧善骑射防山冦窃发鹤龄先士卒亲冐矢石击走之】郭璜【华州人顺治十五年调寜化令居官清介御史按邑邑令例餽千金璜抚敝箧叹曰是非朘削民膏何以供此深夜自经于官邸没二日署中絶粒士民争致薪米有黄氏妇餽银助防痛哭不止或问之妇曰吾夫吴某世受里役之累赖公释免公死累将及矣柩自汀归路人畊夫皆弛担引绋哭声遍野】朱之焜【髙邮人顺治十六年知武平县寛待士庶严驭吏胥修城拓池皆捐俸以办嵗庚子广冦谢上违等盘据五指石之焜集众荡平之】焦荣【新野人顺治十七年知清流县治事严明以锄奸除害为急邑有小丑负嵎荣选胆勇书吏编为卫兵率而击之贼遁去】王之佐【镶黄旗人康熈十六年调寜化令时海孽未殱军需旁午之佐念民疲役重力以减役上请情词激切大吏怜而许之巨寇黄机国初擒馘之余孽也乗间屠掠之佐请兵防贼尽弃其众赴冮右投诚江抚某纳之发符防贼还寜俾招集旧部以成一旅之佐坚不奉檄昌言于大吏曰溥天王土非列国列疆之比闽贼即江贼也闽贼入江便当贷死王章何在乎大吏韪其言遂潴其巢穴设兵防贼归路民以寜谧】徐开逺【昆山人康熈二十年汀州推官扶弱锄强不为威怵时靖藩旗兵横行炙吓开逺执法不阿藩丁股栗】
