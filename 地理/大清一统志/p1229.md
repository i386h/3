<!-- { "loadSidebar": true } -->
　　人物唐吴武陵【信州人元和进士吴元济叛武陵遗书晓之元济不悟裴度东讨韩愈为司马武陵数因愈献防决贼必亡太和初为太学博士后坐事流永州及北还大为裴度器遇始李愬节度唐邓武陵荐李景俭王湘健智沉敏可表以自副时号知人】宋沈邈【字子山弋阳人庆厯初为侍御史时吕夷简罢相辅臣皆进官邈言今邉鄙屡警未闻庙堂谋折外侮而但无功进秩下何劝焉又论夏竦隂交内侍外専机务其言甚切】郑骧【字潜翁玉山人元符进士知溧阳县时议自建康凿渠导太湖以通大江将破数州民田调江浙十五州丁夫所费百万计骧条析利病力止之通判岢岚军改庆阳府地震秦陇金城六城壊自请董兵获筑益机滩新堡六百步以控西夏擢京兆府等路提举常平骧按格为常平总目十巻颁之所部髙宗初以直秘阁知同州兼沿河安抚使金将娄宿犯同州骧遣兵据险击之师失利金人乗机至城下城陷骧赴井死赠枢宻院学士谥威愍】陈康伯【字长卿弋阳人宣和进士累拜平章事髙宗称其静重明敏金兵至卢州朝臣咸遣家预避康伯独迎家入浙人恃以安金败盟上降手诏散百官康伯焚之奏请亲征敌寻败于采石孝宗即位封鲁国公及薨配享孝宗庙庭】张运【字南仲贵溪人宣和进士髙宗时为度支郎中陈纲运七惩革十术改大理少卿明于治狱狱为之空寓居鄱鄱大饥运首粟二千石赈之民争出粟以济】周执羔【字表卿弋阳人宣和进士厯治郡县有古循吏风官至礼部尚书寳文阁学士刘孝荣言统元厯差命执羔厘正撰厯议厯书五星测騐各一巻上之在经筵二十年上称其忠执羔立朝无朋比屡劝上辨忠邪纳谏诤孝宗嘉纳之平生手不释巻尤通于易】申世寜【铅山人绍兴六年潘达兵袭铅山父俞年七十遇贼欲杀之世寜年未冠引颈欲代父死贼两全之】汪应辰【字圣锡玉山人初名洋年十八举绍兴进士第一赐今名投镇东军签判赵鼎为帅幕府事悉咨焉召为秘书省正字以论和议忤秦桧出判建州巳召为吏部郎厯权户部侍郎髙宗内禅大典礼多应辰所定知福州举朱熹自代防朝廷谋蜀帅乃以敷文阁直学士为四川制置使知成都府治甚有声除吏部尚书在朝多革事中贵人皆侧目应辰流落岭峤十有七年秦桧死始还朝刚方正直敢言不避少从吕居仁胡安国游张栻吕祖谦深器许之卒谥文定】施师【字圣与上饶人十歳通六经弱冠游太学寻授学职乾道中除给事中赐对上曰观卿所奏公辅器也累除防知政事州郡上供立歳终稽考法或请不待歳终先期行之师追寝其议惓惓搜访人才手书置夹袋中尝谓诸子曰人穷达有命不在巧图忠孝乃吾事也薨赠光禄大夫】徐元杰【字仁伯上饶人师事真徳秀绍定中厯校书郎奏否泰剥复之理授侍左郎官兼崇政殿説书时久不极论洪范天人感应之理及古今遇灾修省之实拜国子祭酒杜范入相延议军国所言皆朝廷大政邉鄙逺虑每至宗社隠忧处輙阁笔挥涕书就随削稿子弟无知者】徐宗仁【字求心永丰人淳祐进士为国子监主簿开庆元年伏阙上书言今通国之谓佚罚者不过丁大全哀玠之徒而首恶则董宋臣若误国之罪不诛则用兵之士不勇又极论邉事谓威防而威不振累官权礼部尚书兼益王府赞读卫益王走海上厓山兵败死焉】谢枋得【字君直弋阳人寳祐进士对防极攻丞相董槐与宦官董宋臣五年彗星出东方枋得考试建康摘贾似道政事为问且言兵必至国必亡漕使陆景思上其藁于似道追两官谪居兴国军宋亡元集贤学士程文海首荐不起尚书刘梦炎又荐终不行福建行省防政魏天祐强之而北即日絶粒至燕京问太后瀛国公所在恸哭而卒其世父徽明以特恩奏为当阳尉摄县事元兵奄至徽明战死二子趋抱父尸亦死之】元陈受【信州人巴延布哈得齐知受有膂力募为义兵寻战败为贼擒痛骂不屈贼焚杀之】明陈修【字伯昻上饶人明初从平浙东授理官律令悉本寛厚尽改元季苛政累迁济南知府兵燹之后大加抚绥流亡复业召拜吏部尚书时选除考课犹未画一修详考旧典防以时宜按地剧僻为设官繋简凡庶司黜陟及课功覈实之法皆精心筹尽铨法秩然】李奎【字文曜弋阳人永乐中举于乡擢御史亷勤多建白按苏松诸府政严而明去赃吏甚众正统末以大理寺丞巡抚河南及京西四府奏蠲畿内军需三之一免大名顺徳广平户口盐钞临清仓以赈饥民民甚徳焉进右少卿景泰元年命耑抚畿辅诸府以疾归】髙明【字上达贵溪人景泰进士授御史谏内苑造龙舟劾尚书陈汝言罪成化时累迁南京右佥都御史讨州盐防尽平之就命理盐课宿大厘上杭盗发奉命勦捕盗尽絶奏析上杭地置永定县一方以靖】娄谅【字克贞上饶人少从吴与弼游景泰中举于乡除成都训导寻告归著书成日録四十巻三礼订讹四十巻春秋本意十二篇其学以收放心为居敬之门以何思何虑勿忘勿助为居敬要防王守仁少时常受业于谅子忱字诚善传父学从者甚众】夏尚朴【字敦夫永丰人正统初会试赴京见刘瑾乱政叹曰时事如此尚可干进乎不试而归六年成进士授南京礼部主事歳饥条上救荒数事嘉靖时厯南京太仆寺少卿尚□少师娄谅传主敬之学后与魏校湛若水辈日相讲习学者宗之着中庸语録东岩文集】吕盛【字景熙永丰人由进士厯南京刑部郎中父丧庐墓白乌巢树成化中旌表】费瑄【铅山人成化进士治时为兵部员外郎贵州巡抚谢昶总兵吴经等奏烂土苖反乞发大军征讨命瑄及御史邓庠往勘苖实无及状抚定之劾昶经等罪官终贵州防议】费宏【字子充铅山人成化中进士第一授修撰正徳中累进户部尚书武英殿大学士宸濠欲交欢宏宏不可幸臣钱寜等党宸濠构罢之世宗即位召入辅政持重识大体数劝帝革武宗政帝委任甚至寻复为张璁桂萼搆罢再起承璁萼操切之后易以寛和朝士皆慕乐之卒赠太保谥文宪弟宷字子和正徳进士授编修宸濠蓄异志屡以意属来宷隂折之宸豪赂中贵出内批勒致仕后起至礼部尚书卒谥文通】姜绾【字玉卿弋阳人成化进士宏治初擢南京御史劾中官蒋琮十事谪桂州判厯庆逺知府剧贼魏七旋等数万众攻城绾坚守檄民兵夹击破走之东兰诸州蛮悉归侵地总督刘大夏荐为右江兵备使思恩知府岑濬叛绾合诸路兵平之遂条二府形势请以流官代土官从之迁河南按察使】汪俊【字抑之弋阳人宏治六年会试第一授编修正徳中与修孝宗实録以不附刘瑾焦芳调南京员外郎嘉靖初累迁礼部尚书时兴献王已加帝号桂萼复请称皇考俊集廷臣上议争之既又谕建室奉先殿侧俊复力争不聴抗疏乞休俊行谊修洁立朝光明端介学宗洛闽人称石潭先生隆庆初赠少保谥文荘】汪伟【字器之俊弟宏治进士授检讨以忤刘瑾调南京礼部主事瑾诛复官厯南京祭酒武宗南巡率诸生请幸学不从江彬矫防取玉砚伟曰独有秀才时故砚可持去彬乃已嘉靖初厯吏部侍郎数争大礼寻为陈洸劾罢】吕翀【永丰人宏治进士为刑科给事武宗践祚阁臣刘健谢迁去位翀抗章乞留语侵刘瑾廷杖削籍后起云南佥事迁四川副使修成都江堰以资灌溉水利大兴】詹轼【字敬之玉山人正徳进士授行人諌武宗南巡杖死福王时追谥忠洁从父瀚字汝约以进士为刑部主事亦以谏受杖嘉靖初争大礼再受杖终刑部侍郎】夏言【字公谨贵溪人正徳进士由行人櫂给事中世宗初覈亲军及京卫冗员汰三千二百人出按荘田悉夺还民产贫民尽复业防帝鋭意礼文言赞成二郊及配享诸议累进吏部尚书华盖殿大学士后为严嵩所陷遂弃市隆庆初复官谥文愍】徐九思【字子慎贵溪人嘉靖中乡荐知句容县为治于单赤务加恩而御豪猾特严积九载迁工部主事厯郎中知张秋漕河筑减水桥于沙湾遂为永利时赵文华以工部尚书视师东南九思不出迎防迁髙州知府文华修旧怨坐致仕】吕怀【永丰人嘉靖进士由庶吉士厯官南京太仆少卿受业于湛若水有学行在师门与洪恒并称】杨时乔【字宜迁上饶人嘉靖进士授主事隆庆初上时政要务中外传诵万厯时累迁太常卿请议建文帝谥祀死事诸臣晋吏部左侍郎秉铨凡五年卒箧余一敝裘同列赙襚以殓诏赠吏部尚书谥端洁】徐贞明【字儒东九思子隆庆进士万厯中为给事中上水利军班二议皆下所司已而顺天廵抚张国彦行之蓟州永平丰润玉田皆有效乃进贞明尚寳少卿兼御史领垦田使未数月开水田三万九千余亩大疏濬而奄人勲戚之占闲田为业者争言不便竟谕停役贞明识敏才练慨然有经世志为浮议所挠论者惜之】费曽谋【铅山人少师宏裔崇祯末以乡举知通许县才四旬贼猝至曽谋召父老曰我死若辈以城降可免屠戮北向再拜抱印投井死　本朝乾隆四十一年】
　　【赐谥忠烈】詹兆恒【字月如永丰人崇祯进士知瓯寜县多善政征授南京御史福王时进大理寺丞阮大铖起兆恒力争之已请告归唐王召为兵部左侍郎与黄道周恊守广信城破奔懐玉山聚众数千人进攻衢之开化县兵败战死　本朝乾隆四十一年】
　　【赐谥忠烈】胡梦泰【字友履铅山人崇祯进士除奉化知县吏部防廷臣举天下贤能有司十人梦泰与焉唐王时授兵科给事中奉使旋里　本朝顺治三年城破与妇李氏同缢死乾隆四十一年】
　　【赐谥节愍】
　　本朝周元【字孟祥上饶人任云南腾越副将吴三桂叛署元伪总兵不就退居永昌　王师至蜀与永昌伪军田进学伪总兵李钟秀同谋反正钟秀举兵北胜元与进学举兵永昌恢复顺寜府云龙州贼兵压境众寡不敌被执不屈遇害】
　　流寓唐吴勔【延陵人徙贵溪好学善文元和间为水曹郎年四十即致仕读书五靣山学者称为潜谷先生子武陵】陆羽【复州竟陵人拜太子文学徙太常寺太祝不就寓居信城北三里自号东冈子性嗜茶环居多植茶因号茶山御史】宋曽防【河南人髙宗时请闲得崇道观复为广西运判固辞侨居上饶】辛弃疾【厯城人罢秘阁修撰寓居铅山县期思渡之匏泉书院后遂改名为稼轩书院】赵【郑州人直龙图阁以提防坑冶铸钱行提举江州太平观来居信州玉山智门寺】
