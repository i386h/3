<!-- { "loadSidebar": true } -->





　　钦定大清一统志卷二百一
　　钦定四库全书
　　钦定大清一统志卷二百二
　　平凉府【二】
　　闗隘萧闗【在固原州东南汉书匈奴传文帝十四年匈奴入朝那萧闗杀北地都尉卬武帝纪元封四年行幸雍通曰中道遂北出萧闗唐书武后纪久视元年魏元忠为萧闗道行军大总管以备突厥宣宗纪大中三年吐蕃以秦原安乐三州石门驿藏木箧制胜六盘石峡萧七关归于有司李吉甫元和郡县志萧闗故城在平髙县东南三十里即汉萧闗也乐史太平寰宇记萧闗汉亦谓之彰关府志明初徐达由静宁隆徳至萧闗遂取平凉萧闗关中四关之一襟带西凉咽喉灵武北面之险也　按唐萧闗县在今州北非汉闗故址县志谓萧闗在镇原西一百八十里唐萧闗县亦置于此俱误】瓦亭闗【在固原州南瓦亭山西麓接隆徳华亭二县界后汉书建武八年来歙袭得畧阳城隗嚣使牛邯军瓦亭自悉其大众攻畧阳晋书太元十二年苻登次瓦亭据胡空堡与姚苌相持魏书地形志鹑隂县有瓦亭章怀太子曰乌支县有瓦亭故闗元和志瓦亭故闗在平髙县南七十里即陇山北垂宋史地理志平凉县有瓦亭砦金史地理志化平县有瓦亭砦明统志闗在华亭县西北一百八十里固原州志闗在州南九十里通志瓦亭砦在华亭县西北金佛峡口明洪武中置瓦亭巡检司又置瓦亭驿及递运所于此嘉靖十九年都御史赵廷瑞筑城又建清水红沙二石墩于山上颇称险固今巡司递运所俱废止存驿又通鉴唐贞观二十年太宗逾陇山至西瓦亭观马牧旧志今隆徳县西北四十里有牛营砦相传牛邯军此葢即西瓦亭也】木峡闗【在固原州西南亦陇山之口也后魏永熈二年宇文泰讨侯莫陈悦于水洛城至原州引兵上陇出木峡闗元和志木峡闗在平髙县西南四十里寰宇记闗在平髙县西南頽沙山上又县南一百十里陇山上有陇山闗】石门闗【在固原州北隋开皇二年突厥自木峡石门两道入冦宋史地理志怀徳军有石门堡故石门峡东塔子嘴元符元年建筑赐名州志州北九十里须弥山有古寺松柏郁然即古石门闗遗址】制胜闗【在华亭县西北即故安化县治唐原州七闗之一宋熈宁七年废旧志其地旧号大震门宋庆厯中改为闗管防山小砦二十五处】六盘闗【在华亭县西北六盘山上西去隆徳县六十五里与固原州西南接界唐原州七闗之一也】通梢关【在平凉县东五里明时平凉卫军戍守今废】下马闗营【在固原州北二百四十里南至平逺所四十里明嘉靖五年总督王宪筑城周五里七分万厯二十二年设叅将驻守】
　　【本朝仍设叅将又响石沟堡在下马闗东其北为萌城驿与宁夏境韦州盐池接界为固原东北之门户】西安州营【在固原州西北二百十里即故西安州有土城周五里六分明成化五年巡抚马文升题建守御十户所固原卫　本朝设游击驻防雍正二年裁所又有郑旗营在州西一百里】镇戎所【在固原州北一百三十里即葫芦峡旧城周三里成化十二年巡抚余子俊奏设守御千戸所固原卫嘉靖三年増筑闗城周二里　本朝雍正二年裁】平逺所【在固原州东北二百二十里即故豫望城周五里三分明治十四年总督秦纮奏设平虏千户所固原卫　本朝康熈五年并入镇戎所后并裁】安国镇【在府城西三十五里旧唐书贞元七年泾原节度使刘昌筑胡谷堡改名彰义堡在平凉县西三十五里并存九域志平凉县有安国耀武二镇通志安国镇在府西三十里镇西有有古城疑即彰义旧堡后改为安国也府志安国即胡谷之讹今递运所置于此】三乡镇【在华亭县东南八十五里地有三乡川故名旧有巡司又马铺岭巡司在县北四十里接平凉县界皆明成化中置九域志华亭县有黄石河一镇又有铁冶铜场盐场茶场】白岩河镇【在华亭县西北九域志安化县有安化白岩河二镇】干兴砦【在固原州东北九域志镇戎军领干兴砦干兴元年置在军东北九十里金为干兴堡后废】天圣砦【在固原州东北九域志天圣元年置属镇戎军在军东北六十里金因之元省州志在州东北八十里又宋史地理志天圣砦有信岔凉棚二堡皆治平四年置今废】定川砦【在固原州西北二十五里九域志镇戎早有定川砦庆厯二年置在军西北二十五里金省又九域志有熈宁砦熈宁元年置在军北三十五里宋史地理志熈宁砦有硝坑堡管下有狼井安逺窦信梅谷开疆凡五堡金仍曰熈宁砦元省】灵平砦【在固原州北宋史地理志故好水砦绍圣四年赐名大观二年自镇戎军属怀徳军东至古髙平堡十五里西至九羊砦三十二里南至熈宁砦二十八里北至怀徳军十二里金因之元废】镇羌砦【在固原州西北宋史地理志镇羌砦绍圣四年赐名东至三川堡二十一里金废又宋志有飞泉砦本飞井坞政和七年赐名金因之元废又有威川砦本密多堡亦政和七年赐名金废】荡羌砦【在固原州北宋史地理志荡羌寨故没烟后峡元符元年建筑赐名东至通峡十八里南至石门砦三十里又通峡砦故没烟前峡元符元年建筑赐名南至怀徳军十八里其管下有峡口东河湾古髙平惠民结沟五堡又五羊砦故九羊谷元符元年建筑赐名东至灵平砦三十里南至三川砦五十里金时三砦皆属镇戎州元省】通远砦【在固原州北宋史地理志怀徳军领通逺砦南至通峡砦五十里北至胜羌砦三十三里其管下有龙泉砦又胜羌砦北至萧闗六十里金皆废】怀远砦【在固原州南宋史地理志徳顺军怀逺砦东至镇戎砦六十里南至张义堡四十里金仍为砦属治平县后废】得胜砦【在宁静州东北宋置金为砦九域志天圣六年置在徳顺军西北八十里领闗远堡宋史康定二年赵元昊谋冦渭川韩琦戒任福等并兵自怀远城趋得胜砦至羊牧龙城出敌后据险设伏即此金时属通邉县明统志在州南一百五十里通志州南七十里有得胜州金大定中筑内建朝阳卫遗址俱存皆误】彭阳堡【在固原州东即故彭阳城金改为堡明置清平监于此】张义堡【在固原州西南九域志镇戎军有张义堡熈宁五年置在军西南五十里金改为砦州志在州西南六十里明仍为堡属固原卫】摧沙堡【在固原州西北唐书广徳二年仆固怀思合吐蕃回纥自朔方南犯河西节度使杨志烈遣监军柏文达攻灵武以救京师击摧沙堡下之葢原州要地也】通防堡【在固原州西北宋史地理志西安州西至通防堡五十五里元符元年赐名系西河兰防路修筑地名祭厮坚谷口地本鹻隈川东至山前堡三十里又绥戎堡东至萧闗三十里西至山前堡三十五里金皆废】大湾川堡【在固原州西南五十里明肃藩牧地万厯四十年筑土城周三里又黑水苑堡在州西北一百里东去镇戎所四十里明嘉靖十九年套冦犯固原引还邉将周尚文邀败之于此】海刺都堡【在固原州西北一百七十里亦曰海刺都营西去西安所三十里即宋天都堡明成化四年巡抚马文升建土城周围四里三分】徐斌水堡【在固原州西北西安堡北一百余里旧边在堡西南新边在堡东北为固原西路之要】干盐池堡【在固原州西北西安堡西二百里与靖逺县分界亦州境险要处】李旺堡【在固原州北一百八十里令置站于此】红古城堡【在固原州北二百二十里即宋萧阙砦明于治十七年总督秦纮建土城】白马城堡【在固原州东北九十里古撒都地有土城周五里三分明嘉靖四年总督杨一清筑】甜水堡【在固原州东北三百里北接宁夏中卫县界东接庆阳府环县界】中安堡【在静宁州西九域志在徳顺军西三十五里庆厯三年置金属水洛县后废】髙家堡【在静宁州西四十五里旧为戍守处】
　　【本朝置递运所于此又天麻堡在州之西南四十里】神林堡【在隆徳县西四十里】达舍堡【在隆徳县南又张川堡在县西南皆宋金时旧堡也】虎山墩【在平凉县五里许下瞰府城最为要害又交龙口墩在大芦河原上南去虎山十五里又施家岘墩在小芦河原上皆为要害】髙平驿【在平凉县治东南又有髙平递运在县东二里郿现递运所在县东五十里花家庄递运所在县东九十五里安国逓运所在县西安国镇】瓦亭驿【在华亭县西北一百八十里东至髙平驿九十里有驿丞今裁又有瓦亭递运所】永宁驿【在固原州治西南至瓦亭驿八十里又有批騐递运所又三营站在州北七十里李旺站在州一百六十里又北至宁夏府同心驿九十里】泾阳驿【在静宁州治东西至防宁县青家驿九十里又冇静宁递运所在州治西髙家递运所在州西髙家堡】隆城驿【在隆徳县治西西至泾阳驿九十里东至瓦亭驿五十里又有隆徳递运在县治北神林堡递运所在县西即神林堡】
　　津梁太平桥【在平凉县东二里】乘风桥【在平凉县东三里跨湫谷水人名湫谷桥】泾河桥【在平凉县西五里】横河桥【在平凉县西三十里】南河桥【在华亭县东二里跨南河又北河桥在县北三里跨北河】永安桥【在固原州南门外二百步】甜水桥【在静宁州西南十里】苦水桥【在静宁州西五里】清水桥【在隆徳县东三里】底堡河桥【在隆徳县西南三里】
　　陵墓秦太子扶苏墓【在平凉县东寰宇记在潘原县东五里明统志在府东南四十里】胡亥墓【在华亭县东南三十里干湫原上见太平寰宇记】恬墓【在平凉县东五十里又在华亭县寰宇记秦长城在仪州城内下冇防怙冡　按庆阳府真宁县绥徳州皆有防恬墓未知孰是详见河南陈州府卷内辨正】汉刘表墓【在固原州西寰宇记按从征记云刘表冡在髙平郡表子琮四方珍香数十石着棺中永嘉中郡人卫熈发其墓见表貌如生香闻数十里熈惧不敢犯】姜维墓【在静宁州南水洛城西南三十里通志年逺无冡明万厯间山摧碑出上题汉骠骑将军姜维墓】宋刘沪墓【在静宁州西北山麓】刘锜墓【在静宁州北二里】吴玠墓【在静宁州南一百二十里】吴璘墓【在静宁州南水洛城北原】姚兕墓【在隆徳县西北三十里姚贵墓袝】明赵时春墓【在平凉县南四里】
　　祠庙朝那湫祠【在平凉县东十五里括地志湫渊祠在平髙县东南二十里明统志在固原州东十五里战国时秦人诅楚投文于此湫汉祀至今嵗旱土人祷雨于此又华亭亦有庙】韩魏公祠【在隆徳县北祠宋韩琦】忠勇祀【在静宁州南水洛城宋建祀刘沪】三将军祠【在静宁州东郭外祀宋刘锜吴玠吴璘】乱石庙【在静宁州南郭西通志神兄弟陇千人伯曰严辉仲曰严茂智谋兼优才勇俱絶保障西夏宋干徳三年勅建进爵为王】
　　寺观问道宫【在平凉县西二十里崆峒山麓泾水北岸相传即黄帝问道处元至正中修有碑】
