<!-- { "loadSidebar": true } -->
　　【里周八十里元和郡县志晏谟齐记曰太山自言高不如东海劳府志载有清风岭碧落岩王乔观玉女盆明露洞诸胜白沙河源出此　按劳山之名齐乘以为澄之者劳又云一作牢若魏书地形志唐书姜抚传宋史甄栖真传金史地理志并作牢南史明僧绍隐于长广郡之崂山本草天麻生太山崂山则又作崂魏书高祖纪释老志并仍作劳山诗山川悠逺惟其劳矣郑笺云劳劳广濶则此山或取其广濶而名之】天室山【在即墨县西南三十里汉郊祀志神爵元年祠天室山于即墨地理志即墨有天室山祠】女姑山【在即墨县西南四十里汉书地理志不其有太乙仙人祠九所及明堂武帝所造太平寰宇记山北旧有基相传此为明堂】单山【在即墨县西南五十里县志一山独立故名】镜容山【在即墨县东北一里府志相传遇水涨则山益高】钱谷山【在即墨县东北五十里府志山形陡险昔人尝运钱谷于山以避兵故名北十里有米粟山】三山岛【在掖县北史记封禅书八神四曰隂主祠三山汉书地理志曲城有参注索曰参即是三山也郊祀志宣帝祠参山八神于曲成太平寰宇记在掖县北五十里】蜉蝣岛【在掖县西北一百里元和郡县志遥望在海中若蜉蝣然故名齐乘俗名芙蓉岛】唐岛【在胶州南一百里州志相传唐太宗征高丽驻驆于此故名宋绍兴三十年金主亮分遣一军由海道袭海州舟泊唐岛宋将李寳击败之】黄岛【在胶州东南六十里】薛家岛【在胶州东南九十里州志明永乐中岛人薛禄累建功绩晋爵阳武侯世袭族人聚居于此】竹槎岛【在即墨县东一百里其相近有巉岛营岛俱在县东海中】福岛【在即墨县南五十里其相望又有香岛塔沙岛积谷岛车牛岛俱在县南海中】顔武岛【在即墨县北一百里】田横岛【在即墨县东北汉书田横传汉初与其徒属五百余人入海居岛中北史杨愔传愔避居田横岛太平寰宇记在即墨县东北一百里四面环海去岸二十五里可住千余家府志岛方三十余里平广可耕　按史记正义田横所居岛山在东海县去县八十里即今海州东小鬲山未详孰是】荆坡【在平度州北七里又名紫荆山】宻埠【在昌邑县东三十里水经注下宻故城东有宻阜】长流埠【在昌邑县南十五里延袤数百里西南接青州诸山】塔儿埠【在昌邑县南九十里其形如塔】新郭埠【在昌邑县西二里县志亦名西岩中有洞曰天根月窟】子骞埠【在昌邑县西北十里太平寰宇记上有问子庙又伯牛埠在县西北十二里】海【府境滨海之州县五自登州府招逺县西至掖县北五十二里昌邑县北九十里潍县北一百里西接青州府夀光县界自青州府诸城县东至胶州南百里即墨县南百里东北接登州府莱阳县界掖及胶州即墨皆元人海运所经也册説掖有石灰湾三山岛小石湾海庙虎头崖海仓诸海口胶州有古镇麻湾守风湾唐家湾诸海口即墨有防及隂岛女姑天井湾董家湾登窑松林铺鵞儿陈家夼周疃大任诸海口皆居民捕鱼煎盐之所自西南而东北四环皆海】胶水【源出胶州之胶山流至州西南七十里北流至高宻县东又北流至平度州西昌邑县东又北流至掖县西七十五里又北至海仓口入海汉书地理志胶水出郏县北至平度入海水经胶水出黔陬县胶山北迳其县西又北夷安县东又北过当利县西北入于海注胶水出五弩山北流经祝兹县故城东又经扶县故城西又北经黔陬县故城西又东北防张奴水又东北径下宻县故城东又东北径胶东县故城西又北经平度县县有土山胶水北厯土山入于海齐乘水出胶州西南一百一十里鐡橛山北径高宻平度昌邑界入海梁武帝天监五年辅国将军刘思曜败魏青州刺史元系于胶水即此】潍水【自青州府诸城县流入高宻县西南又北至青州府安邱县界又东北流入潍县又东北径昌邑县界入海禹贡潍淄其道左传襄公十八年晋侵齐及潍史记汉四年韩信追齐王田广于高宻楚将龙且与广合兵距信夹潍水而军即此水经注潍水北径高宻界宻水注之乱流径县西碑产山西又东北水有故堰断潍水激通长渠东北径高宻故城南十里蓄以为塘方二十余里散流下注夷安泽潍水自堰又北径高宻故城西即韩信斩楚将龙且处水西有雁阜又北至昌安又潍水自合汶水又北径平城亭西又东北径宻鄊亭西又东北径下宻故城西又北径逢萌墓又北径都昌县故城东又东北入于海】掖水【亦名掖河在掖县南隋书地理志掖县有掖水元和郡县志掖水出寒同山县志西北流经县南二里折而西北注于海又有南阳河亦出寒同山西流入掖河】白狼水【亦名白狼河在潍县东门外自青州府昌乐县流入又东北入海水经注白狼水亦曰朕懐河上承营陵下流又东北径平夀城东入别画河唐志长安中北海令窦琰于故营邱城东】
　　【北穿渠引白狼水曲折三十里溉田齐乘水径潍州东门外又东北径寒亭合溉水入湖由湖入于海然所谓别画湖今不可考】溉水【自潍县东南溉源山北流至昌邑县境入海水经注水出覆甑山亦曰鹿孟水亦曰利孟水北流径斟亭西北合白狼水又北径寒亭西齐乘溉水即今东虞河也旧志谓之东丹河】柜艾水【在胶州南亦名洋河汉书地理志柜县有柜艾水水经注水出柜艾山东北流径柜县故城西又谓是水为洋水矣又东北径黔陬城又东入海】张奴水【在高宻县东水经注水出夷安县东南阜下西北流厯胶阳县注于胶水齐乘张奴水一名墨水水侧有张奴店府志有张鲁河在县东二十五里流径都泺即张奴之讹也】宻水【在高宻县西南自青州府诸城县流入潍水经注应劭曰县有宻水故有高宻之名世所谓百尺水盖宻水也水有二源同防一壑古人堨以溉田齐乘潍水东北至巴山宻水入焉】淮渉水【在即墨县南一里源出石城山西南流入海即隂岛海口也唐书地理志县东南有堰贞观十年令仇源筑以防淮涉水】墨水【在即墨县北半里流径县西合淮渉水元和郡县志即墨城临墨水故曰即墨　按旧志水出马栏岭疑即县之马山册说有近西河在县西半里逺西河在县西一里俱南合逺渉水疑即墨水也】胶莱新河【自胶州东三十里麻湾海口北流合沽河又西北径平度州之西南合胶水又北至掖县海仓口入海元史至元十七年莱人姚演献议开新河由胶西县东陈村海口西北达于胶河出海仓口由海道达直沽以通漕谓之胶莱新河从之二十二年诏罢胶莱所凿新河明河渠志正统六年昌邑民王坦言河故道冝濬由掖浮海抵直沽可避东北海险数千里部覆寝嘉靖十一年廵按御史方逺冝复议开新河以马家濠数里皆石冈议复寝十七年廵抚胡缵宗请凿马濠副使王献焚以烈火石烬波流逾年复濬水势深濶设九闸置浮梁而分水岭难通者尚三十余里三十一年给事中李用敬言今淮舟已直抵麻湾其当疏濬者仅半宜亟开通隆庆五年给事中李贵和复请诏给事中胡槚防山东抚按议槚言王献所凿渠多流沙所引白河细流不足灌注他若现河小胶河张鲁河九穴都泊皆潢污不深广胶河地势东下不能北引诸水皆不足资廵抚梁梦龙亦言渠身太长春夏泉涸无所引注秋冬暴涨无可蓄泄南北海沙易塞舟行滞而不通乃复罢万厯三年南京工部尚书刘应节侍郎徐拭复议海运言自胶州以北杨家圈以南濬地百里可通海潮命拭往相度则胶州旁地高不能遽通潮惟引泉源可成河然其道二百五十余里凿山引水估费百万复命应节往勘山东廵抚李世达驳应节议通海之谬遂召应节拭还罢其役崇祯十六年尚书倪元璐复请由胶莱河转饷未行　本朝雍正元年吏部尚书朱轼奏请复开胶莱新河运道诏内阁学士何国宗会同山东廵抚陈世倌察看亦以南海口潮水止至陈村闸北海口潮水止至新河闸两地相隔二百余里潮水难通又以百河胶河及】
