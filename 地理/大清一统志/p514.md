<!-- { "loadSidebar": true } -->
　　城池蒲州府城【周八里有竒门四濠广十丈金正大中筑明洪武四年増筑　本朝康熙元年重修】临晋县城【周三里有竒门四濠广一丈唐大宝中土筑明隆庆中甃甎　本朝顺治康熙中重修】虞乡县城【周四里门四有池唐武徳初土筑　本朝雍正八年重修】猗氏县城【周七里有竒门四濠广三丈唐兴元初土筑明隆庆中　　　本朝康熙二年重修】万泉县城【周五里有竒门四有池元至元中筑　本朝顺治康熙中重修】荣河县城【周九里余门四有池隋开皇时土筑明嘉靖中甃甎　本朝康熙中重修】
　　学校蒲城府学【在府治东南旧在蒲坂故城内元初移今所　本朝顺治康熙中重修入学额数十五名】永济县学【与府学同一学宫入学额数二十名】临晋县学【在县治东元至元中建明成化中因旧址重修本朝顺治康熙中重修入学额数十五名】虞乡县学【在县治东　本朝雍正九年建入学额数十名】猗氏县学【在县治东金承安中建明万歴中重建　本朝顺治康熙中修入学额数二十名】万泉县学【在县治东宋至和初建　本朝顺治康熙中修入学额数十二名】荣河县学【在县治东南明洪武中因旧址重建　本朝顺治康熙中修入学额数十二名】河东书院【在府城东关本朝乾隆二十六年建又永济县永乐书院在永乐镇乾隆七年始建临晋县桑泉书院在学宫左乾隆二十七年建猗氏县郇阳书院在县城北隅乾隆二十九年建万泉县方山书院在县城内乾隆二十九年建各县设有义学　按永济县旧有首阳书院在县治西南隅元至正初建明治中重建又河中书院在县东三里峩嵋岭上明正徳间以东狱祠改建后废　本朝康熙间知州许嗣兴重修荣河县旧有大寕书院在县东北明嘉靖中建后改按察司署附记于此】
　　户口【原额人丁七万四千八百七十六盐丁五千六百三十八屯丁三千一百三十九更名屯丁四百五十九又滋生人丁四千一百零四】
　　田赋【田地三万一百二十四顷二十三畞二分有竒额数银二十八万一千七十五两四钱九分有竒粮一千六百六十名七斗五升七勺有竒　屯田三千四百八十四顷八十四畞有竒额徴银一万九百八十八两四钱七分有竒粮三千一百一十三石三升七合七勺有竒　更名田一千六十九顷五十三畞七分有竒额徴银一千八百九十八两七钱三分有竒粮九十石九斗二升五合六勺有竒　河滩地九顷七十七畞二分额徴谷九十七石七斗二升七合二勺有竒】
　　山川雷首山【在永济县南萧徳言括地志蒲州河东县雷首山一名首阳山一名歴山一名薄山一名襄山一名蒲山一名中条山一名独头山一名甘枣山一名渠猪山一名吴山此山西起雷首东至呉坂长数百里盖随地异名也尚书禹贡壶口雷首诗唐风采苓采苓首阳之巅论语伯夷叔齐饿于首阳之下左传赵宣子田于首山杜预注首山在河东蒲坂县东南史记封禅书华山以西名山七曰薄山薄山者襄山也徐广曰蒲反县有襄山汉书地理志蒲反县雷首山在南郦道元水经注雷首山临大河北去蒲坂三十里俗亦谓之尧山乐史太平寰宇记首阳山即雷首山南阜也　按雷首首阳本为一山或称雷首或称首山或称首阳初无一定大抵山南为阳以首阳为首山之阳者近是郭縁生述征记言华岳首阳本同一山巨灵擘之以通河流未免渉于荒诞附辨于此】尧山【在永济县南汉书地理志蒲坂县有尧山寰宇记尧山在河东县南二十八里　按县南三十里有麻谷山疑即此水经注以雷首山为即尧山与汉志异恐非】八盘山【在永济县南二十里八折至顶其北五里有数峰攒立拱对郡城中高旁下俗名笔架山】中条山【在永济县东南十五里南跨虞乡县界又东接解州苪城县界自雷首山歴虞乡苪城解州安邑夏县至垣曲县诸山随地异名要皆中条也元和志雷首山一名中条山在河东县南十五里府志以其中狭而延袤不絶故名　按中条虽自有其名要不外乎禹贡之雷首或谓雷首首阳皆中条之余支是又知中条而不知雷首胡渭云雷首之脉为中条东尽于垣曲殆得之矣】歴山【在永济县东南六十里后汉书郡国志蒲坂县南二十里有歴山水经注歴山谓之歴观舜所耕处也寰宇记三山在河东县南三十里即舜所耕厯山曽巩齐州二堂记史记五帝纪谓舜耕厯山渔雷泽陶河滨作什器于夀邱就时于负夏郑康成释厯山在河东雷泽在济隂负夏卫地皇甫谧释夀邱在鲁东门之北河滨济阴定陶西南陶邱亭是也以予考之耕稼陶渔皆舜之初宜同时则其地不宜相逺二家所释雷泽河滨夀邱负夏皆在鲁卫之间地相望则歴山不宜独在河东也孟子谓舜东夷之人则歴山应在齐故其城名歴城图记皆谓禹贡所称雷首山妫水出焉而此山有九号歴山其一也予观虞书及五帝纪盖舜娶尧之二女乃居妫汭则耕歴山盖不同时而地亦当异世之好事者乃因妫水出于当首迁就附益谓歴山为雷首之别号不考其实矣旧志歴山在蒲州东南三十里其东为神岭两水夹注又有虞原在歴山东相传段干木隠处　按汉成帝幸河汾登歴观扬雄上河东赋云登歴观而游望分喜虞氏之所耕则以舜所耕之歴山为在河东蒲坂其说旧矣然曾巩之论最为明晰蒲坂之歴山未必即舜耕处也】玉簮山【在永济县东南一百三十里相近又有猫儿九峯凤凰等山皆中条之支而玉簪尤竒人比之武陵源】三嶷山【在临晋县东北三十五里隋书地理志桑泉县有三嶷山寰宇记在临晋县东北三十里三山鼎足因名按是山凡二南北并列土人称为二嶷明统志亦有大小嶷之称而隋志及寰宇记并称三嶷殆】
