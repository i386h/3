<!-- { "loadSidebar": true } -->
　　古迹汝原故城【今州治后魏置南汝原县后改汝原县隋曰承休唐改梁县为汝州治宋金元因之金史州南通邓州西接雒阳东则汴京使传所出供亿三面是也明洪武初始省县入州】梁县故城【在州东春秋时为周小邑后属楚左传哀公四年楚为一昔之期袭梁及霍国语楚惠王以梁与鲁阳文子文子辞曰梁险而在北境是也汉置县属河南郡后汉及晋因之水经注霍阳山水迳梁城西俗谓之治城非也萧徳言括地志故城在今梁县西南四十里杜佑通典梁战国时谓之南梁以别大梁少梁也寰宇记汉旧梁县在汝水之南】承休故城【在州东汉爲国属颍川郡汉书元鼎四年诏封姬嘉为周子南君以奉周祀注臣瓒曰初元五年为周承休侯元始四年为郑公后汉建武十三年更为卫公移于东郡畔观故国遂废水经注黄泉东南迳周承休县故城东括地志汉承休故城一名梁崔坞在今梁县东北二十六里】成安故城【在州东南汉置县属颍川郡元鼎五年封韩延年为侯国后汉建武二年封臧宫为侯国后省水经注汝水迳成安县故城北世谓之白泉城非也括地志成安故城在梁县东三十里】治城故城【在州西本古注邑史记魏文侯三十二年败秦于注后汉志梁县有注城后讹为治城北魏晋治城县属汝北郡水经注梁县北有注城今置治城县是也高齐省入梁县括地志注城在汝州梁县西十五里寰宇记注城南面已为汝水所毁】鲁阳故城【今鲁山县治本古鲁阳左传昭公二十九年蔡墨曰刘累学扰龙以事孔甲迁于鲁县注鲁县今鲁阳春秋时为楚邑国语楚惠王以梁与鲁阳文子史记楚肃王十年魏取鲁阳是也汉置鲁阳县属南阳郡汉书注古鲁县御龙氏所迁师古曰即淮南所云鲁阳公与韩战日返三舍者也后魏改曰山北后周始改曰鲁山元和志县北至汝州一百五十里县志故城有二一在城南亘若连阜俗呼望城□一在城西北基址四周尚隆起如壁立】犨县故城【在鲁山县东南五十五里春秋时楚犨邑左传昭公元年楚公子围使公子黑肱伯州犁城犨秦置县史记秦二世二年沛公与南阳守齮战犨东注地理志南阳郡有犨县后汉及晋因之刘宋永初后省通典鲁山县东南有汉犨县故城】郏县故城【今郏县治春秋时郑邑后属楚国语史伯谓郑桓公曰谢郏之间其君骄侈左传昭公元年楚公子围使公子黒肱伯州犁城郏又十九年令尹子瑕城郏注郏楚邑汉置郏县后汉书建武十七年有鳯凰见于颍川之郏县注今汝州郏城县也魏书地形志防城郡郏城水经注汝水又东南迳郏县故城南】龙山故城【在郏县东南后魏太和十八年置龙山县属顺阳郡隋志郏城旧曰龙山开皇初改曰汝南十八年改曰辅城大业初改曰郏城元和志父城故城在县东南四十里盖父辅声近而讹也】南阳故城【在郏县西北魏书地形志南阳郡南阳隋志郏城东魏置南阳郡南阳县开皇三年郡废十八年改南阳曰期城大业初置郏城县废期城入焉】龙兴故城【今寳丰县治即贾复城水经注桓水迳贾复城北复南击郾所筑也唐武后证圣元年析郏城鲁山置武兴县神龙元年更名中兴寻又更名龙兴元和志龙兴县西北至汝州九十里县在通雅城魏太和二十三年孝文亲征马圈行至此城昏雾得三雅引路遂过南山故亦名通雅城宋宣和二年以县有冶铸场改曰寳丰县志贾复城在县城西北隅】阳故城【在寳丰县南本汉犨县地后魏末置雉阳县隋开皇十八年改曰湛水大业初又改曰犨城属襄城郡唐武徳四年改曰阳属鲁州贞观九年省元和志阳城一名应城在龙兴县南二十五里旧志今为阳镇在寳丰县东南三十里】符垒故城【在寳丰县西北魏书地形志汝南郡永安元年置治符垒城领县符垒太和中置隋书地理志汝南有后魏汝南郡及符垒县并北齐废】汝南故城【在寳丰县北后魏置地形志汝南郡汝南太和十八年置北齐省隋初复置属防城郡九域志寳丰县有汝南镇县志今有古城在县北二十里即古汝南城】父城故城【在寳丰县东四十里春秋时楚城父邑左传昭公十九年楚城城父而寘太子建焉以通北方故太子建居于城父史记秦李信攻楚鄢郢破之引兵而西与蒙恬会城父汉改置父城县属颍川郡后汉书光武掠地颍川攻父城不下是也晋改属防城郡杜预左传注城父即防城之父城括地志故城在郏城东南四十里县志今县东冇父城保】石台废县【在州西南四十里魏书地形志汝北郡石台县志今有石台店葢犹以故县为名】临汝废县【在伊阳县东唐置县元和志县东南至汝州六十里本汉梁县地先天二年置旧唐志临汝县贞元八年移治石濠驿寰宇记废临汝县初置于今县西南二十里紫逻川以城南临汝水为名贞元中刺史陆长源以旧县荒残移于东北李城驿侧当大路周显徳三年废为镇入梁县】蛮城【在州西南春秋戎蛮子国也左传成公六年蛮氏侵宋昭公十六年楚杀戎蛮子嘉遂取蛮氏汉志新城惠帝四年置蛮中故戎蛮子国后汉志新城有鄤聚古鄤氏今名蛮中水经注汝水东歴麻觧城北故鄤郷城也谓之蛮中俗以为麻觧城非也通典汝州春秋戎蛮子之邑有蛮中聚在梁县西南】周平城【在州西南水经注汝州迳周平城南魏书地形志石台有平周城　按即周平之讹】绕角城【在鲁山县东南左传成公六年楚伐郑晋救郑与楚师遇于绕角注绕角城郑地通典古绕角城在鲁山县东南】平高城【在鲁山县西南九十里通典后周置三鵶镇以御齐亦名平高城】鲁城【在鲁山县东北十七里通典高齐置鲁城以御周】赤城【在鲁山县东北三十里今为赤城村有故城遗址旧传刘裕伐秦时筑】纪氏城【在郏县东水经注蓝水迳纪氏城西有増台记谓之纪氏台续汉书曰世祖车驾西征盗贼羣起郏令冯鲂为贼延裒所扼力屈上诣纪氏羣贼自降即是此处在郏县城东北十余里】夏亭城【在郏县东水经注白沟水南迳夏亭城西括地志夏亭故城在汝州郏城县东北五十四里葢夏后所封】龙城【在郏县东南水经注魏青龙元年有龙见于郏之摩陂于是改摩陂曰龙陂其城曰龙城详前摩陂】应城【在寳丰县西南周武王子所封国也左传僖公四十四年富辰曰应武之穆也注应国在父城县西南汉志父城应乡故国魏地形志山北县有应城括地志应国因应山为名去鲁山县东三十里】豢龙城【在寳丰县东南五十里古豢龙氏所国也寰宇记在龙兴县东南五十里九域志寳丰县有豢龙城】古城【在伊阳县南三里瑞云山腰宋翟兴翟进据此恢复废址犹存】霍阳聚【在州东南亦名霍阳城左传哀公四年楚袭梁及霍注服防曰梁霍周南鄙也水经注汝水之名有霍阳聚汝水迳其北又东北流迳霍阳聚东世谓之华浮城非也通典梁县有汉霍阳县因山为名俗谓之张侯城】阳人聚【在州西亦名阳人城战国防郑矫以新城阳人予韩太子史记秦庄襄王元年以阳人地赐周君奉□祭祀注河南梁县有阳人聚水经注鲁公水上承阳人城东鲁公陂城古梁之阳人城也括地志在汝州梁县西四十里　按魏书地形志孝昌二年置汝北郡治阳仁城阳仁疑即阳人之讹】狐聚【在州西北四十里史记周本纪秦取九鼎寳器而迁西周公于狐注徐广曰狐聚与阳人聚相近在洛阳南百五十里梁新城之间水经注三里水出梁县西北而东南流迳其县故城西故狐聚也括地志汝州外古梁城即狐聚】巾车乡【在寳丰县东南五十里今留村也后汉书冯异传光武畧地颍川攻父城不下屯兵巾车乡注巾车乡地即在父城界】清暑宫【在州西南唐书地理志临汝有清署宫在鸣臯山南贞观十四年太宗诏阎立徳按爽嵦建离宫以清暑乃度地汝州西山控汝水睨广成泽号襄城宫成烦燠不可居废之以赐百姓】广成苑【在州西四十里故广成聚也　按后汉书注广成聚有广成苑永元五年以上林广成圃假贫民永初元年以广成游猎地假贫民延嘉元年校猎广成遂幸亟谷闗初平元年置八闗都尉广成其一也】婆娑园【在郏县西一名石牛庄宋时崔鷃寓居于此】流杯池【在州南三十里唐武后尝与从臣姚元崇苏颋毕曜等于此游宴赋诗命李峤为序旧有碑石存】致亭【在州治北围跨西池上宋咸平中州守赵况建有苏辙祈文刻于石】思贤亭【在州治后宋杨亿知汝州有贤名后守王珦瑜因建此亭刘攽为记】香逺亭【在州治后圃旧有荼防三株宋时物金大定中知州乌古伦建取苏轼诗无风香自逺之句也　乌古伦旧作乌古论今改】虚舟亭【在州治后金兴定初建赵思文有记】观风亭【在州东北风穴山】翠岚亭【在州风穴山上登亭则山可见】修禊亭【在鲁山县西温泉上唐欧阳詹为令以三月三日集僚吏禊饮于此】安乐台【在州东南旧传汉光武所筑又有思父台在鲁山县西北亦云光武筑】琴台【在鲁山县北寰宇记在故子城东南墙上广二百步唐开元中元徳秀为令弹琴其上县志琴台顔真卿撰文金赵秉文书二大字刻之石元好问诗云千山为公台万籁为公琴防旷不并世月露为知音】钧天台【在郏县西旧传黄帝问道广成子闻钧天之乐即此地】神龟台【在郏县西隋开皇初曽获神于此】郏府台【在郏县东北二十五里】望嵩楼【在州治子城内唐刘禹锡送廖彦谋诗望嵩楼上忽相见即此】郑公堂【在州治内宋富弼两徙判于汝汝民为建此堂】此君堂【在州治内宋元祐中知州文大防建】养阴里【在寳丰县西北左传昭公三十年楚使监马尹大心迎吴公子使居养莠尹然左司马沈尹戍城之注养即所封之邑后汉书郡国志防城有养阴里水经注养水东迳沙亭南故养阴里也俗以是水为沙水故亦名沙城】正酒务【在寳丰县西北二十五里河南通志其务有六惟铜斗正酒二务其址尚存宋程颢监酒税于此有春风亭】汝帖【金石録在州治内旧凡十二刻今残阙河南通志　本朝顺治七年廵道范承祖修整并诗跋二十四刻移置道署賔馆】虞世南书碑【通志伊阳县学宫后壁有唐虞世南碑书攀龙附鳯字大如斗体势遒迈】
　　闗隘鲁阳闗【在鲁山县西南六十里与南阳府南召县分界史记赵惠文王九年赵梁将兵与齐合军攻韩至鲁闗下注即鲁阳闗也通典后周置三□镇在县西南十九里亦名平高城以御齐高齐亦于县东北十七里置鲁城以御周详见南阳府】歇马岭闗【在鲁山县西北八十里路出河南府嵩县界明设巡司】普救闗【在伊阳县西南百里明设廵司】上店镇闗【在伊阳县西南一百三十里其西南接邓州内乡北接河南府卢氏崎岖险阻今有廵司戍守】赵洛镇【在州东三十里今为赵洛铺又州西北六十里今为临汝镇九域志梁县有赵洛镇临汝镇】长桥镇【在郏县东三十里今为长桥铺九域志郏城县有长桥镇】黄道镇【在郏县西北二十五里金史地理志郏城镇黄道】宋村镇【在寳丰县东南三十五里宋建炎四年牛臯邀败金兵于宋村即此】曹镇【在寳丰县东南五十里】阳石寨【在郏县西北宋绍兴初李横败刘豫兵于阳石即此】心成堡【在寳丰县西南通三鸦路相近又有敦仁堡皆明末所设】薛店【在郏县西三十里唐建中四年讨李希烈官军自汝州前进至薛店即此】汝州驿【在州治】郏县驿【在县治】
