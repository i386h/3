<!-- { "loadSidebar": true } -->
　　【宋嘉祐间泽陂有一大珠天晦时见】南湖【在五河县南七里水流为漴河】白马塘【在天长县东三十五里宋史河渠志熙宁九年刘瑾云天长县白马塘可兴置】赤栏浦【寰宇记在盱眙县南二里上有赤栏桥因名】洪泽浦【在盱眙县东北三十里旧名破釡塘三国时邓艾立白水塘与破釡相连其水浅曲不通舟楫开水门八以溉田隋炀帝幸江都道经此久旱遇雨因改今名】雾涧【在盱眙县东县志雾涧绕山而出下流入淮又有香花泉亦在县东世传明祖生时取水澡沐涧水皆香】玻瓈泉【在盱眙县东第一山下有石龙虎口中喷水注石池中宋张耒有诗】蒲阳陂【在州东南东观记蒲阳陂广二十里迳百里在道西其东有田可万顷】支祈井【在盱眙县东北下龟山寺后即大禹锁水神处有亭覆其上县志一名圣母井】琉璃井【在天长县东真胜寺中井中甃缝融为一片莹腻如玻璃状】
　　古迹泗州旧城【在今州城东南一百八十里有东西二城明初始合为一周九里有竒门五　本朝康熈十九年圮于水】临淮故城【在今州治东南】
　　【本隋徐城县旧唐书地理志长安四年割徐城南界两乡于沙熟淮口置临淮县开】
　　【元二十三年移治郭下宋景徳二年移治徐城驿为泗州属县九域志临淮县在州】
　　【北六十里元初复还旧治仍为泗州治所州志宋临淮在州北六十里今名临淮旧】
　　【镇】徐县故城【在旧州城西北周时徐子国尚书费誓淮夷徐戍并兴春】
　　【秋昭公十三年吴灭徐徐子章禹奔楚汉置徐县为临淮郡治后汉属下邳国东晋后省梁武侨置髙平郡及东平阳平清河归义四郡东魏并四郡置髙平县隋开皇十八年改髙平县曰徐城魏王泰括地志大徐城在徐城县北三十里元和郡县志徐城县东至泗州五十里旧理大徐城大业四年移于今理唐开元二十五年移治临淮县宋建隆三年省为镇入临淮寰宇记大徐城周一十二里徐偃王权造故名薄薄城今呼为故故城州志隋徐城县在州城北五十里今为徐城庙故城在州东北八十里】髙平故城【在旧州城北汉河平二年封王逢时为髙平侯国属临淮郡后汉省寰宇记呉城亦名髙平郡城在旧徐城北三十里东临通济渠陈大建六年呉明彻于此置髙平郡隋开皇四年郡废金史地理志临淮县有呉城镇县志有城儿头集在州北一百十里即故呉城也】朱沛故城【在旧州治西北梁置朱沛修义安丰三郡魏武定七年改置朱沛县属髙平郡后周并入高平县志在故徐城西北六十里其地有朱沛水故名】淮平故城【在旧州城西二十里宋绍兴二十一年泗水地入于金因析临淮县地置淮平县后亦入于金侨名盱眙县为泗州治明昌六年复曰淮平元废州志在州西二十里】夏邱故城【今州治本汉夏邱县旧唐书地理志贞观八年自故虹城移虹县治夏邱寰宇记在宿州东南百五十六里尧封禹为夏伯国于此故名夏邱县志故城在县东一里】僮县故城【在今州治东北秦县汉书灌婴攻下邳以南僮取虑是也属临淮郡后汉永平元年封沛献王子嘉为侯国属下邳郡晋宋至魏皆因之梁武帝普通五年徐州刺史成景隽尭魏僮城齐周时废寰宇记僮城在县东北七十里县志有僮都城在县北一百二十里即汉之取虑县】盱眙故城【在今县东北春秋时呉善道邑左传襄公五年防呉于善道秦置盱眙县二世二年项梁立楚懐王孙心为义帝都盱眙许慎曰张目为盱举目为眙城居山上可以眺逺故名晋义熙中置盱眙郡刘宋以后因之寰宇记县在淮之南元学士曹元用重修县治碑记盱眙县旧寓慈氏山麓延祐庚申迁筑东岳行祠之右泰定四年县尹李克中以县治卑隘又迁临淮府旧基即今治也县志盱眙故城在县东北盱山之麓淮水之滨又有汉王城在县东北三十里相近又有霸王城小儿城相传皆项氏立义帝时屯兵处或有以为汉县治此】考城故城【在盱眙县西南晋义熙七年改盱眙县为郡分置考城直渎阳城三县属焉宋齐魏因之隋初废考城入盱眙县志有古城在县西南六十里接滁州来安县界】鲁县故城【在盱眙县南魏书地形志淮阴郡有鲁县北齐废寰宇记废鲁城在盱眙县南三十里】淮陵故城【在盱眙县西北汉元朔元年封江都易王子定为淮陵侯后为县属临淮郡后汉属下邳国晋初置淮陵郡永嘉后废寰宇记古淮陵城在招信县西北二十五里县志在县西北八十五里】睢陵故城【在盱眙县西汉置睢陵县晋元帝于县侨置济阴郡刘宋泰始中没于魏因于淮南侨置宋志盱眙县有睢陵县宋末立是也寻复置济阴郡后魏改县曰睢阳改郡曰济阳属楚州寻复故北齐改县曰池南陈复曰睢陵后周又改曰招义隋开皇初郡废大业初又改县曰化明属钟离郡大业末县民马簿据县自号化州后杨益徳杀簿自称刺史又分置济阴县唐武徳七年改县曰招义贞观元年州废省济阴以招义县属濠州寰宇记县在州西五十一里古济阴城在县东二里北帯长淮宋泰始二年筑置济阴郡北齐河清三年水溢淹废因于城西二里筑城移郡理之即今县城唐初复于故济阴城置济阴县寻废宋建隆四年割属泗州太平兴国元年避讳改曰招信建炎四年属濠州绍兴四年还属泗州十一年改属天长军十二年属招信军元至元二十年并入盱眙县志睢陵县在县西五十里尝置旧县巡司今废】富陵故城【在盱眙县东北汉置县属临淮郡后汉废魏复置富陵县属淮阴郡齐废史记髙帝十一年淮南王黥布反东击荆王贾贾走富陵括地志故城在盱眙县东北六十里】千秋故城【今天长县治唐天寳元年析江都六合髙邮置以时当明皇诞日故名七载更名天长县志旧有砖城明初移其砖甓改建扬州城而县惟存土城今东城外市三面皆有遗址】东阳故城【在天长县西北秦置二世时陈婴为东阳令史东阳少年杀其令立婴为长汉髙帝六年以故东阳郡属荆国元狩末以县属临淮郡后汉属下邳国晋仍属临淮郡陈废括地志东阳故城在盱眙县东七十里新志在天长县西北七十里故址尚存俗谓之屈城】石梁故城【在天长县西北江左置戌宋泰始中萧道成破薛安都兵进屯石梁涧北议筑垒其地是也隋书地理志梁置东城泾阳二郡陈并二郡为沛郡后周改郡为石梁郡改沛县为石梁县开皇初郡废改县曰永福唐初省九域志天长县有石梁镇即故县也县志石梁城在县西三十里俗名古城遗址尚存又有土城在县东北三十里一名新城盖齐时泾州治此或曰齐泾州在城门乡】横山故城【在天长县东南三十里梁置县后周废】五河故城【在今县南宋端平二年于五河口置隘使屯田淳祐四年吕文徳败元兵于五河复故城咸淳七年始置县以淮漴浍沱潼五河合流而名旧有土城在县之浍河南岸明永乐元年水圮徙治西北界嘉靖二十五年始迁浍河北即今治又宋淮安军城在县北二里沱河北岸俗谓之故军城遗址尚存】虹县故城【在五河县西汉置为县后汉曰虹县东晋后废梁武帝于此置贡城戌后魏复置虹县周大象中省至唐贞观十三年移治夏邱而故城废】虹县故城【唐武徳四年置虹县属仁州贞观十三年移于夏邱城周五里十三步门五明万厯二十三年甃砖濠广三丈　本朝乾隆四十二年裁并泗州即今州城】古屯城【在旧州城西寰宇记在徐城县西南八十五里陈大建五年呉明彻于此置堰防淮水以灌濠州縁此筑城置兵防守淮南招义县界又有一城临水南北相对亦同时筑名为屯城】沥桥城【在旧州城西寰宇记在徐城县西南二十五里梁天监二年筑置戌南临沥水桥因以为名】髙冡城【在旧州城西北寰宇记魏义兴郡城也在徐城县西北七十里平地梁以为兴安郡领髙冡城属东徐州髙齐初废】李千城【在旧州治西北寰宇记在徐城县西北三十里后魏熙平元年李千于此筑城置戌因名】南重冈城【在旧州城西北寰宇记在旧徐城县西北九十里通济渠南一里平地隋大业八年移置重冈县于此縁重冈山为名十年筑城隋末废】羊城【在州西北四十里相传有古城址后陷为湖南有髙阜如城】□石城【在旧州治西北州志梁天监时筑遗址尚存】拖城【在旧州治北三十里久废又半城在州北九十里南北朝时置有遗址存】公路城【在盱眙县西北寰宇记在招信县北六十里平地北带淮水汉建安中袁术所筑又淮阴城西二里有公路浦】九山城【在盱眙县西北梁天监二年魏元澄入宼分命诸将犯淮陵九山即此魏书地形志钟离郡朝歌县有九山城胡氏通鉴注九山店在淮北南直淮陵九山店之东则防冈湖南则马城淮流至此谓之九山湾土人亦呼为狮子渡北兵渡淮之津要其东则鳯凰洲在淮水中约长十里】焦城【在盱眙县西梁天监二年魏元澄南宼将军王燮保焦城魏党法宗攻拔之即此】奔精城【在盱眙县西南寰宇记在招信县南六十里平地相传是蛮奔精王所筑唐武徳二年置睢陵县四年废】覇王城【在五河县西二十里相传项羽屯兵于此遗扯尚存】邉军城【在五河县治东宋末夏贵所筑遗址尚存】大屯城【在五河县南七里俗名大城坪又小屯城在县西南六里俗名小城坪皆宋末屯军以御元处】乐安乡【在州东北汉书匡衡传封僮之乐安乡侯南以闽陌为界初元元年郡国误以闽陌为平陵陌多田四百顷苏林曰平陵陌在闽陌南也】韩信坛【明统志在州南七里坛基犹存】李制使栅【在五河县东二里横跨河口宋咸淳二年两淮制置使李庭芝所立石基尚存】隋离宫【在旧州治北青阳镇西二十里俗名花园炀帝所建遗址尚存】都梁宫【在盱眙县东南寰宇记都梁宫在县南十六里都梁山上周回二里隋大业元年炀帝立十年贼孟骧于此置营宫遂废】淮山楼【王象之舆地纪胜在郡治】挂剑台【在旧州治北一百二十里安湖西岸寰宇记在大徐城北三十里东北临朱沛水相传为延陵季子挂剑处旧志有土阜类台即徐君墓也毎水涨周围浩渺惟此地不没其里名挂剑乡】八仙台【在盱眙县东三里明统志上有八仙座石下有神仙洗肠池】翠屏堂【在盱眙县东玻璃泉上前望龟山下临长淮宋陆游有记】古娄亭【在州城东北左传僖公十四年楚人败徐于娄林注僮县东南有娄亭即此】先春亭【在旧州城东北隅州志宋张守建欧阳修有记】起秀亭【在盱眙县东玻璃泉上旧名防景亭】浮空亭【在盱眙县西舆地纪胜在浮山顶上宋建苏轼有诗】绣谷亭【在盱眙县旧崇福寺凡五亭曰托根曰竹庄曰香雪曰杏村因地有梅竹荼蘼红杏故名】朱夀昌故里【在天长县东南四十五里秦栏镇】
