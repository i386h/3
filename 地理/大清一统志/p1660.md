<!-- { "loadSidebar": true } -->
　　本朝饶其彦【武平诸生雅负才名顺治三年冦侵上杭其彦率众与战乘胜长驱为贼所害同邑王际泰钟和宇顺治戊子广冦袭城督乡勇出战死之】孔念厚【永定人顺治丙戌进士广冦破城贼欲杀其父厚乞身代遂杀厚父以得免】雷动化【宁化贡生事亲孝爱异母弟推田宅与之顺治初山冦邹华等肆掠动化建议助饷守隘贼不敢犯十年草冦黄允防恃抚负嵎杀庠士赖朝防王建勋动化义心激切请兵洗贼巢自是宁邑遂免冦害】黎士宏【字媿曾长汀人顺治举人任广信司理受十三郡谳牍脱无罪数百人时为语曰遇黎则生荐擢洮岷副使摄署臬篆賛画军机判理刑狱分别失陷官吏情罪轻重悉当防宁夏营弁谋逆士宏严守御以待镇兵又宻请免卫所逋粮七万五千石厯迁布政司防议以母老乞归卒】黎士毅【字道存长汀人顺治乙未以抜贡知宜昌县邑为水陆交冲旧粮溢额民苦输将士毅力请蠲免山贼彭某以伪劄扇惑村民士毅督兵勦灭巨魁授首迁知夀州致仕】黄日焕【字媿莪永定人顺治辛丑进士知兴叶县革里甲常规禁包收滥派之弊邻邑妖冦犯禁日焕亲率乡兵斩馘数千寻以忧归补知甘泉厯迁淮安河务同知】罗文举【永定人初任广东千总累立战功擢广西梧州守备康熙十四年冦犯藤县奉调应援奋勇杀贼陷阵死事闻　赠官予祭官其子一人】李亭【字集兰清流诸生康熈甲寅耿逆之变四郊多垒亭抚几叹曰鼠辈猖狂誓灭此而朝食请于县令率众之至吴地铺猝与贼遇战败被执不屈而死】吴仲贞【宁化人乾隆年间以孝旌】邹元揆【清流贡生以孝称又周邑孝子曽昌孙曾腾龙俱乾隆年间　旌表】程锡襟【归化诸生乾隆年间以孝　旌】
　　流寓宋孙升【高邮军人哲宗时为御史朝廷更法度逐奸邪升多所建明绍圣初翟思张商英劾之削职汀州安置卒】明陈际泰【临川人父流寓武平生于其地家贫务农时取旁舍儿书屏人窃诵过目悉巳了解从外兄所获书经四角己漫灭且无句读自以意识别之遂通其义十嵗于外家药笼中见诗经擕至田所踞髙阜而哦遂如温故者然毕生不忘久之返临川以文名天下】
　　列女宋吴宅祖妻王氏【长汀人夫殁氏年十九遗腹生男两目俱肓养姑抚子以守节终】赖元仲妻叶氏【长汀人建□间盗起元仲游岭表未还氏以舅姑年耄不能遁委命以待俄盗至被执氏极口骂贼以身触刄盗怒防其喉舌子女皆遇害】曾某妻晏氏【寕化人夫死子幼守节绍定间冦破宁化土豪约结诸寨以拒贼晏首助兵给粮多所杀获贼忿其败结集愈众晏乃依黄牛山傍自为一砦贼遣人求索妇女金帛晏召田丁谕曰贼求妇女意实在我汝念主母各当用命不胜即杀我因解首饰悉与田丁田丁感激思奋晏自槌鼓使诸婢鸣金以作其勇贼复败退乡邻挈家依山避难者甚众复析山为五砦选少壮为义丁互相应援以为犄角贼屡攻弗克活老幼数万知南剑州陈□遗以金帛晏悉散给其下名其砦曰万安事闻诰封恭人赐冠帔其子特补承信郎】元罗良妻陈氏【名徳金长汀人良守漳州死陈投后园池中两侍婢以从死漳人舁葬緑江之滨名烈妇冢】明郑尚敬妻丁氏【长汀人年十七适郑率载夫亡苦节五十余年同邑李有仁妻王氏曾廷琏妻赖氏李璐妻钟氏李一锭妻伊氏邹富瑶妻李氏俱年少夫亡苦节最着】戴和妻俞氏【长汀人嘉靖间冦变和阵亡氏被掠不受汚而死】吴红保妻赖氏【长汀人年十九嘉靖间被冦掠至潞潭赴河死】康惟徳女【名祥姑长汀人父母老无子姑誓不嫁养父母终身隆庆中诏旌表】刘辛一妻张氏【寜化人年十九夫亡无子父母令改适氏以死自誓苦节六十余年同邑雷廷秬妻伊氏罗政妻吴氏年少夫亡俱苦节四十余年】谢子良妻伊氏【宁化人正统间沙尤冦乱被掠于黄竹山林中欲汚之不从而死】邱防妻谢氏【宁化人年十八归邱为贼所掠欲汚之不屈贼拔刀刺之中左脇未絶氏解带自经死同邑马允徳女儒姑年十五正徳间冦破宁化儒姑跃池死邓子举妻杨氏嘉靖间偕夫妹邓良姑避贼溪南贼至相抱投水死】邓向荣继妻钟氏【清流人年二十七而寡苦节数十年同邑邹铨妻李氏伍朝缺妻王氏雷吟龙妻杨氏杨勤继妻曾氏俱夫亡苦节厯久勿渝】罗一鹤继妻隂氏【清流人年少夫亡不食而死】谢黼妻李氏【归化人年二十夫亡矢志守节遗腹子早世再抚孤孙厯苦节七十年同邑夏周生妻谢氏黄自明妻吴氏年二十夫亡苦节四十余年卒】罗仁妻杨氏【归化人夫亡有欲夺其志者自缢死】黄廷柱妻连氏【归化人廷柱任江西赣州教授氏随夫任内崇祯末廷柱死氏亦随缢夫旁以殉】林亷妻邱氏【连城人年二十余亷殁家贫子幼苦节七十余年同邑吴继养妻丁氏黄霆妻江氏江英妻童氏童纶妻李氏林忠妻黄氏林禄妻李氏俱年少夫亡终身苦节】童佐干妻姚氏【连城人佐干教授外境死氏痛哭几絶强起营塟毕投井死】黄椿芳妻李氏【连城人年二十二夫殁昼夜恸哭不食六日死】雷广生妻郭氏【上杭人年十八夫亡苦节四十余年卒同邑曾崇誓妻张氏官子曦妻罗氏俱年少夫亡苦节最着】丁大徳妻郭氏【上杭人年十七夫亡居丧二十四日自缢死】钟世瑄妻邱氏【上杭人嘉靖间冦掠緑竹冈氏不受汚骂贼而死同邑邵缙绅妻陈氏邵缙缨妻黄氏避冦被掠赴水死】刘嘉爵妻李氏【武平人年十九夫亡矢以身殉姑劝之毁容自守苦节五十余年同邑李祯妻邓氏钟道真妻李氏钟岳南妻刘氏李汝榛妻林氏俱早嵗夫亡终身苦节】徐宪妻许氏【武平人宪疾革令再醮氏泣誓无二宪难之氏曰当先子而逝遂自经同邑程大韶妻张氏刘应梅妻周氏夫亡殓毕随自经死徐日煃妻舒氏夫亡视殡毕宻备殓具饮药死】陈万受妻张氏【武平人年二十而寡正统间避寇被掠不屈而死同邑钟敬徳妻李氏年二十夫亡守节流冦乱惧为所辱以磁片刺喉而死】赖守正妻简氏【永定人年十八夫亡毁容去饰矢志抚孤厯苦节六十余年同邑赖周士妻卢氏吴炉妻闳氏廖继先妻朱氏廖可化妻邱氏赖锡福妻熊氏邱与顔妻吴氏简敏賛妻温氏卢贡妻赖氏俱年少夫亡终身守节】郑士儒妻江氏【永定人儒久出不归氏勤纺织以养姑姑殁殡塟毕叹曰吾事已尽随自缢死同邑赖心芊妻陈氏年二十夫亡殡塟毕自经死】谢龙宫聘妻卢氏【永定人父日型年十四而遭父丧逾年龙宫卒氏闻讣即拜辞父灵缢死】赖绍宗妻张氏【永定人大被贼害氏哭誓不食自经死同邑詹甘霖妻苏氏夫为山冦所害氏即自缢死】沈一旭妻郑氏【永定人戊子土冦破寨氏率众御之遇害死同邑吴来献妻陈氏赖成徳妻郑氏王铨爵妻陈氏丙戌城陷惧为所辱俱自尽】吴懋中妻王氏【永定人崇祯间城陷王氏登堂约诸媳曰妇人临难惟有死耳姑媳序位互相结束阖门雉经从死姑媳长曰熊氏次曰阙氏三曰廖氏四曰温氏孙女贞姑侍女兰娥招姊殁后合塟东园碑曰吴门八烈之墓同邑邱与长妻吴氏闻冦乱偕二女投池而死】
