<!-- { "loadSidebar": true } -->
　　古迹海昌废郡【在电白县境宋书州郡志有海昌郡元嘉十六年立治寜化县齐因之隋平陈废入电白县】废潘州【今茂名县治隋置茂名县唐贞观八年改南宕州置潘州移治于此旧唐书地理志潘州东至髙州九十里西至辩州一百二十里南至大海一百五十里北至窦州一百五十里本古西瓯骆越之地寰宇记潘州治茂名县皆以古道士潘茂名为称开寳五年州废县属髙州通志元大徳八年移髙州治茂名至今因之】废窦州【在信宜县南旧唐书地理志武徳四年八泷州置南扶州贞观六年改为窦州取罗窦洞为名治信义县寰宇记窦州东南至髙州一百里九域志熙寜四年废在髙州北五十六里县志废窦州在县南二里教塲左】潘水废县【在茂名县南旧唐书地理志潘水县以潘水为名武徳五年分茂名置新唐书地理志贞观二十三年析潘水置毛山县以毛山为名其后省潘水入毛山开元二年又改毛山曰潘水寰宇记开寳五年并入茂名县志废县在县南一百里】南巴废县【在茂名县东南梁置南巴郡隋平陈废为南巴县大业初省入连江唐武徳五年复置属髙州永徽元年改属潘州寰宇记开寳五年省入茂名在县东一百里】良徳废县【在茂名县东北本汉合浦郡地隋书地理志永熙郡领良徳县陈置曰务徳后改名唐书地理志髙州本治髙凉贞观二十三年徙治良徳寰宇记唐大歴十一年以良徳川原险隘不通舟楫又移州治电白以县属之宋开寳五年省入电白在州西北三十七里县志在县东七十里懐徳乡】电白废县【在茂名县东北梁置电白郡隋平陈废为电白县属髙凉郡唐初属髙州大歴十一年为髙州治寰宇记州西南至化州一百五十里西北至窦州一百里九域志景徳元年州废县属窦州三年复故元大徳中移州治茂名以县属之旧志县在万山中逼近云炉大桂等贼巢明成化四年佥事陶鲁以山冦云扰始移县治神电卫废旧县为堡在县东北四十里】保寜废县【在电白县东本汉髙凉县地梁置连江郡隋平陈废郡为连江县属髙凉郡唐开元五年改连江曰保安至徳二载又改曰保寜属髙州寰宇记在旧髙州东南二百二十五里九域志开寳五年省入电白县志今上保寜乡在县东北下保寜乡在县东南】怀徳废县【在信宜县东北梁置梁徳县为梁徳郡治隋平陈郡废改县曰怀徳属永熙郡唐属窦州寰宇记开寳中废入信宜在县东六十里九域志县有怀徳锡塲县志废懐徳县在县东北五十里威化乡中道廵司之左】潭峩废县【在信宜县西旧唐书地理志窦州潭峩县武徳四年分懐徳县置寰宇记在窦州西南八十里开寳中废入信宜舆地纪胜在县西南二十里县志潭峩乡在县西北二十里有旧县村】特亮废县【在信宜县西北旧唐书地理志窦州特亮县武徳四年分懐徳县置寰宇记在窦州西北七十里有特亮山在河洞水北昔有白牛夜出光影照村村人以牛光影为特亮故名开寳中废入信宜舆地纪胜在县西北一百十里旧志有徳亮乡在县北一百二十里葢即特亮之讹也】石龙废县【在化州东北梁陈时置为石龙郡治陈书冯仆传太建中自阳春太守转石龙太守母洗氏为石龙县太夫人是也隋属髙凉郡唐为辩州治宋改辩州为化州明洪武七年省县入之州志旧址在州东北　按寰宇记石龙冈在州西南三里今冈在州治北则旧城当在今州东北三里】罗州废县【在化州西北宋书州郡志髙凉郡领罗州县齐因之梁时废寰宇记宋元嘉三年檀道济于陵罗江口筑石城因置罗州县以江为名　按此县本置于陵罗江口今州西北五十里有石城山一名古城山葢因故县为名或谓即今之石城县误石城县志故罗州县在化州西北一百里青湖村是也】陵罗废县【在化州北旧唐书地理志辨州陵罗县武徳五年置寰宇记本汉髙凉县地太平兴国五年废入石龙州志陵罗乡在州北故县在州北一百二十里】慈廉废县【在化州西北旧唐地理志罗州领慈廉罗肥二县县武徳六年割慈廉属南石州贞观年省新唐志志二县俱省入石龙　按通志州西北有罗肥乡葢即罗肥故址慈廉与罗肥同省亦应在州西北界又旧志有罗辩废县唐时与慈廉罗肥同置文献通考云开寳五年并入北流应载广西梧州府】翔龙废县【在呉川县南海中碙洲上宋景炎二年端宗崩于碙洲陆秀夫张世杰等复立帝弟卫王昺为帝是月黄龙见海上诏改元祥兴升碙洲为翔龙县元废】廉江废县【在石城县北旧唐书地理志罗州领石城县武徳六年移州来治东至大海一百三十九里西南至大海一百二十里新唐志罗州治亷江县本名石城以石城水名天寳元年更名寰宇记太平兴国五年州县俱废入呉川舆地纪胜乾道三年广东西路诸司言呉川县地广民众乞将所西乡置县以石城为名诏从之在化州西南一百三十里县志宋县治在县北江头铺西砖石尚存元皇庆八年迁于东黄村大歴元年又移于新和驿即今治又唐罗州在县东北三十里龙湖城址犹半亘山麓】干水废县【在石城县西唐书地理志武徳五年析石龙呉川置昭义县属罗州天寳元年更名干水寰宇记在废罗州西七十三里本汉髙凉县地沈懐逺南越志云昭义县昔为流人营义熙元年立为县后废唐复置改曰干水太平兴国五年废入呉川　按此县在罗州西境自宋南渡复置石城县应割属石城旧志仍在呉川县西误】零緑废县【在石城县西旧唐书地理志罗州领零緑县武徳五年置新唐志以零绿水名寰宇记在废罗州西南一百二十里本汉髙凉县地五代改属长乐州太平兴国五年废入呉川九域志呉川县有零绿镇即此乾道后割属石城县】神电旧卫【在电白县治隋电白县在今茂名县境明洪武二十七年分置神电卫治丄保寜乡白石坡在故县东南一百八十里成化四年佥事陶鲁始移电白县来冶】观风楼【在化州北城上州志旧名清风堂元天歴间改为观风楼】归鸿亭【在化州南舆地纪胜在龙母山巅淳熙辛丑冦平后建取归民安集之义】极浦亭【在呉川县南河畔宋邑人李凌云隐处】陵水台【在化州治唐时州为陵水郡因名】水月台【在呉川县西北五里】髙力士宅【在茂名县寰宇记在县西二百四十步府志力士为冯盎曽孙】冯家村【在电白县境以冯盎家于此因名】
　　闗隘小函谷闗【在茂名县北一里上宫湾明嘉靖中建路通信宜罗定为郡北路咽喉又有懐柔闗一名天闗在桃垌隘今皆废】赤水镇【在茂名县南电白县西界宋置那黎寨元置廵检司在县南一百十里下博乡明洪武二十七年以那黎地僻移治于此今因之】平山镇【在茂名县东北四十里电白堡即故县明洪武中置廵检司在县东南红花堡后寄治于此今因之】立石闗【在电白县西北五十里归善乡】沙防镇【在电白县　本朝雍正三年设廵检司】狮子堡【在电白县西北七十里徳善乡明时为阳春泷水盗贼之冲嘉靖五年置堡后废】中道镇【在信宜县东北明置廵司今废】怀乡镇【在信宜县本朝乾隆二十年西寜移驻廵检司于此】平定堡【在化州西北八十里州志陵水之西大山自陆川来数十余里为县中路之脊其东水入陵水其西水出石城界入石门河一带皆髙山深水旧于分界处设堡以资守御】梁皆沙镇【在化州北少东九十里陵水东控北流交界之要明置廵检司后废　本朝复置】寜村镇【在呉川县西南明初置廵司本在县北十里川窖万歴九年移治于芷□口今废】碙【一作】洲镇【在呉川县南一百里碙洲上明初置检司司于海濵正统中移此后废本朝雍正三年复置】零绿【一作凌禄】镇【在石城县西一百二十里即旧零緑县宋废为镇明洪武初置闗并置廵检司今因之】神电卫【在电白县城内建置详古迹】髙州所【在府城内北隅明洪武十四年建隷神电卫】寜川所【在呉川县东南明洪武二十七年建神电卫】博茂营【在茂名县西南唐书地理志潘水县有博畔镇旧志有博茂盐塲在县西南一百二十里新志明初置盐塲崇祯中革今改建博茂营】黄竹营【在化州东又有东岸营在州东大路都和营龙山营镇安营在州西大路又石滩营在州南黄姜营在州西南又牛栏闩营在州西北三营皆　本朝康熙初增置】呉川营【在呉川县南二里明万歴二十九年置设把总防守又长坡营在县北道通塘防梅菉又大坡营在县东北接茂名界】两家滩营【在石城县东南五十里海澳通大海为石城遂溪两县襟要】莲头寨【在电白县南明万歴中置又有北额寨在上保寜乡】限门寨【在呉川县南五里航海必由之道向拨莲头寨官兵防守明万歴二十九年以倭警置寨　本朝顺治四年设游击驻此又设守备驻呉川营九年改设叅将驻城中守备驻芷为诸水入海之总口十五年设水师叅将驻芷康熙二年迁界裁】三桥堡【在电白县西七十里三桥河北明治十年置有城周三百六十丈】岭底堡【在信宜县东六十里有官军防懐徳乡圣峒六豪等猺又忠堂堡在县东九十里有官军防坡头竹云等猺】钱石堡【在化州西北石城陆川二县之界山岭丛错路多险阻】横山堡【在石城县西少南六十里府志明初设青头堡在县西八十里正统中移置横山下改名横山扼遂溪要路又有息安堡在县西九十里嘉靖四十二年设　本朝康熙初迁改县志县境诸堡为横山息安二处接壤雷廉最为扼要】三合堡【在石城县东北五十里明成化七年建有官兵防守】官寨盐塲【在石城县西一百三十里接合浦县界】茂晖盐塲【在呉川县西南四十里明洪武二年置　本朝康熙六年裁今复又新塲在县西南七十里】梅菉墟【在茂名县西南接呉川县界为雷琼通衢商旅极盛】大陵驿【在茂名县城内又有古潘驿在县城西明初置今省】立石驿【在电白县西明置今革】陵水驿【在化州寳山侧今省】息安驿【旧在石城县西九十里今移城内又旧有新和驿在县治东三合驿在县东北六十里今俱省】
　　津梁雅徳桥【在茂名县东二里宋建又南桥在县南二里即太平通津】庄垌桥【在电白县东三里】栁公桥【在化州东南通街】延华桥【在呉川县治前】通驷桥【在呉川县北四里水自横山村来】清榕桥【一名大桥在石城县东五里跨罗江又响水桥在县东二十二里】夹村渡【在电白县东麻水西又东有五蓝渡】砦头渡【在电白县西又西有那河石塔赤水三桥等渡】川渡【一名合江渡在呉川县北十里】
　　陵墓南北朝梁洗氏墓【在电白县境】唐冯盎墓【在茂名县南寰宇记在旧潘水县东南十五里】冯士嵗墓【在呉川县西特思山明统志士嵗唐罗州刺史与妻呉川郡夫人俱葬于此】宋范祖禹墓【在化州舆地纪胜窆于南山在化州南二里按府志杂录祖禹殡于化州城外寺中賔州人李寳善地理指示北山一穴谓祖禹子冲曰此可殡嵗余必得归遂改殡次年归葬如其言则此特其殡所也今姑存之】杨廷裕墓【在电白县东下保乡官承务郎又杨应辰墓在县东北上保乡官廉访】明黄子平墓【在电白县西南下保乡洪武进士官御史】
　　祠庙诚敬夫人庙【在茂名县东门外又县东北寳山下亦有庙祀冯盎祖母洗氏】四贤祠【在化州城南寳岭下祀宋范祖禹梁焘龚夬莫汲】表忠祠【在石城县治西明嘉靖中建祀吏目邹智】
