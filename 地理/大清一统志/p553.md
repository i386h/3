<!-- { "loadSidebar": true } -->
　　学校大同府学【在府治东南旧在府治东即辽金西京国子监明洪武中改建　本朝顺治中修以后屡葺入学额数二十名】大同县学【在县治西北隅旧与府学一区明万厯初徙建今所　本朝康中修入学额数十五名】懐仁县学【在县治西北隅旧在城东门外明洪武中徙建今所　本朝屡修入学额数八名】浑源州学【在州治西元皇庆初建本朝屡修入学额数十二名】应州学【在州治西南旧在城西北隅辽清宁间建明洪武中徙建今所　本朝顺治康中屡修入学额数十二名】山阴县学【在县治西宋建明嘉靖中增修　本朝重修入学额数八名】阳高县学【在县治东旧在高山卫东偏明成化中建万厯中移建今所一本朝顺治康中屡修向为卫学雍正三年改设入学额数八名】天镇县学【在县治东明成化中建　本朝康中重修向为卫学雍正三年改设入学额数八名】广灵县学【在县治西北明洪武中建在县治西复徙今所　本朝重修入学额数八名】灵邱县学【在县治东金贞祐间建　本朝顺治康中屡修入学额数八名】云中书院【在府治东明御史陈文燧捐赎锾购书俾生徒肄业又延陵书院在广灵县城内本朝雍正三年建紫阳书院在天镇县城内西北隅　本朝乾隆二十五年建又各州县并设有义学社学　按府治西南有务学书院明治中朱仕□搆此以贮御赐尝借赐额务学又翠屏书院在浑源州南七里翠屏山金状元刘防右丞苏保衡讲学处又石溪书院在州治北七里明正徳间廵抚石玠建附记于此】
　　户口【原额人丁四万五千二百二十二卫所归并屯丁七千六百零九大同各团操实行差人丁一千一百二十六经制军一百七十九随侍丁八百七十三滋生人丁三千三百九十二】田赋【田地三万八千三百九十一顷七十九畆五分四厘零额徴地丁银九万九千八十八両四钱八分一厘零屯田一万四千七百九十八顷九十三畆九分九厘零额徴粮一万四千二百一石二斗五升零草一万一千七百八十二束零银一万六千六百六十二両六钱一分零更名田一千二百顷四分二厘零额征粮二百二十三石七斗四合零银一千四百三十三両三钱四分八厘零垦河滩地四顷六十畆徴银八両二钱四分零】
　　山川纥真山【在大同县东亦名纥干山隋书地理志云内县有纥真山元和志在云中县南三十里蕃语纥真汉言三十里寰宇记冀州图云登之望桑干代郡数百里夏恒积雪故彼人语曰纥真山头冻死雀又有神泉人歌曰纥真山头有神井入地千尺絶骨冷】奚望山【在大同县东金史地理志大同县有奚望山寰宇记在云中县东一百里】白登山【在大同县东一名白登台汉书匈奴传髙帝自将兵击昌顿先至平城冒顿纵精兵围高帝于白登七日顔师古曰白登在平城东南十余里服防曰白登去县七里魏书本纪太祖天兴二年起鹿苑于南台阴北距长城东包白登太宗永兴五年大阅于东郊帝临白登躬自校览防常四年筑宫于白登山郦道元水经注今平城县东十七里有台即白登台台对南冈卒即白登山萧徳言括地志白登山在定襄县东三十里元和志在云中县东北三十里】火山【在大同县西水经注火山上有火井南北六七十步广减尺许源深不见底炎势上升常若微雷发响以草内之则烟腾火发山亦名荧台火井东五六尺有汤井广轮与火井相状势热又同以草内之则不燃皆沾濡露结故俗以汤井为目井北百余歩有东西谷广十许步南岸下有风穴厥大容人其深不测穴中肃肃常有微风虽三伏盛暑寒吹凌人不可暂停山出雏乌形类鸦纯黒姣好绡采绀发觜若丹砂性驯良而易附曰赤觜乌亦曰阿雏元和志火山在云中县西五里】武州山【在大同县西一名武周山魏土地记平城宫西三十里有武州塞口隋书地理志云内县有武周山寰宇记引冀州图云山东西数百里南北五十里山之南靣壁立千仭旧志在县西二十里】神山【在大同县北四十里】方山【在大同县北一名方岭魏书高祖纪太和三年六月起文石室灵泉殿于方山八月乙亥辛方山起思逺佛寺水经注羊水又东注如浑水乱流迳方岭胡三省通鉴注方山在平城西北如浑水上旧志在县北五十里】七峯山【在大同县西南四十五里又名玉龙山有石洞天桥】禅房山【在大同县西南六十里周六里上有寺塔皆创自辽】采掠山【在大同县东北金史地理志白登县有采掠山旧志在县东北四十里一名采药山其山多产药材】雷公山【在大同县西北十五里周三十里上有雷公庙及龙亭旱祷辄应】清凉山【在懐仁县西十五里金史地理志懐仁县有清凉山明统志旧有甎塔及利国铁冶山之西有寒泉】石井山【在懐仁县西十五里峪中有石井】锦屏山【在懐仁县西二十五里金史地理志懐仁县有锦屏山明统志峯峦耸翠旧有瓷窰及铁冶】芦子山【在懐仁县西南十五里盘廻八十三里旧有铁冶】小峪山【在懐仁县西南二十里上有张万户洞】牙余山【在懐仁县西南三十五里相近为红山谷中有舍身崖】大峪山【在懐仁县西南四十里峪涧可行车南通雁门等闗西通左云县】金仙山【在懐仁县西南五十里上有金仙洞洞南为滴水崖石壁有孔日滴水数瓢可供数人之饮】燕家山【在懐仁县西南六十里上有洞】金龙山【在懐仁县西南七十里金史地理志懐仁县有金龙山旧志周三十六里有泉相传与马邑县金龙池相通故名】鵞毛口山【在懐仁县西北十五里西通左云右玉二县】得胜山【在懐仁县西北二十里峻石﨑岖明隆庆中凿砌石梯数里】陈家峪山【在懐仁县西北二十里旧志相传宋杨业驻兵处】团山【在懐仁县西北二十五里周四十七里】玉龙山【在懐仁县西北四十里七峯并列有青石盘旋至巅如龙状壁有玉龙洞上以铁瓦覆之登者援铁履履浮木而上下觑诸山若凌空然中有恒岳行宫山岩耸出风雨不侵诚天建也】恒山【在浑源州东南二十里即北岳水经注崞山县南北元岳括地志北岳有五别名一名兰台府二曰列女宫三曰华阳台四曰紫嶶宫五曰太乙宫释家谓之青峯埵桑钦水经谓之元岳又名阴岳紫岳恒岳志山之最高胜者无逾岳顶亦名天峯岭入山之迳自山门东北行三里许曰步云路石径盘纡又三里为望仙岭有望仙亭又三里为虎风口路益峻相近为紫芝峪又有太尉祠祠上为白龙洞山之东峯为琴棋防一峯突出旁有石几自台而下折东稍北为会仙府左有集仙洞府东有白虎峯相近有白云堂又有夕阳岩在琴棋台之东岩下为通元谷旁有潜龙二泉相距尺许一甘一苦饮浴可愈疾又有果老岭绵亘峻险自琴棋台而南有翠雪亭亭下为自在林万松攅植　按恒山汉书地理志以为在上曲阳厯代诸志皆因之尚书周礼注疏亦云自汉宣帝神爵元年祀北岳常山于曲阳唐宋祀典皆在定州至宋始有恒山没于辽从曲阳县望祀之説明人乃定浑源之元岳为恒山治六年马文升请厘正祀典乃修治浑源州旧庙而秋祀尚在曲阳　本朝顺治十七年始改岳祭于浑源】五峯山【在浑源州东三十里山形如掌上有五峯观观有三洞】翠屏山【在浑源州南七里秀丽如画屏水出其东麓一名高氏山亦作高是山海经高是之山水出焉水经注水出灵邱县西南高氏山山上有石铭题言冀州北界故世谓之石铭陉元和志石铭陉岭出灵邱县西北八十里寰宇记高是山在灵邱县西北七十里　按是山古属灵邱今属浑源唐末始置县其东南大率皆灵邱县地】龙角山【在浑源州北二十里双峯并峙状如龙角】栢山【在浑源州东南十里与恒岳相接山高多栢顶有惠岭亦曰秀岭下有黑龙池云兴即雨】孙膑山【在浑源州东南六十里南麓有千佛寺皆一石而成】龙山【在浑源州西南四十里亦名封龙山其絶顶曰萱草坡翠杉苍桧千尺凌云魏书太宗纪防常二年司马顺之入常山遂聚党于封龙山旧志夏时雨过山气上腾如龙故名金末李治元好问张徳辉尝游此山呼号龙山三老】崞山【在浑源州西北二十里汉以此山名县魏书世祖纪太平真君二年惠太后于崞山水经注崞山县石背崞山旧志有横山在州西二十里南北横亘隠如城郭故崞县在其左即故崞山矣】凤凰山【在浑源州西北七里山形如凤凰神溪水发源其麓】昼锦山【在浑源州西北二十二里以元尚书孙公亮居其下故名其相接者曰马鞍山】茹越山【在应州南三十里屏列如壁林木深秀中有书堂岩其山与代州繁畤县相接】翠微山【在应州东南三十里山色极翠秀又云山在州东南四十里周五十八里】龙湾山【在应州西南四十里一名南山周六十三里有龙湾峪】香峯山【在应州西南四十里上有石甃井】龙首山【在应州东北三十里一名邉耀山高峯相接长二十余里上有神农祠】香山【在山阴县南三十里高一千二百余丈周一百余里三峯秀起松石苍翠】龙门山【在山阴县南三十里周八十三里一名隘门山上有御射台后魏文成帝尝较射于此】复宿山【在山阴县南金史地理志金城县有复宿山府志谓之佛宿山金王拱碑云文殊大师留宿处在县南三十五里接代州界俗名草垜木】黄花山【在山阴县北即古黄堆魏书序纪穆帝六年于灅水之阳黄堆筑新平城水经注桑干水东南迳黄阜曲西又屈迳其堆南北齐书文宣纪天保五年茹茹冦肆州帝自晋阳讨之至恒州黄堆通鉴唐垂拱三年黒齿常之大破突厥于黄花堆金史地理志山阴县有黄花岭旧志谓之黄花山在县北四十里东接应州北接怀仁县界】蟠羊山【在阳髙县东南隅魏书太祖纪天赐四年五月北廵自参合陂东过蟠羊山通鉴晋太元二十年燕王垂遣太子寳伐魏魏军至参合陂西燕军在陂东营于蟠羊山南水上】雁门山【在阳高县西北山海经碣石之山又北水行五百里至于雁门之山郭璞曰在高栁北水经注其山重峦叠巘霞举】
