<!-- { "loadSidebar": true } -->
　　人物汉葢寛饶【字次公魏郡人明经为郡文学以孝亷为郎举方正对防高第迁諌大夫擢司隶校尉刺举无所避平恩侯许伯入第众皆贺寛饶后至曰无多酌我我乃酒狂坐客皆属目寛饶为人刚直高节志在奉公家贫奉钱月数千半以给吏民为耳目言事者身为司隶子常歩行自戍北边公亷如此是时上方用刑法信任中尚书宦官寛饶奏封事上以寛饶怨谤遂下寛饶吏寛饶引佩刀自刭】杜邺【字子夏繁阳人邺少孤其母张敞女邺从敞子吉学问得其家书以孝亷为郎与车骑将车王音善举侍御史迁凉州刺史元寿元年诏举方正直言扶阳侯韦育举邺方正未拜卒邺子林清静好古亦有雅材建武中歴位列卿至大司空】冯勤【字侓伯繁阳人八歳善计初为太守铫期功曹有高能称期常从光武征伐政事一以委勤荐于光武除为郎中给事尚书以图议军粮在事精勤遂见亲识拜尚书仆射职事十五年以勤劳赐爵闗内侯累迁司徒勤愈恭约尽忠号称任职勤母年八十每防见诏勅勿拜令御者扶上殿谓诸王曰使勤贵宠者此母也其见亲重如此中元元年卒帝悼惜之】台佟【字孝威邺人隐于武安山凿穴为居采药自给建初中州辟不就刺史行部乃使从事致谒佟载疾徃谢刺史乃就贽见佟曰孝威居身如是甚苦如何佟曰佟幸得保终性命存神飬和如明使君奉宣诏书夕惕庻事反不苦耶遂去隐逸终不见】杜乔【字叔荣林虑人少为诸生举孝亷辟司徒府累官大司农时梁冀子弟五人及中常侍等以无功并封乔上书諌不省建和元年代胡广为太尉桓帝将纳冀妺冀欲令以厚礼迎之乔不聼因此日忤于冀李固见废内外丧气惟乔正色无所回挠由是海内叹息朝野瞻望焉在位数月免宦者唐衡左悺等共谮于帝梁冀遂讽有司劾乔及李固与刘鲔等交通系死狱中】霍谞【字叔智邺人年十五谞舅宋光坐系狱谞愍舅寃奏记梁啇商髙谞才即奏原光罪由是显名累官金城太守冉迁北海相入为尚书仆射是时大将军梁冀贵戚秉权自公卿以下莫敢违牾谞数奏其事又因陛见陈闻罪失及冀诛后桓帝嘉其忠节封邺都亭侯前后固让不许出为河南尹迁司隶校尉转少府廷尉卒官】栾巴【字叔元内黄人性质直学覧经典拜郎中四迁桂阳太守荆州刺史李固荐巴治迹徴拜议郎守光禄大夫迁沛相所在有绩徴拜尚书灵帝时窦武陈蕃被诛巴上书极諌理陈窦之寃帝怒収付廷尉巴自杀】审配【字正南魏郡人少忠烈慷慨有不可犯之节袁绍领冀州以配为治中甚见器任绍卒配等奉尚为嗣尚使配守邺曹操进攻邺凿堑围城引漳水以灌之配令士卒坚守死战操出行围配伏弩射之防中凡子荣开门纳操兵生获配操意欲活之配意气壮烈终无挠辞见者莫不叹息遂斩之】晋邵续【字嗣祖安阳人朴素有志烈博览经史善谈理义妙觧天文初为成都王颖叅军王浚假续乐陵太守石勒破浚续孤危无援权附于勒勒亦以其子乂为督防既而叚匹殚遣书要续俱归元帝续从之其下谏曰今弃勒归匹防任子危矣续垂泣曰我出身为国岂得顾子而为叛臣哉遂絶于勒勒乃害乂元帝以续为平北将军假节勒遣季龙乗虗围续季龙掠其居人续率众出救遂为所得使续降其城续呼兄子竺等曰吾志雪国难以报所受不幸至此汝等努力自勉勿有二心季龙遣使送续于勒勒厚抚之乆之竟遇害】南北朝魏孔伯防【邺人父昭以密皇后亲赐爵汝隂侯性柔旷有才用为赵郡太守进爵鲁郡公伯防以父任拜给事中□祖初领镇东将军率兵援彭城破刘彧将张永沈攸之等进攻下邳宿豫擢防骑常侍都督徐南兖州诸军事卒赠镇东大将军东海王谥曰桓】北齐慕容俨【字恃徳清都人容貌出羣衣冠甚伟颇学兵法工骑射魏河间王元琛辟为左厢军破梁将马元逹等累有功累迁安东将军尺保初除开府仪同三司遣镇郢城人信阻絶城守孤悬俨导以忠义信赏必罚人无异志显祖召还封成阳郡公俨从征讨每立功効有将帅之节卒赠司徒尚书令】周申徽【字世仪魏郡人少与母居尽力孝养及长好经史性审慎不妄交游孝武初为记室叅军察徽沉密有度量每事信委之乃为大行台郎中时军国草创幕府务殷四方书檄皆徽之词也大统十二年拜州刺史徴兼尚书右仆射加开府仪同三司徽性勤敏凡所居官案牍无大小皆亲自省览以是事无稽滞吏不得为奸后虽歴公卿此志不懈歴小司空少保卒諡曰章】隋陆彦师【字云房临漳人少有行检魏襄城王元旭引为叅军事以父艰去职哀毁殆不胜丧兄弟相率庐墓负土成坟齐文宣表其庐号其所住为孝终里歴中书黄门侍郎以不阿宦者出为中山太守高祖受禅拜吏部侍郎隋承周制官无清浊彦师在职凡所任人颇甄别于士庻论者羙之兄邛博覧羣书善属文邛子乂于五经最精熟人为之语曰五经无对有陆乂】陆爽【字开明临漳人少聪敏九歳就学日诵二千余言周武帝闻其名与杨休之等十余人俱徴入闗诸人多将辎重爽独载书数千卷至长安授宣纳上士髙祖受禅迁太子洗马与宇文恺等撰东宫典记七十卷朝廷以其博学有口辩陈人至境常令迎劳开皇十一年卒官子法言敏学有家风释褐承奉郎】马光【字荣伯武安人少好学昼夜不息尤明三礼开皇初授太学博士高祖幸学光升坐讲礼诸儒以次论难光剖析疑滞理义宏赡诸儒咸共推服后数年丁母忧归乡里有终焉之志以疾卒于家】杜正元【字慎徽邺人世以文学相授正元尤聪敏博渉多通兄弟数人并以文章才辩借甚三河之间开皇末举秀才尚书试方畧正元应对如响下笔成章仆射杨素负才傲物正元抗辞酬对无所屈挠素甚不悦防林邑献白鹦鹉素促召正元令作赋正元仓卒之际援笔立成辞理华赡素叹曰此真秀才吾不及也授晋王行叅军转豫章王记室卒官弟正藏字为善好学善属文大业中应诏举秀才着碑誺铭颂诗赋百余篇又着文章体式大为后进所寳时人号为文轨乃至海外高丽百济亦共传习称为杜家新书】尧君素【汤隂人炀帝为晋王时君素以左右从及嗣位累迁鹰击郎将大业末署河东通守唐遣吕绍宗韦义节等攻之围甚急又赐君素金券待以不死君素卒无降心其妻至城下招之君素引弓射应而倒泣厉将士誓以死守歳余城中乏食为其左右所害】唐傅奕【邺人隋开皇中以仪曹事汉王谅谅败奕徙扶风高祖为扶风太守礼之及即位拜太史丞迁令上疏极诋浮屠法贞观十三年卒临终自志曰傅奕青山白云人也奕虽善数然尝自言其学不可以传武徳时所改漏刻定十二军号皆诏奕云】戴胄【字元引安阳人性坚正干局明强隋末王世充谋簒切諌不纳太宗引为府士曹叅军擢大理少卿冑犯顔据正叅处法意至析秋毫随类指摘言若泉涌帝益重之迁尚书左丞矜其贫赐钱十万胄所敷纳縁政得失咸有可观奏已即削藁检校吏部尚书卒谥曰忠子至徳干封中累迁西台侍郎同东西台三品卒谥曰防】李君羡【武安人高祖授上轻车都尉秦王引置左右从破宋金刚于介休加骠骑将军从讨王世充为马军副总管从破窦建徳刘黒闼所向必先登摧其锋累授左卫府中郎将突厥至渭桥君羡与尉迟敬徳击破之太宗曰使皆如君羡者敌何足忧改左武侯中郎将封武连县公在任读书不休帝嘉劳歴兰州都督左监门卫将军华州刺史】邓世隆【相州人隋末变姓名号隐元先生栖白鹿山贞观初召授国子主簿与崔仁师慕容善行刘恺庾安礼敬播俱为修史学士歴卫尉丞终著作郎】李延寿【相州人贞观中歴御史台主簿兼直国史初延夀父大师多识前世旧事思拟春秋编年刋究南北事未成而殁延夀乃追终先志作南史北史二书合百八十篇上之其书甚有条理删落酿辞过本书逺甚迁符壐郎兼修国史卒尝撰太宗政典高宗观之咨羙直笔赐其家帛五十叚】冯元常【安阳人举明经及第高宗时歴尚书左丞尝秘奏中宫权重宜少抑由是为武后所恶元常在职修举识鍳澄逺帝委遇特厚武后擅朝出为陇州刺史徙眉州转广州都督凡三徙终不得至京师卒为酷吏周兴所陷下狱死从弟元淑武后时歴清漳浚仪始平三县令所至不挈妻子斥俸余以给贫穷人咸讥其近名元淑曰吾性也不为苦终祠部郎中】王同皎【安阳人长安中尚太子女定足郡主桓彦范等诛二张遣同皎迎太子太子犹防同皎即扶上马从至元武门斩闗入兵赵长生殿太后所奏诛易之等状帝复位封琅琊公拜驸马都尉迁光禄卿神龙时谋杀武三思三思令李俊上急变言同皎欲拥兵阙下废皇后帝大怒斩同皎于都亭驿同皎且死神色自若睿宗立诏复官爵谥忠壮从子邱字仲由举制科中第迁考功员外郎务核实材登科才满百议者谓数十年来采録精明无邱比迁吏部侍郎典选复号平允以礼部尚书致仕孙潜字宏志元和中擢将作监吏或借名北军骄惰不事潜悉奏罢之拜泾原节度使迁检校尚书左仆射卒】沈佺期【字云卿内黄人及进士第官至太子少詹事善诗与宋之问齐名学者宗之号沈宋】卢从愿【字子龚临漳人擢明经为夏尉又举制科高第睿宗立累拜吏部侍郎吏选自中宗后纲纪耗荡从愿精力于官伪牒诡功摘检无所遗铨总六年以平乆闻帝异之特官其一子赠其父敬一为郑州长史授吏部尚书致仕卒谥曰文】源乾曜【临漳人第进士神龙中以殿中侍御史黜陟江东奏课最迁諌议大夫开元初累迁黄门侍郎同中书门下三品进位侍中建言大臣子求京职俊乂授外官非平施之道请出二子补外时嘉其让位至太子少傅安阳郡公卒族孙光裕亦有名居官号清愿抚诸弟友义卒官郑州长史子洧擢进士第天寳中安禄山犯河洛为江陵大都督长史以御贼卒赠礼部尚书谥曰懿】宋韩令坤【武安人周世宗时歴殿前都虞侯领定武军节度从征淮南下扬州又下夀州太祖亲征李筠诏令坤率兵屯河阳泽潞平以功兼侍中建隆二年改成徳军节度令坤有才畧识治道镇常山凡七年北边以宁太祖闻其卒甚悼惜之】韩重赟【武安人少以武勇歴周太祖麾下从世宗战高平以功迁鐡骑指挥使宋初以翊戴功擢领永州防御使从征泽潞干徳五年出为彰徳军节度开寳二年太祖征太原过其郡命为北面都部署遇辽兵战于定州大破其众太祖优诏褒美七年卒子崇训字知礼延平中屯镇州契丹兵至崇训折其要路敌遁去后拜检校太傅分司西京卒子允恭有谋畧好学能世其家】蔡审廷【武安人少能骑射从周世宗战高平有功迁军使宋初授殿前防都头指挥使从征李筠为飞石伤足车驾幸其官署问之赐赉甚厚干徳初授冀州刺史征太原时屯兵易州审廷训练士卒甚整太祖过镇阳见于行在命为镇州兵马都钤辖开寳八年卒】魏丕【字齐物相州人为作坊副使在职尽力以乆次转正使凡典工作十余年讨泽潞维扬下荆广収川陕征河东平江南皆令修剏器械无不精办太祖幸洛郊祀三司使王仁瞻议雇民车牛运法物丕拣本坊匠少壮者二千余分为递铺输之时以为便出为黄州刺史还朝召对赐御书急就章朱邸集歴知鳯州襄州迁左骁卫大将军卒丕好歌诗颇与士大夫游接有时称】师顽【字霄逺内黄人少笃学与兄颂齐名建隆二年举进士擢上第歴知邠简资眉四州超拜工部郎中真宗累召对询其文章顽谦逊自晦上益嘉之命知制诰兼史馆修撰咸平二年同知贡举召入翰林为学士五年卒顽旷逹夷雅缙绅多慕其操尚】刘用【相州人晓音律善骑射端拱初领州刺史李顺乱蜀为西路行营钤辖贼平迁祁州刺史咸平中烽候数警用建议益边兵俟其南牧时即率骁鋭出东路以牵制其势因图上地形上召宰相阅视可其奏景徳初为邢州部署以城守之劳进爵封　邑歴知齐陈潞三州大中祥符二年卒】李防【字智周内黄人举进士歴官三司户部判官景徳初江南旱诏与张知白分东西路安抚上言秦义尝増江淮两浙荆湖酤钱民颇烦扰诏悉罢之防好建明利害所至必有论奏朝廷颇施行之在江南晏殊以童子谒见防命赋诗使还荐之后至宰相】韩国华【字光弼安阳人性纯直有时誉太平兴国二年举进士雍熙中假太常少卿使高丽既至其俗犷骜恃险迁延未即奉诏国华移檄谕以朝廷威徳宜亟守臣节于是俯伏聼命使还迁左司谏充盐鐡判官淳化二年辽人请和朝议疑其非实遣国华使河朔以察之既至尽得其诈以闻三年命直昭文馆祥符初累迁右諌议大夫代还卒】窦舜卿【字希元安阳人以防为三班奉职辟府州兵马监押夏人犯塞舜卿求援于大将王凯凯弗应舜卿提州兵出战胜之明日经畧使问状凯惧要以同出为报舜卿驩然相许不自以为功熙宁中歴邠宁环庆路副总管改刑部侍郎卒谥康敏】韩琦【字稚圭国华子天圣中举进士方唱名太史奏五色云见初授将作监丞歴官陜西经畧安抚招讨使与范仲淹在兵间乆名重一时人心归之朝廷倚以为重天下称韩范嘉祐三年拜同中书门下平章事请建立皇嗣择宗室之贤者以为宗庙社稷计英宗嗣位拜右仆射封魏国公神宗立拜司徒兼侍中判相州相人爱之如父母八年换节永兴军卒谥忠献帝为治篆其碑曰两朝顾命定策元勲配享英宗庙庭琦天资朴忠识量英伟临事喜愠不见于色嘉祐治平间再决大防以安社稷时朝廷多故琦处危疑之际知无不为在魏都乆辽使每过移牒必书名曰韩魏公在此故也其见重于外国如此】韩忠彦【字师朴琦子举进士累官尚书左丞知枢密院事哲宗亲政更用大臣言者观望争言垂帘时事忠彦言昔仁宗始政当时亦多讥斥章献时事仁宗恶其持情近薄下诏戒饬陛下能法仁祖用心则善矣徽宗即位拜门下侍郎忠彦陈四事一曰广仁恩二曰开言路三曰去疑似四曰戒用兵逾月拜尚书右仆射上用忠彦言数下诏蠲天下逋负尽还流人而甄叙之以观文殿大学士致仕卒】韩浩【琦孙以奉直大夫守潍州建炎二年金师攻城浩率众死守城防力战死特赠三官官其家三人】韩肖胄【字似夫忠彦孙以防补承务郎歴关封府司録诏除直秘阁知相州王师傅燕肖胄防幽蓟且有变宜隂为守偹已而金骑入境野无所掠而去建炎二年为嗣部郎迁左司应诏陈五事擢工部侍郎时召问战守计肖冑条奏千余言帝称其所对事理简当绍兴二年迁吏部侍郎时条列防失吏因为奸肖胄立重赏俾各省记编为条目以次行之舞文之始革三年拜端明殿学士同佥书枢密院事充通问使至金金兵甚重之使还除资政殿学士知绍兴府寻奉祠卒谥元穆】岳飞【字鹏举汤隂人少负气莭沈厚寡言家贫力学尤好左氏春秋孙吴兵法宣和四年应募留守宗泽绍兴元年张浚请飞同封李成飞请为先锋大破成军江淮平累授武安军承宣使帝手书精忠岳飞字以赐之歴授少保河南北路招讨使讨平羣盗屡破金兵既败乌珠于郾城累战皆防中原大震方指日渡河秦桧讽台臣请班师一日奉十二金字牌飞愤惋泣下曰十年之力废于一旦既归授枢密副使桧以飞终梗和议风万俟卨等劾飞遣使捕飞父子命何铸鞫之飞裂裳以背示有尽忠报国四大字深入肤理坐系两月无可诬者歳暮狱不成桧手书小纸付狱即报飞死飞至孝母有痼疾药饵必亲母卒水酱不入口者三日好贤礼士览经文雅歌投壶恂恂如书生然忠愤激烈议论持正不挫于人卒以此得祸孝宗诏复飞官谥武穆后改谥忠武嘉定四年追封鄂王乌珠旧作兀术今改】岳云【飞飬子年十二从张宪战多得其力每战先诸军登城襄汉平功在第一飞不言逾年铨曹辨之始迁武翼郎杨么平功亦第一张浚亷得其实奏乞擢异数飞力辞不受颍昌大战无虑十数出入行阵体被百余创甲裳为赤以功迁忠州防御使终左武大夫提举醴泉观万俟卨诬云与张宪书令措置使还飞军弃市时年二十三孝宗初与飞同复原官赠安逺军承宣使】杨再兴【飞将飞屯襄阳以图中原再兴取长水尽复京险要又得马万匹刍粟数十万中原响应后以三百骑遇乌珠兵十二万于小啇桥再兴战死获其尸焚之得箭镞二升】姚兴【相州人靖康中以武功累迁荆湖南路兵马副都监金人渝盟王权遣兴拒之与金兵遇麾兵力战父子俱死诏赠容州观察使谥忠毅】李道【字行之相州人初归宗泽泽卒依襄阳副使桑仲仲以为副都统制兼知随州仲为霍明所杀道率兵缟素□明于郢明亡去刘豫遣人持书招道道执其使以闻诏嘉奬之领荣州团练使除唐邓郢州襄阳都统制从岳飞収复襄阳等郡累陞御前诸军统制武兴蛮杨再兴连歳寇掠道破其众再为湖北副总管卒谥忠毅】韩同卿【琦五世孙女为宁宗后同卿累官庆逺军节度使加太尉季父侂胄自以有定防功声势熏灼同卿每惧满盈不敢干政同卿殁侂胄竟败人始服其善逺权势云】金王竞【字无竞彰徳人博学能文善草隶书皇统初参政韩昉荐之召权应奉翰林文字二年试馆阁竞文居最遂为真迁尚书礼部员外郎时海陵当国欲令百官避堂讳竞言人臣无公讳遂止天徳初转翰林待制累擢礼部尚书同修国史大定四年卒官】胡砺【字元化武安人少嗜学天会间至燕韩昉见而异之使赋诗以见志砺操笔立成思致清婉昉因馆置门下自是学业日进举进士第一授右拾遗权翰林修撰皇统初改同知深州军州事再补翰林修撰迁礼部郎中一时典礼多所裁定天徳初累迁翰林学士改刑部尚书扈从至汴卒】韩玉【字温甫相州人明昌五年经义辞赋两科进士入韩林为应奉应制一日百篇文不加点防和中建言开通州潞水漕渠舡运至都授同知陜西东路转运使事与夏人战败之当路者忌其功驿奏玉与夏宼有谋朝廷疑之授玉河平军节度副使道出华州被囚死于郡学临终书二诗壁间士论寃之子不疑字居之以父死非命誓不禄仕】元蔡珍【安阳人素骁勇从宪宗攻宋合州钓鱼山中统三年从征李坛后从镇襄阳狥安庆攻五河所至有功南方平入备宿卫至元十四年扈驾驻黑城珍遣兵士储刍藁筑土室军府頼其用陞忠武校尉时白海初建行营命珍督役卒事民不知扰二十七年进后卫亲军千户元贞元年进阶武畧告老归】杜瑛【字文玉其先信安人中书叶赫珪关府于相瑛赴其聘遂家焉与良田千畆辞不受嵗已未世祖南伐至相召见问计瑛从容对数事帝纳之中统初诏徴瑛辞不就杜门著书优游道艺以终其身天歴中赠资政大夫追封魏郡公谥文献叶赫珪旧作粘合珪今改】胡祗遹【字绍开武安人少孤既长读书见知于名流至元元年授应奉翰林文字转右司员外郎时阿合玛当国进用羣下官冗事烦只遹建言省官莫如省吏省吏莫如省事以是忤权出为太原路治以最闻十九年为济宁路总管召拜翰林学士不赴改江南浙西提刑按察使未几以疾归二十九年朝廷征耆徳者十人祗遹为之首卒谥文靖　阿合玛旧作阿合马今改】郭昂【字彦高林州人习刀槊能挽强稍通经史尤工诗至元二年上书言事平章亷希宪材之歴官广东宣慰使卒】许有壬【字可用汤隂人防颖悟读书一目五行延祐二年进士累拜监察御史泰定初上章言图璊徳尔之子南与闻大逆请正典刑继上正始十事为左司员外郎京畿饥白丞相发粮四十万斛济之民頼以活者甚众三年陞左司郎中每遇公议屡争事得失汛扫积滞防无留牍至正六年召为叅知政事极论帝当裁节人皆韪之累官集贤殿大学士阶至光禄大夫致仕卒有壬歴事七朝垂五十年遇国家大事无不尽言皆一根至理而曲尽人情当权臣恣睢之时事有不便明办力诤不知有死生利害君子多之图璊徳尔旧作鐡木迭儿今改】明郭资【武安人洪武进士累官户部尚书治钱谷有能称性强毅人不能干以私】任礼【字尚义临漳人起行伍累官都督同知从征乐安及乌梁海俱有功正统初进左都督以破阿台功封宁逺伯镇甘肃沙州卫都督纳穆噶凡弟乖异礼乘其饥窘督兵径诣其地収其全部而还卒赠侯谥僖武乌梁海旧作兀良哈纳穆噶旧作喃哥今并改】石璞【字仲玉临漳人永乐中举于乡选授御史歴江西副使着声绩累迁工部尚书景防时讨贵州苗贼有功改兵部致仕归室庐不完英宗复位谓大学士李贤曰石璞纯臣闻其尚健为我降玺书召之比至迁南京左都御史罢归卒】崔克升【内黄人防以孝闻父年九十九而终克升已老犹徒跣负土成垄庐居三年宣徳中旌表】史五常【内黄人父萱官广东佥事卒南海县和光寺侧五常方七嵗母携以归比长常以不得返为恨母语之曰尔父榇内置大钱十尔谨志之】【及母殁庐墓终防即徃迎父榇寺废榇无所觅忽老人以杖指其处乃得父榇内置钱如母言扶归合塟复庐墓三年正统六年旌表】郭本【安阳人善医早孤事母孝母防庐墓白鹤来栖成化中旌表】崔陞【字廷进安阳人成化进士歴兵部员外郎因星变上言阉竖放恣妖僧蛊惑宜亟诛窜又言兵部尚书王恕今之伊传不宜置之南京皆不报后歴延安知府四川叅政并以亷恵著称】张士隆【字仲修安阳人宏治进士歴御史正徳中乾清宫灾上疏讥切时政廵按鳯阳劾奏中官史宣罪锦衣千户廖铠钱宁所昵也大为奸利士隆偕同官劾之宁大怒搆之下诏狱谪晋州判官世宗立召复其故官终陜西副使】崔铣【字子钟陞子宏治进士选庻吉士授编修以不附刘瑾出为南京户部主事嘉靖初歴南京国子祭酒会大学士蒋冕尚书汪浚等以争大礼去位而张璁桂蕚辈用事铣极言忠邪不分忤防罢后以荐起仕至南京礼部右侍郎初铣家居作后渠书屋读书讲学其中学者称后渠先生晚归门人益进尝曰道在五伦学在治心功在慎独卒谥文敏】马卿【字敬臣林县人宏治进士选庻吉士授给事中出为大名知府嘉靖初歴浙江布政使以裁抑中官吴勲谪鹤庆知府政绩甚着卿性强直有才畧善处艰剧歴官右副都御史总督漕运兼抚鳯阳卒于官】王勲【字世臣汤隂人由太学生为涞水知县正徳初以事忤刘瑾瑾欲加罪隂使人入县署觇之妇子纺绩惟衣挂壁乃释之清名彻于内庭擢汾州知府寻去官躬耕食力不履城市者三十年】王科【字进卿渉县人正徳进士知蓝田县有善政嘉靖时擢给事中帝遣内官织造陜西科力言其扰民寻廵视京营劾奏郭勋奸利不报李福逹狱起复劾勋遂下狱削籍隆庆初赠太常少卿】郭朴【字质犬安阳人嘉靖进士改庻吉士授编修累官吏部尚书掌铨一秉至公爱惜人才进武英殿大学士在相位以大权还朝廷以职守还百司挈纲敦要隆庆初政一时称治会言者劾高拱朴与拱乡里不自安亦求去家居三十年卒谥文简】吴定【字子静安阳人万歴进士歴御史疏请停内操忤防夺俸歴官大理卿会御史傅好礼以谏税使被黜定抗疏救之亦除名后为云南廵抚罢归卒】王橓徴【字应甫安阳人万歴末举于乡授蒲州知州以孤介拂上官意致仕归崇祯十七年为贼愤恨不食而死　本朝乾隆四十一年】
