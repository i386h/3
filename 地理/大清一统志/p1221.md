<!-- { "loadSidebar": true } -->
　　名宦秦吴芮【鄱阳令甚得江湖间民心号曰番君】汉唐防【建元中为鄱阳令后拜郎中通夜郎置犍为郡】三国吴步隲【临淮淮隂人建安十五年出领鄱阳太守】韩当【辽阳令支人从孙权破黄祖还讨鄱阳领乐安长山越畏服】周鲂【吴郡阳羡人黄武中鄱阳大帅彭绮作乱攻没属城乃以鲂为鄱阳太守与胡综戮力致讨遂生擒绮送武昌贼帅董嗣负阻刦钞豫章临川并受其害鲂遣间谍授以方防诱杀嗣嗣弟怖惧诣武昌降由是数郡无忧在郡十三年卒赏善罚恶恩威并行】晋虞溥【髙平昌邑人除鄱阳内史大修庠序广招学徒移告属县俱为条制于是至者七百余人溥乃作诰以奬训之为政严而不猛风化大行有白乌集于郡庭】南北朝齐柳恽【河东解人试守鄱阳相聴吏属得尽三年丧礼署之文教百姓称焉】梁陆襄【吴郡吴人大通七年出为鄱阳内史先是郡民鲜于琛为乱有众万余将出攻郡襄先率民吏修城隍为备御及贼至连战破之生获琛时邻郡豫章安成等守宰案治党与因求贿货皆不得其实惟襄郡部枉直无滥民歌曰鲜于平后善恶分民无枉死赖陆君又有彭李二家因忿争遂相诬告襄引入内室和言解之为设酒食令其尽欢同载而还民又歌曰陆君政无怨家鬬既罢讐共车在政六年郡大治】隋柳庄【解人开皇十一年徐璒等反于江南以行军总管长史随军讨之璒平即授饶州刺史甚有治名】梁文谦【安定乌氏人炀帝即位转饶州刺史嵗余为鄱阳太守称为天下之最】唐顔真卿【京兆万年人至徳中贬饶州刺史】李复【唐宗室建中初为饶州刺史筑堤以捍江水民徳之】李吉甫【赵人贞元中厯饶州刺史防前刺史继死咸言牙城有物怪不敢居吉甫命菑除其署以视事吏由是安诛破奸盗窟穴治声流闻】马植【扶风人太和中为饶州刺史鄱阳东北有马塘北有土湖皆植所筑】穆賛【河内人以御史中丞贬饶州别驾久之拜刺史賛质性强直进观察使卒于官】郑珣瑜【荥泽人贞元间为饶州刺史性严重少言未尝以私托人而人言不敢谒以私清静惠下贱敛贵发以便民】卢知猷【河中蒲人僖宗时为饶州刺史以政最闻】顔标【干符中为饶州刺史王仙芝将王重陷饶州标死之】宋马亮【合肥人太宗时知饶州州豪白氏多执吏短长尝杀人以赦免愈骜横为闾里患亮其奸诛之部中畏慑州有铸钱监匠多而铜锡不给亮请分其匠之半别置监于池州嵗増铸缗钱十万】范正辞【齐州人太平兴国中出知饶州州多滞讼至则夙系皆决遣之防诏领料州兵送京师有王兴者懐土惮行以刃故伤其足正辞斩之兴妻诣登闻上诉太宗召见正辞廷辨其事正辞曰东南诸郡饶实繁盛人心易动兴敢扇摇茍失控驭则臣无待罪之地矣上壮其敢断特迁江南转运副使】范仲淹【吴县人仁宗时出知饶州嵗余徙润州】蒋静【宜兴人第进士调安仁令俗好巫疫疠流行病者寜死不服药静悉论巫罪聚其所事淫像得三百躯毁而投诸江】蒋兴祖【宜兴人以防调饶州司録睦州盗起旁郡皆震兴祖白州将纠吏卒缉战具盗不敢谋】郭僎【祥符人建炎中权浮梁宰未行时有贼张顶花者已逼县境众止之僎曰安逸则就艰危则辞非我所学迳至县约束吏士誓以死战贼入邑官窜伏僎曰吾为宰义不可去端坐公署遂遇害诏赠承义郎録其后二人】叶义问【夀昌人髙宗时为饶州教授摄郡嵗旱以便宜常平米赈民提刑黄敦书劾之诏勿问枢密使徐俯门僧犯罪义问绳以法府尝举义问怒甚乃袖荐书还之】唐文若【眉山人绍兴中知饶州兴学宫减田租竒耗二万石又请嵗粜常平仓之储什三与民平市农末俱利而粟不符因以着今余干有剧盗巡尉不能制文若遣牙兵捕而戮之】王十朋【乐清人孝宗时知饶州饶滨湖盗出没其间闻十朋至一夕遁去时久旱入境雨至丞相洪适请旧学基益其圃十朋曰先圣所居十朋何敢予人移知防州】詹体仁【浦城人隆兴初调浮梁尉郡上体仁获盗功状当赏体仁曰以是受赏非吾之愿也谢不就】李舜臣【井研人乾道中知徳兴县専尚风化民有母子昆弟相讼连年不决为陈慈友孝恭之道遂为母子兄弟如初间诣学讲説邑士皆称蜀先生罢百姓预贷偿前官积圃逾三万缗民病差役舜臣劝纠诸乡以税数低昻定役期久近为义役期年役成民大便利银坑罢虽久小民犹负银本钱官为偿之天申大利助赏及军器所需皆不以烦民】娄机【嘉兴人孝宗时通判饶州平反寃狱】程逈【余姚人孝宗时调徳兴丞盗入县民齐匊家平素所不快者皆□絓逮狱逈辨其寃者纵遣之后以奉祠寓居鄱阳之萧寺】刘爚【建阳人孝宗时调饶州録事通判黄奕将以事污爚而已自以赃抵罪都大坑冶耿某闵遗骸暴露议用浮屠法葬之水火爚遗书曰使死者有知祸亦矣请择髙阜为丛冢以葬】杨简【慈谿人知乐平县兴学训士诸生闻其言有泣下者杨石二少年为民害简寘狱中谕以祸福咸感悟愿自赎由是邑人以讼为耻夜无盗惊路不拾遗绍兴五年召为国子博士二少年率县民随出境外呼曰杨父】洪咨防【于潜人宁宗时试饶州教授作大冶赋楼钥赏识之】马光祖【金华人寳庆中知余干县】程元凤【徽州人淳祐七年知饶州郡初罹水灾元凤访民疾苦夙夜究心修城堞置义阡寛诛求察诬证进江淮荆浙福建广南都大堤坑冶仍兼知饶州冶司嵗有冬夏怅银悉以补郡积年诸税敛之不足者芝生治所众以治行所致元凤叹曰五谷熟则民防惠此不足异也】罗必元【进贤人理宗时知余干县赵福王府骄横前后宰二多为挤陷至是以汝愚墓占四周民山竟为直之人益壮其风力】唐震【防稽人咸淳十年知饶州时兴国南康江州诸郡皆已归元元兵畧饶饶兵止千八百人震州民城守上书求援不报元兵使人入饶取降欵通判万道同讽震降震叱之城中少年感震言杀使者明年二月兵大至泉遂溃震入府中玉芝堂兵入执牍使震署降震掷笔于地不屈逐死之兄椿与家人俱死赠华文阁待制諡忠介】元齐秉节【蒲台人至元二十三年镇饶州安仁剧贼蔡福一叛秉节与有司防兵讨之擒福一余党悉平】王都中【福宁州人武宗时迁饶州路总管年饥米价翔踊都中以官仓米定价三等言于行省以为须粜以下等价民乃可得食未报又于下等价减十之二使民籴时宰怒其専擅都中曰饶去杭州二千里比议定往还非半月不可人七日不食则死安能忍死以待乎时宰闻之乃罢郡嵗贡金而金户贫富不常都中考得其实乃更定之包银法户不过二两而州县征之加十倍都中一以诏书从事以内忧去郡民生为立祠】卜天璋【洛阳人王庆中以更田制授饶州路总管既至聴民自实事无苛扰民大悦版籍为清时省臣董田事□作威福郡县争赂之觊免谴饶独无有省臣衔之将中以法求其罪无所得县以饥告天璋即发廪赈之僚佐持不可天璋曰民饥如是必俟得请而后赈民死矣失申之责我独任之民赖全活大延饶之东门天璋具衣冠向火拜势遂息境有虎为害天璋移文山神立捕之以治行第一陞广东防访使】韩镛【济南人至正七年授饶州路总管饶俗尚鬼有觉山庙者自昔为妖以祸福人为盗贼者事之尤至将为盗必卜之镛至即撤其祠宇沈土偶人于江凡境内淫祠不合祠典者皆毁之人初大骇已而皆叹服镛知民可教俾俊秀入学宫求宿儒为五经师月必考订课试以自劝励镛自奉澹泊僚属亦皆化之先是朝使至外郡者官府奉之甚侈一不厌其欲即腾谤于朝其出使于饶者镛供以粝饭退皆无有后言】魏中立【济南人至正时守饶州贼陷湖广分攻州郡官军疲懦不能拒所在无赖子乘间窃不旬日众数万中立闻警即率丁壮分塞险要戒守备贼至以义兵击却之己而贼复合遂为所执以红衣被其身中立叱之须髯尽张大骂不己遂被害】明陶安【当涂人明初知饶州陈友定兵攻城安督吏民拒守援兵至贼败去诸将欲屠从冦者安曰民为所脇奈何杀之不许太祖赐诗褒美】郑选【灵壁人明初以武畧将军守御饶州度营制训士卒甚有法度逋防唐丑人等作乱选击平之】李宁【明初同知余干州材敏有断盗起攻城宁率乡兵擒其渠复搜山泽散匿者三百人正其罪修筑决圩三十余里民怀其惠】胡维孝【定逺人明初知乐平县方国华入冦被执不屈死之】辜臯【江夏人明初知徳兴县招抚流亡贼至聚民保障又奏罢采铜之役民徳之】郎敏【洛阳人洪武中知饶州府乐平奸民诣阙诉大姓五十余家谋逆敏力为奏辩诏诛奸民尽释被诬者其他政绩甚着】李益【洪武中为饶州府通判后迁知府在任十有八年习知民情性寛大不事苛细以故民尤爱之永乐初饶境大蝻益遍告神祗忽大雨蝻尽死】张彦方【龙泉人建文时为给事中乞便养改乐平知县应诏勤王抵湖口被执械至乐平斩首悬于谯楼当暑一蝇不集】叶砥【上虞人永乐中知饶州府先教化后刑罚讼者必以理谕遣政清民安户口滋息年八十卒于官郡人无少长皆哭尽哀】赵濬恭【定海人永乐中知徳兴县时田畴多芜濬恭计口授田録民力强弱为三等以定差役嵗歉自贷富室以赈民饥后卒于官】王佐【蕲州人景泰间知饶州先任徽州同知去则民上章挽车以留之及去饶如去徽明年饶民闻佐再来趋迎为之罢市谣曰王佐再来天有眼其得民心如此】刘焕【江陵人成化中为鄱阳令筑堤数千丈以捍水患得良田数千畆治行为江西最以督役得疾卒官】顾应祥【长兴人治末为饶州推官吏以其年少易之及见应祥剖决精敏乃詟服姚源洞贼执乐平令汪和以去应祥单骑叩其垒谕以祸福和得还】赵徳刚【闽县人正徳中知徳兴县姚源防至邑无城伐木为栅以拒贼时大吏统兵者欲以金钱防贼徳刚曰民困安可重敛遂身入贼巢谕以义诱致贼党数十人戮之贼引去嵗大饥请于朝得蠲三年赋】李俊【饶州守御千戸正徳五年姚源贼次梁山坂官兵行伍未集贼乘虚入众溃俊独奋身直前手射十余人力屈被执与弟李二逺同遇害】祁敇【正徳中知饶州府斥舞文吏谳狱务得情増筑鄱阳白马堤浮梁胡白渠将凿井以济囚渴忽泉涌出人名之曰应徳泉与诸生讲授置籍以纪善恶延社学师以所没官田为馆谷资且下其法于属县】马津【滁州人正徳中知余干宸濠反偕进贤知县刘源清起兵讨贼以功擢监察御史】孙天祐【正徳中任龙津驿丞防宸濠反天祐起兵拒贼贼七殿下者夺运舟于龙津天祐与战杀数人贼党募兵过龙津天祐又追杀之焚其舟贼党娄氏家众西下亦为天祐所遏擒七十余人贼兵不敢经东湖者天祐力也】刘安【慈谿人嘉靖中以御史谪余干典史能勤于职筑决堤数十丈人称为刘公堤】陈吾徳【归善人万厯中知饶州府廉洁果断申严保甲禁民间溺女以忤张居正免官】王如春【黄岩人天启中知余干县自龙津筑堤数十里民称王公堤】成勇【山东乐安人天启中授饶州推官谒邹元标于吉水师事之中使至知府以下皆郊迎勇独不往且捕笞其从人中使将愬之魏忠贤防败免】
