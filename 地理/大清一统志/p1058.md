<!-- { "loadSidebar": true } -->
　　古迹安定故城【在州北十五里汉置属安定郡后汉罢东晋复置为安定郡治崔鸿十六国春秋符秦甘露二年分司为雍州以符双为刺史镇安定晋书地理志姚兴分领北五郡置雍州镇安定赫连勃勃又以凉州牧镇安定元和志后魏神防三年置泾州因水为名大业二年改为安定郡武德元年太宗讨平薛仁果遂改安定郡为泾州西北至平凉县一百五十里东南至邠州一百八十里保定县郭下本汉安定县地今临泾县安定故城也后魏文帝大统元年自髙平移于今理属安定郡隋开皇三年罢郡以县属泾州至德二载改保定县金史地理志泾川县本保定县大定七年更明统志明洪武初省泾川县入泾州废县在州北五里州志旧有土城元末院判张庸筑周三里有竒洪武三年徙治泾南之皇甫家店即今治也】崇信故城【今崇信县治寰宇记崇信县新置在鳯翔府西北二百二十五里本唐神策军之地后改为崇信县建隆四年以崇信暨赤城东西两镇及永信镇等四处于此合为崇信县九域志在渭州东南八十有五里】鹑觚故城【在灵台县东北汉置袁崧书汉末以鹑觚置新平郡魏书地形志赵平郡治鹑觚县有鹑觚原元和郡国志灵台县西至泾州一百里本汉鹑觚县天寳元年改为灵台寰宇记废鹑觚县在宜禄县西四十里周地图记鹑觚县者秦使太子扶蘓及蒙恬筑长城见此地原髙水浅因欲筑城遂以觚爵奠祭乃有鹑鸟飞在觚上以为灵异因名县石赵建武十年置赵平郡后魏大统中自鹑觚故城移今所唐改灵台明统志灵台县在泾州南九十里又鹑觚故城在县东与邠州废宜禄县接界】隂密故城【在灵台县西五十里诗大雅密人不恭敢拒大邦国语周共王游于泾上密康公从有三女奔之康公弗献一年王灭密左传昭公十五年王曰密须之鼓与其大辂文所以大搜也杜预注密须姞姓国在隂密县史记秦昭王免武安君为士伍迁之隂密汉书地理志安定郡领隂密县诗密人国后汉县废魏复置晋书胡奋传父遵魏封隂密侯又地理志赫连勃勃以雍州刺史镇隂密魏书地形志平凉郡领隂密县后周废萧德言括地志隂密故城在安定县东鹑觚县西其东接县故城即古密国元和志隂密故城在灵台县理西明统志隂密城在灵台县西五十里】临泾故城【在镇原县西二里汉置属安定郡更始末方望立前孺子刘婴为天子居临泾更始遣李松等击灭之后汉移安定郡来治建安十八年曹操自长安围安定杨秋以城降即临泾城也晋仍为郡治后魏初于郡置泾州魏书地形志泾州治临泾城是也后移州治平凉又移治安定而临泾县废隋改治秋谷县后复曰临泾元和志县东南至泾州九十里本汉旧县隋大业元年置秋谷县取县内秋谷为名十二年复为临泾县唐书郝玼传贞元中玼为临泾镇将説节度使马璘曰临泾扼洛口其川饶衍利畜牧其西走戎道旷数百里皆流沙无水草愿城之为休养便地璘不听及叚佑代节度玼又説筑临泾佑请于朝诏城临泾为行原州以玼为刺史戌之自是虏不敢过临泾唐防要临泾县贞元十一年节度使刘昌奏请于临泾县界保定城置五代史职方考唐末权于临泾置原州而泾州兼治其民后唐清泰三年割原州寰宇记原州理临泾县东至彭阳县五十五里西至开边堡番界三十里南至潘原县九十里北至寜羌县九十里元史地理志元改原州为镇原州至元七年并临泾入州明统志镇原县在府东北一百三十里临泾城在县西二里府志汉临泾城在今县东南五十里　按镇原县本古临泾之地厯代诸志班班可考自唐置行原州宋为原州明统志不考行州之故谓即隋唐原州误详见髙平故城下】彭阳故城【在镇原县东八十里汉置属安定郡后汉灵帝初段颎讨叛羌自彭阳直扺髙平即此晋废括地志彭阳故城在临泾县东三十里元和志在彭原县西南六十里临泾县界　按后魏徙置彭阳县隋改彭原详见庆阳府宋又改唐丰义为彭阳别见下】爰得废县【在州东南汉置属安定郡后汉省后魏复置属新平郡魏书地形志爰得县有邑城东魏城后周省】长武废县【在州东七十里接邠州长武县界详见长武】灵台废县【在今灵台县东南五十里隋书地理志大业初分鹑觚置灵台县二年废唐书地理志义寜二年又析鹑觚置灵台县鳯栖郡贞观元年省入麟游】良原故城【在灵台县西北九十里隋书地理志安定郡统良原县大业初置唐书地理志泾州良原县兴元二年没吐蕃贞元四年复置李元谅传元谅节度陇右治良原开美田数十里嵗入菽粟数十万斛元和志县东北至泾州六十里通考唐置良原军周废军复为县元史地理志至元十一年以良原并入灵台】安武废县【在镇原县南汉置属安定郡后汉省后魏复置属西北地郡魏书地形志隂盘县有安武城盖当时徙置非故治也又隋书地理志朝那县西魏置安武郡及析置安武县开皇三年郡县并废入焉元和志临泾县兼有汉安武安定彭阳四县旧城之地府志安武故城在府东北】抚夷废县【在镇原县北汉志属安定郡后汉省后魏复置属陇东郡又魏书地形志乌支县有抚夷城盖非故治也隋省】丰义废县【在镇原县东南隋书地理志彭原有丰城西魏置云州后周废元和志丰义县东南至寜州八十里本汉彭阳县地今县理西四十里彭阳故城是也后魏于县理置云州周武帝保定二年废州为防隋文帝废防名为丰义城武德二年分彭原县置丰义县因旧城为名属彭州贞观元年州废县属寜州宋史地理志唐丰义县太平兴国中改彭阳九域志至道三年改属原州在州东六十里元史地理志至元七年并彭阳入镇原州】共邑【在州北五里诗大雅密人不恭侵阮徂共郑笺共阮国地名今共池是】铜城【在崇信县西魏书地形志安定县有铜城明统志城在县西四十里废潘原县有铜城山以此为名旧志黄巢之乱土人筑以御寇北枕髙山南面平原踞汭水峡口故址尚存今南移二里许为中原堡】赤城【在崇信县南王存九域志崇信县有西赤城镇明统志在崇信县西南五十里金为镇府志相传秦始皇田猎至此筑城驻跸以土赤故名城髙沟深可以避兵今为新安堡又廐城在县南二百歩山城外原上唐李元谅筑以畜马周一百八十二歩今址尚存又九工城在县东十里北山之麓初欲建城于此筑九堵而罢故名】武亭城【在镇原县南六十里】西城屯【在镇原东南唐兴元初李晟复西京朱泚自泾州北走至彭原西城屯其将梁庭芬杀之趋泾州降县志在今县东南九十里府志有屯子镇在县东五十里有竒疑是】折墌城【在州东北十五里元和志在保定县东十里西魏泾州刺史乙费贵所筑隋末薛举屯据此城亦名薛举城】当原城【在州西北后魏孝昌初万俟丑奴等寇掠泾州置营州西北七十里当原城府志兼山西二十里曰皇甫头又十里曰阁道又十里曰当原城】百里城【在灵台县西亦曰百城唐大厯八年吐蕃入寇郭子仪使浑瑊将兵趋朝那吐蕃至百城而还十年马璘复破吐蕃于百城广德元年马璘以原州入吐蕃表置行原州于灵台县之百里城九域志灵台县有百里镇县志百里城在县西五十里唐李元谅所筑】平亭【在州东五里魏书永安三年万俟丑奴走还安定置栅于平亭元和志丑奴余址在保定县东五里丑奴髙平人后魏建义元年僭号于此州志有米面山在州东南五里峻峭特起丑奴寇泾时将军卢祖迁拒之指二邱为米面兵威甚盛丑奴遁去至今人呼为米面山】书台【在镇原县北潜夫山金大定间因书台旧址建思潜亭】读书台【在灵台县东北五里晋皇甫谧读书处】旷如亭【在州北五里共池上】皇甫头【在州西北二十里有皇甫嵩读书台】盐仓【在州西唐大厯八年泾原节度使马璘与吐蕃战于盐仓败绩盖是时时运盐储此以供军故有盐仓之名】
　　闗隘盘口镇【在州南三十里盘口河北岸有市】新城镇【在镇原县西九域志干兴元年以庆州栁泉新城二镇原州其新城镇在州西五十里熙寜三年废截原砦入之栁泉镇在州西北七十里旧名鹁鸽原领耳朶城一堡又彭阳县有萧镇】邵寨镇【在灵台县东五十里金史地理志灵台县有邵寨镇自邠州割泾州相近又有川口镇】石塘镇【在灵台县西三十里又百里镇即古百里城良原镇即良原废县】上良镇【在灵台县西七十里一名启祥堡】西屯镇【在灵台县北三十里亦名西屯堡县志唐郭子仪遣将白元光破吐蕃屯兵处遗址尚存】西濠砦【在镇原县北九域志在原州北四十里端拱元年置金因之元废】开边砦【在镇原县西南二十里九域志在原州西二十里咸平元年置熙寜三年废新门寨入之又安平砦在州西八十里天圣五年置金因之元废明置安平寨巡司今废】绥寜砦【在镇原县西北九域志在原州西北一百三十里庆厯四年置领三堡又靖安寨在州西北一百六十里庆厯五年置领九堡元废府志靖安寨地名葫芦泉】九工堡【在崇信县东十里即故九工城又新安堡在县南四十里即故赤城】毛家堡【在崇信县西南六十里即新窰镇旧出石炭瓦器流民结聚者众今炭絶镇废又三乡闗堡亦在县西南与华亭安东卫相间为华陇孔道】佛空坪堡【在镇原县西北宋庆厯中修筑】连云堡【在州西旧唐书吐蕃传贞元三年攻连云堡陷之堡之三面颇峻峭唯北面连原以濠为固泾州西要地也四年戌将刘昌始修复之】金家凹堡【在州东十里俗呼圪塔闗明置巡司后废有城周一里有竒】窰店镇堡【在州东七十里与长武县接界有土城周九十三丈零】瓦云驿【在州东五十里瓦云堡有城周二里有竒有驿丞今裁东至长武县宜禄驿五十里又有髙家凹递运所在州东四十里有堡周一里七分】王村堡【在州西三十里有城周一里三分东西二门有市】安定驿【在州治西北西至白水驿七十里又有泾州递运所】白水驿【在镇原县南九十里西至髙平驿七十里有驿丞今裁】
　　津梁汭水桥【有二一在州西北二里一在崇信县北一里木桥也每年夏水发折去霜降后重修】来薰桥【在灵台县治南】栖鳯桥【在灵台县西五十里又县西北五十里有仰弥桥】
　　陵墓周密康公墓【在灵台县西五十里】晋皇甫谧墓【在灵台县西北十里】唐牛仙客墓【在灵台县南一里蒲川水西石阙前有碑存】牛僧孺墓【在灵台县南三十里】厐瑜墓【在崇信县治西武康王庙前瑜崇信知县明末殉难】烈女墓【在灵台县西五十里吉白堡北蓝菊崖明万厯末女被贼掠投崖而死土人塟之墓生蓝菊一丛因名其崖而女逸姓氏】
　　祠庙龙王湫祠【在州境回山之麓有唐太宗碑】周文王庙【在灵台县东保岩山上】左邱明庙【在灵台县东北三十里见寰宇记县志东北三十里有左邱明墓葢因庙以附防也】潜夫祠【在镇原县北潜夫山祠汉王符】二贤祠【在灵台县东郭北街明万厯四十五年建祠晋皇甫谧明节愍公巨敬】郭汾阳祠【在灵台县北西屯镇】武康王庙【在崇信县治西祀唐李元谅】王珪庙【在镇原县治珪与夏人战尝以所得二枪植山上其后战没边人即其处为立祠】
　　寺观龙马寺【在州城东宋太祖防时尝过此寺僧守严者异其骨相隂使画工图于寺壁】胜果寺【在灵台县治西即牛仙客故宅又至定寺在县南离山之北即牛僧孺别墅有银杏一株相传为牛氏所植】王母宫【在州西寰宇记保定县有西王母祠州志王母宫在回中山上】
