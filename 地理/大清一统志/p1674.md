<!-- { "loadSidebar": true } -->
　　山川大崶山【在州治西门内宋令赵性夫筑寨于此亦名官砦山又清髙山在南门内积石瑰琦其西有梅亭山又黄岩山在州治北下有黄岩书院今存黄岩庙】东宝山【在州东五里有三峯并列东宝居其右山麓旧产银砂每风雨晦明常有宝气浮动下有龙井洞中有翠屏峯上有龙岩洞左为凉峯三山连络亦曰三台山腰有脉通漳平县府志龙岩在翠峯南麓有大小二洞虚中如室壁石有双龙纹内可坐百人唐县以此名宋文天祥尝驻师岩下】观音座山【在州东三十里髙数仞当龙川水门势极险阻其东曰溪山圎秀囘峙障蔽东北之阙】虎岭山【在州西自后山分枝环抱西城若虎踞然有水引流入城曰秀水沟南入城濠】紫金山【在西北十里五峯秀削壁立千仞旭日含辉夕阳倒影土石皆紫上有天然池下有赤水岩】竒迈山【在州南二十里一名九峯岐嵯峨拱峙森如列防东锡帽山】上方山【在州南六十里适中驿在其下】北砦山【在州北一名后山为县主山圎耸如覆釡】九侯山【在州北三十里广袤数十里髙入云漠山峯列峙或讹为九缑山旧志谓之筋山言支麓盘踞如筋络也筋溪出此】天公山【在州北五十里王存九域志漳州有天公山明统志在龙岩县西北山顶有瀑布水飞下数十丈唐初有山贼至为雷所击因而即擒故名府志谓之天宫山】铁猫山【在州东北四十里特起圎阜如猫内顾川平诸水经其下为州之水口】东闗山【在漳平县东郭逆来而下与龙停山对峙为县左右臂其中有莲花岩俯瞰清溪诸水故名】银瓶山【在漳平县东十里层峯叠翠其瓶稍南为小都山山髙泉冷盛夏可以避暑】铅山【在漳平县东旧产铅里人多采为利年久穴多陷今少止】石门隔山【在漳平县东二十里两山夹峙其状如门又东十余里有云峯山雄峻屹立常有云气防其上】龙停山【在漳平县里许山半清泉一脉可以溉田顶容二百人乡人尝置寨以避冦亦曰龙停寨山登其巅则众山皆在目中最为髙旷】覆鼎山【在漳平县南四十里林木深邃山顶突出如覆鼎然】三山【在漳平县北留地洋水口山顶寛平可容数千人有石泉涌出不竭明嘉靖间乡人结寨于此寻为贼苏阿普等所据】石鼓山【在漳平县北二十里与仙防并峙为县北方之障】凌云山【在漳平县北二十里峭拔而秀】古漈山【在漳平县西北山势雄峻为县西诸山之宗】文笔山【在漳平县西北五里许尖耸秀丽为学宫之案有耸然文笔之外者为三尖山为九峰﨑为龙尾山】九仙山【在漳平县西北九峯叠耸雄敞峻絶一名九星山山后有朱仙洞石室幽邃六月生寒】仙帽山【在漳平县西北十里一名西雾山连结羣峰逶迤盘结而此山独巍峩秀丽乡人尝避冦于此冦将迫忽云雾四合冦迷不能进因名】碧灵山【在漳平县西北五十里亦曰碧灵山黛色青苍髙凌霄汉上有寨塲又西曰天柱山雄竒髙耸与宁洋县接界又西北曰岩头山旧产铜】芙蓉山【在宁洋县西自赤水洋东行厯大坑骑龙坑至县治为芙蓉髙耸如笏稍南为梯云山朝拱县学一名贵人峯二山相连】麒麟山【在宁洋县南自东赖家山由岩坑石防转至县南止】香寮山【在宁洋县南五十里山极髙大上有紫云洞可容数万人明正统中邓茂七据北为乱絶顶曰天台去地千百尺下有龙潭石如釡】金凤山【在宁洋县城北一百五十里为县镇山圎峰特起麓有平洋结为县治山后有芙蓉山又有玉屏山平展如屏】马峯山【在宁洋县北四十里一名马家山其顶尖秀为众山之望有水南达漳平北下永安】天员山【在宁洋县北其山最髙顶平坦可容万人上有古井】皞林岭【在州东二十里旧名恼林长林隂翳人迹罕到】倒岭【在州南八十里盘曲峻絶岭坳有宋文天祥驻师故垒明嘉靖初知县蔡尚义于岭上建栖云亭因为防御之所】雁石岭【在州东北三十里与皞林对峙岭北为雁石渡即龙川所经也上流有石如雁故名明统志谓之砚石】三峯岭【在州东北百里岭半有隘】胡俨岭【在州东北百里峻絶摩空】三重岭【在漳平县南二十里有三峯叠出髙下相因崇峻险僻人迹罕到其东有朝天岭与南靖县永丰里俱接界】产盂岭【在漳平县北山险而僻其阳有蝙蝠洞石壁巉岩洞穴深邃寒泉清冽衍为长流俗传有窍通光溪乡人秉烛深入不能尽其防止】大陶岭【在宁洋县北七十余里接永安县界其水流归福州上有大石洞曰甘乳岩可容千余人其东又有均岭乃汀延分界处其水一南流入九龙江一北流入尤溪】杀狐岭【在寜洋县西北鸟道险峻人迹稀少州志明初尝为冦巢名龙头寨嘉靖四十三年贼苏阿普据此漳平知县魏文瑞讨之至东西洋贼伏发被杀四十四年贼防东田复据此官兵防讨之数月不克忽有大狐自岭上飞下官军杀之三日而贼遂灭此岭因以杀狐为名】洞峯【在漳平县东有洞深邃中有涌泉相近有牛头相触岑两山尖立相去二丈余中一坑深十丈峭削险扼水流轰响乡人砌石为桥以渡】第一峯【在漳平县北接大田县界耸拔端秀感化溪出此】石钟岩【在州西北七十里壁立数十百丈有上中有岩内岩石极其竒胜】龙门洞【在漳平县东洞如石室冬温夏凉中有盘石可容百余人相近有阳山洞石洞深邃洞有石门外峭中洼有田数顷山冦尝据此为巢又有五老洞四围髙峭而中洼平惟石径一道可通容千余人】百家畬洞【在漳平县南五千里旧志界龙溪安溪南靖龙岩漳平五县间其北为要冲万山环抱四面阻塞洞口陡隘仅通人行中寛广容百家畬田播种足以自给明宣德正统时奸民逋聚为乱官兵捕数载平】穿云洞【在寕洋县西北岭兠中洞石皆龙鳯形】龙川【源出汀州府上杭县东诸溪流入州界合大小池越虎岭环绕州西防曺溪小溪至州南三里滙为石鼓潭又东经观音座山下滙为瓮口潭稍东合傅溪水循石峡而下石峻水激险怪万状谓之傅军滩旧不通舟楫后辟成港可引小舟又东北过雁石渡而达漳平县境亦名雁云溪】东西洋【在寜洋县东西凢有三源一曰西溪源出县西北田头一曰南溪源出县东北一曰北溪源出县北三源合流县郭激荡生涛古称东西洋亦名大溪亦名徐溪又南流入漳平县为九房溪之上源】曹溪【源出汀州府永定县界东流入州西南防于龙川又州境有筋溪桥罗溪小溪溪家皞溪皆入龙川】硿头溪【在州北三十里中有石如大厦水流喷激有声故名又硔溪在州东北四十里源出湖岩滩急不堪舟梁下流入龙川】藿溪【在州东北万安里亦曰万安溪源出连城县流经寜洋县界萦纡三百里至龙溪县入九龙溪昔人闻溪有藿香气故名】蒲山溪【在州西南源出上杭古田流入永定平西驿】吴地溪【源出州界流至漳州西南流九龙溪】九龙溪【在漳平县南上源有二一自州界流入曰雁云溪一自宁洋县流入曰九房溪至县西与雁石万安二溪合曰九龙溪亦曰漳平上溪又东至县西三里纳吾地溪又至县南滙为龙江潭过驻龙洲又东至华口纳感化溪滙为牛栏潭又东合下析溪入龙溪县界新志自华口至龙溪县华崶凡大滩三十六皆险恶峻阻】感化溪【源出漳平县北第一峰南出华口入九龙溪又下析溪亦源出县南入九龙溪】罗溪【在漳平县北源出永安县界流经和睦里合九龙溪】大坑溪【在宁洋县西十五里源出罗坑至骑龙入大溪】徐溪【在宁洋县南源出郭家山坑至溪口入大溪自下通谓大溪为徐溪】白鹤湖【在漳平县南三十里山顶峻絶涌泉成湖瀑布而下为第二宫第三宫一名三溪林】三清湖【在漳平县北十余里地名鱼龙津自髙山发源涌为石湖瀑布而下叠聫三潭因名】利溪龙潭【在宁洋县南山巅有上清玉清太清三潭相连瀑布怒下险峻难登】鳌池【在漳平县北接宁洋县界周二十里不溢不涸有灌溉之利】天池【在宁洋县南石寮山巅两岩巨石相对巉岩中蓄一湖清澈不涸故名】黄畬涧【在漳平县东南源出三重岭又有小坞涧安坑涧宁坑涧髙岩涧凡五涧俱流入九龙溪每东作则筑陂蓄水灌田】新罗第一泉【在州治西井旁有明吴守忠题碑于此】温泉【在州东宝山之左社四时可浴一在州小溪社热太甚浴者必以凉水和之】灵源泉【在州东宝山之左山巅有岩其孔旋折而入如牛角内寛丈许水清不竭山下又有龙湫井】白泉【在漳平县北山泉涌出遂成溪涧乡人赖之】流水滩【在宁洋县西四十里奔湍激石舟楫经此甚险】龙门陂【在州西龙门硿旧本一陂今分为二又郑陂在州东二里明洪武间知县郑俊筑】车陂【在漳平县北甃石以截溪流置车于中轮郭上繋竹筒数十溪流自为激运以次汲输于田不假人力而灌溉沾足】
　　古迹龙岩故县【今州治旧唐书地理志汀州领岩次县开元二十四年开山洞与州同置李吉甫元和郡县志龙岩县先置在汀州界新罗口名新罗县属汀州天宝二年改为龙岩大厯十二年皇甫政奏改属漳州乐史太平寰宇记县在漳州西北泝流五日约三百里九域志在州西二百七十里府志今县治旧名苦竹镇县东有岩如屋石壁上有纹如龙头角鳞鬛皆具名曰龙岩县因以名】九龙乡【今漳平县治本龙岩县地明成化三年龙岩民林延琥等以居仁聚贤感化和睦永福五里距邑绵邈而险阻赋税不供请别置县以控制之七年乃分县龙乡置县以率五里之民其地据漳州上流万山之中独为平衍故名曰漳平云】东西洋【今宁洋县治本龙岩县东北界集贤里地界于漳平连城永安大田四县之间其地寛平而四山环列溪洞深邃鸟道险峻鞠为冦穴明正统十一年始置东西洋巡司控制之嘉靖四十一年贼平隆庆元年始割龙岩及永安大田三县地置县以巡司为县治以东西洋皆寜静为名】银塲【九域志龙岩有天济宝兴二锡塲县志宝兴铅锡塲在县南龙津桥今废为民居】丞相垒【在漳平县宋文天祥驻师处】心源精舍【在漳平县治东南隅明曽汝檀建】罗从彦故宅【在宁洋县之永宁里向为永安地宋罗従彦祖居旧名豫章书院今子孙在焉】梅亭【在州南门清髙山右元延祐间里人林公说筑亭植梅于此】
　　闗隘雁石闗【在州东北三十里雁石岭下明正统十一年置巡司今司移于皞林口而雁石仍为镇】縁岭隘【在州南七十里路通永定为汀漳闽广通衢今设有北坪公馆】倒岭隘【在州南八十里盘曲峻絶通南靖平和州隘凡十余处】三峯隘【在漳平县东十余里又东有华口安井赤坑口等隘路通龙溪县】浮竹洞隘【在漳平县北和睦里漳隘十余处此为最险】乌横岭隘【在宁洋县南路通漳平向为盗薮　本朝顺治十四年知县萧亮设堡】城口隘【在宁洋县东五十里接大田县界明嘉靖末漳平知县魏文瑞尝议筑堡于此今有城口桥】虎岭寨【在州西门外宋置巡司久废】林田堡【在州南七十里明万厯中建公馆于此崇祯八年知县邓藩锡以冦盗充斥建堡防守】马家山堡【在寜洋县北路通永安　本朝康熈二十一年县令李文然建堡】归化镇【在漳平县南七十里有巡司明洪武初置嘉靖十九年移于县东折溪口　本朝康熈二年革又溪南巡司在县东北溪南社亦明初置今废】适中驿【在州南六十五里明嘉靖十一年置】
