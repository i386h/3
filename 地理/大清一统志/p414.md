<!-- { "loadSidebar": true } -->
　　名宦汉李忠【东莱广人建武六年丹阳太守时南方多拥兵据土忠招懐降附其不服者悉诛之旬月皆平起学校习礼容春秋乡饮选用明经郡中向慕之垦田増多三嵗间流民占著者五万余口十四年三公奏课为天下第一】马棱【茂陵人永元中江湖多剧贼以棱为丹阳太守棱发兵掩击皆禽灭之】韩演【舞阳人顺帝时为丹阳太守政有能名】江汉【永嘉初为丹阳太守击破贼陆宫等】陈夤【建宁二年为丹阳太守时山越贼叛园夤夤击破之】张驯【定陶人光和中丹阳太守有恵政】三国吴滕允【剧人为丹阳太守每聴讼察言观色务尽情理民有寃苦对之流涕】诸葛恪【琅琊人领丹阳太守时山贼深逺莫能尽擒恪令各保疆界不与交锋俟共稼熟縦兵芟刈使无遗种于是山贼饥穷渐出降得兵数万】晋钟雅【长社人明帝时补宣城内史钱鳯作逆加广武将军率众屯青弋时广徳人周玘为鳯起兵攻雅雅退据泾县收合士庶讨玘斩之凤平征拜尚书右丞】桓彞【龙亢人明帝时宣城内史在郡有恵政为百姓所怀苏峻之乱也彞纠合义众进屯泾县峻遣将韩晃进军攻彞固守经年势孤力屈将士多劝彞伪降更思后举彞不从城陷为晃所害贼平追赠廷尉諡曰简】王允之【临沂人咸和末除宣城内史监扬州江西四郡事建武将军镇于湖莅政有威恵】南北朝宋羊元保【南城人景平初宣城太守先是刘式之为宣城立吏民亡叛制一人不禽符伍里吏赴州作部若获者赏位二阶元保以为非宜陈之由此制得停】王志【临沂人孝武末宣城内史清谨有恩恵郡人张倪吴庆争田经年不决志到官父老相谓曰王府君有徳政吾乡里乃有如此争倪庆因相携请罪所讼地遂成闲田】宋谢朓【阳夏人明帝时为宣城太守】梁何逺【郯人武帝擢为宣城太守郡经冦抄逺尽心绥理复著名迹】萧励【兰陵人武帝时宣城内史郡多猛兽常为人害及励在任兽暴为息】唐张路斯【颍上人景龙中为宣城令课民垦田大兴水利】裴耀卿【绛州人开元中刺宣州首务教化率父老行礼奏乐歌白华由庚等篇明孝子养亲之义闻者屡为之感泣】崔陵【大厯中南陵令先是民私屠牛铸钱贼杀吏卒莫可禁止陵严立约束盗遂解散吏籍民田粮失实赋多逋陵召诸父老言状悉覈而得之积逋以完】沈传师【吴人宝厯二年由江西观察使徙宣州传师于吏治明吏不敢罔慎重刑法每断狱召幕府平处轻重尽合乃论决尝择邸吏尹伦迟鲁不及事官属白易之传师曰始我诫伦可阙事不可多事如是足矣故所莅以防靖闻】裴休【济源人宣宗时刺宣州治不刻皦上下畏信】范传真【顺阳人元和中令宁国敏以应务民得休泰摄南陵修大农陂民赖其利】宋贾黄中【南皮人开宝中知宣州嵗饥民多为盗黄中出已俸造糜粥赖全活者以千数乃设法弭盗因悉解去】卞衮【成都人太平兴国中通判宣州淳化中上命采庶僚中廉干者给御书印纸俾书课最仍赐实俸以旌异之衮预焉】胡宿【晋陵人宝源初通判宣州囚有杀人者将抵死宿疑而讯之囚惮棰楚不敢言辟左右复问久乃云旦将之田县吏缚以赴官莫知其故宿取其狱繙阅探其本词葢妇人与所私者杀其夫而执平民以告也】刘安节【温州人由右史出知宣州为政谨程式不事刑威遇下有礼州大水民苦疾疫安节治药饵徧给之以劳卒官】吴遵路【丹阳人仁宗时知宣州上御戎要略边防杂事二十篇】孙觉【髙邮人嘉祐中知太平县政先礼教儒雅自饬尝引乡弟子于庭亲为讲解经义民以知学风俗淳美】李常【建昌人为宣州观察推官发运使杨佐将荐改秩常推其友刘琦佐曰世无此风久矣并荐之】卢革【徳清人请外神宗谓宰相曰革防退如是宜与嘉郡遂为宣州】余良肱【分宁人绍圣初知宣州治为江东最】许几【贵溪人知南陵县还民之托僧尼为奸者数百人】李宏【宣城人宣和中知旌徳县时州郡多故宏召集乡勇训练有方建炎间盗张遇寇江上进逼宣境知有备不敢犯郡守吕好问荐其才】李光【上虞人建炎三年知宣州时范琼将过军光先入视事琼至则开门延劳留三日而去无敢哗者光以宣密迩行都乃缮城池聚兵粮籍六邑之民保伍相比谓之义社择其健武者统以土豪得兵甲万余号精练军又栅险要二十三所谨戍之厘城址为十地以分巡内外嵗租输邑者悉命输郡初讙言不便及守城之日赡军养民迄赖以济】张果【四川人建炎中知宣州水暴至果抱民籍入水死城得不没州人求其尸葬之】郭僎【祥符人建炎中知宣城县苗傅刘正彦之变僎説郡守刘珏请募勇士倍道赴难揭榜复用建炎年号人皆韪之】李琮【江宁人为宁国军推官州庾积谷腐败转运使移州散于民俾至秋偿新者守将行之琮曰谷不可食强舆民责而偿之将何以堪持不下】李椿【永平人绍兴中为宁国军节度推官治豪民伪券还陈氏田吏才精强人称之】魏杞【夀春人绍兴中知泾县従臣钱端礼荐其才召对擢太常寺主簿】赵恺【乾道中封魏王判宁国府又请増士人贡额筑圩田之溃圮者帝手诏嘉劳之】林淳【乾道中知泾县甫至访三农利病邑有陈雷二塘堙塞不理久为豪家所据淳议复之凡修治古塘六百余所民食其利】郭荛【淳熙中知南陵县尝除工山坑冶之害修复隄陂以资灌溉田获嵗稔】李延忠【临安人开禧中知旌徳县创置学田八十余畆捐地税钱九千余缗】张忠恕【绵竹人嘉定中知宁国府夏旱请于朝得赐僧牒五十米十万七千余石常平使者欲均济而勿劝粜忠恕虑后无以济遂核户口计嵗月严戒诸邑谕大家发葢藏宣民以苏】方俌【厯阳人嘉定中知旌徳县修学校没入灵源浮屠田三百余亩以廪诸生建预备仓立平籴法民赖其利】孙梦观【慈谿人理宗时知宁国府蠲逋减赋无算泛入者尽籍于公帑户部遣官督赋阖郡皇骇梦观曰吾宁委官以去母宁病民以留将以府印牒所遣官所遣官闻之夜遁他日梦观去宁国人为流涕丞相董槐召还帝问江东防吏槐首以梦观对】杜范【黄岩人嘉熙中知宁国府适大旱范以便宜发常平仓又劝富人积粟者发之始至仓库多空未几米钱盈万悉以代输下户粮两淮饥民渡江者多摽掠其首张世显尤勇悍隂有窥城之意范以计擒斩之给其众使归】王遂【旉阳人淳祐元年出守宁国除积定斗斛置义役奏罢芜废逃亡田税人羣颂之曰作民父母后王前杜】文天祥【信州人咸淳五年差知宣郡】赵与防【徳祐初知宁国县元将巴延来与防率众城守出战死之诏赠直文华阁　巴延旧作伯顔今改正】赵时賔【和州宗室知旌徳县徳祐初北军至境时宾率领民兵捍战有功赠直宝章阁】　元髙睿【河西人世祖时除江东道提刑按察使部内草窃陆梁声言围宣城郡将怯懦城门不开睿召责之曰宼势方炽官先示弱民何所凭即命密治兵卫洞开城门聴民出入寇以有备不敢进遂讨平之】吴师道【兰溪人至治时宁国路録事防嵗大旱饥民仰食于官者三十三万口师道劝大家得粟三万七千六百石以赈饥民又言于部使者转闻于朝得粟四万石钞三万八千四百锭赈之三十余万人赖以存活】苏济【益都人至正初泾尹濬渠均赋学宫铸祭器复浮屠氏侵田饩诸生士民徳之】刘耕孙【茶陵人至正十五年授宁国路推官嵗饥劝富民发粟赈之活者万计防长鎗锁南班程述谢玺等攻宁国耕孙分守城西南日署府事夜率兵固守浙江行省遣防知政事济农格尔来援至则兵已疲矣城恃有援不为备锁南班知之引众援堞而上城遂陷耕孙力战遇害　济农格尔旧作吉尼哥儿今改正】王相【庐陵人由翰林院编修出为泾尹首覈民田以见业为准禁兼并平赋役一切额外之征力为请免】明陈灌【庐陵人明太祖起兵除宁国知府建学择师选子弟受业教化洽于逺近问疾苦禁兼并创户帖以便稽民帝取为式颁天下以暇伐石筑堤作水门蓄泄防濒江田百姓咸赖有坐盗麦舟者论死数十人灌曰舟自漂至而愚民閧取非谋刧也坐其首一人余悉减死灌丰采严正而为治寛恤类此】栁世荣【洪武初太平知县首务清理田粮黄山峭壁田有不可耕者申免税粮一千五百余石】袁旭【乐安人正统中知宁国府均徭册以恤孤贫设义仓以备赈贷虽时事兴作而善抚循民不告贫防大计羣吏始举卓异之典旭得预焉后被诬卒于狱郡人惜之甚立祠祀之】况子玉【泸州人正统中宣城知县嵗饥多方拯救民赖以全】沈性【防稽人天顺中授宁国知府刬除蠧弊一意爱民讼至立断狱无系囚课绩为南畿第一赐封诰旌异】强珍【沧州人成化初知泾县请减额赋民懐之】王弁【吉水人成化中湮县知县嵗大饥弁请蠲贷上官不许遂自疏诸朝得请民赖以苏】胡东臯【余姚人正徳中知宁国府时徭役苦不均乃定大户为里小户为甲以一里统十甲经嵗而代阅九年然后服役人大称便宣城有金宝圩素沃饶久被水囓渐受害东臯相便宜修筑遂为永利】王廷相【仪封人正徳中以庶吉士谪知宁国县器度宏濶学饬吏治朞月间百废具举】张凤翀【宁州人嘉靖初知旌徳县时髙淳议派养马旌民忧惧凤翀抗言山岭非刍牧之地力请于上官得免】方逢时【嘉鱼人嘉靖中知宁国府景王就国所过凌轹郡县吏逢时独往部署所需立办且面奏诸珰强横状王为引咎治其从官民得无扰】王皥【安福人嘉靖中任宁国训导建凤山书院进诸生讨论正学训迪不倦尝辑四礼纂要行于邑士习为之一变】刘世亨【临川人嘉靖中知泾县嵗时巡行乡落劝民力耕建社仓教以积贮敛散地多盗令乡募武勇以巨室主之分布要害贼发辄获以治行髙等征为吏部主事】杨九韶【余姚人嘉靖中知南陵县奏蠲养马七十匹邑免赔累又筑堤为圩凡十余所蓄泄有法至今赖之】周诗【钱塘人嘉靖中知南陵县嵗潦力请免逋负数千又请覈奸民欺田千余顷赋税始均】甘澧【蕲州人嘉靖中知旌徳县裁省防传寛里甲诸费有中贵过县索供帐横甚澧易服佯为吏往见中贵怒曰令何在澧曰邑如悬罄不足以犒従者令遁矣中贵度无所得乗传去】黄尊素【余姚人万厯中宁国府推官执法不阿豪贵皆敛手公余引生徒讲学士习一变】詹事讲【乐安人万厯中知宣城县尝尽发储三万石赈民丈量令下里甲骚然事讲履亩核盈缩奸猾弊息田溢额而税不増】沈尧中【嘉善人万厯中知宣城县垦荒筑堰濬川潴陂硗角皆为沃产】乔明防【永城人崇祯中知旌徳县捐赀筑堰以通水利由是邑田屡丰】
　　本朝秦宗尧【义州人顺治九年知宁国府性亷俭常质衣自给郡故贡黄连非宁产也宗尧奉　诏言民利病得请免贡】傅大业【建昌人康熈间知太平县值嵗旱大业捐米为倡又亲诣大姓委曲劝输设厰发粟散给甚均所活万计】马光【邹平人康熈十三年知宁国县邑素僻陋光下车建尊经阁立西津书院谕民以礼教俗为一变时徽浙两界伏□跳梁练乡勇严侦迄不敢犯治邑六年以卓异荐擢御史】许廷试【镶黄旗人康熈四十年知宁国府为政敏决多所整理郡洊饥廷试檄领米谷平粜民甚徳之】
