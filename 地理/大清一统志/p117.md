<!-- { "loadSidebar": true } -->
　　古迹魏州故城【在今府东东魏始置贵乡县唐时贵乡元城二县皆治此旧唐书地理志魏州汉元城县地后魏天平二年分馆陶西界于今州东北三十里古赵城置贵乡县北周建徳七年以赵城卑湿西南移三十里就孔思集寺为县廨大象二年于县置魏州武徳八年移县入罗城开元二十八年刺史卢晖移于罗城西百步大厯四年又移于河南岸元和郡县志魏州城前燕慕容暐所筑周宣帝于此置州理开元十三年又移元城县于州东北三百步贵乡管西界元城管东界今为魏节度理所太平寰宇记后唐同光元年升州为东京兴唐府三年改为邺都晋天福初改为广晋府又改贵乡日广晋汉干祐元年改为大名府大名县宋史地理志庆厯二年建大名府为北京宫城周二里一百九十步即真宗驻跸行宫殿曰班瑞时巡靖方庆宁京城周四十八里二百六步门十七旧志宋熈宁六年省大名县入元城后移南乐镇自是元城独为府治明洪武三十一年卫河泛溢城圯因迁今治旧府城在今城东十里　按魏地形志旧唐志皆云贵乡县天平二年置而元和郡县志作孝文帝置太平寰宇记作太和二十一年皆误】元城故城【凡三皆在今元城县东汉初置元城县在沙麓旁应卲曰魏武侯公子元食邑于此故县氏焉歴晋魏至北齐始废隋开皇中复置唐又迁此旧唐书地理志隋元城县治古殷城贞观十七年并入贵乡圣厯二年又分贵乡莘县置治王莽城开元十三年移治州郭下古殷城在朝城东北十二里旧志王莽城在旧州城东北二十余里王莽河北岸亦谓之故元城五代梁贞明二年晋王自贝州还击刘鄩追至故元城是也】马陵故城【在元城县东南春秋成公七年同盟于马陵史记魏惠王三十年齐孙膑击魏大败之马陵杀其将厐涓隋书地理志元城县开皇六年又置马陵县大业初废元和郡县志马陵在元城县东南一里太平寰宇记在县东南十里旧志在今县东南五十里】魏县故城【有三俱在大名县西汉置魏县应卲曰魏武侯别都也北齐省入昌乐隋开皇六年复置元和郡县志县东至魏州四十里旧唐书地理志汉旧县在今县南天寳三年移于今所明统志故魏县城在府西三十五里今为旧县店旧志故城在今县东三十里俗名旧县村宋宁中移治洹水镇明洪武三年复为漳河所冲齧始迁五姓店在府西北四十里　本朝乾隆二十三年县废并入大名】洹水故城【在大名县西故魏县西南三十里汉内黄县地晋置长乐县属魏郡后魏省孝文复置长乐县北齐省入临漳北周建徳六年又分临漳东北界置洹水县隋属魏郡唐属相州元和郡县志县西南至相州一百二十里天祐三年改属魏州太平寰宇记县在魏州西南九十三里宋史地理志熙宁六年省洹水县为镇入成安旧志故城在成安县东南三十里后改属魏县今入大名】漳阴故城【在大名县西北故魏县西隋开皇十六年析魏县置漳隂县属魏州大业初省入唐武徳四年复置贞观元年仍省入】昌乐故城【在南乐县西北魏书地形志昌乐县太和二十一年分魏置元和郡县志县北至魏州五十里本汉旧县属东郡后汉省后魏孝文帝于汉旧城置昌乐郡及昌乐县周武徳改属魏郡隋属魏州旧唐书地理志昌乐县晋置属阳平郡后魏置昌州今县西古城是也隋废昌乐县入繁水武徳五年复置隶魏州今治所武徳六年筑明统志五代唐改昌乐为南乐名胜志昌乐故城在今治西北三十五里俗讹为昌意城谓黄帝子昌意所筑　按水经注以昌乐为即汉东郡属县元和郡县志□之旧唐志又以为晋置而晋志不载各书参错不一今考汉志本作乐昌名既不同且地在黄河西亦非东郡之界疑本魏县地惟地形志足据诸书之説恐皆有误】平邑故城【在南乐县东北本赵地史记赵献侯十三年城平邑汉为元城县地东魏天平二年分置平邑县属魏郡北齐废隋开皇十六年复置大业初并入贵都萧徳言括地志平邑故城在昌乐县东北四十里明统志在南乐县东北七里唐马燧尝援兵至北今有浮屠旧志今为平邑村有马燧营遗址】防水故城【在南乐县西北隋开皇六年分昌乐县置大业初废昌乐县入之唐初属魏州贞观十八年省入昌乐县志故城在县西北三十五里】顿邱故城【在清丰县西南春秋卫顿邱邑在今河南濬县界汉置顿邱县于此属东郡晋为顿邱治后魏因之北齐郡县俱废隋开皇六年复置顿邱唐时置澶州治此元和郡县志澶州北至魏州一百十里南至濮阳县三十里太平寰宇记古顿邱县在清丰县东南十五里本旧澶州理所晋天福三年随州移于徳胜寨于旧州置顿邱镇四年改镇为徳清军开运二年又移军于陆家店此城废胡三省通鉴注九域志清丰县有旧州镇即顿邱城也明统志顿邱故城在清丰县西南二十五里】隂安故城【在清丰县北汉置县属魏郡元朔三年封济北贞王子不害为隂安侯五年又封卫不疑于此后汉永安五年为肃宗女吉食邑仍属魏郡晋属顿邱郡后魏真君三年并入魏国太和十九年复置仍属顿邱郡北齐省入顿邱县旧唐书地理志顿邱县后移治于隂安城今县北古隂安城是也旧志隂安故城在清丰县北二十里】清丰故城【在今清丰县西元和郡县志县东至澶州十五里本汉内黄县地大厯七年于清丰店置因以为名旧唐书地理志清丰县割顿邱昌乐二县界四乡置以县界有孝子张清丰门阙魏州田承嗣请为县名太平寰宇记县在澶州西北五十五里旧志按宋志庆隆四年徙清丰县治徳清军废此城为镇王存九域志清丰县有清丰镇即此】徳清军故城【在清丰县西北太平寰宇记晋天福四年改顿邱镇为徳清军开运二年又移徳清军于陆家店在新澶州北七十里南至旧澶州二十五里北至南乐县二十五里西南至清丰县三十里宋史地理志庆厯四年徙清丰县治徳清军即县置军使隶澶州旧志徳清城在今县西北三十里　按清丰县自庆厯中移治徳清城其后以水患又迁今治今不可考明统志清丰故城在今县西北十八里宋时因水故迁今县葢即徳清城也明志不知宋庆厯中移清丰治徳清城乃谓徙徳清军治清丰又别载徳清城在开州北七十里皆混】濮阳故城【在开州西南汉县本古帝邱也春秋僖公三十一年卫迁于帝邱左传昭公十七年梓慎曰卫颛顼之虚也故为帝邱史记卫嗣君五年独有濮阳元君十四年秦徙野王县而并濮阳为东郡汉书地理志东郡冶濮阳县卫成公自楚邱徙此故帝邱颛顼虗元和郡县志濮阳县东至濮州八十里本汉旧县隋开皇十六年改属濮州太平寰宇记晋天福四年诏移濮阳县于澶州之南郭为理所胡三省通鉴注五代以前濮阳在河南宋澶州治之濮阳晋天福四年移就澶州南郭者也旧志故城在开州西南二十里　按明统志又有帝邱城在滑县东北七十里土山村即卫成公所迁葢即濮阳城境相接也】徳胜故城【在开州有南北二城今州治即北城也其地本名徳胜渡为河津之要五代梁贞明五年晋将符存审于徳胜渡南北筑两城守之谓之夹寨梁贺瓌攻徳胜南城不克晋王寻自魏州徒数万广徳胜北城自后梁晋相争于此小大凡百余战石晋时虑辽兵为患遂移澶州跨徳胜津并顿邱徙焉太平寰宇记晋天福三年自旧澶州移于夹河造舟为梁顿邱县亦随州移理四年又移濮阳县于州之南郭汉干祐元年移州就徳胜寨故基周世宗又移今理明统志徳胜寨在开州南三里汉干祐初自夹河移澶州于此周世宗又迁于夹河与徳胜寨南北相直故居人有南澶州北澶州之日宋初州治顿邱县而濮阳县在州东门外景徳初辽兵入犯冦准劝帝亲征驾至澶州南城驻跸准固请渡河御北城门楼葢是时州治南城也熙宁十年南城圮于水移治北城惟以濮阳县为治明初始省入州】昆吾故城【在开州东诗商颂韦顾既伐昆吾夏桀国语昆吾为夏伯左传哀公十七年卫侯梦于北宫见人登昆吾之观杜预注卫有观在古昆吾氏之虗今濮阳城中濮书地理志濮阳本颛顼之虗夏后之世昆吾氏居之隋书地理志濮阳开皇十六年分置昆吾县大业初入焉旧唐书地理志武徳四年分濮阳置昆吾县八年并入濮阳括地志昆吾故城在濮阳县西三十里昆吾台在县西百步太平寰宇记颛顼城在临河县东北三里隋于城内置昆吾县昆吾台在城中台高二大】临河故城【在开州西汉黎阳县地后魏永安元年分置东黎县属黎阳郡北齐废隋开皇六年置临河县属汲郡唐武徳初属黎州贞观十七年州废属相州元和郡县志临河县西北至相州一百二十里其城本春秋时卫筑新城也太平寰宇记县在澶州东六十五里魏东黎县也隋置临河县南临黄河为名唐天祐三年属魏州晋天福九年澶州马端临文献通考绍兴间临河县为黄河水渰废明统志废临河县在开州西六十里　按府志在内黄县南三十里滑县志又谓在县之北六十里葢境相接也】澶水故城【在开州西二十里本临河内黄顿邱三县地隋开皇十六年置澶渊县以南临澶渊为名属汲郡唐初避讳改曰澶水属黎州武徳四年属澶州贞观元年澶州废还属黎州十七年省入临河太平寰宇记废澶渊县在临河县东四十里】离狐故城【在东明县东南元和郡县志南华县东南至漕州一百二十里本汉离狐县属东郡旧传初置县在濮水南尝为神狐所穿穴遂移城濮水北故曰离狐后汉属济隂郡魏志李兴从太祖迁离狐太守然则魏时为离狐郡也晋属济隂郡开皇三年罢郡县属曹州天宝元年改曰南华太平寰宇记离狐故城在今县西北三十三里后改移今地通考南华县金时为黄河渰废旧志故城在东明县东北十里西台集又曰在曹州西四十里李二庄葢境相接也又山东单县有离狐城乃刘宋侨置非故县】东明故城【凡有三其一在河南兰阳县界即故阳武戸□乡□置曰东昬县王莾改曰东明晋省宋复置东明县其二在今东明县界金时东明以河患徙河北□句故地今日南东明集在县南三十里明洪武初徙治云台集寻废今曰西东明集在县西十五里治四年复置县于大单集即今治也按旧志概以阳武户牗汉宋东昬东明事混入今县皆误】长垣故城【在今长垣县东北汉置县本魏之首垣邑也战国防韩侈谓秦王曰进齐宋之兵至首垣逺薄梁郭史记赵肃侯七年公子刻攻魏首垣水经注长垣故首垣秦更从今名圈称陈留风俗传曰县有防垣故县氏之孝安帝以建光元年封宋俊为侯国隋时移治故匡城北改名曰匡城又分韦城置长垣县大业初仍省入韦城唐武徳初又分匡城置长垣县属滑州八年又省入匡城括地志长垣故城在匡城县东北二十七里宋初改匡城为长垣县金初迁县于栁村明洪武元年以水患又迁于蒲城即今县也县志旧长垣集即栁在县东北四十里地名鲍堌今有废城寛垒深濠犹然险固　按明统志秦长垣县城在今县西南三十五里误参考括地志太平寰宇记当在今县东北十余里】故匡城【在长垣县西南春秋僖公十有五年盟于牡邱遂次于匡杜预注匡卫地在长垣县西南论语子畏于匡后汉书郡国志长垣有匡城又平邱有匡亭戴氏北征记匡城周三里元和郡县志匡城县西北至滑州一百里隋开皇十六年于此置匡城县属滑州故匡城在县西南十里太平寰宇记隋于妇姑城置匡城县谓县南有古匡城为名朱梁割属开封宋初改为长垣县在开封府东北一百里县志今县西南有司家坡即古匡城也】故蒲城【今长垣县治春秋桓公三年齐侯卫侯胥命于蒲杜预注蒲卫地在长垣县西南家语子路治蒲三年孔子过之三称其善括地志故蒲城在匡城县北十五里太平寰宇记在长垣县东北十里旧志明洪武初迁县于此】平邱故城【在长垣县西南本卫邑春秋昭公十三年防于平邱即此汉置平邱县属陈留郡后汉因之晋省杜预左传注平邱在长垣县西南魏书地形志长垣有平邱城太平寰宇记平邱城在陈留县北九十里县志在今县西南五十里】长罗故城【在长垣县北汉宣帝本始四年封常恵为侯国属陈留郡后汉建武五年封樊宏长罗侯十五年徙废水经注圈称曰长垣县有罗亭故长罗县也后汉省并长垣有长罗泽又有长罗冈太平寰宇记长罗县城在长垣县东北四十里明统志长罗城在旧长垣县西南三十里】南乐故镇【在大名县南旧为县治本汉乐昌县地东魏于今府东置贵乡县唐为魏州治五代汉改曰大名宋熙宁六年省入元城绍圣二年复置政和六年移治南乐镇金仍徙县入府郭南乐仍为镇属南乐县元至元九年复为县治今仍附府郭此废　按名胜志县故城距今治十三里有台曰恵王台魏王所筑今不知所在疑指唐时贵乡故治也】五鹿城【有二一在元城县东一在开州南左传僖公二十二年晋公子重耳过卫出于五鹿乞食于野人杜预注五鹿卫地今卫县西北有地名五鹿元城县东亦有五鹿水经浮水故渎东经五鹿之野注晋文公受块于野人即此处也京相璠曰今卫国县西北三十里有五鹿地今属顿邱县元和郡县志五鹿墟在元城县东十二里太平寰宇记濮阳县五鹿城在县南三十里】阳狐城【在元城县东北史记齐桓公四十三年田庄子伐晋围阳狐括地志阳狐城在元城县东北三十二里】几城【在元城县东南史记赵恵文王二十三年楼昌将攻魏几不能取十二月亷颇将攻几取之括地志几城在元城县东南】空陵城【在元城县东北魏书地形志贵乡县有空陵城】魏武侯城【在元城县南十里相传魏武侯所置旧有坛亦曰武侯坛】昌城【在南乐县南晋永和六年赵将张贺度等会于昌城将攻冉□于邺魏书地形志昌乐县有昌城明统志南乐县界有昌意城黄帝子昌意所筑即此】朝城【在南乐县东二十五里近山东朝城县界唐置朝城县以此为名今名韩张堡】观泽城【在清丰县东史记赵武灵王九年齐败我观泽括地志观泽故城在顿邱县东十八里】卫城【在清丰县东南四十里相传卫灵公所都又有聂城在县东北春秋僖公元年齐师次于聂北或以为即此城之北又有瓦屋头集在县东三十五里或谓春秋隠公八年宋齐卫盟于瓦屋即此】孙固城【在清丰县东南十五里周五里宋时大河经流处即所谓孙村也又六塔集在县东南三十里亦即六塔河之故渠也】浚城【在开州南诗鄘风在浚之城水经注濮水极津东迳浚城南北去濮阳三十五里】干城【在开州北诗风出宿于干后汉书郡国志卫国县有竿城水经注云河之西岸有竿城葢即干城之讹也今州北有干城村又清丰县志在县西北三十里】咸城【在开州东南六十里春秋僖公十有三年会于咸杜预注咸卫地濮阳县东南有咸城】戚城【在开州北春秋文公元年公孙敖防晋侯于戚杜预注戚卫邑在顿邱县西水经注戚卫之河上邑汉高帝十二年封将军李必为侯国括地志故戚城在澶水县东三十里太平寰宇记在澶州北十里明统志在开州北七里又滑丰县志戚城在县南三十五里】　懿城【在开州西北左襄公二十六年晋讨卫戚田取卫西鄙懿氏六十以与孙氏杜预注戚城西北五十里有懿城因姓以名城也】訾娄城【在长坦县西左僖公十八年卫侯师于訾娄元和郡县志訾娄城在匡城县西北十八里　按滑县志谓在县西南六十里葢境相接也】龙城【在长垣县南魏书地形志长垣有龙城太平寰宇记龙城在县东南二十里昔夏臣龙逄所居因以为名县志今名龙相村】妇姑城【在长垣县南十里县旧治于此故墟犹存旧有妇姑庙今移南闗厢或云庄姜死卫人愍而祀之也】祭城【在长垣县东北后汉书郡国志长垣有祭城杜预左注长垣县东北有祭城县志今县东北有祭城村　按杜注以此城为郑祭封人邑今考此乃卫地不应为郑臣采邑】鹤城【在长垣县西南栝地志故鹤城在匡城县西南十五里俗传卫懿公养鹤于此城因名】旄邱【在开州西诗卫风旄邱之葛兮太平寰宇妃在临河县西南四十步按尔雅前高为旄邱】铁邱【在开州北春秋哀公二年晋赵鞅及郑罕逵战于铁左赵鞅】
