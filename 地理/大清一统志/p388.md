<!-- { "loadSidebar": true } -->
　　古迹枞阳故城【在桐城县东南汉县汉书武帝纪元封五年自寻阳浮江薄枞阳而出作枞阳之歌梁书鄱阳王恢传子范太清元年为合州刺史镇合肥侯景围京邑范出东闗请兵于魏魏人不出师助范范乃泝流西上军于枞阳寰宇记枞阳故城在桐城县东南一百里汉武帝元封五年置枞阳县属庐江郡梁天监中改县为枞阳郡陈大建中亦为枞阳县割属熙州隋开皇十八年停废通鉴唐武徳七年辅公祏叛赵郡王孝恭讨之破公祏别将于枞阳旧志元至正十九年陈友谅之党赵普胜据安庆结寨枞阳即旧县也县志今有枞阳上下镇在县东南一百二十里西去府城六十里明初置税课局于此正徳中革】同安故城【在桐城县南隋书地理志梁置枞阳郡隋开皇中废郡改县曰同安旧唐书志同安县取界内古城为名新唐书志桐城本同安至徳二载更名自开元中徙治山城地多猛虎毒虺元和八年令韩震焚薙草木其害遂除太平寰宇记同安故城在桐城县郭东门外隋大业九年筑十三年为李子通所陷因废唐开元二十年移县治山城今亦荒废府志同安城在桐城县南又有山城在县东南县志宋末移桐城县治枞阳镇后又移治池州之李阳河元时始还旧治】隂安故城【在桐城县东南本汉魏郡属县在今大名府界刘宋时侨置于此太平寰宇记隂安故城在桐城县东南一百八十里宋属晋熙郡梁改属枞阳郡隋开皇三年罢郡县遂省】懐宁故城【即今潜山县治汉置皖县属庐江郡后汉书马援传李广等聚防徒党攻没皖城使援击破之三国吴志孙防传注袁术死术女婿黄倚等就刘勲于皖城防自与周瑜袭皖城即克之表用李术为庐江太守守皖又孙权传建安十八年曹操恐江濵郡县为权所畧徴令内移江西遂虚合肥以南惟有皖城十九年权征皖城克之获庐江太守朱光又赤乌六年司马宣王率军入舒诸葛恪自皖迁于柴桑宋书州郡志晋熙太守领县懐宁令晋安帝立旧唐书地理志晋于皖县置懐宁县并晋熙郡隋改为熙州又为同安郡武徳四年改为舒州以懐宁为州治旧志南宋为安庆府治端平三年元兵入安庆寻引去时以城去江远控御为难乃徙治罗刹洲而故城遂废元至治三年始复分懐宁县之清朝玉照二乡于故城置县名曰潜山】皖城故城【在潜山县北唐武徳五年析懐宁县置七年省太平寰宇记其城居皖水之北在古逄龙城内三国时魏将臧霸讨吴将韩当当逆战于逄龙即此濠堑至于今日尚存】安乐故城【在潜山县南唐武徳五年析懐宁县置是年省太平寰宇记在懐宁县南二十里古武功城内梁天监七年大将武防所置遂号武功也】梅城故城【在潜山县北唐武徳五年析懐宁县置七年省太平寰宇记在懐宁县北七十里古龙鸣城内其城齐天统三年行台右丞卢潜屯兵所筑于时龙鸣城内潜以为不祥移军在外因号龙鸣城】皖阳故城【在潜山县北唐武徳五年析懐宁县置七年省太平寰宇记在懐宁县北二十二里皖水之北故名】吕亭废县【在桐城县东北宋书州郡志文帝元嘉二十五年以豫郡蛮民立吕亭县属晋熙郡后省明帝太始二年复立南齐书州郡志庐江郡吕亭左县建元二年割晋熙属太平寰宇记有吕亭山在县北十七里县志在县北十五里相传吕防驻师于此今置驿】太湖旧县【在太湖县东北太平寰宇记刘宋初置县在龙山太湖水之侧元嘉末以县居山崄移就平原去旧县三十八里至齐建元二年行台左丞卢潜更修故太湖城立龙安郡以太湖县属焉陈大建元年郡废旧志故县在县东北二里即今东岳庙也　按齐志太湖在县仍属晋熙郡而寰宇记则谓于县立龙安郡无所考据】东陈废县【在太湖县东四十四里太平寰宇记齐建元二年置属龙安郡陈大建五年废】青城废县【在太湖县东唐书地理志太湖武徳四年析置青城荆阳二县七年省青城入荆阳八年省荆阳入太湖太平寰宇记青城废县在太湖县东四十里本曹魏将曹仁所筑黄初元年废唐武徳四年大使鲍安仁复置七年废荆阳废县在太湖县东四十五里其城依据山崄县志青城今名上格城】松兹废县【在宿松县北汉侯国属庐江郡后汉省汉书王子侯表松兹戴侯霸六安共王子始元五年封太平寰宇记宿松县在舒州西南一百六十里本汉皖县地元始中为松兹县县志有故县在今县北五十里其地曰仙田有嘉禾无种自生故名又有旧县埠在县东北三十五里其河亦曰旧县河　按晋志复有松兹县属安丰郡又江西九江湖广荆州俱有松兹与此不同】宜城【即今府治宋史地理志安庆府端平三年移治罗刹洲又移治杨槎洲景定元年改筑宜城景定建康志宜城者鴈汊对岸一要害处吴魏相拒时尝设疑城于此其后讹疑为宜故袭称宜城其地山从北来分为七枝中短外长自西南以及东有大江还绕其东北隅有段塘河水为限惟北当备而有大小青龙山可以屯兵设伏形势如此而古今屡城不克己未庚申之间制臣马光祖尝舣舟视其地寻与制阃合疏奏闻诏从之城周十有三里高二丈八尺门七濠长一千四百三十五丈遂为江上巨屏懐宁县志今县东门外有宜城镇杨槎洲在县西南罗刹洲在贵池县界】吕防城【在懐宁县东二十里临江相传三国吴吕防所筑今为水次仓址又通志桐城县东南亦有吕防城】鲁镇城【在桐城县南七十里相传吴鲁肃屯兵于此又六儿城在县南十五里明初黄荣六所筑】古巢城【在桐城县南六十五里太平寰宇记即古南巢城俗号古重城城三重故名南北川泽左右陂湖】硖戍【在桐城县北三国吴志吕与甘宁伐皖张辽将军救之至硖石闻城已拔乃退硖石筑南硖戍太平寰宇记在桐城县北四十七里】连塘城【在望江县西北茗山下委土为堑周二里门四旧迹犹存相传刘裕与卢循战处】右桐国【在桐城县北左传定公二年桐叛楚杜预注桐小国世属于楚庐江舒城西南有桐乡旧志汉朱硖戍邑少为桐乡啬夫即此】大雷戍【今望江县治晋时置戍安帝义熙六年刘裕讨卢循自雷池进军大雷刘宋孝建元年江州刺史臧质叛使其党鲁卞戍大雷宋书邓琬传防始初晋安王子勋举兵江州遣将军俞伯竒断大雷禁絶商旅又以甲士五千人出顿大雷于两岸筑垒明年子勋将刘胡等军败悉发南陵诸军烧大雷诸戍而走梁书王僧辨等东击侯景发寻阳军于大雷陈书高祖纪西讨众军至自大雷又世祖纪王琳宼大雷诏遣太尉侯瑱司空侯安都仪同徐度率众以御之太平寰宇记新冶县即大雷戍陈置大雷郡隋改为望江旧志宋末尝迁治于东流之香口镇元初复还旧治】古石亭【在潜山县东北三国吴主孙权传黄武七年秋七月权至皖口使将军陆逊督诸将大破曹休于古亭】同安监【在潜山县东宋史地理志安庆府监一同安熙宁八年置铸铜铁九域志舒州同安监在州东八十里】昭贤里【在望江县北八里唐孝子徐仲源所居也徳宗勅里曰昭贤乡曰孝感又勅于其母墓旁筑孝义墩白华轩今轩废墩尚存】顺孙里【在望江县西明龙涌事祖母以孝闻嘉靖中诏树慈顺坊于其里故名】射蛟台【在桐城县东南枞阳镇相传汉武帝射蛟处汉书武帝纪自寻阳浮江亲射蛟江中获之】皖伯台【在潜山县明统志在旧太平寺前以周大夫封皖伯而名】舒台【在潜山县东南相传宋王安石读书处】分经台【在宿松县北五十里有石台相传梁昭明太子尝于此分金刚经为三十二分】读书台【在宿松县南三里相传唐李白脱永王璘军至宿松依邑宰闾邱某筑台读书于此又望江县西值雪山亦相传为白读书地又县南台山有对酌亭白与闾邱举杯邀月处】孟宗台【在望江县北山阜穹起若台相传孟宗为监渔池官尝登此又太平寰宇记孟宗宅在县北一里即泣竹生笋之处　按吴録宗江夏人其宅当在江夏不在皖也寰宇记误】四望楼【在府治东旧志登眺之顷江淮风景举在目中】天柱阁【在潜山县明统志在旧郡圃宋郭祥正诗羣山奔来一峯起千丈芙蓉碧霄里老松自作孤鳯鸣潮落时生三井水曽宏父诗坐对潜山万髻鬟一峯孤秀独参天】潜峯阁【在潜山县北明统志在故州治之通判防宋王安石为通判时读书处将去作别阁诗一溪青泻百山重风物能留邴曼容后夜肯思幽兴极月明孤影伴寒松】擢秀阁【在潜山县北七里舆地纪胜擢秀阁乃陈莹中读书之所莹中登第黄鲁直名而书之】三至堂【明统志在府治东宋元丰间郡守杨希元建希元之祖淳化中为守父天圣中为通守及希元凡三至郡因名　按府治自端平三年始徙今处其初治在今潜山县也三至堂宜在潜山县明统志误】大节堂【即今府治元季郡守韩建拒贼完城余阙因以大节名其堂并为文记之】静山堂【在潜山县治内宋王安石诗皖城终日静如山府掾应从到日间后人摘其诗句名堂】三孝堂【在望江县北明统志元至正间建三孝子谓吴孟宗晋王祥唐徐仲源也】天开图画亭【在府学北面江挹山元余阙诗天外羣峯出地迥沧江环】惜隂亭【在桐城县东南枞阳镇晋陶侃令枞阳后人慕之取其当惜分隂之语为建此亭】桥公亭【在潜山县北三里三国吴志周瑜传孙防欲取荆州以瑜为中防军领江夏太守从攻皖拔之时得桥公两女皆国色也防自纳大桥瑜纳小桥太平寰宇记在懐宁县北隔皖水一里即汉末桥公所居今亭基为双溪寺县志在县北彰法山今为广教寺通志有桥家故井在彰法山麓】涪翁亭【在潜山县西北二十里山谷寺中明统志亭与石牛相对涪翁宋黄庭坚别号向子諲为之铭而书之】梳妆亭【在宿松县南一百四十里小孤山顶曹学佺名胜志小孤山西有小孤庙对面为彭浪港语讹为彭郎遂有小姑嫁彭郎之説又起梳妆亭以附防之】练潭馆【在桐城县西南明王守仁有练潭馆诗】西溪馆【在潜山县太平寰宇记西溪馆在懐宁县西一里唐刺史吕渭所置以招嘉客睇山夹沼为舒州之胜景】龙眠山庄【在桐城县北二十里宋李公麟所居】铁牛【在府城汉书地理志皖有铁官太平寰宇记铸铁作牛埋于城北十步以镇此地至北齐皇建二年刺史王洪遣掘铁牛遂轝入城未镕铸于时山中人马多疫问巫觋曰铁精为祟遂使人送牛本处当埋之时土没牛六寸自是以来牛见出地一尺五寸府志江浒多水怪初建城时冶铁镇之一在集贤门内一在盛唐门内一在山川坛东一在天柱阁右俱藏土中微露牛脊】
