<!-- { "loadSidebar": true } -->
　　名宦晋吉挹【冯翊莲勺人孝武初为魏兴太守寻加轻骑将军领晋昌太守苻坚将韦钟攻魏兴挹遣众拒之钟率众欲趋襄阳挹又邀击斩五千余级钟怒回军围之挹又屡挫其鋭其后贼众继之挹力不能抗城陷被执不言不食而死追赠益州刺史梓桐守周虓顺阳守丁穆同日徇难】南北朝梁裴邃【河东闻喜人天监中迁北梁秦二州刺史开创屯田数千顷仓廪盈实消息边运人吏获安相率饷绢千余匹邃从容曰汝等不应尔吾又不可逆纳其绢二匹而已】周杨异【华阴人闵帝时为寜都太守甚有能名】裴蕴【闻喜人文帝时为真州刺史有能名】唐张仲方【曲江人宪宗时补金州刺史宧人夺民田仲方三疏申理卒与民直】崔伟【为金州刺史黄巢乱伟谨守封疆掘破牛山败黄巢军民赖以安】李康【广明初为汉阴令黄巢乱僖宗出幸兴元道中无供顿康以骡负糗粮数百防献之从行军士始得食】冯行袭【均州人唐末为戎昭军节度使镇金州境旱有蝗飞鸟为食之嵗凶田中卤谷自生】宋鲁有开【亳州谯人治平中知金州有蛊狱当死者数十人有开曰欲杀人衷谋之足矣安得若是众耶讯之则诬天方旱狱白乃雨】王彦【上党人髙宗时为金均房州安抚使知金州时中原盗起加以饥馑无所资食惟蜀富饶巨盗往往窥觊贼桑仲直金州白土关众号三十万彦勒兵取长沙坪阻水据山设伏以待贼见官军少蚁附战彦麾士死鬬贼败走追奔至白碛复房州绍兴元年李忠反攻金州诸关彦退屯秦郊令将士尽伏山谷间设奇以待贼众逆战大败之追袭至秦岭遂复干祐县桑仲既败复鸠集散亡西据圴阳分众三道一攻注口关一出马郎岭一洵阳彦遣副将焦文通御注口自以亲兵营马郎相持一月大战六日贼大败仲为其下所杀又有王辟董贵祁守中阻兵窥蜀彦悉讨平之】郭浩【陇干人绍兴初知金州兼永兴路经畧使金州残弊特甚户口无几浩招辑流亡开营田以其规制颁示诸路他军以匮急仰给朝廷浩独积赢钱十万缗以助户部朝廷嘉之凡有奏请得以直达累迁枢宻院都统制屯金州仍建帅府淳熙中赐立庙金州】蹇彞【潼川通泉人端平中通判金州元兵攻蜀彞坚守战不能敌被擒不屈而死其子永□复力战城破举家死焉】和彦威【理宗端平三年彦威独守饶风关孤城外絶救援坚壁屹立元兵数攻不下引还明年夏从谷中奄至金州陷彦威死之】明郑福【深州人成化中知金州疏凿汉江滩石筑堤以御水患开市通商民生滋殖】阴子淑【内江人成化中知金州以礼义教民风俗为之变】何尚徳【猗氏人嘉靖中知金州以亷称】金之纯【广济人崇祯中知兴安州流贼薄城之纯率乡兵殱其魁嵗饥多方赈恤以劳瘁卒于官】何宗孔【北直通州人崇祯中为紫阳县典史流贼陷城死之】
　　本朝仰九明【河州人顺治中为紫阳路游击邑多盗九明出奇兵屡败之入山其巢贼悉就擒】王章【锦州人康熙初为兴安知州甫到官值军兴总兵青州民输粮牧马民大困章申请上官立禁之州故无校士所为出资创建十七年防兵进茅麓山盗刍粮器械应机立辨郧抚徼州民运饟章念民力已竭竟不应】
　　人物晋王逊【字邵伯魏兴人仕郡察孝亷累迁上洛太守私牛马在郡生驹犊者秩满悉以付官转魏兴太守永嘉四年为寜州刺史时吏士散没城邑邱墟逊披荒纠厉收聚离散征伐诸夷威行宁土遣于澄奉表劝进于元帝累加散骑常侍安南将军赐爵褒中县公李雄遣李骧寇宁州逊使将军姚崇防琛大破骧等在州十四年卒諡曰壮】周李迁哲【字孝彦安康人世为山南豪族迁哲少有识度慷慨善谋画父元真仕梁为衡州刺史留迁哲本乡监统部曲事抚驭羣下甚得其情累迁东梁州刺史大统十七年周文遣达奚武王雄等略地山南迁哲被执周文以其信着山南今与贺若敦同往经略遂平寇乱巴濮之人降款相继授中书除直州刺史与田宏同讨信州留镇白帝明帝初授都督信州刺史天和三年进位大将军镇襄阳大破陈将章昭达进爵安康郡公卒諡壮武】王杰【本名文达金州直城人从孝武西迁周文奇其才尝谓诸将曰文达万人敌也从复潼关破沙苑争河桥战芒山皆以勇敢闻亲待日隆于是赐姓宇文氏恭帝元年从于谨围江陵时栅内有人善用长稍杰射之应而倒遂拔之孝闵帝践祚进爵张掖郡公为河州刺史建徳初除泾州总管颇为百姓所慕卒追封鄂国公諡曰威】隋何妥【字栖鳯西城人少机警有儁才髙祖受禅除国子博士尝言苏威不可信任又上八事以諌帝令考定钟律作清平瑟三调声又作八佾鞞铎巾拂四舞以太常所传宗庙雅乐深乖古意奏请用黄钟复上封事论时政损益并指斥当时朋党于是苏威卢恺薛道衡等皆坐得罪寻为国子祭酒卒赐諡曰肃撰周易讲防孝经义疏庄子义防及封禅书乐要文集并行于世】唐李袭志【字重光安康人仕隋始安郡丞大业末盗起袭志倾私产募士得三千人乗城拒盗萧铣林士宏屡攻之不下闻炀帝丧与士民缟素三日临固守凡二年力穷援絶为铣所陷武徳初髙祖命其子元嗣召之袭志约岭南首李光度潜图归国及铣卒岭南六十余州皆送款袭志诱而致云授桂州总管封始安郡公守桂二十八年政尚清省南荒便之】李袭誉【字茂实袭志弟通敏冇识度髙祖定长安召授太府少卿诏委典运以饟东军累擢扬州大都督府长史江南巡察大使多所黜陟召为大府卿为人严慤以威肃闻居家俭厚于宗亲禄廪随多少散之以余资写书罢扬州载书数车尝谓子孙曰吾性不喜财遂至屡乏然负京有赐田十顷耕之可以食河内千树桑事之可以衣江都书力读可进求官能勤此无资于人矣】明谢文【字显道金州人成化中进士选庶吉士改御史巡阅通州竹木居庸诸关军耗长芦盐法漕运四川边储所至刬弊纠奸不避贵近迁河间知府赈饥有方庭无留牍终山东参政】张鳯翔【字光世洵阳人生有异质强记博览为文雄杰卓荦与李梦阳同举于乡既至京师名出梦阳上成进士同授户部主事未几卒梦阳辑其遗文六卷梓行之】屠济【金州人嘉靖中举人为长子知县一介不取沍冬着敝鞾无袜民冇以袜进者正色叱去及归里鹑衣百结恬如也】刘四科【紫阳人隆庆进士授长治知县擢吏部主事歴兵部尚书兼副都御史巡抚蓟镇练兵恤民多善政卒赠太子少保】罗世济【字虚州平利人万歴中举于郷为沔池教谕闻李自成入关以死自誓既而沔池陷世济率家人力战被执不屈死之子得鸿练乡兵守平利杀贼甚多城破与妻子俱死　本朝乾隆四十一年予入忠义祠】
　　本朝吴锦【兴安诸生顺治三年流贼余党陷兴安锦与乡人谭文达并骂贼不屈死】康绍文【兴安诸生顺治三年流贼陷城父子俱被掠贼欲杀其父绍文乞以身代贼杀之父竟免于难】康应祥【兴安人家贫好义尝路拾黄金六十两俟失者还之事继母以孝闻流贼过其门曰此孝义士也相戒勿犯】覃训【紫阳人少孤事继母宋甚孝待继母弟诲极友爱土贼乱训负母逃难诲稍缓为贼所获训倾赀诣贼赎以归同县诸生许应选事亲亦至孝母病目失明应选朝夕号泣吁天母目忽明】
　　流寓宋吕希纯【夀州人绍圣初父公着追贬希纯亦以屯田员外郎分司南京居金州杜门著书】陈师道【号后山彭城人髙介有节安贫乐道诸经皆有训传尤防于诗礼累迁秘书正字客居金州】明吕柟【字仲木髙陵人正徳间殿撰为理学名臣有五经注疏行世避逆瑾乱微服寓金州之纯阳宫】
　　列女明柏夀妻王氏【金州人夀殁家贫甚中外无倚有劝改适者氏断髪自誓事姑以孝闻守节六十年疾笃不令医诊视其守身严谨类此】梁廷臣妻刘氏【金州人廷臣殁氏年二十一遗二孤在襁褓家贫甚舅姑欲夺其志即剪髪毁面誓以死有豪强谋聘之氏闻执刀刺颈血流被地救之始苏乃纺织自给抚子成立旌表其门】水中二烈女【兴安州人崇祯末州遇大水死者甚众有结筏自救者邻里多附之忽闻波中呼救声渐近见二女于附一朽木倐沈倐没引筏救之年皆十六七问其姓氏不答二女见筏上男子有裸者叹曰吾姊妹倚木不死冀有善地可存也今若此何用生为擕手跃入波中死】陈大策妻张氏【兴安州人明末汉水溢大防溺死氏不食七日而死】余养龙妻王氏【紫阳人夫故氏孝事翁姑训子成立苦节四十余年天啓七年旌表同县魏访妻侯氏亦以守节抚孤于崇祯十年旌表】安汝翼妻王氏【石泉人夫故守节三十余年及同县魏人仰妻周氏均以节孝旌表】陈必琦妻黄氏【汉阴人夫故推散家赀不食十二日死万歴间旌表同县胡文炜妻王氏年二十文炜病故宻缝身衣缢死柩侧乂王道直妻郑氏诸生杨天培妻郭氏经歴陈光啓妾王氏崇祯间城陷恐被辱皆自刎】任砻妻杨氏【汉阴人夫亡守节抚孤四十余年同县曽武妻王氏张世华妻陈氏闵进孝妻王氏蓝正元妻吴氏解鹤妻骆氏蓝敏妻陈氏茹士珍妻尹氏陈光耀妻蔡氏皆夫亡守节课子成名】
　　本朝梁信成妻喻氏【旧兴安州人顺治三年为流贼所执大骂不屈乱刃交下而死同时州人谢贤谟母胡氏妻刘氏陈于堂妻席氏王建极妻蒋氏范文奎妻侯氏陈五美妻刘氏并以义不汚贼自杀】崔尚志妻单氏【旧兴安州人康熙十四年吴三桂乱贼党纵掠民间氏知不免以其子托邻妇投崖死】杨裔昌妻刘氏【旧新安州人年十六夫亡事舅姑尽孝鞠遗腹子至成立同里赵应泰妻王氏贾廷弼妻马氏俱以早寡孝事舅姑抚孤成立旌表】蓝旐妾郑氏【旧汉阴人旐夫妇死于贼郑负嫡子立避难备尝险阻乱定家业荡尽防麻糊口训立至于成立】鲁镛妻马氏【旧兴安州人年二十二夫殁抚遗孤宏汉誓守及宏汉为诸生完娶与妇先后死又抚孙成楷成立雍正三年　旌表】杨啓勇妻李氏【平利人年二十七夫亡事舅姑甚孝及殁丧尽礼教二子皆成立雍正四年　旌表】谢得龙妻何氏【旧兴安州人夫亡苦节三十年乾隆十三年　旌表同州朱纬妻沙氏马显名妻马氏陈知新妻王氏俞珍妻廖氏朱光煦妻周氏王前峩妻黄氏万士荣妻刘氏俱夫亡守节先后　旌表】段啓志妻廖氏【旧兴安州人夫故殉节乾隆十六年　旌表同州吴忠聘妻惠氏匪窃相犯不从被扎身死于乾隆十九年　旌表】王作位妻黄氏【平利人夫殁家贫抚孤守节五十余年同县王从政妻李氏左吉防妻王氏王国柱妻罗氏魏必威妻崔氏胡世典妻王氏符节妻陈氏王明世妻王氏彭永夀妻古氏赵良臣妻王氏钟士彦妻梁氏俱于乾隆年间　旌表】李聨芳妻谢氏【洵阳人夫亡守节清苦自持年七十余卒又同县宋英妻吉氏钟衍庆妻吴氏王谕妻马氏刘裕妻张氏钟簴妻吴氏宋书妻余氏李本朴妻刘氏王绍曾妻彭氏皆夫亡守节先后　旌表】任豫妻孙氏【紫阳人年二十三嵗夫亡养姑训子苦节五十余年又同县任顼妻严氏寇抚徳妻魏氏康廷英妻吴氏俱以节孝先后　旌表】尚其志妻赵氏【紫阳人夫被虎咥氏奋不顾身追虎夺回而夫伤重旋卒氏甘贫守节孝事翁姑乾隆十年　旌表】谈世海妻柯氏【白河人不辱强暴投河自尽又同县烈女张器姐拒奸致死并于乾隆年间　旌表】夏之相妻汪氏【旧汉阴人夫亡守节上事翁姑养生送死克尽孝道同县温永馨妻赵氏郭祚逺妻温氏曾述志妻张氏陈国典妻胡氏尹原淳妻刘氏均以节孝　旌表】
