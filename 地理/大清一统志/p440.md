<!-- { "loadSidebar": true } -->
　　本朝赵允光【大兴人顺治初知庐州府时兵燹之后允光招徕抚字轻徭均赋民获其利无为巢县间有顽民聚党为患允光捕获其魁绳以法】张鹍翔【陜石人知合肥县为政和平严不过刻寃不过纵时称循吏】吴允升【奉天人顺治九年知庐州府嵗连旱设法赈济全活者众】王业兴【奉天人顺治中知庐州府海氛逼境业兴率家丁及营卒登陴捍御屡挫贼锋州得无事治郡十三年劝课农桑减省刑狱民咸德之】佟国贞【奉天人顺治中知无为州濒江田庐恃坝捍蔽三坝将圮国贞自鲍家桥至周思沟筑堤四千丈有奇名四坝后三坝倾而田庐卒无恙】王宗圣【奉天人顺治中知舒城县详慎断决吏不敢欺兵燹后安辑流亡威德并着】张可防【大同人顺治中知舒城县安静寛和蔬食布袍顺民好恶】祁文友【广东人顺治十八年知庐江县清丈量均里甲平赋役劝农桑】薛之佐【苍溪人康熈间知庐州府精明强干剔厘奸豪强不逞之徒皆潜徙境外士民頼之】聂源【宣府人知庐州府为政寛简爱民礼士值大兵至郡军需旁午殚心筹画闾阎得以不扰】顔尧揆【永春人康熈六年知无为州自李家祠至王家渡筑防八百八十丈次年大水田庐恃以无恙名顔公坝】何朝聘【奉天人康熈初知舒城县招民垦田给以牛种治舒七载狱讼衷息】董守义【奉天人康熈中知舒城县有干济才逆藩之乱大兵徃来络绎舟车刍糗应时而办闾阎无扰】李衍芳【云南人康熈中知庐江县县南有二湖环湖皆圩田惟缺口一河通江泄水豪民截河外坝障上流以资灌溉涝则以邻为壑民病之衍芳特申请除去】
