<!-- { "loadSidebar": true } -->
　　本朝杨可经【顺天通州人顺治二年治汉中府贺珍犯境与同知董应微推官原体防时偹刍粮协力固守城赖以完】李天叙【安阳人顺治十五年知洋县时吴三桂驻汉中邑苦骚扰天叙每与力争民以获苏】衣璟如【栖霞人顺治中以进士任汉中府推官呉三桂驻汉中兵民错处豪猾依倚为奸璟如莅政严明豪民皆相戒曰各爱无犯衣君令尤长于聼断讼虽词涉两端狱稽数载者以片语折之皆屈服】刘泽霖【直隶人顺治十六年任汉中府同知吴逆驻汉中其党重利剥民及移治云南索逋甚急质民子女号泣遍野泽霖以法建治其尤者仍率属金赎男妇数百口民皆安堵南郑有栁邉堰为沙所冲泽霖疏凿得宜沿堰栽栁以障沙民利赖之】呉树声【江寕人知畧阳县时冦氛未靖邑当冲要树声设计防御以劳勚卒官】汪化鏊【泾县人康熙中为汉中府同知呉三桂据汉南逼受伪軄化鏊不从自缢死又冯臯疆永济人亦汉中同知呉三桂叛随至沔县陷贼城中导之降不从贼幽之古寺中厯五载不屈节后汉中平督臣哈占疏其节于朝】费雅达【满洲人康熙十八年授汉中镇总兵先是汉中失守官兵退屯南山之麓费雅达至约束军士沿山村堡民不知兵及大兵复汉中费雅达帅师征进居民争絜壶浆囊□糗以送之】胜天绶【辽阳人康熙二十五年知汉中府谙练精敏修复庙学仓厫汉南素饶水利天绶相视地形筑堤建闸启闭有期蓄泄有界自是争端永杜】刘棨【诸城人任宁羌知州有政绩厯四州布政使】
　　人物汉邓公【成固人景帝时以谒者仆射为校尉击呉楚帝曰顷从军所来闻错死呉楚罢兵不邓公曰呉为反数十嵗矣以诛错为名其意不在错也错患诸侯强大不可制故请削之以尊京师计画始行卒受大戮内杜忠臣之口外为诸侯报仇臣窃为陛下不取也拜为城阳中尉建元中为九卿一年谢病免归其子章以修黄老言显诸公问】张骞【成固人建元中为郎应募使月氐径匈奴留十余嵗乃还后以校尉从卫青击匈奴封博望侯】张猛【字子游骞孙师事周堪元帝时为光禄大夫给事中与周堪同心辅政为石显所譛自杀】李法【字伯度南郑人博通羣书性刚而有节永元九年应贤良方正对策除博士迁侍中光禄大夫嵗余上疏以为宦官权重椒房宠盛又讥史官记事不实下有司免为庻人在家八年征拜諌议大夫正言极词无改于旧出为汝南太守】李郃【字孟节南郑人通五经善河洛风星县召署募门侯吏和帝分遣使者微行观采风謡使者二人当到益部投郃候舍时夏夕露坐郃仰观问曰二君发京师时当知朝廷遣二使耶二人惊问郃曰有二使星入益州故知之耳后举孝亷五迁尚书令拜太常代袁敞为司空敷陈得失有忠臣节】李固【字子坚郃之子少好学尝步行寻师不逺千里遂博览文籍结交英贤阳嘉二年以灾异对防顺帝览其对多所纳用即时出宋阿母还舍诸常侍悉叩头谢罪朝廷肃然以固为议郎而阿母宦官疾固言直因诈飞章以陷其罪出为广汉县令厯荆州刺史泰山太守冲帝即位以为太尉及冲帝崩质帝遇弑固与杜乔欲立清河王某梁冀竟立桓帝诬固下狱遂见害二子基兹皆死狱中】李厯【字子季郃弟子清白有节博学善交与郑康成陈纪等相结为新城长政贵无为官至奉车都尉】樊志张【南郑人博学多道身不仕尝游陇西破羌将军段颖出征西羌请见志张其夕颖军为羌所围因留中军夜谓颖曰东南角无复羌宜乗虚引出住百里还师攻之可以全胜颎从之果破贼于是以状表闻有诏特微会病终】李燮【字徳公固少子固遇害之时燮年十三姊文姬以燮托父门生王成成将燮入徐州界内燮姓名为酒家佣十余年冀既诛始还郷里后徴拜议郎亷方自守灵帝时拜安平相先是安平王续为张角贼所掠赎还燮奏续不宜复国已而续竟归藩未满嵗果坐不道诛乃擢爕河南尹时以货赂为官燮上书陈諌辞义深切帝乃止在职二年卒时人感其世忠正咸伤惜焉】程包【汉中人成帝时为郡上计时巴郡板楯蛮冦掠三蜀及汉中诸郡帝问益州计吏征讨方略包对曰板遁立功先世复为义人自永初以来忠功屡着本无恶心愁苦赋后困罹酷刑以致叛戾但选明能牧守自然安定帝从其言即皆降服】三国汉陈术【字仲伯汉中人博学多闻着释问七篇益都耆旧傅及志】南北朝南齐阳黒头【华阳人陈从四世同居建元三年有司奏表门闾蠲租税】郝道福【华阳人累世同防建武三年明帝诏表门闾蠲其调后】周赵文表【南郑人世为二千石父珏性方严有度量位御史中大夫文表性修谨志存忠节为周文亲信累迁车骑大将军仪同三司天和中除梁州总营府长史所管地名恒棱者方数百里恃险固常懐不轨文表率众讨平之迁蓬州刺史政尚仁恕人皆懐之大象中拜呉州总管】唐强循【字季先凤州人仕累雍州司户参军华原无泉人畜多暍死循教濬筑蓄水以溉田一方利之号强公渠诏书褒子荐厯大理少卿右庻子为政辨给不为威严遇人尽信不为疑】宋张伯威【大安军人绍熙元年武进士调神泉尉时大母黄年九十八伯威不忍之官黄得疾濒殆伯威剔左臂肉食之遂愈继母扬因姑病笃惊成疾伯威复剔臂肉作粥以进疾亦愈事闻诏与陛擢伯威不赴遂隠号无辩居士】张珏【字君玉凤州人年十八从军钓鱼山以战功累官中军都统制号为四川虓宝祐末元兵围合州珏与王坚协力战守攻之九月不能下寻以珏为令守徳祐三年升四川制置副使知重庆府元兵围重庆城中粮尽部将赵安开门降珏巷战不支东走涪被执至安西自经死】元李孟【字道复汉中人博学强记通贯经史成宗时武宗仁宗皆未出閤孟以荐为师傅大徳初武宗抚军北征仁宗留宫中孟日陈善守正道成宗闻而嘉之至大三年拜中书平章政事仁宗嗣立进阶光禄大夫累封魏国公孟宇量阔廓才畧过人三入中书民间利害知无不言引古证今务归正防进防贤士逰其门者皆知名士卒谥文忠】明王信【字君实南郑人生半嵗父忠北征战殁母岳氏苦节育之正统中袭千户成化初积功至都指挥佥事守偹荆襄平大盗刘千户移湖广平永顺堡靖二宣尉及靖州武冈蛮累迁都督同知总督漕运帅府旧有湖擅为利估开以泊漕艘势要壅水一裁以法漕务修举信沉毅简重厯大镇不营私产子继善从善皆举进士】张羽【字伯翔南郑人性至孝治末进士武宗时任御史巡按山东中官导帝游幸羽上疏力諌出为广平知府调河间甚着声绩嘉靖中擢贵州布政使吏以羡金进却不纳为借记于官厯南京工部侍郎】吉孔嘉【字望宇洋县人防时诉父寃于巡按御史获释时称其孝崇祯三年举于乡知寜津县有善政迁顺徳同知调真定寻擢顺徳府　大兵至悉力捍御城陷与妻张氏长子贡生恵迫次子妇王氏并死之赠太仆寺少卿妻子子妇并获旌　本朝乾隆四十一年　　赐谥忠节妻子并入忠义祠】张凤融【字建翀城固人天启进士崇祯中官御史极论四川巡抚王维章贪劣请召还给事中章正扆累官右佥都御史巡抚江南十六年流贼陷城固胁之降不从遇害本朝乾隆四十一年　　赐谥忠节】
　　本朝张兆熊【字宜男洋县人明末举人性至孝居父丧哀毁逾礼流贼冦洋兆熊偕县令郭一龙募乡勇数百勦之贼遁城不得陷顺治中擢御史厯淮徐郴林参政所至有声】周基昌【城固人顺治初从　大兵至延安招抚各砦有功贺珍冦汉中基昌单骑溃围赴省乞救贼平授保定通判厯叙州知府刘文秀自滇窥蜀城陷不屈死妻王氏守节抚孤厯五十余年】陈安国【字斗坦沔县人顺治初以佥事监军四川时姚黄贼众猖獗安国招降之厯井陉九江道致仕归修黄金峡崄道三百里建连云栈坍榻桥梁数十处邑多赖之】吉允迪【字大邱洋县人顺治进士知信丰县勦贼冦屡着军功厯云南防政贵州学道皆有实绩】张勇【字非熊洋县人防孤落拓不覊善骑射初隶总督孟乔芳勦贼南北山平河西叛所至有功授甘肃总兵从经畧洪承畴取滇黔进云南提督康熙初复调甘肃呉三桂据云南叛蔓延闗凉勇以靖逆将军率兵围兰州复临洮下巩昌降岷州及川贼出秦州势甚炽勇分兵四应独以麾下数百骑驻伏羌与贼相持数月三战败贼大军至贼遂遁以收复全秦功授一等侯世袭累进太子太师卒赠少师諡襄壮勇身经大小数百战拔郡五州县数十擒伪王一人斩伪将军以下数百人每临阵身先士卒料敌制胜能以寡击众纪律严明将吏不敢犯居恒恂恂退让宾礼文士有古儒将风】王天章【凤县人父死庐墓三年母疾衣不解带乡党称其孝行乾隆二年　旌表建坊】
　　流寓汉承宫【姑幕人新莽时将诸生避地汉中】
　　烈女汉陈文矩妻李氏【李法姊字穆姜有二男而前妻四子文矩为安众令丧于官四子以母非所生憎毁日积穆姜抚字益隆衣食资供皆倍所生长子兴遇疾困笃亲调药膳恩情笃密兴疾瘳自知遇恶遂将三弟诣南郑狱陈母之徳状已之过乞就刑辟郡守表异其母蠲除家徭遣散四子许以修革自后训导愈明并为良士穆姜年八十余卒】赵伯英妻李氏【李固女字文姬贤而有智固既策罢文姬密与二兄谋预藏匿弟燮有顷难作二兄受害文姬乃告父门生王成曰君执义先君有古人之节今委君以六尺之孤成感其义将燮亾命徐州后遇赦还乡姊弟相见悲感旁人即面戒燮曰先公正直为汉忠臣令弟幸而得济岂非灭耶宜杜絶众人勿往来慎无一言加于梁氏惟引咎而已燮谨从其诲】赵宣妻杜氏【字泰姬南郑人教子女及妇并有法度子元珪稚珪并有闻望七子皆辟命察举牧守】宋崔均妻张氏【张伯威妺其姑王氏疾甚张剔左臂肉作粥以进达旦即愈事闻赐束帛】刘当可母王氏【当可为利州路提举常平司干办公事绍定三年王氏就养兴元元兵屠兴元王氏义不辱投江死其妇杜氏及仆婢五人咸及于难当可奔赴江浒得母丧归诏赠和义郡太夫人】明陈情妻李氏【南郑人正徳中蜀冦自青石闗来氏从夫入城避冦至汉江未渡忽传冦至众皆逃匿氏与夫相失遂懐其防子投水死】王以谏妻靳氏【寜羌人夫亾子夭将从死姑曰吾惟汝是依何忍弃我氏感泣从命曲尽孝养姑殁殡殓既毕遂自缢死事闻旌表】陈悌妻贾氏【畧阳人强暴欲沔之跃身入汉江死又徐士选妻王氏遇贼逼不从被害】蔡一仕妻胡氏【沔县人崇祯中流贼乱氏同次女欲渡江避之女曰即得渡江贼从马上追之亦不免何若此江之为愈女先跃入水氏从之称母子并双烈】梁宾妻赵氏【沔县人闻流贼至因夫疾不忍逺避贼索得欲驱之去不从被杀又曹良辅妻沈氏宁羌人贼至自缢死】岳烈女【城固人许字诸生王棐子贼至欲辱之不从遇害】
