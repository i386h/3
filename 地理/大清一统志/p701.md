<!-- { "loadSidebar": true } -->
<史部,地理类,总志之属,大清一统志,武定府图>
<史部,地理类,总志之属,大清一统志,武定府图>
<史部,地理类,总志之属,大清一统志,武定府表>
<史部,地理类,总志之属,大清一统志,武定府表>
<史部,地理类,总志之属,大清一统志,武定府表>
　　钦定四库全书
　　钦定大清一统志卷一百三十九
　　武定府【山东省治东北二百里东西距二百八十里南北距二百七十里东至青州府乐安县界一百四十里西至济南府德平县界一百四十里南至济南府齐东县界八十里北至海一百九十里东南至青州府博兴县界一百五十里西南至济南府临邑县界一百六十里东北至海二百十里西北至直河间府南皮县界一百四十里自府治至　京师七百里】
　　分野天文虚危分野元枵之次
　　建置沿革禹贡兖州之域春秋战国齐地汉属平原郡晋为冀州乐陵国青州乐安国地后魏属乐陵郡北齐废隋改置于南界属勃海郡唐贞观十七年改置棣州天宝元年改乐安郡乾元元年复曰棣州属河南道宋亦曰棣州属河北东路金属山东东路元中统三年置濵棣路至元二年罢以州属济南路明洪武六年改曰乐安州宣德元年平汉王髙煦又改曰武定州属济南府
　　本朝雍正二年升为直州十二年又升为府属山东省领州一县九
　　惠民县【附郭东西距九十里南北距九十五里东至濵州界四十五里西至济南府德平县界四十里南至济南府齐东县界九十里北至阳信县界五里东南至蒲台县界一百二十里西南至商河县界三十五里东北至霑化县治七十里西北至乐陵县治九十里汉置厌次县后改富平侯国属平原郡后汉初曰富平永平五年复曰厌次晋为乐陵国地魏属乐陵郡隋改属渤海郡唐武徳四年属棣州八年州废属沧州贞观元年属德州十七年复于县置棣州天宝元年改乐安郡治乾元元年仍为棣州治五代因之宋大中祥符八年移置阳信县于厌次故城金元因之明洪武元年省入州宣德元年汉王髙煦反宣宗亲征执之北去改武定济南府　本朝因之雍正十二年置恵民县为武定府治】青城县【在府东南六十里东西距二十八里南北距三十里东至青州府髙苑县界二十里西至济南府齐东县界八里南至济南府邹平县界十二里北至恵民县界十八里东南至济南府长山县治九十里西南至济南府章邱县治一百里东北至濵州治九十里西北至恵民县治九十里汉置东邹县属千乘郡后汉省晋复置邹县属乐安国宋省后魏为临济县地唐宋为邹平县地元太宗七年置青城县属济南路中统中改属陵州至元二年又属河间路明洪武二年省入邹平齐东二县十四年复置属济南府　本朝因之雍正十二年改属武定府】阳信县【在府东四十里东西距九十里南北距五十里东至霑化县界三十五里西至济南府德平县界五十五里南至恵民县界三十五里北至海丰县界十五里东南至濵州界四十里西南至商河县界六十里东北至海丰县界十五里西北至乐陵县界五十里汉置阳信县今在海丰县界属勃海郡后汉省延光元年复晋改属乐陵国北齐始徙置于今县界隋开皇六年于县置棣州大业二年改曰沧州寻改为勃海郡唐武徳四年复置棣州后寻废还属沧州贞观十七年改置棣州于厌次以阳信为属县宋元因之明属济南府　本朝因之雍正二年分属武定州十二年改属武定府】海丰县【在府东北六十里东西距三十八里南北距一百五十五里东至霑化县界二十五里西至河间府庆云县界十三里南至阳信县界五里北至大沽河海口一百五十里东南至阳信县界八里西南至乐陵县治七十里东北至霑化县界九十里西北至天津府盐山县界九十里汉置阳信县属勃海郡后汉初省延光元年复置晋改属乐陵国后魏因之北齐徙废隋为无棣县地五代周显徳五年分县南置保顺军宋治平中又移无棣县治保顺军仍属沧州元初割县之半属棣州曰东无棣县明永乐中避讳改曰海丰后属武定府　本朝因之雍正十二年属武定府】乐陵县【在府西北九十里东西距七十五里南北距八十五里东至阳信县界三十五里西至河间府宁津县界四十里南至商河县界七十里北至天津府盐山县界二十五里东南至恵民县界四十里西南至济南府徳平县治八十里东北至河间府庆云县界二十五里西北至河间府南皮县界五十里汉置乐陵县属平原郡为都尉治后汉建安末置乐陵郡晋初移郡于厌次以乐陵为属县后魏初于县置义兴郡太和中罢仍移乐陵郡来治隋开皇初郡废属勃海郡唐武德四年属棣州六年属沧州厯宋金元不改至明洪武初改属乐安州后属武定州　本朝因之雍正十二年属武定府】商河县【在府西南九十里东西距一百四十里南北距二百里东至恵民县治八十里西至济南府临邑县治六十里南至济南府济阳县治九十里北至乐陵县治一百一十里东南至济南府齐东县治九十里西南至临邑县界七十里东北至阳信县界七十五里西北至济南府徳平县治五十五里汉置朸县属平原郡后汉省隋开皇十六年改置滳河县属勃海郡唐武德四年改属棣州八年还属沧州贞观元年属徳州十七年仍属棣州宋改曰商河金元因之明属济南府　本朝因之雍正二年分属武定州十二年属武定府】濵州【在府东九十里东西距七十五里南北距五十八里东至利津县界三十五里西至惠民县界四十里南至蒲台县界二十八里北至霑化县界三十里东南至利津县界四十里西南至青城县治九十里东北至霑化县界三十里西北至阳信县界三十五里汉千乘郡湿沃县地晋魏属乐陵郡隋为勃海郡蒲台县地唐垂拱四年始析置勃海县属棣州五代周显徳三年始于县置濵州宋大观二年赐名勃海郡属河北东路金属山东东路元初别为濵棣路至元二年省属济南路明洪武初省勃海县入州属济南府　本朝雍正二年升为直棣州十二年改属武定府】利津县【在府东一百五十里东西距六十里南北距一百三十里东至青州府乐安县界四十里西至濵州界二十里南至蒲台县界十里北至海一百二十里东南至青州府博兴县界三十里西南至蒲台县界二十五里东北至海一百二十里西北至霑化县界三十里汉千乘郡湿沃县地隋勃海郡蒲台县地唐棣州勃海蒲台二县地宋属滨州金明昌三年始升永利镇置利津县属濵州元明因之　本朝雍正十二年属武定府】霑化县【在府东北七十里东西距九十五里南北距四十五里东至利津县界八十里北至海丰县界十五里东南至濵州三十里北至海丰县界十五里东南至濵州界三十五里西南至惠民县界六十里东北至海一百四十里西北至海丰县界二十五里汉千乘郡湿沃县地隋勃海郡蒲台县地宋庆厯三年始升招安镇为县熙寕六年省入勃海元丰二年复置属濵州金明昌六年改曰霑化元明因之本朝雍正十二年属武定府】蒲台县【在府东一百二十里东西距七十里南北距三十七里东至青州府乐安县界六十里西至濵州界十里南至青州府髙苑县界三十五里北至濵州界二里东南至青州府博兴县界三十里西南至青城县界五十里东北至利津县治六十里西北至濵州界五里汉置湿沃县属千乘郡后汉省魏复置晋属乐陵郡后魏因之北齐废隋开皇十六年改置蒲台县属勃海郡唐武徳初属邹州八年州废属淄州贞观六年省入髙苑七年复置十七年割属棣州五代周显徳中属濵州宋大中祥符五年省金复置仍属濵州元中统五年改属般阳路明初还属濵州　本朝雍正十二年属武定府】
　　形势四际广平中区特起为用武之地【通志】南连青济北接沧瀛左环渤海右拱平原所以屏蔽京畿权衡南北【旧志】
　　风俗人性朴实敦崇礼教【旧志】
　　城池武定府城【周二十里门四濠广五丈宋旧址明嘉靖中甃以砖　本朝康熙二十七年修乾隆九年重修】青城县城【周三里门六池广二丈元至正中筑明万厯六年増筑并甃以砖】阳信县城【周六里门四池广一丈八尺元至正间筑明嘉靖十年重建　本朝乾隆三年修】海丰县城【周三里门四池广三丈元至正中筑明洪武正统嘉靖间屡加修葺　本朝顺治五年重修】乐陵县城【周三里门四池广一丈明洪武间筑后屡修本朝顺治十六年康熙九年二十一年二十七年相继重修】商河县城【周三里余门四池广一丈六尺唐武德中旧址明成化二年重筑正德六年知县陈皎剏建外城周九里嘉靖万厯间屡修】濵州城【周九里门四池广二丈元至正中筑明嘉靖十一年甃以砖有防城隄十余里　本朝乾隆三十二年重修】利津县城【周七里门四池广一丈五尺金明昌中筑明正徳嘉靖间修万厯中増置瓮城敌楼　本朝乾隆三十二年重修】霑化县城【周五里门四池广丈余金明昌中筑明成化二年嘉靖十七年修后圯　本朝乾隆三十二年重修】蒲台县城【周三里余门三池广二丈隋旧址明成化二年增筑正徳八年甃砖万厯七年修】
　　学校武定府学【在府治东南即旧州学宋旧址金天眷间重建元明屡修入学额数二十名】惠民县学【附府学入学额数二十名】青城县学【在县治东元旧址明天顺元年重建后屡修入学额数十二名】阳信县学【在县治南元旧址明洪武三年重建后屡修　本朝顺治十六年乾隆七年相继重修入学额数十五名】海丰县学【在县治东元旧址明洪武三年重建后屡修　本朝顺治十三年康熙十七年相继重修入学额数十五名】乐陵县学【在县治西北明洪武二年建万厯五年改建北城外十五年复还今所　本朝顺治康熙间屡修入学额数十五名】商河县学【在县治东元至元四年建明洪武三年改建后屡修葺　本朝康熙六年乾隆二十一年俱重修入学额数十五名】濵州学【在州治东南元至元中建明洪武二十八年修天顺后屡加修葺本朝康熙十八年乾隆五年俱重修入学额数二十名】利津县学【在县治东北元至元三十年建明代屡加修葺　本朝顺治九年康熙十三年雍正六年乾隆八年俱重修入学额数十五名】霑化县学【在县治东南明洪武初建成化四年增修　本朝康熙四十一年雍正十二年乾隆二十二年俱重修入学额数十五名】蒲台县学【在县治东北元大徳六年建明成化十五年改建　本朝康熙二十一年及二十六年俱重修入学额数十二名】敬业书院【在府学西南隅乾隆十三年武定府知府姚兴滇建又恵民青城阳信海丰乐陵利津霑化七县皆有社学又霑化县旧有齐云书院又名南湖书院今废】
　　户口【原额人丁二十九万三千九百二十滋生人丁四万二百四十三】
　　田赋【田地七万三千三百八十三四顷七十畆零额征地丁银三十万八千九百八十六两六钱三分二厘零米六万一千六百四十七石八斗三合零麦二百一十三石四斗六升七合零】
