<!-- { "loadSidebar": true } -->
　　古迹雍县故城【在鳯翔县南史记秦徳公元年初居雍城大郑宫以犠三百牢祠鄜畤卜居雍左僖公十三年秦输粟于晋自雍及绛相继汉书地理志右扶风雍县秦恵公都之冇五畤应劭曰四面积高曰雍水经注雍城故秦徳公所居晋地道纪以为西虢地也魏书地形志平秦郡岐州皆治雍城括地志雍县故城在今县南七里即秦大郑宫城李吉甫元和郡县志鳯翔府春秋时为秦都后魏太武于今州理东五里筑雍城镇文帝改镇为岐州隋开皇元年于州城内置岐阳宫岐州移于今理大业三年罢州为扶风郡武徳元年复为岐州至徳元年改为鳯翔郡乾元元年改鳯翔府冶天兴县本秦雍县至徳二年分置鳯翔县永泰元年废仍改雍县为天兴县旧志旧鳯翔县治在府治东偏今县治在府治西北偏】岐山故城【今岐山县治元和志岐山县西至鳯翔府五十里本汉雍县地周武帝天和四年割泾州鹑觚县之南界置三龙县隋开皇十六年移于岐山南十里改为岐山县贞观八年移于今理乐史太平寰宇记大业九年移于今县东北八里唐武徳元年移理于今岐阳县界张堡垒七年移理龙尾城贞观元年又移理猪驿南今县理是也旧志三龙故城在县东北五十里龙尾城在县东龙尾沟东五里今为镇有故城址】平阳故城【在岐山县西南接寳鸡县界史记秦宁公二年徙居平阳武公元年居平阳封宫集解徐广曰郿之平阳亭郦道元水经注汧水迳平阳故城南萧徳言括地志平阳故城在岐山县西四十六里史记正义岐山县有平阳乡乡内冇平阳聚封宫在平阳城内九域志号县有平阳镇】陈仓故城【在宝鸡县东史记汉元年汉王从故道还袭雍王章邯邯迎击汉陈仓后汉中平五年凉州羣贼汪国等围陈仓八十余日不能防魏太和初曹真以诸葛亮惩于祁山后出必从陈仓乃使将军郝昭王生守陈仓治其城水经注渭水东过陈仓县西宋氏开山图注曰伏羲生成纪徙治陈仓诸葛亮以数万众攻郝昭不利而还今滠水对亮城是与昭相御处也括地志陈仓故城在陈仓县东二十里中有寳鸡神祠元和志寳鸡县东北至鳯翔府九十里本秦陈仓县秦文公所筑因山以为名大业九年移于今理乾元元年改为宝鸡以昔有陈寳鸡鸣之瑞故名之又曰陈仓有上下二城相连上城是秦文公筑下城是郝昭筑寰宇记周地图记云陈仓县晋末废苻姚时于县界置苑川县后魏大统十六年移苑川县入汉陈仓故城复为陈仓县即今县东二十里古城是也属武都郡后周大和三年又于此置显州建徳三年州废隋开皇十八年又置属岐州大业十年移县理于渭水北留谷城今县是也】虢县故城【在寳鸡县东史记秦武公十一年小号汉书地理志右扶风领号县有虢宫秦宣太后所起又陜县注曰西虢在雍州即此后汉初县废水经注汉西虢县大康记曰虢叔之国平王东迁叔自此之上阳为南虢魏书地形志岐州领武都郡太延中置隋书地理志扶风郡虢县后魏置武都郡西魏改县曰洛邑后周置朔州州寻废开皇初郡废大业初改县为虢括地志虢故城在陈仓县东南四十三里次西十里又有城亦名虢城元和志虢县北至鳯翔府三　里贞观八年废天授二年再置寰宇记县在府南四十里今虢西有桃虢二城相去十里城之所居俗名桃虢川有路通汉中其城一为虢国一为虢宫明统志虢县元省入寳鸡府志故城在寳鸡县东五十里有碑记存焉】围川故城【今扶风县治唐置元和志扶风县西至鳯翔府一百里本汉美阳县地武徳三年分岐山县置围川县取今县南湋川水为名近代讹作围贞观八年改为扶风寰宇记后周天和元年置燕州于此隋末废】郿县故城【在今郿县东北诗大雅申伯信迈王饯于郿汉书地理志右扶风郿县右辅都尉治元和志县西北至鳯翔府一百里秦县在今县东十五里有故城今县周天和元年筑在渭水南一里县理城亦曰斜城城南当斜谷口因以为名寰宇记唐武徳三年移县于郇州城即今理也】武功故城【在郿县东汉置县属右扶风后汉永平八年移置武功县于故城此城废元和志汉旧县盖在渭水南今郿县地是也按旧县境有武功山斜谷水亦曰武功水县本以山水立名也寰宇记武功故城在今郿县东四十里鳯泉故县北渭水之南县志有邰亭在县东渭水南东北距古邰城四十里即武功故县也】杜阳故城【在麟游县西北诗大雅自土沮漆顔师古汉书注齐诗作自杜言公刘避狄而来居杜与漆沮之地战国策苏代説向夀封小令尹以杜阳汉置杜阳县晋废水经注杜水东迳杜阳故城东西三百步南北二百步世谓之故县川寰宇记汉杜阳县城郡国县道记云杜阳晋省在今鳯翔府北九十里普润县东南界已失其所在又按郡国县道记云陇州呉山县四十五里即岐山县之西南界有一故城彼人谓之文王城按周文王都酆不合于此更有城其城恐是汉杜阳县又岐山县东十九里有杜阳谷内亦有一杜阳故城二县俱在扶风郡界若据十三州志郡道里数即陇州杜阳故城近之据汉志注云杜水南入渭即普润县界文王城近之】普润故城【在麟游县西隋置元和志普润县南至鳯翔府九十里隋大业元年于此置马牧又置普润屯后废屯置县寰宇记县在府北七十里本汉安定鹑觚二县之地又为漆县隋大业元年于细川谷置普润县以属岐州盖以杜漆岐三水溉灌田畴民获济利以为县名十三年移于今理贞元十一年改属陇右经畧使唐书方镇表贞元初吐蕃陷陇右徳宗置行秦州以刺史兼陇右经畧使治普润元和元年升经畧使为保义节度寻复旧名明统志普润县元省入麟游故城在麟游县西百二十里頽基尚存】麟游故城【在今麟游县西隋末置元和志麟游县西南至鳯翔府一百六十里本汉杜阳县地隋于此置西麟州营仁寿宫义宁元年唐髙祖辅政获白麟于宫所因置县寰宇记县在鳯翔东北一百十里唐初于仁夀宫置贞观六年自宫城移于今所县志今县城即唐时故址】隃麋故城【在汧阳县东汉置县后汉建武四年封耿况为隃麋侯国晋永泰之乱赤亭羌姚弋仲东徙榆眉十六国春秋苻坚太和二年苻双苻武以上邽安定叛乘胜至榆眉即隃麋也水经注汧水东南迳隃麋县故城南昔郭钦耻王莽之徴遯迹于斯章懐太子曰隃麋故城在汧阳县东南元和志汉隃糜县因今汧阳县东八里隃麋泽为名寰宇记阚泽县道记云隃麋县今汧阳县东古城是汉理所晋省汧阳县志汉隃麋城在县东三十里】汧阳故城【在今汧阳县西元和志汧阳县西至陇州八十里本汉隃麋县地周武帝置汧阳郡及县寻省郡以县属陇州寰宇记后周天和五年于今县西四十里马牢故城置汧阳县及汧阳郡以在汧山之阳为名建徳四年移于今理县志汧阳故城在今县西五里汧河之东晖河之西其北里许又有故城乃隋唐宋以来旧治元至正二年南徙于此谓之新城明嘉靖二十六年为大水冲陷明年始移今治】汧县故城【在陇州南汉置括地志故汧城在汧县东南三里元和志陇州秦文公所都后魏置东秦州西魏文帝改名陇州因山为名东至鳯翔府百五十里治汧源县本汉汧县地在汧水之北寰宇记后魏初于今汧源县界置陇东郡孝明正光三年分泾州岐山之地兼置东秦州于故汧城孝昌三年为万俟丑奴所破孝武永熈元年于今州东南八里复置东秦州仍于所理置汧阴县西魏大统十七年改为陇州周明帝二年移州及县于今所旧志汧源县明初始省入州　按元史地理志陇州领县二汧源汧阳仁宗纪延祐四年十一月并汧源县入陇州自后未见复置县事盖县之省入州始于元代旧志以为明初省入者考之未审耳】郁夷故城【在陇州西汉书地理志右扶风领郁夷县诗周道郁夷顔师古曰小雅四牡之诗曰周道倭迟韩诗作郁夷字言使臣乘马行于此道后汉时县废水经注渭水东迳郁夷县故城南寰宇记郁夷故城盖在今陇州西五十里大宁闗侧近汧水源按汉志注云郁夷有汧水祠今騐诸处因水置祠多在源下又自闗上陇盘纡屈曲逶迤而进与县名相符晋太康中曽于此置陇闗县又地道记云郁夷省并郿盖因王莽之乱郁夷之人权寄理郿界因并于郿】横水废县【在鳯翔县东南魏书地形志平秦郡领横水县真君十年分周城置后废旧志故县在府东南三十里以近横水而名】周城废县【在岐山县东北诗大雅古公亶父来朝走马率西水浒至于岐下孟子太王去邠逾梁山邑于岐山之下居焉史记古公与私属去豳豳人举国扶老携弱尽复归古公于岐下及他旁国闻古公仁亦多归之于是营筑城郭室屋而邑别居之汉书地理志美阳县冇中水乡周太王所邑后汉书郡国志美阳有周城水经注岐山水屈迳周城南城在岐山之阳而近西所谓居岐之阳也又厯周原下北则中水乡成周聚故曰有周也魏书地形志平秦郡领周城县真君六年置隋书地理志岐山县有后魏周城县后周废括地志故周城一名美阳城在武功县西北二十五里即太王城】剻城废县【在寳鸡县东汉书功臣表剻城侯周緤高帝六年封晋书地理志始平郡领剻城县史记正义引舆地志云故陈仓之乡聚名周緤所封晋咸宁四年分立为县后废】岐阳废县【在扶风县西北唐置元和志县西南至鳯翔府一百里盖汉杜阳县地贞观七年割扶风岐山二县置以在岐山之南因名旧唐书地理志贞观二十一年废永徽五年复置寰宇记元和三年以其地复入岐山扶风二县九域志扶风县有岐阳镇县志又有美阳城在县北二十里今为崇正镇】鳯泉废县【在郿县东南隋书地理志郿县有鳯泉宫旧唐书地理志义宁二年于郿县界置郿城郡领郿鳯泉二县武徳元年罢郡置郇州三年属稷州贞观八年省郿县志鳯泉城在县东南三十里】柿林废县【在郿县东四十里元初置属郿州寻废乂吕布城在县东干沟白起城在县东北十五里俱未详建置又歹王城在县东二十五里清湫镇元至正十四年守将歹驴筑】南由废县【在陇州西南魏置魏书地形志武都郡领南由县隋书地理志扶风郡南由县魏置西魏改为镇周复置旧唐书地理志南由县隋武徳元年置含州于此四年废含州以县属陇州元和志南由县东北至陇州一百二十里本汉汧县地后魏孝明帝于县西南由谷口置县因谷为名开皇三年属岐州贞观四年割入陇州寰宇记废南由县在今呉山县东南十里唐元和三年并入呉山】呉山废县【在陇州东南十六国春秋后秦永和元年杨盛兄子倦宼长蛇姚使姚洸讨倦于陈仓倦奔散闗魏书高宗时陆真为长安镇将时初置长蛇镇真率众筑城未讫而氐豪仇傉檀等反叛真击平之卒城长蛇而还水经注长蛇水南流迳长蛇戍东魏和平三年筑徙诸流民以遏陇宼元和志陇州管吴山县西北至州一百十里本汉隃糜县地后魏孝昌二年于长蛇川置长蛇县属东秦州开皇十八年改为呉山县旧唐书地理志呉山隋长蛇县贞观元年改为呉山县治槐衙堡上元元年移冶龙盘城唐书地理志呉山本长蛇义宁二年置贞观元年更名上元二年曰华山寻复曰呉山寰宇记隋开皇十三年自长蛇川故地移于今县十八年改呉山取县西呉山以称邑九域志县在州西南八十里州志元至元七年省入汧源县今为县头镇在州东南一百二十里】陇安废县【在陇州南宋初置属陇州寰宇记陇安县去州八十五里本南由镇即古南由县之地开寳二年割汧阳县四乡于陇州界置陇安县金史地理志陇州陇安县秦和八年以陇安寨升元史地理志至元七年省陇安入汧源明统志废县在陇州南百二十里】姜氏城【在岐山县东水经注岐水东迳姜氏城南为姜水按帝王世纪曰炎帝神农氏姜姓母安登游华阳感神而生炎帝长于姜水　按明统志姜氏城在寳鸡县南七里与水经注异】邰城【在扶风县东南三十五里与武功县接界详见武功】秦城【在陇州东南史记秦本纪非子居犬邱周孝王召使主马于汧渭之问马大蕃息分土为附庸邑之秦号曰秦嬴后文公四年至汧渭之会曰昔周邑我先秦嬴于此后卒获为诸侯乃卜居之占曰吉即营邑之元和志秦城在州东南二十五里秦非子飬马汧渭之间有功周孝王命为大夫　按州志秦城在州南三里疑误】回城【在陇州西北汉书武帝纪元封四年行幸雍通回中道遂北出萧闗如淳曰三辅黄圗云回中宫在汧后汉书建武八年来歙袭畧阳伐山开道从番须回中径至畧阳郡国志汧县有回城名回中顔师古曰回中在安定回中宫在汧者或取安定回中为名耳非武帝所通道明统志回城在城西北四十里即汉来歙开道处又回中宫在州西北百四十里　按秦始皇二十七年巡陇西北地过回中汉文帝十四年匈奴入萧闗使骑烧回中宫骑至雍及武帝所通回中道应劭顔师古皆谓在安定此自后汉来敛所开之回中又括地志载回中宫在雍县者当亦因史汉回中与至雍幸雍连文而讹也】三交城【在寳鸡县西晋建元二年凉州将张瓘攻后赵将王擢于三交城元和志城在县西十六里司马懿与诸葛亮相距所筑寰宇记城在县西四十六里十六国春秋苻健于此置武都郡通志在县西四十里】石鼻城【在寳鸡县东通鉴唐光启二年田令孜劫上幸寳鸡留禁兵守石鼻为后拒胡三省曰石鼻在寳鸡西南亦曰灵壁蘓轼曰寳鸡县汧水北有武城镇即俗所谓石鼻寨也诸葛武侯所筑城去寳鸡三十里明统志石鼻寨在寳鸡县东四十里方舆胜览寳鸡有石鼻寨行人自北入蜀者至此渐入山自蜀趋洛者至此渐出山故苏轼诗云北客初来试新险蜀人从此送残山】干归城【在鳯翔县西南元和志在天兴县西四十三里乞伏干归据苑川自号西秦因筑此城　按干归所都在今临洮府兰州界与鳯翔相去尚逺元和志恐误】永信城【在陇州北唐贞元十三年鳯翔节度使邢君牙筑永信城于汧源县之平戎川州志城在州北】临汧城【在陇州西北旧唐书文宗纪太和元年四月鳯翔筑临汧城于汧阳县西北八十里唐书地理志汧阳县有临汧城府志故城在州西北】益门城【在寳鸡县西南十五里元末季思齐筑以备蜀城西据益门山因名明初徐达收汉中自长安引兵屯益门遣傅友徳南出褒斜今为益门镇焉】蕲年宫【在鳯翔县南即秦槖泉宫也一作祈年宫史记秦始皇九年嫪毐将攻蕲年宫为乱汉书地理志雍县有槖泉宫孝公起祈年宫恵公起水经注雍水南流迳胡城东俗名也盖秦恵公之故居所谓祈年宫也孝公又谓之槖泉宫括地志蕲年宫在岐州城西故城内】羽阳宫【在寳鸡县东汉书地理志陈仓县有羽阳宫秦武王起县志在县东陈仓故城内】棫阳宫【在扶风县东北汉书地理志雍县有棫阳宫秦昭王起文帝纪后二年夏行幸雍棫阳宫县志在县东北三十里遗址尚存】回中宫【在鳯翔县括地志回中秦故宫在雍县西四十里详见前回城】岐阳宫【在岐山县东隋书地理志雍县有岐阳宫元和志隋开皇元年于州城内置岐阳宫】九成宫【在麟游县西隋书高祖纪开皇十三年幸岐州诏营仁夀宫地理志普润县冇仁夀宫元和志九成宫在麟游县理西一里即隋仁夀宫每嵗避暑春往冬还义宁元年废宫置郡县贞观五年复修旧宫以为避暑之所改名九成唐书地理志在县西五里永徽二年曰万年宫干封二年复曰九成宫周垣千八百步并置禁苑及府库官寺等县志宫在县西天台山上中有碧城及排云御容等殿今遗址无考惟九成万年两古碑尚存顾炎武金石文字记唐九成宫醴泉铭魏徴撰欧阳询书又万年宫铭高宗御制并书二碑并存】安仁宫【在郿县治东隋书地理志郿县有安仁宫开皇十五年置行宫十二所自京师以达仁夀宫此其一也唐贞观十八年自九九成宫还至安仁宫即此】青宫【在麟游县西南元和志在县西二十里贞观八年置县志宫在青莲山下山路纡回至此始平衍】召亭【在岐山县西南杜预左传注召采地扶风雍县东南有召亭水经注雍水东迳邵亭南故邵公之采邑也京相璠曰亭在周城南五十里史记索隐文王受命取岐周故墟分爵二公故诗有周召二南言皆在岐山之阳也括地志召亭在岐山县西南十里明统志召公亭在县西南八里今名召公村】野人坞【在鳯翔县东南十余里史记秦缪公亡善马岐下野人共得而食之括地志野人坞在雍县东北二十里寰宇记在县南百八十步】郿坞【在郿县北后汉初平中董卓筑坞于郿高厚七丈号曰万嵗坞积谷为三十年储魏书地形志平阳县有郿坞章懐太子曰按坞旧基高一丈周回一里一百步元和志董卓坞在郿县东北十六里】伏波村【在扶风县西十里后汉马援故居】马氏村【在扶风县东南二十五里相传汉马融授徒处】马颊社【在陇州南寰宇记陇安县有马颊社在县之孝感乡社内有古铸钱监基】李茂贞园【在鳯翔县北少东五里旧多植竹有竹阁旁引溪水唐末李茂贞建宋蘓轼李氏园诗自注俗谓皇后园盖茂贞谓其妻也】筀竹园【在岐山县西北周公庙前】鳯山楼【在岐山县北周时鳯鸣于岐山后人因建此楼】卖酒楼【在寳鸡县东陈仓故城内自唐至宋中更兵燹独存此楼宋蘓轼诗云晚入陈仓县惟余卖酒楼谓此】武成楼【在寳鸡县东三十里武成镇宋陈希亮守鳯翔时建】风月楼【在汧阳县南汧河岸下临清流极其爽垲】真兴阁【在府城内宋初节度使王彦超建高十余丈蘓轼有诗】懐贤阁【在郿县西南南山蟠龙寺内南直斜谷西临五丈原有旧邸阁诸葛武侯出师储粟处后人因其遗迹作阁名曰懐贤宋蘓轼有诗】斯飞阁【在寳鸡县西南宋蘓轼有诗今废】汧阳阁【在汧阳县治南唐韦荘有诗又双清阁在县东南四里玊清宫外邑人于此观竞渡可以望逺】一经堂【在陇州治东唐刺史韦臯建取韦贤教子一经之义】会景亭【在府城外南溪处众亭之间宋蘓轼迁之水西可以逺眺又改名招隠题诗其上】喜雨亭【在府治东北隅宋苏轼签判鳯翔时所建有喜雨亭记】翠麓亭【在寳鸡县东南一百八十里青峯寺下宋蘓轼蘓辙有诗】石林亭【在麟游县冶东宋刘敞有诗苏轼和之石刻尚存】陇亭【在陇州陇山官道傍自唐时有此又山下有鸣咽亭取陇水呜咽之义】八卦亭【在陇州西北一百五十里有仙人钟离权吕洞賔遗迹】碧寒亭【在陇州西七十里故闗上宋王庶有诗】授经台【在府城南明统志本终南山之一峯尹喜见老子授五千言后尝居此】祀鸡台【在寳鸡县东二十里明统志秦文公立寳鸡祠筑此台祀之】鳯女台【在寳鸡县东南水经注雍有鳯台鳯女祠秦穆公时有萧史者善吹箫能致白鹄孔雀穆公女弄玉好之公为作鳯台以居之积数十年一旦随鳯去云雍宫世有箫管之声焉今台倾祠毁不复然矣寰宇记寳鸡县有玉女祠秦穆公女弄玉鳯台之地也明统志在县东南六十里】耿家台【在扶风县南后汉耿弇食邑美阳此其故居也】班家台【在扶风县西南世传汉班氏故居又有苏若兰织锦台】凌虚台【在府治东北宋陈希亮知鳯翔时建苏轼为记】射箭台【在宝鸡县西南十里元宪宗入蜀尝驻师于此较射碑刻犹存】清风台【在宝鸡县南六十里元邱处机所筑西倚飞云壁南临潄玉溪为一邑最胜处】张子厚宅【在郿县东五十里横渠镇南大振谷口】甘露坊【在麟游县西唐马坊也九域志县有八马坊旧志甘露坊在九成苑外又有保乐坊本隋石臼马坊唐麟徳间改为保乐寻又徙保乐于】【甘露坊】银场【在陇州东九域志汧源县有古道一银场】铁冶务【在郿县界九域志县有铁冶一务】
