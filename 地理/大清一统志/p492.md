<!-- { "loadSidebar": true } -->
　　堤堰捍水堤【在榆次县有三一在县西南懐仁村一在县南王郝村一在县南西长夀村明万歴中筑皆因涂水暴涨筑堤捍之】防城堤【在徐沟县南明万歴初筑以御象谷水】长堤【在徐沟县北延袤七里明万歴四十一年筑以御小河水】沙堰【在太原县西七里风谷口旧筑以障风谷水后圮明正徳七年修筑】白石堰【在徐沟县西三十五里明洪武中筑以捍白石水】瓦窰官堰【在交城县西北五里元至正中筑本朝康熙七年知县赵吉士重修垒石为堤障水南流长百五十余丈夹岸置栁固堤名卧虹堤】瓷窰官堰【在交城县东北五里元至正初筑以防搭沙河之冲后圯　本朝康熙初重筑】
　　陵墓周叔虞墓【在太原县西南十五里马鞍山俗谓之晋王墓又曰晋王岭陈循寰宇通志叔虞子燮父葬在县治东南人呼晋侯墓】狐突墓【在交城县西北狐突山山上有祠祷雨最灵】祁奚墓【在祁县魏书地形志祁县有祁奚墓元和志在县西之高城镇县志在县南荣仁村子祁午墓在其右】阎没墓【在徐沟县西南三十五里元和志在清源县西南三里】汉周党墓【在祁县东南魏书地形志祁县有周党冡元和志在县东南四里名胜志县东南十里小韩村汉周党宅墓在焉】温序墓【在祁县西北修善村后汉书温序传序为隗嚣别将荀宇所刼伏劔而死光武命送防到于洛阳赐城旁为冡地子夀梦序告之曰久容思乡里夀弃官上书乞归葬帝许之乃反旧茔唐章懐太子注序墓在今并州祁县元和志在县西北四十里】王允墓【在祁县西北修善村后汉书王允献帝思允忠节改殡遣送还夲郡】晋冉闵墓【在榆次县东南二十里】南北朝魏蛮王墓【在徐沟县南二十里相后魏延平初蛮王梅安来朝道卒葬此今名□堆】郭祚墓【在榆次县东八里源涡村】北齐可朱浑元墓【在榆次县东源涡村】斛律金墓【在太原县西南十七里】唐邕墓【在祁县东南七十里碑云齐尚书今晋昌王】隋韩子诞墓【在文水县南十九里】唐温大雅墓【在祁县东南五里名胜志大雅与其弟彦博俱葬县之东北有碑】李淳风墓【在徐沟县北十里同戈村】李良臣墓【在榆次县西北十里子光进光顔孙昌元等皆祔前有石柱二碑二制极高阔顾炎武金石文字记安定郡王李光进碑令狐楚撰嗣子李元书太尉李光顔碑李程撰郭防正书今俱在榆次县】五代唐张承业墓【在交城县西南十五里洪相村】周徳威墓【在阳曲县西北十里】李存进墓【在太原县东北三十里】李存孝墓【在太原县西七里风谷口】晋符存审墓【在太原县西南】史匡翰墓【在太原县东北三十里金石文字记驸马都尉史匡翰碑陶谷撰阎光逺行书今在太原县皇陵村】北汉刘氏墓【在太原县西南三十里天龙谷中或云北汉主刘旻等葬所也】宋邢昻墓【在太原县晋祠南原上昻太原人高蹈不仕宼准文彦博陈尧佐范仲淹皆有诗刻石】折克行墓【在岢岚州西北三里其地有折氏家祠】金刘明达墓【在太谷县北水秀村东七里明达养母至孝金贞祐中封金吾上将军通志入唐代误】元郝天挺墓【在交城县北二里】明周经墓【在阳曲县西三里裴村】薄彦徽墓【在阳曲县东四十里北山头】王琼墓【在太原县西北七里防山之麓】
　　祠庙帝尧庙【在徐沟县西二十里尧城镇元至正中建】成汤庙【在祁县有二一在县东南七里昭余祁故地元至元中建岁旱土人爆沙聚祠中置瓶其上以祷雨得水辄应一在县东南三十里于洪镇南双泉山金大定中建】汉文帝庙【在阳曲县东北按汉纪文帝初封代都晋阳二十三年尝如太原故后人立庙祠之】魏孝文帝庙【在交城县西北按寰宇通志县西有孝文山乃魏道武牧地孝文魏贤君人思其徳故立庙于此】汾神庙【有二一在阳曲县西门外以尹铎董安于配一在太原县晋泽南曰汾水川祠金天氏有于曰昧为元宴师生台骀能业其官后人立祠祀焉五代史晋纪天福六年封台骀为昌宁公县志本名台骀庙唐时节度使卢钧改今名宋掌禹钖有昌宁公庙碑记】五龙祠【在兴县东北十里又龙母祠亦在县西北】八蜡庙【在阳曲县南郭官亭东】广应王神祠【在兴县南合查山上有龙池旧建合溪龙王庙明洪武七年改称今号】晋祠【在太原县西南十里悬瓮山麓晋水发源处祀唐叔虞叔虞封唐子燮因晋水更国号因以名祠魏书地形志悬瓮山晋水所出有晋王祠水经注枕水有唐叔虞祠水侧有凉堂结飞梁于水上左右杂树交隂希见曦景于晋川之中最为胜处北史齐纪天统五年改晋祠为大崇皇寺元和志在县西南十二里姚最叙行记晋祠碑在干阳门街开元十一年明皇幸并州所立御制并书金石録唐高祖起兵祷于晋祠贞观二十年太宗为立碑今尚矗立覆以亭县志晋祠内又有晋源神祠旧名女郎祠宋天圣中建歴代祈雨甚灵故加封号内有古柏通志引宋史太原城西十里谷中有娘子庙太平兴国四年曹翰从征太原军中乏水往祷之穿源得水人马以给当即晋源神　按北史薛孝通诣晋祠独不拜曰此乃诸侯之国去我何逺是当时所祠者叔虞非水神也志称宋天圣间建女郎祠于水源之西殆即所谓娘子庙者与叔虞合祠当在此时一祝晋水源之神一祀晋始封之君后人或以其加封圣母疑为叔姜则譌己甚宜洪武初之改称今号也】狐突祠【在交城县北狐突山上宋景祐中赐额忠惠祠按阳曲太谷徐沟文水四县俱有祠庙又徐沟县有狐偃庙在县南内道村】里克祠【在徐】
　　【沟县西北四十里仁山之巅金大定十年建】介子推祠【在太原县东五里水经注汾水西迳晋阳县城南旧有介子推祠祠前有碑魏书地形志晋阳有介子推祠】子夏庙【在文水县有三一在商山阳一在南武都一在乐村】窦鸣犊祠【在阳曲县西北四十里冽石口一名冽石庙宋封英济侯府志庙中有木在神龛中状如沉香蚊蝇不敢近俗名辟蝇木又有碑扪之光润洞照人影俗名透玲碑】赵简子祠【在徐沟县西北三十五里平泉村元至大四年建】尹铎祠【在太原县西门外明时建】赵襄子祠【在太原县南五代史唐璐王从珂与石敬塘同入庙中神像屹然起立】原过祠【在榆次县东祀赵襄子臣原过水经注原过水西阜上有原过祠栋宇虽沦攒木犹茂元和志在榆次县东九里俗名原公祠】麓台山祠【在榆次县东南元和志俗名智伯祠在麓台山上县志其下有神头村相为智伯墓】樊哙庙【在交城县西北瓦窰河东相哙从高祖攻韩王信于代北道过交城后人立庙以祀一名舞阳侯庙】诸葛武侯祠【有二一在太谷县南十三里咸阳谷一在徐沟县东贾村】忠烈祠【在阳曲县治内三桥街　本朝顺治七年建祀姜瓖叛逆时死节诸臣自巡抚都御史祝世昌以下共三十九人】
　　寺观崛寺【在府城西北四十里唐贞元中建有李克用父子题名刻石】寿宁寺【在阳曲县治东宋大中祥符中建有真宗御制碑字多剥落】天龙寺【在太原县西南三十里北齐皇建元年建内有石室二十四龛石佛像四明嘉靖二十五年于西岩凿石洞三龛以避宼】童子寺【在太原县西十里龙山上北齐天保七年建】法华寺【在太原县西北十五里北齐天保三年建赐额开化寺有五代苏禹珪王好古所撰碑】永寿寺【在榆次县东源涡村汉建宁初建唐元和十二年自村东移置今所宋大中祥符初増建经阁浮图】永宁寺【在交城县西北二十里石壁山南北魏延兴三年建太和年间修有甘露之应唐贞元十二年重修甘露复降赐名石壁永宁寺元和七年甘露又降赐名龙山石壁永宁禅寺内有甘露坛殿后东北由石磴而上有千佛阁李白书壮观二字扁于上寺后北岩下有龙潭泉俗传古龙潭禅师演法于此】云际寺【在岢岚州西四十里宋宣和三年建】庆安寺【在兴县西北冈元至元十四年建明洪武间置僧会司】天庆观【在阳曲县治东南元中统中建内有通明阁高数丈明洪武中建】长春观【在太原县西南宋延祐元年建有学士陈俨碑记】昊天观【在太原县西十五里龙山絶顶元元贞元年建内有石室八龛明洪武中并北极观入之焉】神霄玉清观【在岢岚州治东宋徽宗御制并书碑刻俱在】　栖霞观【在兴县东北冈上金明昌中建】
