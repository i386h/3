<!-- { "loadSidebar": true } -->
　　【刺史纉至州停遣十郡慰劳解放老疾吏役及闗市戍逻先所防人一皆省并州界零陵衡阳等郡有莫猺蛮者依山险为居厯政不宾服因此向化益阳人作田二顷皆异畆同頴纉在政四年流人自归户口増益十余万州境大宁】陈陈叔慎【吴兴人宣帝第十六子封岳阳王祯明初出为湘州刺史三年隋杨素遣别将厐晖畧地至湘州叔慎遣人诈奉降书招晖伏甲斩之隋刺史薛胄将兵适至叔慎兵少不敌冑乘胜入城生擒叔慎斩于汉口时年十八】唐褚遂良【杭州钱塘人髙宗时諌立武后左迁潭州都督】李臯【太宗五世孙嗣曹王建中元年拜湖南观察使先是部将王国良反讨之再嵗不能下臯至投良以书中其忌讳良羞畏乞降狐鼠进退臯即假为使者从一骑踔五百里抵良壁鞭其门大呼我曹王来受良降良今安在良不得已错愕迎拜尽降其众】桞公绰【京兆华原人元和中为湖南观察使黔巫东鄙蛮獠杂扰盗弄库兵贼胁守帅公绰提卒五百屯武冈告以天子威命乱人大恐投刃顿服奉职输赋】宋徐的【建州建安人仁宗时徙荆湖北路转运使辰州蛮彭仕义为冦昀开示恩信蛮党悔过自归后迁工部郎中直昭文馆区希范蒙赶冠衡湘命的招抚之既至再宿蛮相继降以郊祀近召还计事蛮复叛除湖南安抚使至桂阳降者复众其诸峒不降者的复讨平之斩其酋熊可清等千余级卒于桂阳】
　　韩世忠【延安人建炎二年以荆湖宣抚副使移师长沙时贼刘忠众数万据白面山世忠大破之斩刘忠湖南逐平】李纲【邵武人绍兴二年为湖广宣抚使兼知潭州时江湘间盗贼数万纲悉平之上言荆湖一带当屯宿重兵倚为形势使四川之号令可通襄汉之声援可集】岳飞【相州汤隂人绍兴元年贼曹成拥众十余万厯湖湘命飞权荆湖东路安抚都总管成闻飞至即分道而遁飞破之于贺州成奔连州飞与张宪徐庆王贵追之成降五年除荆湖南北制置使招捕湖寇杨么飞击之于湖中擒斩之余悉降飞亲行诸砦慰抚纵老弱归田籍少壮为军八日而贼平】辛次膺【莱州人髙宗时湖南提刑先是湖南贼龙渊李潮拥众据茶陵次膺抵长沙即单车之茶陵擒贼骁将戮之渊潮相继降其众数万趣令复农业奏茶陵为军】真徳秀【浦城人嘉定十五年为湖南安抚使以周惇頥胡安国朱熹张栻学术源流勉其士罢酤除斛面米申免和籴立恵民仓嵗出粜五万石又易糓九万五千石分置社仓徧及乡落别立慈防仓立义阡恵政毕举月试诸军射捐其回易之利及官田租凡营中病者死未者孕者嫁娶者赡给有差】曹彦约【都昌人嘉定间湖南督运判官时盗罗世传李元砺李新等相继陷桂阳茶陵安仁三县迁彦约湖南安抚彦约督诸将击破李新新死其党李如松降桂阳平世传素与元砺冇隙请图元砺以自効彦约与钱万缗犒其师世传遂擒元砺余党悉平世传既自以为功桀骜不肯出峒彦约宻遣罗九迁为间诱胡友睦许以重赏友睦遂杀世传】向士璧【常州人理宗时湖南安抚使升湖南制置副使兼知潭州元将乌兰哈逹兵自交阯北还前锋至城下攻围急士璧竭力守御闻后队且至遣王辅佑率五百人往砚之遇于南岳市一战有功潭州园遂解　乌兰哈逹旧作兀良哈防今改正】汪立信【六安人景定中充湖南安抚使至官罢供帐之物官库所积钱连嵗代民纳夏税贫无告者予钱粟病者加药饵雨雪旱潦军民皆有给兴学校士习为变以潭为湖湘重镇创威敌军所募精鋭数千人后果頼其用】元许楫【太原忻州人至元四年擢湖南按察副使武冈富民有殴死出征军人者隂以家财之半诱其佃者代已欵伏楫得其情释佃者系富人人服其明】明邓愈【虹县人明太祖时以愈为湖广行省平章往镇其地披荆棘立军府营屯练卒拊循招徕威恵甚着洪武元年命为征戍将军率襄汉兵定随州均房等地五年辰澧诸蛮作乱以征南将军讨平之凡克四十八峝】秦金【无锡人宏治中巡抚湖广诸王府所据山塲湖荡皆奏还之官降盗贺璋罗大洪复叛讨平之郴州桂阳猺龚福全称王金先后大破擒之楚乱遂平武宗亲征江西楚乃接壤李镇朱彬肆威横索官民涂炭金抗词直奏请以身当官民得免于祸】
　　夲朝张兆熊【汉中人顺治六年任上湖南兵备道副使绥辑流逋奏免荒田赋民以安集九年再罹兵燹兆熊抚防备至捐赀赈饥病者济以医药全活甚众】王燧【川北人顺治六年任岳常道副使驻澧州西山贼肆虐燧守城捍御城頼以完给民牛种垦芜田政暇集诸生讲学以振兴风教】赵廷臣【铁岭卫人顺治十年任下湖南道佥事以清干称时军需旁午廷臣仓卒立办夜常秉烛治文书剖决无留滞屡平反寃狱加意恤民行路为之感泣尤严絶苞苴嵗时餽献不敢至其门】赵廷标【钱塘人顺治十三年任下湖南道佥事十八年擢驿盐粮储道副使时剧贼剽刼廷标饬部卒踪迹籍记尽获其党斩其渠魁二人余縦令归农莫敢复为恶者湘东兵以采樵为名转掠百里请于大府治之军民俱安】郎永清【奉天广宁人康熙三年任湖南布政使司永保诸府溪流悍急嵗漕为艰永清力请改折着为令湘衡以南旧食粤盐滩险道逺商民交病申请改食淮盐至今利便】丁思孔【奉天人康熙二十九年巡抚湖南时逆藩始平拊循凋瘵务存寛恤振兴文教疏请颁国子监校刋经史置岳麓书院政暇集诸生讲论至今书院有丁公讲堂】赵申乔【武进人康熙四十二年任偏沅巡抚】
　　【圣祖仁皇帝谕以力减重耗尽革私征有藐法害民者纠叅従重处分申乔下车大书圣谕勒石建亭檄告属吏且言澄清端本自巡抚始若稍有不法尔等官民即共声其罪于是属吏惴恐禁革一切私派定颁漕米斗斛官为収解驿站夫马工料银于本州县坐支倒马银随倒随支又革盐商规例酌府州道里逺近平盐价兵未按月征给二耗及行月粮先给后报州县列上贞节有逾月具请者即按惩胥吏复请凖旧例给建坊银葺古贤祠夺还侵地属吏进见霁容接之使得尽言利弊惟嫉恶如仇未尝少贷镇筸红苖未靖谕以威徳苗人归化在任八年常俸外一介不取簿书填委亲自勘决不假手他人擢左都御史民讴思之所在建祠绘像雍正八年】
　　【敕祀贤良祠】额伦特【满洲人康熙四十五年任荆州副都统四十八年迁提督红苗向负固额伦持宣布威徳开导多方遂归化五十二年擢总督静镇寛大例有藩库羡余供制府额伦特各发州县买谷偹赈造船百艘以资缉捕修孔道桥梁凡所兴举民利赖焉】陈璸【广东人康熙五十四年任湖南巡抚丰裁峻厉屏絶苞苴民戴其恵雍正八年】
　　【敕祀贤良祠】李发甲【云南河阳人康熙五十五年任湖南巡抚时值水灾发甲借帑银五千两以赈乏絶出仓谷以平市价皆先发后　闻剔蠧厘奸公清尤着建湖湘书院俾诸生肄业卒官】
　　【赐祭】杨宗仁【奉天人雍正元年任湖广总督亷洁勤敏盐商旧规数万金及诸餽遗悉屏絶每春出郭劝农捐俸备赏以示奨励谆谆教以孝弟忠信濒水隄防嵗时巡行修筑年获屡丰尤加意武备各属武弁考核精覈赏罚公明疾革数日前犹阅兵不稍怠以劳卒官赠少保谥清端雍正十年】
　　【敕祀贤良祠】



　　钦定大清一统志巻二百七十五
<史部,地理类,总志之属,大清一统志,长沙府图>
<史部,地理类,总志之属,大清一统志,长沙府图>
<史部,地理类,总志之属,大清一统志,长沙府表>
<史部,地理类,总志之属,大清一统志,长沙府表>
<史部,地理类,总志之属,大清一统志,长沙府表>
　　钦定四库全书
　　钦定大清一统志巻二百七十六
　　长沙府【湖南省治东西距一千里南北距五百里东至江西袁州府宜春县界三百五十里西至常徳府沅江县界六百五十里南至衡州府衡山县界二百三十里北至岳州府巴陵县界三百六十里东南至江西吉安府永新县界五百三十里西南至寳庆府新化县界三百八十里东北至江西南昌府宁州界二百八十里西北至常徳府沅江县界二百里自府治至　京师四千五百五十里】
　　分野天文翼轸分野鹑尾之次
　　建置沿革禹贡荆州之域古三苗国地春秋战国属楚秦置长沙郡【杜佑通典有万里沙祠故曰长沙】汉为长沙国属荆州王莽改曰填蛮后汉复为长沙郡仍属荆州三国属呉晋永嘉元年于郡置湘州咸和三年省义熙八年复置十二年又省宋为长沙国永初三年复置湘州元嘉八年州废还属荆州十七年复置二十九年又废孝建初复置齐以后为长沙郡隋平陈废郡改州曰潭州置总管府大业初府废复改州为长沙郡后为萧铣所据唐武徳四年复曰潭州置总管府天寳初曰长沙郡乾元初复曰潭州属江南西道大歴四年为湖南观察使治【时自衡州徙治潭州】中和三年升钦化军节度光启元年改武安军节度五代时马殷建楚国改潭州为长沙府周广顺初地入南唐既而周行逢据其地宋仍曰潭州长沙郡罢军端拱元年复为武安军节度属荆湖南路元至元十三年立安抚司十四年立行省改潭州路总管府十八年罢行省【时迁治鄂州】为湖南道宣慰司治天歴二年又升为天临路明初改潭州府洪武五年又改长沙府隶湖广布政使司
　　本朝因之康熙三年移偏沅巡抚驻此为湖南省治领州一县十一
