<!-- { "loadSidebar": true } -->
　　古迹宛邱古城【今府治古陈国左传昭公十七年梓慎曰陈太昊之墟史记武王克殷求虞舜后得妫满封之于陈汉髙帝十一年置淮阳郡后汉改为陈国汉志淮阳国陈故国舜后胡公所封水经志渠水东南迳陈城北故陈国也伏羲神农并都之城东北三十里许犹有羲城元和志宛邱县本汉陈县髙齐文宣帝移项县理于此隋文帝改项县为宛邱县通志都邑畧伏羲古城宛邱城是也神农都鲁或云始都陈诗地攷今陈州城在古陈城内西北隅】固始故城【在淮寕县西北旧曰固陵汉县属淮阳国史记髙帝纪汉王又追项王至固陵晋灼曰即固始也后汉改寝县曰固始而此城废萧徳言括地志固陵在宛邱县西北二十五里寰宇记固陵髙一丈二尺俗呼为谷林云】新平故城【在淮寕东北汉县也属淮阳国后汉属陈国晋省后魏改置临蔡县隋大业初省唐武徳元年析宛邱复置新平县属陈州贞观初省寰宇记新平故城在县东北二十五里隋于故城置临蔡县唐改置新平县】淮阳故城【在淮寕县西北汉淮阳王所封国也后汉改曰陈国晋罢汉书诸侯王表梁孝王武文帝子二年立为代王三年徒为淮阳王又淮阳宪王钦元康三年立地理志注孟康曰淮阳国孝明帝更名陈国晋地道记陈城西南角有淮阳城汉淮阳故治也水经注陈城南郭里又有一城名淮阳城子产所置通典汉淮阳城在今理西南莽曰陈陵】溵水故城【即今商水县治隋置县宋改今名元和志溵水县北至陈州八十四里溵水经县北去县三里金史地理志陈州商水本溵水宋避宣祖讳改】汝阳故城【在商水县西汉置县三国魏正元二年司马师讨毌邱俭兵自防桥进屯汝阳晋元康中封汝南王亮子熈为汝南公光熈初进爵为王盖自是置为郡也宋魏因之水经注颍水又南过汝阳县北县故城南有汝水枝流故县得厥称矣隋省入溵水此城遂废】博阳故城【在商水县东北四十里汉县属汝南郡元康三年封丙吉为侯邑王莽改曰乐嘉后汉省水经注博阳城在南顿县北四十里寰宇记博阳城在宛邱县西南四十里魏正元中兖州刺史邓艾击毌邱俭于项城进至乐嘉作浮桥颍水上以待司马师师遂自汝阳潜兵就艾于乐嘉即其地也】西华故城【在今西华县南汉置县后汉建武十九年封邓晨为侯邑宋书州郡志西华县晋初省永康元年复置水经注颍水又东过西华县北有东故言西也隋改置于颍水北长平县北元和志县东至州八十里即今治】长平故城【在西华县东北十八里旧魏地战国防芒夘曰昔秦王欲魏长平史记秦始皇六年防赘攻魏拔长平汉武帝元朔三年封卫青为侯邑后汉建武十九年封刘隆为侯邑三十年以汝南之长平益淮阳国晋兴寕初燕慕容尘攻陈留太守袁披于长平魏书地形志长平县晋初省永康九年复有长平城隋志西华有旧长平县齐废括地志长平城在宛邱县西北六十六里王存九域志西华县有长平镇】项县故城【在今项城县东北故项子国为鲁所灭后属楚春秋僖公元年夏灭项注项国今为汝隂县史记项羽本记项氏世世为楚将封于项因姓项氏汉置项县宋置为陈郡水经注颍水自东偃南流迳项县故城北又谷水东迳项城中楚襄王所郭以为别都都内西南小城项县故城也东魏天平二年于县置北扬州梁太清初侯景以北扬州来归改为溵州自是齐信州周陈州皆治此隋始移陈州于宛邱隋志淮阳郡项城有项城郡开皇初分陈郡立元和志项城县西北至陈州一百里寰宇记项国故在今县北一里县志明宣徳三年以河患迁今治本南顿县之殄宼镇也槐坊店即旧县治今又半在东沈邱县界】南顿故城【在项城县北五十里古顿子国左传僖公三十三年楚伐陈城顿而还注顿国今汝隂南顿县汉书地理志顿姬姓注应劭曰顿廹于陈其后南徙故号南顿故城尚在后汉书光武纪南顿令钦生光武注南顿县故城在今陈项城县西三国魏正元二年司马师讨□邱俭王基进防南顿晋惠帝时置南顿郡水经注谷水东北迳南顿县故城南今其城在南顿西三十余里北齐郡废改县和城隋大业复故唐武徳六年属淮阳郡省入项县证圣元年割置光武县景云元年复为南顿元和志南顿城令尹子玉所筑北至陈州七十五里宋熈寕六年省入商水项城二县元祐初复置今属陈州元至元二年废后复置至明初又省】寝邱故城【在沈邱县东南楚封邑吕氏春秋楚孙叔敖戒其子曰楚荆间有寝邱者前有柘谷后有戾邱其名恶可长有也史记楚庄王召孙叔敖子封之寝邱四百戸以奉其祀汉置寝县后汉光武更名固始建武二年封李通为侯邑水经注固始县故城故寝邱地也今故城北犹有叔敖碑建武二年司空李通雅慕叔敖受邑光武嘉之更名固始唐置沈邱县属颍州元和志沈邱县汉为寝县后汉加邱字东魏于此置财州髙齐文宣废州改置褒信县隋不置县邑至神龙二年十道使唐俭奏请分汝隂置沈邱县宋元因之明初废县志明治中改置县于今治本乳香台廵司地也台在今县西南二里故城在县东南三十里】阳夏故城【即今太康县治秦县也史记二世二年阳夏人吴广起兵汉元年楚发兵距汉于阳夏后汉初平初陈王宠屯阳夏晋永康五年石勒攻陈留太守王谮于阳夏皆即此水经注鲁沟东南至阳夏故城西旧唐志隋改太康以县东有太康城元和志县理城即汉阳夏县城夏后太康所筑】扶乐故城【在太康县西北后汉置建武十七年封刘隆为扶乐乡侯郡国志县属陈国晋省魏书地形志阳夏有大小扶城水经注沙水南迳小扶城西城即扶沟县之平周亭又东南迳大扶城西城即扶沟故县也后汉世祖封刘漋为扶乐侯即此城也隋开皇十六年复置县属淮阳郡唐贞观元年省入太康寰宇记扶乐故城在太康县西北四十里府志大扶城在太康县西北三十五里小扶城在县西三十里】扶沟故城【在扶沟县东北五十里汉置后汉建武初封朱鲔为扶沟侯水经注故颍川之谷平乡有扶亭洧水沟故名元和志扶沟本汉旧县髙齐文宣帝自今县北而移于今理西至许州一百十里寰宇记故城在县东北二十里】新汲故城【在扶沟县西南春秋郑曲洧地左传成公十七年公防诸侯伐郑自戏童至于曲洧汉置新汲县属颍川郡后汉晋因之杜预左传注今新汲县治曲洧城临洧水阚骃曰新汲本汲乡也汉宣帝神爵三年置以河内有汲县故加新隋废唐初复置属洧州贞观元年省章懐太子徃新汲故城在扶沟县西旧志在于县西南二十里今名离下村或曰在洧川误】南阳废县【在淮寕县东魏书地形志丹阳郡南阳隋志宛邱有魏置南阳郡东魏废寰宇记在州东三十里后魏太和三年于北置南阳武定等郡七年废】平乡废县【在项城县西北七十里后魏置属南顿郡北齐废入南顿隋志淮阳郡南顿后齐废郡及平乡县】颍东废县【在项城县东隋志陈州唐城武徳四年置沈州并置颍东县贞观元年州废省颍东入项城】宜禄废县【在沈邱县北汉置县属汝南郡后汉初废永元中复置魏晋间废水经注明水上承沙河之津东出迳汝南郡之宜禄县故城北】荦城【在淮寕县西北一作柽或作涝春秋僖公元年公防齐侯宋公郑伯曹伯邾人于柽左传楚人伐郑盟于涝注柽宋地陈国陈县西北有柽城涝即柽也地有二名水经注谷水东迳涝城北王隐曰涝北有谷水是也】方城【在淮寕县东南四十里魏书地形志陈郡项有方城】古粮城【在淮寕县西北一里许蔡河濵门有楼绕以周垣盖宋筑时以贮江淮漕运之所】扶苏城【在商水县西南三十五里寰宇记又王象之舆地纪胜在县南十二里秦二世时陈渉诈称公子扶蘓此城盖渉所筑故名隋灭王侗皇泰元年于此置扶苏城唐武徳初废】南利城【在商水县南汉本始元年封广陵厉王子昌为南利侯水经注汝水别渎东迳西门城即南利也城北三十里有孰城号北利括地志南利城在上蔡县东北八十五里】溉灌城【在商水县东北元和志漑灌城在颍水县东北二十五里魏邓艾开筑坡塘大兴漑灌军储丰足因名此城旧志又有邓城一在县西北四十里颍水滨一在县东南十五里皆邓艾所筑】夹河月城【在商水县东北颍汲渡唐贞元元年刺史曲环筑以备李希烈与扶蘓城相对互为犄角见寰宇记】栁城【在西华县西三十里旧传女娲氏所都本名女娲魏邓艾营稻陂时栁舒为陂长后人因为栁城隋开皇元年于此置栁城县隋末废县志北栁城在县西北十里南栁城在县南三十里皆以栁舒而名】夏亭城【在西华县西南即夏氏邑亦曰株林诗陈风胡为乎株林寰宇记南顿县西南三十里有夏亭城城北五里有株林】阎仓城【在西华县西南十二里左传昭公十七年宋公子城公孙忌出奔郑其徒南华氏战于鬼阎注长平西北有阎亭隋圗经阎仓城在扶沟县西南五十里许寰宇记在西华县东北三十里】防当城【在西华县西十里魏邓艾防守营田处元和志邓艾营田筑之贮粮亦名集粮城】习阳城【在西华县西南十里即汉习城故地魏书地形志陈郡长平有习阳城水经注西华县北有习阳城颍水迳其南又五梁沟迳习阳城北是也今俗以其地有石羊二遂讹为石羊集失其旧矣】互乡城【在项城县东北一里即论语所谓互乡难与言者州志在州南百里许见寰宇记】公路城【在项城县东北一里许水经注颍水东侧有公路城袁术所筑也故术以已字名城元和志城在项城县东四里】诱城【在项县东北元和志故诱城在项城北三十里魏毌邱俭作乱西至项邓艾督军至故乐嘉以诱之后人因谓之诱城】颍隂城【在项城县西北魏书地形志南顿有颍隂城括地志在南顿县西北十三里】徳胜城【在项城县西三十里后唐李克用所筑】武隂城【在沈邱县东皇甫鉴城塜记周武王登南岳回至汝水西野宿于武邱夜梦筑城于此遂城于武邱因名武隂城寰宇记城在沈邱县东六十里按武邱之名陈夀谓曹魏时所改与城塜记所载异】沈城【在沈邱县东南通志氏族畧楚有沈邑楚庄王之子公子贞封于沈故谓沈邑其地在今颍州沈邱】戍城【寰宇记在沈邱县东北四十五里魏邓艾营田置戍处城趾犹存】牛头城【在太康县西五十里扶沟县西二十里水经注水东迳牛首城见寰宇记】募城【在太康县东相传光武募军于此又县北四十五里有斜城亦光武积科处】桐邱城【在扶沟县西二十里左传庄公二十八年楚侵郑人将奔桐邱注许昌县东北有桐邱城水经注洧水东南迳桐邱城俗名曰隄其城南即长堤固洧水之北防也】匡城【在扶沟县北左传文公元年卫孔达侵郑伐绵訾及匡注在新汲县东北水经注蔡泽陂水东迳匡城北扶沟之匡亭也】白亭城【在扶沟县北四十五里楚白公胜故城也旧志白亭集在县西北四十里魏书地形志扶沟有白亭城】洧阳城【在扶沟县南水经注庾沟水经洧阳故城南汉建安中封郭奉为洧侯国】固城【在扶沟县北十五里今名固寺城通典在县西北周回皆水势胜固故名】陈州故卫【在府治西明洪武六年建本朝顺治十六年废】辰亭【在淮寕县西六十里亦曰辰陵亭春秋宣公十一年楚子陈侯郑伯盟于辰陵注辰陵地也后汉书郡国志陈国长平有辰亭水经注洧水又东南迳辰亭东俗谓之田城非也京相璠曰颍川长平有故辰亭杜预曰长平东南有辰亭今此城在长平城西北】防亭【在淮寕县西北诗陈风防有鹊巢卭有旨苕传防邑也卭邱也后汉书郡国志注博物志曰卭地在县北防亭在焉】固陵聚【在太康县西史记汉五年汉王追项羽至阳夏南固陵后汉志阳夏有固陵聚】凌云栅【在商水县故溵水城西南营郾城之东唐元和十一年李光顔破淮西兵于凌云栅拔之】时曲栅【在商水县西南五十里一名洄曲唐李光顔败吴元济于时曲通鉴胡三省注时曲在溵水县西南即洄曲水也溵水于此洄曲故名按洄曲河今见郾城县】驻跸亭【在淮寕县北门外明洪武初幸汴梁驻此】子由亭【在淮寕县西北隅栁湖中宋苏辙读书之所】八卦台【在淮寕县北一里亦名为八卦坛坛后又有画卦台元和志古者伏羲氏始画八卦于此】厄台【在淮寕县南一里许即孔子絶粮处又名弩台元和志弩台在宛邱县故陈城南八十歩后汉陈王宠善射尝于此教弩开元九年移孔子庙于台上宋庄绰鸡筋编陈州城外有厄台寺乃夫子絶粮之地今其中有一字王佛旧榜文宣王因风雨洗剥但存一王字而释氏附会为一字王佛也其侍者冠服犹是顔渊之状通志陈州厄台明嘉靖间改为歌台　按八卦台厄台汝寕府上蔡县俱有遗迹】偶台【在淮寕县西北二十五里寰宇记二台相向髙二丈旧传淮寕王试妓乐处一名偶仙台又名舞妓台】贮粮台【在淮寕县东南二十里相传魏将伐陈于此筑台以贮糗粮北临蔡水本名贮粮台俗呼为平粮塜其髙二丈大顷余有四门林木鬰然】干谿台【在商水县西北三里亦曰章华台相传楚防王所筑舆地纪胜楚灵王筑章华台于华容城及防王为秦将白起所廹北保于陈更筑此台】丛台【在商水县北二十里沙水之阳　按春秋襄公十七年楚灵王筑章华台并筑此图经有嘉禾丛生因名旧志有范台在县西十五里又旧传范蠡曾至此又白帝台在县西北三十里即故白帝镇也】箕子台【在西华县儒学内相传西华城本箕子所居唐改名箕城县以此明万厯中建演畴亭洪范城于城内以祀箕子　本朝乾隆十三年重修】张公艺故里【在西华县西四十五里丛桑村有清神祠顾会台河滨书院诸遗迹唐髙宗幸其宅即此今名张家湾后人居焉　按张公艺夀张人其事迹已载山东防安府来平县人物不应西华又有故里因旧志所载姑存之而附注于此】凉马台【在西华县西南寰宇记陈灵公凉马台东南有灵公墓五百七十歩】丁兰台【在西华县东北十八里慎防名胜志兰刻木为母像筑台以事之即此处】光武台【在项城县北寰宇记在南顿县北四十里相传光武幸南顿时筑又县北四十里有瞻星台亦光武所筑】晋王台【在项城县西三十三里与徳胜城相近上有古井四门空洞乃唐李克用屯兵之所碑刻今犹存】香台【在沈邱县南二里旧产乳香故名】五子台【在太康县西太康弟五人御其毋傒于洛水之滨因筑是台上有五子庙今废】扶台【在扶沟县治后宋明道程子所筑】大邸阁【在项城县北三国魏正元二年毌邱俭文钦作乱王基言于司马师曰南顿有大邸阁计足军人四十日粮遂疾进据南顿通志大邸阁在南顿城内】钟镇仓【在商水县西南三十里相传魏钟会屯兵于此明初设仓备贮粮今废】张王里【在淮寕县西东坡志林予旧过陈州张王里俗传张耳为里监门陈余少从之游甚驩予徃吊之欷歔焉】故阳里【在淮寕县北通鉴唐中和四年黄巢围陈州诸军拔太康西华巢惧退军故阳里】西华【在淮寕县西宋张咏知陈州时建中有七亭曰流芳中燕流杯香隂环翠洗心望京有阁曰冷风堂曰清思防曰望湖后晏殊以故相守陈见园中隙地有莎丛生筑为莎塲工成作庭莎记】
