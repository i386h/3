<!-- { "loadSidebar": true } -->
　　【崔慧景率军水路征夀阳军顿白下帝出琅琊送之旧唐志武徳九年改金陵为白下移治白下故城建康志今靖安镇北有白下城故基去府城十八里胡三省通鉴注盖即金之龙湾】丹阳郡故城【在上元县东南三国志建安二十五年孙权以吕范为丹阳太守治建业元和志丹阳郡故城在县东南五里寰宇记郡城在今长乐桥东一里南临大路城周一顷晋太康元年所筑也黄元之金陵记今武定桥东南有长乐巷是其地陈沂南畿志东城角之内外皆是郡治】湖孰故城【在上元县东南汉县属丹阳郡武帝封江都易王子胥行为侯邑后汉兴平中孙策破刘繇别将于梅陵转攻湖孰江乗皆下之寻省县为典农都尉晋复置县义熙九年罢临沂湖孰脂泽田以赐贫民宋元嘉二十三年浚淮起湖孰废田千顷陈大建十年以湖孰县属建兴郡隋废元和志湖孰故县在上元县东南七十里建康志今在丹阳乡去县五十里淮水北古城今犹存】懐徳故城【在上元县北晋书元帝纪大兴三年诏曰先王君临琅邪四十余年今琅邪国人在此者近有千户其立为懐徳县统丹阳郡以为汤沐邑优复之宋书志南琅邪郡所领无懐徳永初郡国有费县治宫城之北元嘉十五年省费并建康临沂寰宇记费县故城在上元县西北九里南徐州记即懐徳县寄建康北境及置琅邪郡割湖沟为界陈亡废建康实録云懐徳县城旧置于宫城南七里后改为废县移于于城西北三里今在钟山乡】临沂古城【在上元县东北汉县在今山东沂州府东晋侨置于此寰宇记临沂城在县东北三十里临沂山西北临大江建康志实録云县城在旧江宁县江四十里独石山西临大江今上元县长宁乡摄山之西白常村盖即其地距县三十八里】秣陵故城【在江宁县东南秦置汉武帝元朔元年封江都易王子纒为侯邑元鼎四年为县属丹阳郡后汉建安中孙权改置建业而故县废晋太康三年分淮水南复置秣陵县宋书志秣陵县本治去京邑六十里今故治材是也义熙九年移治今邑之鬬场隋书志平陈省秣陵县入江宁括地志秣陵故城在江寕县东南五里元和志在县东南四里寰宇记故城在县南五十五里秣陵桥东北山谦之建康实録秣陵城在故台城南八里建康志秣陵县更名凡六秦改金陵为秣陵在旧江宁县东南六十里秣陵桥东北晋太康初复以建业为秣陵即今上元县三年分淮水南为秣陵义熙中移于鬬场栢社在江宁县东南废长乐桥古丹阳郡是也元熙初又移治州参军廨在宫城南八里一百歩小长干巷内梁末齐兵军于秣陵故治跨淮立栅当是其地景徳二年置秣陵镇在今江宁县东南五十里】江宁故城【在江宁县西南六十里宋书志晋太康初分秣陵立临江县二年更名江宁寰宇记江宁县隋开皇十年移于冶城唐武徳九年移白下贞观七年移还冶城九年复曰江宁后改曰上元天祐十四年杨吴折上元当涂复置江宁县与上元县皆在州郭故城在县南七十里王存九域志县有江宁镇即故县也建康志南唐复置县在州城西偏又西即吴冶城宋初移郭下在城西北距行宫三百步】句容故城【即今治汉置武帝元光六年封长沙定王子党为侯邑章懐太子曰县近句曲山山有所容故名李吉甫元和志县东北去润州二百里晋元帝兴于江左为畿内第二品县王存九域志在江宁府东九十里县志有南城在县南五里又北城在县东北八里皆南北朝时筑】江乘故城【在句容县北秦县史记始皇三十七年自防稽还过吴从江乗渡即此汉属丹阳郡后汉兴平初孙策渡江自秣陵转攻江乗宋书志吴省为典农都尉晋太康元年复立咸康元年改属南琅邪郡陈书纪大建十年以江乗属建兴郡隋平陈县废括地志故城在句容县北六十里】南琅邪故城【在句容县北晋书志元帝以江乗置琅邪郡宋书志晋乱琅邪国人隋元帝过江千余户大兴三年立懐徳县丹阳虽有琅邪相而无此地咸康元年桓温领郡镇江乘之蒲洲金城上求割丹阳之江乗立郡去南徐州水二百陆一百去京都水一百六十寰宇记琅邪城在上元县东北六十里建康志琅邪城在江乗南岸今句容县北有琅邪乡即其地　按此晋宋之琅邪郡治也及齐永明六年徙治白下所谓琅邪城在今上元县西北】溧水故城【即今治元和志县南至宣州二百十五里开皇十一年宇文述割溧阳之西丹阳之东置寰宇记在升州东南一百二十里】棠邑故城【在六合县北春秋时楚棠邑后又属吴左传襄公十四年楚子囊师于棠以伐吴又伍尚为棠邑大夫史记刺客传専诸吴棠邑人是也汉髙帝六年封陈婴为堂邑侯国后置县晋时升为郡又改置尉氏而县废】废魏郡【在上元县界晋书志咸康四年侨置魏郡广川髙阳堂邑等诸郡并所统县并寄居京邑义熙元年刘裕以弟道怜领堂邑太守戌石头十二年以髙阳堂邑刘钟领石头戌事屯冶亭宋初道怜子义欣厯青州刺史魏郡太守戌石头顾野王舆地志晋侨置魏郡领乡元城二县后省元城又广川郡领广川一县宋初省为县属魏郡又髙阳郡领北新城博陆二县堂邑郡领堂邑一县后省堂邑并髙阳又省髙阳并魏郡元嘉二十年以其民并建康乂义熙初刘裕弟道规为并州刺史义昌太守四年道怜代诸葛长民为并州刺史义昌太守戌石头地志晋咸和后侨立青并等四州后以青并合兖】同夏废县【在上元县东梁书武帝纪宋大明八年生于秣陵之同夏里三桥宅陈书大建十年以同夏县属建兴郡隋平陈省入江宁寰宇记志元志云梁大同三年分建康之同夏浦旧有城今上元县县东十五里同夏浦旧有城今上元县长乐乡是其地胡三省通鉴注梁武以三桥旧宅为光宅寺在同夏里】建兴废郡【在江宁县东南梁书天监四年置建兴苑于秣陵建兴里陈书大建十年罢义州及琅邪彭城二郡立建兴郡领建安同夏乌山江乗临沂湖孰六县舆地纪胜建兴苑在秦淮南岸建康志南苑在瓦官寺东北梁改名建兴苑按隋志不言建兴郡所以废当是平陈后省入丹阳郡也】安业废县【在江宁县南新唐书志武徳三年析江宁县置丹阳安业二县八年省安业建康志安业析江宁溧水置又小丹阳路在县南与当涂县接界旧志丹阳故县在县南八十里又西南至当涂八十里】懐徳废县【在江浦县西刘宋置宋书志秦郡懐徳令孝武大明五年立又以厯阳之乌江并此为二县立临江郡前废帝永光元年省临江郡懐徳即住郡治府志今懐徳乡在县西　按此系宋所置之懐徳属秦郡萧齐属临江郡东魏改属临滁郡后废与东晋大兴三年所置之懐徳县在今上元县北者不同】临滁废郡【在江浦县西北梁末置属谯州寻入东吴魏书志郡治葛城陈废舆地纪胜古临滁郡在清流县东南五十五里之葛城俗呼为罗城明初割属今县旧志有东葛城在江浦县西北三十五里西葛城在县西北四十里】废齐郡【在合县东南萧齐置齐书志建元初徙齐郡治步仍置临淄县为治梁废陈大建五年伐北齐克秦郡歩城即齐郡城矣旧志歩城在歩山之侧】方山废县【在六合县东隋书志开皇四年改尉氏曰六合省方山县入焉旧志盖齐周时所置在六合县方山下】瓦梁废郡【在六合县西陈书大建五年北伐瓦梁城降隋书志六合有后齐置瓦梁郡陈废旧志南唐时于涂水上立东西瓦梁城即今之瓦梁垒在县西五十五里西北距滁州八十里东西二城余址尚存王象之舆地纪胜云有吴王城在县瓦梁□髙冈之上有四壁即孙权分兵屯守之城也】石头城【在上元县西石头山后汉建安十六年孙权徙治秣陵明年城石头晋太康初伐吴王濬帅舟师过三江入石头东晋咸和三年苏峻入京师逼迁帝于石头以仓屋为宫元熙初刘裕以其子义真为扬州刺史镇石头宋永光元年以石头城为长乐宫泰始初罢升明初袁粲镇石头为萧道成所杀三年道成封齐公以石头城为其世子宫梁敬帝初王僧辩立萧渊明为帝仍屯石头陈霸先自京口袭之陈祯明二年大风自西北激涛水入石头城隋开皇九年平陈毁建康城邑更于石头置蒋州唐武徳四年为州治八年建扬州大都督府治焉明年扬州移治江都此城遂废建中四年朱泚乱江东观察使韩滉筑石头五城寻又于城中穿井皆百尺元和志石头城在上元县西四里即楚之金陵城也吴改为石头宋张舜明曰石头城天生城壁有如城然在清凉寺北覆舟山上江行自北来者循石头城转秦淮陆逰曰龙湾望石头山不甚髙然峭立江中缭绕如垣墙清凉寺距石头里许西望即宣化渡及厯阳诸山也乾隆二十二年】
