<!-- { "loadSidebar": true } -->
　　闗隘白马闗【在正定县西北旧志唐时镇州有白马闗临滹沱河旁有白马冈故名金大定十七年滹沱河决白马冈闗始废明永乐四年诏修滹沱白马口堤岸即此】井陉闗【在井陉县东北井陉山上与获鹿县接界亦曰土门闗即吕氏春秋九塞之一也史记秦始皇十八年大兴兵攻赵王翦将上地下井陉汉三年韩信张耳欲东下井陉击赵赵聚兵井陉口广武君李左车説成安君陈余曰信耳乗胜逺鬬其锋不可当今井陉之道车不可方轨骑不得成列其势粮食必在后愿假臣竒兵三万从间路絶其辎重足下深沟髙垒勿与战彼前不得鬬退不得还野无所掠不至十日而两将之头可致戏下成安君不聴信乃出井陉口大破赵军唐梁载言十道志河北道名山曰井陉元和郡县志井陉口今名土门口在获鹿县西南十里即太行八陉之第五陉也旧志今山势自西南而东北层峦叠嶂参差环列方数百里至井陉县东北五十里曰陉山穆天子传谓之铏山其山四面髙中央下如井故曰井陉燕赵之间亦谓山脊为陉也自韩信破赵后晋太原十八年后燕慕容缵等分道出井陉攻晋阳二十一年魏主珪伐后燕潜自晋阳开韩信故道出井陉趋中山隋仁夀末汉王谅举兵并州分遣其将刘建出井陉畧燕赵唐天寳末安禄山使其将李钦凑守井陉口既而河东帅李光弼出井陉遂复常山梁开平四年晋王存勗命周徳威引兵出井陉屯赵州以拒梁兵宋太平兴国中车驾自太原由土门路幸常山靖康元年种师闵及金斡里布战于井陉元至正十八年刘福通之党闗先生等大掠晋冀察罕勒重兵塞井陉度太行击却之明初兵自正定而西出井陉下平定州葢太行为控扼之要井陉又当出入之冲也井陉县志云县西有故闗即古井陉口今考故闗乃井陉西出之口而井陉闗固在县东北不在县西也　斡里布旧作干离不今译改】固闗【在井陉县西南四十里接山西平定州界旧曰故闗自山西道出井陉此为控扼之要自昔置闗于此明正统二年修筑闗城分兵防戌正徳九年设管闗通判嘉靖二十二年更营新城増设兵偹副使二十三年设参将益兵防御所辖关口凡三十有六　本朝顺治初设守偹戌守康熙三十七年改设参将】娘子闗【在井陉县西三十里固闗北相传唐平阳公主驻兵于此因名明嘉靖二十一年筑城置戍与固闗相唇齿稍西南即承天寨也详见平定州】龙泉闗【在阜平县西七十里有上下二闗相距二十里下闗明正统二年建景泰二年又于西北筑上闗城嘉靖二十五年改筑闗城増设官兵戍守东北至倒马闗一百五十里西至山西五台县一百八十里长城岭在其西二十里闗之南北沿山曲折各数百里隘口凡六十余处　本朝初设叅将驻防康熙三十二年改设游击乾隆十八年改设都司乾隆十一年十五年二十六年四十六年皇上西巡銮舆经此均有】
　　【御制诗】茨沟营【在阜平县西北一百二十里吴王口外地产矿砂明嘉靖中因矿徒聚啸于此议设巡司防守　本朝初设参将顺治十年改设守备其西南有西子岭口骡马口又西南即长城口也】狼牙口【在阜平县东北一百里东接曲阳县界去倒马闗六十里三闗外墙至此与内墙合为一元太祖十三年金将张柔趋中山与战于狼牙口即此】落路口【在阜平县东北七十里东北至倒马闗九十里明正统四年筑城置戍又西有铁岭口牛邦口又西即茨沟营也闗隘考自落路口以下凡九口皆在倒马闗南路】上竿岭口【在阜平县北七十里又北二十里即铁岭口也】吴王口【在阜平县西北八十里明宏治十三年筑城置戍又西北有旛竿岭口又西北即茨沟营也闗隘考自吴王口而下凡十九口为倒马闗南路】青竿岭口【在阜平县西南一百十里龙泉闗西南七十里又南十里曰三闗子口又十里曰阳和门口俱明宏治中筑城置戍又南即灵寿县之白草口也】白草沟口【在灵寿县西北一百四十里北至龙泉闗一百二十里明正统九年设官兵戍守又西即平山之孤榆树口也旧志又有车孤驼口在县西北一百五十里明正统二年筑城置戍】恶石口【在平山县西北一百四十里滹沱河自山西经此入县界川原平敞最为要害明景防二年筑城置戌又西北有桑园沟口孤榆树口皆接山西五台县界】三盆口【在平山县西北一百六十里恶石口西南旧曰白羊平口明宏治二年置戍其南为陡岭口又南为方西沟口又南即南黑山口也】合河口【在平山县九十里西北接陡岭口西南接十八盘】十八盘岭口【在平山县西一百二十里十八盘岭下东北至龙泉闗三百里闗隘考十八盘以下凡二十一口俱在县境谓之龙泉南路而十八盘口尤为要害明正统二年筑城置戌】南黑山口【在平山县西一百三十里东与十八盘相接明正统四年筑城置戍】黄安岭口【在平山县西南一百四十里南黑山南又十里曰清风岭口明正统十年筑城置戍又南接井陉县之达滴崖口】达滴崖口【在井陉口西北五十里娘子闗西北与山西盂县接界东南至固闗六十里闗隘考自达滴崖以下凡十二口为固闗北路明正统四年达滴崖置戍嘉靖二十四年复増兵防御】杨庄口【在井陉县西南六十里固闗南旧志又有泉水头口在县西南九十里北去固闗六十里自泉水头以下凡三十三口俱为固闗南路】大石板沟口【在元氏县西六十五里又孤撮岭口在县西七十里俱有土城又短岭口亦在县西七十里有石墙一道明嘉靖中俱设官兵戍守】苇箔岭口【在元氏县西八十里北至固闗八十里乂青峪岭口在县西七十五里俱有城苍岩道岭口在县西八十五里有南北石墙旧皆设官兵戍守】黄沙岭口【在赞皇县西黄沙岭下北去固闗一百里明正统四年置巡司今裁其北三十里即元氏县之青草峪口又十八盘口在县西十八盘岭下又南有防立口泥橙子口虎寨沟口俱属固闗南路】义头口【在灵寿县北五十里慈峪镇旧置巡司于县西北七十里义头口后移慈峪镇仍曰义头口巡司有土城】两岭口【在行唐县西北七十里明洪武七年置巡司今因之】囘舍镇【在平山县西二十里有土城明嘉靖二年筑周二里外有濠】郭苏镇【在平山县西北四十里有土城明嘉靖二十一年筑周一里】王快镇【在阜平县东五十里其地居民繁衍贸易凑集为县重地　本朝康熙中阜平县常寄治于此】白眉寨【在井陉县西南三十五里据山为险形势雄峻有天桥樵者俱足而度又西南为牛栏寨亦曰牛山寨四面陡絶上有清泉流绕又五峯寨在固闗东北三十里闗北又有陈山寨髙峻﨑岖险不可攀】方岭寨【在获鹿县西南西屏山麓元末居民置以自保又髙公寨在县西南三十七里】三公寨【在元氏县西七十里相近有十余寨皆接连山西界】瑜珈寨【在平山县西八十里孤峯插云宛在天表下视三门寨如培塿又县西仙人沟上有仙人寨西五十里有七千寨北二十里有林山寨俱险峻】三门寨【在平山县西一百里山势险峻峯顶平广】城上堡【在栾城县北二十里今名野河堡又县南十里有东巩堡东十二里有成郎堡西十五里有城村堡为县四境之捍卫】东里堡【在晋州南二十五里又侯城堡在州东北二十里】陈村堡【在新乐县东南二十里又东有流村堡西北有北苏堡北有郭庄堡】南苏堡【在新乐县东南三十里又垒头堡在县东十五里张家庄堡在县西南四十里马头铺堡在县南二十五里四堡俱有城池为戍守处】下口村【在平山县西一百二十里明洪武中置巡司今裁】村【在行唐县东十五里府志村东有龙池泉又东与莲花池水防泉水涌出凡百余穴至斜村折而南合郜河溉田至多芰荷掩映有江南风景乾隆二十六年】
　　【皇上巡幸五台銮舆经此有御制诗】宋曹村集【在元氏县东南二十里其西有堡周一里许明成化中筑又南集在县西北四十五里西北有土堡明崇祯中筑】张堡新集【在平山县东二十五里又南店集在县北三十里俱　本朝康熙十年修筑墙濠又红子店集在县西六十里有石垣雍正十二年设有巡检司】湼槃村堡【在晋州东十二里又洲头集在州西南三十里】恒山驿【在正定县治南明置】伏城驿【在正定县北四十里旧有驿丞今裁】西乐驿【在新乐县治西南】镇宁驿【在获鹿县治西明置】陉山驿【在井陉县治东明置　本朝顺治十六年裁后复置】闗城驿【在栾城县治东南明置】
　　津梁广济桥【在正定县南一里滹沱河上毎嵗水泛时拆之渡以舟楫至冬则复阁架】中渡桥【旧在正定县东南五里跨滹沱河上五代晋开运三年辽趋恒州晋杜威御之至中渡桥辽兵已据桥张彦泽以骑争之辽兵焚桥而退胡三省曰此为中渡明上下流各有渡也宋熙寜九年程昉于此创系浮桥元丰五年以转运使周革言易以板桥至四五月防河即拆去权用船渡今广济桥犹沿其制】雕桥【在正定县西十五里韩河上】七里涧石桥【在井陉县东北五十里为往来通道】太平桥【在井陉县徴水镇乾隆十五年建纵四十五丈横二丈二尺券十有三绵蔓甘陶二河之水滙于桥下筑此所以利涉也总督方观承有记】莲花桥【在获鹿县东南三十里】登封桥【在元氏县西北杨村坡西路通井陉由此可登封龙因名】吴桥【在元氏县西南左村西北路通山西平定州】衞水桥【在灵寿县东南十五里衞水上又县东北有文兴桥】凌空桥【在栾城县东门外一名东桥长十丈金太和中建又桥南一里有四济桥　本朝顺治十四年建】惠政桥【在栾城县西南二十里沙河上顺治十三年建】冶河桥【在栾城县北二十里为往来大道又有冶河桥在平山县西十里冬架夏撤】五龙桥【在平山县东五里光禄山涧水上康熙十年建】升仙桥【在行唐县西门外又俯郜桥在县城跨郜河】王俄桥【在赞皇县东南十三里】通济桥【在晋州西南洲头村滹沱河上冬架夏撤】升平桥【在无极县东门外又环水桥在县西门外】广济桥【在新乐县西南头铺当木刀沟下流其东一里有赵公闸明万厯中知县赵濬建以防赵泽河之浅涸又有通济桥在县南门外沙河上草桥也】浴河桥【在新乐县西南七里】北岩渡口【在元氏县南北岩村北一里当泜槐下流路通髙邑为往来要津旧设草桥明万厯中改建板桥】郝庄渡口【在无极县西南滹沱河渡也路通藁城】塌子渡口【在藁城县西三十五里县境又有马村西里村四公髙庄大张庄等诸渡口皆滹沱河渡也】
