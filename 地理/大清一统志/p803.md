<!-- { "loadSidebar": true } -->
　　田赋【民卫田地四万四千八百八十一顷七亩零额徴补徴杂办丁银匠价等银三十九万八百七十有一两六钱八分零正兑改兑正耗润耗行粮米三万一千二百九十七石三斗八升一合零豆八千七百六十三石随漕轻折等银一万三千三百八十九两九钱零】
　　山川太行山【一名五行山府境河内济源修武三县皆在其麓东接卫辉府辉县界北接山西泽州府界书禹贡太行恒山至于碣石孔传二山连延东北接碣石左传襄公二十三年齐侯代晋登太行注太行山在河内郡北史记韩世家秦击我于太行注山在怀州河内县界二十五里汉书地理志山阳野王太行山在西北隋书地理志济源县有母山郭縁生述征记太行山首始河内北至幽州凡百岭连亘十三州之界有八陉第一轵关陉第二太行陉第三白陉皆在河内界萧徳言括地志太行山南属怀州北属泽州又东北连亘河北诸州凡数千里为天下之眷元和志太行山又在武徳县北五十里太行陉在河内县西北三十里濶三歩长四十里羊肠所经瀑布悬流实为险隘寰宇记太行山始于济源相传为皇母山或名女娲山金史地理志济源县有太行山以沁水为界西为王屋东为太行通鉴地理通释秦汉之间称山北山南山东山西者皆指太行太行在汉属河内郡野王山阳之间今属怀州在天下之中故指此山以表地势焉　按淮南子武王欲筑宫于五行之山髙诱注即太行秦白起攻太行道絶而韩之野王降后魏永安三年诛尔朱荣使将军史仵龙等守太行岭隋仁夀末汉王谅举兵并州遣其将余公理自太行趋河阳大业三年北巡发河北丁男凿太行山达于并州以通驰道既而自太原还上太行开直道数千里至济源唐武徳三年攻王世充于东都分遣将刘徳威自太行东围河内八年突厥寇并州诏总管任瓌屯大行以备之光化三年朱全忠冦易定李克用遣李嗣昭将兵下太行抜怀州攻河阳以救之明年全忠攻克用分遣其将氏叔琮入自太行宋建隆初昭义节度使李筠谋举兵从事闾邱仲卿説筠南下太行直抵怀孟东向而争天下太祖遣石守信等击筠敕使急引兵阨隘勿纵筠下太行筠遂破灭谋并北汉亦以开太行运路靖康元年讷黙亨下太行入怀州明洪武元年兵克元都遂西下太行收山西州郡则太行山实据南北之咽喉也讷黙亨旧作粘没喝今改】水峪山【在河内县北二十五里泉流石磴间夜静时如闻琴瑟声】方山【在河内县北四十里又孤山在县北五十里二山位势方正介然特立故名】栲栳山【在河内县北五十里逺望如栲栳然四面陡絶丹水蜿蜒绕其下】碗子城山【在河内县北五十里其形如碗上有古城】十二廻山【在河内县北六十里山路旋绕凡十二廻】明月山【在河内县东北四十里有古刹自山坳层搆而上最后曰慿虚阁髙峻舒豁可以登眺】金繖山【在河内县东北五十里峯形崒嵂最为竒秀】云岩山【在河内县东北五十里山谷深云气氤氲】柏山【在河内县东北五十里上多松柏】青山【在河内县东北六十里倚太行之侧】马头山【在河内县西北三十里上有石柱鐡环相传洪水怀襄时民系舟于此】三尖山【在河内县西北四十里三峯耸列故名】悬谷山【在河内县西北四十里俗名真谷岩壑幽山腰有灵泉迸出多唐宋人遗迹】倍涧山【在河内县西北四十里两山夹涧长五里许倍涧水出焉】沐涧山【在河内县西北四十五里紫金坛后山势四合飞泉细流滙为一池莹碧可沐故名其西有蛟脊龛】阳落山【在河内县西北五十里内多仙迹】西釡山【在济源县西二十里四髙中洼其形如釡】玉阳山【在济源县西三十里有二峯相对曰东玉阳西玉阳河南通志相传唐睿宗女玉真公主修道之所有尚书谷谷内有憇鹤堂】五指山【在济源县西五十里五峯峙立如指故名又有金炉山禅堂山鳯头山洞壑深邃】王屋山【在济源县西八十里与山西平阳府垣曲县接境山有三重其状如屋故名书禹贡底柱析城至于王屋山海经王屋山上有金玉下有阳石汉书地理志在河东郡垣县东北魏书地形志在苌平县括地志在王屋县北十里元和志在王屋县北十五里周一百三十里髙三十里郑樵通志王屋山形四面如削玉名为天下第一洞天世传轩辕访道处明李濓记畧山上有黒龙洞洞前有太乙泉葢济水发源处】天坛山【即王屋山絶顶轩辕祈天之所故名东曰日精峯西曰月华峯即唐司马承祯得道之所唐李白诗有愿随夫子天坛上闲与仙人扫落花坛北有王母洞坛东有八仙岭又有华葢峯在天坛南通志山顶有老子炼丹池轩辕亭山北有麻龙山】药柜山【在济源县西一百五十里多产药草】共山【在济源县北十二里即蒸川南山郦道元水经注沇水潜行地下至共山南复出】白涧山【在济源县东北二十里悬瀑如练下注沁水县西北又有西白涧山】孔山【在济源县东北二十五里上有数峯峯皆玲珑逺近洞见水经注山上石穴洞开穴内石上有车辙牛迹自然成者非人工所能也曹学佺名胜志孔山泉下注沁水白居易诗孔山刀剑立沁水龙蛇走即此】熊山【在济源县东北五十里三面距沁水惟西向一峯特立】武山【在济源县西北十三里许北接猴岭山东麓】陵山【在济源县西北十五里亦名灵山冈阜突起西即轵闗寰宇记济源县有陵山在原城西北以孤絶似陵故名】琮山【在济源县西北三十里溴水所出即古原山也相连者为莽山泷水出焉其麓为姑嫂山】猴岭山【在济源县西北五十里北接太行　阻猿麓俗称侯景山】析城山【在济源县西北九十里入山西界又小淅山在县西北九十里乃析城之麓旧有成汤庙俗呼圣王坪】六真山【在修武县北二十五里下有六真洞水经注山阳县东北二十五里有陆真阜】温峪山【在修武县北五十里上为石峡髙数百仞下有温峪潭又二十里为石峡山峭壁千仞悬瀑下注滙而为潭即黒白二龙潭】凤凰山【在修武县北六十里髙出诸峯之上相传宋熙宁间有凤集此故名】覆釡山【在修武县北魏书地形志北修武县有覆釡山　按水经注次陆真阜之东北得覆釡堆即此】天门山【在修武县西北四十里两山对峙其状如门山麓有百家岩有嵇康锻灶】嵇山【在修武县西北三十五里晋嵇康居焉亦名狄山寰宇记阳城北有狄山即晋嵇康园宅】紫金山【在孟县西八里北接太行旧名岭山地宜麦亦名麦山唐太宗本纪贞观十一年如怀州猎于济源麦山寰宇记岭山在河阳县西北三十里冈岭横亘故名舆地记紫金山下即孟津通志又西七里有髙端冈】猫儿山【在孟县西南寰宇记在河清县西十里】太平山【在温县西二十里】笔架山【在温县城内东南隅】黑洋山【在原武县东北二十五里】聚来【在武陟县西三十里通志今石佛台其遗址也】金莎岭【在济源县南二十五里】秦岭【在济源县西五十里一名齐子岭西魏大统十二年髙欢围玉壁别使侯景将兵趋齐子岭后周建徳五年周主攻齐晋州分遣大将军韩明守齐子岭皆此地元和志岭在王屋县东十二里周齐分境处也明李濓记畧县西四十里至虎岭折而西南十五里至秦岭县志髙欢宇文防争战之界故齐秦岭两呼之】九芝岭【在济源县北九十里又县北四十里为韩王岭与山西阳城县分界】狮子岭【在济源县东北二十五里盘谷东南】清风岭【在武陟县南十里通志西连孟温东瞰广武东抵黄沁之滙流】脾沙冈【在阳武县东三十五里一名黒古阜昔时商贾辐辏今沦于河】花石崖【在孟县西三十五里崖谷幽其石色浅黄隠隠成花木形】羊肠坂【在河内县北太行山张守节史记正义羊肠太行山坂道名括地志羊肠坂在怀州河内县北二十五里】髙槲坡【在济源县西一百里多产槲树】十八盘坡【在济源县西一百五十里形势极险峻盘旋而上】孔阳坡【在修武县西北太行之西形势突兀岩磴萦纡又有伏诸坡形势最低伏于太行之内故名】盘谷【在济源县北二十里唐李愿隠居于此韩愈送愿归盘谷序盘谷之间泉甘而土肥草木丛茂居民鲜少　本朝乾隆三十五年】
　　【皇上考订盘谷岐误　　　　御制济源盘谷考证磨崖刻之】天井谷【在济源县盘谷西北府志水流为天井溪石上有数坎深若井水自上溢相接而落逺视若倚剑然韩愈诗是时新晴天井溢谁把长剑倚太行】当路峪【在修武县北太行山下又有瓮涧皆故陶处今陶器犹存】紫金坛【在河内县西北四十三里太行之阳诸峰之上毎嵗九日郡人登髙于此其下有魏夫人祠久废宋碑尚存】黄河【自山西绛州垣曲县流入府界经济源县南又东经孟县南又东经温县南又东经武陟县南又东经原武县南流入开封府阳武县界水经注河水西防濝水又东过平隂县北湛水从北来注之又东迳河阳县故城南河水至斯有孟津之目尚书所谓东至于孟津者也按河阳有三城北中城后魏太和中筑南城中潬城东魏元象初筑中有河桥杜预所造厯代为】
　　【拒守攻战要津唐贞观十一年河溢坏陜州河北县毁河阳中潬太宗幸白司马坂观之此河决府界之始也永淳二年河溢坏河阳桥如意元年河溢坏河阳县大顺二年河阳河溢五代晋开运三年河决原武汉干祐元年三年河决原武宋建隆二年孟州河决干徳三年河溢孟州坏中潬城太平兴国三年孟州河溢坏温县堤七十余歩七年河决怀州武陟县淳化元年孟州河涨大中祥符四年河溢孟州温县嘉祐三年原武河决熙宁十年河阳河水湍涨坏南仓元丰五年河决原武埽元至元九年二十年河溢孟州明洪武十四年河溢原武二十四年河决原武之黑洋山正统二年原武河涨十三年河决原武先是河流经原武县北至是改经县南天顺元年河溢原武宏治二年河复决原武万厯十五年原武河溢崇祯四年河决原武湖村铺　本朝顺治初温县河北堤塌三十里十年筑原武河堤康熙元年二年九年二十三年屡筑原武河堤六十年河决武陟县之詹家店马营口魏家口等处寻建坝堵筑六十一年河水复涨漫总河陈鹏年于广武山下王家沟挑引河一道水势始平雍正元年秦家厰马营口堤坝工峻河归故道寻以沁黄交涨由铫期营观滩而出经原武旧河流七十余里命大学士张鹏翮同河臣齐苏勒等恊力修筑又各筑小堤接合大堤以防秋汛二年以兵部侍郎嵇曾筠疏奏于铫期营秦家厰建雁翅坝一座挑水坝二座仓头对面开引河六百三十丈而沁黄顶冲之势始减坝工赖以永固矣乾隆十六年铫期营増筑大堤】济水【一名沇水源出济源县西王屋山东流经县北又东南经孟县北又东南入河书禹贡导沇水东流为济入于河孔传泉源为沇流去为济在温西北平地山海经王屋之山防水出焉注防沇声相近即沇水也潜行地下至共山南复出于东邱刘熙释名济济也源出河北济河而南也水经注济水重源出温城西北平地水有二源东源出原城东北南迳其城东又南流与西】
