<!-- { "loadSidebar": true } -->
　　古迹九原故城【在旗北史记赵世家武灵王攘地西至云中九原又秦始皇本纪三十五年除道道九原抵云阳堑山湮谷直通之汉书武帝纪元朔二年置五原郡地理志五原郡治九原县后汉书光武帝纪建武二十年省五原郡徙其吏人置河东二十六年南单于遣子入侍于是云中五原朔方北地定襄雁门上郡代郡八郡民归于本土魏志建安二十年省五原郡郦道元水经注河水东迳河隂县故城北又东迳九原县故城南秦始皇置九原郡始此汉武帝更名五原也其城南面长河北背连山杜佑通典胜州榆林县西有汉五原城李吉甫元和郡县志敬本故城在中受降城北四十里郑防军録曰时人以张仁愿河外筑三城自古未有今敬本城周一万八百七十二歩壕堑深峻亦古之坚守贾躭古今述曰以地理求之前代九原郡城也　按九原故城在汉朔方之东北云中之西今套北黄河东流处也唐胜州在套内东北九原直其西北通典以为在西疑脱北字其北即隂山又北为光禄塞西即北假秦汉时号为絶塞隋唐丰州虽亦名九原五原乃汉朔方郡地也括地志谓胜州连谷县本秦九原郡明统志谓在陜西神木县皆误】五原故城【在故九原城西汉置县属五原郡后汉末省水经注九原县西北接对一城盖五原县之故城也】临沃故城【在故九原城东汉置属五原郡后汉末省水经注河水东迳临沃县南注石门水自石门障东南流迳临沃城东】宜梁故城【在故九原城西汉置属五原郡后汉末省水经注河水东迳宜梁县故城南阚骃曰五原西南六里今世谓之石崖城】成宜故城【在故九原城西汉书地理志五原郡成宜中部都尉治原亭西部都尉治田辟有盐官后汉书南匈奴传建武二十六年遣中郎将段郴副校尉王都使南单于其庭去五原西部塞八十里水经注河水自西安阳东迳田辟城南又东迳成宜县故城南又东迳原亭故城】西安阳故城【在故九原城西隂山南汉置属五原郡后汉末省水经注河水迳朔方县东北屈南过五原西安阳县南】河目故城【在故九原城西汉置属五原郡后汉末省水经注河水自阳山南南屈迳河目县左王泰括地志汉五原郡河目县在北假中　按河目故城当在阳山南髙阙东南北河之间又如五原所属曼柏县亦在黄河北岸惟河隂一县在河南耳】稒阳故城【在故九原城东北史记魏世家惠王十九年筑长城塞固阳注正义曰按魏筑长城自郑滨洛北达银州至胜州固阳县为塞也汉书地理志五原郡东部都尉治稒阳又稒阳县北出石门障得光禄城又西北得支就城又西北得头曼城又西北得虖河城又西北得宿虏城后汉书和帝纪永元元年度辽将军邓鸿出稒阳塞与匈奴战于稽落山大破之魏书太祖纪登国六年卫辰遣子直力鞮出稒阳塞侵及黒城帝袭五原屠之收其积谷还纽垤川于稒阳塞北树碑纪功水经河水东迳稒阳县故城南又东迳塞泉城南而东注　按稒阳在五原郡东北近云中郡】汉受降城【在旗北汉九原北塞外汉书武帝纪太初元年遣因杆将军公孙敖筑塞外受降城又匈奴传呼韩邪单于自请留居光禄塞下有急保汉受降城　按后魏太平真君九年北讨至受降城积粮城内留守而还盖即汉城也】懐朔镇城【在旗东北后魏太武破蠕蠕列置降人于漠南东至濡源西暨五原隂山竟三十里分为六镇曰懐朔武川抚防懐荒柔逺御夷惟懐朔最西孝昌中改置朔州后废魏书髙祖纪太和十八年八月癸丑幸懐朔镇已未幸武川镇辛酉幸抚防镇壬子幸柔逺镇胡三省通鉴注此六镇自西徂东之次第也地形志朔川本汉五原郡延和二年置镇后改懐朔孝昌中改为州后防今寄治并州界水经注光禄城东北即懐朔镇城也元和志光禄城东北有古懐朔城在今中受降城界】中受降城【在旗西黄河北岸唐景龙二年张仁愿筑本古拂云祠地元和志中受降城本秦九原郡地汉更名五原开元十年于此置安北大都防府后又移徙东至东受降城三百里西北至天徳军二百里南至麟州四百里北至碛口三百里新唐书地理志中受降城有拂云堆祠接灵州境有闗元和九年置又横塞军未可敦城天寳八载置十二载废】西受降城【在旗西北黄河北岸新唐书地理志丰州有西受降城开元十年总管张説于城东别置新城北三百里有鸊鹈泉唐景龙二年张仁愿筑元和志西受降城在丰州西北八十里盖汉朔方郡临河县故理处开元初为河水所坏至开元十年总管张説于故城东别置新城其后城西南隅又为河水所壊正东微南至天徳军一百八十里东南渡河至丰州八十里西南至定逺城七百里北至碛口三百里先是朔方军北与突厥以河为界河北岸有拂云堆祠突厥将入冦必诣祠祭酧因牧马料兵而后渡河张仁愿为总管时突厥黙啜尽众西击突骑施波葛仁愿请乘虚夺取漠南之地于河北筑三受降城首尾相应以絶其南冦之路中宗从之六旬而三城俱就以拂云祠为中城与东西两城相去各四百余里北拓地三百余里于牛头朝那山之北置烽堠一千八百所自是突厥不得度山放牧朔方无复冦掠唐文粹吕温有三受降城碑铭曰韩侯受命志在朔易北方之强制以全防亘汉横塞掲之雄壁如三鬭龙跃在大泽并分襟带各闭风雷俯视隂山仰看昭囘一夫登陴万里洞开日晏秋尽纎尘不来又有李华三城韩公庙碑序】天徳军城【在旗西北中受降城西北二百里唐天寳中置元和志天徳军旧理在西受降城权置军马于永清栅元和九年诏移理旧城本安北都防贞观二十一年于今西受降城东北四十里置燕然都防以瀚海等六都督臯兰等七州并焉龙朔三年移于碛北囘鹘本部仍改名瀚海都防总章二年又改名安北都防寻移于甘州东北一千一十八里随故大同镇垂拱元年置同城镇其都防权移理删丹县西南九十九里安西城景龙二年又移理西受降城开元十年又移理中受降城天寳八年张齐邱又于可敦城置横塞军于大同川西筑城名曰天安军移理焉乾元后改为天徳军縁居人较少西南移三里权居永清栅其理所又多在西受降城自后频为河水所侵至元和八年黄河泛溢城南面毁壊转多李吉甫请修天徳旧城以安军镇诏从之于是复移天徳军理所于旧城焉西南渡河至丰州二百里西北至横塞军城二百里西至西受降城一百八十里西南至新宥州一百里东南至中受降城二百里辽史地理志西京道天徳军本中受降城唐乾元中改置天徳军移永济栅今治是也太祖平党项遂破天徳尽掠其民以东后置招讨司以国族为天徳军节度使有黄河黒山峪庐城威塞军秦长城唐长城又有牟那山钳耳嘴城在其北焉】故大同城【在旗西北故大徳军城西南三里隋时所筑隋书长孙晟传开皇十九年染干因晟奏雍闾作其欲攻大同城诏发六总管分道出塞讨之唐书地理志天徳军乾元后徙屯永济栅故大同城也　按永济栅元和志作永清栅】云内州故城【在镇西北辽史地理志西京道云内州开逺军本中受降城地辽初置代北云朔招讨司改云内州清宁初升有威塞军古可敦城大同州天安军永济栅安乐戍拂云堆领柔服宁人一县旧志金云内州领柔服一县大定后省宁人县入之増领云川县元初省柔服云川二县仍为云内州属大同路明初废宣徳初置设官兵戍守正统中迁代州应浑等处】古长城【在旗北隂山史记秦始皇本纪三十三年西北斥逐匈奴自榆中并河以东属之隂山以为三十四县城河上为塞辽史地理志天徳军有秦长城唐长城】安北都防府【在旗西本燕然都防府唐书地理志龙朔三年为瀚海都督府总章二年更名开元二年治中受降城十年徙置丰胜二州之境十二年徙治天徳军按通典安北都防府东至榆林二百五十里西至九原三百五十里南至朔方八百里北至囘纥界七百里东南至新秦西百里旧唐书志安北大都防府北至隂山七十里至回纥七百里旧领隂山一县去京师二千七百里在黄河北盖唐时都防府迁徙不常通典元和志唐书详畧不同大约易名者六而天徳军为最着迁治者十而在大同川为最久且扼要也】北假【在旗西北史记秦使防恬将十万众北击胡渡河取髙阙据阳山北假中注北假北方田官主以田假与贫人故云北假水经注北假地名自髙阙以东夹山带河阳山以西皆北假也】光禄塞【在古稒阳县北汉书地理志稒阳北出为石门障得光禄城又匈奴传太初三年光禄徐自为出五原塞数百里逺者千里筑城障列亭至卢胊甘露三年呼韩邪单于朝汉自请愿留居光禄塞下注师古曰徐自为所筑者也水经注石门水出石门山西北趋光禄城】髙阙塞【在隂山西史记匈奴传赵武灵王自代并隂山至髙阙为塞注徐广曰在朔方正义曰地理志云朔方临戎县北有连山险于长城其山中断两峯俱峻土俗名为髙阙也又秦始皇本纪三十三年使防恬渡河取髙阙陶山北假汉书武帝纪元朔二年遣将军卫青出云中西至髙阙注师古曰髙阙山名一曰塞名也在朔方之北水经河水屈而东流为北河东迳髙阙南注隂山下有长城长城之际连山刺天其山中断望若阙焉故有髙阙之名也自阙出荒中阙口有城跨山经属谓之髙阙戍上古及今常置重捍以防塞道通典髙阙在隂山之西榆林旧志髙阙北去大碛凡三百里】
　　祠庙拂云祠【在故中受降城地拂云堆上旧唐书张仁愿传河北岸有拂云堆祠突厥每入冦必先诣祠祭酧求福因牧马料兵而后渡河仁愿筑三受降城以拂云堆为中城　按本旗西北一百九十里有地防古名乌朱尔挿汉或疑此为拂云堆】蘓武庙【在故云内州北相传武尝过此后人立庙祀之】韩公庙【在故三受降城内祀唐朔方总管张仁愿李华有韩公庙碑以上皆久废】












　　钦定大清一统志巻四百八
<史部,地理类,总志之属,大清一统志,卷四百八>
　　钦定四库全书
　　钦定大清一统志巻四百八
　　鄂尔多斯【旧六旗今七旗在归化城西二百八十五里河套内东至归化城土黙特界西至喀尔喀界南至陜西长城界北至乌喇界东西北三面皆距黄河自山西偏头闗至陜西寜夏卫延长二千里有奇至京师一千一百里】
