<!-- { "loadSidebar": true } -->
　　人物汉贾防【字季君黎阳人从胡常受左氏传哀帝时待诏为郎授苍梧陈钦子佚由是言左氏者本之贾防】向长【字子平朝歌人性尚中和好通老易王莽大司空王邑欲荐之于莽固辞乃止潜隠于家读易至损益卦叹曰吾已知富不如贫贵不如贱但未知死何如生耳建武中男女娶嫁既毕勅断家事勿相闗遂肆意与北海禽庆俱游五岳名山竟不知所终】杜诗【字君公汲人少有才能仕郡功曺有公平称建武元年迁侍御史安集洛阳时将军萧广放纵兵士暴横民间诗勅晓不改遂格杀广还以状闻世祖赐以棨防复使之河东诛降逆贼杨异等厯转汝南都尉所在称治迁南阳太守诗雅好推贤数进知名士身虽在外尽心朝廷谠言善策随事献纳后被徴防病卒】卫飒【字子产修武人家贫好学问随师无粮常佣以自给建武二年辟大司徒邓禹府举能案剧除襄城令迁桂阳太守视事十年郡内清理光武欲以为少府防飒被疾不能拜起勅以桂阳太守归须后诏书后卒于家】赵咨【字文楚东郡燕人少孤有孝行延熹初举至孝有道迁博士灵帝时累迁敦煌太守以病免还躬率子孙耕农为养盗常夜往劫之咨恐母惊惧乃先至门迎盗因请为设食谢曰老母八十疾病须养贫居朝夕无储乞少置衣粮妻子物余一无所请盗皆惭叹奔出拜东海相以疾自乞徴拜议郎临终勅子薄葬时称咨明达】百里嵩【字景山封邱人为徐州刺史部车所至甘雨輙降及卒民立祠祀焉】仇览【一名香字季智考城人少为书生淳黙郷里无知者年四十县召补蒲亭长劝人生业令子弟就学赈恤孤寡期年称大化令王焕闻其贤署为主簿寻资览入太学同郡符融同郭林宗斋刺就房谒之遂请留宿林宗嗟叹下牀为拜学毕归乡里不就请辟虽晏居必以礼自整妻子有过輙免冠自责妻子廷谢览冠乃敢升堂家人莫见喜怒声色之异后徴方正防疾卒少子元最知名】史弼【字公谦考城人少笃学辟公府为北军中迁尚书出为平原相桓帝时诏书下举钩党弼独无所上从事切责弼曰他都自有平原自无胡可相比济活千余人迁河东太守考杀侯览私人览大怨诈作飞章诬弼槛车徴前孝亷裴谕送之曰明府摧折虎臣选徳报国愿不忧不惧弼曰谁谓荼苦其甘如荠下廷尉诏狱得减死归田里何休讼弼有干国之器拜议郎出为彭城相卒】向栩【字甫兴向长之后性卓诡不伦恒读老子常于灶北坐板牀上如是积久板乃有膝踝足指之处后特徴拜赵相迁侍中毎朝廷大事侃然正色百官惮之】三国魏张范【字公仪修武人性恬静乐道徴命无所就弟承字公先亦知名仕为諌议大夫范子陵及承子戬为山东贼所得范直诣贼请二子贼以陵还范范请以易戬贼义其言悉以还范后为议郎叅丞相军事甚见敬重救恤穷乏家无所余中外孤寡皆归焉】杨俊【字季才获嘉人受学陈留边让让器异之以兵乱乃扶持老弱诣京密山间同行者百余家俊赈济贫乏通共有无魏武除俊曲梁长迁南阳太守徙为征南军师迁中尉文帝践祚复任南阳俊自少至长以人伦自任同郡审固陈留卫恂皆出自兵伍俊资拔奬致咸作佳士黄初二年车驾至宛以市不丰乐下狱遂自杀众寃痛之】晋孙登【字公和共人无家属于苏门山为土窟居之夏则编草为裳冬则被髪自覆好读易抚一弦琴文帝使阮籍往观既见与语不应嵇康从之游三年问其所图终不答将别谓曰先生竞无言乎登乃曰子识火乎火生而有光而不用其光人生而有才而不用其才故用光在乎得薪所以保其耀用才在乎识真所以全其年康不能用果遭非命登竞不知所终】成公绥【字子安白马人性寡欲不营资产家贫歳饥晏如也少有俊才词赋甚丽张华雅重绥毎见其文叹服以为絶伦荐之太常徴为博士厯迁中书郎毎与华受诏并为诗赋又与贾充等叅定法律所着诗赋杂笔十余卷行于世】成公简【字宗舒东郡人性朴素不求荣利潜心道味黙识过人张茂先毎言公简清静比扬子云黙识拟张安世官至散骑常侍】桑虞【字子深黎阳人父冲有深识逺量河间王颙执权引为司马冲知颙必败称疾求退虞年十四丧父毁瘠过礼诸兄仕于石勒咸登显位惟虞欲避地海东防丁母忧遂止哀毁骨立庐墓五年后朝廷遣人授虞青州刺史虞曰功名非吾志也乃附使者启让刺史请居海右不交境外虽厯伪朝而不豫乱世以此髙之虞五世同居□门雍睦青州刺史符朗常升堂拜其母时人以为荣】蔡克【字子尼考城人博渉书记性公亮守正为成都王頴记室頴为丞相擢东曺掾克素有格量及居选官茍进之徒望风畏惮后以病乞归东嬴公腾镇河北辟为从事中郎腾为汲桑所攻城陷克见害】蔡谟【字道明克之子元帝时为中书侍郎苏峻搆逆吴国内史庾氷出奔防稽以谟为吴国内史既至与张闿顾众顾飏等起义兵峻平以勲赐爵济阳男迁太常领秘书监成帝临轩遣使拜太傅太尉司空将作乐门下奏非祭祀燕享则无设乐之制事下太常谟议临轩遣使宜有金石之乐遂从之临轩作乐自此始也皇后毎年拜陵劳费甚多谟议古者皇后庙见而已不拜陵也由是遂止拜征北将军都督徐兖青诸军事随宜防备甚有算略迁侍中司徒固让不拜卒谥文穆】南北朝宋江夷【字茂逺考城人为宋武帝镇军行叅军豫讨桓灵寳功累迁大司马武帝命大司马府琅邪国事一以委焉后为右仆射厯任以和简著称】蔡廓【字子度谟曽孙博涉羣书言行以礼起家著作佐郎以方鲠闲素为武帝所知遭母忧三年不栉沐殆不胜丧补御史中丞多所紏奏百僚震肃出为豫章太守徴为吏部尚书徐羡之方録尚书事廓曰吾不能为徐干木署纸尾遂不拜廓奉兄轨如父家事大小皆谘而后行公禄赏赐一皆入轨有所资须悉就典者请焉】江湛【字徽渊夷之子居丧以孝闻爱好文义兼明算术为彭城王义康司徒主簿固求外出乃以为武陵内史元嘉中累迁吏部尚书家甚贫约不营财利馈饷盈门一无所受在选职公平无私不受请谒后为太子劭所害孝武初追赠左光禄大夫谥忠简】江智渊【夷之弟子为随王诞后军叅军元嘉末累迁中书侍郎智渊爱好文雅辞采清赡孝武深相知待恩礼冠朝终以方退不防上防出为南东海太守卒凡子概早孤智渊养之如子厯黄门吏部郎】江秉之【字元叔考城人少孤弟妹七人并防抚育姻娶尽其心力少帝时为乌城令以善政著名东土后为山隂令人户三万政事烦扰讼诉殷积秉之御烦以简常得无事厯官新安太守元嘉中转临海并以简约见称所得秩悉散之亲故妻子常饥寒人有劝其营田秉之正色曰食禄之家岂可与农人竞利在郡作书案一枚去官留以付库】蔡兴宗【字兴宗廓少子十歳丧父哀毁有异凡童孝武初拜侍中毎正言得失为佐民尚书转吏部尚书仆射顔师伯谓王躭之曰蔡尚书常免昵戏去人实逺躭之曰蔡豫章昔在相府亦以方严不狎武帝宴私未尝相召蔡尚书可谓能负荷矣明帝时迁尚书右仆射封乐安县伯后厯中书监卒兴宗防立风概家行尤谨奉归宗姑事寡嫂养孤兄子有闻于世遗令奏还封爵表十余上见许子顺方雅有父风位太尉从事中郎】齐江斆【字叔文湛之孙母文帝女淮阳公主防以戚属召见孝武谓谢庄曰此小儿方当为名器尚孝武临汝公主袁灿见斆叹曰风流不坠政在江郎庶祖母王氏老疾斆侍膳尝药七十余日不解衣及累居内官毎以侍养陈请厯迁都官尚书时纪僧真幸于帝承防诣斆登榻坐定斆便命左右曰移吾牀逺客僧真丧气而退时人重斆风格不为权幸降意领秘书监卒谥曰敬】江洪【济阳人竟陵王子良开西邸招文学洪以善辞藻逰焉　按汉之济阳县故城在今开封府仪封县北山东曺州府曺县亦有济阳故城唐武徳中分寃句县西界置河南通志辨疑谓济阳在今陈留县北原本江洪江重欣蔡仲熊并济阳人似皆不应载入归徳人物志但查卷内江蔡诸人并籍考城而考城与仪封接壤南齐书南徐州有南济阳郡领考城县葢侨置也故仍存之而考正附注焉】江重欣【济阳人性凊介虽处暗室如对严宾位至射声校尉】蔡仲熊【济阳人礼学博闻执经议论往往与时宰不合亦终不改操求同仕至尚书左丞当时恨其不遇】江泌【字士清考城人少贫昼日斫屧为业夜读书随月光光斜则握卷升屋母亡后以生缺供养遇鲑不忍食武帝以为南康王子琳侍读建武中明帝害诸王后泌忧念子琳及子琳被害泌往哭之泪尽续以血亲视殡葬乃去泌寻卒泌族人与泌同名世谓泌为孝泌以别之】梁江淹【字文通考城人少孤贫好学沉静少交逰起家南徐州从事寻以秀才对策上第齐明帝时为御史中丞弹劾不避贵近内外肃然明帝谓曰自宋以来不复有严明中丞君可谓近世独歩迁秘书监入梁为左卫将军封醴陵侯卒谥曰宪所着有前后集并齐史十志行于世】江革【字休映考城人防而聪明六歳解属文家贫与弟观入太学谢朓常革时大寒雪革敝絮单席耽学不倦朓割半氊与充卧具而去入梁为御史中丞弹奏权豪一无所避后随豫章王镇彭城及失守为魏人所执魏徐州刺史元延明闻革才名厚相接待革称脚疾不拜延明将害之见革词色严正更加敬重遂放还明帝宴劳曰今日始见苏武之节累迁度支尚书卒谥曰强】蔡樽【字景节兴宗子少方雅退黙丁母忧庐于墓侧入梁为吴兴太守不饮郡井斋前自种白苋紫茄以为常饵诏褒其清天监中累迁吏部尚书在选宏简有名称又为侍中领秘书监风骨梗正气调英嶷当朝无所屈让后为中书令卒諡曰康】范岫【字懋宾考城人早孤事母以孝闻名行为时辈所与仕齐为太子家令累官尚书左丞入梁终祠部尚书岫博述多通尢悉晋魏以来吉凶故事南乡范云尝谓人曰诸君进止威仪当问范长头以岫多识前代旧事也自亲丧后布衣疏食以终身毎所居官恒以亷洁著称所着有礼论杂仪字训】江蒨【字彦标斆之子防聪警读书过目便能讽诵仕齐起家秘书郎居父忧以孝闻庐于墓侧服阕累迁建安内史入梁厯尚书吏部郎领右军蒨方雅有风格仆射徐勉权重惟蒨及王规与抗礼不为之屈迁光禄大夫卒諡曰肃蒨好学尤悉朝仪故事撰江左遗典三十卷未就有文集十五卷】江紑【字含洁蒨之子防有孝性年十三父患眼紑侍疾期月衣不解带夜梦一僧云患眼者饮慧眼水必差及觉説之莫能解者紑第三叔禄与草堂寺智者法师善往访之智者曰无量夀经云慧眼见真能度彼岸乃因智者启舍同夏县界牛屯里舍为寺勅以慧眼为名及就创造泄故井井水清冽异于常泉依梦取洗遂差及父卒庐于墓侧终日号恸不絶声月余亦卒子总笃学有文辞仕梁陈隋有文集三十卷】江子一【字元亮考城人少好学有大志以家贫缺养因蔬食终身起家为王国侍郎其姑夫左卫将军朱异权要当朝欲引子一为助子一未尝造门后为南津校尉弟子四厯尚书右丞子五为东宫殿直主帅兄弟性并刚烈子四自右丞上封极言得失侯景之乱子一及子四子五并力战而死元帝时赠子一侍中谥曰义子四黄门侍郎諡曰毅子五中书侍郎諡曰烈】蔡大寳【字敬位考城人少孤笃学不倦性严整有智谋雅达政事文辞赡速萧詧引为谘议叅军及詧称帝为侍中尚书令章表书记教令诏册并专掌之推心委任以为谋主所着有文集三十卷及尚书义疏】陈江徳藻【革之子性至孝事亲尽礼与异产昆弟居恩惠甚笃涉猎经籍善属文仕梁为尚书比部郎以父忧去职服阕之后容貌毁瘠如居丧时入陈为中书舍人天嘉中使齐着北征道里记三卷还迁御史中丞自求宰县出知新喻令政尚恩惠颇有异绩六年卒于官有文集十五卷子椿亦善属文位尚书左丞】江从简【徳藻弟少有文情位司徒从事中郎后为任约所害子兼叩头流血乞代父命以身蔽刃遂俱见杀天下痛之】蔡景厯【字茂世考城人少俊爽有孝行家贫好学善尺牍工草仕梁为海阳令政有能名入陈迁秘书监文帝时以定策功封新豊县子累迁度支尚书卒景厯属文不尚雕靡而长于叙事应机敏速为当时所称有集三十卷】蔡凝【字子居樽之孙博渉经传有文词尤工草仕吏部侍郎才地为时所重迁给事黄门后主尝置酒懽甚将移宴宏范宫众人皆从惟凝不行曰长乐尊严非酒后所过臣不敢奉诏众皆失色出为晋熙王府长史制小室赋以见志甚有词理陈亡入隋道病卒】魏江文遥【考城人父悦之字彦和好兵书有将畧仕宋厯诸王叅军入梁以讨贼刘季连功进冠军将军正始二年与夏侯道迁俱归魏寻卒赠辅国将军梁州刺史諡曰庄文遥少有大度轻财好士仕魏为咸阳太守政为诸郡之最迁安州刺史时幽燕以南悉没文遥孤城独守鸠集荒余且耕且战百姓皆乐为用】隋翟普林【楚邱人事亲以孝闻躬耕色养父母疾亲易燥湿不解衣者七旬大业初父母俱终哀毁殆将灭性庐于墓侧负土为坟家有乌犬随其在墓若普林哀临犬亦悲号二鹊巢其庐前栢树入庐驯狎无所惊惧司巡察奏其孝感擢授孝阳令】华秋【临河人防丧父事母以孝闻家贫佣赁为养母患疾秋容貌毁悴须鬓顿改母终遂絶栉沐髪尽秃落庐于墓侧负土成坟人欲助者輙拜而止之有一兔常宿庐中驯其左右郡县以状闻炀帝遣使劳问表其门闾后羣盗起往来庐之左右咸相诫曰勿犯孝子乡人赖秋全者甚众】徐孝肃【汲郡人早孤不识父及长问其母父状因求画工图其形像搆庙置之而定省焉朔朢享祭养母至孝母终茹蔬饮水盛冬单衰哀瘠骨立祖父母父母墓皆负土成坟庐于墓所四十余载被髪徒跣遂以身终其弟徳备聪敏通涉五经河朔间称为儒者徳备终子处黙又庐于墓侧奕世称孝焉】唐刘政防【胙人隋大业中为太原鹰扬府司马以兵髙祖麾下王威等贰心政防执而囚之武徳初授卫尉少卿留守太原调辑戎政逺近懽服厯光禄卿封邢国公贞观初转洪州都督卒太宗手诏政防昔预义举有殊功葬异宜等于是赠民部尚书諡曰襄后追赠渝国公】王恭【白马人少笃学教授乡闾弟子数百人贞观初拜太学博士讲三礼别为义证甚精博葢文懿文达皆当时大儒毎讲徧举先儒义而必畅恭所説】谢偃【卫人贞观初应诏对策髙第厯髙陵主簿上书陈得失帝称善引为文馆直学士迁魏王府功曹尝为尘影赋二篇帝美其文又献惟皇诚徳赋其赋葢规帝成功而自处至难云时李百药工诗而偃善赋时人称李诗谢赋官终湘潭令】赵元【字贞固河间人祖掞徙居汲元少负志畧好论辨游雒阳士争慕向武后称制调宜禄尉寻卒其友魏元忠等共諡昭夷先生】刘竒【政防子长夀中为天官侍郎荐张鸑司马锽为监察御史二人因申屠玚以谢竒正色曰举贤本无私何见谢闻者皆竦】崔日知【字子骏灵昌人少孤贫力学以明经进至兵部员外郎与张説同为魏元忠朔方判官以健吏称防谯王重福之变官司逃日知独率吏卒助屯营击贼迁殿中少监终潞州长史】崔日用【日知从父弟擢进士第为芮城尉厯迁修文馆学士时韦后专制谒临淄王以自托且密赞大计韦氏平以功授黄门侍郎封齐国公寻为荆州长史入奏计因言太平公主逆节有萌请捕逆党帝纳之以功进吏部尚书防帝诞日日用采诗大小雅二十篇及司马相如封禅书献之借以讽谕且劝告成事后徙并州长史卒子宗之好学寛博有风检与李白杜甫以文相知】卢怀慎【滑州人范阳着姓祖哲仕为灵昌令遂为县人怀慎第进士厯中丞上疏陈时政迁黄门侍郎与魏知古分领东都选开元初进黄门监自以才不及姚崇故事皆推而不专卒时遗言荐宋璟等帝悼而叹之怀慎清俭不营产服器无金玉文绮之饰虽贵而妻子犹饥寒所得禄赐于故人亲戚无所计惜随散輙尽子奂早修整为吏有清白称仕终尚书右丞】卢奕【怀慎少子天寳初为鄠令治最积功擢给事中拜御史中丞自怀慎奂及奕三居其官清节似之时传其美俄留台东都兼知武部选安禄山陷东郡吏亡散奕朝服坐台被执将杀之即数禄山罪徐顾贼徒曰为人臣者当识顺逆我不陷失节死何恨临刑西向再拜而辞骂贼不空口逆党为变色肃宗诏赠礼部尚书諡贞烈】甄济【字孟成无极人家卫州少孤好学以文雅称居青岩山十余年逺近服其仁环山不敢畋渔天寳中以左拾遗召安禄山求济于帝授范阳掌书记居府中议论正直久之察禄山有反谋不可谏密置羊血左右至夜若呕血状阳不支舁归旧庐禄山反使蔡希徳封刀召之济色不动希徳嗟叹止刀以实病告东都平肃宗召馆之三司署使污贼官罗拜以愧其心授秘书郎厯侍御史卒】甄逢【济子防而孤及长耕宜城野自力读书不谒州县歳饥节用以给亲里大穰则振其余于乡党贫狭者朋友有缓急輙出家赀周赡以义闻逢尝以父名不得在国史欲诣京师自言元和中袁滋表济节行而逢与元稹善稹移书于史馆修撰韩愈由是父子俱显名】班宏【汲人父景倩国子祭酒以儒名家宏天寳中擢第髙适镇剑南表为观察判官贞元初赋调益急以户部侍郎副度支使韩滉窦参代滉徳宗以宏熟天下计进尚书副参寻判度支清洁勤力晨入官署夕而出吏不堪劳而已益恭卒諡曰敬】髙郢【字公楚卫州人父伯祥为好畤尉安禄山陷京师将诛之郢尚防解衣请代贼义并贷之寳应初及第代宗为太后营章敬寺郢上书諌以茂才异行髙第累擢咸阳尉李怀光引佐邠宁府怀光反欲悉兵鼓而西时浑瑊提孤军抗贼郢恐为怀光所乗与李固止之因与李鸣岳张廷英谋间道归国事泄怀光斩二将引郢诘诮郢抗辞无所愧隠观者为泣下怀光惭赦之怀光已诛李晟表其忠召拜主客员外郎进礼部侍郎凡三歳甄幽独抑浮华流竞之俗为衰顺宗时以尚书右仆射致仕卒諡曰贞子定早慧长通王氏易仕至京兆府参军】卢元辅【字子望奕孙杞子少以清行闻擢进士补崇文校书郎厯杭常绛三州刺史课最累官兵部侍郎元辅端静介正能绍其祖故厯显剧而人不以杞之恶为累云】刘崇望【政防七世孙字希徒及进士第以员外郎主南曺选事清办僖宗幸山南王重荣不肯率职崇望以谏议大夫持节往既至陈君臣大义动之重荣顺服昭宗时为门下侍郎判度支杨守信反帝列兵延喜门命崇望守度支库禁卒将大掠崇望驻马劳曰公等不帝前杀贼取功名而茍欲剽掠成恶名乎士皆唯唯至长乐门贼望兵至乃遁去仕终兵部尚书凡崇字子长擢进士仕累华要终清海军节度使莅政精明姻旧或干以财率不答但冩荔枝图与之弟崇鲁字郊文景福中以水部郎中知制诰时昭宗以李磎为相崇鲁掠其麻曰今虽乏人岂宜取憸人为之磎由是不得相着有忠臣孝子録节义传等编行世】郑遨【字云叟白马人少好学敏于文词唐末入少室山为道士与李振故善振后事梁贵显欲以禄遨遨不顾闻者髙其行后徙居华隂唐明宗时以左拾遗晋髙祖时以谏议大夫召之皆不起即赐号为逍遥先生遨好饮酒奕棋时为诗章人间多冩以缣素相赠遗以为寳至或图冩其形玩于屋壁其迹虽逺而名愈彰】宋魏仁溥【字道济汲人防孤贫母为假黄缣制暑服仁溥年十三叹曰为人子不克供养乃使慈母求贷以衣我因辞母诣洛阳枢密院为小吏周祖即位为羽林将军充承旨尝问仁溥诸州屯兵之数及将校名氏乎疏于纸校簿无差周祖倚重焉世宗时由枢密使命为相宋初进位右仆射性寛厚务以徳报怨当时称其长者子咸熙性仁孝寛厚仕至太仆少卿咸信累官陜州大都督府长史保平军节度颇知书善待士孙昭亮拜西上阁门使加领恩州团练使】崔颐正【封邱人与弟偓佺并举进士明经术颐正雍熙中为髙密尉迁殿中丞太宗召説庄子一篇赐钱五万咸平初召説尚书大禹谟赐牙绯自是日令侍讲説尚书至十卷年老表求致仕偓佺淳化中厯连江尉判国子监李至奏为直讲真宗幸国学召説尚书景徳后令讲道徳经三年卒尝撰帝王手鉴十卷】王昭素【酸枣人笃学不仕有志行为乡里所称乡人争讼不诣官府多就昭素决之昭素博通九经尤精诗易着易论二十三篇开寳中召赴阙见于便殿令讲易乾卦因访以民间事昭素所言诚实无隠上嘉之以衰老求归乡里拜国子博士致仕昭素颇有人伦鉴初李穆兄弟从昭素学易尝语人曰穆兄弟皆令器穆尤沉厚他日必至廊庙后果叅知政事子仁着亦有隠徳】张珪【卫州人七世同居真宗时旌表仍寛其租调】傅求【字命之考城人有吏能干局由甲科通判泗州厯梓州路转运使县吏冒取播州田夷獠恐而叛求驰往按所以状黥吏置岭南夷人闻之散去进秩徙陜西闗中行当十钱盗铸不可计求亟下令更为当三民出不意盗铸遂止召为戸部副使番酋兰氊献古渭州地范祥纳之请缮城屯兵又括熟户田诸羌叛夏人欲得渭地移文来索张升请弃之诏求往视求以为城已讫役且已得而弃非所以强国威乃谕羌众反其田报夏人以渭非其有不应索正其封疆而还兵遂解迁枢密直学士知开封府改知兖州卒】刘随【字仲豫考城人及第为永康军判官有惠政迁右司谏随在谏职数言事尝论丁谓奸邪不宜还之内地又因太后未归政随请军国尝务专禀帝防入谏太后不宜数幸外家与孔道辅曺修古皆以清直闻迁天章阁待制卒】赵贺【字余庆封邱人事继母至孝举毛诗及第补临朐主簿有才干改大理评事盐池吏欺緍钱选贺往解州钩校出入悉得其奸以太子中舍安抚京东累迁工部郎中为江淮制置发运使歳漕米溢常数一百七十万流民归占者二万六千户歳出田租三十万累迁光禄卿入判大理寺厯知邓越濠庐郑蔡夀等州卒】栾崇吉【字世昌封邱人少为吏部令史上书言事补临淄主簿令坐赃败即以崇吉代之复以书判优等改舒州团练判官累迁殿中丞明习文法清白勤事至道初擢度支员外郎度支副使时以杨文质为秘书丞提点五房事上谓曰汝见擢用栾崇吉否当自勗励真宗时累擢江南转运使后迁司农少卿知洪州有司歳敛民财造舟崇吉奏罢之迁卫尉少卿以将作监致仕】韩璹【字君玉汲人登进士第知安喜县韩琦称其才为开封司録具徭役利害上之诏司马光陈洙详定条式遂革大姓渔并之熙宁初为梓州路转运使朝廷命诸道议更役法璹议上神宗褒之知澶州河决昼夜扞御神宗念其劳官大中大夫】杜常【字正甫卫州人昭宪太后族孙折节学问无戚里气习中第调河阳司法参军事富弼礼重之厯任工部尚书崇宁中知河阳军防苦旱及境而雨大河决常亲防役郡赖以安】陈兴【卫南人开寳中应募为卒累官本州团练使兴起行伍有武畧所至着声绩真宗言军校之材必以兴为能】陈琰【字伯玉临河人及第迁太常博士监察御史丁父丧哀毁坟木连理忧除迁殿中侍御史天圣五年祀南郊中外以为丁谓复还琰上疏请不原赦帝然之厯任户部度支盐铁副使汴仓纳粮纲概量不实琰始奏选官监视谓之定计斗面积迁至尚书工部郎中】李载【字伯熙黎阳人少苦学隆暑读书置足于水虽得疾不舍去登第知冦氏县吕夷简荐其才凡六为州以寛厚称性笃孝侍病母不解带至病亟不能食载亦不食母知之为强食仕至光禄卿】贺铸【字方囘卫州人喜谈当世事虽贵要权倾一时小不中意极口诋之无遗辞人以为近侠是时江淮间有米芾以魁岸竒谲知名铸以气侠雄爽适相先后二人毎相遇瞠目抵掌论辨锋起终日各不能屈铸所为词章往往传播在人口自裒歌词名东山乐府】楚衍【胙城人少通四声字母于九章缉古缀术海岛诸算经尤得其妙善推歩隂阳星厯之数间语休咎无不中自陈试宣明厯补司天监学生迁保章正天圣初授灵台郎与掌厯官宋行古等九人制崇天厯进司天监丞皇祐中同造司辰星满厯十二卷】金陈顔【汲县人父光宋季调夀阳尉未赴值金兵取汴光病围城中顔间闗渡河往者其父因扶疾北归家奴诬告光与贼杀人光系狱搒掠不胜因自诬服顔诣郡请代父死太守哀之不敢决适帅臣至郡以其状白帅曰此真孝子也遂并释之天防七年诏旌表其门闾】阎忠【滑州人卫王时开州刺史赛噶叛忠单骑入城缚赛噶以出由是渐被擢用蔡城破与磁州人郝乞同日战死　赛噶旧作赛哥今改】元王恽【字仲谋汲县人操履端方好学善属文中统初左丞姚枢宣抚东平辟为详议官上书论时政累擢中书省都事治钱谷擢材能议典礼考制度咸究所长至元五年拜监察御史论列凡百五十余章裕宗在东宫恽进承华事畧二十篇成宗即位献守成事鉴十五篇所论悉本经防义纂修世祖实録集圣训六卷上之后乞致仕授其子公孺卫州推官以便养卒諡文定所著述有百卷】张思明【字仕瞻其先获嘉人徙居辉州思明頴悟过人读书日记千言由侍仪舍人累擢湖广都事元贞初召为中书省检校六曺无滞案延祐三年拜中书叅知政事仁宗即位浮屠妙总统有宠勅书中官其弟五品思明执不可曰选法天下公器径路一开来者杂防故宁违防获戾不忍隳祖宗成宪久之近臣疾其持法峭直日搆防间出为工部尚书勤政如初天厯初以中书左丞入觐敷陈累朝任贤使能治民足国之道因以衰老辞思明平生不治产蓄财收书三万七千余卷尤明于律与谢仲和曺鼎新同称三絶卒諡贞敏】王逊志【字文敏恽曾孙至正末迁太常礼仪院事明师入燕公卿争出降逊志独家居衣冠而坐其友王翼来告曰新朝寛大不惟不死且仍与官盍出诣官自言状逊志怫然斥之曰君既不忠又诱人不义耶因戒其子曰汝谨继吾宗即自投井死】李【字伯鼎濬县人字延平击冦于政和泗州桥弗克死赠陇西郡公兄钧字伯衡累以战功至怀逺大将军亦于讨冦没于难闽人号曰双忠】明宋讷【字仲敏滑县人元至正进士任盐山尹弃官归洪武初授国子助教迁翰林学士撰宣圣庙碑称防改文渊阁大学士寻转祭酒严立学规讲解无虚晷卒諡文恪讷性持重学问该博尝应诏陈边防长策帝多用其言】靳义【字原礼淇县人洪武中以太学生授御史永乐初出按畿辅治贪墨决疑狱日恒蔬食在官如僧迁湖广按察司副使奏劾吴公悦王玉奸贪罪状风纪肃然】王越【字世昌濬县人景泰进士为御史有声厯官兵部尚书总制大同及延绥甘宁军务凡三出塞收河套地身经数十百战于边徼险易将士勇怯覈如指掌出竒取胜谋定后发人莫测其际御下严而有恩故所统将校皆效死力以功封威宁伯卒諡襄敏】黄绂【字用章封邱人正统进士除行人擢南京刑部郎中大猾谭千戸者占民芦场莫敢问绂夺还之民后巡抚延绥捕豪猾问病苦宏治三年拜南京户部尚书就改左都御史厯官中外四十余年操履洁白所至有建树】陈瑛【封邱人母早丧事继母翟氏孝谨翟卒瑛庐墓三年白兔乌鹊并集于舍成化间诏旌其门】张衍瑞【字元承汲县人宏治进士知清豊县以执法忤刘瑾逮下诏狱瑾诛复起厯吏部郎中谏武宗南巡受杖谪官嘉靖初擢太常少卿时同县人刑部照磨刘珏亦以谏南巡杖死肃宗初赠刑部主事】李可登【字思善辉县人宏治末举于乡嘉靖初为兵部司务以忠义自许及争大礼廷杖死穆宗立赠光禄寺丞】李光翰【新乡人由进士授南京给事中正徳初以灾异求言光翰疏劾中官苖逵保国公朱晖督师无功顾受厚赏及司礼髙鳯李荣纳赂招权又偕同官奏留刘健谢迁遂逮系廷杖除名后起台州知府】宋明【字曜逺濬县人初授户部主事督仓临清中官监储横肆明一裁以法迁员外郎有中贵乞庄田滥及容城诸邑明往按亷得其情抗疏厘正之后为两浙盐运使卒】卢柟【字次梗濬县人博闻强记落笔数千言性跅弛尝为具召邑令日晏不至柟撤席而卧令至柟已醉不具宾主礼令衘之诬以杀役夫罪论死狱中作幽鞠放招二赋后陆光祖知濬县反其狱乃得出柟骚赋为王世贞所称诗亦雄放】邓伯裕【滑县人原名光宗万厯进士避庙讳以字行厯官甘肃巡抚着边功仕至兵部尚书】屈可伸【字谦仲延津人天启进士授检讨迁侍讲与修神宗实録尝作神器局记数千言皆古名将所未言者位终詹事】贺仲轼【字景瞻获嘉县人万厯进士诣阙上书极陈时事语皆痛切不报后厯官陜西副使甲申之变慷慨自经妻妾皆从死　本朝乾隆四十一年仲轼　　赐谥节愍】阎祺【滑县人邑诸生兄禧被闯贼所掳祺千里寻兄遇冦不屈死】
