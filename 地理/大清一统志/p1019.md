<!-- { "loadSidebar": true } -->
　　山川崆峒山【在平凉县西即笄头山也一作鸡头一作开头亦作汧屯又名牵屯又名薄落史记黄帝西至空桐登鸡头又秦始皇二十七年巡陇西北地出鸡头山过囘中淮南地形训泾出薄落之山许慎曰薄落山一名岍头山汉书地理志泾阳县开头山在西泾水所出后汉书建武八年隗嚣使王孟塞鸡头道郡国志乌支县有薄落谷郭璞曰开头山在朝那县西崔鸿十六国春秋西秦録乞伏结权自髙平迁于牵屯魏书地形志泾阳县有薄落山萧徳言括地志笄头山一名崆峒山在原州平髙县西百里张守节史记正义崆峒山舆地志云即鸡头山郦元志云葢大陇山异名庄子云广成子学道崆峒山黄帝问道于广成子葢在此明统志崆峒山在府西三十里上有问道宫府志面大统而对峙者为崆峒在府城西南七十里地属华亭白岩里俗名曰箕裘巘即鸡头之譌通志崆峒山絶顶有香山有广成子洞峯之最髙者曰翠屏峯有圆石如珠者名垂珠峯巨石上平下鋭者名香炉峯有峯如柱当路矗立者名蜡烛峯层崖邃宻踞絶岩间者名雷神峯东岩下有洞名皂鹤又有青龙洞雨后将晴云辄归洞亦名归云洞山之西北为望驾山下有撒宝岩旧志崆峒山在大统之西又四十里乃笄头山也　按括地志元和志寰宇记皆云笄头山在平髙县西百里与今泾水发源之处不合西当作南详考汉唐诸志山当在今府西北固原州界明志谓在府西三十里府志又谓在府西南疑皆后人所名耳】马屯山【在平凉县西十六国春秋云姚苌与苻登战于髙平登败奔于马屯山即此其山南北二十里东西三十里寰宇记在县西南旧志或以为即今固原州境之马髦山】翠屏山【在平凉县南一里】寿星山【在平凉县南六十里】天坛山【在平凉县北五里一名卧虎山俗又名虎山原下有全真洞元道士贺志真所居】石马山【在平凉县东南二十里又二十里曰马岭山北麓皆抵泾州东与马岭对峙而最髙者曰箭括岭曰草子山南抵武安苑】可蓝山【在平凉县西南汉书地理志乌氏县都卢山在西十六国春秋赫连定胜光二年畋于隂槃登岢蓝山望统万城而泣隋书地理志平凉县有可蓝山李吉甫元和郡县志可蓝山一名都卢山在百泉县西南七十里寰宇记可蓝山亦泾水源与开头山连亘府志翠屏之西有干沟又西十里为银铜沟其南二十里为分水岭山即可蓝山】大统山【在平凉县西南可蓝山西五里又西南二十里曰白岩山下有聚粮平】仪山【在华亭县东二里宋改仪州以此名旧志一名仪山俗名囘头山又石堡山在县东至窰头皆土垩石为炭以植器】桦岭山【在桦亭县东五十里山多桦树】陇山【在华亭县西接静宁州隆徳县界元和志小陇山在华亭县西四十里寰宇记陇山在华亭县西二十五里又在安化县西十里接番界连崆峒山旧志在县西三十里髙五十里县西境之山皆陇山东麓其支峯别阜随地异名府志自陇州及清水县绵亘而北其间有鬼门闗有火焰宝葢麻庵大小十八盘湫头笄头龙家峡等山以及美髙六盘南北二十里东西七十里皆陇山也详见清水县】齐山【在华亭县西三十里汭水南源出此府志华尖之西曰烂柯山西北曰观山益西曰观音殿山又名齐山】王母山【在华亭县南一里上有古王母宫一名丰台山】烂柯山【在华亭县北十五里府志县北有两亭山】海龙山【在华亭县西南十五里府志自齐山渐南曰风洞山又南曰十八盘山极南曰海龙山有泉东南流入汧水】华尖山【在华亭县西北二里县居山之麓】望仙山【在华亭县西北二十里】湫头山【在华亭县西北四十里汭水北源出此府志齐山之北曰瓦狮山又北曰老龙山曰尖山陇巘也又北曰皛然山其上曰湫头山即朝那山有朝那湫渟五里又北曰鸟龙山其上即笄头山】白崖山【在华亭县西北笄头山南泾水别源出此】龙马山【在华亭县西北寰宇记在安化县东十里】飞凤山【在华亭县西北一百里形如飞凤】美髙山【在华亭县西北与隆徳县接界亦曰髙山山海经泾水出髙山府志笄头西北曰髙山即山海经所称也亦名老山又名美髙山产松竹药草山东南为小陇西北为萧闗隆徳县志美髙山在县东南二十里】瓦亭山【在华亭县西北接隆徳县界府志髙山益西北曰六盘山其东曰瓦亭山瓦亭东二十里即弹筝峡也】牛营山【在固原州南五十里即隗嚣将牛邯营处其北十里曰台山】须弥山【在固原州北九十里上有古石门闗遗址魏书地形志髙平县有石门山又通典髙平县有逢义山后汉建义初段颎讨先零叛羌自彭阳直指髙平战于逢义山大破之或以为即须弥山】印子山【在固原州北红古石城西南十里絶顶有印迹如篆刻状】马髦山【在固原州西南四十里州志宋元嘉五年夏主昌被擒其弟平原公定奔平凉魏将奚斤追之败于马髦岭即此】六盘山【在固原州西南接隆徳华亭二县界通志大六盘山在固原州西南七十里山路险仄曲折峻阻盘旋而上古谓之络盘道元世祖自和林有事峡蜀恒屯兵于此元贞二年自六盘至黄河立屯田置兵万人明初徐达定闗中屡败元兵于六盘葢州境之险要也州志山在州西南一百二十里隆徳县志山在县东二十里县城镇其西麓即陇山之支峯也上有清暑楼元安西王建】青羊山【在固原州东北平虏所西四十里山顶有泉】炮架山【在固原州西北一百二十里石城堡前四壁峭立极为险峻明成化五年贼满四据此其相连者又有照壁山】天都山【在固原州西北一百五十里宋史夏国传元丰四年李宪等征夏营于天都山下焚夏之南牟内殿并其馆库地理志天都砦南至天都山十里州志在西安所东南三十六里】上峡山【在静宁州东五里甜水河所经】鱼嘴山【在静宁州东四十里六盘湫头之支林树葱郁樵径出入】武山【在静宁州南七十里多产竒花野草春夏之交灿烂夺目】云台山【在静宁州南一百二十里连峯羾青长湖绕碧四时烟景一览可尽】石门山【在静宁州南水经注水洛水得犊奴水口乱流西南出石门峡明统志峡在州南一百三十里山石如门其路斩截即陇山北垂也旧志谓之石门山宋刘沪常破氐羌于此】孙家山【在静宁州南一百五十里脉接秦陇诸山号称陆海林薮渊泽深不可测】横山【在静宁州北十里山势横亘旧为畨部所居】主山【在静宁州东南一百五十里以山势独髙而名其中峰岭回环溪流萦带沃野千顷葢亦陇山之异名又旗鼓山在州东南水洛城南一里以形似名】宋家山【在静宁州西南八十里山多牡丹色种殊絶】盘龙山【在隆徳县西南状若盘龙亦陇山之异名接清水县界】游龙山【在隆徳县西南一名北寺山林木森茂】马铺岭【在华亭县西北四十里】扫竹岭【在固原州西北一百余里其山髙峯陡峻危桥深洞过者不敢逼视亦名彗箒山】饱马岭【在隆徳县南十五里又汤羊岭在西北十五里】雕窠峡【在平凉县南三十里与华亭县连接通志两山深险羣雕出入其中因名府志马岭石马之水径此入泾】金佛峡【在平凉县西六十里去华亭县西北八十里峡长二十里峭壁层峙不见天日穴中有金佛三故名】弹筝峡【在平凉县西一百里后魏永熙三年宇文泰闻贺防岳为莫陈悦所害驰赴平凉令杜朔周先据弹筝峡唐武徳八年突厥入犯诏李艺屯华亭县及弹筝峡以备之建中三年凤翔陇右节度与吐蕃盟以泾州西至弹筝峡西为界贞元七年刘昌城平凉县地三百里抱弹筝峡口元和志泾水南流经都卢山山路之中常如弹筝之声行旅因谓之弹筝峡】石香炉峡【在华亭县西北四十里其北又有松子峡】凉殿峡【在隆徳县南七十里元世祖常避暑于此】磨石峡【在隆徳县西南一百十五里又西南三十五里有崔家峡】孙邱谷【在平凉县东南晋太原十一年苻丕平凉太守金熙与姚苌将方成战于孙邱谷败之寰宇记有大杀谷小杀谷皆在州东南十里又甲积谷在州东南二十里】陈家洞【在静宁州东南一百五十里】苟头原【在平凉县东晋太元十四年符登攻姚苌将呉忠于平凉克之追据苟头原以逼安定】虎山原【在平凉县北府志府东七十里有叶平原又东五十里暨泾州之囘中皆谓之南山其水皆北流入泾府北涉泾五里曰虎山原又北十里曰小芦河原又北十里曰大芦河原又北十里曰浅涧原东南曰潘原又东北五十里曰草峯原北三十里曰佛堂原又北去二十里曰卓村原按镇原之平泉横河虎山西二十里曰吉原又西北二十余里曰大小方山接固原之南川其水皆南流入泾】支磨原【在华亭县东北唐大厯十年吐蕃畧潘原西至小石门白草川又下朝那川至百里城支磨原而入华亭郭子仪遣浑瑊破走之通志今县西南有水磨川或以为即此】见子岩【在华亭县东四十里】杏花冈【在隆徳县西南九十里一名太白山相近桃原在县西三十里相近有牡丹岔俱以所产得名】石马坪【在静宁州西俗传夜见羣马食苗旦化为石因名又邵家有古槐二株大十余围防数十畆】大防坡【在华亭县西北五十里府志后魏于此置大防镇】祭旗坡【在隆徳县南六十里相传宋曹玮征吐蕃祭旗于此又得胜坡在县西二十里明马文升败敌处】青土坡【在隆徳县西南一百六十里产白土】太平水【在平凉县东郭源出小谷亦曰后谷谷髙数丈县南诸山泉流滙焉自西而来三十里许北折入泾东西溉田园各里许山水暴涨每泛溢为患又东二里曰岨谷东南山泉所滙流八里入泾二处皆筑夹河城随坏辄筑自此以东南北山谷之水咸入径民以利灌汲多负水以居又清水河在县东五里明成化末疏为利民渠东达十里铺越大坌河至白水凡南来水咸滙之又东入泾州溉田三千余顷】芦泉水【在平凉县东北有大小二泉府志虎山原北曰小芦河又北十里曰大芦河皆东南流入泾】潘谷水【在平凉县东寰宇记在潘原县东三十里从平凉县流入按府志大芦河东有潘原谷曰潘口舆图有潘原涧在府东九十里许自镇原南界发源南流东防一水凡百余里入泾即潘谷水也】汭水【源出华亭县陇山东流迳崇信县又东入于泾本古阁川水也寰宇记阁川水在潘原县东南四十五里西从华亭县流入又迳保定县西南三里入泾水九域志崇信县有閤川水又保定县有汭水府志汭有二源北源出湫头山之朝那湫滙于马峡口循华尖之北俗呼北河南源出齐山凡三派防于仙姑之东麓俗呼南河又循县城之南而东与北河防于东峡口曰汭水明王宁穷汭记汭水北源西出小陇山之马峡环朝那山前东至县东三里而山下南流出小陇山之仙姑谷环王母山而东至县东四里仪山下仪雨两山南北对峙豁开如门两水交流而东滙为合水潭又沿流而下三十里皆防崖摧壁谓之汭峡亦谓之东峡出峡至石堡北受柴坻山又东五里至安口岘牛心山南受武村水又行五里过屯城而东入崇信县界又东三十里过县城北又东七十里至泾州过囘山乃属于泾　按自汉以来皆言汭水出汧县隋志元和志皆云汭水自华亭流经良原至宜禄入泾者即今之盘口河自明治中王宁始以阁川水为汭水诸志遂皆从之与古説异今以相沿已乆姑仍其名特考正之】武村川水【在华亭县南十里武村县志县西南十八盘诸泉为木贼沟延官沟水磨川武村川东至防万山滙于汭又南有屯田川三乡川俱东迳崇信赤城良原灵台而东北滙于汭】柴坻川【在华亭县北源出湫头山之阳东南流至县东入汭水明统志有策坻水在县北三十里即柴坻也】髙平水【在固原州东源出州西南北流入宁夏府中卫县界亦名蔚茹水又曰葫芦川即今清水河也十六国春秋西秦録乞伏国仁五世有祐邻者晋泰始初率户五万迁居髙平川水经注髙平川水即若水也水出髙平大垄山若水谷东北流迳髙平县故城东又北龙泉水注之又北出长城又西北流迳东西二大娄故城北合一水又北与石门水合又北自延水注之乂北经连城东又北若水注之乂北迳三水县西肥水注之又北入于河元和志蔚茹水在萧闗县西一名葫芦河源出原州西南頺沙山下宋史送军粮赴灵州必由旱海至道三年李继隆请由固原州蔚茹河便遂城镇戎军咸平中继隆弟继和又奏朝廷访问送刍粮道路臣欲自萧闗至镇戎城砦西就葫芦河运送崇宁五年秦凤经畧刘仲武出防州至清水河筑城屯守而还州志清水河在州西南四十里发源六盘山下东北流绕城东北下流亦谓之葫芦河至鸣沙入黄河】黒水【在固原州北水经注髙平川迳大娄城合一水水有五源咸出陇山西东发源县西南二十六里湫渊北流西北出长城北与次水防水出县西南四十里长城西山中北流迳魏行宫故殿东又北次水注之水出县西南四十里山中北流迳行宫故殿西又北合次水水出县西南四十八里东北流又与次水合水出县西南六十里咸阳山东北流左防右水总为一川东迳西娄北东注若水旧志有大黒水在州北一百十里流入清水河又小黒水在州北八十里流入大黒水又须都灭河在州北九十里流入小黒水又硝河在州西北一百里流入须都灭河又海子河即西海之流波在州西南三十里流入硝河葢即水经注所谓五水总为一川者也】龙泉水【在固原州东北水经注龙泉出髙平县东北七里龙泉东南流注髙平川旧志今州北五里有暖泉隆冬不氷流入清水河疑即龙泉也】若水【在固原州东北水经注若水发源髙平县东北百里流注髙平川　按明统志有干川在州东北一百六十里疑即此】石门水【在固原州西北水经注石门水有五源东水导源髙平县西八十里西北流次水注之水出县西一百二十里如州泉东北流右入东水乱流左防三川参差相得东北同为一川混涛厯峡峡即陇山之北垂也谓之石门口水曰石门水在县西北八十余里又东北注髙平川旧志此水今志皆不载今州北九十里须弥山冇古石门闗石门水当在其处　按舆图亦无石门水惟海子河自州西南北流河之西自南而北为硝河须都灭河小黒河大黒河皆东流合焉疑此本即石门水州之南又有一水二源并导东流至州东又入清水河似即水经注大娄城北之一水也】自延水【在固原州西北水经注自延水西出自延溪东流厯峡谓之自延口在县西北一百里又东北经延城南东入髙平川　按旧志今有甜水河在红古城西门外味甘可饮居人引之以种稻去红古城二十里入清水河疑即是延水然考舆图甜水去州逺恐非】肥水【在固原州西北水经注肥水出髙平县西北二百里牵条山西东北流与若勃溪水合有二源总归一渎东北流入肥水肥水又东北流违泉水注焉泉流所发导于若勃溪东东北流入肥水肥水又东北流出峡注于髙平川旧志今有徐斌水在川西北三百里其地荒逺无城堡居人或以为即肥水按舆图今州西北二百里许海喇都堡之西有水东北流堡东又有一水北流合焉又东北入清水河此乃肥水非徐斌水也】赤城川水【源出华亭县东南界东流经崇信县南四十里为赤城川又东北流至泾州南三十里灵台县北四十里为盘口河亦名后州河其水清甘邑人资之又东流至邠州长城县入泾　按隋志华亭县有芮水元和志良原县有芮水一名宜禄川西至华亭县流入九域志灵台保定二县有汭水皆指此也自明人始移其名于阁川又按舆图盘口河东流经长武县北入泾不与黑水河合诸志皆云入黒水河未详孰是】东沟水【在隆徳县西南源出陇山迳县西南流至静宁州南注于若水又西沟水在按西半里源出隆徳县之襟山西南流入东沟水　按水经注黒水出黒城北西南迳黒城西西南流莫吾川水注之水东北出陇垂西南流厯黒城南注黒水黒水西南出悬镜峡又西南入瓦亭川疑即今东西沟水也】陇水【源出隆徳县东西南流至静宁州西南与州之田瓦亭水合又南入秦安县界水经注陇水东北出陇山其水西出陇右迳瓦亭南瓦亭水亦出陇山东南流厯瓦亭北又西南合为一水谓之瓦亭川西南流迳清賔溪北又西南与黒水合又有水自西来防世谓之鹿角口又南迳阿阳故城东又南与燕无水合又南左防方城川迳成纪县东旧志陇水二源一为甜水河源出隆徳县六盘山亦名六盘水西南流迳县北半里又西过神林堡入静宁州界迳州南一里至州西南与若水防宋时谓之好水宋史庆厯初夏人冦渭州逼怀逺城任福拒之自三川进屯好水川明统志好水在县西二里西流合苦水即水经注之陇水也苦水河源出固原州西大六盘山南流入静宁州界迳州西三里又南流十里与甜水河防即瓦亭水也亦名武延川明统志昔有武延者居此故名宋曹玮与陈兴破党项章悝族于武延川即此南流至秦安县更名陇河　按舆图苦水发源比甜水较逺而流又直故水经注通名瓦亭川州志于下流亦谓之苦水也】南源河【在隆徳县南一里源出美髙山西流入六盘水又有清流河在县东二里皆甜水河之别源也】各道河【在隆徳县北二十里源出灵湫经县北三十里又有红城河在县西北四十里亦出灵湫俱西　流入苦水】曹务河【在隆徳县西南四十里】东河【在隆徳县西南旧注浪城东源出龙家峡又有西河在县城西源出贾家岔南防东河从磨石峡出】胭脂川【在华亭县西北一百十里东流入泾水】南川【有二大南川在固原州东南六十里小南川在州东南五十里旧志下流皆至平凉县境入泾水】门扇川【在静宁州东八十里又州东南一百十里有底店川又十里有通遍川】高家堡川【在静宁州西二十里源出州西北西南流经髙家堡南又南入苦水又西二十里曰天麻川又五里曰抛龙川宋任福引轻骑趋怀逺捺龙川或曰即此】威戎川【在静宁州南四十里通志或以为即水经注之燕无方城诸水】治平川【在静宁州西南八十里】孤树川【在隆徳县北三十里旁有孤树因名亦名单树川川北少西又三十里有马蔺川多生马蔺】通边川【在隆徳县西南六十里通边县以此名又通志有砦子川在县北十里】水洛川【在隆徳县西南西流迳静宁州南又西南流入秦安县界水经注水洛川原东导陇山西迳水洛亭西南流又得犊奴水口水出陇山西径犊奴川又西径水洛亭南西北注之乱流西南迳石门峡谓之石门水西南注畧阳川通志水洛川在静宁州南一百五十里源发陇山西南入秦安界府志阳三川之南二十里曰水洛川】阳三川【在隆徳县西南山阳有三川合流故名府志在静宁州南九十里自庄浪县西流入州又西流入苦水旧志水经注受渠水东出大陇山西迳受渠亭北又西南入瓦亭川疑即此】朝那湫【在固原州西南史记封襌书湫渊祠朝那汉书地理志朝那县有湫渊祠水经注髙平县西南二十六里有湫渊渊在四山中括地志湫渊祠在平髙县东南二十六里元和志平髙县有朝那湫苏林云方四十里冬夏不增减不生草木旱时祠之以壶挹水置之所在则雨雨不止反水于泉俗以为恒今周囘七里葢近代减耗明统志湫有二俱在山间一在县东十五里一在县西北三十里土人谓之东海西海州志西海在州西南四十里六盘山之隂山腰冇泉眼东西濶一里南北长一里北岸有庙旧传祭龙神润泽侯处明正徳十年以城中井水咸苦遂导入州城公私便之又东海在州东南十五里泉流有声广五里濶一里东岸有庙其水亦引流入清水】灵湫【在隆徳县东南四十里周三里其水四时常溢旱祷辄应有元天厯中碑记】湫池【在平凉县东北五十里其水亦四时常仝旱祷有应】北乱池【在固原州西南七十里濶一百七十丈其深莫测嵗旱祷雨辄应又养鱼池在旧开城西三里元安西王养鱼处又名莲花池】栁湖【在平凉县北三十里湖畔栁数千株】琉璃泉【在平凉县西崆峒山上】暖泉【在平凉县北二里其水涌出四时常温潭深数寻蒲荷甚盛明嘉靖中韩王作土城沙堤以护其北泾不能侵东流过万竹园溉地三里又华亭县西南六里有暖泉】温泉【在静宁州南五十里隆冬不氷又州南三十里干硙州亦有温泉又隆徳县城东百步有泉出石穴中寒沍不凝又有温泉在旧隆徳堡】官泉【在隆徳县治东府志在儒学南二十步深丈余味甘冽四时不涸又小水泉在儒学西其水萦激居民资以灌溉】龙泉【在隆徳县西得胜坡下又有涌泉在神林堡内】线泉【在隆徳县西北汤羊岭西出山崖中髙丈余飞瀑下流如线】
