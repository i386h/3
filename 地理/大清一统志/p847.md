<!-- { "loadSidebar": true } -->
　　古迹古悬瓠城【即今府治本汉上蔡县地晋时谓之悬瓠城东晋移汝南郡治此兴宁二年燕李洪等攻汝南败晋兵于悬瓠是也为南北朝相争要地屯兵置戍宋泰始三年入于魏为豫州刺史治梁天监七年降梁寻复为魏取太清初仍入于梁寻又没于东魏水经注汝水东迳悬瓠城北今豫州刺史汝南郡治城之西北汝水枝别左出西北流又屈西东转又西南防汝形若垂瓠隋开皇初郡废大业初置郡改县曰汝阳唐因之元和十二年李愬定袭蔡之谋因夜半至悬瓠城擒吴元济即此地元和志蔡州理城古悬瓠城也汝水屈曲形若垂瓠故城取名焉寰宇记亦名悬壶城】平舆故城【在汝阳县东南六十里故沈国战国时为楚邑春秋文公三年晋人伐沈注平舆县北有沈亭又定公四年蔡灭沈史记秦始皇二十一年李信伐楚攻平舆二十三年王翦取陈以南至平舆是也汉置县为汝南郡治后汉晋因之东晋徙郡治悬瓠而平舆为属县后魏因之水经注汝水迳平舆县故城南旧沈国也北齐县废隋大业初重置仍属汝南郡唐武徳中属豫州贞观元年废天授二年重置元和志故城在汝南县东北六十里寰宇记在今汝阳县东汝水南今新蔡县西九十里有故城即隋县也】宜春故城【在汝阳县西南汉置县武帝元朔五年封卫伉为宜春侯国属汝南郡后汉曰北宜春安帝永初三年封后父□畅为侯国晋亦曰北宜春宋省水经注溱水迳北宜春县故城北豫章有宜春故加北矣括地志故城在汝阳县西南六十七里】安成故城【在汝阳县东南汉置县建始元年封王崇为安成侯国属汝南郡后汉曰安城建武初又封銧期为侯三国魏为豫州治晋仍属汝南郡后魏因之北齐废括地志安成故城在汝阳东南七十里】慎阳故城【在正阳县北四十里汉髙帝十二年封栾説为侯国元狩五年国除为县属汝南郡顔师古汉书注慎字本作滇阚骃云永平五年失印更刻遂误以水为心也刘宋改为滇阳水经注慎水东迳慎阳县故城南县取名焉元和志真阳县北至蔡州一百里明移今治】安阳故城【在正阳县西南汉文帝八年封淮南厉王子勃为安阳侯国属汝南郡后汉建武中封吴汉兄子彤为侯国晋太康元年改曰南安阳刘宋复曰安阳后魏属义阳郡隋省县入真阳唐初复置属豫州后废括地志安阳故城在新息县西南八十里】白茍故城【在正阳县东南梁置西淮川又置淮川郡治白茍堆为北面重镇东魏天平二年豫州刺史尧雄攻白茍堆陷其城擒北平太守茍元广是也北齐废州置齐兴郡寻又废为白茍县隋开皇初改曰淮川大业初省入真阳唐武徳四年复置淮川县属息州贞观初仍废入真阳唐书李愬禆将阎士荣下白狗栅即白茍城也寰宇记白苟城在县西南七十里】上蔡故城【在上蔡县西故蔡国叔度所封十八世平侯徙新蔡遂以此为上蔡邑后属楚左传昭公十一年楚灵王灭蔡使公子弃疾为蔡公是也汉属汝南郡安帝永初元年封邓隲为上蔡侯水经注汝水东南过上蔡县西九江有下蔡故加上也刘宋徙上蔡县治悬瓠城而此城废元和志上蔡县南至蔡州七十里本汉旧县后魏神三年于此置临汝县髙齐废隋开皇十二年移于今理为上蔡县寰宇记上蔡古城在今县西南十里　按隋志大业初改上蔡为汝阳因复改武津为上蔡元和志作开皇十二年误】武津故城【在上蔡县东刘宋置县属汝阳郡泰始四年魏将赵懐仁冦武津豫州刺史刘勔遣将撃破之魏书地形志汝阳郡武津有武津城隋改临汝为武津而故城废】新蔡故城【今新蔡县治左傅昭公十三年楚平王归蔡隠太子之子庐于蔡是为平侯汉志汝南郡新蔡蔡平侯自蔡徙此故名后汉建武二十八年封吴汉子国为新蔡候晋帝时封弟清河王子籥为新蔡王元和志县西北至蔡州一百五十里】鲖阳故城【在新蔡县东北七十里汉置县属汝南郡应劭曰鲖水之阳后汉永平元年封阴庆为侯邑晋属汝阴郡后属新蔡郡咸康二年省入新蔡后复置刘宋因之后魏永安中陷武定中复齐废隋开皇十一年复置属淮阳郡唐初属沈州贞观初废章懐太子曰鲖阳城在新蔡县北】葛陵故城【在新蔡县西北五十里以近葛陂而名后汉建武十五年徙封□期子丹为葛陵侯水经注鲖阳县有葛陵城城之东北有楚武王冢民谓之楚王瑟城】西平故城【在今西平县西汉置县属汝南郡后汉更始初封李通为西平王建初七年徙封广平王羡为西平王章和二年除永初元年又封邓宏为西平侯应劭曰西平故栢子国也水经注潕水东过西平县北其西有吕垆即西陵亭也西陵平夷故曰西平唐贞观元年省天授元年分郾城复置寰宇记故城在县西七十里旧志在县西北四十五里】定颍故城【在西平县北汉安帝永初二年分上蔡县置属汝南郡延光中封尚书令郭镇之为侯邑晋仍属汝南郡刘宋省】武阳故城【在西平县西南后魏置武阳县属襄城郡隋开皇十八年改曰吴房大业初省】吴房故城【今遂平县治故房子国左传楚灵王迁房于荆昭公十三年平王复之汉书髙帝八年封功臣杨武为吴房侯注孟康曰吴房本房子国以吴夫防封此故曰吴房元和志县东南至蔡州九十里后魏置遂宁县隋改濯阳大业初又改吴房唐书元和十二年李愬讨吴元济攻吴房克其外城而还既而元济平因改县曰遂平　按县志髙宗南渡后废县为吴房镇设尉司属西平县后没入金仍为遂平县元初省入汝阳大徳八年复置明仍元旧　本朝因之】灈阳故城【在遂平县东南汉置县属汝南郡后汉建武二十八年封吴汉孙旦为侯邑晋因之宋志作瞿阳后魏因之北齐省章懐太子曰其地在吴房东】朗陵故城【在确山县西南三十五里后置县属汝南郡后汉建武十五年封臧宫为侯邑三国魏咸熙初封何曽为朗陵侯晋武帝即位进爵朗陵公皆即此地刘宋县废后魏延兴二年拜大阳酋长桓诞为东荆州刺史治朗陵后徙比阳改置安昌县于此元和志朗山县东北至蔡州九十里本汉安昌县地后魏太平真君二年于朗陵故城复置隋开皇三年移于今理属豫州十六年改为朗山县寰宇记故城在今朗山县西南三十五里】阳安故城【在确山县东北汉置县属汝南郡绥和二年封丁明为阳安侯元始元年除为县后汉及晋因之东魏兼置阳安郡领永阳一县北齐郡县俱废】义阳故城【在信阳州南四十里亦曰仁顺城东晋自石城移郡治此水经注浉水迳仁顺城南故义阳郡治是也初魏置义阳郡治安昌后省晋初又置义阳郡治新野后移徙不一晋末始移治于仁顺城刘宋又移置司州于此齐因之南朝诸王多以义阳为封号梁天监三年入后魏改置郢州大通二年仍入梁改曰北司州东魏武定七年复入魏北周改为宋安郡隋初郡废复改平阳县曰义阳唐为申州治旧唐志晋自石城徙居仁顺即今州理也宋避讳始改曰信阳元志宋端平间信阳军地荒凡四十余年至元十四年改立信阳府寻降为州二十年徙州治罗山县而此城废　按元以前信阳军治信阳县即旧义阳县也元改军为州始别置罗山县而移州治于罗山县故地然犹领罗山信阳二县至明信阳州则有罗山县无信阳县当是旧信阳并省入州矣】成阳故城【在信阳州东北汉髙帝十一年封奚意为成阳侯国属汝南郡后汉省后魏太和三年置城阳郡水经注淮水东迳城阳县故城南魏城阳郡治也后入于梁置城阳义兴二县兼置楚州寻没于东魏置西楚州北齐改置永州隋开皇九年州废县属汝南郡大业初县废又州北六十里有楚王城亦曰楚城梁大通二年夏侯夔遣别将屠楚城中大通二年樊毅克齐楚子城唐元和十二年李愬攻蔡别将王义破楚城皆即此地旧传楚文王破申时所筑】钟武故城【在信阳州东南汉宣帝元康初封长沙顷王子度为侯国属江夏郡后汉书建武三年臧宫将兵徇江夏击钟武下之注故城在今申州钟山县西南刘宋复置属义阳郡后魏省水经注淮水东迳钟武故城南本江夏之属县也】平春故城【在信阳州西北后汉建初四年封子全为平春王后为侯国属江夏郡晋太元中避讳改曰平阳寻移治仁顺城而故城废刘宋孝建中仍析平阳置平春县属义阳郡萧齐属南义阳郡后魏废水经注淮水迳平春县故城南汉章帝子全国也】环水故城【在信阳州东南刘宋置县属义阳郡齐属北义阳郡后魏废宋书州郡志义阳太守环水长明帝泰始三年属宋安郡后省宋安还此】钟山故城【在信阳州东南十八里汉鄳县地隋置县属义阳郡隋志钟山旧曰鄳后齐改曰齐安仍置郡开皇初郡废县改曰钟山是也唐属申州元和志钟山县西至申州四十里宋开寳九年省入信阳寰宇记废钟山县在申州东南十八里】淮源故城【在信阳州西北隋置县属义阳郡隋志淮源后齐置曰慕化属淮安郡开皇初郡废大业初县改名焉唐省舆地纪胜淮源城在信阳城西北六十五里】鄳县故城【在罗山县西南九里即春秋楚防阨之地战国策楚弋者对襄王曰王出寳弓涉鄳塞而待秦之倦淮南子天下九塞楚有渑阨是也汉置鄳县属江夏郡后汉建武初封邓邯为鄳侯后魏正始初改属齐安郡水经注浉水经鄳县故城南元和志罗山县本汉鄳县梁武帝置西汝南郡于此开皇三年并入钟山十六年于钟山析置罗山县】宝城故城【在罗山县西刘宋孝建三年置宝城县属义阳郡南齐改保城属北义阳郡后魏属齐安郡北齐省】保城废县【在汝阳县南三十里刘宋孝武置县属汝南郡后魏因之隋志汝阳大业初废保城入焉金史汝阳镇一保城】永康废县【在新蔡县东南隋志新蔡后齐置永康县后改名澺水大业初废入焉】舒城废县【在新蔡县北隋志开皇十二年置舒州及舒城县大业初州废县省入新蔡唐书武徳四年以新蔡褒信舒城置舒州贞观元年废省舒城入沈邱】义绥废县【在遂平县北后魏置县属襄城郡北齐省入遂平】安昌故县【在确山县西汉河平四年封张禹为安昌侯国属汝南郡后汉省宋志豫州初有初安绥城二郡绥城郡领安昌招逺二县寻俱废后魏改置于朗陵而故县废】马乡城【在汝阳县南六十里魏书地形志平舆有马乡城　按水经注溱水迳马香城北疑即此城也今为马乡店】临淮城【在正阳县南八十里今朱家店即其故址】壶邱城【在新蔡县东南左传文公九年楚侵陈克壶邱水经注汝水东南径壶邱城北故陈邑也】栎城【在新蔡县北二十里亦曰栎亭今呼野栎店左传昭公四年吴伐楚入栎注汝阴新蔡县东北有栎亭水经注汝水东迳栎亭北春秋之棘栎也城在新蔡故城西北半沦水　按信阳州北五十里亦有栎城齐建武二年魏冦司州之栎城戍主魏僧珉拒破之州志栎城即长台闗也】四望城【在新蔡县东二十五里后魏新蔡郡治四望城太和十一年豫州刺史王肃于四望陂南筑之以御梁梁太清二年豫州刺史羊鸦仁以二魏交逼粮运悬防乃弃悬瓠归于义阳仍留夏绍等停四望城防备即此城也元和志在朗山县东南七十里】毛城【在新蔡县西梁大通二年义阳来降以夏侯夔为司州刺史镇义阳夔进拔魏毛城逼新蔡即此】晋王城【在上蔡县东北八十里内有晋王井井水深绿有门甚邃人不敢入相传为李克用屯兵处】道城【在确山县东北左传僖公五年道栢方睦于齐杜预注道国在阳安县南元和志道城在确山县东北二十里今为故城镇】棠谿城【在西平县西北百里古房国地亦作棠谿左传吴夫防奔楚为棠谿氏战国防苏秦曰韩之剑防出于棠谿孟康曰吴房县棠谿亭是也后汉光武建武十年封泗水王子煇为棠谿侯水经注吴房县西北有棠谿城元和志今西平县界有棠谿村】冶炉城【在西平县西七十五里战国韩王铸剑处汉置铁官于此晋亦置铁官别领户今城址犹存汉书地理志西平有铁官唐书李愬传愬别将马少良等下嵖岈山又进取西平之冶炉城】武城【在信阳州东北二十五里春秋时楚旧城也相传武城黒之邑因名焉又太子城与楚王城相去四里许门垣基址俱存中可容万人又乌叠城在州北六十里】下梁城【在信阳州东南三十里齐建武三年救义阳萧衍议屯下梁之城即此】曹城【在信阳州东南三十五里今名曺店元和志故曺城在义阳县东三十八里梁将曺景宗将兵侵魏所筑】谢城【在罗山县西北三十里淮河之南浉河东北相传古申伯所都又霸王庙在县西南五十里金牛城在县南大胜闗西】繁阳亭【在新蔡县北左传襄公四年楚为陈叛故犹在繁阳又定公六年吴败楚舟师楚子期又以陵师败于繁阳注繁阳楚地在汝南鲖阳县南】大吕亭【在新蔡县东后汉书郡国志新蔡有大吕亭注晋诸山记曰故吕侯国水经注靑陂东对大吕亭西南有小吕亭故此称大】沈亭【在汝阳县春秋文公三年叔孙得臣防晋人伐沈杜预注平舆北有沈亭】栢亭【在西平县西故栢子国左传僖公五年江黄道栢方睦于齐汉书地理志西平注应劭曰故栢子国也今栢亭是】桑里亭【在确山县东左传成公六年晋侵蔡楚救蔡御诸桑隧杜预注朗陵东有桑里近上蔡西南】汶港栅【在正阳县东北汶水上唐元和十二年李愬讨淮西遣兵下白狗汶港二栅即此又新兴栅在西平县西南吴元济围新兴栅即其地也】文成栅【在遂平县西南五十里唐李愬讨淮西降其将吴秀琳于文成栅即其地置行吴房县权溵州后还故治寰宇记吴房故城在今县西南四十里即古文成栅也胡三省通鉴注在蔡州西南一百二十里】兴桥栅【在遂平县东南三十里相近有张柴村唐书淮西将李祐守兴桥栅率士卒刈麦于张柴村李愬诱而擒之既而愬袭蔡州命祐为前驱自文成栅东行六十里夜至张柴村尽杀戍卒及烽子据其栅复东行七十里入蔡州】二孝庄【在府西三十五里汉孝子蔡顺董永尝寓于此因名】月旦里【在旧府治前后汉许劭兄弟所居亦名二龙乡寰宇记平舆县二龙津许劭许防俱有髙名汝南称平舆有二龙马端临文献通考汝阳有二龙乡月旦里】漆雕开故里【在上蔡县城南】翟廷尉故里【在上蔡县城东】鸡黍台【在府城北三十里汉张劭故里】悬瓠楼【在府城西北隅今废水经注悬瓠城上西北隅平南王肃起髙台于小城建层楼于隅阿下际水湄降眺栗渚】翫花楼【在上蔡县城西三里今废】白云楼【在信阳旧州治子城东北宋时建】桃台【在汝南县东六十里春日桃花盛开绚若锦霞今废】然身台【在汝阳县东汉平舆令张熹于此焚身祷雨】待月台【在汝阳县西湖宋孔武仲有诗】石母台【在正阳县东南寰宇记石母台在平舆县西北五十步】蓍台【在上蔡县东三十里蔡冈之上四周皆产蓍草】八卦台【在蓍台右伏羲画卦于此有汉蔡邕题画卦碑　按陈州睢寜县北八卦坛亦名八卦台】戹台【在上蔡县东六十里蔡沟镇即孔子絶粮处旧有孔戹庙在镇外久废　本朝康熙二十八年移建于此　按陈州睢宁县南弩台亦名戹台昔孔子戹于陈蔡之间后人遂因以戹名台耳】髙皇台【有二一在上蔡县东北一在确山县东南相传汉髙祖筑】光武台【在上蔡县东北相传汉光武所筑下有光武井】铁邱台【在新蔡县西南五十里上有汉光武庙】鳯凰台【在遂平县西南髙丈许相传唐时有鳯集其上】申伯台【在信阳州东北世传申伯所筑古申国在州北二十里有顔真卿碑】钓鱼台【在罗山县西北二十里世传孟嘉垂钓处】方丈竹堂【在府城内后魏孝文帝幸悬瓠享従征侍臣于方丈竹堂】燕誉堂【在旧府治内宋郡守吴育与刘敞俱有赋咏】木雁堂【在旧府治内宋刘敞有诗】咸喜堂【在信阳旧州治东取诗周邦咸喜之义以名】柔堂【在信阳旧州治内取诗柔且直之义以名】环翠堂【在信阳旧州治内又有环碧堂皆宋时建毕公信有诗】三秀堂【在信阳旧州治东城上旧名视牧轩宋宣和中杏上产芝敕改今名】临波亭【在旧府治后圃宋刘敞有诗】牡丹亭【在旧府治东园宋吴育建刘敞有诗今废】来瑞亭【在旧府治内宋刘敞通判蔡州有白雀巢于庑阁因作赋记之遂建兹亭】水鉴亭【在府城东北垄渊池上本名芷亭宋刘敞判府时更名今废】翠光亭【在汝阳县西湖】倚江亭【在县东南城上】见山亭【在府治前牙城上金史哀宗纪天兴二年八月丁丑上阅兵于此】鹊山亭【在罗山县南鹊山下宋曽巩有诗】司马亭【在罗山县南独山下宋司马池尝憇于此后人思之因作为亭】幽兰轩【在府治内一名幽兰阁金哀宗自归徳迁汝寜于府治为行宫筑轩其中后燬】相公园【在信阳旧州治后宋范纯仁为守日创此园种花养竹为燕逰之所后人因以名之】李斯井【在上蔡县西南地即其故宅寰宇记李斯井在县南二里】王粲宅【在府城内西有古井名王粲井世传粲尝寓居于此】陈尧叟宅【在正阳县治东北宋陈尧叟尝寓居于此】黄宪故宅【在正阳旧县治前为黄徴君祠明孙继皋有碑记】平淮西碑【在府城内裴度庙中唐韩愈撰文后改名段文昌为之宋政和中知州陈珦磨去段文仍刻韩文于碑】
