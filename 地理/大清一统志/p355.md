<!-- { "loadSidebar": true } -->
　　【头社南流入河以土色黑故名　本朝康熙十九年骆马湖淤尝开此以通漕乾隆二十九年濬】潼河【在睢寕县东南自凤阳府虹县流入水经注潼坡水自潼县东北流迳睢陵县下防睢水旧志潼河湖在县东南四十里　本朝乾隆二十四年濬】白渎水【在萧县西南水经注白渎水上承梧桐坡坡侧有梧桐山坡水西南流迳相城东而南注于睢睢盛则北流入于坡坡溢则西北注于睢出入回环则更相通矣】古汴水【一名获水自砀山县入经萧县东北又东北经铜山县东北汉书地理志梁国防获水首受甾获渠东北至彭城入泗水经志汴水下流为获水自虞城县黄水口东南迳夏邑县故城北又东迳砀山县故城北又东谷水注之又东厯兰田乡郭又东迳杼秋县故城南又东合洪沟水又东萧县箕谷水注之又东厯龙城又东迳同孝山北又东浄沟水注之又东迳弥黎城北又于彭城西南逥而北流转迳城北而东注泗水太平寰宇记古汴河在萧县南十歩旧志汴水旧自河南永城县流入州界经砀山萧县至州城东北入泗唐宋以来汴渠多自夏邑永城逹宿州界又东至泗州入淮而入泗之流甚少其后大河决啮遂夺汴河故道为经流矣】古睢水【自河南永城流入经砀山县南又东南入宿州界又自灵壁县流经睢寕县北又东至宿迁县南入泗水经注睢水自粟县故城北又东迳芒县故城北与砀县分水又东迳相县故城南又左合白渎水东迳彭城郡之灵壁东又东迳符离县故城北东迳临淮郡之取虑故城北又东合乌慈水又东迳睢陵县故城北又东与潼水故渎防又东南迳下相县故城南东南流入于泗谓之睢口元和郡县志睢水去下邳县六十里旧志睢水在砀山县南五十里至县东南有徐溪口明嘉靖中自徐溪口至永城皆成平陆有在睢寕宿迁者明时谓之小河睢口谓之小河口】古砀水【在砀山县南亦名谷水水经注谷水上承砀陂诸散流积而成潭谓之砀水赵人琴髙浮游砀郡间后入砀水取龙子乗赤鲤出即此其水东迳安山北又东北注于获水太平寰宇记谓之香城水久堙】泗水【自山东鱼台县流入经沛县城北又经县东南至铜山县东北循城而东又东南入邳州界周显王时九鼎沦没泗渊秦始皇二十八年至彭城欲出周鼎泗水使千人没水求之不获后汉桓帝永兴二年彭城泗水增长逆流梁普通八年成景隽攻魏彭城堰泗水灌城水经注泗水至湖陆县城东南左会南梁水又南合漷水又南过沛县东右合黄水又南迳小沛县东又东南迳流广戚县故城南又迳留县又南迳垞城东又南迳桓魋冢西又南坂水入焉又南迳彭城县故城东所谓鼎伏也又迳龚胜墓南又迳亚夫冢东又东南吕县南又东南合丁溪水元和郡县志泗水在县东去县十歩金元时黄河自城北合泗又东夺泗水之流而泗皆为河明初为漕运所经亦曰漕河】百歩洪【在铜山县东南二里亦名徐州洪泗水所经也明防典徐州洪乱石峭立凡百余歩故又名曰百歩洪旧志水中若有限石悬流汛急乱石激涛凡数里始静形如川字中分三道中曰中洪西曰外洪东曰月洪亦曰里洪】吕梁洪【在铜山县东南五十里有上下二洪相去凡七里巨石齿列波流汹涌列子称孔子观于吕梁悬水三千仞流沫四十里即此晋太元九年谢防度平兖州患水道险澁粮运艰阻用督防闻人□谋堰吕梁水树栅立七埭为拥二岸之流以利漕运公私称便遂进伐青州时谓之青州水经注泗水过吕梁南水工有石梁谓之吕梁宋元祐四年京东转运司言清河与江浙淮南诸路相通因吕梁百步两洪湍浅险恶商贾不行乞度地势穿凿开修月河石隄上下置闸以时开闭通放舟船实为长利从之明嘉靖二十三年管河主事陈洪范凿吕梁洪平之运道益便旧有上平二闸今废】青塜湖【在铜山县东南七十余里其东又有成山湖二湖相连凡四十余里下流入邳州沂河又雁麦湖张塘湖马沟坡俱在城西南四十里接萧县界冬春则涸为平原夏秋霖潦滙为巨浸】汴塘湖【在铜山县东北一百里南流入邳州境滙于武河】姬村湖【在萧县东十五里又东曰姬村泊明万厯中议引运艘自灵壁双沟由睢水厯永固姬村诸湖至徐州九里沟出小浮桥即此】浮绥湖【在萧县南二十里浮绥山东又南为永固湖在永固山下又南为梧桐湖盖即古梧桐坡也稍西南为时村湖又南为土形湖其水皆南合于睢又有青荘湖在萧县西南罗里山东】小神湖【在砀山县东南近小神集　本朝康熙十七年河臣靳辅于毛城铺建减水闸坝减黄河涨水入此湖下逹睢河及萧县永固姬村等湖至宿迁归仁堤入洪泽湖乾隆八年濬】吕孟湖【在沛县东南四十里相接又有张荘防山赤山诸湖与昭阳湖并为猪水济漕之处】昭阳湖【在沛县东北八里即山阳湖俗名刁阳湖邹滕二县之水俱滙于此周二十九里有竒下流与薛水合以逹于泗明永乐中于湖口建石闸以时蓄泄为漕渠之利嘉靖四十四年改濬运渠出湖之东而湖遂为河流散溢处】仓基湖【在宿迁县东南三十里周四十五里旧为石崇祯贮之所有闸曰石崇闸其水导流为崇河入桃源县界】白鹿湖【在宿迁县西南五十里由小河入泗】骆马湖【在宿迁县西北十里本洼田也明季漫溢成湖长六十里周一百五十余里受山左诸山之水由董家陈窑二沟以入运河　本朝康熈七年董口淤漕艘取道于湖十八年黄河北决湖渐淤河臣靳辅于湖西皂河口别开新河至张荘口行运湖遂废二十六年又于湖口开中河接新河厯宿桃安清诸县引湖水注之以泄上源诸湖涨水且便行运二十八年于湖口建竹络石坝长五十五丈以防异涨雍正四年以湖水横冲运道于运河北岸筑坝断流乾隆十六年】
　　【翠华南巡有御制骆马湖诗二十二年挑濬淤塞二十七年又濬三十年因筑拦湖堤一百五十五丈丁家湖雷家湖张皮湖巴头湖诸葛湖白湖童沟湖皆在县西北百里之内】枫山湖【在睢寕县东北三十里一名峯山湖又名陶家湖周十二里】合湖【在睢寕县西北七十里县志合沂水南入黄河故名以近葛峄山又名葛河又蔡上湖白塘湖隠慝湖皆在县西北】刘老涧【在宿迁县东南四十里泄运河水由六塘河逹塩河归海　本朝乾隆八年创筑撑堤七十五丈】狼矢沟【在铜山县东二十里又东十里有磨脐沟明嘉靖六年大河自狼矢沟东溢入磨脐沟出沂河口而徐邳正河断流万厯十七年于沟口筑堤防防又沟地视河口卑数丈其东有塔山西有长山乃建滚水石坝于中间以蓄泄之自是冲决少息】境山沟【在铜山县东北二十里源出城东北五十里之马跑泉西南迳境山镇又南入于漕河境山之北又有池浜沟南流至州城东北三十里嘉靖四十四年黄河决溢于此今淤又有溜白沟东沟西沟并在城东北二十里泄东北诸山水入鵞儿湖】秦沟【在铜山县东北三十里明嘉靖四十四年河溢丰县分南北股皆经沛县漫入于此溢入运河隆庆中遂成大河时谓之北河】洪沟【在萧县西北水经注洪沟水南北各一沟首对获水世谓之鸿沟非也　本朝乾隆二年濬】金沟【在沛县东五里三河口诸水由此而入运河地多沙其中隠隠若麸金故名】赶牛沟【在沛县东北源出滕县玉花泉流至县界三河口与沙薛二河合明嘉靖中开新河遏之西合鮎鱼泉注于新河】泥沟【在沛县西北五十里亦名泥沟河自鱼台县流入经沙河镇西南入漕河】龙泉沟【在宿迁县北源出司吾山有二东入沭河西入漕河】安王陂【在铜山县东宋元嘉二十八年魏师过彭城驱南口万余夜宿安王坡去城数十里水经注安坡水上承安坡余波北流注于获】英州泊【在萧县西北六十里县志其地有城址相传故尝置州于此又西北五里为黒沙废县即古英州附郭县也元末其地为水所圮遂咸平陆今俗呼为雁门泊又牧马泊在县西北七十里朱泊在县西北十五里地有朱渡】新滙泽【在砀山县南郭外以河徙成泽南北二十里东西四十里经冬不竭占良田无算明隆庆中知县王庭卿开新渠十余里以疏泄之今淤】丰西泽【在丰县西汉书髙帝纪髙祖以亭长为县送徒骊山到丰西泽中亭止饮夜乃解纵所送徒髙祖被酒夜径泽中有大蛇当径乃前抜剑斩蛇魏王泰括地志斩蛇沟在丰县西十五里水出平地下入泡水】大泽【在丰县北汉书髙帝纪母媪常息大泽之坡梦与神遇太平寰宇记大泽在丰县北六里】石潭【在府城东二十里旧志与泗水通增损清浊相应不差时有鱼出焉苏轼置虎头潭中以祈雨有起伏龙行诗】龙潭【在萧县东南五十里源出龙冈山滙而成潭】荆沟泉【在沛县东北源出滕县东北五十五里泉眼百余水流迅急西南流八十里至新荘桥入昭阳湖明正统六年防将汤节开渠十里引流济运今废】彭祖井【在钢山县西北隅彭祖旧宅唐皇甫冉诗旧井莓苔近寝堂宋陈靖尝作彭祖观井图铭】眢井【在萧县西北古城中左传宣公十二年楚子伐萧还无社与司马夘言号申叔展目于眢井而拯之元和郡县志井在县北二百歩马端临文献通考留有眢井】项羽井【在宿迁县西伏防北征记项羽井在下相城】
