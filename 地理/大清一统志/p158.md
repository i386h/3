<!-- { "loadSidebar": true } -->
　　古迹信都故城【今州治汉置县为信都国治后汉更始二年世祖自下博驰赴信都太守任光开门出迎三国魏为冀州治晋太康五年立南宫王子玷为长乐王因改为长乐国其后石赵慕容燕苻秦皆置冀州于此后魏皇始元年遣王建李栗等攻信都二年平之仍置冀州隋初析置长乐县大业初省信都入长乐仍为信都郡治唐初复曰信都为冀州治天祐二年改为尧都寻复故明洪武六年始省入州旧志故城在州治东北】扶桞故城【在州西南战国时中山属邑后属赵国防赵攻中山取扶桞即此汉置县属信都国吕后封吕平为侯邑后汉属安平国晋因之后魏太平真君三年并入堂阳景明元年复置属长乐郡髙齐省入信都水经注县有扶泽泽中多桞故曰扶桞萧徳言括地志故城在信都县西三十里州志在州西南六十里俗讹为蒲笠城】辟阳故城【在州东南三十里汉髙帝六年封审食其为侯国后置县属信都国后汉省水经注应劭地理风俗记广川县西南六十里有辟阳亭故县也元和郡县志辟阳故城在信都县东南三十五里按县志谓在州西误】昌成故城【在州西北故赵邑史记赵孝成王十年燕攻昌成防之即此汉神爵三年封广川缪王子元为侯国属信都国后汉初昌成人刘植据城以迎光武永平初改为阜城县属安平国晋省入信都地理风俗记堂阳县北三十里有昌城故县也括地志故城在信都县西北五十里】桃县故城【在州西北汉髙帝十二年封刘襄为桃侯初元元年又封广川缪王子良为侯国后为县属信都国后汉省太平寰宇记故桃城在信都县西北四十五里】南宫故城【在今南宫县西北汉初置县髙帝元年封张敖子偃为南宫侯后汉更始中世祖因王郎起至蓟南驰至南宫遇大风雨引车入道旁空室冯异抱薪邓禹然火世祖对灶燎衣即此地也齐废隋复置唐属冀州元和郡县志县东北至州六十二里明成化十四年县城为漳水所圯十六年迁于旧城东三里之飞鳯冈即今县】缭县故城【在南宫县东南汉置县属清和郡后汉省水经注洚水迳缭城县故城北阚骃十三州志曰经县东五十里有缭城故县也太平寰宇记在南宫县东南二十六里故城犹存】堂阳故城【在新河县西汉髙帝十一年封功臣孙赤为侯邑后为县属钜鹿郡地理风俗记曰在堂水之阳因名歴代皆为县宋皇祐中始省为镇　按水经注漳水自南宫北流始至堂阳元和郡县志堂阳县东至冀州六十五里以道里考之疑即今新河县治旧志作在南宫县西南二十里误】新河故城【在今新河县西宋初为新河镇皇祐四年置新河县于此六年省元初复置至元二十七年河溢城圯因移今治旧志旧城在今县西二十五里入宁晋县界】枣强故城【在今枣强县东南汉武帝元朔二年封广川惠王子宴为侯邑后汉省地理风俗记曰东武城西北五十里有枣强城元和郡县志县西北至冀州六十八里本汉旧县髙帝以留肹为枣强侯其地枣木强盛故名太平寰宇记枣强故城在今县西南十五里齐天保七年自故城移于今县东北十八里广川城隋开皇二年又移于今理旧志金天防四年河溢城圯十年迁于县西北三十里刘马村即今治】广川故城【在枣强县东三十里汉置县属信都国十三州志曰城中有长河为流故名元朔四年封中山靖王子颇为侯邑后汉初属清和国永初元年邓太后分置广川王国建光元年国除仍属清河国晋属渤海郡后燕慕容垂甞于此置广川郡寻废后魏改属长乐郡北齐废太平寰宇记枣强县东北十八里有广川故城齐天保七年省因移枣强县理此隋开皇二年枣强移治今理六年复置广川县在今徳州界金志枣强县有广川镇即故县也旧志故城在今县东三十里旧县村西枕大河其南十里为董学村董仲舒故里割属故城其东三里为董家庄东北八里为广川集割属景州】煮枣城【在枣强县西北十五里魏书地形志枣强有煮枣城元和郡县志故城在信都县东北五十里汉煮枣侯国六国时于此煮枣油后魏及齐以为故事毎煮枣油即于此城】武邑故城【今武邑县治太平寰宇记县在冀州东北九十里本汉旧县属信都国后汉属安平郡晋太康十年于此置武邑郡后魏皇始三年移郡治武强髙齐天保中省武邑隋开皇六年复置】观津故城【在武邑县东南本战国时赵邑史记赵封乐毅于观津号望诸君汉置县属信都国后汉属安平国晋因之后魏曰观津属武邑郡北齐省隋开皇十六年复置大业初废入蓚县唐武徳四年分蓚县复置贞观元年省括地志观津故城在武邑县东南二十五里枣强县东北二十五里王存九域志武邑县有观津镇即故县也今废】东昌故城【在武邑县东北汉置属信都国本始四年封清河刚王子成为侯国王莽改曰田昌后汉省亦名为昌亭水经注衡漳迳东昌县故城北经所谓昌亭也俗名曰东相葢相昌声韵合故误西有昌城故目是城为东昌隋书地理志开皇十六年分武强置昌亭县大业初废入武邑唐书地理志武徳四年析武邑置昌亭县贞观元年省太平寰宇记东昌故城在武邑县东北二十八里】衡水故城【在今衡水县西南旧唐书地理志衡水古无此名隋开皇十七年河北大使郎蔚之分信都北界武邑西界下博南界置衡水县特筑此城元和郡县志县南至冀州四十里本汉桃县之地隋置衡水县县在长芦河西长芦河则衡漳故渎也因以为名县志明永乐五年漳水溢城壊十三年迁于河东范家疃即今治故城在县西南十五里又有空城在县西二十里周里余遗址尚存】泽城废县【在州西隋开皇十六年分长乐置县大业初废入信都太平寰宇记故泽城西晋末筑于扶桞泽畔】髙隄废县【在枣强县东汉置属信都国后汉省太平寰宇记枣强县东北三十六里有髙隄故城一曰雍氏城】平隄废县【在枣强县东汉地节二年封河间献王子招为侯国属信都国后汉省太平寰宇记葢在今县东北髙隄城侧近以界内多古隄因以为名】索卢废县【在枣强县东后魏太和中分广川县置属长乐郡髙齐省入枣强旧志在县东十五里故县村】蔺相如台【在衡水县北元和郡县志在州东北十二里】麦饭亭【在南宫县境汉光武避王郎之难驰至南宫入道旁空舍冯异进麦饭后人因筑亭】姚弋仲故垒【在枣强县东北晋咸和八年石虎使姚弋仲帅其众徙居清河之滠头水经注清河迳广川县故城南水侧有羗垒姚氏之故居也元和郡县志枣强县外城即姚弋仲故垒】孔贤庄【在衡水县西五里唐孔頴达故居县志又载颖达墓在此按唐书颖达陪昭陵此误】养正堂【在州治内宋元丰初鲁有开建黄庭坚为记又避暑堂在州治西亦有开建】百花楼【旧址在州治南宋时建今废】
　　闗隘来逺镇【在州境九域志信都有刘固宗齐来逺三镇金史地理志惟有来逺一镇后亦废】长芦镇【在南宫县北九域志南宫有长芦新河堂阳三镇】宁化镇【金史地理志南宫镇三堂阳宁化七公旧志宁化镇在县东二十五里元设守御所今废有集】田村堡【在州南四十里明嘉靖间筑有集为诸集冠】韩村堡【在州西南二十里又李家庄堡在州西四十里谢家庄堡在州西北二十里】董家庙堡【在南宫县东南七十里明置廵司乆废】圈子堡【在枣强县西南二十五里达南宫县界又古营堡在县南四十五里达清河县界流常堡在县东北二十五里达阜城县界萧张堡在县北二十五里达衡水县界四堡俱有城】刘中堡【在武邑县西南二十里有集又孙庄塞堡在县东南二十五里审防堡在县东十五里赵桥堡在县北三十里四堡皆明嘉靖间立】留中堡【在衡水县东二十里有集又张六堡在县西二十里周二里明嘉靖中筑】干马村【在衡水县西南三里又侯村店在县西南二十里旧志县境多盐池明初有海盈盐场在深州故城东后为河水所冲移于县之干马侯店二社洪武九年移盐山县苏棘而二社永充灶戸】西流集【在新河县东南二十里居民数百家县境诸集以此为最】
　　津梁草桥【在州城西南魏书永平元年李平破元愉于草桥胡三省通鉴注桥在洚水上】石桥【在州南四十里田村堡】滏阳桥【在新河县北三十里接束鹿县界】安济桥【在衡水县城西为滹沱漳滏三河合流所经自天津至顺徳广平大名各府米盐运道由此达旧有六孔大桥称冲水桥嵗乆倾圯总督方观承奏请动　帑改建乾隆三十一年工竣　赐今名】郎子桥【在衡水县西南四十里】
　　堤堰长堤【在州西北抵宁晋新河县境长百三十里以防滹沱漳河之涨溢明成化间知州李徳美所筑又有埝口大堤在州西五十里与新河县月堤相接　本朝顺治十五年因旧堤修筑乾隆二十五年重修】浊漳堤【唐书地理志南宫县西五十九里有浊漳堤显庆元年筑旧志有大堤在旧城南三里即古浊漳堤又有长堤在县北直抵本州】漳水堤【在新河县西唐书地理志堂阳县西十里有漳水堤开元六年筑旧志县西北去滏阳河各三十里明嘉靖中水溢旧址冲没复为堤防自仙汪庄至侯家口与旧堤相接万厯中重修长三十余里】衡漳石堤【唐书地理志武邑县北三十里有衡漳石堤显庆元年筑】防城堤【环衡水县城外髙五丈基髙七丈上有垣又旧城堤环旧城而西南抵冀州绵亘三十余里】沿河堤【在衡水县西南明治十七年筑又有刘公堤在漳河南岸百歩明万厯中筑】新堤【在衡水县漳河西岸东北抵深武西南抵束冀亘百余里髙三丈广一丈　本朝康熙初筑】老龙亭闸【在衡水县　本朝乾隆二十八年疏濬滏阳河建闸】
　　陵墓汉张耳墓【在州旧城南门外左城下有祠】窦父塜【在武邑县东南史记窦皇后亲蚤卒观津挚虞决録注窦太后父少遭秦乱隠身渔钓坠渊而死景帝立太后遣使者填父所坠渊起大坟于观津城南民间号为窦氏青山太平寰宇记观津邱在县东南二十七里旧志塜在观津城东南三里】南北朝周徳帝墓【在州城外帝名肱周武帝祖平齐之后改于此】唐张昌龄墓【在南宫县西北七里有古碑在石佛寺后】葢文达墓【在衡水县东南二十里葢村有贞观二十三年于志宁碑记】金路铎墓【在州西北十八里】明白圭墓【在南宫县东七十里白塔村子钺附】
　　祠庙董子祠【在枣强县察院西祀汉董仲舒】萧晏二公祠【在州西一里髙原上祀宋萧伯轩元晏戍子明封萧水府灵通广济显应英祐侯晏平浪侯成化七年建祠　本朝顺治间重修】段公祠【在枣强县治内祀明正徳间殉难知县世髙】
　　寺观开元寺【在州治西北隋名觉观寺唐易今名】防宁寺【在州治东北初为草庵在城北宋太祖防时所尝游建隆中迁改今名元大徳八年重修至正末兵废明洪武二十二年重建本朝顺治中重修立碑】清凉寺【在州西南韩村明成化间重建】洪济寺【在南宫县】
　　【西二里有皇祐四年石刻千佛欵式今废训导袁泽碑记尚存】石佛寺【在南宫县西北七里有石佛一相传唐垂拱时旧制】普明寺【在南宫县西南三十里金大定问赐名】普同寺【在南宫县旧城汉明帝永平十年建唐贞观中重修大耳禅师建塔髙十余丈又定觉寺亦在旧城唐贞元时建】紫云观【在州治东北一名邉仙姑观唐初建】岱岳观【在州治东北元建】
