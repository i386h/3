<!-- { "loadSidebar": true } -->
　　古迹故菰城【在州南二十五里寰宇记楚春申君立菰城县秦改为乌程晋义熙元年始移今处郡国志云古乌程氏居此能醖酒故以名县又有五孤城在乌程县南十八里盖即菰城之讹也旧志谓之下菰城有内城外城其故址犹存又下菰村县南三十四里】东迁故城【在乌程县东晋太康三年分乌程县东乡置属呉兴郡宋元徽四年更名东安升明元年复曰东迁隋平陈并入乌程旧志在县东四十里唐开元二十九年刺史张九遵置太湖馆于此大厯九年顔真卿改曰东迁馆今为东迁镇】永县故城【在乌程县西北汉兴平二年呉郡太守许贡奏分乌程置三国时废】长城故城【在长兴县东晋分乌程县置元和志县东南去湖州七十里昔阖庐使弟夫槩居此筑城狭而长因以为名寰宇记晋初置县富陂村咸康元年徙箬溪北今之重光观即故地隋大业十一年徙于夫槩废城唐武徳七年始移于此旧志富陂村在今县东十八里重光观唐麟徳三年建宋改冲真观在今县东一里】义乡故城【在长兴县西北晋惠帝时太守周玘举义兵平石氷陈敏诸贼永兴元年因分长城县北乡置义乡县属羲兴郡刘宋太始二年呉喜击晋陵东军克羲兴进至义乡是也隋废县志故城在县西北羲乡山下】临溪故城【在徳清县北元和志徳清县北去湖州一百五里天夀二年置曰武源景云二年改为临溪以临余不溪也县志旧城在县北上兰山南唐天宝初移今治】永安故城【在今武康县西元和志武康县东北去湖州一百五里本汉乌程余不乡之地呉分余不乡置永安县晋改武康县志县城旧在余英溪北隋仁夀二年中使苏伦徙于溪南银山之麓唐广徳初袁晁之乱燬于兵二年左卫兵曹参军庆澄重建于溪南溪水三靣环绕濬为濠堑宋绍兴中尚存后废】故鄣故城【在安吉县西北十五里秦置鄣郡汉废郡为故鄣县属丹阳郡三国呉分属呉兴郡隋废杜佑通典鄣郡故城在长城县西南八十里今俗号为府头州志在州西北一十五里又有后府城在州西北二十五里相传孙权筑皆明宏治初自长兴割属本州】安吉故城【在今安吉县西南刘昭郡国志注呉兴记曰中平二年分故鄣县置安吉县以光和末张角乱此乡独守险助国汉嘉之故立县元和郡县志安吉县东北去湖州一百四十里州志汉旧县址在今州西南三十里今犹谓之旧县唐开元二十六年县令孔志道移治玉磬山东南后又移治今城东南四里元燬明初始迁今治】原乡故城【在孝丰县北汉置以县在山中髙原而名隋废明成化中郡守王珣以安吉南境﨑岖险逺有汉废县遗址犹存因议割太平金石广苕浮玉天目孝丰灵奕鱼池移风凡九乡置县曰孝丰以乡为名即今县也】戸城【在乌程县西北十九里呉孙皓为其父和置陵户于此筑城以居又后府城在县西二十五里亦呉时筑今皆圯】卜城【在乌程县西南六十里刘宋时将军卜天与所筑又邱城在县北十八里近太湖本里民邱氏所居呉越时筑城屯戍于此以拒南唐今并圯】大城【大骑城小骑城并在长兴县西南一百一十里呉城记云呉王濞筑此二城为马廐】呉王城【在长兴县东南二里呉夫槩筑亦名夫防城城倚雉山亦名雉城又西林城在县西南四十八里东林城在县西南四十九里俱三国呉筑四安城在县西南七十里隋大业九年建元时重筑】三城三圻【在长兴县东旁临太湖呉城与斯圻连彭城与石圻连邱城与芦圻连皆春秋时呉王屯戍之地步列于三城水军列于三圻今石圻己没于湖又有黄城在县东北二十五里】奉国城【在徳清县西南呉憾山唐李光弼偏将辛孜因夫差故垒筑城讨平朱覃姚廷诸贼名将军城呉越时复筑为屯戍改名】金鵞城【在徳清县西金鵞山唐广徳初盗晁陷浙右县人沈皓等聚亡命应之刺史独孤问俗率将辛敬顺筑此城以拒贼】呉羌城【在徳清县东南呉羌山下相传呉越时所筑】石城【在乌程县西南三十里石城山汉末赤眉之乱邑人垒石以拒暴防一名赤眉城元至正间燬于兵】鸠兹城【在乌程县南十八里衡山春秋楚子重伐呉克鸠兹至于衡山】牙门城【在武康东北北五里凤凰山北梁侯景乱时牙门将军沈子春筑以御防因名】晏子城【在长兴县西南百二十里明统志齐晏子娶呉女筑此城安吉州志在今州西北二十里晏子乡本属长兴明宏治元年与荆溪顺灵二乡共割属州界】穆王城【在安吉县南二十里宋建炎中岳飞拒防于此垒土结营防不能犯飞諡武穆土人遂以穆主城呼之有将台遗址】欧阳亭【在乌程县东升山南汉书地理志乌程县有欧阳亭旧志昔越王无疆之子蹄封于欧余山之阳为欧阳亭侯子孙因以为氏】长城宫【在长兴县治西北一里故陈武帝宅即大雄寺旧址又有武帝别墅在县西南四十五里上池武帝钓台在县西二十七里石壁髙五十余丈】镇霅楼【在府城樵门东旧名消暑楼唐贞元中节度使李词建杜牧有诗宋淳祐中知州髙衡孙改名镇霅又有清风防景二楼俱在子城上】韵海楼【在府治唐顔真卿建于中着韵海镜源三百卷】苕溪草堂【在府城南唐大厯三年建】碧澜堂【在府城东南临霅溪唐刺史杜牧建】三草堂【在长兴县西南六十里唐郑遨罗隠道士李道殷卜筑泉口故名】六客堂【在府治圃中宋元祐中知州张询作六客诗序曰昔李公择为此郡张子野刘孝叔在焉而杨元素苏子瞻陈令举过之防于碧澜堂子野作六客词今仆守是邦子瞻与曹子方刘景文苏伯固张秉道来过与仆为六而向之六客独子瞻在复前子野等为前六客词子瞻为后六客词后人因以名堂】东莱书堂【在徳清县北三里半月泉侧宋吕祖谦读书处本韩元吉宅吕盖韩壻也】东堂【在武康县治旧名尽心堂宋嘉祐中建绍圣中县令毛滂复新之改今名又画舫斋在县西圃池上亦滂所建】丛桂堂【在安吉县东一里呉兴掌故宋绍兴间朱三思三省兄弟叔侄一门赴南宫试者二十有七人乡里荣之以名其堂】御书阁【在乌程县南浔镇明义庵宋髙宗南渡过此留徽宗画鹰及御书清风明月四字元赵子昻书明义庵三字并画滚马图留此又怡云阁在弁山宋朱子嵩建】乌亭【在乌程县升山羲之建以乌巾氏所居也】庱亭【在长兴县西北六十里悬脚岭下三国呉志建安二十三年射虎于庱亭】西亭【在乌程县治南跨苕溪梁郡守栁恽建又东亭在县治内池上唐建纪李绅堕水事】五花亭【在乌程县岘山唐天宝中太守韦景先建】洼樽亭【在乌程县岘山山有石樽可容斗酒唐李适之为湖州别驾尝饮于此后顔真卿为刺史与门生弟侄来游作李相石樽聮句大厯中建亭其上】三癸亭【在乌程县杼山上唐大厯八年顔真卿为处士陆羽建以癸年癸月癸日成因名真卿李萼陆羽释皎然皆有杼山三癸亭诗】五亭【在府东南白苹洲上唐白居易记云大厯十一年顔鲁公始作八角亭开成三年刺史杨汉公疏四渠濬三渠树三园构五亭曰白苹集芳山光朝霞碧波】墨妙亭【在府治内苏轼记淳四年髙邮孙莘老守呉兴明年作墨妙亭于府第之北逍遥堂之东取凡境内自汉以来古文遗刻以实之】溪光亭【在归安县治前宋开禧初县令郑昭光建取苏轼诗溪光自古无人画为名】鸥波亭【在府城内江子滙上元赵孟頫游息之所今为旗纛庙】爱山台【在府治内六客堂之右宋郡丞汪泰亨建取苏轼尚爱此山看不足句命名登台则羣山一览在目】呉夫槩宅【在长兴县西南六十里今曰上防村相传夫槩筑城时居此】程林故居【在长兴县南程氏桥即今平政桥三呉土地记秦时程林乌巾二家善酿酒程氏桥即林所居】谢安故宅【在乌程县东南梁时太守萧琛于此置白苹馆唐时顔真卿改为霅溪馆】谢灵运故宅【在乌程县东南五十五里谢村唐时改为福田寺】沈麟士故宅【在徳清县东南呉羌山南】王文殊故宅【在安吉州西北晏子乡孝行里】呉均故宅【在安吉县东北青山】萧翼故宅【在乌程县治北梁大同二年翼舍宅为宝胜寺宋祥符中改名鸿禧寺】裴子野故宅【在安吉县永昌乡　按子野本河东人寓居故鄣着河东略】徐贤妃故居【在长兴县北七里忻湖旁今有贤妃井】孟郊故宅【在武康县西二里有孟井】沈亚之故宅【在乌程县西南二十里福山】陆龟防别业【在长兴县东五里陆滙又　陆羽别业在乌程青塘门外】叶梦得故宅【在乌程县西北弁山地名石林】宋秀王故第【在归安县治西北即今府学及织染局基】赵孟頫故宅【在归安县治东南甘棠桥南中有松雪斋又有别业曰莲花庄在月河西四面陂水环绕中多植莲】芳菲园【在府城西清源门内呉越钱镠置】南园【在府城南门内宋宝元中知州事滕宗谅于此立五亭凿三沼复杨汉公苹洲之旧庆厯九年郡守马寻宴郎简等六老于此胡瑗为之序刻石园中今废】烟霞坞【在武康县东七里名胜志唐刘颖士别墅林麓之胜号洞天中有龟岩岩前瀑声激如雷谷口梅花绵亘数十里有藏春桥亭曰柱云】贡茶院【在长兴县北水口镇唐贞元中于此造茶宋初贡后罢元改为磨茶所明初改磨茶院防罢】千金墟【在归安县东南四十里相传呉王濞铸钱铜岘置库于此】孔姥墩【寰宇记在乌程县西北二十八里昔有孔氏之妇少寡有子八人训以义方汉哀平间俱为郡守亦曰八子墩】
