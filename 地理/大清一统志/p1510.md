<!-- { "loadSidebar": true } -->
　　【西舆地纪胜在岳池县西二十里明统志在县北八十里相传唐天祐间有人乗白鹤至此化为石又名白鹤山因即其地建道宫大斗溪出此】翔鳯山【在岳池县北一里山有三峯如鳯之翔举】龙穴山【在岳池县北舆地纪胜封山在岳池县北五里山秀峯高有龙穴在山半岩石中一名龙穴山有唐何少卿读书台】羊山【在岳池县北舆地纪胜山下十里许有洞曰角竹元丰间张廷坚读书其中明统志在县北三十里峯峦秀异】□山【在岳池县北二十里舆地纪胜在县东南三十里最髙大明统志俗呼为禹山】肖岩【在西充县西舆地纪胜在县小陵镇东有石岩髙十余丈岩窦空濶泉水清洁又按明统志作清虚岩】西岩【在营山县西瞰大溪出此】虹饮岩【在渠县西舆地纪胜有圣泉在州西七十步石岩下水自岩石中出不竭尝有虹饮焉因筑亭其上名虹饮亭明统志岩上有滴水下有石白大如杯盂盛之日出时毎有虹影映岩下因名】书岩【在邻水县西二十里相传唐杜甫寓居于此又名少陵岩】龙潭峡【在大竹县南六十里】卧龙坡【在邻水县东北三十五里相传诸葛亮尝经此】龙潭洞【在西充县西五十里又名土主洞穴通秋垭龙井】琴洞【在西充县北二十里人履其中声响如琴】孔雀洞【在营山县东北舆地纪胜在良山县东十五里上有石壁峭絶如削旧志在今县东北一百二十里洞门如圭窦其中宏敞左右有石床洞尽处有石孔雀水出喙中】佛龙洞【在仪陇县西金城山明万厯间倾塌见一洞内有生成石佛上有佛龙洞三字中可容四十五人上下悬崖絶壁各数十丈】老君洞【在邻水县东南六十里老君山下其水冬温夏凉又白磁洞在县南六十里石洞如屋云气垂白】闗门石【在邻水县南四里两溪夹合石壁如削下有土洲洲中大石壁立】嘉陵江【在保宁府南部县流入经蓬州及南充县东又南入重庆府定逺县界寰宇记嘉陵江在果州东二百步自相如县流入南充界南流至合州汉初县界元统志蓬州东江岸上有石门石觜横截江心长约百丈旧志自南部县东南流入蓬州境五十里至州城东折而西南流六十里至南充县界又六十里至州城东又南一百十里复折东南入定逺县界】渠江【自达州流入经渠县东又西南径广安州东又西南入重庆府合州界水经注北水与南水合又东南径宕渠县谓之宕渠水又东南入汉寰宇记宕渠水一名渝水在流江县东二里又渠江县南八十步又西入合州新明县界舆地纪胜渠江在流江县东三百步其水二源一出巴岭一出罗吴山至永睦县合流入流江县界又广安军城下瞰渠水萦回为潭曰清洄又有篆水去县五里有石洲如伏龟水之灌输其间者涡停渠别莫知其防中两渠相距二尺广深半之可受流觞人多游焉旧志巴达二水自三防镇合流为渠江径宕渠山下合潜水又至渠县东北合流江水又径县南三里中有铜鱼洲其下有碛石状如黄鱼亦名铜鱼碛又南碛广安州界江中滩石纵横湍流奔急共有三十六滩至州东北则石碛平坦波纹如篆故又名为篆水旧志渠江二自达州入渠县境合流又一百五十里至县治东转西南一百五十里达广安州界又一百四十里至州城东又一百九十里至合州界　按汉书地理志宕渠县潜水西南入江不曹水出东北南入徐谷所谓潜水即今渠江郦道元亦云宕渠水即潜水是也彼乃于潜水篇曲为之説云潜水葢即汉水支分潜出故受其称今县有大穴潜水入焉通冈山下西南潜出谓之伏水或以为古之潜水其説虽与郭璞畧同然璞本谓大穴在梓潼汉水去宕渠絶逺今渠江合巴逹二州之水并非汉水支分其地亦无所谓大穴通冈山下者其不足信可知明统志遂谓潜水在渠县东五十里误】流江【自仪陇县西北发源南流经营山县东又东南至渠县东入渠江寰宇记流江水出仪陇县西仪陇山自县界东流经蓬池县理北亦名騐江水又东南流经良山县西南二十一里又东南流经蓬山县南一百步又东南入渠州流江县界舆地纪胜大流江在流江县北五里自蓬山县来又有小流江在县南二十里自相如县来絶险高百余丈俗号高滩旧志流江源出仪陇县北二十里龙源山东南流八十里合平溪入营山县界又七十里经县东去县五十里又东南入渠县界流百里许至县城东入渠江　按明统志有七曲滙在营山县东六十里水流萦回七曲两岸崖石县絶飞湍喷沬若烟雾腾涌葢即流水下流即今七曲堰】西溪水【源出西充县东流至南充县西南入嘉陵江寰宇记西溪水在西充县西源出崇礼市山舆地纪胜在县东四十步又有东溪旧志今有陵溪在西充县西三十里小陵镇亦名小陵河又有象溪在县北四里虹溪在县治东俱至三河口合流萦绕学宫前即为泮池顺流至南充县入江即西溪也又有鹿溪在西充县东二十五里源出鹿岩山下即东溪也亦流合焉　按舆图名蛮子河自西充县东北发源西南流经县东又折东南至府城南入江】流溪水【在南充县西南寰宇记在流溪县东北四十步源出遂州方义县界下至当州北流向东迤入嘉陵江明统志在府城西八十里平流三十里无滩因名旧志流溪源出大耽山流八十里至县南入江古方义今为遂宁地并无流入县境之水】曲水【在南充县西南四十里源出琉璃镇盘廻曲折东流八十里入嘉陵江　按旧志谓与西溪合流误】青溪水【在营山县西南流入蓬州界寰宇记披衣山有青溪水出焉元统志在营山县西南五十里源出披衣山地名石洞下至相如县瑞兴镇入嘉陵江旧志今有蓝溪在营山县西二十里源出衮山南流四十里入蓬州界名清淡河又四十里至州南清溪口入嘉陵江】消水【在仪陇营山二县界寰宇记消水源出伏虞县灵星山北东南流经良山县东二里又东南经废宕渠县西十里又西南经蓬山县东十五里又南流注流江水　按此水今无考舆图营山县北有一小水东入流江源流甚微亦与寰宇记不合】平溪水【在仪陇县东北十里舆地纪胜水出平源故名元统志平溪水自本县青山发源下流接渠州流江旧志源出仪陇县东三十里允家山南流五十里入流江曰合水口】鼇水【在仪陇县西北三十里寰宇记出鼇池元统志有水一潭方图濶五里旧志在县北三十里流江溪中】宣汉水【在仪陇县东西南流入营山县界寰宇记源出伏虞县东顶山东流经旧县南七里又东流入良山县界】浓水【在广安州西舆地纪胜在岳安县东北出龙扶速山东流入渠江府志浓水即西溪水源出州北一百二十里蓬州之绵坝分为二南至橡树坝合流至城南五里东折入渠江以水色常浊故名浓水】清溪水【在广安州南舆地纪胜在新明县东五十里源出邻水县界西流入渠江　按舆图今州东南邻水县西界有仙成河二源并导合流而西左防天池河至州南入渠江即清溪水也】岳池水【在岳池县东寰宇记防溪水在岳池县西北五十里源出岳安山东流至固镇县西本是思岳池因以名县焉旧志岳池水源出姜山流三十五里至岳池县城东转南合灵溪龙穴二水至定逺县界入嘉陵江又灵溪水源出禹山南流经县西龙穴水源出龙穴山南流经县东俱入岳池水　按图经今县东西各有一水至县南合流东即岳池西即灵溪也岳安山在县东水源出此不应在县西北且亦非东流寰宇记有讹】邻水【自大竹县西发源西南流迳邻水县东又西南入重庆府长夀县界寰宇记邻水源出邻水县东北邻山南流经县东二十六里又南流中有大碛悬流十丈奔急若惊湍电泻舆地纪胜邻水有二大邻水出邻山顶上西南流经邻水县入恭州巴县界小邻水亦出山顶西流屈曲一百五十里入大邻水旧志源出大竹县西山西南流五十里入邻水县界名曰东溪又西南五十里经县东三十里又西南一百里入长夀县界名玊溪】仙门水【在大竹县南舆地纪胜在邻山县西北五十里源出金盘山流下龙穴入龙门镇市崖下有瀑布一百八十六丈俗号散水旧志流为大洪溪至邻水县界入邻水　按舆图今大竹县东有寳石河自月城山东发源西南流经邻水县东至长夀县西北界入邻水即仙门水也】清水溪【在南充县东源出请雨山西北流十五里至县东北入嘉陵江居民借以溉田】大斗溪【在南充县东南源出岳池县老君山西流入嘉陵江溪旁有石如斗故名】海棠溪【在西充县东明统志西充县有海棠川缳绕县治内多海棠因名旧志海棠川小溪源出双图山流十五里转南又一百二十里至南充县界入江】瞰天溪【在营山县西源出西岩绕城东南下流五十里至七曲堰入流江】白水溪【在渠县东三十里源出县东白水洞西流入渠江】东流溪【在大竹县北旧志源出狮子山西流七十里至渠县界入渠江　按舆图今县北有竹溪河源出县西九盘山东流防二小水至县东北界有清溪河源自县东月城山北流合焉自下统名清溪河所谓东流溪当即此也旧志与图不合疑误也】龙湫【在渠县东四十里有瀑布数十自絶顶挂洞口下为龙湫祷雨輙应】天生池【在营山县西寰宇记披衣山云山寺中有池去嘉陵江三十里江水或浅其池亦浅江水或涨其池亦涨号天生池】耀池【在仪陇县东南舆地纪胜在蓬池县东南七里】将军池【在岳池县东五里相传诸葛亮尝驻兵于此】丝经池【寰宇记在邻水县东南八十里】鸳鸯池【在邻水县东北七十里方圆数十丈时有鸳鸯游泳于池】梳桮池【在邻水县西南二十里陈子昻凿池游赏处】滴乳泉【在南充县西二十里府志昔有游士何志泉饮此泉年八十面如桃叶宋樊汝贤诗云液落山腹胍与昆仑通云何山下叟八十桃顔红】玉泉【在蓬池县东南五十里其泉涌出状如渍玉】甘泉【在广安州治南井中有三穴中一穴泉极甘大旱不竭又有石泉在州东北二十里源出石崖清冷甘冽】昆井【在南充县寰宇记益州记云南充县西六十里有昆井即古之盐井】火井【在仪陇县南寰宇记在蓬池县西南三十里水涸之时以火投其中焰从地中出可以御寒移时方圆若掘深一二尺颇有水出】盐井【南充西充蓬州大竹四州县皆有王存九域志邻山县有卧牛一盐井通志今南充县有中井六眼中下井六眼下井三眼西充县有上井十眼中井八眼下井八眼蓬州有中井一眼】









　　钦定大清一统志巻二百九十九
　　钦定四库全书
　　钦定大清一统志巻三百
　　顺庆府【二】
