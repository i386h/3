<!-- { "loadSidebar": true } -->
　　古迹澧阳故城【隋置澧阳郡治澧阳县唐为澧州治五代宋因之元为澧州路治明省县入澧州为澧州治隋书地理志澧阳郡澧阳置澧州以其在澧水之北而州城自唐李邺侯改筑宋史地理志澧州澧阳郡建炎四年寓治陶家市山砦随复旧　按元澧州路治澧阳至正十六年为徐夀辉将倪文俊所防元帅孙毅移镇新城明洪武初还旧治省县入州】天门故城【今石门县治吴置天门郡晋置澧阳县为郡治陈更名郡县俱曰石门三国吴志孙休传永安六年分武陵为天门郡宋书州郡志天门郡领县澧阳晋太康四年立水经注澧水迳澧阳县南临澧水旧唐书地理志石门县吴分零阳于此置天门郡隋平陈废郡以为石门县】松州故城【在州东南隋置寻改澧州隋书地理志澧阳郡平陈置松州寻改为澧州大业初置郡舆地纪胜古松州城在县东南太和南村】作唐故城【在安乡县北后汉置县属武陵郡晋置南平郡以县为治所南北朝宋移郡治陈复为郡治隋改曰孱陵唐贞观初省入安乡县水经注作唐县后汉分孱陵立宋书州郡志晋武帝太康元年分南郡江南为南平郡治作唐后治江安隋书地理志澧阳郡孱陵旧曰作唐置南平郡平陈郡废县改名焉唐书地理志澧州安乡贞观元年省孱陵县入焉】义阳故城【在安乡县西南晋分南平郡置隋平陈废郡置安乡县后因之晋书地理志穆帝时以义阳流人在南郡者立义阳郡宋书州郡志南义阳太守领县厥西平氏隋书地理志澧阳郡安乡旧置义阳郡平陈郡废通典安乡汉孱陵县地亦后汉汉夀县地南朝置义阳郡】安乡故城【在今安郷县治南县志宋建炎戊申县令胡衿筑城在今县南一里遗迹尚存绍兴癸亥县令毛晃移治城北】零阳故城【在慈利县东汉置县属武陵郡后汉因之晋改属天门郡南北朝宋齐因之隋开皇中改置零陵县十八年改曰慈利元和志慈利县本汉零阳县地以在零水之北故隋改为慈利】慈利故城【在今慈利县西隋置县元升为州迁治县北明初迁永泰街即今治隆庆中复徙澧水北澧阳山官塔坪万厯三年复还今治　本朝初寄治观嘉渚顺治四年复还今治】溇中故城【在安福县西北故溇中蛮地三国吴置县晋宋齐因之梁以后省宋书州郡志武陵大守领县溇中二汉无晋太康地志有疑是吴立九溪卫志卫西北界麻寮所东三官台畔有古城遗址俗呼旧县世传即溇中古城也】临澧故城【在永定县西汉置充县晋改临澧南北朝梁以后省汉书地理志武陵郡充县宋书州郡志天门太守领县临澧晋武帝太康四年立水经注充县废省临澧即其地县即充县之故治临侧澧水故为县名永定卫志临澧城今大庸所乃其故址　按水经注临澧即故充县所置晋志充县与临澧并列误也】渫阳故城【在安福县东北添平所东南晋置后省水经注渫水迳渫阳县南晋大康中置　按晋宋志俱不载渫阳县但水经注之言必有所据】崇义故城【在安福县西隋开皇中置县后省唐武徳中复置麟徳初又省隋书地理志澧阳郡崇义后周置衡州开皇中置县十八年改州曰崇州大业初州废唐书地理志澧州慈利武徳中置崇义县麟徳元年省入焉】羊山故城【在永定县南明洪武二年以永顺宣慰司羊峯地置羊山卫在今县西一百里三年迁今治更名大庸卫】申明城【在州南六十里方舆记城在澧阳县申明楚大夫邑于是地　按申明当作申鸣】宋玉城【在州南六十里长乐乡舆地纪胜宋玉城内有宋玉庙及铜昏堰皆以铜冶为之今亩收三十种】马援城【在州东名胜志马援征蛮时所筑】新城【在州东南三十里元至正中尝移澧州路治此其后置新城镇】竹城【在州城东南一里舆地纪胜澧州当建炎之扰尝寄治于仙眠洲之南岸以竹为城至今人犹以竹城目之】杨城【在安乡县西南九十五里接常徳府武陵县界宋绍兴中杨么所筑】白公城【在慈利县东舆地纪胜慈利县白公城四面有门相传楚白公所筑】蛮王城【在慈利县东三十里茶陵山顶相传五代梁将武平破蛮王之所】白抵城【在慈利县西北舆地纪胜慈利县有白抵城髙千仭四面絶壁上广十余里建炎中廖彦居此县志一名廖城】覃家城【在慈利县西观嘉渚元末土人覃垕筑以自固明洪武初周徳兴讨平之】九溪旧卫【在慈利县东北旧索口砦明洪武二十二年置卫属湖广都司　本朝雍正七年改为巡司】军牧村【在安乡县北七十里接澧州及湖北荆州府公安县界平原旷野富于水草冈蛮横亘势可屯守相传汉马援征蛮时驻此】唐李羣玉故里【在州东一里仙眠洲】七星台【在州治内相传为汉马援筑】繋马台【在安乡县东十五里长夀村相传汉马援繋马处】读书台【在安乡县治南相传宋范仲淹尝读书于此】八桂堂【在州西宋时有桂生八干故名胡寅有记】中和堂【在州境相传为宋胡寅建】车公亭【在安郷县西北四十里县志车公山有车公亭因晋车武子尝游于此故建亭以表之】思贤亭【在安乡县治南范仲淹读书台侧宋建】博望亭【在安乡县西濒江宋知县刘愚建】流觞亭【在石门县东北层步山下卓锡泉侧元建】仍园【在州北五十里明鲁勲故居地临涔水池亭最胜中有翠芳馆】
　　闗隘古城闗【在州西北七十五里昔时置戍屯兵之所今闗旁有营门遗址】江口闗【在石门县西二十里三江口又有新闗在县西北道水口】金藏闗【在安福县东亦名潭口两山对峙澧水至此渊涵深澈】龙伏闗【在安福县东其西又有温汤闗县志洪武三年蛮酋覃垕连构诸峒为乱命周徳兴讨之徳兴出竒兵直捣温汤闗拔之既而为伪夏所据六年命汤和等伐蜀周徳兴分兵取蜀之龙伏隘进夺温汤闗】大坪闗【在永定县南天门山之阳路出辰沅亦名太平闗又百丈闗在县东即百丈峡】邉严闗【在永定县西南崇山之麓凿石道里许西路蛮洞卫志平青鱼滩桑溪三闗俱在卫西南桑溪闗滨澧水】新政闗【在永定县西观音山侧明初设闗抱险】后坪闗【在安福县西】黒松闗【在永定县西北近茅冈司通永顺保靖要路】九源闗【在慈利县西北九溪城西下临大河上据山顶为苗蛮出入要道又有闸口闗在九溪城后紫驼峯】磨冈隘【在石门县西北接安福县添平所界自磨冈而东北为长梯隘又东为龙溪隘又东南为鹞儿隘自磨冈而西为遥望隘又南为细沙隘又西为渔洋隘又西南为石磊隘又西南为忠靖隘又西为走避隘是为十隘】山羊隘【在安福县西北麻寮所北九溪卫志所境有山羊九女樱桃梅梓拦刀黄家青山靖安守所等十隘去山羊隘十五里又有城子界髙数十仭】马脑坡隘【在安福县北马发岭九溪卫志马脑坡牛角尖皆道通麻寮所及容美西北十四土司路径一线】嘉山镇【在州东三十里旧有巡司今裁】水南渡巡司【在石门县西北一百五十里】九溪巡司【在安福县北八十里旧在九溪卫　本朝雍正七年改置】大庸所【在永定县南南接辰州府沅陵县界西接永顺府永顺县界北接永顺府桑植县界明洪武三年置属永定卫　本朝雍正十三年改属永定县】麻寮所【在安福县西北三百五十里西北接湖北鹤峯州界明洪武初置有城周四百十五丈初属常徳府后属九溪卫　本朝雍正七年改属安福县】添平所【在安福县东北二百八十里东接石门县界南接慈利县界北接湖北宜昌府长阳县界宋置天平台宜砦明洪武初改建添平所有城周三百八十丈初属常徳府后属九溪卫　本朝雍正七年改属安福县】茅冈司【在永定县西西南接永顺府永顺县界西北接永顺府桑植县界明正统中置　本朝雍正十三年改属永定县】汇口镇【在州东五十里接安乡县界】羌口镇【在安郷县西三十里】三汊河镇【在州东北北接湖北荆州界西北路通鹤峯州为守御要地】龙岩砦【在慈利县北明初周徳兴征土蛮覃垕时筑】横崖砦【在慈利县北元末筑御土蛮】杨家砦【在安福县南】七星砦【在永定县天门山西外皆陡峻内甚寛广】新安屯堡【在安福县东北三百里东接本州界西接石门县界一名新安市】新闗口【在安福县东北东接石门县界路通湖北鹤峯州山髙林茂水多滩险旧设官戍守】白果坪【在慈利县西北接湖北鹤峯州界】逺天河驿【在州东六十里　本朝康熙十八年置寻裁】清化驿【在州南六十里马驿也本宋镇明洪武十五年置驿　本朝因之王存九域志澧阳县有清化镇】顺林驿【在州东北马驿也明洪武十五年置　本朝因之】南平驿【在安乡县治南元为顾市驿明洪武初迁改名安乡驿后又改名南平驿　本朝顺治中裁康熙十八年复设寻又裁】焦圻驿【在安乡县北七十里接本州界本朝康熙十八年置十九年复裁】津市【在州东二十里　本朝顺治初州尝寄治于此有判又涔河市在州北五十五里道源市畬市皆在州西南七十里五马市在州西二十里合口市在州西四十里新城市在州西六十里】顾市【在安乡县南四十里元置驿今裁】石龟市【在安乡县西四十里接本州界舆地纪胜市有巨石枕澧水其形如龟居人嵗首刲羊以祭石润则年丰】
　　津梁五马桥【在州西十五里】合溪桥【在州西五十里】长庆桥【在州北跨桃花溪路通湖北荆州府松滋县明嘉靖末建】石溪桥【在州北四十里】道源桥【在州西南为常澧往来之津宋寳庆中创建至顺中改建】景港桥【在安乡县东四十里路出岳州府华容县】新隄桥【在安乡县北一里】毛晃桥【在安乡县东南二十里宋绍兴中建】新安桥【在石门县东三十五里】官渡桥【在石门县南三十里元至治中建】天门桥【在石门县东北一里天门台山下附近诸山之水由此南入大江元大徳初建一名东方桥本朝康熙中知县许湄修】黄连桥【在石门县西北六十里】零溪桥【在慈利县东五里零溪上】石公桥【在慈利县九溪城西北】安福桥【在安福县西明初建相近又有闵涧桥】楮木桥【在安福县西】新张桥【在安福县东北一百七十里又东四里有象耳桥】自生桥【在永定县岩板溪东水南二岩夹涧滨溪横石如梁抵辰州要道】武溪桥【在永定县南当大道要津】断山桥【在永定县西天门山下】永济桥【在永定县茅冈司溪上　本朝乾隆十四年建通永顺要津】津市渡【在州东二十里】汇口渡【在州东五十里】新渡【在州南二十里】窰坡渡【在州东南二十五里】青泥河渡【在州西北三十里】羌口渡【在安乡县西三十里】安流渡【在安乡县北一名孙江渡】易家渡【在石门县东十五里】将军渡【在石门县西十五里路通添平麻寮诸处明洪武中拨九溪卫兵戍守】白沙渡【在石门县西北三十里又水南渡在县西北一百五十里路通添平所】菱花渡【在慈利县观嘉渚溇水入澧处】永安渡【在慈利县西北又北有周公渡】芙蓉渡【在永定县南沿岸赤石萃拥故名】
