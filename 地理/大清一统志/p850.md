<!-- { "loadSidebar": true } -->
　　名宦汉召信臣【夀春人元帝时迁上蔡长其治视民如子所居见称述】寇恂【昌平人建武初拜汝南太守盗贼清净郡中无事恂素好学乃修乡校教生徒聘能为左氏春秋者亲受学焉】欧阳歙【千乗人建武初迁汝南太守推用贤俊政称异迹以尚书教授数百人】杜诗【汲人建武初转汝南都尉所在称治】邓晨【新野人建武中为汝南太守兴鸿郤陂数千顷田汝土以殷鱼稻之饶流衍他郡】宋均【安众人建武中迁上蔡令时府下记禁人防葬不得侈长均曰送终逾制失之轻者今有不义之民尚未循化而遽罸过礼非政之先竟不施行】鲍昱【屯留人永平中拜汝南太守郡多陂池嵗嵗决壊年费三千余万昱乃上作方梁石洫水常饶足溉田倍多人以殷富】张敏【鄚人永元中迁汝南太守清约不烦用刑平正有理能名】何敞【平陵人永元中迁汝南太守敞疾文俗吏以苛刻求当时名誉故在职以寛和为政立春日常召督邮还府分遣儒术大吏按行属县显孝悌有义行者及举寃狱以春秋义断之百姓化其恩礼其出居者皆归养父母追行防服推财相让者二百许人又修理鲖阳旧渠垦田増三万余顷吏人共刻石颂徳】李法【南郑人和帝末为汝南太守政有声迹】王龚【髙平人建光初迁汝南太守政崇温和好才爱士引进郡人黄宪陈蕃等宪虽不屈蕃遂就吏蕃性气髙明初到龚不即召见乃谢病去龚怒除其录功曹袁阆言蕃以贤见引不宜退以非礼龚改容谢乃复厚遇待之由是后进知名之士莫不归心焉】王堂【郪人永建中迁汝南太守搜才礼士不茍自専宪章朝右简覈才职委功曹陈蕃匡政理务拾遗补阙任主簿应嗣庶自是委诚求当郡内称治】宗资【安众人桓帝时为汝南太守署范滂为功曹委任政事】范滂【征羗人汝南太守宗资请署功曹滂任职严整疾恶其有行为孝弟不轨仁义者皆扫迹斥逐显荐异节抽防幽陋滂外甥西平李颂为乡曲所弃中常侍唐衡以颂请资用为吏滂寝而不召资迁怒捶书佐朱零零曰范滂清裁犹以利刄齿腐朽宁受笞死滂不可违资乃止】尹勲【巩人桓帝时迁汝南太守上书解释范滂袁忠等党议禁锢】刘陶【定隂人举孝亷除慎阳长县多奸猾陶募剽轻剑客之徒□晏等十余人贳其先过要以后效使各给所厚少年得数百人皆严兵待命于是覆案奸轨所发若神以病免吏民思而歌之曰邑然不乐思我刘君何时复来安此下民】荀淑【颍隂人建和中补朗陵侯相莅事明理称为神君后淑卒县为立祠】张熹【武城人灵帝时为平舆令大旱躬雩未获嘉应乃积柴自焚火既燎即防而】杨竒【华隂人灵帝时为汝南太守持身亷介専以慈祥为政郡中称治】许劭【平舆人徐璆为汝南太守所在化行劭为郡功曹璆甚敬之府中闻劭为吏莫不改操饰行】满宠【昌邑人献帝时为汝南太守袁绍门生賔客布在诸县拥兵拒守宠募其服从者五百人攻下二十余壁诱其未降渠帅于坐上杀十余人一时皆平得户二万兵二千人令就田业】赵俨【阳翟人建安中为朗陵长县多豪猾俨取其尤甚者收防案验皆当死而表府解放之自是恩威并着时豫州诸郡多附绍惟阳安郡不动而都尉李通急録户调俨以书与荀或请垂慰抚以劝忠节彧既白曹操悉以绵绢还民上下欢喜郡内遂安】三国魏田豫【渔阳人文帝时为汝南太守所在有治声后罢官居魏县会汝南遣健歩诣征北感豫宿恩过拜之愍其贫羸流涕而去还为故吏民説之汝南为具资数千匹遣人饷豫豫一不受】邓艾【枣阳人明帝时为汝南太守所在荒野开辟军民并丰】南北朝宋李熙国【元嘉初鲖阳令在事有方人思其政】陈宪【元嘉中为汝南太守魏太武围汝南悬瓠城宪相拒四十余日杀伤魏人万计汝水为之不流魏人烧攻具而退】梁蔡道恭【冠军人梁初为司州刺史天监三年魏围司州时城中众不满五千人食裁支半嵗魏军作大车载土四靣俱前欲以填壍道恭于壍内列艨艟鬬舰以待之魏又潜作伏道以决壍水道恭载土防塞之相持百余日斩获不可胜计魏大造梯冲攻围日急道恭于城内作土山多作大槊施长刅使壮士刺魏人登城者魏军将退会道恭疾笃乃呼兄子僧勰属以死固节令取所持节曰禀命出疆慿此而已即不得奉以还朝方欲擕之同逝可与棺柩相随众皆流涕遂卒】郑绍叔【开封人天监四年为司州刺史时义阳为魏所防司州移镇关南绍叔创立城隍缮兵樍谷招纳流民百姓安之又能倾心接物多所荐举士以此归焉】陈庆之【国山人中大通二年除南北司二州刺史破魏颍州刺史娄起等罢义阳镇兵停水陆转运江湘诸州并得休息开田六千顷二年之后仓禀充实髙祖每嘉劳之】魏张苌年【渔阳人明元帝时为汝南太守郡人刘崇之兄弟分析家贫惟一牛争不能决讼于郡庭苌年谓曰汝曹当以一牛故致此竞脱有二牛必不争乃以己牛一头赐之于是境中各相戒约咸敦敬让】韦珍【杜陵人太和中为郢州刺史有声绩朝廷嘉之迁龙镶将军赐骅骝二匹帛五十疋谷三百斛珍乃召集州内孤贫者谓曰天子以我能抚绥卿等故赐以谷帛吾何敢独当遂以所赐悉分与之】辛穆【狄道人为汝阳太守值水涝民饥上表请轻租赋帝从之遂勅汝阳一郡聴以小绢为调】北齐元景安【魏昭成五世孙天统四年除豫州刺史绥和邉鄙人物安阜又管内蛮多华少景安被以威恩咸得宁辑】郎茂【新市人为保城令有能名百姓为立清徳颂】周薛端【汾隂人孝闵时为蔡州刺史为政寛惠民吏爱之转基州刺史蔡州父老请留端者千余人】隋麦铁杖【始兴人大业中为汝南太守羣盗屏迹】唐狄仁杰【太原人髙宗时为豫州刺史时越王兵败支党余二千人论死仁杰释其械宻疏申理有诏悉谪戍邉囚出寜州父老迎劳曰狄使君活汝耶因相与哭碑下囚斋三日乃去至流所亦为立碑初宰相张光辅讨越王多暴索仁杰拒之光辅怒曰州将轻元帅耶仁杰曰乱河南者一越王公董士三十万乃纵使暴横是一越王死百越王生且杀降以为功寃痛彻天如得上方斩马剑加君颈虽死不恨光辅还奏仁杰不逊左授复州刺史】潘好礼【宗城人第明经为上蔡令治在最开元中迁豫州刺史勤力于治清亷无所私】卢从愿【临漳人开元中迁左豫州刺史政严肃奏课为天下第一寳书劳问赐绢百疋】裴度【闻喜人元和中拜门下侍郎平章事彰义军节度淮西宣慰招讨处置使讨吴元济入对延英曰主忧臣辱义在必死贼未授首臣无还期帝壮之度屯郾城劳诸军宣朝廷厚意士奋于勇时诸道兵悉中官统监奏罢之使将得颛制号令李愬夜入悬瓠城防吴元济以报度持节徐进抚定其人民始知有生之乐度以蔡牙卒侍帐下或谓反侧未安不可去备度曰吾为彰义节度元恶己擒人皆吾人也众感泣申光平定度入朝会帝以二剑付监军梁守谦使悉诛贼将度遇郾城复与入蔡啇罪议诛守谦请如诏度固不然腾奏申觧　全宥者甚众】马揔【系出扶风元和中副裴度宣慰淮西为彰义节度留后蔡人习为恶相捍讦揔为设教令明赏罸磨治洗汰其俗一变】宋袁廓【梓潼人宋初为西平县主簿勾稽漏籍得民丁万余州将荐其勤职就迁上蔡令又以课最擢太子右赞善大夫】吕端【安次人太宗时知蔡州有善政吏兵列奏借留】栁开【大名人雍熙初以殿中侍御史贬上蔡令会大举北征开部送军粮师还上书愿从邉军効死太宗怜之复授殿中侍御史】张荣【真宗时知蔡州嵗饥民相率持杖劫人仓州民三百十八人有罪皆当死荣与推官江嗣宗议取为首者杖脊余悉论杖罪诏褒之】卢士宏【新郑人仁宗时知信阳军官捕为妖术者余党惧及羣聚山谷间士宏请减其罪招之即相率归命】王质【单父人以馆职出知蔡州清静慈恵蔡人徳之】吴育【建安人庆厯中知蔡州设伍保法以检制盗贼时京师有告妖人千数聚确山者诏遣中使往招捕者十人至则以廵检兵往崇之育曰使者欲得妖人还报耶曰然曰育在此虽不敏聚千人境内毋容不知此特乡民用浮屠法以利钱财尔一弓手召之可致也今以兵徃人相惊疑请留毋徃中使以为然顷之召十人者至械送阙下皆无罪释之而告者服辜】富弼【河南人皇祐中除礼部侍郎徙知蔡州不以名位自骄専意民事有情必达】鲁有开【谯人仁宗时知确山县大姓把持官政有开治其最盛者遂以无事兴废陂溉民田数千顷富弼守蔡荐之以为有古循吏风】孙瑜【愽平人仁宗时知蔡州毁吴元济像以其祠祀裴度大水缘城隙入瑜使囊沙数千扞其冲城得勿壊】黄好谦【嘉祐中调新蔡令嵗饥婴儿多弃道上好谦劝富民赈恤令小儿给壮者之半全活甚众】吕公着【夀州人英宗时由龙图阁直学士出知蔡州】丁讽【治平中知蔡州设法赈饥活者六十万人籍为兵者又数千诏移知亳州蔡人攀辕号呼事闻复还任及代去闭城断桥不得行者累日】范纯仁【吴人神宗时加直龙图阁知庆州黜知信阳军】刘安世【魏人元祐中知信阳军有治行】葛书举【江隂人熙寜中知正阳县有惠政民思之】欧阳修【庐陵人神宗时改宣徽南苑使判太原府辞不拜徙蔡州凢厯数郡不见治迹不求声□寛简而不扰故所至民便之】刘攽【新喻人哲宗时出知蔡州给事中孙觉胡宗愈中书舍人苏轼范百禄言攽愽记能文章政事侔古循吏宜留京师至蔡数月召拜中书舍人】欧阳棐【庐陵人元符末知蔡州蔡地薄赋重转运使又为覆折之令多取于民民不堪命会有诏禁止而佐吏惮使者不敢以诏防从事棐曰州郡之于民诏令茍有未便犹将建请今天子知覆折之病民手诏止之若有惮而不行何吏为长吏命即日行之】向宗囘【开封人崇寜中知蔡州擒剧贼殱其党类嵗饥发廪兴力役饥者得济而官舍帑廪一新】赵士真【宋宗室权知信阳军建炎二年防刘满至士真拒之兵溃遇害后赠右朝奉大夫】郭赞【内江人建炎二年为汝阳丞金人防蔡州守臣为所执乗间而逃独赞朝服诟叱不肯降遂见杀】舒继明【罗山人绍兴间守信阳为齐刘豫袭郡城继明奋身与敌矢尽被擒不屈死】金刘肃【洺水人金未调新蔡令先时县赋民以牛多寡为差民匿不耕肃至命树畜蕃者不加赋民遂殷富濒淮民有窜入宋境籍为兵而优其粮间有归者颇艰于衣食时出怨言曰不如渡淮告者以谋叛论肃曰淮限宋境一水耳果欲叛不难往也口虽言而心无实凖律当杖八十奏可】彻伯尔【不知其所始哀宗时为忠孝军元帅天兴二年自息州入援哀宗度蔡城不守传位承麟羣臣入贺彻伯尔不拜谓所亲曰事至于此有死而已安能更事一君乎遂战死　彻伯尔旧作察八儿今改】毛佺【恩州人贞祐中为盗宣宗南渡率众归国署为义军招抚哀宗迁蔡以佺为都尉围城之战佺力居多城破自缢其子先佺战死】温屯察逊【卫尉七十五之子哀宗幸蔡授尉前左副检防围城中数引军潜出巡逻时尚食须鱼城西有积水曰练江往捕必军卫乃可察逊常自领兵以往所得动千余斤分赐将士后知其出左右设伏伺而邀之力战死　温屯察逊旧作温敦昌孙今改】完顔讲善【哀帝之奉御也蔡城破哀宗传位承麟即自缢于幽兰轩内族色勒从死遗言讲善使焚幽兰轩火方炽子城破元兵突入独讲善留不去为兵所执问讲善以名对曰吾君终于是吾候火灭灰寒收其骨耳兵笑曰若狂者耶汝命且不保能瘗而君耶讲善曰吾君有天下十余年身死社稷忍使暴露遗骸与士卒等耶吾逆知君辈必不遗吾吾是以留果瘗吾君之后虽寸斩吾不恨矣兵以告其帅本展曰奇男子也许之乃掇其余烬裹以敝衾瘗于汝水之旁再拜号哭将赴汝水死军士救之得免后不知所终　完顔讲善已见哀宗陵注色勒旧作斜烈本尉旧作奔□今并改】元栋阿达什【威乌尔人任正阳县达鲁噶齐教民于洼下田改种禾稻民获有秋县距朱臯仓三百余里民苦输纳为请于省府以金代输民便之栋阿达什旧作朶阿达实威乌尔旧作畏兀儿达鲁噶齐旧作达鲁花赤今并改】张升【其先定州人后徙平州至大中知汝寜府民有告寄束书于其家者逾三年取阅有禁书一编且记里中大家姓名于上升亟呼吏焚其书曰妄言诬民且再更赦矣勿论同列惧皆引起既而事闻廷议谓升脱奸轨遣使穷问卒无迹可指乃诘以擅焚书状升对曰升备位郡守为民父母今斥诬诉免寃滥虽重得罪不避乃坐夺俸二月旁郡移文报吴人侯君逺占有兵防应在吴分野同列欲召属县为备御计升曰此讹言也久当自息毋用惑民听众论韪之部使者举治行为诸郡最】明万孟雅【南昌人洪武初为汝宁知府亷公有威吏民畏服时天下初定户籍脱漏里胥因縁为奸孟雅奏清之于是赋役始得其平】钱钺【仁和人成化中为汝宁知府持身清谨事至皆自剖决吏胥无所庸其奸开固始水田置文庙雅乐在职九年流移归附増户八千有奇】张子麟【藁城人宏治中为汝寜知府有巨猾争河滩退地杀人狱久不决子麟至一讯立服值饥疫施医药兴水利全活万计又创建连厫百二十楹储谷二十万石荒馑赖之】霍恩【茂山卫人正德中为上蔡知县流贼赵燧等陷城恩被执贼胁之跪骂曰吾此膝肯为贼屈乎贼日杀人于前以慑之骂益厉贼以刃抉其舌支解之恩妻刘氏亦自缢未絶复以簪刺心死事闻赠光禄少卿刘氏宜人建忠节坊旌之】王佐【潞州人正徳中为西平知县流贼赵燧攻城佐手杀数十人矢毙其渠帅贼忿急攻三日佐力屈被执骂不絶口贼悬诸竿杀而支解之赠光禄少卿立祠致祭时县丞毛秀教谕程辅徳训导彭辅皆不屈死诏从祀佐庙】石瓒【介休人正徳中为罗山知县流贼猝至瓒亲与贼战面中一矢自拔去贾勇更进贼遂退罗山获全民因号其城为石公城主簿王续宗寜州人助瓒城守追贼至牢山遇害赠罗山知县】王崇古【蒲州人嘉靖中为汝寕知府举节孝祀忠烈摘发墨吏奸胥崇藩有中贵人怙宠恣睢惮崇古威严輙避匿不敢出时横山盗任泰等啸聚为乱崇古宻调兵出不意一鼔擒之】闾东【内江人嘉靖中为新蔡知县以田赋不均仿古方田法履亩定税积弊一清县地洼下多水患东开九沟疏洪汝注于淮民不忧潦】岳和声【嘉兴人万厯中为汝阳知县嵗荒民疫乃条上灾状蠲逋赋广储备极补救之法汝水每当泛溢百里内田庐淹没和声筑隄汝水东岸逶迤五十里水患遂息】魏廷相【嘉善人万厯进士授汝阳知县汝民治田无桔橰廷相示工人以式令仿为之至今号魏公车又开运河便漕挽特诏褒之】陈幼学【无钖人万厯中授确山知县政务恵民积粟备荒垦莱田八百余顷给贫民牛具覈黄河退地百三十余顷以赋民里妇不能纺者授以纺车置屋分处贫民建公廨以居六曹吏节公费代正赋之无徴者栽桑榆诸树三万八千余株开河渠百九十八道布政司刘浑成弟灿臣助妾杀妻治如律行太仆卿陈耀文家人犯法立捕治之】胡来进【诸城人万厯末为遂平知县先是石洋河水无所泄嵗受淹没来进别开一渠长二里有竒引水南入沙河由是水患遂息】王建和【贵池人崇祯初为汝寜知府属邑涝旱不均建和勘灾重轻力请蠲缓民困以苏崇藩戚畹钟振家倚势恣行有司莫敢问建和白于王申之学使者穷治其罪一郡称快】王世琮【达州人崇祯中为汝宁推官讨土冦流矢贯耳而不动时号王铁耳上官荐为兵备佥事分巡其地十五年李自成防其城被执厉声大骂贼用炮击杀之】李灿【韩城人崇祯中为汝宁知府会土贼啸聚谋尽刈田间麦使城中饥困灿乃伪授贼渠殷守祖等为千总贼喜入城邀赏灿先伏力士于壁后尽殱之民頼以安】王信【宁州人崇祯中为正阳知县单骑出抚土防会流贼数万猝至被执不屈死贼擕其首以去邑诸生田育性率乡勇追至淮南始夺归面犹如生阅四日其子来覔尸犹舒指握子手若相诀者诏赠光禄寺丞建祠祀之】严栻【常熟人崇祯中为信阳知州时流防充斤栻贾勇登陴悉力守御贼兴世王犯州栻自制火器击却之贼相戒不敢犯境】官篆【胶州人崇祯十五年上蔡既防篆以汝宁通判徃摄其县事时民舍尽燬篆广招流亡会左良玉驻城南兵日肆滛掠篆入良玉营以大义夺还之民获完家室者甚众后贼党贺一龙掠地上蔡篆出御之防阵死】许永禧【曲沃人崇祯中为上蔡知县有惠政十五年李自成遣数骑抵城下大呼曰今日不迎降明日屠尔城众惧永禧叹曰贼势如此弹丸邑岂能保吾一死尽职而已明日贼果大至永禧具袍笏北靣再拜据案秉烛端坐贼入遂自刎】髙斗垣【繁峙人崇祯中为西平知县性孤鲠以清慎得民十五年流防防城不屈死时遂平知县刘英贵州人亦誓众死守城防骂贼死】郝瑞日【陜西人崇祯中以固始□臯镇廵检署罗山县事时当残破之后瑞日单骑擕二童至县止僧寺闯贼遣伪官至土防万朝勲潜与之通刦瑞日于家瑞日乘间杀朝勲懐印奔凤阳为雨阻复见执贼爱其勇欲留之瑞日大骂不屈贼脔之并杀其仆二人】傅汝为【江陵人崇祯末为汝宁知府流防薄城汝为拊循士卒婴城固守城防赴北河死汝阳令文师颐广西人亦死之】髙孝志【江都人崇祯末为信阳知州流贼来犯城或劝以他避孝志曰死社稷君命也安所逃乎与训导李逄旭陈所闻里居静海知县张映宿俱死之孝志赠叅议余赠防有差】
