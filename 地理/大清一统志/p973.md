<!-- { "loadSidebar": true } -->
　　古迹上洛故城【今州治春秋时晋邑左传哀公四年楚司马起丰析临上雒竹书纪年晋列公三年楚人伐我南鄙至于上雒战国策楚魏战于陉山魏许秦以上洛汉书地理志宏农郡领上雒县郡国志属京兆晋书地理志上洛郡泰始二年分京兆南部置治上洛地道记地在洛水之上故以为名魏书世祖纪太延五年遣雍州刺史葛郍取上洛地形志太延五年置荆州太和十一年改洛州治上洛城领上洛郡寰宇记汉元鼎四年置上洛县晋置上洛郡理此后魏置洛州后周宣政元年改为商州东至邓州南至合州西至金州各七百里北至虢州四百里西北至华州山路二百七十里】商洛故城【在州东左传文公十年楚使子西为商公史记秦孝公二十二年封卫鞅为列侯号商君汉书地理志宏农郡商县秦相卫鞅邑也后汉志属京兆郡晋志属上洛郡宋书州郡志北上洛郡有商县齐志因之魏书地形志属上庸郡水经注丹水东南过商县南契始封商鲁连于曰在太华之阳皇甫谧阚骃并以为上洛商县也殷汤之名起于此矣括地志商洛县在商州东八十九里寰宇记商洛县在州东九十里盛宏之荆州记曰武闗西北一百二十里有商城谓此邑城也隋开皇四年改商县为商洛唐武徳二年移于今理金史地理志贞元二年废商洛县为镇州志商洛镇在州东八十五里】干祐故城【在镇安县北长安志干祐县西北去京兆府三百五十里本汉洵阳县地唐万嵗通天元年析商州丰阳县地置安业县景龙三年雍州景云元年复商州乾元元年改为乾元县京兆府寻还属商州永泰元年为羌贼晓燬徙治今县西北三十步长庆二年复治今县光启二年经蔡贼焚荡复徙今县西北西玉谷龙纪元年复归旧县汉干祐二年京兆府改为干祐县金废为镇入咸宁地理志咸宁有干祐镇是也雍大纪元至元丙子改为干祐巡检司至壬辰仍复县于旧地甲午年革明洪武八年仍立干祐巡司属咸宁县镇安县志故县在今县北八十里】镇安故城【在今镇安县北雍大纪镇安旧城在西安府东南三百五十里万山间明景泰三年先建于野猪坪后迁谢家湾即今县治明一统志明于干祐废县北二十里置镇安县县志野猪坪在县北七十里】拒阳故城【在雒南县东南晋置隋书地理志上洛郡洛南旧曰拒阳置拒阳郡开皇初郡废县改名焉旧唐书地理志洛南县旧治拒阳川显庆三年移治清川寰宇记洛阳县在商州东北九十里晋秦始三年分上洛地于今县东北八十里置拒阳县属上洛郡寻省后魏真君二年又于今县东四十里武谷川再置隋开皇五年改为洛南取洛水之南为名大业十一年移于今理俗谓之清池川九域志在州北七十五里旧志明天啓初避讳改洛曰雒　按寰宇记所载移治之年与旧唐书不同其云今县东北八十里东北疑东南之譌】丰阳故城【今山阳县治晋置十六国春秋符健皇始二年置荆州于丰阳符坚建元十六年以荆州领襄阳而移洛州居丰阳魏书地形志洛州上庸郡皇兴四年置东上洛郡永平四年改又丰阳县郡治太安二年置水经注关柎水经上庸郡北隋书地理志上洛郡丰阳县后周置旧唐书地理志丰阳汉商县之地晋分商县置丰阳以川为名旧志吉川城麟徳元年移理丰阳川寰宇记丰阳县在州南一百十里晋泰始三年置寻废后魏复置唐武徳元年自故丰阳川移于商州西南一百六十里甲水西五十步麟徳元年又移今理胡三省通鉴注丰阳与上津县接界绍兴中割商秦之半畀金以鹘岭为界止存上津丰阳二县金史地理志贞元二年废丰阳县为镇县志明初置丰阳镇巡司成化十二年徙巡司于漫川于丰阳故址置山阳县以在北山之南丰河之北故名冇丰阳故城在县西南五十里】阳亭废县【在山阳县西北本上洛县地后魏置魏书地形志魏兴郡领阳亭一县太和五年置水经注闗柎水出上洛阳亭县北又南迳阳亭聚西　按隋志无阳亭而上洛郡丰阳注云开皇初并南阳县入葢即故阳亭也】漫川废县【在山阳县东南寰宇记废漫川县在上津县北四十五里魏前废帝二年置后周保定三年废旧志今有漫川里在县东南一百二十里】苌和废郡【在商南县西后魏置魏书地形志洛州领苌和郡景明元年置领商南一县后废】商南旧县【在今商南县南通志明成化十二年巨盗王彪平巡抚原杰奏分商县以东地置商南县初置层峯驿寻徙于沐水西即今治也州志层峯驿在州东三百二十里唐置驿于此韩愈南迁经此丧女有埋女铭】王陵城【在州南水经注丹水迳一故城南名曰三户城昔汉祖入关王陵起兵丹水以归汉祖此城疑陵所筑也括地志王陵故城在上洛县南三十一里州志今州西南四十里军岭下地名秦王城或谓即王陵之譌】金井城【在镇安县东北水经注甲水出秦岭东南流巡金井城旧志今县东北八十里有金井渠渠上有金井桥故城葢在其处】杨氏城【在雒南县北五十里】汉王城【在商南县东十里俗传光武屯军于此】苍野聚【在州东南左传哀公四年楚右师军于苍野杜预注苍野在上洛县水经注丹水自苍野东歴菟和山　按苍野在莵和山西旧志谓在州南一百六十里误】洵水府【在镇安县南唐书商州有洵水玉京二府葢以近洵水而名】洛源监【在州东唐书地理志商州有洛源监钱官旧志监在州东五十里孝野崖又东十五里东原上有红崖冶其地产铜亦旧置钱官之所】阜民监【在雒阳县东南宋史食货志仁宗采雒南红崖山虢州青水冶青铜置阜民朱阳二监九域志上洛县有阜民钱监又冇龙涡镇北二银场县志监在县东南四十里红崖山下　按朱阳监在河南陜州】迎翠楼【在州东商洛故城内唐时建】望军楼【在商南县东十五里其地有墩台遗迹世传沛公入关于此望军】王家庵【在雒阳县东北九十里其地山明水秀相传王猛读书于此故名】
　　关隘武关【在州东一百八十五里左传哀公四年楚人谋北方使谓阴地之命大夫士蔑曰将通于少习以聴命杜预注少习商县武关也战国策苏秦説楚威王曰秦一军出武关则鄢郢动矣史记楚懐王三十年秦遗楚王书愿防武关楚王至则闭武关遂与西至咸阳秦始皇二十八年自南郡由武关归二世三年沛公至丹水降析郦袭攻武关破之汉书武帝纪太初四年徙宏农都尉治武关应劭曰武闗秦南关通南阳文颖曰武关在析县西百七十里宏农界水经注丹水自商县东南歴少习出武关京相璠曰楚通上洛阨道也括地志武关山地门也在商洛县东九十里史记正义在商州东一百八十里州至闗在州东武关山下当官道设关北接髙山南临絶涧去河南内乡县一百七十里明洪武中以官军守之后设巡司今省】牧防闗【在州西一百二十里与西安府蓝田县接界或譌为糢糊闗俗传古畜牧之地有南北二关明设秦岭巡司今裁】干祐关【在镇安县北九十里宋置接咸宁县界亦名旧县关旧设巡司又五谷闗亦名五郎闗在县西二百五十里接石泉县界唐置明成化中设五郎坝巡司今俱裁】卢灵关【在雒南县东北一百十五里路通河南卢氏灵宝二县关之西有黄龛旧传沙中有金闗之东有石室宏敝名五仙窑】竹林闗【在山阳县东一百三十里临丹水自此登舟经浙川谷城至小江口入汉为下襄阳水路明成化十三年置巡司今裁】丰阳关【在山阳县东南一百二十里即故漫川县明洪武初置巡司于丰阳镇成化十三年移驻于此仍名丰阳巡司　本朝顺治十三年栽今名漫川关】小岭闗【在商南县南七十里今名打鼔洞乂南十里有大岭闗峯峦髙峻可以南望荆楚】偏路【在州西北十里唐书地理志贞元七年刺史李西华自蓝田至内乡开新道七百余里回山取涂人不病涉谓之偏路行旅便之舆程记自武闗西北行五十里至桃花铺又八十里至白杨店子又八十里至麻涧又百里至新店子又百里至蓝田县皆行山中即所谓偏路也至蓝田始出验就平】商洛镇【在州东八十五里州志即古商洛县又九域志商洛县有青云镇旧志有废青云馆在州南一百五十里即青云镇也】西市镇【在州城西九域志上洛县有西市黄州二镇州志有榷平原在今州西二里相传旧通闗市处葢即故西市又大小黄川在州西七十里葢即黄甲镇】旧司镇【在镇安县东三十里又长啸镇在县南三十里青峯镇在县南四十里云葢镇在县西四十里】故县镇【在雒南县东南九域志县有采造伯界故县两合四镇县志故县上镇在县东南四十里故县下镇在县东南五十里】三要镇【在雒南县东南九十里三要山下南通武关东接卢氏北望阌灵明成化七年置巡司今因之又石家坡巡司在县东北四十里石家坡明正统三年置今裁】石门镇【在雒南县北三十里又南河镇在县东南八十里潭子镇在县西北四十里又有常水镇在县东北常水川今废】龙驹寨【在州东一百里有东西二寨据鸡冠山俗传项羽乌骓产此故名其地水趋襄汉陆入闗辅南北辐辏一巨镇也】冀家寨【在洛南县西二十里有集又有火烧寨在县西南三十里土赤如火因名】石岩寨【在商南县西南一百二十里其山周围壁立万仞惟小径可上仅容一人中有田一二顷丰膄异常曰】永安寨【在商南县四十里　本朝康熙初县常侨置于此又石马寨在县西二十五里千丈寨在县西七十里】富水堡【在商南县东二十五里唐时置富水驿后废其地有古城遗址明成化八年设巡司即古城为堡今裁】桃花驿【在州东一百三十里又商于驿在州西五里仙娥驿在州西十五里安山驿在州北五十里北川驿在州北七十里皆唐置久废】
　　津梁头渡桥【在州东四十里跨丹水上又东十里有洛源桥又十里有髙桥】永庆桥【在镇安县东门外跨干祐河又永安桥在县西门外】金井桥【在镇安县东北八十里跨金井渠】县河桥【在雒南县东城外又有东门西门及祖饯三桥皆跨县河】洛河桥【在雒南县北五里跨洛水】天桥【在山阳县东南一百二十里路通湖广郧县架木为梁桥下沟深数十丈】普惠桥【在商南县东门外有东西二桥俱跨沐河】
　　陵墓汉四皓墓【在州西五里金鸡原有庙】樊哙墓【在雒南县西南十里大渠川之阳又见咸寕县】明黄世清墓【在州北金鳯山下】
　　祠庙洛神庙【在雒南县西北二十里洛水北康熙五十七年重修】苍颉庙【在州城北商山书院后】契庙【在州东九十里】四皓庙【在州西金鸡原有唐栁宗元宋王禹偁撰碑一在州东商洛镇】双烈祠【在州治西祀北魏郭琰泉仚】裴晋公祠【在州东八里祀唐裴度州志晋公知陜时捕蝗有功立祠祷辄立应】韩文公祠【在州西秦岭上祀唐韩愈】忠烈祠【明一统志在商州宋建炎中李彦仙知陜州守城拒金兵再逾年城陷投河死诏立祠号忠烈王圻续文献通考李彦仙身经二百战投河死张浚承制赠以官建庙商州】岳忠武庙【在雒南县西关外祀宋岳飞旧为梁山书院后改建庙今废】原尚书祠【在商南县西祀明原杰】
　　寺观大云寺【在州治西州志内石佛一尊唐建旧名西岩院元至正中更名】西岩寺【在州西八里仙娥峯麓唐建】法性寺【在州东六十里棣花铺唐初建　本朝康熙四十九年重修】云葢寺【在镇安县西北四十里云葢岭唐建殿宇宏丽县志前后九楼十八殿遗址犹存明正统中重修】黄龙寺【在雒南县西北四十五里燕子山相传唐黄龙禅师驻锡处】紫阳观【在州东一百里】
