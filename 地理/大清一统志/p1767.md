<!-- { "loadSidebar": true } -->
　　古迹马平故城【在今县北隋时旧治元和志马平县隋开皇十一年析桂林县置属象州唐贞观时属栁州栁宗元记古之州治在薄水南山石间今徙在水北直平四十里南北东西皆水滙】雒容故城【在今县东北元和志雒容县东南至栁州一百二十里永徽中置名胜志雒容城旧县宋南渡后迁于雒清乡今徙上罗乡嘉禄村旧志唐宋故县本治县西北白龙岩下明天顺末毁于贼邑民奔米峒居之因即山麓甃为城垣在今县东北七十里去古田县常安镇仅隔一水正徳六年为古田贼所陷万厯三年始移县于今治而以旧县为平乐镇　按唐志雒容作贞观中置与元和志旧唐志不同】罗城故城【在今县北宋史地理志开寳五年置罗城县熙寜七年废为镇隶融水寰宇记在融州西南九十里旧志县旧治在西罗乡洪武三年迁今治】龙城故城【在栁城县西南隋书地理志始安郡龙城梁置元和志龙城县东南至栁州八十八里隋开皇十年析桂林县置寰宇记龙城隋县唐武徳四年置龙州领龙城栁岭二县宋史地理志栁州栁城梁龙城县景徳三年改咸淳元年徙州治于栁城之龙江旧志龙城故治在龙江南岸宋时移府治于龙江又移县治于江北今距县十里东乡大社里旧县村是也元至大间移府治复归马平移县治复归龙江而江北之城废明初又移县于龙江东岸即今治也而江南之城亦废尝于此置南汤卫后又废乃设南汤堡至今土城尚存按龙城隋志及宋志皆作梁置而元和志寰宇记俱云隋县不合】懐逺故城【在今懐逺县北宋史地理志崇寜四年至江古州蛮户纳土于王口砦建军以懐逺为名割融州融江文村浔江临溪四堡砦并隶军寻改懐逺军为平州仍置倚郭懐逺县政和元年废平州依旧为王口砦并融江文村浔江临溪四堡砦并依旧隶融州废懐逺县绍兴四年废平州仍为王口砦隶融州十四年复以王口砦为懐逺县旧志洪武十年废懐逺县致三江镇巡司十四年复置县治在大融江浔江之滙割融县金鸡乡属之列宜阳浔江丹阳万石四镇附县仅三乡民二百余家其外数里猺童环集嘉靖中县为诸猺所陷后寄治于融县万厯十九年始移于丹阳镇即今治】潭中废县【在马平县东南驾鹤山间汉置县属鬰林郡晋为桂林郡治刘家省萧齐复置属桂林郡后废又常安废县沈约宋志引晋太康地志云桂林郡有常安县王隠志无永初志有何徐志无新志云今县南有常安堡】新平废县【在马平县南唐武徳四年置贞观十二年省入马平】废象县【在雒容县南元和志象县西南至栁州六十五里陈于今县南四十五里置象郡隋开皇九年废郡为县唐干封二年复置总章元年割属栁州唐书地理志栁州象县本隶桂州后来属宋史地理志嘉祐六年废象县入雒容　按旧唐志作贞观中置与元和志不合】武阳废县【在罗城县北元和志武阳县东北至融州八十里隋开皇十一年析义熙置临牂县唐永徽元年废入融水龙朔二年重置改为武阳王存九域志熙寜七年省为镇入融水　按唐志武阳天宝初并黄水临牂二县更置与元和志不合疑龙朔初改置牂为武阳至天宝初又以黄水并入耳又宋志崇宁元年置武阳砦即故县也今仍为武阳镇】黄水废县【在罗城县西北隋书地理志始安郡义熙县旧置黄水郡平陈郡废大业初并废黄水县入焉唐书地理志融州融水本义熙县武徳四年析置黄水县天宝初并入武阳县】安修废县【在罗城县西北唐书地理志融州融水县武徳四年析置安修县贞观十三年省入临牂】乐善废州【在罗城县北宋史地理志融州覊縻州一乐善州崇寜二年置乐善砦寰宇记乐善州在融州西北一百五十里雍熙三年归化旧志县有乐善里分立四堡疑即州之旧址】栁岭废县【在栁城县西唐书地理志武徳四年置龙州并置栁岭县贞观七年州废省栁岭旧志今县北古清河入江处有古城村即古县】融水废县【在融县西南齐置齐熙县兼置齐熙郡治此隋改县为义熙唐复改为融水为融州治明初省入融州元和志融州南至栁州陆路二百三十里水路三百八十里旧志县东临融水西近香山南达真仙岩北倚云际山唐始筑州城宋大观初剏外城周九里元至正中燬缩入内城修筑即今治】阳夀废县【今象州治隋置元和志隋开皇十一年以桂林置象州大业二年废唐武徳四年平萧铣立武徳县仍于县治重置象州取界内象山为名阳夀县郭下开皇十一年析桂林置唐书地理志象州象郡本桂林郡武徳四年以始安郡之阳夀桂林置贞观十三年徙治武化大厯十一年复置阳寿宋史地理志景定三年徙州治之来宾蓬莱县元史地理志象州阳夀倚郭　按唐时象州治所凡三徙始武徳既武化后阳夀方舆胜览云有象台去州三十里为古州治盖武徳废入阳夀此即州治之在武徳者也又按隋志马平开皇十一年置象州而元和志云以桂林置盖是时析桂林置马平故指马平为桂林耳】桂林废县【在象州东南隋书地理志始安郡统桂林县唐书地理志干封元年省入武仙】阳寜废县【在象州西南隋书地理志始安郡有淮阳县开皇十八年改曰阳寜大业初省入阳夀】西寜废县【在象州南隋书地理志始安郡桂林大业初并西寜县入唐书地理志武徳四年析桂林置武徳西寜武仙三县贞观十二年省西寜入武徳】武徳废县【在象州西唐书地理志武徳四年析桂林置武徳县天宝元年省入阳夀】武化废县【在象州东北元和志武化县西南西象州六十五里武徳四年析桂林建陵之南界置属晏州治贞观十二年州废改属象州宋史地理志熙寜四年废武化县入来宾元祐元年复置南渡后省】长风废县【在象州东唐书地理志武徳四年析阳夀置长风县大厯十一年省入武化　按九域志象州有古长风城盖即废县故址】废严州【今来宾县治唐置宋开宝中废元和志干封二年于废昆州乐沙县置严州仍改乐沙为懐义县州城南枕大江当桂州住邕州之路在严冈之上因为名旧唐书地理志严州领县来宾州所治按元和志严州治循徳与唐志异而唐志以严州为干封招致生獠置又以元和志不合】循徳废县【在来宾县东元和志武徳四年析桂林立阳徳县其年改名循徳本属栁州永徽初割入严州旧志寰宇记无此县盖五代时废今县东南古郎山下有古郎城疑即故县治又按永徽年号在干封前时严州尚未置何由以县割属元和志误】归化废县【在来宾县南唐干封二年置属严州宋开宝五年省入来宾】沛溪【寰宇记在融县西北一百八十里本融水县沛溪洞以其偏逺输赋甚艰因立以便于民旧志在罗城县北久废】铅【九城志融水县有古带一铅又有旧志有古带村在融县南近栁城县界】明秀堂【在府治宋王安中书匾】五箴堂【在融县西融水废县久废王象之舆地纪胜五箴堂在郡治其东为坐啸堂又帘静堂在郡治有荔子清防可人又清辉楼在子城上又有飞跃亭旧为祝圣之所】南楼【在府治宋詹体仁重建张拭有记】待苏楼【在府治后宋许申建取杜甫诗春生南国瘴气待北风苏为名】瑶光楼【在象州城西门上俯瞰溪山面对长江晴岚烟霭景物之胜一目而尽后改曰西峯楼】望仙楼【在融县前以前揖仙人山故名】东亭【在府城南唐元和中栁宗元建有记】思栁亭【在马平县东半里宋陶弼有诗】真仙亭【在融县东真仙岩前宋郡守鲍粹然建又有防台阁在岩旁】谢园【在象州南门外宋进士谢洪谢泽兄弟立内有扶踈堂寒光亭竹木深邃蔚有佳致王安中孙觌南迁尝寓此】
