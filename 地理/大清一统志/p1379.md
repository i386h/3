<!-- { "loadSidebar": true } -->
　　古迹郧乡故城【即今郧县治古郧闗地晋置郧乡县元改为郧县汉书地理志汉中郡长利有郧闗水经注汉水又东过郧乡县南又东迳郧乡县故城南县故黎也即长利之郧乡矣地理志曰郧有闗李竒以为郧子国晋太康五年立以为县华阳国志魏兴郡领员乡县本名长利元史地理志均州郧县兵后侨治无常至元十四年复置】堵阳故城【在郧县西南梁置县后省唐复置寻又省水经注汉水又东过堵阳县又堵水北迳堵阳县南旧唐书地理志武徳元年置南丰州领堵阳县贞观元年省入郧乡】房陵故城【今房县治春秋麇国地汉置县元省入房州左传文公十一年楚子伐麇成大心败麇师于防诸水经注堵水东厯新城郡郡故汉中之房陵县也汉末以为房陵郡魏文帝合房陵上庸西城立以为新城郡以孟达为太守治房陵元和志房州即春秋时防渚魏为新城郡周武帝改为迁州贞观十年废迁州自竹山县移房州治于废迁州廨即今州治也元统志房州宋建炎二年移治竹山绍兴三年复迁于房陵之张罗坪六月移理南山之南绍定四年遭兵复毁明年复立州治迁于城南五里徳祐元年知州黄思贤以城来降迁旧治】绥阳故城【在房县西南一百七十里三国魏置县西魏置绥州隋废宋书州郡志新城太守领县绥阳魏立后改为姊归晋武帝太康二年复为绥阳隋书地理志房陵郡光迁有旧绥州开皇初废】昌魏故城【在房县西南三国魏置县西魏废宋书州郡志新城太守领县昌魏魏立水经注筑水出梁州新城郡魏昌县界县以黄初中分房陵立　按魏昌即昌魏之讹】上庸故城【在竹山县东南古庸国秦置县汉以后因之梁改置安城县西魏改曰竹山书牧誓庸蜀羌髳微卢彭濮人孔传庸在汉江之南史记秦本纪昭襄王三年与楚上庸三十四年秦与魏韩上庸地后汉书郡国志汉中郡上庸本庸国三国魏志明帝纪太和二年分新城之上庸武陵巫县为上庸郡四年省上庸郡景初元年分魏兴之魏阳锡郡之安富上庸为上庸郡晋书地理志荆州上庸郡魏置统县上庸惠帝以上庸属梁州隋书地理志房陵郡竹山梁曰安城西魏改马置罗州开皇十八年改曰房州大业初州废元和志竹山县本汉上庸县后汉于县立上庸郡后魏改置竹山县元统志宋绍定四年焚毁移于县南元初迁旧治府志县治始建于方城山后迁于上保县河再迁于文庙】防阳故城【在竹山县西魏置建始县晋改名梁省宋书州郡志上庸太守领县微阳魏立曰建始晋武帝改】安县故城【在竹山县境华阳国志上庸郡领安乡县魏咸熈元年以为公国封蜀后主后废按梁改上庸置安城县盖以安乡故县得名】武陵故城【在竹溪县东汉置县后汉省三国魏复置梁省唐又置寻省寰宇记古上庸城在废上庸县东四十里武陵故城是也】吉阳故城【在竹溪县西东晋置梁省晋书地理志桓温平蜀之后以巴汉流人立晋昌郡领吉阳东闗县府志上土城在竹溪县西五十里即吉阳故址下土城在竹溪县北五里即东闗故址】长利故城【在郧阳县西汉置县后汉省魏复置晋改置郧阳县隋复分置唐省水经注汉水又东迳长利谷南入谷有长利故城旧县也唐书地理志商州上津义宁二年置长利县贞观元年废　按宋书州郡志以为晋之锡县汉长利所改今考华阳国志员乡本名长利水经注汉水先迳锡县故城后迳长利故城宋志恐不足据今不从】兴晋故城【在郧西县西北魏立平阳县晋改名西魏废水经注汉水又东左得育汉兴晋旬阳二县分界于是谷宋书州郡志魏兴太守领县兴晋魏立曰平阳晋武帝太康元年更名寰宇记平阳故城在废黄土县东晋太康三年魏兴郡自锡县移理于此】上津故城【在郧西县西北一百四十里南北朝宋置北上洛县隋改为上津县元省明复置　本朝顺治十六年省宋书州郡志上洛太守领县北上洛隋书地理志上洛郡上津旧置北上洛郡梁改为南洛州西魏又改为上州唐书地理志商州上津义宁二年置上津郡武徳元年曰上州贞观八年州废以上津来属府志明洪武八年复置属襄阳府成化中改郧阳】黄沙故城【在郧西县东唐书地理志均州郧乡武徳元年置黄沙县八年省】淅川废县【在房县境旧唐书地理志武徳元年迁州置淅川县五年废】新丰废县【在竹溪县东南元和志齐新丰县魏改孔阳县因界内孔阳水为名开皇三年罢孔阳县仍移上庸县理于废孔阳县理属罗州贞观十年改属房州寰宇记废上庸县在房州西二百五十里梁改武阳立新丰县又改为武陵县后魏改为京州县废帝二年改为孔阳县隋改上庸今并入竹山九域志开宝中省上庸县】漫川废县【在郧西县北四十里隋书地理志上洛郡上津后周并漫川县入】开化废县【在郧西县北隋书地理志上洛郡上津后周并开化县入寰宇记废开元县在上津县东七十里魏前废帝二年置后周保定三年废　按隋书地理志作开化寰宇记作开元疑误】沶乡废县【在保康县南三国魏立梁省沶亦作祁宋书州郡志新城太守领县祁乡旧志魏立晋太康地志作沶水经注新城沶郷县分房陵立】沮阳废县【在保康县南南北朝宋置西魏废宋书州郡志汶阳太守领县沮阳何志新立】永清废县【在保康县西元和志永清县西至房州一百十里本房陵县地后魏废帝分房陵东境置大洪县周武帝改为永清县属迁州隋改属房陵郡寰宇记后魏大洪县属光迁国后周保定二年移于今理乃改为永清今并入房陵九域志永清县开宝中废】受阳废县【在保康县西南一百五十里接房县界今名受阳坪旧唐书地理志武徳元年迁州置受阳县七年废舆地纪胜唐受阳县在南山之南王祈续文献通考受阳县后治竹山县南境旧志受阳坪在保康县西南明成化中官军讨郧阳贼逼房县西山贼惧欲走受阳都御史白珪檄别将往受阳截其奔轶即故受阳城】汉王城【在郧县东北一百二十里旧志相传汉光武尝屯于此】秦王城【在竹山县南舆地纪胜在县南一百里唐景龙中掘得石刻云秦白起伐楚于此下砦】九斤城【在保康县北五十里旧志相传昔人筑城于此将成称其土重九斤以水土轻浮遂弃之今址尚存】城子坪【在竹山县西一百二十里城址尚存盖古时县治也】濮王故宫【在郧县西北舆地纪胜唐濮王薨妃阎氏舍宫为延福寺即今干明寺】庐陵王宫【在房县南唐中宗在房州所居舆地纪胜龙光寺在房州南即庐陵王故宫】至喜馆【在房县北二十里舆地纪胜旧名梅来馆绍兴十四年漕使周绾易今名】梳妆台【在郧县东舆地纪胜在府城东六十里】方城亭【在竹山县东南方城山左传文公十六年楚庐戢黎侵庸及庸方城注上庸县东有方城亭水经注堵水又东迳方城亭】喜丰亭【在竹山县治东宋县令郑延年建明统志宋庆元间建】登爽亭【在竹山县治东府志元达实布哈至正间为竹山令建达实布哈旧作塔失不花今改正】去思亭【在郧西县东南明知县侯爵冇善政去后民思之立此亭】鬼田【在竹山县东二里寰宇记鬼田隔堵水约二顷不生树木止有茅荻每嵗清明日祭而燎之预卜其丰俭燎草至尽即是年丰风俗为验于今亦然】
　　闗隘马山口闗【在郧县西五十里明宣徳间置成化五年筑土城周八十丈】青桐闗【在郧县西北七十里】白桑闗【在郧县东北八十里】黎子闗【在郧县东北一百二十里曹学佺名胜志地理志云郧有闗李竒以为黎子国郡城东北有黎子闗乃沿黎子之名】汤池闗【在房县东十五里以大小汤池名】马栏闗【在房县东三十五里】房山闗【在房县西三十五里】高枧闗【在房县北十五里】黄茅闗【在竹山县西北五十里】吉阳闗【在竹山县西一百里】小闗【在竹溪县西南接陜西兴安州平利县界】白土闗【在竹溪县西五十里接陜西兴安州平利县界】六郎闗【在郧西县西南一百七十里旧上津县南六十里】鸡岭闗【在郧西县西五十里】马鞍闗【在郧西县西六十里】李四闗【在郧西县西北八十里】黄龙镇巡司【在郧县治　本朝乾隆三十五年移江塔塘巡司驻此】板桥山巡司【在房县西北一百八十里】上津堡巡司【在郧西县西北一百四十一里　本朝乾隆十九年添设】小岭镇【在郧西县南四十里】武阳镇【在郧县西北二十里】马昌镇【在郧县西北二十里】雷峯垭镇【在郧县东北七十里旧有巡检司今废】城闗镇【在竹溪县东七十里】中山镇【在竹溪县东北六十里】江口镇【在郧西县西旧上津县南一百二十里汉江津渡口也】白家营【在郧县东十五里】博磨坪砦【在房县东南一百八十里】老砦【在房县南十里】羊角砦【在房县西四十里】九龙砦【在保康县西南九十里】取毒砦【在竹山县西一百三十里】中山砦【在竹山县西一百五十里】得胜砦【在竹山县南五十里】金花砦【在郧西县东南四十里】廖家砦【在郧西县东南五十里】朱家砦【在郧西县西南五里高山絶顶路径仅通上设城墉基址犹存】北山砦【在郧西县西北一百五十里】黄柿坪堡【在郧县北一百十里】梅家堡【在郧县东北一百三十里】马良坪堡【在房县东北二百里接保康县界明成化末建】望夫山堡【在房县东南一百八十里　按保康县界明嘉靖中置东抵马良坪通荆州府逺安县界北通襄阳府均州武当等山】官渡堡【在竹山县南九十里明成化中建】洪坪堡【在竹山县南九十里歧路四通明宏治中建堡】邓家坝堡【在竹山县南九十里】四庄坪堡【在竹山县西九十里明成化中建】三界堡【在竹山县西北一百八十里西接竹溪县界北接陜西兴安州白河县界明万厯中建】马鞍山口堡【在郧西县南五里】庙州堡【在郧西县西二百六十里旧上津县西一百里路达商洛山深径僻明嘉靖七年建堡】常平堡【在保康县东南九十里东至襄阳府南漳县九十里一名长坪店】寿阳坪【在房县西南一百八十里】椒园坪【在房县北一百里】大木厰【在房县西北一百四十里旧有官亭】麦场垭【在房县东北九十里旧有官亭】安阳口店【在郧县东五十里】崖屋店【在郧县西南一百二十里】安城店【在郧县西七十里】栢木店【在房县西南一百八十里】羊尾山店【在郧西县西南一百二十里】阎家店【在郧西县北三十里】歇马河店【在保康县南一百里】洞庭庙店【在保康县东北四十里】章落河市【在房县西八十里】生河市【在竹山县南二十五里】泥湾市【在竹山县南五十里】保丰市【在竹山县西八十里旧为镇亦名寳丰又名寳峯九域志竹山县有寳丰镇】
