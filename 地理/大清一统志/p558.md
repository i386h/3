<!-- { "loadSidebar": true } -->
　　寺观皇舅寺【在大同县东南水经注如浑水又南迳皇舅寺西是太师昌黎慿晋国所造有五层浮图朱谋防笺慿当作冯后魏冯熈文明太后兄爵昌黎王在诸州镇建佛浮图精舍七十二处】禅房寺【在大同县西南六十里唐天寳中建】华严寺【在大同县西门内辽史地理志清宁八年建华严寺奉安诸帝石像铜像金史地理志大同县华严寺有辽帝后像旧志辽重七年建薄伽教藏于正殿东南明洪武三年改正殿为大有仓二十四年即教藏置僧纲司寺复正】石窟寺【在大同县西武州山上水经注武周川水又东南流水侧有石祗洹舍并诸窟室比邱尼所居也其水又东转径灵岩南凿石开山因崖结搆真容巨状山堂水殿烟寺相望林渊锦镜缀目新眺通志石窟十寺在大同府治西三十里元魏建始神瑞终正光厯百年而工始完其寺一同升二灵光三镇国四防国五崇福六童子七能仁八华严九天宫十兠率内有元载所修石佛十二龛府志石窟十寺壁立千仭石窑千孔佛像万尊　本朝顺治八年总督佟养量重修其山最高处曰云冈冈上建飞阁三重阁前有世祖章皇帝御书西来第一山五字康三十五年】
　　【圣祖仁皇帝西征幸寺中　赐御书庄严法相匾额】悬空寺【在浑源州南磁窑峡口石壁巉岩悬空结搆飞阁相望下临无地寺创自后魏盛于元时近增三殿称奇观焉】崇国寺【在懐仁县治东北元至正间建】圆觉寺【在浑源州治东金正隆三年建】静居寺【在浑源州南二十里元至治三年建】寳峯寺【在浑源州西三十里寳峯寨元建】永安寺【在浑源州治东北元延祐三年建明洪武中并报国等寺入焉】文殊寺【在应州东小石村辽干统中建】天王寺【在应州东南下社村唐太和六年建】觉兴寺【在应州治南唐太和三年建】大安寺【在应州南三十里元皇庆二年建有碧峯独峯二和尚塔明洪武中帝赐碧峯诗石刻及宋濓所撰塔铭俱存】佛宫寺【在应州治西南隅通志寺初名寳宫寺五代晋天福间建辽清宁二年重建元延祐二年改名有木塔五层额书释迦塔高三十六丈周围半之六檐八角玲珑宏敞为天下浮图第一明永乐四年北征驻驿塔上亲题峻极神功四字正徳三年武宗亦幸此亲题曰天下奇观州志寺内有透玲碑相传晋王墓上石光明如镜元季兵变留二尺许太监刻诗置塔壁】沙家寺【在山阴县南三十里迎岚里金明昌二年建】龙泉寺【在阳高县南四十里石洞连龛水自西而环绕东入丛林俗传唐太宗饮马于此唐宋间防碣存焉】圣佛寺【在广灵县西南三十里元至元间建上有灵台三座】西照寺【在广灵县西五十里廻岭北唐建宋仁宗有御制碑文】敎寺【在广灵县东北三十里唐清防二年建】大云寺【在灵邱县治东唐开元间建】觉山寺【在灵邱县东南三十里后魏太和中敕建通志寺有浮图高三十丈左山冡小浮图高与之埒塔侧一井深亦三十丈土人称塔井三奇】龙翔宫【在大同县东辽建】太宁观【在大同县东南府志辽建湛然观明洪武初改为大同县治十九年改为太宁观】太清观【在懐仁县东北元建】冲虚观【在应州治西南唐广徳四年建明洪武间并云溪观入焉】














　　钦定大清一统志卷一百九
　　钦定四库全书
　　钦定大清一统志卷一百十
　　大同府二
　　名宦汉孟舒【髙祖时为云中郡守时匈奴冒顿新服北夷来为邉寇孟舒知士卒罢敝不忍出言士争临城死敌如子为父十余年免官孝文帝初立田叔称为长者复召为云中守】魏尚【槐里人文帝时为云中守军市租尽以给士卒出私养钱五日一杀牛飨军匈奴逺避不近云中之塞敌甞一入尚帅车骑击之所杀甚众】亷范【京兆杜陵人显宗时为云中太守防匈奴大入塞范拒之兵不敌日暮令军士各交防两炬三头爇火敌遥望大惊待旦将退范乃令军中蓐食晨往赴之斩首数百级自相辚借死者千余人由此不敢复向云中】杨穆【建光初为云中郡功曹时辽西鲜卑大人其至鞬叛云中太守成严击之兵败穆以身捍严与俱战殁】李超【代郡太守永建元年鲜卑寇郡超战死】李膺【頴川襄城人永夀二年鲜卑寇云中征为度辽将军膺到邉皆望风惧服先所畧男女悉送还塞下声震逺域】裴潜【河东闻喜人曹操以为代郡太守时乌桓王及其大人凡三人各自称单于専制郡事前太守莫能治正操欲授潜精兵以镇讨之潜曰单于放横日乆内不自安今多将兵往必惧而拒境少将则不见惮宜以计图之遂单车之郡单于惊喜潜抚之以静单于以下脱帽稽颡悉还前后所畧妇女器械财物濳案诸郡中大吏与单于为表里者郝温郭端等十余人北邉大振百姓归心】隋贺娄子干【本代人后居闗右开皇初拜云州刺史甚为敌所惮后拜云州总管】杜彦【本云中人徙家于豳开皇中云州总管贺娄子干卒上曰榆林重镇安得子干軰乎后数日曰莫过杜彦于是拜云州总管突厥来攻彦輙擒斩之北人畏惮不敢至塞】唐薛仁贵【绛州龙门人以右领军卫将军检校代州都督率兵击突厥元珍于云州大破之】王忠嗣【华州郑人累官左威卫将军北伐筑大同静邉二城徙清塞横野军以实之并受降振武为一城自是邉外不敢犯以器械授士卒悉志姓氏名有遗亡者按名第罪以故部中悉精锐自朔方至云中延袤数千里据险筑城斥地甚逺】五代晋呉峦【郓州卢县人清泰中为大同沙彦珣节度叛官辽师过云州彦珣为所虏城中推峦主州事峦即闭门距守髙祖以云州入于辽峦犹守城不下辽师围之凡七月髙祖义峦所为以书告辽使解兵去】宋杨业【太原人雍熙中潘美为云应路行营都部署业以云州观察使副之辽复寰州业力战重伤被擒不食三日死】辽张俭【宛平人统和中调云州幕官故事车驾经行长吏有所献圣宗猎云中节度使进曰臣境无他产惟幕僚张俭一代之寳愿以为献先是上梦四人侍侧赐食人二口至闻俭名始悟召诏世务占奏三十余事由此顾遇特异太平五年由武定军节度使移镇大同】金大懐贞【辽阳人大定二年迁彰国安武军节度使县尉获盗得一旗上图亢宿有谋叛状株连万人懐贞请诛其首十八人余释之尝以私忌饭僧就中一僧异常懐贞曰汝何许人对曰山西人复问曾为盗杀人否对曰无之后三日诘盗果引此僧皆服其明察】丁暐仁【宛平人大定中同知西京留守事首兴学校以明养士之法】曹望之【宣徳人世宗朝同知西京留守事上书论便宜事多见采纳以本官行六部事于北邉】完顔守贞【大定二十五年由西京惊巡使改同知西京留守事御史台奏守贞治有善状】元李徳辉【通州潞县人至元七年録囚山西河东至懐仁有魏氏得木偶告妻厌胜谋不利于已移数狱词皆具徳辉察知其有爱妾疑妾搆陷召鞫之移时而服杖其夫论妾死】张思明【辉州人延祐五年西京宣慰使岭北戍士岁凶相挻为变思明威恵并行邉境乃安】韩浩【蔚州人至正间应州彰国军节度使性持正人不敢干以私善抚循士卒一军倾心百姓懐其徳皆戴之如父母】孙德谦【睢州人任大同行省平章事明围大同徳谦婴城固守自知力不支因作诗数章自决城陷不屈死】明许彦余【洪武三年知懐仁县建学宫徙县治置诸廨舍仓餔多恵政民咸戴之】张文焕【洪武中为太同白洋镇巡检忠勇有清操敌骑逼邉文焕率弓兵力战中流矢死妻闻之同日亦死】王士嘉【武城人建文中除大同山阴知县善决疑狱有赍钱百缗卧树下失之者士嘉曰此树为祟吾将治之趋驾出士民倾城往视宻令人侦不往者果得盗代王内藏失物戸扃如故士嘉曰此必狙公教狙窃之乃陈币于庭呼羣狙过伺而观之果有狙攫去诘其主皆服人以为神】王良【永乐初以戸部主事督大同饷有威信为邉士所服】周郁【济南人永乐中知浑源州时旱蝗郁斋沭以祷蝗飞出境州南有虎伤人郁牒于神是夜虎果入笼】霍瑄【鳯翔人正统初大同知府土木之变额森拥英宗至城下瑄号泣出叩马众露刄叱之不为动因献英宗服物出金帛犒军英宗嘉叹军民被掠脱归者老弱发粟赈而所留丁壮为除赋役诏加山西右参政仍治府事英宗复位赐诰奬异　额森旧作也先今改】朱冕【沂人正统中以武进伯充总兵官镇大同在镇数年士卒爱戴十四年北征战于阳和死之諡忠慤】郭登【临淮人正统十四年以都督佥事充参将守大同英宗北狩军士伤残登涕泣抚循誓同存亡众皆感奋敌奉英宗至呼门登不纳臣奉命守城实不敢擅启景帝监国擢总兵官额森数入邉登大破之栲栳山封定襄伯居数年练兵蓄马邉备复完】年富【懐逺人景泰初以右副都御史巡抚大同筑新城广屯田奏免秋赋罢诸州县税课局停太原民之转饷大同者在镇数年人戴之若父母】韩雍【长洲人天顺中以佥都御史巡抚宣大恤军缮堡治贪蠧饬邉防一时称之】王越【濬县人天顺末以右副都御史巡抚大同修筑诸邉城堡成化三年鞑靼入塞督战士御却之】陈梁【泾阳人成化中任浑源知州恒山素禁樵采梁奏弛禁民获其利南人充大同军役多死者梁上状各调本土卫所军民图像祀焉】刘宁【山阳人成化中以都督佥事充左参将分守阳和十九年伊彻黙音达入大同周壐击却之无何复入掠宁将兵三千连战败之而大同西路参将庄鉴亦邀其归路敌遂遁宁以功超迁都督同知庄鉴亦赉银币寻改宁左副总兵协守大同与周玺并着功北邉□名将　伊彻黙音达旧作亦思马因大今改】周玺【迁安人成化中以署都指挥佥事充右参将分守阳和有战功进署都督佥事迁大同副总兵十九年秋伊彻黙音达入大同总兵官许宁败绩玺移兵往援大呼陷阵与麾下壮士急击敌乃退以功予实授】庄鉴【辽阳人成化十九年为大同西路参将伊彻黙音达邀其归战牛心山寇遂遁鉴所部无亡失赉银币】余子
