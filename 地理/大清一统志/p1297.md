<!-- { "loadSidebar": true } -->
　　古迹大庾故城【在今大庾县西南元和志县东北至防州二百二十里南康记云前汉南越不宾遣监军庾姓者讨之筑城于此因以为名隋以为镇神龙初改镇为县县志庾将军城在今县西南二里汉时将军庾胜所筑隋置镇于此唐时置县移今治县东二里宋淳化二年置南安军始移筑今治】南埜故城【在南康县西南章江南岸秦置县淮南子云秦使尉屠睢将五军一军守南埜之峤即此汉属豫章郡后汉曰南野隋初县废王存九域志南康县有南野镇即故县也】南康故城【在今南康县西南本汉南埜县地三国呉析置安安县晋太康初更名南康元和志县东北至防州八十里县志故城在今县西南隅一里后迁今治】﨑头城【在大庾县东旧志梁大宝初陈霸先自始兴起兵讨侯景度大庾破蔡路养于南埜因修崎头故城自南康徙居之九域志大庾有殃头镇即﨑头之讹也城在今县东百里章江之岸曲处孙愐曰曲岸曰﨑也】新田城【在大庾县东北城池志庾岭北四十里为新城田又北五里为鳯凰城西十里有杨梅城俱嘉靖四十四年筑其北十里为小溪城旧有驿今迁去先十年筑东五里为九所城亦四十四年筑】峯山城【在大庾县北小溪城北十五里县志其人善弓弩明正徳中王守仁选弩手从征猺寇事平民恐报复筑城自衞】村头城【在上犹县西北明嘉靖中居民所筑】九栅故址【在大庾县南隋开皇十年畨禺王仲宣反屯大庾岭立九栅诏裴矩进兵击破之即此元志今县西南安庾里有游仙迳﨑岖硖石中六七里乃抵闗路两山对峙内有广谷容寨栅即九栅故址也】上犹【在上犹县西本南康县地寰宇记杨呉天祐中析南康县之一乡半为南唐壬子嵗改为县县志上犹本邑人卢光稠所建在今县西灵岩寺北后改为县其治亦在县西宋绍兴间始移今治】甲仗库【在大庾县治西名胜志中藏甲胄刀盾之属二三百具城守杂器称是盖宋狄青收侬智髙之故物也旧志今为架阁库】锡务【在南康县九域志南康县有瑞阳锡务】崇义务【在南康县北一百六十里元置明洪武三年改为崇义税课局正统五年与潭口局同废】铁务【在上犹县九域志上犹县有上田铁务】佥判防【在府治西名胜志府治西有宋佥判防元因为南安塞兵万户府旧有碑刋烟瘴药方其上今为民居】太傅营【在上犹县西北百里相传为卢光稠故居宋末置太傅书院元时置营】云章阁【在旧府学东宋淳熙间建以贮经籍】延松堂【在府城内宋建石曼卿书匾】尊道堂【在府学宋米芾书匾】联瑞堂【在府治东按察分司内宋绍兴中通判邵拱建以三见池莲并花故名】清虚亭【在府治内宋大中祥符中知军严肃建】面面亭【在府治内宋绍兴中郡守赵衍之建取韩愈诗面面防芙蓉句为名】緑阴亭【在府城内宋郡守李夷庚建亭侧有池池右竹树森列】揖秀亭【在府城内双秀诸峯拱揖于前宋淳熙中郡守李大正建】光风霁月亭【在府学三贤祠前明景泰三年建旧有朱子书霁月光风四字遂以为额】中台【在府城内宋同濓溪先生为军司理时甞居此明陈献章应召夜宿其地有句云不知风月随侬否恼杀中台此独眠】超然台【在府城内宋建下有池多花木】陈公台【左南康县宋相陈升之父为主簿时以石甃成建亭其上匾曰翠微绍兴中邑宰刘将之易今名】瑞露轩【在南康县治内宋令陈廷杰有善政甘露降于古松因以名轩】玉潭馆【在南康县北三十里又银渡馆在县西三十里俱宋寳祐中建元废】字民铭【在南康县治内宋度宗制并书刻于石其末云咨尔令长守而勿坠宣朕实意斯为恺悌】东山寺钟【在上犹县西童子堡明统志昔有大钟形旋如蛟一夕忽飞去堕寺前相陂潭见者以告因遣没人出之则化为真蛟蜿蜒可怖竟不敢近至今水泛数十里间镗然声震虚谷时有见之者形犹钟也】
　　闗隘横浦闗【在大庾县南三十里大庾岭上秦汉时故闗也史记尉佗传元五年主爵都尉杨仆为楼船将军出豫章下横浦注南野大庾岭三十里至横浦有秦时闗其下为塞上通典大庾县西南有横浦废闗现在明统志闗外颇峻闗内旷谷可容寨栅疑即古入闗之路及张九龄开凿庾岭此闗乃废】梅闗【亦在大庾岭上旧志逾横浦而南陆行十余里山行五六里盘回缭曲跻于岭巅界江广之交石壁对峙是为梅闗宋蔡挺置后废明正徳八年重修】郁林镇巡司【在大庾县西明洪武三年置于聂都村正徳中割村入崇义县因寓治浮江隘嘉靖三十六年为广寇所掠复移近郡城黄泥巷今因之】赤石岭巡司【在大庾县东北百余里明洪武二十二年置旧治峯山里治元年移小溪城正徳中复移于峯山新城后又移而南治峯山里水西村今因之】潭口镇巡司【在南康县东北四十里玉潭山下明置巡司今因之又元明有潭口务明洪武三年改潭口税课局久废】相安镇巡司【在南康县北一百二十里旧为相安寨明洪武三年改置巡司今因之】浮龙镇【在上犹县西一百里元至元中置巡司于县西浮龙镇后移于太村　本朝乾隆十七年裁】长龙巡司【在崇义县东北尚徳里江头明正徳十四年置于县东南四十五里隆平里嘉靖中迁此今目之】铅厰巡司【在崇义县西南一百二十里旧在县西南四十五里铅山亦明正徳十四年置嘉靖二十六年移治聂都居三省之界今因之】上保巡司【在崇义县西北二十里过步营明初设巡司于此正徳十四年王守仁以上保石溪烂泥坑路通郴桂徙司治之改上保司在县西北一百二十里】
　　【本朝乾隆十七年移驻金坑】龙华隘【在大庾县东八十里与信丰县铁落锅宻迩又县东北十里有牛尾隘二十五里有佛子隘五十里有樟兠隘六十里有云山隘七十里有宰屋隘县东南二十五里有赤江隘三十五里有双坑隘俱属赤石巡司】梅岭隘【在大庾县南二十里与保昌县火径隘相接又县西南四十里有游仙隘近小梅隘接南雄府界西十五里有浮江隘五十里有吉村隘六十里有沙村隘七十里有古源隘西北百里有内良隘皆属郁林巡司】崌岭隘【在南康县东南五十里又相近有李家山隘】鼓楼隘【在南康县西北五十里南接上犹县界亦名古楼堡】疋袍隘【在上犹县西北八十里有猴岭崔巍横亘路通湖南郴州桂阳县罗木山又有小径可通南韶诸路其东为平富隘又东为卢王隘大雷岭下有大雷隘为县北五隘又县南振徳里有赖唐隘县西南三十里有上稍隘皆控扼要处】横水隘【在崇义县东太平里其南为十八面岭又穏下隘在县南去府治百里亦名穏下堡小坑隘在县西南四十里其西又有闗田流决二隘】聂都隘【在崇义县西南聂都山下为县境险要又长流隘在县西北雁湖里相近有古亭隘临古亭河可通舟楫直达上犹县】文英营【在崇义县西南去聂都山三十里去大庾县百三十里旧名文英隘亦曰文英堡本朝设守备驻此雍正十年改设都司佥书又西十】
　　【里地名百担坵与广东之仁化湖南之桂阳桂东三县接界亦设兵戍守】莲塘寨【在南康县西四十里又县西北九十里有赤冈寨县北五十里有同巡寨一百里有太平寨莲花山上有莲花寨俱宋元时置久废】金坑寨【在崇义县北东至上犹县六十里明正徳三年置有小城又华山寨在县西北八十五里雁湖里】西下堡【在南康县东十里又县境有牛牯龙廻甘竹麻科李姑油槽塘江石塘担柴湖头沙溪等十余堡俱元明时乡民所置】横浦驿【在大庾县南桥浦桥之南旧有水马二驿明洪武三年并为一驿　本朝乾隆二十一年裁】小溪驿【在大庾县东北七十五里旧在县东北六十里滨江明正徳十二年迁于峯山新城今因之不改】南埜驿【在南康县城东南旧为王村驿亦曰芙蓉驿明初改置南埜水马驿今裁又有九牛水驿在县东北四十里明初与潭口巡司同置久裁】
　　津梁横浦桥【在府城南门外元延祐中建至正中改名平政明嘉靖中复改平川　本朝康熙四十六年重修】青云桥【在府城东南旧名云津桥】小沙桥【在大庾县南五里山南唐开元时开岭路初设明景泰中甃以石】宜男桥【在大庾县西南一里沙洲坝】三桥【大庾县北宋嘉定间间郡守刘强学建】塘江桥【在南康县北四十里宋乾道间上犹人刘权建路通上犹】恵政桥【在上犹县东半里宋建跨犹水旧名犹龙又名七星后圯改为浮桥今改名】神桥【在上犹县西南宋咸淳间邑人造木桥跨县前三江上春涨每多漂溺元时县尹赵明改由新路以避其险造桥于此成功甚速故名】芙蓉渡【其地在南康县治东旧有浮桥元建今名通济桥】琴口渡【在上犹县西五十里】
　　陵墓唐谢肇墓【在上犹县北胜堡相传肇唐末累官百胜军防御使有平蛮功】宋解潜墓【在大庾县西四里】元谢节妇墓【在上犹县治东一里官路旁】
　　祠庙张丞相祠【在大庾县大庾岭云封寺祀唐张九龄】东坡祠【在大庾县学右宋淳祐间建有宋苏轼像】寓贤祠【在大庾县南玉池坊旧在宝积寺后名五贤祠祀宋程珦苏轼刘安世江公望张九成明成化中迁今所增祀刘黻更今名】忠义祠【在上犹县儒学后祀宋县令李申巽】张总管祠【在府城内祀元末总管张昉】王阳明祠【凢四一在大庾县玉池坊名报功祠久废一在南康县旭山一在上犹县学后一在崇义县学东】张邓二守祠【在府治中明宏治中建祀知府张弼正徳中以知府邓应仁合祀】龙君庙【在城东一里宋张九成因军境炎热多疠疫祷雪于此】
　　寺观嘉祐禅寺【在大庾县治东北隋开皇初建唐改名大云寺宋改名清泉寺后复旧名】普化寺【在大庾县东三十五里龙山唐炎通中建宋赐额】云岩寺【在大庾县双秀峯南唐建】宝界寺【在府城内西北宋皇祐初建名福田院后改寳界西廊有铁汉楼因刘安世寓居于此故名】大中祥符寺【在南康县冶东北宋建】祖印寺【在南康县西青泥铺　本朝顺治中建】极乐寺【在上犹县北小路村又名梅峯寺唐建】宝乗寺【在上犹县治东资夀山下杨呉时建】龙归寺【在上犹县西北又名鹫峯寺宋建】六祖院【在南康县东门外唐贞元中建宋苏轼南迁过此改名传法寺】圣济院【在上犹县东南中有拂云亭栋宇壮丽甲诸兰若】元妙观【在府治西宋端拱初建】仙台观【在南康县西门外宋大观中建】万年观【在上犹县西南一里唐建初名玉仙观宋改今名相传宋时道士王守中于此仙去】
