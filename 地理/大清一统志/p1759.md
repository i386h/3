<!-- { "loadSidebar": true } -->










　　钦定大清一统志巻三百五十五
<史部,地理类,总志之属,大清一统志>
　　钦定四库全书
　　钦定大清一统志巻三百五十六
　　桂林府【二】
　　古迹始安故城【今府治汉置唐改临桂旧唐书地理志临桂州所治江源多桂不生杂木故秦时立为桂林郡元和志本汉始安县至徳二载改为临桂城邑考桂林子城唐初李靖筑外城唐大中间蔡袭筑又有夹城在外城之北唐光启中都督陈环筑皆乆圯今城宋皇祐中平侬智髙经畧使余靖增筑王安石有桂州新城记亦谓之外城　按秦桂林郡在今欝林旧唐书以临桂当之误又始安更名临桂在贞观八年元和志作至徳二载亦误】临源故城【在兴安县西唐初置李吉甫元和郡县志全义县南至桂林一百五十里本汉始安县之地武徳四年分置临源县大厯三年改为全义县乐史太平寰宇记时土将万重光诱临桂等九县搆逆惟临源独守诚节故改为全义宋太平兴国二年避御名改为兴安县明统志临源城在兴安县南乡廖仙井旁遗址尚存旧志又有全义故城在县东二里今土人犹称为全义坊唐栁宗元有全义县北城记即此地】灵川故城【在今临川县东南五里元和志灵川县西南至桂州六十里龙朔二年分始安县置东临桂江王存九域志县在桂州东北五十二里旧志唐故县在今县西南吕山之东后又迁象峰下宋绍定四年县令郑延年始移今所】阳朔故城【在今阳朔县西十五里元和志阳朔县北至桂州一百四十里本汉始安县地隋开皇十年分置取阳朔山为名寰宇记在漓水东二十里永乐水西　按今县在漓水西疑自南宋以后移治也又有古乐州城在县南二十里相传唐初乐州置此后始移于平乐】古田故城【在永宁州南唐置古县属桂州明初改为古田寰宇记古县场在桂州西南一百五十里唐干宁三年分慕化县三里一乡为旧志明宏治五年猺酋万贤等陷古田分立八寨永福边山灵川七都百余里间皆有巢穴隆庆五年抚臣殷正茂讨平之因奏请改县置州曰永宁兼置桐木富禄常安王巡检改驿传佥事为古田兵备副使置古田守御千户所设分守防将守备各一员与兵备驻州城弹压州志古田故城在今州南三十里明初移于今州南八里成化十八年又移今治其古田守御所今裁】理定故城【在永安县西南隋置兴安县唐改为理定明省寰宇记理定县在桂州西南三百里本汉始安县地隋仁夀初分置兴安县至徳二载改为理定县旧志理定故城在永福县西南四十里宋迁治上清音驿在今县西北元迁治上横塘驿在今县西南六十里明正统五年废县为堡嘉靖二十二年县令林天荣重筑砖城设兵防守】永福故城【今县治元和志永福县东北至桂州一百里武徳四年析始安县之永福乡置因以为名寰宇记隋开皇十一年割永福乡于龙口戍置　　按新唐书地理志桂州永福县武徳四年析始安置元和郡县志同隋志始安郡无永福县寰宇记云隋开皇十一年未知何据】洮阳故城【在全州北汉置属零陵郡隋开皇中废水经注洮水出洮阳县西南汉元朔五年封长沙定王子为侯国州志洮阳故城在州北三十五里地名改州滩】零陵故城【在全州北汉置零陵县为零陵郡治后汉移郡治泉陵以县属之以对零陵郡而言亦谓之小零陵隋平陈废小零陵入湘源旧唐志云零陵故城在湘源县南七十八里州志云全州北三十里曰梅潭有旧城址濠堑尚存俗称改州】灌阳故城【在今灌阳县西三国吴置曰观阳后为灌阳隋废入湘源唐复置郦道元水经注观水北迳观阳县西县葢即水为名也元和志灌阳县北至永州三百六十里本汉零陵县地隋大业末萧铣析湘源县置唐武徳七年废上元二年吕諲奏置县志旧治在今县西二十里雀儿山前隋初建县于此后迁今治□按汉晋宋齐地志俱云观阳隋志始有灌阳之名而云县有观水元和志灌阳县有灌水县志舂陵有汉灌阳长熊君碑是后汉称灌阳葢观灌音同古通用也】福禄废县【在临桂县唐书地理志临桂武徳四年置福禄县贞观八年省入】熙平废县【在阳朔县东北晋书地理志始安郡熙平宋书州郡志三国吴立曰尚安晋武改名水经注县本始安之扶乡孙皓割以为县萧齐后废旧志有兴平墟在县东北四十里以熙兴声相近而讹也】归义废县【唐书地理志阳朔武徳四年置归义县贞观元年省入旧志在阳朔县西十五里寨山下今曰旧县村相近又有坝州城乡民农隙常教阅其中】慕化废县【在永寜州南元和志慕化县东北至桂州二百二十里武徳四年析始安县置寰宇记本汉潭中县地晋太康元年分吴所置武丰县于此置常安县萧齐又于县置常安戍梁改置梁化县隋改曰纯化唐永祯元年改曰慕化以避宪宗庙讳宋史地理志临桂嘉祐六年废慕化县入焉旧志今有常安镇犹以故县为名】宣风废县【在永福县南唐书地理志武徳四年置宣风县贞观十二年省入理定】广明废县【在义寜县东北唐末湖南马氏奏置属桂州晋开运三年改属溥州南汉因之宋初废今有古城墟】清湘废县【今全州治隋书地理志零陵郡湘源县平陈废洮阳灌阳小零陵三县置元和志湘源县东北至永州一百三十里本汉洮阳县地隋改置属永州五代史职方考全州楚王马希范置以潭州之湘川县为清湘县又割灌阳县为属而治清湘旧志湘源故城在全州城西七里周显徳三年迁今州城内而故城遂废明初省县入州　按五代史作湘川川疑误】古平越城【在兴安县越城岭西南元和志在全义县西南五十里汉髙后时遣周灶击南粤赵陀踞险为城灶不能逾岭即此】秦城【在兴安县西南四十里范成大桂海虞衡志云秦城相传秦戍五岭时筑在湘水之南融漓二水间遗址尚存石甃无恙北近严闗羣山环之鸟道不可方轨唐光化初马殷引兵取桂州静海帅刘士政遣将王建武屯秦城即此】汉城【在临桂县东北旧志相传汉军代南粤时筑遗址尚存】桂林故卫【在府城内明洪武八年建左卫十二年改为中卫又有桂林右卫与左卫同建又广西防卫亦在府城内洪武五年为靖江王府置今俱废】归义【今义寜县治寰宇记晋天福八年析灵川县归义乡为寻升为义寜县属桂州东去州八十里宋史地理志静江府义寜马氏奏置】万夀殿【在临桂县东北独秀山南元时以顺帝潜邸建明洪武五年封从孙守谦为靖江王改建府第于此】平易堂【在府治又有正夏堂宋范成大建】八桂堂【在临桂县北宋绍圣中知桂州程节治圃筑堂有熙春台流桂泉知鱼阁诸胜李彦弼为记　按明统志作范成大建误】四友堂【在灌阳县治西隅宋淳祐中县令黄子成建江万里有记】无倦斋【在府治东宋张栻有记】明逺楼【在府治元建虞集作记】逍遥楼【在府城东隅寰宇记在桂州城东角上轩楹重叠俯视山曲山川旧志宋崇寜间改为湘南楼李彦弼有记碑文在壁】伟观楼【在全州治圃中一名髙秋楼宋守陈岘建并记】湘春楼【在全州城大南门又名镇湘楼宋吴泰有记】沦漪阁【在府治南宋陶弼有诗】棠阴阁【在府城上宋张孝祥有记又泛渌阁在府城治】青萝阁【在临桂县南雉山寺宋孙觌有诗】巻烟阁【在全州西二里曹学佺名胜志阁在盘石山椒取宋栁开诗疎箔卷烟雾句也】超然亭【在府城西宋孙觌析彦质俱有诗】碧寻亭【在府城东北隅唐大中初韦瓘建曹邺有诗】南薰亭【在府城北宋守张栻建】拱极亭【在府东门外叠防岩北元郭思诚建】碧虚亭【在临桂县东七星山宋范成太碧虚亭铭序云唐郑冦卿遇日华月华君子栖霞洞与之笛不能成声倾壶饮之仅得滴沥独记其赠诗三篇出门见采樵者问曰洞中乐乎跬步亦失所在今小筑其处以识之其诗有碧虚之句即以为亭额】依绿亭【在全州治圃中宋守陈岘有诗内有环秀堂又濯缨亭在州西又合江亭在完山上明州守顾璘建】碧梧台【在全州西宋林岊建有记】登春台【在全州栁山侧上有熙熙亭宋林岊建】顔延之宅【在临桂县独秀山下有读书亭又有五咏堂在独秀山前以延之有五君咏故名宋守孙覧有记宅后为兴福寺今废】宋之问宅【在临桂县南二里即元山观也宋栁开有记后改为真仙观】曹邺宅【有二一在临桂县西阜财坊唐大中间观察使令狐绹以邺登第改为迁莺坊一在阳朔县东北龙头山下有读书堂后建为书院寻废为慈光寺元延祐七年于寺建文防堂明成化中撤寺复建寻废】唐承裕宅【在兴安县北二十里五代时承裕避地于此后仕宋有玺书亭藏艺祖所赐书淳熙间张栻为记】王世则宅【在永福县北凤梁山之阳】榕树门【即古南门在府学前相传唐时筑门上植榕一株嵗久根跨门外盘错至地若天成焉元至正门忽悴守臣祭之复荗至今犹存】忠义门【在永福县西毛峒里宋时旌表李珙立】
