<!-- { "loadSidebar": true } -->
　　古迹徐闻故县【今海康县治汉置县隋改海康为州治寰宇记朱梁开平三年尝移州治于惊雷江县至刘氏伪命日却归海康】雷川废县【在海康县西隋书地理志合浦郡海康县大业初废模洛罗阿雷川三县入焉按三县宋齐二志俱不载疑梁陈时所置】鐡杷废县【在遂溪县东南隋置属合浦郡李吉甫元和郡志木汉徐闻县地隋开皇十二年尝于此置鐡杷县取县西鐡杷水为名天寳元年改曰遂溪寰宇记开寳五年并遂溪为新福乡入海康县舆地纪胜绍兴十九年知州王趯复申置旧志废县在今县东南七十里鐡杷水旁绍兴中始移今治】椹川废县【在遂溪县西北隋书地理志合浦郡领扇沙县旧有椹县开皇十八年改为椹川大业初废入扇沙旧志废椹川县在县西北五十里有溪名椹川　按旧唐志武徳五年置南合州领椹川县则椹川在唐初复置后又并入遂溪也扇沙惟见隋志其废置不可考】齐康废县【在徐闻县南隋书地理志合浦郡领隋康县旧曰齐康开皇初改名隋康旧唐书地理志雷州隋康县贞观二年改曰徐闻取汉故县为名元和县南与崖州州澄迈县对岸相去约一百里寰宇记徐闻县在州南二百四十里开寳五年并为时邑乡入海康县舆地纪胜乾道六年知州戴之邵申将海康县八都拨作徐闻将角塲作县治因于七年复置县志旧治本在县西南讨网村元至元二十八年迁宾朴村明正统三年始筑土城天顺六年以西防剽掠城燬因迁于海安所治十四年还迁宾朴即今治今讨纲村有旧县埠】侯官故址【在徐闻县南元和志汉置左右侯宫在徐闻县南七里积货物于此备其所求与交易有利故谚曰欲防贫诣徐闻】北楼【在府治内舆地纪胜即楚阁也太守张网易名明统志有楚濶楼在府城东北】苏公楼【明统志在海康县西湖上宋苏辙谪雷州时寓此其兄轼同时谪儋耳亦处此月余后改为祠咸淳八年郡守陈大震迁于湖西与宼祠相对旁有遗直轩】云章阁【明统志在府学内宋建】瑞芝堂【在府治内明统志旧名无讼因产芝易名又百花堂在府治西偏俱宋建】十贤堂【明统志在海康县县西湖旁宋咸淳间建以寇凖苏轼苏辙秦观李纲王岩叟任伯雨李光赵鼎胡铨十贤为名文天祥有记又四徳堂在府治东南亦咸淳间建取郡守有名迹者张纮何庾戴之邵徐应龙四人祀于此】思亭【在府治内宋郡守张纮违其曽孙栻有记】总宜亭【在海康县西湖宋郡守戴之邵建】横舟亭【在海康县西宋郡守陈大震建】祭海亭【在遂溪县西南一百八十里英灵村港口明时毎嵗三月六日郡守祭东海神于此】贞女台【在徐闻县西北舆地纪胜雷州有贞女台相传昔有女子父死独居此因名明统志在县西北十里】蓬莱馆【在海康县东一名光华馆舆地纪胜太守戴之邵常于蓬莱坊因英禄山为馆】西馆【在海康县西宋防凖所居】
　　闗隘清道镇【在海康县西南一百二十里明洪武二十七年置巡检司今寓郡城东街旧有黒石巡检司在县东南九十里亦洪武时建崇祯三年裁今为黒石埠】湛川镇【旧在遂溪县西北五十里湛川村元至元三十一年设明洪武三年迁于县东南七十里旧县村置巡检司本朝康熙五年省九年复设又涠洲巡司亦至元时置在县西南二百里海岛中百里村今废】东塲镇【在徐闻县西南七十里明初置巡检司今因之通志自此渡海扺琼州府临髙县】宁海镇【在徐闻县东一百里明初置巡检司今因之】海康所【在海康县西南一百四十里西滨海北枕洪排港明洪武二十七年筑城周三百六十丈置千戸所　本朝康熙初裁八年复设千总防守】乐民所【在遂溪县西南一百六十里明洪武二十七年筑城周四百八十丈置千戸所　本朝顺治中所废拨千总驻防】海安所【在徐闻县东南二十里濵海明洪武二十七年筑城周四百九十四丈置千戸所天顺中尝迁县治于此　本朝改海安营设千总分防白沙三墩台汛】锦囊所【在徐闻县东北一百里明洪武二十七年筑城周四百六十六丈本朝初改锦囊营设千总分防各港台汛康熙二十四年并入海安】淡水寨【在海康县东南五十里淡水港口为县咽喉要地明崇祯十年知府朱敬衡建明统志有水军寨在城南二里宋置屯兵以备海道又澄海牢城二营在城北亦宋置皆久废】冠头寨【在徐闻县东南九域志海康县有冠头寨盖在今县冠头山下】白鸽砦【在遂溪县东南一百四十里明隆庆中置崇祯五年海贼刘香防砦县城为之戒严　本朝康熙三年迁界废八年复九年筑土城周三百五十丈西南二门设水师守备驻守】横山堡【在遂溪县西北六十里接髙州府石城县界明正统间置】武郎塲【在海康西一百三十里自亷州府合浦石康海至此泊舟北通遂溪乐民所明初置盐课崇祯三年裁今有武郎埠】雷阳驿【在海康县北又旧有将军驿在县南六十里今废】桐油驿【旧在遂溪县西北三十五里桐油村元至元十七年置明初改建于城内北街拱辰坊又城月驿在县西南九十里城月墟明洪武九年置】沓磊驿【在徐闻县东南二十里海安所城中其南有沓磊浦又英和驿在县西北八十里】
　　津梁阜民桥【在府治东宋郡守戴之邵建相近有状元桥宋郡守虞应龙建以文天祥作记因名】通济桥【在海康县南三里宋建】云津桥【在海康县西南三十里宋嘉泰间建长十二丈】惠济桥【在海康县西湖有二桥东桥跨东闸西桥跨西闸宋知州何庾建】云梯桥【在遂溪县东南七十里宋建】百丈桥【在遂溪县南一百六十里特侣塘中宋绍兴中建长五十丈叠右十五通水道十四】大水上桥【在徐闻县东十里长十五丈濶二丈路通锦囊所又东十里有大水下桥皆元大徳中建】葫芦桥【在徐闻县西北十里又亷賔桥在县西北四十里明洪武中建】南渡【在海康县南十里即擎雷水通津琼崖必由之路】
　　堤堰海堤【有三一在海康县北为北堤绵亘一万二千一百五十二丈五尺水闸三十九所一在海康县南为南堤绵亘一万三百四十四丈水闸六十所一在遂溪县西约四千五百二丈水闸六所】清水堰【在徐闻县西南二十里有闸引水灌讨纲村田县志县界凡有堰闸六】何公渠【在海康县西有三渠皆宋绍兴二十八年郡守何庾凿一自西湖西闸引水由西山南流灌白沙田一自西湖东闸直下南亭横迳通济桥而注之东一自特侣塘建闸南流与湖水合灌县东万顷洋田嵗久湮废惟西山活水如故】戴公渠【在海康县境有二渠皆宋乾道五年郡守戴之邵凿一以特侣渠近山易湮于渠东四百二十歩别开一渠导流而南防张熟塘水至东桥兴西湖渠水合长二千七百六十丈沿渠筑堤潴水堤置八桥以通往来开八渠以分灌溉各长一千八百丈东建万顷闸以拒水南启南亭闸以水增堤建六闸开二十四渠以沃东北上防之田各长一千二百丈凡渠首尾悉为闸以出纳一以南亭渠湮废于西湖东凿渠引水入城与东渠水合灌附郭髙壤田委流灌东洋田长四百二十丈俱砌以石明天顺正徳万厯间皆相继修】东溪陂【在遂溪县东北半里明嘉靖十年知县张惠筑灌南门西门等田又都贺陂在县南五十八里元县尹都贺筑灌云脚处等田】特侣塘【在遂溪县南一百六十里广四十八顷宋绍兴末郡守何庾开渠筑堤建闸灌东洋田四千顷下流与西湖水合亦名何公渠乾道中郡守戴之邵重修明万厯中再修砌为十闸又县南一百八十里有张熟塘】龙船塘【在徐闻县□四十里灌田百余顷又有迈果塘在县东六十里积水灌田大旱不竭又李家塘在县东七十里灌田四百余顷】
　　陵墓宋萧莞师墓【在遂溪县南傍塘馆侧】陈以镇墓【在徐闻县北六十里以镇宋驸马又有公主墓在县东三十里】明平纲墓【在徐闻县东南灌涛岭下嘉靖戊申迁于迈亭】
　　祠庙雷公庙【在海康县西南八里英榜山唐国史补雷州春夏多雷无日无之投荒録郡南滨大海雷声近在檐宇之上寰宇记在州西南七里】伏波庙【在海康县西南一里许舆地纪胜有威武庙祀汉两伏波将军邳离侯路博徳新息侯马援明统志防波庙在府城南三里】旌忠祠【在海康县西舆地纪胜有寇莱公庙在敬徳门外报恩寺西绍兴五年赐名旌忠明统志庙在西湖之东后郡守陈大震合祀苏轼苏辙于此】忠义祠【在海康县城内镇定坊祀明知县王麒】
　　寺观天宁寺【在海康县西关外唐大厯五年建旧名报恩宋苏轼书万山第一四字于门李纲赵鼎胡铨南谪时皆寓此】广济寺【旧名广教寺在海康县西八里梁建明洪武时改今名宋宼凖有诗】开元寺【在海康县城南调防坊唐开元中建有石塔髙五丈余】湖光庵【在遂溪县湖光岩北本灵惠侯祠宋靖康有僧琮改为禅庵李纲谪雷时尝避此】崇真观【在徐闻县西西宋建】
