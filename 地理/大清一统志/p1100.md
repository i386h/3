<!-- { "loadSidebar": true } -->
　　子太傅乾隆元年　　　　　　　特赐在家食俸卒时年八十有五諡文简】陈世倌【字秉之诜子康熙癸未进士选庶吉士授编修督学顺天谢絶苞苴请托雍正初由内阁学士巡抚山东兴利除害多有善政未几以被劾罢职今上御极起副都御史厯迁左都御史工部尚书文渊阁大学士戊寅冬以衰老告休加太子太傅将就道卒諡文勤】徐本【字立人潮子康熙戊戌进士选庶吉士授编修雍正初督学贵州授按察使越二年巡抚安庆宿亳向多萑苻夀州更甚本广设侦逻宻计擒治盗薮一清内擢左都御史工部尚书协办大学士今】
　　【上御极晋东阁大学士入直　南书房八年乞休加太子太傅卒赠少傅諡文穆】梁诗正【字养仲钱塘人雍正庚戌第三人及第授编修入直尚书房乾隆二年以侍读入直　南书房厯官内阁学士刑户吏三部侍郎户兵吏工四部尚书东阁大学士加太子太傅卒赠太保諡文庄】董邦达【字非闻富阳人雍正癸丑进士选庶吉士授编修厯官至工部尚书邦达端谨老成兼工书画入直　南书房卒諡文恪】沈廷芳【字椒园仁和人幼颖异立志卓然乾隆丙辰举博学宏词授庶吉士官编修改山东道监察御史奏毁智化寺明□王振像请免各闗米豆税及米料东南米贵两请截留漕运并蒙温旨允行授山东道擢河南山东按察使所厯剔弊除奸并着善绩致仕终着有十三经注疏正字续经义考鉴古録及拙斋诗文集是年同举博学宏词仁和杭世骏字大宗由举人授编修厯御史钱塘陈兆仑字星斋由进士授检讨厯太仆寺卿并有著述及诗文集行世】王际华【字秋水钱塘人乾隆乙丑第三人及第授编修入直　南书房厯官至户部尚书上修四库全书际华充总裁并兼武英殿事综核颇着勤勚卒諡文庄】
　　流寓晋郭文【河内轵人洛阳陷步担入余杭大辟山中穷谷无人之地木于树苫覆其上而居焉时猛兽为文独宿十余年卒无患害区种菽麦采竹叶木实贸盐以自供人或酬下价者亦即与之有余谷辄恤穷匮人有致遗取其租者示不逆而已王导闻其名迎置西园七年后逃归临安结庐山中临安令万宠迎至县中及苏峻反破余杭而临安独全人以为知机】陈徐孝克【东海郯人陵第三弟也少为周易生徧通五经博览史籍性至孝值侯景之乱京邑大饥孝克养母不能给薙髪为沙门乞食充给后东游居钱塘之佳义里又陵第三子仪以周易生举髙第累官至东宫学士陈亡隠于钱塘之赭山】唐丁飞【字翰之济阳人读老庄书居钱塘龙洞蓄妻子事耕稼如常人夜半取琴弹弄少睡寡言与人相接礼简情至尝曰修身治心之外复有何物】许迈【句容人立精舍于余杭县雷山往来茅岭之洞室放絶世务以寻仙馆永和二年移入临安西山登岩茹芝眇尔自得有终焉之志】宋潘阆【太谷人寓居钱塘通易诗春秋尤以诗知名所交游皆一时豪俊】徐复【建州人仁宗时居杭州十余年】周辉【淮海人绍熙间居钱塘清波门之南嗜学工文身不仕撰清波杂志十二巻】元贯云石【元功臣阿尔哈雅之孙生而神采秀异膂力絶人及长折节读书吐辞为文出人意表少因防为万户府达噜噶齐让与其弟后以文行荐至翰林侍读学士称疾还江南卖药钱塘市中诡姓名易服人无有识之者自号酸斋　阿尔哈雅旧作阿里海涯达噜噶齐旧作达鲁花赤今俱改正】吾邱衍【太末人寓居仁和能诗工隶性简傲常自比郭忠恕居生花坊一小楼亷访使徐琰来见衍从楼上呼曰此楼何敢当贵人登耶愿明日谒谢琰笑而去所着有尚书要畧九歌说文续解等书】明孙一元【字太初不知何许人或云安化王子工诗筑室南屏山顾璘慕之不可得见道衣幅巾放舟湖上月下见小舟泊断桥一僧一鹤一童子煮茗笑曰此必孙也移舟就之遂往还无间】薛侃【字尚谦揭阳人操行醇固嘉靖间进士官行人司司正素慕余姚王守仁学遂出其门精思力践以勇锐见称徙家于杭筑天真精舎祀守仁】
　　列女三国呉孙翊妻徐氏【富春人翊领丹阳大守为妫览戴员所杀览欲取徐徐绐乞晦日设祭除服潜与翊旧将孙髙傅婴图之至期览入徐出户大呼髙婴共出杀设并杀员徐乃衰绖奉览员有祭翊墓前】晋虞潭母孙氏【富春人孙权族孙女适潭父忠有妇徳忠亡誓不改节潭幼便训以忠义永嘉末潭为南康太守讨杜孙倾赀产以餽战士遂尅防及苏峻乱潭守呉兴假节征峻孙戒以舎生取义仍发家僮助战贸环佩以为军资拜武昌侯太夫人加金章紫绶潭立养堂于家王导以下皆就拜谒】南北朝陈骆文牙母【临安人梁太清末文帝避地临安文牙母睹帝仪表知非常人宾待甚厚及帝为呉兴太守引文牙为将帅帝即位母卒赠临安国太夫人諡曰恭】唐冯孝女【居钱塘少孤不嫁以养母母病刲股和药以进母死号恸呕血既结草庐墓下焚香蔬食刺臂血写经以荐母长庆初诏赐束帛】孙媚容【钱塘人父孙戬迎涛死女媚容寻江哭自投江水抱父尸出县司以为纯孝立碑此与曹娥事同而得不死更异】莫生妻何氏【于人夫死年尚少养姑至孝黄巢乱邻里皆走匿氏以姑病不去贼至号泣哀请愿代姑死贼舎其姑掠氏将汚之诡请栉沐更衣得间解繻自缢死】元辉和尔三女【家钱塘诸兄逺仕不归母思之成疾三女欲慰母意乃共断髪誓终身不嫁以养母同力侍护四十余年母竟以夀终事上并赐旌异　辉和尔旧作畏吾氏今改正】姚氏【余杭人居山谷间夫出刈麦姚居家执防母何氏往汲涧水久而不至俄闻覆水声亟出视则虎衔其母以走姚仓卒往逐之即以手殴其胁邻人竞执器械以从虎乃置之而去姚负母以归求乐疗之奉养二十余年而卒】黄仲起妻朱氏【杭州人至正十六年张士诚防杭州贼驱诸妇至其家且指朱氏及其女临安奴曰为我看守日暮我当至也朱氏闻之惧受辱遂与女俱缢死妾冯氏叹曰我生何为徒受辱耳亦自缢死继而仲起弟妻蔡氏抱幼子与乳母汤氏皆自缢】明华氏女【名妙清杭州卫千户荣女荣戍彭城累功得官临殁语女以子震幼弱后母年又少恐族人利吾官将不利于震女哭应曰请得事吾母长我弟嗣我父勲终不从婚媾去荣卒从兄逼之嫁女剪髪碎面自誓竟育震袭父官】刘烈女【钱塘人少字呉嘉谏邻富儿张阿官屡窥之一夕縁梯入女呼父母共执之俟旦讼官张之从子倡言刘女诲滛缚人取财女泣告父曰贼汚我名不可活矣我当防帝求直耳即自缢盛暑待验日下无尸气嘉谏初惑人言不哭既知其诬伏尸大恸女目忽开流血泪数行阿官延讼师丁二执前说女傅魂于二日若以笔汚我我先杀汝二立死有司遂杖杀阿官及从子】姜缙妻胡氏【钱塘人缙殁族人利其赀逼胡改嫁讼之官谳者欲试之语曰尔少二子防盍早决胡即拔骨籫刺双目流血盈阶目遂瞽】秦某妻頋氏【钱塘人夫甚贫病痿埀死谓顾曰同饿死无益孰若更适他人吾亦得须臾无死顾饮泣不答一日舅姑酒殽来与夫相耳语顾度其将市已投井死】潘氏女【仁和人许字孙登名登名卒女年十八嵗欲奔丧父母不许遂蓬髪垢面闭户不出富室争求聘之辄欲自杀久之登名母死女闻哀毁几絶宻于室中置饭一盂遥奠之遂裂衾自缢】许钊妻潘氏【海寕人年十六生子淮甫期嵗钊卒钊族兄欲潘改适夜率势家仆数十人推门入潘抱子奔避至河滨忽有木浮至凭之以渡达母家遂止不归及淮长钊族兄来潘命淮酌酒饮之北向拜曰未亡之强生者以淮故耳今幸成立复何憾语毕入室自经】沈华区妻潘氏【海寕人明末杭破被掠语兵曰妾与若去愿释我夫兵释华区驱潘登舟至梅溪跃起投水兵惊捽其髪潘没以入髪为断如是者三兵怒杀之】呉正宗妻许氏【海寕人崇祯末为兵所掠拥上马投地大骂复拥以行至沙河堤于马上夺刀拽兵堕河兵被淹几死同伍者怒攅刺杀之】黄烈妇【仁和人兵乱被掠舟出陡门投水死越五日尸出其夫抚尸而恸妇忽两目泪溢】潘之庠妻凌氏【新城人夫亡遗腹生一子翁病姑盲凌事之尽孝乱兵躙郡邑凌被掠投河死同时沈登榜妻陈氏亦殉节死】翁善妻陈氏【昌化人明末为兵所执胁之不从被杀时有陈锦妻翁氏陈大忠妻章氏并被执不受汚乗间赴水死童时聘妻王氏引颈受刃遂遇害】
