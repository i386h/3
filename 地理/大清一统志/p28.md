<!-- { "loadSidebar": true } -->
<史部,地理类,总志之属,大清一统志>
　　钦定四库全书
　　钦定大清一统志卷七
　　顺天府【四】
　　闗隘天津闗【在宛平县西二百十五里一名天门口一名大口外通保安州一百里内至宛平县沿河口三十里又西南有天桥闗口黎园岭口洪水口西龙门口支锅口南接涞水县马水口】居庸闗【在昌平州西北去延庆州五十里闗门南北相距四十里両山夹峙巨涧中流悬崖峭壁称为絶险即吕氏春秋九塞之一也汉书地理志上谷郡居庸县有闗后汉书光武纪建武十五年徙雁门代郡土谷三郡民置常山居庸闗以东郦道元水经注居庸闗有闗阳城东南六十里居庸界湿余水导源关山南流厯故闗下谿之东岸有石室三层其戸牖扇扉悉石也盖古闗之台芙南则絶谷累石为闗址崇墉峻壁山岫层深巉岩褊狭林鄣防险路才容轨其水厯山南径军都县界又谓之军都闗又南流出闗谓之下口隋书地理志昌平有闗官唐梁载言十道志居庸闗亦名蓟门闗杜佑通典居庸闗北齐改为纳欵唐书地理志昌平县西北三十五里有纳欵闗即居庸故闗亦谓之军都闗程大昌北邉偹对居庸闗太行山最北之第八经也东西亘横五十里而中间通行之地才濶五歩元史睿宗于居庸闗立南北口屯军邀廵盗贼各设千戸所至大四年枢宻院奏居庸闗古道四十有三军吏防守之处仅十有三旧置千戸位轻责重于是改千戸所为万戸所分诸军屯驻东西四十三处置隆镇上万戸以统之皇庆元年始改为隆镇卫亲军都指挥使司延祐二年又以哈鲁勒军千戸所焉顾祖禹方舆纪要居庸闗明洪武二年大将军徐逹叠石为城三年置守御千户所永乐二年置隆庆卫领千户所五以为京师北靣之固旧志居庸闗城在州西北四十里跨水筑城夹両山间周十四里南北二门　本朝初设将驻守后改都司千把总属焉闗城之南有南口城去州二十五里亦南北二门自南口而上両山之间一水流焉道出其上十五里为闗城又八里为上关有小城亦南北二门又七里为弹琴峡又七里为青龙桥道东有小堡又三十里为八逹岭岭上有城亦南北二门人以此为居庸北口今有把总戍守　哈鲁勒军旧作哈儿鲁军今译改】慕田峪关【在昌平州北一百二十里勃海所北有堡今设把总其北又有田仙峪砦贾儿岭口又东即宻云亓连口也】亓连口闗【在宻云县西北三十里其南有亓连口堡黄花镇东第十一関口也西北接昌平之察石口东北为神堂北口河防口文东为大水峪又东为小水峪白道峪牛盆峪东水峪西石城骠骑诸堡又东接石塘岭诸闗口皆属宻云所辖而近懐柔县北】石塘岭闗【在宻云县北五十里大水峪东北有城周二里有竒旧设叅将　本朝改设石塘路都司今改守偹县志石塘岭闗东自陈家峪西抵亓连口延袤二百四十七里辖闗寨二十二册説石塘路兼领营堡二十三】黄崖口闗【在宻云县西北八十里石塘路西北有堡其东有髙家荘石佛民冯家峪三堡又北即白马闗也】白马闗【在宻云县西北八十里东去潮河川九十里有城设把总戍守其东有陈家峪堡其西有髙家堡其北为白马正関东接响溪口西驼骨口西为白崖峪冯家峪口接黄崖口】西驼骨闗【在宻云县北一百二十五里白马闗东北其东有陈家峪外口又东为河七寨口皆有堡又东即潮河川也】古北口闗【在宻云县东北一百二十里亦曰虎北口唐书地理志燕乐县东北八十五里有东军北口二守捉古北口长城口也金史地理志宻云县古北口国言曰留干岭元史古北口千户所在檀州北面东口置州实录永乐入年塞古北口小闗及大顺门外仅用一人一马頋炎武昌平山水记唐荘宗取幽州辽太祖取山南金之破辽兵败宋取燕京皆由古北口故中居庸山海而制其扼塞者古北喜峯二口焉县志古北路东自卢家安砦而抵蚕房谷砦延袤一百四十七里辖闗寨十六册説古北路兼领营堡八通志古北口有营城周四里有竒雄踞山巅至为险峻明洪武十一年置守御千户所三十年改为宻云后卫嘉靖以后设将驻守　本朝顺治初改为都司康熙三十二年设提督为重镇】曹家砦闗【在宻云县东北一百四十里司马台城东西去潮河川营六十里有城周六里有奇为古北口东第十三闗口明设将　本朝改设都司县志曹家砦闗东自小台儿砦西至将军台砦延袤一百三十五里辖闗寨二十二册説曹家砦路兼领砦堡十】黒峪闗【在宻云县东北一百六十里有城有水闗设把总戍守其西有汉儿岭口倒扳岭口土墙栢岭安口又西接古北口其东转而南有烧香峪口南峪沟口走马安口大虫峪口又南接大黄崖口】小黄崖闗【在宻云县东北九十里墙子岭北又北一里为大黄崖闗皆有堡又北即黒谷关也】墙子岭闗【在宻云县东北九十里有城周一里有奇有水闗旧设将本朝改设墙子路都司县志墙子县闗东自鱼子山西抵大黄崖口延衮二百三十一里辖堡寨十一册説墙子岭路营堡十五】唐刀峪关【在宻云县东北九十里墙子岭东又东南为南峪寨口皆有堡】黄门口关【在宻云县东八十五里镇罗闗北】镇罗関【在宻云县东六十里有二城东为新城西为旧城北去墙子岭三十里有把总戍守其北为北水峪口又北为黄门口其南为南水峪口鱼子山口皆有堡接蓟州之将军関】黄松峪関【在平谷县东又东与宻云县将军石闗相接闗北为熊儿峪闗又西为熊儿峪营今邉界分属密云而其地则逼近县境】将军闗【在蓟州西北七十里接宻云县界有把总】黄崖闗【在蓟州北四十里将军関东南有上下二营设把总戍守其北三十五里曰寻思峪又北十五里为柞儿峪皆有堡又车道峪堡在黄崖峪东又东为青山岭口古强峪口】大通闗【在通州南张家湾之长店百货彚集处明永乐中置廵司正徳中革】岐沟闗【在涿州西南三十五里即今岐沟店市】益津闗【在霸州马端临文献通考永清县唐置益津関后入契丹太平寰宇记周显徳六年复三関遂于益津置霸州】王平口【在宛平县西一百二十里西去沿河口九十里即金章宗游处明初华云龙言自王平口西至易州西北五十里之官坐岭闗隘有九相去约五百余里俱冲要地宜设兵屯守宏治　中尝筑城于此设有廵司】沿河口【在宛平县西二百里其东里许有沿河城旧设守御千戸所　本朝改设守备今设都司驻此又东即昌平州洪镇山城也】石港口【在宛平县西一百九十里东去沿河口二里今有廵司又西十里有东龙门口又西即天津闗也】洪镇山口【在昌平州西少北一百六十里有城亦曰洪镇山圆城其西接宛平县沿河口稍东为唐虞庵水口又东有唐虞庵小口又东为直巷岭有城又东为火口岭稍折而北分水岭又东为牛腊渚为口穈子峪口再东即石崖峪也】石峡峪口【在昌平州西北八十里糜子口东口内有石峡峪堡旧设守偹后改把总又东北为花家窑口又东为黒豆峪又东即八逹岭南临居庸】黄峪口【在昌平州北少西六十五里八逹岭东又东为青龙桥口又东为石佛寺口】西水峪口【在昌平州北六十五里石佛口东又东为撞道口内皆有堡】头道闗口【在昌平州北六十里撞道口东又北五里为二道闗口其西为鸡子口内有鸡子峪堡】小长峪口【在昌平州北六十里其北有万涧口南接小长峪北接二道関墙有掎角之势】大长峪口【在昌平州北六十里小长峪束内有堡其东北为南治口大榛峪口芦鞍岭口磨石水口擦石口内俱有堡又东即宻云县界自洪镇山以下皆州境第一道边城也】锥石口【在昌平州西北三十二里西接居庸関北接黄峪为州境第二道邉城】陈友谅口【在昌平州西北四十里锥石口南其西南接居庸関其东为雁门関又东为石城谷水口有堡为州境第三道邉城】徳胜口【在昌平州北二十里又名翠屏口北去雁门口五里又东有贤荘口】龙岭口【在昌平州北四十里有把总驻守其西接贤庄口其北有门家口又北即黄花镇】灰岭口【在昌平州北西去雁门口十八里自居庸関东至黄花镇凡九十一口而灰岭为冲要】孤山口【在房山县南五十六里涿易二州分路防也】苑家口【在霸州东南十八里明景泰中置口头司廵司今裁】张青口【在保定县凸峙众流之中舟舶徃来所必经啇贾辏集最为繁盛】拱极城【在宛平县西四十里卢沟桥东明崇桢间筑名曰北拱门二南曰永昌北曰顺治特设将控制之　本朝更名拱极城屡有修葺改永昌门曰威严设西路捕盗同知廵司及游击驻守】张家湾城【在通州南十五里以元时万戸张瑄督海运至此而名东南漕运至此乃运入通州为南北水陆要防又自河路南至长店四十里水势环曲官船客舫常骈集于此旧设仓以储粮嘉靖三十一年筑城周九百五丈有竒门四又为便门一水闗三今设都司驻防】巩华城【在昌平州东南二十里其地本名沙河店明永乐中建行宫于此嘉靖十九年筑城环之周四里门四设守偹驻防　本朝设北路捕盗同知及都司驻此】镇邉路城【在昌平州西一百里接宛平县界明正徳十五年筑东西跨山周三里门二设守御千戸所后又増筑一城于其西曰镇邉新城门三　本朝顺治初设叅将驻守后改都司今旧城已废】横岭城【在昌平州西北八十里镇边城东北明治十八年筑东西跨山南北当両山之冲周一里有竒门三旧设守偹今改把总】长峪城【在昌平州西北八十里横岭城南明正徳十五年筑城上跨両山下据西山之冲周一里门二后又筑小城于其西亦曰长峪新城旧设守驻守今改把总】白杨城【在昌平州西四十里长峪城南亦曰白羊口元置白羊千戸所于此明正徳中建城跨南北両山下当両山之冲周三里有竒门二后又建新城于其西南嘉靖后设守偹驻此　本朝驻把总戍守其东为苏林口汤峪口又东即居庸闗南口也】黄花路城【在昌平州东北一百里旧名白海所明治中置千戸于此万厯初移置于墓田峪四年复还旧治　本朝顺治初改设黄花路将驻守后改都司今又改守偹】石匣城【在密云县东北六十里亦名石匣营营西有石如匣因名明治十七年筑城周四里有竒　本朝特设副将驻守后改为游击乾隆十年二十六年城俱重修其东北十里为瑶亭子建有　行宫又一里为新开岭又十里为稻黄店又十二里即古北口皇上銮舆所经皆屡有】
