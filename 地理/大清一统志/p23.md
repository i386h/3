<!-- { "loadSidebar": true } -->
　　【西玉泉山望湖亭下泉从石根出溢为湖渟方广数丈泉涌湖底状如裂帛其水澄鲜漾沙金色近年时加疏濬屡有御制诗】夏泽【在三河县西水经注鲍邱水又东南入夏泽南纡曲渚一十余里北佩谦泽一望无垠顾炎武曰知録今三河县西夏店疑用古夏泽为名　按通鉴晋隆安初魏将石河头自渔阳追慕容寳及于夏谦泽胡三省通鉴注泽去蓟州北二百余里顾祖禹方舆纪要谓平谷县东北百余里有海子或谓即故泽与水经注不合】鸣泽【在涿州西汉书武帝纪元封四年北出萧闗厯独鹿鸣泽注服防曰独鹿山名鸣泽泽名皆在涿郡逎县北界水经注洛水上承鸣泽渚渚方一十五里西则独树水注之又东迳西乡城又东迳垣县而南入垣水萧徳言括地志鸣泽在范阳县西十五里故逎县东】督亢陂【在涿州东南即燕太子丹使荆轲以献秦者刘向别录督亢膏膄之地水经注督亢沟上承涞水于涞谷引之则长潭委注遏之则微川辍流水徳含和变通在我东南流迳逎县北又东迳楼桑里南又东迳督亢泽苞方城县风俗通曰沆漭也言乎漭漭无涯际也其水自泽枝分东迳涿县故城南又东迳卢植墓南又东散为泽渚北屈注于桃水括地志督亢陂在范阳县东南十里迳五十余里旧志陂池广衍跨连新城固安二境】琅川淀【在东安县南七十里即白沟河诸水下流东入磨汊港】延芳淀【在通州西南辽史地理志漷隂县有延芳淀方数百里春时鹅鹜所聚夏秋多菱芡辽时每季春弋猎于此旧志今南海子侧有延芳村或谓延芳淀即南海子之旧名云】金盏儿淀【在通州北二十五里广袠三顷水上有花如金盏因名】不老淀【在三河县南四里】三角淀【在武清县南即古邕奴水也水经注邕奴者薮泽之名四面有水曰雍不流曰奴南极滹沱西至泉州邕奴东极于海谓之邕奴薮其泽野有九十九淀枝流条分往往迳通明通志三角淀周围二百余里即古之邕奴水也范壅口王家陀河掘河越河深河刘道口河鱼儿里河诸水所聚东防汊沽港入于海旧志淀在县南八十余里东西五六里南北十余里又东为四汊港四汛可四五里又东为西沽三十里合运河达于天津　按古时惟三角淀最大又当西沽之上故诸水皆防入于此今渐淤而小新志合相近诸淀泊总谓之东淀云延袤霸州文安大成武清东安静海之境东西亘百六十余里南北二三十里或六七十里为七十二清河之所滙潴永定河自西北来子牙河自西南来咸入之葢其地本皆古邕奴薮也】破淀【在寳坻县东五里】防思淀【在寳坻县东南四十里又东南三十里有小淀】月河淀【在寳坻县东南九十里】东游香淀【在寳坻县南八十里又县南二百五十里有草头沽淀及神堂儿淀】檾淀【在寳坻县西十五里又县西十八里有苏子淀三十里有商王淀】赵淀【在寳坻县东北五里又县东北二里有地扒拉淀】朱家淀【在寳坻县西连沙家淀东至鳯河南至九道沟北至厐家店为永定河归宿】曹定淀【在寳坻县鳯河之下游受永定河水滙入大清河】水纹淀【在霸州东宋史河渠志縁邉塘泺东起信安军永济渠西至霸州莫金口合水纹李淀大兰淀为一水横广七十里纵十五里或六里】大浪淀【在霸州东南七十四里旧名高桥淀周围百里其西为北桂图众流所聚也东南流为汊河东入文尔淀】文尔淀【在霸州东七十三里旧名堂二淀又东分二流行如八字亦名八字河下流俱入吕公河】火烧淀【在文安县东二十五里广四十余亩县东北有石沟河栁河急河三水皆聚于此东入衞河达于直沽】石城淀【在文安县东北四十八里又有慈老淀黒母淀落坡淀四角淀俱在县东北又赵家泊在县东北六十里即太平寰宇记所谓滹沱河东溢为赵淀也又隋志文安有狐狸淀寰宇记一名掘鲤淀】麻洼淀【在大城县北四十里又北十里有李字淀】三家淀【在大城县东北五十里与文安静海为三县之交文安大城之水从此北下明万厯四十二年静海民筑堤设口障水使不得下文大两县俱受水患县令梁纲请于抚按复开之】塌河淀【在宁河县源天津东流至西堤头入宁河县境又东至七里海达南涧沽入蓟运河】粮料淀【在保定县西北宋史河渠志缘邉塘泺东北起霸州莫金口西南至保定军父母寨合粮料淀回淀□一水横广二十七里纵八里】飞放泊【即永定门外　南苑亦名南海子注详前元史兵志冬夏之交天子亲幸近郊纵鹰隼击以为游豫之度谓之飞放祝穆方舆胜览下马飞放泊在大兴县正南广四十顷又北城店黄埃店俱有飞放泊广三十顷明统志南海子旧为下马飞放泊】七里泊【在宛平县西北三十五里地名碾庄亦名七泺源出西山一亩马眼诸泉绕出万寿山后滙为七里泺纡回向南行数十里入高梁河】燕家泊【在宛平县西北二十五里广袤五十余亩东南流入城西王渊潭】桃河泊【在东安县南五十里浑河水所滙也流入三角淀】莲花泊【在东安县南三十里东南流经葛渔城入武清县界】南新庄飞放泊【在通州南旧漷县南二十五里周八里又县西南二十五里有栲栲垈飞泊泊北八里有马家庄飞放泊】文安大洼【在文安县东南白龙牛台诸淀所潴也受河间任邱水旧有广安横堤障之以防其北漫但横堤东属于大城之千里长堤水无所泛滥可虞乾隆二十九年经督臣奏请于王蕃邨穿千里长堤建石闸二座外濬引河使水泄入于榆钱洼东注子牙河其广安横堤益加培筑于是文安南来之水有所归而大城亦免溃流之患】金水洼【在霸州东五十里旧本污池今为沃壤民多耕植其中】麒麟洼【在大城县北十里徐昌祚燕山丛録云昔时民家耕牛尝产麟于此今淤】飞鱼口【在霸州南太平寰宇记文安县有五渠水今名长鸣沟邢子颙三郡记云后魏延兴初文安县人孙愿捕鱼于五渠水有犀鱼从西来共以柴塞之忽有人谓愿曰须臾当得大鱼若欲求多宜勿杀也愿下网果得大鱼状如鲤而大遂杀食之俄风雨昼昏闻鸟飞声比风息雨霁有人乘船至者云前见羣鱼无数飞入于海因呼入海之处曰飞鱼口长安客话霸城南沙河与庚河合流处俗呼飞鱼口即鱼津洼也保定县志鱼津洼在霸州南少东上接栲栲圉浑河之水西南接范家口】玳瑁口【在文安县东南元志云河间路有黄龙港自□井口开凿至文安县玳瑁口通泺水经火烧淀转流入海今堙】积水潭【在宛平县西北三里东西亘二里余南北半之西山诸泉从高梁桥流入北水闗滙此折而东南直环地安门宫墙流入于】
　　【禁城为太液池孙国□燕都游览志积水潭内多植莲亦名莲花池或因水阳有净叶寺名净叶湖俗又呼为海子套按元时既开通惠河运船直至积水潭自明初改筑京城与运河截而为二积土日高舟楫不至是潭之寛广已非旧观故今指近徳胜桥者为积水潭稍东南者为十刹海又东南者为莲花泡子其始实皆从积水潭引导成池也乾隆二十三年重濬积水潭二十六年即潭中旧龙王庙改建滙通祠并于夹岸筑墙以为限有御制诗纪其事】黑龙潭【在宛平县西尽眉山下上建龙王庙康熙十年四月】
　　【圣祖祷雨于此甘霖立沛赐御书喜雨二字后重建庙有】
　　【御制碑记雍正三年重修亦有御制碑文】
　　【皇上每当望雨之候亲诣诚祷应时立沛】
　　【御赐匾曰恩敷广润屡有　　　　　　　　御制诗纪事又有黑龙潭在大兴县南黑窑厰】玉渊潭【在宛平县西十里元人丁氏故池栁堤环抱沙禽水鸟多翔集其问池上有亭亦以玉渊名为当时游宴之所】七里龙潭【在通州东二十里其地广袤顷许深处不可测旱祷多应】龙潭【在寳坻县有二一在县东五里一在县东十里又有龙潭在大城县南里许每遇霖雨诸水防聚澄清可爱】洗马潭【在涿州西五里俗传张飞洗马于此】青龙潭【在房山县西南二十五里又黑龙潭在西北五十里】文安潭【在文安县北十五里】鱼藻池【在崇文门外西南俗呼金鱼池刘侗帝京景物略金故有鱼藻池旧志池上有瑶池殿今遗址不可考居人界池为塘植栁覆之嵗种金鱼以为业每端午日走马于此】王莲池【在宛平县西北五华山下】九龙池【在昌平州西南翠屏山下泉出九穴穴凿□为龙泉出其吻潴而为池缭以重垣覆以黄】
　　【甓明时为车驾谒陵事毕临幸之所】月池【在涿州西南十八里盈三百畆渟澄澈其形如月又柴池在州西南十五里】干池【在涿州西十五里其地洼下为众流所归然未尝盈溢为患一名百尺干】龙湾【在香河县有二大龙湾在县南四十里又南为小龙湾夏秋时合流经寳坻县界入七里海】玉泉【出玉泉山泉从石罅溅涌潴而成池渟浄莹旧名玉泉垂虹为燕京八景之一乾隆十六年御题八景诗以其歕出水面类济南之趵突因改为玉泉趵突勒碑泉上又以泉味清冽品其轻重定为天下第一泉】
