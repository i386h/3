<!-- { "loadSidebar": true } -->
　　人物汉辛庆忌【字子真狄道人父武贤宣帝时为酒泉太守拜破羗将军庆忌少以父防为右校丞屯田乌孙赤谷城与歙侯战陷陈郤敌元帝初举茂才迁郎中车骑军朝廷多重之者迁张掖太守徙酒泉所在著名成帝时大将军王鳯迁为光禄大夫执金吾后拜为左将军庆忌居处恭俭食用被服尤节约为国虎臣遭世承平匈奴西域亲附敬其威信长子通中子遵少子茂出为郡守皆有将帅之风宗族支属至二千石者十余人】牛邯【字孺卿狄道人有勇力才气雄于邉陲隗嚣据陇坻使邯军瓦亭帝征嚣王遵与邯旧故以书谕之邯得书乃谢士众归命洛阳拜为大中大夫杜林马援并荐之以为防羌校尉与来敛平陇右】晋辛勉【字伯力狄道人博学有贞固之操懐帝时为侍中随帝至平阳刘聪将署为光禄大夫勉坚辞不受聪遣其黄门侍郎乔度赍药酒逼之勉引药将饮度遽止之曰相试耳聪嘉其贞节深敬异之为筑室平阳西山月致酒米勉亦辞不受年八十卒】辛賔【勉族弟愍帝时为尚书郎帝尘于平阳刘聪使帝行酒洗爵賔起而抱帝大哭遂被害】辛谧【字叔重狄道人博学善属文工草隶书性恬静不妄交游永嘉末兼散骑常侍慰抚闗中及长安陷没于刘聪聪拜大中大夫固辞不受石勒季龙之世并不应辟命虽处丧乱之中頺然高迈及冉闵僭号备礼征为太常谧遗闵书劝以归身于本朝因不食而卒】辛恭靖【狄道人隆安中为河南太守姚兴陷河南被执至长安欲官之恭靖厉色曰我宁为国家鬼不为贼臣兴怒幽之别室经三年至元兴中诳守者乃逾垣遁归于河东】南北朝魏赵柔【字元顺金城人少以徳行才学知名河右沮渠牧犍时为金部郎太祖平凉州内徙京师厯著作郎河内太守甚着信恵】辛绍先【狄道人父渊仕西凉为骁骑将军凉后主歆与沮渠防逊战于蓼泉军败失马渊以所乗授歆而身死于难以义烈见称西土凉州平绍先内徙家晋阳有至性丁父忧三年口不甘味头不栉沐发遂落尽故常着垂裙皁防自中书博士转神部令皇兴中为下邳太守卒于郡子鳯达躭道乐古有长者名为京兆王子推国常侍】辛琛【字僧贵狄道人少孤曽过友人见其父母无恙垂涕乆之释褐奉朝请荣阳郡丞景明中为扬州征南府长史刺史李崇多事产业琛每谏折卒于官琛寛雅有度量涉猎经史喜愠不形于色当官奉法所在有称】辛穆【字叔宗鳯达弟举贤才为雍州别驾初随父在邳州与彭城陈敬文友善敬文病临卒以杂绫二十疋托穆与其弟敬武穆乆访不得经二十年始于洛阳见敬武还之封题如故世称廉行厯东荆州司马转长史带义阳太守领戍转汝阳太守有恵政正光中除平原相卒于郡】辛雄【字世賔狄道人有孝性居父忧殆不可识清河王怿为司空辟为左曹雄用心平直加以精明政事经其断割莫不悦服厯尚书驾部三公郎毎有疑议雄与公卿驳难事多见从孝庄时累除度支尚书兼侍中】辛祥【字万福鳯达子举司州秀才再迁司空主簿咸阳王禧妃即祥妻之妹及禧构逆亲知多罗谗谤祥独不预后除郢州龙骧府长史带义阳太守白早生反梁遣来援祥坚城固守州境获全】辛子馥【字元颖穆子累迁平原相元昊入洛子馥不从天平中除大尉府司马白山连接三齐瑕邱数州之界多有盗贼子馥受使检覆因辨山谷要害宜立镇戍之所又诸州豪右在山鼓铸奸党多依之又得宻造兵伏上表请破罢诸治朝廷善而从之后卒于清河太守】辛少雍【字季和祥弟有孝行尤为祖父绍先所爱绍先性嗜羊肝及卒少雍终身不食肝性仁厚有礼义门内之法为时所重稍迁司空高阳王雍田曹参军清正不惮强御积年乆讼造次决之请托路絶时称贤明卒于给事中】辛庆之【字余庆狄道人少以文学徴至洛阳对策第一除秘书郎大统中厯度支尚书迁南荆州刺史庆之位遇虽隆而率性俭素志量淹和有儒者风度又以其经明行修令与卢诞等教授诸生拜秘书监】北齐辛术【字懐哲琛子仕魏为清河太守政有能名累迁散骑常侍武定六年侯景叛除东南道行台尚书与髙岳等破侯景擒萧渊明齐天保元年侯景征江南租税术率诸军渡淮防之烧其稻数百万石还镇下邳人随术北渡淮者三千余家及王僧辨破景术招擕安抚城镇相继欵附于是移镇广陵厯迁吏部尚书迁邺以后大选之职知名者数四五有得失取士以才以器循名责实新旧参举管库必擢门阀不遗考之前后铃衡最为折衷术清俭寡嗜欲勤于所职临军以威严牧人有恵政少爱文史晚更勤学虽在戎旅手不释巻】周王杰【本名文达金城直城人善骑射有膂力从魏孝武西迁周文竒其才擢授羽林监尝谓诸将曰王文达万人敌也从复潼闗破沙苑争河桥战芒山皆以勇敢闻亲待日隆于是赐姓宇文氏进爵为公魏恭帝元年从于谨拔江陵孝闵践阼进爵张掖郡公为河州刺史建徳初除泾州总管颇为百姓所慕】辛昻【字进君庆之族子尉迟逈平蜀表为陇州长史领龙安郡事威恵洽着寻改成都令迁梓潼郡守入为司隶上士迁吏部天和初陆腾讨信州蛮诏昻运粮馈军莫有匮乏巴州万荣郡人反叛昻募人出其不意直趋贼垒望风瓦解厯渠州刺史转通州进位骠骑大将军】辛威【陇西人初从贺拔岳征讨有功假辅国将军都督及周文统岳众见威竒之引为帐内从擒窦泰复宏农战沙苑并先登陷敌勇冠一时为河州刺史威为人中正颇得人和累封宿国公威性厚重有威严厯官数十年未尝有过故得以身名终兼其家友义五世同居时以此称之】刘雄【字猛省临洮子城人初为文帝亲信后拜中大夫赐姓宇文氏天和中封周昌侯寻为和州刺史雄先已为本县令后有此授乡里荣之宣政元年突厥入幽州雄战殁赠亳州总管】隋李礼成【字孝谐狄道人深沉有行检周时以军功拜车骑大将军时朝廷有所徴发礼成度蛮必为乱上表固谏周武帝从之从伐齐拜北徐州刺史未几徴为民部中大夫髙祖受禅进封绛郡公终宁州刺史】辛徳源【字孝基术族子沈静好学博览强记齐中书侍郎刘逖上表荐之除散骑侍郎聘陈还待诏文林馆髙祖受禅隠林虑山秘书监牛宏以徳源才学显著奏与著作郎王邵同修国史撰集注春秋三传三十卷注杨子法言二十三巻有集二十卷子素臣正臣并博学有文义】李安【字元徳狄道人仕周授仪同少师右上士髙祖引之左右迁职方中大夫复拜安弟悊为仪同安叔父璋与周赵王谋害高祖诱悊为内应安因白之及赵王等伏诛将加官赏安顿首曰岂可将叔父之命以求官赏俯伏流涕高祖为之改容命有司罪止璋身高祖即位厯黄门侍郎平陈之役安率众先登大破陈师进位上大将军高祖尝愍安兄弟灭亲奉国拜安悊俱为柱国安歔欷悲感不能自胜先患水病于是疾甚而卒】辛公义【狄道人早孤母氏亲授书传周天和中选任太学生以勤若著称武帝时召入露门学每月集御前与大儒讲论数被嗟异从平齐迁掌治上士开皇元年除主客侍郎从平陈以功除岷州刺史境内呼为慈母迁牟州刺史亦有异政仁夀初充扬州道黜陟大使后为司隶大夫】辛彦之【狄道人九嵗而孤博涉经史文帝初除太常少卿累拜礼部尚书与秘书监牛宏撰新礼呉兴沈重名为硕学彦之与重论议重不能抗谢曰卒君所谓金城汤池无可攻之势后为隋州刺史迁洛州俱有恵政撰坟典六官祝文礼要新礼五经异义各一部】唐浑瑊【兰州人本铁勒九姓部落之浑部也父释之有才武从朔方军积功封宁朔郡王广徳中与吐蕃战殁于灵武瑊年十一即善骑射从破贺鲁部勇冠三军后从李光弼定河北又从郭子仪复两京败安庆绪数破吐蕃有功累迁单于大都防徳宗幸奉天授都虞京畿渭北节度使朱泚兵薄城瑊力战却之迁检校尚书左仆射同平章事兼奉天行营副元帅朱泚平论功加侍中封瑊宁郡王卒赠太师諡忠武瑊通春秋汉书天性忠谨功高而志益下世方之金日碑】辛云京【金城人世为将家有胆决以禽生斩馘常冠军迁太常卿史思明屯相州云京以鋭兵袭滏阳追破其众加代州都督太原军乱帝以云京沉毅授太原尹进封金城郡王数年太原大治加检校尚书仆射同中书门下平章事卒赠太尉諡忠献】辛京杲【云京从弟信安王袆节度朔方京杲与弟旻以策説祎评咨加异后从李光弼出井陉督趫荡光驱战嘉山尤力肃宗召见曰黥彭闗张之流乎累迁鸿胪卿召为英武军使代宗立封肃国公迁左金吾卫大军进晋昌郡王后为工部尚书致仕朱泚盗京师以老病不能从西向恸而卒赠太子少保旻亦从光弼定恒赵复署太原三城使史思明屯相军及滏阳旻逆击走之东都陷退守河阳卒于屯】辛谠【云京曽孙学诗书能击劔重然诺周人所急厐勋反攻杜滔于泗州谠趣泗口贯贼栅入城见滔乃夜逾淮至洪泽见戍将郭厚本告急厚本付兵五百即济淮与慆表里击贼大破之围三月救兵外败城益危谠复夜斩贼栅出见淮南节度使令狐绹诣浙西见杜审权合兵五千与贼决战围乃解以功拜亳州刺史干符末终岭南节度使】宋王渊【字几道熈州人善骑射应募撃夏国屡有功累迁河西路部将宣和中从刘延庆讨平方腊靖康初为真定府都统制讨平叛寇呉湛高宗即位羣盗蠭起以渊为制置使提兵四出所向克防拜佥书枢密院事为苗传刘正彦所害赠少保諡襄愍渊扈从勤劳为将轻财好义而家无宿储】金郭虾防【防州人世为保甲射生手与兄禄大俱以善射应募禄大以功授防州刺史夏人攻破防州兄弟俱被擒禄大见杀虾蟆独拔归元光二年虾蟆复取防州以功遥授知鳯翔府事本路兵马都总管元帅左都监兼行兰防洮河元帅府事甲午春金亡西州无不归元独虾防坚守孤城元兵尽力攻之虾防集州内金银铜铁杂铸为炮以击攻者杀牛马以食战士及军士死伤者众乃命积薪州廨呼集家人及城中将校妻女闭诸一室亲自焚之火既炽率将士于火前持满以待城破鏖战既乆士卒弓尽矢絶者挺身入火中虾防独上大草积以正门扉自蔽发二三百矢无不中者矢尽自焚城中无一肯降者】明赵安【字仲盘狄道人永乐初除临洮百戸使西域从北征立功进都指挥同知宣徳中从陈懐讨平讼潘畨进都督佥事复以左参将从史招讨曲先又与侍郎徐晞偕出塞讨阿勒台俱有功正统初进都督同知充右副总兵协任礼镇甘肃明年与王骥任礼蒋贵分道进师安至刁力沟絷鼐呼及乌克台等封防川伯子英嗣官立功进都督同知阿勒台旧作阿台鼐呼旧作乃顔忽乌克台旧作奄克台今改】王竑【字公度河州人正统中进士授户科给事中英宗北狩郕王摄朝犀臣劾王振误国请夷振族锦衣指挥马顺叱言者去竑怒奋臂捽顺发众兵击之立毙额森入犯命守御京城寻擢右佥都御史镇守居庸闗改督漕运兼巡抚江北时道殣相望竑不待报开仓赈之全活以百万计英宗复辟追论撃马顺事除名编管江夏及于宫中得竑疏见正伦理笃思义语遣官送归里寻起故官参赞都督冯异军讨伯埒克师还仍督漕抚淮扬宪宗初进兵部尚书竑刚方廉正执法以道不合时流乃遂抗疏力辞去声重于朝野正统中追赠太子太保諡荘毅额森旧作乜先伯埒克旧作孛来今并改】毛忠【字允诚初名哈喇本西陲人曽祖哈喇台】
