<!-- { "loadSidebar": true } -->
　　分野天文斗分野星纪之次【宿州为房心分野大火之次懐逺为奎娄分野降娄之次】
　　建置沿革禹贡扬州之徐豫二州之域【府治属西北境属豫北境属徐】周为钟离国战国属楚秦置九江郡【北境属泗水郡】汉仍为九江郡地【郡治在府西南境西北境兼为沛郡地】三国魏置扬州【治府西南境】晋初为淮南郡地【郡治在府西南境】东晋侨置豫州【治府西南境】安帝始分置钟离郡【治燕县今鳯阳县】刘宋泰始中侨置徐州【宋书州郡志徐州泰豫元年移治朐山元徽元年还治钟离】萧齐曰北徐州钟离郡【永元二年豫州入魏】梁因之【豫州属魏改置州普通七年克扬州复曰豫州】东魏武定七年改北徐州曰楚州【时豫州亦入魏复曰扬州】北齐曰西楚州【武平中州入陈复曰豫州后周大象元年复克之曰扬州】隋开皇初郡废三年改濠州因水为名大业初复曰钟离郡【西南境改置淮南郡西北境为彭城蕲城谯三郡地】唐武徳三年复曰濠州天寳初复曰钟离郡乾元初复曰濠州【李吉甫元和郡县志中间濠字误去水傍元和三年始又加水】属淮南道贞元初改属河南道五代因之【府境属呉及南唐惟北境内属】宋仍曰濠州钟离郡属淮南西路【北境后入金】元至元十三年设濠州安抚司十五年改为临濠府二十八年复曰濠州属安丰路明初呉元年复曰临濠府洪武二年以临濠为中都六年改曰中立府【旧志五年改中立府定为中都今从实録】七年改曰鳯阳府【始移今治】直南京
　　本朝初属江南省康熈六年分属安徽省领州二县五
　　鳯阳县【附郭东西距一百一十五里南北距一百一十里东至泗州盱眙界七十里西至懐逺县界四十五里南至定逺县界五十里北至壁县界六十里东南至泗州盱眙界七十里西南至夀州治百八十里东北至泗州五河县治九十里西北至懐逺县界六十五里汉置钟离县属九江郡后汉为钟离侯国晋太康二年属淮南郡安帝置钟离郡改县曰燕县北齐改曰钟离县唐为濠州治五代宋因之金改临淮属泗州元复曰钟离明洪武初改临淮七年始分置鳯阳县为鳯阳府治　本朝乾隆十九年裁临淮县入焉】懐逺县【在府西北七十里东西距一百二十里南北距一百六十里东至鳯阳县界三十里西至颍州城县界九十五里南至鳯防县界七十里北至宿州界九十里东南至定逺县治一百七十里西南至鳯防县界七十里东北至壁县治一百八十里西北至防城县治一百四十里汉置当涂侯国属九江郡又平阿侯国属沛郡后汉为当涂平阿二县皆属九江郡晋属淮南郡安帝侨置马头郡省二县入之刘宋初以郡属南豫州泰始后属北徐州萧齐因之后魏属楚州北齐改曰马头县又改置荆山郡隋开皇初郡废改县曰涂山属钟离郡唐武徳四年省入钟离宋寳祐五年置懐逺郡及荆山县属淮南西路元至元二十八年省荆山废懐逺军为县属濠州明属鳯阳府　本朝因之】定逺县【在府南九十里东西距一百六十里南北距一百五里东至滁州界七十里西至夀州界九十里南至庐州府合肥县界六十里北至鳯阳县界四十五里东南至滁州全椒县界七十里西南至合肥县界九十里东北至泗州盱眙县界九十里西北至懐逺县界九十里秦置东城县汉属九江郡后汉属邳州郡晋属淮南郡刘宋省梁天监初改置定逺县兼置定逺郡及安州太清中州废北齐改郡曰广安隋开皇初郡废以定逺县属钟离郡仁夀元年废郡改为临濠县唐复为定逺县属濠州五代南唐改属定逺军宋元仍属濠州明属鳯阳府　本朝因之】夀州【在府西少南一百八十里东西距六十里有竒南北距一百五十里有竒东至鳯防县界半里有至颍州府颍上县界六十里南至六安州界一百五十里北至鳯防县界半里东南至庐州府合肥县治一百八十里西南至颍州府合邱县治一百三十里东北至鳯防县界半里西北至颍上县治一百三十里春秋六蓼国地战国时楚夀春邑秦置九江郡汉置改淮南国刘安反国除元狩元年复为九江郡后汉因之三国魏曰淮南郡正始初为扬州治晋亦曰淮南郡后改置南梁郡义熈中兼置豫州刘宋亦曰豫州南梁郡萧齐曰豫州梁郡后魏景明元年改曰州梁普通七年复曰豫州太清二年曰南豫州东魏武定七年复曰州陈大建五年复曰豫州后周复曰州隋开皇初郡废九年改曰夀州置总管府大业元年府罢寻复曰淮南郡唐武徳二年复曰夀州七年置都督府贞观元年府罢天寳初改夀春郡乾元初复曰夀州属淮南道五代初属呉置忠正军节度后唐天成三年为顺化军节度周显徳三年复曰忠正军徙治下蔡宋初复曰夀州夀春郡忠正军节度为淮南西路治所政和六年升夀春府乾道三年罢府置安豊军还治夀春金复曰夀州贞元元年属南京路元至元十四年改安丰路总管府十五年为散府二十八年改安丰路属河南江北行省明初复为夀春府寻曰夀州以州治夀春县省入属鳯阳府本朝因之】凤台县【在府西南一百八十里东西距一百十里南北距九十里东至懐逺县界五十里西至颍州府颍上县界六十里南至夀州界半里北至颍州府防城县界九十里东南至定逺县界九十里西南至夀州界半里东北至懐逺县界七十里西北至颍上县治一百三十里明夀州地　本朝雍正十一年折夀州东北境置鳯防县与夀州共城治】宿州【在府西北二百三十里东西距一百六十里南北距一百七十里东至灵壁县界六十里西至河南归徳府永城县界一百里南至懐逺县界八十里北至徐州府萧县界九十里东南至鳯阳县治二百三十三里西南至颍州府防城县治一百二十里东北至江苏徐州府邳州治二百二十里西北至永城县治一百四十里禹贡徐州之域春秋属宋战国属楚秦置泗水郡汉髙帝改为沛郡治相县领符离等县后汉改置沛国晋因之东晋徙郡治萧以相县属焉省符离为符县刘宋因之梁大通中侨置睢阳县兼置睢阳沛郡东魏武定六年改郡曰睢南县曰斛城北齐天保七年又改县曰符离省相县入之隋开皇初郡废三年州废以县属彭城郡唐武徳四年属徐州元和四年割符蕲县及泗州之虹县置宿州太和三年州废七年复置属河南道五代因之宋曰宿州符离郡开寳元年建保静军节度属淮南东路金曰宿州初颖山东西路大定六年属南京路贞祐三年复升保静军节度元曰宿州归徳府至元二年省州治为符离县入州明洪武初改属鳯阳府　本朝因之】灵璧县【在府城西北一百八十里东西距六十五里南北距二百六十里东至泗州界十五里西至宿州界五十里南至鳯阳县界一百四十里北至江苏徐州府界一百二十里东南至泗州五河县界六十里西南至懐逺县治一百八十里东北至徐州府睢寕县治一百二十里西北至徐州府治一百八十里汉置谷阳洨二县属沛郡后汉因之晋省谷阳兼省洨县侨置阳平郡属徐州萧齐永明元年郡废后魏世宗复置阳平郡东魏武定六年改置阳郡隋开皇初郡废改县曰糓阳属彭城郡唐武徳四年属仁州贞观八年属北谯州十七年属徐州显庆元年省宋元祐元年置灵壁县二年废属虹县政和七年又置灵璧县属宿州金因之元至元四年改属泗州十七年还属宿州明属鳯阳府宿州　本朝以县属鳯阳府】
　　形势背涡口之曲流望马邱之髙澨【汉王粲浮淮赋】淮海内屏东南枢辖【唐罗珦徳政碑】阻淮带山南北朝为重镇【王应麟玉海】
　　风俗率性亢直贱商务农其食秔稻其衣絁布地带淮河皆通舟檝货迁【乐史太平寰宇记】衣冠文物之乡邻戚相助防葬相赒殊敦古谊【李黙鳯阳新书】
　　城池鳯阳府城【周九里三十歩门四即旧皇城明洪武五年筑又有外城七年土筑周五十里有竒后圮　本朝乾隆二十年筑周六里五百六十二歩】懐逺县城【旧城周九里十三歩后废明万厯间始立新城于淮河西岸周三里一百二十歩城外无濠】定逺县城【周五里二百三十六歩门四明正徳七年甃砖引涧泉为池东西南广十丈北广二十丈　本朝顺治十七年康熙四年修十年三十五年重修】夀州城【周九里十三歩门四宋故址　本朝顺治六年修乾隆二十年三十年重修】鳯防县城【新置县与夀州共城治】宿州城【周六里有竒明洪武十年始垒石为址甃以大甓门四濠周八里有竒　本朝乾隆四年修十一年二十三年重修】灵璧县城【周六里门四明正徳六年甃砖濠广三丈余　本朝康熙十二年修乾隆十九年重修】
　　学校鳯阳府学【在府治西南明洪武三年建中都子监后改　本朝康熙四年十八年重修入学额数二十三名】鳯阳县学【在县治西　本朝康熙二十五年改建入学额数二十五名又临淮乡学即旧临淮县学明洪武中建后屡圮于水　本朝康熙二十三年改建乾隆十九年归并鳯阳县入学额数仍十六名】懐逺县学【在县治东南明洪武初建　本朝顺治十二年康熈五十六年雍正元年屡修入学额数十六名】定逺县学【在县治东南明洪武初建　本朝顺治十一年康熈二十年屡修入学额数十六名】夀州学【在州治西明洪武初因元故址建　本朝顺治十二年康熈十八年重修入学额数十二名】鳯防县学【旧附夀州　本朝雍正十一年新设入学额数八名】宿州学【在州治东明洪武二年因元故址建　本朝康熈五十三年重修入学额数二十名】灵璧县学【在县治东明洪武初因元故址建　本朝康熈十二年雍正九年重修入学额数十二名】鳯临书院【在鳯阳县　本朝雍正十二年建懐逺县有文昌书院在县西本朝雍正元年建又洪山书院　本朝康熈三十年建定逺县有曲阳书院　本朝乾隆二十八年建鳯防县有循理书院明天啓四年建灵壁县有正学书院　本朝乾隆二十九年建各州学并设有义学社学】
　　户口【原额人丁一十六万六千八十滋生人丁四百三十二万一百九十原额屯丁二千二百四十八又滋生屯丁一十七万八千二百二十四】
　　田赋【田地九万六千八百五十三顷四十八亩屯田地二千一百六十二顷六十八亩额徴地丁二十二万六千三百二十四两六钱二厘零米二万一千七百四十三石四斗二升五合五匀麦五千三百三石三斗三升豆二千五百五十八石三斗九升七合二勺】
　　山川鳯凰山【在鳯阳县城内旧皇城东北隅府之主山也府县皆以此名又灵壁县西北五里亦有鳯凰山旁有洞曰老君洞】万嵗山【在府城内北隅旧皇城垣桃其上东西二峯对峙东曰日精一名盛家山西曰月华一名马鞍山皆相聨接】白沙山【在鳯阳县东寰宇记白沙山在钟离县东八十里其山遍是白沙】白石山【在鳯阳县西二十里有乳泉魏书地形志钟离郡燕有白石山】善山【在府城南四十里一名翊圣山】杏山【在鳯阳县南四十里寰宇记钟离县杏山在县南六十里呉时董奉居此山为人治病为令种杏五株数年杏至万林】长安山【在鳯阳县南四十里杏山之西东西平衍百余里】镆鎁山【在鳯阳县南五十里接定逺县界郦道元水经注濠水出镆鎁山寰宇记镆鎁干将铸剑于此】瞿相山【在鳯阳县东南十里】云母山【在鳯阳县东南四十里寰宇记一名濠上山在钟离县东南四十里按神仙传云彭祖服食云母采于此山】升髙山【在鳯阳县东南五十里俗以九日登此山】
