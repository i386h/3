<!-- { "loadSidebar": true } -->
　　城堡抚顺城【在承徳县东八十里与　兴京接界旧名抚顺城城周三里门三明洪武二十一年置千户所扵此　本朝康二十九年设章京驻防乾隆四十三年重修四十八年有】
　　【御制抚顺城诗谨按实録明万厯十六年我】
　　【太祖始于抚顺清河靉赐寛甸四闗口互市以裕财源自此国富民殷云天命三年四月壬寅太祖率步骑兵二万征明临行以七大恨告天癸夘分兵两路进令左四旗兵取东州玛根丹亲与诸贝勒率右四旗兵及八旗精鋭取抚顺是夜驻营微雨隂晴不定】
　　【太祖欲回兵大贝勒曰天降此雨以懈明边将之心使吾进兵出其不意耳太祖善其言至亥时乃行是时云开月霁众兵分队星驰向抚顺边而进队伍绵亘百里旌旗蔽空甲辰昧爽围抚顺城执一人遗书逰击李永芳永芳得书冠帯立城南门上言纳欵事又令军士备守具我兵见之树云梯不移时登其城永芳遂出城降固山额真阿敦引永芳下马谒见】
　　【太祖扵马上以礼荅之于是下抚顺东州玛根丹三城及台堡寨共五百余乃収兵各营扵所至之地太祖驻驿于抚顺城乙巳留兵四千毁抚顺城率大兵回又有蒲河城在县北四十里明置蒲河中左千户所于此通志乃辽东十八城之一其始建之年无考城周三里有竒今废】
　　东京城【在辽阳州东北八里太子河东周六里十步东西广二百八十丈南北袤二百六十二丈门八与　盛京城同东向者左曰迎阳右曰韶阳南向者左曰龙源右曰大顺西向者左曰大辽右曰显徳北向者左曰懐逺右曰安逺我太祖天命七年建名曰东京十年迁都沈阳扵　东京设城守章京十年二十年城守移驰金州城内宫殿与城同时建今管理驿站官守防】牛庄城【在海城县西四十里明置驿于此　夲朝设掌印章京驻防城周二里九十三步门三天命八年重建章京所辖东至鳯凰城界二百里西至广寕城守界九十里南至盖平城守界十里北至奉】
　　【天将军所辖界十里东南至鳯凰城界二百七十里西南至海一百里东北至奉天府将所辖界一百七十里西北至广寕城守界九十里康熙二十一年添设巡检分驻其地】熊岳城【在葢平县西南六十里即辽金时熊岳县故址城周三里有竒南北二门　本朝初置城守尉章京驻防康熙二十八年増置骁骑校三十一年増置佐领雍正五年移奉天副都统一员镇守于此兼辖岫岩复州金州鳯凰城等防乾隆四十三年重修】岫岩城【在盖平县东一百六十八里本金时秀岩县后讹为岫岩　本朝康熙二十六年设城守尉章京驻防后又増置骁骑校佐领乾隆三十六年以熊岳理事通判移驻兼辖鳯凰城四十三年重建】范河城【在铁岭县西南三十里旧名汛河所明正统间巨建周三里有竒门四】流河巡司【在　盛京西一百里辽河东岸旧有巡司乾隆四十二年移驻鳯凰城】三汊河巡司【在海城县西四十里牛庄城皆康熙二十年置】东州堡【在承徳县东南一百十里周四里有竒又茨榆坨堡在县西南一百二十里沙岭堡在县西四十里即明之沙岭墩净烟堡在县西六十里】十方寺堡【在承徳县西北九十里又辽濵塔堡在县西北一百里】川盛堡【在承徳县北三十里又平洛堡在县北四十里恵逺堡在县东北九十里又有无名古堡五一在城东南二十里一在城东南八十五里周四里俗名大堡为承徳辽阳分界处一在城西北五十里一在城西北九十里一在城北四十五里】八里庄堡【在辽阳州西南八里又首山堡在州西南十五里以近首山而名沙河堡在州西南三十里俱周一里余长店铺堡在州西南五十里唐马寨堡在州西南七十里黄泥洼堡在州西五十五里俱周二里烂况铺堡在州北三十五里】土河堡【在海城县北十五里又甘泉堡在县北三十里俱圮】鞍山驿堡【在海城县北六十里明初设驿于此万歴中建城乂夜伸堡在县西五十里三河堡在县西六十里俱周一里有竒】太平堡【在海城县西南七十里通志俗呼青城子城圮又大官堡在县西南九十里又新开堡在县西北四十里铁石堡在在县西北七十里城俱圮】顶山堡【在盖平县南五十里又铁岭屯堡在县北五十九里白家寨堡在县东北五十五里汤池堡在县东北六十里】尚阳堡【在开原县东四十里周三里旧名靖安堡有莲花渚近堡曰黄泥冈又有中固城在县南四十里周二里余明永乐五年置抚顺站扵此】呼济堡【在开原县东北一百五十里又松山堡在县南四十里□铺堡在县西十八里八寳屯堡在县西三十里庆云堡在县西四十里威逺堡在县东北三十里城周三里】唐王营堡【在铁岭县东南三十二里又抚安堡在县东南四十里谙巴堡在县东南八十三里新兴铺在县西南十五里城南舗在县西南三十三里腰铺在县西南四十五里丁字泊堡在县西南五十五里】柴河堡【在铁岭东北六十里又曽十堡在县西二十五里平定铺在县北五十里史家堡在县西北十五里正西堡在县西北二十里】归化堡【在□州东二百里今圯又址城子在州东二百十里博罗堡在州南九十里盐塲堡在州南八十里】杨官堡【在复州西南三十里又五十寨堡在州北七十里俱周一里有竒】石河堡【在寕海县北六十里又木场堡在县西六十里山涧铺在县西南九十里红觜堡在县东北一百二十里俱周二里有竒归服堡在县东北一百六十里周三里堡东即鳯凰城界】镇江堡【在鳯凰城东南一百二十里为鳯凰城与朝鲜分界之防　谨按实録天命六年秋七月镇江城中军陈良防潜通于明将毛文龙令别堡之名诈称兵至大呼噪城中惊扰遂与汤站险山二堡民皆叛投文龙】
　　【太祖命二贝勒阿敏同太宗率总兵副叅等官引兵三千人迁镇江沿海居民于内地大贝勒代善三贝勒莽古尔泰率兵二千人迁金州民于复州冬十一月】
　　【太祖闻毛文龙屯兵朝鲜境命二贝勒阿敏统兵五千勦之渡镇江乘夜入朝鲜境杀其兵一千五百文龙仅以身免九年夏五月毛文龙令游击三员引兵冦我国所属之辉发地沿鸭緑江越长白山而至我守邉将素勒东阿击败之逐三日尽殱其众秋八月毛文龙遣兵渡朝鲜义州城西鸭緑江入岛中屯田太祖命大臣楞额哩武善引兵一千袭之途中获间谍告以明兵昼则渡江入岛収获夜则収兵复渡江宿义州江岸楞额哩乘夜进兵潜伏山僻处平旦度明兵已渡江率兵疾驰明侦者未及声礟举烽燧楞额哩已渡镇江支流突至其岛明将士大惊悉弃戈奔溃楞额哩等于陆路追逐斩五百余级余皆争舟堕水溺死楞额哩等尽焚其岛中积聚而还】黄骨岛堡【在鳯凰城西南三百五十五里】通逺堡【在鳯凰城西北一百里周一里　国初甞置防守尉官兵于此后移置鳯凰城今设站为朝鲜贡道所经其左二里右二里又有两城】草河堡【在鳯凰城西北一百二十里】石城堡【在鳯凰城北六十九里周二里有竒乂萨马吉堡在城北八十五里】靉阳堡【在鳯凰城北一百二十八里周三里有竒又孤山堡在城北二百五里周二里余一堵墙堡在城北三百二十里周三里有竒】白塔铺【在承徳县南二十里　谨按实録天命六年三月奉集堡总兵李秉诚武靖营总兵朱万良姜弼领骑兵三万来援沈阳营于白塔铺遣兵一千前行我国雅逊亦率精鋭往侦明兵前进雅逊遂走明兵施鸟鎗遥追太祖闻之大怒亲统兵前往因过】
　　【太宗营告之太宗即起行驰赴】
　　【太祖前愿引兵往遂疾驰迎战明兵四溃奔折掩击至白塔铺又见三总兵统众来布阵太祖不待后至兵即率百骑进击李秉诚朱万良姜弼不能敌大惊遁正追击时岳托台吉至大贝勒亦至同追四十里沿途斩首三千余级】烟狼寨【在辽阳州西三十七里】王官寨【在寕海县东南三十里】威寜营【在承徳县东南一百里有城周四里】武靖营【在承徳县西南五十里又得胜营亦在城西南五十里谨按实録天命六月二月】
　　【太祖追副将朱万良至武靖营而还】盐铁场【旧志沈阳卫东九十里安平山有铁场百户所海州梁房口有盐场百户所又盖州卫西四十里有盐场百户所北九十九里有铁场百户所又金州卫西北百七十里有盐场百户所东百三十里有铁场百户所皆明置】莽牛哨【在鳯凰城边外距朝鲜分界一二里乾隆十一年奉天将军请于此地设汛使彼此不致滋扰寻以与朝鲜不便停止】
　　闗邮梁房口闗【在海城县西南七十里与盖平县接界明时海运之舟由此入辽河又三坌闗明以三坌河北与三卫驻牧即于三坌界内设闗以限】连云岛闗【在盖平县西十五里明时置闗以控海濵之险又石门闗在县东七十里旧亦有官军戍守】青石岭闗【在盖平县北十二里凿山通路刑胜险隘县出入必由闗上有万厯年号】山头闗【在铁岭县北二十里　按明时有山头闗在三万卫南六十里乆废无考顺治十五年扵铁岭县北山头铺设闗门康十年移置开原】栾古闗【在复州南六十五里明设闗扵此今存土堡】旅顺口闗【在寕海县南一百二十里明时海运舟达金州卫者至此登岸有南北二城俱明初建设中左千户所乆废　谨按实録天聪七年夏六月己卯】
　　【太祖命贝勒岳托徳格类大臣楞额哩叶臣伊勒登昻阿喇率左右翼兵总兵官石廷柱率旧汉兵都元帅孔有徳总兵官耿仲明率新附兵合步骑万余征明旅顺口先是有徳仲明由登州泛海来降明总兵黄龙于旅顺口以水师阻截复合朝鲜兵蹑追至镇江我贝勒济尔哈朗阿济格杜度时方督修岫岩兰磐通逺堡三城奉命迎有徳等已率兵驻镇江岸明兵及朝鲜兵不敢近而退有徳等乃登岸来归至是遂以为向导破其城黄龙战败死俘获人口五千余岳托班师留叶臣伊勒登率每旗官二员兵二千五百名逰击佟图赖率备御二员旧汉兵百名驻守之】萧家岛闗【在寕海县东北一百五十里旧有兵戌守】连山闗【在鳯凰城西北其地有连山因名明置闗为朝鲜入贡之道今设站扵此又大片岭闗通志明统志在海州卫东一百一十里今在鳯凰城界内乆废】盛京边墙【南起鳯凰城北至开原折而西至山海闗接边城周一千】
　　【九百五十余里又自开原威逺堡而东歴吉林北界至法特哈长六百九十余里插栁结防以定内外谓之栁条边吉林开原以西边外为防古科尔沁等诸部驻牧地　兴京鳯凰城边外为围塲边门凡二十由山海闗外自西而东曰明水堂白石觜梨树沟新台松岭子九官台清河白土厰彰武台发库威逺堡折而南曰英峩　兴京鹻厰爱哈鳯凰城又自开原威逺堡而东曰布尔徳库苏巴两汉赫尔苏衣屯发特哈每门设章京笔帖式官兵分界管辖稽察出入乾隆十九年】
　　【皇上东巡过此有栁条边诗四十三年有御制老边诗四十八年有】
　　【御制进栁条边诗】威逺堡边门【在开原县东北三十里堡周三里南北二门为吉林乌拉等处往来孔道南至　兴京边门二百十里边外为围塲一百八十里西至发库边界八十里又西至发库边门二十一里】发库边门【在开原县西北一百里西至彰武台边门一百二十里边外为蒙古科尔沁界】英峩边门【在开原县东南二百十里有英莪口城南至　兴京边界十五里又南至　兴京边门二百十里边外为围塲乾隆八年】
　　【皇上东巡过此有御制入英峩门诗十九年有】
