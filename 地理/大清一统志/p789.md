<!-- { "loadSidebar": true } -->
　　名宦汉京房【顿邱人元帝时为魏郡太守得以考功法治郡房自请愿无属刺史得除用他郡人自第吏千石以下歳竟乘传奏事天子许焉】铫期【郏人光武时为魏郡太守更始将卓京谋欲反邺城期发兵击破之进击繁阳内黄郡界清平大吏李熊邺中之豪其弟陆谋欲反城迎檀乡期召问熊熊首服愿就死使吏送熊出城熊行求得陆将诣邺城西门陆愧感自杀以谢期期以礼之而还熊故职郡中服其威信】张酺【细阳人和帝初迁魏郡太守郡人郑据时为司隶校尉奏免执金吾窦景景后复位遣掾夏猛私谢酺曰郑据小人为所侵寃闻其儿为吏放纵狼籍取是曹子一人足以警百酺大怒即収猛系狱檄言执金吾府疑猛矫称卿意以报私仇防有赎罪令猛乃得出】葛龚【宁陵人永初中拜荡隂令居县有政绩】黄香【安陆人延光元年迁魏郡太守郡旧有内外园田歳収谷数千斛香曰食禄之人不与百姓争利廼悉以赋人课令耕种时被水年饥廼分俸禄及所得赏赐班瞻贫者于是豊富之家各出义谷助官廪贷荒民获全】岑熙【棘阳人顺帝时迁魏郡太守招聘隐逸与叅政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生牦含哺鼔腹焉知凶灾我喜我生独丁斯时羙矣岑君于戏休兹】陈球【淮浦人阳嘉中迁繁阳令时魏郡太守讽县求纳货贿球不与太守怒而挝督邮欲令逐球督邮不肯曰魏郡十五城独繁阳有异政今受命逐之将致议于天下矣太守乃止】高彪【无钖人灵帝时迁内黄令到官有徳政上书荐县人申屠蟠等】三国魏杨沛【万年人魏武出征在谯闻邺下颇不奉科禁乃发敎选沛为邺令未到邺豪右曹洪刘勲等畏沛各遣家驰骑告子弟使各自检勑沛为令数年以公能转为防校尉】王修【营陵人魏武时迁魏郡太守为治抑强扶弱明赏罚百姓称之】陈矫【东阳人魏武时迁魏郡太守时系囚千数至累年不决矫以为周有三典之制汉约三章之法今惜轻重之理而忽乆系之患可谓谬矣悉自览罪状一时论决】贾逵【襄陵人文帝即位以邺县户数万在都下多不法乃以逵为邺令月余迁魏郡太守魏郡官属开逵当为郡举府皆诣县门外逵出门悉当门谒逵于车下逵抵掌曰诣治所何宜如是】徐宣【海西人文帝初为魏郡太守或言可易诸城守用谯沛人宣厉声曰今者逺近一统人懐効节何必谯沛而沮宿卫者心文帝闻曰所谓社稷之臣也】郑浑【开封人文帝时转魏郡太守以郡下百姓苦乏材木乃课树榆为篱并益树五果榆皆成籓五果豊实民得财足用饶明帝闻之下诏称述布告天下】晋唐彬【邹人太始初出补邺令道徳齐礼期月化成】乔智明【鲜卑前部人惠帝时为隆虑令县人爱之号为神君部人张兑为父报讐母老单身有妻无子智明愍之停其狱歳余令兑将妻入狱于狱产一男会赦得免其仁感如是】南北朝魏游肇【广平任人髙祖时出为北府长史兼魏郡太守为政清简加以匡赞歴佐二王甚有声迹】张蒲【河内修武人太武即位以蒲清贫妻子衣食不给以为相州刺史扶弱抑强进善黜恶敎化大行卒于官吏民痛惜之】李防【范汤人文成时为相州刺史为政清简百姓称之上疏请州郡各立学官使士望之流就而受业其经艺通明者贡之王府书奏从之政为诸州之最】陆馥【代人兴安初为相州刺史为政清平抑强扶弱州中有宿老重望以友礼待之得十人号曰十善又简诸县强门百余人为耳目发奸摘伏事无不验】李平【顿邱人宣武时司徒长史行相州事劝课农桑修餙太学简试通儒以充博士圗孔子及七十二子于讲堂亲为立赞】北齐赫连子悦【勃勃之后除林虑守世宗徃晋阳路由是郡因问所不便子悦答云临水武安二县去郡遥逺山岭重叠车歩艰难若改属魏郡则地平路近世宗笑曰卿徒知便民不觉损干子悦答曰所言因民疾苦不敢以私润负公心世宗云卿能如此甚善甚善仍敕依事施行】隋梁彦光【乌氏人高祖时转相州刺史彦光前在岐州奏课为天下第一及居相如部岐州法邺都杂俗作变诈为之作歌称其不能理化上闻而谴之竟坐免歳余拜赵州刺史彦光请复为相州上从之豪猾者闻彦光自请而来莫不嗤笑彦光下车发摘奸隐有若神明合境大骇招致山东大儒每乡立学非圣哲之书不得敎授及大比当举行賔贡之礼又于郊外祖道并以财物资之于是人皆尅励风俗大改吏人感悦畧无争讼】矾叔畧【陈留人髙祖时迁相州刺史政为当时第一上降壐书褒羙之百姓为之语曰智无穷清乡公上下正矾安定徴拜司农卿吏民莫不流涕相与立碑颂其徳政】长孙平【洛阳人高祖时邺都旧号难治前后刺史多不称职朝廷以平所在善称转相州刺史甚有能名】薛胄【汾隂人开皇中检校相州事甚有能名】唐吕珉【武徳二年窦建徳连突厥侵相州刺史吕珉死之】房晃【武徳五年刘黑闼陷相州刺史房晃死之】许圉师【安陆人高宗时迁相州刺史专以寛治州人刻石颂羙部有受赇者围师不忍按但赐清白箴其人自愧后修餙更为亷士】李景【咸亨三年为相州刺史开高平金鳯万金诸渠引洹水溉田民获其利】李仁绰【咸亨四年为临漳令开菊花利物二渠引天平渠水以溉田民甚徳之】裴怀古【寿春人武后时徙相州刺史吏民怀爱】宋璟【南和人中宗时歴相州刺史政清毅吏下无敢犯者】张嘉祐【猗氏人开元末为相州刺史旧刺史多死官众疑畏嘉祐以周总管尉迟迥死国难忠臣也立祠房觧祓众心后吴竞为刺史又加神冕服遂无患】王焘【郿人天寳中歴邺郡太守治闻于时】田廷玠【卢龙人与承嗣为从昆弟大歴中徙相州刺史承嗣盗磁相廷玠无所回染】宋钱文敏【新安人太祖时歴相州録事叅军先是府帅多以笔牍私取官库钱韩重赟领节制颇仍其文敏不从重赟假他事廷责之文敏不为屈太宗嘉其有守】索湘【盐山人太宗时知相州时有郡盗聚西山下谋断澶州河桥入攻磁相州白昼抄刼邻郡发兵捕逐无敢近湘择州军得精鋭三百人侦其入境掩击尽擒之】韩亿【雍邱人真宗时知相州河北旱转运使某不以寔闻亿独言歳饥愿贷民租赋请赈】崔立【鄢陵人真宗时歴知相州识韩琦于布衣人服其鍳】王猎【长垣人仁宗时徙林虑令县依山俗以搜田为生不知学猎立孔子庙择秀民诲之汉杜乔墓在境中徃奠谒建祠其旁居官无丝髪扰吏民爱信共目为清长官】高化【真定人仁宗时知相州部有大狱已具皆当论死化疑之遣移讯果出无罪者三人】李复圭【豊人仁宗时徙知相州自太宗时聚夏人降者五指挥号聼子马子弟相承百年无他役复圭斥不如格者选能骑射士补之】赵不试【太宗六世孙建炎元年知相州金兵大入州乆被围军民无固志不试谓之曰今城中食乏外援不至不试宗子也义不降计将安出众不应不试知事不可为遂登城与金兵约勿杀许之既启门乃纳其家井中然后以身赴井命提辖官实以土州人皆免于死】金田灏【兴中人太祖时迁彰徳军节度使是时新定力役灏蠲籍之半而上之故相之繇赋比他州独轻】梁肃【奉圣州人世宗时为彰徳军节度使召拜叅知政事上谓侍臣曰梁肃以治入异等遂至大任亷吏亦可以劝矣】洪郭玖柱【临潢人明昌中知彰徳府事战殁洪郭玖柱旧作黄掴九住今改】图们色勒【咸平路明安人承安中徙知彰徳府事贞祐四年元兵复取彰徳色勒死焉图们色勒旧作陀满斜烈明安旧作猛安今并改】元王琚仁【河间人延祐间为涉尹在职二载流民复业者百四十余户滹沱之役计民之贫富以上中下为则百姓便之】明蔡诚【巢县人洪武初知安阳县时百姓新附田芜不治诚买耕牛给贫民由是地辟民富凡县廨学校皆诚所建】刘安【零陵人永乐中为武安知县尝以事逮诏狱民相谓曰亷官去矣吾侪安归多相儁逃山中后安事释复任逃者皆返奏最为河南第一卒于官】葛守礼【徳平人嘉靖中授彰徳推官巨盗诬富家株连以百数守礼尽出之藩府狱乆不决御史以属守礼一讯即得乃大惊服冬至赵王戒百司朝服贺守礼独不可乃止】许文献【长洲人嘉靖间为渉县知县性狷介不受一钱童仆常至饥寒去任家人取一氊立命发回人称其亷】袁应泰【鳯翔人万歴中授临彰知县筑长堤四十余里捍御漳水】袁化中【武定人万歴中知内黄县有善政】曹鸣鹗【崇祯六年流贼犯武安守偹曹鸣鹗战死】
　　本朝王象天【富平人顺治四年知临漳县河决壊民田力请蠲赋协济磁川驿站县人诣州供役甚苦之请仍旧例觧银免役不果迁太仆丞去后令万廷仕复请之象天为言于部得报允后督湖广学政过邯郸漳民越境迎之老弱塞路】髙启元【莱阳人康熈十二年知安阳县劝垦荒除杂派　大兵征滇逆休士四十日刍校悉自捐偹不以累民】李适【寿光人知内黄县为政仁恕务与民休息歳终胥吏以荒地羡金三千进适叱却之以充来歳额赋又申减学田歳征之半立五社课士文学蔚兴迁官去行李萧然邑民立祠祀之】张淋【上蔡人知内黄县性方严人不敢干以私邑赋役乆不均淋按田分里民甚便之】
