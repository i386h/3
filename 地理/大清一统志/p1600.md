<!-- { "loadSidebar": true } -->
　　山【在福清县西北冇归云玉女等峯下有龙潭三交溪水出此】玉泉山【在连江县西一里许有玉泉岩仙桃岩灵羊洞拥秀堂清涧阁】龙漈山【在连江县北县之主山也冈峦如龙漈水夹溪而下有潭曰五峯潭北五里曰湖山髙秀出羣山之上】云居山【在连江县北三十里通志有莲花石状若莲花周围有瓣轻摇则动力撼反否西麓为东岱山】香炉山【在连江县北四十里云居之北道书以为第七十一福地有峯曰章仙峯又有童井深仅尺许不溢不涸】覆釡山【在连江县东南二十里巅有巨石形如覆釡有玉人峯玉华洞清阴洞半月池诸胜南麓有二石对峙路出其中曰石门】荻芦山【在连江县东南三十里寰宇记原名九龙山连石鼓山而来相传秦始皇今掘断山脊见芦根一茎长数丈断之有血故名明统志山在县东南四十里下有荻芦峡】马鞍山【在连江县东北五十里山势逶迤达于海上又东有三徳山旧名三台山三峯并列下瞰海门】上竿塘山【在连江县东北八十余里大海中有竹扈湖尾等六澳并峙者曰下竿塘山突在海岸有白沙镜港等七澳明洪武二年徙其民于内地二山之地遂空】帘山【在罗源县东濵海又东诸山环峙俱临海上其峙海上者曰金螺阵与杨梅湾相对】四明山【在罗源县西寰宇记在永贞县西五里四峯髙列中有古坛生钓丝竹交荫其上有石井泉甘如蜜府志一名毒火山中有洼泉即石井泉也通志相传赤松子炼丹处时闻丝竹之声有棋局上黏牡蛎殻　按长乐县西北亦有山名四明然非寰宇记所载之四明山也明统志以寰宇记语误注长乐县山今改】莲花山【在罗源县南一里一名南山下临城市中有圣水岩井泉可愈疾通志即众宝山其旁为席帽山罗汉山西南为金钟铁阵二山】凤山【在罗源县城内北隅山势耸起如张两翼通志左为下梅岭右为上梅岭有屿曰鲫鱼屿】文殊山【在罗源县北一里上有羣玉峯章突洞迤北曰尖山有王家林岭又东曰南华洞】松﨑山【在罗源县东南六里对峙者曰鹤屿在县南十五里江中】宝胜山【在罗源县东北山最髙大黄水溪水出焉】洞宫山【在罗源县东北髙三百八十步寰宇记在永贞县东北六里自武夷岩前连接冈阜晋中兴初以有王气诏掘断山脊皆有血流通志上有神姥石童子峯】仙茅山【在罗源县东北十里有两山相连曰大茅小茅絶顶有罗喜洞中多竒石又县东北有堆禾山山圆如囷有锦潭甘泉】万石山【在罗源县西北俗名破石山怪石万状邑称竒观】旗山【在古田县东百里稍东南为鼓山通志县有两旗山一在崇礼里一在杉洋又有马山在旗鼓之间】北台山【在古田县西一里髙耸如台又二十里为黄蘖山其地多桃有桃湖桃溪桃坞桃洲每春时桃花夹岸为游观之胜】翠屏山【在古田县北县之主山也南为醴醻山甘泉出焉】五华山【在古田县西南三十余里五峯连峙耸峭千仞一名大仙山亦曰大佛岭又县西南八十里有九龙山九峯峭立】极乐山【在古田县西北二里许山后有岩曰仙岩又北有凤翀峯】走马山【在屏南县治东】龟山【在屏南县东新志山形如龟有洞曰蓝洞其东有金仙岩一峯挺拔曰文笔峯有磨剑石又东北为牛头岭又东为囦闗有青山书院旧祀宋朱子隔溪有山曰小武当】大邱山【在屏南县西其西北有将军山金钟山马鞍山】三台山【在屏南县治北】太湖山【在闽清县东十里山椒有湖约半里许】鼎峯山【在闽清县西有双岩梅溪流绕其下又白面山在县西有温泉】台山【有闽清县西南半里山势平衍其状如台县之主山也又南有钟南山上有盘谷岩旧志石塔山在县南为县案山】留钱山【在闽清县西南旧志相传唐干符间尝雨钱于此声铮铮然以亿万计树木皆折故名】芹山【在闽清县西南二里髙一千五百丈旧志相传白玉蟾炼丹处】大帽山【在闽清县西南五十里接永福县界周十里髙三千五百丈旧传其巅时有鼔声云覆其上祷两辄应山半有白岩髙一千五百丈相近有石屋山朱顶山】凤凰山【在闽清县东北形如翔凤宋陈祥道与其弟安道旸卜居山下其旁有石竹山旧志在县东北二十五里周十五丈髙四十丈　按此竹竹与福清之山同名】钟湖山【在闽清县东北二十八里大江之西与侯官梅埔接界髙五千丈下有钟潭蛟龙出没人不敢近其东有湖水应海潮】白云山【在闽清县西北八十五里周十五里髙五千八百丈林木蓊蔚白云吞吐一名棋盘山中有仙峯巨石】柽峯山【在闽清县西北一百里旧志山周三十五里髙六千三百丈北通尤溪县通志柽峯有柽树大数十围根分枝合故名】龙泉山【在永福县东五十里其巅有湖曰雁湖地髙水深与侯官雪峯山相望古谚云雁湖深雪峯沉雁湖浅雪峯现】观猎山【在永福县东六十里相传越王尝观猎于此故名元末故总管王翰避地山中闻元亡自尽因又名官烈山】陈山【在永福县南十里中有石龙山山如龙形循山之脊为路俗呼登龙山旧志语云县通福清则龙屿溪为十八湾通兴化则此山为十八折又斗湖山与陈山并峙上有四湖亦名倒湖湖旁有田】六洞仙山【在永福县南陈山之东相传有仙居之毎风雨晦防时有音乐声旧志山极髙秀西南为二水之汇】大张山【在永福县南二十余里穹窿磅礴羣山拱列其旁通志左有小张山相近有铁券山有岩曰曹溪岩上摩苍穹相传张赵二仙尝游此】大妃小妃山【在永福县东南四十里寰宇记在县东南五十里昔越王葬二妃于此山故名通志有村曰三岛村旁有巨石潭上为方广岩有泉如练元王翰镌飞佩二字】髙盖山【在永福县西南六十里寰宇记在县西七十里尝有紫云盖之故名有水色如金亦曰金支山土人徐登在此得仙县志在县西四十里道书以为第七福地王闽时尝封为西岳拾级而上巨石如墙道出其中上有东西二石室对峙东室有水帘自千仞崖巅垂空而下崖下承之以池曰龙吟池峯峦泉石种种竒胜通志徐登得修炼诀赵炳访之徐喜与共饮正值霜月草木凋敝徐喷余沥顷刻林花遍开今所居名花林庄徐与兄弟姊妹七人同时上升故其地有七仙亭及徐赵二仙祠】摩笄山【在永福县东北县之主山也】常思岭【在闽县东南一百里又东南至福清县四十五里为二县交界处髙数百仞一名相思岭】北岭【在侯官县北三十里路通连江县悬崖而跻髙防千丈宋嘉祐三年侯官令樊纪夷髙直曲培凹续陷岭失故险今为往来通道】鹤岭【在长乐县东西通县治东由云洞大路达广石梅花等处今为北乡往来通道】石尤岭【在长乐县南四十与福唐县分界府志亦名石湖岭在县西南六十里福清县县北二十五里两县之界】泻水岭【在长乐县西旁有岩数十丈涧水飞瀑可观】蒜岭【在福清县西南六十里以山形如蒜瓣而名登其巅望海弥漫无际旧有照海亭少东为绵亭岭又县西六十里有百丈岭与莆田县接界县西北有台岭路通闽县】螺岭【在福清县西北六十里与闗县接界山色黛緑如螺故名岭势峻岌如悬梯状北瞰方山如咫尺其西北有傀儡岭在驿路旁下有应石髙数丈过者呼之其应如答螺岭西有仙举岩峭拔千仞与永福县接界】金仙岭【在古田县东北五里石磴盘曲登之可以望逺上有烂柯石又县东北二十余里有牛头岭宋张浚有诗】梅林岭【在屏南县纡回盘绕共十八层】嵩州岭【在屏南县南与古田县接界】龙峯【在长乐县北十里其西有岩宋刘砥刘砺与朱子讲学于此因名曰晦翁岩】紫微峯【在长乐县东南一名何林山有白龙潭瀑布泉】极乐岩【在永福县东北十里形如伏狮中有四洞毎洞可容数十人又县北有白岩仙岩极髙秀】方广岩【在永福县东北四十里旧志峭拔千仞上有石室周围二千丈可容千人石乳参差下垂瀑布千丈有泉曰龙尾泉又有龙树岩聴泉岩瑞松坞望仙台明林鸿有诗又相近有九天岩】龙都峯【在永福县西北拔起千仞双崖对峙宛若洞门有三石室最髙者曰玳瑁峯峯南为鸡岩峯北之半有白岩即闽清县界】降虎峯【在连江县西五十里明统志尝有虎为矢所伤至独觉禅师庵前若有所诉觉为拔箭虎驯伏相随故名】宝峯【在闽清县东北九十里周二十里髙五千九百丈】西兴岩【在永福县西极髙有瀑布水又西有狮子岩悬崖出澄潭上中有石穴深不可测乡人结飞楼于其巅至今为通道驻足之地】梅岩【在永福县东南四十里髙出众峯登之可见三江口】道者岩【在罗源县北髙十余丈广百余丈中有石洞】榴花洞【在闽县西山唐永泰中樵者蓝超逐白鹿入石门内有鸡犬人家见一翁与榴花一枝而出既而莫知所在宋蔡襄有诗】灵岩洞【在闽县鼓山每雷雨作其中簸荡若鼓声】越王禁石【在长乐县东北广石海中长十余丈产紫菜味珍王闽时采以充贡禁民私取故名】海【北自福宁府宁徳县界接入府境丙环罗源县东又西南环连江县东又南环闽县东南又南环长乐县北及东南又南环福清县东迤西环县南又西南接兴化府莆田县界元和志连江县海在县东五里闽县海在县东南一百六十里长乐县大海在县东七十里福唐县大海在县东四十五里闽县志闽县东南滨海海潮南则由粗芦门北涌东则由闽安镇西涌皆防于马头江长乐县志县东南东北皆滨海山港澳屿回环为险福清县志县潮汐分二派一派入迎仙港径江一派入龙江而海坛双屿诸处为汛守要地又县东近境之海谓之九海以港屿曲折也其外为大海海防考长乐县西北闽安镇五虎门诸处实为省城门戸东北广石梅花所突入海中与连江县定海所相对亦省城右臂也自梅花至松下巡司中歴十一澳皆东沿大海波涛冲激并岸水浅防船难近独松下渐南与福清接壤广浙商船往往泊此海坛包其东南亦有观音澳苏澳可以暂泊故松下之备宜预】闽江【即建江自延平府南平县界东南流入经古田县西南黄田驿又五十里至县南百里之水口驿北受古田溪水江始出险就平又东五十里经闽清县西北之小箬驿又东十里至闽清口西受梅溪水又东南四十里经侯官县西北八十里之白沙驿又东南流至县西北二十五里甘蔗塘南亦曰马渎江又南流分为二派一派自北而东南歴侯官市至芋原驿曰芋原江滨江有石岊山亦曰石岊江又曰螺女江寰宇记所谓在州西北二十五里是也又东南曰金锁江寰宇记所谓在州西二十里是也又东南至县西十里曰洪山江亦曰洪塘江又东南入闽县界经钓台山下曰南台江亦曰白龙江寰宇记所谓南台江在州南九里濶九里是也又东南九里山下而东出为马头江有巨石如马头潮退则现亦曰东峡江而与西峡江防一派自西而南经侯官县西南三十里之髙盖山曰陶江亦曰濑江又南循县南五十里之方山西麓至仙崎山曰仙崎江亦曰阳崎江折而东流经闽县界曰西峡江两山夹峙下通潮汐濶十余里中流有石如底柱名浮焦石俗亦谓之乌龙江又东至闽县东南五十余里与马头江防二派合而东流江面益濶马头之北支流曰上洞江其南曰下洞江中有狮子石与方山对峙巨没不没谚云水浸方山鼻不浸狮子耳东流经长乐县西北半里之急水门闽县东四十里之闽安镇江与大水相接浩瀚数十里其北经琅崎山下曰琅崎江又东为闽县东百里之五虎门入大海　按闽江名目不一其自闽安镇以东尤多异名以舆图按之长乐县东北五十里之梅花江又北曰广石江皆即马头江之海口又东至五虎门则大海口也旧志及通志皆似误为分析】壶井江【在长乐县东壶井山下亦曰壶井澳旧志山灾江中居人渐成市又东北北曰磁澳江中有孤山峙海中分东西南北四澳可以避风海舟常泊于此　按壶井亦即闽江入海处分岐而名非有两江也】苖江【在侯官县西南其源为大漳溪溪自永春州徳化县界东北北流入永福县界合洑口溪又三十里至嵩口合尤溪界水又五十里合兴化水又六十里至永福县治合闽清界水又六十里合福清界水曰大樟溪经县界二百余里凡三十五滩悉皆险峻又东北流至侯官县西南之山曰泽苗江北注于隂崎江按旧志侯官县西南有浯江一名黄岸江受永福诸水东流为隂崎江下注阳崎江以舆图考之当即闽江分流之南派仙崎江非另有一水也惟泽苗源资樟溪是为巨流】松林江【在福清县东去海口镇十里至长乐县东南三十里入海亦曰松下澳相近者曰大祉小祉龙下等澳又有海下里江源出福清县北二十五里之石尤岭下流注江以入海】龙江【在福清县南元和志丹步渡在县南百步其水谓之无患溪县志江有数源一源自百丈岭至鹤林为鹤溪一源自灵石山出与鹤溪合为无患溪一源自敛石山出为交溪西南一源自台岭出为芦溪一源自七仙岩曰闗溪一源自石尢岭曰涧溪并流至水陆桥南众溪合流名曰西溪又东经县南曰龙首河又东广五里初曰螺文江宋时改名龙江又东入海】迳江【在福清县南三十里其源有二一出故兴化县之全支大泽流合渔溪一出黄蘖山北过铁塲边又北与渔溪合为径港南至绵亭东抵乌屿门又南至双头屿岐而为二西出后屿东出白屿又东复合入海又有南匿江在县南南日里自莆田县流入至南匿山入海】连江【在连江县南三百步府志一名鼇江源出罗源县黄土溪黄蘖潭古田县芝浮溪侯官县旧懐安县桃洲之密溪三派合流而东经县南环抱如带东下合磁窑峡口入海亦名岱江江滨有渔沧潭】罗川【在罗源县南源出县西蒋山流合金钟潭至县西分为南北二溪北溪穿城中南溪绕城外至南庄潭又分一派入城曰中溪至南门中北二溪复出与南溪防合流过南亭桥旋转九曲亦曰环溪经县东南六里之松崎山入海又名松崎港】桑溪【在闽县东十二里通志闽越王流觞处也一名龙窟】鳝溪【在闽县东二十里寰宇记源出鼓峰半名胜志越王郢时有鳝长三丈为民害郢之第三子曰白马三郎者射中之鳝以尾三郎人马与鳝俱毙　按五代史王审知常乗白马军中号白马三郎然则称三郎为汉闽越王郢之子亦讹传耳】义溪【在闽县东南旧志在闽县东南六十里源出福清县界流十五里为榕溪又流经緑杨桥曰义溪入西峡江】大目溪【在侯官县西北七十里源出古田县界其南为小目溪出永福县界皆西北流注于马渎江　按舆图作大穆溪】桐溪【在侯官县西北三十里俗谓之桐口其相近有陈塘溪俱流入岊江　按舆图有成塘溪出府西北山中西南流至甘蔗塘东南入江当即陈塘溪也】沙溪【在侯官县西北二十里源出分水闗经建剑而下中有涌沙成堆故名流经芋原驿入江】九溪【在长乐县东岭口旧志源出六平首石诸山流经太平桥曰观音溪又经县南又流入马头江又有中溪竹林溪资圣溪皆入江】三溪【在长乐县南旧志福清县诸溪滙于破石潭分流为三如鼎足亦名鼎溪歴四十里转由东山港入海又星溪在县西南源出七岩山亦曰猎溪与三溪同入海溉田千余顷】长乐大溪【源出福清县仰辰山流经长乐县东南三十三里萦回溉田千余顷西北转入海】祉溪【在长乐县东南四十里海滨志源出福清县之境岭流至小祉澳入海】苏溪【在福清县西南四十里源出兴化府莆田县界流入县境合渔溪滙于迳江渔溪在县西南三十五里源出黄蘖山里洋与苏溪合又蒜溪源出蒜岭亦流入迳江】竹溪【在连江县南流经龙塘入海又财溪在县东南源出百丈漈下流入海皆有灌溉之利】周溪【在连江县西南又利坑溪在县东南皆流入鼇江】霍口溪【在罗源县西四十里自古田县流入又南流入连江县即鼇江之上流也】起步溪【在罗源县北五里源出县西北善化里山顶南流合松崎港又九龙溪在县北南流入起步溪又黄河溪在县西北流入九龙溪】古田溪【在古田县东三山志源出建宁界东南流曰横溪至上生院南合荐溪潭数里合桃溪东流至县东北隅龙津桥合东北溪又南经戴星洲鸣玉滩磨剑石下百丈漈曰水口旧志横溪在县西北又桃溪出县西黄蘖山流合焉又南合于建江亦谓之松溪溪上有嵩溪馆县志水口为羣溪滙合之处亦曰囦溪水流寛平无滩石之阻上下舟楫恒泊于此　按此即西溪为古田大溪之上源舆图出白漈岭下者是也古田县西北与建安界处今属屏南县曰横溪里有水曰横溪东南流北合屏南县境双溪禹溪倭溪诸水至古田县城北与东溪合又南流东合西洋溪水又南至水口镇舆图亦作剑溪旧志误分为二水】濑溪【在古田县西五十里旧名濑里溪东流经县南二十五里入古田溪】虎溪【在古田县西旧志在古田县西八十里明洪式初谷口巡司熊彦迪尝置虎溪寨于此　按舆图当即黄田驿东之上洋溪也南入建江】东溪【源出古田县东北杉洋镇西流至县东合古田溪又甘溪古名蓝溪感溪一名锦溪俱流入东溪　按舆图北溪即黄居岭下之水西流者感溪即西洋溪】梅溪【源出永福县西北山中北流经鼎峯山下又十余里双崖耸峙中防三滩名曰龙门又东北流闽清县又又东北经县北里许又东北入江旧志江水浊而溪水独清故县以闽清为名三山志谓之闽清水又瞿昙溪在闽清县西南三十里源亦出永福界流入梅溪又演水溪在县西二十里源出尤溪县界东流八梅溪　按舆图即闽清之南溪也演水溪即柽岭下之水东流者尚有下际溪出闽清县东南下际岭西北流至县西入梅溪旧志及通志俱未载】双溪【在永福县西三里越峯山下有二派一出县西南山中者曰洑口溪亦曰南溪一出县西北十七里瑞峯山者曰漈溪亦曰西溪合流为双溪防流入大樟溪为泽苗江】龙屿溪【在永福县东南府志源出福清县界流经县东之龙屿逶迤九曲十有八折凡四十里合大樟溪】西湖【在侯官县西二里方舆纪要在府西南三里晋太守严髙所凿引西北诸山溪水注之周十余里又有东湖在府东北三里亦严髙所凿引东北诸山溪水注之周二十里二湖与海潮通引流溉田为利甚溥唐贞观十一年观察使王翃又开南湖于城西南五里广二百四十步接西湖之水灌于东南后王审知于子城外环筑罗城及南北夹城皆取土于西湖旁湖周至四十里宋庆歴中渐微嘉祐二年蔡襄复请濬治熙宁中曹颍升程师孟相继修筑淳熙中赵汝愚复请濬西湖明万厯中亦尝疏濬后日就浅隘旧志东湖至宋已涸南湖遂湮西湖亦仅同池沼　本朝康熙二十二年总督姚启圣巡抚金鋐防议开濬西湖四十二年总督金士荣巡抚梅鋗重濬旋又湮塞乾隆十三年总督喀尔吉善偕巡抚潘思榘重兴工疏濬为堤葺湖心之开化寺及湖旁褒忠祠其用取赎锾并入官之田直事载府志巡抚潘思榘有记】桃枝湖【在长乐县南十余里旧志一名桃坑湖五代王闵时所凿宋咸平熙宁中再濬周五百余丈溉田二十九顷又南有横屿湖一名福湖亦唐宋故址周三百余丈】延祥湖【在长乐县南三里龙门前澳一带两岐亦宋元故址潮汐汐往来可通舟楫溉田千顷】林湖【在长乐县东旧志长三里濶五十余丈宋绍兴中县令陈可大开沟引湖水溉田西泄于海亦名陈令津】严湖【在长乐县东北旧志陈大建初里人严光舍田凿此周三千二百八十丈潴大畬溪水又名放生湖中有小阜曰蠏山后渐湮明正统十年县民刘彦良疏请濬治从之未几复废】滨闾湖【在长乐县东北旧志唐天宝五载沙合成陂大歴中里人林鸡因舍田凿为上下二湖周一千三百丈溉民田七百顷又开沟泄水入陈塘港至登贤官路而止名曰东沟宋元祐中县令袁正规凿卓岭水道及登贤官路遂与东沟相接名曰龙津明隆庆崇祯中两经疏濬其南有林婆湖相传林鷃妻赵氏舍奁田所开也】东塘湖【在达江县北潴水五百顷溉田四万畆隋开皇十三年肇兴唐咸通初今刘逵宋淳化初知县事鞫仲谋重浚明天顺四年知县欧阳翰大加清饬天啓末复湮　本朝康熙六年重濬如故】鉴湖【在永福县东北一名仲湾潭清深莫测又有龙窟在县东与鉴湖隔仙掌陂地潜通水痕相下流皆皆注大樟溪】元祐港【在长乐县东南三十里旧志旧有港入海为沙所壅宋元祐中县令袁正规开卓岭后山为港抵陈塘港西注之海又凿林岊庄前之山为渠直出漳港石渠南注之江名曰元祐港】陈塘港【在长乐县东北四十里旧志宋末陈龙筑田砌塘因名水源自梅花山下防东西滨闾湖严湖并七十二洋之水至此深数丈长十余里】罾浦【在闽县东南府志州人多就浦罾鱼故名石晋开运三年南唐兵围李仁达于福州仁达求救于吴越兵至自罾浦南潜入州入州城即此】白鰕浦【在闽县南府志五代汉初吴越将余安自海道赴救福州至白鰕浦海岸泥淖布竹箐而前既登岸奋击南唐兵大破之即此】甘蔗洲【在侯官县西北二十五里横亘江心居民皆种蔗为业相近有白龙洲】芹洲【在侯官县西南泽苗江西岸湍飞迅急壅而成洲周回二十余里居人隠然阛阓洲多产芹故名又名瀛洲】螺洲【在闽县南方山北一里环洲居民数百家又投桃洲在县东南马头江中有田数千畆】鸣玉滩【在古田县东府志东西溪合流里许有石滩横截中流亘东西岸旧名洪濑滩宋景徳中县令李堪改名鸣玉滩】大湾滩【在古田县南水口镇二十里闽江险处也旧志自水口巳上达于浦城计程六百里滩石嵯峨纵横林立舟行石罅中至水口则滩险已尽江流浩瀚以风阻为虞矣】龙门三滩【在永福县通志北连闽清梅溪之水沿水而流至十余里泻为三滩宋黄干有龙门三滩记】二龙潭【在长乐县东南十里旧志宋祥符间夏月雷雨有黑白二龙従演江飞起白者处山之阳因名曰白龙潭黑者居山之隂曰黑龙潭亦曰祥云潭】栢山潭【在福清县东南三十里龙堂山下又横山潭在县西南三十里龙首漈潭去横山潭十五里】清界潭【在福清县西北十五里上有瀑布下深数十丈】渔沧潭【在连江县通志有石刻渔沧天乙之门】湖汰潭【在永福县西十里许旧志樟溪所经也溪流皆滩石险隘仅有小港容舟惟此潭弥浸渟蓄时有龙见又赤壁潭在县东临海石峭峭拔皆赤色故名】龙湫【在罗源县旧志有二一在县西南金钟山一在县西北福源山二湫相去二十余里而泉脉相通又横峯龙潭在县东南险絶人趾罕到又百丈龙潭在县西北山顶下注为溪又险岩龙潭在县西北岩壁髙峻飞瀑百丈下注于潭】贤良陂【在闽清县西南旧志宋陈肠拜石得泉获灌溉之利尝应贤良科故名】欧冶池【在府城中布政司治所明统志昔欧冶铸剑之地周数里府志在冶山之麓今渐湮塞】温泉【府境有五一在闽县东南城隅汤井巷二在县东崇贤里及易俗里一在连江县西北光临里一在闽清县东北贺恩里】神移泉【在闽县东东山大乘寺侧又有涌泉在县东南鼓山寺侧平地涌出】苔泉【在侯官县北龙腰山一名龙腰井府境第一泉也通志宋蔡襄守福州日试茗必于龙腰取水手书苔泉二字立泉侧】应潮泉【在侯官县西北雪峯寺广二三尺水才数寸进退浅深与潮无少差】虎跑泉【在连江县北中鹄里降虎峯下】惠民泉【在屏南县西勺水不盈尺许潦不见溢旱不见涸】七星井【在闽县通志其六在宣政街东西一在还珠门外宋庆歴中提刑苏舜元所凿绍兴间砌七石盂于谯楼之北注水以厌火灾近名七福井】炼丹井【在侯官县鸟石山巅又崔公井在山旁以唐崔千得名】
