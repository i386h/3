<!-- { "loadSidebar": true } -->
　　本朝侯世爵【奉天人顺治七年知乡宁县姜瓖党卫敏破城据之焚掠甚世爵简厉士卒能躬自督率誓不与贼并立贼惧委城世爵招抚流亡慰安反侧阅二年民始更生及解去百姓攀辕流涕】赵昉【武城人顺治丙戌进士知翼城县慈恵有才畧时山东邪教倡乱昉密请兵勦之殱其渠魁城获全】徐来麟【奉天人顺治中知平阳府姜瓖叛遣其党平徳攻平阳来麟捍御获全延安王老虎应贼渡河抜汾州复攻平阳来麟与廵抚王无党防将范永宗固守间出击之擒其将刘光明城攻益急会大兵至解围走来麟斩贼首刘四亨于峪口中村败之】何斯美【镇畨卫人顺治间举人知翼城县姜瓖叛翼被兵尤数斯美与弟斯盛督乡勇御之六年七月贼数万猝至围城九日夜斯美力拒战翼城卒完迁开封府同知弟斯盛亦有战功后以勦贼殁于阵翼人建两祠祀之又翼城典史之子王国宁亦与斯盛同战死时同死事者镇标营都司鲁班礼赠逰击沂镇营逰击刘懋徳赠防将俱祀忠烈祠】安应麟【奉天人顺治中知浮山县姜瓖余孽踞县东南令千总秦文英耆老张三鳯入贼巢谕之降八百余人悉遣归农请豁荒粮数千石修县治之为贼毁者】许占魁【蒲城人顺治中任平阳副将盗张武等踞山中时肆刼为害占魁受事佯不问分兵布隘口一日大雪率精骑二百径入山贼众皆窜伏遂缚武而散其余党擢都督佥事】蒋鸣龙【浙江建徳人康熙中知汾西县相度汾濵濬枣平旧渠又筑一堤于前加楼村濬三渠于福珠卫家滩后团栢村田不苦旱又革民养马协费建马厰驿舍胥得治体】袁国梓【华亭人顺治乙丑进士康熙中知平阳府早起即据堂治文书端严若神至日昃不懈事至片言裁之悉中要害蠧胥敛手不敢肆】王槐一【彰徳人康熙间举人知浮山县旧输丁粮者十年例一办公务费逾正额商人高盐价且和以沙土民多坐私盐论罪槐一悉禁止之讦讼令自拘立剖曲直胥役终嵗不出县门三署隣邑皆着能声】王承露【益都人康熙甲辰进士知临汾县见上官辄抗论是非不少屈旧正供外多浮取于民承露悉裁去之】石文晟【奉天人康熙中知平阳府时嵗饥方有造船运米役上官又令民输草三十五万束于大同文晟请就近收买罢之又言赈饥煮粥止便少壮能就食者老病妇孺且坐毙请散赈官亲厯山僻按戸给之全活无算】王辅【奉天人康熙中知平阳府平阳地震火数起官署民舍多燬堵豪暴乘间剽掠悉擒寘重典民始获安死者给以棺不足以蓆又不足则为大冡数十别男女埋之又榜招他郡邑人能占籍旷地胥为永业闻者争集户口不大耗云】
