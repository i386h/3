<!-- { "loadSidebar": true } -->
　　古迹硖石故城【在州东南隋书地理志河南郡熊耳有后魏崤县大业初废入元和志硖石县西北至陜州五十里本汉陜县地后魏孝文分陜县置崤县周明帝二年分陜崤二县置崤郡隋文罢郡以崤县属陕州大业二年废入陕县义宁元年重置理硖石坞贞观中为硖石县旧唐书志隋崤县义宁二年省武徳元年复置二年割属函州三年自硖石坞移治鸭桥八年改属陜州十四年移治硖石坞因改为硖石县寰宇记硖石县干徳五年割河南府永宁县胡郭一村属焉宋志陜州陜熙宁六年省硖石县为石壕镇入焉　按峡石故城在今州东南七十里又二十里为故崤城接河南府永宁县界隋志谓入熊耳熊耳即今永宁也】宏农故城【在灵寳县南秦函闗地汉武帝元鼎三年徙闗于新安以故闗置宏农县四年置宏农郡治焉后汉献帝时改恒农寻复故后魏避显文帝讳又改恒农永熙三年分为西恒农郡治北周明帝仍改恒为宏隋初郡废大业二年县废寻复于故湖城置县兼置宏农郡移治宏农川义宁元年又移郡治陕以宏农县为鳯林郡唐武徳元年移虢州来治神龙元年又改宏为恒开元十六年复故宋建隆初避讳又改常农至道三年改曰虢略金贞祐二年割为陕州支郡元至元八年并虢畧治灵寳县志县南四十里有虢畧镇】桃林故城【即今灵寳县治隋开皇十六年置属河南郡唐武徳元年改属陜州天寳元年更名元和志灵寳本汉宏农县隋置桃林县天寳元年于县南古函谷闗尹真人宅掘得天寳灵符遂改为灵寳】朱阳故城【在灵寳县西南一百里后魏置县在今卢氏县界隋移置于此属宏农郡唐龙朔元年隶商州万嵗通天二年隶洛州后属虢州元和志县东北至州七十里寰宇记卢氏有朱阳山因别立朱阳县周大象二年移县于今卢氏西南隠渠谷中隋开皇四年移理洛水北大业二年移于芹池川即今治也宋干徳六年废入常农太平兴国七年复置金海陵时又废后复置元至正八年并入灵寳　按卢氏县志南朱阳镇明成化中尝设巡司金史虢略县有朱阳镇疑即移治之旧址】邑川故城【在灵寳县南后周县也水经注烛水东北迳邑川城南即汉封窦门之故邑川受其名亦曰窦门城在函谷闗南七里隋志朱阳旧置郡有邑阳县开皇末改为邑川大业初并入】湖县故城【在阌乡县东四十里本秦时湖闗史记秦昭王三十六年王稽载范睢入秦至湖闗汉置胡县武帝更名湖县属京兆尹汉书戾太子传东至湖注湖县名今虢州阌乡湖城二县皆其地也水经注河水又东迳湖县故城北魏土地记曰宏农湖县有轩辕黄帝登仙处隋志河南郡阌乡旧曰湖城开皇十六年改焉元和志湖城县本汉湖县至宋加城字为湖城县寰宇记湖城县隋于古上阳宫置唐乾元三年又移于上阳宫东南一里即今理也宋熙宁四年省入灵寳元丰元年复置金因之元至正元年省入阌乡】阌乡故城【在今阌乡县西本古湖县乡名汉书戻太子传以湖阌乡邪里聚为戾园注孟康曰阌古字后汉志宏农郡湖有乡水经注玉涧水又北经阌乡城西魏尚书仆射阌乡侯河东卫伯儒之故邑元和志周明帝二年置阌乡郡开皇三年废十六年移湖城县于今所改名阌乡县县志故城在县西四十里又有故县乡在县西南三十里】陜县故县【今州治周初周公召公于此分治史记秦孝公元年东围陕城又惠文王十三年使张仪取陕出其人以与魏汉置县后汉因之晋永和十一年秦苻生以苻庾为豫州牧镇陜城太和四年苻坚以邓羗为洛州刺史镇陜城五年又以桓寅为宏农太守戍陕城后魏始光三年遣将军周畿等袭夏陜城宏农太守曹逹弃城走自是遂为宏农郡治太和中始为陜州治后又改县曰北陜隋初仍为陕县大业初改属河南郡唐复为陜州治后俱相沿明初始省陜县】陜中废县【在州东南后魏置属恒农郡寰宇记有废陜内县在硖石县南四十里盖周废也】玉城废县【在灵寳县东南八十里隋书地理志宏农郡宏农旧有石城郡玉城县西魏并废元和志玉城县西北至虢州六十里本汉卢氏县地属宏农郡后魏正始二年分立石城县废帝改为玉城周武天和元年废义宁元年重置寰宇记义宁初复于今县西北一百五十步再置县贞观八年移今理宋志虢州虢畧熙宁四年省玉城县为镇入焉】栾川废县【在卢氏县东南水经注伊水东北经鸾川后讹为栾川宋史地理志虢州栾川元祐二年以栾川治为镇崇寜三年改为县金志卢氏镇栾川旧为县海陵贞元二年废为镇县志栾川镇在县东南二百里路通嵩县】焦城【在州城南周初封国春秋时晋邑后属魏左传僖公三十年烛之武见秦伯曰许君焦瑕朝济而夕设版焉注焦瑕晋河外五城之二邑史记周本纪武王追思先圣王乃褒封神农之后于焦又魏襄王五年秦围我焦注宏农陕县故焦国汉志宏农郡陜有焦城水经注陕县大城中有小城故焦国也括地志焦城在陕城内东北百步因焦水为名　按春秋传虞虢焦滑霍阳韩魏皆姬姓史记云焦神农氏后则又为姜姓之国疑莫可定郑樵氏族畧亦两存其説】上阳城【在州东南周为虢国都左传僖公二年晋假道于虞以伐虢五年晋侯围上阳冬晋灭虢注上阳虢国都在宏农陕县东南汉志宏农郡陕故虢国北虢在大阳东虢在荥阳西虢在雍州水经注陕县东城即虢邑之上阳寰宇记虢城在硖石县西三十六里郑樵通志虢都上阳今虢州虢畧虢仲之封也谓之西虢而虢叔之封在鳯翔虢县谓之南虢复有一虢居于荥阳谓之东虢通鉴地理通释虢姬姓西虢虢叔之后陜州陕县上阳故城在县东兼虢州为南境　按春秋传曰虢仲虢叔王季之穆贾逵马融以此为虢叔国郦道元又云虢仲所都贾马指此为西虢班志则谓北虢道元又谓南虢迄无定论今以通志通释为正云】曲沃城【在州西南四十里即今曲沃镇史记秦惠文君十一年归魏焦曲沃注焦曲沃二城相近本魏地又魏襄王五年秦围我曲沃注曲沃在陕县西南魏书地形志恒农郡北陜有曲沃城水经注菑水迳曲沃城南按春秋晋使詹嘉守桃林之塞时以曲沃之官守之故名括地志曲沃有城在陜县西南三十二里因曲沃水为名】长城【在州东元和志魏长城在硖石县北二十二里魏惠王十九年所筑东南起崤山西北至河亘三十七里】安阳城【在州东南水经注安阳溪水西迳安阳城南西征赋所谓我徂安阳者也寰宇记安阳在硖石县西四十里唐贞观八年尝移硖石县治此十四年移治向南】项城【在灵寳县南七十里又有霸王城在县南三十里相传皆项羽屯兵处】沙城【在灵寳县西北五里三靣距河南有深堑相传唐武后幸洛阳时筑】瑕城【在阌乡县西春秋时晋河外邑顾炎武日知録晋有二瑕其一左传成公六年诸大夫皆曰必居郇瑕氏之地今临晋县境其一文公十三年晋侯使詹嘉处瑕守桃林之塞汉书地理志湖故曰胡武帝建元元年更名湖古瑕胡二字通用是瑕转为胡又改为湖而瑕邑即桃林塞也郦道元以郇瑕之瑕为詹嘉之邑误矣】盘豆城【在阌乡县西南西魏大统三年东伐至潼闗遣于谨徇地至盘豆隋大业九年杨元感自皇天原走上盘豆县志今为盘豆镇在县西南二十里】阴地城【在卢氏县东北左传哀公四年蛮子赤奔晋阴地注河南山北自上雒以东至陆浑皆阴地城即其戍守之所】古柏谷亭【在灵寳县西南□阳镇水经注柏谷水北流迳柏谷亭下昔晋公子重耳出亡及柏谷卜适齐楚又汉武帝防行此亭见馈亭长妻故西征赋曰长傲宾于柏谷妻覩貌而献餐谓此亭也王存九域志虢州朱阳县有柏谷】古曹阳亭【在灵寳县东水经注曹阳亭陈涉遣周章入秦少府章邯斩之于此魏氏以为好阳晋书地道记曰亭在宏农县东十三里县志好阳铺在县东十里】徽伯垒【在州城南元和志徽伯故垒在陜县南二里东魏武定初髙欢使李徽伯戍陜周太祖攻之徽伯筑垒于此以拒周故名旧志垒固鸡足山为阯】曹公垒【在阌乡县西水经注汉末魏武征韩遂马超连兵此地今际河之西有曹公垒道东原上云李典营西征记曰防路逶迤入函道六里有旧城周百余步北临大河南对高山姚氏置闗以守陜宋武入长安檀道济王镇恶或防山为营或平城结垒为大小七营滨带河崄姚氏亦保据山阸原阜之上尚存故迹元和志曹公垒在阌乡县西二十五里】七寳冶【在卢氏县西七十里元统志亦名清水冶】宏农宫【在州城内隋建唐改为陕城宫隋志河南郡陕大业初置宏农宫唐志陕州陕有陜城宫】绣岭宫【在州城东南唐显庆三年置唐志陜州硖石有绣岭宫寰宇记在硖石县东三里】桃源宫【在灵寳县城内唐志陕州灵寳有桃源宫武徳元年置】思子宫【在阌乡县旧城东北汉书戾太子传上作思子宫为归来望思之台于湖注台在今湖城县之西阌乡之东基址犹存水经注槃涧水北迳思子宫归来望思台东元和志思子宫在阌乡县东北二十五里】上阳宫【在阌乡县东隋书地理志河南郡桃林有上阳宫　按上阳盖沿虢都旧名今县南二十里有上阳乡】轩游宫【在阌乡县城内唐书地理志虢州阗乡有轩游宫故隋别院宫咸亨五年更名】临虚亭【在州治内宋知州吴肓建司马光有诗】披云亭【在州城西北隅羊角山上髙百尺】晋灵公台【在州城西南寰宇记在陜县西南三十二里晋灵公登台弹人即此俗号女台高五十余丈　按晋侯弹人处应在国都内此疑附会】望仙台【在州城西南寰宇记在陜县西南十三里汉文帝筑以望河上公】神雀台【在州城东唐志硖石东有神雀台天寳二年以赤雀见置寰宇记台在硖石县东北四十五里高五十尺】尹喜台【在灵寳县南亦名望气台相传即尹喜故宅旧唐书明皇纪天寳元年陈王府参军田同秀上言老子降见于丹鳯门之通衢告赐灵符在尹喜之故宅遣使就函谷故闗尹喜台发得之寰宇记在县南十二里春秋时闗令尹喜见紫气丈余飞入闗曰必有异人过此次日老子果骑青牛至后人即其处立台】鸡鸣台【在灵寳县南十里与望气台对峙相传即齐田文客为鸡鸣脱闗处】天寳台【在灵寳县南闗唐明皇因获灵符筑此】平吴台【在阌乡县西元和志赫连氏京观俗号平吴台在县西二十二里晋末赫连昌攻刘裕将朱龄石于潼闗筑台以表武功】澄澜堂【在州治南召公祠内宋吴肓建有记后刘敞来作守有诗】魏野草堂【在州城东三里宋史隠逸传野居州之东郊手植竹树清泉环绕旁对云山景趣幽絶凿土袤丈曰乐天洞前为草堂弹琴其中真宗遣使图其所居观之】三堂【在灵寳县旧虢州治内名胜志唐岐薛二王刺史时建吕温记韩愈有和刘伯刍三堂二十一咏】三鳣堂【在阌乡县四十里后汉杨震讲堂也一名校书堂震尝客居于湖有冠雀衔三鳣鱼飞集讲堂前因名　按寰宇记有杨震宅在灵寳县柏谷亭亦指此堂也遗址在华严寺后　本朝乾隆十二年知县杨访得闗西夫子杨伯起校书处碑记数字余皆漫漶因即其地称堂三楹勒石志之】燕居堂【在卢氏县东南世传孔子周流至此后人建堂】传道堂【在卢氏县西北有孔子及曽子像】西楼【在灵寳县旧虢州治西名胜志西城楼曰西楼唐岑参有题陜州西楼诗】太原仓【在州城西南隋置常平仓唐改今名隋志河南郡陜有常平仓自太原浮于渭以实闗中元和志太原仓在县西南四里隋开皇二十二年置以其地临焦水西俯大河地势髙平故谓之太原周回六里】集津仓【在州东北底柱山东又山西有监仓并开元二十二年置】田千秋园【在灵寳县南三十里今号田村宋范镇诗自古桃林汉相园至今精舎号田村谓此】铁牛【在州城北黄河中头跨河南尾在河北世传禹铸以镇河患唐贾至尝作铁牛颂又州城谯楼下有二鐡人盖亦古时镇水患所铸】
