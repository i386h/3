<!-- { "loadSidebar": true } -->
　　陵墓辽显陵【在广寕县医巫闾山即辽大祖长子人皇王耶律倍墓世宗时諡让国皇帝尊为显陵】干陵【在广寕县医巫闾山辽景宗葬此】豫王墓【在广寕县医巫闾山辽天祚帝入金降封豫王葬干陵旁】平王墓【辽人皇王子隆先封平王葬医巫闾山之道隐谷以上四陵墓今皆堙】元穆呼哩墓【明统志在广寕左屯卫东北二十里　按通志载揭奚斯撰碑可防辽志以为穆呼哩孙巴图鲁墓非是巴图鲁原作霸突鲁今改】王珣墓【在义州西四十里】王荣祖墓【在义州南四十里】明驾钦墓【在广寕县医巫闾山】杨惟藩墓【在寕逺州前屯卫】姜女坟【在寕逺州西南老军屯南入海一里许】
　　本朝尹防墓【在锦县东北二十里】
　　祠庙北镇庙【在广寕县西医巫闾山之阳去山五里余距城三里余舜封医巫闾山之镇幽州周礼夏官职方氏东北曰幽州其山镇曰医巫闾隋开皇十四年诏就山立祠唐天寳十载封广寕公宋金加王号元大徳二年封页徳广寕王明改称北镇医巫闾山之神　本朝因之旧庙毁于元季明永乐十九年敕建前殿五楹中殿三楹后殿七楹又构御香殿五楹以贮朝廷降香成化□重修　本朝康熙四十二年圣祖御书郁葱佳气扁额恭悬香殿四十五年】
　　【敕发帑金修理四十八年告成御制碑文雍正元年奉】
　　【防重修四年告成并勒御制碑文于庙中乾隆十九年有】
　　【御书额曰干始神区御制祭北镇医巫闾山及画松诗四十三年有御制祭北镇医巫闾山诗四十八年有御制祭北镇医巫闾山礼成诗】姜女祠【在寕逺州西南中前所城西二十五里祀秦贞妇孟姜祠之侧冇御轩三楹照房三楹平台三楹执事朝房十二楹乾隆八年有御书额曰芳流辽水又八年四十三年四十八年俱有】
　　【御制姜女祠诗十九年有御制题望夫石诗序云姜女祠前有石名曰望夫或云即姜女墓事虽不经而有闗风化故咏之】马叶二公祠【在义州南门外祀明洪武中都督马云叶旺今有坊存】钓鱼台祠【在义州北门外明贺钦常防学于此及殁乡人即其地建祠】曾公祠【在寕逺州城内祀明巡按御史曽铣今有碑存】周将军祠【在锦县城西祀明左都督周遇吉乾隆十二年知府金文淳建】
　　寺观大广济寺【在府城内唐时建内有白塔辽道宗建金髙琏有记又府城内有大佛寺寺前有塔周四十余丈髙约百丈相传建于唐时】大望海寺【在锦县南松山南唐建名法华寺元改名明景泰初重建】普陀寺【在锦县北十八里观音洞洞左有泉甘冽可饮洞中石佛百余明正统初建山头楼阁参差山下河流萦回因拟落迦之胜名曰普陀】崇兴寺【在广寜县城东北隅唐建今存双塔】青岩寺【在广寜县西南五十里峭壁挿天中有洞可容数十人洞外东西有泉萦□环注有望海观音阁洞前刻虚无真境四字每遇晴明海洋在目辽左诸山厯厯可数障鹰台在其上】清安寺【在广寕县西十二里医巫闾山中今为观音阁竒峯插云阴崖悬瀑右拥层峦左观溟海】仙灵寺【在寕县州西南三十余里内有石佛三相传明万厯三十二年出自海中】奉国寺【在义州城内防中建殿髙七丈佛像七髙如之一名七佛寺】
　　名宦辽刘伸【宛平人重熙中累迁南京副留守改崇义军节度使政务简静民用不扰致乌鹊同巢之异优诏褒之】韩徳凝【玉田人开防中累迁崇义军节度使移镇广徳秩满部民请留从之】韩庆民【宜州节度使金人克宜州庆民不屈而死】金程寀【析津人太祖时授锦州安昌令洁已爱民兴利除其殁也邑人祀之】髙桢【辽阳人天防六年以尚书左仆射判广寕尹在镇八年政令肃清吏畏而人安之】李完【朔州马邑人世宗时同知广寕府初辽滨民崔元入城饮不归得尸于水中有司执同饮者讯之皆诬服提刑司疑其寃以狱畀完完亷得其实乃舟师也遂免同饮人完长于吏治所至奸恶屏迹民皆便之】卢孝俭【宣徳州人大定中迁同知广寕尹广寕大饥民多流亡失业乃粜僧粟留其一嵗之用使平其价市与贫民既以救民僧亦获利】持嘉晖【中京人为归徳军节度使宗州旧无学持嘉晖为营建学舍劝督生徒肄业者复其身人竞趋之持嘉晖原作赤盏晖今改】伊喇温【辽横帐人世宗时厯崇义军节度使移临海军州治近水秋雨水潦暴至城下城颇决百姓惶骇不知所为温躬督役夫缮完之虽临不测无所避僚属或止温温曰为政疵疠水泛溢为灾守臣之罪也当以此身谢百姓虽死不恨寻移镇武定伊喇温原作移刺温今改译】马惠迪【漷阴人同知崇义军节度使亷能称职】大怀贞【辽阳人大定中为兴中尹锦州富民萧鹤寿途中杀人匿少府尹家冇司捕不得懐贞以计取之置于法】布萨揆【上京人明昌中同知崇义军节度使事有恵政布萨揆原作仆散揆今改】伊喇富森【东北路乌楞古河明安人大定初同知兴中府事缮城浚濠贼至却退改广寜被牒如隣郡元兵薄城其子通华善率家奴拒战广寕赖之以完富森还悉放奴为良终不言子之功识者多之伊喇富森原作伊喇福僧乌楞古明安原作乌连苦猛安今改】元胡秉彛【霸州人为锦州知州初州民不业耕织秉彛编伊尹武侯耕田遗制及苖司农栽桑图编行都部又于东东筑济民圜种桑百余畦聴民移植虽蔬菜果蓏栽植有方小民效法衣食饶足至元中省部移檄东方知籴奉行不善秉彛令蓄积者聴自输官民辇运赴仓侵渔遂息】刘敏中【济南人大徳中以宣抚使行辽东锦州雨水为灾辄发廪赈之】王居礼【河东人知锦州劝学兴农一以清心省事为本嵗凶发仓赈济全活甚众冇讼田不决者以情理开喻之其人相譲而退】王伯胜【文安人仁宗时为辽阳行省平章政事辽阳省治懿州州陋民不知学伯胜始至增郡学弟子员择贤师以教之使客至无所舍皆舘于民民苦之伯胜乃择隙地为馆廏度闲田百顷募民耕种以廪饩之嵗旱伯胜乃斋戒以祷祷毕即雨人谓之平章雨】郭嘉【濮阳人顺帝时厯官广寕路总管兼诸鄂啰劝农防御时民苦和籴嘉设法计户口第甲乙民甚便之有诏团结义兵嘉集民数千教以坐作进退号令齐一赏罚明信故东方诸郡钱粮之富甲兵之精称嘉为最后防防辽阳孤城无援嘉力战以死鄂罗原作奥鲁今改】明曹鳯【临淮人洪武时为广寕中屯卫指挥同知筑城池创卫治抚恤士卒官至都指挥同知】刘斌【崇明人以靖难功授指挥使进都指挥佥事备御寕逺筑城建卫时值嵗俭外御邉陲内抚军士政理民安甚有能声】冯时泰【山西汾州人任广寕道兵备防议守正不阿筑大定老军台堡数十处区画有方及邉隅告警言帅失机时泰奉防勘实有忤当事遂被逮辽民无不称寃】王祥【固始人以都指挥佥事任广寕开府修筑寕达蒲河等城恤下兴学颇多善政】施聚【顺天通州人宣徳中进都指挥使守备义州以勇敢称】文广【江都人正统间以署都指挥佥事备御寕逺诺延犯邉广率兵穷追遇伏中流矢死赠镇国将军】李荣【寕逺卫指挥使正统间守备塔山追敌至利州大战于长坡自午至暮不少挫敌不能支弃所掠而奔】赵忠【广寕右卫指挥佥事守镇静堡正统十四年敌围堡甚急忠乗城力战归语其妻曰若城破吾不茍活汝母子当自裁敌攻益急讹言城防妻女皆缢死攻围凡两昼夜以堡坚解去守臣上忠全城功陞指挥同知赐金为妻女营葬表其门曰忠节】李英【其先卢龙人迁义州成化问为广寕中屯卫指挥厯左军都督佥事充右叅将分守锦义二城讲武恤士训练之暇以书史自娱敦尚古礼建祠宇谨祭祀一以朱子为法在任七年百度具举】王铭【锦州人成化中守备寕逺讲武练军重修二城庙学甲辰有冦警铭率精骑卷甲直趋百余里遏其归路尽获所失人畜而还自是数年无犯境者】熊廷弼【江夏人万厯三十六年巡按辽东杜馈遗核军实时巡抚赵楫等弃寛向新疆徙编民六万家于内地廷弼勘得弃地驱民状劾二人罪嵗大旱廷弼行部金州祷城隍神约七日雨不雨毁其庙人广寕逾三日大书白牌封剑使使徃斩之未至风雷大作雨如注辽人以为至诚感神天啓时为御史冯三元等劾罢去任辽士民莫不垂泣后以广寕失守论诛　本朝乾隆四十八年】
　　【特防録其裔孙泗先授教谕】髙邦佐【襄陵人天啓元年辽阳破以邦佐为布政使叅政分守广寕邦佐知邉事不可为乞归方报允而王化贞弃广寕迯众谓邦佐既请告可入闗邦佐叱之曰吾一日未去则一日封疆臣也夜作书诀母策骑趋右屯谒熊廷弼言城中虽乱外间未知亟提兵入城斩一二人人心自定公即不行请授邦佐兵赴难廷弼不聴偕化贞并走邦佐仰天难泣曰经畧巡抚俱迯事去矣松山吾守地当死此遂西向拜阙复拜母解印绶自经官舍仆髙永曰主人死安可无从者亦自经于侧事闻再赠太仆卿諡忠节同时顾颐以石叅政分守辽海广寕之变力屈自经赠太仆少卿　本朝乾隆四十一年赐髙邦佐顾颐　俱谥节愍】袁崇焕【东莞人天啓二年驻守闗内安置辽人之失业者常夜行荆棘虎豹中时十三山难民十余万久困不得出崇焕将五千兵驻寕逺以壮声援别遣骁将救之三年督修寜逺城工成为闗外重镇崇焕在职勤慎善抚将士由是流移骈集商旅辐辏逺近望为乐土　本朝乾隆四十八年】
　　【特防録其裔孙袁炳授县丞】曹变蛟【大同人文诏从子也才勇冠时初文诏军中破山西湖广陜西四川诸流冠大小数十战斩馘无算积功最多贼咸畏大小曹将军厯官至援辽总兵崇祯十四年从洪承畴以十三万众救锦州时锦州围急变蛟营松山北乳峯山列七营于两山间环以长壕及战军溃还保松山　大兵围之明年二月副将夏成徳为内应松山遂破执不屈死之　本朝乾隆四十一年赐諡忠烈】杨伦【前屯卫副总兵明季阵亡又前屯卫总兵李鸣鳯副总兵罗文耀寕逺总兵王定宸皆同时殉节　本朝乾隆四十一年】
　　【赐杨伦諡烈愍李鸣鳯等俱諡节愍】
　　本朝刘文亮【汉军镶黄旗人以佐领兼知锦县招徕民人为之度邑居给牛种课勤惰而劝相之又设义学延师以教文风遂振】
