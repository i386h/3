<!-- { "loadSidebar": true } -->
　　【本朝乾隆六年以后屡经相度筑堤以资捍御】清水河【源出边外鸳鸯泊南滙正北沟东西沙沟诸水流入张家口南流迳万全县东又南至宣化县界入洋河即古甯川水也魏书登国二年帝幸甯川即此水经注甯川水出西北东南流迳小甯县故城西东南注于延水　按今清水河源张家口外二派分流其东北有水自独石口外西南流合焉南流入边经张家口堡东北五里又南至宣化县西界入洋河旧志与栁河川混而为一误】泥河【在宣化县东十五里自闗子口西南流四十里与洋河合即古黒城川水也水经注黒城川水有三源出黒土城西北其源合注总为一川东南迳黒土城西又东南流迳大甯县西而南入延河】妫河【自延庆州东北发源西流迳州城南又西迳懐来县城南又西南流入桑干河本古清夷水也今譌曰妫河水经注清夷水出长亭南西迳北城村故城北又西北平乡川水注之又西北迳隂莫亭又西防沧河自下二水互受通称又西灵亭城水注之又西得泉沟水又西南得桓公泉又西迳沮阳县故城北又屈迳其城西南流注于湿水　按括地志妫水在懐戎本汉潘县在今保安州西南界此自是清夷水辽史谓妫泉在可汗州城中宣镇志谓出延庆海沱山皆不察懐戎之移治清夷而误指也】沧河【在延庆州南水经注魏氏土地记曰牧牛山下有九十九泉即沧河之上源也今山下九十九泉积以成川西南流谷水与浮屠沟水注之又西南右合地裂沟有小水俗谓之分界水南流入沧河又西迳居庸县故城南有粟水入焉又西与右阳沟水合又左得清夷水口宣镇志谓之溪河源出团山自永宁县西南流八延庆州界册説又谓之湾河在永宁卫西十里源出团山南龙王潭其东又有暖泉皆南入妫河葢即古九十九泉之余流今皆指为妫河上源也】涧河【在延庆州东南三十里源出八逹岭东四里东南流迳昌平州界入榆河】板桥河【在延庆州西北十五里源出板泉西南流入妫河按水经注阳沟水出居庸县东北西南流迳县城北　西迳大翮山小翮山南又南注沧河即此】温泉河【在延庆州　西北三十里】【佛峪口水经注大翮山右出温汤疗治万病泉所之麓俗谓之土亭山其水东南流左防阳沟水乱流南注沧河册説温泉河在□西北三十里源出佛峪山南入妫河圣祖仁皇帝车驾临幸】
　　【御制有温泉行】沽河【源出边外自独石口流入流迳独石城西又南迳赤城县东又南至延庆州东北界仍出边外水经注沽河出御夷镇西北九十里丹花岭下东南流大谷水注之水镇北大谷谿西南流迳独石北界又南九泉水注之水北川左右翼注入川共成一水故有九源之称其水南流至独石注大谷水大谷水又南流迳独石西又南迳御夷镇城西又东南尖谷水注之水源出镇城东北尖谿西南流迳镇城东又西南流注大谷水乱流南注沽水又南出峡世谓之独固门又南左合干溪水水引北川西南迳一故亭东又西南注沽水沽水又西南迳赤城东故河有赤城之号又东南其鹊谷水合又东南合髙峯水水出髙峯戌东南西南流又屈而东南入沽水沽水又西南流出山迳渔阳县故城西畿辅通志沽河在赤城县东其源有二皆自塞外流入一曰独石水由独石城为西河一曰红山水由红石山迳独石城东为东河俱流至城南而合又南迳龙门山下名龙门川又南迳云州堡东又南迳县东门外又南迳龙门所南曰扬田河又南与阳乐河合又东南迳滴水崖堡南亦曰白河又南迳延庆州静安堡又东至东河口由边外达顺天府密云县之石塘岭闗此通州白河之上源也】汤泉河【在赤城县西明统志温泉在赤城西十五里又西河在赤城西合温泉东流分为二一从西北入城一从城南流合东河又有赤城汤在宣府镇城东一百四十里自龙门镇北乡赤城寺侧山根涌出暴热而流旁有冷泉随人浴之皆可愈疾畿辅通志汤泉河在赤城西源出西山东流至城西南合水全河又东合东河】水泉河【在赤城县】
