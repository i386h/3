<!-- { "loadSidebar": true } -->
　　津梁乐桥【在呉县治东卧龙街呉赤乌二年建呉郡志白居易诗云红栏三百九十桥杨备诗亦云画桥四百则呉门桥梁之盛自昔固然今图籍所载者三百五十九桥在郡城者今以正中乐桥为准分而为四达随方叙之门外及外县略附见焉】饮马桥【在呉县治东宋淳祐中知府魏庠建】织里桥【在呉县治西南呉郡志今讹为吉利桥】石岩桥【在呉县城内呉郡志在运河上唐白居易建名白头桥宋天圣初郡首孙冕重修易为孙老桥姑蘓志元总管道童重建改名石岩其自号也】憩桥【在呉县治西南呉地记呉军憩歇于此因名】臯桥【在呉县阊门内呉地记桥在呉县北三里五十步汉议郎臯伯通所居】都亭桥【在呉县城内西北隅呉地记夀梦于此置都驿以招四方贤士】虹桥【在呉县西阊门外即钓桥也元虞集有记】渡僧桥【在呉县西阊门外宋建先以舟渡有僧呼渡舟子弗纳僧折杨枝浮水而过故名西有上津桥下津桥来鳯桥俱跨运河】枫桥【在阊门外西九里宋周遵道豹隠纪谈旧作封桥后因唐张继诗相承作枫今天平寺藏经多唐人书背有枫桥常住字】五龙桥【在呉县盘门外七里跨运河】虎山桥【在呉县西南光福镇宋嘉泰元泰定中更名泰定桥】越城桥【在呉县西南胥门外呉郡志越来溪水自此桥北流横塘】行春桥【在呉县西南续图经在横山下越来溪上呉郡志桥甚长横石湖当时好事者名小长桥乾隆二十二年二十七年】
　　【翠华南巡　　御制行春桥诗】风月桥【在呉县西南洞庭东山莫厘武山之间东西相接中贯太湖今名渡水桥通志一名具区风月桥】乘鱼桥【在长洲县治东南呉地记在交让渎昔琴髙乘鲤升仙处续图经据刘向列仙传琴髙赵人尝入涿水取龙子乘赤鲤来不云在呉也列仙传有英子者亦乘赤鲤升天呉中门户皆作神鱼遂立英祠未详孰是】乌鹊桥【在长洲县治东南续图经乌鹊桥在郡前古有乌鹊馆因名】带城桥【在乌鹊桥东嘉泰元年重建卢熊府志桥迤近府治城南故名与织造旧廨相近圣祖仁皇帝南巡改建】
　　【行宫中有凝懐堂圣祖赐名也乾隆十六年二十二年二十七年三十年四
　　十五年翠华南巡屡】
　　【驻跸于此御制凝懐堂诗并】
　　【御书额五聨十】夏桥【在长洲县治东南宋皇祐年间建以桥旁有夏庙得名】顾家桥【在长洲县治内东北呉郡志顾悌仕呉为虎头将军父亡五日絶浆而死郡人为之建桥】临顿
　　桥【在长洲县治东北呉地记有步隲石碑见存临顿桥续图经临顿亦呉时馆名唐陆防尝居其旁】苑桥【在长洲县治内东北呉郡志在报恩光孝寺之西故传有阖闾苑圃在其旁】百口桥【在长洲县治东北呉地记后汉郡人顾训家百口五世同居乡人效之共议近宅造百口桥】
　　【以彰孝义】彩云桥【在长洲县西北半塘寺后左跨山塘名曰彩云从里号也】南新桥【在长洲县西北浒墅闗前西又有北新桥一名普贤桥皆跨运河】花桥【在元和县治东北唐白居易诗掦州驿里梦蘓州梦到花桥水阁头】宝带桥【在元和县东南十五里跨澹台湖口一名长桥明陈循记略蘓州城南运河有桥曰宝带自汉武帝时开以通闽越贡赋唐刺史王仲舒鬻所束宝带以助工费因名桥圯正统七年巡抚周忱备工料为桥长一千二百丈洞其下可通舟楫者五十有二高其中之三以通巨舰乾隆十六年二十七年】
　　【翠华南巡　　御制宝带桥诗】夹浦桥【在元和县娄门外府志东属呉江宋绍兴初建石桥水势迅疾明宣徳间倾圯巡抚周忱创船十六艘以铁防索为浮桥嘉靖问重建石桥】半山桥【在昆山县治西北跨至和塘】酒坊桥【在昆山县城内旧名致和桥】富春桥【在昆山县城内跨至和塘俗名髙板桥】玉虹桥【在昆山县东门外跨娄江】状元桥【在新阳县东南宋卫泾建】学士桥【在常熟县治南琴川志学士桥跨运河旧名信义桥宋淳熙十年知县事曾棨建改名琴川桥明宏治中学士李杰建坊于此更今名】庆仙桥【在常熟县治西南姑蘓志旧传为徐神翁升仙之地故名】文学桥【在常熟县治东北旧名言偃桥】贺胜桥【在今昭文县东姑蘓志东接许浦宋绍兴间左军李寳献捷于此故建桥焉】垂虹桥【在呉江县东本名利往桥宋庆厯八年建构亭其上曰垂虹蘓舜钦诗长桥跨空古未有大亭压浪势亦豪俗因名长桥辍耕録呉江长桥七十二洞元泰定二年甃以石】小长桥【方舆胜览小长桥在石塘累石为之王圻续文献通考吴江两长桥至元二十九年据本路询究得西长桥古迹元长一百八丈今两堍筑塞四十八丈所谓东长桥者古来无之乃是归附后添置元长一百十七丈今两堍筑塞六十丈】三桥【在呉江县城外续图经南四安民在新泾中曰利民在七里泾北曰济民在呉泾初登源乡并漕河有村十七家居河南田占河北欲济无梁郡从事夏日长为建此桥】底定桥【在震泽县西南取震泽底定之义有石刻题宋淳佑二年重建跨荻塘】万年桥【在胥门外三渡乾隆五年抚臣徐士林知府汪徳馨建延石为堍架木逺接横跨胥江中豁三谼以通巨舰商贾便焉】
　　堤堰采香泾堰【在呉县西明成化八年知县雍泰建】白公堤【在长洲县西北虎邱山塘白居易筑】斜堰【在昆山县西北三十四里接常熟县界明永乐中夏原吉建以障城阳湖水注于白茒】白茅闸【在常熟县东北八十里明隆庆二年建久废　本朝康熙二年重建】长堤【在呉江县东一名挽路呉江古无陆路唐元和五年蘓州刺史王仲舒始拥土为塘宋庆厯二年以松江风涛漕运多败舟遂接续松江长堤界于江湖之间堤东则江堤西则湖横截江流五六十里治平五年知县事孙觉始易以石元至正六年诺海复增修髙广新志明万厯三十三年知县刘时俊重筑长八十三里建石桥十三水窦三十七　诺海旧作那海今改正】
