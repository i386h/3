<!-- { "loadSidebar": true } -->
　　山川太保山【在保山县内郡之镇山也旧志旧时府城西倚山麓洪武中于山之絶巘为子城设兵以守寻辟城之西罗山于内府志嵯峨东向亘数十里山巅平衍可习骑射林木苍翠尝掘地得巨砖上有平好二字相传为诸葛武侯所遗】寳盖山【在太保山后以形似得名山势崚嶒为众山之冠羣峰层叠皆此山支裔又有五福山在寳盖山北二里滇志寳盖山右二里曰梯山山左曰玉壶山有石窦流泉甚清每白云从涧底起穿挂山椒如王壶然】安乐山【在保山县东二十五里夷语讹为哀牢峯秀耸延袤三十里絶顶有石巉岩如人坐怀中府志絶顶一石有二穴相去一寸五分名天井土人于春首视穴水盈缩卜岁丰歉相传武侯凿以济军者山下有一石二泉出焉一温一凉号为玉泉故又名玉泉山】九隆山【在保山县西龙泉门外十里后汉书西南夷传哀牢夷妇人沙壹居牢山捕鱼水中触沉木有感懐姙十月产子男十人后沉木化为龙出水上九子惊走小子不能去背龙而坐龙因舐之其母鸟语谓背为九谓坐为隆因名子曰九隆后牢山下有一夫一妇生十女九隆兄弟皆娶以为妻渐相滋长世世相继明统志山有九岭又名九坡岭沙河源出此府志诸葛亮南征尝凿山脉以泄其气今迹存焉】玛瑙山【在保山县西百里产玛瑙石山之后曰茶山其上产茶最佳】法寳山【在保山县南十里府志法寳山势接九隆山而沙河亦限之异牟寻于此建法寳寺故名】卧狮山【在保山县南十五里滇畧山以形名袤二里俗号卧狮窝旧志下有芭蕉洞石乳垂结如霤又名石花洞洞南即官市山也县志山北有官市堰】秀岩山【在保山县南废施甸长官司东南二里岩下出泉注于小罗窑河北流经峡口洞入澜沧江又东二里有摩苍山一名施甸山孤峯耸秀又秀岩山西七里冇石栅山又司西北二十五里有当归山又十五里有新栅山】茨竹坪山【在保山县南旧镇姚所南三十余里接猛波罗界】屋牀山【在保山县南七十里滇程记由武昌过蒲缥驿经屋牀山箐险路狭人不得行过山至潞江之外为髙黎共山】栖贤山【在保山县城北四里】白龙山【在保山县北十里相传东汉时有白龙之祥故名】虎嶂山【在保山县北二十里高百丈袤三里许下有温泉】寳台山【在保山县北一百八十里府志山势髙竣雄峙万峯中西南名区也】峡口山【在保山县东南四十里通志下有石洞广二丈泄一郡之水隂流地中达施甸枯柯河下入澜沧江府志洞多鱼又名鱼洞】鳯溪山【在保山县东北三十里与安乐山并峙上有吕公台府志不韦废县在其麓】天井山【在保山县东北四十里冈陵四围中有平陆故名山北有大树段氏时獠蛮为盗出没此中过者辄弯弓射树以厌之树髙五丈余箭镞如猬毛俗谓之万箭树】罗岷山【在保山县东北八十里澜沧江西岸延袤四十余里通志相传防氏时有僧罗岷自天竺来此作戏舞术石亦相随而舞迄今岸下时有飞石过者惊趋又传天将晓时石自江中飞入雾表】灵鹫山【在保山县西北八里府志髙如寳盖延袤七里余山间产茶香逾诸品】云岩山【在保山县西北二十五里明统志山髙百丈盘廻三里许岩深处一横石凿为卧佛因以建寺匾曰云岩卧佛又五里为石磵山层叠如列屏】大富山【在保山县西北三十里其北又冇银壶山状如悬壶】地寳藏山【在永平县东七十里一名观音山相传诸葛武侯南征至此迷道遇一老妪呼犬从絶境中出始得路因建庙祀之俗名呌狗山】罗武山【在永平县东一百里髙五百丈山半有泉胜备江发源扵此】和邱山【在永平县西三十里盘廻五十里众峯耸秀入云逺近瞩目焉东麓一潭四时澄澈流为木里河西麓有泉流为曲洞河】罗木山【在永平县北八里翠列三峯状如笔架西临银龙江又万松山在县北三十五里山多古松上有万松阁又北七十里为羊街山山半涌泉周围五尺名一碗水地名碗水哨又县西北三十五里有七盘山】髑髅山【在永平县西南五里相传昔有妖食人多存髑髅有僧于山上立神祠下建佛刹镇之害遂息】花桥山【在永平县西南三十五里髙二十里许上有铁矿】博南山【在永平县西南四十五里华阳国志博南县西山髙三十里郦道元水经注博南山名也县以氏之明统志汉武通博南山即此一名金浪巅山俗讹为丁当丁山极险隘为蒲蛮出入之所昔南诏遣将军征缅囘师多赍金寳经此山遇盗死后因立祠曰金浪巅山神祠北麓有泉流为花桥河滇南畧山上有铁柱为西陲要道通志崇坡峻坂委曲嶙峋上下约三十里】横岭山【在永平县东北一百三十五里山极陡峻驿路径其上其西冇泉下流为九渡河府志横岭山髙三十里延袤七十余里春时山花如锦綉又名綉岭山】阿荒山【在永平县东北一百七十里银龙江发源于此】球□山【在腾越州东五里下峻上平山顶有池池旁二穴相距十余丈水从上穴流经下穴注于地谓之伽河池明正统间麓川贼防边守御官军防此立寨亦名梗寨山又东十里为马峯山一名长洞山又东三里为巅峻山又东三十里有赤土山】髙黎共山【在腾越州东一百二十里州志一名磨盘山又名昆仑山夷语讹为髙良公山一作髙黎贡山东临潞江西临龙川江左右有平川名为湾甸山东南即湾甸州山上下东西各四十里可望吐蕃雪山草木四时不凋瘴气最恶冬雪春融夏秋炎炽山顶有泉甚清洌其泉东入永昌西入腾越又名分水岭防氏封为西岳明永乐初平缅诸蛮刁干孟叛何福讨之跻髙良公山直捣南甸大破之正统二年麓川贼思任发叛别将髙逺帅师败扵髙黎共山下七年总督王骥分军破上江贼寨中军渡下江通髙黎共山道进至腾冲其山延袤数百里当走集之道战守要地也滇行记越怒江二十里为磨盘山径险箐深仅容单骑为西山腾越之要冲】擂鼔山【在腾越州西十里又名寳峯山上有攅峯寺为摩伽陀禅定处相传武侯驻兵其上故得今名】来鳯山【在腾越州南四里一名龙鳯山每曙时有岚气锁之上有神祠唐杜光庭卒于此立庙祀之州志去州南五里曰水尾山七里曰飞鳯山南去里许曰团山形如林峦相接多产名材】罗左冲山【在腾越州南二十里】半个山【在腾越州南六十里上有镇夷闗接南甸宣抚司界悬崖削壁足为华戎之限北寒南暑】□峨山【在腾越州北十里其下有池亦名下干峨池又二里为上干峨山下有池名清河亦名上□峨池旧志上干峨池周六百余丈花木围绕叶落池内则鸟雀啣去山北有金塔坡相传昔有异人修道于此至今无蚊蚋霜雪亦曰澄镜又有土山在州北十二里上有龙池周五十余丈池旁有圆石大丈许传昔异僧所遗旱祷此石石浸龙池内雷雨辄至曰济旱石】巃嵸山【在腾越州北三十里山极峻云合则雨人以此騐隂晴又五里为打莺山春莺多集其上】雪山【在腾越州北九十里山有三峯上多积雪】小甸山【在腾越州北一百三十里山径险絶以木为栈又山北二百二十里有明光山上有银铜矿南又有南香甸山】罗生山【在腾越州东南二十里峯峦千丈条冈百里腾冲之名山也】和塲山【在潞江司东三十余里通志在府西南一百三十五里】雷弄山【在潞江司东八十里接雷弄冈为干崖境】掌亢山【在潞江司南三十里通志司南又有髙仑山】无量山【一名无粮山在孟定土府北镇康土州西南接耿孟司界】孟通山【在湾甸土州境产茶】乌木龙山【在镇康土州西南与无量山俱产大药】寄箭山【在陇川司境滇畧司有诸葛武侯寄箭山过此尽平地一望数千里】摩梨山【在陇川司境又有罗木山俱极髙大夷人恃以为险】丙弄山【在南甸司东十里】蛮干山【在南甸司东十五里土酋慿恃其险世居其上】南牙山【在南甸司西一百八十里延袤一百余里树木隂翳官道经之上有石梯夷人据以为险又有清泉下流入南牙江正统间王骥再征麓川遣别将陈用仪开是山断贼走路】沙木笼山【在南甸司南一百里明统志正统中王骥破土酋思任发于此山元志平缅路有小沙摩弄即此】云笼山【在干崖司东二十五里云笼河出此】刺朋山【在干崖司西一百里林木隂森四时苍翠】云晃山【在干崖司南十五里云晃河出此】白莲山【在干崖司北六十里中挺一峯土官居其麓下有池】永贡山【在市司境与孟契山皆为蛮酋立寨之地】青石山【在市司西南元史地理志唐异牟寻破羣蛮南至青石山缅界】蛮哈山【猛邜司治在山下山形若象鼻明时尝令守备戍守其地】等练山【在猛卯司北】三尖山【在耿马司西昔罕虔之党罕老聚众于此官兵平之又司境有飬马山】龙王岩【在保山县西十五里一山中断两壁如斧劈然】布岭【在干崖司西旧尝筑堡于此滇附录干崖虽冬月衣葛犹汗如雨又西为布岭稍凉】甘松坡【在保山县西北五十里其前有白龙虎嶂二山分拱左右】橄榄坡【在腾越州东六十里产橄榄州志渡怒江至八湾渡髙黎共山下山为橄榄坡驿即此】打牛坪【在永平县北七十里相传诸葛亮南征至此教土人牛耕因名】龙马窝【在腾越州北七里旧传烟雾中有物逐马走如飞后生驹善骤因以名之明统志有龙马槽在城北一百五十里江中有石如槽南诏时有龙马饮于此】风洞【在保山县北八十里风自洞中出四时不息】潞江【在保山县西百里旧名怒江以波涛汹涌而名源出吐蕃界雍望甸自丽江府经野人界经府西北境过鲁库渡口西又南为孙足渡口又南为猛頼渡口东南流至潞江安抚司西北为潞江渡口又东南过司北又东南经府境又南经旧镇安所东又南南甸河自东北来注之又西南流经芒市司之东又西南经孟定土府北又西南流入缅甸界两岸陡絶秋夏瘴疠尤甚防氏僭封四渎之一唐书地理志永昌故郡西渡怒江至诸葛亮城二百里明统志正统三年麓川土酋思任发作乱断潞江立栅守都督方政渡江击走之四年复命沐昻等征麓川败贼于潞江府志潞江渡昔以绳桥明嘉靖间置巨舟可渡百人下流达木邦缅司入南海】澜沧江【在保山县东北八十里自大理府云龙州南流入经永平县西又经罗岷山下又东南入顺寜府界达居里入南海江广濶二十六丈其深莫测其流如奔后汉书西南夷传显宗始通博南山度澜沧江行者苦之歌曰汉徳广开不賔度博南越兰津度澜沧为他人水经注永昌郡澜沧水出博南县博南山水出金沙越人收以为黄金又有光珠穴穴出光珠又有琥珀瑚黄白青珠也唐书南蛮传望苴蛮在澜沧江西滇程记自沙木和十亭至永昌府经澜沧江介二山之趾两岸壁峙固为桥基缆铁梯木悬跨千尺束马以渡名博南津又西为江坡冇径新辟建一亭跨澜沧江上为霁虹桥守永昌者徃徃扼江为险桥其重地也　本朝康熙四十二年】
