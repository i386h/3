<!-- { "loadSidebar": true } -->
　　山川震山【在宜春县东十里亦名马鞍山下有岩幽晦深险唐卢肇记山本名呼冈在城东方望之若冠冕同麓异峯四首相属两仰成形如画震卦因易其名西北有石室临溪之溪邑人彭构云尝钓岩下宝应中诏徴不就时太守名其岩曰徴君钓台】雕山【在宜春县东二十里高百丈周二十里】望凤山【在宜春县西七十里周六十里高三里中有一峯如凤】将坟山【在宜春县西一百里周四十里高三里相传汉或帝时有将军易洸者领兵至宜春卒于此因葬焉】湖冈山【在宜春县南十五里晋邓表居此山顶有炼丹台养丹池朝斗石】蟠龙山【在宜春县南四十里自麓至巅凡三十六曲峭壁奔湍为一州之胜上有蟠龙寺唐末南平王钟所建】木平山【在宜春县南七十里山有三峯中曰妙广左曰瑞光右曰慈云】仰山【在宜春县南八十里周数百里高耸万仭府之镇山也其最胜者曰集云峯山中石径萦回飞瀑湍驶夐异人境山下有唐郑谷读书处又小仰山在县南三十里一名水晶山晋邓表修炼于此又名邓表峯上有星坛石臼药灶】坤长山【在宜春县西南七里脉自坤方来连亘甚逺一名旗山】书堂山【有二一在宜春县西南三十里唐卢肇读书处一在万载县西八十里山谷深鬰常有云雾世传习凿齿读书于此】老山【在宜春县西南六十里崇高峻拔山巅飞瀑下注为清江】袁山【在宜春县东北五里昔隐士袁京居此死葬其侧因名其北曰小袁山廻耸相对】石屋山【在宜春县西北三十余里有洞深百余丈】喝断山【在宜春县西北一百二十里与万载萍乡及湖南浏阳县接境两山对峙如天门中通一径为八省往来必由之道险隘斗絶】钟山【在分宜县东十里下瞰秀江水南曰南钟山水北曰北钟山亦名钟山峡峡长九十余里与临江府新喻县接界太平寰宇记山在州东九十里裴子野宋畧云永嘉元年因洪水有大钟从山流出时人得之验其铭云秦时乐器因名又按安成记云钟山临水阻峻春夏湍洑涌沸喷上白沙如米两岸石上各九十余里名曰米沙以之候嵗若一岸偏饶则其方丰穰民以为准】昌山【在分宜县西二十里周回十八里下瞰秀江亦曰昌山峡寰宇记旧名伤山袁江流其间巨石枕岸潺激舟行多倾覆故名顾野王舆地记晋永嘉四年罗子鲁于山峡堰断为陂灌田四百余顷梁大同二年废时人以伤非善徴改为昌山】玉冈山【在分宜县西二十里】雪山【在分宜县西二十五里古木繁隂冬有积雪又县西三十里有甘竹山】光子山【在分宜县西四十里相传晋时有渝川侯李林字光子者葬此因名】大梅山【在分宜县西六十里其山多梅又有桃溪山环抱溪泉】银山【在分宜县南二十里巅多白石如银】清风山【在分宜县南三十里相传晋时有黄仙姑修炼于此有炼丹池】清泉山【有二一在分宜县北十里山有池其水清防一在万载县东北四十五里林木森耸瀑布悬流俗名小仰山】台山【在分宜县北二十五里山顶平爽广数畆若台】贵山【互分宜县北四十里地产铁唐书地理志宜春县有鐖县志宋雍熈初置贵山□务后废】龙王山【在分宜县北七十里又县北八十里有鸡足山其相近有陈重山枣木山又三峯山在县北一百里】仙台山【在分宜县东南五里羣山相抱一峯高耸】毛仙山【在萍乡县东二十三里宋时置毛仙驿于山下为往来通道】九嶷山【在萍乡县东七十里连带九峯山侧二峯峭拔若双鹤飞舞名仙鹤岭】罗霄山【在萍乡县东一百里高数千丈延袤百余里上有罗霄洞旁有葛仙坛坛生二竹风动如扫人谓之扫坛竹坛侧有黄龙潭山下又有石潭深不可测袁江之源出焉】徐仙山【在萍乡县西三里两山相峙旧有徐姓者此又西十里有青山】石姥山【在萍乡县西五十里上多杉木寰宇记山侧有石状如姥因名】五金山【在萍乡县西七十里五峯连带皆西向故名又有小南岳亦在县西七十里上插云表登之可尽一邑之胜】笔架山【在萍乡县南里许旧名迎凤岭后建三浮图于上形如笔架因改今名俗又名塔岭】南源山【在萍乡县北五十里其山平坦上有石似罗汉名罗汉岩山南有广利院院前有泉四时不竭又南为浴石山】杨岐山【在萍乡县北七十里世传为杨朱泣岐之所一作杨岐山寰宇记帝曽经此因名有帝坛见刘禹锡文明统志傍有玉女殿内有九石房相映如屏风人谓仙人所居相近者为瑶金山唐普济禅师道上有渌水洞灵丹井】楚山【在萍乡县北九十里相传楚昭王曽经此山巅有楚王台遗迹】武功山【在萍乡县东南一百二十里与罗霄山相连俱跨吉安府安福县界宋绍兴中峒宼猖獗州将赵扆统军勦捕立栅山上一名葛仙峯相传葛元炼丹处】云葢山【在萍乡县东南一百二十里挺拔高耸旦暮有云霞往来其上】东岐山【在万载县东七里与瑞州府上高县接境有峯曰鵞鼻元虞集以为似蜀中之鵞鼻因名】稳山【在万载县西八里两山对峙中通一径俗呼穏山闗其相接者曰坤山耸峻嵯峨东曙不及惟斜阳可到往来者皆经其上又银山在县西十五里上有巨石洁白如银山半有洞可容数百人】汤周山【在万载县西三十里相传晋时有汤周二人得仙于此有棋盘试剑石遗址】九龙山【在万载县西一百里山有九峯又西二十里曰铁山地产铁与湖南浏阳县分界】龙山【在万载县治后龙江经其下其势峢崺为县之镇官衙缀倚其麓俗呼官山】五雷山【在万载县北二十里五山相连又四十里山在县北三十五里其山周回四十里故名】皂山【在万载县北六十里色如皂与瑞州府新昌县接界一名连香岭】谢山【在万载县北七十里府志以宋谢灵运得名泉石甚胜】龙门山【在万载县北九十里羣峯环耸中有四路状如龙门】鸡笼山【在万载县东南五里平地突起周廻盘旋巉石壁立西南有洞从穴入可容数人有泉四时不竭】峯顶山【在万载县西南三十里高可望郡城有泉清冽可以灌溉】东台山【在万载县西南九十里山皆石壁】紫葢山【在万载县西北十五里山势崇耸屹若车葢旧名云葢山后改今名】南源岭【在宜春县东四十里岭凡五俗名南源五岭】涧富岭【在宜春县南六十里与吉安府安福县接界宋嘉定四年尝于此置寨以遏郴寇】严岭【在宜春县北五十里山势峭拔自下而上有小径十八折顶名仰公山下有小溪溉田甚广】分水岭【在宜春县东南六十余里与严营山寨相近皆为防扼洞寇之所】大军岭【在宜春县西北九十里周十五里山腰有泉水名浆湖】石分岭【在分宜县南五十里接吉安府安福县界】仰岭【在分宜县南六十里极高峻登之可瞰吉安城】袁岭【在分宜县西北十余里其脉自末山南来蜿蜒起伏三百里至此有七峯耸起相传后汉袁闵避地于此其第三峯之麓有洪阳洞仙人葛洪娄阳栖真处也洞门东向高数十丈初入平爽明爽益西则盘回峻阻石室深中有流泉春溢冬涸又有小洪阳洞在洞之顶门甚扼中可容数千百人】圣冈岭【在萍乡县东五十里众山迤逦望之苍翠崛起临道旁晋甘卓筑垒其上又县东八十里有火佛岭盘旋圆顶若跏趺状】排衙岭【在萍乡县西十五里数峯排列高下森然又县西五十里有土硃岭其石坚赤如硃冶者取以煆铁】牛头岭【在萍乡县西七十里高出云表首尾延袤四十余里】豸迹岭【在萍乡县南三十里山势耸矗有石如豸形上有土壌相传元季御红巾贼扼险于此又马迹岭在县南七十里】案山岭【在萍乡县五十里左右两山高峙中平如案有亭曰高安为往来休息之所】乌冈岭【在萍乡县西南二十里两峯相峙茂林蓊鬰人行其中罕见天日】浮楼岭【在万载县东十里巑岏秀丽两山出如角逺望若楼浮云中】大闗岭【在万载县西六十里羣峯耸翠中道﨑岖俗名大官岭】白水岭【在万载县西八十里高数十仞岭下平坦广袤数里中有小溪水色常白】太阳岭【在万载县西一百里周百里形势陡絶未旦暏光先照至昏不暝】十八渡岭【在万载县北四十里旧时路在岭下循环一水往来凡十八渡后辟路岭上行者便之俗讹为十八洞】鹤岭【在万载县西南二十里一名洪冈岭两峯低昻如鹤其相对者曰仙逰岩在县西十六里高数丈可容数十人有石类钟叩之清越又有石类道士俗称仙人石】羊角峯【在宜春县东十里一名双箭峯】耸翠峯【在宜春县西三十里峻壁孤峯】玉女峯【在萍乡县东六十里内有玉女台一名玉女冈寰宇记舆地记云冈去州西九十里天将両石间即涌出五色云气百姓成云玉女披衣】石笋峯【在萍乡县东九十里崒嵂如笋其左有葛仙坛】明山峯【在萍乡县东北二十五里高五十余丈登之可以望逺】钤冈【在分宜县南二里袁江南岸正与县对县志冈延袤数十里而至城南新泽水出其右长夀水出于左夹于山末故名曰钤】杨桐冈【在万载县东北二里许产白杨桐树】粟坑岩【在宜春县西南七里深濶三十丈有小窦通明可歩出岩顶】化成岩【在宜春县西北五里下瞰秀江宋绍圣中建浮圗于岩顶为登临絶胜处】陶逸岩【在万载县东三十里突起平田约高三丈中有石屋人称为陶公石】水晶岩【在万载县西五十里峯顶山之西岩中飞瀑流泻如撒珠玉】灵栖岩【在万载县西九十里轩敞高数丈有泉自周公洞流过岩下灌田数十畆】龙成岩【在万载县西九十里王象之舆地纪胜岩深九房有石如列仙者以万数明统志地名梅陂山势耸特】翠岩【在万载县北城外百步靣挹龙江岩下有穴喷泉清冽】牛栏峡【在宜春县东二十里左有金鸡山右有银瓶山相对若栏旁有羣峯叠聚府志袁有三峡谓牛栏与分宜之钟山昌山也】石乳洞【在宜春县东三十里濶数丈深一里许亦名玉室山寰宇记宜春记云郡有石室山数室相连高十余丈素壁若雪万象森罗于其前】漠塘洞【在宜春县北六十里初入濶可数丈有潭水流洞外继入小洞渐逺一窦通明地名带塘距漠塘已二十余里】灵仙洞【在分宜县北三十里去地三十丈峻险﨑岖仰视石屋如云霞往来状中有丹炉石磨诸胜】桃源洞【在分宜县北一百三十里洞口空濶东北行半里许有石室折而北泉石益胜不可穷诘又有风洞距桃源洞二里居山之阳隘不可入旁有流泉水石参错清风出焉】里大洞【在萍乡县南三十里山圆如覆钟有两洞相接上洞口在山址下洞口出山腹两洞可容千人】下石陂洞【在萍乡县北四十里有巨石窒其门中空旷可容千人又焦源洞在县北七十里流水冲激宛如琴筑】曹源洞【在萍乡县西北二十里洞极深濶】周公洞【在万载县西七十里松篁蓊鬰旁多怪石有清泉流出旧有周姓居此因名又县西八十里有王居洞旷逺人迹罕至】云峯洞【在万载县西九十里黄茅冈洞门濶丈余中虚敝循级而下则渐黑】竹山洞【在万载县南二十里水经其中即石洞水之上源也前后两门深五里许内虚敝高丈余有石平广如田又有石穴俯仰若屋】石穴【在宜春县西北六十里一穴清流入内可行三十里见水绕丛竹莫知其源】卢石【在府城东湖上相传为唐卢肇寀石九窍三峯竒秀可爱】响石【在府城南三里狮子岭北声传响答故名】望夫石【在分宜县西十五里昌山峡水中地名望夫堰】谢仙石【在万载县西四十里一名麻鞵石】袁江【在府城北一名秀江源出萍乡县罗霄山东北流入宜春县界迳县北又东迳分宜县南又东入临江府新喻县界至清江县合章江古名南水亦曰牵水又曰渝水汉书地理志宜春县南水东至新淦入湖汉郦道元水经注牵水西出宜春县又东迳吴平县隋书地理志宜春有庐溪渝水王存九域志宜春有袁江省志袁江发源萍乡罗霄山下为罗霄水东流至宜春西十五里为稠江至府城北澄清深碧名为秀江合清沥江及仰山九曲鸾溪诸水迳昌山峡过分宜县治南为县前江合赤江杨江野江介溪诸水出钟山峡经新喻南为渝川】龙江【在万载县北五里即古蜀水也亦作浊水汉书地理志建成县蜀水东至南昌入湖汉水经注浊水出康乐县东迳望蔡县县志龙江源出剑池东流合金钟湖又东绕大闗岭出高城市过龙山为龙河入瑞州境】九曲水【在宜春县南五里地名山口其水发源明村萦流三十里经县东十五里赤桥入袁江】仰山水【在宜春县南六十里源出仰山三镬潭北流经县东十五里入袁江】清江水【在宜春县西南六十里源出老山北流经县西十五里了山分二一为县西南十里之官陂水一名古江官陂水又分二一为县西南五里之司溪江亦名沙陂江一为县西五里之新江二水仍防为麟桥江北入袁江古江旧傍山流今涸为田】大龙塘水【在分宜县西源出大龙田山南流经县西五里入袁江相近有禁山水亦流入袁江又有庾塘卢塘二水皆出县西彰善乡下流俱入袁江】江水【在分宜县南五十里源有二左出仰岭右出黄真人台旋绕而南至泉江山下二水相夹经安福庐陵二县界至吉水同江防入赣江】砚江水【在分宜县南五十里亦名双溪水源出县南之双源里源防于雷同岭下合章溪至石岩下为砚江筑陂溉田数千畆下流入袁江又有十家砻水防源水防山水皆在县南东流入新喻县界注袁江】赤江水【在分宜县北文标乡源出珠塘之泉下流三十里至江斜潭出昌山峡入袁江】介溪水【在分宜县北十五里发源介塘渟洄澄澈中有巨石平坦可坐其水冬夏不竭溉田千余畆东南流十余里至县东耽江桥入袁江】严塘江水【在分宜县东南三十里源出檀溪及李家砻出水口入新喻县界合袁江又谓江水在县东三里流出七里坑入袁江】竹桥水【在分宜县东北二十里自台山发源下流出小江口入袁江又梁塘水社山龙潭全塘水皆发源县北东流至新喻县界入袁江】杨江水【在分宜县西北四十里东南流入袁江又杨桥水在县西北文标乡众流所聚下流合石马淼塘二水凡六十里入杨江又野源水在县西北三十里源出谢家坊经县南石陂剪陂入袁江】泉江水【在萍乡县东三十里有泉涌出江心故名水中生緑花菜可食又新江亦在县东三十里唐咸通中刺史顔避福奏开新江以通湖南才十余里而缀故迹犹存】萍川水【在萍乡县南三十余步亦名县前江发源杨岐山东流折西四十里至县南又九十里入长沙府醲陵县之渌江又西青水在县西三百余步源出青山东流过金鏊洲与萍川水合又县南罗霄洞有二一东北流者即袁江源一西北流者下流合□川水】野猪河水【在万载县西三十里源出金钟湖北流过鱼鳞滩汇为深潭防竹渡水合龙江其水奔腾峻急舟行甚险】锦江水【在万载县北三十里源出谢山一名谢江水又名康乐水东南流至县东二十里丘江防于龙江寰宇记康乐水在县东北水口去县三十五里自谢山出南流即康乐侯谢灵运尝逰之水】石洞水【在万载县西南二十里源出竹山洞北流过桥河山合白沙水入城绕县学前又东北出城入龙江】中州江水【在万载县东北七十里源发新昌县黄药山流经龙门山出藏溪防罗城水合龙江】鸾溪【在宜春县西北六十里南流入袁江】东湖【在府城东三十步宋至和初州守祖无择于湖上建亭榭为逰观之所嵗乆堙废嘉定十三年开濬后复废又城西十里有石湖今亦废】落星湖【在分宜县西五里广五十余畆其深莫测相传唐时本民居夜见巨星流止其屋旦遂成湖其水南入宜春江】西冈湖【在分宜县北二里广六十丈灌田数百畆】金钟湖【在万载县西一百二十五里水分二一东流至官庄过竹渡为龙江一西流入湖南浏阳县为浏水】李渠【在府城西源出官陂口唐书地理志宜春西南十里有李渠引仰山水入城刺史李将顺凿府志元和四年李将顺守袁州时州多火灾居民负江汲溉甚艰将顺以州城地高秀江低城数尺不可堰使入城惟南山水可堰乃凿渠引官陂水溉田二万又决使入城缭绕闾巷其深濶可通舟邦人目曰李渠宋淳熈四年州守张杓复导渠千五百余丈宝庆三年州守曹叔逺重濬増设减水接水沟及大小斗门为法最备明时屡濬屡淤　本朝康熈八年复加修治】獭迳潭【在宜春县南仰山上渟澄深仰山水所经山上又有雪谷潭水极冷盛夏不可濯】雷潭【在宜春县东北五里秀江至此成潭旧传龙潜于内上有峭壁石罅龙鳞印石成防亦名雷塘唐韩愈有雷塘祷雨文】青龙潭【在萍乡县东一百二十里其深莫测相传有龙潜焉旱祷輙应】龙潭【在萍乡县西灌田数百顷】箫仙潭【在萍乡县西八十里汇五溪之水岸有巨石相传箫史尝休息于此又青潭亦在县西八十里四靣峭壁环列水气凛冽深不可测】韩浒潭【在萍乡县北十里深二丈】敷潭【在萍乡县北七十里盘旋若涡深莫测相传有龙居之旱祷即应】锅泉潭【在万载县西南九十里有三巨石枕江浒石中有泉天将雨云气自中起如炊烟俗名石镯】金鳌洲【在萍乡县西萍宝桥下杨岐水至此滙为潭下流入萍川江洲砥其中旧名金鱼后以盘踞长广改今名】龙洲【在万载县东北二里许广四百畆石洞金钟湖二水西来环抱合流而东注】鱼鳞滩【在万载县六十里龙江中江水迅急乱石横列如鳞因名】西池【在府城西唐乾元中刺史郑审所开池上有故城潭木岛蔷薇洲桞堤钓矶诸胜乆废】凤凰池【在萍乡县治南百余步宋宣和中县令郑强凿元时池中尝产瑞莲夏钦作记　本朝顺治中重濬】剑池【在万载县西九十里灵栖岩池广丈余别有曽家源水流合焉下流合金钟湖水即龙江之上源也】州陂【在宜春县西南十里旧溉田三万余畆】益州塘【在府城西北唐元和中李将顺所筑广三十畆形家以为塘于州利益故名中有卧龙洲自塘穿渠绕州治与李渠接又东流经县南至赤板桥入石潭】珠泉【在府城南门外旧名涌坑泉方广丈余平地涌出溉田甚广】宜春泉【在宜春县唐书地理志宜春县有宜春泉醖酒入贡寰宇记宜春水出宜春县西四里其水甘美堪作酒晋地道记云县出美酒随嵗举上贡旧志宜春泉故迹已堙今有灵泉亦在县西四里疑即是】甘泉【在宜春县北十五里从山宝中流出味甚甘冽】泞泉【在宜春县北三十里灌田万余畆】温泉【在宜春县西南舆地纪胜在州西南三十里投以鸡卵即熟水中犹有鱼通志在府城西南三十里定光院前泉凡三出一在东岸之上僧甃以为池一涌出江心巨石中其石类釡上寛五六尺许平坦可坐一在西岸之下】源涧泉【在分宜县南泉源岭下溉田百余畆】寒泉【在萍乡县东二十里官道旁溉田甚广大旱不竭又清江里有寒泉】聪明泉【在萍乡县治西一百步其泉甘香】雨涌泉【在萍乡县北杨岐山天欲雨泉水先涌】涂泉【在万载县东十里地名泉陂约广十畆澄澈渟为旱祷之所】
