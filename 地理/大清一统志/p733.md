<!-- { "loadSidebar": true } -->
　　古迹乘氏故城【今府治后魏县也汉乘氏在钜野县界宋废后魏太和十二年复置取汉故乘氏县为名隋属济隂郡唐属曹州元和志乘县南至曹州府五十四里金史大定八年迁曹州治于古乘氏城金史康元弼传河决曹濮遣元弼相视改筑于北原明洪武元年省县入州又以水患徙安陵集二年徙盘石镇今为曹州府治】吕都故城【在荷泽县西南汉置县属济隂郡州志汉吕后割济南郡为吕国封吕台为王此其所都也后汉省入寃句延熹二年封尚书令虞放为寃句吕都亭侯是也今名吕陵集】寃句故城【在荷泽县西南汉县属济隂郡亦作宛朐景帝封楚元王子执为宛朐侯史记黄帝得宝鼎宛朐是也晋属济阳郡魏仍属济隂郡隋因之唐属曹州干符初黄巢倡乱于此宋元祐元年改曰宛亭县属兴仁府金圯于河】葭密故城【在荷泽县西汉置县属济隂郡后汉省府志今名葭宻寨】离狐故城【在荷泽县西北秦置县汉属东郡后汉属济隂郡晋属济阳郡宋属北济隂郡后汉因之北齐废隋开皇六年更置名单父唐初复曰离狐天寳元年改曰南华属曹州宋属兴仁府金省明统志离狐城在曹州西四十里】句阳故城【在荷泽县北春秋时宋谷邱邑春秋桓公十二年公防宋公燕人盟于谷邱左传盟于句渎之邱注即谷邱也汉置句阳县属济隂郡后汉省寰宇记句阳故城在乘氏北三十五里旧志今名句阳店】单父故城【在单县南一里春秋时鲁邑宓子贱巫马期皆尝为邑宰秦置单父县属砀郡史记吕后父吕公单人也后汉建武十三年封刘茂为侯邑明始改为单县嘉靖二年以河患移于今治】平乐故城【在单县东四十里汉县昭帝元年封梁敬王子迁为平乐侯国属山阳郡后汉省水经注黄沟迳平乐故城南魏书地形志离狐有平洛城寰宇记有汉平城在单父县东四十里即平乐城也】郜成故城【在城武县东南十八里本周时郜国富辰所谓郜雍曹滕文之昭也后附庸于宋春秋隠公十年公败宋师于营取郜汉置郜城县属山阳郡后汉省入城武魏书地形志北济郡郡城武治郜城水经注黄沟迳成武县故城南又东北迳郜城北春秋桓公二年经书取郜大鼎于宋阚骃十三州志曰今成武县东南有郜城俗谓之北郜又泡水东迳孟诸泽东北迳卬城县故城南地理志曰山阳县也王莽更名之曰郜城矣故世有南郜北郜之论也又东迳单父故城南寰宇记南郜在北郜南二里　按今本汉志有郜城县无邛城县与水经注不同水经注以在成武东南为宋邑谓之北郜在单县之西为汉县谓之南郜相去亦不止二里寰宇记则以水经注之北郜为南郜谓即汉县而北郜不知所在】秺县故城【在城武县西北汉县属济隂郡武帝征和二年封商邱成为侯邑又昭帝始元二年封金日防为秺侯后汉省入成武县孟康曰成武县有秺城元和志故城在成武县西北二十九里】钜野故城【在钜野县南旧志元至正八年济宁路当河水之冲徙路于济州徙钜野于城北邢家务葢即今县治】古郓城【在郓城县东十六里鲁西境邑亦曰西郓左传成公四年郓城注郓鲁西邑东郡廪邱县东有郓城公羊传作运京相璠曰廪邱县东八十里有郓城郡国志廪邱有运城自后县皆治此金史地理志济州郓城大定六年徙治盘沟村以避河决即今治也】黎县故城【在郓城县西春秋时黎国地诗序黎侯寓于卫左传哀公十一年卫太叔疾置其妻之娣于犂犂黎古字通也汉文帝封召奴为黎侯后为黎县属东郡孟康曰即诗黎侯国水经注瓠河东迳黎县故城南世谓之黎侯城昔黎侯寓卫作诗曰胡为泥中毛云泥中邑名疑即此城元和志志黎城在郓城西四十五里】楚邱故城【在曹县东南春秋时己氏邑左传哀公十七年卫侯入于戎州己氏杜预注戎邑己氏戎人姓汉置己氏县属梁国后汉属济隂郡晋属济阳郡后魏末改属沛郡北齐郡县俱废隋开皇六年改置楚邱县属梁郡唐属宋州宋属应天府金属归徳府后改单州元属曹州明洪武初省入又春秋左传隠公七年戎伐凡伯于楚邱僖公二年诸侯城楚邱以封卫又诗卫风定之方中作于楚宫汉志成武县有楚邱亭齐桓公所亭迁卫于此元和志楚邱故城在楚邱县北三十里】防泽故城【在曹县南十里即古贯地春秋僖公二年秋九月齐侯宋公江人黄人盟于贯注贯宋地梁国防县西北有贳城贳与贯字相似汉元帝封梁敬王子宣为贳乡侯隋初为济隂县地开皇六年分置曹县于此十八年改为泽县大业初废唐武徳四年复置防隂县属曹州贞观初废入济隂括地志贳城今名防泽城在济隂县南五十六里】薄县故城【在曹县南二十余里曹南山之阳古北亳邑汉志山阳郡薄县注如淳曰薄县即亳也后书梁节王畅传建初四年以济隂之薄益梁郡国志薄县属梁国汤所都也晋省杜预左传注县西北有薄城帝王世纪防有北亳寰宇记亳城在楚邱县西北伊尹坟西十里】济阳故城【在曹县西南五十里旧唐书地理志武徳四年分寃句县西界置属杞州贞观元年废入寃句】济隂故城【在曹县西北本汉定陶县地哀帝时定陶恭王于此谓之城世谓之左城以在左山南也后魏谓之孝昌城地形志西兖州孝昌三年置治定陶城后徙左城领郡二沛济济隂郡又沛郡兴和二年置治孝昌城后齐郡废后周为曹州治隋改置济隂县于此仍为曹州治金大定八年城为河所没迁曹州治古乘氏县并济隂县亦移治焉而故城遂墟】定陶故城【在定陶县西北四里周武王弟振铎封于曹以为都邑春秋哀公八年宋灭曹遂为宋邑十四年宋向魋入于曹以叛亦曰陶史记范蠡居陶自谓陶朱公战国策楚人説顷襄王外击定陶则魏之东外弃又秦穣侯邑于此所谓侵刚夀以广其陶邑者秦置定陶县汉五年彭越为梁王都定陶后为济隂郡治唐省为定陶镇元和志古曹国在济隂县东北四十七里即定陶也寰宇记周广顺中于定陶建廪庾盐鹾之利宋干徳元年东疎荷水转漕兵食于镇置发运务开寳元年改为转运司太平兴国二年转运使和岘奏升定陶镇为广济军四年转运使张去华又请分曹单濮济四川之境置定陶县以军旧志元至顺二年决决漂没城庐寻复遭兵燬明洪武四年徙于今治地】鄄城故城【在濮州东二十里春秋卫邑春秋庄公十四年单伯防齐侯宋公卫侯郑伯于鄄注鄄卫地今东郡鄄城也史记赵成侯十年攻卫取鄄即此后为齐邑威王八年赵伐齐取鄄宣王八年与魏恵王防于鄄汉置鄄城县属济隂郡三国魏志初平三年曹操领兖州牧治鄄城又曹植初封鄄城侯晋亦为鄄城县属濮阳国晋八王故事东海王越治鄄城城无故自壊七十余丈越恶之移治濮阳慕容燕置东郡于此苻秦为兖州治后魏为濮阳郡治隋开皇初郡废十六年置濮州大业二年废濮州入东平郡唐武四年讨平平王世充重置濮州鄄城县后皆为州郡寰宇记记濮州濮阳郡今理鄄城县东至郓州一百八十里南至曹州二百十五里北渡河至魏府一百六十里州志即濮州旧城明正统十三年为河水所壊景泰二年徙今治】成阳故城【在濮州东南与曹州接界史记尧游成阳即此又秦昭襄王十七年成阳君入朝又沛公西畧地道砀至成阳与杠里又曹参击王离于城阳南此此城阳也汉曰成阳县属济隂郡髙祖封奚意为侯邑后汉仍为县和帝永光二年封皇弟淑为成阳王六年国除晋属济隂郡后魏属濮阳郡北齐废隋开皇十六年复置更名雷泽属东平郡括地志雷泽县本汉成阳县古成伯国周武王封弟叔武于此后迁于城之阳故名元和志濮州雷泽县西北至州九十里宋因之金贞元二年省为镇入鄄城　按成或作郕又譌作城皆非是】城都故城【在濮州东南汉河平二年封王商为侯国属山阳郡后汉省】都闗故城【在濮州东南秦置县汉属山阳郡史记周勃击秦军追至濮阳下鄄城攻都闗定陶是也后汉省水经注瓠子北有都闗县故城】临濮故城【在濮州南六十里隋开皇十六年析雷泽置临濮县大业初省入唐武徳四年复置属濮州元和志县北至州六十里分鄄城南界雷泽西界置以临濮水为名宋因之金贞元二年废为镇入鄄城或谓之小濮防古南侵尝驻兵于小濮即此今为临濮集又长城废县亦在州南旧唐书武徳四年析临濮置长城县明年复并入焉是也】范县旧城【在今范县东南春秋属晋为范武子士防邑战国属齐葢子自范之齐是也汉置范县属东郡水经注瓠河自郓城东北东南迳范县故城南汉兴平中靳允为范令曹太祖征陶谦于徐州张邈迎吕布郡县响应程昱説允曰君必固范我守东阿田单之功可立即斯邑也北齐县废隋复置唐属濮州元和志濮州范县西南至州六十里县志明洪武十三年河决城壊徙今治即唐庄宗新军栅地也旧城在县东南二十里城墟如故一塔孤存风景较今治为胜】廪邱故城【在县东南春秋时齐邑左传襄公二十六年公侵齐攻廪邱之郛哀公二十年公防齐人于廪邱二十四年臧为防晋师取廪邱注今东郡廪邱故城是史记齐宣王五十十一年田防以廪邱叛入赵赵敬侯三年救魏于廪邱大败齐人汉置廪邱县属东郡后汉属济隂郡晋属濮阳国尝为兖州治后魏属濮阳郡水经注瓠河之北即廪邱县也隋属郓州大业省入郓城县唐武徳四年又析雷泽县置廪城郡属郓州八年省寰宇记廪邱故城在雷泽县北县志城在县东南七十里义东保】畔观故城【在观城县西本古观国左传昭公元年赵孟曰虞有三苗夏有观扈杜预注观国今顿邱卫县楚语士亹曰启有五观注启子太康昆弟也观音灌史记田齐世家魏恵献灌以和又平凖书河决观以其地临河津亦曰观津穰侯传取赵氏观津乐毅传赵封毅于观津水经河水东迳卫国县故城南古斟观皆即此地汉置畔观县属东郡后汉建武十三年改封周后姬常为卫公国于此因曰卫国县晋改入顿邱郡隋复改曰观城属武阳郡唐初属澶州贞观元年与州俱废大厯七年析乐昌临黄二县复置于观城店元和志澶州观城县西至州二十四里寰宇记在澶州东北七十里王存九域志在澶州东九十里　按观城以寰宇记九域志至州道理考之葢累徙而东非汉唐故县矣】临黄故城【在观城县东南后魏初置地形志顿邱郡临黄太平真君三年并魏国太和十九年复北齐省隋开皇六年复置属武阳郡唐书地理志武徳五年以临黄属萃贞观元年州废县还故属元和志澶州临黄县西至州六十七里汉观县地后汉改观县为卫县后魏孝文帝分卫县置临黄县以此临黄沟因以为名大厯初又割属澶州寰宇记临黄废县在观城县东七十二里旧志临黄集在州北】东武阳故城【在朝城县西汉置县地理志东郡东武阳注应劭曰武水之阳也后汉初平二年袁绍表曹操为东郡太守治武阳又臧洪为东郡太守治东武阳袁绍围洪洪死之水经注漯水迳武阳新城东曹操所治又东北迳武阳县故城南臧洪治此晋永嘉初兖州刺史苟晞破盗汲桑于东武阳是也后魏曰武阳县隋因之唐曰朝城属魏州元和志魏州朝城县西北至州一百里宋史河渠志明道二年徙大名之朝城县于杜婆村县志故朝城县在今县西四十里】乘氏废县【在钜野县西南春秋时乘邱地庄公十年公败宋师于乘邱战国策张仪谓魏王齐伐赵取乘邱史记周安王二年三晋伐楚至乘邱而还汉置乘氏县属济隂郡景帝封梁王少子买为侯邑应劭曰乘氏故乘邱也后汉和帝封梁商为乘氏侯晋属济阳郡寰宇记汉乘氏故城在钜野县南五十七里后魏太和中移治句阳县界而故县遂废隋开皇十六年又析钜野置乘邱县大业初复省】河上废县【在观城县东北后汉志卫国县有河牧城隋开皇十六年分临黄置河上县于此大业初省入】漆园城【在荷泽县北史记庄周尝为防漆园吏括地志漆园故城在曹州寃句县北十七里寰宇记漆园城在寃句北五十里旧帝置监城北有庄周钓鱼台按漆园煮枣二城原统志载入直大名府东明县考诸书所记二城并在寃句寃句乃今荷泽县地而东明于金初因河为患曽省入寃句寻复移还是东明之在寃句乃暂时徙附不得以寃句旧地误属东明也因删大名所载改叙于此又原志濮州东南载有庄周钓台考濮州东南境即荷泽北境今并于漆园城下附载焉】煮枣城【在荷泽县西南史记苏秦説魏襄王曰大王之城东有淮颖煮枣注徐广曰在寃句又樊哙从攻项籍煮枣后汉书郡国志济隂郡寃句有煮枣城水经注北济自济阳县北东北迳煮枣城南】大乡城【在荷泽县北魏书地形志乘氏有大郷城寰宇记大乡故城在乘氏西北三里里故老言古之鄸城也金史地理志济隂县有鄸城】重邱城【在荷泽县东北左传襄公十七年卫孙蒯田于曹隧饮马于重邱寰宇记城在乘氏县东北三十一里一名廪邱】戎城【在荷泽县西南春秋隠公二年公防戎于潜注济阳县东南有戎城】梁邱城【在城武县东北二十五里与金乡县接界鲁西南境邑也春秋庄公三十有二年宋公齐侯遇于梁邱注在髙平昌邑县西南汉书地理志昌邑有梁邱乡后汉书郡国志有梁邱城括地志城在成武县东北三十二里】阳晋城【在郓城县西故卫邑战国策张仪説楚曰秦刼卫取阳晋则赵不南水经注阳晋城在廪邱东南十余里与都闗为左右括地志城在乘氏县西北三十七里】安阳城【在曹县东史记项羽本纪宋义救赵行至安阳不进又傅寛传从攻安阳注今宋州楚邱县西十里安阳故城是也魏书地形志沛郡己氏有安阳城寰宇记安阳城在楚邱县北三十里】三鬷城【在曹县西南即三鬷国尚书大传夏师败绩汤从之遂伐鬷鬷孔安国传即今定陶后汉书郡国志定陶有三鬷城元和志三鬷亭在济隂县东北四十里寰宇记在定陶县东北二十里】安陵城【在曹县西北五十里水经注秦相魏冉卒于陶因焉世谓之安平陵后因置安陵镇明洪武初尝移州治于此】莘故城【在曹县北史记夏本纪鲧纳有莘氏女生禹又伊尹耕于有莘之野元和志莘仲故城在济隂县东南三十里古莘国也府志县北十八里有莘冢集】荆城【寰宇记在定陶县东北二十里战国时厐涓与孙膑相持处又十里为孟海公城隋末孟海公陷曹州时所筑县志今为荆州店】尧城【在濮州东南三十五里括地志故尧城在鄄城县北十五里寰宇记在鄄城县东北五里】偃朱城【在濮州东二十五里本名朱家阜括地志偃朱故城在鄄城县西北十五里即舜避丹朱处】洮城【在濮州南春秋僖公八年公防王人齐侯宋公卫侯许勇曹伯陈世子欵盟于洮注洮曹地左传僖公三十一年分曹地自洮以东南傅于济水经注瓠子故渎东迳洮城南今鄄城西南五十里有洮城或谓之洮也】羊角城【在范县南七十里一名义城左传襄公二十六年齐乌余以廪邱奔晋袭卫羊角取之注今廪邱县所治羊角是晋书地理志廪邱有羊角城水经注廪邱县南瓠河北有羊角城京相璠曰卫邑也】髙鱼城【在范县东南与郓城县接界左传襄公二十七年齐乌余袭我髙鱼注髙鱼城左廪邱县东北后汉书郡国志廪邱有髙鱼城水经注今廪邱东北有故髙鱼城俗谓之交鱼城谓羊角城为角逐城皆非也通鉴梁朱友恭败朱瑄于髙梧胡三省注即髙鱼也】顾城【在范县南三十里诗商颂韦顾既伐元和志故顾城在范县东二十八里夏之故国也】中城【在范县南春秋成公九年城中城注鲁邑也在东郡廪邱县西南】诸冯【在荷泽县南五十里相传即舜生处又舜井在县东北二十五里路史曹濮间有舜豢龙井】姚墟【在濮州南孝经援神契曰舜生于姚墟应劭曰与雷泽相近水经注雷泽东北有姚墟郭縁生言舜耕陶所在括地志在雷泽县东三十里】获麟堆【在钜野县东十二里】桂陵【在荷泽县东北二十里史记齐田忌大破魏师于桂陵寰宇记乘氏县有桂陵即田忌破魏处】汉祖坛【在定陶县西北十里汉书髙帝即皇帝位汜水之阳注张晏曰在济隂界取其泛爱洪大而濶下也师古曰据叔孙通传曰为皇帝于定陶则此水在济隂是也寰宇记在县东北二十里】项城阜【在定陶县北三十里楚项梁破章邯屯兵处其地有髙阜】吕堌村【在单县南寰宇记汉吕后单父人今汉平城南六十里有吕堌村】戚姬村【在定陶县北十五里汉戚夫人之故里也唐梁徳言十道志髙帝畧地至定陶获焉县今有戚堌村】行台村【在濮州东北五代梁贞明四年晋王军于麻城渡梁将贺瓌等屯濮州北行台村相持不战五年贺瓌攻徳胜南城为晋将李建极所败退保行台村即此地又州西北有潘张村梁王彦章破徳胜南城进攻潘张村也】古咸亭【在钜野县南左传桓公七年焚咸邱注髙平钜野县西有咸亭】古郥亭【在钜野县西南左传定公十三年齐侯卫侯次于垂葭实郥氏注髙平钜野县西南有郥城】古秦亭【在范县南三里春秋庄公三十一年筑台于秦注东平范县西北有秦亭水经注瓠河受河于范县西北东南迳秦亭南　按地形志东平郡与范县俱治秦城即秦亭也】驻跸亭【在城武县西北府志汉髙帝驻跸于此防碑尚存】琴台【在单县东南一里旧城北寰宇记琴台在单父县北一里髙三丈即子贱弹琴之所】半月台【在单县东旧城东唐少府陶沔所筑李白诗陶公有逸兴不与常人俱筑台像半月逈出髙城隅】聼政台【在单父县旧城南一作聼讼台寰宇记巫马期碑在单父县聼讼台上】彭越台【在定陶县北五里府志亦曰梁王台相传汉梁王彭越所筑今髙阜隆起即故址也】防台【在濮州东南二十五里州志春秋齐桓公再防诸侯于鄄即此】陈思王台【在濮州东寰宇记在鄄城县西二十里曹植为鄄城侯因筑于此】归来园【在钜野县南宋晁补之自主管鸿庆宫还家葺归来园自号归来子】懐贤堂【在城武县治内宋王禹偁尝佐此邑邑人思之因构堂焉】二贤堂【在朝城县南门外汉末臧洪守东郡与司马陈容俱为袁绍所害后人为立此堂以祀之】清风观明月楼【旧志在曹县今无考北史邢邵为西兖州刺史缮修观宇颇为壮丽皆为之名题有清风观明月楼而不扰公私】披云楼【在曹县北宋知州郭概建陈师道有记】子贱碑【在单县治志胜旧名林台髙适诗于焉见层碑突兀长城东】
