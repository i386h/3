<!-- { "loadSidebar": true } -->
　　古迹河阳故城【在今河阳县东明地理考河阳旧治在县东绣毬山正徳中迁于县东金莲山嘉靖中复迁于绣毬山前隆庆四年迁于舞鳯山为今府治】阳宗故城【在河阳县东北四十里明湖之南元史地理志阳宗在本路西北明湖之南昔麽些蛮居之号曰强宗部其酋卢舎内附立本部千户至元十三年改为县明地理考澂江府杨宗蛮名强宗部讹曰阳宗元立阳宗千户所寻改为县治　本朝康熙八年并入河阳县】西古故城【在河阳县西四里元时筑遗址犹存】綘县故城【在江川县唐书地理志自曲江经通海镇百五十里至綘县又八十里至晋宁驿元史地理志县在澂江路南星云湖之北防氏叛唐使白蛮居之至段氏麽些徒蛮之裔居此城更名步雄部其后弄景内附即本部为千户至元十三年改千户为江川州二十年降为县明统志唐时南诏徙曲旺蛮于此以白蛮守治之县有石如龙因名其地为碌云异城即今县治也崇祯七年迁县治于江川驿始建今城去旧治三里】研和故城【在新兴州南三十里元史地理志研和麽些徒蛮步雄居之其孙龙钟内附立百户至元十三年改为县隶新兴州明统志研和城在州南三十里元置县后省入州又西十里有畔龙城元置县后省入研和县】休纳故城【今新兴州治元史地理志昔有强宗部蛮之裔长曰部傍据普具龙城明统志休纳城昔部傍所筑元初置千户寻改县后省入新兴州】普舎故城【在新兴州北二十五里元史地理志普舎县在州西北昔强宗部蛮之裔次曰普舎据普扎龙城后普舎孙苴内附立本部为千户至元十三年改为普舎县治普扎龙城隶新兴州明地理考新兴州北有普舎废县元置洪武中省】弥沙故城【在路南州东北元史地理志至元十三年即弥沙等五城立弥沙县二十四年并入邑市】邑市故城【在路南州东北八十里元史地理志至元十三年即邑市弥歪二城立邑市县二十四年隶路南州明统志成化中省入州】俞元废县【在河阳县华阳国志俞元县在河中州上郦道元水经注俞元县治龙池洲周四十七里明统志汉元封中置】梁水废县【在河阳县境唐书地理志黎州县二梁水綘本属南宁州武徳七年改属西宁州】西街城【在河阳县西十里民居稠密明正徳六年筑周三里门四今废】黑柏城【在河阳县东一名输纳笼城蛮所筑也】部椿城【在江川县北二十里明统志昔蛮酋易昌所筑元置双龙县于此后省入江川今为双龙乡其北有古树春初叶萌土人视其先萌之方以卜嵗北雨南旱西则风雨时禾稼登嵗稔东则丰歉半四面皆萌旱潦饥馑厯騐不爽　按双龙县元志不载】中古城【在新兴州西二里州志元时梁王筑以备兵遗址犹存又有黑村城马桥城畔龙城皆元时所筑】白城【在新兴州北元史地理志普具龙普扎龙二城之西有白城汉人所筑二酋屡争其地莫能定明统志州西南有禄匡城州南有昌人城旧研和县有玉乞城相传皆汉时筑】撤吕城【在路南州东北十里元史地理志路南州夷名路甸有城曰撒吕黑爨蛮之裔落防所筑子孙世居之名落蒙部宪宗朝内附皆本部立万户至元七年并落防罗伽末迷三万户为中路十三年分中路为二路改落防为路南州隶澂江路】盟石【在河阳县路旁通志防氏细奴逻欲张乐进求让位乃拔剑祝石曰如属我剑当入石今石裂三尺许其遗迹也】梁王屯【在河阳县旧阳宗县东南二里棋枰山上上有废垣元梁王屯兵于此名沙锅寨】丰乐亭【在河阳县西西礐龙泉间毎嵗季春郡人修禊之所】清风亭【在府治】诸葛营【在河阳县东五里诸葛亮曽驻兵于此旧志在城东十里云龙山下】
　　闗隘东闗【在河阳县东又城南有中闗城西有西闗旧皆有兵戍】闗索岭闗【在江川县北三十里闗索岭上明宣徳中设巡检司土官一流官一今俱省】刺桐闗【在新兴北四十二里依山带河两崖髙耸北扼鐡炉闗为全州咽喉】铁炉闗【在新兴州北四十九里峻岭深谷林木幽邃号称险阻岭为昆阳州境岭下为新兴州地立碑分界明置土官巡司　本朝康熙四年省】革泥闗【在路南州东南八十里交弥勒县界】江川驿【在江川县北三里】和摩驿【在路南州东六十里旧有驿丞今省】
　　津梁青云桥【在河阳县东街跨玗扎溪上旧名普济桥】太平桥【在河阳县西二里跨罗藏溪上旧名罗藏桥】四均桥【在河阳县南廖官营东境内道路至此适均故名】海门桥【在江川县东南八里为达临安府要路星云湖水由此入抚仙湖明天顺中建】济桥【在新兴州南】观音阁大桥【在新兴州东北十七里罗木箐河洪涛击石居民架梁以济】天生桥【在路南州有二一在州北五十里一在州东北十二里皆天生石梁】赛红桥【在路南州西北通云南府大路】
　　堤堰北波沿堤【在府城北水出阙摩山之麓明知府张顺昌筑石堤闸水蓄泄溉田】普济堰【在江川县明隆庆四年筑】九龙池坝【在新兴州有坝一十七座】鱼池坝【在路南州东八里水发黑龙潭筑坝灌田明嘉靖中修筑】立马闸【在河阳县西北一里防龙箐冲决又太平闸在太平桥下疏梁王冲溪水入新河俱明隆庆间建】
　　陵墓汉李恢墓【在河阳县西五里】宋丁连然墓【在江川县北三十里上覆巨石有耕者坐其上石忽自动起石上勒丁连然君神道宋史太宗时有交王丁连然来朝疑即其人】元伊埓墓【在河阳县三里阙摩山伊埓旧作埜刺今改正】段文瑞墓【在河阳县旧在回龙山南后迁重珠山】闬里伯墓【在路南州紫玉山有庙】
　　祠庙蟠坤神祠【在江川县南蟠坤山石崖中祠久废一日废址有马蹄迹大如碗平之次日迹愈多土人复新其庙】武侯祠【在新兴州治南】闗索庙【在府城二十里闗索岭上又见曲靖府】龙骧将军庙【在江川县北三十里明成化八年有虎患太监钱能祷神获虎因新其庙】
　　寺观华藏寺【在河阳县东阙摩山创自齐梁时林壑幽深有翠壁丹崖清泉古树之胜】白云寺【在河阳县西十五里虎山之右屹立峯头常有白云舒巻其上】文明寺【在河阳县西北五里礐泉围绕松竹幽深】鳯翔寺【在河阳县东北三里明隆庆间建其地扼鳯山之胜规制宏厰遥望玉笋金莲回龙天马诸峯】云集寺【在河阳县西龙鳯山上唐时建】云岩寺【在江川县西五里旧名涌泉寺明黔国公沐春改今名】广法寺【在新兴州治西宋时建】灵照寺【在新兴州东灵照山元莲峯禅师结茅于此为诸刹之冠】永丰寺【在新兴州东白塔山祀先农八蜡之神元时建】钟鼔寺【在新兴州西北有石音如钟鼔故名】普门寺【在新兴州北三十里】狮山寺【在路南州西狮子山寺后石壁百仞藤藓苍蔚】元和观【在路南州西五里】云隠庵【在府城西北山环水绕左有山涧小溪流成潭】蓬莱庵【在府城东北枕山倚石侧引溪涧流泉】三元宫【在江川县东五里】天寳塔【在江川县东三里东山之岭唐天寳二年建】
　　名宦元珪纳克【防古人任澂江路总管首建学宫教民礼义　珪纳克旧作魁纳今改正】明髙恂【陜西人洪武中恂父斗南任新兴有惠政以老乞归举恂自代由给事中为知州从征交趾有功】王彦【安福人正统间知澂江府招流移除奸弊创设三门募民守戌至今赖之】晁必登【宜宾人治间任澂江通判时澂守贪暴必登以亷佐之属邑民充板桥江川驿籍者难以奔应多破产流亡乃建白徴银解驿延今赖之后陞佥事按部至澂市肆皆罗拜】文嘉谟【茂州人嘉靖中知阳宗县每单骑游厯境内地脉河道加意修补筑炒甸之堰塘濬大冲之堤坝民有慈父之颂】徐可久【马平人万厯中知澂江府迁郡治筑砖城开河道义学社仓俱举陞本省屯田副使郡人祷像以祀】张维【蒲州人天启中以推官改知河阳县除火耗絶请托与知府郎文焕亷正相得条议善政一一行之】郎文焕【孝丰人天启间任澂江府河阳有额外夫马重为民困条议革除勒石永禁】李以衮【缙云人崇祯中为澂江知府修濬城池増置炮楼二十座以资防御勒石永禁】周应【兴隆人崇祯间任澂江通判有智畧尝摄府篆适宁州土酋禄昌文部目李蒿鹊等率众焚掠至府境应命僚属守城单骑诣贼所谕以大义词气严正贼众畏服解去】
　　人物三国汉李恢【字徳昂俞元人仕先主为别驾从事章武元年庲降都督邓方卒恢自荐以代遂为庲降都督雍□叛围恢于昆明恢乘间出击大破之南土平定恢军功居多封汉兴亭侯南夷复叛恢身往扑讨鉏尽恶类徙其豪帅于成都赋出叟濮耕牛战马金银犀革充继军资费用不乏】李球【恢弟之子羽林右都督随诸葛瞻拒邓艾临阵死于绵竹】元段文瑞【河阳人少折节读书奉母尽孝母殁哀毁逾礼以手履地行一里外负土莹坟百五十日始成事闻旌表曰孝义之门授本路学正厯官临安路总管】明李蕃【字庭茂河阳人正统中进士授户部主事出视临清钱谷及九江闗楮币豪吏敛手以亲老乞归为黔国公沐斌所礼重拨在境庄田给之却不受澂俗奢靡蕃于婚丧诸礼悉从俭约合郡化之】王珪【字朝玉新兴州人事亲尽孝父思贞殁哀毁庐墓日啜一粥不进盐菜者三年灵芝产墓上正统中知州郭镇上其事】孙佶【河阳人少失父事母至孝母疾亲除溲溺母思饮甘露佶夜祷天忽甘露降注碗中母病旋愈】侯必登【字颐真江川人嘉靖中进士厯官广东潮州知府有倭警井里为墟必登请罢一切苛条与民休息尝以事至省经贼巢贼见之罗拜上官有强以事者必登曰我头可断事不可从也潮人爱慕有不可一日无侯公之谣云】雷跃龙【新兴州人万厯中进士选庶常魏珰炽盛屏不与交崇祯中厯官礼部尚书】杨以成【字太和路南州人万厯中任贵阳府通判分署毕节陞同知天启末水蔺交閧以成潜具蜡书告变滇抚发兵西援至毕节贼兵围卫城以成督战却之贼众大集贼遂防以成投环未絶贼逼拥入营杀其家属十三人独其弟以荣不死以成函竹筒以贼情形付以荣入滇告变至防纳溪为贼所获兄弟皆遇害都御史傅宗龙以事闻赠光禄寺卿廕一子建祠】候文【字尔士江川人万厯进士任南阳府推官时流防四起文有智勇以荐授七省监军慷慨讨贼贼闻其名多解防卒赠太仆寺卿】
