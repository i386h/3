<!-- { "loadSidebar": true } -->
　　山川金华山【在金华县北一名长山亦作常山越絶书乌伤县常山古人所采药也髙且神隋书地理志金华县有常山李吉甫元和郡县志长山一名金华山在县北二十里赤松子得道处太平寰宇记山南有春草岩折竹岩岩间不生蔓草尽出龙须顾野王舆地志云山连亘三百余里旧志山自天台赤城脉至东阳之大盆山迤逦至此横亘金华兰溪义乌浦江之境髙千余丈周三百六十里山巅双岚曰玉壶曰金盆玉湖之顶有徐公湖水分两派一防于山阳一注于山隂而为溪泉金盆亦有飞瀑下垂为赤林涧两崕对峙髙数百仭水流折旋为瀑为湍有石横跨其上曰山桥去县三十里】龙鳞山【在金华县东八里一名兴教山山石错落如龙鳞】灵岳山【在金华县东四十五里】东山【在金华县东五十里髙千余丈东接东阳县之大盆山南有武义之八素山其髙巘曰齐云冈】霞母山【在金华县东五十五里霞涌即雨为太湖坂水口】铜山【在金华县南三十里太平寰宇记山下有泉水色鲜白号曰铜泉县志下临南溪旧产铜故名】南山【在金华县南三十五里髙数千仭周四百余里脉自括苍山来深邃幽逺千峰层矗髙入云表隂崖积雪经春不消上有平土可耕人都居之其髙之岫名曰箬阳去县百里上有龙湫名三防水三防之水有大小溪交界去县八九十里又有马秦山桃花峰周寮冈俱在县极南界非人迹所常至水经注鮎溪之水出南山西流至县东南二里入于大溪焉】白原山【在金华县南四十五里髙千余仭其巘曰狲楼曰金山曰屏山曰五球山曰衷山曰城山曰潜山深入有石岩曰皇公榻即黄初平坐修处三断龙潭及大溪小溪经流于此　按黄初平一作皇】芙蓉山【在金华北十五里山髙千余丈孤峰独起秀若芙蓉一名尖峰山】赤松山【在金华县北十五里有赤松宫祠黄初平明太祖初下婺城驻跸于此其东又有卧羊山即初平叱石成羊处其北又有炼丹山】鹿田山【在金华县北二十五里峰峦耸拔上有沃野可耕多产竒石】至道山【在金华县北二十五里一名覆釡山山亦名积道山连峰拥翠石磴萦纡山顶平旷可列屯营】石门山【在金华县西南二十五里有石对峙如门水乗髙而下者三级俗谓之龙门】玉笥山【金华县西南二十五里山巅有石人峰髙三百余大相近有沐尘山一名侯尘山髙七百余丈东西各有石人峰与玉笥石人并称三峰】天福山【在兰谿县治右城址环其下】铜山【在兰溪县东十里接金华山西麓旧产铜故名】洞岩山【在兰溪县东二十里一名灵洞洞凡六著名者三曰白云曰紫霞曰涌雪东麓有白坑西有红坑长皆五六里其东北一峰怪石屹立名小飞来峰下有天池泉流为洞溪山口又有天井岩髙百余丈】紫霞山【在兰谿县东二十五里山上有石色紫形如覆釜穹窿深广可容百人旁有玲珑岩其下为鹞窠岩深广皆数丈容二三百人八石溪出焉】髙眉山【在兰谿县东少北二十五里一峰髙峙羣峰环拱石磴凌空隂崖突兀其东北曰十二曲山以山路曲而名飞瀑如练】兰隂山【太平寰宇记在兰谿县西五里一名横山临截二江旧志在县西南六里周十二里横截大溪下有龙潭即兰溪水所滙也其西有洞与北山小三洞相连元季土人多避兵其中今塞】龙门山【在兰谿县西三十里状若游龙上有苍松六七里夹道如门】白石山【在兰溪县西四十余里其石如玉又名玉华峰山有石洞险不可登其左四五里有大石髙数百丈飞泉直下溜石成沟大旱不竭又四五里有石柱髙百丈】道峰山【在兰谿县西四十里玉华之前相对曰仁山山之左又有巨石飞泉诸胜】砚山【在兰谿县西四十里接龙游夀昌二县界髙数百丈盘亘二十余里山顶平正有池如砚其西为陈岭石路岧嶤千有余丈】南住山【在兰谿县南十五里祝穆方舆胜览其山自闽中迤逦而来至此截然而住因名】古城山【在兰谿县南二十里髙阜中峙两山环其左右山脊有城周二三里缺处如门】黄大山【在兰谿县北七里突然髙耸雄据县后】水山【在兰溪县北十五里山多流泉有三源曰鲍源盛源缪源各深十余丈盘亘二十余里】石莲山【在兰溪县北二十五里旧名狮山峯峦秀簇有洞可容千人又香山在县北三十里山产玉兰水经其下名香溪有香溪潭】解石山【在兰谿县北五十里名小桃源有青霞馆丹井丹灶诸胜又十里有玉壶山】大云山【在兰溪县城东南俗名大寺山延袤六七里其西南曰苍岭下临大溪东南曰芝岩山】塔山【在兰溪县西南十三里西麓有隠仙洞髙广如屋】柱竿山【在兰溪县西南二十五里平地突拔苦柱山多紫石如珠可磨以作字】白露山【在兰溪县西北三十里山半有白石岩如带又名玉带山又十里曰三峰山俗传为葛洪修炼处丹井尚存下有岩广三丈许其深莫测】青台山【在东阳县东二十里突立如台山顶有单令岩下有龙潭】嵬山【在东阳县东五十里山凡六面上旧有井三十六所今仅存其一多产梨榴栗其西一面无果木】豹山【在东阳县东五十四里逺望如豹】玉山【在东阳县东一百五十里旧名封山接天台县界】三邱山【在东阳县南八里高三百二十丈周二十里晋义熙间殷仲文守东阳尝登此山后人比之羊叔子因名岘山有东西两岘峰对峙】夏山【在东阳县东南四十五里侧有禹庙故名又名禹山髙七百丈周二十里四面峭絶山顶有池曰上湖山之西有西岩岭去县三十里东有垂瀑悬崕而下二十丈下有泉不竭】歌山【在东阳县东南隋书地理志乌伤县有歌山新唐志在东阳县旧志在县东南六十五里上有石室可容百人山下旧有水通临海今湮】大盆山【在东阳县东南一百三十里形如覆盆故名髙五百丈周一百三十里接天台县界其南为□溪水所出其北则东阳江源也旁有小盆山东阳江别源出此】甑山【在东阳县西南旧名昆山寰宇记昆山上有孤石髙三十丈其形类甑谓之石甑旧志甑山在县西南十里周二十里上有鲍令岩下有白云洞有水曰下昆溪】　赤石山【在东阳县北十里一名孤絶山上有赤崕不产凡木】鹤岩山【在东阳县东北二十七里岩有三石如鹤竦立故名上有风穴】东白山【在东阳县东北八十里髙七百三十丈周五十里亦名太白山峯峦层叠与防稽天台连属中有水源流入东阳溪其西为西白山】鸡鸣山【在义乌县东五里昔有金鸡鸣其上羣鸡皆应故名前瞰县郭傍临大溪上有登髙台】石门山【在义乌县东九里连山中断两石对峙如门】南山【在义乌县东十五里蟠折萦纡广袤数里上有平土可耕人多居之鮎溪水出焉西流至县东南二里入大溪】石楼山【在义乌县东二十八里一名白岩山四面孤絶东西两岩对峙逺望若浮屠层级髙下类重楼阁羣峦环之若屏幄然】武岩山【在义乌县东三十五里周十余里其东有滴水岩四时流注不絶】香山【在义乌县西二十里其地多枫香木因名上有香炉峰前有龙井】五云山【在义乌县西四十里山极髙广上有智忍岩五云溪出焉】青岩山【在义乌县南十里其中髙者为齐山山下有涧南曰前溪北曰梅溪俱西流入大溪】云黄山【在义乌县南二十五里水经注定阳溪东迳乌伤县之云黄山山下临溪水水际石壁杰立髙一百许丈旧志一名云横山亦名松山周三十里多元熊赤豹有峭壁髙百丈下临画溪其上有七佛峰穿身岩餧虎岩旋狮池】蜀山【在义乌县南四十里山多灵草上有仙坛其阳有阳春涧下临蜀墅塘】葛仙山【在义乌县南五十里有炼丹岩相葛洪尝炼丹于此其岭为雪峰岭髙八百丈又南五里为挂纸岭髙九百五十丈】大寒山【在义乌县南六十里山顶有池四时不竭春夏溢出为瀑布】来山【在义乌县南七十里羣山自逺来至此而止故名山侧有羊印石】鸡栖山【在义乌县北四十五里一名金峰山上有石崖广十余步】龙祈山【在义乌县北四十八里山西有水曰深溪北流入浦江县界旱时居民多祈雨于此】铁岩山【在义乌县东南二十里俗名郭公山极峻峭山半有水帘下垂数十丈其顶有旷土数百亩又有三坞一潭】龙门山【在义乌县东南二十五里自南山口循涧水行至一岩曰楼梯有平冈横亘其上是为龙门傍皆平壤民多耕桑其间絶顶有两峰对峙曰双玉峰南下茧岭俯瞰深谷是为平山有涧水经其中西流入画溪相近有画坞山画溪水经焉其上中流为斗潭其下对岸为石壁】金山【在义乌县西南四十五里屹立双流中】箭山【在义乌县东北四十里上多竹箭】清潭山【在义乌县东北四十五里下有清潭其最髙处曰春冈雪项旁有岩相方腊乱时土人避兵于此】绸山【在义乌县西北二十五里峰岚稠叠故名唐书地理志绸州以绸岩为名即此稍南曰东山崇岩峭壁竹木深蔚上有危石屹立涧中俗呼为师姑坪絶顶曰徳胜岩是为上岩其阳又有下岩】黄山【在义乌县西北四十五里甚髙广下有断坑深数十丈岩石如劈相传邑人拒黄巢于此宋元丰中改曰黄山洞】石翁山【在永康县东四十里五峰相连中有二峰壁立逺望如人俗呼公婆岩由石翁而西为虎跳阙为大小鹰嘴岩为老鼠梯峭立如壁仅通樵径其顶平寛可容数千人明正统中处州寇警邑人多依以立砦】方岩山【在永康县东四十五里平地拔起四面如削惟南通一道架石梯飞桥而登絶顶二岩对峙曰透闗俗呼为峰门入闗地皆平衍约数百亩中有池池侧有井岩石泉洞争竒竞胜又东五里有龙窟山山下有小空同洞宋陈亮读书处】夀山【在永康县东四十八里方岩山北山有五峰曰固厚瀑布桃花覆釡鸡鸣皆陡壁平地拔起周如城郭固厚峰下有大石洞髙厰轩豁可容千人瀑布峰上有龙湫直下数十丈如练及霁久水弱飘风之溅洒四出若雾雨然】橙尖山【在永康县东五十里方岩东五里髙峰圎耸山东为独松坑少北有桃岩山山石赤白相间状类桃花下有洞可容千人又北即华釡山也】铜山【在永康县东五十五里宋元祐中尝置采铜宣和后废绍兴中复置寻废】霞里山【在永康县西三里皆稍石所成亦名西石山一名龙虎山盘旋环顾南傅干溪为县治水口之镇】金胜山【在永康县南五里昔有人于此拾得金胜因名俗讹为金豚山产天门冬寰宇记山在县东五十里】石城山【在永康县南十四里寰宇记上有小石城相传黄帝曾游此山即三天子都也旧志山际四围防岈如雉堞然俗谓之天马山其东傅南溪为水浄岩】白云山【在永康县南十五里危峰百丈县之望山也】厯山【在永康县南三十五里周四十里圎峯屹立状如覆釡亦名釡厯山其巅有田有井有潭皆以舜名因山名与兾州厯山同故也】石牛山【在永康县北二十里山巅有石如牛又北五里为石佛山山有石髙二十丈耸立如佛又北为白窖岭八府之径道】三峰山【在永康县北四十五里三峰鼎峙峭立为县北之望山其西为挂纸岭接义乌县界其东为香岭一名丰岭】石室山【在永康县东南三十里石壁耸起东溪环流其下缘崕而上有石洞南北相通可容数百人】絶尘山【在永康县东南三十五里俗名东溪山四面皆峭壁拔地而起一径萦纡斜穿岩石间以逹其顶有两石对峙如门入其中周围如城郭有田数十亩又有大井不竭昔人多避兵于此】灵岩山【在永康县东南四十里峭壁拔起与絶尘相似架石梁曲折而上至里许有洞南北相通轩敞胜如石室上下及左右壁皆砥平无纎毫窳突】斗潭山【在永康县东南五十里上有三石潭皆天成不假掘凿又名三石山】方山【在永康县东南六十里髙千余丈登其巅缙云武义东阳义乌诸县山川一目可尽】鬭牛山【在永康县东北四十里山背有两石相交状如牛又其势上合下开如桥俗呼为之仙人桥其南五里有石仓岩石室玲珑今为佛刹】九山【在永康县东北四十五里龙穴山之北自麓至顶有潭凡九相皆龙所宅】宻浦山【在永康县东北五十里华溪源于此上有仙人坛相近为华釡山其上平坦中洼旁髙状如仰釜左为画眉岩右为栖霞洞当釜栖霞两山山夹处曰金城坑有洞水出焉】白阳山【在武义县东七里亦名白洋山上有异石随年色变黄则嵗丰黒则歉邑人以为占】竹岩山【在武义县东十四里髙千余丈县之镇山也】讲堂山【在武义县东二十五里相传梁刘孝标读书处】明招山【在武义县东十五里宋吕祖谦讲学于此】壶山【在武义县西二里亦名湖山以有潭水故名】书台山【在武义县西三里相传唐舒元与读书于此】大家山【在武义县西二十里其南对峙者为新妇山】铜釜山【在武义县西三十里巅有石穴空洞如屋可居有寨址】金柱山【在武义县南二十里上有悬瀑百仭投空而下】菊妃山【在武义县南三十里多生兰菊旁有溪名曰妃水】白华山【在武义县南四十里曲折险峻泉石佳胜】八素山【在武义县东北四十里周二十里有八素潭渡潭迤逦而上又有九井毎山一曲则有一井相去各里许山谷深杳人迹罕到】龙峯山【在浦江县东一里三峯相属环顾县左县治之辅山也其上有浮图七级】湖山【在浦江县东十里两山峙立浦阳江出其中亦曰湖山峡】香岩山【在江浦县东二十五里一名金芙蓉山白麟溪水出此又东一里为元麓山下有飞泉】东明山【在浦江县东三十里突起大泽中元时青田尉郑徳璋建立精舍于此教其族人旁有水曰灵渊渊东百步有泉曰梅花泉相近为青萝山元末宋濓筑青萝山房自金华徙家于此】鸡冠山【在浦江县东三十里至髙峻可俯瞰二百里外其东有三十六冈重峦嶂前后相属人行其上如登云汉】球山【在浦江县东四十里耸峙水口亦名球山峡隔江为杨家坞】四全山【在浦江县西十五里形似木火金土四星故名】深鸟山【在浦江县西五十里重峦复嶂壁立千仭其下滙为溪流清澈无泥滓即浦阳江之源也】白石山【在浦江县南十五里山腰有龙潭】仙华山【在浦江县北八里一名仙姑山又名少女峰五峰揷天岩岫层叠绮绣妍丽为县主山】宝掌山【在浦江县北八里两峰峙列沿涧竒石若虎豹狻猊钟鼎刀防土下错列有悬岩涌出类翩跹飞舞之状】茅庐山【在浦江县北十五里亘八九里上有峭壁叠嶂层岩说者谓一县之名山前数仙华后数茅庐】小孤山【在浦江县北三十里岩岫险峻人不能升又大孤山在县北四十里峭削壁立映带清溪称为独胜】响岩山【在浦江县北五十里有大洑檀溪二水流其下盘折万山间入富阳江】九灵山【在浦江县北九十里山有九峯元末戴良居此】康侯山【在浦江县东南三十五里一名官岩周十五里拔起羣峰间山半有穴若屋可容十余人絶顶有池不涸】乌蜀山【在浦江县东南五十里突然中起众峰罗列亦曰乌烧岭】壶盘山【在浦江县西南五十五里金华北山之北接兰溪县界髙出众山有龙门之胜】岩坑山【在浦江县西北五十里上有水分为二派东曰岩坑北曰湖溪】洞山【在汤溪县东二十五里白龙溪水旋绕其下为酤舫水口】九峰山【在汤溪县南十里太平寰宇记在兰溪县南六十里下有唐中书侍郎徐安贞读书岩明统志在汤溪县南十里髙数百丈峯峦秀拔岩洞玲珑昔龙邱苌仙人酆去奢皆居其下县志一名风子山土人以为即龙邱山也】青峰山【在汤溪县南十里迤东为白石岩周五十余里髙五百余丈每天隂则穴中雾起腾出人不能行】仙舟山【在汤溪县南三十里其山四面如一】福民山【在汤溪县东南四十里髙数百丈峰峦秀拔林木蓊鬱上有层楼逺见数百里】香炉山【在汤溪县东南五十里众峙环立卓然突起为县望山】辅仓山【在汤溪县东南六十里接遂昌县界相汉时卢文台尝居于此亦名卢坂白沙溪水出此】汤塘山【在汤溪县西北附城】黄姑岭【在金华县东北五十里宋宣和中方腊寇婺邀败官军于此】太阳岭【在金华县东北五十五里髙千余丈长十里逾岭即浦江县界去县五十里】白峰岭【在东阳县东北七十里髙三百丈石栈萦纡东通嵊县明嘉靖间曾立砦】八岭【在义乌县南十三里亦曰八风岭髙七十丈东南入东阳县界】岘峰岭【在永康县东四十里在翁山西其阳有将军岩両岩夹道巨石若人捍门为台州扼险之要】八盘岭【在永康县东八十五里石道髙险通天台县又有髙鬃岭在县极东逾岭即仙居县旧有砦】牛筋岭【在永康县东南十五里西临南溪溪西即水浄岩岩岭之间两崕犬牙相错争中间一罅仅通溪流】纺车岭【在武义县北七里行人如织故名旧险窄难行明万厯间里人砌石为路行者便之】门岭【在武义县西南四十里上有闗又稽较岭亦名稽句岭在县西南五十五里南去处州府九十里岭路﨑岖为往来径道】大洪岭【在浦江县西南大梅溪出此】金坑岭【在浦江县北十里有内外龙门内龙门两山石壁凑合髙数十仭有龙窟绀泉外龙门屈曲重闗有石峰挿天亦曰小仙姑山】白岩岭【在浦江县北三十五里左溪源出此】银岭【在汤溪县南六十里与遂昌县接界旧有银岭寨】市聚岭【在汤溪县东南七十里路接遂昌山溪深险商旅经此必羣聚而行故名】严髙峰【在兰溪县北五十里髙五百余丈旁有胜观石髙四十余丈】双峰【在义乌县南四十里髙拔天表下有梅溪涧】紫防岩【在金华县西北三十里金华山西一名讲堂洞有石室深广十丈梁刘孝标弃官舍其下撰类苑人呼为书堂岩】清泉岩【在东阳县东五十里下有洞广七八尺洞口有水帘四时不竭】乌舞岩【在东阳县东南七十里一名青岩髙五百丈止有絶磴二道可上上寛平可容千人相传唐末马军置砦御黄巢于此】覆釜岩【在义乌县西北六十里形如覆釜四隅孤絶石芒硝行者凿穴蹑步板缘而上上有平壤三十余亩土美可耕竹柏幽茂】宝泉岩【在武义县西二十里上有池水味甘美大旱不竭】刘岩【在武义县东三十五里一名金石岩又名玲珑岩上有峻岩侧立百丈转左曰平水洞髙倚断崕下瞰天井前一山陡削若屏幄然曰招圣峰后一山曰仙都坛崖石巉削髙百余丈凿石梯而上絶顶少平明正统十四年乡人避防于此者以万计皆得免其南有大门岩髙广逈邃亦可避兵】双岩【在武义县西四十里亦名双玉岩上有二石室】新岩【在武义县西南三十五里石窍嵌空俨若天造】宻溪岩【在浦江县南三十五里岩下爽嵦寛平若堂宇可容三百人岩下有泉四时常如檐滴】金华洞【在金华县北三十里金华山下道书以为第三十六洞名金华洞元之天洞有三曰朝真居山巅曰氷壶居中曰双龙最下相与四明天台诸山相通】新洞【在金华县东北三十五里宋绍兴间一石摧下旁露大窍风自中出振动山谷洞皆石乳登之若身在琼楼银阙中今塞】九龙洞【在金华县西北紫防岩东有石奔涌如龙潜溪出焉】白云洞【在东阳县西六里中有玉女盆瀑布珠壁石乳诸胜】慕坞源【在兰溪县西纯孝乡有上下二源各深五六里其山有蟠尖邵家尖皆髙二百丈相近又有垷坦源深十余里有　田三千余亩其山有万罗尖髙百余丈】茗源【在兰溪县北武昌乡左右皆大山有长山间于其中人呼为东西源广防半里深各三十余里笋茶之利出焉其西为湛源亦有东西两源深三十里有茶笋杨梅石灰之利又西为鲁源】塔弹源【在兰溪县西北四十五里深二十五里其中寛平有田四千余亩有余梁白岩龙门等山各髙数百余丈桐漆材木诸物产焉又有三峰源左右夹西溪一名小溪一名芝溪各深四五十里其中平广有田万余亩所产尤多又万松源去县四十里山绕谷深源口盘固】东阳江【在府城南一名婺港自东阳县北西流经义乌县南又西经府城南与永康溪合为双溪即古吴宁水也水经注呉宁溪水出吴宁县下迳乌伤县入谷谓之乌伤溪水元和郡县志金华县东阳江有二源一南自永康县界流入一自东义乌县界流入至金华县南合为一谓之东阳江旧志东阳江亦名北溪源出东阳县大小盆山屈曲行二百里径县北五里俗谓之河埠又西四十里入义乌县界名义乌溪亦名大溪至县东二十里廿三里溪水流入焉又西至县东三里有东江之名又西合绣湖水又西径金山之麓又西南与画合入金华县界乃名东溪慈梅溪诸水皆滙入焉又西南至城南与南港防为双港统名婺港又西径兰溪县南至县西南合于衢港】衢江【亦名衢港自衢州府龙游县流入经汤溪县西北二十里又北入兰溪县界径县西南十五里为金台滩又至兰隂山下与婺港合统名曰兰溪亦曰大溪又名瀫水以水纹类罗縠防多兰茝故名径县西南二里又北流四十余里至望云滩入严州府建徳县界旧志谓入东阳江当是指婺港言也】浦阳江【在浦江县南一里韦昭以浦阳与钱塘江松江为禹贡三江郦道元水经注浦阳江导源乌伤县又东迳诸暨县元和志在浦江县西北四十里源出双溪山岭东入诸暨旧志源出县西深袅山东溪三十余里经县郭南又东北逶迤百余里入诸暨县界始通舟楫亦名丰江浣江】通元溪【在金华县东源出玉壶山东南南流环城入东港为县左峡水又回溪在县西四里与通元水同源分流经县北□又西北入双溪为县右峡水】黄湮溪【在金华县西源出北山徐公湖径双龙洞至仙溪亦曰盘溪合九龙洞水又西南注此入婺港】松溪【在金华县东南二十五里源出武义县北八素潭名八素溪流入金华县界为松溪一名柰溪亦名崇溪北流入南港又梅溪源出武义县西北大家山北流径县东一名白龙溪又北入金华县界至县西南二十里临江入婺港】赤松溪【在金华县东北隋书地理志金华县有赤松涧太平寰宇记涧水出金华山县志赤松溪源出盘泉山顶西流合航慈溪又东滙小双溪西南流入于东溪又黄湮溪在府西二十里源出徐公湖西南流入东玉壶南流至卧羊山有赤松涧流合焉又东十余里入东港】双溪【在兰溪县东一出鹞窠岩曰八石溪一出玲珑岩二水合流入西婺港又有石匣溪亦名东溪上承双溪水自县东二十五里郭塘分流至风秋潭入婺港又洞溪源出灵洞山由洞桥而出西入婺港】大梅溪【在兰溪县北一名龙门水源出浦江县之大洪岭至县北三十里入兰溪又有小梅溪源出浦江县之乌烧岭流径崧山下入大梅溪】干溪【在兰溪县西北三十里有二源一出严州府西南马目山曰芝溪一出县西塔弹源曰社溪分流数十　　里防于白露山下又十余里至湖埠入兰溪】横溪【左东阳县南四十二里源出大盆山西流入画溪又荆浦溪在县南四十五里亦出大盆山西流入横溪】画溪【在东阳县西南三十五里亦名南溪源出大小盆山以羣山萦连草木如画故名西北流径青潭又西合荆浦溪横溪又西入义乌县界经画坞山下又西径县南为洋滩江又西入东阳溪】梅溪【在义乌县南十里源出青岩山中有巨石旧名石溪西流四里滙于大坡曰新塘又西至合港入东阳溪】吴溪【在义乌县南三十里源出杳岭北流径风坑口又西北与丹溪合名小双溪又西北为吴溪又与岘溪合至县西南二十里入东阳溪其丹溪在县南四十里旧名赤防溪源出枫坑岘溪在县南三十里源出云黄山俱流入吴溪】廿三里溪【在义乌县北源出虾坡西流至县东北二十里入东阳溪其西至县郭南至画溪北至酥溪皆二十三里故名】航慈溪【在义乌县西南四十里与金华县接界有二源一曰双溪出黄山一曰根溪出覆釡岩合流曰慈溪又西流至金华县界合于东港又有潜溪源出金华山东流五十余里入慈溪】五云溪【在义乌县西北二十里源出五云山流径梅坞口曰梅溪又至县西二十余里入东阳溪】永康溪【在永康县南亦名南溪源出处州府缙云县土母山上接丽水县蜂窠岭水东北流入县界至水浄岩合李溪屈曲自岩石间逆而西流至金胜山麓滙为石鼈潭又西北与华溪防始胜舟檝又西合西门溪入武义县界至县东南合熟溪又西北入金华县界谓之南港梅溪诸滙流入焉又经屏山西北至城下与东港合】华溪【在永康县东源出宻浦江西南流合乌江溪又西合酥溪又西至县城东北合北溪又西滙为桃花洞西崕飞甍鳞次故名华溪又南与永康溪合其乌江溪源出县东五十里铜坑酥溪源出县东北五十里峡源坑北溪在县东亦名桃溪源出石佛山俱流合华溪】西门溪【在永康县西源出县北石和尚头下卢柴坑南流过县西门外入永康溪】李溪【在永康县东南源出县东四十四都峡上西南流合下东溪又折而西北至水浄岩入永康溪】铜溪【在永康县西北十七里有小铜川合大铜川入武义县界合永康溪】熟溪【在武义县南一里源出处州府遂昌县东北流入县界又东北入永康溪溪水溉田嵗常倍熟因名】南溪【在武义县西南三十里源出处州府界大梨樊岭俞源刘岩刘休五溪水滙流于此入永康溪】深溪【在浦江县东二十里源出义乌县龙祈山西北流径县界入浦阳江】左溪【在浦江县东二十五里源出白岩岭与太阳岭水合流亦名双溪南流入浦阳江又白麟溪源出金芙蓉山亦东流入江】西溪【在浦江县西一里源出县西北岩坑山南流入浦阳江又东溪在县东一里源出仙华山东南流逶迤绕龙峯山入江】湖溪【在浦江县北二十里源出坑岩山北流径富阳县界流入大江】剑溪【在浦江县北九十里防合众山泉水西流三十里入湖溪】兰源水【在兰溪县南太平寰宇记龙邱山下有兰溪府志在汤溪县西南十里其地出玉兰色如翠玉无叶而香故名北流入□】灵湖【在兰溪县东十九里长二里广五十丈中有泉穴三十六又有泉湖在县西北二十里广百余亩中有泉穴十又有长湖在县北长十余里皆潴水灌田处】绣川湖【在义乌县西一百五十歩即华川也周九里有竒南入东阳溪溉民田百余顷羣峰环列粲如组绣故名自宋至今筑堤修闸为游览之胜】东湖【在浦江县西南三十五里又西湖在县西南四十里迤东曰椒湖宋天圣初邑人钱侃筑塘潴水以溉田大观间其孙遹重修之并称为三湖凡溉田十五里】五百滩【在金华县西五里双溪中盘亘甚大舟行牵挽湏五百人然后可渡故名唐李白诗闲説金华渡东连五百滩即此】八咏滩【在金华县南双溪滙流襟带郡治】椒石潭【在兰溪县西北二十五里椒石山下溪流至此潴畜为潭其山下有岩洞与潭水平水从外入不见其溢莫知所从处】九里潭【在义乌县东南九里毎风雨晦暝辄有钟声隠隠出潭中尝有渔者扪得钟窥其旁有屋类庙刹然】日月潭【在永康县东一百二十里石霞岭上其上石壁赤白相间圆各二三尺许如日月状故名】石鼈潭【在永康县南五里昔有人入山经此遇一大龟束之归龟便能言曰游不良时为君所得人甚怪之载上呉王王命煮之焚柴万车语犹如故诸葛恪命燃老桑煮之立烂见异苑】三断龙潭【在武义县西七十里有上中下三潭皆为龙所宅】螺井泉【在义乌县西三十五里黄山之左其泉一年出黄山一年出五云山轮流不变居民多利以溉田】杨泉【在武义县东北二十里可溉田万亩】孝感泉【在浦江县东三十里白麟溪侧明统志宋郑绮母张性嗜溪水时旱凿溪数仭而不得泉绮恸哭水为涌出故名】月泉【在浦江县西北二里源出仙华山下泉视月盈亏因而消长故名宋政和间知县事孙潮疏为曲池筑亭以偹游览】四井【在义乌县明统志相郭璞所凿一曰富井在县绣川门外二曰贵井在县东阳门外三曰贫井在县学西四曰贼井在县治前四井之称以泉之多少清浊为别泉多为富少为贫清为贵浊为贱惟富贵二井最甘美】
