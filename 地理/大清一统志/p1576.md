<!-- { "loadSidebar": true } -->
　　古迹汶江故城【在州北汉置为蜀郡北部都尉治晋改置广阳县隋改汶山县宋皆为茂州治明初始省入州元和志汶山县本汉汶江县地汶江城在县北三里宋白续通典晋置广阳县于汶江县西北五十里周移置于石镜山南六十里即今治也】汶川故城【在今保县南汉置绵虒县属蜀郡晋改曰汶山梁周时改置汶川县于此水经注湔水出绵道亦曰绵虒县即汶山郡治刘先主之所置也元和志汶川县北至茂州一百里本汉绵虒县地梁于此置汶川县因县西汶水为名仍于县置汶山郡隋开皇三年罢郡以县属汶州旧志明宣徳中威州数罹番害遂迁州治于汶川县而移汶川县治于寒水驿北即今治也故城在今威州城南山腰平处曰古城坪基址尚存】广柔故城【在汶川县西北汉置县属蜀郡后汉因之晋初属汶山郡后废括地志在汶川县西七十二里】废真州【在州西北元和志真州在合江镇西一百四十二里东至翼州界四十里南至茂州通化县一百里西至维州界一百里北至悉州界四十里其地本名真符天寳三年节度使章仇兼琼以其地险阻又当西山要路奏置真符营控押一州五年节度使郭虚巳仍奏置昭徳郡乾元元年改为真州管县四真符县郭下又昭徳昭逺鸡川三县并在州侧近以熟羌首领为其令长居无常所旧唐书地理志真州治真符县天寳五载分鸡川昭徳二县置又鸡川县先天二年割翼州翼水县置属翼州天寳五载改属真州昭徳县旧识臼县属□州天寳元年改属翼州仍改名昭徳五年改属真州宋史地理志茂州领夀事砦本覊縻真州政和六年建夀寜军在大皂江外距茂州五十里八年废为砦宣和三年废为堡砦旧志废真在叠溪所西南百里里有栖鸡川】废干州【在州西唐地理志大歴三年年开西山置领县二招武寜逺又旧唐书地理志茂州覊縻有涂州武徳元年临涂羌归附附置领端源婆览二县贞观二年州县俱省五年又置领端源临涂悉临三县又炎州贞观五年生羌归附置西封州八年改炎州领县三大封慕仙义川又彻州贞观三年西羌首领董嗣贞归化置领县三文彻俄耳文进又向州贞观五年生羌归化置领县二贝左向贰又冉州本徼外敛才羌地贞观五年置西冉州九年去西字领县四冉山磨山玉溪金水又穹州贞观五年生羌归附置西博州八年改穹州领县五小川彻当壁川当博恭耳又笮州贞观七年白茍羌降附置西恭州八年改笮州领县三遂都亭劝比思右七州皆属茂州都督永徽后又析为三十一州今不録又松州覊縻州有崌州贞观元年招慰党项置领县二江源洛稽又可州贞观四年处党项羌置西义州八年改可州领县三义诚清化静方又逺州贞观四年生羌归附置领县二罗水小部川俱松州都督宋史地理志茂州领覊縻当真时途逺飞干可向居十州旧志今皆在畨界】废霸州【在保县西北旧唐书地理志天寳元年招附生羌置静戎郡乾元元年改霸州治安信县县与州同置寰宇记干徳三年霸州内附领安信县去州二十里牙利县去州五里保宁县去州三十里归化县去州西北百里并与郡同置宋史地理志威州领嘉防砦本覊縻霸州政和四年建为亨州县曰嘉防宣和三年废州以县为砦威州元统志通化县有嘉防鄊旧志威州西北二十里有霸州堡设仓置戌】合江城【在州北唐书地理志翼州有合江谷塠三谷三守捉城元统志合江镇在茂州北八十里旧志合水在叠溪所南五十里一为汶江北自松潘界来一为黒水西自生番界来合流于此如张两翼谓之翼水故州以为名或谓之合水亦谓之合江唐置守筑城于此今置肃穆堡】安戎城【在州西番界唐仪鳯二年益州长史李孝逸筑以絶吐番通蚕之道永隆元年为吐番所防开元二十八年节度使章仇兼琼克而守之至徳初改曰平戎城杜佑通典恭州西南到平戎城百十里】舍堂城【在州北二里明嘉靖三十一年兵备胡鳌筑与州城犄角今废又罗城在州北三里嘉靖中副使朱纨筑以捍小姓五寨诸蛮号为金城又名万里城】笼山城【在保县北唐置戌于此今为笼山畨寨】威戎军城【在汶川县北唐书地理志茂州有威戎军宋史地理志延寜砦本威戎军熙宁间有建政和六年汤延俊纳土重筑军城改名延宁宣和三年废为砦茂州四年又废砦入汶川县】石纽村【在汶川县西北谯周蜀本纪禹本汶山郡广柔县人生于石纽华阳国志畨人营其地方百里不敢居牧有过逃其野中不敢追云畏禹神括地志石纽山在汶川县西元和志广柔故城有石纽村禹所生处今其地名刳儿坪寰宇记石纽村在汶川县西一百四十里　按石纽村又见石泉县】列岫堂【在州治明统志因九顶列于南屏风盘防列于西巨人槖驼列于东故名又有雪峰妙算遥云三堂皆在州治】练光亭【在州城内舆地纪胜王咨记云大江自徼外东绕郡城西北极囙可百里许毎日出未下朝霭横空夜色敛昏素月流天一望水光杳霭无际江流其间若万丈长虹夭矫其上而吞吐之也旧有亭曰观澜据城之隅不与景防因取少陵赋岷江图有山□饮练光之句以练光题其顔】
　　闗隘积水闗【在州东七十里明置巡司今裁】桃坪闗【在州东西去土门堡二十里亦名桃坪堡属陇水长官司戍守】鸡宗闗【在州南四十二里宋熙宁九年置明置廵司久革又州界有敷元闗宋宣和三年废为堡】七星关【在川南四十五里唐干符二年髙骈镇西川复戍望星关即此闗前山有小孔七大孔一穿山而成如七星伴月然故名闗南栈道临江倚崖古称絶险明嘉靖十九年副使张问之凿崖开修旁有偏桥】雁门闗【在州南七十里明正统十年黒苦等羌倡乱巡抚冦深置関临江据险为州南门户旁有偏桥闗外以溪为限溪南即汶川县界】魏唐闗【在州北三十里明置廵司今裁】实大闗【在州北八十里东南去穆肃堡十里明洪武初平蛮将军丁玊设闗外即叠溪营界】镇逺闗【在保县西南一百二十里为杂谷瓦寺徃来之路】保子闗【在保县西北一里湔沱二水之中为汉羌出入要冲】故桃闗【在汶川县南县丞分防之所水经注都安县有桃闗元和志在汶川县南八十二里逺通西域公私经过惟此一路闗北当风穴其一二里中昼夜风起飞沙扬石】彻防闗【在汶川县南五十里为松茂第一要隘】茶闗【在汶州县南一百四十五里一名蚕岩関又风水関在县西明置廵司今裁】土门堡【在州东七十里明正徳中州将何卿破贼蛮于此旧志州东十里有土地岭堡又东有镇逺関子神溪土门等堡建于桃闗共七闗堡为州东险要处】坝防堡【在州东土门堡东四十里与石泉县接界亦曰坝防城】镇戎堡【在州北十里又椒围堡在州北二十五里】长安堡【在州北去椒围堡十二里明成化十五年置初在山阪水道艰险嘉靖十五年改筑于旧堡之南】韩胡堡【在州北四十里去长安堡十四里亦曰临江堡】松溪堡【在州北五十里去韩胡堡十四里】长宁堡【在州北六十里明初置长宁安抚司设同知于此辖凿溪章贡等寨后废改置长寜堡今为松潘叠溪要路】穆肃堡【在州北去长宁堡十三里】坡底堡【在保县西南七十里又干溪堡在县北五十里新安堡在县北旧城东十里】汶堡【在汶川县西一里石城周三十八丈门二西北通土司番寨】马原堡【在汶川县西五里为番夷出入之所】雁门堡【在汶川县北五十里石城周四十丈】寒水驿【在汶川县南门外旧置于县西北四十里苏村寨明隆庆中移于江东上至茂州安逺驿七十二里下至灌县永康驿一百六十里又太平驿在县东南八十里】
　　津梁镇西桥【在州西门外为羌人出入要路】绳桥【在保县西北元和志汶川县有绳桥在县西北三里架大江篾笮四条以葛藤纬络布板其上虽从风揺动而牢固有余畨人驱牛马去来无惧今按其桥以竹为索濶六尺长十歩旧志铃绳索桥跨湔水永镇索桥跨沱水皆在州西北城外　本朝乾隆三十六年进讨小金川以逾汶川县绳桥前防瓦寺必经碉头草坡之险因于桃关改建索桥路近而径稍平行者便之】铃绳桥【在汶川县西一里跨大江长四十八丈濶八尺绳围一尺五寸左右各四阑以翼之桥两柱髙六丈东西建层楼楼下有立柱转柱立柱以系绳转柱以绞绳】
　　祠庙大禹庙【在保县西四十里通化里】江渎祠【在州东门外二里】武侯祠【在保县西十里七盘山】报功祠【在保县治西元建祀蜀姜维唐李徳裕后改名灵祐増祀泰李氷】
　　名宦三国汉何祗【字君肃为汶山太守民夷信服迁广汉后夷反叛云得前何府君乃能安我耳时难屈祗防祗族人为汶山守复安】宋赵瞻【盩厔人知威州瞻以威茂杂羣獠险而难守不若舍之而建郡于汶川条着甚详为西山别録后熙宁中朝廷经理西南就瞻取其书考焉】赵全时【简县人神宗时知威州治行异等】范百常【华阳人知茂州事初荗州有盖涂静当直时飞宕恭九种蛮蛮自推一人为州将治其众将常诣州受约束州居羣蛮之中地不过数十里宋初无城隍惟直鹿角蛮人夜屡入冦民甚苦之熙宁八年相率诣州请筑城百常实主是役蛮以为侵其地率众奄至百常击走之乃合静时等蛮来冦百常拒守凡七十日诏遣王中立将陜西兵来援诛杀颇众蛮乃降即】桂堂【彭山人守威州时覊縻保覇二州交恶堂自携牛酒至通化军防二州酋长谕以祸福乃降】史季俭【威州祺城主簿成都之防子良震与壻杨城夫争相为死各特赠两官与二子下州文学】明刘坚【永乐时知茂州州立学校秉公有守均徭平讼流民复业嵗旱祈雨立应秩满州民保留之】陈敏【陜西华亭人宣徳时知茂州州僻处边徼与松潘叠溪诸番隣嵗被其患自敏涖任内抚民庶外驭羌戎恩威互施始获安业及遭防去官诸长官司及番民百八十人乞留报可正统中九载报最军民复请留进成都府同知视茂州事都司徐甫言敏在职公勤羣番信服命进敏右叅议仍视州景泰初秋满九载进右叅仍视州事敏涖任二十余年威信大行军民胥悦以监司秩涖州前此未有也】汪浩【茂州判官英宗时佐贰中最知名】孙汉【江隂人嘉靖中知茂州时五寨蛮乱守御有方蛮不敢犯】
　　本朝陈名蟠【福寜人康熙中知汶川县邑当蹂躏之后名蟠绥辑有方民获免于流播有中山邪圃地汶川而徭冒威州年久逋赋名蟠按籍得三百户立请随田徴乃定】
　　人物
　　本朝林承恩【保县诸生父疾笃承恩齧指血缮疏吁天求以身代未几承恩卒父疾果愈】流寓三国汉廖立【武陵人诸葛亮废立为民徙之汶山郡立躬率妻子耕殖自守及亮卒立垂泣曰吾终为左袵矣遂终于徙所】明王元正【盩厔人嘉靖时以议礼谪戍茂州卫搆别业于城南讲学二十余年一时多所成就】
　　列女明朱政妻陈氏【灌县人成化十一年政守镇戎堡值羌番犯邉战死陈走抱尸恸哭既殓遂投崖死】
