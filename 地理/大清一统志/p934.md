<!-- { "loadSidebar": true } -->
　　人物秦白起【郿人善用兵事秦昭王封武安君　为秦战胜攻取者七十余城南定鄢郢汉中北擒赵括后赐死杜邮秦人怜之乡邑皆祭焉】汉徐敖【虢人事清河胡常为右扶风掾又从解延年受毛公诗敖又授九江陈浃由是言毛诗者本之徐敖】郭钦【隃糜人哀帝时为丞相司直以论董贤左迁卢奴令平帝时迁南郡太守王莽居摄以病免官归乡里卧不出户庭卒于家】井丹【字大春郿人少受业太学通五经善谈论京师为之语曰五经纷纶井大春性清高未尝修刺候人建武末沛王辅等好賔客更遣请丹不能致信阳侯阴就要劫致之自是隐闭不闗人事】法雄【字文彊郿人初仕郡功曹辟太傅张禹府举高第除平氏长永初三年海贼张伯路等冦濵海九郡征雄为青州刺史讨之连战破贼州界清静迁南郡太守卒于官】法真【字髙卿雄子博通内外图典为闗西大儒性恬淡不交人间事同郡田羽荐真顺帝虚心欲致前后四徴真深自隐絶时号元徳先生】三国汉法正【字孝直真孙先主立为汉中王以正为尚书令防军将军诸葛亮与正虽好尚不同以公义相取亮每竒正智术先主东征孙权败绩亮叹曰法孝直若在则能制主上令不东行就复东行必不倾危矣】晋鲁芝【字世英郿人耽思坟籍举孝亷仕魏累官天水太守曹爽辅政引为司马屡有谠言爽弗能纳宣王起兵芝率众斩闗驰出赴爽劝爽保许昌爽不能用遂委身受戮芝坐爽下狱当死而口不讼直志不茍免宣王嘉之赦而不诛起为并州刺史后封阴平侯】隋蘓孝慈【扶风人高祖受禅累拜兵部尚书兼太子右卫率陜西置常平仓转输京下决渭水为渠以属河令孝慈督其役渠成上善之转工部尚书先是以百僚供费不足台省府寺咸置廨钱将息取给考慈以为官民争利表请公卿以下给职田各有差上嘉纳焉出为淅州刺史迁洪州总管俱有恵政后桂林山越相聚为乱诏孝慈为行军总管击平之卒于官】唐李髙迁【岐州人客太原高祖引致左右执髙君雅等有功以右三统军从下霍邑围长安力战迁左武卫大将军江夏郡公】邱行恭【郿人有勇善骑射大业末聚兵万人保郿城人多依之羣盗不敢窥境后率众谒秦王于渭北拜光禄大夫累从战伐功多擢左卫将军贞观中从侯君集平高昌进右武卫将军高宗初卒赠荆州刺史諡曰防】王珪【字叔玠郿人从王通受诗性沉澹交不茍合初事建成太宗召为諌议大夫珪推诚纳善每存规益迁侍中与房乔李靖温彦博戴胄魏徴同辅政珪自奉薄周恤宗族奉寡嫂家事必咨而后行教抚孤侄虽其子不过也卒赠吏部尚书諡曰懿】李淳风【岐州雍人父播仕隋高唐尉弃官为道士以论譔自见淳风通羣书明步天歴贞观初直太史局制浑天仪诋摭前世得失着法象书七篇上之累迁太史令以劳封昌乐县男淳风于占候吉凶若符契然所撰典章文物志乙巳占等书传于世】王焘【珪孙为徐州司马母有疾弥年不解帯视汤剂数从高医游遂穷其术因以所学作书号外台秘要世寳焉歴给事中邺郡太守治闻于时】马璘【扶风人从安西节度府以竒劳屡迁金吾卫将军至徳初从李光弼攻洛阳史朝义众十万陈北邙山璘率部士五百薄贼屯贼遂溃光弼曰吾用兵三十年未见以少击众雄絶如马将军者永泰初拜四镇北庭行营邠宁节度使寻徙泾原大歴八年吐蕃内冦璘设伏击破之进检校尚书左仆射扶风郡王卒于军赠司徒諡曰武】段秀实【字成公汧阳人六嵗母疾病不勺饮至七日病间乃肯食时号孝童及长沉厚能防慨然有济世意天寳中授安西府别将李嗣业引为折冲都尉肃宗在灵武诏嗣业以兵五千赴行在嗣业欲逗留观变秀实责以大义遂东师白孝徳为节度使吐蕃袭京师代宗幸陜劝孝徳即日鼓行入援拜四镇北庭行军泾原郑颍节度使数年吐蕃不敢犯塞杨炎嫉之召为司农卿朱泚反以秀实失兵必恨愤使骑往迎之秀实与子弟诀而入谓泚曰今变起仓卒扫清宫室迎乘舆公之职也泚黙然秀实知不可乃阴结将军刘海賔都虞侯何明礼图泚防源休教泚伪迎太子遣韩旻领鋭师疾驰奉天秀实乃倒用司农印追其兵与海賔等约搏杀泚翌日泚召计事秀实戎服与源休并坐语至僭位勃然起执休腕夺其象笏奋而前□泚面大骂曰狂贼可磔万段我岂从汝反耶击之中其颡流血蔑面匍匐走贼众未敢动而海賔等无至者遂遇害诏赠太尉諡忠烈】杨炎【字公南天兴人曽祖大寳武徳初为龙门令刘武周攻之死于守赠全节侯祖哲以孝行称父播登进士隠居不仕徴为諌议大夫弃官就养肃宗赐号元靖先生炎文藻雄蔚父防庐墓号慕不废声诏表其闾三世以孝闻门树六阙古所未有累迁中书舍人与常衮同时知制诰开元后言制诰者称常杨徳宗即位拜门下侍郎同中书门下平章事时天下租赋悉进大盈内库炎请出之以归有司自开元天寳以来租庸调法大天下残瘁炎请为两税法法行天下利之】马緫【字防元系出扶风元和中为刑部侍郎兼御史大夫副裴度宣慰淮西呉元济擒为彰义节度留后擢拜节度使徙天平军总笃学虽吏事倥偬书不去前论著颇多】段珂【秀实孙僖宗时居颍州黄巢围颍刺史欲以城降珂募少年拒战众褁粮请从贼遂溃拜州司马】宋阎询【字议道天兴人少时以学问着闻擢进士第累迁盐铁判官使辽询颇谙北方疆理迓者王恵导询由松亭往询曰胡不经葱岭而迂枉若是岂非夸大国地广以相欺耶恵惭不能对官至右諌议大夫知同州】张载【字子厚郿人少喜谈兵年二十一以书谒范仲淹一见知其逺器因劝读中庸载犹以为未足又访诸释老反而求之六经尝坐虎皮讲易京师二程至与论易次日撤坐辍讲于是尽弃异学嘉祐二年举进士为云岩令熈宁初吕公着言其有古学神宗召见问治道以为崇正院校书寻移疾屏居南山下终日危坐一室左右简编侑而读仰而思有得则识之与诸生讲学每告以变化气质之道其家婚防祭率用先王之意而传以今礼又论定井田宅里发敛学校之法吕大防荐之诏知太常礼院复以疾归卒载学古力行爲闗中士人宗师世称横渠先生著书号正防又作西铭学者至今尊其书嘉定中諡明公封郿伯从祀孔子庙庭】张戬【字天祺载弟第进士知金堂县诚心爱人民化其徳熈宁初为监察御史里行累章论王安石乱法乞罢条例司及追还常平使者乂劾曽公亮陈升之韩绛李定吕恵卿书数十上又诣中书争之出知公安县徙监司竹监卒于官】金刘兴哥【虢县人起于羣盗人呼曰热刘元兵破西夏长驱而入闗辅千里皆震兴哥为元帅乌延部将率兵往来邠岐问屡战屡胜故元军猝不能东下后于清化战殁大兵至酹酒以吊西州耆老语之至为泣下乌延旧作沃衍今改】　元王檝【字巨川虢县人仕金授副都统守涿鹿隘太祖将兵南下檝鏖战三日兵败见执将戮之神色不变太祖问曰汝何敢抗我师独不惧死乎对曰臣以布衣受恩誓捐躯报国今既偾军得死为幸帝义而释之后从南征授宣抚使兼御史大夫帝命省臣总括归附工匠之数命檝掌之时庙学燬于兵檝取旧枢密院地复创立春秋率诸生行释菜礼奉命持国书使宋前后五往致疾卒宋人重赗之】杨皥【扶风人父清母牛氏牛氏尝病剧皥叩天求代遂痊如是者再后牛氏失明皥登太白山取神泉洗之复如故牛氏殁哀毁特甚之日大雨独皥母墓前后数里密云蔽之雨不沾土毕令妻家居飬清皥独庐墓上负土为坟蔬食饮水终其丧清卒亦如之】赵荣【扶风人母强氏有疾荥割股肉啖之者三复负母登太白山祷于神得神水饮之乃痊后年七十五卒荣号痛不食三日方饮水七日乃食粥之日白云庇其墓前十五里毕而散荣负土成坟庐其侧终防】明梁凖【字叔平鳯翔人永乐中为石州学正母防庐墓哀毁羣鸟朝夕飞鸣其上墓树仅三尺许有鹊来巢事闻擢知钧州旌表其闾】王【字修郿人永乐中由乡荐歴山东左布政使有恵政正统中入为工部左侍郎进尚书在职八年凡大营建暨百工政令赞画为多性笃实亷慎狷介不阿以王振用事未衰而引年去士论髙之】霍瑄【字廷璧鳯翔人景泰间由乡举授大通通判就擢知府额森拥上皇至城下瑄出谒奉命括金帛充犒都督郭登戒严弗应瑄号泣从水窦匍匐出叩马鸣咽众露刃叱之不为动因献上皇服物上皇密谕与登坚守瑄哭而还英宗复辟召拜工部侍郎　额森旧作也先今改】张杰【字立夫鳯翔人生有异质颖悟过人正统中举于乡以亲老就赵城训导薛瑄过之与论学叹曰此圣人徒也居防悉遵古礼免防不复出弟子从游日众拓家塾以五经教之学者称五经先生】张抚【字世安寳鸡人成化进士孝宗时歴副都御史督储南京寻进刑部侍郎抚质厚少缘餙所在以严明称布衣蔬食所得月俸常寄之公帑一宅萧然毎诣阙奏事孝宗多从之】李俊【字子英岐山人成化进士累迁都给事中二十一年正月朔有星西流化白气诏求直言俊率六□上疏言左通政李孜省太常少卿邓常恩诞妄此招天变之尤者国师继晓假术济私中外切齿帝优诏答之降孜省上林丞常恩本寺丞继晓革国师为民制下举朝大悦官至山西叅政】虎臣【麟游人成化中以诸生贡入太学上言士太夫过先圣庙宜下舆马从之省亲归会陜大饥廵抚郑时将请赈臣赍奏陈饥歉状词激切大获赈贷孝宗践祚将建棕棚于万嵗山备登眺臣抗疏切谏帝遣中使慰谕曰若言是棕棚已毁矣寻授云南嘉知县】张继孟【字伯功扶风人万厯末进士天啓中擢南御史以不建魏忠贤生祠削籍崇祯初起故官劾吏部尚书王永光永光嫉之出为广西知府土司普名声久乱未靖继孟设计酖之一方遂安稍迁浙江盐运使又忤视盐内官崔璘降知保寜府歴川西道副使张献忠陷城不屈被杀妻贾氏亦死之　本朝乾隆四十一年　　赐谥节愍】刘之勃【字安侯鳯翔人崇祯中进士擢御史上节财六议疏陈东厰三帝俱纳之出按四川张献忠陷成都欲用之不屈丛射而死　本朝乾隆四十一年　　赐谥烈愍】杨畏知【字介甫寳鸡人崇祯中举乡试第一厯云南副使讨平土酋屡立战功后为孙可望所害　本朝乾隆四十一年　　赐谥忠烈】
