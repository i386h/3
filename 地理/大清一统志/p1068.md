<!-- { "loadSidebar": true } -->
　　山川卧龙山【在州北一里州之镇山一名北山】石鹤山【在州东祝穆方舆胜览福津县有石鹤山明统志州东七十里有石鸡山又东十里有石鹤山旧志又东十里有月台山】陇东山【在州东李吉甫元和郡县志在福津县北四十五里】紫泥山【在州东六十里旧属福津县地其下即为紫水河】东山【在州境西固城东二十里】武都山【在州治西固城西十里山甚髙大为一方巨瞻】笔架山【在州境西固城南三里接番界】天门山【在州境西固城北二十里四时积雪不生草木】仙陵山【在州南元和志后魏平仇池扵仙陵山置仇池镇山在将利县西六里旧志山在今州南三里讹为仙君山】露骨山【山在阶州南三十里峰峦森列山之南有万象洞洞中泥可为砚出洞即成坚石】铁炉山【在州北二百里明嘉靖十三年□夷马兴□此为乱巡抚黄臣讨平之】盘堤山【在州东南三十里　按元和志盘堤山在盘堤县东南七十三里非此】米尖山【在州东北一百二十五里山岭有城俗谓之米仓城】泰石山【在州东北一百四十里接西和县界】螳螂山【在文县东三里】邓至山【在文县西徼外隋书地理志同昌县有邓至山邓艾所至故名元和志山在同昌县东二十五里】南山【在文县南方舆胜览过桥而左则为东墅右则为南山右有龙女山前如大屏相传蜀广政中立龙女庙于此通志南山在县南三里白水绕其下其西支峯曰龙女山有慈悲庙祷雨輙应】太白山【在文县南元和志在曲水县南二百五十里岩谷髙深常多积雪春夏不消】罗夷山【在文县西南徼外元和志在钳川县东南五十八里又隋书地理志钳川县有钳川山】天牢山【在文县西北二里山势平衍上有古城】金珠山【在文县西北寰宇记唐武徳元年移文州与阴平白马水东接金珠山即此】龙头山【在文县西北寰宇记在废长松县西七里从故松州东藂山来至当州白马水口絶形如龙头巩昌府志其山绵亘甚逺自四川江潘衞之叠溪所境绵延入县境止于县西之白马水】天魏山【在文县西北徼外元和志在长松县北三十一里县志山在县西北一百二十里下有天池亦谓之天池山与阶州接界】素岭山【在文县西北徼外元和志山在尚安县西北一百六十八里黑水出此寰宇记山兴常芬县分界髙耸冬夏积雪因名通志今名露骨山】鹿玉山【在成县东十里有径如线有狮子洞洞旁溪水潄石如玉名玉泉朱良贞明元年蜀将王宗翰退保鹿台山或曰即此】方山【在成县东四十里接秦州徽县界　按方舆胜览谓晋时武都氐屠飞啖铁尝据此今考屠飞啖鐡所据乃陇州之方山原非此山也】兑山【在成县东废粟亭县北方舆胜览以为即古和仲所宅】鸡头山【在成县西元和志山在上禄县东北二十里隗嚣使王孟塞鸡头道即此方舆胜览在今县西南十五里县志状如鸡头中有龙洞】泥功山【在城县西南齐建武二年魏遣南梁州刺史仇池公杨灵珍据泥功山四年灵珍以泥功山归顺以为北梁州刺史周明帝初赵昶破周贡等于泥功岭即此元和志贞元之五年于同谷西界泥功山权置行成州方舆胜览山在郡西二十里有旧城基泥功庙石象天成古怪殊异】天井山【在成县西二十里方舆胜览山有白龙潭】仇池山【在成县西一名瞿堆又名百顷山辛氏三秦记山本名仇维其上有池故曰仇池在仓洛二谷间形如覆壶仇池记上有池百顷天形四方壁立千仭初自有楼橹却敌分置调均竦起数丈有逾人功凡二十一道可攀縁而上东西二门盘道下上凡七里上则冈阜低昂泉源交灌宋书氐胡传仇池地方百顷四面斗絶髙平方二十余里羊肠盘道三十六回上丰水泉煮土成盐齐书氐于其上平地立宫室果园仓库无贵贱皆为板屋土墙所治处名洛谷水经注瞿堆絶壁峭峙孤险云髙开山图谓之仇夷所谓积石嵯峨嵚岑隐阿者也左右悉白马氏矣隋书地理志上禄县有百顷堆元和志仇池山在上禄县八十里上有数万家一人守道万夫莫何其地良沃杨氏故累世据马方舆胜览山在郡西百里下有飞龙峡以杨氏飞龙所据而名其东乃杜甫天宝避乱居此有龙湾虎穴甫诗云停骖龙潭云回头虎崖石又竒賛上人云徘徊虎穴上靣向龙头】仙掌山【在成县南元和志在同谷县南五里】五仙山【在成县南三十里五峯连亘山半有洞五相去各百步世传公孙氏五子学仙扵此】宝井山【在成县东南旧唐书本纪长庆三年移成州于宝井堡方舆胜览宝井山傍曰紫金山即今郡治所据县志宝井山在今县东南十里】凤凰山【在成县东南郦道元水经注广业郡南鳯溪中有二石双髙其形若阙汉世有鳯凰至故谓之鳯凰台北去郡二里杜甫诗亭亭鳯凰台北对西康州方舆胜览山在县东南十里下为鳯材山腰有瀑布名迸玑泉】石船山【在成县西北四十里上有龙湫】青塘岭【在文县南胡三省通鉴注繇青塘岭入龙州为左担路凡一百五十里即邓艾入蜀之道旧志青塘岭在县东南二百八十里】赤磨岭【在文县西南寰宇记文州西南至番界八十里以赤磨岭为界西北至番界一百三十五里以大恭岭为界】木皮岭【在成县东与秦州两当县连界杜甫诗首路栗亭西尚想鳯凰村南登木度岭艰险不可论逺岫争辅佐干岩自崩奔始知五岳外别有他山尊方舆胜览岭在郡东二十里黄巢乱王铎置闗于此以秦陇路极险阻】醉仙岩【在成县南方舆胜览岩壁间有仙象如世间所画醉仙状元统志在州南十五里俗呼道士崖】七佛岩【在成县南七里上有七古佛及香水】杨家崖【在州北一百里控白水江险峻有泉又蛇倒退崖在州东北五十里最险】滴水崖【方舆胜览在文州北乱石矗立两峯划开如鸦髻对峙有飞泉千尺居人置槽引之以给用】野羊崖【在州北王存九域志丈州西北至野羊崖一百八十五里通志有猫儿崖在文县西北百余里为阶州通路栈道倚崖极为险峻】峯贴峡【在州西一百二十里与番羌地相接宋时置砦扵此】花石峡【在州北一里释賛宁物类相感志峡中有石青质黑章其文有松栢人物溪桥水石山林之状可斵为屏】仙人峡【在州北二百里峡势险峻易据难攻其北即望贼闗】龙帝峡【在州西南宋雍熙三年福津县有大山飞来自龙帝峡壅白水江逆流壊民田数百里即此】鱼窍峡【在成县西二十里】龙峡【在成县南十里浊水所经峡南半山有洞曰雷洞宋绍兴初邉兵至郭执中集乡濠守此以拒之】鹫峡【在成县西北晋太和六年苻坚遣苻雅等伐仇池至鹫峡与杨纂职扵峡中后魏太和二十一年李崇讨仇池镇将杨灵珍灵珍遣从弟建屯龙门自帅精勇据鹫峡以拒崇通鉴注仇池东南有龙门戍鹫峡在仇池之北】角弩谷【在州东接汉中府畧阳县界寰宇记郡国志云武都沮水之西有角弩谷即蜀将姜维勦五部氐羌之所通志在沮水西八十里】孔丞谷【在州境西固城南三国蜀汉景耀末姜维闻钟防诸军已入汉中自沓中引还闻诸葛绪已塞道屯桥头乃从孔丞谷入北道欲出绪后即此】城平峪【在文县东一百二十里又小盘峪在县东一百四十里】白马峪【在文县西南十五里】长平峪【在文县东北九十里又大盘峪在县北界一百七十里】银峪【在文县西北七十里又山产银又鉢峪在县西北一百七十里】五仙洞【在州东二十里羌水南崖溪涧幽阻相传为神仙栖止之地洞深不可测中有卧龙坪地寛广可容百十人】上清洞【在文州西北四十里方舆胜览其深莫测又飞卬洞在州西其髙接天在天魏湫旁】龙洞【在成县西洞口可容十余人直下三十丈观者缒而上下中有水不涸元统志龙洞院在州西南十五里】观音洞【在成县东北两山壁立洞在山半陟之最为髙险】乳洞【在成县东北三十五里产钟乳】番水洞【在成县西北五十里茂林修竹中有龙蟠又黄蜃洞在县北中有石青黄其形天矫若蜃】羌水【自巩昌府流入经州南乂东南流经文县界合白水水经注羌水自宕昌婆州城又东南阳部水注之又东南迳武阶城西南又东南迳芦城西洋阳水入焉又迳葭芦城南又迳余城南又东南左防五部水又东南至桥头合白水东南去白水故城九十里元和志羌水一名陵水经武州城南二里又曲水县有太白泉一名羌水经县北一里寰宇记白江水从西番界东流到阶州流入文州合嘉陵江又武州水在故长松县东八十里从故叠州常芬县下流入长松县东过入白水江通志白水江在州南二里旧志岷江源出岷州卫分水岭东南流入阶州名曰白龙江经州城南入文县界皆即此　按舆图香水河发源番界东流迳西固城南与岷江合即羌水也白龙江乃岷江之别名自阶州以下又谓之黑水江旧志于二水源流皆未清晰】清江水【在州西其南又有东川俱发源番界东流入白龙江】阳部水【在州西水经注水出东北阳部溪西南流迳安民戍又西南注羌水通志有西水河在州西三十里南流入白龙江又北峪水在州西门外源发南坪合赤沙水南入白龙江凡一百二十里水势汹涌时冲决为患】紫水【在州东元和志武都有紫水其泥亦紫汉朝封玺书用紫泥即此水紫泥也旧志紫水河在州东八十里发源迭石北南注白龙江凡八十里】乳水【在州南三十里源出石峪东北流入白龙江毎清明日鱼涌出居人以时取之】洋汤水【在文县北水经注洋汤水出西北阴平北界汤溪东南迳北部城北又东南迳五部城南又东合羌水县志有五渡河在县北七十里源出洋汤池迳县北东入白龙江即洋汤水也通志五渡水其流曲折行渚经此凡五渡俗讹为五土阿】白水【在丈县南自徼外流入又东南流入四川保宁府昭化县界汉书地理志旬氐道白水出徼外东至葭萌入汉过郡一行九百五十里宋书白水自西郡至阴平界氐居水上者为白水氐水经注水出临洮县西南西郡山水色白浊又东南流与黑水合乂东迳洛和城南洛河水注之又东南迳邓至城南又东南与大夷祝水合又东与安昌水会又东南入阴平得东维水又东南迳阴平故城南白马水东北注之又东迳阴平大城北又东偃谿水入之又东迳偃城北又东北迳桥头与羌水合自下羌水又得其通迳又东迳郭公城南又东雍川水注之又东合空冷水又东南与南五部水防又东南迳建阳郡元和志白水迳钳川县南二十八里又东经同昌县西百又东经帖夷县南百步寰宇记白水在文州城外五十步源从故松州赤磨岭流下扶州故万泉县东至曲水县通志白水江源出松潘衞界俗亦名清水江】黒水【在文县西北徼外宋元嘉二年西秦乞伏炽盘遣将接毘南击黑水江酋邱担大破之水经注黑水出羌中西南经黒水城西又西南入白水隋书地理志尚安县有黒水元和志黒水在尚安县源出素岭山经县三十步】洛和水【在文县西南徼外水经注洛和水西南出洛和溪东北流经南黑水城西又北注白水】夷水【在文县西南徼外水经注大夷祝水出夷祝城西南穷溪东北流合洋洪水又东北入白水】安昌水【在文县西北徼外水经注安昌水源发衞大西溪东南经邓至安昌郡南又东南合无累水又东南入白水】东维水【在文县西北水经注东维水出西北维谷东南流经维城西又东入白水寰宇记今名卬维水出曲水县东北卬维谷】白马水【在文县西南水经注水出长松县西南白马溪东北迳长松县北又东北注白水寰宇记白马水源出曲水县西南曽敬山下又曰废长松县有石马泉源从故松州党藂山来至当州合白水水中有石如马】雍川水【在文县南水经注源出西南雍州东北注白水又空冷水亦出西南穷谷又南五部水水有二源西源出五部溪东南流东源出郎谷西南合南注白水】西汉水【自巩昌府西河县流迳州东北成县西南又东入汉中府畧阳县界水经注西汉水自兰仓城防两溪又南入嘉陵道而为嘉陵水又东南迳瞿塘西又东迳瞿堆南又东合洛谷水又东合汝汉水又东南迳浊水城南又东南防平乐水谓之防口又东南迳修城道南与修水合通志犀牛江在州东北二百四十里即西汉水是也犀牛江庙在其旁旧志汉水迳成县界亦名镡家河在县西百余里】洛汉水【在成县西北水经注洛汉水北发洛谷南迳威武戍南又西南与龙门水合又东迳上禄县故城西修源濬导迳引北溪南总两川单流纳汉通志六汉水在县西北六十里即洛汉水也源出西和县境流径县之洛汉堡西入西汉水】平乐水【在州东北水经注平乐水出武阶东北四十五里东北流又迳甘泉戍南又东迳平乐戌南又东入汉】浊水【在成县南东南流入秦州徽县界亦谓之白水司马彪续汉书虞诩为武都太守案行川谷自沮至下辨东三十余里有峡峡中当白水大石障塞水流春夏辄溢败壊城郭诩使人烧石以水灌之石皆坼裂因防去马遂无泛溺之患水经注浊水出浊城北东流与丁令溪水防又东迳武阶城南又东宏体水注之又东经白石县南又东南合渥阳水又东南与仇鸠水合九域志栗亭县有栗亭川即浊水也方舆胜览有天水发源粟亭县东南流入河池界合嘉陵江旧志今有南河在县南一名下辨水源出县西南青渠堡东流防东河入龙峡又东南至徽县界合嘉陵江皆即浊水也】洛谷水【在城县西北水经注洛谷水有二源同注一壑南迳仇池郡西瞿堆东西南入汉水旧志洛谷川源出县西北山谷中西南迳骆谷城下又西南入汉通志水在县西八十里】丁令溪水【在成县西北水经注丁令溪水北出丁令谷南迳武街城西东南入浊水又宏体水北出溪南迳五□城东而南注浊水旧志今有东河在县东源出秦州南入龙峡合南河接丁令溪也　按舆图成县东濵黒峈江源出秦州南街子镇西南流东防乌油江府沿河又曲折而南西防二水迳县东防南河又东南合西汉水为白水江凡流二百余里即东河也以大小言此当为浊水旧志据水经注以南河为浊水以此为丁令溪然水经注浊水先合丁冷溪乃迳武街白石之南今东南二河防合在白石之北亦与水经注不合经东河或即渥阳水也】渥阳水【在成县东亦谓之泥阳水水经注渥阳水北出渥谷南迳白石县东又南入浊水元和志同谷县有下辨水一名甘泉在县东北七十里方舆胜览泥阳水发源天水谷东南流至泥阳镇与栗亭水合通志泥阳水在县东五十里】建安川水【在成县西北自阶州流入境又东北流入西汉水水经注水导源建威西北山二源合注东与兰水防又东径兰坑城北建安城南又东北径　塞峡】沙川【在州境西固城西十里】裴公湖【在成县西南隅唐刺史裴守真所开囙名花栁夹岸为一县之胜有隄曰云锦隄】天池【在文县西北方舆胜览在天魏山下亦谓之天魏湫合众山水凹为大壑环一百五十里积水其中水平山颡不见畔岸郡志即洋汤池也池旁有洋汤庙祈雨辄应】万丈潭【在成县东南唐杜甫有诗方舆胜览在县东南七里相传曽有黒龙自潭飞出通志又有黄龙潭在县西二十里其深莫测有东汉武都太守李翕磨崖记又白龙潭在县西八十里】鳯凰潭【在成县东南鳯凰山下】西园渠【在文县南溉田百余顷又有雪夜碧云复古清波三闗等渠并在县南有灌溉之利又有东峪乡等山涧六道溉田一顷临江乡等九渠溉田十五亩】甘棠渠【在文县西三十里引水入城溉田千顷相近有东谷渠又县西有流春渠溉田百顷】三眼泉【在州境西固城北流注白水江】金泉【在成县东郭外出洞穴中清澈甘寒深二丈相传昔人扵此得金因名】药水泉【在成县东四里饮之可愈疾】玉绳泉【在成县南七里龙峡下万丈潭侧通志又有十九泉在县西南四十里杜甫诗近接西南地长懐十九泉】
