<!-- { "loadSidebar": true } -->
　　名宦汉虞诩【武平人安帝时朝歌贼甯季等数千人屯聚连年州郡不能禁乃以诩为朝歌长及到官募求壮士使入贼中诱令劫掠乃伏兵以待之遂杀贼数百人又潜遣贫人能缝者佣作贼衣以防綖缝其裾为识有出市里者吏輙擒之贼由是骇散咸称神明】崔瑗【安平人顺帝时迁汲令事事数言便宜为人开稻田数百顷视事七年百姓歌之】李云【甘陵人初举孝亷迁白马令延熹二年中常侍单超等五人并封列侯专礼选举又立掖廷民女亳氏为后后家封者四人赏赐巨万云忧国将危心不能忍乃露布上书移副三府逮死狱中】王涣【河内人为考城令政尚严猛闻仇览以徳化人署为主簿谓览曰枳棘非鸾鳯所栖百里岂大贤之路乃以一月俸资览入太学览由是知名】桓鸾【龙亢人为汲令甚有名迹】宗慈【安众人为修武令时太守出自权豪多取货赂慈遂弃官去】三国魏吴质【济隂人为朝歌令临淄侯植与书训以政事质对曰墨子回车而质四年虽无徳与民式歌且舞已久矣】郑袤【开封人为黎阳令吏民悦服太守班下属城时见甄异为诸县之最】晋王宏【髙平人泰始初为汲郡太守抚百姓如家耕桑树艺屋宇阡陌莫不躬自教示曲尽事宜司校尉石鉴上其政术武帝下诏称之赐谷千斛】南北朝魏明亮【平原人世宗时转汲郡太守誉宣逺近民吏追思之】髙祐【渤海人髙祖时为西兖州刺史镇滑台祐以郡国虽有太学县党宜有黉序乃县立讲学党立教学村立小学又令一家之内自立一碓五家之外共造一井以给行客不聴妇人寄舂取水又设禁贼之方令五五相保若盗发则连其坐风化大行冦盗止息】北齐房超【为黎阳太守赵道徳以事属之超不发书棓杀其使齐主善之令守宰各置棓以诛属请之使】孟业【安国人皇建二年迁东郡太守以寛惠著名其年麦一茎五穗余或三穗四穗共一茎者合郡咸以政化所感河清三年勅人间养驴催买甚切业令权出库钱贷人取办后为宪司所劾被摄之日郡人皆泣而随之诣阙诉寃者非一人乃敕放还】石曜【安喜人武平中黎阳郡守值斛律武都为兖州刺史性甚贪暴先过卫县令丞以下敛缣数千匹遗之及至黎阳令左右讽动曜曜手持一缣谓武都曰此是老石机杼聊以奉赠自此来并须出于吏民一毫不敢輙犯武都知曜清素纯儒笑而不责】隋郎茂【新市人髙祖为丞相授卫州司録有能名寻除卫国令时有系囚二百茂亲自究审释免者百余人民张元预与从父弟思兰不睦丞尉请加严法茂曰元预兄弟本相憎疾又坐得罪弥益其忿非化民之意也遣县中耆旧更往敦谕元预等各生感悔诣县顿首请罪茂晓以义遂相亲睦】元亨【魏常山王五世孙髙祖受禅出为卫州刺史卫土俗薄亨以威严镇之在职八年风化大洽后以老病乞骸骨吏人诣阙上表请留卧治上嗟叹者久之】敬肃【蒲坂人仁夀中为卫州司马有异绩】王仁恭【上邽人大业中为汲郡太守有能名迁信都太守汲郡吏民叩马号呼于道数日不得出境】唐李育徳【代兄守殷州引兵抜河内堡三十一所王世充怒悉鋭士攻之城陷犹力战与三弟俱没】李元庆【髙祖子髙宗时厯滑州刺史以治绩闻数防褒赐】敬晖【平阳人圣厯初为卫州刺史时河北经突厥所骚方秋而城晖曰金汤非粟不守岂有弃农畆事池隍哉纵民归敛□部赖安】徐彦伯【瑕邱人中宗时为卫州刺史政多善状玺书嘉劳】孔若思【山隂人中宗时为卫州刺史故事以宗室为州别驾见刺史骜放不肯致恭若思劾奏别驾李道钦请讯状有诏别驾见刺史致恭自若思始以清白擢银青光禄大夫】潘好礼【宗城人开元初为邠王长史王为滑州刺史好礼兼府司马知州事农月王出猎家奴罗列好礼遮道谏王初不许乃卧马下呼曰今农在田王何得非时暴禾稼以损下人要先践杀司马然后聴所为王惭为还】五代晋陈思让【卢龙人天福中为卫州刺史连丁内外艰时武臣罕有执丧礼者思让不俟诏去郡奔丧闻者嘉之】周郭进【博野人显徳初为卫州刺史卫赵邢洺间多亡命者伺间椎剽吏捕之輙遁去进备知其情状因设计发摘之数月间剪灭无余】宋周渭【恭城人建隆初为白马主簿县大吏犯法渭即斩之上竒其才擢右赞善大夫】陈尧佐【阆中人天禧中河决起知滑州造木龙以杀水怒又筑长隄人呼为陈公隄】许逖【歙州人真宗时试汲尉二年汲人徳之羣诣京师请逖为令迁校书郎知县事】张岐【崇安人调延津尉治行第一】冦瑊【临汝人仁宗时知滑州总领修河既以歳饥罢役瑊言楗刍已集若积之经年则朽腐为弃物后复兴工敛之是重困也乃再诏塞河】髙继勲【蒙城人仁宗时知滑州河暴溢继勲躬自督役露坐河上暮夜不辍水乃杀怒滑人徳之】李若谷【丰人仁宗时知滑州河囓韩村隄夜督兵为大埽至旦隄完】梅挚【新繁人知滑州州歳备河调丁壮伐滩苇挚奏用州兵代之河大涨将决督工完隄防水不为患】陈希亮【青神人仁宗时知滑州河溢鱼池埽且决希亮悉召河上使者发禁民捍之庐于所当决吏民涕泣更谏希亮坚卧不动水亦去人比之王尊】燕度【益都人仁宗时知滑州滑与黎阳对境河埽下临魏郡霖潦暴至薪刍不属度曰魏实为河朔根本不可坐视成败悉以所储茭楗御之埽赖以不渍】傅尧俞【济源人神宗时监黎阳县仓草场守遣他吏代主出纳尧俞不可曰居其官安得旷其职虽寒暑必日至庾中治事凡十年】鲁有开【谯人神宗时知卫州水灾人乏食贷常平钱粟与之奏蠲其息】陈瓘【沙县人哲宗时知卫州专以仁慈及民庭无滞讼两被内除皆辞不就】石公弼【新昌人徽宗时调卫州司法叅军淇水监牧马逸食人稻为田主所伤时牧法至密郡守韩宗哲欲坐以重辟公弼谓但当惩圉者民不可罪宗哲委以属吏既而使者来虑囚如公弼议】金王政【熊岳人金兵伐宋滑州降留政为安抚使政从数骑入州是时民多以饥为盗坐系政皆释之发仓廪以赈贫乏于是州民皆悦不复叛旁郡闻之亦多降者】富察鼎夀【哈苏河人大定初濬州防御使有惠政百姓刻石纪之　富察鼎夀旧作蒲察鼎夀哈苏河旧作曷速河今并改】孟奎【辽阳人大定中迁汲令察亷改定兴令】刘玮【咸平人大定中河决于卫自卫抵清沧皆被其害诏玮兼工部尚书往塞之或谓当徙民以避其冲玮不然斋戒祷于河功役齐举河复故道】张簴【为新乡令大定时以河水入城闭塞救防有功与县丞唐括堂固齐主簿温屯威赫俱迁赏有差　唐括堂固齐旧作唐括唐古出温屯威赫旧作温敦偎噶今并改】胥鼎【繁畤人正大二年行尚书省于卫州力疾赴镇来归者并众屡上章乞老且举朝贤练军政者自代诏不允】张洵【以廷尉出守白马屡鞫大狱辨活者众以兵变城陷赴井死】元董文用【藁城人中统十三年为卫辉路总管诸郡运江淮粟与京师卫当运十五万石文用曰民籍可役者无几且江淮风水舟不能以时至而先为期防是未运而民已困矣乃集旁郡通议立驿置法民力以舒】陈祐【晋宁人至元三年授卫辉路总管卫当四方之冲号为难治祐申明法律创孔子庙修比干墓且请于朝着于祀典及去官民为立碑颂徳】王昌龄【沧州人世祖时守卫辉路泉水自城而来东流滙于淇毎秋潦輙溢入金堤昌龄乃筑隄黒荡陂以御之患遂息又清水出辉县山阳镇以入卫河昌龄度原隰濬畎浍溉田数百余顷在任八年惠化大行】巩显祖【河隂人迁延津尹值歳饥劝民贫富相通流移四方者招之复所】素克察理【西夏人累功授濬州达鲁噶齐时军旅数兴中外徴需繁重户渐凋耗察理抚绥教养曲尽机宜卒葬濬之黎阳山　素克察理旧作速哥察理达鲁噶齐旧作达鲁花赤今并改】尚文【深泽人至元中出守辉州时河朔大旱辉独以祷得雨境内大稔怀孟民马氏宋氏诬服杀人积歳狱不能决提刑使者命文谳以论报文推迹究情得狱吏罗织状两狱乃释】刘秉直【武清人至正八年为卫辉路总管贼有劫县民钞而杀之者捕不获秉直具词祷于神遂得贼之姓名及所在命尉袭之果得贼于汴遂正其罪】李稷【胜州人泰定中授淇州判官淇当冲要稷至能理其剧歳大饥告于朝以赈之民获苏】许义夫【砀山人为封邱县尹至正四年大饥盗贼羣起抄掠义夫闻贼至近境乃单马出郊外十里迎之见贼数百人义夫力言县小民贫皆已惊惶逃窜幸无入吾境也言辞愿欵贼遂他往封邱之民得免于难】王士元【恩州人为濬县尹至正十七年贼逼濬民悉溃散士元坐堂上顾其子致微使避贼曰吾守臣居此职也若则可逃子涕泣抱士元不去俱为所害】明李骥【郯城人洪武中知新乡县招流亡给农具复业者数千人】孙镇【合肥人建文时知卫辉府兴学课士教民树畜祷驱蝗政绩甚着燕师至坚守不下成祖即位谪戍山海】王士亷【永乐中知濬县邑大蝗士亷斋戒率僚属祷八蜡祠以失政自责越三日有鸟数万食蝗尽】邢表【文安人天顺中知获嘉县民多盗贼表专尚徳教均徭赋复流民千七百家建社学训子弟冦盗衰息】杨动【三原人成化中知濬县励志清苦二子皆不令入官来省侍輙遣还敝袍布履萧然自得去之日民有致赆者语之曰某在濬数载曽受人一钱否】张谦【肥城人成化时知卫辉府创建百泉书院修学校课农桑平赋役政多可纪】王宪【东平州人宏治中知滑县严毅自持以扶善锄强缓赋均役为政】刘绎【代州人正徳中知卫辉府时蓟冦倡乱绎身亲戎伍率民死守贼不能下遁去民赖以安】髙进【锦衣卫人嘉靖中知滑县吏事详密裁革宿毎歳俵焉旧无定制势者嘱免奸者揽应进编以为例歳有定名民便之】杨麒【上饶人嘉靖中知濬县亷谨不扰时称良吏宜沟店逆旅主人杀客而有其赀置尸井中麒发治之因得剧贼数十人境内以宁】陆光祖【平湖人嘉靖时知濬县政务大体遇事有不便民者必力为建白出卢柟于狱人尤称之】张佳允【铜梁人嘉靖中知滑县赈恤有方世宗赐以金褒之时有盗伪为缇骑逮佳允因欲刧库帑者佳允以计悉擒缚之人服其智】孟重【渭南人嘉靖中知滑县清厘浮派银数及欺隠田畆以亷敏称】刘焕【睢州人万厯时知濬县濬介淇卫屡患水潦焕亲疏瀹筑隄防措置百条不扰而办】李呈祥【隰州人崇祯时知延津县建筑瓮城】
　　本朝祖可法【奉天人顺治元年为卫辉总镇时闯贼冦济源可法援怀庆因率将士拒守号令严明贼穴地潜攻可法命城内掘坎用火焚之贼架云梯上复以火箭射烧贼死无算数遣壮士缒城斫营贼遂遁去】纪国相【开原卫人顺治元年知辉县当流冦破残之后国相修治城隍招抚流散通啇贾设义学甚着能绩】刘元芳【清苑人顺治二年知延津县省徭赋恤驿站以报最内擢】陈起泰【葢州人顺治四年知滑县谳断明决吏民不能欺严饬武备萑苻屏迹】佟国玺【抚顺人顺治七年知辉县以崇学校劝农桑为务有贫民不能开垦者给以牛种劝令复业邑遭水患五闸冲决国玺亲督修筑使水归故道稻田之利复兴】王克俭【海州人顺治中知新乡县事威重有度抚黎庶如赤子转饷建城着有劳绩比歳歉捐赈公溥民免流亡黄河夫役旧为民累克俭申请留修卫河立释重困去后民思之立祠】
