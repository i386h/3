<!-- { "loadSidebar": true } -->
　　山川羊角山【在州城内西北隅高百余丈上有坡云亭】梨山【在州东四十五里山上有庙祷雨辄应】三觜山【在州东五十里上有三峯宋李彦仙坚守三觜即此】擎云山【在州东七十里山有二峯最髙耸相近又有马鞍山】槖山【在州东九十里郦道元水经注槖水出槖山州志槖山又东十里为响瓶山又东南有熊耳山】虢山【在州城西史记魏文侯二十六年虢山頽壅河注徐广曰在陜萧徳言括地志虢山在陜州陕县西二里临黄河今临河有冈阜似是頺山之余】常烝山【在州城南水经注菑水谯水皆出常烝之山俗谓之于山在陕城南八十里州志又有干山在州城南百里】崤山【在州东南七十里欧阳忞舆地广记二崤山连入硖石界金史地理志陜州有三崤山按山接河南府永宁县界详见永寜县】龙潭山【在州东南一百里石岩陡峻旁有龙潭】鸡足山【在州西南二里曹学佺名胜志旁有虎岩盘踞河渚】砥柱山【在州东北四十里黄河中禹贡底柱析城注砥柱石在大河中流其形如柱今陜州陜县三门山是也汉书沟洫志武帝时河东守畨系言漕从山东西嵗百余万石更砥柱之艰败亡甚多鸿嘉四年河水决溢杨焉上言河从上下砥柱险隘可镌之使广从之石裁没水中而水溢湍怒为害弥甚水经注河水东过砥柱间昔禹治洪水山陵当水者凿之故破山以通河三穿既决水流疏分明状表目亦谓之三门隋大业七年砥柱山崩偃河逆流数十里唐贞观十二年幸河北观砥柱令魏徴勒铭唐书食货志髙宗时江淮漕自东都率陆运至陕以避三门砥柱之险显庆元年苑西监禇明议凿三门山为梁通陆运功不成后大匠杨务亷又凿栈道以挽漕舟人以为苦开元二十一年转运使裴耀卿请于三门东西各置一仓水险则止水通则下无复留滞省费钜万从之赵各曦三门赋序砥柱山六峯皆生河之中流其最北有两柱相对距崖而立即所谓三门也次南有孤峯掲起峯顶平濶西有孤石数丈圆如削成复次南有三峯东曰金门中曰三堆西曰天柱河水从黄老神前东流湍激蹙于虾石折流而南潄于三门苞于庙山乃分为四流淙于三峯之下抵于曲隈防流东注陜州志三门中神门南鬼门北人门惟人门修广可行舟鬼门尤险舟筏入者罕有得脱三门之广约三十丈　本朝康熙十六年】
　　【圣祖仁皇帝西廵狩时有御制三门山记文现勒石】女郎山【在灵寳县南一百余里名胜志灵泉出焉唐李徳裕有灵泉赋】岘头山【在灵寳县东南三十五里一作岘山又北为寳山唐书地理志陜有岘山】鹿蹄山【在灵寳县东南四十里水经注田渠水迳鹿蹄山西山石上有鹿蹄自然成者非人工所刋乐史太平寰宇记山在玉城县西南二里】燕子山【在灵寳县东南七十里秋燕多蛰于此】伏犊山【在灵寳县西南寰宇记在宏农县西南二十八里东接崤函西连仙掌】石城山【在灵寳县西南本名衙山汉志宏农衙山岭下谷烛水所出水经注作衡岭世谓之石城山开山图曰衡山在函谷山西南寰宇记石城山在宏农县西南三十五里】石隄山【在灵寳县西南六十里水经注柏谷水出宏农县西石隄山山下有石隄祠寰宇记石隄山在宏农】
　　【县西南十七里西连华山】浮山【在灵寳县西南九十里县志上有浮邱丰济侯庙墓】地肺山【在灵寳县西南即古枯枞山也亦名肺山后汉书郡国志宏农有枯枞山刘珍东观汉记徐宣樊崇入至宏农枯枞山下与更始将军苏茂战崇北至务乡转至湖隋志朱阳县有肺山寰宇记作地肺山县志山在县西南一百里务乡在县西南三十里】秦山【在阌乡县南三十里李吉甫元和郡县志秦山一名秦岭髙二千丈周三百里南入商州西南入华州界名胜志谚云秦为头虢为尾与太华相连】荆山【在阌乡县南三十五里史记封禅书黄帝采首山之铜铸鼎于荆山下故名其处曰鼎湖魏书释老志世宗尝于恒农荆山造珉玉像唐志湖城有覆金山一名荆山元和志山在湖城县南韩愈诗荆山已去华山来日照潼闗四扇开李商隐诗杨仆移闗三百里可能全是为荆山皆此荆山也明通志相近有铸鼎原又有独游山世传黄帝尝居于此】夸父山【在阌乡县东南水经注湖水出桃林塞之夸父山广员三百仞山海经曰湖县西九十里曰夸父之山其木多防柟多竹箭其阳多玉其阴多铁元和志夸父山在湖城县东南三十五里】石姥山【在阌乡县西南四十里名胜志石姥水出阌乡石姥谷入谷三里飞泉百尺而下注于湖水】阌山【在阌乡县西南七十里即秦山别峯县以此名】小青山【在卢氏县西四十里明统志产青碌永乐中尝采取以备营造唐李泌传虢州卢氏山治近出瑟瑟即其类也】元武山【在卢氏县西一百里】熊耳山【在卢氏县南禹贡洛自熊耳蔡传洛水出□领山禹只自熊耳之耳山海经熊耳之山浮濠之水出焉西流注于洛汉书地理志宏农郡卢氏熊耳山在东伊水出水经注洛水又东迳熊耳山北山南即修阳葛阳二县界双峯齐秀望若熊耳故以为名元和志熊耳山在卢氏县南七十里寰宇记按遁甲开山图熊耳山有金匮石室夏禹蔵图书之所】箭口山【在卢氏县南二百里】伏龙山【在卢氏县北二十里】邢公山【在卢氏县北九十里明统志唐盛彦师杀李密王伯当于此密尝封邢国公故名下有断密涧　按唐书盛彦师传以为在熊耳山李密传以为在陆浑县南邢公岘通鉴考异以为在邢公山盖始统谓之熊耳山唐以后乃别名邢公山】抱犊山【在卢氏县东南九十里山极髙峻昔人多避兵于此一名抱犊寨】攻离山【在卢氏县东南东接嵩县界桑钦水经清水出卢氏县攻离山】蔓渠山【在卢氏县东南一百里一名鸾山一名闷顿岭水经伊水出南阳县西蔓渠山注山海经蔓渠之山伊水出焉淮南子曰伊水出上魏山地理志曰出熊耳山即麓大同陵峦互别耳括地志伊水出卢氏县东鸾山明统志闷顿岭伊水出焉】石门山【在卢氏县西南寰宇记自朱阳逦迤向县西界入熊耳山去县二十里山形似门】朱阳山【在卢氏县西南寰宇记自兠牟山逦迤向县西南入西石门山去县一百里出檀木为弓材金史地理志虢州卢氏有朱阳山】兠牟山【在卢氏县西南寰宇记自商州洛南县逦迤向县西却入朱阳山去城一百四十五里山形似兠牟】虢山【在卢氏县东北半里许世传虢公初都于此】卢氏山【在卢氏县西北水经注开山图曰卢氏山宜五谷可避水灾亦通谓之石城山元和志卢氏山或言卢敖得道于此】观音山【在卢氏县西北一百里明统志沙窝水出焉】分水岭【在州东六十里有泉分为二支一西经本州界一东入河南府渑池县界】五花岭【在州东二十里】摩云岭【在州城南八十里州志其髙插空林木苍翠每遇阴雨云雾旋覆】牧犪岭【在灵寳县西南十五里】将军岭【在灵寳县西南一百二十里上有窦建徳冢故名】云雾岭【在卢氏县西六里又三十里为野马岭一百六十里为箭干岭】铁岭【在卢氏县北五十里一名车箱谷刘宋元嘉二十七年北讨略阳太守厐法起等度鐡山岭次开方口金天兴元年徒单武丹自陕州西南迳入大山军至鐡岭而溃县志山石色如铁故名昔人凿通道长广如车箱杜甫诗车箱入谷无多路谓此徒单武丹旧作徒单兀典今改】百丈崖【在卢氏县南宋书桞无景传太祖北讨元景引】
