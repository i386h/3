<!-- { "loadSidebar": true } -->
　　山川龙山【在安阳县西四十里魏都赋虎涧龙山相为倚伏隋书地理志灵泉有龙山旧志一名善应山山东南有善应村洹水伏流出焉又涉县北三十里亦有龙山】蓝嵯山【在安阳县西后汉书袁绍传袁尚救邺曹操逆击破之尚还保蓝口杜佑通典安阳县有蓝嵯山蓝口盖蓝山之口也】防赉山【在安阳县西南二十五里相后魏孝文帝迁洛于此颁赉从臣故名】宝山【在安阳县西南五十里旧名白石谷产白石陶人取以为器山有八峯峯下有泉其西北为青凉马鞍二山接林县界】韩陵山【在安阳县东北七十里魏刘公干诗朝发白马暮宿韩陵后魏泰常八年帝畋于邺南韩陵山普泰二年髙欢败尒朱兆于韩陵于此立定国寺旌功温子升为碑文陈徐陵使北过韩陵读而爱其才丽手自録之既南归论北朝人物曰惟有韩陵片石耳隋书地理志安阳有韩陵山元和志在县东北十五里旧志俗名七里闗】铜山【在安阳县西北四十里旧产铜有冶久废又鲁山在县西北七十里髙望山在县西北八十里】栢尖山【在汤隂县西五十里孤峯特峙淇水经流其下滙为白龙潭】牟山【在汤隂县西四十里汤河出此郦道元水经注所谓石尚山也又飞凤山在县西五里】五岩山【在汤隂县西四十里中有五谷故名北有仙人洞】鹤山【在汤隂县西四十五里羑水出此】枉人山【在汤隂县东南二十五里与濬县接界　按隋书地理志黎阳有枉人山水经注淇水东北迳枉人山东牵城西春秋左注黎阳东北有牵城隋志所称正与水经注合庾信赋所云山称枉人者即此】黒山【在汤隂县西南三十五里与濬县接界长沙沟水出焉又浅山在县西南侯赵川接林县界】隆虑山【在林县西二十里亦名林虑山汉书地理志隆虑注应劭曰隆虑山在北避殇帝名故曰林虑也后汉更始二年光武遣更始将谢躬邀击尤来贼于隆虑山后改名林虑汉夏馥隋卢太翼皆避地于此水经注县北有隆虑山隋书地理志林虑有林虑谼仙人台元和志山多鐡南接太行北连恒岳乐史太平寰宇记山有三峯南第一峯曰仙人楼第二峯曰玉女台北第三峯曰鲁般门】黄华山【在林县西二十里史记赵武灵王十九年北至无穷西至河登黄华之上注黄华盖西河侧之山名水经注黄水出隆虑县神困山黄华谷北崖山髙十七里水出木门带带即山之第三级也去地七里寰宇记隆虑山南第一峯下有黄华山北岩山瀑布水下注成池谷西北有洞穴去地千仞下有小山孤耸谓之玉女台】天平山【在林县西二十六里宋栁开游天平山记山有大峯六小峯五其西又有二峯诸峯皆于茂林乔松间拔出石壁数千尺回环连接崭岩峭翠虽善工亦不能图画府志在黄华谷南二十里】孔尖山【在林县南八十八里淇水经其后】袴山【在林县北三十五里周回三十里又北五里为柏山】砺山【在林县北六十里产砺石】万泉山【在林县东南五十里山多泉山半有石门寺寺南一泉飞腾喷礴响振山谷】玉泉山【在林县西南二十里有玉泉谷故名有望仙朝霞迎霞三峯有溪曰甘露溪滴乳泉又泽阳谷在王泉谷南七里谼峪在泽阳南八里有十二峯景物与天平埒又栖霞谷在谼峪南十里去县四十里】将军山【在林县西南三十里明统志昔齐侯伐晋赵胜率东阳之师追之驻兵于此】紫团山【在林县西南五十里接山西潞安府壶闗县界山产紫团参亦名截谷参以生山谷口也】矿山【在林县东北三十五里有青鐡矿又武安县西北二十五里亦有矿山】大头山【在林县西北二十五里晋书庾衮传石勒攻林虑父老谋曰此有大头山可共保之衮乃相与登于大头山而田于其下水经注仓石水迳偏桥东即林虑之峤岭抱犊堌也石磴西上五里余崿路中断以木为偏桥而行自此而上犹须攀萝扪葛方至山顶府志大头山一名殿子山】倚阳山【在林县西北四十里东向平川西临深涧南抵鲁般门北至刘家梯周回八十里四面石崖峻险山巅一峯突兀惟东偏有路可通人行其上平坦水泉七十余处一名蚁尖砦】鼓山【在武安县南三十里一名滏山魏书地形志临漳有鼓山后魏建义初尒朱荣自晋阳东出滏口讨葛荣于邺隋书地理志临水有鼓山滏山元和志滏阳县鼓山亦名滏山在县西北四十五里滏水出焉亦名滏口即太行第四陉也山岭髙深实为险扼寰宇记山有石鼔形二所南北相当俗语云南鼓北鼓相去十五府志鼓鸣则兵起有脱甲鸾驻二岭】四见山【在武安县西二十里明统志又有玉峯山在县西二十里岩石皓然望之如玉】百尖山【在武安县西四十里旧志又有虎头山在县西三十里又青龙山在其西】粟山【在武安县东南十二里相传昔白起扼亷颇于此命将士以布囊盛粟积至山巅赵军乃退土人因呼为粟山】灵山【在武安县东南二十五里洺河经其下】赭山【在武安县东南三十五里寰宇记武安县赭山在县东南十八里出赭土】磁山【在武安县西南三十里一作慈石山隋书地理志临水有慈石山元和志磁州滏阳县西九十里有磁山出磁石因名】阏与山【在武安县西南史记赵世家惠文王二十九年赵奢拒秦军于阏与先据北山大破秦军于阏与下隋书地理志武安县有阏与山元和志在县西南五十里】儒山【在武安县北八里府志元曹生居山中修儒行山后有曹公泉可溉田】紫金山【在武安县东北三十里亦名紫山唐天寳六年改为朱衣山山下有水北流中有鲋鱼名朱衣鲋鳞色若金旧志山有泉名紫泉泉侧有王乔洞产九节菖蒲暨乌石】三门山【在武安县西北八十里寰宇记山有三足峻峙如门洺水出焉】韩王山【在涉县东五里山麓有玉泉出焉东南入于漳相传韩信尝驻兵于此】熊耳山【在涉县南十里有望海挂月石人超云朝阳诸峯有泉下注于漳又五里有神头山又县南十五里有玉几山】崇山【在涉县东南三十里寰宇记在县东南七十里明统志金陞县为崇州故名亦名青头山】风洞山【在涉县西南十里旧名积布山又西十里为唐王山】符山【在涉县西北四十里寰宇记又有痩姑山在涉县西北八十里又有肥妇山地脉相连】五马山【在内黄县西宋史李全传寳庆元年彭义兵与元兵战于内黄之五马山下】铁滓岭【在武安县西十五里又滴翠岭在县西五十里石泉飞瀑四时不涸】流沙岭【在林县西南三十里明统志其岭多沙遇暴风飞走如流】摩天岭【在武安县西北接山西辽州界】野马冈【在安阳县北三十三里北齐书神武纪永熙元年尒朱天光等同防邺众号二十万夹洹水而军神武于韩陵合战大败之髙季式以七骑追奔度野马冈】愁思冈【在安阳县西南十五里唐书肃宗纪乾元二年郭子仪及安庆绪战于愁思冈败之寰宇记愁思冈隋文帝改曰崇义冈府志在县南十五里俗亦曰望喜冈冈上有防城又名防城冈】焦冈【在武安县西六十里唐末李克修败邢州兵于此】博望冈【寰宇记内黄县博望冈在县东南十三里接汲县界】宝泉岩【在林县西北三十里府志寳泉岩在太行山半汉夏馥栖隠处】定晋岩【在武安县西北八十里髙百余仞下有涌碑池池畔有透影碑】铁马岩【在涉县西三十五里】黄戋谷【在临漳县西南十五里寰宇记邺县有黄戋谷】鲁般门【在林县西北二十五里水经注仓石水东北迳鲁般门西双阙昻藏石壁霞举左右结石修防崇基仍存】天井峧【在武安县西八十里旧名天井闗山西要路削壁如井状后燕慕容垂灭西燕出滏口入天井闗即此】紫云洞【在涉县东南四十里洞口仅容一人内寛广有泉极清冷】卫水【自卫辉县淇县流入经汤隂县东南五十里与濬县接界又自濬滑二县东北流经内黄县西北又东北入直大名县界其在内黄界者即古淇水一名清河亦名永济渠汉志内黄有清河水南出水经注淇水自顿邱枉人山牵城东北迳石柱冈又东迳内黄县界为白沟又东北迳并阳城西又北左合汤水又东北迳内黄故城南又东北迳戏阳城东又北迳髙城亭东洹水从西南来注之又北入魏县界元和志内黄县永济渠本名白渠隋炀帝导为永济渠一名御河北去县二百步府志卫河在汤隂县东南五十里源发辉县苏门山歴五陵塌河任固故城百余里为小滩兊运从此达　京师堤口屡溃　本朝顺治十三年修筑】漳水【有二浊漳水自山西壶闗县流入经林县北又东至涉县东南清漳水自山西黎城县流入经涉县南又东南与浊漳河合流谓之交漳口又东经安阳县北又东过直磁州南又东经临漳县西北流入直成安县界　本朝乾隆二十六年涨水冲决临漳县即动　帑修筑沙家庄土堤三百七十八丈二十八年又于五学村至后村筑土堤五百八十余丈自后屡有添筑以防水患史记河渠书西门豹引漳水溉邺以富魏之河内三国魏志武帝纪建安十八年凿渠引漳水入白沟以通漕水经注漳水自潞县东迳磻阳城北仓石水入焉又东迳葛公亭北又东迳武安县东清水自涉县东南来注流之世谓决入之所为交漳口也又东迳三戸峡为三戸津又东污水注之又东迳武城南又东北迳西门豹祠前又与枝水合自豹祠北迳赵阅马台西又北迳祭陌西又对赵氏临漳宫又北滏水入焉又东迳梁期城南又迳平阳城北又东至斥邱又清漳水自合轑水东过涉县西屈从县南漳水于此有涉之称又东至武安县南黍窖邑入于浊漳元和志邺县浊漳水在县北五里今天井堰即西门豹遗址涉县浊漳水一名涉河在县南一里寰宇记漳水在县东北有永乐浦浦西五里俗谓之紫陌河王应麟通鉴地理志释浊漳水出潞州长子县发鸠山东至相州邺县入清漳清漳出太原府乐平县少山东北流至徳州长河县瀛州平舒县入于河周定王五年河徙而东故漳水不入河而自达于海】洹水【自山西潞安府长子县流入经林县东北又流经安阳县北又东流经内黄县西北入卫河左传成公十七年声伯梦涉洹战国策苏秦说赵肃侯令天下将相盟于洹水之上史记注应劭曰洹水在汤隂县界瓉曰在今安阳县北后汉书郡国志林虑洹水所出苏秦合诸侯盟处水经注洹水出氏县洹山东过隆虑县北又东北出山连迳殷墟北又东枝津出焉又东北流迳邺城南又东迳安阳县故城北又东迳长乐县故城南迳内黄县北东流注于白沟寰宇记源出林虑山东平地俗谓之安阳河府志在府北四里源出上党故垣氏县经林虑上而洑复瀑于善应髙平二山自府城西南绕而东下流入卫河】淇水【自卫辉府辉县流入东迳林县南又东迳汤隂县西南流入卫辉府淇县界水经注淇水自沮洳山歴罗城北合女台水又东北迳淇阳川石城西北又东迳冯都垒南又东出口迳朝歌县北】洺水【有二北洺出武安县西北门道川东流迳县北南洺出县西白草坪东流迳县南又东北合流入直隶邯郸县界元和志武安县洺水西北去县八十三里寰宇记洺水亦名漳水源出县西北三门山下又有白鸿水在县西北八十五里明统志洺水源出山西辽州太行山至县西柏林里伏流至县南洺逺里复出】汤水【自汤隂县北东流至内黄县西南入卫河本名荡水亦曰汤水汉书地理志荡隂县荡水东至内黄入泽水经注荡水出县西石尚山泉东流迳其县故城南又东北至内黄县合羑水又东与长沙沟水合又迳内黄城南东注白沟寰宇记汤隂县汤水在县北源出县西牟山下府志荡水在汤隂县北二里唐贞观元年以水微温又改名汤水经注谓水出石尚山或其别名汤隂县志汤水东流与宜师沟合又东合洹水入卫河明万厯初汤水屡决因改濬由大坡青塜髙城入卫嵗久复淤】
