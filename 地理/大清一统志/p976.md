<!-- { "loadSidebar": true } -->
　　山川明月山【在州西乐史太平寰宇记在好畤县西十五里与鳯翔府扶风县分界宋敏求长安志在好畤县西北十六里】峗山【在州东北汉书地理志好畤县峗山在东顔师古曰峗音邱毁反旧志在永夀县西南九十里】梁山【在州西北五里孟子大王去邠逾梁山魏书地形志漠西县有梁山萧徳言括地志梁山在好畤县西北十八里唐书朱泚传徳宗幸奉天使髙重杰屯梁山御泚王应麟地理通释山在奉天县西北五里胡渭禹贡锥指雍州有二梁山一在韩城县西北一在干州西北在干州者即孟子所云大王自邠逾梁非禹贡之梁山也】石门山【在州西北寰宇记在好畤县西十五里】武功山【在武功县南一百里北连太白山最为秀杰县以此得名】太白山【在武功县南九十里山下鼓角鸣则疾风暴至】唐山【在武功县州志昔传唐太宗生武功土人因称其山曰唐】黄山【在武功县北张衡西京赋曰绕黄山而欵牛首唐诗有黄山旧绕汉宫斜之句】烈山【在永夀县东二里上有烈山神祠】盘道山【在永夀县西五里又西五里有石牛山】髙泉山【在永夀县北李吉甫元和郡县志在县北二十五里亦曰甘泉山】温宿山【在永夀县东南隋书地理志醴泉县有温宿岭寰宇记温修山一名温秀山开山图云温秀山实三阳山也谓之温秀盖俗习讹耳长安志汉时温宿国人内附令居此地田收故名后魏置温秀防军唐温秀县俱以此名郑樵通志温宿山即今五峯山在永夀县东南八十里南界干州东界醴泉发脉于分水岭连延七十里陡起五峯为九山昭陵之祖脉】武陵山【在永夀县治西南山形如屏亦名翠屛山】天堂山【在永夀县西北十里上有石洞如堂】麻亭岭【在州西北接永夀县界漠谷水所出唐广徳二年郭子仪拒回纥土蕃军于干陵南敌退使李懐光追至麻亭而还即此】分水岭【在永焘县北十里岭下有泉分流南北故名其山南之泉即吕公渠之源也】东原【在武功县东唐至徳二载驾幸鳯翔使王思礼军武功别将郭英乂屯武功东原王难得屯西原为贼将安守忠所败即此亦谓之上武亭川原长安志上武亭川东原至兴平县西界二十五里上武亭川西原至扶风县东界十一里有竒县志东原在县东又雍原即县西原县城半附其上或曰通东西原皆谓之雍原又有鳯冈即雍原北冈也】三畤原【在武功县元和志在县西南二十里髙五十丈西入扶风县界】永寿原【在永夀县元和志在县北三十里寰宇记旧名广夀原隋避炀帝讳改为永夀原在县西通志广夀原在县西北二十里】漠谷【在州北唐建中末朱泚围奉天诏援兵自漠谷进为贼所败梁开平二年刘知俊败邠岐兵于幕谷即漠谷也州志在州北三里逾梁山而南多取道于此】丹崖【在州城东三十五里唐窦氏双烈投崖处】西崖【在州城西五里即武水崖壁立如削每日初出红光相映若赤壁】六陌【在州东晋元康七年周处攻叛氐于六陌后军不继力战而死州志谓之陆陌在州东十五里有镇】渭水【自鳯翔府郿县流迳武功县南又东入西安府兴平县界郦道元水经注渭水迳武功县北温泉水注之又东迳漦县故城南又东雍水注之又东迳郿坞南又东芒水注之县志渭水在县南三十五里由扶风入县界至永安镇南属盩厔北属武功行五十余里至薛固镇入兴平界】武亭水【自鳯翔府麟游县流迳州西界南流至武功县东合雍水即古大横水也水经注大横水即杜水东迳杜阳故城又合乡谷水又南荚水注之又南迳美阳县之中亭川注雍水谓之中亭水又南迳美阳县西又南注渭唐书兴元元年浑瑊与朱泚将韩旻争武功瑊破之武亭川寰宇记武亭河自鳯翔麟游县界流迳好畤县入武功界长安志武亭水在好畤县城东门外九十步至武功县南立节渡合渭水州志武亭河在州西四十里一名武水即中亭川之上源水经注之大横水也康海武功县志有漆水在县东门外今讹为武水自邠岐之间来至县北受浴水南受湋水入渭浴水即州西夹道水也】漠谷水【自永夀县西南流迳川西又南至武功县合武亭水水经注□水出好畤县梁山大岭泉南迳梁山宫西寰宇记漠谷水源出髙泉山名安阳泉南流厯漠谷故名漠谷水经好畤县奉天县界又漠谷水在干州西北从永夀麻亭岭流入至奉天县界又西南流入武功长安志水自永夀县界南流迳好畤县西二十五里又迳州西五里河西岸有半崖坡其水又西流入武功县界合武亭水永夀县志漠谷水在县西北二里一名沐浴泉南流八十里入干州之夹道河又至武功为游鳯河其水常温宜沐浴故名州志漠谷河在州西五里西南流迳州西南三十里入武功县界合渭谓之夹道水】雍水【自扶风县流迳武功县南水经注雍水自邰亭又东南流与杜水合又南迳美阳县之中亭川大横水注之又南迳美阳县西又南流注于渭寰宇记雍水俗名白水亦曰围川水西北自扶风界流入长安志雍水至县合武亭水县志湋水即围川水在县西南十二里自扶风东门外受凤泉水自县南合漆水又南入渭】泾水【在永夀县东五十里自邠州淳化县流入又东南入西安府醴泉县界】甘谷水【在州东北寰宇记从永夀县温秀岭至奉天县界却入醴泉合泾河长安志水在州东北二十里流迳奉天县界四十里州志在州东北十五里】锦川河【在永夀县西南六十里一名沙凹河流五十里入干州西北之龙塘合漠谷水川中有石如锦故名】清沟【在武功县东唐至徳初郭子仪进复西京与贼战于清沟败绩退保武功旧志清沟在县东五十里】建子沟【在武功县南七十里】麻池沟【在永夀县南十五里又庵头沟在县东五十里】成国故渠【在武功县南自郿县流入又东流入兴平县界又隋志武功县有永丰渠普济渠又长安志引十道志曰有五泉渠西自岐州扶风县界流入经三畤原上东流经县西南去县十二里隋文帝原上因絶此水东合成国渠】吕公渠【在永夀县北五里旧志邑无井水宋吕大防为令行近境得泉二欲导之入城而地势髙下不一乃用考工置水法准之旬日问疏为渠新志渠源出分水岭有三泉滙为一亦谓之吕公惠民泉后渐湮　本朝康熙九年重开后又淤塞雍正十年复修】陂池【在武功县北二十里】沙沟泉【在州东十里东流十五里至阳洪店居民资以灌溉】良沟泉【在武功县北十五里明永乐初泉涌于此引以溉田】醴泉【在永夀县彭村嵗旱闻泉中吼声即雨以秽物投之则渗入土中洁则水复出俗呼为神泉又瀑布泉在县西南祁家坡飞流直下数丈】温泉【在永夀县西一里大寒不氷又灵泉在县北七里】平泉【在永夀县东北二十里平地涌出味甘久旱不涸又漆泉在县东北四十五里色黑如漆】
