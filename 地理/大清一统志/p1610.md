<!-- { "loadSidebar": true } -->
　　古迹莆田故城【在莆田县东南陈书天嘉五年陈寳应为章昭达所败走至莆田隋志南安县及陈置莆田县寻废李吉甫元和志县南至州一百五十里府志莆田里在县东十五里又有莆头村在县东南三十里相传即故莆口也】清源故城【在仙游县西北元和志仙游县南至泉州一百六十里圣歴二年析莆田县西界于今县西北十五里置清源县天寳元年移于今理仍改曰仙游寰宇记在兴化军西八十五里大飞山前五里即今治也】兴化故城【在仙游县东北寰宇记兴化县在兴化军北八十里本泉州莆田县地大平兴国四年于泉州游洋镇置兴化军以游洋百丈镇共六里仍析莆田县二里置兴化县八年従转运使杨克让之请以游洋地不当要冲移军理于莆田县以兴化县属焉九域志在军北七十里府志游洋镇在县东北八十里兴泰里万山中元皇庆元年迁于莆田县界湘溪明正统十三年省分其西北永贵乡寻阳兴建福兴来苏四里为兴泰里属仙游】兴化废县【在莆田县西北八十里湘溪村宋初置县在今仙游县界元皇庆初移治于此名曰新县明正统十三年省分其南长乐武化二乡崇仁安仁清源东西中五里为广业里属莆田】兴化废卫【在莆田县城中明洪武元年建　本朝康熙五年裁】鸡子城【在仙游县东北十里相传越王无诸所筑一名鸡鸣城相近有鼓城又有蛇湾城皆传为越王所筑遗趾尚存】平海卫城【在莆田县东九十里旧名南啸置巡司明洪武二十年倭警始改置卫二十一年筑城周八百六丈七尺门四城北地势髙峻筑台以了海洋嘉靖四十二年为倭防所陷重修　本朝康熙五年裁】莆禧所城【在莆田县东南九十里旧有镇务明洪武二十年置千户所二十一年筑城周门四东南北三面阻海西凿旱濠　本朝康熙三年裁】至孝阙【在莆田县北寰宇记唐贞元十三年居人林攅庐于父坟至孝上感甘露下降勅旌表门闾置阙在县北县志唐表其里曰孝义在县北十里王十朋有诗又有郭孝子阙在县东北十五里魏塘】湖山书堂【在莆田县南门外凤凰山下梁陈间有郑露读书于此后舍为寺唐赐额灵岩宋赐额广化相近为东峰书堂唐黄滔读书处】澄渚书堂【在莆田县东北十五里澄渚山下唐林蕴读书处】东井书堂【在莆田县东二十里五侯山前宋王囬李延林光朝讲学处】夹漈草堂【在莆田县西北芗林山宋郑樵读书处】共乐堂【在莆田县治王象之舆地纪胜在州峰之巅为城中登眺胜处宋蔡襄有诗】壶山堂【在莆田县治又谓之壶公堂宋建前有壶公山故名】濯缨亭【在莆田县东南国清塘朱子题曰天光云影】望梅亭【在莆田县梅峰上】观止亭【在莆田县八濑溪上】十洲亭【在仙游县东九仙门外东塘之侧有莲二十亩为水阁临其上明统志有迎宾亭在仙游县东为迎宾馆郑良士作记宋重建一名十洲亭】见逺台【在莆田县治一名和风堂】转水台【在莆田县城东北山岩下有水泉或嵗旱居人拥水回流入故兴化县城应期而雨】登瀛阁【在莆田县东唐建中大夫苏直记】六经阁【在仙游县学文庙之后】迎仙馆【在仙游县治西宋建】静边都【在莆田县东北桃源村五代末留从効所置基址尚存】欧阳詹别墅【在莆田县北福平山下有福平书堂】徐宾故宅【在莆田县北五里延夀溪北有徐潭潭有钓矶】张濬故宅【在仙游县北大蜚山麓】李尚芬故宅【在仙游县西北八十里】陈洪进故宅【在仙游县南马岭西】蔡襄故宅【在莆田县南厢俗名蔡宅又仙游县南牛山之麓亦有蔡襄故宅】陈俊卿故宅【在莆田县东门外白湖市其地界木兰延夀二水间】陈谠故宅【在仙游县西三十里】叶颙故宅【在仙游县西古濑村】傅楫故宅【在仙游县南罗山豸井之东】郑侨故宅【在仙游县东北云顶峰前】王迈故宅【在仙游县南牛歇亭山】郑樵故宅【在仙游县东北霞溪前有日月井】柯濳故宅【在莆田县东南二十里柯山】彭韶故宅【在莆田县东南涵口村】
　　闗隘陈疃闗【在仙游县南接惠安县界】冲沁寨【在莆田县东四十里三面阻海与岐头三江澳港相接有巡司旧在兴化县寻阳后徙置于此】嵌头寨【在莆田县东六十里界山海间为登陟要地有巡司旧在莆禧镇后徙于此】青山寨【在莆田县东八十里东西南三面阻海畨舟多由此入有巡司旧在县东三十里南哨后徙置于此南日山峙其南渡海不过五十里为郡之门户】南日水寨【在莆田县东南吉了巡司之东滨海明洪武初置于南日山下北遏南交湖井之冲南阻湄洲岱屿之阨景泰以后移于此名仍其旧而旧寨遂废】小屿寨【在莆田县东南三十里有巡司旧在仙游县枫亭市后徙置于此明嘉靖十三年又移仙游白隔岭三十八年倭乱因旧寨筑城周九百丈】吉了寨【在莆田县东南八十里华胥山下宋置曰击蓼寨亦曰极了以莆田至此而极也后讹为吉了有巡司旧在仙游县潭边市后徙于此亦曰蓼江巡司前控南日右引小屿左帯湄洲迫临大海东冇吉了水寨】迎仙寨【在莆田县东北四十里江口鼔楼山宋置巡司在县东施水亭熙宁四年徙迎仙市明初改建于此前临海后负江通志迎仙冲沁嵌头青山小屿吉了六巡司皆有城俱洪武二十年筑】大洋寨【在莆田县西北八十里万山中东至福清西至白沙南至仙游北至永福地当要冲明万歴十七年菁防曽廷邦等啸聚为乱未几就擒置巡司十八年筑土城周里余相近有白沙百丈二镇今废】阳山寨【在仙游县东二十里新桂里】白岭寨【在仙游县西四十里路通永春徳化明嘉靖三年防顿永春典史蘓廖镕率民兵于此保截横冈垒石为城中为闗门十六年知县萧宏鲁奏移莆田县小屿巡司于此二十二年移于县西三十里文殊寨路通白隔岭后又燬移住城中】广桥寨【在仙游县西南二十里路当晋江南安安溪之冲设木为寨其南为南关寨皆里人魏升鸠工造设】磨石寨【在仙游县西北五十里磨石岭路通永春徳化其北为蒋垾寨在县西北五十五里蒋垾岭下】宁海镇【在莆田县东九域志县有寜海安徳二镇县志寜海镇在县东二十余里宁海桥北今废】﨑头镇【在莆田县东八十里东去平海卫二十里明初置巡司后废嘉靖三十九年倭乱乡民吴文宗等自筑土城周二里有竒四十二年倭贼自兴化走平海卫结巢﨑头城万歴二年展筑今圮】黄石市【在莆田县东南二十五里居民千余家多读书登第虽非啇贾所聚而市井之盛为邑之最宋置黄石务在景徳里市埕元至正间火移于塘尾明洪武初改为税课局正统二年省又有河泊所嘉靖中省】涵头市【在莆田县东北二十五里滨海长三里许路通永福尤溪诸处人居稠宻啇贾辐辏元至元十六年设管勾司董醝事延祐二年改为司令司明洪武二年改为都转运盐使司分司管上里下里二盐课司又有莆田税课局洪武元年置正统二年省三年复置又有莆田河泊所皆嘉靖中省】龙华市【在仙游县西南十里九域志府有太平碧潭龙华三镇太平即枫亭碧潭盖即潭边也】潭边市【在仙游县西三十五里旧有镇寨尝置巡司】莆田驿【在莆田县治北明置】枫亭驿【在仙游县东南五十里东北去莆田六十里东南去惠安五十里唐为枫亭馆宋改太平驿元曰枫亭驿明尝置巡司本朝康熙元年筑堡自驿左至黄石巷又有官城顺治十六年筑以游击镇之】
　　津梁宁海桥【在莆田县东二十余里连江里一名东际桥有支海自下黄竿入至此两涯宏濶长八十二丈疏为一十五门】濑溪桥【在莆田县西旧为莆阳渡当南北要冲宋淳熙中建桥长五十丈有竒一十四门】万寿桥【在莆田县南半里又永丰陡门桥在县南二里回澜桥在县南七里】陈仓桥【在莆田县北十里宋建长十五丈有竒厮水为七道】熙宁桥【在莆田县东南三里许一名通济长四十寻厮水为八道】小屿桥【在莆田县东南砌石屐共长半里许中为港桥潮退涉海而渡】石屐桥【在莆田县东南六十里石屐埭临海百有余门】江口桥【在莆田县东北四十五里一名龙津桥又名当阳桥北与福清县接界为官道冲江面宏濶分三十四门门狭水悍易瓌乃防为二十五门以杀水势】仙溪桥【在仙游县南迎薫门外俗名南桥计一十九门宋绍兴中建本朝康熙雍正间屡修乾隆十三年重修】太平桥【在仙游县东南枫亭市双溪所防宋建桥状如曲尺一名金锁桥】赤石桥【在仙游县东北二十五里两山之麓跨赤石溪鎻两溪之水　本朝康熙中重修改名锦桥】
　　堤堰海堤【在莆田县东潮水冲激旧以石砌明洪武二十年拆之以砌平海莆禧二城堤仅用泥筑自后随圮随修】镇前孔泄堤【在莆田县镇前长四十八丈　本朝乾隆十一年筑】
　　陵墓唐林披墓【在莆田县东北澄渚山】林攅墓【在莆田县西文赋里潘岭之原即攅父葬处亦名林塟坑又名甘露林攅后随父塟此】欧阳詹墓【在莆田县南广化寺北】黄滔墓【在莆田县北一路招福寺后】徐寅墓【在莆田县北常泰里北神山】张濬墓【在仙游县北龙崛犬眠山前】宋黄公度墓【在莆田县枫连塘】蔡襄墓【在仙游县南四十八里枫亭蔡山】朱绂墓【在仙游县南香山之麓】陈俊卿墓【在莆田县西北妙寂院前】叶颙墓【在仙游县西乌石大旗山下游塘岭】龚茂良墓【在莆田县石马山】林光朝墓【在莆田县南门外洗塘口】郑侨墓【在仙游县东北山】刘克庄墓【在莆田县北孝义里鼔梅山】郑樵墓【在莆田县西北越王山前白沙】王迈墓【在仙游县南慈孝里珠岭】明林环墓【在莆田县西北使华陂白石山之原】柯濳墓【在莆田县东南二十里安乐里和温山】彭韶墓【在莆田县西文赋里新亭】郑纪墓【在仙游县西善化里莲山】林俊墓【在莆田县西北十里尊贤里大观山】黄仲昭墓【在莆田县西云峯】郭应聘墓【在莆田县西寳峰】
　　祠庙天妃庙【在莆田县东北湄洲屿】何仙庙【在仙游县东北九鲤湖上祀何氏九仙毎大比嵗郡中士子祈梦于此】吴长官庙【在莆田县北五里祀唐吴兴】李长者庙【在莆田县南木兰陂长者名宏侯官人宋熙宁中倾赀筑陂以灌田邑人徳之立庙祀焉】五贤祠【在莆田县西洞桥头祀先贤周二程张朱五子　本朝雍正四年建乾隆二十八年重葺】报恩祠【在莆田县东郊祀明叅军戚继光暨从军死事三百余人嘉靖间建　本朝顺治九年重修増抚军谭纶监军汪道昆诸人】四贤祠【在莆田县城隍庙左明成化中建祀宋蔡襄陈后卿林光朝龚茂良】朱文公祠【在仙游县北养正书院】二烈祠【在莆田县大有仓后巷明正徳中建祀靖难死事陈继之陈彦回】岳公祠【在莆田县东北涵江书院东祀明知府岳正】戚公祠【在莆田县东水南龙塘祀明总兵戚继光】崇勲祠【有二一在仙游县南街下郑前一即在东郊报恩祠内祀明巡抚谭纶总兵戚继光】忠勇祠【有四一在莆田县南门外祀明千户白仁一在莆田县南驿前街祀明千户鲁师亮二在平海卫祀明千户邱珍叶巨卿】壮烈祠【在仙游县东街北祀明死事义勇魏升】
　　寺观灵岩广化寺【在莆田县城南梁时邑人郑露舍宅建唐赐名灵岩栁公权书额】慈寿寺【在莆田县城东一名囊山寺唐建】
