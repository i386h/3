<!-- { "loadSidebar": true } -->
　　【年疏通经县东南与湨水合流入于黄河嘉靖三十年重濬今东通丰稔河】湛水【在济源县西南水经注湛水出河内轵县西北山东过其县北又东过波县之北又东过母辟邑南又东南当平隂之东北南入于河其水自谿之南流南迳向城东而东注又东南迳邓南注于河故河济有邓津之名金史地理志孟州河阳有湛水】隂沟水【在原武县南自开封府荥泽县流入东迳阳武复入祥符县界水经注隂沟水首受大河于卷县东南流迳卷县故城南又东分为二右渎东迳阳池城北又东南絶长城经安亭北又东防左渎左渎东絶长城经垣雍城南又东合右渎今亦混入黄河】新河【在修武县西北七里唐书河渠志修武县西北二十里有新河自六真山下合黄母泉水南流入吴泽陂大中间杜令开县志新河久淤塞明宏治中修濬并引马坊诸泉入焉其后复塞万厯中复疏云】东道山河【在武陟县西北十七里源出太行山经府城东北流入县境复由县西北东经修武县东流入衞今淤】贾鲁河【在原武县南马家渡二里毎秋水涨由板厰泛溢而东】孟津【在孟县南十八里书禹贡导河又东至于孟津传孟地名在洛北都道所凑古今以为津左传隠公十一年王与郑人苏忿生之田有盟注盟即河阳县南孟津以武王济此近代呼为武济水经注武王伐纣与八百诸侯咸同此盟故曰孟津亦曰盟津又曰富平津晋杜预造桥于富平津所谓造舟为梁也又谓之陶河魏尚书仆射杜畿以帝将幸许试楼船覆于陶河隋书地理志河内郡河阳有盟津】冶坂津【在孟县西南孟津之西魏书太宗纪防常八年幸陈留东郡济河而北西之河内造浮桥于冶坂津】望仙溪【在济源县西八十里源出王屋山北其水伏流南入于河】马头溪【在济源县西北马头村即济水下流有六十余泉俱入此溪】锦溪【在济源县东南金莎岭东】七谷沟【在济源县西一百三十里有七山之水合流于此】百尺沟【在济源县东北六里引济水灌溉隋仁夀三年置见元和志】古白沟【在阳武封邱二县界孟康曰春秋败狄师于长邱今封邱县翟沟是魏书地形志封邱有白沟水经注济水东南流入武阳县又东为白马渊渊东西二里南北一百五十歩名为白沟九域志阳武县有白沟河其水至封邱境内又曰翟沟旧志白沟在阳武县东南三里又翟沟在封邱县南八里即白沟也南接黄河支流引渎东入今堙】东阳涧【在济源县西百里源出花园沟西北下流与铁山河合东南迳逢石里又南入河】西阳涧【在济源县西百余里源出王屋山北迳下正村南入于河】宣圣陂【在修武县北十里旧传孔子欲北至赵闻杀窦鸣犊乃还即此地故以名陂】吴泽陂【在修武县北十里东流入卫辉府获嘉县界详见卫辉府】平臯陂【在温县东平臯城西南魏书地形志武徳郡平臯有平臯陂元和志平臯陂在武徳县南二十里周回二十五里菱荇蒲苇而百姓资其利寰宇记陂南即黄河】李陂【在温县西南即奉沟水也水经注奉沟水上承朱沟于野王城西南东南迳阳乡城北又东南流迳阳乡城东又东南迳李城西于城西南为陂水淹地百许顷蒹葭萑苇生焉号曰李陂】石根潭【在济源县西上有石山下有水潭南流入河】万艘潭【在孟县南黄河侧潭水深平舟楫凑泊】黒龙潭【在原武县北磁□堤北方十余歩明万厯中濬以溉田】尧池【在河内县西北三十里尧庙前发源太行麓滙庙前诸泉东南流二十余里入扵沁】济源池【在济源县西北三里元和志济有二源东源周围七百步其深莫测西源周围六百八十五歩深一丈皆缭之以周墙明李濓记济渎祠后有池是谓东池西有石桥桥之西曰西池济水自王屋山顶流入太乙池乃伏流地中东行九十里复见此滙为二池东即东源周仅百余步亦不甚深西即西源周如东池深才三四尺耳王屋山顶太乙池亦涸　按刘漪西源辨云据水经注二源一源在原城东北一在原城西地殊逺不可以一桥之界遂分东西而谓二源俱在是也意此池之为东源信矣池西二里有一源旧称为龙潭时出时没不闗水旱下流迳济庙南防池水于东北当为济之西源耳】淬剑池【在修武县西北嵇山下宋嘉祐四年河北提刑使曹泾大书淬剑池三字石刻存王存九域志怀州有淬剑池晋嵇康淬剑之所】明月池【在修武县西北百家岩下】莲花池【在武陟县东北木栾店亦名莲花口明万厯中沁水从此决入卫河】畜鱼池【在孟县治旁水泊尚存居人以种莲蒲唐书地理志孟州河阳有池永徽四年引济水灌之开元中以畜黄鱼】五龙池【在原武县西门外明万厯十五年大旱凿池取水祷雨甘霖立澍】五色泉【在济源县北泉下有五色沙石故名或云昔有异人濯五色绮于此唐温造别墅在焉又有鉴泉亦名琵琶泉在县东北珍珠泉二色泉亦在县东北有金沙涌出有月泉在县北东流入济又抜剑泉相传王乔拔剑于此泉涌出宋文彦愽有诗】玉泉【在济源县北里浝水北唐卢仝尝汲泉煮茶亦名玉川遗井】马鸣泉【在修武县东北又有王烈泉昭乌泉巧妇泉五里泉　按水经注覆釜堆南有三泉相去四五里参差合次南注于吴陂泉在浊鹿城西葢即以上诸泉也】熨斗泉【在修武县北又有灵泉陶泉浊鹿泉防泉魏书地形志汲郡北修武有熨斗泉】皇母泉【在修武县西北十五里水经注陆真阜南有皇母马鸣二泉东南合注于吴陂】茍泉【在修武县西南流入呉泽陂水经注茍泉水出山阳县故修武城西南同源分派裂为二水南为茍泉北为吴渎二渎双导俱东入陂】双泉【在武陟县西北明天启初知府王景于宁郭镇西北开渠引修武县茍泉南流五里为宁郭镇城濠水崇祯五年复濬之又郭村西北有泉久塞亦疏之引入石桥下交流因名双泉】青龙泉【在孟县西二十五里东北流入湨河】温泉【有二一在孟县西北东流入湨河一在温县西县之得名以此今涸】观滩【在武陟县东四十五里沁水之北旧为决溢处】顺利渠【即府城濠堑元至元中总管石抹斯益逊引济水穿城而入作二桥曰利津曰览胜由东闗闸口入沁嵗久淤塞　本朝康熙二十九年重修石抹斯益逊旧作石抹冝孙今改】安阜渠【在河内县北源出尧池自太行之麓迤至清河明万厯中开东西长十五里引以溉田】千仓渠【在济源县东济水分流也唐温造所作县志千仓渠有上下二堰上堰池水分为六闸下堰用龙潭水分为五闸皆以溉田】永利渠【在济源县东北明万厯中开置天平闸】永济渠【在武陟县北隋书炀帝纪大业四年开永济渠引沁水南达于河北通涿郡】温润渠【在温县西北隋开皇中刺史卢贲于河内引沁水东注派入温县以溉泻卤府志有丰稔河分广济河水南至温县入河即此】灵井【在济源县西四十里轵闗城内寰宇记魏时刺史有平鉴祝井得水故名】燕家井【在济源县西王屋里相传晋燕真人烟萝子尝于此洗参食之故名】原昌井【在济源县西北即元大尹梁贞投檄处】
