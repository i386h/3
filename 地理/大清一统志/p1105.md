<!-- { "loadSidebar": true } -->
　　古迹由拳故城【在嘉兴县南秦置三国呉志黄龙三年由拳野稻自生改为禾兴县赤乌五年立子和为太子又改禾兴为嘉兴水经注吴记谷水迳由巻故城下本秦时长水县也始皇恶其势王令囚徒十余万人掘污其土表以恶名故曰囚巻亦曰由拳也乐史太平寰宇记故由拳县在今嘉兴县南五里旧志自唐干寜三年镇将曹信改城嘉兴而故迹益湮五代晋天福四年钱元瓘拓秀州罗城周十二里元至正十六年张士诚复营筑未就明初始竟其役即今城也】海盐故城【在平湖县东南汉置汉书地理志海盐县故武原乡刘昭后汉郡国志注案今计偕薄县之故治顺帝时防而为湖今谓之当湖大旱湖竭城郭之处可识宋书晋隆安五年孙恩北出海盐高祖筑城于海盐故治贼来攻奋击破之　鲁应龙括异志县自陷为当湖又移治故邑城为故邑县后又移于海塘为海塘县后废旧志有故邑城在故邑山下一作顾邑地近东顾勾践攴庶所封子孙因以为氏呉氏顾氏其后也后汉永建二年移县治于此晋咸寜间又徙马嘷即今海寜县明宣徳五年巡抚胡概奏分海盐之武原齐景华亭大易四郷于当湖镇置县曰平湖言地与湖平也】檇李城【在秀水县西南七十里春秋定公十有四年于越败吴于檇李公羊传作醉李后汉地理志由拳县有柴辟故就李卿呉越战地杜预左传注檇李嘉兴县南醉李地也水经注浙江自御儿乡又东经柴辟南旧吴越战地备侯于此故谓之辟塞】射襄城【在秀水县东北三十里为吴御越之所今谓射城里又府境东有顾城西有新城南有于城北有主城皆吴越争战时所筑】呉御城【今海盐县治汉置海盐县在今平湖县界后防乃移治于此水经注谷水经盐官县水之右有马睾城故司盐都尉城吴王濞煮海为盐于此汉安帝时武原之地沦为当湖后乃移此李吉甫元和郡县志海盐县西北至蘓州二百七十里唐开元五年刺史张廷珪奏置旧唐书地理志县治呉御城寰宇记在秀州南九十里府志晋咸宁间自古邑徙于马嘷塘后置于吴御城或曰吴御即马皥也】何城【在石门县西三里又萱城在县东南三十里与海盐县界之管城桐乡县界之晏城皆春秋时吴所筑以御越者】屿城【在海盐县西北十八里晋将军袁山松筑以御孙恩又县南三十五里有望海城唐开元五年筑为瞭望之所】魏塘故镇【今嘉善县治宋置巡司元为魏塘务明洪武三年改税课局宣徳初改巡司四年巡抚胡概奏分嘉兴之迁善永安麟瑞思贤奉贤胥山六乡置县于魏塘镇移廵司于县东三里后裁】义和市【今石门县治寰宇记崇徳县在秀水西南八十里呉越置州之时析嘉兴县崇徳等九乡于义和市置县以乡为名通志　本朝康元年以县名同太宗年号改名石门以县有石门镇故也】鳯鸣市【今桐乡县治本嘉兴县地宋寜十年割属崇徳县明宣徳五年巡抚胡防以县地大民伙奏析募化千金保寜清风永新梧桐等六乡置县治于梧桐乡之鳯鸣市取乡为名】语儿乡【在石门县东南即古御儿也国语勾践之地北至于御皃越絶书女阳亭者勾践入臣于吴夫人从道产女此亭养女于就李乡勾践胜吴更名女阳更就李为语儿乡史记建元以来侯年表御儿侯辕终古元封元年以斩东越防北将军封汉书功臣表作御皃东越传作语儿孟康曰越中地今吴南亭是水经注浙江东经语儿乡万善厯曰吴黄武六年由巻西乡产儿便能语因诏为语儿乡非也韦昭曰越北鄙在嘉兴张守节史记正义在嘉兴县南七十里临官道马贵舆文献通考有御儿亭府志语儿市左县东南一里语溪边近漕渠左二百步按御皃之名见左传国语吴越春秋等书皆然逮西汉则易为语史汉又作蘌蓹字后人疑之因附会其説窃意汉人以其名言之非顺类曾子回车】
　　【之嫌故取其音之相近者易之耳】教义里【在海盐县西十八里晋时里人李祥与内史袁山松筑垒沪渎以御孙恩山松被杀祥冒白刃收尸塟之乡人因以名里】生贤里【在石门县西北二十七里洲钱市宋赵汝愚生此绍兴中县令范机题榜】烟楼【在秀水县滮湖洲中吴越钱元璙建嗣后相修葺中为岑楼楼前有台曰鼇矶明守龚勉所作后为放生池明董其昌题曰鱼乐国左有亭曰清晖右有亭曰来鳯亭后为凝碧阁四面临湖浮清碧晨烟暮杳霭空蒙渔唱菱歌与欵乃间为城南最胜之境　本朝乾隆十六年二十二年二十七年三十年四十五年四十九年皇上翠华六幸俱有】
　　【御制诗】月波楼【在府西城北上下瞰金鱼池宋元祐中知州令狐挺建】景龙楼【在嘉兴县东六里即东塔寺东庑钟楼宋孝宗防时登楼堕地左右失色孝宗屹然不动寺僧先夕梦金龙挂楼角翼日有此故名】披云楼【在府治东北子城上宋知州方滋建后改曰风月无边楼】春风楼【在石门县治东北宋建】防珠楼【在平湖县当湖中以当湖九水滙流登眺如九龙弄珠于溟渤间因名】凌虚阁【在府治西南面鸳鸯之胜】青琐阁【在桐乡县青镇梁太子萧统读书处】浩燕堂【在府治西北宋郡守张徳甫建旧名山堂李孟坚改今名取沈括诗语其诗曰太守浩燕觞九牢门前过客罗百艘诗刻石于堂之东米芾书】六鹤堂【在府治后宋郡守邓根立其后守徐藏又于堂北为雪窗外临荷池】三过堂【在秀水县西南本觉寺中宋苏轼三过文长老于此皆有诗后人因建堂名之】天籁阁【在秀水县项元汴号墨林有鐡琴因以名阁　本朝乾隆四十九年皇上六巡江浙有】
　　【御制天籁阁诗】竹野书堂【在嘉兴县东门外宋龙图阁学士叶时晚号竹野愚叟居此咸淳六年郡守文及翁建】喜堂【在海盐县治宋县令李直养祷有应因名】思鲁堂【在海盐县圃之西舆地纪胜以鲁宗道作宰于此故名】椿桂堂【在石门县城内五桂坊宋莫元忠兄弟五人奉亲力学俱登进士郡丞周必正题其堂】花月亭【在府治内宋张先建先尝作词有云破月来花弄影之句后人因以名亭】防景亭【在府城东二里宋知州潘师旦建以南坞及渔溆凢十一处防于此故名也】河内亭【在府城西东汉张武父为郡门下椽送太守妻还河内为盗所杀武祭哭于此因名】深樾亭【在海盐县治内旁依乔木下瞰清池宋李直养取韩愈诗宰县坐深樾为名】柴辟亭【在石门县东南越絶书语儿乡故越界名曰就李吴疆越界以为战地至于柴辟亭　按吴筑石门以拒越在今石门之南故越地也柴辟亭当属石门县】秦驻舘【在海盐县南图经古有秦驻馆去县西半里后圮长庆间县令李谔于县南立舘仍是名又秦溪馆在秦驻山下古津亭也】何凖故宅【在海盐县南三里乌夜村舆地纪胜晋何凖居此一夕羣乌啼噪凖适生女他日复啼乃穆帝立女为后之日】徐熙故宅【明统志在府治北熙仕晋为尚书因夜井光遂奏成帝舍宅为寺赐名灵光即今精严寺寺旧有祠祀熙】陆防祖宅【在府治西南明统志贽祖名齐望仕唐为秘书监大歴中因女诵法华经感天花坠遂舍宅为寺有碑刻尚存今废为宝花仓】顾况故宅【在海盐县西南横山禅寂寺侧唐刘长卿有过横山访顾山人诗即此】裴休故宅【在秀水县南四里休唐宰相后舍宅为真如寺】曹珪故宅【在府治西北明统志珪仕呉越守嘉兴后为蘓州刺史光啓中舍宅为罗汉院即今招提寺】王希吕故宅【在府治西南二里宋史本传希吕居官亷洁由绍兴归犹寓僧舍帝闻之赠钱造第】岳珂故宅【在府城内宋嘉定中珂守嘉兴后寓居郡城金坨坊着金陀粹编】陈与义宅【在桐乡县青镇广福院后芙蓉浦上与义自称简斋居士扁所居曰南轩元赵子昻榜其室曰简斋读书处】陈舜俞别业【在嘉善县清风泾白牛村　按嘉禾百咏考舜俞宅在嘉兴县东二里崇寜三年其孙舍基为漏泽寺】伯牙台【在海盐县东门外二十步台侧有闻琴村闻琴桥相传伯牙鼓琴于此台址犹存】宋濓读书台【在桐乡县濮院镇梅花泾上】昭明读书园【在桐乡县北二十五里青墩镇一名昭明馆梁太子师事沈约于此后舍馆为吴徳寺今之宻印寺也】鲁园【在平湖县治东宋鲁宗道梅园故址今游桥尚存】东西张氏园【在崇徳石门塘宋张子修尝监石门酒税因家焉与邑人张汝昌并有园林之胜戴敏诗有东园载酒西园醉之句即此】纪目坡【在石门县东北十二里旧有防碑云吴王夫差募兵教养于此曰纪目者立纲纪而有条目也坡高十寻周三百步今置堠亭于其上西北七里曰防屯泾亦吴屯兵处】嘉禾墩【在府城东北四里杉青闸后即吴时生嘉禾之地】读书堆【在府城东七里俗名顾节堆相传陈顾野王读书处宋唐询诗平林标大道曾即野王居即此】壕股塔【在府城南门外隍池中其水湾曲如股有塔七级高十余丈制极工巧屹然独立于烟波之中】忧欢石【在嘉善县福源宫前明永乐二年夏原吉治水时立石以测水石长七尺有竒横为七道道为一则最下一则为平水之衡乡人视水则之高下为忧欢因名】
