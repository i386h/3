<!-- { "loadSidebar": true } -->
　　寺观万夀寺【在府学南门外隋建旧名永寜元赐书圆觉虞集作记　本朝顺治十五年重修】栖霞寺【在临桂县东七星岩下唐建　本朝顺治八年重建】如意寺【在灵川县治南唐建　本朝康熈五十八年建为庆贺习仪所】鉴山寺【在阳朔县南鉴山下宋建】报恩寺【在阳朔县治北宋景定间建】上乗寺【在永福县东门外明洪武初建】香林
　　寺【在义宁县治西南唐咸通五年建】湘山寺【在全州西门外湘山之阳唐咸通二年建有无量夀佛塔本名光孝寺又名景徳寺宋赐今额　本朝康熙五十二年】
　　【御书夀世慈荫扁额】慧明寺【在灌阳县西闗外旧名梁兴唐建宋祥符间赐额】大觉寺【在灌阳县北五十里旧名黄潭宋熙宁中赐额】庆林观【在临桂县东七星山栖霞洞前又名东观唐建】五岳观【在临桂县西唐建名天庆观宋改今名亦名东观】
　　名宦南北朝宋顔延之【临沂人少帝时迁始安太守谢晦谓延之曰昔阮咸为始平郡今卿又为始安可谓二始】齐裴昭明【闻喜人永明三年为始安内史郡人龚元宜云神人与其玉印玉版书不须笔吹纸便成字以此惑众前后郡太守敬事之昭明付狱案罪】梁裴邃【闻喜人天监中迁始安太守邃志立功边陲不愿闲逺乃致书吕僧珍曰昔阮咸顔延之有二始之叹吾才不逮古人今为三始非其愿也】唐李袭志【安康人仕隋为始安郡丞】
　　【倾产募士拒盗萧铣林士宏屡攻之不下武徳初髙祖赐书召之及铣平谕岭南六十余州皆送欵封始安郡公随转桂州都督守桂二十八年政尚清省南荒便之】鱼孟威【咸通九年桂州刺史时灵渠十八斗门至废孟威以石为铧隄亘四十里植大木为斗门至十八重乃通巨舟】宋栁开【大名人端拱初知全州西延洞有粟氏常刼民口粮畜开作衣带巾帽选牙吏勇辩者三辈使人谕之栗氏惧留二吏为质率其酋四人与一吏偕来开厚其犒赐遣还如期携老幼悉至开赋其居业作时鉴一篇刻石戒之】常延信【平晋人雍熙中为全郡六州都巡检使充羊状六砦都钤辖诚州蛮归欵命延信驰入深峒索其要领又逐蛮直趣古镇过西延大木诸峒蛮人慴服】曹克明【百丈人景徳中知桂州兼管勾溪峒公事州人覆茅为屋嵗多火克明遴选北军教以陶瓦又激江水入城以防火灾】冯伸己【河阳人天圣中自邕州改知桂州兼广西钤辖防安化蛮犯边官军不利仁宗遣中人越伸己讨之伸己疾驰至宜州单骑出阵语酋豪曰朝廷抚汝甚厚汝乃自取灭亡耶皆仰泣罗拜率众降军门】陶弼【永州人庆厯中杨畋讨湖南猺弼以功得阳朔簿后调阳朔令课民植木官道旁夹数百里行者无署暍之苦他郡县悉效之】陆铣【余杭人治平中知桂州自侬猺定后交人寝骄守帅常姑息诜至部其使者黎顺中来诜召问折谕慑伏而去诜遂至邕州集左右江四十五峒首诣麾下阅简壮丁五万补置将吏更铸印给之军声益张交人遣使入贡】张田【澶渊人仁宗时知桂州异时蛮使朝贡假道与方伯抗礼田独坐堂上使引入拜于庭而犒贿加腆土豪刘纪庐豹素为边患识田去不敢肆京师禁兵来戍不习风土往往病于瘴疠田以兵法训峒丁而奏罢戍】萧注【新喻人神宗时知桂州既至种酋皆来谒注延访山川曲折老幼安否均得权心有献征南防者辄不聴】孙构【博平人神宗时交阯入寇以构知桂州声言将犄角捣其巢穴寇闻引去】刘彞【福州人熙宁中知桂州言萧制宜邕桂融钦五部土丁成丁己上者皆籍之既接蛮徼自惧寇掠守御应援不待驱防而近制主户自第四等已上三取一以为土丁而旁寨多非四等己上若三丁籍一则减旧丁十之七余三分以为保丁保丁多处内地又俟其益习武事则当蠲上丁之籍恐边傋有缺请如旧制从之】张颉【桃源人熙宁中知桂州黎峒首领请出兵自効命颉处其事颉召见补以牙校喜而去诏问何赏之薄对曰荒徼蛮蜑无他觊得是足矣寻罢兵海外讫无事】熊本【鄱阳人元丰中宜州蛮扰边徙本知桂州至则谕溪峒蛮长戒边吏勿生事请选将练兵代戍益市马以足骑兵宜州遂无事时以顺州赐李干徳疆画未正交人縁是辄暴勿阳地本檄问状干徳敛兵谢本因请以宿桑八洞不毛之地赐之南荒遂安转运判官许彦先谋通湖南盐于广西计口授民度可得息三十万本言桂管民贫地瘠恐不堪命议遂格】徐勣【南陵人哲宗时选桂州教授王师讨交阯转运使檄勣从军饷路瘴险民当役者多避匿捕得千余人使者使勣杖之勣曰是固有罪然皆饥羸病乏不足胜杖使者怒欲并効勣勣力争不变郭逵宿留不进勣谓副使赵卨曰师出淹时而主帅无讨贼意何由成功因具蛮人情状疏于朝既而逵卨果皆以无功贬】谢麟【瓯宁人元祐初知桂州融江有夷警将吏议致讨麟部土人使极南而北兵止屯近郡赖以全者甚众】沈晦【钱塘人绍兴间为广西经略知静江府南州蛮酋莫公晟归朝用为本略钤辖羁縻之后遁去旁结诸蛮嵗出为边患晦选老将罗统戍边招诱诸酋谕以威信皆诣府请降晦犒遗之结誓而去自是公晟孤立不复犯边】范成大【吴郡人孝宗时知静江府广西专借盐利漕臣尽取之于是有增价抑配之弊成大入奏谓能裁抑漕司强取之数以寛郡县则科抑可禁帝从之旧法马以四尺三寸为限诏加至四寸以上成大谓互市四十年不宜骤改】张孝祥【乌江人孝宗时知静江府广南西路经畧安抚使治有政绩】髙登【漳浦人绍兴中由富川簿调古县令豪民秦琥不法登置之死一郡快之桂帅胡舜陟以古县为秦桧父旧治属登祀之登不可】张栻【绵竹人孝宗时知静江府经畧安抚广南西路所部荒残多盗栻简州兵汰冗补阙籍诸州黥卒伉健者为効用申严保伍羣蛮帖服朝廷买马横山边民告病而马不时至栻防其利病六十余条奏革之】李浩【临川人孝宗时知静江府兼广西安抚旧有灵渠通漕运及灌溉嵗久不治命疏通之民赖其利邕管所安平州其酋恃险谋聚兵为边患浩遣单使谕以祸福许其引赦自新即日焚撤木栅聼大府约束】应孟明【永寜人孝宗时知静江府兼广西经略安抚初广西盐易官般为客钞客户无多折阅逃避遂抑配于民公私交病孟明奏除其弊禁卒朱兴弄兵雷化间声势渐长孟明遣将致辕门斩之】赵崇宪【余干人淳熙中知静江府兼经畧安抚靖江属邑十地肥硗畧等而阳朔修仁荔浦赋独倍崇宪请加蠲减诏递损有差有罗蔓洞者嵗寇钞为暴民何向父子阴导之崇宪置之法因严民彞交通之禁先是部内郡邑有警辄移统府兵戍之在宜州者百人古县半之崇宪谓根本单虚乃各置兵如戍兵数而敛戍者以归】黄畴若【丰城人淳熙间调灵川令防万安军黎蛮窃发经略司选畴若条画招捕事宜谓须稽原始乱为区处之方从之】詹体仁【浦城人宁宗时知静江府阁十县税钱二万四千蠲杂赋八千】冷应征【分宁人理宗时调静江府司录防军治狱平恕转运使范应铃列荐于朝】姚希得【潼川人理宗时知静江府主管广西经畧安抚使公事兼转运判官希得忠亮清俭好引善类广西官署以锦为帟幕希得曰吾起身书生安用此以绘缬易之】邓得遇【邛州人理宗时摄经畧事兼知静江府徳祐元年移治苍梧而静江破得遇朝服南望拜辞投南流江而死】元石亨祖【真定人至正间除全州路总管时蛮猺入寇城邑居民焚掠殆尽亨祖筑城郭籍民兵以御寇民得安生】陈南賔【茶陵人至元中授全州路学正先是獠人燹延学宫南賔至亟请建庙宇仿苏湖学则白鹿洞教规训饬士类文化遹兴】明左君弼【庐州人洪武初特授桂林卫指挥佥事平上思州黄英杰及弟英览之乱威震两江】李徳【番禺人洪武初调义宁教谕时防乱后黉舍頺圯生徒零落义宁在粤西尤号荒陋徳力为振举文教渐兴】康孝良【洪武元年为永福县丞元末诸务废弛自孝良涖任殚心经画事无巨细罔不整饬县治学校坛宇皆所修建】李原受【灌阳县丞洪武中蛮獠寇县原受调官军勦平之复为筑城以偹守御】郑曦【福建人永乐中知永福县筑土为城増修学校立永福堡于县西沿兰麻理定牛摆立堡建防麻驿悉心经画民赖以治】周健【钱塘人宣徳间知全州勤于民事大着声绩考满民乞留进秩还治】罗珦【临安卫人成化中知桂林府西延阳洞诸蛮时出刼为兴全害珦檄召六峒丁简练以待蛮谋渡湘珦至灵川与战破之又引兵潜山口蹑杀几尽诸蛮自是敛迹】防宗逺【畨禺人正徳中任灵川典史县故多猺獞募民防守名曰打手皆部官统之宗逺约束练习人咸思奋贼犯城率兵斩之自是诸蛮屏迹】顾璘【上元人正徳中谪知全州以兴贤养才为首务重建栁侯书院躬亲校士嵗旱尝徒跣祷覆釡山雨随至】胡鹤【信丰人嘉靖中知永福县值獞贼乱悉心守御以城北山髙受敌议增髙之重建四门城楼又于凤山巅筑石城贼不敢犯】
　　本朝焦勤【武功人顺治十二年知临桂县台使令鞫大狱悉心剖折民以无寃大兵过省军需告急防本省赋税蠲免帑无余金勤筹画转输纎毫不以累民】江桢【宁晋人顺治十二年知灌阳县当李定国乱后类兵调至者多掠民间子女桢力请代赎有诬陷平民为盗者坚持审辨悉释之全活甚众】吴辂【石门人康熙初任桂林推官理逃人及判盗诸大案以数十计平心剖决得减死若干人衡永食粤盐为奸啇侵渔委辂行部悉亷得之饷赖以足】
