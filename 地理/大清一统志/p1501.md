<!-- { "loadSidebar": true } -->
　　山川灵山【在阆中县内寰宇记仙穴山在阆中县东北十里周地图云灵山多杂树昔蜀王鳖灵帝登此因名灵山山东南峯有玉女捣练石山顶有池常清有洞穴悬絶微有一小径相通唐天寳六年敕改为仙穴山王象之舆地纪胜在宋江上旧志上有龙女洞能兴云致雨故名】盘龙山【在阆中县东隋书地理志阆内县有盘龙山寰宇记李膺益州记云阆州盘龙山南有一石长四十丈髙五尺当中有户及扇若人之掩闭古老以为玉女房舆地纪胜蟠龙山在县东北三里以形得名唐贞观中望气者言西南千里外有王气太宗令人入蜀求之次阆中果见山上气色郁葱因凿破山脉唐咸亨中尝移县治于山侧】文城山【在阆中县东三十里峯峦耸列林木葱蒨一峯防出上有元都坛为汉张道陵授符箓之所相近有琅琊山山有九井泉流溅石若振佩然】重锦山【在阆中县东一百三十里接仪陇县界两峯对峙秀丽若锦王存九域志奉国县有重锦镇盖以此山为名】阆中山【在阆中县南寰宇记其山四合于郡故曰阆中多仙圣游集焉舆地纪胜在县南三里一名锦屏山又名寳鞍山上有四院曰玛瑙罗汉画锦西桥至和初又筑阆风亭以眺望焉旧志在江南岸两峯连亘壁立如屏四时花木错杂如锦与郡治对峙故名】眉山【在阆中县南十里其形如眉又南五里为钟山居羣山中其钟声四境皆闻故名】玉立山【在阆中县南三十里山势屹立】繖子山【在阆中县北六里中髙四下旧志今名繖盖山为县之主山一名北岩又名颐神岩】玉台山【在阆中县北七里有玉台观杜甫诗阆州城北玉台碧又曰中天积翠玉台遥即此】青崖山【在阆中县东南十里嘉陵江东岸宋淳熙间冇僧凿佛像于崖间一名千佛崖】赐绯山【在阆中县东南四十里山势环拱草木蓊郁为县之胜又东南三十里为思恭山极高峻唐初思恭县盖置于此】马头山【在阆中县东南六十里】忠山【在阆中县西南寰宇记在晋安县东五里】天柱山【在阆中县东北十五里接苍溪县界一名云台山】天目山【在阆中县东北寰宇记在奉国县东十五里又名天溪洞葛仙翁修道之山舆地纪胜上有玉女池旧志在重锦山东二十里】大方山【在阆中县东北一百里山顶四方如坪对峙者曰小方山顶亦方平又有鳯栖山与小方山并峙】掌天山【在阆中县西北寰宇记在西水县西北三十五里梁置掌天戍于此旧志在南部县北八十五里悮】白鹤山【在苍溪县东五里山腰有来仙洞按旧志以此为离堆山疑误】避尘山【在苍溪县东十里峻岭悬崖上有道院李梁诗丹邱千仭上元圃九霄开脚底生烟雾人从天上来】紫阳山【在苍溪县东三十五里一峯峙立髙入青云唐书地理志苍溪县有紫阳山】马鞍山【在苍溪县东一百五十里以形似名】小锦屏山【在苍溪县南一里与府城南锦屏山相似故名】五女山【在苍溪县北十里曲肘川出于此】阳门山【在苍溪县北寰宇记在岐坪县西二十里又有岳阳山在岐坪县东十五里旧志苍溪县有避尘石笋三星集连珠等山皆为幽胜】大获山【在苍溪县东南三十里石城四周天生竒险宋江环绕其下宋淳祐中尝徙阆州治此山冇大小二峯小峯上有石井出泉不竭大峯上有池广数畆谓之天池亦曰仙莲池又有慿虚洞】云台山【在苍溪县东南三十五里接阆中县界唐书地理志苍溪县有云台山寰宇记一名天柱山髙四百丈上方百里有鱼池宜五谷无恶毒可度灾周地图云汉末张道陵在此学道成仙舆地纪胜一名鳯凰山明统志山峯峻峭挿天有洞曰麻姑芙蓉平仙峻仙池曰王丹玉鱼岩曰松根蟠桃有九转亭丹灶尚存其东又有书岩乃葛稚川读书之所】方山【在苍溪县东北寰宇记在奉国县西北三十五里明统志在苍溪县东八十里逺望如几案古方州城也旧志在县东北六十里】九龙山【在苍溪县西北与双剑天马皆羣山中最秀者又有亭子山接昭化县界】紫练山【在苍溪县东十五里竒峰拱秀红紫争妍逺望如练张飞战张郃屯兵扵此冇庙在焉】兰登山【在南部县西八十里三靣峻絶俯临西江舆地纪胜在新井县东二十里相传严君平隠居于此有君平洞】南山【在南部县南一里县之主山也蜿蜒苍翠环绕县治一名跨鳌山宋宝祐中尝移县治于此】龙灵山【在南部县南二十里背西江与小盘龙山相近山势如龙】九子山【在南部县南七十里一名九陇山】仙鳯山【在南部县南五十里上有七曲祠相传七曲行祠之日地上生痕有仙鳯二字大数尺故名】离堆山【在南部县东南顔真卿磨崖记此山斗入嘉陵江直上数百丈形胜缩矗上峥嵘而下洄洑不与众山相连属是谓之离堆舆地纪胜离堆岩在新政县东凿腹为岩唐鲜于仲通与弟叔明潜修于此明统志在南部县东五十里蜀有三离堆此其一也】龙奔山【在南部县东南寰宇记在新政县东二十六里又总角山在县东南六十里山峯如女郎之总角】小盘龙山【在南部县东南三十里山势盘旋似阆中之盘龙而差小】禹迹山【在南部县东南三十里俗传禹治水尝经此山顶平衍有小石泉】龙楼山【在南部县西南五十里峯顶峭防众山拱揖有洴溪环绕其下】思依山【在南部县西北一百四十里舆地纪胜在普安北二十里相传汉罗冲霄张道陵隠居于此有东西二观东观有峻仙洞捣药台浴丹井炼丹炉西观有平仙洞捣药臼卓剑穴】鳯凰山【在广元县东盘旋起伏势若翺翔其巅曰寳峯】雪山【在广元县东十里峯峦叠出称为秀丽】乌奴山【在广元县西二里方舆胜覧在緜谷县西六七里以李乌奴得名峭壁如削有洞髙不可上旧志一名乌龙山】天台山【在广元县西二里峭崖苍郁盘道萦纡独木危桥委曲而上至巅乃即平陆若天台然因名其北为九陇山环拱九十九峯如剑防之排列鲜于侁益昌八景诗九陇穿天外即此亦谓之九峯山山有汉王寨相传汉髙祖尝驻跸于此】二郎山【在广元县南十里山髙路行人惮之】金山【在广元县北三里孟蜀置金山砦宋干徳初伐蜀别将史进徳等自嘉川进击金川砦即此一名金城山涤溪环其右】潭毒山【在广元县北舆地纪胜在緜谷县北九十里下瞰大江路皆滑石登陟颇艰其下深潭有一铁索见则兵动】木寨山【在广元县北一百三十里潜水出此】龙福山【在广元县东南寰宇记在通平县东一里】龙门山【在广元县东北元和志龙门山在緜谷县东北八十二里出好钟乳寰宇记龙门山亦名葱岭山按梁州记云葱岭有石穴髙数十丈其状如门俗号为龙门又舆地纪胜龙门洞在緜谷县北凡有三洞自朝天程入谷十五里有石洞及第二第三洞有水自第三洞发源贯通二洞下合嘉陵江　按明统志谓龙门山在昭化县西一百四十里误】石燕山【在广元县西北八十里一名玉女山山极髙峻梯格乃能上獠人恃此为险】鳯岭山【在昭化县东与广元县二郎山接岭】牛头山【在昭化县西二十五里以形似名舆地纪胜昭化县有朱雀山与牛头山相连】人头山【在昭化县西四十里山巅突出宛若人头后唐长兴初伐蜀王宏贽从白衞岭人头山后出剑门南即此】九曲山【在昭化县西九十里山势盘回九曲与剑门对峙】九里山【在昭化县北二十里盘曲嵯峨约髙九里】大髙山【在昭化县北一百二十里山势髙耸为众山之冠路狭难行】五峯山【在昭化县西南与白卫岭相峙路接剑阁连峯挿天图秀如竪掌俗名五颗山】长宁山【在昭化县西南九十里上平下险其上有池清澈不竭宋王智于此筑城后王昭因其遗址立寨驻兵保障】木马山【在昭化县西北隋书地理志景谷县有木马山元和志在景谷县西南二十五里诸葛亮出祁山于此造木牛流马以供运因名】东龛山【在巴州字江东岸巾子山下旧志在州东四里有古洞数层甚深】其章山【在巴州东寰宇记在其章县东八里一名隆城山】始宁山【在巴州东隋书地理志始宁县有始宁山寰宇记在废始宁县东北七里】昆山【在巴州东四十里出璞石相近有老君山山趾三溪滙为一潭】西龛山【在巴州西二里为郡主山又五里为鳯嘴山又有卧牛山】平梁山【在巴州西二十五里四围石壁如城其上平坦有地数十畆居民数户古寺龙泉二水四时不竭】金榜山【在巴州南一里上有竒石名印斗又名书案山山腰光射文庙輙有科第】南龛山【在巴州南二里】化城山【在巴州南三里寰宇记化城县以山名】玉山【在巴州南六十里多玉石然深险不可取】北龛山【在巴州北八里舆地纪胜大北龛在郡北三里俯瞰巴江小北龛在北五里风帽山下其岩如屋】王望山【在巴州北舆地纪胜在巴州江之北岸自郡城絶江而登山髙二里岩径极险占一郡之胜相传有王真人得道于此真人名防故名王防山唐明皇尝控白骡至此山望见京阙曰此去京师不逺故名王望岩腹间有龙洞旧志在州北十里】鼔楼山【在巴州北舆地纪胜在巴州北三十里其旁为玲珑山山顶有泉出小石如樱桃有窍可以穿缕儿女以为缨络】龙腹山【在巴州北隋书地理志盘道县有龙腹山寰宇记在废盘道县西九里】石城山【在巴州东南三十里突立于清水江心巴江亦绕其下】义阳岳山【在巴州西北寰宇记在恩阳县南一里梁义阳县以此名】登科山【在巴州西北舆地纪胜在恩阳县东北一里乡人谢周卿谢耕王绍谢震皆读书于此登科而名旧志在州西北三十里】木强山【在巴州西北隋书地理志清化县有伏疆山寰宇记木强山在清化县北一百步按木强即伏疆也】铜山【在通江县东十五里旧产铜】大钟山【在通江县东六十里突起万山中如覆钟然有石池龙湫亦名龙池山】歌籁山【在通江县东七十里寰宇记上有城甚险峻明统志歌籁山在县治东山上旧有石鼔击之声闻数里连击即雨】得汉山【在通江县东一百二十里明统志其上石壁如城中平可容数百人旧志在万山中崛起崖堑削絶千仭独西南一径凌险转折而上有一夫当关之势顶平数里可以耕艺出泉冬夏不竭相传汉髙祖据此以通饷馈有石刻云宋淳祐中余玠临视形势命统制张实因险筑垒储粮建邑为恢复旧疆之规】壁山【在通江县西寰宇记壁州以县西一里壁山为名旧志其山削絶如壁】金童山【在通江县西一百里四山环抱亭然独出上有平地数百畆巴江水绕其下】秋锦山【在通江县治南隔江山脉与壁山相连霜降后山多红叶望之如锦一名翠屏山】包台山【在通江县南一百五十里髙出羣岭突兀一方登之可以逺眺上有石洞】思公山【在通江县北寰宇记在符阳县北二百里其山最峻思公水源出此又冇思公城】龙山【在通江县东北舆地纪胜在县东北十余里龙滩溪出此旧志今有大龙山在县北一里绵亘数百里为县镇山即此】三门山【在通江县东北舆地纪胜由金洋而南大山深泽稍陟人境有石门山絶髙石路荦确五里入土门旧志三门山在县东北界又有六峯山在县东北八十里】铁船山【在通江县西北界石岭嵌空长夏雪不消天欲雨则山上必有飞泉四射相传山半有池常有铁船浮出因名】龙来山【在南江县东三里下有太虚洞空旷幽深可蔵千人】望元山【在南江县东六十里】思逺山【在南江县西寰宇记在废大牟县西北三十里有曽溪水出此山东北流注与峻水合】龙耳山【在南江县西二百里孤峯特出石壁峭防上有甘泉】公山【在南江县南舆地纪胜在县南二里不与羣山相连四靣状如公字旧志又名白鹿山】留仙山【在南江县南二里孤峯特立】鳯啄山【在南江县北二十里】蜡烛山【在南江县北六十里峯峦耸防云表】米仓山【在南江县北方舆胜覧巴之北境即米仓山绍兴以来出兵之孔道旧志山在县北八十里米仓之南地名三防乃剑阆巴蓬渠达六郡之冲宋开熙二年金人入鳯州兴元帅程松亟趋米仓山由中巴遁入阆州即此】孤云山【在南江县北舆地纪胜两角山在难江县北九十里与孤云山相连唐贾躭曰兴元之南路通巴州中有孤云山行者必三日始达于岭王子韶所谓孤云两角去天一握也有石刻云汉相国萧何追韩信至此旧志亦名韩山在米仓之西】茶坡山【在南江县北一百五十里】大巴山【在南江县北二百里接汉中府南郑县界一名巴岭山髙耸千寻岩径极险与汉中诸山相连为巴汉巨镇】玉女山【在南江县东南三十里】船山【在南江县东北二十里四山随涌咸若海潮乗风飘泊而此山宛如巨舟自北而东下有井旧名五女山】小巴山【在南江县东北寰宇记小巴岭在难江县东北一百三十里周地图云此山之南即古巴国其岭上多云雾盛夏犹有积雪北水源出此明统志小巴山在巴州东北二百九十余里旧志其险次于大巴而髙峻过之】卧龙山【在剑州东二里盘□周布髙一百丈】鹤鸣山【在剑州东二里特竦千仭环绕州治一名东山】金鼻山【在剑州东五十里】龙须山【在剑州西旧志梁普通六年益州刺史萧渊猷遣将樊文炽等围魏小剑置栅龙须山上以防归路即此州志有龙飞山在州西一百里即龙须之讹也】驾鹤山【在剑州南舆地纪胜在普城县南一里相传张道陵驾鹤往来于此又名驾空山旧置栁溪驿于此旧志在州西南一百五十里】滴翠山【在剑州南舆地纪胜在普城县郭外一里按明统志在州治盖误以普城为普安也】汉阳山【在剑州北二里峯峦髙耸为州之主山旧志按寰宇记有故垒山在州北有姜维拒钟防故垒因名其山峭壁下临絶涧后唐长兴初孟知祥厐福诚败官军于剑州北山疑即汉阳山也】大剑山【在剑州北即古梁山也又有小剑山与大剑相属山海经髙梁之山西接岷崌东引荆衡蜀志景耀六年姜维自防中还住隂平闻关口已下与张翼董厥合还保剑阁以拒钟防防不能克晋书张载至蜀省父道经剑阁着铭曰岩岩梁山积石峩峩逺属荆衡近缀岷嶓南通卭僰北连褒斜狭过彭碣髙逾嵩华惟蜀之门作固是镇是曰剑阁壁立千仭穷地之险极地之峻世浊则逆道清斯顺益州刺史张敏表上其文武帝遣使镌之于剑阁焉华阳国志徳阳县有剑阁道三十里至险有阁尉郦道元水经注小剑戍西去大剑三十里连山絶险飞阁通衢故谓之剑阁也元和志大剑山亦曰梁山在普安县北四十九里姜维拒钟防于此又石新妇东北一里千人岩之南岸絶壁髙数千丈即剑山之危峯见数百里外旁视众岭犹平地也岩下髙百许丈有石壁红色方如座席即张载勒铭之处寰宇记大剑山西北三十里又有小剑山崔鸿十六国春秋云苻坚使杨安伐蜀徐成破二剑是也其山东接莎鼻西接绵州凡二百三十一里祝穆方舆胜覧舆地广记云山有小石门穿山通道六丈有余即秦时所开石牛道也汉永平中司隶杨厥又凿而广之即钟防伐蜀之路大剑虽号天险有阨塞可守崇墉之间径路颇夷小剑凿石架阁有不容越者明统志大剑山在剑州北二十五里其山削壁中断两崖相嵚如门之辟如剑之植故又名剑门山】巾子山【在剑州北七十里山亦髙峻顶有积石特起如巾帻然故名】掌天山【在剑州东南接南部县界元和志在临津县西南六十里晋太安元年遣都防卫博讨李特特遣李荡自掌天山要博博为伏兵所围即此山出石柘堪为弓材虽檿桑燕角不能胜也寰宇记在西水县西北三十五里】兼山【在剑州东南一百二十里宋学士黄棠曽居此宅址遗基俱在山下】凌云山【在剑州西南舆地纪胜在武连县北三里一垅直下如龙横西峯如屏下瞰小潼水】龙祠山【在剑州西南寰宇记在武连县东三里髙三百丈旧名九龙山唐贞观中尝于山上置九龙祠天寳六年勅改为龙祠山舆地纪胜九龙山腹有洞洞前石壁如屋中有九井求雨輙应】五郡山【在剑州西南寰宇记周地图云武连县南有治山县人张逸背梁附魏与梁将杨干运战于此山下大破干运死者千人恭帝元年收骸骨并为一墓死者凡五郡人因改治山为五郡山】氐陌山【在剑州西南寰宇记在普城县西三十五里旧图经云晋太康中武都氐人流移入蜀耕凿此山遂以氐陌因名】五子山【在剑州西北寰宇记在武连县北七十二里西自龙州界迤逦斜连马阁山顶其山至此特起五峯雁行相次髙五百丈因名旧志在州西北五十里一名五华山又名京兆山峯峦竒秀清溪萦流】浮沧山【在剑州西北唐书地理志隂平县有浮沧山舆地纪胜在县东十五里相传尧时洪水此山独存因名】龙血山【在剑州西北元和志龙血山亦名龙象岩在隂平县北五十里絶壁髙岩万有余丈有四石龙在石壁间昔有羣龙共鬬四龙疲衂呕血死因化为石血变成黳堪充器物绵布四五里今龙象犹存寰宇记在隂平县东北五十里宋齐于此置龙血戍亦名龙穴山东有龙象岩岩东北有洞穴莫测深浅泉出其下舆地纪胜一名赤水山】朝天岭【在广元县北舆地纪胜在利州北五十里路径絶险其后即朝天程旧路在朝天峡栈阁后开此道行人便之】七盘岭【在广元县北一百七十里一名五盘岭与陕西寕羌州接界自昔为秦蜀分界处石磴七盘而上因名杜甫诗五盘虽云险山色佳有余仰陵栈道细俯映江木疎】漫天岭【在广元县东北三十五里有大漫天小漫天二山皆极髙耸唐罗隐有诗一名藁本山旧志小漫天在大漫天北二岭相连为蜀道之险后唐清泰初孟知祥置大小漫天二砦宋干徳中伐蜀别将史进徳夺其小漫天砦蜀人退保大漫天砦即此】避风岭【在昭化县南一百五十里】梅树岭【在昭化县东南四十里丛林深箐中多猛兽有关】白卫岭【在昭化县西南五十里与剑门相接有白卫铺唐诗纪事明皇幸蜀登白卫岭眺覧良乆歌李峤诗即此】截贤岭【在南江县北舆地纪胜在难江县北一百余里亦以韩信得名旧志与孤云两角俱有栈道】大仓岭【在剑州北大剑溪经此入江】雪峯【在巴州东南舆地纪胜去曽口县十里众山中突出一峯明统志在巴州东三十五里】十二峯【在南江县东北舆地纪胜在难江县北四十里巉岩耸秀大小十二峯最为竒观有客题诗曰挿立翠屏峯十二为君唤作小巫山旧志小巫山在县东北五十里即巴山之羣峯也下有龙洞相近又有莲花峯有石洞曰莲花洞髙空百余丈外临深渊内容千人邑人尝避兵于此一名红鲤洞相传溪中有红鲤云】东岩【在阆中县方舆胜览在县东五里一名大像山乃南唐髙士安隐居之所宋太平兴国中陈尧叟兄弟读书于此亦曰台星岩俗谓之读书岩相连者曰潄玉岩】停云岩【在南部县北二里宋李焘有诗】千佛岩【在广元县北十里江东岸石岩蜿蜒其形如门先是悬岩架木作栈而行唐时韦抗凿石为佛遂成通衢】龙岩【在剑州舆地纪胜在剑州剑门县西一里洞穴可坐百许人明统志在州北七十里蜿蜒如龙盘之状又州治西亦有龙岩可坐百人】千人岩【在剑州东北大剑山上元和志在石新妇东北有石室可容千人因名又石新妇神在县东北四十九里大剑东北三十里夫逺征妇极望忘归因化为石】明月峡【在广元县北八十里一名朝天峡江流所经】龙门峡【在南江县北二十里中有龙门泽】石门【在巴州北三十里左右皆峭壁环围三里许】汉源坡【在剑州东旧置驿于坡上曰汉源驿后唐长兴初讨孟知祥前锋将王宏贽自白卫岭从小剑路出汉源驿还攻剑门破之宋干徳三年王全斌伐蜀别将至清缰店出剑闗南二十里蜀将王昭逺引兵陈汉源坡以拒清缰之兵皆即此旧志汉源坡在州东三十里】仙人磏【在通江县东三百里有石窦可容百人又有牛角磏在县西百里金溪上石笋数十自崖顶下缀望之棱棱如牛角然有石室可容千人】灵云洞【在南部县东北外邃中广冬暖夏凉入三丈许踏之有声如钟扣之亦然】阳模洞【在广元县北舆地纪胜在緜谷县北六十里有山万仭峭壁如削中辟洞门髙不可上一名羊模洞在县北龙洞之西去朝天驿七八里】富水洞【在昭化县西北二十里燃烛而入过马鞍桥路极窄有石牀石笋又大潭深十丈天旱取其水祷之輙应有汉王洞在县北二十里又明水洞去县六十里水从半岭流出居氏赖以溉田】仙人洞【在通江县西一百里洞前平沙数丈成三径常有仙人足迹长短不同其西则皆牛马鸡犬迹拂去次日如故洞前有泉水有硫黄气】巴蛇洞【在通江县北四百里其地有南坝寺毎嵗端阳前有蛇自柱础闻出累累不一然不为害】骈池洞【在剑州南二里一名龙洞横侧而入深不可测祷雨輙应】羣仙洞【在剑州西南舆地纪胜在武连县界中无他物惟石室数间如堂宇然相传有仙人奏乐于此有水自西而东不知所来】丙穴【在广元县北二十五里汉水之南出鱼肥美故名】嘉陵江【在府城南自陕西汉中府寕羌州流入迳广元县西昭化县东过剑州东界又南迳苍溪阆中二县南又东南迳南部县北又东南入顺庆府蓬州界即西汉水也亦曰阆水又名渝水华阳国志阆中有渝水賨民多居水左右鋭气喜舞今所谓巴渝舞也水经注汉水迳通谷又西南寒水注之又西经石亭戍又迳晋夀城西而南合汉夀水又东南至葭萌县东北白水注之又东南迳津渠戌东又南迳阆中县东阆水东注之又东南得东游水口又东与防溪合又东南迳荡渠县东元和志西汉水一名嘉陵水迳緜谷县西一里又在葭萌县城南寰宇记嘉陵江自利州流入剑门县界经县东二十里过废始州又经苍溪县东一里东南流至阆中县又名阆中水亦名渝水又经南部县东一里又东流经新政县东十里旧志自寕羌州入广元县境流一百二十里至县城西南又三十里达昭化县界二十里至县城东北合白水又南过剑州东七十里厯一百十里达苍溪县界又六十里过县城西曲东南绕城南下三十里达阆中县界又二十里至郡城西转东十里合宋江又南八十里达南部县界又二十五里转东迳县东北二里又东南七十里入蓬州界　按汉书地理志出陇西郡西县嶓冢山南入广汉白水东南至江州入冮者西汉水也郦道元云汉水南入嘉陵道而为嘉陵水后世嘉陵江之名盖出于此自此以下至葭萌为白水潜水至阆中为渝水阆水至垫江为涪内水随地异名要之皆嘉陵江即皆西汉水也其以此为漾水者自水经始汉志陇西氐道县下云禹贡养水所出至武都为汉武都郡武都县下云东汉水受氐道水一名沔过江夏谓之夏水入江养与漾瀁古字通也今氐道不知所在其水亦无可考然班固本以此为东汉之源与西汉絶无交涉至水经则云漾水出陇西氐道县嶓冢山东至武都沮县为汉水乍读之似为东汉及观下文云东南迳白水至葭萌与羌水合又东南过阆中入江则竟是西汉水与汉志氐道武都注抵牾而嘉陵江遂兼漾水之名其实禹贡所导之漾在今陕西汉中府寕羌州境与西汉水源流逈别详见汉中府】白水江【在昭化县西北自陕西阶州文县流入又东南合嘉陵江水经注白水迳建阳郡东又东南迳白水县故城东又东南与西谷水相合又南迳兴武城东又东南清水左注之又东南于吐费城南注汉水元和志白水一名羌水经景谷县西一里县志白水江在县北二十里自平武入县境合牛头河又东南一百十里合清水河又东南十里至县东北三里合嘉陵江】清水江【自龙安府平武县流迳剑州北界又东至昭化县北合白水江水经注清水自平洛郡东南屈而南迳南阳侨郡东北又东南迳新巴县东北又东南迳始平侨郡南又东南迳小剑戍北又东南注白水明统志清水江源出清川县至安昌坝合白水旧志清水江在剑州北一百五十里自龙安清川所流入经黄沙坝亦名黄沙江东经昭化县西北二十里又东入白水水深十余丈】巴江【源出南江县北南流迳县东又西南迳巴州东又东南入达州界即古宕渠水也汉书地理志宕渠县潜水西南入江水经注宕渠水即潜水也出南郑县巴岭南流谓之北水又东南流与难水合水出东北巴山西南注之又东南至宕渠县谓之宕渠水寰宇记北水一名巴岭水一名渝川水一名宕渠水源出小巴岭东南流至盘道县界合难江水难江水亦出小巴岭南流经难江县东二十里至盘道县北入北水流入化成县又东南流经曽口县理西又东南经县理南又东南经废归仁县南一里又东南入永穆县界文献通考巴州巴江自古集州来于郡治之右状如巴字又曰字江舆地纪胜北江至巴州城东南分为三流其中有小流横贯成巴字故以为名明统志巴江源出大巴山至巴县合清水江至合州与嘉陵江合旧志水出南江县大巴山俗名县河西南流一百里至县城东合菖蒲涧又四十里合米仓山水又七十里入巴州境六十里至州城北绕城东南一百五十里合泥滩河入达州　按自古言巴江者不一三巴记阆白二水南流曲折三靣如巴字则指嘉陵江寰宇记所谓巴江则在通江县界皆不以巴州之水为巴江也九域志始言成化县有巴江自后遂独以南江派水当之与古说异又南江县志有几水源出巴汉间自东北迅激而东循公山之麓纡回而下滙为巴水又有南江源出米仓山南流至县治前南与巴江合又有南屯河在县东二十余里源出巴山南流经两河口入巴江接南屯河即寰宇记之难江几水南江即古宕渠水寰宇记所谓北水也或以几水为难江误】东河【自陕西寕羌州流入广元县界又南迳苍溪县至阆中县东南入嘉陵江即古东游水也又名宋江水经注东水出巴岭南厯獠中谓之东游水西南迳宋熙郡东又东南迳平城东又东南迳巴西郡东又东入汉水寰宇记东游水一名宋熙水自三泉县界西南流合西游水又屈而东南流经嘉川县东一百十步又西南流入平蜀县界又南经岐岼县界又南经苍溪县东四十里又东南入阆中县界九域志嘉川县有宋江舆地纪胜东游水源出兴元亷水县旧志东河又名宋江源出盐井河南流百余里经广元县东一百三十里又西南百余里至白沙坝入苍溪县界又二百里至青田滩入阆中县界又南流五十里经县东十里入江　按舆图此水发源在寕羌州东名七眼泉南江县志有七眼洞河源出大坝关西南九十里入广元界即此】西水河【上流曰小潼水自剑州西发源东南流入南部县界又迳阆中县界仍入南部界又东南至顺庆府蓬州界入江寰宇记小潼津发源武连县北七十里京兆山分水岭南名京兆水又西水上源由京兆水自剑州东南流经西水县又东南入晋安县界又东南经新井县东又东南经南经】
