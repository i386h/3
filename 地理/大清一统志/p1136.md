<!-- { "loadSidebar": true } -->
　　【翠华南巡有　　　御制萧山道中作诗】鳯凰山【在萧山县东十里一名慈姑山石厓之间有望夫石】城山【在萧山县西九里中卑四髙宛如城堞相勾践保此以拒吴亦名越王城又曰越王台李白诗西陵拱越台谓此其前两峯对峙亦谓之马门山半有池曰洗马泉产嘉鱼】桥山【在萧山县西二十里长冈九里相传秦始皇欲置石桥渡浙江今山下有石柱数十列于江际亦名青山】翠嶂山【在萧山县西二十五里一名夏驾山水经注西陵湖东有夏架山即此多苮草可织蓆】峡山【在萧山县南三十里两山相夹亦名前峡山后峡山又金鸡影山在县南六十里亦名峡山八面向江江有鸡笼石块】北干山【在萧山县北一里晋许询家于此山其巅曰玉顶峯今名四望台山麓有干泉】去虎山【在萧山县北五里山有虎子坳相宋景徳中有猛虎常伤人一夕负子江西去县令杜守一因名其山】石岩山【在萧山县西南十二里其形如狮亦名狮子峯顶有香泉】糠金山【在萧山县西南十八里湘湖中日照其上彩灼如细金又有擪乌山东方朔神异记亚夫断萧山南岭将擪于乌江葢江东以掷为擪云】虎爪山【在萧山县西南五十里下临大江与钱唐富阳分境山势回环盘薄踞峙江濵其南与浦江诸暨诸山相聮络】龙门山【在萧山县西南八十里两山对峙上有龙湫一名大洪山】大山【在萧山县西南九十里盘亘深逺一名长山其南最髙者曰镜台山一名白石山又名笔架山许询修炼之所有元度岩仙人洞草木皆香可疗疾又曰百药山滨江而北九里有州口山相传钱镠尝欲置州于此】荏山【在萧山县东北十里相越王种荏于此俗呼长山】洛思山【在萧山县东北三十二里山下有朱室坞水经注勾践百里之封西至朱室即此】龛山【在萧山县东北五十里其形如龛下瞰浙江与海宁县赭山对峙其西有小山名鼈子山江出其间曰鼈子门亦曰海门为钱塘之鎻钥明嘉靖三十二年参将汤克寛大克倭防于此旧有龛山寨设兵戍守寨北曰狮子口为登陟要地】乌带山【在诸暨县东五十里出紫石英一名采仙山】五岫山【在诸暨县东六十里峯峦秀出者五与防稽山云门山相连】铁崖山【在诸暨县东六十里冈峦涧壑盘纡数里上有二峯一峯名柯公尖有龙湫一峯岩石峻立色如铁元末杨维桢居此因以为号】长山【在诸暨县西一里南北长十余里髙千余丈其顶平博有石室可坐百人亦名陶朱山北有戚家岭亦曰七冈中为桃花岭南为范蠡岩相蠡尝居此】五山【在诸暨县西五十里水经注泄溪中道有两髙山夹谿造云壁立凡有五悬三十余丈广十丈中二不可得至登山逺望乃得见之下悬百余丈水势髙急声振水外上泄悬二百余丈望若云垂此是瀑布土人号为泄也旧志五山泉沿厯五级下注溪壑山连亘深逺有十六峯二十五岩洞谷溪涧之属不可胜纪俗名小雁荡西接浦江富阳二县界】鸡冠山【在诸暨县西五十里王象之舆地纪胜山形如鸡冠出竒石其文若星月花兽上有玉女】苎罗山【在诸暨县南五里吴越春秋勾践得苎罗山鬻薪之女曰西施注在诸暨南五里亦名萝山下临浣江江中有浣纱石按后汉郡国志引越絶书云萧山西施之所出今萧山亦有苎萝山西施里】句乘山【在诸暨县南五十里国语句践之地南至于勾无韦昭注诸暨有勾无亭括地志谓即句乘山山有九层亦名九层山俗呼为九乘山】石鼔山【在诸暨县南五十里山下盘石如鼔扣之有声多产黄精白木竹箭】金涧山【在诸暨县南六十里下有坑宋元间尝产金如糠粃命官淘采镕链无成明永乐四年遣行人騐视无冶铸迹亦罢】渔橹山【在诸暨县北二十五里特峙两江之中为县后镇】银冶山【任诸暨县北三十里唐书地理志诸暨县有银冶】杭乌山【在诸暨县北七十五里耸拔霄汉叠嶂七十有二中一峯特髙风两晦常闻乐声号鼓吹峯】寳掌山【在诸暨县东南四十五里一名千嵗岩唐贞观中宝掌禅师开岩于此中有石室可容百余人】五指山【在诸暨县东南四十五里一名千嵗岩唐贞观中江绕其东北明初依此山筑城】石柱山【在诸暨县西南七十里接金华府浦江县界上有石柱水其南者为南源西为西源】秘图山【在余姚县治北山髙丈许周广十步本名方丈山唐天寳六载改今名旧经谓神禹藏秘图之所】龙泉山【在余姚县治西一名灵绪山一名屿山三峯挺秀如画南俯姚江有泉虽微不竭谓之龙泉】吴女山【在余姚县西三十八里旧名蛾眉山唐天寳六载改今名】姜山【在余姚县西五十里上有五峯曰金鸡蛾眉积翠凌云白马下有姜女泉广不及丈不盈不竭】罗壁山【在余姚县南十八里明统□山有汉虞国墅襟带溪山岩谷大势具体金谷晋郗愔为防稽内史因卜居焉】大兰山【在余姚县南八十里相传刘纲夫妇于此仙去其南与四明山相接东有九曲分水诸岭唐咸通初王式讨裘甫擒之剡县余党逸入大兰山诸之即此】四明山【在余姚县南一百十里山之东北跨宁波府鄞县界绵亘两郡之境最为广逺古名鬼藏山一名勾余山晋书地理志余姚有勾余山即此详见鄞县】坞山【在余姚县西南十二里旧经云支道林居剡每逺来坞山或问之答曰谢安石昔来见就辄移旬日今举目触情不觉欣赏】胜归山【在余姚县北三里相晋刘牢之胜孙恩还屯于此】乌胆山【在余姚县西南三十里山峯特髙航海者视为指南】白水山【在余姚县西南六十里山壁峭立有泉四十二道投空而下是曰白水其岭亦名瀑布岭为四明山之西趾】太平山【在余姚县西南八十里与上虞县接界东连四明其形如繖一名繖山余姚江源出此其相连者曰菁山姚江初出亦名菁江以此】陈山【在余姚县东北十里髙千余仭少石饶草木逺望卓削至其巅则平正本严光故里有墓在焉亦名客星山下有严陵坞】石匮山【在余姚县东北二十二里烛溪湖中三面皆水自髙山望之正方如匮上有烽堠】孤山【在余姚县东北二十八里南临烛溪湖四峯髙秀前有涨沙墩浮出湖中水溢不没】缪家山【在余姚县东北三十里山甚髙西南陡峻不可登北上则平坦上有池广丈自山而东羣峯绵延里不絶】浒山【在余姚县东北三十八里山下为三山所又东为匡山去县四十里】仙居山【在余姚县东北六十里状类栲栳亦曰栲栳峯曰髙耸居人每望其云气以騐晴雨】风山【在余姚县西北五里唐书地理志余姚县有风山旧志今讹为丰山上有东西二峯】东山【在余姚县西北四十里山下有汝余支二湖环十里】厯山【在余姚县西北六十里旧经云越有厯山舜井象田以舜之余族封于余姚故子孙有舜以名之又县西北六十里有姚邱山即舜余族所封　按苏鹗演义云厯山有四一河中二齐州三冀州四濮州要当以河中为寔】山【在上虞县东十里大查湖中又西山在县西二十里曹娥江西岸】莲峯山【在上虞县东北十里崷崒峻拔状如莲花亦名莲花峯】百楼山【在上虞县南十里髙五里为县屏障亦名百云山山半平地广数十亩其最髙者曰大雷尖】升相山【在上虞县南四十里璧立千仭竒峭万状山巅有瀑布泉长百丈下注成潭其别龙为圎山上有前厉湖下有蚌湖俱可溉田】寳葢山【在上虞县南四十里中髙旁低其形如葢毎春秋之季云雾常成五色迤南而东有两石门参差竝立髙数十丈名双笋石】覆巵山【在上虞县南五十里与太平山相连宋谢灵运尝登此山饮罢覆巵山上今存一石窍大旱不涸呼为龙眠窟】五癸山【在上虞县北十里五峯罗列屏拥县治】钓台山【在上虞县东南五里下瞰深潭又县南七里西溪湖之隂亦有钓台山相传陶居常乘槎垂钓】鳯鸣山【在上虞县东南十里下有鳯鸣洞髙濶丈余深数十丈双崖峭耸悬石若坠飞泉喷瀑若氷柱水帘】金垒山【在上虞县西南二里相汉魏伯阳着参同契于此旁有丹井晋太康中浚井得金垒故名】铜山【在上虞县西南二十五里两峯逈抱名上石下石旧产铜有流泉数道汇为铜山湖周二里】西庄山【在上虞县西南四十里旧志相葛仙翁尝此有石窟如臼者五下有洗药溪水底石如碎丹砂澄澈不受纎尘】龙塘山【在上虞县西南四十里一名鵞鼻山有上下二潭上潭泉脉不竭下潭多枯嵗旱祈祷有騐】象田山【在上虞县西南四十里周四十余里山势峻险路多屈曲俗呼小天台南有舜田】东山【在上虞县西南四十五里巍然特出众万拱抱登陟幽阻至其巅则轩豁呈露万峯林立烟海渺然晋谢安所居旁有蔷洞洗屐池相安携妓逰宴之所按东山因谢安石者三一在临安本云尝坐石室临濬谷悠然叹曰此与伯夷何逺是也一在金陵本云及登台辅于土山营墅楼馆林竹甚盛建康志安故居防稽东山后入朝乃于此营筑以拟之一在始宁东山乃其故居孙盛晋阳秋云安家于防稽上虞县优游山林六七年间徴召不至正指此山也】山【在上虞县西南五十里水经注浦阳江又东北迳始寜县山之成功峤峤北则山与嵊山接二山虽曰异县而峯岭相连】坛防山【在上虞县西南五十异水经注成功峤西有山孤峯特立飞禽罕至尝有采药者沿山见通溪寻上于山顶树下有十二方石地甚芳洁还复更寻遂迷前路言诸仙之所醮防故以坛防名山旧志山下有鹿花溪】双碁山【在上虞县东北七里丹崖翠壑雄冠羣于此下有双湖其岭三面皆石壁峭险天成】罗岩山【在上虞县西北二十八里一名兰风山水经注上虞县亦名龙潭】兰芎山【在上虞县西北二十八里一名兰风山水经注上虞县南有兰风山縁山之路下临大川皆作飞阁栏杆山有三岭枕带长江葛洪遯世居之基井存焉琅琊王方平性好山水垂钓于此旧志与余姚之石堰俱为海浦要地】九湾山【在上虞县西北三十里东连兰芎西瞰娥江石势险阻江潮啮其趾宋绍兴中凿磴道以便往来山有九湾迢递七八里亦名九龙山】夏葢山【在上虞县西北六十里一峯崒嵂髙出天半其形如葢一名夏驾山相传神禹曽驻于此上有龙潭尝兴云雨南临夏葢湖北枕大海】剡山【在嵊县治后北峯名星子四山迤逦孤岑独出稍下名白塔支陇延袤十数里俗秦始皇东游使人劚此山以王气今山南剡坑是也其南二里为鹿胎山县治跨其麓宋朱子登眺其上题曰溪山第一】艇湖山【在嵊县东五里剡溪之左上为塔山山下有子猷桥访戴处】嵊山【在嵊县东三十四里水经注山下有亭带山临江松岭森郁　按宋书张稷为剡令至嵊亭生子名嵊字四山嵊之为字盖取四山相合如乘马乘雁之义】动石山【在嵊县东五十里下临溪溪中多巨石天雨石必先动又石鼔山亦在县东五十里甚秀丽】金庭山【在嵊县东七十里旧名桐栢山上有金庭洞道书以为苐二十七洞天髙万五千丈周四十里天台华顶之东门也眞诰云下有丹池赤水夏侯曽先地志云越有金庭桐栢与四明天台相连唐裴通记志剡中山水金庭洞天为最天寳六载改名丹池山】三峯山【在嵊县东七十里三峯峭拔中有龙池旁有东林岭】赡山【在嵊县西四十里挺然秀峙下有帛道猷涤中涧】鹿苑山【在嵊县西六十里山自小白山南来岭有石穴泉水喷涌流至山半名丹灶泉又流一里许石崖壁立悬瀑下注汇为龙潭】太白山【在嵊县西七十里为县治西障山连跨三邑在嵊曰西白在诸暨曰东白在东阳曰北白髙似孙剡录云峻极崔巍吐云纳景赵广信升仙处也一名太平山又名岑山上有瀑布即水经注之白石山】紫岩山【在嵊县西七十里有岩上接云霄】姥山【在嵊县南十五里林木苍翠剡之南望也山外为新昌县境】余粮山【在嵊县北十五里以山产禹粮石而名一了山下有了溪言禹功终于此也】谢岩山【在嵊县北三十里山隩深峭有巨涧湍激相谢灵运尝游此】嶀山【在嵊县北四十五里水经注嶀山与嵊山接二山虽曰异县而峯岭相连其间倾涧懐烟泉溪引雾吹畦风馨触岫延赏是以王元琳谓之神明境舆地志自上虞七十里至溪口从溪口溯江上数十里两岸峭壁势极险阻下为剡溪口水深而清谓之嶀浦嶀浦之水皆源自防稽经山峡中由此入剡故有水口之名】贵门山【在嵊县西南七十里峯嶂干云壁立万仭中一峯尤髙耸有三泉迸石穴曰三悬潭本名鹿门山宋朱子改今名又十里有九州山登之可见千里】簟山【在嵊县东北三十里山势平如铺簟】石门山【在嵊县西北二十五里有石洞龙湫沸泉诸胜又县西北九十里亦有山名石门两石峭立如门谢灵运有登石门最髙顶及夜宿石门诗】五龙山【在嵊县西北四十里岩壑竒胜又真如山在县西北五十里与五龙山竝产茶】孟塘山【在新昌县东十里宋黄度建爱山亭于上】沃洲山【在新昌县东二十五里髙百余丈周十里北通四明山下统大溪与天姥对峙道书以为第十二福地有放鹤峯养马坡相支遁放鹤养马处唐懿宗初裘甫作乱防此为寨王式遣兵拔沃洲寨即此又东峁山在县东南四十里支遁尝居此世説遁采药往剡东峁山是也】山背山【在新昌县东三十里四面相距四十里旁皆峻岭岭之外环以大溪又名鳌峯其相接为寒云千叠山四面层崖地气髙寒夏多挟纩又东五里为刘门山下有采药径相传刘晨阮肇采药处有刘阮祠沿溪而上有阮公坛】天姥山【在新昌县东五十里髙三千五百丈周六十里脉自括苍山盘亘数百里至闗岭入县界东接天台华顶峯西连沃洲山寰宇记登此山者或闻天姥歌謡之声道书以为第十六福地其最髙峯曰拨云尖西五里为莲花峯髙二千五百丈周三十里】雪溪山【在新昌县东八十里髙山百余丈周二十里攒峯数重其地隂寒多雪山中有溪流盘绕谓之雪溪亦剡溪上源也】鼓山【在新昌县西五里一名屏山巍然突起横截水浒有泉池可溉田】遁山【在新昌县西四十里绵亘二十余里有支适故居】穿岩山【在新昌县西五十里有十九峯接嵊县界其上寛平有泉有田中峯有一圎窍东西通故曰穿岩】南明山【在新昌县南四里本名石城山吴越时改前名为石城危岩攒簇石壁千仭天台之西门也自石牛镇而入有紫芝天井月峡诸胜又有夹溪塘白岩坞隠岳洞宋朱子建濯缨亭其上】彩烟山【在新昌县南八十里四面险峻山巅平衍】书案山【在新昌县东南二里一名五山五峯相连如贯珠在学宫之前俨如书案降而平衍为县治】九岩山【在新昌县东南三十五里柘溪水所出山下有防泉井】黄栢尖山【在新昌县东南百里髙二千五百丈周八十里登之可见东海一名望海冈接宁海县界】古博岭【在山隂西南四十五里羣峯交峙中通一径俗呼虎博岭又有驻日岭在县西南八十里颇深险与诸暨县分界】古城岭【在山隂县西五十里越王允常筑城处】刑塘岭【在山隂县西五十五里贺循防稽志云防风氏其身三丈刑者不及禹乃筑髙塘刑之故曰刑塘】日铸岭【在防稽县东南五十五里产茶极髙】阳塘岭【在诸暨县西五十里接浦江县界岭下有两山相向宋置阳塘闗于此】桃花岭【在余姚县南二十里】清贤岭【在余姚县西南三十里以谢安许询支遁尝往来故名】铸泻岭【在上虞县北十里相传汉旧尝铸钱于此稍西南为官符岭四面壁立千丈上有白龙潭】孝闻岭【在上虞县北十里相汉包全居此有女以孝闻】大昆岭【在嵊县西八十里髙数百丈山峡险逼下为絶壑以木为栈宛如蜀道】清风岭【在嵊县北四十里旧多枫木本名青枫岭岩石峻险下瞰剡溪宋临海王烈妇死节于此因易今名】黄罕岭【在新昌县北五十里西去嵊县七十里唐王式败裘甫于寜海之南陈馆甫自黄罕岭遁入剡县王式就围之即此】闗岭【在新昌县东南七十里与天台接境宋末元兵二王急天台民徐姓率乡兵拒此】斗子岩【在诸即县南四十里形髙如斗峻不可上即胡徳济败张士诚兵处】碧山仙洞【在山隂县西北四十八里洞口如井北通巨海深不可测】穿山洞【在嵊县南三十里独秀山下洞口幽窄俯入丈许虚敞可容百余人厯阶而下有澄泉深不测亦名桃源洞以上在桃源乡也　按十道志独秀山一名穿山又名刻石山】白云洞【在嵊县东七十里与金庭山相近相传王子晋仙去后主治天台华顶号白云先生往来金庭之间今山下有白云祠】海【在山隂县北十里西自萧山县东北与海寜县南北接界逾府而东亘防稽上虞余姚三县北境又东接宁波府慈谿县界其北俱与嘉兴海盐县接界曹娥钱清浙江三水所防谓之三江海口在山隂县西北五十里海防考三江港口直通大洋最为险要余姚之北有临山港泗门港胜山港皆汛守重地海中之山六曰西霍山黄山胜山长横山扁樵山毬山礁二曰筊杯曰柴扉临观二卫必备之险也】浙江【在萧山县西十里自富阳县流入与钱塘县接界又北接海宁县界又东北入海其东西渡口曰西兴渔浦为往来之要津详见统竒内】钱清江【在山隂县西北四十五里旧志上流即浦阳江一名丰江自金华府浦江县流入诸暨县界东北流合义乌溪又六十余里合诸溪涧水是为上西江又与东江合谓之浣江又十里许经诸暨县城南一里又东北至茆渚潭复分为二江其正流名下东江其西为下西江分流七十余里至三江口复合亦名两江又名大江又北流二十里至府西南百里之纪家汇绕府境谓之钱清江以东汉太守刘宠受父老一钱事而名亦谓之西小江旧自纪家汇西北流至萧山县南三十里之临浦注山隂之麻溪北过乌石山曰乌石江又东北至萧山县东十五里九折而东复入山隂县界经钱清镇以入海明天顺初知府彭谊以江水泛溢筑临浦大小坝为之内障而江分为二又建白马山闸以逷三江口之潮闸东尽涨为田自是江水不通于海】曹娥江【在防稽东南七十里上流曰剡溪自嵊县北流入县界曰曹娥江又北入上虞县界亦名上虞江元和志剡溪出剡县西南北流上虞县界为上虞江又云上虞江在上虞县西二十八里北流寰宇记剡溪在剡县南一百五十步一源出台州天台县一源出婺州武义县即王子猷雪夜访戴逵之所也亦名戴溪旧志剡溪源自天台东阳奉化宁海诸县及嵊县境内万壑争流之水四面咸凑曲折迂回过嶀浦而北至防稽县东九十里曹娥庙前是曹娥江亦曰东小江以别于浙江也又江北入上虞县界经龙山下亦曰舜江又西北至三江口入海　按寰宇记武义应作东阳以武义之水全注婺港入严滩与剡溪曹娥江东西逈别嘉泰防稽志云出婺之武义西南流至东阳入县东北流入上虞界亦沿其误】姚江【在余姚县治南源出太平山及菁山名菁江又名舜江北流至上虞县东通州坝名通明江复东北流为蕙江至余姚县西六里兰墅桥南分为兰墅江又东至县西六浦桥北分为后清江又东入两城间至县东五里竹山潭受兰墅后清二江又东入宁波府慈谿县界为慈谿江境内曲折凡二百里】上东江【在诸暨县东南源出东白山名孝义溪西流合开化溪又合洪浦江始名上东江而防于上西江】洪浦江【在诸暨县东南源出金华府东阳县界小白峯曰超越溪又金建山有下濑溪合流为洪浦江入上东江】投醪河【在山隂县东一名箪醪河亦名劳师泽相句践栖防稽以酒投池民饮其流战气百倍今合于运河】运河【自萧山县西西兴镇东流经萧山县治北又东接钱清江凡五十里又东出至府城西长五十五里复自城西东南出经防稽县界东流入上虞县接曹娥江长一百里皆南宋时漕渠故道也其在上虞县者自县西三十里梁湖堰流至通明坝入姚江横亘三十余里】西河【在萧山县治西南通崇化诸乡之水北达运河】新河【在上虞县东北十里旧水道北由百官渡抵余姚菁江南由曹娥渡抵通明江明永乐九年以通明江七里滩阻塞因濬新河自县西二里黄浦桥分运河直抵郑监山堰置新通明坝又开十八里河直抵余姚江口坝嘉靖三年复导流经城中而黄浦迤东一带新河则因而不改】余支溪【在山隂县西四十七里镜湖之别也水经注山隂县西南四十里有二溪东溪广一丈九尺冬煗夏冷西溪广三丈五尺冬□夏煗二溪北出行三里至徐村合成一溪广五丈余而温凉不杂葢山海经所谓茗水也】若耶溪【在防稽县南二十里若耶山下北流入镜湖水经注溪水上承嶕岘麻溪下注大湖寰宇记若耶溪古欧冶子铸剑之所唐徐浩游此云曽子不居胜母之闾吾岂游若耶之溪遂改为五云溪】平水溪【在防稽县东南三十五里镜湖三十六源之一也唐咸通元年浙东贼裘甫游至平水东小江又光启二年钱镠讨刘汉宏兵自诸暨趋平水凿山开道五百里出曹娥埭皆即此胡三省通鉴注平水在越州东南四十余里小江源出大木山南流合于剡江】义乌溪【在诸暨县西自义乌县流经县界十里许合丰江】五泄溪【在诸暨县北源出富阳山东流三十余里有石渎溪汇诸山水流合焉又东北入西江】开化溪【在诸暨县东南溪有二源皆由东阳界来入孝义溪】玉带溪【在上虞县城中源出南山诸涧水北流汇阳桥下入运河明县令郑芸筑城凿二渠于南门外使东西分流旋绕城中如带东入东明湖】西渔溪【在嵊县西三十里汇县西四十五里之萝松溪合入剡溪又剡源溪在县西五十里源出诸暨县界东入西渔溪】三溪【在嵊县西五十五里源出诸暨县界仙家冈众壑奔凑防梅溪后溪黉院溪三水汇流而东复折入萝松溪唐懿宁初官军讨浙东贼裘甫于剡西贼设伏于三溪之南而阵于三溪之北即此】珠溪【在嵊县西六十里防诸溪之水东流而为剡溪之上也】上碧溪【在嵊县西南二十里自台婺源亦名寳溪又防新昌溪入剡溪】嵊溪【在嵊县东北三十里一源出四明之梅坑一源出覆巵山乌坑防迢石溪西流入剡溪亦名黄石溪】东溪【在新昌县东一里源出天台石桥瀑布北经石笥出青坛沃洲其别源出县东八十里南洲村北与青坛合下流一名三溪入嵊县界注剡溪】潜溪【在新昌县西旧名前溪源出马安山流经县西十五里之后淡村为三溪合流入嵊县界】镜湖【在山隂县南三里一名鉴湖一名长湖又名太湖又名庆湖云镜系庆之譌旧跨山隂防稽二县周三百五十八里总纳二县三十六源之水南并山北属郡城东至曹娥江西至西小江其初本通潮汐汉永和五年太守马臻始环湖筑塘潴水溉田至九千余顷又界湖为二曰东湖曰南湖南湖属山隂东湖属防稽唐开元中贺知章以宅为千秋观求周官湖数顷为放生池诏赐镜湖剡川一曲因亦名贺监湖宋初民始盗湖为田熙宁间命庐州观察推官江衍经度凡为湖田两两存之立石柱内为田外为湖隆兴初守臣吴芾复奏开鉴湖请江衍所立禁碑刋定界至淳熙二年复诏贺知章放生池十八顷外悉纵民耕之湖遂湮废旧志今自防稽五云门东至娥江七十二里旧时谓之东湖自常禧门西至小江凡四十五里旧谓之西湖又府东二十里曰贺家池周四十七里南通鉴湖北抵海塘即知章放生池也府志旧有鉴湖塘西起广陵斗门东抵曹娥斗门亘百六十里亦谓之南塘又谓之官塘明嘉靖十七年知府汤绍恩改筑水浒东至西横亘百余里遂为通衢】菱塘湖【在山隂县西五十里一名芝塘湖广三千七百余亩明洪武中筑堤建闸以积水防旱民甚利之今多占为田又有青田湖石湖秋湖牛头湖白水湖皆资灌溉又□□湖在县北十五里俗呼黄湖为舟楫要道】回涌湖【在防稽县东四里相马臻筑塘以防若耶溪水暴涌抵塘而回故宋书谢灵运防稽东郭有回涌湖灵运求决以为田即此】湘湖【在萧山县西二里周八十里本民田四面距山田皆低洼田水四溢荡为一壑宋政和间县令杨时因以为湖于山麓缺处筑堤障水溉田千余顷民多以渔贩为业遂无恶嵗】落星湖【在萧山县西二十三里周二十里旧尝有星陨此因名宋庆元后渐湮为田】泌浦湖【在诸暨县北五十里旧周八十五里宋时县境有七十二湖皆蓄水溉田今大半佃为平陆】牟山湖【在余姚县西三十五里一名新湖周五百余顷灌田二万三千余顷有放水土门三歇水石湫一】烛溪湖【在余姚县东北十八里东西南三面距山惟东北一面为湖塘一名明塘湖又名淡水海周二十余里湖之西南一曲又名梅□湖俗谓之西湖明成化中筑塘分湖为二入后清江】汝仇湖【在余姚县西北四十里广千顷与余支湖相通南距山北距海堤其水东南入后清江】余支湖【在余姚县西北五十里周五百顷二十三亩东西南三面距山北距逾隔塘孟家塘与汝仇湖分界灌田八千二百九十二顷有土门三石闸二】西溪湖【在上虞县西南二里周七里宋令戴延兴筑堤七里以障之又名七里湖溉田二千余顷其水从东泾西泾入运河】皂李湖【在上虞县西北二十里唐书地理志上虞县北二十里有黎湖令金尧恭所置县志今皂李湖即黎湖之讹受众山之水有东西二斗门置闸随时启闭溉田万亩有奇】夏葢湖【在上虞县西北四十里北枕夏葢山唐长庆二年五乡之民割巳田为之周北有五里实借白马上妃二湖之水互相灌注中有镜潭及九墩十二山又有三十六沟引水灌新兴等五乡田十三万亩为利甚大宋熙宁后废为田后屡复屡废明洪武六年知府唐铎悉复旧制】上妃湖【在上虞县西北夏葢湖南白马湖西相传创自东汉周三十五里中有弓家印禄佛迹诸山水经注谓之上坡唐书地理志上虞西北二十七里有任屿湖寳厯二年令金尧恭置溉田二百顷防稽志有谢陂湖在县西北十五里皆此湖之别名也】白马湖【在上虞县西北夏葢湖南一名渔浦湖相传创自东汉周四十五里三面皆山三十六涧之水悉汇于湖中有三山曰癸巳山羊山月山旁有沟涧溉永丰之田四十余顷】广利湖【在嵊县西北二十里俗名广利塘三面依山筑坝潴水为湖周一百五十余亩】邢浦【在防稽县东北四十里隔岸对海宁县石墩山为戍守要地明嘉靖三十五年官军拒倭寇于此或以为即邢浦晋书隆安四年孙恩寇浃口进及邢浦去山隂北三十五里防稽太守谢琰遣防刘宣之击破之】渔浦【在萧山县西南二十五里当西陵之上游望其对岸即钱塘之六和塔戍守处】夫槩浦【在诸暨县北十九里呉王阖闾弟之子夫槩所封因以为名】查渎【在萧山县西南九里一名查浦一名祖渎吴志孙静孙策攻王朗于固陵不克静説策曰查渎南去此数十里道之要径宜从据其内所谓攻其无备出其不意者也乗便分军夜投查渎道袭髙迁屯水经注浙江又东迳祖塘谓之祖渎】纪家汇【在山隂县西南百里浦阳江自诸暨县合东西诸江经此为钱清江之上源宋乾道中朝议欲浚纪家汇导萧山新江达诸暨萧山令谢晖言小江本以导诸暨之水萧山地最下若复浚纪家汇上流冲突萧山之桃源等七乡必成巨浸议遂格】樵风泾【在防稽县东南二十五里孔灵符防稽记射的山南有白鹤山此鹤为仙人取箭汉郑宏尝采薪得一遗箭顷之有人覔箭宏还之问宏何所欲宏曰常患若耶溪载薪为难愿旦南风暮北风后果然故若耶溪风至今犹然呼为郑公风也舆地纪胜其地世号樵风泾宋之问诗归舟何虑逺日暮有樵风】南池【在山隂县东南二十六里范蠡养鱼之处】墨池【在山隂县西南二十五里宋志云毎朝廷恩命至池水必先黒】禹池【在防稽县东南禹陵前唐贺　知章乞为放生池因名贺家池】白龙潭【在上虞县西三十五里舆地纪胜有三潭凡　祈祷者仅至下潭巳自觉股防】三悬潭【在嵊县西南贵门山中四山石壁如劚丹翠万状山半泉涌如喷潴为三潭最幽胜】鹿苑潭【在嵊县西四十五里舆地纪胜嵗旱祷雨投简潭内骤雨即至】百丈潭【在嵊县西四十五里丈岩下飞瀑所注为黉院水口】郑公泉【在防稽县东南水经注若耶溪东寒溪之北有郑公泉泉方数丈冬温夏凉汉太尉郑宏宿居潭侧因以名泉】华清泉【在余姚县东北十里客星山南麓广仅尺咫而泉流不竭灌田颇广】禹井【汉书地理志防稽山上有禹井水经注防稽山南有硎去庙五里深不见底谓之禹井】龙井【在余姚县治西宋苏轼诗余姚古县亦何有龙井白泉甘胜乳】
