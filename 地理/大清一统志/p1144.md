<!-- { "loadSidebar": true } -->
　　【赐諡节愍　按当时与性善同死者有黄墀陈子方皆余姚人又有云门僧若耶溪樵皆殉节不知姓名者并于乾隆四十一年列入祀典】蒋贵【字大富诸暨人由燕山防卫卒从成祖起兵积功至昌国卫指挥同知进指挥佥事宣徳二年以平松潘叛蛮进都指挥同知镇守密云诸闗以功进总兵官佩平蛮将军印正统初以败阿尔台多尔济巴勒功封定西伯佩平羗将军印又以平云南麓川思任发父子进封侯正统三年卒赠经国公諡武勇　阿尔台旧作阿台多尔济巴勒旧作朶儿只伯今俱改正】吕升【山隂人永乐初为溧阳教谕以荐擢江西按察佥事改福建所至有清慎声入为大理少卿】赵绅【字以行诸暨人父秩永乐中为髙邮州学政考满赴京至武城县堕水绅奋身下救河流湍悍俱不能出明日尸浮水上绅两手抱父臂不释宣徳五年旌其门】呉中【字孟庸山隂人举进士授监察御史总阅诸道疑狱成祖虑法司论罪多遣大臣覆讯他囚辄忿诉不巳惟中所讯者无异词按蜀四年及还诏求直言中上疏极论时政无所忌讳上怒坐他事论死俄得赦复官出为山西左防政】贝秉彛【名恒以字行上虞人永乐进士授卲阳知县以忧去补东阿善决狱能以礼义导民政绩最着九载考满入都诏进一阶以耆老乞留还任宣徳初卒官】章敞【字尚文会稽人永乐进士由庶吉士授刑部主事屡辨狱宣徳五年擢礼部右侍郎两使安南谕黎利父子得使臣体还致厚赆不受正统初转左时晋府以防卫军田庐请英宗命敞理之至则计军分授余给与民又同尚书胡濙考定新旧令式吏无能为奸】魏骥【字仲房萧山人永乐中以进士副榜授松江训导召修永乐大兴迁太常博士擢太常卿正统初进吏部侍郎时王振怙宠凌公卿独严重骥累进南京吏部尚书景泰初致仕骥居官务持大体家居忧国及民老而弥笃倡修邑中诸塘堰以免水患布衣粝食不营产业教子孙孝弟力田倡理学勗后进虽在林野有补治化卒諡文靖】谢泽【字时用上虞人永乐进士厯广西防政考绩赴阙值英宗北狩遂以凙为通政使提督居庸白洋等闗时守闗士卒皆散敌大入泽犹率羸卒以御势不支遇害】杨信民【名诚以字行新昌人举于乡宣徳时除工科给事中正统中清军江西还奏民隠五事多议行擢广东参议景帝监国用于谦荐守备白羊口会广东贼黄萧养攻广州以信民为右佥都御史巡抚其地既至使人持檄入贼营谕以恩信萧养曰得杨公一言死不憾信民单骑往谕贼党争罗拜将降信民忽暴卒军民聚哭建祠祀之成化中赐諡恭惠】黄玺【字廷玺余姚人兄伯震商十年不归玺出求之经行万里不得踪迹至衡州祷南狱庙梦神授以纒绵盗贼际狼狈江汉行二句一书生吿之曰此杜甫舂陵行诗也舂陵今道州曷往寻之玺从其言既至无所遇一日入厠置伞道旁伯震适过之曰此吾乡伞也取视之玺出问讯悲喜交至遂奉其兄以归】俞钦【字振恭新昌人景泰进士由庶吉士授礼部主事成化初官兵部郎中会九姓土獠作乱诏本兵督师往讨以钦参谋建议进兵拔二十余寨斩六千余人陞太常卿累官兵部侍郎大同有警悉力区画边境以安】毛吉【字宗吉余姚人景泰进士除刑部主事锦衣指挥门达恬势作威吉执法不挠达怒甚以疾失朝下锦衣狱达简健卒挺击几死天顺中擢广东佥事分巡惠潮讨平程乡贼杨辉进副使移巡高防雷三府成化初余贼攻新会县吉屡败之贼遁于阳江云岫山官兵乘胜深入贼并力合攻师溃力战死之赠按察使諡忠襄】王渊【字志黙山隂人天顺初进士除南京吏科给事中以气节自持宪宗即位与同官王徽等疏言宦官宜遵祖制母许预政典兵置产立业家人义子悉编原籍为民严禁官吏与之交接中官牛玉安置南京渊复同徽等疏劾玉罪重罸轻乞正典刑并诋斥执政李贤逺诏狱谪茂州判官终顺天府治中】丁川【字大容新昌人天顺进士授监察御史成化中以灾异上言请修徳以回天变又言会昌侯孙继宗父子权重宜加裁损万贵妃専宠干预外政复上疏论諌迁顺天府丞值旱蝗疏救荒御灾十五事陞廵抚延绥进安边十策悉允行闻母丧归以哀毁卒】何鉴【字世光新昌人成化进士擢御史廵宣府大同劾巡抚郑宁以下数十人出为河南知府赈饥有法治中以右副都御史巡抚江南疏呉淞白茆诸渠以除水患厯刑部侍郎正徳中为兵部尚书大盗刘六刘七倡乱逼近畿旬鉴处分守御悉中机宜贼以次荡平加太子太保宸濠谋复防卫鉴力遏之为奸党所攻遂致仕】谢迁【字于乔余姚人成化进士廷对第一授修撰简侍东宫孝宗立中官郭镛请预选妃嫔迁论止之以詹事入内□累迁兵部尚书兼东阁大学士尚书马文升以大同边警饷餽不足请加南方两税折银迁执不可乃寝迁秉节直谅与刘健李东阳同心辅政而迁见事尤敏天下称贤武宗嗣位请诛刘瑾不允遂致仕世宗登极复召用寻乞归卒赠太傅諡文正】吕献【字丕文新昌人成化进士授刑科给事中出使交趾却赠金不受因灾异陈八事皆见纳夀宁侯张鹤龄兄弟怙势献反覆极论杖阙廷累官顺天府丞忤刘瑾久不调后以南京兵部侍郎致仕】张嵿【字时俊萧山人成化进士治中累官刑部郎中正徳初迁兴化知府忤刘瑾落职瑾诛起知南雄府厯江西左布政宁王宸濠欲拓地广其居嵿执不可进右副都御史巡抚保定与佞幸钱宁江彬等相拒移疾归世宗即位命总督两广军务平剧贼蔡猛三等后以工部尚书致仕】潘府【字孔修上虞人成化进士孝宗践阼府抗疏劝行三年丧知长乐县有治绩迁南京兵部主事陈军民利病七事父丧除补刑部值灾异上救时十要厯广东提学副使母老乞归嘉靖初言官交荐起太仆少卿改太常致仕屏居南山惟以发明经传为事及卒世宗重府孝弟特诏予葬】何竞【字邦植萧山人父舜宾为御史坐事谪戍广西庆达卫遇赦归与县令邹鲁有怨鲁诬以潜逃复解庆逺又令爪牙杀之中途竞痛愤值鲁迁去隂令亲党伏道旁鲁过竞袖铁键奋击曤其两目乃与鲁连锁赴法司被严刑欲令诬伏母朱氏挝登闻鼓讼寃遣廷臣覆治会解人任寛首实于是当鲁死罪竞遣戍后赦归竞自父没及卒凡十六年服衰终其身】孙燧【字徳成余姚人治进士正徳中累官河南布政宸濠逆谋日露朝议欲有节大臣制之擢燧副都御史巡抚江西燧至与副使许逵谋密为备七疏言宸濠必反辄为奸党所匿不得达宸濠将反防生辰宴官属明日燧及诸大吏入谢宸濠伏兵左右宣言奉太后密旨监国燧张目大骂偕许逵奋起力争宸濠麾兵缚之皆挺立不屈骂不絶口遂遇害世宗即位赠礼部尚书諡忠烈长子堪字志健为诸生能文有膂力闻父讣与苐墀陞挟刅赴之后以廕厯都督佥事事母至孝母殁哀毁卒墀字仲泉文学通赡官尚宝卿亦以孝闻陞字志高嘉靖进士及第授编修官至礼部尚书痛父死终身不书宁字亦不为人作夀文严嵩柄国不肯依附卒諡文恪】陶谐【字世和会稽人宏治进士选庶吉士授工科给事中正徳初刘瑾乱政谐请以瑾等误国罪吿于先帝罪之无赦瑾怒罗他事下诏狱廷杖谪戍肃州嘉靖初复官累迁兵部侍郎总督两广勦平羣盗入为兵部左侍郎致仕卒諡庄敏孙大顺字景熙嘉靖末进士谙练有裁决律身防洁累官广西巡抚大临字虞臣嘉靖进士及第授编修呉时来劾严嵩大临为定疏草仕终吏部侍郎】葛浩【字天宏上虞人宏治进士擢御史敷陈时政阙失孝宗多采纳正徳初以劾刘瑾下诏狱黜为民瑾诛起知邵武府入觐陈利弊五事悉施行晋广东防政平新宁寇不妄杀一人厯大理卿致仕】王守仁【宇伯安余姚人父华字徳辉性至孝成化进士廷对第一累官南京吏部尚书守仁登宏治进士授刑部主事改兵部正徳初以论救言官戴铣等忤刘瑾杖阙下谪龙塲驿丞瑾诛移庐陵知县厯鸿胪卿擢右佥都御史巡抚南赣平横水左溪桶冈浰头诣巨贼宁王宸濠反围安庆守仁起兵勤王攻下南昌逆击大破之遂擒宸濠世宗立拜南京兵部尚书封新建伯思思田州土酋卢苏王受反命守仁总督两广至则定议招抚苏受乞降进破断藤峡贼攻克仙台花相诸峒蛮尽平八寨事竣以病乞归至南安卒守仁天姿异敏其学专主良知隆庆初追諡文成从祀孔庙曽孙先通以伯爵掌前军都督府印甲申敕命守城城陷被执骂贼触怒断舌取心死极惨毒先通子业泰亦于乙酉殉难】胡东臯【字汝登余姚人宏治进士厯南京刑部郎中谳大狱数十多所平反累迁茂威兵备副使讨平西畨耿勺之乱进都御史巡抚宁夏奏□花马池贺兰山边墙三百余里改抚郧阳未几召还内台陈时政十二以抗直忤执政会太庙灾自劾去归里后与宋冕胡铎号姚江三防冕字孔瞻沉毅有识厯官副都御史巡抚郧阳】胡铎【字时振号支湖余姚人宏治进士选庶吉士改刑科给事中忤刘瑾出为河东运副瑾诛复官擢福建佥事奬儒雅雪寃狱迁督学副使士风丕变人称为胡道学铎造诣正大力排异説为南太仆卿闭门著述作典学説异学辨诸书各有论説】徐爱【字曰仁余姚人正徳进士知祁州值刘六之乱有保障功官至工部侍郎初王守仁被谪里居爱与山隂蔡宗兖朱节从之学爱及门最先渊冲和粹守仁深器重之及卒守仁哭之恸宗兖字希渊节字守中皆正徳进士宗兖官至四川提学佥事节以御史巡按山东致仕】郁采【字亮之山隂人正徳进士由主事谪教谕迁裕州同知流贼起河北采率裕人坚守多所斩城陷被执采骂贼不絶贼碎其辅颊而死赠光禄少卿】萧鸣鳯【字子雝山隂人少从王守仁学登正徳进士授御史抗章论救胡世宁又劾王琼江彬逞忿谪言官高公韶及江彬恃宠恣肆士论壮之巡视山海闗武宗将出塞捕虎鸣鳯疏諌因具陈官司掊尅兵民疾苦状不报引疾归起督南畿学政嘉靖初督学河南广东皆防正无私】陈克宅【字即卿余姚人正徳进士嘉靖中官御史坐争大礼繋狱拜杖释先后按贵州河南多所弹劾以忤礼部尚书廖纪出为松潘副使累迁右副都御史巡抚贵州斩都匀苗阿向移抚苏松罢归】汪应轸【字子宿山隂人少有志操登正徳进士选庶吉士武宗南巡同舒芬等疏諌廷杖几毙出知泗州治行称最嘉靖初召为户科给事中嵗余所上凡三十余疏咸切时弊官至江西督学佥事】季本【字明徳会稽人弱冠举于乡连遭父母丧不入内寝家居十二年穷载籍闻王守仁良知之训乃悔其旧学登正徳进士除建宁推官征授御史以言事谪掲阳主簿守仁方总督两广建敷文书院令本教之由是南宁人皆向学累迁长沙知府落职归平生考索经传著述甚富】张怀【字徳珍余姚人正徳进士授礼部主事武宗南巡伏阙谏廷杖嘉靖中议大礼复受杖厯广东防政归】张逵【字懋登余姚人正徳进士嘉靖初官刑科绐事中以争大礼廷杖复疏劾武定侯郭勋奸横与妖贼李福达为党忤防被逮问戍边卒戍所隆庆初赠光禄少卿】顾遂【字徳申余姚人正徳进士授刑部主事武宗南巡伏阙疏谏廷杖几死嘉靖登极厯郎中出知惠州法严政平民戴若父母迁广西副使厯陞南刑部右侍以伸戢为事】俞孜【字景修山隂人为诸生敦行谊嘉靖初父华为流人徐铎所害铎亡走孜誓以死报踪迹数十郡不可得后闻匿其甥杨氏家乃结力士十余人往来侦伺且谒知府南大吉乞助大吉义之遣数卒与俱夜半骤入杨氏家呼铎出见缚送于官寘之法孜自是不复应举养继母以孝闻】王畿【字汝中山隂人受业王守仁之门守仁征思田留畿与钱徳洪主书院举嘉靖进士厯官武选郎中夏言斥为伪学谢病归益务讲学学者称龙谿先生】钱徳洪【字洪甫余姚人与王畿同受业于王守仁举嘉靖进士累官刑部郎中坐论郭勋死罪斥为民遂周游四方以讲学为事学者称绪山先生】吕光洵【字信卿新昌人嘉靖进士知溧阳县治最擢御史论罢居守大臣擅增员役又请薛瑄陈献章从祀文庙巡按苏松疏通水利奏免旱租六十余万斛破海寇大洋还京与仇鸾争马市一日章十三上累迁右都御史巡抚云南讨平叛蛮加兵部尚书率兵进攻武定馘其渠魁拓地置卫隆庆初移南工部尚书致仕归】叶经【字叔明上虞人嘉靖进士除常州推官擢御史劾严嵩受诸藩贿滥予封爵嵩憾之又二年经按山东监乡试试録上嵩指发防语为诽谤激帝怒逮繋诏狱廷杖八十斥为民创重卒隆庆初赠光禄少卿】谢瑜【字如卿上虞人嘉靖进士拜御史时武定侯郭勋请复遣内侍出镇守瑜抗章奏始寝疏劾严嵩欺罔奸状帝留疏切责又以边防大譲上言张瓒与郭勋胡守中严嵩为四凶陛下已去其二何不并屏逐之疏入复被谯责贬官逾三载大计嵩讽主者除名隆庆初赠太仆少卿】沈錬【字纯甫防稽人嘉靖进士知溧阳忤御史调茌平入为锦衣卫经厯性刚直疾恶如讐会谙达犯京师诏廷臣博议錬昌言敌由严嵩父子上疏劾嵩十大罪帝大怒杖之数十谪佃保安边人慕錬忠义多遣子弟就学錬恶嵩父子缚草象李林甫秦桧及嵩令子弟攒射之总督杨顺巡按路楷承嵩旨诬錬与白莲妖人阎浩等谋乱遂弃市隆庆初赠光禄少卿天启初諡忠愍谙达旧作俺答今改正】徐学诗【字以言上虞人嘉靖进士厯刑部郎中谙达薄京师既退】
