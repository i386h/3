<!-- { "loadSidebar": true } -->
　　【腋注势两山相夹如门山多竒石岩洞空嵌】盛唐山【在懐宁县城内汉书武帝纪元封五年冬南巡狩至于盛唐太平寰宇记盛唐山在桐城县南一里俗名小益唐山明统志在桐城县南五里府志在桐城县南一百五里俱误　按汉武元封五年冬至盛唐望祀虞舜于九嶷此为一事登灊天柱山至薄枞阳而出又为一事总承之曰作盛唐枞阳之歌非谓盛唐即在枞阳之左右也文颖不得其解曰盛唐疑当在庐江左右县名其时韦昭则曰在南郡而顔师古注亦曰韦説是是唐初已有定论矣至开元天宝间更霍山县曰盛唐是亦以盛唐在庐江也乐史作寰宇记复指桐城县南一山以当之不知九嶷距此极逺岂得于此望祭武帝惮衡岳逺移于天柱山宁又惮九嶷逺而移于枞阳耶又考郊祀志上巡南郡至江陵而东登礼灊之天柱山号曰南岳浮江自浔阳出枞阳过彭蠡礼其名山川益足征为二事而韦昭南郡之有可据也今姑列以备考】拓涧山【在懐宁县东五十里南濒江北阻湖盘旋数里为县下闗水口】黄山【在懐宁县西三十里西迤皖口而上当冶湖之口形如卧象亦名象鼻山又西十里有紫寳山三峯圆秀】太平山【在懐宁县西八十里委折深秀】大雄山【在懐宁县西百里旧志地名释迦坂山之东三十里曰愚公峯之之西曰俚子峯左右夹峙由万石岭　至絶顶俯视众山如儿孙皖水诸河如带】　撼船山【在懐宁县西一百二十里下有长河渡相近有腾云山南接望江县界】百子山【在懐宁县西北二十五里滨石湖羣峯叠势高者为云峯山口曰狮岩竒石棱峭下临溪水居人蓻梅其上曰梅谿山内广袤可二三里许土性宜桃春日烂漫如霞有高岭曰金坑为出山路口又西北五里曰甑山在石门湖西形甚突兀】镜山【在懐宁县西北四十里石色莹若明镜又北有双尖峯又十里有寨基山三峯叠秀】独秀山【在懐宁县西北六十里脉自潜山县来挺然杰出为羣山之长相接者曰桑山中多岩洞石如层楼可藏千人又有花山去硖石岭五里上多竹茶】浮度山【在桐城县东九十里一名符度山又名浮山隋书地理志同安有浮度山太平寰宇记符度山在县东九十里顶有三岩约容三五十人有天井泉下通深潭又有金穴西南有独峯号为创山直上数千仞山内古迹不可胜纪其三岩悬泉常流枕带江湖府志浮山竒峯七十有二最著者曰石龙翠微翠盖悬元翠屏丹崖屯兵紫盖抱龙立马诸峯峯下各有岩有洞其岩三百有五十最著者曰金谷岩曰大通岩岩巅一窍见天日曰首楞岩曰会圣岩岩侧有石曰莲花石曰栖真岩曰穿心岩空洞约百武每雨瀑自中出如练下有仙人桥曰谈禅岩曰张公岩内有天然石阁后有龙井甘冽异常曰多景岩四壁石窟縦横交错曰海岛岩曰枕流岩曰观音岩曰摘星岩高数百仞曰丹邱岩上有天池昔人凿石数十丈引水入岩以供汲饮其他皆称竒胜洞六曰雷公朝阳蓬壶金鸡横云阮君有石绵亘数丈若廊庑曰岩廊蹲踞如闗曰龙虎闗曰紫霞闗有寺曰华严寺为远公道塲】青山【在桐城县东一百十里草木秋冬皆青故名明初徐达击赵普胜之浮山寨败其兵于青山即此上有金鸡洞】白云岩山【在桐城县东一百二十里府志有东西两岩峯有四曰铁障铁船綘霄双峯岩之小者有五曰燕子蛾眉雪浪楼子墓岩洞有三曰函云四顾抱龙有泉有池多竒石其名胜亚浮山】山【在桐城县东一百三十里濒江又名莲花峯上有炼丹池风洞又东十里曰下青山濒江带湖水涨则宛在湖中】环山【有二西环山在桐城县西十里一名官庄山东环山在县东三十里一名鲁硔山】石井山【在桐城县西二十里亦曰龙井山上有石井又名栲栳山一峯耸峙拾级而上几出云表】挂车山【在桐城县西三十里三国呉志朱桓传黄武七年魏曹休将步骑十万至皖城时陆逊为元帅击休桓进计曰休今战必败败必走走必由夹石挂车此两道皆险阨若以万兵柴路则休可生虏府志宋时有挂车镇在其下】五岘山【在桐城县西一百里太平寰宇记其山五重岩巘交映故名】投子山【在桐城县北二里相传孙吴鲁肃与曹兵战败投其子于此故名宋刘兴言周邦彦俱有诗咏其事】华崖山【在桐城县八里高耸横峙多石草木繁茂中有龙井又二里曰石门山有石如门一名石门冲有瀑布】吕亭山【在桐城县北七十七里太平寰宇记吴将吕防屯军于此地故名】北峡山【在桐城县北四十里即古夹石三国吴志吕防传孙权攻皖破之既而张辽至夹石闻城已拔乃退又陆逊传黄武七年曹休举众入皖逊自为中部令朱桓全琮为左右翼三道俱进冲休伏兵径至夹石太平寰宇记南夹戍在县北四十七里即张辽所筑在古庐州南故名县志北峡山两崖相夹如闗又西峡山在县北四十七里即古南夹戍也】黄连山【在桐城县东南一百里巨石巉岩屹峙湖畔懐潜舒桐四县之水俱会于此为县闗锁】摴蒱山【在桐城县东北十里太平寰宇记山有二石各高六丈自然如人相对摴蒱之状】摩旗山【在桐城县东南一百二十里旧志上有闗圣庙相传南宋时季全尝驻兵于此有砦口有镇又宿松县西北七十里亦有摩旗山有石丈余悬架山前】碧峯山【在桐城县西北七里诸山分峙一涧迤逦沿涧而入南崖壁立千仞下开四洞可容数千人有披雪洞尤胜】龙眠山【方舆胜览在桐城县西北王象之与地纪胜在县西北三十里与舒城六安接界以中有二龙井故名县志在县北五里与华崖对峙多峭壁俯清流若清布潭碾玉硖诸处尤胜宋李公麟为泗洲参军归老于此号龙眠居士自绘龙眠山庄图苏轼为之跋旧志有东西两龙眠在县北五里与华崖并峙盖东龙眠之故也】鳯石山【在桐城县东北三里有狮子岩偏北有观音崖崖悬二百余丈下临桐陂又有卓锡泉虎跑泉仙姑井】洪涛山【在桐城县东北四十里山高广每大雨则洪水下流如涛】玉镜山【在潜山县北太平寰宇记在懐宁县北二十里唐贞元二年皖山东南忽然爆裂皎然如玉行路逺见如镜悬焉刺史吕渭奏闻因改万嵗乡为玉镜山府志一名玉照山以宋黄庭坚诗仙人持玉照留在潜峯西故名】白云山【在潜山县南八十里絶险壁立上有平陂悬桥以升可容万人旧时结白云砦于此有岭曰帷岭溪曰浒溪又太湖县东北三十里亦有白云山山外有石径越数里始达其麓峯峦环合有泉瀑于两崖之间下注成涧】皖山【在潜山县西北唐书地理志懐宁县有皖山李吉甫元和郡县志皖山在懐宁县西十里太平寰宇记潜山在懐宁西北二十里高三千七百丈周二百五十里山有三峯一曰天柱山一曰潜山一曰皖山三山峯峦相去隔越天柱即司元洞府有白鹿洞潜山有魏时左慈炼丹房山东面有激水冬夏悬流知瀑布下有九井一石牀容百人方舆胜览皖山在懐宁县西皖伯始封之地县志山之南为皖山北为潜山东为天柱山一名雪山西为霍山道家以为第十四洞名天柱司元之天有峯二十七其著者曰飞来三台又有岭八崖五岩十有二原四洞十台四池三竒秀不可殚记唐李白江上望皖公山诗青防皖公山巉絶称人意即此　按灊之名见左传昭公二十七年呉公子烛庸帅师围灊杜预注在庐江六县西南汉武登灊礼天柱山号为南岳王存九域志灊山汉之南岳也考汉灊县故城在今霍山县东北三十里晋六县故城在今六安州北十三里去今潜山颇远今潜山县本汉皖县东晋以后为懐宁县地元英宗至治三年始置县曰潜山盖据寰宇记称皖山一曰潜山也然晋以前灊县实不在此诸志纷纷以皖山为灊岳为霍山俱误】三祖山【在潜山县西北二十里明统志梁高僧志公隠居处有唐僧三祖禅师塔峭壁间刻杜牧金陵懐古诗】牛眠山【在潜山县西北七十里下有金钟潭甚深又北三里曰水吼岭】天堂山【在潜山县西北一百四十里四壁高峻中敞如堂平广可容万人中有温泉及龙湫又有黄沙碎石清风飞旗诸岭及双乳峯主簿原其连出者曰罗源后霍公盖金鲤鱼及东山后山嬴山诸山左右环合称为絶险又有霍山舒城二县旧志按寰宇记有多智山在懐宁县西北二百里高九百八十丈自霍山县西南入懐宁太湖县界西接蕲州其山两岸相去十里北有水一道入霍山县界小山迤逦一百里连太湖县界山南有水一道入太湖县界盖即天堂诸山矣　按山北水入霍山县界即淠河山南水入太湖县界即薛家河志所谓后部河之上源银河者也又山东南之水为皖为潜】昆仑山【在潜山县东北六十里上有泉旧志近置昆仑寨于此相近有龙隠山亦名白崖山】鳯凰山【在太湖县东十五里相近又有夺龙山为县治水口闗隘】新寨山【在太湖县西十里壁亦险阻元末邑人立寨其上】龙门山【在太湖县西十五里两峯相峙状如龙门其巅有泉下泻潴为三坎】夹罗山【在太湖县西二十里龙门山之西五里山峯东西对峙与龙门山相以夹罗溪而名其土沃】香茗山【在太湖县南四十里望江县西北七十里太湖县志中一峯曰莲花峯左曰小茗山右曰大茗山尤为高峻上有丹沙险不可取山半有洞可容数百人有泉甘冽望江县志大茗山山巅有巨石屹立顶平如砥云常覆之有水沿流入马头河】嵯峨山【在太湖县南太平寰宇记在县南七十里县志在县南四十里嶙峋多石】龙山【在太湖县北三里磅礴多石下有龙潭世传其下有洞与四面山通】天头山【在太湖县北四十里高峻冠诸山四面有河又北八里曰独阜山峻削秀峙多古石洞】白乐山【在太湖县北七十里絶巘有洞洞有悬溜可愈热疾相近有安常山】玛瑙山【在太湖县北一百二十里上多石类玛瑙亦名玛瑙峯】珠子山【在太湖县北一百八十里孤峭干云上有闗与六安州英山县分界相近有发洪尖其巅洪水时发下注成溪】司空山【在太湖县北太平寰宇记在县东北一百三十里九域志太湖县有司空山明统志在县西北一百六十里相传为释氏二祖传衣三祖之地山极高峻山半有洗马池即古司空原唐李白尝避地于此有诗曰卜居司空原北将天柱邻旧志山周四十里其上平坦可数亩谓之司空原山半泉最清冽旁有雷洞甚深防又有小鸦岭极峻】四面山【在太湖县东北十里山方而鋭其四面如一自麓至岭有石磴石涧】凿山【在宿松县东十五里周三十里中有仙洞洞口石磴陡隘入后豁厰可容千余人底有大河窍通江海】月山【在宿松县东三十一里三面滨河形弯如月】得胜山【在宿松县西四十里元末余阙守安庆尝败陈友谅于此故名】南台山【在宿松县南三里又南一里曰长安山下有清官潭潭侧为桃花岩岩左半里有岭曰饯客岭】横山【在宿松县北二十里迤逦十里秀河源出此】严恭山【在宿松县北唐书地理志宿松有严防山明统志在县北三十里环亘十余里出苍术县志山半有锡杖坪鉢盂峯顶有云天岭岭有白猿洞岭断峯峙中夹絶涧一石横跨曰玉泉桥岭后为玉屏峯明史可法建淳风堡于此相连者曰四顾山一峯陡起可法建连云堡于此】白崖山【在宿松县北五十里陡峭幽竒与太湖英霍诸山相接由止鳯河入径夹口仄径十余里至山麓縁磴而上有灵湫飞瀑史可法依巉巅结堡有东峯西峯北峯遂各以其方为营间列市肆惟中峯尤为絶险相近为洞坑山山高而鋭亦有灵湫】响石山【在宿松县东南七里外实内虚人迹皆响】洿池山【在宿松县东南六十里周十余里环山皆湖水涨则宛在中央中列防市明崇祯中县尝徙治于此】马头山【在宿松县东南八十里峯岫纡回如马掉首故名晋书桓宣传祖约与苏峻作乱宣拒约不与之同欲南投浔阳营于马头山祖焕遣众攻宣宣求救于毛宝宝击焕破之即此】小孤山【在宿松县东南一百二十里迟大魁小孤山志宿松县东有山在水中央为小孤山邻彭泽间突兀巑岏一柱直插天半旧云髻山相沿日久遂指小孤为小姑非也山以特立不倚故得名其云小者则从彭蠡之大孤别言之耳县志与江西彭泽县接界旧时峙江北岸与南岸彭郎矶相对为控扼要处元天厯中立铁柱于山上长三尺有竒镌曰海门第一闗江流经此湍急如沸明成化二十年江水忽分流于山北流日益广自是屹立中流大江澎湃环于四面山无支峯石足穹立攀跻无隙惟西北石罅路通一线有石级百十有一曲折蛇行而上其南曰胭脂港北曰蛾眉洲与小孤相映对】翠眉山【在宿松县西北五里小峦独立河水环照影如修蛾见于镜中又五里曰灵隠山】铜铃山【在宿松县西北三十里山界大路为八省通衢外中平峯若城郭有泉不竭明末巡抚史可法尝驻此葺垣御寇名曰同人堡】西源山【在宿松县西北五十里水织如环入山只河一道过径三十六渡有九井三龙王祠山后为石胡梯望周四逺梯下为铜鼓岩泉滴岩中如金奏响相近曰独山峯尖迥秀产茶多竹木史可法尝置天城堡于此】陈汉山【在宿松县西北八十里县河之水出焉路通蕲黄英霍其地险固相传元末有陈汉者结寨于此】邱家山【在宿松县西北九十里山隂为鄿州界高矗云霄为诸峯第一亦名罗汉尖产茶】烽火山【在宿松县东北太平寰宇记在县东北六十里齐陈二国割江为界征伐不息烽堠频惊兹山高敞可以瞻望齐永明八年因置烽火于山】周何山【在望江县东一里相传周瑜何无忌皆尝驻军于此】值雪山【在望江县西十八里明统志上有平阑相传唐李白游此值雪故名】孝感山【在望江县北十里县志唐徳宗贞元中孝子徐仲源居此】磨义山【在望江县北三十里明统志山趾有巨石如驼象形上有磨义痕及马蹄人迹又有一孔大如钱许空洞莫测】宝珠山【在望江县北五十里濒湖众山皆伏此独突起圆明如珠相近有张山刘山】麒麟山【在望江县西北二十里】者山【在望江县西北八十余里大茗山之西十里接太湖县地界】长安岭【在懐宁县西三十里甚高且长路通潜山县滨江有大胜矶明崇祯中巡抚史可法败贼于此相近者曰谷神岭势俱盘耸】脊现岭【在懐宁县北十八里大龙之脉伏而复见耸起如脊故名后譌为集贤岭】分龙岭【在懐宁县西北五十里独秀之南天柱之胍至此　而分东出为大龙诸山西南出为大雄山】梅岭【在桐城县东南一百十里亦名梅林山】黄栢岭【有二俱在桐城县在县西北二十五里者通舒城县界在县东北一百四十里者有南北二岭通无为州界】分流岭【在太湖县东四十里有水分流其间故名跨潜山县界】阙岭【在宿松县北五十里与太湖县接界两壁陡峙如门山最幽深人迹罕到】龙溪岭【在宿松县西北二十里山下有溪按九域志宿松县有龙溪镇盖置于此】小隘岭【在宿松县西北八十里岭脊与湖广蕲州交界阻山临河峭隘盘曲明初攻湖广元帅石良由此岭通道蕲州】长岭【在望江县西北四十里芦新沟出此又分茅岭在县北六十里接太湖县界】雷公崖【在太湖县西北六十里削壁万仞称为竒胜】铜锣墩【在宿松县南三里元末余阙战胜于此有河为横山诸水西流入大河处】红墩【在宿松县东南七十里仓镇水口其土赤色故名】九程坂【在宿松县东九十里地洿下四周皆水又鄷坂在县西三十里三面皆水独余嘴春冬陆路可至夏秋亦隔小河皆明末邑人避贼处】石牛洞【在潜山县西北十五里有唐李翺题咏县志山谷寺有大石如牛眠石上有二蹄迹宋黄庭坚读书于此时李公麟画庭坚坐石牛上庭坚因自号山谷道人题诗其上所谓青牛驾我山谷路是也】西风洞【在太湖县西北十里明统志两石壁立穴口濶五尺入内渐狭风从上出草木不生毎六月间环县数里无蚊】懐乳尖【在太湖县东北二十里尖半有池其上有寨凡五门】大江【自湖广黄梅县东流入迳宿松县南一百二十里对岸为江西湖口彭泽分界又东北迳望江县南十五里对岸为池州府东流县界又东北迳懐宁县西绕城南而东又东北迳桐城县东南一百二十里对岸为贵池铜陵二县接界又东北流入无为州界厯府境四百二十里史记秦始皇本纪三十七年渡江渚注括地志云江渚在舒州同安县东汉书武帝纪元封五年冬自寻阳浮江亲射蛟江中获之薄枞阳而出又郊祀志上巡南郡浮江自寻阳出枞阳过彭蠡太平寰宇记大江水在懐宁县西一百八十里　与望江县分界至皖口南对江州东对石牌中流与彭泽县分界呉时来江防考江水经小孤山最为险要小孤之上二十里曰杨家洲下十五里为毛湖洲皆宿松县界自毛湖洲下至懐宁县皖口镇凡一百五十余里皆望江县界自雷港司至长风夹一百六十里皆懐宁县界自长风夹下至六百丈墩接无为州界凡百余里皆桐城县界】雷水【亦曰雷池曰大雷江曰大雷口今名杨溪河源出湖广蕲州黄梅县界派流至宿松县西北四十里隘口合流曰三溪河至县西北三十里曰二郎河又曰清湾河又至县西一里曰县西河又南行五十余里出龙湖曰洿池河又东过泊涝湖经望江县南五里曰杨溪河又东坻华阳镇南入江晋咸和二年温峤欲率众下卫建康庾亮报峤书曰足下无过雷池一步又义熙六年刘裕讨卢循军于雷池宋鲍照有登大雷岸与妺书隋书地理志宿松有雷水太平寰宇记望江县大雷池水西自宿松县界流入至县东南积而为池谓之雷池又东流至县南去县百里入于江为大雷口相近有小雷口明统志杨溪长河在望江县南五里有三十六断雷池在望江县东南又十五里入江名雷港望江县志宿松县龙南诸湖之水滙于泊湖其水东流湖之口又东达雷港入江明天启中雷港为浮沙所塞今自华阳镇南入江】皖水【今名长河源出潜山县西北天堂山东南流经县西北二十里又南至县东二里防潜水又南至石牌市与太湖县东诸水防又东南经懐宁县西十五里又南入江元和郡县志自夀州霍山县流入经县北二里又东南流二百四十里入大江谓之皖口太平寰宇记在懐宁县西北潜山县志皖水亦名后河源出天堂山之龙潭东经乌石陂至县东二十里陶阜分为二支一由破越溪至府西石牌口入江一经县二里东与潜水合亦达于石牌懐宁县志一名长河北自潜山县分乌石呉塘二支奔泻二百余里防于康平山又太湖县水亦奔泻二百余里至此同防于石牌屈曲七十五里至皖口入江　按舆图潜山县北有宾河又北有黄花河又北稍东有破越河以地势推之黄花河疑即皖水而宾河疑即潜水又按方舆纪要但载皖水在府西源出潜山合潜水南至石牌市东至皖入江流长三百四十里即引宋史河渠志为证盖皖潜同流亦通受其名也】潜水【今名前河源出天堂山相近之罗源山曰罗源涧东南流经潜山县城北又东合皖水宋史河渠志元丰五年淮南监司言舒州近城有大泽出潜山注北门外比者暴水漂居民知州杨希元筑捍水堤千一百五十丈置泄水斗门二遂免淫潦入城之患县志源出公盖山经水青石罗溪棠梨诸水绕县南又东至县东四十里潜山县南三十里接界处曰黄泥港防潜水入江旧志南阳河在县西北六十里源出蕲州界之沙河青石河本名琴河在县西北四十里罗溪河在县西北二十里源出司空山棠梨河在县西十里源出龙门山俱流合于马路河又县东有双河源出四面山东流入黄泥港】后部河【在太湖县西北一百二十里西去司空山三十里其上流为银河源出潜山县之天堂山南流经太湖县西北一百六十里合羊角山水为后部河又南至县西北六十里为龙湾河又东汇为马路河】羊角河【在太湖县西北二百里源出英山县界东南流入后部河】秀河【在宿松县东半里源出横山黄栗冲二处委折二十余里出南台山麓与县西河合】上长河【在宿松县南五十里上承洿池河下出泊涝湖分三十六段又下长河在县南七十里上承泊涝湖下出望江县泊湖】旧县河【在宿松县东北三十五里源出白崖诸山至县东北五十里曰止鳯河又至县东北四十里曰马湟河又至县东北三十二里曰黒羊河合荆桥河又三十里入望江县泊湖其荆桥河滙县东诸水别为一支入黒羊河】西源河【在宿松县西北五十里源出西源山经羊角山下入清湾河】县步河【在望江县南门外其水受杨溪河水循周河山合后溪河水复入杨溪河后溪河在县东北十五里其水受青草白土湖水至三了口入县步河】莲湖【在懐宁县东十二里汇大龙山谿涧水及江水支流而成一名段塘中多莲引流为长风港达桐城县之枞阳河入江】麻塘湖【在懐宁县西一百里由石牌合皖水入江又冶塘湖在县西三十里其下流达皖口入江】石门湖【在懐宁县西北二十里吼岭天柱西湖塘堰至县西北五里曰沙河分为二支一绕县北东合皖水一绕县西而南又分为二支一东南合黄泥港至石牌合皖水一东经县南曰黑河明万厯三十一年知县于廷采濬之乃与县北之潜水合】青山河【一名青山渡河在懐宁县西七十五里合潜水入江】双河【在桐城县东三十里一曰东河源出洪涛山一曰西河源出鲁谼麻山至此合流曰双河亦曰孔城河至县东南三十里曰角潭河又合白河至县东一百三十里曰长河又东十里由老洲入江其一白河在县东南三十里源出独山湖流合双河又石溪河在县东九十里源出石溪山下通长江】枞阳河【今曰练潭河在桐城县东南一百二十里源出潜山县东北界之黄马河东流怀宁县北九十里又东流经桐城县西南七十里练潭驿南尽汇懐宁桐城二县北境之水又东南至枞阳镇入江汉书武帝纪薄枞阳而出即此太平寰宇记枞阳湖在桐城县东一百五十里县志亦名枞阳河西引练潭北通孔城南达大江旧志练潭河西受懐宁县北高河黄马河诸水北通白河】沙河【在潜山县东六十里源出昆仑山南流合懐宁县北黄马河诸水防于桐城县西南之练潭河】九井河【在潜山县西二十九里源出九井又青河在县西十里源出潜山皆合于潜水　按舆圗潜山县西南有西河其南有地灵河皆出县西诸水东流经县南又东南与皖潜防疑即九井河青河】黄马河【源出潜山县北山中枞阳河之上源也东流经懐宁县北九十里又东南会沙河及此高河水达桐城县西南为练潭河至枞阳入江又井田河在懐宁县西北六十里源出观音洞口达于练潭河】马路河【在太湖县西一里上流自后部河汇南阳名积石河俗名马嘴石河南河入江　又大龙水源出大龙山西流达石门湖】巢湖【在桐城县东郦道元水经注施水又东经湖口戍即此湖也太平寰宇记在桐城县东二百一十里其水发源庐江县界三公山下入县界】团亭湖【亦名独山湖在桐城县南六十里太平寰宇记与白石湖相连湖中出两小山亭亭峻崄白石皎然二水相连遂为团亭白石之号县志独山湖在县南六十里水出白河达枞阳葢即古团亭也】石塘湖【在桐城县南一百里大龙山东南其西南抵懐宁县段塘湖春夏涨溢则东合枞阳河入江又古湖在县南一百里又鸭子湖在县西南五十里其水皆出练潭河】南湖【在潜山县南明统志在府治南三面依城古木参天湖浸甚广旧有褰芳堂在湖中宋李师中有记潜山县志一名灵湖渟涵浸宜于植莲又有雪湖在县东洋荡方坑长湖深泊鸦鹊横沟赤田共七湖皆在县南】太湖【在太湖县西太平寰宇记源出太湖县西稻积山东南流入大江南畿志在县西南今为陆所存者其名耳县东四十里有小池今为驿或即旧所称小湖也县志县界旧有五湖曰太湖小湖仰天湖陆钟湖黄里湖今皆堙】龙南莲箬湖【在宿松县南四十里中有小洲曰浮笠洲涌若螺黛随水上下又二十里曰泊涝湖又五里曰赤壁湖通新沟入江明初置龙湖太湖洿池张富池四河泊所嘉靖间废】马家湖【在宿松县东南九十里九程坂芙蓉山下左连泊湖右达杨湾又一里曰茅湖内多芦苇与江逼近】鮎鱼湖【在宿松县西南三十里又十里曰泥湖又五里曰牌湖又十里曰麻湖皆通大江】泊湖【在望江县西四十里袤广各五十里其分流曰鲚湖续文献通考湖合龙南大小泊涝湖诸水汇而为池下流分而东出与长溪长河合流】慈湖【在望江县北十八里孝感山北明初攻陈友谅于安庆徐达等追至慈湖焚其舟今堙】武昌湖【在望江县东北三十里广十里袤三十里受马头湖芦薪水由青草以达于江其马头河在县北五十里滙大茗石辉诸山水芦薪沟源出长岭鹧鸪山俱流入武昌湖】青草湖【在望江县东北四十里其东曰白土湖二湖相通受武昌湖诸水趋漳湖以达于江】漳湖【在望江县东北六十里广四十里袤六十里受武昌湖青草白土诸水流经懐宁县西南曰向水河出皖口入江漳湖支流望江县东北十里之路灌口亦入江其湖四面受水最为田患近有洲生湖中曰漳腹洲】漳葭港【在府城西门外土名老河东西迤逦六十余丈上通潜山太湖望江三县下达大江为粮艘商舶避风之所厯年久逺斩成平陆来徃舟檝停泊江岸俱无捍蔽　本朝乾隆三十六年巡抚裴宗锡奏请重濬行人便之】团亭港【在桐城县东魏王泰括地志其水发源界内南硖山东南一百五十里太平寰宇记在桐城县东六十里】黄泥港【在潜山县南三十里太湖县境之水汇流于此合于潜水】石子港【在望江县北二十里源出县西值雪山凉泉汇慈湖诸水入武昌湖】新沟【在宿松县东南七十里明初鄱阳湖之战邑人石良督义兵为俞通海开沟三十余里引大河达泾江口入江】
