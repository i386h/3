<!-- { "loadSidebar": true } -->
　　古迹野王故城【今府治左传宣公十七年晋人执晏弱于野王史记始皇本纪卫君角率其支属徙居野王阻其山以保魏之河内汉书地理志河内郡野王后汉书王梁从平河北拜野王令三国魏志汉兴平中以张扬为河内太守屯野王晋书地理志属河内郡后魏因之天兴二年穆崇救洛阳即镇野王除豫州刺史天安中为怀州治隋改县曰河内仍为州郡治】州县故城【在河内县东南本周畿内州邑左传隠公十一年王与郑人苏忿生之田有州后又属晋为栾豹邑昭公二年晋人以州赐郑公孙叚七年子产归州田于韩宣子宣子因徙居之汉置县属河内郡后汉晋因之东魏天平初置武徳郡治此隋初郡废开皇十八年改县曰邢邱大业初又改曰安昌仍属河内郡唐武徳二年改曰武徳兼置北义州四年州废属怀州五代因之宋熙宁六年省为镇入河内九域志河内县有武徳镇府志武徳镇即武徳城在河内县东南四十里】轵县故城【在济源县南十三里战国魏轵邑竹书纪年梁惠成王十三年郑厘侯使许息来致地我取轵道与郑鹿史记苏秦説赵曰秦下轵道则南阳危又秦昭襄王十六年伐魏取轵汉书文帝元年封舅薄昭为轵侯杜佑通典济源县汉轵县地故城在今县东南括地志轵故城在济源县东南三十里】波县故城【在济源县东南汉置县属河内郡后汉因之晋省水经注溴水经波城北寰宇记波城在济源县东南三十八里　按县志有裴城在县东南二十里疑即波城波裴声相近而讹也】沁水故城【在济源县东北汉置沁水县北齐废水经注沁水迳沁水县故城北葢借水以名县矣又东迳沁水亭北世谓之小沁城县志废城在县东北沁水南沁台西今呼王寨城】王屋故城【在济源县西八十里后魏置长平县属卲郡后周改曰王屋并置王屋郡隋初郡废县改属河内郡唐武徳元年更名卲原卲州贞观元年州废隶怀州显庆二年复故名河南府宋熙宁五年改属孟州金因之元至元三年省入济源县九域志王屋故城在孟州西北一百三十里】栢崖故城【在济源县西南本名栢崖戍唐武徳二年怀州侨治济源之栢崖城四年州还治河内咸亨四年置栢崖县寻省杜佑通典栢崖故城在河清县西即东魏将侯景筑寰宇记栢崖城在河清县西三里临黄河】北修武故城【在修武县北魏书地形志北修武孝昌中分南修武置治清阳城寰宇记东魏置西修武县寻省髙齐天保七年自今获嘉县移修武县于西修武故城隋大业十一年移今武陟县界唐武徳二年又移于浊鹿城四年又移还西修武县即今治　按后汉书献帝纪帝为山阳公居于山阳之浊鹿城注浊鹿城一名青阳城元和志浊鹿故城在修武县东北二十三里】山阳故城【在修武县西北三十五里史记秦始皇五年将军骜攻魏山阳防之注河南有山阳县后汉书献帝纪奉帝为山阳公魏书地形志汲郡山阳二汉晋属河内孝昌二年置郡治共城后移治山阳城寻罢括地志山阳故城在修武县西北】广宁故城【在修武县东南隋书地理志修武有东魏广宁郡后周废寰宇记大宁故城在修武县东南二十八里旧名西邸阁城大宁葢即广宁避隋讳而讹也】武徳故城【在武陟县东南秦县也始皇东巡置汉属河内郡后汉延康元年封曹睿为侯邑晋省隋析置武陟县后并入修武元和志隋武陟县理武徳故城在今武陟县东二十里】怀县故城【在武陟县西南禹贡覃怀底绩孔安国传覃怀近河地名郑元曰怀即河内怀县左传隠公十一年王与郑田有怀后属晋史记赵成侯四年魏败我怀又魏安厘王九年秦防我怀汉置怀县为河内郡治后汉建武元年车驾幸怀晋建兴后不复为郡治东魏改属武徳郡隋大业初省入安昌唐初复置属懐州贞观元年省入武陟括地志怀县故城在怀州武陟县西十一里】河阳故城【在孟县西三十五里春秋晋河阳邑僖公二十八年天王狩于河阳战国属魏史记赵惠文王十一年董叔与魏氏伐宋得河阳于魏汉置县属河内郡晋省水经注河水东迳河阳县故城南魏孝昌中复置髙齐省隋时复置移治北中府城而此城废隋志河阳有古河阳城治寰宇记在今河阳县西三十五里】温县故城【在今温县西南三十里亦曰苏城周为畿内邑左传隠公二年郑祭足帅师取温之麦注温今河内温县成公十一年刘康公曰蘓忿生以温为司冦苏氏即狄又不能于狄故遂出而奔卫于是襄王劳文公而赐之温战国时为魏地汉置县属河内郡东魏天平中移县于古城东北七十里隋大业十三年又移治于李城】平臯故城【在温县东本晋邢邱邑左传宣公六年赤狄伐晋围邢邱注今河内平臯县战国属魏史记秦昭襄王四十一年攻魏取邢邱汉书地理志河内郡平臯注应劭曰晋号曰邢邱以其在河之臯处势平夷故曰平臯后汉晋因之东魏改属武徳郡北齐废括地志平臯故城在武徳县东南二十里寰宇记平臯城在武徳县西府志平臯城在温县东二十里邢城在平臯东北隅】卷县故城【在原武县西北战国魏邑史记苏秦列传据卫取淇卷则齐必入朝秦又秦本纪昭襄王三十二年客卿吴伤攻魏巻取之注正义曰卷城在郑州原武县西北七里二汉属河内郡晋魏属荥阳郡北齐省欧阳忞舆地广记故城在原武县东】阳武故城【在今阳武县东南秦置史记秦始皇二十九年东游至阳武博浪沙中汉初曹参自曲遇从攻阳武魏书地形志阳武有阳武城葢非故治也寰宇记阳武故城在阳武县东南二十八里髙齐天保七年移治汴水南一里今无遗址隋开皇五年复理此城唐武徳四年又移理汉原武城即今治也】原武故城【今阳武县治汉置县晋省后魏孝昌中复置魏书地形志原武有原武城葢非故治也髙齐天保七年又废寰宇记唐武徳四年于汉原武城复置阳武县即今理也】忠义废县【在河内县西南三十里唐书地理志武徳三年析河内置忠义县四年省府志今崇义镇即旧忠义县】紫陵废县【在河内县西北三十里唐书地理志武徳三年析河内置紫陵县四年省寰宇记河内县有紫陵磵县近磵故以为名通志今为紫陵村】太行废县【在河内县东北四十里唐书地理志武徳三年析河内置太行县四年省府志今清化镇即旧太行县】湨阳废县【在济源县东湨水之北唐书地理志武徳二年析济源置湨阳县四年省】邵原废县【在济源县西一百二十里古曰郫亦曰郫邵亦曰卲亭左传文公六年晋赵孟杀公子乐于郫襄公二十三年齐伐晋取郫邵后汉郡国志垣县有邵亭注博物记河东垣县东九十里有郫邵之阨唐书地理志武徳二年析济源置邵原县四年省寰宇记邵原在王屋县西四十里府志今为卲原镇】长泉废县【在济源县西南唐书地理志武徳二年析垣县置属怀州后省县志今县西南有长泉里以故县得名】蒸川废县【在济源县北十三里唐书地理志武徳二年析济源置属西济州四年省】集城废县【在孟县东南唐书地理志武徳四年析集城置盟州八年州废省集城入河阳县志今名城子村】谷旦废县【在孟县北十五里俗讹为郭旦唐书地理志武徳析河阳置谷旦县属怀州四年省县志今为孟县谷旦镇】河清废县【在孟县西南五十里本汉轵县地唐武徳三年于栢崖东置大基县属怀州八年省咸亨四年复置属洛州先天二年改曰河清会昌三年改属孟州后仍属河南府寻废咸通中复置大顺元年因乱毁坏移在栢崖隙地权置宋开寳元年移治白波镇金改曰孟津故城遂废金史地理志孟津有河清故镇】防城【在河内县西北周初防国史记周世家文王代防左传防晋应韩武之穆也隠公十一年王取蒍之田于郑京相璠春秋土地名野王西北三十里有故防城防台水经注防水南流迳防城西故防国也城南有防台今故城当太行南路道出其中括地志故防城在河内县西北二十七里通志今为】【防台镇在河内县西北三十里】絺城【在河内县西南左传隠公十一年桓王以苏忿生之田与郑有絺注絺城在野王西南汉书地理志波注孟康曰今有絺城水经注济水迳郗城北郗即絺字之讹也括地志故有絺城在河内县西南三十里明统志付逯城即古絺城】阳乡城【在河内县西南晋大兴初耿稚袭击刘粲粲奔阳乡即此水经注奉沟水东南迳阳乡城北】成乡城【在河内县东南水经注沁水东南流入成乡城北】雍城【在河内县东北周初雍国左传郜雍曺滕文之昭也注雍国在山阳县西后汉书郡国志山阳邑有雍城水经注长明沟水迳雍城南寒泉水迳雍城西京相璠曰今河内山阳县西有故雍城魏书地形志州县有雍城郡国地道记故雍城在武徳县西北三十五里寰宇记武徳县有南斗城在县北三十里北斗城在县北五十里疑即故雍城也】射犬城【在河内县东北后汉书光武纪更始二年世祖破赤眉于射犬注射犬故城在武徳县北又司马彪郡国志野王有射犬聚三国魏志汉建安四年眭固以其众属袁绍屯射犬曹公大破之水经注长沟水东迳射犬城北】沙城【在河内县东北晋太元八年慕容垂使鲜卑可浑谭集兵于河内之沙城即此水经注荥泽际又有沙城城在佩济渎】中都城【在河内县东北魏书地形志州有中都城水经注沁水迳中都亭南】金城【有东西二金城俱在河内县东北四十里魏书地形志州有金城水经注白马河水东南流迳金城西】鄈城【在河内县北水经注丹水又东南出山迳鄈城西城在水际俗谓之期城京相璠曰河内山阳西北有鄈城竹书纪年梁惠成王元年赵成侯韩懿侯伐我葵即此城也旧志期城在府西北三十里此又一期城非古鄈城　按汉书郡国志山阳有蔡城葢蔡葵字相类故讹】碗子城【在河内县北太行山顶其路羊肠百折中有平地仅畆许唐初筑城以控怀庆泽州之冲其城甚小故名】苑乡城【在河内县北水经注丹水西迳苑乡城北南屈东转迳其城南东南流入沁水】向城【在济源县南周畿内向邑诗作都于向左传隠公十一年桓王以苏忿生之田与郑有向注轵县西有地名向上竹书纪年魏襄王二十四年郑使韩辰归阳及向二月城阳向更名阳为河雍向为髙平水经注天浆水出轵南睾向城北俗谓之韩王城阚骃十三州志轵县南山西曲有故向城即周向国也括地志韩王故城在河阳县西北四十里】阳城【在济源县西南周畿内樊邑左传隠公十一年桓王以苏忿生之田与郑有樊注樊一名阳樊野王县西南有阳城又僖公二十五年晋文公定王室次于阳樊国语王以阳樊赐晋后汉书郡国志修武有阳樊注服防曰樊仲山甫之所居故名阳樊水经注湨水南源出阳城南谿府志阳樊城在济孟之交湨水南岸今呼皮城】原城【在济源县西北周初原国左传隠公十一年王以苏忿生田与郑有原注原在沁水县西后汉书郡国志轵有原乡水经注济水东源出原城东北昔晋文公伐原以信而原降即此城也俗以济水重源所发因复谓之济源城隋书地理志济源有古原城括地志在济源西北二里寰宇记在今县九里】湛城【在济源县南后汉书郡国志河阳有湛城水经注湛水自向城南迳湛城东或谓之隰城非也】勲掌城【在济源县西北二十五里水经注湨水出原城西北二里勲掌谷北齐书斛律光传河清二年光筑勲掌城于轵闗西仍筑长城二百里置十二戍】攒城【在修武县西北二十里左传隠公十一年王以苏忿生田与郑有攒注攒在修武县北后汉书郡国志修武有攒茅田注县西北有攒城通鉴地理通释攒茅在修武县北今为大陆村】殷城【在武陟县东南水经注朱沟东迳殷城北述征记曰河之北岸河内怀县有殷城或谓楚汉之际殷王卬治之非也　按竹书纪年秦师伐郑次于懐城殷殷即是城也晋刘聪以郭黙为殷州刺史都督縁河诸军治此元和志殷城在县东南十里】隰城【在武陟县西南十五里左传隠公十一年王以苏忿生田与郑有隰城又僖公二十五年晋侯杀太叔于隰城注在怀县西南】樊城【在武陟县西南四十里今名古樊城相传樊哙屯兵于此】永桥城【在武陟县西髙齐有永桥大都督葢地近河阳设以控三城之险后周书大象二年韦孝寛讨尉迟回进次永桥城之东南诸将士以此城当路请先攻之孝寛以城小而固引军次于武陟寰宇记隋大业十年移修武县于永桥县志永桥即今县西虹桥镇】沁阳城【在武陟县西水经注怀县北有沁阳城魏书地形志山阳有沁阳城府志沁阳城在沁水北河内武陟之交今呼沁阳村】邓城【在孟县西南战国魏邑史记秦本纪昭襄王十六年左更错取轵及邓注南阳有邓县括地志故邓城在河阳县西三十一里】冶坂城【在孟县西南冶坂津述征记即春秋践土水经注冶坂城旧名汉祖渡城险固南临孟津城】中潬城【在孟县西南河阳三城之一也元和志东魏元象元年筑仍置河阳闗洪迈容斋随笔河中一洲名曰中潬上有河伯祠水环四周乔木蔚然嘉祐八年秋大水怀襄了无遗迹中潬由此遂废明统志中潬城今夹滩县志即今黄河中郭家滩】南城【在孟县西南寰宇记南城与河阳县接东魏元象元年筑通鉴地理通释南城在河阳县西四面临河即孟津之地】安国城【在孟县西南水经注向水东北流迳安国城西湨水东南迳安国城东】程庄城【在孟县西南元统志程庄城在河阳县北十五里遗址存焉】北中城【在孟县南水经注河北侧岸有二城相对置北中郎府徙诸县府户并羽林虎贲领队防之后魏武泰初尔朱荣自晋阳南下胡太后遣将守河桥及北中城以拒之永安二年元颢入洛遣陈庆之守北中城自据南崖分兵守河中渚又遣别将缘河固守三年魏主诛尒朱荣遣将军奚毅等将兵镇北中东魏元象元年又筑南城及中潬城是为三城使潘乐屯北中城髙永乐守南城其后汗萨出为五城都督镇河阳葢有五城矣寰宇记孟州城即北中府城也后魏太和二十年置髙齐于其中置行防周武平齐改为河阳镇隋开皇十六年复置河阳县治此　按元史地理志孟州金大定中为河水所害北去故城十五里筑今城徙治焉故城谓之下孟州新城谓之上孟州元初仍治下孟州宪宗八年复治上孟州今有下孟镇在县南十八里即故孟州治】无辟城【在孟县东后魏太和二十年废太子恂置于河阳无鼻城在河桥北二里水经注湨水经无辟邑西世谓之无比城亦曰马髀城】冶城【在孟县西北水经注天浆水东北迳一故城俗谓冶城县志冶城俗呼为冶墙今县北西路有冶墙村】李城【即今温县治后汉书郡国志平臯有李城水经注奉沟水迳李城西秦攻赵邯郸李同说平原君胜分家财飨士得敢死者三千人李同与赴秦军秦军退李同死封其父为李侯即此城也元和志隋大业十三年自故温县移于今理西南至河南一百三里】安昌城【在温县东北水经注沙沟水东南迳安昌城西汉成帝和平四年封丞相张禹为侯国魏书地形志平臯有安昌城元和志安昌故城在武徳县东南十三里新志有南北二平臯安昌葢即北平臯也】司马城【有二一在温县西二十里招贤镇司马懿所筑一在武陟县西南三十里晋司马氏所居其乡有司马村】阳池城【今原武县治竹书纪年魏惠王十五年遣将龙贾筑阳池以备秦水经注隂沟右渎南迳阳池城北元和志原武县隋复置县理即古阳池城】垣雍城【在原武县西北五里即衡雍也左传僖公二十八年晋侯败楚师于城濮还至于衡雍注衡雍郑地今荥阳卷县史记秦本纪昭襄王四十八年韩献垣雍又魏世家信陵君谓魏王曰秦有郑地得垣雍注徐广曰垣雍城在卷县卷属魏也水经注隂沟左渎絶长城迳垣雍城南昔晋文公战胜于楚周襄王劳之于此故春秋曰甲午至于衡雍作王宫于践土吕氏春秋曰尊天子于衡雍者也】长城【在原武县西北竹书纪年梁惠成王十二年龙贾帅师筑长城于西邉战国防苏秦説魏王曰西有长城之界汉书郡国志卷有长城经阳武到宻】安城【在原武县东南史记魏世家昭王十三年秦抜武安城又无忌谓魏王曰通韩上党于共寗使道安城出入赋之通鉴地理通释安城在郑州原武县东南二十里】棣城【在阳武县北左传襄公五年诸侯戍陈子囊伐陈防于城棣以救之杜预注城棣郑地今陈留酸枣县西南有棣城元和志南棣北棣二故城在阳武县北十里】博浪城【在阳武县东南史记张良为韩报仇得力士为铁锥狙击秦皇帝博浪沙中索隠地在阳武南今浚仪西北四十里有博浪城元和志博浪沙在阳武县东南五里】曲亭【在修武县北后汉延熹二年封尚书令张敬为山阳曲亭侯】鄇人亭【在武陟县西南十五里左传成公十一年晋郤至与周争鄇田注鄇温别邑怀县西南有鄇人亭】修武亭【在原武县东左传成公十一年晋人及郑子然盟于修泽注卷县东有修武亭亦名修鱼史记秦本纪惠文王后七年韩赵燕齐共攻秦使庶长疾与战修鱼注正义曰修鱼韩邑水经注济水自荥泽东经荥阳卷县之修武亭南】扈亭【在原武县西北左传庄公二十二年公与齐侯盟于扈文公七年赵盾与诸侯盟于扈杜注郑邑卷县西北有扈亭水经注河水又东北迳巻之扈亭北竹书纪年晋出公二十二年河絶于扈即于是也】乌巢亭【在阳武县东北后汉建安五年袁绍与曹操相持于官渡绍遣淳于琼北迎运车琼宿乌巢去绍军四十里水经注济渎东迳酸枣县之乌巢泽北泽有故亭晋太康地记曰泽在酸枣之东南昔魏太祖纳许攸之防破袁绍军处也】怀宫【在河内县治后汉书光武纪建武元年祠髙祖太宗于怀宫注怀河内县名有离宫周书武帝纪宣政元年行幸怀州置怀州宫】河阳宫【在孟县南寰宇记河阳县隋炀帝置河阳宫入唐宫废】大台【在河内县治东寰宇记河内县有大台光武遣王梁击赤眉贼处】憩鹤台【在济源县西寰宇记在河清县西北三十里相传王子乔浮邱公游王屋憩鹤于此】沁台【寰宇记在济源县东北三十里与沁水故城相去五里】醒酒台【在修武县西北百家岩前传是晋刘伶遗迹宋曹泾大书石刻存】鬬鸡台【在孟县西五里唐时洛阳王公贵家嵗时令节相聚防走马鬭鸡于此今台址尚存】虢公台【在温县西南十五里水经注济水南厯虢公台西皇览曰温县南有虢公台基尚存寰宇记俗名贺酒台晋帝过故邑集温父老登此台宴饮父老捧觞庆贺因谓之贺酒台】鳯凰台【有二一在温县西十五里王羊店本草逺志出温县西鳯凰台下即此今台基尚存一在县治北五里渠河明嘉靖中鳯凰集于渠河东台因名】怀古堂【在府治内旧怀州治唐太守杜正伦建】草堂【在济源县西北济渎庙西宋傅尧俞建司马光苏轼有诗久废人犹呼为傅家园又有别墅在济源县北盘谷】徳威堂【在孟县南旧孟州治宋文彦博以司空判河阳后其子及甫亦为河阳守彦博以太师就养建此堂苏轼作铭又有太师堂亦及甫所建刻父三诗于石范祖禹作记】镇山亭【在府城内金沁南军节度使耿光禄建于此厉兵秣马镇遏太行之冦碑刻尚存】万桞亭【在济源县西唐白居易温庭筠皆有诗】苖亭【在济源县西水经注濝水迳苖亭西春秋苗贲皇采邑】裴公亭【在济源县西北济渎庙侧唐裴休所居李洞有诗】房公亭【在济源县北济渎庙西唐房琯建】望怀亭【在济源县东北三十里下临枋口】聨芳亭【在孟县西旧河阳县治后圃宋庆厯中县令鲜于亨建】望岳楼【在河内县治元初建面嵩少背太行得一郡胜概】迎风楼【在河内县北宋王岩叟有诗】避暑楼【在修武县西北百家岩西旧传汉献帝避暑于此址磴犹存】怀川阁【在府城内宋尹洙建有诗】平嵩阁【在孟县南旧孟州治后圃因城为阁北倚太行南凭嵩少俯瞰黄河为河阳胜观宋司马光有记】扬清阁【在孟县西旧河阳县治后圃宋庆厯中县令鲜于亨建高令元敏复新之黄庭坚有诗】青萝斋【在济源县西王屋山下唐岑参别业也参诗所谓早年家王屋五别青萝春者今废】礼贤馆【在孟县南旧孟州治后圃宋吕公着守河阳司马光范镇徃谒吕公馆之于此二贤皆有诗】沁园【在河内县东北沁水北岸金时官僚宴防之所有石图本今废】吏隐园【在济源县治有唐元和年碑记】窦氏园【在济源县铁岸之北宋王岩叟诗云李郭名园窦氏隣傅林花竹逺相亲言李郭傅三园相去不逺也】防春园【在济源县北沁河北岸五代周显徳中建】韩愈别墅【在孟县西十里今呼韩庄】卢仝别墅【在济源县西北二十里石村之北有玉川烹茶馆在焉仝诗买得一片田济源花洞前】石晋别墅【有二一在济源县西六十里韩村社俗呼特进庄一在孟县东十五里今呼驸马庄皆传晋髙祖防时居此】许衡别墅【在河内县东北十五里景贤村】司马故宅【在温县城内东南隅旧为学宫今为兴化寺晋书宣帝本纪司马氏河内温县孝敬里人】张防宅【在府城内】深井里【在济源县南故轵城旁即聂政所居史记刺客传聂政者轵深井里人也】铁岸【在济源县北济渎庙东夹济河岸如鐡石因名】竹坞【在河内县东北明月山之南乾隆十五年巡幸嵩洛经此有】
