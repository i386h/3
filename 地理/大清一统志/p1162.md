<!-- { "loadSidebar": true } -->
　　古迹婺州故城【今府治后汉分乌伤县南乡置长山县以长山为名三国吴置东阳郡治此隋平陈置婺州县志旧有子城在金华县大司前周四里宋废又有长山故城在县东四十里唐武徳四年析金华复置长山县八年仍省入金华即此】兰谿故城【今兰谿县治太平寰宇记县在州西北五十五里唐分金华西界置因兰溪为名旧志有古城在县东南二十里古城山脊或谓即古州城也】吴宁故城【在东阳县东后汉分诸暨县置旧志汉时析诸暨之水门村置汉宁县孙氏始改为呉宁故城在今县东二十七里周一里土人犹呼其地曰城里水门村去旧城二百步临溪有石防】乌伤故城【今义乌县治东阳顔乌以淳孝着闻后有羣乌啣鼔集顔乌居之村乌口皆伤一境以为顔乌至孝故致慈乌啣鼓欲令孝声逮闻即扵鼔处置县而名为乌伤一説乌父亡负土成冢羣乌啣土助之乌吻皆伤因以名县元和郡县志义乌县西南至州一百五十一里本秦乌偒县也武徳四年扵县置绸州改乌偒为义乌县志废绸州在县北一百八十步今为满心寺】华川故城【在义乌县西南唐武徳中分乌伤县置华川县属绸州寻与州俱废晏殊类要云县西南有绣川城即华川也旧志在今县西南三十里】丽州故城【在永康县北三国吴分乌伤上浦置永康县至隋因之唐书地里志永康县本缙云武徳四年置丽州八年州废更名盖隋末废唐初复置也旧志时徙县治于城北州废复还故治】武义故城【今武义县治元和郡县志县北至婺州九十里天授二年分永康西界置太平寰舆记引舆地志云吴赤乌八年分乌伤永康县置隋废唐复置按晋宋齐隋诸志并无武义县寰宇记所引舆地志不知何据】浦阳故城【今浦江县治元和志县西南至婺州一百二十里天宝十三载分义乌县北界置寰宇记县取浦阳江为名寻又析兰溪界二乡杭州富阳县二里属焉县志五代梁时钱镠与杨行宻相仇恶闻其姓故改浦阳为浦江】丰安废县【在浦江县西南后汉末孙氏分诸暨县置隋平陈废】古城【在汤溪县西五里汤塘山上或以为婺州旧治旧志又有太未故址在县南九峯山】汤塘【今汤溪县治本金华县地在金华之西衢州之东处州之北明成化中知府李嗣以其地阻山带水犷戾难治因割金华兰溪龙游遂昌四县之地置县治汤塘因以为名】八咏楼【在府学西旧名元畅楼齐隆昌初太守沈约建有八咏诗宋至道间郡守冯坑更今名】明月楼【在府治东取严维诗明月双溪水之句为名】冯家楼【在东阳县东二十里唐时冯宿所居】面香阁【在东阳县西北隅宋绍兴中县令留观徳建以阁前多植岩桂故名】与春塘【在府治东旧名鱼水堂堂下有池池中有台跨梁其上宋绍兴间知州周纲重建榜今名】见山堂【在茧溪县治东偏登堂属目尽见一邑山水之胜】极目亭【在府子城上宋政和间知州黄特建双溪楼后废绍兴中即其故址改建为亭陆游有诗】最髙亭【在府治北宋叶衡建陆游有记】东峰亭【在兰溪县东唐贞元中县令洪少卿建东阳冯宿记云崇山濬谷佳境胜槩绵世伏匿一朝明】碧亭【在东阳县南五里唐寳厯中县令于兴宗建下穿方池引水为流觞之所刘禹锡诗东阳本是佳山水何况曾经沈侯化得邦人解吟咏如今县令亦风流兴宗亦自赋诗云髙低竹杂松积翠复留风路剧隂溪里寒生暑气中】水乐亭【在东阳县西南八里两山对峙有飞泉数丈界山而落冷然有声宋县令王防作亭涧上苏轼兄弟有诗】蜡屐亭【在武义县东明招山前相晋阮孚此其右又有金貂亭亦以孚得名】刘峻宅【在金华县北二十五里灵岩寺】乔行简宅【在东阳县东南有孔山堂双岘栖钧游亭皆理宗御书额】罗宅【在东阳县南五里宋元祐中改建僧庵曰栖贤】徐伯珍宅【在汤溪县西五里】徐安贞宅【在汤溪县北十里洪塘】东岩书舍【在义乌县东三十五里滴水岩宋虞复建遗址尚存】华川书舍【在义乌县西绣湖之隂明王祎故居也】陈氏义庄【在东阳县东南四十里宋开禧间邑人陈徳髙建又湖氏义庒在县南六十里咸淳间邑人胡祐之建】银铜【宋元祐中置光宝寺采铜在东阳县北四十五里政和中废崇宁三年又置金井采银在县西南十五里以费多少利罢】
　　闗隘龙门闗【在武义县南四十里龙门岭东出永康东南出缙云之要道】四路口隘【在永康县东北六十里与东阳县接界】孝顺镇【九域志金华县有孝顺镇旧志在县东五十五里元置孝顺驿为东出义乌之道今废】平渡镇【在兰溪县西北十五里溪水北防即女埠下为女儿渡旧有巡司今裁又香溪镇在县北三十里元置灵泉乡巡司又龙岩乡巡司在双牌皆久废】永泉镇【在兰溪县西北四十三里与建徳县接界即古三河戌也有三河渡为金衢徽严四郡要地明嘉靖间矿道窃设兵驻防于此】永宁镇【在东阳县东五十里茶市宋置永宁巡司本在县东北百里近白峰岭绍兴十年徙置于此又宋有瑞山玉山巡司在县东南地名横岩元増设兴贤仁夀巡司在县南地名葛府皆久废】龙祈镇【在义乌县北三十里宋置巡司又有智者同义乡巡司在县西三十五里双林明义乡巡司在县南四十里皆元置久废】夹溪寨【在东阳县东一百里明嘉靖三十四年置】孝义寨【在永康县东九十里灵山下道出仙居县元置孝义巡司明洪武七年改置百户镇守嘉靖八年废又李溪寨在县东南十八里宋置温处四州都巡检司后改置合徳乡巡司又置义丰乡巡司在县南十里地名麻车头皆久废】山口寨【在汤溪县南十里又大严寨在县南十五里苏村寨在县东南五十里并明正统十三年副使陶成筑以御处寇】双溪驿【在金华县西南明置双溪马驿在城西南通逺门外又置双圆水驿于此　本朝并为双溪水马驿雍正二年裁归府经歴兼摄】瀫水驿【在兰溪县南门外明洪武初置兰溪驿十四年改今名　本朝康熙十二年裁】华溪驿【在永康县治西明初建本朝康熙元年裁】清潭埠【在东阳县东南五十五里画溪所经为往来要道】杨家埠【在浦江县东四十里路通诸暨县明洪武六年置巡司万厯中华】白溪口市【在武义县东北五里永康溪东防南行者由此舍舟登陆北行者由此舍陆登舟】茭道市【在武义县东北三十里北去府城五十里旧置道山驿于此明洪武十四年改曰茭道驿隆庆初改为茭道公馆】骈塘税务【在汤溪县东北十五里今废】
　　津梁通济桥【在金华县西南一里长七十余丈跨双溪水元元统二年甃甓为梁后屡修屡圮复就圮坏乃比舟贯绹以渡行者与问津桥相望曰上下浮桥】宏济桥【在金华县东南三里长三十余丈维舟为之亦名上浮桥即古问津桥也】山桥【在金华县北三十里两防对峙溪流乱石间桥跨其上为一邑竒胜处今名登龙桥】悦济浮桥【在兰谿县西门外一跨婺港一跨衢港雨江相合有舟渚横亘如月牙树石其端系铁絙以维舟两桥相距百余步为水陆津要】普济桥【在兰谿县西北十五里女儿渡宋绍兴中维百艘以梁溪上名普济桥后更名望云今桥废仍以舟济】叱驭桥【在东阳县东迎阳门外】夹溪桥【在东阳县东一百里明嘉靖中建长三十丈羣山中断两防壁立其水悬流而下滙为十八涡桥亘其间如缀絶绠】兴济桥【在义乌县东三里跨东江宋庆元三年县令薛祖建名薛公桥淳祐中重建易今名长四十二丈】仁政桥【在永康县东南三十步旧名大花桥元至元中改建】南桥【在浦江县南一里跨浦阳江宋元符中钱遹建亘三十丈下酾水为九道元至元中重修又筑堤三百余丈以障水人行桥上俨然图画】
　　堤堰蜀墅塘【在义乌县南蜀山下周十里溉田千余亩】鹤塘【在浦江县东十五里广袤数里溉田二千余亩】富民堰【在东阳县东堰上有溪水长七里分溉田数十万亩】社陂堰【在东阳县东南乗骢郷又名都督堰长七百余丈灌田百余顷】长安堰【在武义县西二里湖山潭上其下分为三曰上堰中堰曹堰唐光化初邑人任留筑溉田万余亩】白沙堰【在汤溪县东三十里相传汉卢文台所开首啣辅仓尾跨古城共三十六堰溉田千万顷其第十九堰濶一百余丈水分六带灌田尤多因名曰第一堰】
　　陵墓秦顔乌墓【在义乌县东北四里】汉卢文台墓【在汤溪县南四十里白沙原】三国吴斯墓【在东阳县东二十五里后吕村】晋许孜墓【在东阳县北七十里蓝硎保】阮孚墓【在武义县东十五里明招山惠安寺之东】南北朝宋蔡兴宗墓【在金华县南二十五里述村】唐骆賔王墓【在义乌县东二十里上枫桥】舒元舆墓【在兰溪县西十三都惠安寺侧】陈太竭墓【在浦江县南二十三里松柏桥】宋胡则墓【在永康县东履泰乡又有祠在夀山】钱遹墓【在浦江县南五十里凤凰源】梅执礼墓【在浦江县南三十里】吕好问墓【在武义县东明招山又孙祖谦祖俭墓皆在其侧】潘良贵墓【在金华县北二十里】赵柏墓【在金华县北　按柏洛阳人绍兴间帅卢州死于郦琼之难殡婺州郡守孟猷为葬于此】范浚墓【在兰谿县北十都宝惠寺侧】苏衡墓【在金华县东南十里】林大中墓【在永康县西火炉山南】郑绮墓【在浦江县南二十五里悬柏原】应孟明墓【在永康县东三十五里】陈亮墓【在永康县东五十里龙窟山之原】徐侨墓【在义乌县西五云山】乔行简墓【在东阳县东二十五里】章如愚墓【在兰溪县八石溪】应纯之墓【在永康县南官山】李诚之墓【在东阳县东七星塾】王埜墓【在金华县东南十里】马光祖墓【在武义县南十五里】何基墓【在金华县西南三十里】王柏暮【在金华县西北八里金村之原】章堉章暨墓【在永康县南官山】杨与立墓【在汤溪县东北十五里石坑】元金履祥墓【在兰溪县西北仁山后】许谦墓【在金华县北十里许官山】黄溍墓【在义乌县东北三里东埜山之原又有祠在县治西】栁贯墓【在浦江县南二十里金山】吴莱墓【在浦江县西十里】吴师道墓【在兰溪县铜山乡】明王祎墓【在义乌县南十里青岩象鼻冈祎死节其家招防以塟】胡翰墓【在金华县西北十五里智者桥东】章懋墓【在兰溪县西纯孝乡竹塘】陆震墓【在兰溪县西瑞山乡】程文徳墓【在永康县南四十里】
　　祠庙永慕庙【在义乌县东四里祀秦孝子顔乌】白沙庙【在汤溪县东三十里祀汉卢文台】六孝祠【在东阳县南一里祀孝子斯敦许孜许生冯子华应先唐君祐宋端平二年建】二贤祠【在浦江县宋绍定中建祀梅执礼吕祖谦】忠贤祠【在义乌县治后明嘉靖中建祀宋宗泽徐侨元黄溍明王祎万厯中增祀龚】吕成公祠【在金华县治北隅又有祠在武义县岳庙西祀宋吕祖谦】正节侯祠【在东阳县西一里祀宋李诚之】越国公祠【在府城内明初建祀胡大海宋濓撰碑记】宋学士祠【在浦江县儒学南祀明宋濓】陶公祠【在汤溪县南十里山口祀明副使陶成】章文懿祠【在兰溪县城东祀明章懋】褒忠祠【在兰溪县瀫水驿西祀明陆震】
