<!-- { "loadSidebar": true } -->
　　古迹下博故城【在州南汉置应劭曰泰山有博故此加下章怀太子贤曰在博水之下故曰下博后汉书更始二年光武至下博城西惶惑不知所之有白衣老父在道旁指曰努力信都为长安守去此八十里光武即驰赴之萧徳言括地志下博故城在今下博县南二十里太平寰宇记后魏移理于衡水县去今县二十里俗谓之故县城后周建徳六年又移今理旧志金史地理志静安有下博镇即故县也在今州东南三十里】陆泽故城【在州北唐置为深州治旧唐书地理志先天二年分饶阳鹿城界置陆泽县于古城宋史地理志雍熙四年废陆泽县旧志陆泽城在州东北五里又见束鹿】深州故城【在今州南即故静安县也周建徳中移下博县于此元和郡县志下博县南至冀州一百里太平寰宇记县道记云今理即汉祭遵垒北枕衡漳水是也王存九域志雍熙三年县省四年复置改曰静安始自陆泽徙深州治此旧志明洪武初省县入州永乐十年滹沱漳水决溢城壊因徙州吴家庄即今治也故城在今州南二十五里】乐乡故城【在州东南汉地节三年封河间献王子佟为侯国属信都国后汉建武元年封社茂为侯邑寻废旧志乐乡故城在州东南三十里】静安军城【在州东南本名李晏口亦曰李晏镇五代周显徳二年筑城屯军于此谓之静安军南距冀州百里北距深州三十里夹胡芦河为垒宋雍熙二年废旧志在州东南五十里今河间府景州亦有李晏镇葢昔时胡芦河东西津口云】武隧故城【在武强县东北汉置武隧县后汉改曰武遂北齐省元和郡县志武隧故城在武强县东北三十一里秦破赵将扈辄于武隧即此也县志今为沙洼村】武强故城【有二一在今武强县东北汉髙帝六年封功臣严不识为武强侯后汉建武元年又封太司空王梁为武强侯皆未置县胡三省通鉴注引宋白曰武强故城在今县东北三十里一在今武强县西南晋惠帝时封卢志为武强侯葢自是始为县后魏神光中省太和十八年复置唐属冀州元和郡县志县西南至冀州一百三十里本汉武隧县地晋于此置武强县故在县西南二十五里即汉时侯邑地也太平寰宇记西晋置县因汉古城以名髙齐移于今理其城即后魏武邑郡治道武皇始二年筑九域志县在深州东北六十里县志旧城村在县南五里】饶阳故城【有二一在今饶阳县东本赵饶邑史记赵悼襄王六年封长安君以饶后汉书郡国志饶阳故名饶是也北齐始移治鲁口城而故城废萧徳言括地志饶阳故城在今县东北二十里一在今饶阳县南即鲁口城也晋永和六年慕容隽击后赵至无终赵将王午邓恒弃蓟城走保鲁口魏书地形志饶阳有鲁口城元和郡县志饶阳县西南至深州三十里县理城晋鲁口城也公孙泉叛司马宣王征之凿滹沱入水以运粮因筑此城葢滹沱有鲁沱之名因号鲁口后魏道武皇始二年车驾幸鲁口即此太平寰宇记北齐天保五年移饶阳县于今理即后魏虏渠口置虏口镇于此九域志县在深州北九十里盖宋时又迁而北也旧志有故城在县南二里亦曰故城村又有光武城在县西南三十里一名罗城】芜蒌故城【在饶阳县东北隋开皇十六年置芜蒌县大业初省入饶阳唐武徳四年复置贞观元年又省元和郡县志芜蒌故城在饶阳县东北三十里里隋县也盖因东北芜蒌亭为名】安平故城【今安平县治汉置髙帝六年封鄂千秋为侯邑自晋至北齐皆为博陵郡治唐属深州元和郡县志县东南至州五十三里太平寰宇记城北面有台俗谓之神女楼九域志县在深州西北八十五里】谷邱故城【在安平县西南汉置县属涿郡后汉省太平寰宇记谷邱故城在安平县西南十五里县志今讹为角邱社】芜蒌亭【在饶阳县滹沱河滨后汉书郡国志安平国饶阳有芜蒌亭冯异传更始二年光武自蓟东南驰至饶阳芜蒌亭时天寒烈众皆饥疲冯异上豆粥帝饥寒俱解县志亭在县北五里草芦村又有芜蒌社在县东】凌消村【在州东北四十里古滹沱河南岸即光武渡河氷合之处太平寰宇记今号为危渡又见定州深泽县】平都村【在武强县东二十五里明建文时正定都指挥平保屯营于此因名】孝义乡【在州东三十五里大冯村五代时李自伦六世同居于此】文瑞堂【明统志在深州陆泽唐张鷟为儿时梦紫文大鸟止其庭大父曰吾闻紫文鸑鷟也若壮殆以文章瑞朝廷乎遂命名鷟后鷟为学士果以文名州刺史扁其堂曰文瑞】上方台【在饶阳县东十里髙四丈周五畆春日草卉先芳亦谓之先春台上有龙母庙下有井祷雨辄应又花台在县西十三里髙一丈广亩又营台在县北十里髙数尺相传光武行营每经水涝不没】
　　闗隘小范镇【在武强县东二十里】小营【在武强县东北三十五里相传金末备御元兵屯营于此】刘本闗堡【在饶阳县东北十五里又段村堡在县东南十八里邹村堡在县南十八里小堤堡在县西十五里皆有市集】子文店堡【在安平县西二十里又马店堡在县西北二十五里新荘店堡在县西南三十里俱有城】傅家池集【在州东南五十里旧受滹沱河水自河北徙池亦淤塞今名干河崖明初置廵司于此后革】盐塲庄【在州南地鹻不生五谷旧聴民煎盐纳课后行官盐遂罢】
　　桥梁下博桥【在故下博城东跨胡芦河上五代梁干化二年朱全忠侵晋冀攻蓚县晋李存审军赵州谋出竒破之引兵防下博桥即此】阎家口桥【在饶阳县东北十里】吕汉桥【在饶阳县东北十二里又刘本闗桥在县东北十三里】
　　堤堰捍水堤【在州北三十五里嵗久頽败惟存二阜巉然屹立俗呼为紫金山】古堤【在武强县城外四面皆有堤髙濶俱数丈昔时筑以障水遗址犹存】长城堤【在饶阳县南二十里西连光武城】柏林堤【在饶阳县北五里又北小堤在县西十五里绕城西北与柏林堤相连】滋河堤【在饶阳县北滋河两岸】秦公堤【在饶阳县东北二十余里髙口村西南明嘉靖间知县秦世显筑】三河堤【在安平县北二十里明嘉靖中知县郭学书筑长三十余里】龙治堤【在州东自栁家荘起至岔河口止本朝乾隆二十五年二十七年两经修筑】
　　陵墓商王墓【在饶阳县西南胜水村昔有掘井者见墓门题曰商王墓遂不敢入而止】汉崔寔墓【在安平县西】唐刘幽求墓【在武强县西北】李百药墓【在安平县东北】五代晋李自伦墓【在州东三十五里】宋李昉墓【在饶阳县武公村】欧阳珣墓【在州南二十五里旧城外珣吉州人靖康中使金防深州固守不下以珣之城下招之珣恸哭勉城中以忠义遂被杀葬此】明张凤墓【在安平县东南十里】
　　祠庙亷颇庙【在饶阳县东二十五里】冯母庙【在饶阳县治西明统志相传汉冯异从光武其母嘱之曰汝今尽忠莫思尽孝我寜死遂自缢后建庙祀之】忠烈祠【在州西门外明崇祯十六年建祀知州孙士美】
　　寺观开元寺【在州旧城内唐天寳中建】福圣寺【在州东四十里唐贞观中建】清峯寺【在州东五十里唐天寳中建】天宁寺【在州南三十里旧城里村唐贞观中建】寳月寺【在州东北五十里唐太和中建】法寳寺【在州境唐凤村唐开元中建】五祖寺【在武强县北十里唐咸通中建】福胜寺【在饶阳县隋开皇中建】洪福寺【在饶阳县唐贞观中建】祈真寺【在安平县北一里隋开皇中建】
　　名宦南北朝齐袁聿修【阳夏人天保初以太子庶子行博陵太守数年大有声绩逺近称之】路去病【阳平人河清初为定州饶阳令明嫺时务性颇严毅人不敢欺然至亷平吏民叹服】唐贾敦实【寃句人太宗时为饶阳令政清静吏民嘉美旧制大功之嫌不连官时敦实兄敦颐为瀛洲刺史朝廷以其兄弟治行相髙故不徙以示宠】张兴【束鹿人为饶阳禆将安禄山来攻兴开示祸福譬晓敌人婴城弥年众心遂固沧赵已防史思明引众薄城兴擐甲指挥刀重五十觔乗城一举輙数人死贼皆气慑城破见缚思明锯解之且死骂曰吾能裒强死兵败贼众军中凛然为改容】宋王鼎【馆陶人仁宗时知深州王则以贝州反深卒厐旦与其徒谋以元日杀军校刼库兵以应之前一日有告者鼎夜出檄遣军校摄事外邑而隂为之备翌日防僚友置酒如常叛党愕不敢动鼎刺得实捕首谋十八人斩之一郡帖然明年河北大饥鼎尽力赈救】窦卞【寃句人知深州熙宁初河决滹沱水及郡城地大震流民自思冀来踵相接卞发常平粟食之吏白擅发且获罪卞曰俟请而得报民死矣吾宁以一身活数万人寻以请诏许之】金胡砺【武安人皇统间同知深州军州事郡守暴戾蔑视僚属砺常以礼折之守愧服郡事一委于砺州管五县例置弓手百余嵗赋民钱五千余万为雇直其人皆市井无頼以迹盗为名所至扰民砺悉罢去继而有飞语曰某日贼发将杀通守或请为备砺曰盗所利者财耳吾贫如此何备为是夕令公署撒关竟亦无事】明萧伯辰【清江人永乐初知深州存心慈惠防静有为度城中地势将有水患乃徙其民于髙原以待之既而霪雨大作滹沱与漳水并溢城竟圯遂奏于先避水之地建治焉】耿福縁【四川人宣徳中为安平县丞两以冗员当汰皆为部民所留后又当汰民相率言福縁视民如子田里获安今当去职民失所倚见在县令有疾求去乞即用福縁以活百姓诏许之即擢安平知县】宋征【洪洞人正统中饶阳知县清勤慈惠权要病民悉绳以法三载间庶民安业盗不涉境卒于官妻子贫不能归官僚士庶资之始得行】李鸿【干州人正徳中知深州时流贼纵横所至残破鸿乃缮城浚池为万全计民闻贼锋鋭甚欲迁避鸿曰我以死守城为谁耶民皆感激登城贼遂引去】余一鹏【莆田人嘉靖中知深州以滹沱将为害于城外筑长堤周廻九里后水至堤下城頼以全】钱博学【莱州人隆庆问知武强县修城课士建置学田纂辑邑乗为时称美】罗名士【光州人隆庆问知饶阳县初下车值河水为患薄敛省刑禁商盐革杂卒改上县为下县民頼以苏】李守真【沁源人万厯初饶阳知县时滹沱河水决几胃城郭守真力排羣议环城筑长堤数百丈绕堤内外植栁三千余株邑人至今頼之】何銐【泰兴人万厯间安平知县培城基以社水患又多开水关蓄泄之时商盐为民深累銐甲文力请免数十年积蠧一朝而清催科尽革羡余民立祠祀之】孙士美【青浦人崇祯中知深州州故瘠土兵数百皆市人不习战士美悉力训练十一年　大兵临城凭城固守力屈自到于角楼父讷亦缢一家死事者十三人赠太仆少卿并旌讷同时殉节者深州训导刘恂安平人赠侍读又畿辅通志有安平县知县孔闻校深州训导刘名言吏目熊国俊俱于崇祯中先后殉节】
　　本朝朱衣助【奉天人顺治五年知深州时土冦未靖衣助披坚执鋭为士卒先捍卫孤城抚循黎庶民徳之】李模【郏县人顺治间授武强知县治尚清简民安之政暇与诸生讲学不辍及迁去士民攀辕泣之】
