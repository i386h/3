<!-- { "loadSidebar": true } -->
　　祠庙呉季子祠【在归安县东南射村又有庙在长兴县西合溪镇】呉夫槩庙【在长兴县东一里】项王庙【在府城北奉胜门内旧在弁山梁天监末迁此】舞阳侯庙【在武康县上柏里祀汉樊哙沈彬庙记哙故上柏里人今庙地尚名樊宅】徐孺子庙【在乌程县东孺山祀汉徐穉】郭尚书祠【在归安县治东文昌宫巷晋太康间郭璞有迁城之功故祀之】谢太傅庙【在长兴县西三鸦冈祀晋谢安】李卫公庙【在安吉县西落石山祀唐卫国公李靖】余不亭侯庙【在徳清县余不溪上祀晋孔愉】织帘先生祠【在徳清县呉羌山祀南斋徴士沈麟士】顔鲁公祠【在归安县治西北府学左宋绍兴中以守臣汪藻请赐额曰忠烈】沈将军庙【在乌程县东升山祀唐沈清清乌程人为婺州刺史大厯中李希烈陷汴州清兵逐逆党至汴口力战而死】贞曜先生祠【在武康县西二里孟宅保祀唐孟郊】胡安定祠【在归安县治东北祀宋胡瑗】曹孝子祠【在府学尊经阁右祀宋孝子曹清】三贤祠【在乌程县岘山上明正徳中建祀唐刺史顔真卿宋知州事苏轼王十朋又有三贤祠在徳清县新市镇祀宋刘光祖游侣呉潜】东莱先生祠【在徳清县东北石壁山慈相寺】安吉太守祠【在府治爱山台上祀宋知州事赵良淳】忠武祠【在长兴县治南祀明将耿炳文刘成周渊石有恒建】三侯祠【在徳清县分司之右祀明宋兴祖熊徳阳周宗建三侯迭着循良并着卓异】三功祠【在安吉县东北玉磬山祀明巡抚张津巡按解冕金坛令刘天和皆以正徳中降孝丰广苕山贼有功】
　　寺观天寜寺【在府治东北旧名隆兴寺陈永定三年武帝后舍宅建宋改今额】飞英寺【在府治东北唐咸通中建寺西有舍利石塔登之则川原城郭了如指掌】天圣寺【在府治北唐中和二年舍为寺旧名景清禅院宋天圣间改今额本沈亚之宅】道塲寺【在乌程县南道塲山唐中和间僧如纳居此呉越时建妙觉寺宋改今额】岘山寺【在乌程县南岘山晋殷康旧名不一明洪武三年改今额】法华寺【在乌程县西北法华山梁时有尼道迹得法于达摩居卞山昼夜诵法华经有白雀之异归寂后塔内现青莲花因建寺今呼为白雀寺】只园寺【在归安县西东林山齐永平中建旧名大乘寺宋改今额】大雄寺【旧在长兴县治西北陈文帝建名报徳寺宋治平中改今额明初建县治东南】广惠寺【在长兴县东九里舆地纪胜乃陈髙祖故宅光大初建为寺号天居宋改今名】八圣寺【在徳清县东三十六里舆地纪胜梁节度使沈子真居宅一夕堂下井中有八龙升空遂舍为寺武帝赐名呉越王病目闻此寺神异取水洗之即愈因赐防檀香作井栏　本朝康熙四年重建】延夀寺【在徳清县东北敢村梁天监中沈庆之舍宅建唐太中初赐今额　本朝顺治十五年重建】明因寺【在徳清县东新市镇假山西北隅呉越时建旧名罗汉院宋改今额　本朝顺治间重修蔚成丛林为一邑禅刹之冠】宝华寺【在武康县西南金车山麓唐建旧名报恩明末僧天隠卓锡于此后玉琳琇经之为丛林最有坊曰金轮第一山　本朝康熙四十四年】
　　【勅赐今额雍正十一年重修】常乐寺【在安吉县治西宋建有静蛙池】回仙观【在归安县东南东林村宋熙宁时里人沈东老隠此能酿白酒一日有客自称回道人求饮因与对酌至暮劈石榴皮题诗东老庵壁而去遂舍宅为观】元峯观【在徳清县南吴羌山之阳宋淳熙间建内有石壶泉】









　　钦定大清一统志卷二百二十二
<史部,地理类,总志之属,大清一统志>
　　钦定四库全书
　　钦定大清一统志卷之二百二十三
　　湖州府【二】
