<!-- { "loadSidebar": true } -->
　　户口【原额人丁一十七万五千三百一又滋生人丁二百四十一万三千三百十二】田赋【田地一十一万八千六百三十六顷四十五亩三分零额徴地丁银一十八万四千八百七十二两五钱五分零米六万六千七百七十五石五斗五升五合零麦一万九千九百二十石一斗八升五合零】
　　山川鸡鸣山【在铜山县东二里一名子房山其南为虾蟆山虾蟆东一里为响山上多孔穴毎有云雨人呼其下立应故各】定国山【在铜山县东四里李吉甫元和郡县志梁太清元年遣贞阳侯萧渊明伐东魏进攻彭城营于此】圣龙山【在铜山县东八十里一名胜云山上有石孔二双井泉出于此】同孝山【在铜山县西二十五里一名楚王山郦道元水经注获水迳同孝山北山隂有楚元王塜明一统志楚王山在州西二十五里下有楚元王墓故名】大彭山【在铜山县西三十里相传大彭氏始封于此今山之左右犹称大彭村】云龙山【在铜山县南二里常有云气蜿蜒如龙故名东岩石峯围匝中有大石佛俗谓之石佛山唐景福二年朱全忠子友裕合击时溥于徐州乐史太平寰宇记有石佛井在县南四里石佛山顶时有云气出其中旧志山有饮鹤泉山之隂为黄茅冈宋蘓轼有诗　本朝乾隆二十二年二十七年三十年四十】
　　【九年皇上南巡有】
　　【御制游云龙山咏古诗黄茅冈诗】黄山【在铜山县南二十里毎嵗此山之麦先黄土人亦称为黄焦山魏书地形志彭城有黄山隋书地理志留有黄山】徐山【有二一在铜山县南七十里隋书地理志彭城有徐山一在邳州西南张华博物志徐山在武原县东十里隋书地理志下邳郡良城有徐山元和郡县志徐偃王北走彭城武原东山之下百姓归之号曰徐山】大山【在铜山县南云龙山之东奎山之西视诸山为大两峯峙立中辟一径为南北孔道迤东为马跑山】九里山【在铜山县北五里魏书地形志彭城有九里山太平寰宇记其山有穴通琅琊王屋俗呼黄池穴亦名九嶷山明一统志九嶷山在州北九里旧志山自西而东绵亘五里山之东曰寳峯山西有团山又一峯形如伏象俗称象山】境山【在铜山县北四十里相传徐州之封境尽于此山故名旧志山西临泗水相连梁山漕河所经今有梁境闸】赭土山【在铜山县北太平寰宇记在县北三十五里禹贡徐州贡五色土出此】奎山【在铜山县东南四里东枕泗水西麓有小河曰奎河】三山【在铜山县东南十余里上有三峯故名山腰有洞又名南洞山其下为三山隄明万厯四十年大河尝决于此】寒山【在铜山县东南十八里晋书刘遐传建武初沛人周抚以彭城叛降石勒遐讨抚战于寒山抚走败南史梁武帝记太清元年东魏将慕容绍宗大败萧渊明于寒山魏书地形志彭城有寒山】吕梁山【在铜山县东南隋书地理志彭城有吕梁山旧志在州东南五十里其下即吕梁洪也】任山【在铜山县西南三十里自宿州超徐州必渉睢水逾任山为往来通道唐时有任山馆咸通九年厐勋由此防徐州又勋迎敕使自任山至子城三十里大陈甲兵号令金鼔响震山谷】彭城山【在铜山县东北三里太平寰宇记在县东北六十里上有黄石公庙明一统志在州东北三十里】桓山【在铜山县东北二十七里亦名魋山山下有桓魋墓】荆山【在铜山县东北六十里宋苏轼守郡时有言其下可沟畎积水因往相度以山多乱石不果】铜山【在铜山县东北八十里与利国驿连境旧常产铜故名相传古彭城废县在其下】盘马山【在铜山县东北九十里相传汉髙尝盘马于此其山产铁汉时铁官唐时铁冶宋时利国监皆置于山下其阳有运铁河元人建利国监桥于其上】龟山【在铜山县东北魏书地形志彭城有龟山旧志在州东北三十余里有石洞深晦莫测俗称仙人洞】茱萸山【在铜山县东北魏书地形志吕县有茱萸山太平寰宇记在县东北八十五里俗呼谓之采药山山出茱萸麦门冬本草山茱萸出东海承县】孤山【在铜山县西北魏书地形志彭城有孤山明一统志在州西北　十五里旁无峯岚故名】雾猪山【在萧县东五十里有雾猪泉渊滙数亩东南流至桃山宋苏轼有祈雪诗云岂知泉下有猪龙卧枕雷车踏隂轴】箕谷山【在萧县西旧城南水经注县南对山世谓之南山戴延之谓之同孝山刘澄之云县南有冒山山有箕谷谷水北流注获县志冒山在县西南十里翘峙众中山麓有石嵌空玲珑约畧太湖石】香山【在萧县西三里】丁公山【在萧县南十五里元和郡县志在县东南二十里丁固追汉髙祖处金史地理志萧县有丁公山又县南二十里有浮绥山】永固山【在萧县南四十里下有永固泉俗曰海眼】三仙台山【在萧县北半里圣泉山北一里余下有白茅冈古岩泉】三台山【在萧县北山之东有筛珠泉西有凤眼泉】天门山【在萧县东南三十六里两山崖立如门中有益泉林木蓊蔚】龙冈山【在萧县东南三十八里绵亘数里山南深谷中有果老洞又南二里曰龙驹嘴众山环绕中辟一路过数岭有双龙泉止隔片石左甘右苦冬夏不竭】白米山【在萧县东南四十六里北去龙驹嘴六里有白未泉】升髙山【在萧县西南十二里一名胜髙山山隂有黑坞可三亩余夏秋积雨其水染人衣即成黒色】相山【在萧县西南六十里与宿迁接界魏书地形志相有相山隋书地理志萧有相山】绥舆山【在萧县东北宋书刘延孙传刘氏居彭城县者凡三里帝室居绥舆里刘懐肃居安上里刘懐武居丛亭里元和郡县志绥舆山在县东二十五里葢因里以名山也金史地理志萧有绥舆山】圣泉山【在萧县西北二里一名泉水山上有圣泉半山有书声洞山西有桃花洞】名山【在萧县西北明一统志在县西南五里相近又有大山】安山【在砀山县南水经注砀北山也】砀山【在砀山县东南接永城县界汉髙防时尝隠芒砀山泽间即此汉书地理志砀县有砀山出文石应劭曰砀山在砀县东太平寰宇记砀山在永城县北五十里北去芒山八里县志在虞山西南十里有紫气岩即汉髙帝避难处山之东有戏山西南有狼牙山南有铁角山又南有保安山保安西为平顶山皆芒砀之支阜也】虞山【在砀山县东南五十里一名鱼山接河南归徳府永顺县界】白驹山【在丰县东南十五里相传汉髙祖大防父老于此歌白驹以留賔故名明成化间犹髙三丈余嘉靖末屡经黄水沙污其迹渐平】华山【在丰县东南三十里一名东华山亦名小华山周十余里山有三峯山顶石皆方平稍西削壁千仞又西为华阳洞深杳莫测洞西口有石室可坐数人中峯突起亦自然石级可以登蹑一名岚山山阳又有洞五曰防景虚白碧寒太元太乙皆极幽胜后峯亦名堕山】微山【在沛县东南三里魏书地形志留有微山元和郡县志防山在沛县东南六十五里】七山【在沛县西南三十里亦名戚山县之镇山也其东又有青龙柱籍山髙仅寻丈有马饮池相传鄼侯牧马处】葛峄山【在邳州南八十里亦名峄阳山俗名距山以其与沂水相距也尚书禹贡峄阳孤桐汉书地理志东海郡下邳有葛峄山在西古文以为峄阳元和郡县志山在州西六里】羊山【在邳州南九十里南临黄河接睢宁县界上有五层石台】艾山【在邳州北五里与山东沂州接界以产艾故名元魏时艾山县葢置于此】显阳山【在邳州西北十八里其山髙耸朝阳故名】黄石山【在邳州西北三十二里上有黄石公庙】胜阳山【在邳州西北二十五里髙耸秀抜胜于显阳故名】三台山【在宿迁县北二十里三峯突耸势若连珠为县主山】防峿山【在宿迁县北七十里一名司吾山又名司镇山俗譌为防峿山汉置司吾县以此山名水经注横沟水迳司吾山东太平寰宇记防峿在宿迁县西北七十里司吾故乡明一统志防峿山在宿迁县北七十里上有石洞洞口凿石为螭水自螭口濆出四时不涸宋绍兴末首领张荣屯此山以拒金人县志防峿山髙百丈许周十五里乾隆十六年】
　　【皇上南巡有　　　　　　　　　　　　御制防峿山诗其南为五华峯又南为斗山】塔山【在宿迁县北九十里周十余里上有土城相传五代时郭彦威屯兵于此】马陵山【在宿迁县治北二里县城枕其上】九顶山【在睢宁县西五十里周六十里有九峯环抱中可伏万人怪石嶙峋深涧陡峻其支为马儿山上有仙洞石泉】仙掌山【在睢寕县西六十里上有掌痕偶然遇之则见箸意求之则无故名】大湖山【在睢宁县西南三十二里稍东为小湖山】张龙山【在睢宁县西北七十里下有石穴后有小陵曰绵山】槖驼岘【在铜山县北梁萧渊明攻彭城军于寒山东魏将慕容绍宗驰救至槖驼岘遂至城下大败渊明之师是也】黄桑峪【在萧县东南与龙驹嘴连相传汉髙帝曾藏于此亦名皇藏峪中有秦王洞拔剑泉出此拔剑之北又有五眼泉由五石窦中出潺湲涌沸逺引上盆诸谷流径石沟】葛墟岭【在沛县东南九十里南去徐州洪九十里南北通衢】黄河【自河南虞城县流入迳砀山县北丰县南又东迳萧县北又东南至铜山县城东北又东迳沛州南睢寕县北又东迳宿迁县南东南流入淮安府桃源县界自府城以北本汴水故道其南即泗水故道明时大河南徙遂占为经流徐州旧志黄河旧从城东北隅小浮桥合运河明嘉靖八年河决州北大溜沟三十八年河由秦沟冲茶城接于闸河自是遂徙而北小浮桥道渐淤万厯五年始复故道萧县志旧河自虞城逹县北冀门集出徐州小浮桥所谓贾鲁故河也嘉靖二十七年河决秦沟自新挑沟至朱渡一带俱淤四十四年大河淤塞自赵家圈泛溢而北入丰沛二县万厯五年河复南冲县界三十四年河臣李化龙濬旧河自砀山县朱旺口东至小浮桥由是河归故道砀山县志黄河旧在县南三十里即元贾鲁所开由虞城夏邑县流入经县狐父聚达杼秋城又东出徐州小浮桥入泗明嘉靖三十八年改由县北二十里戎家口出徐州茶城入漕河万厯三十一年河决朱旺口径沛县南三十四年河归故道河渠考初大河自砀山东入萧县界沛去河逺虽有时冲决而非经流之所正徳四年河决曹县直逹丰沛既又决沛县南飞云桥入运河自桥以北皆成巨浸嘉靖七年河决而南东溢逾漕河入昭阳湖县西北庙道口淤三十余里八年飞云桥水北徙鱼台县之谷亭舟行闸面九年沛县北境之水决鱼台塩塲口冲谷亭十三年河决赵皮寨于是谷亭流絶而庙道口又淤三十七年归徳新集口淤大河散溢支流冲入飞云桥四十四年大河淤塞自萧县赵家圈泛溢而北至丰县南棠林集分为二股南绕沛县七山南二里径杨家集入秦沟北自丰县华山东径县西南马村集亦入秦沟又自华山东北分流出飞云桥散为十三道纵横至湖陵城口入漕河又逾漕河漫入昭阳湖浩渺无际而河变极矣明年河复决县二三等铺冲入运河亦由湖陵城口入湖陂是时河臣朱衡潘季驯方改濬新河即而县东南马家桥隄成障水南趋横流复定万厯五年河复南徙入萧县而沛县始无河患邳州志黄河旧绕半弋山北明崇祯末改流羊山之南去州二里　本朝康熈七年河溢城没自此积为巨】
　　【浸己巳春圣祖仁皇帝南巡发帑金四万三千两改建州城于艾山黄河至旧城南自彭城厯吕梁由睢寕界至五上头迤东始入沛境流四十里接阜河抵宿迁县界】
