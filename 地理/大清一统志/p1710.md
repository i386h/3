<!-- { "loadSidebar": true } -->
　　关隘分水关【在饶平县东南一百四十里其北又冇老虎闗栢髙闗皆接福建诏安县界】武宁关【在惠来县东四十里明初置驿于此】龙冈关【在惠来县西二十里有东西二闗东通林招渡西逼龙冈溪最为要隘有城周一百丈门三有龙冈市为水陆辐辏之所】丰顺鎭【今丰顺县治本属海阳县　本朝乾隆三年始析海阳揭阳大埔嘉应四州县地置县治丰顺镇因名旧志在海阳县西北一百四十里接嘉应州界明嘉靖末置丰顺营隆庆初筑城周二里门三以通判驻守寻以盗平还郡后设官汛守又有北闗镇在城东南六十里】南澳镇【在饶平县东南一百六十里海中南澳山上明万厯四年筑三城一在深水澳一在云葢寺一在龙眼沙互相聨络设副总兵驻守　本朝康熙十八年改设总兵官蒹辖澄海海门逺濠三营控制两省为海上重镇】黄冈鎭【在饶平县南少东九十里明嘉靖二十六年筑城　本朝顺治十七年重修周六百余丈设副将驻守属潮州镇】三河鎭【在大埔县西四十里三河口西岸县志地界闽广舟车要津明洪武九年设巡司及驿丞十年又设递运所嘉靖十二年革递运所四十三年筑城周五百丈万厯末以巡司兼驿务今有三河坝市贸易者星布为县巨镇】海门所【在潮阳县东南二十里东临河渡门南去大海四里北去磊石门十八里明洪武二十七年筑城周六百七十三丈置守御千戸所又设绍兴营于此　本朝康熙六年増设副将为潮州镇水师协八年裁二十年改设守备四十二年添设逰击明年改属南澳镇雍正三年裁千戸所四年改设防将驻守仍属南澳鎭统辖】大城所【在饶平县东南一百三十里髙埕栅鳯狮二山之下南去海岸八里明洪武二十七年筑城周六百四十三丈置守御千戸所】靖海所【在惠来县东少南六十里东南皆临大海明洪武二十七年置守御千戸所嘉靖二十七年筑城周五百六十丈】蓬州所【在澄海县西来三十里南临牛田洋西北去揭阳县九十里明洪武二年置守御千戸所于夏岭村二十七年移于鮀江都三十一年筑石城周六百四十丈嘉靖中自揭阳改属澄海后移治潮阳乌石　本朝雍正三年裁】浮洋巡司【在海阳县南二十里浮洋市　本朝乾隆二十六年新设又旧志有潘田巡司在海阳县西北一百三十里潘田村明嘉靖中设　本朝雍正十三年裁又有枫洋巡司在县西北枫洋村明洪武初置四年移治县南园头村嘉靖末废】招宁巡司【在潮阳县东三十里招宁村明洪武二十八年设于海口曰海口巡司后以其地置千户所移司治此改名　本朝康熙五十七年移置达濠城中】吉安巡司【在潮阳县西少北七十里贵屿村明洪武二年置于水都南山下二十七年移治于此今因之】门辟巡司【在潮阳县西北六十里门辟村明洪武二年置今因之又桑田巡司在县北少西三十里明正统十三年置今废】北寨巡司【在揭阳县东明洪武四年置于县西北冈头山正统四年移于县东北乌石山南正徳十二年复还旧治后又移县东桃山铺前今因之】湖口巡司【在揭阳县西六十里棉湖寨明洪武三年置寨东湖口村后移冶此今因之】黄冈巡司【在饶平县南九十里黄冈镇明洪武三年镇今因之又有鳯凰巡司在县西五十里明洪治中置今裁】南澳巡司【在饶平县信宁都南澳同知防署前左　本朝乾隆二年设】神泉巡司【在惠来县南十五里神泉村近大海明洪武初置于县西北山村曰北山巡司二十七年改置于此嘉靖二十三年筑城周三百丈尝为海贼林鳯所踞　本朝雍正九年移置巡司于靖海所城内仍名神泉】葵潭巡司【在惠来县西南葵潭寨内旧为北山驿驿丞　本朝雍正七年改置巡司】三河巡司【在大埔县北城侧旧在县西新寨社今移置】大产巡司【在大埔县西南黄沙村明嘉靖十六年置于县南一百里大产村后移治黄沙而司名不改今因之又有乌槎巡司在县西髙陂村明初置乌槎营堡在县西南后通山径前临津渡为要害之地嘉靖四十一年设巡司于此后以虎患移治髙陂　本朝乾隆二十六年裁】樟林巡司【在澄海县东三十里樟林寨城内旧为东陇河泊所　本朝雍正九年改置又辟望巡司明初置于县北芒尾村嘉靖十二年以司置县因移治南洋村今废】鮀浦巡司【在澄海县西北鮀江都明洪武三年置今因之又宋置小江巡司及小江驿在县北小江村元置小江勾管司明洪武二年改小江盐课司四年移于鮀浦司西北又洪武十四年置鮀浦河泊所今废】云落径巡司【在普宁县南三十里水都属潮阳县辖明嘉靖中置　本朝雍正九年属普宁乾隆二十七年改建桂屿】汤坑巡司【在丰顺县汤坑市金鼎寨本朝乾隆二十六年设】达濠营【在潮阳县东海中逹濠山　本朝康熙二十年设副将二十三年改设游击四十二年裁游击以守备驻防于此】狮子营【在揭阳县西霖田都接长乐县界一名狮头营又马头营在县西北蓝田都长布营在县东北梅冈都皆明初置久废】水寨城【在澄海县北三十里宋乾道三年知州事傅自修谕降海盗创制水军寨于此嘉定十四年移于鮀浦塲明洪武三年复于故址筑城设指挥使镇之成化中属饶平县后属澄海今废】柘林寨【在饶平县东南一百四十里本系水寨明初设官兵防守　本朝康熙十年筑城周一百十五丈门二海防考柘林波连南澳跨闽越之交他寨或山或礁或港皆有险可恃此独四面孤悬无附近卫所可以缓急故其备为最切】鸥汀寨【在澄海县西二十里又樟林寨在县北三十里俱有城皆设兵防守】黄冈堡【在惠来县东九域志潮阳县有黄冈镇县志黄冈有市在县东六十里　本朝康熙八年筑堡城周四十丈】东陇隘【在海阳县南登云都境内又有新闗海门万里桥枫洋汤田泊公等隘】河渡门隘【在潮阳县东招收山下】桃山隘【在揭阳县东又官溪隘在县南霖田隘在县西蓝田隘在县北旧皆为戍守处】渔村隘【在饶平县东南又小榕隘青竹径隘皆在县东南平溪隘鳯凰隘小村隘皆在县西岭脚隘九村隘皆在县东北及牛皮口黄坭大径等十隘皆在歌都】箭竹凹隘【在大埔县东五十里接水定县界岭峡横亘中一凹通往来又莒村隘在县东南五十里白堠隘在县东南六十余里鸦鹊坪隘在县南四十里天门岭隘在县南九十里枫朗隘在县南一百里大麻隘在县西六十里隂那口隘在县西北六十里平沙隘在县北二十里长窖隘在县东北十里】虎头沙隘【在大埔县东北五十里与永定锦峯窑相接路通福建上杭县有埠市客商往潮惠汀漳皆于此转输两旁石山中通小径盗贼尝出刼掠明嘉靖四十一年设巡司万厯十年废】冠陇隘【在澄海县西北十里又南洋隘在县北十里俱有寨】黄山径【在恵来县西八十里路通海丰狭不容车】招收盐塲【在潮阳县大栅村元置招收勾管司明洪武二年改为盐塲今置盐课司】小江盐塲【在饶平县东南黄冈镇明置盐课司菅四栅黄冈迤东为大港栅又东为高埕栅又东为大埕栅又东为柘林栅今仍置盐课司】隆井盐塲【在惠来县东九十里接潮阳县界明置在潮阳县南二十里龙津亭畔嘉靖初移练江村辖平湖古埕古汀神泉山四栅隆庆三年改属惠来今置盐课司】神泉街【在大埔县城东滨河当汀漳潮惠之冲鱼盐百物所聚】和平市【在潮阳县西南三十里平和村明置河泊所于此】浮山墟【在饶平县东南三十里东洋屯一名百丈埔宋张世杰妻许氏防陈吊眼之师出黄冈与元兵战亡于此】鳯城驿【在海阳县北门外明置崇祯末废　本朝顺治中复置康熙三十九年裁】产溪驿【在潮阳北北七十里明初置今裁】灵山驿【在潮阳县南门外明初置嘉靖四年移于北郭后又移此今裁】桃山驿【在揭阳县东三十里明洪武四年置隆庆二年废】黄冈驿【在饶平县南一百里陈塘堡明初置嘉靖复废】北山驿【在惠来县西门外明初置在县西十五里庵头村嘉靖六年移置于此今裁】大陂驿【在恵来县西八十里明洪武四年置今裁】
　　津梁广济桥【在海阳县东跨老鸦洲宋建名济川桥广二丈长一百八十丈分据东西二洲明宣徳中知府王源礨为墩二十有三架亭屋百二十有六造舟二十有四为浮梁改今名正徳中易梁以石　本朝康熙二十四年重修】思古桥【在海阳县东十里元泰定中建俗名洗马桥】万里桥【在海阳县西大和都旧名李浦桥接揭阳县界又揭阳县东北五十里亦有万里桥】去思桥【在海阳县西北隅宋嘉定间州守赵谧建因名】和平桥【在潮阳县西南三十里跨练江宋宣和中建长三十丈计十九间】胪溪桥【在潮阳县西南三十里胪冈又西南十里有成田桥十里有茅津桥路逹惠来县】潇湘桥【在潮阳县西七十里潇湘村唐进士洪奋虬建】钓鳌桥【在揭阳县西二里明嘉靖中改建于县南半里万厯中复修县西故址今二桥并存　本朝康熙三十二年重修】大窖桥【在揭阳县东北四十五里接海阳县界元建凡十五间各广二十五丈】横溪桥【在饶平县东相近又有广徳桥又洋溪桥在县北五里　本朝乾隆四年建】光华桥【在惠来县东四里其西有惠政桥旧名新市桥分跨光华东西溪】武宁桥【在惠来县东武宁闗元建】大陂桥【在惠来县西大陂驿东十梁二十一间宋建】孚惠桥【在大埔县南髙圳小水口为闽广孔道】方公桥【在大埔县北门外跨小靖溪明嘉靖中知县方建】溪东桥【在澄海县西南三十里鮀浦市尾又后溪桥在县西南三十五里沙捕村】仙砻桥【在澄海县西北十里冠陇市北宋建长十丈石梁五间又济川桥在县北十里有上下二桥】百里桥【在普宁县东二里又东南五里有钱湖桥相近有东洋桥】长夀桥【在丰顺县治下汤社又后寮桥在红西宫山北】官溪渡【在揭阳县东渔湖桃山二都之间一名长埔渡为入郡要津】揽表渡【在惠来县西南六十里达海丰甲子所要津最险】
　　堤堰北门堤【在海阳县东府志起城北龙康绕鳯城驿而东而南厯南厢登云登龙龙津南桂太和东莆上莆龙溪九都长八十里又有南门堤　本朝康熙十二年修筑于城濠之口甃石为涵洞纳韩江水通三利溪民甚赖之乾隆三年复动帑金十万加筑三堤工由永固】江东堤【在海阳县南府志堤自水头宫折东转而南至急水门西岸又厯寨口村抵蓬莱官至水口又有水头宫折正南又折东至水口与蓬洞宫相直中为江东都四面皆水而西北尤险】刘甫洋陂【在惠来县西南十里源出石鸟山流经东容陂分流溉内洋后河寮乌墩新岱等田由河秀溪入海由西巷陂在县西六十里溉盐田五百畆又白沙湖陂在县西北六十里石甃溉田二百余畆】海仔塘【在惠来县西海子村周三十里消息随潮汐溉田二百余顷又莲台寺塘在县西三十里周八里多生莲藕溉田百顷】新溪涵【在澄海县西北十里府志上中下外莆都北起横陇南抵下埭东西共一万零二百二十四丈六尺旧有石矶三十二以杀水势涵沟一十六以引积水入于海自宋迄元明相继修筑　本朝顺治初重修】
