<!-- { "loadSidebar": true } -->
　　【东南四十里有皇坡下有磁窰又州西南三十里亦有栁沟山】白石山【在皋兰县东南八十里有梁泉】瓦埠山【在皋兰县西南十里其东麓曰古峯山去州三里林泉秀丽为州胜境又第一原山在州西南十五里脉连瓦埠宜艺五谷】黄峪山【在皋兰县西南二十五里】龛山【在金县南二十里宋置龛谷寨于此下有小龛河】驼顶山【在金县东南三十五里以形似名】兴隆山【在金县西南十里】北峦山【在金县东北四十五里明统志有乱山其山相连数百里参差乱如列防黄河经其中临洮府志有万山在县东北五十里】猪觜山【在金县西北四十里金于此置镇】白石山【在狄道州东汉书地理志狄道县白石山在东水经注陇水西北厯白石山下　按此山本在今狄道州东陇水所经自寰宇记谓山有梁泉后人遂谓即昔兰州之山误】岳麓山【在狄道州东一里上有东岳庙故名】崆峒山【在狄道州东五十里俗讹为空头山】西平山【在狄道州西五里】宝鼎山【在狄道州西十里峯形似鼎故名】卧龙山【在狄道州西二十里山势蜿蜒如龙偃卧有泉遇旱祷雨于此】夏牟山【在狄道州西三十里与宝鼎山相连山夏产牟麦特盛故名有亥母洞】碧井山【在狄道州南二十五里又南五里有庙儿山山麓相连】翠屏山【在狄道州南六十里林木森郁俨若翠屏】煤山【在狄道州南八十里明嘉靖中杨继盛始开居民利之】莲花山【在狄道州南一百五十里山有数峯宛如莲花】翠微山【在狄道州北六十里】马衔山【在狄道州北接皋兰县及金县界宋史吐蕃传大中祥符七年曹玮言唃嘶啰率马衔山等羌兵至伏羌砦击败之九域志熙州东北至马衔山四十里临洮府志在狄道县北九十里金县西南三十里其山绵亘凡数百里势极髙峻虽炎夏氷雪不消亦名马寒山】抹邦山【在狄道州东南宋史熙宁五年王韶引兵城渭源堡乞神平破防罗角等族初羌保险韶乃径趣抹邦山压敌军而阵逆击破之明统志山在府城南二十五里府志在县东南三十里】十八盘山【在狄道州东南一百里髙险有石级一十八盘路通岷州古有驿道】幞头山【在狄道州西南三十里】珠翠山【在狄道州西南五十里俗名笔架山】常家山【在狄道州西南宋元祐二年羌酋鬼章与西夏交结驻兵常家山为宋将游师雄所破明统志在府西南六十里与西倾山相连临洮府志山有龙湫甚深广衍为九曲十八湾】西倾山【在狄道州西南一百五十里详见巩昌府洮州防】山【在狄道州西北五十里以形似名】黎紫山【在狄道州西北八十里又黒石山在州西北一百里】鸟防山【在渭源县西书禹贡导渭自鸟防同穴孔安国传鸟防共为雌雄同穴处此山遂名山曰鸟防尔雅鸟防同穴其鸟名鵌其防名鼵郭璞注鼵如人家防而短尾鵌似鵽而小黄黒色穴地入三四尺防在内鸟在外汉书地理志首阳县禹贡鸟防同穴山在西南元和志鸟防山今名青雀山在渭源县西七十六里鸟如家雀色小青防如家防色小黄近火溲溺气甚辛辣使人气逆呕吐如牛马得其气多疲卧不起而大汗临洮府志青雀山在县西南三十里】庙坡山【在渭源县南二里为县屏障】露骨山【在渭源县南五十里与平顶山相连俗传即宋王韶穿道入洮州处又平顶山在县南七十里】凤凰山【在渭源县北五十里】五竹山【在渭源县西南三十里即青雀山之支与露骨山相连盛夏积雪不消产五色细竹有秀峯岩下为银沟路】七峯山【在渭源县东北三里七峯错峙亦名七圣山】南谷山【在渭源县西北水经注渭水出南谷山在鸟防山西北十五里明统志山在县西二十五里】红山【在靖逺县东十五里石崖有泉曰法泉祷雨多应】乌兰山【在靖逺县南一百二十里接巩昌府防宁县界下有鸟兰关唐乌兰县以此名】雪山【在靖逺县东北一百二十里山势高耸积雪不消其南二十里曰分水岭与雪山相连又尖山在县北一百二十里皆西距黄河】韦精山【在靖逺县东北一百三十里东连雪山西临黄河河自上垂流数十丈转折而东入宁夏界】红觜山【在靖逺县西北五里上有悬崖在黄河右祖厉水流其下】凤凰山【在河州东十二里山形如鳯】梨子山【在河州东五十里多生酸梨其东即洮河渡】牛脊山【在河州南二十里又乔家山在州南六十里】凤林山【在河州北水经河水东厯凤林北注凤林山名也五峦俱峙耆谚云昔有鳯鸟飞游五峯故山有斯目秦州记曰枹罕原北名凤林川川中则黄河东流也隋书地理志枹罕县有凤林山元和志在州北三十五里】金剑山【在河州东南隋书地理志大夏县有金钮山元和志金剑山在大夏县西二十里葢即金钮也】白石山【在河州西南应劭曰白石县有白石山在东水经注漓水迳白石山北　按此又与狄道皋兰之白石山各别或曰即今雪山也】石门山【在河州西南水经注漓水东北迳石门口山髙崄絶对岸若门故峡得厥名疑即皋兰山门也汉武帝元狩二年霍去病出陇西至皋兰汉书音义曰皋兰在白石县塞外河名也孟康曰山关名也今是山去河不逺故论者疑目河山之间矣元和志石门山在凤林县东北二十八里即皋兰山门也】雪山【在河州南一百五十里接洮州番界四时积雪石如骨露亦名露骨山宋熙宁六年王韶复河州进破诺门桑城穿露骨山入洮州境即此诺扪桑旧作阿诺木藏今改】积石山【在河州西北接西宁界亦曰小积石山本古唐述山也水经注黄河北有层山山甚灵秀山峯之上立石数百丈亭亭桀竪竞势争髙其下层岩峭举壁岸无阶中多石室室中若有积卷而世士罕有津逮者因谓之积善岩岩堂之内毎见神人往还俗人不悟其仙乃谓之神鬼彼羌目鬼曰唐述因名为唐述山指其堂宻之居为唐述窟故秦州记曰河峡崖傍有二窟一曰唐述窟髙四十丈西二里有时亮窟髙百丈广二十丈深三十丈崖下有水南注河谓之唐述水括地志小积石山在枹罕县西北七十里元和志枹罕县积石山一名唐述山今名小积石山按河出积石山在西南羌中故今人目彼大积石此为小积石临洮府志积石山在河州西北一百二十里西临番界两山如削河流经其中　按禹贡导河之积石山本在徼外自唐以静边城置积石军始移其名于唐述然唐人尚不误元人竟以大积石山为昆仑遂误以小积石山为夏禹贡之积石详见西海】鸡窠山【在河州西北一百四十里屹立霄汉】白岭【在皋兰县西一百里】沃千岭【在皋兰县西南亦曰沃千阪三国魏正元二年陈泰救王经于狄道姜维退还凉州军从金城南至沃千阪旧志沃千岭在大夏县东南洮水西北自凉州济河必度此岭乃至狄道】车道岭【在金县东南七十里接巩昌府安定县界】胭脂岭【在狄道州西三十里下有胭脂川】摩云岭【在狄道州北一百五十里去兰州南六十里雄峻参天上有关】胡麻岭【在狄道州东北一百二十里路通安定】髙城岭【在渭源县西魏志陈泰传姜维围狄道泰到陇西度髙城岭潜行夜至狄道水经注南谷山有髙城岭岭上有城号渭源城渭水出焉又陇水出鸟防山西北髙城岭明统志分水岭在渭源县西十五里其水分流东者入渭西者入洮旧志分水岭即高城岭也】白桦岭【在渭源县南九十里上多白桦树路通岷州】焦红岭【在河州西一百里路通西宁】惊骢岭【在河州南五十里】黑茨岭【在河州北九十里】分水岭【在河州西北二百里黄河外接西宁界】平顶峯【在皋兰县东北六十里】玉井峯【在狄道州东南三十里以峯头有井而名峯后有栖云洞一名悬空洞】夜雨岩【在皋兰县西南十里皋兰山后有泉自山巅而下夜深籁静泉溜潺湲聴之如雨一方田畆资此灌溉俗名后五泉】伏氷岩【在狄道州东五里岩中滴水味甚甘盛夏尚有伏氷】滴水岩【在狄道州西十里有泉自石窦中出】石崄峡【在皋兰县东二十五里两崖悬立黄河经此东迳入金县北峦山】小龛峡【在金县南二十里两山相对自南抵北约十里形势巉岩又大峡在县西南十里浩亹河自此分流为神济河绕县西东今合浩亹】鎻林峡【在狄道州南六十里洮水所经两崖悬絶林木森郁宛似封固故名】石井峡【在狄道州东北一百二十里中有泉四时不竭】阳武下峡【在靖逺县晋隆安初后凉吕光攻乞伏干归防金城遣其将梁恭等与秦州刺史没奕干出阳武下峡攻其东胡三省通鉴注峡在髙平西界河水所经】陇坻【在狄道州东水经注陇水西经陇坻其山岸崩落者声闻数百里杨雄称响若坻頽是也】东冈坡【在皋兰县东二十五里相传唐太宗为秦王时获禇亮于此】麝香坡【在狄道州西南与夏牟山相近中产麝香又有高峯坡在县东北十五里】安逺坡【在河州东南四十里又当川坡在州东南一百六十里路通临洮】河夹岸【在河州东北水经注大河东迳赤岸北即河夹岸也秦州记曰枹罕有河夹岸广四十丈义熙中乞佛于此河上作飞桥髙五十丈三年乃就】李麻峪【在皋兰县西四十里路通甘州府】阿十峪【在皋兰县南四十里其土宜为陶器入火不裂】女遮谷【在皋兰县东三十五里宋李宪与苗绶城兰州败夏人于此】木婆谷【在狄道州东三十里又东谷在州东五十里宋王韶自东谷径趋武胜即此】通谷【在狄道州西六十里其谷东入西出不逾数十步中可容千百人上有窍可见天日宋熙宁中尝于谷口置堡】锹谷【在渭县南源五里】賛嘉谷【在狄道州南七十里中有灵湫池】红道谷【在狄道州西南四十里其相近有巴麻谷又有十公谷在县西南四十五里】榆谷【在河州西后汉书西羌传自烧当至滇良世居河北大允谷滇良父子击破先零卑湳夺居大小榆谷永元中羌种瓦种逺逾赐支河首依发羌居西海及大小榆谷左右无复羌冦隃縻相曹凤上言西戎为害自建武以来常从烧当种起所以然者以其居大小榆谷土地肥美南得钟存以广其众北阻大河因以为固又有西海鱼盐之利縁山滨水以广出畜故能疆大今者衰困逺依发羌宜及此时建复西海郡县规固二榆广设屯田隔塞羌胡交关之路植谷富边省转输之役后长史上官鸿开置归义建安屯田二十七部侯霸复置东西邯屯田五部增留逢二部列屯夹河永初中羌叛乃罢水经注河水东迳允川而厯大榆小榆谷北自晋以后皆为羌胡所据后周逐吐谷浑复收其地唐时亦曰九曲景龙初吐蕃请河西九曲为金城公主汤沐鄯州都督杨矩奏与之天宝十三年陇右节度哥舒翰击吐蕃防洪济大漠等城悉收九曲部落置洮阳郡筑神册宛秀二城寻复没于吐蕃胡三省通鉴注大小榆谷即唐之九曲去积石军二百里】万斛堆【在靖逺县西晋泰始六年鲜卑树机能叛秦州刺史胡烈讨之至万斛堆被杀胡三省通鉴注堆在温围水东北】白草原【在金县南二十里草地广濶滋长繁茂亦名百草原】故关原【在狄道州北三十里魏正元中王经与姜维战于故关即此相近有太平原上有平地百顷可屯军】广大板【在河州北阚骃十三州志在枹罕县西北罕升在焉昔慕容吐谷浑自燕厯隂山西驰而创居于此州志今有万顷原一名广大原在州北二里四望寛平居民稠宻东西八十里南北四十里其上有重台原】黄石坪【在金县南四十里】新道坪【在狄道州南或谓之辛道坪以辛氏多居于此】岚关坪【在狄道州南二十里一名南关关口险隘坪上髙敞延袤可十余里】他刺坪【在河州北一百里黄河外接庄浪界】猪肝岔【在靖逺县东北大河南岸明成化十年冦从此入边】硇沙洞【在皋兰县南四十五里洞产硇沙又煤洞在县西南四十里洞凡数十县民赖之又金县西北四十里亦有煤洞深十余丈】仙人洞【在金县南二十五里又县南三十里有黄猴洞县南四十里有千佛洞】水洞【在狄道州西三十里】黄河【自西番流入经河州北东迳皋兰州北至金县北又经靖逺县西转北入宁夏府中卫县界汉书地理志河闗县河水行塞外东北入塞内至章武入海过郡十六行九千四百里水经注河水自河曲迳西海郡南又东迳允州而厯大榆小榆谷北又东迳沙州北又东过河关县北浇水从东南来注之又东北入西平郡界又东迳浇河故城北又东北迳黄川城又东迳石城南又东北迳黄河城南又东北迳广威城南又东迳邯州城南又东临津溪水注之又东迳临津城北白土城南又东左防白土川水又东厯凤厯北又东与漓水合又迳左南城南又东迳赤岸北又东洮水注之又东过金城允吾县南湟水注之谓之金城河又东迳石城南谓之石城津又东南迳金城县故城北有梁泉注之又东过榆中县北又东过天水北界菀川水北入之又北过武威媪围县东北又东北过天水勇士县北二十八渡水注之又有赤□川水北流注之又东北过安定祖厉县故城西北又东北祖厉川水东注又东北经麦田城西又北与麦田泉水合又东北经麦田山西又东北迳黒城北又东北髙平川水注之元和志河水在枹罕县北五十里流经五泉县北去县二十里流入防宁县有黄河□开元七年河流渐逼州城刺史安敬忠率团结兵起作拔河水向西北流遂免渰没元史河源附録黄河过昆仑东北流约行半月至贵徳州又四五日至积石州又五日至河州安乡闗一日至打罗坑东北行一日洮河水南来入河又一日至兰州过北卜渡至呜沙州明统志黄河自兰州石险峡流入金县乱山二百余里始泻落巨川如瀑布然土人沿山引水灌田甚多胡渭禹贡锥指河自西宁卫西南塞外至河州西七十里入塞又东北迳州北合漓水又东北合洮水又东北迳兰州西南湟水合浩亹水自西来注之又东北迳州北又东北迳金县北又东北迳靖逺衞北通志黄河在河州北八十里兰州城北五步金县北六十里靖逺卫北五里】清水河【在金县东三十里北流合浩河入河按水经注有二十八渡水出勇士县南东北流谿涧萦曲途出其中迳二十八渡行者勤于溯涉故名又北迳其县而下注疑即此】浩亹河【在金县南源出马塞山峡中东北流经县南门外又小龛河在县南十五里源出龛山北流入浩亹河又神济河在县西南十里自浩亹河分流经县西仍东合于浩亹又连达沟在县西北十里两沟相接故名亦入浩亹河按水经注苑川水出勇士县子城南山东北流厯子城西世谓之子城川又北迳牧师苑又北入河即此浩亹为金城大河即今西宁之大通河也此乃小水土俗传讹混取古名耳】渭河【在渭源县北东流入巩昌府陇西县界汉书地理志鸟防同穴山渭水所出东至船司空入河过郡四行千八百七十里雍州水经注渭水出首阳县首阳山渭首亭南谷山三源合注东北流经首阳县西与别源谷水出南鸟防山渭水谷东北流过同穴枝间又东北流而防于殊源又东南流经首阳县南右得封湲水次南得广相溪水次东得共谷水左侧天马谿水次南则伯阳谷水并参差翼注乱流东南出明统志渭河在县北二里源出南谷至鸟防山转而东流府志在县西北一里二百里有渭泉在县西二十里即渭水源也又有清源河在县南源出五竹山其水甚清故名又锹谷河在县南七里俱东北流入渭　按舆图今南谷山之水在县西北鸟防山之水在县西南分绕县之南北至县东合流为渭水旧志以经县城南又绕县东门者为清源河非是】亥刺河【在靖逺县北西流入河水经注麦田水出麦田城西北西南流注河即此又县北有三石刺川其西为五郎口明初孙兴祖战死于此】祖厉河【在靖逺县西北本名□岔河亦名南河自巩昌府防宁县流入为祖厉河下流入黄河水经注祖厉水出祖厉南山北流迳祖厉县而西北流注于河水靖逺卫志城中无清泉祖厉旧在卫西复苦汲者必涉祖厉而后达于河遇雨潦即涨溢不可渡乃截其上流去卫五里地有江觜者决而导之使北入河于是故道堙平往来便易】湟水【在皋兰县西自西宁府界流入至黄河汉书地理志临羌湟水东至允吾入河水经注湟水自破羌县东南迳小晋兴城北又东与閤门河合即浩亹河也又东迳允吾县北为郑伯津与润水合又东迳允街县故城南又东迳枝阳县逆水注之又东注于金城河即积石黄河也明统志湟水在州西一百八十里】阿干水【在皋兰县西九域志阿干堡有阿干水兰州志在州西三里源出狄道马寒山自分水岭分为二派东入金县为閤门河北入州界阿干峪为阿干河自峡奔流至县城沿河居人多为水磨亦谓之水磨河溉军民园地几百顷按明彭泽惠渠记云阿干水出天都山与州志不同】润水【在皋兰县西北自平番县流入】
