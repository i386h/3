<!-- { "loadSidebar": true } -->
　　安阳县【附郭东西距一百八十里南北距七十里东至直大名府元城县界一百里西至林县界八十里南至汤隂县界三十里北至直隶广平府磁州界四十里东南至汤隂县界二十五里西南至汤隂县六十里东北至临漳县治八十里西北至磁州界八十五里战国魏宁新中邑秦昭襄王五十年改曰安阳汉为荡隂县地晋始置安阳县属魏郡东魏天平初并入邺县后周大象二年自邺移相州治此改县曰邺隋开皇十年复曰安阳大业初为魏郡治唐复为相州治五代宋因之金为彰徳府治元为彰徳路治明为彰徳府治　本朝因之】临漳县【在府东北七十里东西距七十五里南北距一百里东至直隶大名府元城县界五十里西至直隶广平府磁州界二十五里南至安阳县界五十里北至广平府成安县界五十里东南至内黄县界五十里西南至安阳县治八十里东北至广平府广平县治六十里西北至广平府邯郸县治七十里春秋邺邑属晋战国属魏汉置邺县并置魏郡后汉因之初平中又为冀州治三国魏黄初二年建邺都晋仍为魏郡治建兴元年改曰临漳后复曰邺石虎慕容儁皆都此苻秦仍为冀州治后魏天兴四年于县置相州东魏天平元年迁都改为司州魏尹治又分邺东界置临漳县属之北齐亦都此后周复为相州治大象二年州移治安阳改邺为灵芝县隋开皇十年复改曰邺与临漳县皆属魏郡唐属相州五代因之宋熙宁五年省邺县入临漳仍属相州金属彰徳府元属彰徳路明属彰徳府　本朝因之】汤隂县【在府西南四十五里东西距一百五十里南北距五十五里东至直大名府开州界七十里西至林县界八十里南至卫辉府濬县界二十五里北至安阳县界三十里东南至濬县治七十里西南至卫辉府淇县界八十里东北至安阳县界七十里西北至林县治一百四十里战国魏荡隂邑汉置荡隂县属河内郡后汉因之建安十七年改属魏郡魏晋因之后魏天平初并入邺县隋开皇六年复置汤隂县属汲郡唐武徳四年改置汤源县属卫州六年改属相州贞观元年复曰汤隂县五代因之宋宣和二年改属濬州寻还属相州金属彰徳府元属彰徳路明属彰徳府　本朝因之】林县【在府西南一百二十里东西距九十里南北距一百八十里东至安阳县界四十里西至山西潞安府壶闗县界五十里南至卫辉府辉县界一百里北至涉县界八十里东南至汤隂县界一百里西南至山西泽州府陵川县界一百里东北至安阳县界八十五里西北至壶闗县界八十里战国韩临虑邑汉置隆虑县属河内郡后汉延平时改曰林虑建安十七年改属魏郡三国魏属朝歌郡晋属汲郡后魏太平真君六年省入邺县太和二十一年复置永定元年并置林虑郡北齐郡废后周复置隋开皇三年郡废县属相州十六年于县置岩州大业初州废县属魏郡唐武徳二年复置岩州五年州废县仍属相州五代宋因之金贞祐三年升为林州元仍为县宪宗二年复为州至元二年复为县寻复为州属彰徳府明洪武三年省县入州寻降州为林县属彰徳府本朝因之】武安县【在府西北一百六十里东西距一百八里南北距一百里东至直隶广平府邯郸县界二十八里西至涉县界八十里南至广平府磁州界五十里北至直隶顺徳府沙河县界五十里东南至邯郸县界五十里西南至涉县界八十里东北至广平府永年县界五十里西北至山西辽州界一百二十里战国赵武安邑汉置武安县属魏郡后汉因之魏晋属广平郡东魏天平初仍属魏郡隋开皇三年属相州十年改属磁州大业初属武安郡唐武徳四年属磁州六年属洺州永泰九年还属磁州五代宋金因之元至元二年并入邯郸后复置仍属磁州明因之　本朝雍正四年属彰徳府】涉县【在府西北二百二十里东西距一百三十里南北距一百四十里东至直广平府磁州界一百里西至山西潞安府黎城县治三十里南至林县界七十里北至武安县界七十里东南至磁州治一百六十里西南至黎城县治六十里东北至武安县治一百三十里西北至山西辽州治一百六十里汉置沙县属魏郡后汉曰沙侯国后改名涉属广平郡后魏省入刈陵隋开皇十八年复置属潞州大业初属上党郡唐武徳元年属韩州贞观十七年属潞州五代因之宋属隆徳府金贞祐三年于县置崇州四年州废兴定五年复置元初州废以县属兵定路至元三年并入滏阳后复置明属磁州　本朝雍正四年属彰徳府】内黄县【在府东一百十里东西距五十五里南北距八十五里东至直大名府清丰县界十五里西至安阳县界四十里南至大名府开州界三十五里北至大名府元城县界五十里东南至开州治六十里西南至卫辉府濬县治九十里东北至大名府元城县治九十里西北至临漳县界五十里汉置内黄县属魏郡魏晋因之东魏省隋开皇六年复置属相州大业初属汲郡唐武徳四年属黎州贞观十七年还属相州天祐三年改属魏州宋属大名府金改属滑州元因之明属大名府　本朝雍正二年属彰徳府】
　　形势旁极齐秦结凑冀道开胷殷卫跨蹑燕赵山林幽映川泽回缭【晋左思魏都赋】西邻泽潞东接大名南卫辉而北洺磁兼冈春而带沃土【图经】其地平广濶大挟上党抚襄国蹠澶腋卫常为天下要【相台志】
　　风俗魏郡邺都士女被习得京洛之风【隋书地理志】土狭人稀雅重儒术而耕凿甚勤【府志】
　　城池彰徳府城【周九里有奇门四池广十丈明洪武初筑　本朝康熙十六年雍正七年重修乾隆二十五年二十六年二十七年屡修】临漳县城【周四里有竒门四池广一丈外城周六里明洪武二十七年筑　本朝顺治五年重修】汤隂县城【周四里门六池广二丈明洪武三十年筑崇祯中易以砖本朝乾隆二十三年至二十七年屡修】林县城【周三里门四池广一丈五尺明洪武七年筑本朝乾隆十年至二十七年屡修】武安县城【周三里有竒门五池广一丈外城周十三里明洪武十七年筑嘉靖二十三年重修】涉县城【周四里门二池广三丈明洪武十八年筑嘉靖二十一年易以砖】内黄县城【周五里门八池广五丈外城周九里亦有池明洪武初筑万厯二十五年易以砖　本朝康熙二十年雍正六年重修】
　　学校彰徳府学【在府治西宋韩琦始建明洪武三年修　本朝顺治十五年重修入学额数二十名】安阳县学【在县治西元至元中建明洪武三年修　本朝康熙三十一年重修入学额数二十名】临漳县学【在县治西明洪武二十七年改建　本朝顺治八年雍正六年修入学额数十五名】汤隂县学【在县治东南宋大观元年建明洪武三年重建　本朝顺治十五年修入学额数十二名】林县学【在县治东南元至元中建明洪武七年重建入学额数十二名】武安县学【在县治东南金天防中建明洪武七年重建　本朝顺治十八年修入学额数十二名】涉县学【在县北门内明洪武三年重建　本朝康熙中屡修入学额数八名】内黄县学【在县治东北元至正未重建　本朝康熙中屡修入学额数十五名】昼锦书院【在府城内　本朝乾隆五年建演易书院在汤隂县乾隆二十三年建紫金书院在武安县治东明万厯中建　本朝乾隆二十五年重建各县并设义学社学　按旧有主静书院在汤隂县城内明崔铣有记又黄华书院在林县治西南金王庭筠读书处今废】
　　户口【二十二万七千八百五十三户又滋生人丁九十六万六千零十一】
　　田赋【民卫田地五万五千七百二十顷五十一畆零额征补徴杂办丁银匠价等银三十四万五千二百二十七两六钱零正兊改兊正耗润耗行粮等米一万八千九百六十石五斗六升零豆二万二千三百十九石八斗零麦一千八百十一石九斗零随漕轻折等银一千七百四十六两二钱三分零】
