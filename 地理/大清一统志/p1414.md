<!-- { "loadSidebar": true } -->
　　古迹巴邱故城【即今府治本名巴邱晋置巴陵县厯代因之三国志呉孙权传建安十九年使鲁肃以万人屯巴邱注巴邱今曰巴陵宋书州郡志巴陵郡领县巴陵晋武帝太康元年立水经注巴邱山有巴陵故城本呉之巴邱邸阁城也城跨冈陵滨阻三江元和志有陶侃城在县东北八里城塜记巴陵城吴鲁肃所立唐天宝间裴光赞重加板筑】汉昌故城【在平江县东后汉置县属长沙郡三国呉改曰呉昌宋齐以后俱因之隋省入罗县唐改置昌江县五代后唐改曰平江三国志呉孙权传建安十五年分长沙为汉昌郡以鲁肃为太守又周瑜传建安十三年瑜领南郡太守以汉昌为奉邑宋书州郡志长沙内史领县呉昌后汉立曰汉昌呉更名隋书地理志巴陵郡罗开皇九年废吴昌县入元和志神龙三年折相隂于故呉昌城改置昌江县岳阳风土记唐神龙三年置昌江尝潭今岳后唐改平江通鉴注五代改曰平江盖后唐既灭梁楚人为之避庙讳昌字也府志旧县址在今县东故县乡后迁县东太平乡唐元和中迁今治】安南故城【在华容县西本汉孱陵县地三国呉置南安县属南平郡南北朝宋曰安南齐因之隋改华容属巴陵郡宋书州郡志南平内史领南安令晋武帝分江安立元和志华容县呉分置安南县隋书地理志巴陵郡华容旧名安南梁置安南湘郡寻废开皇十八年县改名焉唐书地理志华容垂拱二年去华字曰容城神龙元年复曰华容岳阳风土记隋大业十年移县于今地】麇城【在巴陵县东南三十里在定公五年秦师伐呉师呉师居麋又楚王使王孙由于城麋舆地纪胜麇有东西二城楚王使王孙由于所筑】刘备城【在巴陵县北六十里岳阳风土记刘备既与鲁肃尽湘为界遂筑地乌纱镇对垒在州北六十里俗谓之金门刘备城】陆城【在临湘县东南三十里呉陆逊屯兵下隽建昌侯孙虑筑土城以居之故名金板桥里土城是其遗址】赤亭城【在华容县南八十里亦名赤沙亭方舆纪要赤亭城近赤亭湖故名元和志赤亭故城在华容县西南七十里城据絶源三面临水极为阻隘梁陆法和据此以擒任约】萧城【在华容县南赤沙湖岳阳风土记方台山在县南萧城旧志疑亦萧梁所筑俗称功毕城意法和既擒任约城此也】岳城【在华容县西北四十里明统志岳城宋岳飞征杨么时所筑其城凡三各距四十里今人呼为岳城穆城湖城】泼张城【在华容县西北安津湖侧明统志相传陈友谅防政张雄所筑县志湖有田数千亩民聚而居者数十百家中有泼张城伪汉储粟地也又县南有三郎城在赤沙湖内相传宋时所筑】王朝塲【今临湘县治岳阳风土记唐清泰年置王朝塲九域志淳化五年升王朝塲为县至道二年改王朝县为临湘】金塲【在平江县境九域志平江县有土防一金塲】建昌侯镇【在临湘县东北鸭栏矶名胜志呉孙权子虑封建昌侯食邑于此今鸭栏司后传家塘即孙虑作鬬鸭栏处】三孝坊【在华容县东门外为宋林氏杨氏周氏三孝女建旧名孝感】楚泽门【即府城旧南门也今存故址又碧湘门为西门防泉门为北门今俱不可考岳阳风土记楚泽门碧湘门旧瓮城门也楚泽门火不复完治今但有遗址又楚泽门旧南楼也今废】细腰宫【在华容县东述异记楚故宫有宫人草状如金防而甚芬氲花色红翠俗传楚灵王时宫人多怨旷故后宫地悉生此草】陆法和刹【在华容县南赤沙湖北史陆法和传任约逃窜不知所之法和曰吾前于此洲水干时建一利语檀越等此虽为刹实是贼标今何不向标下求贼也如其言果于水中见约抱刹仰头裁出遂擒之】郊天坛【在巴陵县内唐书萧铣传铣筑坛南城柴上帝自称梁王有异乌至建元鸣凤府志郊天坛即今南坛也】洞庭南馆【在巴陵县南唐张祐诗地盘云梦角山镇洞庭心又有古巴陵馆古岳阳馆今俱无考】西阁【在巴陵县东岳阳风土记龙兴馆旧有西阁为登览之胜见滕公诗咏皮日休陆防亦为观步之什今治平寺江路两山间林木防宻故基存焉】紫荆台【在巴陵县南防湖上一名紫溪台岳阳风土记紫溪台亦曰紫荆台在防湖上下有石髙四尺曰紫溪石岳阳纪胜昔有江叟者遇樵夫遗铁笛吹之无声一日登其白鹤山吹扵紫荆台响振林谷忽有两女子出授神药曰服此当为水仙女子盖龙女也】食成山【在华容县西南四十五里相传宋岳飞筑以望杨么军者终食而成故名】后乐楼【在府治内宋建取范仲淹岳阳楼记中语】岳阳楼【在巴陵县城西门上范仲淹岳阳楼记庆厯四年春滕子京谪守巴陵郡越明年重修岳阳楼増其旧制岳阳风土记岳阳楼城西门楼也下瞰洞庭景物寛润唐开元四年中书令张説除守此州每与才士登楼赋诗自尔名著其后太守于楼北百步复创楼名曰燕公楼三才图防岳阳楼其制三层四面突轩状如十字面各二溜水方舆胜览岳阳楼宋滕宗谅作而新之范希文为之记苏子羙书丹邵竦篆额时称四絶府志岳阳楼自明成化以后屡圮　本朝康熙二十二年重建复旧观按唐张説诗止有南楼并无称岳阳楼者其与赵冬曦登南楼诗有云危楼防洞湖积水照城隅是楼在城隅而临湖岸所登即岳阳楼也又唐崔鲁诗称洞庭楼李羣玉又称洞庭驿楼意其时楼未定名岳阳楼扵郡署为南而洞庭则以湖称耶旧志分岳阳与南楼为二非也】八仙楼【在巴陵县北七里山】岳阳二楼【在华容县城楼宋建明万厯间改为晏防之所八宪玲珑江山在望亦胜地也　本朝康熙三十二年重建】去思堂【在巴陵县南宋时为郡守范淙建】省堂【在临湘县南五里通志元时为行省治所】东山草堂【在华容县东沙渚港北明刘大夏乞休时所居】明山草堂【在华容县南一百里明至俨读书处】读书堂【在华容县北五里石矶山下明何景明读书处】四望亭【在巴陵县城内初名四望观宋太守滕宗谅创】朗吟亭【在巴陵县西南君山因吕岩题岳阳楼有朗吟飞过洞庭湖之句故名】仙梅亭【在巴陵县西南岳阳楼侧明崇祯间岳阳楼毁土人于湖滨沙碛中得石一方石上枮梅一干别无枝叶共二十四萼皆自成文理不假人为因搆亭覆之】夕波亭【在巴陵县北三江口亦名合江亭宋建取唐白居易诗夕波红处近长安之句】鱼梁亭【在临湘县南一里鱼梁山下旁多垂栁水尽兼葭毎当新晴山霁时渔歌欵乃牧笛村烟亦一邑之胜游也】翔辉亭【在平江县治西元延祐五年判官常従仕建】王公亭【在平江县治西山之巅亦名上公亭宋建明统志宋王旦宰是邑既去民思之不忘为建是亭】秀野亭【在平江县治北画锦亭桥畔宋罗李芬致政后所建为奉母之所】楚观亭【在华容县东北宋县令胡绾建今为后山祠】屈原宅【在巴陵城东十三都今为太平寺岳阳风土记太平寺旧传为屈原宅盖屈原被逐寓此】裴隠宅【在临湘县东北白马矶唐裴隠所居李白尝憩此有诗】田游岩宅【在平江县南连云山岳阳风土记连云山有石室号田公岩名胜志后唐呉澄源人初隠岳州之穆家塘慕田游岩之为人遂卜宅于其故居平江之田岩其地有连云山川之胜】洞庭别业【在巴陵县西南洞庭湖上皮日休诗他日若修耆旧传为余添取此书堂】橘园【在巴陵县城西南君山寺中相传即栁毅传书处山海经洞庭之山其木多橘宋陈防文昌襍録国子朱司业言南方相橘虽多然亦畏霜毎霜时亦不甚收唯洞庭霜虽多亦无所损询彼人云洞庭四面皆水水气上腾尤能避霜所以洞庭柑橘最佳嵗收不耗正谓此耳】太守园【在华容县小北门外有池有台緑杨夹道故延平守陈能辟之建寜守谢上箴増饰以二公咸太守因目焉】铜鼓【在巴陵县东永庆寺中岳阳风土记灵妃庙有铜鼔元丰中永庆庄耕者得之圆口方耳下有趺皆古篆云雷文色正青绿形制精巧非近世所能为也太守李观遂移置庙中方移置时防持不谨因误毁损今已不完初获鼓时同获铜铎一枚以其完好辇致礼部今藏秘书省鼓以毁壊遂留永庆寺】铁枷【在巴陵县岳阳门外洞庭湖滨岳阳风土记岳阳江岸沙碛中有冶铁数枚俗谓铁枷重千斤古人铸铁如燕尾相向中有大窍径尺许或云以此厌胜辟蛟龙之患或以为植木其内编以为栅以御风涛皆不可知】
　　闗隘巴陵闗【在巴陵县北荆江口岳阳风土记巴陵对长洲夹洲立闗谓之巴陵闗】岳州卫【在巴陵县东明洪武初建　本朝因之】鹿角巡司【在巴陵县南五十里洞庭湖滨明初置　本朝因之乾隆四十七年改巡司为主簿旧有驿今裁唐韩愈集避风太湖七日鹿角注鹿角洞庭湖中地名通鉴后梁开平元年淮南将李业进屯郎口楚将许徳勲追至鹿角镇】桃林巡司【在临湘县南一百里明嘉靖十九年置　本朝因之】长安巡司【在临湘县境　本朝乾隆二十七年由城陵巡司移驻】长夀巡司【在平江县东九十里明置】
　　【本朝因之】黄家穴巡司【在华容县东北九十里明初置　本朝因之旧有驿今废】白田镇【在巴陵县北九域志巴陵郡有白田镇方舆纪要五代梁开平四年髙季昌败马敫兵逐至白田即此】城陵矶镇【在临湘县西南六十里接巴陵县界明置巡司今移驻长安】鸭栏矶镇【在临湘县东北十五里旧置巡司今裁】鼓楼镇【在华容县南六十里明山古名鼔楼砦九域志县有鼔楼砦方舆纪要宋时防戌处县志在洞庭湖滨明置巡司及哨又有水驿今俱裁】金浦戍【在巴陵县东水经注微水又北过金浦戍北帯金浦水】谨亭戍【在巴陵县南水经注湘水右迳谨亭戍西】万石戍【在巴陵县南水经注侧湘浦北有万石戍】大屯戍【在巴陵县北岳阳风土记巴陵县呉初置大屯戍使鲁肃守之】杨么砦【在巴陵县南五十里石城山】石牛砦【在平江县东一百里石牛山】枫桥堡【在巴陵县东北三里】青冈驿【在巴陵县南六十里　本朝顺治十六年置此旧有驿丞乾隆二十六年裁归县管辖】长安驿【在临湘县东南五十里马驿也明洪武十四年置有驿丞夲朝乾隆二十六年裁移驻巡检于此】云溪驿【在临湘县南四十里明天顺五年置有丞　本朝乾隆二十一年裁驿归桃林司巡检兼管】杨林街【在巴陵县东北一百二十里　本朝乾隆十八年移驻县丞于此】庙前市【在巴陵县东三十里有梅子市在县东南四十里潼溪市在县东南七十里白杨市在县东南八十里新墙市在县南六十里城陵矶市在县北十五里接临湘县界】聂家市【在临湘县东南四十五里有上下二市又沅潭市在县东五十里滩头市在县东九十里新店市在县东北九十里接武昌府蒲圻县界臣山市在县南十五里松杨市在县南二十五里桃林市在县南八十里旧设巡司今裁戚家湾市在县南一百二十里】回田市【在平江县东太平郷相近又有横槎市又九州市在县东故县乡献钟市义口市皆在县东永寜乡长寿市大防市皆在县东栖鳯乡】皇观市【在华容县东十里石嘴铺前又中港市褚塘市皆在县南二十五里万庾市五田市在县北十五里塔子市在县东北九十里接荆州府石首县界】
