<!-- { "loadSidebar": true } -->
　　古迹南城故城【在今南城县东南汉置寰宇记汉髙帝六年将军灌英分豫章南境立南城县以在郡城之南故名淳熙郡志故县治在今县东可封鄊峭石对岸至今石山横亘绕如半城觉海寺二里间尚名故县而横江则名县前上营下营云已而迁县旴江门外塌埠街又圯于水乃迁今治】南丰故城【有二一在广昌县东吴置一在今南丰县东唐时徙置旧志三国吴始置南丰县其故址在今广昌县东十五里地名土屯圻隋唐间再经废置益徙而东开元七年抚州刺史庐元敏奏言废南丰县田地丰饶川谷重深时多剽刼乃复置县继而县令游茂洪徙县治于今县东一里嘉禾驿开成二年再徙治西理坊即今南丰县至宋绍兴八年安抚使李纲又奏分南丰县之揭坊耆天授南丰兴城三乡置县曰广昌即今广昌县也】永城废县【在新城县北三国吴析南城县置属临川郡晋宋齐以后因之隋平陈县废唐武徳五年复置属抚州七年省入南城明统志在新城县北三里地名城头】东兴废县【在新城县东北亦三国吴析南城县置属临川郡隋废唐复置属抚州寻省旧志故县在今新城县东北三十里东兴乡石门里地名城口又南丰县东门外有桂华坊旧名东兴坊或以为即古东兴县治】都军城【在南城县南六十里唐干符末危全讽筑以屯兵后为会潭镇今名都军铺又有土城在县南三十里亦全讽所筑周数里久废】都巡寨【今泸溪县治本古南城县地宋元丰四年邵武贼廖恩作乱知建昌军事郑掞请于南城东北乡市置寨设抚建都巡检使戍之绍兴三年燬于叛兵就泸溪南广仁院驻泊二十六年都巡陈通始复还旧址元至正十二年又燬明洪武三年改泸溪巡检司仍属南城县万厯六年知府王之屏始请割南城县南城蓝田二乡置县仍治广仁故址】看都银【在南丰县南七十里即百丈岭王存九域志南丰县有看都茨湖防池太平四银　按看都后讹为刋都太平即今白舍镇茨湖在今广昌县防池无考】东平社【在南城县南八十里宋绍兴中乡民吴仲与弟伦发私谷四千斛应诏建义仓于此遗址犹存朱子为之记】老彭村【在南丰县曽潭宋淳祐间有老翁彭氏年百余嵗知军事钟季玉书老彭村三字表其门随奉朝请今额字犹存】奉亲坊【在南丰县东隅前街宋曽致尧故居也以诸子宦达显杨故名又荣亲围在县东方家洲上亦致尧居也】李泰伯故里【在泸溪县西北赤境桥地名贤良里基址犹存】恒山精舍【在南城县麻姑山下明宋濓记宋尚书丞王安中阳曲人其孙秬往来旴江筑室麻姑山名其精舍曰恒山示不忘本也】勑书楼【在新城县治前宋邑宰赵观建】三清楼【在新城县东舆地纪胜何渊何潜何濵同登庆厯三年进士渊諡清节潜諡清敏濵諡清忠后人临江起三清楼以纪其盛】凤山阁【在府治东防后与凤山对因名宋知军徐琭建】崇山阁【在府治东宋建瑰壮为平逺台之亚】拥清阁【在南城县治宋建】藏书阁【在南城县麻源第三谷元程钜夫建】武夷堂【在新城县福山宋庆元二年朱子避韩侂胄游江右与门人讲学于此以崇安故居曰武夷精舍因以名堂韩元吉有记】秋雨堂【在南丰县旴江上宋太宗闻江南旱语曽致尧以内帑所藏贯朽莫校致尧曰未若江南一夜秋雨之富后人因以名堂】妙墨亭【在南城县舆地纪胜在郡防西与红屏石相封李少监佩易名为印山堂】旴江亭【在南城县城东旴水上南唐制置使陈晖建韩载撰记】清风亭【在府城南宋建眺望城外羣峰环列宛若郛郭】甘露亭【在府城内元妙观宋景祐中甘露防松上因建】识舟亭【在南城县舆地纪胜在县学之南髙岭上陈叔和建逺望江流片帆出没最为佳致】盍簪亭【在新城县治北宋邑宰赵汝崖建】照碧亭【在新城县北二里左面石硖下临深潭宋治平中杨杰题诗有山水相照碧之句因名】楼台烟雨亭【在广昌县治北宋邑宰朱汝贤建】平逺台【在府治东明统志宋郡守张允建其地势髙爽眺望江山宛若图画台之西有极目亭车院】凤翔台【在府治后宋黄曦诗春风桃李凤翔台】超遥台【在南丰县治西唐邑宰独孤巨尝月夜抱琴登临亦名琴台】平西台【在广昌县西北龙冈山顶宋县令王珪建】熙春园【在府治北宋时郡守游宴之所】七星松【在南城县麻姑山上围二三丈髙拂云汉以横列七株故名七星】
　　闗隘杉闗【在新城县东七十里杉岭上接福建光泽县界】徳胜闗【在新城县南五十里马嘴岭下地本名磡头岭隘后改置闗】伏牛市巡司【在南城县北伏牛山下临江明万厯八年移泸溪巡司于此今因之】极髙巡司【在新城县东五十里洵溪市县志旧为石陂寨在县东南极髙岭东二里为七闽盐盗所出没宋熙宁中置寨设捕盗使臣于此十年改为巡司绍兴初迁于县北七里妙智寺七年迁长义溪西九年迁溪东元至正末迁极髙岭下改名极髙巡检司明初迁水口村在县东南二十五里后又移于徳胜闗明末又迁于此仍曰极髙巡司今因之】同安巡司【在新城县西南五十五里路通福建泰宁建宁地名宏村市宋置同安寨元末改为巡司明嘉靖三十七年徙于县西六十里樟村万厯中复还宏村今因之】龙池镇巡司【在南丰县东南二十里旧置于县西南四十里黄沙源坪明嘉靖三十八年徙于县南双港口万厯中又迁刋都后又徙今所今因之】罗坊巡司【在南丰县南七十里　本朝乾隆四十六年増置】白水镇巡司【在广昌县南四十里即旧白水寨二水夹流聚若城市明设巡司今因之】秀岭镇【在广昌县西南修岭下旧名修岭镇明设巡司　本朝乾隆三十年裁】蓝田镇【在南城县东八十里与新城县接界宋置税务元改为驿明改置巡司今裁又曽潭镇在县南六十里即都军城岳口镇在县北三十里旧皆置巡司明初废】石硖镇【在新城县东四十里一名石溪镇距飞鸢杉闗三十里江闽通道溪初不能通舟明时邑人张槚凿石辟河遂与五福并为巨镇又熊村镇在县东南四十里】龙安镇【在新城县西南三十里路通南丰本名上隆镇后改今名又中溪镇一名钟田在县西北二十里】五福镇【在新城县东北二十五里有公馆地临东川上通石硖杉闗下通抚州许湾居民稠匝商贾交会为县巨镇】白舍镇【在南丰县西南六十里即宋太平银也崇宁中兼置太平巡司明洪武二十九年废】仙君镇【在南丰县北二十里仙君岭宋崇宁中置世贤巡司元至正二十年立镇于此至正十七年废】凤山寨【在南城县北凤凰山麓宋开庆元年知军事雷宜中筑堡城周三里浚濠五里并置凤山寨共为守御景定三年知军事饶应孙増修元初废】猛虎寨【在南丰县南五十里宋绍兴中自新城县迁此以制东乡之盗设巡司元初废为寨改曰猛虎翼元末燬故址尚存又镇安寨在溪南塔寺宋景定四年置设巡司元初改镇安翼寻废】龙当寨【在南丰县南七十里万峯矗立一水穿绕石壁十仭接梯而石磴盘纡数里又有兎子砦艾角磜砦割藕砦皆在县南鸡宠寨安仁寨磐石砦皆在县西南俱明末土人所筑】阳石砦【在广昌县北十余里亦名羊石上有五峰峥嵘崔嵬有石池可容数百家四面壁立下瞰深潭后有一径曰布吊闗相连有滴水寨悬崖峭壁人不得并行旁有二路曰旧闗曰岩闗险峻异常其他诸闗曰金星曰溪岭曰桥西皆鸟道崎岖一夫可守】茱萸隘【在广昌县东六十里相近有尖隘又盘湖隘在县东北八十里邱坊隘在县东南一百里接福建汀州府界又曽田隘贵阳九曲隘迁善隘俱通广东嘉应州及看牛坪丹竹楼等处】旴江驿【在南城县东南唐置旴江馆宋端平元年改为驿明洪武初兼制递运所今皆废又峭石镇在府东四十里旧有驿又游源驿在府北四十里皆宋置元废】白玕公馆【在泸溪县西八十里与南城县接界为入郡适中之地大港取径明万厯中置巡司寻废】
　　津梁太平桥【在南城县东旴江上宋建名万夀桥长百余丈元改今名　本朝康熙元年重建】迎仙桥【在南城县城外东南】通福桥【在南城县东一里东江上宋咸淳中建以路通福建为名】万年桥【在南城县东北六里明崇祯中建凡二十四垒】通济桥【在新城县西元建】杨溪桥【在新城县北五里】济川桥【在南丰县治南宋建】紫溪桥【在南丰县西南紫霄观前】银溪桥【在广昌县南白水镇北】椒涧桥【在泸溪县东五里跨椒涧】
　　堤堰陈公堤【在泸溪县东城以泸溪水为隍暴涨啮城明万厯中知县陈王庭筑堤障之长一百六十丈】平西坝【在广昌县西南二里宋县令万应徳筑明时屡经修治】
　　陵墓唐游茂洪墓【在南丰县西南四十里】宋曽致尧墓【在南丰县东南十五里子易占孙防墓皆祔焉】邓润甫墓【在新城县礼教乡】李觏墓【在南城县北凤凰山麓】曽肇墓【在南城县东北三十里】王无咎墓【在南城县礼教乡王安石墓志】何坦墓【在广昌县西南莲花峰】包恢墓【在南城县南十里洪源】元程钜夫墓【在南城县东南绕堆】明何文渊墓【在广昌县东顺化坪】何乔新墓【在广昌县东谭家园】邓棨墓【在南城县杜林乡棨死土木之难其子瑺不得父遗体以平昔所収爪髪遗稿衣冠等殓于此】罗玘墓【在南城县顼山寺左】刘大年墓【在广昌县谭山铺】
　　祠庙忠恊庙【在府治东宋建祀唐张巡】三忠祠【在南城县麻姑山明嘉靖中建祀唐顔真卿宋李纲文天祥】四贤祠【在新城县学宋建祀郡人李觏王无咎邓润甫吕南公】曽文定祠【在南丰县治西宋建】王侍宸祠【在府城内明统志侍宸名文卿尝遇异人授以道法能召风雷宋徽宗朝号为金门羽客凝宸殿侍宸赐赉一无所受时州大旱诏求雨乃仗剑噀水曰借黄河水三尺后三日扬州奏得雨水皆黄浊元时始建祠】孚佑庙【在南城县东八十里神曰三侯莫知氏名宋国子监簿吴俊记云有宼迫境怱大风雷晦明中见灵旗怒戈贼惊遁咸淳中赐额】
　　寺观景徳寺【在府治东旧名景云唐白居易作记】太平兴国寺【在南城县东二里唐建在县治南明时徙此】浄居寺【在新城县城内东山下唐建在县南二十五里宋治平初改建今所】夀昌寺【有二一在新城县东石硖镇唐建名永居院宋名夀昌院明迁于黄龙峯下赐额夀昌禅寺　本朝顺治十年重建一在南丰县城西隅旧名永安唐初建】西林寺【在南丰县北门外里许唐建牛僧孺书额】资福寺【在南丰县东门外唐建旧藏南唐赐金书法华经七巻】保福寺【在南丰县东门外南唐建】永兴寺【在广昌县治北】法水寺【在泸溪县西北旧名灵泉院唐建宋景徳中改今名】元妙观【在府城内西南旧名灵仙唐邓紫阳栖真之地宋名天庆观元改今名】石崇观【在南城县西五里唐建宋改冲虚后复今额】仙都观【在南城县麻姑山唐建即麻姑仙坛又西七里有丹霞观皆详见麻姑山下】鹤仙观【在新城县治东宋建】紫霄观【在南丰县西北九十里唐名妙仙观宋改今额】清修观【在南丰县北门外世传许吴二真君炼丹于此旧名仙君观唐名福夀宋改今名】灵都观【在南丰治东南唐建名真元宋改今名】
