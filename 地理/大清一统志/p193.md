<!-- { "loadSidebar": true } -->
　　人物汉李乆【辽东人安帝时海贼张伯路冦东莱为青州刺史法雄所破逃至辽东久率乡勇等共斩之辽地以宁】李敏【襄平人初为河内太守去官还乡里公孙度欲强用之敏乘舟浮海莫知所终】李信【敏子敏去后信追求积年浮海出塞竟无所见欲行丧制服则疑父尚存情若举丧而不聘娶燕国徐邈以不孝莫大于无后劝使娶妻既生子遂絶房室恒如居丧礼不堪其忧数年而卒】晋李宣伯【信子既幼孤母又改行有识之后降食哀戚亦以丧礼自居又以祖不知存亡设木主以事之由是以孝闻知度沈防言必有则举孝亷迁吏部郎铨综廉平累迁御史中丞恭恪直防百官惮之厯河南尹封广陆伯泰始初进爵为侯迁吏部尚书仆射寻转太子少傅诏以宣伯忠允髙亮有匪躬之节使领司校尉拜侍中加特进迁尚书令虽厯职内外而家至贫俭儿病无以市药帝闻之赐钱十万后为司徒太康三年卒諡曰咸】公孙永【字子阳襄平人少而好学恬虚于平郭南山不娶妻妾非身所垦植则不衣食之吟咏岩间欣然自得年余九十操尚不亏慕容暐征至邺及见暐不拜王公已下造之皆不与言虽经隆冬盛暑端然自若一嵗余诈狂暐送归平郭苻坚又将备礼征之难其年耆路逺遣使致问未至而卒坚深悼之諡曰崇虚先生】南北朝魏安同【辽东人其先祖曰世髙汉时以安息王侍子入洛厯魏至晋避乱辽东遂家焉同性端严明恵道武时以功赐爵北新明元即位诏持节巡察并定二州郡国肃然太武监国以同为佐辅及即位进爵髙阳公】安难【同子有巧思初従杜超南伐以功为清河太守世祖时诸将频征和龙皆以难为长史凿山堙谷省力兼功迁给事中复以军功赐爵请河子】安原【同次子雅性矜严沉勇多智明元时镇云中寛和爱下甚得众心蠕蠕犯塞辄摧破之赐爵武原子颉亦有将畧】髙道悦【字文欣辽东新昌人孝文时为谏议大夫正色当官不惮强御诏嘉其謇鄂以为主爵下大夫车驾将幸邺又兼御史中尉留守洛京时宫殿初基庙库未构车驾将水路幸邺已诏回营构之材以造舟楫道悦表谏遂従陆路转太子中庶子宫官上下咸畏惮之卒赠散骑常侍諡曰侦侯】窦瑗【字世珍辽西辽阳人本出扶风平陵汉大将军武曾孙崇为辽西太守遂家焉瑗仕魏为太常博士従尔朱荣东平葛荣封荣城伯乞以封让兄叔珍宣武时为廷尉卿及释奠开讲舆温子升魏季景李业兴并为摘句天平中除广宗太守有清白称转中山太守为吏民所懐累迁至大中正兼廷尉卿贫窘知布衣齐献武王颁书州郡尝称瑗政绩以为劝厉卒諡曰明】晁清【辽东人祖晖魏济州刺史頴川公清袭爵例降为伯为梁城戍将梁师攻围粮尽城陷清抗节不屈被杀宣武襃赠乐陵太守諡曰忠】髙崇【字积善辽东人少聪敏以端谨称为尚书郎家资富厚而崇志尚俭素景明中迁洛阳令为政清防吏民畏其威风县内肃然卒赠沧州刺史】髙谦之【崇子字道让少事后母以孝闻及长专意经史该涉羣书袭父爵孝昌中行河隂县令先是有人囊盛瓦砾指作钱物诈市人马因逃去谦之伪枷一囚于马市宣言是前诈市马贼宻遣腹心察市中私议者有二人相见欣然曰无复忧矣执问具伏悉获其党旧制畿县令得面陈得失时佞幸恶其有所发闻遂奏罢谦之上疏谏为宠要所疾除国子博士修梁书十卷李神轨谗于灵太后赐死朝士莫不寃之着文章百余篇行于世永安中赠营州刺史諡曰康】髙恭之【谦之弟字道穆以字行学涉经史所交皆名流儶士幼孤事兄如父母御史中尉元匡引为御史纠摘不避权豪正光中岀使相州前刺史李世哲尚书令崇之子贵盛一时多有非法道穆发其赃货具以表闻庄帝时除黄门侍郎迁御史中尉仍兼黄门道穆出秉直防内叅机宻凡是益国利民之事必以奏闻谏诤尽言无所顾惮选用御史皆当世名軰后为尔朱世隆所害太昌中赠雍州刺史】周李衍【字拔豆襄平人父弼为周太史衍少专武艺慷慨有志畧后周时以军功进封真乡郡公仕隋以行军总管讨叛蛮平之进位柱国拜安州刺史有恵政嵗余以疾还京师卒】唐李谨行【靺鞨人父突地嵇初事隋及唐武徳初奉朝贡授总管以战功封耆国公贞观初进右卫将军赐姓李□行伟容貌勇冠军中累迁营州都督髙宗时破髙丽于发卢河之西妻刘氏亦以伐匈奴功封燕国夫人上元元年发兵讨新罗以谨行为安东镇抚大使三战皆捷新罗乃入贡谢罪三年破土番于青海封燕国公卒赠幽州都督】侯希逸【营州人天寳末为州禆将安禄山叛以其亲将为平卢节度使希逸率兵与安东都防王元志斩之数击贼有功以孤军无援浮海保青州寳应初平史朝义加检校工部尚书圗形凌烟阁】李澄【辽东襄平人蒲山公寛之裔徳宗时为滑州刺史李希烈陷汴渭州亦降兴元初澄自永平遣卢融间道奉表谒行在徳宗嘉之署帛诏纳蜡丸援澄刑部尚书汴滑节度使澄密勒训士马以计诛希烈养子之戍白马者及希烈悉众围陈州澄遂引兵归国贞元初迁检校尚书左仆射义成军节度使封陇西王卒赠司空】辽髙模翰【一名松渤海人有膂力善骑射好谈兵太祖平渤海模翰避地髙丽后亡归下狱太祖知其才贳之唐师五十万攻太原石敬塘求救太宗遣模翰与唐师战败之太原围解上谕曰朕自起兵百余战卿功第一授上将军及晋叛盟出师南伐模翰为前驱杀获甚众降杜重威车驾入汴加特进应厯初召为中台省右相至东郭父老欢迎曰公起身戎行致身富贵为乡里荣相如买臣軰不足过也迁左相卒】耶律休格【字逊宁少有公辅器干亨初将兵救南京与宋战于髙梁河及瓦桥闗皆有功圣宗即位太后称制今休格总南面军务休格均戍兵立更休法劝农桑修武备省赋役恤孤寡戒戍兵无犯宋境虽马牛逸于北者悉还之逺近向化邉鄙以安休格智畧宏逺料敌如神每战胜让功诸将故士卒乐为之用身更百战未尝杀一无辜及卒诏立祠南京　休格原作休哥今改】金大康乂【渤海人开泰间累官南府】
