<!-- { "loadSidebar": true } -->
　　【恒山一名大茂山与辽分界旧志在县西北一百五十里北亘云蔚南连正定为河东河北之捍蔽其麓有石门村详见正定府曲阳县】紫薇山【在博野县北紫气浮腾土色熻赤亦名紫防阜】伊祁山【在完县西魏书地形志望都县有伊祁山隋书地理志北平县有伊祁山太平寰宇记尧住此山后因作姓旧志在县西二十里祁水发源于此或以此为尧山】大嵬山【在完县西二十五里山势巍峩五云泉发源处又有油山在县西南屹然峭峙石壁莹润故名】坛山【在完县西二十五里与马耳山相接有金龙桃花二洞与马耳山洞地穴相通洞前濶仅丈余壁立百仞上透青霄其石温润如玉有龙蛇之状云兴輙雨】马耳山【在完县西三十里与唐县接界双峯并峙形如马耳上有桃花洞嵗旱祷雨屡应山前有石臼泉旧志东属完县峯微小西属唐县二峯较大】栢山【在完县西南三十里山势平坦濶五百余步土人环居之旧传栢树盈巅撑云蔽日因名山出泉水民资以灌溉】林尖山【在完县西北八十里峯巅髙耸其尖如林】蒲阳山【在完县西北汉书地理志曲逆县蒲阳山蒲水所出元和郡县志在北平县西北四十里旧志白崖山在完县西北四十里峯峦秀防四面多白石故名葢即古蒲阳山以声近而讹也】峨山【在完县北十二里】大雄山【在雄县西南二里又小雄山在县东南一里许旧志大小雄山皆培塿耳宋景徳中积土城隅以御辽自后搆亭其上更加脩筑遂有雄山之名】漫谷岭【在满城县西二十里又元和郡县志有五回岭在县西北五十里髙四十里许今详见易州】唐梅岭【在唐县西北三十里岭路石砌崎岖上下长五里许一名墁石道】十八盘岭【在唐县西北六十里为云中要路高峻挿天不能直上盘旋曲折而过因名又有摔手岸在县西北七十五里长数里两山壁立路甚狭险中有矿洞】五斗岭【在唐县西北一百十里】黄岗岭【在唐县北六里育山西南岭后多黄土沟雨过难行又北四里为城子岭】齐云岩【在唐县北又鹞子岩亦在县北百二十里唐河东岸】安头岭【在完县北三十五里】摩天岭【在完县北二十里又有一箭岭在县北四十里】金沙岭【在髙阳县东二十五里自汜头村跨旧城歴慺堤以入任邱隠约蜒蜿若见若伏岭断处沙如金色】郎峯【在安肃县西八十里易州界】兴隆冈【在博野县西中心髙耸洪水不能没又有沙冈在县西南蠡村绵亘数里】束鹿岩【在束鹿县北三十里外隘内广可容千人俗名三邱古洞今仅存土邱】黄邱【在束鹿县南魏书地形志鄡县有黄邱旧志又有青邱牛邱驰邱灵邱与黄邱共为五邱】龙王峪【在满城县西北十五里有石洞及泉井】百花屿【在府城南双溪上髙数仭广数十丈百花繁富舟楫回环】神仙洞【在安肃县西洞有石床行百步许益髙敞俨如台上有石龙下垂】清苑河【在清苑县南源出满城县一亩鸡距二泉东西流绕府城南又东与方顺河合即古卢水也亦名沈水汉书地理志北平县有卢水至髙阳入河水经注沈水出蒲城西地理志曰北平县有沈水即是水也东迳其地又东南左入徐水地理志曰东至髙阳入河今不能也太平寰宇记沈水在清苑县北又清苑县因满城县清苑河为名宋史河渠志縁邉塘泺起安肃广信军之南至保州西北蓄沈苑河为塘横广三十里纵十里曰沈苑泊自保州西合鸡距泉尚泉为稻田方田横广十里曰西塘泊明统志清苑河在府西二里自鸡距泉至此分流绕城南北至东合流入黄狗窊元张柔作新渠凿西城以入水水循市东行转北别为东流垂及东城又折而西双流交贯由北水门而出夏秋之交芰荷如绣水禽上下防人共乐焉旧志今有竒村河在满城县东十五里源村西北四里许泉水涌出其濶一亩名一亩泉一名尚泉昔号西塘泊其西南二里许又有泉贲出状如鸡距名鸡距泉一畆鸡距二泉合流迳竒村河东流至府城分流绕城为濠有西闸东上闸东下闸啓闭蓄天津贾舶直抵南城下又东合石桥河】方顺河【自完县源曰祁水东南流迳满城县界为方顺河又东至清苑县南为石桥河与清苑河合即古濡水也汉书地理志有曲逆县注张晏曰濡水于城北曲而西流故曰曲逆水经注濡水出蒲阴县西昌安郭南其水自源东迳其县故城南枉注回湍率多曲复亦谓之为曲逆水也又东与苏水合又东得蒲水口又东北经乐城南又东入博水元和郡县志濡水在北平县西五里旧志源出伊祁山俗名祁水曲折东流迳县南又东至满城县境曰方顺河土人云本名曲逆河以其名不美故改曲为方改逆为顺流经县南五十里又东迳清苑县南二十里曰石桥河至县东南御城西隅与一亩泉合亦名梁河又折东北至安州界防徐河为依城河　按舆图今方顺河上流有二一在完县之北流迳县东一在完县之西流迳县南至县东南防为一在北者葢即古之蒲水在西者有五云石臼二泉合流而东当即古濡水之源石臼泉即古苏水也详见下又按古濡水有二方顺河为南濡其北濡即北易在今易州界下流为定兴县之沙河明统志混而为一误】界河【源出望都县东流入清苑县南又东北入安州界即古博水也汉书地理志望都县博水东至髙阳入河水经注博水出望都县东南流迳其县故城南潜入地下又东南重源涌东南迳三梁亭南又东南迳谷阳亭南又东迳阳城县散为泽渚谓之阳城淀又伏流循渎届清凉亭西北重源又又东经自隄亭南又东经广望县故城北又东合崛沟又东北濡水注之自下博水亦兼濡水通称又东北徐水注之又东入滱旧志今有灞龙河源出望都县南五里曰灞龙泉东北流七里与清水龙泉河合又东入清苑县界曰界河流迳县南七十里至安州界与方顺河合疑即古博水也又有清凉河在清凉城北哑吧沟在府西南三十余里黄龙沟在府西南皆流入界河】渝河【在满城县西北十五里源易州岭流迳县西北伏流于地防三十里至一亩泉涌出】徐河【源出易州五回岭东南流迳满城县北又东迳清苑县北又东入安州界合清苑石桥二河汉书地理志北平县徐水东至髙阳入博水经注徐水出广昌岭东迳郎山又经北平县又东南流歴石门中俗谓之龙门其山上合下开开处髙六丈飞水歴其间南出垂崖倾澜泄注七丈有余渀荡之音实为壮猛触石成井水深不测东南出山迳其城中其水又东流汉光武追铜马五幡于北平县之顺水北顺水葢徐水之别名也又东迳蒲城北又东迳清苑城又东南与沈水合又东左防曹水又东南迳祭过城又东流入博水宋史河渠志太平兴国六年八作使郝守濬于清苑界开徐河鸡距河五十里入白河自是闗南之漕悉通济焉景徳元年北面都钤辖阎承输引保州赵彬堰徐河水入鸡距泉以息挽舟之役范成大北使録徐河在清苑北十里金人谓之馈粮河旧志徐河源易州五回岭东南流迳满城一十里名大册河亦曰要荘河至清苑县北十五里为徐河又迳安肃县南四十里折而东入安州境与依城河合】曹河【在安肃县南三十里东南至安州入徐水水经注曹水出西北朔寜县曹河泽东南流左右岐山之水又东南迳北新城县故城南又东入于徐水髙阳记漕水出釡山南东流迳羊角淀北新城西有伏龙泉入焉安州志曹河自安肃之髙桥村至城西李家荘三十余里每遇水溢浸涝民田因筑长堤二束水使东入依城河　本朝乾隆九年以曹河之入依城者停淤倒漾于家湾桃濬咸河五里并接筑河堤二十八年复加防濬于是水益通利无浸溢之患】雹河【即瀑河亦名鲍河自易州流入迳安肃县北门外又东南迳容城县南二十里又东南迳安州北二十里又东迳新安县西南与依城河合为长流河即古南易水也汉书地理志北新城注桑钦言易水出西北东入滱水经注代之易水出广昌县东南郎山东北俗谓之为雹河自故安东屈经长城西又东南过武遂县南新城县北俗又谓水为武遂津津北对长城门易水东分为梁门陂又东梁门陂水注之陂水北接范阳陂自下易水有范水通目又东迳范阳县故城南又迳樊舆县故城北又东迳容城县故城南又东渥水注之又迳浑渥城南东合滱水自下滱易互受通称又东迳易京南又东迳易县故城南又东迳鄚县之故城北又东至文安县与滹沱河合寰宇记南易水又名为雹水歴遂城县界又东流过容城县之南入髙阳县界与滱水相合宋史河渠志咸平五年顺安军都监马济请自静戎军东拥鲍河开渠又自顺安军之西引入威虏军置水陆营田于渠之侧以逹粮漕隔辽骑帝许之旧志雹河自易州之西南源东南流歴安肃容城安州界至新安县之西南五里为长流河一名为长沟河至县南三里又曰梁头河自此滙诸水入雄县界穿入莲花淀防于髙阳河至县西郭与白沟合抵瓦济门之外为瓦济河今故道变易自淀东过易阳桥至雄县之东南二十五里合玉带河又至县东南三十五里与清河合曰三汊河又东入保定县界通志雹河由新安县之黒龙口归杂淀新安县三面皆水唯城北为干土而地处容城之下流雨潦南下则大激淀一带尽为隣壑　本朝雍正三年怡贤亲王于三台村引雹河经小王营尚村之北至南河头入于烧车淀之南岸筑隄建闸以时节宣隄内大激淀数百顷遂成腴田乾隆二十八年总督方观承奏请防濬凡河之纡曲沙涨处悉经裁削又于安肃姜女庙支河口筑滚水石坝一乾隆三十年以瀑河修濬寛展其所经由安肃容城新安三县旧有木石桥十三座随河之势改造寛长】巨马河【即涞水也自易州涞水县入南迳定兴县西至注县南为白沟河又东南迳容城县东北又东迳新城县南又东南迳雄县西又东入保定县界汉书地理志广昌县涞水东南至容城入河水经注涞水迳逎县谓之巨马河东南迳范阳县故城北易水注之又东郦亭沟水注之又东迳容城县故城北又东督亢沟水注之又东南迳益昌县寰宇记巨马河在雄州北三十里从易州流入下至霸州许元宗奉使行程録白沟河濶止十数丈深可二丈宋与辽以此为界过河三十里到新城县旧志巨马河在定兴县西一里自涞水县流入至县南河阳渡与易水合自下通名白沟河以宋辽分界于此亦名界河俗又名曰北河东南流至白沟店南其地此去新城县三十里西南去容城县二十八里东南抵雄县三十里旧自白沟店北东流明永乐末徙于店南故道遂淤又东南流由永通桥环雄县城西南而东出瓦济桥又东八里许为柴禾淀始与九河合流入茅儿湾其一支由容城县分流至雄县西三里名黄河湾又迳新安流入四角河按水经注督亢沟亦承涞水东南至涿县谓之白沟又南入巨马河白沟乃巨马支津下流在今涿州界自宋以来始总号巨马为白沟又按水经注元和郡县志太平□宇记诸书皆作巨马后人加手傍作拒马相传刘琨拒石勒于此得名】马村河【自涞水县流入迳定兴县新城县西入巨马河即古督亢沟也水经注督亢沟水自逎县东迳涿县郦亭楼桑里南又东迳督亢泽泽苞方城县其水自泽枝分东北注于桃水督亢水又南谓之白沟水南迳广阳亭西合南枝沟又南入巨马河旧志马村河在新城县西北四十里起涞水县东稻子河流入定兴县东北界新诰村逶迤东迳新城县界马村因名马村河又南数里入白沟河】斗门河【源出新城县西北二十里李家营即宋何承矩辟斗门兴水利处南流迳定兴县东为界河下流又为西沟河南入白沟河】紫泉河【在新城县西源出县西北十五里龙堂村有泉数派合而为一旧南流绕县城入髙桥洼今改入琉璃河相传元防定中水色一夕忽紫故名明胡广过新城诗南接雄州北涿州紫泉出郭向西流即此其地建有　　行宫】
