<!-- { "loadSidebar": true } -->
　　【赵城则相如之墓在岳阳近是】郑太子墓【在翼城县西十里唐卢照邻铭太子夀者康公之子桓公二十代孙也聪明仁智邑封千户今之寿城是其地也年七十八薨于晋葬于天陵南】汉周勃墓【在曲沃县东南周家庄又太平县东北七里郭店村有周勃墓　按史记周勃世家勃食绛县在绛州曲沃县南二里勃墓当在曲沃】郅都墓【在洪洞县东南二十里又见代州】三国魏许褚墓【在襄陵县西南十八里】晋刘渊墓【在洪洞县东南八里通志墓髙三丈周一百四十歩】刘和墓【在临汾县南三十五里元海太子也刘聪墓在县西南十一里元海第四子也通志按晋书刘聪载记靳凖发渊聪墓则刘氏父子也当时已毁或故址尚存耳】隋王通墓【在曲沃县西北三十八里汾河东】唐孙思邈墓【在洪洞县南二十里】五代晋桑维翰墓【在浮山县东北六十里】金冯延发墓【在吉州东北十里】杨贞墓【在吉州城西六十里有庙】元石元亨墓【在洪洞县东二里周三十五畆】张着墓【在襄陵县东南四十里王恽撰碑】张翥墓【在襄陵县南三十八里又县西南二十五里翥之祖茔在焉】屈继平墓【在翼城县西】傅岩起墓【在汾西县西】明韩文墓【在洪洞县东十里】
　　祠庙三皇庙【有三一在临汾县右市坊一在襄陵县一在洪洞县东十五里】伏羲庙【在吉州城北人祖山巅有碑载之祀典】尧庙【在临汾县魏书孝文帝纪太和十六年诏祀唐尧于平阳魏土地记平阳城东十里汾水东原小台上有神屋石碑水经注汾水南迳平阳故城东侧有尧庙前有碑元和志尧庙在县东八里汾水之东寰宇记尧碑在汾水西晋元康中移于汾水之东显庆三年移就今庙金史张浩传天眷二年改平阳尹缮葺帝尧祠作击壌遗风亭元史世祖纪中统四年六月建帝尧庙于平阳给田十五畆新志在县南八里明正统间修合祀舜禹三大圣于此　本朝康熈三十四年发帑重修颁御书匾额尧殿曰光被四表舜殿曰濬哲文明禹殿曰万世永赖雍正七年又修又洪洞浮山太平垣曲霍州等处皆有庙祀】舜庙【有三一在洪洞县英山一在太平县西一里一在翼城县东南七十里舜王坪上】禹庙【有五一在太平县东南十五里一在浮山县东南二十里司空山名司空庙一在乡寜县西南八十里倚梯城中一在吉州城】
　　【东山之麓一在吉州西有石槽祠在孟门山亦祀大禹寰宇记倚梯城中有禹庙西魏孝文帝西廵至此立碑今现存又石槽祠在文城县西临河东岸即龙门也】禹汤庙【在浮山县北十里唐时建元大徳中重修以伯益伊尹配】汉文帝庙【在翼城县东南】唐太宗庙【在临汾县东十五里】晋文公庙【有二一在吉州南锦屏山巅明季燬一在乡宁县北二十里】荀息祠【在乡宁县东十五里栢山墓所宋建　本朝康熈中重葺】姑射神庙【在临汾县北十三里姑射山东武徳元年勅置】汾水神祠【在临汾县西一里俗名河神祠】涝水神祠【在临汾县北八里涝河渠上】台骀神祠【在曲沃县西元和志祠在曲沃县西三十六里汾神也通志曲沃汉绛县地春秋时曲沃地台骀在此寰宇记祠盖晋都绛时立】龙子祠【在临汾县西寰宇记在姑射山东平水之源其地荗林郁蓊俯枕清流晋地之胜境也新志谓之平水神祠在县西南二十五里】唐叔虞庙【在翼城县有二一在县东南剪桐坊一在县东南十五里故城村】恭世子祠【在曲沃县西门内】三侯庙【在太平县古晋城北门外宋史礼志崇宁间封韩厥义成侯绍兴中改封启信公升为中祀通志宋元丰四年建庙祀程婴公孙杵臼崇宁三年祀厥共为三侯庙】李牧祠【在太平县东北十三里】四贤祠【在府学内元李守贤建祀荀况扬雄王通韩愈后增孙复司马光赵鼐又名景贤堂】霍将军祠【在临汾县寰宇记在晋州西南唐天寳七年勅置新志在县西八里祀汉霍光】李卫公祠【有三一在临汾县东闗外一在浮山县北二十里一在翼城县之四望村名曰风雨神庙俱祀唐李靖】孙真人庙【在洪洞县南三里元至元中建祀唐孙思邈】
　　寺观大云禅寺【在临汾县城内安道坊唐贞观中建俗名鐡佛寺内有大鐡佛头上建浮图又城内有北禅天宁慈云等寺俱唐时建】奉慈寺【在临汾县城西南隅元至正初建】普救寺【在襄陵县东南四十里大光山巅唐武徳中赐额上建浮国】福岩寺【在洪洞县东南一名鹿苑寺宋治平二年建王安石有记】西蓝寺【在洪洞县西二里一名罗汉寺晋永和二年建寺内有通幽桥流杯池寒翠轩雪香縁花心月波环碧冝雨六亭后寺为汾水浸塌移建近城】玉寺【在浮山县西南十里唐建】凉马寺【在太平县东南二十五里即晋献公九层台遗址】善惠寺【在太平县西八里北齐天统中建初名敬屈亭宋嘉祐中赐今名明初并慈化院入焉】露岩寺【在岳阳县北五十里鳯凰山顶】灵光寺【在曲沃县东三十里唐初建有王勃碑文】金仙寺【在翼城县东门外浍水旁宋建元延祐间徙同頴坊】太平兴国寺【在翼城县西门外唐贞元三年建名庆国寺宋勅赐今名】昭逺寺【在乡宁县南一里唐龙朔间建内有古栢大四十围佛龛下有白云泉旁有白云洞洞中石壁镂佛像甚竒古】云中寺【在乡宁县西一百里塔子山峯峦盘错内有石塔】天宁寺【在吉州治南甘泉坊宋崇宁初建明洪武初并安平栢山二寺皆入焉】光宅宫【在临汾县南帝尧庙东元至元中既建尧庙以其余村建宫令道众居此世守庙宇】崇圣宫【在临汾县北二里元至元中建赵孟頫书碑】紫阳宫【在翼城县唐城坊相传宋紫阳真人张伯端修炼处】阜山道院【在襄陵县故闗镇元至元四十年建明宣徳六年改为朝阳观】慈氏院【在襄陵县东南唐开元间建宋太平兴国中赐额】天庆观【在临汾县城内大通坊原名元妙观唐显庆中建】万圣观【在襄陵县西齐村元至元初郦希诚修炼之处世祖赐额】元都观【在洪洞县治东北朝阳坊元泰定四年建明洪武中并王虗玉淸玉峯三观入焉】庆唐观【在浮山县南寰宇记老君祠在神山县东南二十里唐武徳三年见神于羊角山下因勅通事舍人柳宪立祠至开元十四年于旧庙置庆唐观唐书五行志大厯九年晋州神山县庆唐观枯桧复生顾炎武金石文字记龙角山庆唐观纪圣铭元宗御制并八分书新志一名天圣宫在县南三十五里】宁贞观【在浮山县西八里元延祐七年建明洪武中并洪禧二真龙祥太清太华五观入焉】真游观【在太平县东四十里】修真观【在太平县南闗高阜处殿壁间人物系元人朱好古笔精妙入神有钟声闻百里】延庆观【在岳阳县东三里宋宣和中建明洪武间并通元清华仙游栖真临溪龙泉清泉七观入焉内有泉曰圣泉】九龙观【在曲沃县南二十里内有古栢一株大十数围】翠微观【在乡宁县之南七十里唐龙朔间建明洪武初并北极观入焉】


　　钦定大清一统志卷九十九
<史部,地理类,总志之属,大清一统志>
　　钦定四库全书
　　钦定大清一统志卷一百
　　平阳府【二】
