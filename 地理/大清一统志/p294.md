<!-- { "loadSidebar": true } -->
　　【翠华南巡俱有御制若氷洞诗】大江【自镇江府丹阳县流入经武进县北又东至江隂县北又东入苏州府常熟县界禹贡漾水东为北江入海汉书地理志毘陵县江在北东入海扬州川太平寰宇记江隂县北至江二里至江心泰州海陵县界四十里通志大江在府北五十里江隂县北一里而靖江之东南也西自丹阳入界经府治北东抵江隂东北与通州泰州相对行郡境百八十余里靖江县志大江旧自郡北迤东至今县西分为二派绕县南北以入海县居江海之交中流屹立明天启以来潮沙壅积县北大江竟为平陆江防考江中哨守之处为青草沙自是而东北有蒲沙又东为唐沙三沙之中巫山门在焉亦曰巫子门】运河【自苏州府吴县界西北流入经无锡县城东又西北流迳武进县城南又西北流入镇江府丹阳县界通志运河在府南自望亭入无锡县界流经郡治西北抵奔牛镇达扵孟河行百七十余里呉夫差所凿隋大业中自京口穿河至余杭拟通龙舟此其故道也自唐武徳后累濬遂为江南之水驿云河渠志望亭北为常州府无锡县境又北二十里曰新安又北三十里迳县城南引而西北十里至髙桥合江隂县运河又北二十里迳洛社又北二十里迳横林为武进县境又引而东北十里迳戚墅堰十里迳丁堰二十里达常州府城】后河【在府城内一名市河宋史云郡守李余庆穿龙塘河经大市引惠眀河东注出里虹桥与运河合】孟渎河【在武进县西三十里奔牛镇东南接运河北流六十里入江唐志县西四十里有孟渎引江水南注通漕溉田四千顷唐会要元和八年刺史孟简因故渠开之因明永乐四年诏诏漕船自孟渎出江入白塔河江行不逾半日省风涛之险寻罢正统以后巡抚周忱巡按林应训相继濬治　本朝康熙二十年廵抚慕天顔请濬孟河四十六年修建孟河北牐以备蓄泄雍正五年重濬并造犁船嵗时拖刷淤垫】得胜新河【在武进县西十八里旧名烈塘河运河自连江桥分流北流四十三里入江宋绍兴中郡守李嘉言开濬临江置闸即今魏村闸明洪武二十四年濬治广二丈改今名本朝雍正五年重濬】西蠡河【在武进县西南自宜兴县流入北合运河通志一名浦阳溪北枕运河南经陈渡桥入滆湖又有东蠡河在荆溪县东十五里北接余皮渰东南入于太湖宋咸平中浚】水防河【在阳湖县东四十里东南接运河北过无锡入江隂界】网头河【在阳湖县西青山门外延袤六十五里东北流分为四支曰澡港桃花港利港申港又东入江隂县界接无锡髙桥河】鸭城河【在无锡县东二十里源自运河东行至甘露镇分为二派一南流入蠡湖一北出至河东北三十五里为汉塘河北贯兴塘港与新河接新河南宋时所开北通大江今塞】双河【在无锡县北五里亦曰双溪自运河分流南出分为二派一南流合于梁溪一西流逹直湖港入武进县界】五泻河【在无锡县北十四里宋熈宁末郏侨议治常润之水莫若决五泻堰使水径入江通志源出芙蓉湖南枕运河宋元祐间治芙蓉湖为田因开堰置闸后架石梁其上名曰髙桥通江隂运河】横河【在江隂县东舆地纪胜引长编云宋干兴元年知军崔立开横河六十里通漕运旧志自城中接黄田港东流七十里经常熟县界入大江】长河【在江隂县东南十里一名东河自县南门运河分流东南入无锡界滙入新河】太湖【在无锡县西南三十里东接苏州界宜兴县东四十五里东南接浙江长兴县界】芙蓉湖【在阳湖县东无锡县西北江隂县南一名上湖又曰射贵湖越絶书无锡湖者春申君治以为陂周万五千顷其一千三顷毘陵上湖也郦道元水经注射贵湖之五湖之一太平寰宇记上湖一名射贵湖一名芙蓉湖又谓之无锡湖在晋陵江隂无锡三县界西去州五十里东南流为五泻水旧志昔时湖岸南北相距八十里宋元祐中堰湖为田湖流渐塞明万厯中县丞郭之蕃筑堤捍之圆可二十里中筑界堤长十余里北障江潮南捍湖水自是濵湖皆为良田】阳湖【在阳湖县东五十里以近阳山得名在无锡湖之东东西八里南北三十二里北通茭饶临津二湖共为三湖东南入太湖】滆湖【在武进县西南三十五里郭璞江赋具区洮滆郦道元以滆为五湖之一通志一名西滆又名沙子湖东西三十五里南北百里中与宜兴分界东连太湖西通芜浦港】洮湖【在宜兴县西北九十里一名长塘湖风土记阳羡西北冇洮湖宋庾业为义兴太守西讨孔顗至长塘湖即此太平寰宇记长塘湖在县西一百里即洮湖也通志周回百有余里上受溧阳金坛之水下通太湖入扵海】蠡湖【在无锡县东南五十里太平寰宇记有蠡渎西北去县五十里范蠡伐吴开造此渎通志谓之漕湖与长洲县接界又名孟河唐书志元和八年孟简开泰伯渎并导蠡湖故亦名孟河】濠湖【在无锡县南六十里俗名鵞肫荡西通漕湖北接常熟县界东接长洲县界】五部湖【在无锡县东北十里东西二十里南北十里其源浊而流清溉田百余顷汉末陶谷隠居五部湖即此】繖墩湖【太平寰宇记有伞墩在江隂县东四十里吴王阖闾第八子于此旧志湖周四十七亩宋绍兴十六年诏为放生池】梁溪【在无锡县西门外源出慧山相传古溪极隘梁大同中重浚故名或以梁鸿尝居此而名自□山引而东接双河南派之水南流绕城西至县西南二里分为二一西南流十八里为小渲渰又西为大渲渰各南流二十里复合为清祈渰又西南由独山门入太湖一南流经石塘下为长广溪又西南出吴塘门入太湖】白鹤溪【在武进县西南二十里太平寰宇记在县西南三十里旧志运河自奔牛东三里分流为直渎又南合三溪河又南经鸣凤乡为鸣凤河又南由垂虹港入滆湖即白鹤溪也】荆溪【在荆溪县南以近荆南山得名自镇江府溧阳县流入承永阳江下注震泽汉书地理志中江出芜湖西南东至阳羡入海虞喜曰汉初置荆国以有荆溪在阳羡界为名太平寰宇记荆溪即汉志芜湖之中江水也王存九域志县有阳羡溪亦即此舆地纪胜荆溪首受芜湖水东至阳羡入湖明万厯府志广徳溧阳金坛及本县迤西诸山涧水流滙扵城西曰西溪亦曰西九谓之九者计里三九縦横皆九里也城东曰东溪亦曰东九东西溪皆茫然巨浸又东入太湖成化二十年知县袁道自西溪南凿便民河一名后袁河嘉靖二十年知县冯维讷又自东溪南凿通泽河以避东西九风波之险又有新溪在县南一里宋嘉祐中凿东西皆接荆溪】白云溪【在荆溪县西六十里自镇江府溧阳县流入即荆溪之上源也又有莲花溪在县西北六十里源出山东流合白云溪】吴溪【在荆溪县东北十五里一名浯溪西南接荆溪东北流入太湖】章溪【在荆溪县西南三十五里源出章山北流合慈湖溪入荆溪慈湖溪在县西南八十里源出沸泉山北流入荆溪又有濮溪在县东五里源出君山东北流入荆溪】乌角溪【在无锡县东南五十里东至望亭驿接运河西流入太湖】东舎溪【在荆溪县东南三十六里唐顾况诗家住义兴东舎溪太平寰宇记有圻溪俗呼为罨画溪在城南三十六里源出悬脚岭东流入太湖唐刺史李栖筠扵溪南置贡茶舎俗谓之东舎溪又名五云溪通志谓之东泻溪舎泻声相近而误也】三山港【在武进县东三十里南接运河北贯纲头河经江隂县界达大江】花渡港【在无锡县西北三十五里东贯运河西贯直湖港入阳湖又有双牌港在县西北四十五里东连运河南入阳湖与武进县分界】澡港【在阳湖县北五十里一名灶子港南接纲头河北入大河袤四十里】利港【在江隂县西五十里东北行二十五里入于大江舆地纪胜本名渔浦因渔得利故名久废干兴元年知军崔立教民濬治既成溉田千顷】申港【在江隂县西三十里一名申浦其水东入无锡五泻河西入武进戚墅堰合于三山石堰又北流入于大江太平寰宇记江隂县有申浦春申君所开置舆地纪胜宋太守刘堂漕臣姜铣建议濬申利二港眀侍郎徐贯重濬】夏港【在江隂县西十里导江水东南行出蔡泾闸与黄田港合北入于江太平寰宇记陈至徳初移县治夏浦舆地纪胜谓之夏港春申君长子所开旧志蔡泾在县西南十里西接夏港东出蔡泾闸贯运河而东北入扵横河】黄田港【在江隂县北三里舆地纪胜在县北二里黄歇所开旧志导江水南行扵江口置闸曰黄田闸泄水至城北中流贯城又支分东出为横河又南出为运河至县南二里曰九里河又东经蔡泾闸】谷渎港【在江隂县东六十四里北引江水南行絶横河经三河口分为二派一西南入新河通无锡县界一接长河】澜港【在靖江县西南通大江西接城河】伯牙渎【在武进县西三十里南通运河北入大江】孝感渎【太平寰宇记去州八十五里王祥寓居武进尚义郷母疾思鱼祥解衣将剖冰求之忽有双鲤跃出即此渎也旧志渎在县西南通滆湖】泰伯渎【在无锡县东五里唐书地理志在县南五里东连蠡湖元和八年刺史孟简开太平寰宇记长八十七里】百渎【在宜兴县西南七十里为上渎东北六十里为下渎宋单谔水利书曰古人以荆溪不足以胜数郡奔注之水故扵震泽之口开渎百条又开横塘渎一条绵亘四十里以贯百渎分荆溪之流下震泽今大半堙塞宣和二年赵霖修百渎五十八条长六十二里】慧山泉【在慧山第一峯白石坞下唐陆羽次第名泉得二十种以庐山康王谷洞帘水为第一无锡惠山石泉水为第二泉水东出过漪澜堂之前水自龙吻吐注下池下池深广方丈分流为二一北迳鼋池金莲池出寺塘泾下运河一西道锡山涧沿洄入梁溪曲滙斜分溉田常数十顷　本朝圣祖仁皇帝南巡临泉上】
　　【御书品泉二字刻扵漪澜堂遂构亭名品泉乾隆十六年二十二年二十七年三十年四十五年四十九年翠华南巡叠颁御制惠泉诗及第二泉诗汲惠泉烹竹炉歌叠旧作韵诗】金沙泉【在宜兴县西南二十二里舆地志云金硎承小心山泉硎中沙石色炯炯如金因名流入慈湖溪】东洲【在武进县东南百里太湖濵五代梁开平二年呉越将张仁保攻常州之东洲拔之淮南将陈璋等驰救大破仁保于鱼荡复取东洲】劔井【舆地纪胜葛仙翁驻马之地郡人有拜枢相擢大魁者皆先一嵗瑞气氛氲升腾累日邑宰陆元光立石纪之眀一统志在武进县东南二十里　本朝乾隆四十五年翠华南巡有】
　　【御题劒井诗】石井【在江隂县大宁坊俗呼为舜井遇旱不涸】
