<!-- { "loadSidebar": true } -->
　　宁夏县【治府东偏东西距四十五里南北距一百十里东至灵州界三十里西至宁朔县界十五里南至宁朔县界九十里北至宁朔县界二十里东南至灵州界八十五里西南至宁朔县界五十里东北至平罗县界四十里西北至宁朔县界十五里本汉北地郡冨平县地后周始置懐逺县为懐逺郡治隋属灵武郡唐属灵州宋入于西夏元为宁夏治东境明洪武十七年置宁夏前卫二十五年复置左右二屯卫俱属陕西都司后废三十五年复置　本朝初因之顺治十五年废前卫入宁夏卫雍正二年改置宁夏县为宁夏府治】宁朔县【治府西偏东西距九十一里南北距二百五十里东至宁夏县界一里西至贺兰山邉界九十里南至中卫县界一百六十里北至平罗县界三十五里东南至宁夏县界五十里西南至邉墙一百里东北至宁夏县界三十五里西北至平罗县界三十五里汉北地郡灵武县地隋唐为懐逺县西境元为宁夏路西境明洪武中分置寜夏右屯卫属陕西都司　本朝雍正二年改置宁朔县与宁夏县同为府治】平罗县【在府北少东一百二十里东西距六十五里南北距七十五里东至宁夏县界四十里西至贺兰山六十里南至宁朔县界七十里北至石嘴山四十五里东南至灵州界六十五里西南至寕朔县界九十里东北至黄河堤二十里西北至镇逺闗五十里汉北平地境唐为宁州定逺北境明永乐初筑平虏城嘉靖三十年置平虏守御千户所属宁夏卫　本朝初曰平罗所雍正二年改置平罗县五年分置新筑县七年增置宝丰县并属宁夏府乾隆三年省新渠宝丰二县并入平罗仍属宁夏府】灵州【在府东南九十里东西距三百一十里南北距三百五十里东至榆林府定邉县界二百八十里西至宁夏县界三十里南至平凉府固原州界二百八十里北至邉墙七十里东南至庆阳府环阳界二百九十里西南至中卫县界一百二十里东北至兴武营一百四十里西北至宁夏县界七十里汉置灵州冨平二县属北地郡后汉徙废后魏太延二年置薄骨律镇孝昌中改置灵州周置总管府兼置普乐郡及乐县隋开皇三年郡废大业初罢府三年改州为灵武郡唐武徳元年复曰灵州仍置总管府七年改都督府属闗内道开元九年置朔方节度使天宝元年复曰灵武郡乾元元年复曰灵州五代因之宋咸平五年入于西夏改为西平府又改翔庆军元复曰灵州属宁夏路明洪武十六年改灵州千户所属寕夏□　本朝初因之雍正二年改为灵州属宁夏府】中卫县【在府西南三百八十里东西距一百三十里南北距四十里东至宁朔县界二百二十里西至兰州府臯兰县界二百一十里南至平凉府固原州界二百里北至邉墙十里东南至灵州界二百里西南至巩昌府靖逺县界二百里东北至灵州界二百里西北至邉界二十里秦北地郡地汉安定县防卷县地后汉废后魏为灵州地隋为灵武郡地唐为灵州鸣沙县地宋没于西夏元置应理州属宁夏路明洪武三年州废永乐元年置宁夏中卫属陕西都司　本朝初因之顺治十五年并入宁夏右屯卫雍正二年改置中卫县属寕夏府】
　　形势黄河襟带于东南贺兰蹲峙于西北沃野擅鱼米之利灌溉资汉唐之渠地险民冨称四塞腴区【中邉图制】北隣大漠南距平凉东接榆延西连甘肃【旧志】
　　风俗本杂羌戎之俗后周迁江左之人于此崇礼好学习俗相化因谓之塞北江南【乐史太平寰宇记】笃信禨鬼尚诅咒【宋史夏国传】强梗尚气敢战鬬【金史夏国賛】土人性勇鋭善畜牧尚释重巫明初徙其民于陕西居此土者皆五方之人是以风俗不纯【明统志】
　　城池宁夏府城【周十五里有竒东西长倍于南北门六濠深七尺本西夏故址元末弃其西半明正统中复筑　本朝顺治康熙间屡修乾隆三年圯五年复筑又驻防城在府城西十五里周七里有竒门四濠广六丈乾隆四年筑设将军八旗兵驻防旧满城在城东北二里周六里有竒雍正元年剏筑乾隆三年圯因移建】平罗县城【周四里有竒南北二年明永乐初筑至万歴三年甃甎　本朝乾隆四年复筑】灵州城【周七里八分南北二门濠深一丈明宣徳中徙筑万歴五年甃甎本朝乾隆五年修】中卫县城【周五里有竒东西南三门濠深一丈明正统天顺间因旧址展筑　本朝康熙四十八年圮乾隆五年复筑旧址东西二门】
　　学校宁夏府学【在府治西北即旧卫学明洪武二十九年建入学额数定为二十名又啇学在明伦堂后　本朝雍正三年建入学额数八名】宁夏县学【在府城东北雍正三年建入学额数十七名】宁朔县学【在府城东北雍正三年建入学额数十七名】平罗县学【入学额数八名】灵州学【在州治东南即旧所学明正徳十三年入学额防数十四名】中卫县学【在县治东南即旧宁夏中卫学明正统中建入学额数十四名】揆文书院【在府学东明嘉靖四十三年廵抚王崇古建又宁夏县宁朔县有银川书院　本朝乾隆十九年公建又灵州有朔方书院在州东花马池城内明嘉靖四十五年户部郎中蔡国熙建中卫县有应理书院在县南门　本朝康熙四十五年西路同知髙士铎建又各州县并设有义学社学】
　　户口【原额屯丁二万一千八百五十六又滋生丁五百一十五　更名丁七千二百三十二】田赋【田地一万五千三百三十一顷四十三畆八分四厘零额征地丁银六千九百七十一两五钱二厘零粮一十三万四千九百八十七石七斗七升五合　更名田九百六十七顷三十四畆八分一厘零额征地丁银乙千八百一十六两六钱九分五厘零粮六千二百九十石三斗一升四合零】
　　山川贺兰山【在宁朔县西北扺平罗县界隋书地理志宏静县有贺兰山李吉甫元和郡县志贺兰山在保静县西九十三里树白皆青白望如駮马北人呼駮为贺兰故名其山与河东望云山形势相接迤逦向北经灵武县又西北经保静县又西北经懐逺县西又北经定逺城西又东北扺河其扺河之处亦名乞伏山从首至尾有像月形南北约五百余里真邉城之巨防山之东河之西有平田数千顷可引水灌溉如尽收地利足以赡给军储也旧志山在宁夏城西六十里峯峦苍翠崖壁险削邉境倚以为固上有废寺百余并元昊故宫基址自来为居人畋猎樵牧之塲明治中邉地为患遂奏禁之山麓有黄安峡赤木等口旧皆垒石置驿通志山在平罗县西六十里宝丰县西四十里】莎罗模山【在宁朔县西南一百里近贺兰山灵武口有水自城涌出旱祷多应】卑移山【在宁朔县西北汉书地理志在亷县西北五邉考宁夏卫西北境有宁罗山其西南为龟山松山揟次山与荘浪卫相接皆有险塞可凭】石嘴山【在平罗县北明统志在宁夏卫东北二百里山石突出如嘴新志在今县北四十里】麦垜山【在平罗县北刘吉寰宇通志在宁夏卫东北二百里山势髙耸如麦垜】西山【在平罗县北明统志在宁夏卫北二百八十里以形似名】黄草山【在平罗县北明统志在宁夏卫北二百八十里其上草色多黄】省嵬山【在平罗县东北旧志在宁夏卫东北一百四十里有省嵬口为防御要地　按郦道元水经注河水迳石崖山西崖之上自然有文尽若战马之状粲然成著类似图焉故亦谓之画石山盖即省嵬山也】老虎山【在平罗县东北旧志在平罗所东北一百八十里黄河岸上九邉考云自老虎山而西为长流水蒲草泉等险距宁夏卫境可数百里皆可收为外险】黒山【在平罗县西北朔方志山在宁夏卫东北二百里贺兰山尾其形如虎踞　按中卫志中卫县东三十里亦有黑山其色黒】马鞍山【在灵州东五十里】磁窑山【在灵州东六十里旧为陶冶之所明成化九年廵抚马文升议筑磁窑堡以接邉界】硖口山【在灵州西水经河水过富平县西注河侧有两山相对水出其间即上河峡世谓之青山通鉴唐武徳九年安州都督李靖与突厥战于灵州之硖石又长庆元年灵武节度使李进诚及吐蕃战于大石山败之寰宇记大石山即上河峡也明统志峡口山在宁夏卫西南一百四十里两山相挟河经其中一名青铜峡上列古塔一百有八】金积山【在灵州南一百里明统志在宁夏卫南二百里山多赭土日照其色如金山北北崖石板下有水乱滴如雨旱祷有应又有滚泉在东麓自地涌出髙一二尺如沸汤之状清洁可饮又有黒鹰山在卫南二百五十里昔人甞于此获黒鹰】长乐山【在灵州南元和志廻乐县有长乐山旧名达乐山亦曰铎洛山以山下有铎洛泉水故名旧吐谷浑部落所居今吐蕃置兵守之寰宇记十道记云安乐州近长乐山下】蠡山【在灵州南明统志在宁夏卫南二百六十里层峦苍翠其峯如蠡山有冨泉又东北有小蠡山旧志在韦州城西二十里亦曰螺山四旁皆平地屹然独立上多竒木异卉良药又小蠡山在大蠡山之南其脉相连】居中山【在灵州东南明统志在宁夏卫东南二百六十里】狼山【在灵州东南韦州堡东五里】三山【在灵州东南韦州堡东一百里三峯列峙又□子山在三山南溪涧险恶人迹罕到以出□子木故名】琥八山【在灵州西南明统志在宁夏卫西南三百四十里琥八译言驳杂也通志在韦州堡西南八十里】平山【在灵州东北八十里以山预平而名】方山【在灵州东北花马池城东北一百余里】石空寺山【在中卫县东七十里山有石空寺因名又东十五里有石空洞】沙山【在中卫县西五十里元史地理志应理州西据沙山明统志因沙所积故名】大沙子山【在中卫县西七十里旧应理州西南俗呼扒里扒沙迤西近荘浪凉州诸界】香山【在中卫县南周环五百余里东南接壌灵州西南与巩昌府靖逺县连界明为庆藩牧塲】
