<!-- { "loadSidebar": true } -->
<史部,地理类,总志之属,大清一统志,郧阳府表>
　　钦定四库全书
　　钦定大清一统志巻二百七十二
　　郧阳府【在湖北省治西北一千二百五十里东西距七百十里南北距四百里东至河南南阳府浙川县界一百五十里西至陜西兴安州平利县界五百六十里南至襄阳府均州界一百二十里北至陜西商州商南县界一百八十里东南至襄阳府谷城县界四百九十里西南至平利县界五百六十里东北至浙川县界一百三十里又西北至商州山阳县界二百八十里自府至　京师二千五百里】
　　分野天文翼轸分野鹑尾之次
　　建置沿革禹贡梁荆二州之界春秋时为麇庸二国地战国时为秦楚二国地【史记楚世家顷襄王十九年割上庸汉北地予秦】秦为汉中郡地汉为汉中郡之长利及房陵上庸诸县后汉末分南境置上庸房陵二郡三国魏以北境置魏兴郡又改房陵郡为新城郡与上庸俱属荆州晋因之初属荆州惠帝改属梁州南北朝宋因之齐分置齐兴郡俱属梁州梁置兴州歧州废上庸郡西魏改兴州为丰州改新城郡为光迁国北周国废丰州徙【乐史太平寰宇记丰州周武成元年移治延岑城按卽今襄阳府均州】改歧州为迁州隋大业初改曰房州二年改曰房陵郡属梁州其北境属淅阳郡隶豫州唐武徳元年改房陵郡为迁州贞观十年改曰房州其北境属均州天寳初改房州曰房陵郡乾元初复曰房州俱属山南东道宋仍曰房州房陵郡雍熙三年升保康军其北境仍属均州俱属京西南路绍兴中房州保康军属利州路后改为保宁军元为房州及均州之郧县属襄阳路明成化十二年置郧阳府【明统志郧阳府领县七郧房竹山上津竹溪郧西保康】隶湖广布政使司并设抚治都御史
　　本朝因之顺治十六年省上津县康熙三年属湖北省六年罢抚治领县六
　　郧县【附郭东西距一百三十里南北距二百八十里东至襄阳府均州界六十里西至郧西县界七十里南至房县界一百六十里北至陜西商州界一百二十里东南至均州界六十里西南至竹山县界一百二十里东北至河南南阳府淅川县界一百三十里西北至郧西县界七十里汉为汉中郡长利县地晋太康五年置郧阳县属魏兴郡宋因之齐属齐兴郡梁为兴州治隋初属均州大业元年属淅阳郡唐武徳元年置南丰州八年州废县属均州贞观元年属淅州八年还属均州宋因之元初废至元十四年复置改曰郧县仍属均州明成化十二年为郧阳府治　本朝因之】房县【在府西南三百十里东西距三百三十里南北距六百三十里东至保康县界一百八十里西至竹山县界一百五十里南至宜昌府兴山县界四百五十里北至郧县界一百八十里东南至保康县治一百八十里西南至兴山县界三百三十里东北至郧县治二百六十里西北至竹山县界二百三十里春秋时麇国防渚地战国属楚汉置防陵县属汉中郡后汉改为房陵建安末置房陵郡县为郡治三国魏为新城郡治晋宋因之齐为南新城郡治梁为新城郡治兼为歧州治西魏为光迁国治北周改曰光迁县为光迁郡治隋大业二年为房陵郡治唐武徳初为迁州治贞观十年为房州治改曰房陵宋因之元至正二年省入房州明洪武八年降州为房县属襄阳府成化十二年改属郧阳府　本朝因之】竹山县【在府西南三百六十里东西距一百四十里南北距三百三十里东至房县界五十里西至竹溪县界九十里南至房县界九十里北至陜西兴安州白河县界二百四十里东南至房县界九十里西南至竹溪县界二百九十里东北至郧县界一百里西北至兴安州洵阳县界一百八十里古庸国秦曰上庸汉置县属汉中郡后汉末分置上庸郡魏黄初元年并入新城郡太和二年复置寻废景初元年复置晋及宋齐因之梁郡县俱废改置安城县西魏改县曰竹山兼置罗州隋开皇十八年改曰房州大业初州废县属房陵郡唐武徳初复置房州贞观十年州移治房陵以县属焉宋元因之明洪武初省十三年复置属襄阳府成化中改属郧阳府本朝因之】竹溪县【在府西南五百九十里东西距一百十里南北距四百里东至竹山县界六十里西至陜西兴安州平利县界五十里南至四川防州府奉节县界三百六十里北至竹山县界四十里东南至竹山县界三百里西南至平利县界三百里东北至竹山县治一百八十里西北至平利县界一百一十五里汉置武陵县属汉中郡后汉省三国魏复置初属新城郡后属上庸郡晋宋因之南齐分置新丰县仍属上庸郡西魏改新丰曰上庸北周改曰孔阳隋开皇十八年复曰上庸属房陵郡唐属房州宋开宝中并入竹山明成化十二年复分置竹溪县以尹店巡司为县治属郧阳府　本朝因之】郧西县【在府西一百三十里东西距一百八十里南北距一百七十里东至郧县界六十里西至陜西兴安州白河县界一百二十里南至郧县界五十里北至陜西商州山阳县界一百二十里东南至郧县界五十里西南至白河县界一百六十里东北至商州商南县界八十里西北至商州镇安县界二百九十里汉置长利县属汉中郡后汉省晋复置属魏兴郡后又省南北朝宋为北上洛县地隋为上津县地义宁二年复置长利县唐贞观初省入上津明成化十二年析郧乡上津二县地置郧西县以南门堡为县治属郧阳府　本朝因之】保康县【在府东南三百四十里东西距二百三十里南北距一百九十里东至襄阳府谷城县界五十里西至宜昌府兴山县界一百八十里南至襄阳府南漳县界九十里北至房县界一百里东南至南漳县界七十里西南至兴山县界一百八十里东北至谷城县治一百里西北至房县界七十里汉房陵县地西魏分东境置大洪县属光迁国北周改曰永清属迁州隋属房陵郡唐属房州宋开寳中省入房陵明宏治十一年复析置保康县以潭头坪为县治属郧阳府　本朝因之】
　　形势东通襄邓西逼秦蜀南接荆澧北据商洛溪流湍激崖迳险﨑【廖道南楚纪】北抵华阳南跨江汉西逾嶓冡东尽滍水实秦梁荆三藩之陲而又间错巴蜀【王世贞提督行台记】
　　风俗男子烧畬为田妇人绩麻为布以给衣食【祝穆方舆胜览】民性朴鲁简啬流寓多而土著少【楚故畧】创府以来礼乐兴行土风丕变【府志】
　　城池郧阳府城【周六里有竒高二丈一尺门七北枕山西南阻汉水东门外濠长五十余丈广二丈二尺深九尺明嘉靖中因旧址拓筑　本朝雍正中修】房县城【周四里冇奇髙二丈门四有濠明洪武中筑本朝顺治康熙中重葺】竹山县城【周三里髙一丈四尺门四明成化中筑】竹溪县城【周二里髙一丈五尺门四有濠明成化中筑宏治中増拓东城】郧西县城【周里许高一丈三尺门四有濠明成化中筑　本朝顺治中修】保康县城【周三里许髙一丈三尺门五明宏治中筑】
　　学校郧阳府学【在府城东明嘉靖中建　本朝顺治康熙中复修雍正四年重葺入学额数二十名】郧县学【在县治西南明嘉靖中建　本朝康熙中修入学额数十五名】房县学【在县东门外旧在内城明嘉靖中改建焉本朝康熙雍正中重葺入学额数十二名】　竹山县学【在县治北旧在县治东明成化中改建　本朝康熙中修入学额数七名】竹溪县学【在县治东明成化中建　本朝康熙雍正中屡修入学额数八名】郧西县学【在县治南明成化中建　本朝顺治康熙中重葺入学额数十五名】保康县学【在县治西明宏治中建后圯　本朝康熙中重建入学额数十五名】龙门书院【在郧县治又冇五贤书院祀宋儒周二程张朱五子各学并设有义学社学】
　　户口【原额人丁五千四百三滋生人丁一十七万六百五十四】
　　田赋【田地塘四万九千二百六十九顷八畆一分四厘零额徴粮银一万一千五百五十四两三钱五分四厘零米一千八百二十二石九十八升九合零】
