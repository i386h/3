<!-- { "loadSidebar": true } -->
　　【御制曲逆故城诗】北平故城【在完县东北汉北平县在今满城县界后魏改置北平郡于此魏书地形志北平郡孝昌中分中山置治北平城元和郡县志北平县西南至定州八十三里本秦曲逆县地后魏孝明帝于今县东北二十里置北平郡割中山国之蒲阴望都北平三县属之髙齐省北平郡及蒲阴县以北平县属中山郡开皇三年属定州万嵗通天二年辽攻围七旬不下勅改为狗忠寻复旧名　按魏书地形志北平郡领北平县即汉之北平后周改名永乐今满城县是也其北平郡所治北平城乃隋唐定州之北平今完县是也魏时郡县异治相去本不甚逺故北平城在北平县界中至北齐时废郡因移县就故郡而以魏时旧县并入永乐至周乃移永乐之名于故北平县故隋志永乐县下又云旧曰北平周改名焉二县之名虽同而汉县在永乐此是蒲阴故地明统志于完县下云汉置北平县于满城县下反云汉北平县地误也】博陵故城【在蠡县南汉置陆城县武帝元朔二年封中山靖王子贞为侯国后汉废入蠡吾本初元年桓帝以蠡吾侯入立追尊父翼为孝崇皇陵曰博陵因改置博陵县于此晋改博陆后魏改博野水经注博陵故城即古陆城汉封刘贞为侯国者也今谓之为博野太平寰宇记寜邉军治博野县以居博水之野为名旧志故城在今县南十五里魏隋志移今治按晋改博陆县本合博陵陆城为名九域志乃因霍光封博陆侯遂谓博野县有霍光墓县志因之皆误】易县故城【在雄县西北汉县本燕故邑也世本燕桓侯徙临易史记赵世家恵文王五年与燕鄚易括地志易县故城在归义县东南十五里太平寰宇记归义县东南十五里有大易故城是燕桓侯之别都后魏移理故城西北十五里故易城即今县理髙齐天保七年省入鄚县又有小易城在今易城北二里旧志故易城在今县西北十五里太平社】归义故城【在雄县西北唐武徳五年以故易县地置属涿州五代晋时随州入辽仍曰归义金始并入归信太平寰宇记县在涿州南一百二十里旧志故城在雄县西北三十五里】归信故城【今雄县治五代晋时归义县入辽周分故县南界置雄州及归义县于此太平寰宇记雄州本归义县之瓦子济桥在涿州南当九河之末旧置瓦桥闗晋建军城周显徳六年收复三闗以其地控扼幽冀建为雄州仍移易州之容城并归义二县于城中旧志宋太平兴国初避讳改县曰归信明初县始废其城宋至道间知州何承矩筑景徳中李允则复増筑共九里有竒又筑外罗城周十八里濬濠引水谓之雄河】安国故城【在祁州南汉初髙帝六年封王陵为侯国后为县属中山国三国魏封王肃为安国侯又明帝追封后父毛嘉为安国侯皆即此晋因之后魏太平真君七年并入深泽景明二年复置魏书地形志安国县冇安国城又蒲阴县有安国城章懐太子后汉书注安国故城在义丰县东南旧志安国城在州东南六里即汉安国县　按元和郡志安国城本在唐河南今此城在河北道里不合又旧志今州西南三十里有村曰固城故县或在其地也】蒲阴故城【今祁州治太平寰宇记蒲阴县在定州东六十里本汉安国县也隋开皇六年自鄢城移安国县于郑徳堡属定州今县是也其年仍改安国为义丰唐神功元年改为立节神龙初复改为义丰宋改蒲阴县宋史地理志祁州景徳元年移治于定州蒲阴　按淸类天文书金天防初祁州别筑西城移州治焉元复移于东城旧治葢即一城中分为东西非更筑新城也】鄡县故城【在束鹿县东汉置郻县后汉曰鄡更始二年光武撃铜马于鄡即此水经注衡水又北经鄡县故城东竹书纪年梁恵成王三十年秦封卫鞅于鄡改名曰商地理风俗记曰县北有邬阜葢县氏之北齐移安国县于此隋改置安国县而故城废隋书地理志鹿城县旧曰鄡后齐改曰安国开皇六年改为安定十八年改鹿城章怀太子曰鄡县故城在鹿城县东　按顔师古曰郻苦么反与鄡同水经注作邬地形志作□通典旧唐志作太平寰宇记作鄢皆鄡字之讹也又旧唐书地里志先天二年分饶阳鹿城界置陆泽县于古城与隋志后汉书志不同详见深州】安定故城【在束鹿县西北汉本始元年封燕刺王子贤为侯国后汉初马武从世祖撃尤来五幡等进至安定即此寻废魏书地形志□县有安定县旧唐书地理志束鹿县汉安定侯国今县西七里故城是也旧志今有安国故城在今县西北三十里葢安定之讹也】贳县故城【在束鹿县西南汉髙帝六年封越将傅胡害为侯邑后为县属钜鹿郡后汉更始二年光武驰赴信都撃堂阳贳县皆降之即此县寻废水经注百尺沟东南经育城西斯洨水流经育城北育城即贳城之讹也】束鹿故城【在今束鹿县北隋开皇六年改安国置安定县后改鹿城唐又改今名元和郡县志鹿城县东至深州二十五里本汉安定县地隋开皇三年于此置安定县取汉旧名十八年改为鹿城取县东故鹿城为名通鉴胡三省注束鹿本鹿城县安禄山反元宗改县为束鹿以厌之王存九域志县在深州西四十五里旧志明天啓二年滹沱河决圮城移治县南圏头市故城在今县北三十五里今有旧城治】髙阳故城【在今髙阳县东战国时燕封荣蚠为髙阳君汉置县应劭曰在髙河之阳太平寰宇记县在瀛州西北七十里旧志明洪武三年河溢县始迁丰家口即今治东北去古城二十五里　按司马贞索隠县即古髙阳氏所兴髙阳记故城一名化龙城周迥九里颛顼所筑今其地名化龙村皆传讹也】渥城故城【今新安县治水经注渥同口水侧有浑渥城太平寰宇记浑泥城在容城旧县南四十里水经注云泥同口有泥城汉景帝改为亚谷城封束胡降王卢它之为亚谷即此地也金史地理志泰和四年中改混泥城为渥城县属安州八年移州治渥城旧志元以金移安州治此故曰新安　按太平寰宇记譌渥为泥金时亦曰混泥城而置县则名渥城葢当时尝经考正也】乐信废县【在束鹿县西汉神爵三年封广川缪王子强为侯国属钜鹿郡后汉省】晏城废县【在束鹿县西隋开皇十六年分鹿城置晏城县大业初废唐武徳五年桑显和撃刘黒闼于晏城破之即故县也】葛城废城【今安州治史记赵世家孝成王十九年赵与燕易土燕以葛与赵后汉书郡国志髙阳有葛城水经滱水经依城北地説无依城之名即古葛城也括地志故葛城又名西河城在瀛州髙阳县西北五十里太平寰宇记废唐兴县在鄚县西北五十里本汉髙阳县地旧名葛乡城一名依城唐如意元年析河间县置武昌县瀛州至神龙初改为唐兴县石晋改为宜川县周显徳六年并入鄚县旧志宋太平兴国七年髙阳闗镇将败辽于唐兴口因置唐兴砦淳化三年于砦建顺安军至道三年移军治髙阳此城遂废金始置葛城县为安州治明初省县入州唐兴故城在州东南二十里】清凉城【在清苑县西南接博野县界亦曰将梁汉元朔二年封中山靖王子朝平为将梁侯水经注崛沟北迳清凉城即将梁也魏书地形志蠡吾县有淸凉城旧志在清苑县西南四十里又在博野县西二十里】栢陵城【太平寰宇记汉武帝封赵敬肃王子终古为栢陵侯废城在清苑县南　按栢陵史记作栢阳汉书表作栢畅皆与太平寰宇记不同】广养城【在淸苑县东六里城周四里南有河薮相传燕昭王筑以养马处又养老城在县西南去望都二十里】壁阳城【在清苑县西南三十里五代时营垒也晋开运二年符彦卿等败辽于此】白城【在清苑县西南三十里宋咸平六年王继忠与辽战于□村傍西山而北至白城即此今有白城集】长城【在安肃县西北二十五里战国时燕赵分界处水经注易水东流屈经长城西即此今其地名长城口东接新安西北之长台城绵延断续势如冈阜】桑邱城【在安肃县西南战国时燕之南界也汉鸿嘉元年封东平思王子顷为桑邱侯括地志桑邱城俗名敬城在遂城县】徐城【在安肃县东九域志安肃县有古徐城周景王时大将徐峻所造旧志在县东十里又敌城在县东南三十里相战国时赵将赵葱顔聚与秦将王翦相持处又有空城在县西南三十里解王城在县西北四十里】长安城【在定兴县西北二十五里太平寰宇记在易县东南二十七里汉宣帝时幽州刺史李宣尚范阳公主主思长安乃筑此城象长安故名城中有枣树花而不结枝皆向西南俗谓之思乡枣】百楼城【在定兴县西南二十五里相唐太宗征辽还于此筑城以息将士今为百楼村】古燕城【在新城县西北十四里相传太后所筑有梳妆楼钓鱼台道址】中人城【在唐县西北左传昭公十三年晋茍呉以上军侵鲜虞及中人史记赵世家敬侯十一年伐中山战于中人后汉书郡国志唐有中人亭注博物记曰中人在县西四十里张耀中山记中山郡初治中人城城中有山故曰中山靖王受封始移治卢奴水经注中山城俗亦谓之唐广城在卢奴城北如西六十里括地志中山故城一名中人亭在唐县西北四十里旧志中山城在今县西北十三里岭上】左人城【在唐县西北列子赵襄子使新稺穆子攻狄取左人中人后汉书郡国志唐县有左人乡注博物记曰在唐县西北四十里水经注滱水经左人城南应劭曰在中人城西北四十里　拱唐旧志谓唐圣厯初移县治左人城而县距定州仅五十里疑太近据后魏书孝昌二年五原降户鲜于修礼反于定州西北之左人城似又当在今唐县西南去定州不远也】鸿城【在唐县西北史记赵式灵王攻中山取丹邱华阳鸱之塞注徐广曰鸱一作鸿正义曰鸿上故闗今名鸿城在唐县东北六十里水经注水又东流歴上世谓是处为鸿头疑即晋书地遒记所谓鸿上闗者也闗尉治北平而画塞于琞都东北去北平不逺太平寰宇记唐县有鸿山闗今名鸿城俗呼为鸿郎城即帝尧时丹朱所居旧志今有鸿城社在县西北七十里】夏屋城【在唐县北水经注蒲水经安阳闗又东经夏屋故城实中崄絶竹书纪年曰魏殷臣赵公孙裒伐燕还取夏屋城曲逆者也】髙昌城【在唐县东北魏书地形志望都县有高昌城水经注唐城南如东一十里里有一城俗谓之髙昌县城或望都之故城也旧志髙昌社在县东北十八里有故城在县东北二十五里亦名尧城周二里】伏城【在唐县西南水经注马溺水出上曲阳城东北流经伏亭疑即八渡闗尉宿治旧志符城在县西南四十里唐河西岸葢即故伏城后人误伏为符耳】贾复城【在唐县北亦名寡妇城魏书地形志唐县有寡妇城水经注夏屋城东侧因河仍墉筑一城世谓之寡妇城贾复从光武追铜马五幡于北平所作也世俗音转故有是名元和郡县志寡妇故城在唐县北九里旧志在县北五十里】王陵城【在唐县西三十五里唐河东岸相传汉髙祖困于白登王陵将援兵屯此因名　本朝乾隆十一年二十六年四十六年皇上巡幸五台】
