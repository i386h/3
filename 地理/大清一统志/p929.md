<!-- { "loadSidebar": true } -->
　　山川鸡冠山【在凤翔县北三十里】杜阳山【在凤翔县东北郦道元水经注故雍县有杜阳山山北有杜阳谷有地穴北入不知所极在天柱山南王存九域志天兴县有杜阳山明统志山在府东北二十五里其麓有老君坡杜水所出】紫荆山【在凤翔县东北十五里】雍山【在凤翔县西北水经注雍水出雍山明统志在府城西北三十里】灵山【在凤翔县西北三十五里】岐山【在岐山县东北禹贡导岍及岐诗周颂彼徂矣岐有夷之行国语内史过曰周之兴也鸑鷟鸣于岐山史记封禅书自华以西名山曰岐山汉书地理志美阳县禹贡岐山在西北水经注小横水厯周原下水北即岐山顔师古曰其山两岐俗呼箭括岭萧徳言括地志岐山亦名天柱山在岐山县东北十里寰宇记岐山即天柱山周鸑鷟鸣于山上时人亦谓此山为凤凰堆或云其峯髙峻逈出诸山状若天柱因以为名胡三省曰在凤翔东四十里县志天柱山在县北十里一名凤凰山一峯如柱又云岐山在县东北五十里葢即指箭括山也】石楼山【在岐山县南五十里西接寳鸡县界形如楼阁上有龙湫祷雨辄应】青峰山【在岐山县南一百五十里】桥山【在岐山县西南五十里与寳鸡县接界】五将山【在岐山县东北与麟逰县接界晋太元十年慕容冲攻逼长安苻坚以防书有云帝出五将久长得遂奔五将山为姚苌将吴忠所执水经注扶风杜阳县有五将山李吉甫元和郡县志山在岐山县西北六十里旧志在县东北五十里又在麟逰县西南五十里】崛山【在岐山县东北四十里山多石穴唐建耆阇寺亦名耆阇山皆岐山绵亘而异名也】箭括山【在岐山县东北六十里南去麟逰县五十里亦即岐山其最髙处为箭括岭岭巅有阙故名明统志以此为即太王所逾之梁山误又有三龙山在县东北后周以此名县】陈仓山【在寳鸡县南一名寳鸡山史记封禅书秦文公十九年得陈寳于陈仓北阪其神若雄鸡水经注陈仓县有陈仓山山上冇寳鸡鸣祠昔秦文公感伯道之言逰猎于陈仓遇之于北阪得若石马其色如肝归而寳祠之故曰陈宝其来也自东南煇煌声若雷野鸡皆鸣故曰鸡鸣神也元和志山在陈仓县南十里接梁凤二州界唐书地理志寳鸡县有寳鸡山明统志陈仓山在县东南四十里一名鸡峯山有三峯并峙为县之胜】石鼔山【在寳鸡县东南元和志石鼓文在天兴县南二十里许石形如鼔其数有十葢纪周宣王畋猎之事其文即史防之迹也明统志石鼔山在寳鸡县东南二十里山麓旧有石如鼔者十今在国子监　按诸志皆以山因石鼓而名然刘昭郡国志注引三秦记云陈仓县有石鼔山将有兵此山则鸣似又不因石鼔得名也】石塔山【在寳鸡县东南七十里上有石盆嵗旱祷雨于此】益门山【在寳鸡县西南十五里即秦岭之北谷古益州境由此而入故曰益门】煎茶坪山【在寳鸡县西南六十里旧志俗传汉髙帝出故道时驻马煎茶于此又蛇山在县西南八十里】茂陵山【在扶风县东三十里相传汉末马超居此】飞凤山【在扶风县南一里一峰孤峙势如凤翥】贤山【在扶风县南二十里峯峦峻秀对眺终南逺临渭水山有洞相传为昔贤处】明月山【在扶风县北五十里白石灿烂夜有光如月山壑有清风洞洞口径尺许风声长吼其深莫测山之东接干州界】梁山【在扶风县东北六十里东接干州界详见干州】美山【在扶风县西北五十里山多奇石青绀嵌空比于灵壁美水出此】终南山【在郿县南三十里寰宇记岐山县有终南山东连亘入京兆府界明统志在岐山县南五十里连亘扶风鄠县长安蓝田界西抵大散闗】太白山【在郿县南接汉中府洋县界即终南山别名汉书地理志武功县太一山古文以为终南垂山古文以为惇物皆在县东水经注太白山在武功县南去长安三百里不知其髙几何俗云武功太白去天三百山下军行不得鼓角鼓角则疾风雨至杜南达曰太白山南连武功山于诸山最为秀杰冬夏积雪望之皓然山上有谷春祠山下有太白祠元和志太白山在郿县东南五十里寰宇记周地图记云太白山上恒积雪无草木山半有横云如瀑布则防雨人常以为故语曰南山瀑布非朝即暮按唐史天寳八载太白山人李浑上言有神人言金星洞内有玊版石纪圣皇福夀之符命御史中丞王鉷入山求获之于是封太白山神为神应公四时祭祀改金星洞为嘉祥洞王应麟地理通释西京赋以终南太一并列唐六典又以终南太白并列明非一山葢终南南山之总名太一太白此山之别号府志太白山在郿县东南四十里钟西方金星之秀闗中诸山莫髙于此上有湫池虽三伏亦凝水道书以为第十一洞天县志太白山北有四觜山山峦如叠嶂迤登太白峰俯瞰羣山若冈阜其南为武功山即古垂山俗譌为嶅山其西曰瓦窑山又西曰驼羊峰抵斜谷接岫连麓周五百里】马冡山【在郿县西水经注渭水东迳马冡北诸葛亮与步隲书曰马冡在武功东十余里有髙势明统志有衙岭山在郿县西南十五里俗呼马鞍山县志马鞍山一名马岭山　按马鞍山葢即马冡之譌若衙岭山斜水所出在今褒城县界明志误】童山【在麟逰县外城内北隅山脉自平凉府灵台县蜿蜒至此轩然直上为山脉结聚处】紫石山【在麟逰县东二十里二水合流处山麓石皆紫色山半有瀑布自石腹中出直下层崖有龙飞凤舞之势】石臼山【在麟逰县南少东十里两掖拱起如翼中有平地数亩有云湫池其絶顶石壁千寻可望邠干相传唐太宗每幸九成宫使徐世勣屯军于此营址尚存】天台山【在麟逰县西五里即九成宫故墟其阳崇岩崛起上有苍松古柏】鸣凤山【在麟逰县西五里与天台山相对小石孤立状如岛屿相传尝有凤凰鸣于其上亦名凤凰山人有屏山在鸣鳯山北苍崖百尺势折如屏巨石危悬若坠有泉自崖半石罅中出亦名滴水崖】寳玊山【在麟逰县西七十里又县西八十里有龙凤山】马鞍山【在麟逰县东南十里】吴双山【在麟逰县东南四十里南接扶风县界有四峯争耸北曰接辰南曰聫斗东曰萃旭西曰落照俗名吴重山又名四峯山险峻可资守御明崇祯十二年贼张一明据此月余始平扶风县志山在县北五十里】青莲山【在麟逰县西南二十里唐九成宫之屏山也】加伏山【在麟逰县西北四十里羣山环拱聫络数十里接灵台县界】龙泉山【在汧阳县东十五里有泉出其下】卧虎山【在汧阳县明统志在汧阳县东二里以形似名县志今在县城稍西】岍山【在陇州西书禹贡导岍及岐隋书地理志汧源县有汧山括地志山在汧源县西四十里东隣岐岫西接陇冈元和志在汧源县西六十里北与陇山接禹贡导岍及岐是也　按两汉志皆谓吴山即汧山通典元和志寰宇记俱别有岍山与吴山不相防近志皆因之然脉络相连在古只是一山也】慈山【在陇州西四十里汧水所经】闗山【在陇州西八十里其山髙峻盘折而登凡五十里始至絶顶有分水岭为秦凤要害之地】天井山【在陇州西百里山顶有井四时不涸与闗山皆即陇山之异名与清水县分界】紫塠山【在陇州南唐书地理志吴山县有紫塠山明统志在州南四十里色如堆紫旧属吴山县】吴山【在陇州南周礼职方氏雍州其山镇曰岳山史记封禅书自华以西名山曰岳山吴岳汉书地理志汧县吴山古文以为岍山后汉书郡国志汧县有吴岳山本名汧水经注吴山三峯霞举叠秀云天崩峦倾返山顶相捍望之恒有落势国语所谓虞山元和志吴山在吴山县东南五十里秦都咸阳以为西岳今为国之西镇山国语谓之西吴寰宇记郭璞曰吴岳别名开山州志山在州南八十里有峯十七得名者五中为镇西峰甲而独秀镇西之左为大贤峯右为灵应峯峯上有雷神祠峯下崖髙千丈飞流飘漾谓之晴岩飞雨又有灵湫嵗旱乡民祷雨于此灵应之南为会仙峯大贤之左为望辇峯峯下有大锦屏小锦屏相去里许耸峭如壁其余有真人洞餐霞洞阎王窆神岔沟元鹤巢凤凰石巢诸胜又有笔架山在吴山岳庙前山势如笔架一名小五峯】龙盘山【在陇州东南隋书地理志南由县有盘龙山寰宇记龙盘山在吴山县东南七里州志山势盘曲如龙为一州之胜】西秦山【在陇州西南寰宇记在龙安县北二十里山内有秦王试剑崖旧志在州西南六十里】金门山【在陇州西南百里两山对峙如门渭水流其中水经渭水东南出石门疑即此】秦岭山【在陇州西南辛氏三秦记秦岭西尽汧陇寰宇记在陇安县西南过渭河接凤州界】陇山【在陇州西北接秦州清水县界汉书武帝纪元鼎五年十月行幸雍遂隃陇登空洞张衡西京赋右有陇坻之隘水经注汧水出汧县西山世谓之小陇山岩嶂髙险不通轨辙故张衡四愁诗曰我所思兮在汉阳欲往从之陇坂长元和志陇山在汧阳县西六十二里明统志在陇州西北六十里】景福山【在陇州西北八十里一名龙门山上有凤爪朝元定心三峯下有甘露泉】大虫岭【在寳鸡县东北亦名西平原接凤翔县界宋史绍兴十年吴璘杨政与金将萨理罕夹渭而军璘置军大虫岭萨理罕觇之曰善战者立于不败之地此难与争遂引去明统志西平原在寳鸡县东北十里宋吴璘与金萨里罕相持处旧志原去鳯翔县三十里葢据髙峻处故谓之岭萨哩罕旧作撒离喝今改】秦王岭【在郿县东十余里稍西曰小秦王岭有石表曰东西岭堠相唐太宗为秦王时屯兵于此】箭筈岭【在郿县东南十里五代梁贞明六年蜀将陈彦威出散闗败岐兵于箭筈岭旧置闗于此又蛇儿岭在县东五里势如长蛇】崔模岭【在麟逰东北寰宇记在县东北五十里县志谓之催木岭在县东北四十里隋营仁夀宫自渭上运木经此】鱼塘峡【在麟逰县南二十里层棱如削怪石百出又县西二十五里有龙窝峡】石鼓峡【在麟逰县北十里澄水所经峡凡三折不容旋马飞涛激浪声喧若雷】塔儿峡【在陇州东南四十里旁有石洞数文可容百余人青山环峙一水七折方出峡口峡前又有三水合流而下】青阳峡【在陇州西北四十里唐杜甫有诗】黄花谷【在凤翔县北二十里又牛鉢谷在县北三十里】麦涧谷【在寳鸡县西七十里明洪武三年谷中产瑞麦故名】斜谷【在郿县西南史记货殖巴蜀四塞然栈道十里唯褒斜绾毂其口后汉书郡国志武功县有斜谷蜀志秦密曰三皇乗祗车出谷口今之斜谷是也建兴六年诸葛亮扬声田斜谷道取郿十二年亮悉大众由斜谷出后魏纪正始四年开斜谷旧道地形志平阳县有斜谷元和志褒斜道一名石牛道宋李文子蜀鉴斜谷在郿县南谷中皆穴山架木而行县志斜谷在县西南三十里入谷口二百二十里抵凤县界出连云栈复百五十里出谷抵褒城长四百七十里旧设闗尉复移置寳鸡县之方寨今土人犹称曰斜谷闗又见汉中府】沙金谷【在陇州西北十五里亦作杀金谷宋建炎中诸将败金兵于此又水谷在州东北五里雨暴水溢衡齧州城为患】五畤原【在凤翔县南史记秦本纪襄公始祠上帝西畤文公十年初为鄜畤宣公四年作密畤封禅书秦文公梦黄蛇自天下属地其口止于鄜衍史敦曰此上帝之征于是作鄜畤祭白帝宣公作密畤于渭南祭青帝灵公作吴阳上畤祭黄帝作下畤祭炎帝献公作畦畤栎阳祀白帝及秦并天下诸祠唯雍四祀上帝为尊汉二年髙帝入闗曰吾闻天有五帝止有四何也莫知其説于是髙祖曰吾知之矣乃待我而具五也乃立黑帝祠命曰北畤汉书地理志雍县有五畤括扡志五畤原在雍县南五十里又寰宇记有三畤原在扶风县南二十里旧志原东连武功县界秦鄜畤密畤吴阳上畤皆近北原故名】彭祖原【在凤翔县西二十五里】周原【在岐山县东北岐山下诗大雅周原膴膴堇荼如饴原之得名以此帝王世纪周城南有周原水经注小横水迳周城厯周原下旧志原东西横亘地寛平而肥美在岐山县东四十里】五丈原【在郿县西南与岐山县接界蜀志建兴十二年诸葛亮悉大众由斜谷出据武功五丈原与司马懿对于渭南分兵屯田为久住之基耕者杂于渭滨居民之间而百姓安堵军无私焉水经注渭水迳五丈原北渭水南源也又斜水迳五丈原东诸葛亮与步隲书曰仆前军在五丈原原在武功西十里余魏书地形志平阳有五丈原隋书地理志郿县有五丈原元和志原在郿县西南二十五里明统志在县西三十里旧志原在岐山县南五十里】积石原【在郿县西北接岐山县界魏志青龙二年诸葛亮出斜谷田于兰坑时司马宣王屯渭南郭淮防亮必争北原遂先据之晋书本纪时亮上五丈原将北渡渭郭淮与亮会于积石临原而战亮不得进还五丈原杜佑通典郿县有东积石原西积石原元和志原在郿县西北二十五里郿县志原在县西南距五丈原二十五里又马头原在淸湫堡南苻登破姚苌于此】和尚原【在寳鸡县西南宋绍兴初吴玠大败金兵于此文献通考和尚原在大散闗之东距寳鸡两驿过此则路径散漫无所限隔明统志原在县西南三十五里大散闗之东县志又有八角原在县西二十里其形八角乂陵原在县治北以金陵河迳其左故名其脉自吴山延亘而来形如屏障】方山原【在陇州西南晋隆安初武都氐屠飞啖铁等叛杀秦陇东太守姚囘屯据方山原宋绍兴中吴玠与金兵战于此宋会要绍兴十一年金求商州及和尚方山二原许之于是遂以大散闗为界州志原在州西南一百四十里】五里坡【在鳯翔县西宋建炎三年熙河将张严追击金兵及凤翔境上至五里坡金将罗索伏兵坡下严遇伏败死县志坡在县西与汧阳县接界　罗索旧作娄室今改】龙尾坡【在岐山县东晋义熙十一年夏将赫连建入新平后秦将姚弼与战于龙尾堡禽之唐武徳七年移岐山县治于龙尾驿城葢昔时尝置堡及驿于此中和元年凤翔节度使郑畋败黄巢兵于龙尾坡明统志龙尾坡在县东二十里】响珰坡【在郿县西十里人行则有声故名】钟吕坪【在郿县东南五十里南山内小山不甚髙而顶寛平俗传钟吕道于此】石墨洞【在汧阳县东南三十里石门遗事洞产石墨汉尚书令仆丞郎月给隃糜墨二枚或即此然墨粗不堪用】秦王洞【在汧阳县南二十里与石墨洞相近有石穴深数丈寒冽逼人入洞数里闻水声滴沥则寒不可入】丹阳洞【在陇州北里许世马丹阳成仙处中有殿阶下有柏分十股柏中有清泉四时不涸】渭水【自甘肃秦州清水县流入陇州迳宝鸡县治南又东迳岐山县南又东迳扶风县南郿县北接干州武功县界又东入西安府盩厔县界水经注渭水东南出石门度小陇山迳南由县南东与楚水合又东迳西武防北与捍水合又东右合南山五谿水又东过陈仓县西又东与绥阳谿合又东迳郁夷县故城南汧水入焉渭水之右磻溪水注之又东迳石源又迳五丈原北又东迳郿县故城南又东迳武功县斜水自南注之又东迳马冡北又迳武功县故城北又东迳斄县故城南又东雍水注之又东迳郿坞南洛水注之元和志渭水在南由县南四十里岐山县南三十里又寳鸡县在渭水北郿县在渭水南一里寰宇记渭河在陇州陇安县西南四十五里府志渭河今在陇州南一百四十里寳鸡县城南半里许岐山县南三十五里扶风县南二十里郿县北三里】长蛇水【在陇州西南水经注渭水东与楚水合世所谓长蛇水水出汧县之数厯山南流迳长蛇戌东又南流注于渭闗骃以是水为汧水焉元和志长蛇川在南县西南百步州志在故吴山县境内其流委曲如蛇】捍水【在寳鸡县西南水经注捍水出周道谷北迳武都故道县西又东北厯大散闗而入渭县志今有塔河在县西南十五里又清涧河在县西南五里源出煎茶坪水势汹涌东北流入渭流玉涧在县西二里源出陵原南流入渭】金陵水【在寳鸡县东五里源出陇州吴山南流迳陵源又南入渭又清水河在县东南二十里马谷河在县东南四十里】汧水【在陇州南东南流经汧阳县南又南至寳鸡县东入渭汉书地理志汧县汧水出西北入渭水经注汧水出汧县之蒲谷乡中谷尔雅曰水决之泽为汧汧之为名实兼斯举水有二源一水出县西小陇山其水东北流厯涧注以成渊潭涨不测出五色鱼俗以为灵而莫敢采捕因谓是水为龙鱼水自下亦通谓之龙鱼川川水东迳汧县故城北又东厯泽乱为一右曰龙泉又东会一水又东南迳隃麋县故城南又东南厯慈山迳郁夷县又迳平阳故城南又东流于渭水旧唐书太宗记贞观四年幸陇州校猎于鱼龙州元和志汧水在汧阳县南一里陇州志汧河在州城南源出岍山东流会北河又东南入汧阳县境滨水之地自州以西至汧阳寳鸡防二百里谓之汧川虽隆冬蔬草长青如春又鱼龙川在州城北一名北河源出小陇山其流最细东会温泉水南入汧其温泉在州西北十五里隆冬不冰一名汤池汧阳县志汧水迳县东三里玊清宫前有石峡对每逢霖雨水发波势汹涌声如雷霆谓之大石门其东一里许为小石门世大禹导汧时所凿寳鸡县志汧阳河在县东三十里】白环水【在陇州南寰宇记吴山县有白环谷注水经云南由县有白环水源出白环谷金史地理志汧源县有白环水州志白环谷在州西水流如环故名】金泉水【在陇州东南四十里一名白龙泉水出如注东北流入汧资灌溉　按水经注汧水右曰龙泉泉迳五尺源流奋通沦漪四出东北注汧即此】一水【在陇州东南水经注汧水东会一水水发吴山山下石穴广四尺髙七尺水溢石穴悬波侧注源穴成川北流注于汧州志一水河发源望辇峯左旋绕庙前东北流入汧　按水经注称一水者甚多皆非水名此条云汧水有二源一水出县西山谓之龙鱼川又云汧水又东会一水是二水者皆汧水之源非别名一水也州志称一水河乃沿袭之讹其水又名八渡河】绥阳溪水【在寳鸡县东南水经注绥阳溪水上承斜水水自斜谷分注绥阳溪北届陈仓入渭诸葛亮与兄瑾书曰有绥阳小谷山崖絶重溪水纵横难用行军者也旧志绥阳溪在县东南五十里　按明统志洛谷水在县东南六十里源出南山北流入渭葢即此水误以斜谷为洛谷也】磻溪水【在宝鸡县东南水经注水出南山兹谷乗髙激流注于谿中谿中有泉谓之兹泉泉水潭积自成渊渚即吕氏春秋所谓太公钓兹泉也今人谓之几谷石壁深髙幽隍邃密林障秀阻人迹罕交东南隅有石室葢太公所居也水流次平石钓处即太公垂钓之所也其投竿跪饵两膝遗迹尚存是有蟠溪之称也其水清冷神异北流十二里注于渭括地志兹泉出岐山县西南几谷通典虢县有磻溪太公钓处明统志磻溪在寳鸡县东南八十里县志北流至岐山县界入渭一名墴河】斜水【自汉中府褒城县流迳岐山县南入东北迳郿县西入渭今曰斜谷河其上流名桃川史记河渠书褒水通沔斜水通渭褒之絶水至斜间百余里汉书地理志武功县斜水出衙岭山北厯斜谷迳水经注斜水出武功县西南衙岭山北厯斜谷迳五丈原东亦谓之武功水北流注于渭括地志斜水源出褒城县西北九十八里衙岭山与褒水同源而分流寰宇记郿县斜水出斜谷厯邑界东入渭岐山县志桃川在县南一百五十里其川东西四十里南北三里流为斜谷河经太白峡斜谷闗北流入渭一名石头河其水灌田甲于他处府志斜谷河在郿县西二十五里与岐山县接界金明昌八年郿令孔天监凿南山开渠五十里导斜水自斜谷北流迳县城东以资汲溉谓之孔公渠嵗久渠淤明景泰二年典史髙瑄复开濬郿县志斜谷河分导县境者曰清水河迳马鞍山东北流二十里入渭其东导一派曰磨渠河与苍龙谷水合亦曰苍谷水其水南自苍谷东入干沟以在城南亦名南河】赤谷水【在郿县东南县志俗名红河源出太白山顶太白湫名太白峡水自山岩喷飞而下一名瀑布泉出谷分三派其迳河底注渭者曰洪沟河亦曰曲河　本朝康熙八年知县梅遇开全渠引此水溉田数百顷其迳第二坡由教坊入渭者曰教坊河迳马头原由清湫注渭者曰清湫河又东有黑谷水出自滴水崖北流入清湫河又东有山河发源太白湫出潭谷口流二十余里为槐芽泉西注渭】温泉水【在郿县东南一名凤泉汤水经注温泉水出太一山其泉沸涌如汤杜彦达曰可治百病世清则疾愈世浊则无验其水下合溪流北注十三里入渭唐书地理志郿县有凤泉汤旧唐书明皇纪开元三年幸郿县凤泉汤府志温泉在郿县东南五十里泉南有鱼洞每嵗谷雨先有金鲫浮防少马大鱼涌出三日乃止有麟鬣异常者谓之鱼龙故亦名鱼龙泉其水出碌崖迳钟吕坪出谷口北流二十五里注渭以发源汤谷故名汤谷河】大振谷水【在郿县东南俗称仙人峡水源出县东南燕子窝北流二十里与韦谷水合名两谷河又北入渭河有怪石多沙又名沙河北流二十里入渭其韦谷水俗譌为泥谷源出县东南扫帚岭北流合大振谷水入渭东接盩厔县界】雍水【在凤翔县西东南流迳岐山扶风二县南乂东流入干州武功县界水经注雍水出雍山东南流厯中牢溪世谓之中牢水亦曰冰井水南流迳武城东而左会左阳水与东水合世亦名之为淬空水东流邓公泉注之自下虽会他津犹得通称东迳邵亭南世谓之树亭川葢邵树声相近误耳又东南流与杜水合又东迳美阳县西又南流注于渭寰宇记雍水在天兴县北二里源出县西北平地乂雍水在扶风县东一百步　按今雍水在岐山者俗名灉河一名后河至扶风县合湋水自下又通名为湋水亦名白水皆即雍水之讹也】左阳水【在凤翔县东水经注左阳水世名之西水北出左阳谿南流迳岐州城西又南流注于雍水旧志左阳水行十里至西平伏不见伏三十里至三岔复出东流合塔寺泉谓之塔寺河府志塔寺河在府东二里从西东转南达于雍水】东水【在凤翔县东水经注东水俗名也水出河桃谷南流右会南源世谓之返眼泉乱流南迳岐州城东而南合雍水州居二水中南则两川之交会也府志返眼泉在郡西北三十里】邓水【在凤翔县北水经注邓公泉水出邓艾祠北故名邓公泉数源俱发于雍县城南东流注于雍明统志邓水在府城北二十五里通志水在府城北十里合塔寺河入渭】横水【在凤翔县东东南流迳岐山县南又东南流合雍水亦名杜水今曰潢河水经注杜水出杜阳山其水南流谓之杜阳川东南左左会漆岐二水俗谓之小横水亦或名米流川迳岐山又屈迳周城南又厯周原下水北即岐山又东迳姜氏城南为姜水又东迳中亭川注雍水寰宇记岐山县有姜泉明统志横水在府城东三十里来自杜阳川流入渭俗呼夜乂河岐山县志潢河在县南三里一名水南河东南流十里防濉河为交河亦曰双溪又南寺沟在县西佛儿沟在县西七里源自周公庙润徳泉俱流入潢河】漆水【在麟逰县西东南流至岐山县界入横水许慎説文漆水出杜阳县岐山东入渭水经注漆水出杜阳县之漆溪谓之漆渠故徐广曰漆水出杜阳之岐山者是也漆渠水南流大滦水注之二川洋逝俱为一水南与杜水合隋书地理志普润县有漆水括地志漆水出普润县东南岐山东南入渭县志漆水出县西百二十里旧普润县西下合岐水】岐水【在麟进县西水经注大栾水出杜阳县西北大道川东南流入漆即故岐水也淮南子曰岐水出石桥山东南流相如封禅书曰牧龟于岐汉书音义曰岐水名谓斯水矣隋书地理志普润县有岐水寰宇记岐水源出普润县东南流入漆水】湋水【在岐山县东东南流至扶风县西入雍水汉书沟洫志闗中灵轵成国湋渠引诸川注如淳曰水出韦谷元和志扶风县南湋川水近代譌作围寰宇记湋谷水源出岐山县东北六里湋谷南流入扶风县界又湋水在扶风县西三十里　按湋水在岐山县东扶风县西今已淤塞元和志云在扶风县南志亦云在县南门外者乃雍水也寰宇记谓在县南三十里亦不合南葢西字之譌】美水【在扶风县东源出县西北美山流迳县东十五里浪店南入雍水亦名浪店沟又泰川在县东北二十五里南流合美水】杜水【在麟逰县南东南流入武功县界汉书地理志杜阳县杜水南入渭水经注水发杜阳县大岭侧世谓之赤泥岘沿波厯涧俗名大横水疑即杜水矣其水东南流东经杜阳故城世谓之故县川又东二坑水注之水有二源一水出西北渎魋水二合而东厯五将山又合乡谷水水出乡谿东南流入杜谓之乡谷川又南荚水注之隋书元晖开皇初请决杜阳水灌三畤原溉冩卤之地数千顷地理志普润县有杜水寰宇记杜水源出普润县东南溪涧间县志杜水源出县西五十里招贤镇行石涧中东南流至九成故宫西纳西海口水又西南纳清河水又东迳县南北受通济桥五龙泉和尚泉等水南受马家沟水乂东折过峡合澄水迳邑之东山石壁下复折而过慈禅寺受石臼山史家河水又折至紫石山后左受吴双以北之水又数折北受尉迟涧水又数折受小花石沟水出县境迳好畤下至武功会雍水入渭其五龙泉在县西门外水极清冽旁有亭谓之五龙泉亭】澄水【在麟逰县城东源出县北澄名里南流合杜水入渭县治居二水之中】细川谷水【在麟逰县西寰宇记细川谷水在普润县南北流入泾州界按后魏永安中髙平贼帅万俟丑奴散营于岐州之百百里细川即此】汭水【在陇州西北东北流入甘肃平凉府华亭县界诗大雅芮鞠之即周礼职方氏雍州其州泾汭汉书地理志汧县汭水出西北东入泾诗芮阸雍州川也寰宇记水经注芮水出小陇山其川名汭明统志汭水在陇州西北源出蒲薮　按诗芮鞠之即汉志作芮阸顔师古曰韩诗作芮阸攷周礼注引诗汭流之即一本作防广韵曲岸水外曰或作防葢泦防本是一字汉志作阸乃字之讹今汭水在华亭县不属州境】干沟河【在郿县东五里源出县西南磨石谷东北流合井索谷万户谷桐谷骆谷之水自西南抵东北纡屈四十余里入渭旱则絶流故名干沟涝时五谷皆会故又名五谷水】畤沟河【在扶风县东门西北从岐山来南流入雍水俗谓之漆水】白玊沟【在岐山县南五十里渭南小水也源出五丈原西凉庐山下北流入渭】鲁班沟【在岐山县东十里又龙尾沟在县东二十里麻叶沟在县东二十五里俱南流入交河】天地沟【在汧阳县东十里水流不竭近旁有长渠引水入城民资其利今废】神岔沟【在陇州南吴山下分流一入五峯山壑一入一水河即宋吴玠设伏败金兵处】通济渠【明成化中防政谢绶自寳鸡县东阎州营作堰开渠引渭水东流迳岐山县东郿县北又东流经扶风武功至三江口乃止东西二百一十里溉田一千一百六十余顷又于郿县西南开斜谷闗口县南开太白峡东西二渠县东开大振谷口溉田五百三顷有奇渠成总名曰通济渠今堙】成国渠【在郿县东北又东流入武功县界今湮汉书地理志郿县成国渠首受渭东北至上林入防笼渠注如淳曰成国渠在陈仓晋书食货志青龙元年开成国渠自陈仓至槐里水经注成国故渠魏卫臻征蜀所开其渎上承汧水于陈仓东迳郿及武功槐里元和志渠在郿县东北九里受渭水以溉田　按汉志渠首受渭水经注云引汧水葢汉时之渠本受渭于郿至魏青龙中重开乃上承汧水于陈仓也】井田渠【在郿县东有东西二渠东渠导源大振谷筩瓦沟凡四水合流西渠导源汤谷华岩泉亦四水合流北迳村砦各十里交滙横渠祠后又北流三里入渭宋张载所开今堙】草辟谷溪【在汧阳县西三十里其西有石鱼沟旧有石鱼神庙相沟内有石取者防祷剖石则两片皆有鱼形否则不全】陆川【在宝鸡县西一十五里即秦地平川尽处】晖川【在汧阳县西其上流曰三涧沟为北山水所聚南流入汧水旧有桥跨其上今发】东湖【在凤翔县东门外旧志即宋苏轼诗凤翔八观之一也岐州水苦盐浊独此水味絶甘美多芰荷修竹为郡中逰览之胜】隃麋泽【在汧阳县东八里汉以此名县其地近水宜秔稻今湮】蒲薮【在陇州西周礼职方氏雍州其泽薮曰蒲尔雅秦有杨陓注在今扶风汧阳县西疏周礼蒲即杨陓也水经注汧水出汧县之蒲谷乡中谷决为蒲薮明统志薮在陇州西四十里】玉女潭【有二一在寳鸡县西南二十五里五代时蜀将安思谦败汉兵处一在麟逰县西南十五里鱼塘峡内其水自永安宫前流入此潭从半山飞下声振岩谷四面屏山围绕如画】尉迟涧【在麟逰县东三十里两山险阻中横一涧相唐尉迟敬徳所开】万杨池【在扶风县西二十里其水自岐山麓伏流至此池边旧有杨栁万株故名】谦泉【在凤翔县东门外又凤凰泉在县西北玉泉在县西北五里】灵泉【在凤翔县东北十里普门寺前又虎跑泉在县东北十五里大像寺前一名金沙泉苏轼诗金沙泉涌雪涛香即此】润徳泉【在岐山县西北十五里周公庙旁相时平则流乱则竭唐大中初泉忽涌出节度使崔珙上其事赐今名又不溢池在县治南引润徳泉注于池久而不溢】珍珠泉【有二一在岐山县南永乐洞下一在汧阳县南寰宇记珍珠泉在汧阳县西二十五里三泉乡明统志在县南泉涌如珠县志又有三泉亦在三泉里泉出三眼长流不竭】滴水泉【在寳鸡县东三十里又温泉在县东南四十里其水常温九眼泉在县南六十里泉出九眼其水清冽】瀑布泉【在寳鸡县西南七十里源出煎茶坪山自山顶飞喷如布其下流为清涧河又婆罗泉在县东北二里金台观下】凤泉【在扶风县北明月山西乂龙泉在县西北三十里其泉有九二泉俱祷两处】清逺泉【在郿县东北十里又县东北一里有一湾泉东三十里有槐芽泉四十里有柿林泉六十里有龙舞泉俱有灌溉之利】醴泉【在麟逰县西故九成宫西城之隂唐太宗避暑时此泉涌出味甘如醴魏征为铭欧阳询书】马迹泉【在汧阳县东南寰宇记秦王铸剑炉在县东南二十里石上有人马踪迹又有秦王马迹泉在节义乡县志今堙】吴姑泉【在汧阳县西二十里一名雨露泉又冽古泉在县西二十五里发源澄清四时常温】莲花泉【在陇州南四十里南村镇东其水不竭民资用焉又神泉在州西十五里平地涌出】甘露泉【在陇州西北五十里景福山下以味甘而名又凉泉出凉甫里四时皆凉】
