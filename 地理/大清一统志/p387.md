<!-- { "loadSidebar": true } -->
　　【本朝顺治五年筑坝康熙二年复开】老洲【在桐城县东百六十里西南去枞阳镇六十里六百丈巡司置于此】木鵞洲【在桐城县东南一百二十里江滨相近有罗塘洲又有铁板洲在县东南一百五十里接三江口县志相传周世宗与南唐割江为界以木鵞浮江中随其所之以定南北鵞沿洲东下故以之名】孟洲【在宿松县西四十里环洲皆湖其地广饶宜蓄牧居民甚众】黄陂洲【在宿松县西南四十里又杨栁洲在县西南八十里】桑落洲【在宿松县西南百二十里与江西徳化县接界晋安帝元兴三年何无忌刘道规破桓元将何澹之舟师处晋书刘毅传义熙中卢循引兵发巴陵毅次于桑落洲与战败绩陈书高祖纪太清三年高祖率甲士三万人发自豫章次桑落洲太平寰宇记在宿松县西南一百九十四里与江州寻阳县分中流为界又江水始自鄂陵分派为九于此合流谓之九江口】清官潭【在宿松县南三里长安三下大河邉潭水清则官清否则汚浊甚验】桃花潭【在宿松县西二里上河口即唐汪伦送李白处】尽忠池【在懐宁县治西旧名清水塘有闸引流出同安桥入江元末余阙殉难于此因改今名】天池【在潜山县西北三十里皖水顶有二一方一圆周不满丈深不满尺清莹澄澈不溢不涸】洿池【在宿松县东南六十里众水所汇其中有山居民列市利于渔盐】张富池【在宿松县东南八十里泊涝湖下长河之水滙流于此达于泊湖又五里曰芦花池】王祥池【在望江县西南二十里太平寰宇记即卧氷取鱼处明统志卧氷池在县南二里晋王祥自临沂扶母避地于此人慕其孝因以名池县志在县步河南岸　按晋书王祥临沂人则解衣剖氷双鲤跃出乃在临沂时事其后遭乱方扶母至庐江此池属附防寰宇记説不如明统志也】灵泉【在潜山县皖山西有大石出水宋黄庭坚有铭】汤泉【在潜山县皖公山上明统志四时如汤可浴】白水源【在潜山县北二十五里俗名曰白水湾众山围绕西南飞瀑千丈景物絶佳】司马龙井【在望江县菩提寺北明统志冬温夏冷可以愈疾相传尝有紫沫浮井上累日始散识者曰此龙涎也】
