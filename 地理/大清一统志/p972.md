<!-- { "loadSidebar": true } -->
　　山川商山【在州东史记苏秦説韩宣惠王曰西有商阪之塞帝王世纪南山曰商山又名地胏山亦名楚山髙士传秦始皇时四皓共避世于商山盛宏之荆州记上洛县有商山其地险阻林壑深邃四皓隠焉史记正义商阪即商山在商洛县南一里王维诗商山包楚邓旧志山在州东八十里丹水之南形如商字路通武闗俗以四皓隠此有避世之智亦名为智亭又汉书王莽始建国初命前军王级曰绕霤之固南当荆楚颜师古注言四面阨塞其道屈曲谿谷水回绕而霤即今商州界七盘十二防是也地理通释七盘十二防即商山岭也】爬楼山【在州东二十里为州东镇水口所出旁有莲花池肇峪】燕子山【在州东五十里两山相合俗谓之燕子龛秋燕多蛰于此迤南百余步为雕崖山】棣花山【在州东七十里以山多棣花得名相近有罗汉山老君峪又州东七十五里有朝阳山】鸡冠山【在州东九十里一起一伏形如鸡冠峯峦攒簇多岩洞之胜相近有白鸦谷又名伯牙山】菟和山【在州东左传哀公四年楚人临上洛左师军于莬和杜预注菟和山在上洛县东郦道元水经注丹水自苍野又东歴菟和山州志菟和山在州东一百十里亦名资峪岭或曰资峪莬和之南岭也】武关山【在州东一百八十里接商南县界山道险阨为自楚入秦要隘详见关隘】西岩山【在州西十里山麓有西岩洞甚深邃其对峙者曰吸秀山一名仙娥峰乱山中特起一峰縦横百丈下临大江谓之仙娥溪】熊耳山【在州西隋书地理志上洛县有熊耳山萧徳言括地志山在上洛县西四十里州志两峰挿汉以形似名丹江经此谓之麻涧山水环抱厥地宜麻故名　按禹贡导洛自熊耳在今河南卢氏县与雒南县界汉志上洛县有熊耳山是也此别是一山或谓即禹贡之熊耳非是】白石山【在州西六十里山产苦竹居民器用资之相近有鸡头山与熊耳相对】秦岭山【在州西接雒南县界汉书地理志上洛县甲水出秦岭山三秦记秦岭东起商雒西尽汧陇东西八百里乐史太平寰宇记山在上洛县西南一百里髙九百五十丈地理通释在上洛县西八十里岭北为秦山南为汉山州志山在西百里雒南县志秦岭在县北即终南山隋地易名横亘三百里自绕山入界山之阴即太华稍东即潼关重峰垒嶂自县西抵北而东为洛水发源处即冡岭山矣】文笔山【在州南二里山对学宫旧名文屏山迆东有三台山又州南一里有峨嵋山又南有丹崖山】天柱山【在州南五里宋邵康节爱其秀拔尝卜居于此】楼山【在州南七十里其北有刘岭亦名流岭岭西南有桐谷写川】髙碥山【在州南八十里与山阳县接界巨石壁立如门中通行路崖髙数十仞行者如蹑半空号曰石门】金鳯山【在州北里许州之主山也其西曰鳯凰原上有卧牛台】马鞍山【在州北三十里山径纡折溪水濚环】清池山【在州北水经注清池水东北出清池山通志今有安山在州北五十五里山下有紫榆涧清池水出焉葢即清池山也】文昌山【在州北六十里泉村镇东北上有文昌祠故名山下出石灰旧时亦有冶磁器者其西有二义山明时结寨之所又有泉山下多甘泉】扶斗山【在州北七十里孤峰峭拔大黄川出此】小华山【在州北百里一名马脚山州志四面如削岩下一穴上出约七八丈登者攀木而上出穴口上有两峰多林木奇险天设】鸡笼山【在州东南三里旧筑寨于此】白阳山【在州东南二百九十里山之南为石岩砦与商南接界】髙车山【在州西南水经注楚水东迳髙车岭南寰宇记髙士传云髙车山上有四皓碑及祠皆汉惠帝所立也髙后使张良诣南山迎四皓之处因名髙车山王禹偁集髙车岭一名膏车岭州志在州西南五里乳水北岸两峯如驼亦名驼峯】安武山【在州西南五十里关柎水所出水经注关柎水出上洛阳亭县北青泥西山葢即此山】黑山【在州西南六十里其石色如墨】楚山【在州西南水经注楚水出上洛县西南楚山旧志有秦望山在州西南七十里乳水所出即楚山也　按水经注谓此山即四皓所隠州志又谓即良余山皆非】东岩山【在州东北五里以与西岩相对而名泉出岩下为近城胜地】囷石山【在州东北十五里山形盘屈如囷其北有中阜山俗名北山】五峯山【在州东北七十里又东北二十里有孤山与商南县接界】日几山【在镇安县东平列如几有寅宾意山下有东狱庙乾隆十年重修】正阳山【在镇安县南下为龙首山旁有观音洞】北杨山【在镇安县南八十里上有石洞】长陵山【在镇安县北二十里崖岫聮绵】白岩山【在镇安县北三十里旧志上有天仙洞祈雨多应】石马山【在镇安县北四十里】车轮山【在镇安县北八十里】天书山【在镇安县北八十里宋真宗时知永兴军寇凖得天书于干祐山中即此】考山【在镇安县北一百七十里长安志有蕴水出其下流入泎河】石尖山【在镇安县东南七十里旁有龙防寺松石可爱】石驴山【在镇安县东南一百里宋敏求长安志在干祐县东南一百八十里山有石状如驴】龙楼山【在镇安县西南县志髙峯三叠旁分五瓣朝暮烟岚如楼阁飘缈云际】骊珠山【在镇安县东北县志圆秀如珠众山环卫】都家山【在镇安县东北五里县志即县之主山也形势嵯峨望若列屏】梦谷山【在镇安县东北三十里长安志在干祐县东北三十里其山崇峻常有云起】重崖山【在镇安县东北八十里长安志在干祐县东五里】栗园寨山【在镇安县西北八十里镇安河出此】旬山【在镇安县西北水经注旬水北出旬山长安志洵河源出长安县界秦岭葢旬山即旬岭之南麓也】峯陵山【在雒南县东十里奇峯耸秀山南二里有孝感泉】茶山【在雒南县东三十里旧产茶山巅有石臼三俗传仙人捣茶于此】宝山【在雒南县东四十里当旧县北山阳产矿故名又县东五十里有页山故县川之水经此西折入洛】大圣山【在雒南县东七十里上有龙王庙庙前有圣水泉悬崖直下祷雨辄应又谓之灵峪泉】梁原山【在雒南县城西县境诸山多石不堪耕治独此山可田】羚羊山【在雒南县西四十里山多羚羊故名】扈山【在雒南县西山海经自鹿蹄之山至于扈之山凡九山水经注扈道于讙举为九山之次故山海经曰此二山者洛间也隋书地理志雒南县有扈山寰宇记山在雒南县西北一百里黄帝録云帝在扈山有鳯衔图以至其文可晓帝再拜受图县志在洛水之南与阳虚山相对】阳虚山【在雒南县西山海经阳虚之山多金水经注洛水东至阳虚山合扈之水河图玉版曰仓颉登阳虚之山临于扈洛汭之水灵负书丹甲靑文以授之即此隋书地理志洛南有阳灵山即阳虚之譌也县志阳虚山在洛水北即仓颉造书处】鳯凰山【在雒南县南五里俗名马山】龙山【在雒南县南十里上有浮图山之东有希夷洞亦名藏修洞中有石牀石枕相传陈抟隠处　按水经注洛水东歴清池山旁合武里水今龙山为县河所经即清池山也】中干山【在雒南县南五十里由冡岭蜿蜒而南尽县境髙与秦岭相埒俗名为莽岭水经注武里水南出武里山疑即此】燕子山【在雒南县城北周围平地独此山壁立环绕而西与梁原山相接】石门山【在雒南县北十里河中石山突立中辟一门髙广各五六丈水流其中】书堂山【在雒南县北二十里为县主峯俯视羣山环向若揖山后有二洞相传昔有逐鹿者至此闻其中有书声故名】黄龙山【在雒南县北九十里山顶有矿洞明嘉靖八年填塞洞口多五色石中有路通华州寰宇记有大谷龙龛山在县东北八十里北接连秦岭多出麸金疑即此】兑山【在雒南县东南三十里县志当故县之西故名又名九龙山】王乔山【在雒南县东南一百里俗传王子乔曾隠此又东折而北曰云显山俗名文显山横峙天表为县东障】三要山【在雒南县东南一百里水经注要水出三要山县志其地南出青草河可通武关东出即卢氏通衢北望阌乡灵宝皆有捷径因名三要】状头山【在雒南县西南二十里城南诸山此为雄峙为邑之近案上有三浮图】松朶山【在雒南县西南九十里有洞产银锡明万歴中塞】阳华山【在雒南县东北又名华阳山山海经阳华之上其阳多金玉其阴多青雄黄水经注门水东北歴阳华之山即阳华也】双峯山【在山阳县东三十里旧西安府志两峰相对其状如乳又名双乳山其相近有截峪县志山在官道南为八景之一】孤山【在山阳县东六十里四围坦平孤峯挺峙】象狮山【并在山阳县西八十里扈家原县志象狮两山南北对峙金水从中流出相近有马家山】三鳯山【在山阳县西一百二十里中有七十二洞极幽邃变幻】翠屏山【在山阳县南三里列峙如屏障又黄毛山在县南九十里硙白山在县南一百十里】莲花山【在山阳县北五里县之主山也形如莲瓣蜿蜒起伏而西昻一首曰苍龙山又曰丰山】天台山【在山阳县东南八十里上有池曰仰天池旧西安府志产梅甚盛每遇花开山如缀玉】天柱山【在山阳县东南八十里隋书地理志上津县有天柱山寰宇记天柱山亦名牛山在上津县北一百五十里叚成式名山记云上津天柱山絶岩壁立秀出众岭有穴名游仙洞洞口有竹数茎寒风澟然人不敢入县志壁立万仞形如天柱顶有平池】光照山【在山阳县东南一百十里县志其山向阳故名与湖北郧西县接界】大山【在山阳县西南九十里西有恵家洞东有杨仙洞峯峦髙耸甲于诸山】吐雾山【在商南县南七十里山髙峻将雨则雾起】马鞍山【在商南县南百里县志楚豫交错之地】官山【在商南县北城外】青山【在商南县东南四十里路通荆襄下有青山馆】笔峯山【在商南县东南四十里壁立万仞形鋭如笔为县治案山】虎山【在商南县西南一里与龙山相对蹲踞如虎】龙山【在商南县东北一里与虎山对峙蜿蜒髙耸状如龙蟠】甪山【在商南县东北四十里县志汉甪里先生隠处山发脉于终南连平秦岭双峯峻耸如筝县中青山官山虎山皆发脉于此】千丈山【在商南县西北五十里接雒南县界】江流岭【在州东一百里地名龙驹寨商贾往雒南者多由此】长冈岭【在州东一百三十里与商南山阳二县连界】新开岭【在州东一百六十里为武关西障又东二十里有吊桥岭俗呼第一条岭为武关东障与雒南商南二县分界】南秦岭【在州南二里过岭为南秦川又州南三十里有竹竿岭】土地岭【在州西南二十里又军岭在州西南四十里地名秦王城相传为秦王屯军处】鵶虎岭【在州西五里又州西北五十里有木岭】黄沙岭【在州北二十里石径蜿蜒为入洛通衢岭上有马跑泉又红土岭在州北七十里产红土可饰丹垩其相近有黄土岭】辋峪岭【在州北八十里岭下有辋峪道出华州相近又有药子岭与雒南县接界相传唐韦善俊种药处】铁洞岭【在州东北一百八十里接雒南及卢氏县界岭多产铁因名岭东有三角池山】分水岭【在镇安县东五十里岭上有水东西分流】石瓮岭【在镇安县东八十里路通商州又县东一百十里有金家岭又十里有髙桥马岭与山阳县接界又县南一百五十里有蔡家岭西南三十里有蒿坪岭】云葢岭【在镇安县西四十里下有云葢寺相传唐贾岛所居】赛秦岭【在镇安县北八十里髙与秦岭相埒故名】摩天岭【在雒南县东北十五里亦名揣天岭又东北十里有钻天岭在常水川之北皆以髙峻得名】白花岭【在雒南县西北一百里岭西为和尚沟又西为阶峪和尚沟之下为金堆城其西为东西桃坪旧皆产矿】圈岭【在山阳县东二十里通志山连南北水派东西魏书地形志丰阳县冇圈地疑即此】安禅岭【在山阳县西五十里又西十里有鹞子岭又西曰十里有杀虎岭】鹘岭【在山阳县东南六十里详见湖北郧西县】任岭【在山阳县东南一百三十里】四条岭【在商南县西六十里】双庙岭【在商南县南二十五里上有双庙】界岭【在商南县北五十里岭势雄壮登眺甚逺】青峰【在镇安县南七十里山色葱蒨】圣灯崖【在镇安县西四十里县志相传昔有夜灯隠现崖畔】西红崖【在雒南县东南五十里又东红崖在县东南九十里崖石皆赤旧产铜宋史食货志仁宗用知商州皮仲容议采洛南县红崖山铜铸钱即此】白石崖【在山阳县西南一百二十里又县西六十里有鎗峰崖】铁峪【在州东一百五十里俗传老子冶铁于此】马兰峪【在州西南五里】野人峪【在州西三十里林谷深僻】黑龙峪【在州西九十里出蓝田小路】西玉峪【在镇安县西北八十里与咸宁县接界长安志唐末县尝治此】西采峪【在镇安县北一百五十里接蓝田县界其东为东采峪】老君峪【在雒南县东南一百里接商州界路通武关】秦峪【在雒南县东北潼关南地当要隘明尝设巡司守之寻省】洛峪【在山阳县东五十里又东十里有截峪】桐峪【在山阳县西二十里又县西七十里有樲峪】诸天洞【在州东四十五里即铜佛龛内有铜佛三尊】霍家洞【在州西北二十里西向一穴内有岩洞可栖者数十百处】石龙洞【在州东北四十里洞有天成石龙水自龙口溢出祷雨辄应】白侍郎洞【在镇安县西三十五里相传唐白居易贾岛游此今　洞门有居易与贾岛问答诗】姚家洞【在雒南县东五里洞髙二丈深广五丈】石青洞【在雒南县东六十里页山下亦名青緑洞旧产石青明时尝采办为民害景泰间知县陈琰奏止之】玉虚洞【在雒南县东北三十里深五里许可容千余人中多石乳竒状百端有水积为池池中石皆成莲花形】龙眼洞【在山阳县东南一百二十里遇旱祷雨洞中辄应】白云洞【在山阳县西四十里旧出矿砂后封禁】嘉鱼穴【在山阳县东寰宇记在上津县东北一百五十里穴口濶三又常有水至上已日即有羣鱼出穴大者一丈许名曰鱄鱼】唐家坡【在雒南县东四里坡北有矿又石家坡在县东四十里魏坡在县西二十里其北亦有矿】海棠原【在镇安县东五里又筋竹原在县西南一百三十里金鸡原在县西二十里木原在县西二十五里】麻坪【在雒南县北三十里又桑坪在县东北钻天岭东北以地宜桑而名亦名勤桑峪】七里峡【在镇安县东八十里岩下形如石瓮清流上涌激石如雷】牧防关水【在州西北一百二十里州志源出秦岭西流入蓝田县界即灞水之上源】洛水【在雒南县北五里源出秦岭东流入河南卢氏县界汉书地理志禹贡雒水出冡岭山东北至巩入河过郡二行千七十里水经注洛水出上洛县讙举山东与丹水合又东户水注之又东得乳水又东防龙余之水又东至阳虚山合扈之水又东歴清池山旁东合武里水又东门水出焉又东要水入焉又东与获水合又东迳熊耳山北东北过卢氏县北寰宇记洛水在洛南县北一里县志洛河源出洛水泉在县西一百里秦岭下东注湾环百折尽邑境之东西葢县境之上皆起于秦岭及中干而两山之水皆赴于洛河洛河出洛水泉属西安府渭南境流五里入县界又东南受扈石门诸水流三百二十里出境】地画岔水【在雒南县西北百余里源出渭南县界流入洛又有阶峪川源出金堆城迳蒋家沟入洛又构峪川南流至保安村入洛　按水经洛水篇别有丹水出西北竹山注于洛又户水北出发户山乳水北出良余山皆南流入洛龙余水出蛊尾之山东流入洛疑即今地画岔诸水也】扈水【在雒南县西山海经雒水东北流而注于扈之水水经注水出扈之山迳于阳虚之下山海经曰阳虚之山临于扈之水是为洛汭也县志今名黒潭子在县西八十里东北流入洛其入洛处当阳虚山南】鱼难水【在雒南县北寰宇记鱼难水在县北八十里鱼难山有扑水崖髙五十丈鱼不能过故曰鱼难南经石门入洛县志鱼难水即防石门川源出黄龙山流迳石门合麻坪川水南注洛石门在县北十里石山突起中辟一门二水防流其中亦号龙门又麻坪川水源出麻坪西南流至石门合于石门川】武里水【在雒南县南水经注洛水东歴清池山傍东合武里水其水南出武里山东北流注于洛旧志有县河在县南二百步有数源曰洗马河在县西南四十里秦王川在县西南三十里迤东曰大渠川在县西南十里小渠川在县西南五里又东有南川一名干河又有东川一名□带峪河皆出中干山北麓合流谓之县河又东北入洛其入洛处有锅底潭在县东北五里深不可测】古门水【在雒南县东北水经注洛水自上洛拒城西北分为门水东北流歴阳华之山又东北歴峡谓之鸿□水　按今此水无可考】洵水【在镇安县西自长安县界流入又南入兴安州洵阳县界汉书地理志旬阳县北山洵水所出水经注旬水北出旬山东南流迳平阳戌下与直水枝津防又东南至旬阳隋书地理志丰阳县有洵水长安志洵河在干祐县西南一百里出万年长安两县界秦岭下南流经县入洵阳旧志洵河源出长安县江口至卢家寺入县境东南流四百里至洵阳之两河关与干祐河合又有孝义州在县西百里源出咸寕县沙岭至川口入洵河又小任河在县西百里十里大任河在县南百里下流皆入洵河】泎水【在镇安县东长安志泎水在干祐县东五里出万年县界秦岭下流入洵阳县界又蕴水在干祐县西南七里出考山下流入泎河县志干祐河在镇安县东三里即泎水也源出咸宁县秦岭至旧县关入县境又南至洵阳之两河关合洵河凡流三百三十里又有温水河在县西北九十里源出考山即蕴水之譌也东南流入干祐河又镇安河在县城南源出西崲峪迳云葢寺名云葢川东南流迳县南入干祐河冷水河在县东七十五里源出龙渠川至洵阳县与干祐河合永安川在县东六十里源出分水岭流入冷水河】甲水【在州西南东南流迳镇安县东北又东南迳山阳县西南又东入湖北郧西县界汉书地理志上洛县甲水出秦岭山东南至锡入沔过郡三行五百七十里水经注甲水出秦岭山东南流迳金井城南又东迳上庸郡北与关柎水合又东南迳魏兴郡之兴晋南隋书地理志丰阳县有甲水通志金井河源出秦岭纳州西南八十里之东西牛槽水入镇安界葢即甲水镇安县志金井河在县东北一百十里一名安乐川山阳县志又东南迳县南一百二十里南入湖广旧上津县境又花水河在县西南一百里源出白石崖东流入合河】关柎水【在州西南南流至山阳县西入甲水水经注关柎水出上洛阳亭县北清泥山南迳阳亭聚西俗谓之平阳水南合丰乡川水又南入上津注甲水旧志今名关柎色河源出安武山亦曰安武水自州南流入山阳县境迳县西二十里又南合丰水以入合河】丰乡川水【在山阳县城南水经注丰乡川水出宏农丰乡东山西南流迳丰乡故城南又西南合关柎水县志丰河一名县河源出县东二十里□岭西流迳县城南又西流合色河折而南入合河又有桐峪水自商州黒山寺南来入丰河又箭河在县东南一百十里又东南十里有青崖河源出青石沟俱西流入合河】丹水【在州南源出州西北东南流迳商南县南又东入河南淅川县界吕氏春秋尧有丹水之战以服南蛮汉书地理志丹水出上雒冡岭山东至析入钧水经注丹水出上洛县西北冡岭山东南流与清池水合又东南过其县南楚水注之又东歴菟和山又东南过商县南又东南歴少习出武关又东南流入臼口歴其戍下又东南淅水注之唐书崔湜传湜建言山南可引丹水通漕至商州自商镵山出石门扺北蓝田可通挽道寰宇记丹水在上洛县南一里州志水出秦岭之息邪涧亦曰州河东南流三十里迳大商原曰大商原河又东南三十里迳麻涧口麻涧河又东南十里迳仙娥峯曰仙娥溪又东南迳州东四十里至白杨店曰白杨河又东十里曰洛源河又东十里曰髙桥河又东十里曰棣花河凡二百七十里入商南县界迳县西南一百里曰上两河又东迳县东四十里曰下两河凡二百二十里入河南淅川县界】黑龙峪水【在州西八十里源出蓝田县南境南流入州河又洪门河在州西七十五里自州西北韩峪川来南入州河泥峪河在州西五十五里相近又有蒲岔沟水合流东北入州河沟峪河在州西八里南入州河】清池水【在州西今名荆水水经注清池水源东北出清池山西南流入丹水州志州北荆水有二源曰大荆川西荆川南流合为一东南迳州西北上板桥与泉水防谓之水道河又南迳州西二十里合于丹水又泉水在州北七十里源出泉村集迳马角辋峪至上板桥合荆水又有大黄川小黄川紫峪河三水合流并入泉水又岔口河在州北四十里源出药子岭合阎家店诸水至岔口铺入泉水又桃岔河在州北三十五里小桃岔河在州北三十里俱流入荆州又十九河在州北二十五里自雒南松朶山银厰沟来至黄沙岭入荆泉二水】乳水【在州南即古楚水水经注楚水出上洛县西南楚山其水两源合于四皓庙东又东迳髙车岭南翼带众流北转入于丹水魏书地形志上洛县有南秦水州志乳水即楚水也源出秦望山其色如乳故名自黄龙庙口至土门其渡凡七名七渡河又东经南秦岭下名南秦川又东北至三台山东入于丹水又有黄柏岔水在州西南四十里自安沟岭来至秦望山合乳水又军岭川水上秦川水俱在州西南三十里皆合乳水又五峪河在州西南二十里自任家坡西经土地岭入乳水又有楚水在州南五里源出楚山北流入乳水葢楚水别源旧志楚水冇二源此其东源也】流峪水【在州南二十里源出流岭亦谓之大流峪水又寛坪铺水亦从流峪出合流北入丹水又张峪河在州东十五里亢峪河在州东二十里张村河在州东三十里大张家河在州东四十里下流俱入丹水】龙潭水【在州东四十三里源出州东南五十里仰天池北入丹水其一派分流入山阳界又防峪河在州东四十五里洛源之东南入丹水涝峪河在州东五十五里水自岭上分为三流其北流入丹水东西二水并入山阳境恨峪河老君河俱在州东八十里南入丹水大峪河在州东九十里商洛镇南北入丹水龙驹寨河在州东百里南入丹水襄汉舟楫咸集于此涌峪河在龙驹寨东北入丹水】铁洞岭水【在州东北一百二十里源出清池山分二流一北入雒南县一东南经资峪铺又南十里入丹水】背峪水【在州东一百五十里自鐡峪铺南纡回五十里至周家崖入丹水又银花河在山阳县东八十里源出县东圈岭东流入丹水武关河在州东一百八十里东流至商南县毕家湾入丹水清油河在商南县西三十里源出雒南县花獐坪南流七十里入丹水沐河在商南县东门外源出卢氏县界岭流入境南四十里防宝于河又名宝子河索峪河入丹水又商河在商南县西南七十里或譌为囚河东流入丹水】西峪河【在雒南县东一百十里源出卢灵关经黄龛南入洛又茟坪河在东北源出泰峪西受架路常水东受桑坪等水合流而南入于洛又文峪河亦在县东北源出中脉岭经北注川入洛】富水河【在商南县东二十五里一名摩河源出河南卢氏县界岭南流折而东迳河南淅川界入淇河】迟河【在镇安县西南一百八十里一名东池河即直水也源出长安县腰竹岭下流入石泉县境】月水河【在镇安县西南九十里下流入兴安州汉阴县界】南水河【在山阳县东南百里其地有白崖河源出焉东南流入汉水】沙河川【在雒南县东十五里源出鹿池在县东南二十里俗传昔时月夜见羣鹿饮故名其水北流至茶臼山入洛】故县川【在防南县东南四十里即要水也水经注要水南出三要山东北迳拒阳城西东北流入于洛县志故县川源出三要山源逺水濶东流而北折经故县治因名又北经页山下西北流入洛】扶川【在商南县南有三派上扶川在县南百里中扶川在县南一百五十里下扶川在县南二百里滙为一东入丹水又有张家河在县东南八十里为扶川津济之要舟楫往来必经于此】八里干涧【在雒南县东南一百二十里自莽岭北流伏行地中八里至云显山复出东北流入洛】银洞沟【在雒南县东北五里每天气清明时沟中吐白气如练】普济渠【在州北大云山麓有二泉东曰少峪西曰西平旧合二泉及黄沙岭水为甎渠名曰普济通入城市以供饮汲嵗久湮没明正徳中复濬后废又山泉渠在州城东北七十里旧引泉水灌田后亦废】月儿潭【在州东一百十五里潭形似月中有巨石唐崔湜谓可通漕挽即此明万歴四十六年丹水涨沙涌潭平舟楫利之】鱼官潭【在州西北八十里石穴大如斗泉出灌大河时当谷雨鱼出多至百千万头】不静潭【在商南县南九十里水急湍流经梳洗楼通丹水县志梳洗楼在县东南九十里山石重叠如楼形下瞰雨河】花字潭【在商南县西南一百二十里有三潭相连俱在石上每潭周十余丈两傍悬崖下瞰形势险恶亦名风两雷潭俗传人至其地稍不敬则其中雷声隠隠潭水随溢】龙潭【在商南县西五十里石上一潭圆如蒲圑傍流不入其深莫测】黑马池【在雒南县东六十里】仰天池【在雒南县东南一百里又有仰天池在山阳县北十里上源即州境之龙潭水南流至此潴而为池居人植莲其中】三角池【在商南县南十五里其形三角中多鱼鼈】花园泉【在州城西南隅州人为园□蓄鱼种莲其中又凿渠由东而南出水门入州河】甘雨泉【在州城西一名五龙泉味清甘祷雨辄应】郝家泉【在州东一里相近又冇石佛湾泉俱有灌溉之利】泉山泉【在州北泉村集有泉二十余处最佳者凡三俱在山麓大旱不涸】龙眼泉【在镇安县东南三里龙兴寺左右两泉】瀑布泉【在镇安县西四十里云葢岭飞流数十丈形如匹练】五眼泉【在雒南县东二十里有五实四时不涸】灵泉【在雒南县东南灵峪口泉从石中喷出流入洛】暖水泉【在山阳县东南一百二十里其水冬夏常温又有凉水泉在县西桐峪口】南龙庄泉【在商南县北三十里石岭上周数丈嵗旱祷雨多应】
