<!-- { "loadSidebar": true } -->
　　田赋【田地一万一千二百四十五顷九十七畆零额征地丁银八万七十八百九十九两一钱七分零】
　　山川中山【在州郭内旧有土阜并峙明洪武中建库楼于上即今钟鼓楼也】平山【在州东五里两山对峙低昂若一】恒山【在曲阳县西北亦曰常山亦曰北岳亘正定府西境及山西大同府东境书舜典嵗十有一月朔廵狩至于北岳禹贡太行恒山周礼职方氏并州其山镇曰恒山尔雅恒山为北岳史记赵简子告诸子曰吾藏寳符于常山上汉书地理志上曲阳县恒山北谷在西北有祠并州山隋书地理志恒阳县有恒山李吉甫元和郡县志恒山在曲阳县地一百四十里汉以避文帝讳改曰常山周武平齐复名恒山唐书地理志元和十五年更恒岳曰镇岳名山记恒山髙三千九百丈上方三十里周回三千里有五名一曰兰台府二曰列女宫三曰华阳台四曰紫微宫五曰太乙宫沈括梦溪笔谈北岳恒山一名大茂山宋以大茂山脊与辽分界】嘉山【在曲阳县东十里魏书地形志上曲阳县有嘉山元和郡县志嘉禾山在县东北十里即此旧志嘉山挺防耸秀蜿蜒数里前有池大旱不竭】少容山【在曲阳县南十八里一名黄山世传黄石公隠此绵延耸秀上有集圣池】尧山【在曲阳县南二十里为太行前麓相传唐尧分冀州表石于此因名尧山山侧有玉泉】见龙山【在曲阳县南三十里接新乐县界下临沙河】灵山【在曲阳县北四十里脉自恒山来其西二十里为樊山山后五里为鸡冠寨山】莲花寨山【在曲阳县北五十里峯峦九出状如莲花周围峻絶四面有一线路土人为之四门惟西门可攀崖而上其下有河昔人于此避兵故名又将军寨山君子寨山临河寨山三峯寨山皆在县西北】香岩阁山【在曲阳县北六十里絶壁千寻羣峯万状有石钟下垂叩之輙鸣乾隆十五年】
　　【圣驾经临有　　　　　御制曲阳县望香岩阁诗】孔山【在曲阳县西北二十里山半一孔前后洞彻其西为大荆口又西数里为小荆口】滴水岩【在曲阳县北七十里峯峦倒垂泉下如雨】水窦岩【在曲阳县西北五十里石骨清峭防地涌出山雨骤至则飞泉奔泻两崖间滙而为潭岩际有潄玉亭金章帝尝游此山陂石上勒宋苏轼书浮休二大字元卢挚因名曰坡峡乾隆十一年】
　　【圣驾经临有御制曲阳县望水窦岩诗十五年】
　　【御跸再临有水窦岩诗】王子洞【在曲阳县北七十里岩壑幽深泉石奇胜】唐河【自保定府唐县流经曲阳县东又东南流经州北又东入保定府祁州界即水也桑钦水经水东南过上曲阳县北恒水从西来注之郦道元水经注水东迳京邱北又东泾白土北又东迳乐羊城北又东迳唐县故城南唐水注之自下通得唐川之兼称又迳卢奴城北右有卢水注之又东迳汉哀王陵北又东右防长星沟又东迳安喜县南又东迳乡城北又东过安国县北元和郡县志水一名唐河在安喜县北八里】沙河【在州南二十里自正定府阜平县流迳曲阳县西三十里又南迳正定之行唐新乐二县乃至州界又东入保定府祁州界即古派水也乐史太平寰宇记卢奴城南面派河宋史河渠志景德元年北面都铃辖阎承翰自嘉山东引唐河三十二里至定州酾而为渠至蒲隂东六十二里防沙河迳邉吴泊入于界河以达方舟之漕】滹沱河【在深泽县南后汉书更始二年王郎兵起光武南驰至滹沱河候吏还白河水流澌无船不可济光武令王覇往视之覇恐惊众还即诡曰冰坚可渡比至冰合乃渡未毕数骑而冰解元和郡县志滹沱河在县南二十五里即光武渡处今名危渡口太平寰宇记危渡口在县东南三十里又五鹿津渡口在县南十五里滹沱河渡也旧志河旧在县东南十里今改流经晋州故道犹存】滋河【在深泽县西北八里自正定府无极县流入又东北入保定府祁州界】灵河【在曲阳县西四里源出县西白土涧东流至三角潭与曲逆溪水合流注于沙河曲逆溪源出县西十里砚山下其流多曲故名】龙泉河【在曲阳县北五十里一名潄玉泉突出地中溢而南防析而东入保定府唐县界注唐河有灌溉之利】唐水【在州北十里水经注卢奴城西北平地泉涌而出俗亦谓之为唐水东流至唐城西北隅堨而为河下注水旧志源出州西北二十五里南宋村之白龙泉东流合水有清浊之分今名清水河】卢奴水【在州北水经注卢奴城内西北隅有水渊而不流南北一百步东西百余步水色正黒俗名黒水池潜流出城东北注于元和郡县志黒水故池去县四里旧志俗名黒龙泉】恒水【在曲阳县西禹贡恒卫既从汉书地理志上曲阳县恒山北谷禹贡恒水所出东入隋书地理志恒阳县有恒阳溪旧志有横河在县北源出恒山东南流入滱即恒水恒横声近而讹也又有三防河在县北六十里东流入横河】长星沟【源出曲阳县西北东南流迳州南合水水经注长星沟在上曲阳县西北长星渚渚水东流又合洛光水又东迳恒山下庙北又东迳上曲阳县故城北又东南流胡泉水注之又东南迳卢奴城南又东北合水水有穷通不常津注元和郡县志长星沟水在恒阳县西北十七里又南去安喜县八里太平寰宇记长星川今名七星沟旧府志狄水河在曲阳县东三里出恒山北谷南流至定州界入相传宋狄青帅定州尝转漕于此故名葢即长星古渎也今塞州志又谓之嘉河在州南七里水自曲阳嘉山来俗名七里沟即此】天井泽【在州东南元和郡县志在州东南四十七里周廻六十二里太平寰宇记水经注云水厯天井泽南水流所播为泽俗名天井淀畿辅通志旧在州境今湮】西溪【在州西北通黒龙泉水淸彻底湛若玻璃中秋夕州人以西溪夜月为佳景云】神渚【在深泽县西二十五里滹沱滋河二水冲啮所成方广四百余步其深无际天将而则波涛泛溢流沫成翰若有神物居其中故名】陈家庄泉【在曲阳县南十五里平地涌出下流入沙河相近有小白龙潭皆有灌溉之利又圆觉泉在县西北三十里自山下流出亦入沙河】清泉井【在州治文庙东北宋韩琦建学时凿水味甘冽嵗旱不竭州人取以酿酒】神泉井【在深泽县西大旱不竭一名八角井】
　　古迹卢奴故城【今州治汉初置景帝三年立子胜为中山王以县为国治晋太元十年后燕慕容垂定都于此后魏置安州后改定州水经注水南有卢奴故城管仲筑城内有水渊而不流水色正黒或云黒水曰卢不流曰奴故城借水以取名池东北水际有汉中山王故宫处台殿观榭皆上国之制石赵建武七年始筑小城立宫造殿后燕因其故宫建都中山小城之南更筑隔城兴复宫观今府榭犹传古制元和郡县志慕容垂都中山改卢奴为弗□县后魏平燕又改为卢奴髙齐省卢奴移旧安喜县于此隋改鲜虞武徳四年复为安喜旧志安喜故县五代以后皆为州郡治明初始省】安喜故城【在州东三十里汉置安险县属中山国武帝封中山靖王子应为侯邑后汉章帝更名安熹后譌为安喜蜀志先主灵帝末除安喜尉即此髙齐移其名于卢奴而故城废水经注中山记曰县在唐水之西山髙岸险故曰安险邑丰民安故曰安喜元和郡县志安喜故城在今安喜县东三十里】新处故城【在州东北汉置属中山国武帝封中山靖王子喜为侯邑后汉建武二年又封陈俊为侯邑寻废】南深泽故城【在今深泽县东南汉髙帝八年封功臣赵将夕为深泽侯后置深泽县属中山国又置南深泽县属涿郡后汉省深泽以南深泽属安平国后魏去南字隋复置今县元和郡县志县西北至定州九十里本汉南深泽县髙齐省隋开皇六年分安平县于滹沱河北重置深泽县太平寰宇记县在无极县东北四十里郡国县道记云县南二十五里有南深泽故城以城名言之则是涿郡之属县以去国里数校近则此是中山之属县旧志南深泽故城在今县东南三十五里】上曲阳故城【在曲阳县西战国时赵邑史记赵世家武灵王二十一年攻中山合军曲阳汉置上曲阳县灌婴传婴从击陈豨降上曲阳水经注本岳牧朝宿之邑县在山曲之阳是曰曲阳有下故此为上矣元和郡县志恒阳县东至定州六十里本汉上曲阳县髙齐天保七年除上字但为曲阳隋开皇六年改为石邑其年移石邑于井隂于此置恒阳县以在恒山之南因以为名唐书地理志元和十五年更名曲阳旧志故城在今县西四里后魏移今治】乐阳城【在州西水经注水迳乐羊城北魏文侯使乐羊灭中山葢其所造魏书地形志卢奴县冇乐阳城即乐羊之讹非常山郡故县也】固城【在州东通鉴魏普泰初侯渊讨刘灵助至固城胡三省曰固城当在中山城西北安国城东南旧志在州东三十里】唐城【在州东北十五里亦曰尧城相传唐尧尝都此】丹邱城【在曲阳县西北史记赵世家武灵王攻中山合军曲阳攻取丹邱华阳鸣之塞阙骃十三州志上曲阳有丹邱城或曰丹邱恒山别名也城在山上因名】宕城【在曲阳县西北三十里】北平军【在州西元和郡县志在定州西三里开元十年置】氷冻村【在深泽县南滹沱河北又息马村在县南十二里相传汉光武渡河息马于此因名今讹为洗马村】承营【在州界晋太元九年后燕慕容楷追丁零翟真不敢趋中山屯于承营宋白续通典定州东南有承营坞】鸡鸣台【在州东南二十五里郎蔚之隋诸道图经光武自蓟而南舍宿于此闻鸡鸣驰去因名】陋室【在州南三里庄唐刘禹钖所筑有铭】阅古堂【在州治后宋韩琦帅定州时建摭前代良守将事实凡六十条绘于左右壁琦自为记又有养真亭亦琦所筑】众春园【在州治东北宋州守李昭亮建后韩琦扩其址嵗时与民同乐故名公自为记今建造行宫】
　　【皇上经临驻跸屡有御制诗】雪浪斋【在州学内宋苏轼得石于恒山状如雪浪凿石为芙蓉盆盛之置于学中因以名斋　本朝康熙四十一年州牧韩逢麻移置众春园内前建】
　　【御书亭后有韩琦苏轼祠并轼书雪浪斋碑乾隆十一年圣驾经临御制有雪浪石用东坡韵诗三十一年赵州知州李文耀得石于临城县上有雪浪二篆题相传云自定
　　州移至总督方观承以　闻上命仍置雪浪斋】
　　【御制有雪浪石记勒诸石州学内又有仰苏亭与雪浪斋相对明时建本名玩玉亭后改今名】闗隘白道安口【在曲阳县西北稍西即阜平之狼牙口也自白道安口而东北歴岳岭口小闗城口夹耳安等口而接倒马闗】军城砦【在曲阳县北八十里与唐县接界北去倒马闗六十里宋置砦于此隶曲阳县金为军城镇明亦为戍守处详见保定府唐县】张公砦【在曲阳县北去军城镇二十里势甚髙耸】大堡【在深泽县东二十里接深州安平县界】西内堡【在深泽县西北二十里接州界】清风店【在州北三十里明置廵司今裁又明月店在州南三十里】永定驿【在州治北明置】
　　津梁孟良桥【在州南七里沟上通途所经也又赵庄石桥在州南五十里】唐溪桥【在州北十里跨清水河上】永济桥【在深泽县西八里明万厯间建长二十一丈又有普济广济二桥亦在县西俱跨滋河】鸡鸣桥【在曲阳县北三十五里】唐河渡【在州北九里水上路当南北要冲每冬架木为桥夏秋以舟渡】沙河渡【在州东三十五里】
