<!-- { "loadSidebar": true } -->
　　【亩故名东合鸡距泉迳城濠南东入滱水迳易安州雄县逹于海一名尚泉俗号西塘泊】水【在定兴县西南自易州流入与巨马河合即中易也汉书地理志固安县易水东至范阳入濡水经注易水自固安东经范阳故城南又东与濡水合县志易水初不甚宏自合诸涧势渐澎湃故又名百涧水自落堡入县境至河阳渡与涞水合味甘冽宜酿】濡水【在定兴县西自易州流入与易水合今名沙河即北易也汉书地理志濡水至范阳入涞水经注濡水自固安又东南于容城县西北大利亭东南合易水而注巨马河宋雍熙三年曹彬等败趋易州濒沙河而饭即此县志沙河有四源一出易水西北白杨岭一出州北梁村合流入县界与三水合流而束名曰沙河又东南与易水合又东入巨马河】鸿上水【在唐县西北徐广曰鸿上水源出葛洪山水经注鸿上水出唐县西北近溪东南流注于滱水】马溺水【在唐县西水经注马溺水出上曲阳城东北东北流经伏亭又东流注于滱】唐池水【在唐县西南水经注唐县城西有一水源卢奴县之西北泉涌而出俗亦谓之为唐水东流至唐城西北隅堨而为湖俗谓之唐池莲花被水胜游多萃其上其水南入小沟下注滱水】五灵水【在完县西二十里源出大嵬山一名五云泉源处五窍如龙流至县西南十里防祁水】流九水【在完县西二十里平地九泉浅而不竭又有店头水在县西三十里曲律峪二水并合五云泉入祁水】苏水【在完县西南汉书地理志曲逆有苏水东入濡水经注苏水出蒲阴县西南近山东北流迳尧始亭南又东迳其县入濡旧志今有放水河源出唐县东北马耳山石臼泉东流入完县界防五云泉至县东南防为方顺河疑即古苏水葢亦方顺河之南源也】蒲水【在完县北汉书地理志蒲阳山蒲水所出东入濡后汉书郡国志蒲阳山蒲水出也水经注蒲水出西北蒲阳山西南流积水成渊东西一百步南北百余步深而不测其水又东南迳安阳亭东俗名斯川为安阳圹又东南迳安阳闗下出闗北济又东南迳夏屋故城又东南流迳蒲阴县故城北右合鱼水又东入濡水志蒲水源完县西北三十里道务村流迳县北又东南至故曲逆城东南与曲逆水合今县北有蒲上村蒲上社】鱼水【在满城县西南水经注鱼水出北平县西南鱼山水其下东流注于蒲水】古衡漳水【在束鹿县南旧自冀州流入又东北流入深州界今改流而南不迳县界水经注衡水自昌城县又迳西梁县故城东又东北迳桃县故城北合斯洨故渎又北为袁谭渡葢谭自邺往还所由故得厥名又北迳邬县故城东又右迳下博县故城西元和郡县志衡漳水在鹿城县南十里太平寰宇记在县南九十里亦名苦水西南自寜晋县界流入】古斯洨水【在束鹿县西南自晋州流入今堙汉书地理志绵曼县斯洨水首受大白渠东至鄡入河水经注白渠迳敬武县又东谓之斯洨水东分为二水枝津右出焉东南流谓之百尺沟东注衡水斯洨水自枝津东迳贳城北又东积而为陂谓之阳縻渊左纳白渠枝水又东迳西梁城南又东北经乐信县故城南又东入衡水】广利渠【在唐县西南源出山西灵邱县下逹淀泊金太和六年县令刘弁开渠风山下引唐河水灌田数千亩又而东以灌隣邑其后河流南决渠废明万厯二十七年知县杨一桂复濬之其水本东南流挽之使东北注建九闸以时蓄稍前至雹水村有客水沟横界其前视渠身下三尺许乃架木为槽以过水号曰腾桥使沟穿桥下渠行桥上凡濬渠七十里歴村落三十八分析闸渠二十五由是安行抵满城方顺桥合九河溉田无算后渐淤塞　本朝乾隆十年】
　　【命总督髙斌重加防濬引唐河之水入渠并建涵洞二十七座以资灌溉二十六年四十六年皇上巡幸五台銮舆过此有】
　　【御制诗】范阳陂【在定兴县南水经注范阳陂在范阳城西十里方一十五里俗亦谓之盐台陂陂水南通梁门淀注易水亦谓之范水旧志县西南五十里阎台之西有狼儿淀地形洼下郎山之水潴焉下流为曲水河至安肃县西入雹水葢即故盐台陂阎台乃盐台之讹也又有鸡爪河亦在□台平地涌出三五不一分流形如鸡爪缭阎台经安肃入雹河葢即陂水之南通梁门为范水者】海子淀【在新城县西南三十五里受紫泉斗门西洼之水大雨后诸水灌注于此旧有小沟防淀东注浅狭易淤又有黒洋淀在县东五十里里浑河所淤可以耕种】阳城淀【在望都县东南水经注博水经阳城县散为泽渚渚水潴涨方数里匪直蒲笋是丰实亦徧饶菱藕世谓之阳城淀阳城县故城近在西北故陂得名焉元和郡县志阳城淀在望都县东南七里周回三十里】刘家淀【在安州西二十里源出清苑县石桥一亩泉二河流入州境滙而为淀比流入于易水又菱子淀在州东南二十里自唐滋沙三河分流入白洋淀】大涝淀【在髙阳县东旧马家河所潴又马□淀在县东北白洋淀牧地也周围收地也周围二十里】延福淀【在髙阳县西南十里杨村河所潴也东口决则由圏头而下西口决则冲横堤】白洋淀【在新安县南二十里周六十余里南高阳西安州东任邱北新安东北雄县五州县环之而新安十数村居其中古九十九淀之一也相传明治以前其地可耕而食中央为牧马自正徳间杨村河决入始成泽国今合相近诸淀之水总名曰西淀通志西北诸山之水皆滙于西淀北自雄县来者曰白沟河西自安州来者曰依城河西北自安肃来者曰瀑河南自髙阳来者曰猪龙河而赵北口居其中建设桥座诸水由此东流实西淀之咽喉也乾隆十八年】
　　【皇上御舟经此有御制白洋淀诗】大溵淀【在新安县西北即古大渥淀也一名泥淀水经注渥水上承二陂于容城县东南谓之大渥淀小渥淀水南流注易水谓之渥同口太平寰宇记大泥淀小泥淀并在容城县南三十里通志大溵淀在新安县西北五里周四十里即大渥淀　本朝雍正四年防渠水营田数千倾为膏腴之地乾隆二十七年复经开濬又有殷家淀在县东北三里长流河水所潴即小渥淀也】杂淀【在新安县西五里周三十里雹水芦草湾水所潴又县南有杜定淀周围十余里县东有鸭圏淀长淀河所潴杨家淀在鸭圏淀南王家淀在县东皆与白洋淀相通】烧车淀【在新安县东北十里连雄县界南北二十余里与白洋淀接相近有留通淀在雄县西十余里】洛汪淀【在新安县南十八里明成祖过此命军士筑台名曰乐驾】莲花淀【在雄县西南十里方三十里新安髙阳诸水所滙也宋史河渠志沿邉塘乐东南起保定军西北抵雄州合百水淀黒羊淀小莲花淀为一水衡广六十里纵二十五里或十里又东起雄州西至顺安军合大莲淀洛阳淀牛横淀康池淀畴淀白洋淀为一水衡广七十里纵三十里或四十里】柴禾淀【在雄县东南十余里长三十里白沟河诸水皆滙于此淀北防有浑河旧口东南岸有玉带河口折而东北为茅儿湾清河之水由水东趋保定】五官淀【在雄县东南七十里柴禾淀南方三十里与任邱县接界玉带河所滙也】苍耳淀【在雄县东十五里又马务淀在县东三十里皆方三十里】边呉泊【在安州西南亦曰邉呉淀今堙宋史河渠志縁邉塘泺东起顺安军邉呉淀至保州合齐女淀涝淀为一水衡广三十里纵百五十里旧志今有南北二邉呉村及邉呉塔皆在州西南】桞湾【在安肃县界北十里即宋辽分界处今俗呼芦草湾值夏霖雨水涌奔激成渠】茅儿湾【在雄县东四十里上接柴禾淀下通保定县玉带河为诸水经流要口又东三里许为张青口接保定县界】兰沟【在定兴县东南四十里相传范阳有五沟青白蓝红黄白沟已为河此即蓝沟也】龙潭沟【在唐县西北葛洪山北一名龙门湖两山壁立万仭水出其中长九里横三里有瀑布泉五注盘石下沫如轮声如雷】古沟【在容城县北门外其西有村名曰沟西白河水溢经村西直抵城下由沟北东入新安白洋淀】木刀沟【在祁州南自无极县流入郡县元和志长林沟今名木刀沟在义丰县南三十二里　按此水今堙】大陆泽【在束鹿县南元和郡志在鹿城县南十里详见深州及顺徳府】桥洼【在新城县南二十里受紫泉斗门二水又东南三十五里有高桥河即白沟支流河源壅塞故道犹存】桞滩【在安州东南三十里白洋淀西堤与浦口赵口陶口相连】盐石渊【在祁州界魏书地形志安国县有盐石渊】龙潭【有二一在髙阳县东南四十里一在县南二里】鸡爪泉【即鸡距泉状如鸡距故名在定兴县西界东支源于陈村至中支滙流长五里许中支源于李家庄三岔口长十里许南支源于马家庒至三岔口滙流长六里许诸泉皆防安肃界南归瀑河乾隆十一年兴修水利特濬此泉附近田亩皆资灌溉】涌鱼泉【在望都县西南三里此流经通济桥东转又北至南闗左而两分一东滙灞龙河一北抵隍中又沈家泉在县西南二里东北流滙清泉入隍又曲家泉在县西半东流入隍】西隄泉【有二皆在望都县西北二里合流东入龙泉河又北有坚功泉亦东滙龙泉河】黄黒泉【在望都县北里许龙泉河内二泉相去仅丈余其色分明不溷旧志县境凡九泉滙为城濠又东注为龙泉河】灵井【在唐县西北太平寰宇记郎蔚之隋图经云唐县中山城西北隅有一大井俗名赵母井昔云醇酎千日即是此井所醖后以石葢之人不敢开】善利井【在唐县西一名天王井】倾井【明统志在束鹿县西南四十里汉光武师过其地渴甚此井忽倾欹泉水涌出】





　　钦定大清一统志卷十
　　钦定四库全书
　　钦定大清一统志卷十一
　　保定府【二】
