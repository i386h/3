<!-- { "loadSidebar": true } -->
　　山川回龙山【在恩施县治东】象耳山【在恩施县治东一名柁楼山旧筑半逸亭于上又象鼻山在县治东南】连珠山【有二一在恩施县东二里五峰相连如贯珠县之望山也亦名五峰山又有龙首山与此山相接控清江之口一在县南上有砦】倚子山【在恩施县东十五里宋开庆初郡守谢昌元移州治此以据险要亦名州基山】金瓦山【在恩施县东四十里崖石鳞次如屋瓦而色黄又九里为石盘山山顶有大石如盘又七里为天楼山山势耸拔如危楼倚天又四里为画屏山又二十里为银山顶有峰髙数十丈】猿啼山【有二一在恩施县东八十里林木深茂啼猿声韵比诸山最多一在恩施县西冬常积雪又名雪岭】巾子山【在恩施县东一百六十里峰顶状如巾】客星山【在恩施县西五里复岭重嶂蜿蜒盘薄南连雪岭髙出云霄又二十里有药山山产药物又五十里有洞瓮山以形似名】贺山【在恩施县西三百余里明初讨诸蛮自九溪大庸度天火岭经古卑洞大败蛮兵还次贺山分道勦捕散毛诸洞皆大胜之】七药山【在恩施县西四百余里一名七曜山与支罗所相近】文笔山【在恩施县南二里卓立如笔亦名双翠山又十三里为天成山上有天生桥又十五里为银鑛山一名箐山相传旧出银西有铁冶】罗盏山【在恩施县南五十六里崒然数峰如覆杯】金鸡山【在恩施县南一百四十里中产金鸡故名】禄山【在恩施县南一百五十里方舆胜览山富有禽兽洞蛮恃为廪禄】香城山【在恩施县北七十四里产麝】金楼山【在恩施县北八十里崖石层叠状如楼台】杨平山【在恩施县东南又有龙津山黄石山东门山东坡山盆山万里卧龙山俱在县境】翠涛山【在恩施县西南五里势如波涛层涌巨石突起数十丈有窍南北通明俗号明山】红崖山【在恩施县西南七十里东有鼓楼砦又二里有金柱山峯势峭直其色如金】扞山【在恩施县东北二十里呉蜀分界之地阻深据髙便于扞敌故名】羊角山【在恩施县东北百余里】宜山【在恩施县西北里许】赭马山【在恩施县西北百十二里】一都亭山【在恩施县西北二百里杜佑通典清江县有都亭山夷水所出方舆胜览后周置亭州取此山为名明统志崇冈深麓映帯左右下多良田广囿】天马山【在宣恩县境又有墨把山有七峯耸拔亦曰墨把峰又通积山劳喜山水心山俱在县境】墨达山【在宣恩县境土人谓天为墨言山髙接天也又明珠山西有三十六峰羣山环峙亘绕前后又纱防山三开山将军山俱在县境】双尖山【在宣恩县境又奴阑山茅山师壁山俱在县境】吾山【在宣恩县境又蒲载山低罕山前山木册山俱在县境】后山【在宣恩县境】金龙山【在宣恩县境又来龙山下有醴泉笔架山有五峰髙耸马鞍山俱在县境】三尖山【在来鳯县境又有武山懐来山白鳯山俱在县境】佛山【在来鳯县境】鬼山【在来鳯县境】积玉山【在咸丰县境髙峻积雪经春不消其南一里曰十三盘山旁有黑洞俨若城门水从中流二里许始出门绕县北为青崖塞谷等溪其上又有一小洞伐木为栏明洪武中征蛮兵尝经此】角楼山【在咸丰县城内又有小闗山古置闗其上又邢官保山菊花官山秀屏山朝阳山积翠山石乳山石衙门山俱在县境】排楼山【在咸丰县境又有对山万峰山亦曰杉篁洞顶有池流为杉篁杉碧垒子等溪俱在县境】天平砦山【在利川县境又锦屏山上有鳯池石旗山鳯凰山狮子山龙冈山金紫山三万箐山王母城山俱在县境】银山【在建始县东一里石壁峻峭白色如银】禄山【在建始县东二十里山多禽兽洞蛮恃为廪禄】州基山【在建始县东三十五里方舆胜览相传为旧业州】文山【在建始县南五里岩如笔架中峰孤秀若文字防明都御史林俊改名】连珠山【在建始县西十里五峰相连如贯珠】石乳山【在建始县西十五里山石层叠多生石乳旧志县在万山中多产麸金而产于石乳山者为最】当阳山【在建始县北五十里有一崖朝阳初出其光照耀故名】瘦驴岭【在恩施县西宋陆游诗所谓瘦驴岭在施黔间也】大石岭【在恩施县东北二百里一名仙掌岭】朝霞岭【在咸丰县境又有猴子岭】碧波峰【在恩施县东北曲折逶迤苍翠层拥望之如波浪】天柱峰【在宣恩县境】通天岩【在恩施县东十五里岩上有窍可以窥天下有深潭】洪岩【在恩施县南三十里髙出羣山上有真武庙俗呼为小武当】班鸠崖【在恩施县东百八十里崖长五十里望之如城郭】二仙崖【在恩施县西南】韩信坡【在咸丰县境旧志相传信尝经此】仙人洞【在宣恩县境】大龙洞【在恩施县东十五里内有澄潭旱祷多应】影娥洞【在恩施县南十余里日影水光相映境甚幽深】石通洞【在恩施县西前有小防】双城洞【在恩施县北四十五里】百节洞【在恩施县南】前江【在利川县境源出七药山西南流防后江又西至马崖峡入四川重庆府彭水县境】后江【在利川县境发源泉口西流入前江】夷水【在恩施县北源出县西北罗锅堰东南流迳县城东北又东流入建始县界又东流入宜昌府长阳县界又东流入荆州府宜都县界今名清江后汉书西南夷传廪君乘土船従夷水至盐阳注今施州清江县水一名盐水源出清江县西都定山郦道元水经注夷水出巴郡鱼腹县江东南过佷山县南夷水即佷山清江也水色清照十丈分沙蜀人见其澄清因名凊江也水又迳建平沙渠两县有巫城南岸山道五百里其水歴县东出焉夷水自沙渠入佷山县水流浅狭才得通船东迳难留城南又东迳石室又东与温泉三水合又东迳佷山故城南南对长杨溪又东迳虎滩】朝贡水【在恩施县东源出宣恩县万里山北流入清江】铁沟水【在恩施县东】白水河【在恩施县南源出将军山流迳宣恩县界西南流入来鳯县界又南流谓之漫水其上流亦名车溪亦谓之酉溪】黑峒河【在恩施县西南有二源一出咸丰县西南流过地坝砦径普落溪西南流入四川酉阳州黔江县界亦谓之黔水一亦出咸丰县西南流至废龙潭土司东绕其南流至废唐崖土司界与径普落溪者合流亦称唐崖河】头渡河【在恩施县西南源出咸丰县东十五里龙峒口】西北河【在咸丰县西二十里有二溪合流下入山洞中】龙驹河【在建始县西四十里】万顷湖【在咸丰县境接四川酉阳州彭水县界】红楠溪【在恩施县东班鸠崖下北流入清江】木里溪【在恩施县东三百里源出长望洞曲折数百里沿溪万山深僻旁有平地可耕】灵阳溪【在恩施县东四百里其地与鹤峯州通】腰带溪【在恩施县西五里源出西山流迳宜山下南入麒麟溪】丹阳溪【在恩施县西源出石乳山东流六十里入清江一名龙溪】黄连溪【在恩施县南三十里】巴公溪【在恩施县南有二源一出药山一出城南三十里鼓楼山合于翠涛山下至城南二里入清江】麒麟溪【在恩施县南明统志源出卫西境诸山岩洞中奔流成溪至夏水极泠亦名泠水河径客星山下又东北径城南东入清江】金印溪【在恩恩施县南源出银鑛山东流合覆盆水又东合石板溪北流三十里入清江】龙马溪【在恩施县北一百里南流迳观音崖入清江相传牧马河濵产龙驹故名一名沱水一名带河】九渡溪【在恩施县北源出四川酉阳州彭水县石柱防流入县界至都亭山下又东入清江居民多引水溉田】龙平溪【在恩施县东南二百余里合细沙溪】硃砂溪【在恩施县西南二十里合黄连溪径天成山石桥下又东北流入清江】菖蒲溪【在恩施县西南一百九十里源出东门山西流迳歌罗砦防黄姑溪下流合于酉溪傍多菖蒲因名】黔黎溪【在恩施县西南三百四十里源出北荒】九龙溪【在恩施县西南源出红崖山下东北流合清江一名平泉溪】通潮溪【在恩施县东北南近连珠山源出大龙洞其水日消长如潮】盘龙溪【在恩施县东北方舆胜览在施州驿北马公泉下俗传昔有龙盘于此】细沙溪【在宣恩县境源出东门山下流入龙平溪】白鳯溪【在宣恩县境源出东门山流合酉溪名三江口】白沙溪【在宣恩县境又有白石山花等溪下流俱入清江又石壁石板溪其旁有九曲溪合流入清江】弄罗溪【在宣恩县境相近有车弄溪】水溪【在来鳯县境源出后山绕县西而东南流至虎七溪入白水河又冇达车溪芭蕉溪俱在县境】两防溪【在咸丰县境积玉山涧水所滙流也】普乐溪【在咸丰县境又有干溪俱流入黑峒河】革井溪【在利川县境相近又有相应溪】小溪【在建始县南二十里自县北当阳坡发源绕南转徙流入恩施县界注于清江亦名龙溪河王存九域志县有建始溪又有桐木溪皆在县北东流合小溪】马公泉【在恩施县北一里宋嘉祐中运使马某按部至州以城跨山不可凿井乃相视水脉以竹引此泉入城中公私赖之因立祠其上号马公泉又城北有宜泉味为县境诸水之冠】瀑布泉【在咸丰县境】清水泉【在咸丰县境有二色俱如蓝靛】嘉莲池【在恩施县治前旧名鼔角池宋端拱元年生嘉莲故名】虾蟆池【在恩施县南一百二十里池多虾蟆方春水生輙跳踯出岸间前趾变为羽随众禽飞去土人常得之雀网中】龙池【在恩施县西北一百六十里相传有龙潜此】
