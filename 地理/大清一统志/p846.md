<!-- { "loadSidebar": true } -->
　　山川天中山【在汝阳县北三里一名天防山髙止丈余上土下石以在天地之中自古考日景测分数莫正于此唐顔真卿立天中山碑】横山【在正阳县西四十里又遂平县西四十五里亦有横山山形横峙南北截然名玉山山有玉因改名】九顶山【在县西南七十五里金史地理志西平有九顶山旧志亦名九女山其西北为鸡山】诸石山【在西平县西南百里势甚髙峻悬崖有石刻又南为云荘山府志汝水源出二山之间】嵖岈山【在遂平县西五十里唐书李愬传愬遣将董少玢等攻淮西下马鞍山拔道口栅别将马少良等下嵖岈山又进取西平之冶炉城寰宇记岞岈山在遂平县西五十六里明统志山一名嵯峨山中空有洞穴可深入山前为马鞍山府志山空洞百孔风嘘则鸣故又名玲珑山县志马鞍山在县西六十里】防崃山【在遂平县西七十里石色苍翠天气晴朗輙有彩云出又西三十里为平头垜山有石磴攀援可至其顶平衍可佃旁有二池水常不涸相连者为牛心山】嵢峰垜山【在遂平县西七十里山顶北拱下有黒龙池即石洋河之源也又有洪山龙陂之水出焉】中泉山【在确山县西十里三里河出焉又南泉山在县西十五里北泉山在县西北十里三山脉络相接延绵数十里】金顶山【在确山县西四十五里山顶云雾多绯紫色望若金光又五里有峯子山状若驼峯】蟠山【在确山县南二里环绕城郭其状若龙亦名蟠龙山】三山【在确山县南二十里三峯并峙因名】确山【在确山县东南六里宋以此名县亦曰浮石山相近有登髙山峯峦耸秀】黄山【在确山县东南二十五里相近又有惊牛山】朗陵山【在确山县东南四十里汉以此名县汉书地理志注应劭曰朗陵山在县西南李吉甫元和志一名大朗山府志一名月明山】佛光山【在确山县东南五十里势极髙峻府志春时天气晴明常现圆光初如明镜渐如车轮】大仪山【在确山县西南十五里十里河出焉】平顶山【在确山县西南四十里顶平约一顷余有营垒旧址又十里为卢荘山相近为九里山旁有摩旂岭】乐山【在确山县西北四十里旧曰朗山隋以此名县宋时避讳改今名山麓有李愬营垒遗迹府志山顶有皓月池及双龙泉泉流为马荘河又东一泉名紫花磵流为黄酉河即练水也】秀山【在确山县西北十里飞烟积翠视诸山特秀】义阳山【在信阳州城东本名武山后依山立义阳郡因更名寰宇记义阳山在信阳县东五十步】震雷山【在信阳州城东二十里府志上有二石沼旱涝水不增减人或以石投之则声如震雷相传有龙潜于内又响山在州东十五里履之有声如鼓】三角山【在信阳州西五十里髙峯挿云状如鼎足又十里有七盘山七峯相峙顶平如盘又十里有四望山可眺数百里外相近有鸦山又十里为观音山】卓斧山【在信阳州西五十里寰宇记卓斧山上有寺下有石潭】坚山【在信阳州西五十里髙耸如削俗呼尖山】士雅山【在信阳州南六里通志晋祖逖字士雅尝避兵于此因名通鉴梁天监三年后魏元英围义阳结垒于士雅山】万善山【在信阳州南五十里众山竞秀一水环流上有普济寺相近又有龙爬山紫云山】金山【在信阳州南五十六里山势连环五十余里通鉴后魏永平元年梁将胡武城攻郢州于州南金山之上连营王象之舆地纪胜金山在信阳军东南十里　按府志有釡山在州南五十六里釡与金字形相近而讹也】岘山【在信阳州南七十里通鉴梁天监三年魏围义阳诏曹景宗王僧炳驰救僧炳将二万人据凿岘景宗为后继既而景宗顿凿岘不进义阳遂降于魏注凿岘在□南即岘山也】鸡翅山【在信阳州南七十里一名鸡头山郦道元水经注九渡水出鸡翅山】山【在信阳州东南五里以形似名又五里为劈破山两峯双峙状若中劈】钟山【在信阳州东南十八里隋以此名县寰宇记钟山在废钟山县西信阳县界】麒麟山【在信阳州东南三十里又有笔架山亦在州东南三十里】石城山【在信阳州东南七十里即古之防山也亦名固城山山上有石城荘子南行至郢北而不见防山战国防苏秦説韩昭侯曰韩卒之剑防皆出于防山水经注浉水东迳石城山山甚髙峻魏书地形志鄳有石城山萧徳言括地志石城即楚之防阨元和志石城在钟山县西南二十一里石城山上寰宇记石城山在故钟山县东南吕氏春秋之九塞此其一也晋于此山上置义阳郡今废城犹在石城山南有天井濶百步】贤首山【在信阳州西南七里峯峦秀丽亦名贤隠山水经注浉水东北流迳贤首山西通鉴齐建武二年魏遣刘昶攻义阳萧衍赴救率精兵従间道夜发迳上贤首山梁天监二年魏元英冦义阳司州刺司蔡道恭遣将杨由帅城外居民保贤首山即此地山上有梁王垒以萧衍得名】秀峯山【在信阳州西南十里山峯圆秀状若连珠又三十里为腊梅山山多腊梅故名】董奉山【在信阳州西南五十里今名董峯山峰峦峻起髙出羣山上有黑龙潭寰宇记董奉山在信阳县西南六十里昔董奉居于此山学道得仙有祠在焉】大木山【在信阳州西北一百二十里晋书祖逖在雍邱置家口于大木山下府志谓之天目山详见南阳府桐栢县】罗山【在罗山县南十里亦名龙山亦名小罗山隋县治在此山下因以名县魏书地形志保城有罗山庙元和志罗山在罗山县西南九里县志又有大罗山在县南一百里】老君山【在罗山县东一百八十里相传老子尝停车故名】独山【在罗山县南五十里突兀挺峙又二十里为小确山又九里为大确山】掘山【在罗山县南八十里一名窟笼山竹竿河月儿湾河皆出于此】鹊山【在罗山县南九十里相传昔有羣鹊栖其上风雨至鹊先噪人常以为侯】三爪山【在罗山县南一百六十里山形如指爪又有翻车山在县南一百四十里】仙居山【在罗山县南二百三十里】牢山【在罗山县东南九十里层峦叠嶂势极险峻】子路山【在罗山县西南五十里】黄神山【在罗山县西南九十里】灵山【在罗山县西南一百二十里与信阳州接界山视众山独髙下有白马洞小黄河出焉】霸山【在罗山县灵山西魏书地形志有霸山庙】六斗山【在罗山县西南一百三十里六峯并峙形如南斗因名】红山【在罗山县西南一百四十里土石皆赤】走马岭【有二一在西平县西一在确山县南五十里确山又有瘦驴岭路最髙险在县西南隅】重光岭【在信阳州西南八十里有怪松悬瀑之胜】东冈【在汝阳县东三十里又中冈在城东南六十里南冈在城南三十里西冈在城西五里】南龙冈【在正阳县南三里势甚髙峻拱峙如屏】蔡冈【在上蔡县东三十里周二十里】芦冈【在上蔡县西五里俗名原王冈南北绵延四十余里】冡冈【在新蔡县西四里今名仰止冈冈势耸峙上多古冡又县东二十五里有顿家冈】猴儿崖【在确山县西南五十里山势耸仄惟猿猴栖止其间】大滴水崖【在信阳州西五十里悬流如喷雪又州西南有小滴水崖俗名潭沟】白云洞【在上蔡县城内东北隅髙二丈余周数百步相传尝有白云出洞中】乌龙洞【在信阳州震雷山东其中深防风过有声如雷】金邱【在新蔡县东五十里宋泰始二年汝南人周伯符将兵侵淮西至金邱即此】琥珀邱【在新蔡县寰宇记在县南三十里】淮水【自南阳府桐栢县流入经信阳州北四十五里又东迳正阳县南罗山县北又东入光州息县界水经注淮水迳义阳县故城内九度水注之东过平春县北又东油水注之又东北与大木山水合又东北流左防湖水又东迳安阳县故城南又东得狮口水又东至谷口又东迳新息县南元和志淮水经义阳县东北三十七里钟山县北四十里正阳县南八十里罗山县北二十里】汝水【自南阳府舞阳县界流入经西平县北又东南经上蔡县东又南经汝阳县东北又东南流经新蔡县北又东南入光州息县界即潕水本流俗谓之洪河　按汝源出天息山由许州郾城县流入经西平县水经注汝水迳邓城西又东南流潕水注之又东迳悬瓠城北又东南合溱水又东南迳平舆县南安城县故城北又东南汶水注之又东南迳平陵亭北又东南迳阳遂乡北又东迳乐亭北又东南迳新蔡县故城南又东南左防澺水又东南迳壶邱城北又东与清陂合又东至褒信县元和志汝水经郾城县西北去县七十八里西去上蔡县十五里在平舆县南四十二里经汝南县西南二里经新蔡县南二里此古汝水旧道也自元末因汝水泛溢为蔡害于舞阳堨断故汝遂以潕水及西平县西诸山之水为汝水上源县志谓汝源出舞阳县黑龙泉下入八里河东至西平县合水镇北与云荘诸山水合流东迳西平城北又至城东十余里分为二一东南出防流堰河入汝阳县界一北出会周家泊水东入上蔡县界明嘉靖中西平水断汝水祗上承遂平灈瀙诸水流绕府城而东下郡人指流堰河及朱里河灈瀙为汝源又非云荘旧流盖汝源凡三易矣　本朝乾隆二十二年二十三年动帑濬治自苏家楼至江南阜阳界共三百三十五里河寛十八丈深三四丈不等挑土培堤如其里数】澺水【亦名洪河自许州郾城县流入经西平县东北又东经上蔡县北又东南迳汝阳至新蔡县东南五里入于汝本汝水分流也乾隆二十二年于新蔡县境内开濬深通加筑堤堰二十三年复于汝阳县之谢家湾挑濬直沟一道长一百四十余丈又于栁家湾濬沟一道长一百十余丈至今河流畅逹水经注澺水上承汝水别流于竒雒城东东南流为练沟迳邵陵县西东南流注至上蔡西冈北为黄陵陂陂东流于上蔡冈东为蔡塘又东迳平舆县故城南为澺水自葛陂南迳新蔡县故城东而东南流注于汝王存九域志上蔡县有鸿河旧志洪河出西平县北周家陂明嘉靖中周家陂水淤而县西诸山溪水仍集旧渠东流入上蔡县界为洪河上源又潕水自舞阳东径西平县北合云荘诸山水亦为洪河上源】灈水【在遂平县北五里一名石羊河源出嵢峰□山之黒龙池东南流合瀙水乾隆二十三年自吴家桥至靳家桥筑堤一万一千九百九十丈又于靳家桥挑濬河道长一千九百丈水经注灈水出吴房县西北兴山合白羊渊东迳灈阳县故城西东流入瀙水乱流迳其县南又东入于汝明万厯末塞旧河口于县东七里开渠曲折导南流入沙河谓之新河俗呼玉带水】瀙水【自南阳府泌阳县流入遂平县南东北流经上蔡县界又东南流经汝阳县东南入汝俗名沙河乾隆二十三年于汝阳县之张家湾至遂平县唐家岗修筑两岸土堤一千五百二十余丈以防涨溢汉书地理志舞阴县瀙水东至上蔡入汝水经瀙水东过吴房县南又东过灈阳县南又东过上蔡县南东入汝注灈水入瀙吴房县之西北即两川交防也遂平县志沙河在县南里许源出泌阳县白□垜山东流合县西嵖岈诸山水性善决旧有上下河口八十处明万厯五年知县徐世隆筑堤捍御后复别溃汝阳县志沙河自遂平东北分为二一东北至上蔡县西南十二里蔡家埠口入汝今涸一东至汝阳县界入汝】练水【源出确山县之乐山迳县北三十里俗称黄酉河东流至汝阳县西有断济河寨河冷水诸小川滙入焉至县东南入于汝宋端平初孟珙与元人围蔡州决练江即此又寨河亦出乐山一名马荘河东流至汝阳县西十五里北流入练水】溱水【源出南阳府桐栢山流入确山县境一名沙河又名吴塞河东北流至汝阳县东南入汝水水经注溱水出浮石岭北青衣山亦谓之青衣水东南迳朗陵县故城西又南屈迳其县南又东北迳北宜春县故城北又东北迳马香城北又东北入汝府志溱水至汝阳县东南三十里沙河口入汝又东南出经平舆安城故县北折而南入正阳县境又东过息县境又东北迳新蔡县之官津店三岔口入于汝　按府志溱水再入汝与水经注异汝阳县东南入汝之汝以灈瀙为汝水也新蔡县三□口入汝之汝以潕澺为汝水也自汝水故道全失而俗所称汝河俱非复旧时水道也】慎水【在正阳县南一里流绕县城东北入汝汉置滇阳县以此水得名汉志注应劭曰慎水出县东北入淮水经注慎水源出滇阳县西东流迳滇阳县故城南又东南积为上慎中慎下慎等陂元和志慎水出县西南二十里许】汶水【在正阳县东北五十里慎水分流也水经注汶水首受汶阳故城南陂陂水两分一水迳慎阳城一水东北流注七陂又东入汝明统志汶水在府城南九十里水自青龙陂入汝今称汶口】油水【在信阳州西五十里合自鹭水至卓斧山下入淮水经注水出平春县西南油溪东北流迳其县故城南又东北注于淮隋志淮源县有油水府志谓之游河】大木水【在信阳州北九十里水经注水西出大木山东迳城阳县北又东入淮府志曰明港河源出天目山白龙潭东流至杜家湾入淮】浉水【自湖北随州流入信阳州南环抱州城又东北至罗山县界入淮水经注浉水源南出大溃山东北流翼带山川乱流北注又北迳贤首山西又北出东南屈迳仁顺城南又东南流厯金山北又东迳钟武故城南又东迳石城山北又迳鄳县故城南又东迳七井冈南又东北注于淮旧志有黄土河在州西南七十里即浉源也流经州西南四十里名杨栁河又名扬龙河】瑟水【源出罗山县灵山东北流经县城南又东流合谷水水经注水出西南具山东北迳光淹城东西北迳青山东罗山西又东北流注于谷水府志曰小黄河又县西南五里有马荘河东流入小黄河】谷水【源出罗山县掘山东北流入光山县界入淮水经注谷水南出鲜金山北流合瑟水又东北入于淮府志曰竹竿河在县东三十里又月儿湾河亦出掘山流入竹竿河又羊马河在县东南三十里亦流入竹竿河】穆家河【在汝阳县东南五里源出城南黑龙潭绕城东北入荆河】荆河【在汝阳县东北二里源出天中山流经石羊桥滙悬瓠池水经城北大堤受穆家河至射桥南入澺水乂县西北十二里有马常河经金乡店南东流入澺水】流堰河【源出西平县西南五十里螺翅坑东流经上蔡县界为朱里桥河又南入汝又金水河在西平县西南十八里双又河在县南二十里皆入流堰河】阏泥河【在西平县北十五里发源黄龙池东流与白波河俱入周家泊又官桥河在县西二十里沙沟河在县东八里俱流入周家泊】朱马河【有二一在上蔡县东二十里名西朱马河一在县东三十里名东朱马河二水分流南至龚家桥合流过潴浒镇入洪河又三十里有小茅河东入洪河又枯河在东岸镇东北俗传魏都许昌时运河又二十里有包河在洪河北】吴寨河【在确山县南四十里发源竹沟截军山至三河尖入淮又十里河在县南十里源出大仪山又三里河源出中泉山杨村河在县北十里皆流入吴塞河又黒河在城北源出秀山东流合三里河】塘下沟河【源出确山县金牛山东流合淇河迳正阳县北又东北入汝淇河源出确山县横山东流至正阳县滙塘下沟河】洋河【在信阳州东北六十里一名旴河源出大埠闗之西港东流入淮】九渡河【在信阳州南七十里亦名九曲河源出鸡翅山迳州东南二十五里有卧牛河合流谓之双河又东北流合于浉水水经注九渡水出鸡翅山溪涧瀯委沿沂九渡于溪之东山有一水发自山椒下数丈素湍直注頽波委壑可数百丈望之若霏幅练下注九渡水九渡水又北流注于淮】泺清河【在罗山县北二十里一名泺水涧北流入淮】南湖【在汝阳县南周围千顷前亘长堤后倚郡郭为汝南游览胜地城东北又有三角湖中多菱芡俗谓之菱角河城北十里有十家湖水产鱼莲旱种秔稻居民赖之】西湖【在汝阳县西南宋孔武仲隠居于此有翠光亭待月防诸胜今废又罗山县西南一百三十里亦有西湖蓄水溉田】朱湖【在上蔡县东四十五里又党家湖在县北二十五里】莲花湖【在新蔡县东二里又车辋湖在县南六里又东湖在县东古城外周四十余里明季湮】姚家湖【在西平县南十五里又二十里为朱家湖】菱角湖【在遂平县东二十五里周围五十里县境诸水下流皆滙入焉又有刘家湖在县西南三十五里陈家湖在县西五里冷水湖在县西北十五里孟家湖在县北二里】台湖【在信阳州东三十五里又有蔡家湖在州南三十里车辋湖在州北四十里冯家湖杨家湖在州北六十里皆州境钟水处】武昌湖【在罗山县西五十里蓄水灌田凡三百余顷】鸿郄陂【在汝阳县东十里一名鸿隙陂亦名鸿池陂又名洪池陂受淮北诸水汉书汝南旧有鸿郄大陂郡以为饶成帝时闗东数水陂溢为害翟方进遣掾行视以为决去陂水其地肥美省隄防费而无水忧遂奏罢之后嵗旱民失其利童謡曰坏陂谁翟子威饭我豆食羮芋魁反乎覆陂当复谁云者两黄鹄后汉书安帝永初三年诏以鸿池陂假与贫民又邓晨为汝南太守修复鸿郄陂田数千顷起塘四百余里汝土以饶水经注鸿郄陂水散流其陂首受淮川左结鸿陂下合慎水元和志鸿郄陂在汝南县东十里宋秦观曰鸿池陂非特灌溉之利菱芡鱼蒲之饶实一郡潴水处也陂既废水无归宿汝水散漫为害】髙黄陂【在汝阳县南六十里宋史孟珙传珙追金兵至髙黄陂】石塘陂【在正阳县西北二十里后汉永平五年汝南太守鲍昱甃石堰水灌田数百顷今湮金史地理志真阳有石塘陂】青陂【在新蔡县西南接息县界久废史记陈将吕臣与当阳君黥布击秦军破之青陂水经注青陂水上承慎阳县之慎水于上慎陂又东为□陂又东结为墙陂又东为壁陂又东为葛陂陂东对大吕亭又东分为二水一水南入淮一水东南迳白亭北又东迳吴城南又东北迳壶邱东而北流入于汝金石录汉灵帝建寜三年新蔡长河南缑氏李言上诣修复青陂奏可功成于陂塘南树碑碑称青陂在县坤地源起桐栢淮川别流入于潺湲迳新息墙陂衍入褒信界灌田五百余顷】葛陂【在新蔡县北七十里后汉书灵帝中平五年校尉鲍鸿攻黄巾于葛陂晋书石勒掠豫州诸郡临江而还屯于葛陂水经注澺水左迤为葛陂陂方数十里水物含灵多所包育元和志周回三十里在平舆县东北四十里费长房投杖成龙处　按明统志葛陂在府城西南三十里据后汉书注葛陂在新蔡县西北以今地形考之当在新蔡之北项城之南不应在汝阳之西南疑明志误】二十四陂【寰宇记二十四陂在西平县界并魏典农都尉邓艾所置也】杜沟【在上蔡县东旧有沟五皆汉杜诗所浚东流入澺水县志蔡地西亢而东卑五沟浚民始无泛溢之患故迹犹存】蔡沟【在上蔡县东南三十里一水流衍贯洪河而东入颍世传行之迹成沟所谓白者浮于蔡河是也】上渠沟【在遂平县西南三十五里源出嵖岈山东流合杨奉沟入沙河又五里沟在县西十里五龙沟在县西南三十五里三道沟在县南三里】紫花涧【在遂平县西南四十里源出确山县境经马鞍山北流入沙河】龙陂港【在正阳县东六十里源出遂平县洪山流入县境合清水港入于淮县志唐元和十三年以蔡州牧地为龙陂监盖因此港而名】清水港【在正阳县南四十里源出确山县横山通板桥河又白水港在县西南三十里源出确山县张家堰俱东南流入淮】柴潭【在汝阳县南三里金史天兴三年册柴潭神为防国灵应王宋史绍定六年孟珙与元人共攻蔡州珙进逼柴潭立栅潭上遂夺柴潭楼蔡州恃潭为固外即汝河潭髙于河五六丈珙凿潭堤决入汝水潭涸实以新苇防古亦决练江于是西军皆济蔡州旋拔】龙潭【有二一在上蔡县西流绕县城之北一在罗山县东五里上有龙王庙】黑龙潭【在信阳州西贤首山麓与浉河通旁有钓鱼台】西阳池【在府治内宋刘敞诗独有西阳池可为赏心具即此】鵞鹜池【在汝阳县北二里汝水之曲一名悬瓠池俗呼鵞鸭池唐书李愬入蔡州夜半至悬瓠地旁皆鵞防池愬令撃之以乱军声即此】五龙池【在西平县西南三十里遇旱祷雨于此又白龙池在县西北四十五里阏泥河之源也　按晋太康地记西平有龙渊水淬刀剑特坚利故剑有龙泉之名或即此也】莲华池【在西平县城东八里有莲花数亩昔为逰观胜地】黑龙池【在罗山县西南一百二十里渊深莫测投以石輷然有声又有白龙池相去三十里池上常有白气亦龙所潜也】北泉【在确山县西北十里乐秀二山之间泉水涌作莲花状宋曹庠魏着夏侯冲贺填尝隠于此又中泉在县西十里中泉山南泉在县西十五里南泉山】大乗寺泉【在罗山县西南一百二十里引流灌田其利甚溥】周家泊【在西平县北二十五里亦名周家陂县北诸水多滙于此东流为洪河明嘉靖初为汝水所淤俱变为良田】栗渚【在汝阳县西北汝水之湾亦名栗园水经注湾中有地数顷上有栗园嵗贡三百石以充天府水渚即栗洲也林中有栗堂射埻甚闲敞平南王肃起髙台层楼下际水湄降眺栗渚左右列榭四周参差竞峙寰宇记湾中有地数顷为栗园今谓之栗川其旁有溪曰锦绣溪】防崃塘【在遂平县西五十里源出嵖岈山东流入汝河】扳倒井【在信阳州南二十里井水欹出】双井【在信阳州北二十里明统志二井相去十步而泉通】
