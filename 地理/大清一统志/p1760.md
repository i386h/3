<!-- { "loadSidebar": true } -->
　　闗隘东闗【在临桂县东江门外又南闗在县南马神庙前北闗在县北拱极楼前中闗在县西南文昌门外皆近郊之捍卫又河泊闗在县东南河泊所之东】严闗【在兴安县西南十七里两山对峙中为通道势极险隘其南二十里即秦城为楚粤之咽喉设兵戍守】下营闗【在兴安县西五里】榕树闗【在阳朔县西门外】石柜闗【在阳朔县西一里许一名老西闗明洪武三十年建后废崇祯时重建于屛风山龙跃岩名曰新城驻兵防守又山南闗在县城南东桃闗在县城北】杨梅闗【在义寜县东十五里接临桂县界山势﨑岖中通一路为义寜之门户】黄沙闗【在全州东北七十五里道出湖广永州府闗前有渡又砦墟闗在州西北三十里道出湖广宝庆府下有渡】昭义闗【在灌阳县北六十里旧尝置昭义驿于此又县北八里亦有石柜闗】廖家隘【在阳朔县东北天鹅龙头二山之间一名廖家□】金竹隘【在阳朔县西北天鹅都利二山之间明嘉靖初建闗门于此又荆柴隘古墩隘栏木桥隘反古隘古灶隘皆在县西琵琶隘鸡洞岭隘杜元山隘皆在县南长满隘在县西南】黄峯隘【在义寜县东三里接灵川界明末汛守今废】六塘墟巡【司在临桂县南七十里　本朝乾隆三十一年设又旧有芦田市巡司在县东五十里湘山渡巡司在县南四十里两江口巡司在县西五十里今革】苏桥巡司【在临桂县南六十五里本朝乾隆十七年设】社水巡司【在兴安县西南六十里　本朝乾隆三十一年设又旧有融江六峒巡司在县西南四十里盐沙寨巡司在县西三十里唐家铺巡司在县北五里今皆革又阳朔县伏茘市在县东南十五里其南为伏茘渡旧有巡司今革又白竹砦在县西二十五里旧有巡司明嘉靖四十五年裁又都乐墟在县南旧有巡司今革】喇峒巡司【在永宁州　本朝雍正七年添设】龙胜巡司【在义宁县西北五十里　本朝乾隆三十一年设属龙胜通判】广南巡司【在义宁县西三十里　本朝乾隆三十一年设属龙胜通判又旧有桑江口巡司在县西北三十里今革】山枣巡司【在全州南六十里明正徳二年置驿本朝康熙二十五年改为巡司】山角巡司【在全州北五十里明洪武四年置驿本朝康熙二十五年改为巡司】崇顺里巡司【在灌阳县西南八十里本名吉宁砦宋置吉寜巡司明洪武中以在崇顺里改为崇顺巡司今因之】峡口镇【在临桂县东九域志临桂有峡口永安仙保浪石慕化五镇】永宁镇【在灵川县东四都灵村有土城乡民筑以御蛮】白石镇【在灵川县南三十里白石潭上又千秋峡在县东北五里银江濵旧并有巡司后裁】塘下镇【在灵川县西南九域志灵川县有塘下镇县志唐下墟在县西南三十里】常安镇【在永宁州南一百二十里东连永福西接雒容獞猺出没之所咽喉要地又桐本镇在州南五十里富禄镇在州西南七十里接融县界山髙岭竣并属险要旧俱设土巡检明万厯二十二年裁】兰麻镇【在永福县西南四十里又铜鼓市在县东北四十里皆有巡司后裁】建安镇【在全州西南六十里明洪武二十年置建安驿三十年又置巡司万厯九年并裁】西延镇【在全州西百里元至正中置巡司寻废明洪武六年复置即故延洞地也今裁其地多猺宋有延洞蛮粟氏聚族居此为栁开所降】宜湘镇【在全州北七十里今有宜湘市九域志清湘县有香烟麻田西延建安宜湘五镇】栁浦镇【在全州东北七十里明洪武元年置栁浦驿三十年又置巡司万厯九年并裁】城田镇【在灌阳县西南八十里又经田镇在县东南七十里】倚云营【在永福县北鳯巢山上明嘉靖九年县令胡观督乡民叠石为城以为北城防卫今废】长乌寨【在全州东北六十里宋时置砦今有长乌村】大桥堡【在灵川县西南七十五里接义宁县界又蓝田堡在县西北八十里接兴安义宁二县界旧皆有兵汛守】金宝顶堡【在阳朔县西四十里旧志县境猺獞出没有庄头鬼仔诸巢逼近府江明隆庆五年设金宝大水田二堡戍守万厯初贼廖金滥等作乱抚臣郭应聘讨平之置戍于金宝顶遇龙翠屏繖山诸堡本朝康熙八年仍设逰击一员驻防各隘口】凤凰堡【在永寜州东南三十里鳯凰山四面皆山极为险峻明治中韦银豹据此为巢今仍有兵防守】莲塘堡【在永宁州西二十里路通懐逺县其地险要有兵防守】海湾堡【在永福县西二十里接永宁州界又有永福堡在县西有兵戍守】鹅桥堡【在义宁县南十二里有兵汛守】贝子堡【在义宁县西北桑江口北西属县境东属灵川并通兴安及湖广城步绥宁等地猺獞杂居二十余村　本朝康熙五十六年设兵分守桑江皮水石门诸要石门堡在县东有石如门限又透江堡在县西南塘头堡在县北塘头村今移老庙隘口龙岩堡在县东北桐山】东江驿【在临桂县东北旧置望秦驿宋改为桂城驿明初　　　移今所曰东江驿北至灵川县大龙驿五十里西南至永】【福县三里驿一百里南至阳朔县古祚驿一百二十里有马站　本朝雍正七年增设省城蘓桥二站旧有驿丞雍正十年裁】白云驿【在兴安县东北西至灵川县大龙驿八十里东至全州城南驿一百二十八里】大龙驿【在灵川县东北南至临桂县东江驿五十里东北至兴安县白云驿八十里旧有驿丞本朝顺治十六年裁】古祚驿【在阳朔县北龙头山下北至临桂县东江驿一百二十里东至平乐府平乐县昭潭驿一百里】三里驿【在永福县治东至临桂县东江驿一百里西至栁州府雒容县一百八十里又有横塘驿为西北栁州之道】城南驿【在全州北西至兴安县白云驿一百二十八里东至湖广零陵县一百四十里】大河墟【在永宁州东南六十里　本朝康熙十年新设又平头墟在州南常安镇西接雒容县土产饶沃负贩大率由此】
　　津梁阳桥【在府治谯楼前宋名曰青带又名通济明初重修改今名】永济浮桥【在临桂县东江门外明正徳四年抚臣陈金造舟五十两岸植铁柱四中贯以铁防二各长百余丈后废本朝顺治十七年重建雍正六年重修】天柱桥【在临桂县东旧名花桥又名嘉熙明景泰间建有石笋自平坡突起形如础柱故名　本朝康熙二十年重修】横桥【在临桂县南门外旧建以扼全城水势后圯　本朝康熙二十四年重修】定西桥【在临桂县西门外】独峯桥【在兴安县西南二十余里本朝雍正十一年重建】万里桥【在兴桂县东北一里漓江上明洪武时建】长夀桥【在灵川县西四里　本朝康熙三十年建】安行桥【在灵川县北七里】甘棠桥【在灵川县西南二十里旧为甘棠渡本朝康五十一年抚臣陈元龙造舟三十为浮梁】攀龙桥【在阳朔县东北四十里宋淳祐间建】广丰桥【在阳朔县东北一百里宋嘉熙时建】太平桥【在永宁州北郭外明万厯间建本朝康熙六十一年重建】华葢桥【在永福县治东旧名狮子桥宋淳熙中建】恵政桥【在义宁县南门外】和丰桥【在义宁县南三里】飞鸾桥【在全州西五里跨罗水宋建　本朝康熙二十年重建】广济桥【在全州西五十里跨白沙水明嘉靖中建　本朝雍正七年重修】文家桥【在全州东北八十里明嘉靖间建长二十余丈上覆以屋两埠有亭市贾日集亭下】龙川桥【在灌阳县北三里明洪武初建】通济桥【在灌阳县北十里明初建曰登云景泰间上覆瓦亭改曰徳兴后圯　本朝康熙三十六年间重建更今名】
　　堤堰灵渠【在兴安县西十里秦史禄所凿以引漓水寰宇记昔秦命御史监史禄自零陵凿渠至桂林故汉归义侯赵严为戈船将军出零陵下漓水即此至后汉伏波将军马援开湘水为渠六十里穿渡城中今城南流者是因秦旧凟耳至唐宝厯中渠道崩壊观察使李渤叠石造渠如铧觜劈分二水每水置石斗门一使制之在人开闭开漓水则全入桂林拥漓江则尽归湘水又于湘水凿分水渠三十五步以便舟行漓水经县郭中而流宋史沟洫志灵渠或谓之秦凿渠唐刺史鱼孟威以石为铧堤亘四十里植大木为斗门乃通舟楫然乗水涨则可行宋嘉祐三年提刑李师中积薪焚其石募工凿之废斗门而舟以通旧志明洪武末遣御史严震直修复渠道撒去鱼鳞石増髙石埭遇水汛奔趋北渠而南渠浅澁永乐二年改作如旧制水患始息今县东有水函十渠水经此毎遇霖潦往徃齧堤为患因置石函以泄之灌田数千亩有司以时修治】东石渠【在阳朔县东狮子山下石崖天成有两瓮深数丈积水澄】灵陂【在临桂县东北二十里唐景隆中桂州都督王晙堰漓水溉田处宋乾道中经略李浩开营田再筑淳熙中经略詹仪之重修久废又阳朔县西北七十里亦有灵坡雷雨所成涌水成江潴以溉田又清渌陂在阳朔县西十五里亦曰清渌塘溉田甚广】赵家陂【在兴安县西七里源出石康岭又八字陂在县治东半里许斜陂在县北四里引灵渠水合北渠沿潭陂在县西三十里上承赵家陂下合漓江观陂在县西五十里引黄栢六峒水溉田昌陂在县南六十里引阳海山水灌田】回涛堤【在临桂县东唐书地理志桂林东南有回涛堤以捍桂水贞元十四年筑寰宇记在城东南十五步桂江西岸其水南流径桂岭去州二百余里水势极髙唐贞元十四年刺史王拱筑堤长五百五十四步以捍水势】湖塘【在临桂县东十五里又有龙塘二塘相通广数百余亩其旁又有润塘耿塘又石家塘在县南沙塘在县西俱利灌溉】古育塘【在义宁县东北相近为横塘又有壶塘在县南皆灌田数百亩】龙眼堰【在兴安县东又辛家堰在县南皆灵渠之水分引溉田处】南北二堰【皆在灵川县北三里堰潞江水溉田二千余顷又有莲花塘在县南黄花塘在县西北皆潴水溉田处】
　　陵墓古双冢【在临桂县境寰宇记临桂县有双妃冢髙十余丈周回二里】三国吴薛翊墓【在阳朔县西威南山下】唐欧阳普赞墓【在临桂县北寰宇记在桂州北郭外松林尽处唐初安南都防本灵原籍四川人葬此其旧宅今圣夀寺是有庙在寺门前东北】宋唐承裕墓【在全州西觉山铺下】明蒋冕墓【在全州尹家塘】孝子曹正儒墓【在全州西湴塘下】
　　祠庙尧庙【在灵川县南尧山宋淳熙间桂州经畧使张栻重修有谒庙文刻石　本朝乾隆三年重建】舜庙【在临桂县东北寰宇记在临桂县虞山下旧志又全州南有舜庙并祀二妃灌阳县华山亦有庙】海阳祠【在兴安县海阳山下旧志一名灵泽庙宋乾道间范成大请封为灵泽侯故名　本朝雍正十年重修】
　　【勅封安流襄绩海阳山神御书阳朔灵源扁额】伏波庙【在临桂县伏波山下寰宇记在桂州郭中东北二里唐干符二年封灵昭王】李卫公祠【在临桂县七星山下祀唐李靖】裴公祠【在临桂县东南砦家洲祀唐裴行立】于公庙【在永寜州南门外祀唐于向】栁侯祠【在全州北栁山祀宋栁开有孙次铎碑记】三先生祠【在府学明伦堂之旁祀宋周子二程子张栻有碑记】七先生祠【在全州学宋嘉定八年州守林岊建祀周程张朱五子及栁开张栻岊有碑记】盘石庙【在全州西三里祀宋州守王世行黄庭坚有记】俞公祠【在永】
　　【宁州治西南隅祀明总兵俞大猷】忠孝祠【在全州湘山祀明曹学臣及子正儒】双忠祠【在府城内　本朝康熙二十年建祀巡抚马雄镇传宏烈】
