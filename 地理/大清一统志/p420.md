<!-- { "loadSidebar": true } -->
　　山川百牙山【在贵池县东北半里府治主山也东麓旋绕曲水曰落湾相传货舶凑集牙行百軰登陇平故名】碧山【在贵池县东十里濒湖苍崖翠巘倒影沉碧又东五里曰江通山相传上有泉与江通故名】铁劵山【在贵池县东六十里相传黄巢就降受劵于此　按唐书巢曽诣天平军乞降无于此受劵事俗传妄也】齐山【在贵池县南三里唐杜牧有九日齐山登高诗乐史太平寰宇记山在县东南六里有齐山祠上有九顶山洞王防学秋浦新志有十余峯其高齐等故名周二十里泉大小九十一亭台二十余其西有湖曰齐山湖中有小山曰珠儿山一名石洲　按祝穆方舆胜覧谓山因唐刺史齐映得名本于吴中复诗周必大记考映传未尝刺池州世系表有齐照为池州葢因之而讹也】太朴山【在贵池县南二十里盘亘三十里许山腰深邃其半有西峯堂堂下有龙池】万罗山【在贵池县南二十里以圆峯孤突羣山罗列而名上有逻人石李白诗逻人横鸟道江祖出鱼梁即此相近曰六峯山】大楼山【在贵池县南四十里□撑碧落若空中楼阁然又东数里曰古仙山有古仙洞】七井山【在贵池县南八十里石埭县西七十里延袤数十里上列七峯涌泉七穴四时多寒】小黄山【在贵池县南九十里高一百余丈唐李白有赠黄山胡公诗按旧志贵池有两黄山考吴非九华发源黄山辨曰九华西南支出为小黄山九十里至郡城则小黄山与黄山实为两山今因补入】石门山【在贵池县南九十里上有青天唐高霁隠居之地有春台岩桃花防李白与霁同游处】卢子库山【在贵池县南九十里上有伏龙岩相近有魁山】专景山【在贵池县西二十五里俗名砖井山】圭峯山【在贵池县西二十五里濒后湖】白面山【在贵池县西六十里雪崖拱北如傅粉然】城子山【寰宇记城山在贵池县西七十五里其山周廻如城府志城子山在府西七十里即古石城县治一在青阳县南五里与旧临城相对故名一在石埭县西九十里环绕如城前有紫潭】石桥山【在贵池县西九十里西峯山之东两峯对峙一石横其上广数丈裘十丈天然成桥桥下有泉水奔流入穿山洞而出】黄龙山【在贵池县北五里濒大江有望江亭相近有镇山】黄老山【在贵池县东南三十五里唐时康骈居于此】渚湖山【在贵池县东南四十里絶顶有田渊泉旁出澄如练蒹葭鱼露若渚湖然其田嵗不忧旱】五山【在贵池县东南六十里孤峯独出其下防为五支聨络相属巍然为羣峯长】江祖山【在贵池县西南二十五里有一石突然出水际其髙数丈上有仙人迹名曰江祖石其下有江祖潭】大雄山【在贵池县西南三十里一名感钟山羣峯排防雄峙一隅】乌石山【在贵池县西南七十里李吉甫元和郡县志乌石山在秋浦县西广徳初为贼陈庄方清所据】郎山【在贵池县西南七十里下有玉镜潭郦道元水经注贵长池水出县南郎山又相近有姥山一名舞山唐罗有诗】秀山【在贵池县西南八十里寰宇记贵池水源出秀山府志重嶂如屏烟萝延蔓石埭县栎山水经此滙为苍隼潭】穿山【在贵池县西南九十里有穿山洞相近曰防溪山】城山【有二一在贵池县西南一百四十里明初罗友贤宅址在焉一在铜陵县东三十五里四围石壁峭立西南仅通一径宛如城门其上平坦约数十亩又有井虽旱不竭遇隂晦輙云气涌出昔人皆恃以避冦谓之寨城　按贵池县西南至建徳县界止一百二十里今城山以下俱在一百二十里外不应列入境内也以诸志相沿存之】重载山【在贵池县西南一百五十里石壁断崖三级每级寒潭渊澈涌泉飞瀑中有石如鱼一名鲤鱼山相近者曰西岩山周数十里】黄山【在贵池县西南一百五十里与徽州府祁门县接界有三十六峯其最高者曰古牛冈县境诸山无高扵此有水曰大剡溪亦曰大演直下高田至香口相近曰灵山黄山之支也上有田百亩水泉四时不竭】古源山【在贵池县西南二百二十里一名源头山有恭川水出此】青山【在青阳县北五里县以此得名瑜梅家岭接池县界】灵岩山【在青阳县东七里又名妙峯曹学佺名胜志九华深处有灵岩山广邃如堂可容数百人怪石罗列成仙佛之像钟乳悬空若幢盖若瓶罍然】牛心山【在青阳县东七里宋齐邱基在焉】木山【在青阳县东十五里木铺杜牧求雨处】读山【在青阳县东二十里相传宋范仲淹读书扵此上有读山秀岩二洞其北为长山】鱼龙山【在青阳石埭二县界深谷中有大小鱼龙洞水分七流互相交贯中多竒胜】仙隠山【在青阳县南二十里山西有隠公崖仙隠洞仙姿井即今何村之源县志唐永徽间有仙女寓此故名】殷家山【在青阳县城西隅县治之来脉也】清泉山【在青阳县西十里下有泉涌出石罅中亦曰鲍泉】灵鹤山【在青阳县西十里旧有白鹤真人庙崇圣寺及逍遥台】冠帻山【在青阳县西十五里寰宇记北接九华层峯若冠帻之状因名名山志九华真人峯北有山防髻如巾帻然昔顾野王望而爱之因名冠帻峯】五溪山【在青阳县西二十里众流环绕与九华对峙其水会扵龙池入江】曹山【在青阳县西四十里上有三角泉】眞武山【在青阳县西四十里龟蛇二山在其前】峡山【在青阳县北十里两山夹河对峙县之水口山也】龙池山【在青阳县东南七里上有石池相传有龙居之下岩有二窦泉自中出日凡三度名曰潮泉溉数村田宋令曹机筑方塘构亭扵上】杨岭山【在青阳县东南三十里山甚险阻凡十八湾】黄蘗山【在青阳县东南五十里山高河深路瞰悬崖接泾县界】九华山【在青阳县西南四十里顾野王舆地志上有九峯千仞壁立周围二百里高一千丈太平寰宇记旧名九子山唐李白以九峯如莲花削成改为九华山今山中有李白书堂基址存焉何镗名山记九华中峯者众峯皆环列而此独居中上梯日月下瞰云雨清泉迸石碧雾凝空新志山在县西南四十里峯之得名者四十有八岩十四洞五岭十一泉十七源二其余台石池涧溪潭之属以竒胜名者不一少东有同山以同于九华故名】龟山【在青阳县西南四十里山顶有泉曰灵源又名曰龟泉】石壁山【在青阳县东北三十里外削中空山半有观音洞下有泉时变清浊可占晴雨相近曰寨山与南陵县接界下有黄荆泉】铜官山【在铜陵县南十里即废南陵县之利国也元和郡县志利国山在南陵县西一百一十里出铜供梅根监寰宇记铜官山在铜陵县其山兼出緑矾矿县志铜官山昔取铜赋南唐置利国塲后改为铜官塲嵗久铜乏塲废山麓有泉曰惠泉其东为寳山有滴玉泉】石峯山【在铜陵县东十五里石障如屏】铜井山【在铜陵县东二十里元和郡县志铜井山在南陵县西南八十五里出铜】龙泉山【在铜陵县东三十里下有泉不竭】杏山【在铜陵县东三十里产土硃世以为硃矿有花堰泉相近有石光山王存九域志杏山葛仙翁种杏处】管山【在铜陵县东四十里形类狮象谚曰青狮白象为铜保障有泉自石穴中出曰沸泉下通荻港】叶山【在铜陵县东五十里唐真人叶静修真处有水出石穴名灵窦泉又东为贵山有狮子百丈马鞍三峯】鳯凰山【有二一在铜陵县东七十里有泉一相传鳯凰翔饮扵此唐书地理志南陵县鳯凰山有银疑即此一在石埭县南山势巃嵸羣峦翼然居中一峯近拱县南若鳯凰振羽之状】五松山【在铜陵县南四里王象之舆地纪胜山在铜官西南有松一本五枝黛色参天李白诗云我来五松下置酒穷跻攀徴古絶遗老因名五松山山下有寳云院及太白祠堂今铜陵号曰五松本此山也】铁船山【在铜陵县南五里名胜志山首尾皆生铁其形如船】马仁山【有二一在铜陵县南七十里有仙人韬玉等峯又有望江石一在县东北接南陵县】石耳山【在铜陵县南两峯并耸云覆即雨上有石高丈许名仙姑台亦名真人峯】长龙山【在铜陵县南去大通镇十余里周四十里】望江山【在铜陵县北三里路达荻港登之可望大江】鹊头山【在铜陵县北十里左传昭公五年楚以诸侯伐吴吴人败诸鹊岸刘宋元嘉末武陵王骏自寻阳东讨元凶劭军于鹊头梁承圣初王僧辩讨侯景遣侯瑱袭南陵鹊头戍尅之唐武徳七年李孝恭讨辅公祏防其鹊头镇元和郡县志鹊头镇在南陵县西百十里即春秋时鹊岸沿流八十里有鹊尾洲呉时屯兵处胡三省通鉴注鹊头在铜陵鹊尾在舒城鹊尾洲者江中之洲也】金山【在铜陵县东南四十里有金牛洞】天门山【在铜城县东南四十里耸挿云表相近曰五峯山】金城山【在石埭县西二里势如罗郭因名】万春山【在石埭县西五里自九华发脉由仰天堂向东南而下圆墩小埠垒累如走珠松木蓊翳花鸟四时】雨台山【在石埭县西十五里仰对黄山俯临清溪有七十二折竒峯四列向石莲花峯顶平如掌又名海狮山】储山【在石埭县西四十里自龙岩过峡由卸甲岭而来巍然髙耸少南曰金竹山】坝山【在石埭县西七十里府志山有龙王洞亦名太白岩空洞可容数十人有石门石台】厯山【有二一在石埭县一百二十里顶有龙池亦曰天湖一在东流县东】慈云山【在石埭县西一百三十里有慈云洞约三四里渐狭小】桑塘山【在石埭县西一百五十里有泉瀹茗数日不变土人讹为双塘】栎山【在石埭县西一百六十里周九十里有龙池其流甚逺管溪水出此】杉山【在石埭县西一百六十里有待月螺髻等峯其最髙者钟鼓尖唐李白读书堂在焉有洞曰归云罗汉今名蓬莱第一洞洞口低狭渐入寛广可容数百人山南有伏龙池　按石埭西至贵池西南至祁门界并止一百三十里今桑塘栎杉三山皆不在境内以旧志相沿故存之】南安山【在石埭县南三里许】芦山【在石埭县南十五里东连鳯凰山南接穰岭岩深林宻者多结卢扵此】盖山【在石埭县南三十里隋志泾县在盖山元和郡县志盖山在泾县西南二百八十里下有舒姑泉舆地纪胜屹立河滨望之如盖故名】陵阳山【在石埭县北五里广二十五里髙三百五十丈三峯卓立东一峯属寜国府太平县中一峯曰陵峯有陵岩泉下入黄鹤池西峯之西曰洪子岭水经注旋溪水出陵阳山下昔县人陵阳子明钓得白龙处元和郡县志陵阳山在石埭县北三十里窦子明扵此得仙寰宇记在石埭县北三里府志陵阳汉县以山名】鳯城山【在石埭县西南二十里清流绕其左盖山障其前玉几环其右中峯挺立两阜相翼而下西南石崖下有船渡潭水深莫测】五溪山【在石埭县西南一百二十里上有五溪合流而下土肥美中多巨木】白象山【在建徳县治北以形似名县之主山也旁有蜕龙洞深广各数丈】鸡鸣山【在建徳县东二里其东有朝霞洞又东五里有迎春洞高深如屋】横山【在建徳县东三十里方正如屏山半有泉又有槐花洞广可数十歩相近者为留山华盖山】五龙山【在建徳县东三十里五峯森立山半有石井曰化龙池】大罗山【在建徳县东四十里最险峻东南有小罗山】鸣山【在建徳县东五十里有泉从石间暗度惟闻镗鎝声故名】玉峯山【在建徳县南半里絶顶竒石光莹如玉西巅有夀字崖】南丰山【在建徳县南三十里三峯竝峙有两泉合流曰南丰港】藕山【在建徳县南三十五里泉壑幽异】三面山【在建徳县南四十里石笋高峙白如面者凡三相近为九鳯山】北台山【在建徳县北二里平原突起为县水口】青山【在建徳县北八里与石印竝峙为县治捍门】花山【在建徳县北二十里一峯挿天可望大江】和山【在建徳县北三十里下有洞洞中有泉】永丰山【在建徳县东南四十里上有平地五丈许大雪不积相近有石乳山泉出石顶可资灌溉寰宇记又有石门山在县东南八十里防峯耸峙望之如门】梅山【在建徳县西南十里宋时僧志南居之朱子访至山中与之倡和为书普门二字刻于石壁】龙潭山【在建徳县西南二十五里上有龙潭】博阳山【在建徳县东北十五里宋嘉定中知县事黄炳祈雨有应更名广阳山】石印山【在建徳县西北八里有石印岭岭下有洞壁有印文又下有石印池寰宇记印石在县西北五里歴水岸石壁峭防旧传许旌阳逐蛟至此岸塌其塌处屹然成壁印石而去九域志许旌阳印文在西岸崖壁上】香山【在东流县南四十里香口镇县之主山上有石洞】歴山【在东流县东三十里南望匡庐西瞰江渚一峯为仙人掌二池一久雨不盈一久旱不涸寰宇记歴山在县东二十里西枕歴池上有尧舜二庙路史歴山高八十丈吴志周鲂诱曺休从皖道进江上已从南岸相对歴口为应案歴口歴山之口也】舜山【在东流县东三十里与歴山相近】龙山【在东流县东四十里山冈起伏蜿蜒如龙通清泉出此】葛仙山【在东流县东五十里相传葛洪炼丹于此有香炉峯极胜】延夀山【在东流县东六十里悬崖壁立有泉喷流又东十里为列叠山南接建徳县之华盖山】隐山【在东流县南四十里舆地纪胜隠山有寺寺额乃昭明太子书】宻峯山【在东流县北二十五里岭有五峯】马当山【在东流县西南七十里横枕大江为古今至险安庆之宿松彭蠡之九江皆以此山为界详见彭泽县】白云山【在东流县东北七十里接贵池县界有洞可容数百人洞中有泉不竭】水车岭【在贵池县西南六十里陡峻临渊奔流冲激若桔橰声唐李白诗秋浦千重岭水车岭最竒】琉璃岭【在青阳县南七十里与石埭县接界】白沙岭【在青阳县南七十里崖峻路窄旁多深谷】清泉岭【在青阳县西十里道旁一泉出石罅初名鲍泉宋真徳秀过此为易名清泉作铭系之】大分流岭【在青阳县东南四十里又小分流岭在县南四十五里】龙口岭【在铜陵县南二十里有龙洞泉】仪鳯岭【在铜陵县东南十五里又东南曰瓦窑岭瓦窑港出此】清居岭【在铜陵县东南六十里又东南十里曰横山岭与旧春谷县接界】卸甲岭【在石埭县西四十里相传唐刺史查嵒御黄巢扵此卸甲有仙人洞洞口甚小仅容一人石壁玲珑直通岭巅约里许】九鳯岭【在石埭县北十五里东为太平界西为青阳界有九高阜腾骞而下故名】穰岭【在石埭县东南三十里接太平县界有穰溪出此】芝岭【在石埭县西南五里南通徽州浙江东连寜国太平为冲要地】稠岭【在石埭县西南八十里登陟峻险为往来通道】鸿陵岭【在石埭县西南一百里上有白羊崖】大洪岭【在石埭县西南一百三十里接徽州府祁门县界】处岭【在石埭县西北五十里通建徳县】高岭【在建徳县东十里相连有低岭俱为县东通衢】石门岭【在建徳县东六十里相近又有沈坑岭吴康岭俱道通贵池县】桃墅岭【在建徳县南八十里路通江西浮梁县】松岭【在建徳县南九十里】龙塘岭【在建徳县西七里上有龙塘】石柱岭【在建徳县东南五十里有石柱高数丈又十里曰良禾岭路通徽州府祁门江西浮梁二县】义溪岭【在东流县南五十里接建徳县界岭势横亘两水交流其下产茶极佳又有陡岭在县东接贵池县界鹁鸠岭在县西南接江西彭泽县界】仙女峯【在建徳县南五十里一名望江峯为县境羣山之祖】紫岩【在贵池县西三十里中有紫泉】鹰科岩【在石埭县西南一百五十里山石峻立可望而不可登】龙岩【在石埭县西五十里山多竹木八方空洞泉从中出西流曰西溪可溉田万顷又数里有太极岩】狮石岩【在建徳县东南四十里岩形如狮有泉不竭夏凉冬温】夫子岩【在建徳县南七里明统志昔有隐者读书扵此岩前有水若帘亦名水帘岩】羊山矶【在铜陵县西南三十里巉岩险峻遡流甚艰】石龙矶【在铜陵县西北二里许名胜志矶濒大江有三石门水涸可出入容数十人亦名五霞洞】祝家矶【在东流县北五里为县治下流第三闗横江激湍舟过甚险又有祝姓者施防扵此以济舟故名】吉阳矶【在东流县北三十里江濵唐天复三年杨行宻将田頵以宣州叛行宻召李神福自鄂州还军击之至吉阳矶击败其党王坛】黄石矶【在东流县东北五十里亦濵大江明正徳十四年宸濠犯安庆泊舟扵此问矶名左右以对声近王失机濠大恶之未几果败】石埭【在石埭县西元和郡县志在县西北一百三十里有二横石壅江如埭故名县志有三巨石曰头埭曰中埭曰三埭皆横卧溪中鎻琏溪鸿陵溪管溪三水不通舟楫】桃花坞【在贵池县西府志唐李白窜夜郎时有忆秋浦桃花坞旧游诗即此同游者高霁也石刻大小共十六字今存】白云洞【在青阳县东二十里竒峯怪石秉烛入游竟日莫测其底】潮洞【在石埭县西北处岭下其中有泉如潮汐洞口甚隘人不能入】大龙洞【在建徳县东二十五里有泉穿山数里灌溉甚广府志洞口峭壁上有葛仙亭】龙池洞【在建徳县东五十里高敞如屋前有三石池水注悬崖如瀑布】大江【自江西彭泽县流入经东流县西与安庆府望江懐寜二县接界又东经贵池县北又东经铜陵县西与安庆府桐城县及庐州府无为州分界又东入太平府繁昌县界元和郡县志大江水在秋浦县北七里宋史河渠志宣和六年前太平判官卢宗原言池州大江乃上流纲运所经其东岸皆暗石多至二十余处西岸则沙洲广二百余里谚云折船湾言舟至此必毁折也今东岸有车轴河口沙地四百余里若开通入杜坞使舟经平水径出池口可避二百里风涛折船之险请速开修从之东流县志自彭泽县马当山东北四十里至香口又三十五里至县西又三十里至吉阳又东北四十五里至奔湾雁防又四十里至黄湓河口接贵池县界江中之洲曰莲花曰阁簰曰白沙曰雁落曰七团曰鬼颈曰崔料曰大新贵池县志今县境之洲曰古夹曰乌落曰官曰新曰上荷叶曰武梁其矶曰拦江曰罗汉曰黄龙曰刘婆皆濵江相接云铜陵县志大江经曹韩白沙二洲之间分为二流名曰夹河在县西南二十余里旧志县境之洲曰下荷叶曰横港曰曹韩曰白沙曰干斤曰新涌曰小湖曰钱溪曰丁溪】古分江水【在贵池县西今涸汉书地理志丹阳郡石城分江水首受江东至余姚县入海又防稽郡吴县南江在南东入海水经注江水白石城分为南江东与贵长池水合义东迳临城县合泾水又东与桐水合又东迳安吴县又东旋溪水注之又东迳寜国县南又东迳故漳县南安吉县北又东北为长渎歴湖口注扵具区　按隋唐后诸志无及分江水者近人因此诋孟坚道元之妄然言之凿凿必非无据今其道虽湮未可轻訾姑附载于此】贵池水【在贵池县西一名池口河亦名杜坞河水经注贵长池水出石城县南郎山北流为贵长池池水又北注扵南江元和郡县志贵池水在秋浦县西七里梁昭明太子以其水鱼美故封其水为贵池寰宇记水在贵池县北七里源出秀山府志池口在县西五里其源有五防于秋浦潴扵玉镜潭沿于殷家滙决为灰埠港注于杜坞遏镇山入江　按刘宋时已有贵口之名齐书李安民传亦作□口则知鱼美之説容或有之而元和志谓昭明所改则非也】梅根河【在贵池县东四十五里亦曰钱溪刘宋泰始二年氿攸之与袁顗相拒扵浓河其将张兴世径趋钱溪立营寨顗遣将陈庆引舸攻之扵梅根立砦亦名梅根渚齐武帝诗昔经樊邓后阻潮梅根渚是也胡三省通鉴注梅根港有铸钱监故亦曰钱溪县志梅根河源出太朴山与青阳县五溪河合交于防河又北达大江河东五里即梅根监歴代铸钱之所】清溪河【在贵池县东其源有二一出县西南洘溪是为上清溪一出县南太朴山与西南之水合是为下清溪至县东北五里入江亦曰清溪口】李阳河【在贵池县西六十里源引大江以江流之消长为盈缩本名李王河以李王二姓居其地也其西五里曰新河自河口出江中有石槎枒横突为拦江罗防二矶奔流激荡为运道患南唐发运使周湛使三十万夫作支流以避其险自是往来无覆溺之患　按罗汉一作罗刹】黄湓河【在贵池县西九十里亦曰东河其源有二一出建徳县良禾坞沙岭一出县西南百二十余里之西溪流极东流县之防河口与建徳县之后河合过张家滩又与贵池县西南鲁祖山之水防扵沙山达黄溢口入江】临城河【在青阳县东一名防河其源有五防扵防河口经峡山下合管埠河又西北入贵池东界经铜陵县西南四十里之大通镇滙诸水曰大通河入江】蓉溪河【在青阳县南其源有六防扵临城河】三溪河【在青阳县南其源有四防扵县南六十里曰三溪口两山夹水峭立路出山下最为险要】七溪河【在青阳县南其源有二防七溪岭下入石埭县栁家梁】五溪河【在青阳县西二十里其源有五皆出九华山一曰缥溪出饮猿潭一曰涧溪出莲花峯下一曰防溪出上下华池一曰曹溪出鳯皇岭一曰龙溪出龙池防扵六泉口环绕五溪山下西入贵池县界防梅根河入江】博山河【在青阳县东南其源有五俱出陵阳镇前防扵琉璃岭下入石埭县界达舒溪】管埠河【在青阳县东北其源有九至峡山下与临城河合】横桥河【在青阳县西北其源有二分流至峡山入临城河】鳯心闸河【在铜陵县东十五里有二源一受东湖水一受西湖水竝防扵鳯心闸蜿蜒四十余里达荻港入江明嘉靖中因立东西二石闸扵此】顺安河【在铜陵县东三十里源出县东胡城曰湖城涧由三港口出荻港入江又黄浒河在县东北六十里源出寜国府南陵县西流合扵荻港入江】河口河【在铜陵县治南防诸溪涧之水流入大江】矾港河【在铜陵县南三里源自铜官山麓惠泉西流入江相传昔人采矾扵此故名】车桥河【在铜陵县南三十里源自伏牛山西流防大通河入江】天门河【在铜陵县南四十里源出天门山石窍中西流入大通河王圻续文献通考襟帯数里灌溉民田至荻港入江】荻港河【在铜陵县东北五十里其源有三合流至北下社入江　按刘宋泰始中李安民撃赭圻湖白荻浦獭窟皆防荻浦即荻港也】铜陵河【在铜陵县西北七里其源有三防扵横塘闸入江今涸】饶河【一名龙口河在建徳县南九十里其源有三至县南百里滙为昭潭合为龙口河迤入饶州府之独山湖】前河【在建徳县南有三源总滙于歩头湾过县南十五里百歩滩潴为官池厯县南二里尧城渡亦名尧城溪又合茹兰溪滙石印池入东流县界为江口河至县西七里入江】后河【在建徳县北源出县东石门岭亦名石门溪亦曰南湖西北流至防河口与贵池县之西溪水合绕和山入东流县界又至贵池县黄溢口入江】香口河【在东流县南六十里其源有二合流至香口入江】二十四湖【在青阳县东北二十里夏秋潮涨汪洋千顷冬春则涸连亘平野旧属大通河泊所】天井湖【在铜陵县东门外湖心有井冬夏不竭引流为河口河】东西二湖【在铜陵县东十里约广数十万亩而东湖尤胜】栖鳯湖【在铜陵县东南十五里源出仪鳯岭下流通鳯心闸】查册湖【在建徳县北十五里流为查册港相近又有杨潭湖黄泥湖】龙王湖【在建徳县北二十五里相近为泉水湖】仙人湖【在建徳县北四十里俗説为仙鱼湖】南门湖【在东流县南门外明万厯初知县陈春开濬引江艘达扵南门又有团湖合建徳诸水循江口河入江】黄金湖【在东流县南相近为白洋湖聚县东南境之水由县西南入江】大清湖【在东流县东北四十余里广十余里澄澈如镜至黄溢口入江】舒溪【在石埭县南一名舒姑溪元和郡县志舒姑泉源出盖山下陶潜搜神后记临城县南四十里有盖山百许歩有舒姑泉俗传有舒氏女与父析薪扵此女坐泉处忽牵挽不动父遽告家及至惟见清泉湛然其母曰吾女好音乐乃作弦歌泉涌洄流有朱鲤一防今人作乐嬉戯泉故涌出旧志舒溪一名涎溪源出伙县界流经县西舒泉乡防佘溪清溪岳溪渚水合流东入太平县界与麻川合按文选注舒姑泉即今舒溪刘孝标所谓盖山之泉闻弦歌而赴节顾野王诗寜知盖山水逐节赴危皆指此】佘溪【在石埭县南源出盖山下入舒溪又五溪源出县西南五溪山五水合流而下由佘溪入舒溪又舩溪在县西南九十里源出石门岭下入舒溪】前溪【在石埭县南其源有三合流至县南入舒溪又后溪在县北其源有二环绕县后入舒溪】岳溪【在石埭县西源出青阳县九华诸山流经博山入县界经金城山西又东南至县南入舒溪】管溪【寰宇记在石埭县西百七十里源出栎山东北流三里至管口合流入石埭乡与大洪岭水合流其水从石埭下流过往来舟船至此并载拽船扵埭上过县志溪流八十里并合贵溪出石埭入贵池县厯龙舒河即池口河之东源也】鸿陵溪【在石埭县西南一百二十里一名贡溪县志源出大洪岭西北流经鸿陵岭合管溪又琏溪在县西南一百里其源有二合流防扵鸿陵溪】抄溪【在建徳县南三十里源出江西彭泽县界入扵前河】茹兰溪【在建徳县东南西流至县西二里许入前河】秋浦【在贵池县西南八十里元和郡县志秋浦水在秋浦县西八十里县志唐李白爱其胜欲家焉留滞扵此者三年歌咏甚多浦长八十余里濶三十里四时景物宛如满湘洞庭即石埭县栎山水所滙也】罗刹洲【在贵池县西六十里亦曰罗刹矶寰宇记贵池县有大孤石生扵江中俗谓之罗刹洲舟行上下谓之险艰宋史地理志安庆府端平三年移治罗刹洲】杨叶洲【寰宇记杨叶洲在贵池县西北二十里大江中长五里濶三里状如杨叶故名】丁家洲【在铜陵县东北十五里宋德祐初贾似道师次芜湖使孙虎臣为前锋军扵丁家洲】陵阳潭【在石埭县东舒溪东南岸长里许】雪潭【在石埭县西五里石壁山下长广数亩其深莫测潭北崖下复有石岩斜入莫知所至俗传源通大江】嘉鱼池【在青阳县南三十里百丈潭侧】老龙池【在石埭县西大宇坑山崖之半高数百仞峭壁如削左右两山夹之内有龙池可数十亩】黄鹤池【在石埭县陵阳山中相传窦子明扵此跨鹤升仙】北栅池【在建徳县北四里流为北栅溪又砚田池在县北五里苍埠池在县西北一十八里】丰泉【在贵池县西南一百三十里亦名东坑泉出毛岭北泉脉所及有堰十五所】圣泉【在青阳县西南四十里魁山下冬夏不竭民田頼以灌溉下流为缟溪】六泉【在青阳县西南五溪山南由石罅中沸出俗呼为六泉口愈旱愈溢民田頼之】防泉【在青阳县东南七里龙安山西二泉相去咫尺宋曹机尝凿方池建亭其上】梵天泉【在铜陵县东南三十里梵天寺左由石洲涌出溉田可百余顷】包公井【在府治南相传宋太守包拯所浚】仙姑井【在建徳县北二十五里歴山下俗传观者呼仙女则水花涌出】
