<!-- { "loadSidebar": true } -->
　　古迹蒲坂故城【在府西东南帝王世纪舜都蒲坂史记秦本纪昭襄王四年取魏蒲坂五年复予魏蒲坂汉书地理志河东郡蒲反县本蒲县应劭注秦始皇东廵见长坂故加反云崔鸿十六国春秋符坚建元七年改置雍州治蒲坂隋书地理志河东郡河东县旧曰蒲坂县开皇十六年析置河东县大业初并蒲坂入焉括地志蒲坂故城在蒲州河东县东南二里元和志蒲州城即蒲坂城也隋开皇时移蒲坂县于城东于今理别置河东县大业二年省蒲坂入之寰宇记河东县有蒲坂故城郡国记云州南二里有蒲坂城旧地理书相传云汉蒲坂城今郡所理大城即后人増筑大河在其西雷首山在其南后魏太武帝神防元年自安邑移郡此城旧志今蒲州城外东南隅有虞都故城与州城相连周九里一百三十步即故蒲坂城】永乐故城【在永济县东南隋书地理志河东郡苪城县后周置永乐郡后省入焉元和志永乐县北至河中府九十里本汉河北县地周明帝改河北县为永乐县武帝省永乐县以地属苪城县武帝二年分苪城于县东北二里永固堡重置永乐县属苪州七年移于今理宋史地理志河中府河东县熙宁六年省永乐县为镇入焉金史地理志河中府河东县有永乐镇旧志永乐城在永济县东一百二十里后周置永乐郡后省　按元和志寰宇记皆云后周置永乐县不云置郡盖隋志郡字误也】解县故城【在临晋县西南五姓湖北左传僖公十五年晋侯赂秦伯以河外列城五内及解梁城杜预注今河东解县战国策赧王二十一年秦败魏师于解水经注洓水经解县故城南后汉书注觧县故城在今蒲州桑泉县东南元和志故解城本春秋时解梁城又为汉觧县城也在临晋县东南十八里寰宇记汉解县后魏改为北觧县后周省　按魏书地形志以为汉解县改为南觧县与寰宇记异今考水经注洓水经解县故城南南解今虞乡县洓水在其北北觧今临晋县洓水在其南故从汉书之注及元和志寰宇记况魏书地形志南解有桑泉城在今临晋县其地在北北解有张杨城在今虞乡县其地在南则今本魏志南北二字必传写舛讹而互易也】桑泉故城【在临晋县东北左传僖公二十四年晋公子济河入桑泉杜预注在河东解县西后汉书郡国志河东郡解县有桑泉城刘昭注在觧县西二十里元和志隋开皇十六年分猗氏县于今临晋县理置桑泉县因县东桑泉故城以为名也故桑泉城在县东十三里县县志桑泉城今亭东村南小盖原是其处其下为泉之沟】南解故城【在虞乡县西魏书地形志河东郡领南觧县寰宇记后魏太和十一年于今虞乡县西十三里置南觧县周明帝废】绥化故城【在虞乡县西北接临晋县界今名绥化乡古城村寰宇记绥化故城后魏绥化郡及绥化县所理也在虞乡县西北三十里周废】虞乡故城【即今虞乡县治元和志虞乡县西至河中府七十里本汉解县地后魏孝文帝改置南解县周明帝武成二年废南觧县别置绥化县武帝改绥化为虞乡隋大业九年自绥化故城移虞乡于废解县理旧唐书地理志隋虞乡县武徳元年改为解县蒲州别置虞乡县元史地理志至元三年省虞乡入临晋旧志虞乡县今为虞乡镇　按寰宇记后周末于解县西五十里别置虞乡县即今治不知省于何时仍移绥化故城唐所置县当即周末之治今所置县亦即唐时县治也】猗氏故城【在今猗氏县南孔丛子猗顿鲁之穷士陶朱公教之适西河大畜牛羊于猗氏之南十年赀拟王公以富兴于猗氏故曰猗顿汉置猗氏县髙帝封功臣陈邀为侯邑水经注洓水又西迳猗氏县故城北县南对泽即猗赖之故居元和志猗氏县西南至河中府一百一十里本汉旧县西魏恭帝二年改猗氏为桑泉县周明帝复改桑泉为猗氏县寰宇记猗氏县古郇国之地汉旧县在今县南二十里猗氏故城是也　按水经注有猗氏故城晋魏之末己自移置惟寰宇记曰故城在县南二十里与郦注合】万泉故城【在今万泉县南百步许元和志万泉县东北至绛州一百二十里本汉汾隂县地属河东郡又薛通城者后魏道武天赐元年赫连勃勃侵河外时有县人薛通率宗族千余家西去汉汾隂县城八十里筑城自固因名之武徳三年于薛通故城置万泉县县东谷中有井泉百余区因名万泉唐书地理志河中府万泉县武徳三年析稷山安邑猗氏汾阴龙门置元史地理志至元三年省万泉入猗氏十五年复置万泉县县志元至正十四年县人皇甫祐等以户满数千复请为县改筑新城旧址遂废】汾隂故城【在荣河县北战国魏地汉置县史记秦本纪惠文君九年渡河取魏汾隂又髙祖功臣侯表汾阴悼侯周昌高祖六年正月封后汉书郡国志河东郡领汾隂县魏土地纪河东郡北八十里有汾隂城北去汾水三里括地志汾隂故城在蒲州汾隂北九里俗名殷汤城寰宇记寳鼎县北去蒲州一百十里汉为汾阴县汾水南流过县故曰汾隂今县北九里汾隂故城是也后汉至晋不改刘元海省汾阴入蒲坂县后魏太和十一年复置汾阴县于后土城后周武帝又移于殷汤故城　按刘昭后汉志注引唐蒙博物记以汾隂为夏少康纶邑今纶邑见河南虞城县】温泉废县【在临晋县界唐武徳三年析置属蒲州九年省入临晋】越城【在府城北门外周一百三十步西魏大统九年宇文泰筑以防越渡故名又基城在县南八十里今名基城里】涑水城【在永济县东寰宇记在河东县东北二十六里】尧城【在永济县南水经注尧山上有故城世曰尧城元和志在河东县南二十八里】覊马城【在永济县南左传文公十二年秦伯伐晋取覊马寰宇记覊马故城在河东县城南三十六里郡国志云今谓之涉邱】陶城【在永济县北水经注陶城在蒲坂县北元和志在河东县北四十里通鉴唐贞元元年马燧军寳鼎败李懐光于陶城寰宇记故陶城在河东县北三十里史谓舜陶于河濵即此皇甫谧以为在定陶不在此旧志今为陶邑乡】瑕城【在临晋县后汉书郡国志解县有瑕城水经注涑川又西南迳瑕城京相璠曰今河东解县西南五里有故瑕城　按顾炎武日知録左传有二瑕其一见成公六年诸大夫皆曰必居劬瑕在今临晋县境其一见僖公三十年烛之武谓秦伯曰许君焦瑕在今阌乡县郦道元以郇瑕之瑕为即詹嘉处瑕之瑕误】叚雄城【在临晋县东北二十里接峨嵋坡】阳晋城【在虞乡县西史记魏世家哀王十六年秦拔我阳晋正义云阳晋当作晋阳括地志晋阳故城今名晋城在蒲州虞乡县西三十五里胡三省通鉴注晋阳史记作阳晋其地当在蒲坂之东风陵之西大河之阳且本晋地故谓之阳晋】智城【在虞乡县西后汉书郡国志河东郡解县刘昭注有智邑括地志智城在虞乡县西北四十里智伯所居】王官城【在虞乡县南近王官谷左传文公三年秦师济河取王官及郊又成公十三年吕相絶秦曰俘我王官元和志在虞乡县南二里　按水经注王官城在今闻喜县元和志则闻喜虞乡俱有王官城两存之】东张城【在虞乡县西北史记曹相国世家高祖二年参东攻魏将孙遫军东张大破之水经注洓水又西南迳张阳城东汉书之所谓东张矣魏书地形□北解有张阳城括地志张阳故城一名东张城在虞乡县西北四十里】令狐城【在猗氏县西左传文公七年晋败秦师于令狐至于刳首杜预注令狐在河东与刳首相接水经注阚骃曰令狐即猗氏刳首在西三十里括地志令狐城在猗氏县西十五里县志今名令狐村晋时于此置戌亦曰令狐戌又临晋县东北十五里亦有令孤村】郇城【在猗氏县西南古郇国诗曹风郇伯劳之左传富辰曰毕原酆郇文之昭也又僖公二十四年孤堰及秦晋之大夫盟于郇城公六年晋诸大夫皆曰郇瑕氏之地沃饶而近盐杜预注河东解县西北有郇城水经注洓水又西迳郇城盖故国也服防曰郇国在觧县东郇瑕氏之墟今解城东北二十四里有故城在猗氏故城西北俗名郇城括地志郇城在猗氏县西南四里县志城高二丈许四垣八门遗址宛然】后土城【在万泉县北一里许相传后魏所置】北乡城【在荣河县北门外魏书地形志北乡郡汾隂县有北乡城寰宇记古北乡城在寳鼎县北三十一步汾隂北乡城即采桑津也】董邑【在荣河县东左传文公六年晋改搜于董杜预注河东汾阴县有董亭　按左传搜于董郦道元以为在闻喜县董泽与此异】对泽【在猗氏县南二十里猗顿居大牧处也今其地为王寮村】宁宫【在荣河县城内东北隅宋史真宗纪大中祥符四年二月防实鼎祀后土地祗作大宁宫县志宫在萧墙北内有穆清殿真宗祀回大宴羣臣于上又有延庆亭为致斋之所嵗乆悉废】万嵗宫【在荣河县北汉书宣帝纪神爵元年幸万嵗宫神爵翔集三辅黄图汾阴有万嵗宫武帝祀后土时作水经注汉宣帝幸万嵗宫东济大河而神鱼舞寰宇记在寳鼎县北九里】薰风楼【在府治后唐广明中王重荣建旧名克复楼宋真宗祀后土幸蒲尝登此楼以舜故都更今名命陈尧叟为记】鹳鹊楼【在府城西南城上沈括梦溪笔谈河中府鹳鹊楼三层前瞻中条下瞰大河唐王之焕诗能状其景旧志楼旧在郡城西南黄河中高阜处时有鹳鹊栖其上遂名后为河流冲没即城角楼为扁以存其迹　按唐卢纶有九日宴白楼诗或言白楼即鹳雀也存以俟攷】昆仑台【在万泉县南孤上相传汉光武登此以祀风伯雨师】　瑞云亭【在府城南中条山上宋建】观河亭【在府城西门外黄河岸唐建今废】秋风亭【在荣河县西北后土庙后昔有汉武帝秋风辞石刻后废复建层楼于大殿前石刻秋风辞署额曰秋风楼】安民堂【在府治内宋钱晦知河中府仁宗御书飞白安民二字赐之至和二年建为堂元祐中重建】遗像堂【在虞乡县东南十里王官谷内宋至和中知河中府钱晦命虞乡令乐沉即谷内构堂设司空图像祀之】二妃坛【在府治东南元和志蒲坂城外有舜宅及二妃坛】脽邱【在荣河县城北史记封禅书武帝立后土祠汾隂脽邱如淳曰河之东岸特堆堀起长四五里广二里余髙十余丈汾隂县在脽之上汾在屯之北索曰汉书旧仪作葵上者盖河东人呼脽与葵同故耳水经注汾水南有长阜背汾带河汉书谓之汾阴脽应劭曰脽邱类也县志脽邱有坤元殿洗妆楼碑亭廊室制度宏伟今半圮于河】鄈邱【在万泉县东北介山之北水经注汾水西径鄈邱北故汉之方泽也贾逵云汉法三年祭地汾隂方泽泽中有方邱故谓之方泽邱即鄈邱也】鸣珂里【在猗氏县城内唐张嘉贞三世所居】乐安庄【在府城北宋薛俅以枢宻直学士致仕归筑室于此因其封郡为名有南北二园范纯仁记】杜如晦故里【在猗氏县南十里今名杜村　按如晦京兆杜陵人故里不应在此县志相未知何据】铁牛【在府治西寰宇记唐开元十二年于河东县开东西门各造铁牛四铁人四其牛下竝铁柱连腹入地尺余至今存又荣河县有铁人四宋大中祥符时铸】
