<!-- { "loadSidebar": true } -->
　　【军上百丈厓出温谷以入卢氏】朱砂厓【在卢氏县西二十里旧产朱砂又青厓在县西九十里】彊子坂【在州东南五十里唐乾元二年史思明将李归仁入冦陕州卫伯玉败之于彊子坂即此】黄卷坂【在阌乡县西北潘岳西征赋发阌乡而警策泝黄卷以济潼注黄卷阪名水经注河水自潼闗东北流水侧有长阪谓之黄卷阪旁絶涧陟此阪以升潼闗元和志黄卷阪在县西北二十五里】峪沟洞【在州东南五十里旧产铜】湖峪【在阌乡县南二十里有大湖峪小湖峪湖水出焉】枣乡峪【在阌乡县西南六十里】茅峪【在卢氏县东十里明统志上有云谿洞相传昔卢敖结茅于此又文峪在县东南十里有水北流入峪】赀谷【在卢氏县南山中宋元嘉二十七年北讨雍州部将厐李明自赀谷入卢氏】莘原【在州东南五十里左传庄公三十二年虢有神降于莘注莘虢地元和志莘野在硖石县西十五里】陜原【在州西南亦名陜陌后汉书郡国志宏农郡陕有陕陌注博物记二伯所分括地志陕原在陕县西南二十五里分陜从原为界欧阳修集古録陜州石柱相传以为周召分陜所别地里】西原【在灵寳县西南五十里唐天寳末哥舒翰出潼闗次灵寳西原与崔干祐战即此】细腰原【在灵寳县西寰宇记细腰原在县西南七十九里东西濶三里南北长十里俗以中心狭细如东素之腰故名】桃原【在阌乡县西即古桃林也书武成放牛于桃林之野山海经夸父山北有林焉名曰桃林注在阌乡县谷中水经注武王伐纣天下既定散牛桃林又皇天原西名桃原西征赋曰咸徴名于桃园者也元和志桃原在阌乡县东北十里寰宇记自灵寳以西至潼闗皆桃林地王应麟通鉴地理通释自潼闗至函谷厯陜华二州之地俱谓之桃林塞】皇天原【在阌乡县西南四十五里一名董杜原水经注阌山东首上平博方可里余三靣壁立髙千余仞汉世祭天于其上名之为皇天原上有汉武帝思子台隋书杨元感传大业中元感至阌乡上槃豆布阵复阵于董杜原】方伯堆【在灵寳县西南宋元嘉二十七年厐法起自卢氏度铁岭山次开方口又进次方伯阜即此水经注方口水侧有阜名方伯堆堆上有城即方伯所筑也元和志方伯堆在宏农县东南五里宋奋威将军鲁方平所筑　按唐置府兵虢州有开方府盖因开方口为名也】九龙凹【在卢氏县北二里明统志其凹有九状如缺环中有九龙庙】黄河【自陜西华阴县界潼闗折而东流迳阌乡县北又东迳灵寳县北又东迳州城西北三里又东入河南府渑池县界禹贡河东至于底柱水经河水又东北王涧水注之又东迳阌乡城南东与全鸠涧水合又东过河北县南永乐涧水注之自河北城南东迳芮城又会槃涧又东迳湖县故城北又东合柏谷水又东右合门水于此有浢津之名又右合曹水又东合菑水又东合七里涧又东合谯水又东过陕县北合槖水又西迳陕县故城南又东过大阳县南又东迳大阳县故城南又东沙涧水注之又东过砥柱间右则崤水注之又东千崤之水注焉又东至五户滩注自砥柱以下五户以上其间一百二十里河水竦石桀出势连襄陆盖亦禹凿以通河疑此阏流也其山虽辟尚梗湍流激石萦洄环波怒溢合有一十九滩禹贡锥指底柱之险不减于龙门汉成帝鸿嘉四年使杨焉镌广之而为害甚于故魏晋之世两经修治功卒不集唐贞观十一年河溢壊陕州河北县是时自洛至陕皆运于陆自陕至京乃运于水开元二十二年从裴耀卿言开三门山北路十八里谓之北运二十九年李齐物凿底柱为门以通漕开山颠为挽路然弃石入河激水益湍怒舟不能入新门水涨以人挽舟而上嵗漕经底柱覆者几半贞元二年李泌益凿集津仓山西迳为运道属于三门仓遂罢南路陆运宋干徳初诏重凿底柱三门庆厯中陜西用兵欧阳修请案裴耀卿旧迹以通漕运不果行大抵三门之险不专在底柱其下皆有阏流为之阻盖自底柱以东夹河羣山之水并注于河上激六峯下阻十九滩湍波倍加汹涌昔人但欲镌广三门不惟无益害且滋甚则以镌石落水河身愈浅三门虽广不能胜百二十里之阏流故也】马家河【在州东二十里源出梨山北流入于河】公主河【在州东北四十里三门山之左唐开元中凿此通漕以避砥砫三门之艰流百丈许复入河】崤水【在州东水经注崤水出盘崤山西北流水上有梁俗谓之鸭桥厯涧水东北流与石崤水合又北合西水注于河又有千崤水出千崤山北流纒络二道汉建安中曹公西讨巴汉恶南路之险故更开北道自后行旅率多从之其水北流注于河】槖水【在州南一名漫涧西征赋行于漫凟之口水经注槖水出槖山西北流合迳崖硖北流与于山之水防两川合注于崖水又东北注槖水北流入谷谓之漫涧与安阳溪水合又西北迳陜城西西北入河金史地理志陕有槖水州志水在州城南门外一名永定涧益以山涧诸水势甚暴悍】安阳溪水【在州东南水经注安阳溪水出石崤南西迳安阳城南东合漫涧水寰宇记有硖石水在硖石县东二十里源出土岭西迳硖石山合槖水即此】谯水【在州西南水经注谯水出常烝山二源双同注一壑西北流注于河名胜志谯水在城南三里平地涌出与槖水并流入河俗呼三里涧】曹水【在灵寳县东一名好阳涧源出岘头山水经注曹水出南山北迳曹阳亭晋书地理记曰亭在宏农县东十三里其水西北流入于河】菑水【在灵寳县东水经注菑水出常烝山西北迳曲沃城南又屈迳其城西西北入河隋书地理志桃林有菑水县志即菑水也在县东二十里】柏谷水【在灵寳县西南一百里水经注柏谷水出石隄山北流迳柏谷亭下又北入河寰宇记一名壑涧水县志又有调桑河在县西二十里】烛水【在灵寳县南后汉书郡国志烛水出衡山岭下谷水经注烛水有二源左水南出石城山东北流迳石城西东北合右水右水出石城山东北迳石城东东北入左水乱流东注于绪茹之水厯涧东北出谓之开方口又东北迳邑川城南又东川田渠川水注之又北入门水北流而注于河】田渠水【在灵寳县东南一名五阳水水经注田渠水出衡山之白石谷东北流迳故邱亭东又迳鹿蹄山西又西北流注于烛水寰宇记五阳水在玉城县西十五里北流与开方水合县志有坝底河源出干山北流迳川口南道至十字口北入宏农涧即一水也】门水【在灵寳县西南亦名宏农涧又名鸿胪涧山海经阳华之山门水出焉水经注即洛水之支流也洛水自上洛县东北于拒城之西北分为二水枝渠东北出为门水又东北厯华阳之山又东北厯陜谓之鸿闗水上洛有鸿胪围池是水津渠沿注故亦谓之鸿胪涧又东北厯邑川烛水注之水左右即函谷山也又北迳宏农县故城东侧城北流而注于河元和志宏农县有鸿胪水过县北十五里入灵寳界寰宇记鸿胪水经朱阳县南一百五十步东北迳宏农县西一里旧志在县西一里亦谓之宏农涧汉兴平二年李防等追乗舆与杨奉等大战于宏农涧即此】盘涧水【在阌乡县东水经注盘涧水出湖县夸父山北流迳思子宫东又北流入河明统志在废湖城县西二十五里】湖水【在阌乡县东水经注湖水出夸父山又北迳湖县东北流入河隋志朱阳有湖水括地志湖水即鼎湖也名胜志秦山谷中湖水所出与盘涧水石姥水玉涧水同流入内明统志在废湖城县西门外】玉涧水【在阌乡县西五十里水经注玉涧水南出玉溪北流迳皇天原西又北迳阌乡城西世谓之阌乡水又北流注于河县志源出秦山流迳文底镇北入于河又有文峪水在县西南会玉涧水入河】浢水【在阌乡县西盘豆镇源出枣乡峪北流入河】全鸠水【在阌乡县西南三十五里汉书戾太子传东至湖藏匿泉鸠里注泉鸠水今在阌乡县东南十五里水经河水又东迳阌乡城南与全鸠涧水合注水出南山北迳皇天原东注于河隋志阌乡有全鸠涧元和志一名全节水】卢氏川水【在卢氏县东水经注卢氏川水北出卢氏山东南流迳卢氏故城东而注于洛水】洛水【在卢氏县南自陕西商州洛南县流入东北流入河南府永宁县界水经注洛水又东迳熊耳山北东北过卢氏县南迳阳渠闗北又东迳卢氏县故城南有卢氏川水注之又有葛蔓谷水自南山流注洛水又东迳高门城南入永宁界旧志水在县南一里】东涧水【在卢氏县北明统志源出鐡岭流入城中析为众渠灌溉蔬圃又东南入洛】伊水【在卢氏县东南源出熊耳山又东入河南府嵩县界汉书地理志卢氏熊耳山伊水出东北入雒行四百五十里水经注伊水出南阳县西蔓渠山水至熊耳东北迳鸾川亭北世人谓伊水为鸾水故名斯川为鸾川也又东为渊潭又东北迳东亭城南】汤水【在卢氏县西南一百三十里一名温汤水名胜志源出恶峪滙于鸾川而注洛水又有汤池在熊耳山西流入汤水】马回川【在卢氏县东北七十里南流入明统志相传唐初盛彦师杀李密于此振旅而回故名旧志又有失□川在县西一百三十里】七里涧【在州西刘宋元嘉二十七年北伐将军厐季明自宏农引军向陕西七里谷水经注七里涧在陜县西七里自南山通河亦谓之曹阳坑元和志曹阳墟俗名七里涧州志今名石桥沟】广济渠【在州东唐武徳元年陕东道行台长孙操所开引水入城以代井汲州志起自州东三十里交口村堰水入城金大定间耶律翼民重濬今于　本朝康熙年间濬乾隆元年重疏】利人渠【有二一在州城南一在州城北元和志北利人渠隋开皇六年苏威引槖水西北流入城南利人渠东南自硖石界流入与北渠同时疏又唐贞观十一年使邱行恭开利人南渠今皆废】宏农渠【在灵寳县南唐志宏农县南七里有渠贞观元年令元伯武开引水北流入城县志又有函谷丰盛等五十渠厯代修浚皆引山水溉田】坊郭渠【在阌乡县南县志明宏治间开自县东南二里引水西流绕城西而北折又有阳平赵村吴村堡里方庠西董诸渠】瑞莲池【在州治东州志金大定间莲生并蒂明嘉靖间复生故名】墨池【在州城内名胜志州治内有墨池后汉张芝所居芝好书故池水尽黒】温汤池【在州西南三十里隋志陜有温汤寰宇记在州南十六里】南泉【在州南门外东西二眼州人汲以资用又蒙泉在州城西南隅冬夏不竭】虾蟆泉【在州西门外州志水自石眼流出内生蝌蚪祷辄应唐韩愈硖石西泉诗闻説旱时求得雨祗疑蝌蚪是蛟龙谓此】九龙泉【在阌乡县南十五里州志有泉九唐开元间敕封跃泉侯庙在泉侧宋邵康节有九龙泉诗】阿对泉【在阌乡县西五十里明统志泉在县西南阿对汉杨震家僮也尝引泉灌蔬故名唐吴融诗阿对泉头一布衣即此】故县泉【在阌乡县西南二十里平地涌出】
