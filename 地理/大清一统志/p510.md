<!-- { "loadSidebar": true } -->
　　人物汉靳彊【其先西河人后徙曲沃以郎中骑从汉高祖击项明迁中尉破钟离昧封汾阳侯】郅都【河东人以郎事孝文帝孝景时都为中郎将敢直諌面折大臣于朝拜济南太守都为人公亷问遗无所受请寄无所聴尝自称曰己倍亲而仕身固当奉职死节官下终不顾妻子矣迁中尉行法不避贵戚拜雁门太守匈奴患之窦太后乃竟中都以危法斩之】卫青【字仲卿平阳人为人仁善退让奉法遵职由建章监侍中累官车骑将军封长平侯拜大将军为大司马凡七出击匈奴斩捕首虏五万余级一与单于战收河南地遂置方郡再益封凡万六千三百戸元封五年卒諡烈侯】霍去病【卫青姊子年十八为侍中善骑射为嫖姚校尉封冠军侯迁骠骑将军为大司马凡六出击匈奴斩捕首虏十一万余级及浑邪王以众降数万遂开河西酒泉之地西方益少胡宼四益封凡万七千七百戸去病为人少言不泄有气敢任上尝欲教之孙吴兵法对曰顾方畧何如耳不至学古兵法天子为治第令视之对曰匈奴未灭何以家为上益爱重之卒諡景桓侯】霍光【字子孟去病异母弟武帝时为奉车都尉出入禁闼二十余年小心谨慎未尝有过后元二年为大司马大将军受遗诏辅少主封博陵侯政事一决于光讫十三年百姓充实四夷賔服昭帝崩立昌邑王贺以乱废复迎立宣帝光秉政前后二十年地节二年薨諡曰宣成甘露中上思股肱之美图形麒麟阁光居第一】尹翁归【字子兄河东平阳人为市吏诸霍奴客莫敢犯田延年为河东太守行县至平阳翁归自称文武兼偹唯所施设除补卒吏延年大重之徙署督邮举亷为缑氏尉厯农都尉征拜东海太守以高第入守右扶风满嵗为真扶风大治翁归为政虽任刑其在公卿之间清洁自守温良谦退不以行能骄人甚得名誉于朝廷元康四年卒家无余财诏赐翁归子黄金百斤以奉祭祀翁归三子皆为郡守少子岑厯位九卿至后将军】三国魏贾逵【字梁道河东襄陵人汉末为绛邑长后举茂才除渑池令领宏农太守免为丞相主簿魏武伐蜀先遣逵至斜谷观形势道逄水衡载囚人数十车逵以军事急辄穷竟重者一人皆放其余魏武善之拜諌议大夫魏武殂洛阳鄢陵侯彰从长安来赴问逵先王玺绶所在逵正色曰太子在邺国有储副先王玺绶非君侯所宜问也文帝即王位迁魏郡太守豫州刺史黄初中以伐吴功封阳里亭侯明帝立复陈攻取之计帝善之薨諡曰肃侯逵少好春秋左传通兵法忠直有谋为刺史守令威恩兼着朝廷重之】徐晃【字公明河东扬人为郡吏从杨奉讨贼有功拜骑都尉李傕郭汜乱长安晃説奉令与天子还洛阳封都亭侯后归魏拜禆将军战功最多迁平宼将军破樊襄阳之围太祖称其功逾孙武穰苴及按行诸营晃将士独驻陈不动太祖叹曰徐将军可谓有周亚夫之风矣文帝践祚累封阳平侯性俭约畏慎将军常逺斥堠先为不可胜然后战追奔争利士不暇食太和元年卒諡曰壮侯】晋韦忠【字子节平阳人年十二丧父哀慕毁悴杖而后起服关尚庐墓所司空张华辟之辞疾不起太守陈楚迫为功曹防山羌破郡楚出战贼射之中三创忠胃刃伏楚以身捍之亦遭五矢贼相谓曰义士也舍之忠负楚归后仕刘聪为镇西大将军讨叛羌矢尽不屈而死】李矩【字世回平阳人勇毅多权畧为征西将军梁王彤牙门伐氐齐万年有殊功封东明亭侯其后破石勒于荥阳破刘聪从弟畅于韩王故垒破刘聪太子粲于孟津北岸莫不以少击众战胜获多勒遂挫衂聪更愤恚发病而死元帝深嘉其功累官都督司州诸军事司州刺史安西将军累封平阳县侯矩乃心王室以众少不足立功每慷慨愤叹卒为石勒将石良所败率众南归至鲁阳县卒】贾模【字思范逵之孙沈深有智算起家邵陵令累官车骑司马预诛杨骏封平阳乡侯寻擢侍中模尽忠匡弼推张华裴頠同心辅政数年之中朝野宁静模之力也卒諡曰成】邓攸【字伯道平阳襄陵人祖殷亮直强正官至中庶子攸少孤居丧以孝闻永嘉末没于石勒诸胡敬之石勒过泗水攸担其儿及其弟子绥以逃度不能两全乃弃其子而去至江东为太子中庶子出为吴郡守亷明得百姓心累迁尚书左仆射毎有进退无喜愠之色攸弃子之后竟无嗣时人义而哀之曰天道无知使邓伯道无儿】南北朝北齐敬显儁【字孝英平阳泰平人少英侠有节操仕魏为羽林监神武临晋州与语悦之啓为别驾及义举以为行台仓部郎中从攻邺又从平西胡与诸将征讨累有功又从破周文败侯景平夀春定淮南又畧地三江口多筑城戍累迁兖州刺史卒】唐柴绍【字嗣昌晋州临汾人隋太子千牛备身高祖妻以平阳公主将起兵授右领军大都督府长史领彀骑先抵霍邑城下力战有功从下临汾绛郡遂平京师高祖即位累从征讨以功多进封霍国公迁右骁卫大将军吐谷浑党项宼边大败之贞观二年平梁师都转左卫大将军出为华州刺史加镇军大将军徙谯国卒諡曰襄】尹知章【绛州翼城人明六经长安中擢定王府文学累迁国子博士马怀素绪定秘书奏知章是正文字于易老庄书尤县解弟子贫者赒给之秉性和厚人不见有喜愠未尝问产业卒官所注传颇多行于时】五代晋桑维翰【字国桥举进士及第晋高祖辟为河阳节度使书记其后尝以自从求援于辽灭唐兴晋皆维翰力也高祖既立以为翰林学士累迁中书侍郎同中书门下平章事兼枢密使出帝即位景延广用事与辽絶盟未几拜维翰中书令复为枢密使封魏国公事无巨细一以委之数月之间百度寖理后以防罢为开封尹维翰遂称疾稀复朝见辽攻京师张彦泽以兵入府维翰厉声曰吾晋大臣自当死国安得无礼彦泽股栗不敢仰视退使人缢杀之　按本传河南人而墓及故宅并在今浮山县东北夹榆村故从旧志载之葢或迁于河南而返葬神山也】宋孙复【字明复晋州平阳人举进士不第退居泰山学春秋着尊王发微十二篇范仲淹富弼言复有经术除秘书省校书郎国子监直讲累迁殿中丞卒复既病韩言于仁宗选书吏给纸笔命其门人祖无择就复家得书十五万言録蔵秘阁特官其一子】郭纯【洪洞人治平中进士官至宣徳郎长于史学温公称其有迁固才】甯智【曲沃人举乡贡进士精通五经教授晋绛元祐中上问枢宻副使王严叟曰从谁学对曰从河东甯先生其徳行学问一时重之】许孝恭【字光祖曲沃人嗜读书尝栖晋贤山屏絶声色足不至城郭仕彭州九陇县尉兼主簿事时李文吉刼彭州官吏尽避孝恭独率公徒拒之卒擒文吉官至虞部员外郎】史绪【字仲昌曲沃人徽宗时为左清道帅府副迁骁卫将军世明法律为人庄严明恕虽家人相对无惰容居官决谳持平卒赠武卫大将军】李居仁【曲沃人少孤事母至孝授徒以养母殁手筑坟高四丈余时名其巷曰孝母名其族曰坟台李氏】金冯延登【字子俊吉州吉乡人承安二年登词赋进士第至大七年以国子祭酒假翰林学士承防使于元被留使招鳯翔帅降对曰臣奉书请和招降岂使职谕之再三执义不回乃叱左右以刀截去其须延登岸然不动监之丰州二年后放还哀宗抚慰久之复以为祭酒厯礼吏二部侍郎权刑部尚书元兵围汴京为骑兵所得欲拥而北行延登义不受辱遂跃入城旁井中死之】杨贞【字正甫吉州人明昌中举进士仕至河东南路招抚吉隰便宜经畧使相度险要筑牛心寨以御元兵子克义战殁元兵攻之急命其子克敬克让俱死妻孟氏自经乃南望再拜焚其庐自投河中后尸浮水上门人为之收葬焉】郑时昌【字仲康洪洞人性孝友八嵗通易大定间对防第一世宗命典枢要辞不受就汾州教授衍河汾之传理学大明】元许国祯【字进之曲沃人博通经史尤精医术世祖在潜邸国祯以医征能直谏后从征云南防预机密世祖围鄂州获宋人数百族诸将欲尽坑之国祯请诛其凶暴者余皆获免及师还招降民数十万口罢饥颠仆国祯自发蔡州军储粮赈之全活甚众至元十二年为礼部尚书尝上疏言慎财赋禁服色明法律严武备设諌官均卫兵建学校立朝仪事多施行凡所荐引皆知名士终翰林集贤大学士諡忠宪追封蓟国公】许扆【字君黼国祯子从父事世祖于潜邸世祖俾从许衡学入备宿卫忠慎小心除礼部尚书毎外国使至必命与之语辞理名辨莫不倾服与丞相安同善国政多所禆益累迁陜西行省右丞有恵于民民画像祀之仁宗时国有大政诏近侍即其家问之特授荣禄大夫司徒卒追封赵国公諡僖简　安同旧作安童今改】傅岩起【汾西人由进士任陜省都事凡二十三迁至中书左丞皆着声绩以上疏忤权贵罢归屡徴不起卒諡正献封河东郡公】郭狗狗【翼城人父宁戍大良平宋将史太尉陷大良平全家被俘将杀宁狗狗年五嵗曰勿杀我父当杀我史问得其年曰五嵗儿能为是言吾当全汝家以骑送宁等往合州道遇国兵骑惊散宁家俱得还御史以事闻命旌之】张着【字仲明襄陵人至元初举词赋既而叹曰士当以逺大自期遂沈潜伊洛之学调潞城簿以亲老西归至元中荐授平阳路教授成就后进晋人以文名者多出其门】乔彞【字仲常晋宁人性高介有守至正十八年贼由垣曲县袭晋宁城陷城中死者十二三彞整衣冠令妻子辈循次投井中而已随赴之贼平赠临汾尹赐諡纯洁】屈继平【字正卿翼城人七歳而孤性敏强记至元间中乡举以程朱之学诱进学者翼城人知有程朱之学自继平始】张翥【字仲举晋宁人通经义工诗至正初以隐逸起为国子助教防修辽金宋三史为国吏院编修官史成累迁翰林侍讲学士兼祭酒勤于诱掖学者乐亲炙之俄除学士承防博洛特穆尔入京师命翥草诏削夺洪霍特穆尔官爵翥不从曰吾臂可防笔不能操也及博洛特穆尔诛诏以翥为河南行省平章政事致仕　博洛特穆尔旧作孛罗帖木儿洪霍特穆尔旧作□廓帖木儿今并改】胡光逺【太平人母丧庐墓一夕梦母欲食鱼晨起号天求鱼见生鱼五尾列墓前俱有囓防隣里聚观有獭出草中去众知是獭所献以状闻于官表其闾】李谦亨【曲沃人英宗时以儒士辟厯内台侍御史时建西山寺谦亨与御史四人上疏极諌帝怒决枤文面安置纳哩罕后思其忠鲠召还授浙东海右二道亷访使封陇西郡侯諡忠肃纳哩罕旧作奴儿干今改】李忠【晋宁人防孤事母至孝大徳七年地震郇堡山移民庐摧】
