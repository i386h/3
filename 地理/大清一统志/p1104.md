<!-- { "loadSidebar": true } -->
　　山川胥山【在嘉兴县东二十七里去嘉善县西南十三里本名张山相传呉使子胥伐越经此因名右有呉王磨剑石　按郦道元水经注云子胥死于呉呉人立祠江上名胥山今杭州吴山为胥山蘓州呉县亦有胥山并此而三矣】秦驻山【在海盐县南十八里滨海周二十里下有秦驻坞相传秦始皇东游登此一名秦望山又名秦迳山上有寨明嘉靖三十四年官军败倭于此】长墙山【在海盐县南三十五里西去澉浦镇三里横截海涛若堵墙然下有石岩临海名穿山洞其南有黄道山下有龙眠潭宋时番舶所聚有水军寨造船塲立烽燧于山顶明初沙涨潭塞嘉靖中于山设东西诸寨以防倭寇】泊橹山【在海盐县南三十五里顾野王舆地志始皇东游侯潮渡海泊橹于此】石屋山【在海盐县南四十一里澉浦西北五里上有石垒成屋旧黄巢时民避兵处】大旗山【在海盐县澉浦西八里相传刘裕胜孙恩于此】白塔山【在海盐县东南二十里海中上有白塔旧有港通鲁浦曰白塔潭海舟多泊于此】望虞山【在海盐县东南二十二里以隔海可望防稽上虞县而名】茶山【在海盐县东南海中明嘉靖三十七年俞大猷败倭于茶山洋即此为江南两浙官兵防哨之所又许山在县东大海中亦哨守要地】丰山【在海盐县西南十八里上有石屋三所相传秦始皇屯兵于此】石防山【在海盐县西南三十二里澉浦镇南三里屹立海中如张防然山之东有鹰窠顶山一名南阳山絶顶可望日出】葫芦山【在海盐县西南三十五里海中东北去澉浦镇四里潮汐消长此山如葫芦出没故名下有葫芦寨】青山【在海盐县西南三十五里东去澉浦镇三里其山磅礴苍翠若龟形一名山旧有烽堠及青山寨相近有金粟山一名六里山下临澉浦】紫云山【在海盐县西南三十六里旧志唐徳宗时有村女出耕山下有紫云覆之事闻诏入宫因名】茶磨山【在海盐县西南三十七里有港周回山下港外为城堑昔人避兵结寨于此】鳯凰山【在海盐县西南三十九里澉浦镇西南二里南临大海最为冲要有寨又西南二里为潭山与窦家山小山飏山泽山相近列峙澉浦镇西南】马鞍山【在海盐县西南四十五里西北去澉浦所五里明嘉靖中叅将卢镗败倭于此】金牛山【在海盐县西南五十里与金粟山相对】含山【在石门县西北三十六里亦名涵山上有寺寺前有塔县境之水绕其下为嘉湖两府分界处又有陈山在县西北二十五里昔有陈氏居此积土为之】雅山【在平湖县东南二十七里山多怪石俗呼惹山南泾塘绕其下】故邑山【在平湖县东南二十七里以故邑城而名西南去海盐县三十六里】观山【在平湖县东南二十八里一名官山南一里曰高宫山】龙尾山【在平湖县东南高宫山之西以形似名】苦竹山【在平湖县东南二十九里去乍浦镇二里有磐石当潮之冲水师战舰咸泊其旁上有天妃宫宫后海口闸元时番舶由此乘潮经圣堂闗至广陈镇】蒲山【在平湖县东南三十里有外里二山相近者为菜荠山濒海两山如门中有菜荠港海舟出入于此乍浦三闗此其一也】独山【在平湖县东北三十里独立不与诸山接上有防海烽堠旧置盐塲于此下有独山塘】汤山【在平湖县东北三十里上有烽堠与乍浦所相接】陈山【在平湖县东北四十里山半有白龙秋一名龙湫山深广顶平中多泉脉旧置烽堠于上】甑山【在桐乡县北七十里山形如甑烂溪绕其下】殳山【在桐乡县东南三十五里与嘉兴县接界昔有道士殳基隠此故名山有两峯其东峯亦名史山】走马岗【在石门县东北四十九里相传为呉越分疆处下有洗马池】海【在海盐平湖两县境西南接杭州府海宁州东接江蘓松江府界旧志海盐平湖俱东临大海延袤一百七十里旧去海盐城东二里今不及一里其南去海四十里海岸与寜波绍兴二府相对有东海口南海口西海口诸处皆为海道咽喉平湖东南至海三十里在县境者乍浦尤为冲要】运河【自湖州府徳清县界流经石门县西北穿濠北出受左右诸泾之水经石门塘入桐乡县界东流至二十里经皂林镇又东二十里至斗门又东二十里至嘉兴西水驿亦曰西漕河又东分三支南出者潴为鸳鸯湖东流者贯城东出而为市河其北流者为运河正道东北出杉青闸受穆溪水为北漕渠又东北流二十三里为王江泾接江蘓呉江县界　本朝康熙四十六年经抚臣王然奏请疏濬旁有土石塘石塘起杉青闸至王江泾二十七里土塘起西水驿西至语儿九十里唐建歴明屡修　本朝康熙十二年水溢塘圯加石培土雍正五年六年抚臣李卫增筑】滮湖【在嘉兴县东南二里一名马场湖又名东湖与秀水之鸳鸯湖相接其西岸有放鹤洲相传唐裴休放鹤处　按至元嘉禾志作陆宣公旧宅放鹤处】天星湖【在嘉兴县东北二里一名天心湖旧传秦始皇囚所掘】相家湖【在嘉兴县东北九里昔有相氏居此亦名相家荡其下流为东郭湖】东郭湖【在秀水县东北五里自相家荡来流二十五里东入嘉善县界有长堤横亘三十里俗谓之下塘至城西防华亭塘也】闻家湖【在秀水县东北三十三里周千顷为众水蓄聚之所合于运河】幽湖【在秀水县西四十里支流环错滙为深渊】鸳鸯湖【在秀水县南三里长水所滙也一名南湖宋闻人滋南湖草堂记云檇李东南皆陂湖而南湖尤大计百二十顷曹学佺名胜志湖中多鸳鸯或云东西两湖相接如鸳鸯然故名又县西南一里有范蠡湖中产五色螺】麟湖【在嘉善县西十三里有东西二湖东麟湖俗名六百畆荡西麟湖俗谓之千畆荡与秀水县相接界】鹤湖【在嘉善县西北三十里多莼菜旧尝产鹤故名又西北十里为汾湖亦名分湖以其半入江蘓吴江县界故名】贲湖【在海盐县西三十五里一名宋陂湖周四十里东接县西九里之天仙湖南通鸬鷀湖又西南十里有长湖诸湖皆互相灌注以达海】鸬鷀湖【在海盐县西南四十里周四十余里上有黄道神庙俗名黄道湖】永安湖【在海盐县澉浦镇西六里一名澉湖周十二里溉田甚广湖中之税均之于田置闸啓闭乆雨弥漫则东南泄入于海】上谷湖【在海盐县西南六十里周五里西受硖川之流东北防鸬鷀湖又东过横塘防招宝塘而入官塘河官塘在县西二里宋淳熙九年守臣赵善重濬】当湖【在平湖县东门外周四十余里一名鹦鹉湖俗呼东湖即后汉时海盐县防处宋史河渠志当湖之水自月河南浦口澉浦口以逹于海括异志湖南北十二里东西二里东南通故邑西南近海盐东则广陈北则华亭湖心有地一方立塔于上人呼之曰案山】魏塘【在嘉兴县东十二里自县西华亭塘分流东北出绕县治后又东流仍合华亭塘又县北二十四里为斜塘县境塘凢二十余处】伍子塘【在嘉兴县东二十七里北接魏塘东接汉塘长四十余里流经嘉善县城中西北入于分湖相传伍员驻兵时所凿又施洪港在县东二十六里东北接伍子塘有灌溉之利明嘉靖后开濬】长水塘【在嘉兴县南三里源出海寜州硖石诸山流经桐乡县东南又东北入嘉兴县界东接练浦塘又东北合秀水县鸳鸯湖东派及海盐塘诸水防为滮湖稍北而东折出防龙桥水分两派一为汉塘东入平湖县界一为华亭塘东北入嘉善县界】海盐塘【在嘉兴县南五里一名横塘源出海盐县西南澉浦诸山防为宋陂诸湖引流而北与秦溪诸水滙入嘉兴县境经县南五里又西北合长水入滮湖又招寳塘在海盐县西南二十五里长四十里自县南引诸水北过屿城入于横塘又乌坵塘在县西三里陶泾塘在县北一里】华亭塘【在嘉兴县南十二里今名上官塘上流自秀水县长水塘分流三十余里至此又东合白水大云诸塘水入江蘓华亭县界】练浦塘【在嘉兴县南二十五里西接长塘水东通横塘相传春秋时吴王练兵处其西北十里许有藳壤回环八里广万传为吴越战塲】章练塘【在嘉善县东北四十五里上承三白荡东流入江蘓青浦县界太平寰宇记吴主权造战舰于此张防以练水军后讹张为章旧志三白荡县西北五十里】汉塘【在平湖县西十二里自府城东流五十余里经此一名平湖塘亦名市西河又东注当湖又东北三十里入东泖又盐运河在海塘内长十二里新开河在盐运河东自新仓闸桥至旧街计十二里俱明嘉靖间修复　本朝康熙六十一年重濬又秦河在县东三十里康熙十七年里民秦九一倡议开凿计十里荒荡皆得栽禾故名秦河】秀水【在秀水县北即南湖之下流北入运河相传水浮五色见者庆亦称绣水邑名因此】双溪【在嘉兴县东六里以其近汉塘魏塘而名为舟舶必经之地又梅溪在县南四十里溪傍村落多种梅故名藕溪在县东三十里明时植藕花名人多游泳焉】穆溪【在秀水县东北四里上承海盐县上谷湖之水西南入运河水中多龙骨俗传龙蜕于此】钱家溪【在秀水县西北二十五里水従毛家港来分二道一东北流为沙村港经县西北二十五里之雁塘又东北入运河其东流者为主城河白虎港抵江蘓震泽县界入洋溪】秦溪【在海盐县西南三十六里秦驻山丰山诸水所滙也下流入横塘水一名盐塘河】语皃溪【在石门县东南一里一名语儿中泾又名沙渚塘下入运河春秋时为吴栖兵之地】车溪【在石门县东北三十六里流经桐乡县北自皂林堰口抵青镇南北二十里两旁皆腴田资以灌溉又东北流经秀水县北三十五里合于烂溪】烂溪【自石门县流经桐乡县北二十里合康泾永新溪诸水流经青镇又东经秀水县西北四十三里又北达莺脰湖入江蘓震泽县界】蓝田浦【在海盐县南三里浦口有蓝田寨因名宋咸平六年县令鲁宗道重开引海潮入运河以灌民田因名鲁公浦绍兴三年县令李直养重濬兼通盐运今淤】澉浦【在海盐县南三十六里县西南境之水由此入海水经注谷水由县出澉浦以通至巨海旧志唐开禧初置澉浦水军今湮塞】乍浦【在平湖县东南三十里与海盐县接界旧有官河滙诸水入海元至正间番舶皆萃于此今为海口重地】芦浦【在平湖县东北三十六里县北境之水悉滙于此】白洋河【在海盐县东沿海塘南自澉浦北抵乍浦长七十里明万歴五年巡抚徐拭重开溉田甚　本朝雍正五年又濬】东泖【在平湖县东北三十里与江蘓华亭接界名胜志长泖即谷泖在当湖东北为三泖之上流】王江泾【在秀水县北三十里濬渠之东相传以王江二姓居此而名亦名闻川宋闻人氏家焉】秋泾【在秀水县东北六里自嘉兴县界来流出菜花泾入北运河】清风泾【在嘉善县东二十四里旧名白牛塘相传宋陈舜愈跨白犊往来处又东达华亭之泖桥】梧桐泾【在桐乡县东即濮川所通处五代时鳯鸣其树县名因之】天荒荡【在秀水县东西接毛头菜花等荡有菱芡之利】祥符荡【在嘉善县西南二十里与秀水县接界产荷茭鵕防又许巷荡在县西北三十六里旁多良田资其灌溉】查家荡【在嘉善县东北三十里由分湖东出又北而东入章练塘】白龙潭【在秀水县西南五里运河所经相传有白龙穴此风涛时起居人因作三塔镇之亦名三塔湾】金鱼池【王象之舆地记胜在嘉兴县西北一里唐刺史丁延赞得金鲫于此故名今为放生池】清池【在石门县西二里其水清冽旱涝如一】含山泉【在石门县含山下滃然清絶】
