<!-- { "loadSidebar": true } -->
　　名宦汉王尊【涿郡髙阳人为安定太守出教告属县明慎所职母以身试法敇掾功曹各自砥砺其不中用趣自避退五官掾张辅贪汚不轨将辅送狱尽得其狡猾不道百万奸赃威震郡中盗贼分散入旁郡界】萧由【东海兰陵人迁安郡太守治郡有声】张奂【敦煌酒泉人永夀元年迁安定属国都尉初到职匈奴寇美稷东羌应之奂勒兵而出连战破之郡界以寜羌豪感奂威德上马二十匹先零酋长遗金鐻八枚奂以酒酧地曰使马如羊不以入廐使金如粟不以入懐悉还之正身洁已威化大行】南北朝魏窦炽【扶风平陵人大统十三年为泾州刺史涖职数年政号清静废帝元年除原州刺史抑挫豪右申理幽滞在州十载甚有政绩】隋周罗睺【寻阳人开皇中转泾州刺史有能名】唐刘感【鳯泉人武德初以骠骑将军戌泾州为薛仁果所围粮尽杀所乗马啖士而煮骨自饮和木屑以食长平王叔良救之与叔良出战为贼所执令感约城中降感始诺至城下大呼曰贼大饥亡在朝暮秦王数十万众且至勉之无苦仁果怒执感埋其半土中驰射之至死詈益甚贼平髙祖购得其尸祭以少牢赠瀛州刺史】马璘【岐州扶风人为泾原节度使大厯八年吐蕃内寇浑瑊战宜禄不利璘设伏潘原与瑊合击破之俘级数万在泾八年缮屯壁为战守具令肃不残人乐为用寇不敢犯】叚秀实【汧阳人代宗时为泾州刺史邠寜节度使马璘毎所咨逮璘处决不当固争之不从不止大厯三年徙邠寜军于泾州军有怨言别将王童之谋作乱约闻警鼓而纵秀实知之召鼓人阳恕失节戒曰每筹尽当报因延数刻尽四鼓而□明日复约夜焚膏积因救火为乱夜中果火发秀实令军中曰敢救者斩童之不得入明日捕斩之军遂迁泾州时仓无久储郛无居人朝廷患之诏璘领郑颍二州以佐军命秀实为留后军不乏资二州以治璘嘉其绩奏为行军司马兼都知兵马使璘卒都虞侯史廷干裨将崔珍张景华欲谋乱秀实送廷干京师徙珍景华于外一军遂安即拜泾原节度使数年吐蕃不敢犯寨】冯河清【京兆人为泾原兵马使与吐蕃战有功建中时节度使姚令言率兵讨闗东以河清知留后幕府殿中侍御史姚况领州德宗走奉天河清况召诸军计事东向哭即发储铠完仗百余乗献行在六军大振即拜河清泾原节度使安定郡王况行军司马朱泚数遣谍人訹之河清輙斩以狥兴元中河清为田希鉴所害况还乡里】李观【洛阳人贞元时擢泾原节度使在屯四年训部伍储藏饶衍】郝玼【贞元中为临泾镇将説节度使叚佑城临泾为行原州以玼为刺史戌之自是虏不敢过临泾玼居边积三年每讨贼不持糗粮取之于敌获虏必刳剔而归其尸虏大畏道其名以怖啼儿迁泾原行营节度使赞普尝等玼身铸金象令于国曰得生玼者以金玼偿之朝廷畏失名将徙为庆州刺史】朱忠亮【浚仪人宪宗立授泾原四镇节度使隐覈军籍得窜名者三千人嵗收干没十万緍吏曰耋卒不任战者可罢答曰古于老马不弃况战士乎闻者莫不感奋泾俗旧多卖子忠亮以财赎免者前后数百】杨元卿【穆宗时擢泾原渭节度使垦发屯田五千顷屯筑髙垣牢键闭寇至耕者保垣以守居六年泾人德之】史宪忠【建康人防昌中筑三原城吐蕃因数犯边拜宪忠泾原节度使吐蕃遣使来请堕城且愿以尝杀使者之人置塞上宪忠使谢曰前吾未城尔犯我地安得禁吾城尔知杀吾使为负宜先取罪人谢我令与尔约前节度使事一置之吐蕃情得而服宪忠疏湟于泾积缗钱十万粟百万斛戌人宜之】裴识【闻喜人宣宗时蕃酋尚恐热上三州七闗列屯分守因择名臣以识为泾原节度使帝亲临遣识至治堢障整戎器开屯田初将士守边或积嵗不得还识与立戌限满者代亲七十近戌由是人皆感悦】卢简求【河中蒲人大中九年党项扰边拜泾原渭武节度使简求居边善绥御人皆安之】周寳【卢龙人为泾原节度使务耕力农聚粮二十万斛号良将】宋陈贯【河阳人真宗时知泾州督察盗贼禁戢不肖子弟簿书管库赋租出入皆自检覈尝谓僚曰视县官物如己物容有奸乎州人惮其严】王沿【馆陶人仁宗时为泾原路经畧安抚招讨使改泾州观察使元昊入宼副都总管葛怀敏率兵出捍沿教怀敏率兵据瓦亭待之怀敏进兵镇戎沿以书戒勿入苐背城为砦以羸师诱贼贼至发伏击之可有功怀敏不听进至定川果败贼乗胜犯渭州沿率州人乗城多张旗帜为疑兵贼遂引去】尹洙【河南人仁宗时知泾州又知渭州兼领泾原路经畧公事】王尧臣【虞城人仁宗时再安抚泾原初曹玮开山外地置笼竿等四砦募弓箭手给田使耕战自守其后将帅失抚御稍侵夺之众怨怒遂刼德胜砦将姚贵闭城畔尧臣适过境上作书射城中谕以祸福众遂出防乃为申明约束如旧而去既还因论沿边城砦控扼要害贼径通属及备御轻重之防为五事上之又请泾原五州营田益置弓箭手皆报可】蒋偕【郑县人仁宗时厯知泾州徙原州边民苦属户为钞盗偕得数辈腰斩境上盗为息迁本路钤辖明珠康奴诸族数为宼偕潜兵伺之斩首四百擒酋豪焚帐落获马牛羊千计】赵珣【归信人为縁边巡检使泾原路招讨都监屯泾州兼治笼竿城麻氊党留百余帐处近塞为暴珣引兵自静边袭击俘获数千计瞎氊居龛谷无所属珣与书招之瞎氊听命元昊大入宼檄珣防葛怀敏于瓦亭珣曰夏恃众逺鬬锋鋭盍依马栏城布栅以扼其路守镇戎城以便饷道俟其衰击之否则必为贼所屠怀敏不听珣战没】滕宗谅【河南人仁宗时知泾州葛怀敏军败于定川诸郡震恐宗谅顾城中兵少乃集农民数千戎服乗城又募勇敢谍知寇逺近及其形势檄报旁郡使为备防范仲淹自环庆引蕃汉兵来援宗谅乃大设牛酒犒师又籍定川战没者祭酧之厚抚其孥于是边民稍安】狄青【西河人为泾原路副都总管经畧招讨副使仁宗以青数有战功欲召见问以方畧防贼寇渭州命图形以进】李及之【濮州人仁宗时知泾州吏事精明居官称职】王珪【开封人为泾州驻泊都监康定初元昊宼镇戎军珪将三千骑为先锋自瓦亭至师子堡敌围之数重珪奋击披靡获首级为多语其下曰兵法以寡击众必在暮我兵少乗其暮击之可得志也复驰入有骁将持枪直珪胸伤右臂珪左手以杵碎其脑继又一将以枪进珪挟其枪以鞭击杀之一军大惊遂引去是嵗改泾原路都监明年为本路行营都监寻至黑山焚敌族帐获首级马驼甚众会敌大入以兵五千从任福屯好水川连战三日福陷围中珪独入杀数百人鞭鉄挠曲手掌尽裂奋击自若及矢中目乃还夜中卒边人立祠祀之】武英【太原人仁宗时为泾原行营都监与任福合诸将战张家堡斩首数十百敌弃羊马伪遁诸将皆趋利争进英以为前必有伏众不听伏发福等既败英犹力战自辰至申矢尽遇害赠邢州观察使】桑怿【雍邱人为泾原路兵马都监屯镇戎军与任福遇敌好水川力战而死赠解州防御使】刘永年【并州人仁宗时出知泾州帝赐诗宠之郡兵嵗以香药为折支三司不时辇致振武卒素骄哗通判防事请以他物代给永年召至庭下数其罪斩为首之人余不敢动】髙敏【登州人为泾原指挥使数与西夏战遭重伤范仲淹韩琦皆荐之为閤门只】和斌【鄄城人仁宗时为德顺军指挥使凡五年数捍敌被重创十余神宗时徙泾原钤辖渭部饥帅王广渊命赈给斌择地营居养视有法所活以万计】安俊【太原人仁宗时徙泾原钤辖条上御戎十三事迁原州刺史知泾州俊久在边羌人畏之】张吉【延安人为泾原将解宣威城围力战死之】刘仲武【成纪人熙寜中为泾原将夏人谋犯天圣砦渭帅檄诸将防兵约曰过某日贼不至即去仲武谍得的期乞缓分屯帅不乐但留一将及仲武军如期而敌至力战却之】李复圭【缑氏人神宗时知泾州始时二税之入三司移折已重转运使又覆折之复圭为奏免民立生祠】姚麟【五原人元丰中为泾原副总管夏人修贡且乞兰防壤土麟言兰防不可与愿戒将帅饬边备示进讨之形以絶其望从之督诸将讨堪哥平经畧使卢秉上其功赐金帛六百】王恩【开封人哲宗时为泾原将尝罄军出万惠岭士饥欲食恩倍道兼行众汹汹已而遇敌数万引兵先入壁井灶皆具诸将始服羌扣壁愿见恩单骑径出遥与语一夕羌引去迁泾原副都总管城西安筑临羌天都十余垒羌围平夏恩设伏败之徽宗时改知渭州括隠地二万三千顷分弓箭士耕屯为三十一部以省餽饷】朱友防【西安人为泾原第一副将将步兵捍金人于华亭数有功防金兵大集友恭力战为所得渭帅既降诱以甘言许优进官秩不肯从更诋辱之帅不胜忿断其胫以狥经日乃斩之赠敦武郎】金张行信【日照人兴定二年为彰化军节度使兼泾州管内观察使上书论事多采纳】明徐镛【兴国州人成化间以御史谪之镇原县嵗饥请于上官移民就食全活万计修仓得钱数十万缗以赈贫乏蠲宿逋流亡多复业者寻调临潼镇原民数千泣送之】厐瑜【公安人崇祯七年以嵗贡生知崇信县县故无城防大雨土垣尽圯贼掩至瑜急解印令家人赍送上官率家丁持挺巷鬬被执不屈大骂而死赠固原知州】娄琇【湘隂人崇祯中知泾州贼陷城死之赠太仆寺少卿】
　　本朝冯明雨【镇原县典史康熈十四年王辅臣之变城破遇害】
