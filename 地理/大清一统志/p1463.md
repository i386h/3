<!-- { "loadSidebar": true } -->
　　古迹郴县故城【今州治汉置县五代晋改为敦化汉复旧元改为郴阳明省县入州后汉书地理志桂阳郡郴项羽所立义帝都此水经注桂阳郡治汉髙帝二年分长沙置王莽曰宣风地理志曰桂水所出因以名也旧唐书地理志郴州隋桂阳郡武徳四年平萧铣置郴州汉郡理所也后汉郡理耒阳寻还郴宋齐封子弟为桂阳王皆治于此隋平陈改为郴州炀帝为桂阳郡武徳四年改郴州皆以郴为理寰宇记晋天福初避庙讳改郴州为敦州郴县为敦化汉初州县名悉复旧元史地理志郴阳旧为敦化县至元十三年改今名】便县故城【今永兴县治汉置县属桂阳郡南北朝宋省陈复置隋又省宋熈寕中置永兴县旧县今县城即汉便县址也唐析郴县置安陵县寻曰髙亭宋熈寕中太守李士变以古便县基据郴江上舟楫徃来贸易相近可建邑居而设塲市乃便徙治焉名曰永兴】安陵故城【在水兴县西五十里唐置县宋熈寕中废徙旧唐书地理志开元十三年宇文融析郴县北界四乡置安陵县天寳元年改名髙亭】义章故城【有二一在宜章县北四十里隋末置县唐开元中徙旧唐书地理志义章大业末萧铣分郴置武徳七年省八年复置长夀元年分南界置髙平县开元二十三年废髙平仍移义章治髙平废县一即今宜章县治唐开元二十三年所徙元和志义章县开元二十三年自县北移于今理却据层岭前临通江宋史地理志郴州宜章唐义章县太平兴国初改】资兴故城【在兴寕县南元和志资兴县郴县地后汉于此置汉寜县吴改阳安晋改晋寜至隋省开元十一年又置改为晋兴贞观废咸亨三年又置改为资兴南俯耒江北帯长岭舆地纪胜资兴县太平兴国后废寜宗开禧嘉定间湖南溪峒李元砺平复置因旧县名宋史地理志郴州兴寜嘉定二年析郴县资兴程水二鄊置资兴县复改今名州志宋置资兴县其治即今鳯凰山前之楚安寺至绍定初移管子濠改曰兴寜而故城遂废管子濠即今县治】汝城故城【在桂阳县西南晋置县陈省改置卢阳郡隋废宋书州郡志桂阳太守领县汝城江左立水经注汝城县在郡东三百余里陈书世祖纪天嘉元年改桂阳之汝城县为卢阳郡隋书地理志桂阳郡卢阳陈置卢阳郡平陈郡废州志汝城故城在县西五里地名城郭】义昌故城【在桂阳县南五里旧唐书地理志晋分郴县置卢阳县天寳元年改曰义昌宋史地理志郴州桂阳唐义昌县后唐改郴义太平兴国时又改】万王城【在桂东县东北一百里万王城山上陈仁锡潜确书万王未详世传王曽寓此阶砌尚存旁有修竹数竿日夕自仆扫其地而复立内多桃李实时采食之味甚甘但不可取去或摘而私藏必迷归路】桂阳监【在州治城中唐置元和志郴州桂阳监在城内毎年铸铜钱五万贯】贡士庄【在兴寜县北资兴程水二鄊之间宋淳祐十年置】玉泉馆【在兴寜县西明洪武十二年建】覧秀阁【在州治左宋建方舆胜覧覧秀阁在倅防】仙居台【在州东北五里苏仙山后】祷雨台【在宜章县南二里明统志在艮岩前嵗旱祷雨于此】来鹤楼【在州治东即城东门楼州志苏耽曽化鹤楼于此】北楼【在州西北湖上唐栁宗元有诗】望江楼【在永兴县县治前】翠楼【在宜章县学明正统十二年建】清淑堂【在州治宋建】诚治堂【在州治明统志宋建当时建于州治者曰中和曰仰贤曰思政曰清淑凡五堂焉】读书堂【在州治东东山兴化寺唐相刘瞻尝读书于此】周荗叔书堂【在州东三十里鱼鲊山】光风堂【在桂阳县治东宋邑令周思诚建以祀濂溪周子】流憇亭【在州治左明统志在旧通判防宋建】引春亭【在州西南燕泉上明统志宋折彦质居郴时剪茅为亭扁曰燕泉今重修更名引春亭】叉鱼亭【在州西北湖上明统志唐韩愈赴潮州经北湖赋诗有义鱼春岸濶之句后人因以名亭后改为景韩今改韩公亭】予乐亭【在桂阳县治东爱莲池上又相近有味清亭醒溪亭】仁化亭【在宜章县治东南】岳枢宻行府【在州西南宋岳飞尝两驻郴州削平宼乱因建行府今为报恩寺】苏仙宅【在州东元和志苏耽旧宅在城东半里俯临城隍余迹犹存方舆胜览即今开利寺】折彦质宅【在州西南燕泉旁今泉上有石甃引水流觞即析彦质宅遗址】潘家园【在永兴县西仙观东府志即苏耽母仙母元君之母家也旧有仙韭】银坑【有三一在州境宋史地理志郴州有新塘浦溪二银坑一在桂阳县南宋史地理志桂阳有延夀银坑】夀字碑【在桂东县东里许雷坛下宋县令徐经孙墓刻汉元丰间夀字山径纡廻石壁峻峭两山相映俯瞰便江】石鼔【在桂东县北三十里大杜洞田中冇石击之如鼔】防岩露布【在宜章县东一里防岩县志宋绍定六年猺苖邓李二酋作乱侍余爃勦平之刋露布文于防岩】
　　闗隘石头城闗【在州东二里】香山闗【在州南五里】武昌闗【在州西五里】干坑闗【在兴寜县南八十里接宜章延溪等猺洞羊肠鸟道下临深坑最为险要】延夀隘【在桂阳县南三十里】新沟隘【在兴寜县东南八十里明正徳中猺獞为害官军屯此阨其隘遂殱之】烟塘隘【在桂东县东接江西吉安府龙泉县界】良田廵司【在州南三十里达宜章县界】髙亭廵司【在永兴县西五十里即安陵故城也】赤石巡司【在宜章县东南六十里】沙廵司【在宜章县南三十里】滁口巡司【在兴宁县东南七十里有闗路通桂阳延夀等苗巢】益将巡司【在桂阳县东南四十里东接江西南安府崇义县界南接广东韶州府仁安县界以银岭为泛地】镇安廵司【在桂阳县南七十里南接广东韶州府乐昌县界西北接宜章兴寜二县界】石陂镇【在州西南八十里一名两路口山径险阻接桂阳州临武县界明设廵司今移驻良田舗】安福镇【在永兴县北四十里旧有廵司今裁】州门镇【在兴寜县东三十里有间道可由衡州府□县出江西界旧设巡司今裁】山口镇【在桂阳县南四十里东接江西南安府崇义县界南接广东韶州府仁化县界一名长乐山口以老虎洞为汛地旧设廵司今裁】濠村镇【在桂阳县东北三十里岐路四通旧设廵司今裁】髙分镇【在桂东县南六十里东接江西吉安府龙泉县之燕塘长河西接桂阳县界旧有廵司今裁】破石界【在桂阳县东北二十里有方石如斧凿分两片自县至益将镇此为界】容家峒【在宜章县东南一百四十里又牛头峒在县南一百里莾山峒在县西南一百三十里西山峒在县西南一百五十里皆猺峒也州志宜章诸猺其妇人横板于首披髪板上为艶饰故名顶板猺西山壤接连州莽山界连黄乳而楠木横水诸猺出必经焉】鱼黄峒【在桂阳县东南一百里接江西南安府大庾县界一名鱼黄峒又龙虎峒在县南四十里接广东韶州府仁化县界城溪峒在县南八十里延夀峒在县西南八十里接韶州府乐昌县界姜阳峒在县西南八十里接乐昌县九峯等猺界猿坑峒在县西东坑峒在县东北以上诸峒皆髙峯巨壑盘据广逺猺獞杂居其中】糍粑营【在宜章县西南一百里逾岭即莾山峒为要害之地】曹王砦【在州北三十里郴江口山势壁立其巅有石若鼎在大石罅中嵗久石合两耳出石外有柏树偃生贯石耳中】飞鵞砦【在永兴县南耒水南元末为宝聚之所】银冈砦【在永兴县西六十里】紫云砦【在宜章县西北】朱广砦【在桂阳县东南一百里接江西南安府大庾县界近鱼黄峒其地孤髙险峻】马山砦【在桂阳县东南百余里万山中明正徳十二年讨乌春山贼贼首龚福全遁保马山禾仓石寨官军进克之】白石砦【在桂阳县东北十里一名白石岩中有水泉险峻可守】栗源堡【在宜章县南五十里】笆篱堡【在宜章县南八十里当黄沙栗源二堡之中三堡屯田此为最要】黄沙堡【在宜章县西南九十里】　玛瑙堡【在兴寜县东八西山上明隆庆二年平猺冦因置堡其旁有永安堡】塞口堡【在桂东县东接江西吉安府龙泉县界】新坑堡【在桂东县东接江西南安府上犹县界】烟竹堡【在桂东县东北五十里东接吉安府龙泉县界北接衡州府县界】程江口【在永兴县东南三十里接兴寜县界】三江口【在桂阳县东南七十里接广东韶州府仁化县之城口】板梁市【在永兴县西南五十五里】金龟市【在永兴县北三十里】东江市【在兴寜县西】程江市【在兴寜县西北】廖江市【在兴寜县西北】
　　津梁苏仙桥【在州城东门外郴江上相近有万嵗桥】寒溪桥【在州西十里】望仙桥【在永兴县东四十里】化龙桥【在永兴县西龙耳山下有潭】青云桥【在永兴县东】髙亭桥【在永兴县西五十里】通济桥【在永兴县西六十里一名通井桥】崇贤桥【在永兴县西】三星桥【在宜章县西南玉溪上明正统中建两崖甃石中横木为梁覆以亭十四楹嘉靖四十年知县陈侍尧重建改名三合桥】四板桥【在宜章县北二十里旧建木桥屡为水圯　本朝康熈二十三年改建石桥】大章桥【在宜章县北三十里大章水上其南有小章桥】登瀛桥【在兴寜县东】九仙桥【在兴寜县城西囦江上路出本州其北为石巩桥路出永安县】永康桥【在桂阳县东七十里热水上明嘉靖初建】长湖桥【在桂阳县西南四十里长湖陂上当耒水下流旧有桥后圯　本朝康熈十二年重建】平政桥【在桂阳县西半里明正统中建后圮嘉靖二十九年重建广十丈髙二丈】下蒙桥【在桂阳县北旧有桥明宣徳中燬成化中重建构屋其上后又燬　本朝康熙九年复建】九塘桥【在桂阳县东北九塘之水夏春涨溢元末建桥长一丈五尺濶丈许】普渡桥【在桂东县东门外为往来要道】髙桥【在桂东县南二里一名髙车桥】仙女桥【在桂东县南七十里清石洞上长百余丈名胜志或清夜闻桥上奏乐声】下渡【在州东路出兴寜县】招旅渡【在州西路出桂阳州】栖鳯渡【在州西北路出永兴县】湘隂渡【在永兴县西三十里】章家渡【在永兴县北三十里】赤石渡【在宜章县东六十里平和水上路出桂阳县】山溪渡【在宜章县南十里府水上可通笆篱黄沙堡】梅田渡【在宜章县南三十里溱水上路出衡州府临武县】白石渡【在宜章县东北十五里章水上】乙陂渡【在兴寜县南二十里】东江渡【在兴寜县西南三十里】山店渡【在桂阳县西三十里山店舗侧】青云渡【在桂东县南】
　　陵墓楚义帝陵【在州西南水经注郴县南有义帝塜内有石虎因呼为白虎郡元和志义帝墓在郴县西一里州志陵在旧儒学后冢大而圆髙可二丈余】唐刘瞻墓【在州南三十里良田铺侧】宋朱辂墓【在桂阳县西耒水西】黄观象墓【在兴寜县南三十里鳯凰山】明广埜墓【在宜章县西一里】朱英墓【在桂阳县西谢陂】邓庠墓【在宜章县东一里】崔岩墓【在州北下湄铺石马洞】何孟春墓【在州西永寜乡仙冈岭】孝妇墓【在永兴县西北一里县志孝妇蔡氏欧端妻舅始殡未举邻家失火蔡抱柩号泣风回火息乃得免】
