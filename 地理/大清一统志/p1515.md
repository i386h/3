<!-- { "loadSidebar": true } -->
<史部,地理类,总志之属,大清一统志,叙州府表>
<史部,地理类,总志之属,大清一统志,叙州府表>
<史部,地理类,总志之属,大清一统志,叙州府表>
<史部,地理类,总志之属,大清一统志,叙州府表>
<史部,地理类,总志之属,大清一统志,叙州府表>
　　钦定四库全书
　　钦定大清一统志巻三百一
　　叙州府【在四川省治东南七百九十里东西距五百九十五里南北距三百七十五里东至泸州江安县界一百三十五里西至凉山蛮界四百六十里南至叙永防界二百一十五里北至嘉定府犍为县界一百六十里东南至叙永防界二百二十里西南至云南昭通府镇雄州界一百六十里东北至重庆府荣昌县界一百八十里西北至犍为县界一百七十里自府治至　京师九千二百五十里】
　　分野天文井鬼分野鹑首之次
　　建置沿革禹贡梁州之域秦为西南夷地汉建元六年置犍为郡属益州【常璩华阳国志郡初治鄨县元光五年移治南广孝昭元年郡治僰道　按李吉甫元和郡县志谓昭帝时自僰道移理武阳误】后汉为犍为郡地【郡移治武阳今在眉州界】三国汉至晋宋因之萧齐复为犍为郡治【见宋齐州郡志而元和志作李雄窃据此地空废不同】梁大同十年置戎州隋大业初复改州为犍为郡唐武徳元年复曰戎州贞观四年置都督府天宝元年改南溪郡乾元元年复为戎州属剑南道五代属蜀宋政和四年改曰叙州【祝穆方舆胜覧作绍圣四年改与宋志不同】属潼川府路元至元十八年升为叙州路并立叙南等处蛮夷宣抚司明洪武六年改为叙州府属四川布政使司
　　本朝因之属四川省雍正五年以马湖县省入领县十一防二
　　宜賔县【附郭东西距八十里南北距一百五里东至南溪县界四十里西至屏山县界四十里南至庆符县界五里北至嘉定府荣县界一百里东南至庆苻县界二十里西南至屏山县界四十五里东北至富顺县界四十里西北至嘉定府犍为县界一百六十里古西南夷僰侯国汉武帝开置僰道县为犍为郡治后汉属犍沩郡晋宋因之萧齐复为郡治梁为戍州治周保定三年改曰外江隋大业初复曰僰道为犍为郡治唐为戎州治宋政和四年改曰宜賔为叙州治元为叙州路治明为叙州府治　本朝因之】庆符县【在府南少东一百二十里东西距八十五里南北距一百五十五里东至长寜县界七十里西至髙县界一十五里南至珙县界四十里北至宜賔县界一百一十五里东南至珙县界四十里西南至髙县界三十里东北至南溪县界九十里西北至屏山县界一百二十里汉置汉阳县属犍沩郡沩都尉治三国汉尝置汉阳郡寻罢晋属朱提郡宋齐因之后没于蛮唐为开邉县地宋初为叙州徼外地政和二年置祥州及庆符来附二县宣和二年州废省来附入庆符县属叙州元属叙州路明属叙州府　本朝因之】富顺县【在府东北一百八十里东西距一百二十里南北距一百二十里东至隆昌县界四十里西至嘉定府荣县界八十里南至南溪县界五十里北至资州内江县界七十里东南至泸州江安县界六十里西南至宜賔县界四十五里东北至隆昌县界四十里西北主嘉定府威逺县界三十里汉犍为郡江阳县地后周武帝析置富世县并置洛原郡隋开皇初郡废以县属泸州郡唐属泸州贞观二十三年改曰富义宋干徳四年升为富义监太平兴国元年避讳改曰富顺监属潼川路治平初置富顺县属马熙宁初县省嘉熙元年蜀乱监废寻复置元至元十三年复置富顺监安抚司二十年升为富顺州属叙州路明初降州为县属叙州府　本朝因之】南溪县【在府东一百十里东西距九十五里南北距一百二十里东至泸州江安县界二十五里西至宜賔县界七十里南至长宁县界五十里北至富顺县界七十里东南至江安县界三十里西南至宜賔县界七十里东北至泸州界一百里西北至宜賔县界八十里汉僰道县地梁分置南广县并置六同郡隋里初郡废仁夀初改曰南溪属犍为郡唐初为戎州治贞观中州移治僰道长庆中复为州治防昌二年复移州还僰道以县属之宋属叙州元属叙州璐明属叙州府　本朝因之】长宁县【在府南少东一百二十里东西距一百里南北距一百二十里东至兴文县界五十里西至庆符县界五十里南至珙县界三十里北至南溪县界九十里东南至兴文县界五十里西南至珙县界三十里东北至泸州江安县界一百里西北至庆符县界六十里汉犍为郡汉阳江阳二县地唐初置覊縻长宁淯二州属蕴州都督府五代时没于蛮宋熙寜八年夷人献地置淯井监仍属泸州政和四年建为长寜军属潼川路元属马湖路明洪武初改军为县改属叙州府　本朝因之】髙县【在府南少西一百五十里东西距六十四里南北距一百二十里东至珙县界二十四里西至荺连县界四十里南至云南昭通府镇雄州界一百一十里北至庆符县界一十里东南至珙县界四十里西南至筠连县界八十里东北至庆符县界一十里西北至屏山县界一百里汉犍为郡南广县地唐置覊縻髙州属泸州都督府宋初因之熙宁后废属长寜军元复为髙州属叙州路明改州为县属叙州府　本朝因之】筠连县【在府西南二百二十五里东西距二十七里南北距三十里东至珙县界一十里西至云南昭通府恩安县界十七里南至昭通府镇雄州界二十五里北至髙县界一十里东南至镇雄州界三十里西南至恩安县界二十五里东北至髙县界二十里西北至髙县界一十五里汉犍为郡南广县地唐置覊縻均州连州属戎州都督府宋因之元改置筠连州属永寜路并置腾川县为治明初废县入州又改州为县属叙州府　本朝因之】珙县【在府南二百里东西距八十里南北距一百一十五里东至兴文县界六十里西至髙县界二十里南至云南昭通府镇雄州界八十里北至长宁县界三十里东南至建武城界七十里西南主筠连州界一百四十里东北至长宁县界三十里西北至髙县界二十五里汉置南广县属犍为郡后汉因之三国汉延熙中置南广郡晋及宋齐因之后没于蛮唐仪鳯二年开山洞置巩州先天二年降为覊縻州天宝初改因忠郡乾元初复曰巩州属泸州都督府宋初因之熙宁后废属长寜军其后分姓他居有上下罗计之名元至元十三年归附改置上下罗计长官司属叙南宣抚司明玉珍复改珙州明初降州为县属叙州府　本朝因之】兴文县【在府东南一百九十里东西距二十里南北距四十里东至泸州九姓司界一十五里西至长宁县界一十里南至建武城界一十里北至泸州江安县界三十里东南至叙永防界四十里西南至建武防界十五里东北至江安县界三十里西北至长宁县界六十里汉犍为郡汉阳县地后没于蛮獠唐仪鳯二年开山洞置晏州先天二年降为覊縻州天宝初罗阳郡乾元初复曰晏州属泸州都督府宋初因之熙宁后废属长宁军后为大坝都掌蛮地元至元十七年立大坝都总管二十二年升为戎州马湖路明初降州为戎县万厯三年改名兴文县属叙州府　本朝因之】隆昌县【在府东北一百七十里东西距九十里南北距九十五里东至重庆府荣昌县界五十里西至富顺县界四十里南至泸州界二十五里北至资州内江县界七十里东南至泸州界二十五里西南至富顺县界四十里东北至荣昌县界三十里西北至内江县界七十里汉犍为郡江阳县地明隆庆元年割重庆府荣昌及泸州富顺县地置隆昌县属叙州府本朝因之】屏山县【在府西少南一百二十里东西距二百七十里南北距四百里东至宜賔县界八十里西至雷波防界一百九十里南至云南昭通府镇雄州界一百四十里北至嘉定府犍为县界二百六十里东南至髙县界一百十五里西南至昭通府镇雄州界一百九十五里东北至宜賔县界一百六十里西北至雅州府清溪县界二百里汉犍为郡僰道朱提二县地唐为覊縻殷驯骋浪四州地总名马湖部属戎州都督府宋时蛮主屯湖内元至元十三年内附置马湖路明洪武四年改马湖土府宏治九年始为马湖府万厯十七年始改屏山县为府治　本朝雍正五年罢马湖府以县叙州府】马边防【在屏山县界汉为朱提僰道地晋唐以来没为蛮地元为马湖路明为马湖府地　本朝为马邉营乾隆二十九年移新镇通判驻此改防属叙州府】雷波防【在府西南五百七十里东西距一百五十里南北距一百二十里东至屏山县界五十里西至凉山蛮界一百里南至云南昭通府永善县界二十里北至马邉防界一百里东南至云南昭通府井底界四十里西南至宁逺府洗马溪界一百里东北至马邉防界一百三十里西北至马邉防界二百里古西南夷汉为越嶲郡地三国汉置马湖县属越嶲郡晋初省唐宋为马湖蛮部元至元十三年内附置雷波长官司马湖路明洪武二十六年省为雷波乡属屏山县　本朝康熙初归附仍置长官司雍正六年以土官杨明义扰邉平之改置雷波卫乾隆二十六年升为防属叙州府】
　　形势东距泸水西连大峨南通六诏北接三荣【李宗谔图经】钩带二江抚有蛮獠【宋黄庭坚戎州舍利塔铭】控扼石门马湖诸蛮号为重地【谯炎东楼记】负山濵江地势险阻【张鼎修忠利庙记】
　　风俗夷夏杂居风俗各异其蛮獠之类不识文字椎髻洗足凿齿穿耳衣绯布羊皮莎草以鬼神为徴验以杀伤为戯笑贵壮贱老男女无别山冈是居【乐史大平寰宇记】其民朴而易治其士静而有文【宋孝宗承园记】州以涪翁重诗书礼乐之泽渐渍至今【明周洪谟黄太史祠堂记】
　　城池叙州府城【明洪武初因旧址修筑周六里有竒门六东南枕大江马湖二江西北凿濠广五丈】庆符县城【周三里冇竒门四明成化初筑】富顺县城【周二里有竒门六明天顺中因旧土城甃石】南溪县城【周五里门七明天顺中创筑】长宁县城【周六里门四明成化中因旧土城甃石】髙县城【周二里门四明景泰初土筑成化初甃石　本朝乾隆三十二年重修】筠连县城【周一里有竒门四明景泰初土筑成化二年甃石】珙县城【周二里门四明天顺八年筑本朝乾隆三十五年重修】兴文县城【周一里半门四明洪武中因旧土城甃石】隆昌县城【周四里有竒门四明隆庆中石筑】屏山县城【周二里门五明隆庆中筑】雷波防城【周三里有竒门四　本朝雍正八年创筑】
