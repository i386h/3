<!-- { "loadSidebar": true } -->
　　人物南北朝宋张进之【永嘉安固人少有志行厯五官主簿永宁安固二县领校尉家世富足荒年防财救赡乡里全济者甚多太守王味之有罪当见逃避进之家供奉经时尽其诚力味之尝避地堕水沉没进之投水拯救相与沉沦乆而得免时劫掠充斥至进之门輙相约勒不得侵犯其信义所感如此元嘉初诏蠲其徭役】俞佥【永嘉人孙恩之乱永嘉太守司马逸之被害妻子竝死兵防之际莫敢藏佥为郡吏以家财冐难棺敛逸之等六丧送至都葬毕乃归乡里】宋陈侃【温州人五世同居太宗时诏旌其门】许景衡【字少伊瑞安人元祐进士宣和六年召为御史朝廷用童贯为河东北宣抚使将北伐景衡论其贪谬不可用者数十事不报以忤王黼为所逐髙宗即位除御史中丞黄潜善欲逐东京留守宗泽景衡力争之帝悟泽乃安除尚书右丞黄潜善等素恶其异已谮罢之行至京口卒諡忠简景衡得程煕之学志虑忠纯议论不与时俯仰既没髙宗思之诏赐其家温州官舍一区】刘安节【字元承永嘉人与从弟安上师事程熙登元符进士除御史决大狱多所平反后谪知饶州徙宣州值水疫安节设法拯救全活甚多安上字元礼绍兴进士厯官给事中学者称为二刘】林石【字介夫瑞安人父丧庐墓三年母年一百十九嵗石年九十余白首执丧不逾礼节时新学盛行石独以春秋教授乡里学者称塘岙先生】薛良显【字贵勤瑞安人崇宁进士累官大宗正丞出为江东转运使江寕军校周德作乱良显闻变率众与战斩十余级力不胜死之事闻赠防良渥】黄友【字龙友平阳人崇宁进士调永嘉瑞安二县主簿摄华隂令有政声方腊窃友同诸将收复所至披靡通判澶州防郭药师以常胜军叛燕士向应友独领数千人与战躬冐矢石破裂唇齿钦宗召对进直徽猷阁制置司参谋官同种师中觧太原围友遣兵三千夺榆次得粮万余斛明日大军进十里而止友亟白师中地非利不听迨晓兵果四合众溃敌执友欲降之厉声曰男儿死耳遂遇害帝书忠节家旌其闾官其后八人】仰忻【字天贶永嘉人力学以笃行称年五十余执母丧尽孝礼躬自负土庐于墓侧有慈乌白竹之瑞绍圣中郡守杨蟠表其里孝亷坊大观二年以行取士郡以忻应诏未几卒特赠将仕】吴表臣【字正仲永嘉人大进士累官迁右正言髙宗诏台谏条陈大利害表臣之防多见用累迁吏部尚书翰林学士秦桧欲使徃金议地界指政事堂曰归来可坐此表臣不答又以议大礼忤意罢去起知婺州进敷文阁直学士提举太平兴国宫晚号湛然居士自奉无异布衣时乡论推其清约】薛弼【字直老永嘉人政和进士靖康中为湖南运判赞岳飞讨平阳么除户部郎官再知荆南桃源巨盗任俊既招安复谋叛不能制乃以委弼弼许俊以靖州俊至则斩以徇福州盗作诏弼至郡四年尽平之累擢敷文阁待制卒諡忠简】娄寅亮【字陟明永嘉人政和进士为上虞丞建炎四年髙宗至越寅亮上疏乞选太祖诸孙有贤德者视秩亲王俾牧九州以待皇嗣之生庶几上慰在天之灵下系人心之望帝读之感悟擢监察御史秦桧恶之讽言者论罢职】陈桷【字季壬平阳人政和二年廷对第三绍兴初为金部郎中时言事者率毛举细务桷抗言今当专讲治道之本修政事以攘敌国又言刺史县令不能得人乞选监司重其权久其任厯太常少卿除权礼部侍郎普安郡王出阁桷以国本未立宜厚其礼以繋天下望乃以皇子出阁礼上之忤秦桧遂罢后知防阳府改知广州充广南东路经畧安抚使未至卒桷寛洪醖籍以诚接物而恬于荣利不附秦桧尝自号无相居士有文集十六巻】萧振【字德起平阳人政和进士调信州仪曹婺州兵曹俱有异绩任满归以执政荐召对敷奏数事皆中时病拜监察御史累官敷文阁学士知成都府兼安抚制置使振好奨善类在蜀威行惠孚卒之曰民老稚相与聚哭于道家居濒江见渡者多溺死振造大舟佣工以济人感其德相与名其江为萧家渡云】丁仲修【字敏之温州人方腊党俞道安陷乐清将渡江仲修帅乡兵御诸乐湾乡兵失据而散仲修以余兵与贼战力屈死之】张阐【字大猷永嘉人幼力学博涉经史善属文宣和进士厯鄂台二州教授绍兴中累迁秘书郎秦桧每荐台谏必先谕以已意尝谓阐曰秘书久次欲以台中相处何如阐谢曰得老死秘书幸矣桧黙然竟罢主管台州崇道观厯泉衢二州通判孝宗在王邸妙选宫僚谓庄重老诚无逾阐者改命祠部兼建王府赞读孝宗即位权工部侍郎应诏条时务惟□与王十朋指陈时事斥权幸无所囘除工部尚书兼侍读引疾乞骸骨以显谟阁直学士提举太平兴国宫卒朱熹尝言秦桧力主和议士大夫始终言金人不可和者惟胡铨张阐耳】徐震【瑞安人宣和间睦防至吹台岭震率义兵捍御力战死之民为立祠】薛徽言【字德老温州人登进士第绍兴二年以权监察御史宣谕湖南时郴道桂阳旱饥徽言请于朝不待报即谕漕臣衡永米以赈而以经制钱市米偿之使还以吕颐浩言出知兴国军入为郎迁起居舍人秦桧与金人议和徽言与晏敦复等七人疏争之一日桧于上前论和徽言直前引义固争反复数刻后中寒疾卒】王十朋【字龟龄乐清人资颖悟曰诵数千言及长有文行秦桧死髙宗亲防士擢十朋第一学者诵其防以拟古董除秘书郎秦桧乆塞言路至是十朋与冯方李浩相继论事上多嘉纳孝宗受禅累迁侍御史每见必陈恢复之计因论史浩八罪上为出浩又论史正志林安宅奸皆罢去张浚失律自劾十朋疏乞用浚以坚恢复之志改除吏部侍郎力辞出知饶州移知防州湖州泉州凡厯四郡布上恩恤民隐所至人绘而死之以龙图阁学士致仕卒谥忠文子闻诗闻礼皆笃学自立闻诗知光州提江东刑狱闻礼知常州江东转运判官为治能守家法】郑伯熊【字景望永嘉人绍兴进士厯官宗正少郷以直龙图阁知建寕卒伯熊与薛季宣皆以学行闻而伯熊于古人经制治法其讨论尤精】薛季宣【字士龙徽言子年十七从荆南帅辟书写机宜文字事袁溉溉尝从程颐学尽以其学授之于古封建井田乡遂司马法之制靡不研究讲画皆可行于时枢宻使王炎荐于朝召为大理寺主簿时淮北民多欵塞者宰相虞允文自白遣季宣行淮西收以实邉季宣为表废田相原隰戸授屋丁授田凡为戸六百八十有五分处肥黄州间竝遣归正者振业之及还屡进谠言帝辄称善除大理正出知湖州改知常州未上卒季宣于诗书春秋中庸大学论语皆有训义藏于家】徐谊【字子宜温州人乾道进士累官太常丞孝宗临御久事皆上决执政惟奉防而行羣下多恐惧顾望谊諌曰若是则人主日圣人臣曰愚陛下谁与共功名乎及论乐制谊对以宫乱则荒其君骄啇乱则陂其臣壊上改容曰卿可谓不以官自隳矣孝宗崩光宗疾谊与赵汝愚决防请太皇太后立宁宗进权工部侍郎知韩侂胄必为国患告汝愚宜饱其欲而逺之不听后责南安军安置乆之复官厯知建康隆兴二府卒諡忠文】王自中【字道甫平阳人少负竒气自立崖岸由是忤世乾道四年议遣归正人自中防丽正门争论坐斥徽州放还淳煕中登进士第为分水令枢宻使王蔺荐召对帝壮其言将改秩为籍田令以諌疏罢后厯知信州卒】叶适【字正则永嘉人为文藻思英登淳熈进士召为太学正迁博士尝荐陈良等三十四人于丞相后皆召用时称得人防朱熹为林栗所劾适上疏争之出知蕲州入为尚书左选郎官孝宗崩光宗不能执丧适赞赵汝愚内禅计遂定寕宗即位迁国子司业为御史胡纮劾罢起知泉州厯权工部侍郎改吏部知建康府累进宝文阁学士卒諡忠定学者称水心先生】戴溪【字肖望永嘉人淳熙五年为别头省试第一厯官太子詹事兼秘书监景献太子命类易诗春秋论语孟子资治通鉴各为説以进权工部尚书以龙图阁学士致仕卒諡文端所着有通鉴笔议将鉴论断诸书族子相亦有学行着东都事畧】林逢龙【字庆云平阳人弟廷龙字雷俱太学生咸淳中兄弟同叩阍言事忤贾似道归田里后逢龙又上封事乞正似道悮国罪急调兵觧防樊围似道怒削其籍押还本贯屏迹居山元兵至温素闻逢龙名索得之逢龙攘臂怒骂以腹触刄而死廷龙亦被执不屈同日遇害】陈良【字君举瑞安人师事郑伯熊薛季昌入太学与张栻吕祖谦友善登进士甲科教授泰州改太学録出通判福川光宗时累迁起居舍人帝不朝重华宫傅良切谏至趋上引帝不听傅良哭于庭下殿径行寕宗即位召为中书舍人兼侍读直学士院会诏朱熹与在外宫观傅良言熹难进昜退内批之下举朝惊愕臣不敢书行熹于是进宝文阁待制与郡嘉泰二年知泉州进宝谟阁待制终于家諡文节学者称止齐先王所着有诗觧诂周礼説春秋后左氏章指行于世】曹叔逺【字器逺瑞安人少学于陈傅良登绍兴进士为国子学録忤韩侂胄罢后累官权礼部侍郎遇事献替多所禆益终徽猷阁待制谥文肃尝编永嘉谱识者谓其有史才】林畧【字孔英永嘉人庆元中进士累迁左右谏兼侍读告帝曰虚心以为从谏之本从谏以为求治之本升侍御史试右谏议大夫嘉熙三年同佥书枢宻院事以资政殿学士致仕】曹豳【字西士叔逺族子嘉泰进士调重庆府司法参军郡守度正欲荐之辞曰章司録母老请先之正敬叹厯浙西提举常平面陈和籴折纳之移浙东提刑狱召为左司谏与王万郭磊卿徐清叟俱负直声号嘉熙四谏进礼部侍不拜疏七上进古诗以寓规正知福州再以侍郎召为台臣所沮遂守宝章阁待制致仕卒諡文恭】薛叔似【字象先永嘉人逰太学觧褐国子録初登对论祖宗立国之初除二税外取民甚轻自熙寕以来赋曰増而民困滋甚孝宗嘉纳除枢宻院编修时仿唐制置补阙拾遗上自除叔似左补阙遂劾首相王淮去位光宗受禅厯权户部侍郎韩侂胄开边除兵部尚书宣抚使侂胄诛谪福州卒谥恭翼叔似雅慕朱熹穷道德性命之旨谈天文地理钟律象数之学有藁二十巻】蔡防学【字行之瑞安人年十八试礼部第一从陈傅良游文輙出傅良右孝宗闻之因防士将置首列时外戚张説用事宰相虞允文梁克家皆隂附之防学对防切直帝不怿允文尤恶之遂得下第教授广德军光宗立擢校书郎寕宗即位防学应诏陈言帝称善将进用之时韩侂胄方用事指正人为伪学防学遂力求外补除提举福建常平后迁国子司业兼权中书舍人侂胄既诛余党尚塞正路防学次第弹劾窜黜尤众号称职厯权兵部尚书兼太子詹事卒防学器质凝重语不妄中年述作益穷根本尝续司马光公卿百官表年厯大事记备志辨疑编年政要列举要凡百余篇于世】叶味道【初名贺孙以字行更字知道温州人少刻志好古学师事朱熹试礼部第一登嘉定进士第调鄂州教授理宗时授太学博士兼崇政殿説书故事説书之职止于通鉴而不及经味道请先説论语诏从之所奏陈无一言不切于君身推致于治道迁秘书著作佐郎卒所着有四书説大学议义及经筵口奏等书】陈埴【字器之永嘉人少頴悟从朱熹游所见超卓登嘉定进士以通直致仕四方从学数百人称为潜室先生所着禹贡辨木钟集等书行世】刘黻【字声伯乐清人淳祐十年试入太学时丁大全逐丞相董槐将夺其位黻率同舍生伏阙上书言朝廷进退大臣当以礼忤执政送南安军安置至南安尽取濓洛诸子之书辑成十巻名曰濓洛论语及大全贬还太学侍御史陈垓诬程公许右正言蔡荣诬王之纯黻又率诸生上书极论咸淳中拜监察御史厯刑部侍郎试吏部尚书江上溃师陈宜中谋拥二王入海以兵逆黻及罗浮以疾卒】侯畐【字道子乐清人三贡于乡两试转运司皆第一以武举授合浦尉宝祐五年通判海州兼河南府计议官李松夀据山东突出涟泗畐鏖战城下死之阖室遇害諡节毅仍立庙其乡畐所着有霜厓集】陈宜中【字与权永嘉人入太学有文誉宝祐中与黄镛刘黻林测祖陈宗曽唯六人上书攻丁大全大全怒削宜中籍拘管他州号为六君子景定三年廷试第二德祐元年以知枢宻院事拜右丞相益王立复以为左丞相井澳之败欲奉王走占城乃先如占城遂不反后元兵伐占城宜中走暹弟自中字与可登咸淳第宋末同秀王至闗遇元兵力战死】陈虞之【字云翁永嘉人登咸淳第迁秘书省兼国史院元兵至温虞之率子姓乡人登芙蓉岩死守越一嵗为所败遂自刭从者八百余人皆死之】潘方【平阳人宝祐进士调庆元府市舶提举庆元降附方不屈赴水死】徐臻【温州人父官河南德祐元年臻徃省以道阻防文天祥勤王臻徃依之以笔札典枢宻小心精练天祥被执臻脱难复来愿从天祥北行扶持患难备殚忠忱至隆兴病死】林景熙【字德阳平阳人上舍释褐厯泉州教授礼部架阁宋亡不仕嘉木喇勒智宋诸陵弃其遗骨景熙与同里郑朴翁等数人相率为采药者以草囊拾之又闻理宗颅骨为北兵授湖中复以钱购渔者而乃盛二函葬之越山植冬青树为识赋冬青行所着诗六巻曰白石樵唱朴翁字宗仁归芗山瀑下景熙铭其墓有精卫填海冯霄衘土之句闻者悲之　嘉木喇勒智旧作杨琏真伽今改正】元李孝光【字秀和乐清人少博学笃志复古隐居雁荡山五峯下四方之士逺来受学名誉日闻台哈布哈以师事之至正七年以秘书监著作召见帝于宣文阁进孝经图説帝大悦赐上尊陞秘书监丞卒于官孝光以文章负名当世其文一取法古人而不趋世尚非先秦两汉语弗以措辞有文集二十巻　台哈布旧作泰不华今改正】史伯璿【字文玑平阳人少嗜学博通经史深得朱子宗旨着四书管窥以发明之又着管窥外编辨论诸经史天文地理古今制度名物终身隐居不仕】张庸【字存中温州人精太乙数以防干经畧使李国鳯承制授福建行省员外郎治兵杉闗顷之计事赴京师因进太乙数图顺帝喜之擢秘书少监命庸团结房山除刑部尚书仍领团结会诸寨既降庸守骆驼谷请援于库库特穆尔不报独坚守拒战众溃庸无去志已而寨民执庸出降庸不屈被杀　库库特穆尔旧作扩廓帖木儿今改正】彭廷坚【字允诚瑞安人至正进士厯同知建宁路总管府事定建阳浦城卲武诸贼陞同知福建道宣慰使司副都元帅镇抚万戸府兵万戸岳焕素悍纵卒为廷坚欲绳以法焕惧使部卒诈为贼兵突入众溃廷坚独留不去遂遇害民哀泣如丧父母立祠像嵗时祭祷赠中宪大夫福建道宣慰使都元帅封忠愍侯】周乐【瑞安人父曰成通经能文海贼窃据温州拘□成置海舟上乐随徃事其父甚谨一□贼酋遣人沉□成于水乐泣请曰我有祖母幸留父侍飬以已代父死不听乐抱父不忍舍遂同死焉】桂完泽【永嘉人为平江路管军镇抚为仇家所诉免官防贼攻昱岭阙行省假前官令从征完泽勇于讨贼再战闗下皆胜寻又与贼鬬为所执其妻弟金德亦被擒胁之降德意未决完泽呼曰金舅男儿即死不可听贼德应曰此言最是因大骂贼怒剖二人之腹】髙明【字则诚平阳人至正进士授处州録事辟行省椽方国珍欲留置幕下即日觧官旅寓鄞之栎社明太祖闻其名召之以老疾辞还卒于家所着有柔克斋集赵汸称其学博而深才髙而赡云】明孔克表【平阳人至圣五十五代孙博学笃行尤精史学洪武中荐为翰林修撰承诏注释羣经赐名羣经类要】卓敬【字惟恭瑞安人性至孝读书十行俱下中洪武进士除户科给事中鲠直无所避乗间言诸王服饰与太子埒尊卑无序帝器用之厯戸部侍郎建文初宻疏言燕王雄才大畧酷类髙帝北平形胜之地士马精强今宜徙封南昌羽翼既翦变无从生帝不能用燕王即位被执责以建议徙燕离间骨肉敬厉声曰惜先帝不用敬言耳帝大怒犹怜其才命系狱使人讽以管仲魏征事敬终不屈乃斩之诛其三族敬立朝慷慨美丰姿善谈论凡天官舆地律厯兵刑诸家无不博究成祖尝叹曰国家养士三十年惟得一卓敬万厯初诏建祠表墓至福王时赠太子太保户部尚书谥忠贞　本朝乾隆四十一年】
