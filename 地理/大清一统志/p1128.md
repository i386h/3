<!-- { "loadSidebar": true } -->
　　古迹鄮县故城【在鄞县东元和志鄮县本汉旧县属会稽郡隋平陈省入句章武徳八年再置仍移理句章城寰宇记汉鄮县居鄮山之隂府志故城在鄞县东三十里一名官奴城相传汉光武尝赏田奴为鄮令故名　按名胜志句章城一名官奴城旧图经云汉光武至越尝为贼所困因牧奴得免既定天下以奴为鄮令名鄮为牧奴县城为官奴城又十道志云宋武帝微时避吏于鄮与人奴名桂者善因匿之得免后立官奴城以报之其谓光武者于史无据而宋书刘裕曾戍句章疑故为宋武云】句章故城【有二一为汉县在慈谿县界国语句践之地南至句无阚骃十三州志句践并吴大城之以章覇功故名句章秦置句章县后汉为东郡都尉治晋改筑城于小溪镇此城遂废括地志句章故城在鄮县西一百里旧志在今慈谿县西南三十五里城山渡东是也一为晋县在今鄞县南晋隆安四年孙恩作乱刘牢之等讨之改筑句章县于小溪镇即此元和志句章城在明州西一里旧志晋句章城在鄞县南四十里小溪镇即唐初鄮县治大厯六年袁晁作乱始移于今治长庆初始移州亦于鄮县治也】鄞县故城【在奉化县东国语句践之地东至于鄞即此汉置属会稽郡隋省入句章县志故城在今县东五十里夏时有堇子国以赤堇山为名后加邑为鄞又有鄞城在今鄞县东南白社里】象山故城【在象山县治元和志县西北至明州水陆相兼一百六十里本汉鄞县地神龙元年监察御史崔皎奏于宁海县东界海曲中象山东麓彭姥村置县东至大海二十里南至大海三十五里东北至大海四十里正北至大海十五里惟西南有陆路接台州宁海旧志今有县基坪在县南二十五里相传旧欲于此建县因名】翁山故城【在定海县东三十里翁山下春秋时越之甬东也左传哀公二十二年越灭吴请使吴王居甬东杜预注句章县东海中洲也其洲环五百里唐始置翁山县大厯中以袁晁乱废宋熙宁六年改置昌国县九域志在明州东北一百七十五里髙宗建炎三年航海幸此元升为州明洪武十二年重筑昌国故城明年置昌国千户所十七年改置昌国卫二十年汤和以其悬居海岛外连倭防废之徙其民于内地改置中千户及中左千户所永乐十六年増筑所城　本朝康熙元年废二十六年改置定海县于此】望海故镇【今镇海县治唐元和十四年浙东观察使薛戎奏望海镇去明州七十余里俯临大海与新罗日本诸畨接界宜增戍守寰宇记定海县在明州东北七十里海壖之地梁开平三年钱镠以地滨海口有鱼盐之利因置望海县后改名】威逺城【在镇海县北招宝山上耸峙海口明嘉靖三十九年胡宗显筑城山巅周二百丈置兵以扼海口与县城相唇齿复于山麓西南展筑靖海营堡周二百四十丈】宋王城【在象山县南八十里宋亡后土人见海岸浮尸衣绣龙黄袍疑为帝昺收于此外围以墙因名】定海故卫【在镇海县治北一里明洪武二十五年置今裁】鲒埼亭【在奉化县东南汉书地理志会稽郡鄞有鲒埼亭顔师古注鲒蚌也长一寸广二分有一小蠏在其腹中埼曲岸也其中多鲒故以名亭旧志在县鲒埼山下宋嘉泰中置鲒埼塞】南田【在象山县南百五十里大佛头山旧设三里村落有范岙林门朱门金岩下湾诸处山多鹤麓水多海错海中十洲以南田为第一明洪武初起沿海居民遂空其地】甬江楼【在府治东南宋杨芾建吕祖俭为记】镇海楼【在府治宋宝庆二年郡守胡榘建】经纶阁【在鄞县治宋王安石为邑令人即其燕休之所作此间徐度有记】宸奎阁【在鄞县东五十里阿育王山广利寺宋建苏轼为记碑尚存】九经堂【在府治东宋淳化中诏颁九经守陈充作堂藏之元祐五年守李闶重建并作记】稽古堂【在府学宋郡守徐琛建】众乐堂【在府城内月湖中一名众乐亭宋嘉祐间守钱公辅建】丛碧轩【在府治后宋建米芾书扁轩之前有平易进思二堂】鹿亭【在鄞县四明山梁隠者孔祐居升仙祠侧有鹿中矢来投祐为牧豢而去因建此亭】碧沚亭【在府城内月湖中宋楼钥诗四面楼台相映一川烟水自湾环】三江亭【在府治东宋绍兴间守潘良贵建有记】圆峤亭【在象山县东三里东谷桃花溪之南四山盘旋前揖松萝下俯石涧宋嘉定十二年令赵善防建又有方壶亭在凤跃泉之南亦善防建】朝晖轩【在奉化县元赵孟頫戴表元黄溍聚讲之所凡戴黄有作赵书之今为法华寺】西湖十洲【在鄞县西月湖中舆地纪胜湖有汀洲岛屿凡十曰柳汀雪汀芳汀芙蓉洲菊花洲月岛松岛花屿竹屿烟屿】太白庄【在府东五里元学士程端礼与弟端学改为读书庄即宋守胡榘所建太白楼也】百花台【在府城中宋郡守曹泳筑】鳬矶馆【在慈谿县东南二里唐开元中令房琯建后改为驿】董黯故宅【在鄞县治西南百余步今即其宅立纯徳庙】史浩故宅【在鄞县西一里月湖之东宅乃赐第】杨简宅【在慈谿县北二里后为慈湖书院】赵善湘故宅【在鄞县南握兰坊左】王应麟故宅【在鄞县治南应麟父防为崇政殿説书理宗御书飞白汲古忠四字扁其堂】黄震故宅【在慈谿县北五十里地名古窰为震读书处】戴表元故宅【在奉化县西坑村】千人坛【在慈谿县西南十五里相秦始皇东逰会稽望秩以求神仙立坛于此上可容千人】
　　闗隘定海闗【在镇海县南门外　本朝康熙二十四年建海舶由此騐放】湖头渡闗【在奉化县东百二十里东接象山南距台州西连塔山北通镇海明初设官军戍守今有千总分防】长溪闗【在慈谿县西北二十里长溪岭溪流其下又杜湖闗在县西北四十里杜湖岭路俱通观海卫】翁山闗【在定海县南二里唐置宋设兵守御今为近郭险要处】宁波卫【在府治西明洪武初建明州卫寻改宁波卫】观海卫【在慈谿县西北六十里宋于濒海置向头鸣鹤两水军寨明洪武二十年信国公汤和于两塞间置卫筑城周四里门四西南去余姚县八十里北去海五里辖于绍兴而地属慈谿　本朝顺治十七年裁卫今有千总分防】昌国卫【在象山县西南八十里明洪武十二年舟山置千户所十七年置卫于故昌国县二十年徙于县之东门山二十七年因东门悬海薪水艰阻徙于后门山为卫冶筑城周七里门四外为濠】
　　【本朝顺治十七年裁卫十八年徙居民内地城隳康熙二十三年重筑二十六年设守备驻守今改都司】大嵩所【在鄞县东南九十里元置巡司明洪武二十年汤和改置千户所筑城周四里有奇门四自东南抵北为濠自西以北际石山本朝顺治十七年裁后设逰击守备驻防雍正七年以海防同知驻此】霩所【在镇海县南一百二十里宋置霩驿明洪武二十年置千户所筑城周三里今所废有千总分防】龙山所【在镇海县西北伏龙山南南去府城七十里明洪武二十年汤和因龙头石磄团旧址建筑城周三里今所废有千总分防】石浦所【在象山县西南一百里明洪武二十年改石浦巡司建前后二千户所筑城周不及五里门三外有濠西北阻山今所废有千总防守】钱仓所【在象山县东北四十里明洪武二十年建千户所筑城周三里门四今改为寨设兵防守】爵溪所【在象山县东南二十五里明洪武三十一年建千户所筑城周三里门三西北阻山东南负海孤悬海口直冲韭山今所废设兵防守】小溪镇巡司【在鄞县南四十里唐曰光溪元设巡司后废今移杖巡司于此】松浦镇巡司【在慈谿县西北五十里明洪武初置巡司今因之】向头镇【在慈谿县西北七十里向头山宋置向头寨元改为镇明初设巡司洪武二十年他徙正统十四年复还旧所　本朝康熙三十九年裁巡司】塔山巡司【在奉化县东百里元置田下寨设巡司明初改今名洪熙中废　本朝仍置】长山巡司【在镇海县南四十里旧为海内东寨明洪武初徙置长山盐之右曰长山巡司二十七年徙今所嘉靖中废　本朝复置又有甬东巡司在县东南十五里旧置于府东五里甬东隅明洪武二十年徙竹山海口后废太平巡司在县南六十里明正统十三年置后亦废】管界巡司【在镇海县西四十里宋曰水陆管界巡简寨在县城内嘉祐中迁县西北六十里澥浦山改今名明洪武二十年徙今所仍置巡司今因之】穿山所巡司【在镇海县东南九十里明洪武二十年汤和徙大小谢海口居民于此二十七年置千户所建城周四里门四　本朝顺治十八年重筑城周二里今所废改置巡司及千把总分防于此】赵岙巡司【在象山县东七里旧宁海县明正统八年改置于此】石浦巡司【在象山县西南一百里明洪武二年置二十年改建千户所迁巡司于此有城周四十八丈今仍设巡司又有陈山巡司在县东南十三里旧置于县北陈山明正统三年迁此有城周五十六丈又爵溪巡司在县西四十里明洪武二年置后改建千户所而迁巡司于此有城周四十二丈今皆裁】沈家岙巡司【在定海县东八十里旧曰沈家门寨番舶往来皆泊于此内有赵岙南岙芦花岙大岙去寨三五里以大岭口为阻截要地今置巡司及汛兵防守又岑港亦设巡司】岱山隘【在定海县东二十里海中旧有巡司又东南三十里有宝陀巡司今皆裁】碇□隘【在定海县西五十里去岑港密迩与外港相对旧为戍守要地】应家棚寨【在奉化县东七十五里旧为海口冲要　本朝顺治十八年设兵戍守后裁今有守备驻防】鲒埼寨【在奉化县东南六十里以鲒埼山名宋嘉泰中置监官领土兵镇守元改设巡司至元十三年废明初复置洪熙初废】昆亭寨【在镇海县南一百四十里北接穿山东接霩有官兵戍守】南堡寨【在象山县西南三十里有城周不及半里】逰仙寨【在象山县东南十五里即赤坎寨明正统八年建有城周不及一里】螺峯寨【在定海县西南十五里亦曰螺峯镇西去府城二百六十五里旧置三姑巡司明洪武二十八年改为螺峯巡司】四明驿【在鄞县西南水驿也有驿丞又车廏驿在慈谿县西南四十里元置以近车廏山名　本朝康熙三十九年裁】盐【府境盐共六大嵩在鄞县大嵩所鹤鸣在慈谿县西北六十里清泉场在镇海县南十里又县穿山所有穿山伏龙山西半里有龙头长山司侧有长山今并龙头入清泉长山入穿山】
