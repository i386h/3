<!-- { "loadSidebar": true } -->
　　古迹通川故城【今州治后汉分宕渠东境置宣汉县晋南渡后又尝侨置宣汉县分属南宕渠魏兴郡而此其故县也刘宋置巴渠郡治此后魏改县曰石城隋改通川皆为州郡治明初省入明统志谓废通川县在达州西二十里元省入误】东乡故城【在今县东北西魏置寰宇记在州东北一百七十里西魏置于益迁下蒲两水间即今县也兼置石州周天和四年废州仍于故州城置三巴郡隋开皇三年罢郡并省巴渠下蒲入焉属通川郡唐武徳三年于此置南石州又置下蒲昌乐二县以属之八年又废南石州及昌乐下蒲二县仍移东乡县治于今县东一里安养故城　按九域志在州东北一百八十里盖宋初复还旧治明正徳中复置去州甚近以寰宇记考之今县乃唐石鼔县北境西魏故县当在今县东北中后二江之间也又隋志东乡县下但云西魏置石州后周废州置三巴郡寰宇记多与隋志不同】东闗故城【在大平县东刘宋分宣汉东北境置东闗县梁于县置南晋郡及并州隋改置宣汉县唐贞观初徙废寰宇记废宣汉县在东乡县北一百七十里后魏废帝二年于废县东一百五十里梁所置南晋郡西百步置并州仍自今达州移宣汉于南晋郡北二百里今无遗址　按并州领南晋郡郡领东门宣汉二县理东闗周改南晋郡为和昌郡又省东门入宣汉县隋开皇二年罢郡以县属并州五年自并州北二百里移宣汉县理于东闗故城寻废并州以县属通川郡唐武徳元年又置南并州及东闗县三年移并州理新安废镇城贞观元年省南并州及东闗县仍自南晋故城移宣汉县于新安废镇城即今县是宋干徳五年并入东乡又按新安镇寰宇记未详疑即梁时所置新安县在东乡西界者其城盖在今太平县西隋志寰宇记皆云西魏置并州而周书李迁哲传梁时已有此州皆为梁末所置又隋志西魏置永昌郡寰宇记作后周改和昌旧唐志亦作和昌不同】新宁故城【在今新宁县东旧唐书地理志武徳二年分通川置新宁县治新宁城贞观八年移治淙城寰宇记县在通州东一百七十五里西魏废帝二年于此置开州后周天和四年移开州于浊水北唐贞观八年自今县西北移魏所置新宁县于废开州城俗谓之賨城即今理也故城在县西北十里后魏废帝二年立按宋防要至道二年移新宁治新安市王存九域志在州东一百十里盖宋时又移今治旧志今县东三十里有旧县坝两石狮犹存是也】东闗故郡【在新宁县西北十里本汉宣汉县地属巴郡后魏改为石城梁于县置万州及东闗郡隋开皇三年罢寰宇记东闗故郡城在新宁县西北五十里】三冈废县【在州西南四十里寰宇记本宣汉县地梁大同二年于此置新安郡兼立三冈县因邑界山有三陇为名后魏废帝二年改新安为新宁郡隋开皇三年罢郡以县属通川郡唐寳厯元年山南节度使裴度奏废大中五年复立宋史地理志熙宁六年省通州】永穆废县【在城西北汉宕渠县地后汉宣汉县地梁大同中置永康县并置万荣郡隋开皇初郡废十八年改曰永穆属清化郡唐武徳二年改万州贞观初州废县属通州宋属达州咸平二年改曰永睦元至元二十二年省寰宇记在州西北七十五里】石鼓废县【在州东汉宕渠县地后汉宣汉县地梁置石鼓县西魏置迁州后周废州置临清郡隋开皇初郡废县属通州郡唐属通州寳厯初省大中元年复置宋属达州寰宇记在州东六十里以县东五十里江次有大石号石鼓而名九域志熙宁七年省入通川】太平废县【在州西旧唐书地理志武徳二年置诺水广纳太平恒丰四县属万州贞观元年废太平恒丰二县入永穆】思来废县【在州北唐武徳二年析通川县置属通州贞观二年复废入】阆英废县【在州北一百二十里寰宇记唐天寳九年太守韦虚受奏于应水南一里置县以县南五里阆英山为名宋干徳五年并入石鼓】巴渠废县【在东乡县东北本汉宣汉县东境刘宋置巴渠郡并置巴渠县属之以境在巴川宕渠间故名隋开皇初废唐永泰元年又析石鼓四乡置属通川太和三年改属开州四年改属通州宋属达州元至元二十二年省入逹州寰宇记县在达州东二百三十里东闗水北五十步　按宋齐志巴渠郡皆领巴渠县寰宇记谓梁大同中置误】下蒲废县【在东乡县西北刘宋置属巴渠郡隋开皇三年废入东乡唐武徳三年复析东乡县置属南石州八年仍省入】昌乐废县【在太平县东界唐武徳三年析东乡置属南石州八年省入石鼓九域志巴渠县有昌乐镇即此】明通废县【在太平县东本明通院及宣汉井场地宋崇宁中升为县寰宇记宣汉井场在州东一千二百里九域志明通院五代蜀置为催科赋税之地在州东一千一百里有宣汉盐井緼栏三塲旧志宋崇宁六年升明通院置县属达州元至元二十二年废在太平县东北二百里　按宋志作通明又云南渡后増置与此不同】诸葛城【在太平县北城口山下旧志有前中后三城左抵紫阳右通平利相传诸葛武侯尝屯兵于此其地有三冈八坪形势雄峻】李靖垭【在新宁县西二十里元统志唐武徳时蛮酋冉肇则冠信州李靖击斩之于此】抽茶【在州南元统志宋时陈弁朱肱余应求李升韩均皆以言事切直谪监达州茶扬时目为五君子】六相楼【在州内治唐李峤李适之刘晏韩滉元稹宋张商英皆尝官于此后皆入相故以名楼旧在泮池侧明嘉靖中移于学宫讲堂前】清风堂【在州治张俞作】咏云亭【在盖庆厯中知州申恪治郡圃可游者十清风堂休沐堂琴亭游观皆非其旧矣】戞云亭【在州南南岭山西畔明统志下瞰江流周览城邑唐元稹为司马时建】胜江亭【在州西三里宋郡守王蕃建取唐白居易诗通州犹似胜江州之句而名】垂阳防【在州治宋时所筑防之下有鲜游池丛石山修竹园踯躅园】
　　闗隘吕公闗【在州东三里又石龙闗在州东十里】鳯凰闗【在州西三里】铁山闗【在州西二十里以铁山名】龙船闗【在州西北旧志州境山溪绵亘其西北尤为险僻明正徳中为盗贼渊薮嘉靖初以次讨平因即其险阻増置龙船诸关与巴州黄城诸闗相为形援】石门闗【在东乡县东三十里】髙桥关【在东乡县东南二百里接防州府开县界岭路险阻为要害地】马渡闗【在东乡县西北三百里接巴州界】盐闗【在东乡县北】蓝津闗【在太平县东三十里旧名滩津闗四山环阻中通鸟道为要害地相近又有吊累铁炉三阙】铜陵闗【在太平县东五十里】深溪闗【在太平县东一百八十里路出陜西兴安俗呼贺兰明洪武五年建】明通闗【在太平县东二百里明置巡司今裁】豆山闗【在新宁县东四十里接开县界】郭家寨【在新宁县南三十五里形势峻絶上有平田泉水四溢】方城寨【在新宁县北三十里四方壁立如城明正徳中居民避冦于此得免者数千人】麻栁巡司【在州南九十里　本朝雍正八年置】
　　津梁阁溪桥【在州西】中孚桥【在州南翠屏山麓】深溪桥【在东乡县西五里明嘉靖中建为洞五长十丈】大竹渡【在太平县北八十里】
　　陵墓汉冯绲墓【在州西元统志在永睦县西八十里有碑　按绲墓又见大竹县】唐处士墓【在州北元统志在州城北十五里杨斗坝马脑鼻山下其碑乃唐景龙二年刻字画遒媚如欧栁莫详姓名】宋景林洙墓【在州西五十里】杨晨墓【在州北三里碑刻称东臯先生】赵烈女墓【在州西北鳯凰山烈女峯下元统志宋皇祐二年知州薛俅为立碑于州西北山后邑令薛仲侃复为创祠绘像于中州志石墩尚存碑刻剥落明正徳间兵部尚书洪钟提兵贼屯兵于此一卒误寝冡上遂发狂疾】
　　祠庙义成公庙【在州东北祀景林洙】杨令庙【在州西铁山祀宋永睦令杨载】寺观北岩寺【在州西北鳯凰山宋建境幽地胜人多游览】黄龙寺【在州治东南明洪武中建】普光寺【在东乡县北江东宋嘉定九年建】
　　名宦后周辛昻【狄道人为通州刺史推诚布信甚得蛮獠懽心】隋李谔【赵郡人髙祖时为恵州刺史甚有恵政民夷悦服】唐李桐客【衡水人贞观初为通州刺史政尚清平民以慈父呼之】李适之【宋室开元初为通州刺史以强干见称】宋张商英【新津人熈宁初为通川主簿渝州蛮叛説降其酋】
　　本朝董守义【汉军镶白旗人康熈二十三年知达州有侄手刃叔母伪以盗杀赴愬守义片言摘发即伏辜州人咸颂其神以有果决才每为上官征调谳他邑数年间多所平反】马云从【奉天人康熈三十四年知达州值嵗防民鲜粒食云従筹策告籴四境頼以全活州人祠之】
　　人物宋杜仁伟【达州人为马步军都指挥淳化中李顺作乱仁伟罄家赀给官军讨贼斩获甚众以功授检校太子宾客行达州司马】王汲【达州人嘉祐中肄业成都三魁蜀士常作木铎赋人因呼为王木铎举进士为涪州判官嵗防贫民为盗被执者盈狱罪当死汲省释之全活者数百人今彭山豪民侵田淹讼数十年汲至片言而决厯官梓州通判弟昌熈宁进士黔江令元丰中景灵宫成昌作赋献之又着太平党论及三光集】李傅【达州人元丰进士钦宗居东宫时与耿南仲俱为侍读比即位赐水晶斧以旌其徳后知汉州】杨晨【达州人宣和进士荆南府教授丞相赵鼎荐其才除秘书省正字厯迁兵部郎中髙宗遣抚谕西蜀晨至兴利除害称上防寻改祠部左府时书檄填委晨援笔立成凡大议未决必取裁焉官至礼部侍郎兄景弟早时号三杨】景林洙【通川人咸平间王均叛州有贼应之林洙将乡兵拒战于州北为贼所戕首坠而身不仆跨马奔归州城东北隅人讶而呼之曰公无首矣始坠地邦人即其地立祠祀之】罗戬【通川人以刚直闻于乡游太学进孙吴二书徽宗特命为武学论上幸学百官先集蔡京于坐谈兵戬心哂之仰视屋角不聆其语触怒夺官】袁沔【通川人未冠游太学靖康之难上书言当东防成臯西临渑池以鋭士数千出唐邓经武闗以迎西师又自襄汝间道直走伊洛捣其庭则城下之师自解不报已而城防沔归汉中乃画防险对敌五事其后又复条十二事力诋谀佞佞用事者忌之沔不见用拂衣归】张大中【通川人博极羣书一览不忘宣和间举进士授南浦令有廉称累官果州通判】明黄元白【达州人嘉靖进士任兵科左给事中力诋权贵几毙廷杖者再防分守陜西边境肃凊】卫承芳【达州人隆庆进士万厯中知温州府公亷善抚字进浙江副使谢病归荐起厯右副都御史巡抚江西严絶餽遗属吏争自饬入为南京户部尚书福王乞芦洲自江都抵大江南北千余里自遣内官征课承芳抗争争卒不従寻就改吏部卒官赠太子太保諡清敏】王世琮【天启举人初任汝宁推官屡败李自成射矢贯耳不为动陞汝南分巡道贼至世琮与督师杨文岳协力固守城破被执骂贼不絶口贼缚世琮文岳以大礟击之洞胸縻骨而死】
　　本朝张正化【太平县人流贼杨秉防防太平王化偕乡人避居山中分以粮糗全活数十百人率骁勇保铜城寨顺治六年首以寨归总督李国英授叅将衔署为城守康熈元年従征茅麓山贼平正化曰吾保乡里耳安事功名幸升平可安吾柁矣遂坚辞职以布衣终】唐敬一【字慎斋达州人顺治甲午举人厯官洮岷副使狱有囚拟□辟者十七人敬一至讯得其寃状俱释之又尝勘醲众盗案平反甚众详甘肃统部】
