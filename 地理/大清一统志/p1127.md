<!-- { "loadSidebar": true } -->
　　山川四明山【在府西南一百五十里为郡之镇山唐六典江南道名山四四明山髙一万八千丈周回二百十里乐史太平寰宇记山在明州西八十里四角各生一种木皆不杂山顶有池池有三重石台道书以为第九洞天名丹山赤水之天旧志山由天台山脉向东北一百三十里涌为二百八十峯中有三十六峯周围八百余里绵亘府之奉化慈谿鄞县绍兴之余姚上虞嵊县台州之宁海诸境上有方石四面如牕中通日月星宿之光故曰四明山东七十峯状如惊浪境接句章山西连脊起峯状如奔牛曰奔牛山中有三朶峯鼎足以立汉张平子居焉中有石室西南有五朶峯状如芙蓉五峯相望各去六里中为四明山心山南耸七十里状如驱羊其峯蹲者曰蹲羊有涧南出一百二十里归于鄞江山西南又有八峯如罾嚢号八囊山山北有两阵山如走蛇梅福隠越尝逰焉由鄞小溪而上为东四明由余姚而上为西四明由奉化雪窦而上则谓之四明山　按四明支山凡有十仗锡山石楼山松岩山雷峯山大雷山鸡笼山烽火山楼山峒山鳖山皆是】鄮山【在鄞县东三十里昔海人贸易于此后加邑从鄮因以名县又东二里为横岙山又三里为同谷山以东西两岙同一谷口也】大涵山【在鄞县东三十五里濒水而秀天霁风晴山水相映故名又五里为圣母山又二十里为朱长山】阿育王山【在鄞县东四十里北去镇海县三十五里明统志旧名鄮山晋太康中并州人刘萨诃得阿育王舍利建塔于此因名其前横陈如几者名玉凡山其南为白云山】阳堂山【在鄞县东四十九里俗曰青山四面悬絶下有鲍郎庙】太白山【在鄞县东六十里视诸山为最髙上有龙池曹学佺名胜志山南悬崖瀑布名水帘洞上有鬼谷先生祠】大慈山【在鄞县东六十里东钱湖中】天童山【在鄞县东六十五里髙秀与太白埓有玲珑岩龙潭诸胜】姜山【在鄞县南二十五里平原崛起有三石洞又五里为茅山】塔岭山【在鄞县南四十里环列二十三峯递引而南冈岭相接最为深险与奉化县接界】它山【在鄞县南五十里即唐县令王元缉为堰之地水南沿流皆山北皆平地至是始有小山以其无山相接故名】金峨山【在鄞县南八十里为府治案山】霞屿山【在鄞县东南四十五里东钱湖中西北有月波山与霞屿对峙】大梅山【在鄞县东南七十里相传汉梅子真于此有石洞仙井药炉丹灶遗迹】响岩山【在鄞县西南四十五里壁千仞下瞰江水每有声响　相答相传唐贺知章于此】建岙山【在鄞县西南五十里矗立十五峯状如列防】锡山【在鄞县西南五十里葱蒨揷天旧尝产锡又银山在县西南六十里旧产银】石臼山【在鄞县西南五十五里下有溪其麓有石臼庙】天井山【在鄞县西南七十里下瞰深渊上有五井俗传神龙所居由下井至中井上井逾入逾险其二井人迹罕到相近有灌顶山直上二十里宋时曾采铁于此】骠骑山【在慈谿县东十五里会稽典録汉世祖时张意为骠骑军其子齐方厯尚书郎曾此山因名旧名古灵山又名马鞍山】鸡鸣山【在慈谿西二十里一名仙鸡山上有石井石床石瓶旁有石如鸡又十里为相山盘郁秀丽形家以其地当产宰辅故名】渔溪山【在慈谿县西五十里石矶枕水彷佛富春】雨微山【在慈谿县西五十里旧名龙山一名雨征山上有云气即雨邑人以此为征故名宋避讳改征为微又有夜飞山在县西四十五里临江相自蜀飞来一名蜀山】浮碧山【在慈谿县治北形圆而小三面潴为湖山浮其上故名】塔山【在慈谿县东南三里俗呼为东山前临两江西瞰城郭旧尝建塔其上唐房琯为令因形家言废而至今犹仍旧名】城门山【在慈谿县西南十五里巉岩峭壁孤立江滨隋城门校尉陈咏此因名】大山【在慈谿县西南三十里道书第六十三福地也晋虞喜尝此三召不赴故名】戍溪山【在慈谿县西南三十五里晋刘牢之讨孙恩尝戍兵于此下有戍溪】车廏山【在慈谿县西南四十里越王句践尝置廏于此遗迹犹存明初吴祯讨方国珍夜入曹娥江出不意拔车廏遂入庆元】句余山【在慈谿县西南四十里句章之西余姚之东山海经句余之山无草木多金玉郭璞注今在余姚县南句章县北故此二县因以为名】三过山【在慈谿县西南五十里舆地纪胜山势孤峻临江潮水萦洄舟人理棹虽一过犹三过焉】大蓬山【在慈谿县东北三十里又名达蓬山上有岩髙四五丈秦始皇东逰欲自此入蓬莱故名其支陇为香山】五磊山【在慈谿县西北四十五里五峯磊磊若聚米所成南有崖如门可通出入】鸣鹤山【在慈谿县西北六十里山形如鹤翅舒而喙张有飞鸣之状】浪港山【在慈谿县西北七十里观海卫城负马山南有矿穴明嘉靖间立厰开取石压死者无御史王绅奏止之】向头山【在慈谿县西北八十里旧志亦名西龙尾东望伏龙山舆龙头相向龙头以东属镇海龙尾以西属余姚二山捍潮其中涨涂渐与山相接】大忌山【在慈谿县西北八十里下有暗石为舟航往来所忌旧在海中今近岸相峙为小忌山又有泥横山在县西北百里俗名掘泥山旧亦在海中今连岸】新岭山【在奉化县东二十里有七十二曲岭狭而长有天然石磴泉出甚冽杯饮止给一人行者以次取饮不竭明嘉靖间更岭道于后陇芟□平坦行人便之谓之太平岭】鄞城山【在奉化县东五十里古鄞城在其下旧志即赤堇山相传欧冶子造剑处国防破赤堇而取锡即此山有草曰赤堇县以此名而加邑焉】九峯山【在奉化县东六十里九峯突兀产多乌桕秋霜叶红烂若春花】凤山【在奉化县治西冈峦秀拔形如凤翔相连者为印山越五里为华顶山秀而尊上有龙湫】鲤湖塘山【在奉化县西十里髙出众山有奇石山顶有龙湫不涸尝出云为雨】石岭山【在奉化县西十五里上有石髙八九丈如人屹立十道四畨志谓之新妇岩其石五色望之颇似花钿故名又名乌峯】小丹山【在奉化县西五十里四明山南上有二洞如广厦可容五六十人岩罅水流紫绀赤色云笈七籖所谓丹山赤水是也】雪窦山【在奉化县西六十里四明山之别埠奇胜错列宋理宗尝梦逰此赐名应梦山又有桃花坑山山岩壁立数仞延袤数百尺岩色红白相间状如桃花初发故名中有平田数百亩又有剡源山夹溪而出蓊然深以其近剡故名】梨洲山【在奉化县西百里即四明之西峯晋孙绰逰此于沙上偶得梨数枚以为仙物山因以名】宝化山【在奉化县南三里为邑之案山】梅山【在奉化县南三十里旧志谓梅福尝逰此兀立众山中峯峦奇秀北环大海下有龙湫】蓬岛山【在奉化县南四十里其脉来自四明重冈复岭形势雄壮兀然为诸山之冠北为安岩之翠峯南为石楼之赤岩陟其巅俯视数百里外旁为后莱山山谷间有龙湫名虾鱼潭】天门山【在奉化县南六十里接象山县界汉书地理志鄞东南有越天门山陶宏景眞诰天门山在鄞县南宁海北半亚于海又象山县南一百二十里海中两峯对峙其状若门亦名天门山一名蜃楼门又名东门山髙二百丈周二十五里明初昌国卫置此又南有大门担子石坛等山有南北□壳菜蓝等岙可避风泊舟明嘉靖中设军哨守】铜山【在奉化县北十五里由日岭出其山甚髙周囘三十里唐书地理志奉化县有铜疑出此】江口山【在奉化县北二十五里自四明分支雪窦东衍而来至此始尽上有塔俯瞰大江山之阳为县境隂为鄞县境】奉化山【在奉化县东南五里一名瑞峯山峯峦特起周三十里四面皆异名东为栲栳山西为龙潭山顶有龙潭南为吴郎山即后潭山北为南山元史载奉化州山石裂即此处】鲒埼山【在奉化县东南五十五里以近古鲒埼亭而名明嘉靖中倭走横岭阻水奔入鲒埼即此又三山在鲒埼南屹立里港海中】大雷山【在奉化县西南四十里四明支山也山髙千丈盘踞数十里脉接台州起于华顶而尽于象山西去象山县二十里】石楼山【在奉化县西南六十里寰宇记在鄮山南一名石柱山县志山髙六百丈与蓬岛山相近上有石如屋两崖夹涧飞瀑流下】镇亭山【在奉化县西南百里汉书地理志鄞有镇亭县志山极髙南自天台西涟四明绵亘数十里中有龙湫名石井潭】汉城山【在奉化县东北二十里山顶平旷容数千人相传五代时屯聚保卫处】招宝山【在镇海县东北二里本名侯涛山以诸畨入贡停舶于此改今名南临港口屹然耸峙最为要害旧设台堠于此明嘉靖间筑城堡东南峙一小山仅髙寻丈名昌国山潮汐于此分流】虎蹲山【在镇海县东五里屹立海口如虎】金鸡山【在镇海县东八里与招宝山对峙】蛟门山【在镇海县东海中去岸约十五里一名嘉门山环镇海口吐纳潮汐出此即大海洋古称蛟门虎蹲天设之险时兴风怪浪舟行避之】陈山【在镇海县南七里絶顶有白龙潭将雨白云起山巅作覆冒状将霁岚绕出山腰如环带人以为占】青屿山【在镇海县东南三里旧志青屿隘为戍守要地】龙头山【在镇海县东南十二里下置甬东巡司旁有葫芦峤明嘉靖中县令金儿成筑塞峤口建楼其上以防海又竹屿山亦在县东南十二里小浃江口】盘岙山【在镇海县东南七十五里水绕太白山隂而出凡三十六盘】瑞岩山【在镇海县东南八十五里有十二峯宋大中祥符五年有芝草生于青松峯之上因名】巾子山【在镇海县东北二里山形卓立如巾帻与招宝山相控峙为潮水出入之障宋徳祐二年张世杰提师入定海元遣都统卞彪説降世杰断其舌磔之于巾子山下明嘉靖间于山巅建越国公祠以祀世杰】伏龙山【在镇海县西北八十里一名箬山首尾跨东西两海门蜿蜒如龙中有千丈岩南去龙山所十里屹临水际为畨舶必由之道】施公山【在镇海县西北九十里北瞰大洋商舶往来地极险要元设巡司于此明时置烽堠山上】鼓吹山【在象山县东八里峯峦崒嵂岩壁空虚天将雨洞中有声如鼓吹】双泉山【在象山县东四十里海中上有二穴出泉味甘冽】玉几山【在象山县南十五里县治案山】三蕚山【在象山县南六十里海中上有三峯一名三仙岛至春杂花盛开绮丽絶胜】大佛头山【在象山县南一百五十里髙出海中诸山数百丈周百余里日本入贡以此山为向道中甚平旷地皆膏腴宜耕稼稍西为台明屿两山对峙中流为台明二州分界处】象山【在象山县治北形如伏象县以此名其峯圆耸峯顶旧有望海楼稍东有象潭山其下为东塘山稍西有凤跃山俱环峙城郭】郑行山【在象山县北十里为象山后拥形势耸拔旧有郑行居此岙】韭山【在象山县东南一百里海中产大韭偏地形势巍峩岛防深逺明嘉靖中倭巢于岑港山张四维以舟师击之韭山洋即此又百里曰大薤山山产大薤卓峙大洋直望日本倭船往来每视此为准】灵岩山【在象山县西南四十五里岩石奇怪极其天巧有瀑布倒流百余丈】防顶山【在象山县西北四十五里上有花气岩其絶顶又名天峯盘郁耸拔为邑之望中多平衍可耕稼】乌屿山【在象山县西北八十里孤悬海中圆小如珠奉化鄞县俱分界于此】定海山【在定海县冶东旧名舟山明嘉靖四十二年总兵卢镗等降海防汪直于此督臣胡宗宪勒受降亭三字山上　本朝康熙二十五年改今名】翁山【在定海县东三十里亦曰翁洲相葛仙翁尝此唐以名县李吉甫元和郡县志翁洲入海二百里即春秋所谓甬东地其洲环五百里有良田湖水】鼓吹山【在定海县东四十里山之隂有战洋相徐偃王逃至此其拒战处也山巅平坦容数百人】沈家门山【在定海县东九十里外通莲花洋最为要地】石门山【在定海县东海中两山壁立如门】补陀洛迦山【在定海县东一百五十里海中一潮可到为海岸孤絶处梵名补陀洛迦华言小白华也亦曰普陀山又名梅岑山相以梅福名往时日本髙丽新罗诸国皆由此取道以风信又有大小洛迦山与普陀接近】大谢山【在定海县西八十里海中寛广百里土沃民稠其旁为小谢山西南二里即镇海之穿山所南临黄崎港北由大猫海洋至金塘鹿山最为险要】金塘山【在定海县西八十余里海中周二百余里泉甘土肥称沃壤旧为昌国县之金塘乡明洪武二十年汤和徙民入内地】烈表山【在定海县西金塘山西北隔一小港相表里一名烈港明嘉靖中都督卢镗倭于此因名平倭港】双髻山【在定海县北十里有二峯如髻矗立天表为县之主山】石同门山【在定海县东南海中数峯崛起潮汐经流其中旁为十六门亦名十六门山】桃花山【在定海县东南海中石有纹似桃花嵌空刻露屹立巨浸中元吴莱曰此昌国絶胜处】竹屿山【在定海县西南海中两山夹峙上有丛竹与竹屿对峙者为云屿山云气常滃郁又有盘屿山与竹屿隔海对峙以山势盘旋而名】岱山【在定海县东北海中约一潮可到有鹞子尖其巅下冈峦秀拔林樾苍润时有云雾抹其顶相近有兰山秀山皆可垦田】镇鳌山【在定海县治西北隅山自北来蜿蜒南走屹然一峯旧昌国县治在山麓今为总兵署】滩山【在定海县西北海中接江苏松江府界】东霍山【在定海县西北海中相传徐市驻舟处有石棋盘修竹环之清风披拂常无尘垢其对峙者为西霍山】稠岭【在鄞县西四十五里与慈谿县接界明嘉靖中设寨以御倭冦】踌躇岭【在鄞县南一百十里山路险峻】圣公岭【在鄞县西四十里明统志千仞壁立其中石室虚明宋朱彦诚尝遇仙于此】长溪岭【在慈谿县西北六十五里溪行可五六里北出鸣鹤乡道通观海卫】石刺岭【在慈谿县北一里石磴盘纡迤逦接县治】栅墟岭【在奉化县东南六十里南去台州府宁海县亦六十里宋建炎中立栅戍守于此为海道冲要】毛巅岭【在奉化县西六十里四明山南接大小晦山岩谷崎岖行者艰阻宋绍熙间有毛居士者凿山以便往来因名】六诏岭【在奉化县西百里晋宋间曾有者六诏不起因名通典陆诏岭与剡县分界即此】佛头岩【在象山县南二十五里髙十余丈上如佛首中断如蜂腰岌然欲揺亦名揺环岩四面皆檐卜花夏月花开弥望如雪香闻十余里】平沙岩【在象山县昌国卫南门海边羣石嶙峋独此一岩方广数十丈平如席披曝海潮间随潮见】龙洞【在象山县东南二十五里洞中有石室广可数丈天雨水如雷鸣闻十余里嵗旱祷雨辄应】锯门洞【在象山县东南三十里锯门山岩壁中濶三丈许圆如规内有二潭石笋如柱横石如阇置戍于此曰锯门隘其外曰锯门洋为海中要地】盘陀石【在定海县东海中石平广可立百余人下瞰大海正扶桑日出之地烛龙将驾天光焕】海【府境东南北三面环海东通日本南通闽广诸畨北接江苏崇明上海旧志云大海自台州府宁海县折而东在象山县东二十里曰钱塘南三十五里曰大睦西南二十里曰东门自钱塘而北则定海自东门而南则台温定海县四面皆濒海东为莲花洋东北为灌门海中有砥柱屹峙中流水滙于此旋涌若沸舟行必投以物杀其势而后过镇海县东北两面据海由东而南接象山县界由北而西接慈谿县界慈谿县北距海六十里西接余姚北界海盐以黄牛桑屿二山为界】蕙江【在鄞县南六十里源出奉化县大晦山抵它山堰合鄞江其西与兰江相接】鄞江【在鄞县东北二里即甬江也奉化江自南来慈谿江自西来俱至县东三港口合流而东入镇海县界为大浃江经县城南至县东入海曰大浃口即春秋所为甬东东晋时置浃口戍隆安中孙恩为刘裕败自浃口窜入海即此】慈谿江【在慈谿县南十五里上流即姚江自余姚县流入至丈亭渡岐而为二大支由车廏厯西渡经府城北合鄞江入海小支从丈亭分流贯县城而东出凡四十五里名管山江旧因民田阻江回逺旱无沾溉潦则泛溢宋宝祐五年制置使吴潜市民田开江七百丈有奇广三丈六尺自是水直抵慈谿县东南之茅洲闸又东南流七里为化闸入镇海县境名中大河至骆驼桥又分二派南抵鄞县境北会西河水入海】奉化江【在奉化县北其上流曰剡溪源出嵊县界岭及六诏岭东北流凡九曲至县西四十里之公棠堰受晦溪水又东北至县西北二十五里畸山受上元溪水又东至县西十五里泉口受棠溪水又东至县北二十五里江口受范家河赵河水又东北至县东北四十里北渡合镇亭水名奉化江亦曰北渡江其流始盛又东北入鄞县界合鄞江】小浃江【在镇海县南十二里自竹屿山海口分流为支江蜿蜒西流四十里过东冈碶又西流五十里至鄞县三十五里之五乡碶合鄞江】宝幢河【在鄞县东四十五里源出太白山至江东碶闸入奉化江】范家河【在奉化县北十里一名万家河流至江口入剡溪溉田四百余顷】赵河【在奉化县北一十五里唐元和二十二年令赵察开溉田八百余顷流至江口入剡溪】西河【在镇海县西北四十里源出慈谿县香山东流至县西北五十五里澥浦入海支流会斗涧水流十五里入中大河】大河【在象山县治南又名旧河源出县治西鳯跃山名凤跃溪绕流县前又南合三十六涧灌上洋田六百余顷至朝宗碶又南入海】东大河【在象山县东南九里有二源一曰沙溪源出象潭一曰锦溪源出王家岙合流至应家浃始名东大河又南流十里至会源碶入瑞龙河】瑞龙河【在象山县东南二十里源出县东南十里瑞龙山旧受会源碶水南流至庆丰碶入海今淤】西大河【在象山县西南二里上自大河分流亦名唐家河经县西南九里名西极河入三港口以注于海】青溪【在鄞县东五十里源出水帘洞上有鬼谷子祠】光溪【在鄞县西南五十里隋并句章县唐改鄞州及鄮县置明州俱治其上源出四明山东经密岩滙天象岩至它山堰分流桐桥灌桃源诸乡之田】文溪【在慈谿县东十五里滙县境东北诸溪涧水以泄于前江明隆庆间开濬】慈溪【在慈谿县西南三十里旧名大隠溪汉孝子董黯母好饮此水黯乃筑室溪旁汲以供母因改今名】大晦溪【在奉化县西北六十里又上元溪在县西北二十里棠溪在县西南下流皆入剡溪】县溪【在奉化县西南三十五里源出镇亭山之龙潭东北流至县西南十五里会诸溪涧水名西溪岐为二一名龙溪一名市河俱绕县东南流入奉化江旧志溪自镇亭源为七十二曲绕连山松林奉化长夀四乡溉田甚广】黄马溪【在定海县西北五十里又九溪在县北十里河溪在县东北二十五里俱资灌溉】东钱湖【在鄞县东二十五里唐书地理志鄮县东二十五里有西湖溉田五百顷天宝二年令陆南金开广之王应麟曰西湖即今之东钱湖也旧志东钱湖一名万金湖受七十二溪之水周八百顷傍山为固叠石为塘亘八十里中有四牐七堰又于其旁各为石碶水溢则分泄之使注于江自宋元至明相继修治鄞县镇海奉化三境之田俱被灌溉之利】广徳湖【在鄞县西十二里旧名鸎脰湖唐大厯八年县令储仙舟改名广徳贞元二年刺史任侗因故迹增修溉田四百顷宋煕宁初知县事张恂重筑隄防曾巩为记政和八年郡人楼异知郡事奏罢为田西七乡遂嵗苦旱今湖址仅存】日湖【在鄞县治东南一里城中一名细湖周二百五十丈又有月湖在县治西南七里周七百二十丈有奇二湖之源俱出四明山一自它山堰经仲夏堰入南门为日湖又名南湖一自县西南大雷山经十字港滙望春桥入西门为月湖又名西湖并从城北三里保丰硖泄入鄞江】小江湖【在鄞县西南三十五里唐书地理志鄮县南二里有小江湖溉田八百顷开元中令王元纬开】花屿湖【在慈谿县东南十里旧有小塘潴水唐贞元十年刺史任侗劝民修筑计十七顷四十余亩溉田六千余亩中有小屿筑塘以通往来湖遂分为东西中多鱼及莼菱民资以为利宋嘉祐间主簿成立增堤置碶后废】慈湖【在慈溪县东北一里唐开元间县令房琯凿以溉田广一百五十亩因县名曰慈以吴太子太傅阚泽徳润旧居故一名阚湖亦曰徳润湖又名普济湖本朝顺治十二年县令王绣开濬】杜湖【在慈谿县西北五十里旧淤塞唐刺史任侗浚浚筑之广二千七百余亩相连者为白洋湖广一千七百余亩唐景龙中余姚令张辟疆修筑鸣鹤一乡方四十里不通江湖惟资二湖以灌溉宋庆元初主簿周常筑塘修碶为利甚溥后多废】万夀湖【在奉化县东五里一名放生湖又广平湖在县东北五里一名寺后湖元至元十三年并取资国堰水潴为湖以溉田】仁湖【在奉化县东北十里三靣阻山中环四五里为平地宋绍兴中置为湖潴水四五尺北为塘置闸泄水】沈窖湖【在镇海县西北百里周二十八里又白沙湖在县西北七十里周二里有奇灵绪湖在县西北九十里周二十余里四湖俱由慈谿县界引流溉田由澥浦通海】白泉湖【在定海县东北周环三十里潴水溉田源泉沸涌旧名富都湖又名万金湖今渐淤】梅山港【在镇海县东南十里霩所西亦名梅山江自崎头海洋西北流经乌崎山下又经大嵩所通于海港口有梅山隘为戍守要地】夏湖潭【在奉化县南五里西山下虽大旱泉源沸涌可灌田】白龙潭【在奉化县东南奉化山下方濶十余丈分引数流以资灌溉】隠潭【在奉化县西北六十里潭有三两崖相抗壁立数百仞瀑下如雷上有巨岩隆起半覆潭上旁有石笋髙七八丈号巨笔峯旱祷辄应】紫云潭【在象山县西三十里乌岩山中两岩对峙飞瀑湍流又云谷潭在县东北立庙祀龙神县境凡三十余处嵗旱祷之俱应】泄潭【在定海县南定海山之腰上有瀑布宋宣和中旱县尉刘佖祷以诗诗成而雨至】东泉池【在镇海县治东泉有二脉东咸而西甘广二十余丈长十丈深五尺】灵济泉【在奉化县西南一里一名灵济潭旧名包家潭宋元丰中邑令向宗谔开濬旱涝不盈涸】圣井【在鄞县东五十里阿育王山灵渊庙环庙有圣井七而中井有灵鳗旱祷辄应又慈谿县西三十四里亦有圣井源出剡岙大旱不涸】招宝井【在镇海县招宝山巅久旱不涸】
