<!-- { "loadSidebar": true } -->
　　古迹西城故城【在府西北汉置县属汉中郡后汉末为西城郡治魏志建安二十年分汉中之安阳西城为西城郡华阳国志建安二十四年刘先主以申仪为西城太守仪降魏黄初二年文帝转仪为魏兴太守蜀平遂治西城司马光通鉴晋咸康五年庾怿为梁州刺史镇魏兴后以魏兴险逺徙屯平州建元二年司马勲为梁州刺史戍西城太元四年苻坚陷魏兴九年桓冲遣郭宝伐苻坚魏兴太守禇垣降之义兴中谯纵之乱氐陷梁州刺史复移魏兴寰宇记梁于魏兴郡置北梁州寻改为南梁州后魏正始元年归魏按梁州记后魏合华阳金城二郡为忠诚郡领亭乡锡城金川三县即此地西魏大统元年梁将兰钦东伐魏兴郡还梁废帝元年达奚武吞并山南又与魏兴置东梁州三年因其地出金改为金州仍领魏兴郡北周天和四年省西城县仍移吉安县理西城废县廨隋改金川唐复为西城其故城即今金州西北四里汉江之北西城山之东魏兴郡故城是也当谷口路南与州城相对葢后魏时移今理州志州初治汉水北去不过百余步后移水南明万歴十一年大水城坏移治故城之南三里许因易州名兴安　本朝顺治初因新城頽圯复还治旧城又有旧土城在东关遗址尚存即宋元以来州城旧址　按汉书地理志所列第一县不皆为郡治汉中郡虽首列西城而当时自治南郑水经注寰宇记等书甚明自胡三省始谓前汉郡治西城诸志从之其实非是】上亷故城【在平利县东晋书地理志上庸郡有上亷县沈约宋志永初志有后省萧齐复置仍属上庸隋书地理志金川县梁初曰上亷后曰吉阳西魏改曰吉安旧唐书地理志北周于平利川置吉阳县隋改为安吉武徳元年改为平利寰宇记平利县两汉及魏为西城县地晋于今县南平利川置上亷县取上亷水为名寻又改为吉阳县周地图记云上亷县后移还上庸于平利川置吉阳县后魏改为吉安县北周天和四年移吉安于今州理唐武徳元年再于上亷城置平利县八年又移于古声口戍南声水之东黄洋水北即今县也平利县志上亷城在今县东】旬阳故城【在今洵阳县北战国策苏秦説楚盛王曰楚北有郇阳汉书地理志汉中郡领旬阳县晋书地理志魏兴郡领洵阳县宋书州郡志旬阳县后汉无晋太康四年复立隋书地理志西城郡洵阳县旧置洵阳郡开皇初郡废旧唐书地理志武徳元年割洵阳洵城驴川三县置洵州七年州废以三县属金州寰宇记洵阳县在金州东一百二十里本汉旧县以在洵水之阳而名县志故城在今县治北　按周书泉仲遵传蛮帅杜清和自称巴州刺史结安康首帅共举兵围东梁州朝廷遣王雄讨平之改巴州为洵州隋志金川县北周置洵州寻废以洵水为名葢亦在今洵阳县界】黄土故城【在洵阳县东隋书地理志西城郡黄土西魏置淯阳郡后周改郡置县曰长冈后省郡入甲郡置县曰黄土并赤石甲临江三县入焉开皇初郡废旧唐书地理志金州淯阳县后魏黄土县义宁二年属上州贞观八年属金州天寳元年改为淯阳唐书地理志淯阳县大歴六年省入洵阳长庆初复置寰宇记废淯阳县在洵阳县东三十里本汉洵阳县地晋于此置淯口戍后魏大统十七年改置洵阳郡又于郡西三十三里置黄土县居汉水南黄土山之西为名北周保定二年改淯阳郡为长冈郡三年郡废移黄土县于淯阳郡廨为理宋史地理志干徳四年废淯阳入洵阳州志故城在今洵阳县东一百二十里即闾关司旧堞宛然】锡县故城【在白河县东古麇国地左传文公十一年楚潘崇复伐麇至于穴汉书地理志汉中郡领锡县后汉书郡国志县春秋曰锡穴应劭曰锡音阳魏志建安二十年分汉中之锡郡置都尉太和二年分新城之锡县为锡郡景初元年省锡郡以锡县属魏兴郡水经注汉水东迳锡县故城北寰宇记晋太康五年魏兴郡自洵口移理县今丰利界东魏兴故城是也】丰利故城【在白河县南宋书州郡志南上洛郡侨寄魏兴领上洛商流民丰阳渠阳义阳六县隋书地理志西城郡丰利梁置南上洛郡西魏改郡曰丰利北周省郡入上津郡后又废上津郡入甲郡元和志丰利县东至均州二百四十里汉长利县地理在长利川故名宋于此侨置南上洛郡后魏文帝改为丰利郡又立丰利县旧唐书地理志后魏分锡县置丰利县武徳初属上州州废属均州寰宇记干徳六年并丰利县入郧阳县平利县志丰利城在今县东北一百七十里】石泉故城【今石泉县治晋书地理志桓温平蜀之后以已汉流人立晋昌郡领长乐等十县宋书州郡志晋昌郡晋元帝立宋末省以长乐等魏兴郡杜佑通典石泉县齐置晋昌郡于此寰宇记石泉县在金州西北三百里本汉西城县地梁武帝立晋昌郡治王水口夏侯道迁以梁州入魏移晋昌郡于所领长乐县东阳村后值黄众保叛移晋昌郡于旧理因改曰魏昌周武成三年郡又移理东阳川仍并所领诸县为永乐一县理于今县南一里旧长乐所理处续改名石泉以县北石泉为名保定三年废魏昌郡移石泉县理郡城即今县理是也唐圣歴元年改为武安县神龙初复旧大歴六年以户口散落并入汉阴县永贞元年金州刺史姜公辅奏县地山谷重阻一千余里来往输纳民为不便请于旧所复置诏从之王水口在县西八十里】安康故城【在旧汉阴县西汉置安阳县在今汉中府城固县界魏移置于此晋改曰安康刘宋又置安康郡宋书州郡志梁州安康郡宋末分魏兴之安康县及晋昌之宁都县立安康县本二汉安阳县汉末省魏复立属魏兴晋太康元年更名水经注汉水东歴敖头旧立仓储之所傍山通逺水陆险凑魏兴安康县治有戍统领流离魏书淳于设传孝昌三年朝廷以梁州安康郡阻带江山要害之所分置东梁州隋书地理志西城郡安康旧曰宁都齐置安广郡后魏置东梁州后萧詧改直州开皇初郡废大业初州废县改曰安康唐书地理志武徳元年以安康县置西安州二年曰直州贞观元年直州废安康属金州至徳二载更名汉阴寰宇记汉安阳故城在汉阴县西二十四里即今敖口东十里汉江之北故城是也宇文周始从旧县移于今所　按汉安阳故城据汉志水经注当在今城固县沈约志魏收志及寰宇记皆与二书不合辨见汉中府】宁都故城【在旧汉阴县东南晋置县属晋昌郡水经注汉水东迳晋昌郡之宁都县南县治松溪口是也刘宋属安康郡萧齐后魏因之西魏大统十四年改县为郡以封宇文泰子毓为公后郡县皆废入安康唐武徳元年复分安康置宁都县属西安州贞观元年省汉阴县志寜都故城在今县东南七十里　按隋志安康旧曰寜都葢宁都省入安康之后因改安康曰宁都隋复曰安康也】汉阴故城【在府西北一百八十里本汉安阳县地三国魏移置安阳县属魏兴郡晋太康元年更名安康县宋末置安康郡宋齐因之后魏孝昌三年又于郡置东梁州西魏改曰直州寻改县曰宁都隋开皇初郡废大业初州废改宁都曰安康属西城郡唐武徳初于县置西安州二年改为直州贞观元年州废县属金州至徳二载改曰汉阴宋因之元省明初复置蜀金州嘉靖三十九年属汉中府万歴十一年属兴安州　本朝因之乾隆四十八年裁并入安康县】闾川废县【在洵阳县西旧唐书地理志武徳元年置洵州又分洵阳置洵城闾川二县七年废洵州县属金州贞观二年省闾川八年省洵城并入洵阳县志闾川县在今县西三十里以闾川水为名即今之闾州铺】熊川废县【在白河县东隋书地理志后周省熊川阳川二县入丰利旧志熊川故城在平利县东葢西魏时所置】广城废县【在紫阳县南宋书州郡志魏兴郡领广城县水经注汉水东迳广城县县治在王谷道南出巴獠有盐井食之今人瘿疾通志紫阳县南六十里有王溪或曰即王谷之讹水源出其谷溪因以名】直城废县【在蒨安阴县西后魏置水经注汉水东迳直城南魏书地形志东梁州金城郡领直城一县北史傅防眼传梁北梁州长史锡休儒寇直城竖眼遣其子敬绍击破之隋书地理志金川县旧有金城郡开皇初废】汉阳废县【在旧汉阴县东魏书地形志东梁州魏明郡领汉阳县水经注汉水自置城南歴汉阳潕口即此隋志西魏改晋昌郡曰魏昌北周省入西城后魏明即魏昌也】吉挹城【在安康县西南水经注汉水右得大势势阻急溪依山为城城周二里在峻山上晋梁州督防吉挹所治符坚遣韦钟伐之挹固守二年不能下无援遂陷元和志吉挹于隠口峻山筑垒固守在西城县西南魏山上州志吉挹城在新城西南六里】伎陵城【在洵阳县东汉江南岸其北岸为木兰塞晋书宣帝纪魏太和元年新城太守孟达连吴蜀谋举兵帝潜军进讨吴蜀各遣其将向西城安木兰塞以救达水经注汉水东迳木兰南右岸有城名伎陵城周回数里左岸垒石数十行重垒数十里中谓是处为木兰塞云县志伎陵城在县西五十里】太子城【在洵阳县西北一百二十里三岔关下临干祐河遗址尚存】汉王城【在旧汉阴县东三十五里遗址尚存】妫墟【在安康县西北应劭汉书注世本妫墟在西城县西北舜之居州志妫墟在州北一里汉江北岸】禹穴【在洵阳县东一百三十里髙八尺深九尺旁鑴禹穴二字穴右有泉味甚清冽世传禹决汉水时居此】白河堡【即今白河县治本洵阳县地在万山中明成化八年置堡以白石河为名十二年改置为县】紫阳堡【在紫阳县东县志县本汉阴县东南隅州之西南隅也明正徳六年流贼蓝廷瑞平八年立紫阳堡寻升为县县治初设于紫阳滩左嘉靖三十五年迁于滩右即今治也】滶口镇【旧汉阴县治宋史地理志汉阴县绍兴二年迁治新店以旧县为镇嘉定三年升滶口镇为县乾隆四十八年新设通判驻此】大夫营【在洵阳县东一百五十里明初御史大夫邓愈尝屯兵于此故名】圣公馆【在洵阳县东寰宇记汉水记云黄土县鸡鸣山北十五里冇圣公馆后汉光武起义兵屯此】旧子午道【在安康县西北水经注直水北出子午谷地理通释安康县有旧子午道梁时别开干路于黄金县境旧道遂废】忘归亭【在府南五里宋陈师道有记】翠光亭【在府治西北宋建杨徽之有诗】绮川亭【在府北牛山春时花开锦绮烂然为一方胜景】鳯亭【在旧汉阴县东十五里见舆地纪胜】
