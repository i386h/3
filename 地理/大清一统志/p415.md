<!-- { "loadSidebar": true } -->
　　人物汉抗徐【字伯徐丹阳人乡邦称其胆智初试守宣城长悉移深林逺薮椎髻鸟语之人置于县下由是境内无复盗贼后为中郎将宗资别部司马击破大山贼公孙举等平之封乌程东乡侯厯官长沙太守与度尚俱为名将数有功】晋纪世和【宣城人咸和中宣城内史桓彞为贼所害诸子并流迸世和率义故葬之】唐左难当【一名匡政泾县人隋末盗起难当率众保障武徳中入朝授猷州刺史辅公祏反围猷州固守三年李大亮至授以兵遂击公祏败之后太宗伐髙丽以李大亮为水道兵总管难当副焉并勇冠一时】刘太冲【宣州人博洽工诗顔真卿守平原辟従事画策拒安禄山】刘太真【太冲弟善属文师兰陵萧颖士举髙第进士淮南陈少防表为书记兴元初为河东宣慰赈给使累迁刑部侍郎徳宗以天下平诏羣臣宴曲江自为诗敕宰相择文人赓和李泌等请羣臣皆和帝自第之以太真李纡等为上】罗立言【宣州人贞元末进士魏博田正表佐其府改阳武令以治剧迁河隂河南尹丁公着上状加朝散大夫累迁京兆少尹】苏仲芳【南陵人太和中父死负土成坟庐于墓侧绕坟行哭羣鸟随之悲鸣】许棠【字文化泾县人咸通中有诗名与张乔郑谷等号十哲】杨懔【旌徳人光化中官太子校书行义修饬自唐太和初至宋乾道问数世同居至千余口以孝友世其家】宋蒯鼇【宣城人少孤贫笃志于学善属文以防直自励一介不干于人太宗时擢进士第厯茶陵令以殿中丞致仕于庐山】凌策【字子竒泾人幼孤励志好学与姚铉同学于庐州雍熙中举进士起家广安军判官淳化中累迁都官先是岭南输香药以邮置卒万人烦役为患策请陆运至南安泛舟而北止役卒八百厯拜右谏议大夫集贤殿学士知益州自蜀代还真宗对王旦言策有才用旦曰策性淳质和临事强济上深然之旋拜给事中权御史中丞时以疾不能朝谒累遣中使挟医存问赐药寻迁工部侍郎子瓘琬并为奉礼郎兄简管国子博士分司南京】梅询【字昌言宣城人进士及第为利丰监判官后以袐书省著作郎预考进士于崇政殿真宗竒其占对详敏召试中书除集贤院寻为三司户部判官屡上书陈论西北事又论曹玮马知节之才可用凡数十事其言甚壮累迁给事中出知许州卒子鼎成举进士厯翰林学士上飞白书墨庄二字赐之曰美卿世居文翰之地也】汪文谅【字叔达泾县人累世同居至一千三百口天禧四年诏旌之】赵积【字表微其先单父人后徙宣城真宗时进士枢密直学士李濬荐为监察御史厯迁益州路转运使积至数言部中事至一日章数上天圣中迁礼部尚书致仕】刘琦【字公玉宣城人博学强览立志峻洁以都官贠外郎通判歙州召为侍御史建言自城绥州数致羌冦宜弃之后贬通判邓州卒】梅尧臣【字圣俞询従子工诗用询防为河南主簿钱惟演留守西京特嗟赏之欧阳修舆为诗友自以为不及由是知名于时厯徳兴令忠武镇安判官大臣屡荐宜在馆阁召试赐进士出身累迁都官贠外郎预修唐书成未奏而卒尝上书言兵注孙子十三篇撰唐载记二十六卷毛诗小传二十卷宛陵集四十巻有人得西南彞布弓衣其织文乃尧臣诗也名重于时如此】杨佐【字公仪本唐靖恭诸杨后家于宣及进士第为陵州推官皇祐中置都水监命佐以盐铁判官同判京城地势南下夏秋苦霖潦佐开永通河自是水患息又议治孟阳河従其策】汪齐【字子思泾县人庆厯进士累官尚书都官贠外郎时行青苗免役法齐诣朝堂力言不便王安石不悦出判池州】徐勣【字元功南陵人举进士选桂州教授王师讨交趾转运使檄勣従军因具蛮人情状疏于朝舒亶闻其名将以御史荐勣恶亶为人辞不答徽宗立迁中书舍人诏与蔡京同校五朝宝训勣不肯与京聨职固辞奏京之恶引卢杞为喻迁翰林学士上疏陈六事又言国史久不成皆由元祐绍圣史臣好恶不同宜尽取辅相家藏记録防讨是非勒成大典帝然之后出知江宁府言者论为元祐奸朋罢归大观中起厯龙图阁直学士留守南京以疾致仕】詹友端【字伯尹宣城人政和中乡贡第一建炎初伏阙上书言甚剀激不报监池州赡军酒库会盗发友端摄西安尉与贼力战中流矢卒】王行之【字才仲太平人为婺州士曹宣和初方腊寇婺官吏皆遁行之曰吾刑官也分当死职遂遇害】鲍琢【旌徳人宣和中方腊寇旌徳琢纠义兵击破之补承信郎又明年卢迈寇泾琢力战中流矢卒】王相如【字次卿宣城人孤贫嗜学工诗文建炎初江右盗起相如为盗所获命作檄相如奋髯曰有死而已不能为贼作笺遂遇害尽室殱焉所着有溪堂集】方致尧【宁国人建炎中戚方寇宁国致尧伏乡兵于石岭大破之贼益兵至中流矢被执不屈死】陈天麟【字季陵宣城人绍兴进士知贑州茶商寇赣吉间天麟为守备民恃以安佐宪臣辛弃疾讨贼给饷补军天麟方畧为多】孙楙【字徳操太平人绍兴进士厯判池真颍三州所至以兴学节财为务累迁知温州朱子称其爱立而教明古良吏也】吴柔胜【字胜之宣州人淳熙进士丞相赵汝愚知其贤差嘉兴府学教授将寘之馆阁防汝愚去嘉定初迁国子正柔胜始以朱子四书与诸生诵习又于生徒中得潘时举吕乔年白于长擢为职事使以文行表率于是伊洛之学晦而复明出知随州收土豪孟宗政扈再兴隶帐下后皆为名将厯除秘阁修撰卒諡正肃】李经【字天常南陵人性笃孝母丧庐墓地故多虎经不畏后虎皆絶迹】吴渊【字道父柔胜第三子也五嵗丧母哀慕如成人嘉定中举进士厯枢密承防政府欲用兵中原渊力陈不可后厯江东安抚使诏以渊兴利除害所列二十有五事究心军民拜资政殿大学士封金陵侯进爵为公屡起知江陵府兼防路防应大使宝祐中以援川蜀功加拜防知政事卒赠少师渊有才畧克济事功所至兴学养士着易解及退庵文集奏议】吴潜【字毅夫柔胜季子嘉定十年进士第一授承事郎累迁江东安抚留守上疏论保蜀之方防襄之策防江之算备海之宜端平初诏求直言潜陈九事淳祐中拜右丞相兼枢密使后判宁国府还家召入对论畏天命结民心进贤才通下情帝嘉纳拜特进左丞相进封庆国公寻改封许国公疏论丁大全沈炎髙铸之奸卒以炎论劾落职命下中书舍人洪芹缴还词头不报谪建昌军屡徙循州安置卒徳祐初追复原官明年赠諡特赠少师】章琰【字子美太平人宝庆中进士拜侍御史弹劾无所避出知江州忤丁大全解职】赵汝向【宣城人嘉熙初判文州元兵来攻与知州刘鋭率军民力战杀伤甚众鋭度力不支饮药死城陷汝向被执不屈脔杀之】周真【字子继旌徳人咸淳中文天祥劄授本县尉元兵压境力战死之】吴宝信【字叔诚宣城人以廕为龙泉令元兵入临安宝信从张世杰等奉二王如福州复泉州防蒲夀庚乱率淮兵百人力战死】杨义忠【宁国人为县吏元巴延攻宁国知县赵与防战死义忠率众城守凡六十日城陷亦死之　巴延旧作伯顔今改正】元贡师泰【字泰甫宣城人泰定四年释褐出身厯丞椽大臣有以其名闻者擢应奉翰林文字厯拜监察御史自世祖以后南士复得居省台自师秦始时论以为得人至正中迁兵部侍郎朝廷以京师至上都驿户凋弊命师泰巡视整饬之至则均其徭役数十郡之民赖以稍苏后除户部尚书俾分部闽中以闽盐易粮由海道转运给京师凡为粮数十万石朝廷赖焉召为秘书郎卒师泰性倜傥所至绩效辄暴着尤喜接引后进以故士誉翕然归之有诗文若干卷行于世】王翕【宣城人管军百户长枪贼陷城呼弟曰我受国恩当死汝等卫老母出遂与妻子俱自刎死】张文贵【宣城人官百户明兵下宁国路守将出降文贵被执不屈死妻妾皆自杀】梅实【宣城人字仲实集庆路照磨明兵至谓友人李端曰事亟矣当以死殉国城陷阖门死之】张国冈【南陵人至正间赵双刀寇南陵国冈率义兵力战被执不屈死】明汪文炳【字炳叔太平人太祖渡江随孙炎入见授秘书典籖讲解称防迁都昌知县陈友谅来攻援絶被执不屈死】何应龙【字子骧南陵人少涉猎经史膂力絶人元末起义兵以功授民兵千户洪武初诏世其官従徐达北定中原还留宿卫后従征西卒于途遗诫睦族子孙同居者九世】秦逵【字文用宣城人洪武进士厯仕副都御史奉命清理囚徒寛严得体擢工部侍郎有大兴作多召逵议议定工匠以三年为班更畨赴京输作免其家徭役诸匠便之后迁工部尚书致仕归】陈迪【字景道宣城人洪武中辟府学训导为郡草万夀贺表太祖异之久之以道经荐除编修厯山东左防政云南右布政并有声建文初征为礼部尚书时更修制度沿革损益迪议为多又陈清刑狱招流民凡二十余事皆従之燕王入京召迪责问抗声不屈命与子凤山丹山等六人并磔于市其仆侯来保潜拾遗骨归葬崇祯末追赠太保諡忠烈】俞逢辰【字彦章宣城人有学行建文时为燕王府伴读王信任之故得闻异谋乗间力諌知变将作贻书其子誓必死及燕兵起泣谏言君父两不可负死之崇祯末追赠苑马寺少卿　本朝乾隆四十一年】
