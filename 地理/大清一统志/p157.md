<!-- { "loadSidebar": true } -->
　　南宫县【在州西南六十里东西距一百十五里南北距三十五里东至山东东昌府武城县界八十里西至赵州宁晋县界三十五里南至广平府威县界二十里北至本州界十五里东南至广平府清河县界八十五里西南至顺徳府钜鹿县界四十里东北至枣强县界二十五里西北至新河县界二十五里汉置南宫县属信都国后汉属安平国晋因之后魏属长乐郡北齐废隋开皇六年复置仍属信都郡唐武徳四年属宗州九年还属冀州五代因之宋皇祐四年省入新河县六年复置金元明皆因之　本朝初属正定府雍正二年还属冀州】新河县【在州西少南六十里东西距三十五里南北距六十里东至本州界十五里西至赵州宁晋县界二十里南至顺徳府钜鹿县界三十里北至保定府束鹿县界三十里东南至南宫县界二十里西南至钜鹿县治八十里东北至衡水县治一百里西北至正定府晋州治一百二十里汉置堂阳县属钜鹿郡后汉改属安平国晋因之后魏属长乐郡北齐废隋开皇十六年复置属信都郡唐冀州五代晋改曰蒲泽割属镇州汉复故名周还属冀州宋皇祐四年省堂阳升新河镇为新河县宁六年复废为镇入南宫元太宗四年复置新河县属冀州明因之　本朝初属正定府雍正二年还属冀州】枣强县【在州东少南二十五里东西距四十五里南北距八十五里东至河间府故城县界三十里西至本州界十五里南至南宫县界六十里北至衡水县界二十五里东南至山东东昌府武城县界三十里西南至本州界三十里东北至河间府景州界五十里西北至衡水县界二十五里汉置枣强县属清河郡后汉废晋复置属长乐国后魏神瑞二年并入广川太和二十二年复置属长乐郡隋属信都郡唐属冀州五代因之宋熙宁元年省入信都十年复置金元明俱属冀州　本朝初属正定府雍正二年还属冀州】武邑县【在州东北九十里东西距四十五里南北距六十里东至河间府景州界二十五里西至衡水县界二十里南至枣强县界三十里北至深州武强县界三十里东南至景州治八十里西南至枣强县治七十里东北至河间府阜城县界三十里西北至深州治六十里汉置武邑县属信都国后汉属安平国晋太康十年置武邑郡后魏皇始二年移郡治武强以武邑属之北齐天保七年县废隋开皇六年复置仍属信都郡唐属冀州五代宋金因之元初属东武州太宗六年还属冀州明因之本朝初属正定府雍正二年还属冀州】衡水县【在州东北四十里东西距五十八里南北距四十五里东至武邑县界十八里西至深州界四十里南至枣强县界二十五里北至深州界二十里东南至枣强县界二十五里西南至本州界三十五里东北至武邑县界十八里西北至深州界十八里汉信都国桃县地隋初为信都下博武邑三县地开皇十六年始置衡水县属信都郡唐属冀州宋金因之元改属深州明因之　本朝初属正定府雍正二年改属冀州】
　　形势州据河北之中川原饶衍控带燕齐称为都防东近瀛海则资储可充南临河济则折冲易达【州志】
　　风俗质厚少文气勇尚义号为彊忮【州志】
　　城池冀州城【旧城周二十四里明治元年改筑内城方十四里南北西为三大门东面西南隅为二水门　本朝顺治康熙中屡修乾隆十一年动　帑修整】南宫县城【明成化十四年土筑周八里门四城外为隍隍外为堤堤外为重堤　本朝康熙十一年重修】新河县城【明景防中筑周三里有竒门三濠外有堤　本朝康熙十四年重修】枣强县城【金天防十年土筑周四里门三池绕之有防城堤　本朝顺治康熙中屡修】武邑县城【周四里门四明正统十四年筑城外有濠城南有防城堤】衡水县城【周四里有竒髙二丈东北隅少缺众形曰幞头城门四明景防初土筑　本朝顺治初重修乾隆三十一年动　帑改筑砖城】
　　学校冀州学【在州治东明永乐十九年建入学额数二十三名】南宫县学【在县治东南明洪武初建入学额数二十三名】新河县学【在县治东元至正中建入学额数十五名】枣强县学【在县治东旧在县治东北明正统中迁此入学额数二十三名】武邑县学【在县治东北元延祐七年建入学额数十五名】衡水县学【在县治东明永乐十二年建入学额数十五名】信都书院【在州治内　本朝雍正二年州牧魏定国建乾隆三年州牧乔焞十六年州牧张志竒相继増修又南宫县有东阳书院衡水县有桃城书院各州县并有义学】
　　户口【人丁三十一万三千六百五又滋生丁五千五百二十三】
　　田赋【田地四万三百六十三顷五十九亩零额征地丁银一十五万五千九百二十两八钱六分零】山川枣山【在州西南五十里山多枣因名又武邑县西南五十里亦有枣山】紫防山【在州东北二十五里又南宫县北五里亦有紫防山】滹沱河【在州北自保定府束鹿县流入合漳滏二水又东北经衡水武邑入武强县界汉书地理志信都县故滹沱河在县北东入海旧志本朝顺治二年滹沱河入冀州境者二口一由束鹿县韩村荘至州界赵家庄入漳一由智邱村】
　　【四七营温浪口等村过堤北入漳自合漳后即入衡水及武邑县北又达河间府境旧道自束鹿县南过安平南深州北复东出饶阳县北歴河间府献县交河而入漳水今自冀州合漳于是深州安平饶阳诸境皆无滹沱故迹矣】胡卢河【漳滏二水自赵州宁晋县合流东北迳新河县北又东北至州西北合滹沱河又东北迳衡水武邑二县北入深州武强县界即古衡漳及长芦水故道也汉书地理志信都县故漳河在北东入海郦道元水经注衡漳水在钜鹿县又北迳南宫县故城西又北洚渎出焉又北迳堂阳县西分为二水其一水北出迳县故城西其右水东北注出石门谓之长芦水东迳堂阳县故城南应邵曰堂水也又东迳九门坡又东迳扶桞县故城南又东北屈迳信都县故城西其水侧城北注又北迳安阳县城东北迳武阳城东又北为博广池又北迳下博县故城东北注衡水衡水又东北迳扶桞县北迳昌成县故城西又迳西梁县故城东又东北迳桃县故城北合斯洨故渎又北为袁谭渡又北迳邬县东下博县西又西迳乐乡县列葭水注之又东迳武强县北又东迳武隧县南白马河注之又东迳武邑县故城北又东北右合张平口故沟又迳东昌县故城北又东北左防滹沱故渎谓之合口元和郡县志长芦水在堂阳南二百歩信都县西北六十二里衡水县南二百歩武邑县北三十二里宋史河渠志漳河由磁州洺州南入冀州新河镇与胡卢河合流其后变徙入于大河熙宁三年诏程昉相视四年开修袤一百六十里金史地理志信都县有胡卢河衡水县有长芦河武邑县有漳河长芦河旧志漳河一名清水河新河界西北二面去河各三十里又在州西北二十五里衡水县西一里武邑县西北二十里通志漳滏合流至冀州之王家庄与滹沱合又二十里至冀州堤北又二十里至衡水县之浪子桥又七十里至衡水之石桥又四十里至武邑之圈头又三十里至武邑之赵桥又二十里至武强之小范　按衡漳故道迁流无定唐宋以来虽有长芦胡卢之异名寔皆漳水之下流也今漳水上流东徙经魏县元城抵馆陶入卫仅分一小支由广宗至新河与滏合滏水防众流由宁晋泊而出至州界合滹沱河东注谓之胡卢河并不得以漳水目之矣】古黄河【在州东南及南宫县东南枣强县南桑钦水经张甲河左渎又北迳经城东缭城西又迳南宫县西北注洚渎右渎又东北迳广宗县故城南又东北迳界城亭北又东北迳武强县故城东又东北迳广川县与洚水故道合又东北迳广川县故城西又东迳棘津亭南宋史河渠志熙宁元年河决冀州枣强埽北注瀛州元丰四年刘定言王莽河一径水自大名界下合大流注冀州又临清徐曲御河决口恩州赵村坝子决口两径水亦注冀州城东元祐二年河决南宫下埽三年决上埽四年决中城中埽大观二年冀州河溢壤信都南宫两县旧志黄路河一名黄泸河自广平府清河县流入经南宫县东南八十里又北经枣强县东三十里又东北出至河间府阜城县合刘麟河今已湮废其地斥卤潦水数集葢即古之黄河也】古清河【在枣强县南自广平府清河县流入又东北入故城县界水经注清河自东武城又东北迳复阳县故城西又东北流迳枣强县故城西又北迳广川县故城南又东北迳歴县故城南】漳河【在枣强县东北漳水自山东邱县东行之一支也自广平府清河县流入与河间府故城县接界又北经武邑县南入阜城县界俗亦谓之老漳河】索卢河【在枣强县西北十里古卫河分流也自河间府故城县界流迳县西南折而东北至阜城县合刘麟河】夹河【在武邑县北三十里亦漳水分流也自衡水县界流入又东入滹沱河】盐河【在衡水县西南二里自冀州流入北通漳河冬春涸秋夏则溢其地生盐故名】洚水【故道自顺徳府广宗县流入迳南宫县北又东北迳州城北又东迳衡水县南至武邑县界合于漳水亦名枯洚汉书地理志信都县禹贡洚水亦入海水经注洚渎东南流迳九门城南又东南迳南宫城北又东南迳缭城县故城北又左迳安城南又东北迳辟阳亭又北迳信都城东防入泽渚西至于信都城东连于广川县之张甲故渎同归于海元和郡县志洚水故渎在南宫县东南六里乐史太平寰宇记洚水枯渎西南自南宫县界流经州东南二十里又自衡水县界经武邑县城西旧志今南宫县东南有虹江一名牛口峪又有破塘在县东北二十里疑即古洚河所经今皆堙塞　按禹贡之洚水即浊漳信都之洚水乃漳水一时之徙流汉志即谓禹贡之洚水误】小河渠【在南宫县东有二处皆浊漳之分流河旁地极膏腴旧时民引渠灌田】通利渠【在南宫县西五十九里唐延载元年开引漳水以溉田】堂阳渠【在新河县西南唐书地理志堂阳县西南三十里有渠自钜鹿入县境下入南宫景龙元年开】羊令渠【唐书地理志衡水县南一里有羊令渠载初中令羊元珪引漳水北流贯城注隍】杜村沟【在衡水县西南十里旁有洼地二十余顷明治中开此沟以水患寻塞正徳间复疏通之民获种植之利又有北沼在县西南二十里遇涨通于漳水】武强湖【在武邑县西北水经注张平口故沟上承武强渊渊之西南侧水有武强　故治故渊得其名焉又东南结而为湖谓之郎君渊渊水北通谓之石虎口又东北为张平泽泽水所泛北决堤口谓之张刀沟北注衡河谓之张平口元和郡县志武强湖在武邑县北三十二里】葛荣陂【唐书地理志信都县东二里有葛荣陂贞观十一年刺史李兴公开引赵照渠水注之旧志在州西南二十里】
