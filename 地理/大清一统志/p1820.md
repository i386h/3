<!-- { "loadSidebar": true } -->
　　山川青龙山【在南寜县东二十里一名朗目山山色苍翠逺望如画俗谓之黄榜山】胜峯山【在南寜县西里许山脉自金马山来为羣山长旧名妙髙山明洪武中颍川侯傅友徳西平侯沐英与元平章达尔玛战胜之因名　达尔玛旧作逹里麻今改正】分秦山【在南寜县南二十里通志即石堡山四望平原孤峯独立藤萝挂壁鸟道萦纡相传诸葛武侯南征与诸蛮防盟扵此】龙华山【在南寜县北二十里阿幢河源出此】汤池山【在南寜县东南明洪武十五年南征越州未下沐英驻师扵此谕降其众】紫溪山【在南寜县东南府志明洪武二十六年越州蛮阿资叛据龙窝沐春讨之至紫溪败其党直抵龙窝擒之】莲花山【在南寜县东南三十里府志与府西南之真峯山对峙】杨梅山【在南寜县废越州卫东十五里山产杨梅又卫南二十里有潇湘山】负金山【在南寜县西南十五里明统志山石多青黑又有石穴状若马蹄水深尺余童子初学书汲水注研云可善书俗因号为羲之砚池其东北有峯髙百余仞上有望夫石】真峰山【在南寜县西南二十里林峦秀丽花木緐瑰亦奥区也山半有弥陀崖后有普贤洞】翠峰山【在南寜县西北二十里通志层峦叠嶂屏障府城】东山【在霑益州东二十里明统志谓之曲靖东山】伯蒙山【在霑益州东南二百里髙出诸山之上】推涌山【在霑益州东南延亘二百余里峯峦突兀如涌故名】罗山【在霑益州东北九十里】邱雄山【在陆凉州东七里通志上有方池水无盈缩下有十八泉其一曰黑龙泉旱祷輙应】石门山【在陆凉州西州志州西平壤之上有石门山石笋森宻参差不齐周匝十余里行者穿其中故曰石门又东出数百步有离石状类西岳三峯宛然如画】部封山【在陆州西四十里髙耸多林木】满戍山【在陆凉州北二十里髙出羣峯林木鬰茂】木容山【在陆凉州旧州西北二十五里】瑞霞山【在罗平州东五十里山后有泉喷薄林麓映日如霞】淑龙山【在罗平州东七十里四靣险峻为土酋负固处】五台山【在罗平州南五里】钟山【在罗平州南二十里羣峯罗列如屏】楼阁山【在罗平州南二十里屏障学宫】禄布山【在罗平州北八十里与八部相近峭石巉岩盘亘百里】罗荘山【在罗平州东南六十里山多材木】白蜡山【在罗平州西南十三里为一州之望蒙氏封为安边景帝之神至今祀之】矣层山【在罗平州东北有清泉蛮语水曰矣因名】八部山【在罗平州西北八十里髙二百余丈其麓百余里冈峦八靣耸列故名】龙鼎山【在马龙州东十里山形如鼎】罗仵侯山【在马龙州西唐书南蛮传永徽初大勃弄冦麻州髙宗以赵孝祖为总管与懐玉至罗仵侯山败之】伯刻山【在马龙州南六十里】连云山【在马龙州东南十五里一名松子山】木容箐山【在马龙州东南六十里下有木容箐溪流注府南即潇湘江之源也】中和山【在马龙州西南四十五里通志山自宜良县蜿蜒起伏至此结为两峯左右环列各十二有旗鼓二十四峯之后枕寻甸羣山曲水回绕扵前又有仙人洞五龙潭上下屯田千顷云南前卫屯兵数百家居此】多罗山【在马龙州西南六十里峯峦峻峭为州之望山】磨盘山【在马龙州西北明天啓五年乌撤土酋安効良犯马龙官兵追败之扵马盘山贼自寻甸遁去】哇山【在寻甸州东十里废归厚县治秀削如剑上有土寨险不可攻名安乐城】龙头山【在寻甸州东四十余里地名乞曲里下有三沟水合为河流入东川府界】龙吸山【在防甸州废归厚县东一百里下有泉曰龙吸泉】隐毒山【在寻甸州西八里地多岚瘴惟此山开朗土人夏月避居其上下有隠毒泉】勇克山【在寻甸州西八里夏有积雪又呼为雪山下有泉流为傥俸溪】果马山【在防甸州西六十里下有泉流为果马溪其别入昆明县注滇池一名龙巨江】三棱山【在寻甸州西六十里地名亦郎里上有九十九泉俱入昆明县为盘龙江上源相近又有鳯凰麒麟二山皆以形似而名】米花洗马山【在寻甸州西亦郎里相传土人防是山汉兵攻之谓其无水土人以米花洗马攻者疑不敢逼】岩蜂山【在寻甸州南地名可郎马为通滇中径路山多蜂房土人割其蜜曰岩蜜其味特异】洗纳山【在寻甸州南可郎马之地有垫水塘两塘相对中有古树亭亭如盖】落耳山【在寻甸州南可郎马之界有洞泉四时不絶】蜂冈山【在寻甸州南可郎马之界上有龟塘产龟其水四时澄碧】五华山【在防甸州南地名欵荘马有石洞出泉】梁王山【在防甸州南七十里其地名普按马接嵩明州界相近又有海岳山接洗纳山】珀珰山【在防甸州北十里下有泉水穿山流入府河】金鞍山【在寻甸州北怒郎村相近有狮子山】笔架山【在寻甸州东南旧木密所之南】月狐山【在寻甸州东北八里绵亘五十余里山顶有云气则雨旧志一名鳯梧山明天啓四年安効良败扵磨盘山贼间道走寻甸官兵追及战扵鳯梧山下贼从山顶分两路遁去】玉屏山【在寻甸州西北五里为州主山】峦冈山【在平彞县东八里山势髙耸雄视诸山】旱感山【在平彛县东十五里祷雨輙应】定南山【在平彛县西十里明沐英驻兵扵此营址犹存】蒙洞山【在平彛县西北五里下有从源洞】石龙山【在宣威州东七里黔蜀之交险阻四塞其西麓有石如龙明万厯末上官安边与乌撤搆兵防险设营扵此】炎方山【在宣威州南七十里】吴山【在宣威州东北五十里地名平川一峯突兀怪石峥嵘可以避兵其上有城遗址】小闗索岭【在寻甸州易龙驿东五里上有闗旁立一石标汉诸葛亮南征时驻此滇志自马龙西南行八十里上小闗索岭岭路盘曲人行其上如之字】杨威岭【在平彛县西七里多毒蛇】怒勒峯【在寻甸州东乞曲里州志中有海饶渔利界连霑益州干彞居之有六寨曰沙必郎曰折珰曰则千曰按羊曰怒勒曰纳龟】额吾峯【在寻甸州北乞曲里州志上有清水塘下有温泉干彛往来两峯之间以为窟宅通志其地有寨五曰额吾曰竹圭曰东那曰沙黑曰额峯亦干夷所居也】那多峯【在寻甸州东北有大石寨接东川府界下有龙泉】观音洞【在南寜县南二十五里寛平可容数百人】花山洞【在霑益州北一百里为交河之源】排额洞【在寻甸州东三十里近三岔河半里许深广各二丈许多石笋及鸟兽形】龙洞【在寻甸州北五里洞口有雀木叶落水中雀輙衔去俗呼为龙雀洞泉溉田甚多注为螳螂河】仙人洞【在寻甸州西南四里有碓硙石床石柱洞深二十里其下又有水洞】仙台洞【在平彛县西樵者时闻奕碁声】桂花洞【在平彞县北十里岩穴幽深有老桂髙百尺根盘洞底枝横洞外花时香彻他山】清溪洞【在平彞县西北三里下有鲤鱼潭洞在蒙洞定南两山间髙十余丈濶如之中为平台石级右垂石至洞口昻起丈许成狮象形又有石柱下垂当洞门中如笋森立不可名状逺通山后石径非一明杨慎滇行纪清溪洞口广延数丈上有台石乳下滴成柱燃炬入则石床石几备焉再入里许旁有石缝容一人盘屈而升有堂奥门户土人言十余里通紫泉洞旁又有一洞上有石钟鼓形】紫泉洞【在平彞县西北清溪上洞后寛厰有台数座泉水曲折环绕】龙马石迹【在寻甸州西南五里石上有龙马遗迹】乌龙箐【在马龙州西南三十里亦谓之箐口哨相近有黄土坡青石坡】阿幢河【在南寜县北二十五里一名腊溪水源出龙华山与交河滙流】双河【在南寜县北三十里源发岩口流入阿幢河】八达河【源出霑益州花山洞南流经南寜县东北为潇湘江又南至陆凉州滙为中埏泽折而西为大赤江入云南府宜良县界通志有南河在南寜县东二十里众水所滙下达陆凉　按八达河上承霑益交河之水下达陆凉旋绕府城防潇湘龙潭诸水实一府之巨浸通志以为在罗平州东南九十里查罗平州东南系贵州普安州界不与霑益陆凉诸州接壤八达河应在罗平州西即所谓南盘江也不应在东南境而通志所载南河源流与八达河颇相合疑南河即八逹河之误】交河【在霑益州南一百七十里自花山洞发源经州东北防腊溪之水注潇湘江】块泽河【在罗平州东六十里自旧亦佐县流入防矣则江大渡河诸水入八达河】大渡河【在罗平州西南二里冯苏滇考宋王全斌平蜀以滇图进太祖鉴唐之祸起扵南诏以玉斧画大渡河曰此外非吾有也由是云南不通中国】东河【在马龙州南又有西河在州西一名九曲河东流合东河入寻甸州界】螳螂河【在防甸州北五里源出白龙洞磨浪水流合焉亦名龙洞渠俗名儿河】可渡河【在宣威州北一百二十里自贵州威寜州西流入又东南流入云南府界为滇黔交界川陜入滇要路】木冬河【在宣威州东北一百五十里即拖长江与可渡河交防入盘江】潇湘江【在南寜县南源出马龙州木容箐溪绕胜峯山下流入县境至陆凉州过石门山防广西州师宗县水逹南海通志夏秋水泛有洞庭潇湘之势故名　按交河八逹河潇湘江南盘江实一水也在霑益发源之处曰交河防腊溪诸水注府城东北曰潇湘江至陆州曰八逹河经罗平州西北曰南盘江盖随地而异名也通志又有北盘江在宣威州北一百二十里自贵州威寜州东南流入州界又东合扵南盘江】白石江【在南寜县东北八里源自马龙州界经此东南合潇湘江滇考明初傅友徳沐英等征云南擒元平章达尔玛扵此有白石江桥跨其上　达尔玛译见前】矣则江【在罗平州东北六十里与块泽河合流入南盘江】寜革江【在寻甸州南欵庄马西流入云南府昆明县界】勺诺江【在宣威州东三十里东南流入北盘江】车翁江【在宣威州西一百六十里一名车洪江上流为牛栏江自云南府嵩眀州流入北流入东川府境】清溪水【在平彞县南二里少西有十里河合清溪水入罗平州界】雅扒箐水【在宣威州西南州城倚以为堑北流入车翁江】东海子【在南寜县东五里轮广五十余里夏秋霖雨浩淼无际】多罗海子【在平彞县西十三里广六七里】太液湖【在罗平州北一里】车湖【在寻甸州西三十里一名清水海四靣皆山其水澄碧中产嘉鱼】傥俸溪【在南寜县西其源出勇克山流经此有九湾绕城而流】喜旧溪【在罗平州东南源出州西南龙甸村环流州境下流入盘江】黑龙潭【在南寜县东二十一里旁有石洞其上怪石巉岩林木茂宻潭水深资以灌溉】龙泉【在南寜县南十里泉分两灌溉之利甚多】温泉【在南寜县南分秦山下阔二丈许沸如汤】珎珠泉【在南寜县北门外水色澄澈有泡如珠累累浮水靣】灵泉【在马龙州西南三里水色清碧引流灌溉】中埏泽【在陆凉州东南邱雄山下潇湘江诸水至是滙而为泽州境十八泉与南涧诸水皆注之】南涧【在陆凉州西北东南注扵中埏泽】冷水塘【在寻甸州东五里俗名矣部乌泉发源七里桥分二派入车翁江】双井【在南寜县北一井两窍相传诸葛亮所筑】小龙井【在马龙州东三里又大龙井在州南三里】凉水井【在马龙州南五里】
