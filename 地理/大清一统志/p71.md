<!-- { "loadSidebar": true } -->
　　【御制河间道中诸咏有亚夫城诗水经注清河东北迳脩县故城南又东北迳脩国故城东周亚夫国世谓之北脩城又东北迳邸阁城东城侧临清河晋脩县治括地志脩县故城俗名南条城在今县南十二里李吉角元和郡县志东南至徳州一百二十里州志南条城在州县十三里城址尚存又有故城在州东九里内有邸阁】脩市故城【在景州西北汉本始四年封清河刚王子寅为侯国属勃海郡后汉省水经注桑杜旧沟东迳脩市县故城北俗谓之温城地理风俗记曰脩县西北二十里有脩市城故县也金史地理志蓨县有蓧市旧志又有观津故县在西北四十里详见武邑】龙故城【在景州东三十里汉元朔五年封韩譊为侯国属平原郡后汉省顔师古汉书注今书本字或作额崔浩云有龙村作额者非】安陵故城【在吴桥县西北汉置安县为侯国文帝四年封齐悼惠王子志为安都侯即此后汉省晋改置东安陵县后魏去东字水经注本脩县之安陵乡地理风俗记曰脩县东四十里有安陵故县是也隋大业初并入东光唐武徳四年后以宣府镇置安陵县属观州贞观十七年改属徳州永徽二年移治白社桥太平寰宇记安陵县在徳州西北一百里本汉安县旧地理书并失理所今县东七里晋所置东安陵县即汉安县旧理也今微有遗址髙齐天保七年省隋开皇六年又分东光县于今县东二十二里新郭城再置安陵县大业二年废唐武徳四年复立永隆二年移于柏杜桥即今理也宋史地理志景祐二年废安陵县入将陵九域志将陵县有安陵镇旧志在今吴桥县西北二十五里卫河东窰塲店南里许汉晋故县也其唐所移之白杜桥治在今景州东十七里卫河西岸今有安陵镇置廵司】重平故城【在吴桥县南汉置属勃海郡后汉置建武初封张万为侯国寻省水经注应劭曰重合县西南八十里有重平乡故县也旧志今吴桥县南三十里有重合城即重平之讹也后魏孝昌中复置重平县属安徳郡在今山东徳平界又有将陵废县在县东南三十里赵寨镇北一里详见山东陵县】东光故城【在今东光县东汉置属勃海郡后汉建武六年封耿纯为侯国东魏移勃海郡治此太平寰宇记东光故城在今县东二十里高齐天祐七年移于今县东南三十里陶氏故城隋开皇三年又移于后魏废勃海郡城即今理】歴县故城【在故城县北汉高帝八年封程黒为侯国属信都国后汉省水经注清河迳歴县故城南应劭曰广川县西北三十里有歴县亭故县也今亭在县东而此水济尚谓之歴口渡旧志又有东武垣城在县东北三十里】长河故城【今故城县治即唐时之白桥也汉置广川县在今枣强县界高齐省入枣强隋复改置于此旧唐书地理志隋于旧广川县东八十里置新县寻改长河为水所坏唐元和四年移就白桥于永济河西岸置县东去故城十三里十年又移置河东岸小胡城旧志金明昌一年以废长河县置上故城镇元升为县今有故县在县南闗外卫河北岸　按明统志以县为唐宋歴亭县县志又以为汉厝县攷歴亭今为恩县厝县又在其南但非县境】肃宁旧城【在今肃宁县治东南周十六里内有子城周三里宋时筑以屯兵城旁又有肃宁寨亦宋所筑地名南阳疃又曰申阳疃石晋开运三年杜重威至瀛州遣别将梁汉章追辽将高牟翰至南阳务或曰即南阳疃也】弓高废县【在东光县西汉故县在阜城县界隋开皇十六年改置于此属平原郡唐武徳四年于县置观州贞观十七年州废属沧州贞元二年又于县置景州长庆元年州废二年又置太和四年又废景福元年又置天祐五年州移治东光以县属之周显徳中废入东光太平寰宇记废弓髙县在东光县西四十里旧志在今县西北三十里北去交河县二十余里】候井废县【在东光县西汉置属河间国后汉省太平寰宇记郡国县道记云旧地理书并失侯井县所在以理推之葢在今弓高县西北三十五里房将池侧近旧传此池每日再増减不失时侯又池形窄小似井因于池侧置县谓之侯井或云今弓髙县即汉井县莫详的所】乞活城【在河间县北六里晋书东海王越传东瀛公腾镇邺携并州将田甄等部众万余人至邺遣就谷冀州号为乞活太平寰宇记腾掠羯人万户于山东值嵗俭恐其有叛不聼入州郡筑此城以居之任自乞活晋书云乞活帅陈仵归晋即此地也】小陵城【在河间县西北魏书地形志武垣县有小陵城旧志有萧陵城在河间县西北五里今曰河头村亦曰城上村葢小萧声近而讹也又有髙丽城在府城西北十二里】宅阳城【太平寰宇记阜城县有沙邱即宅阳城一名西宅旧志在县东又名定阳城】简子城【在阜城县东南九域志永静军境有东城隋图经云晋赵简子所筑今名简城明统志简子城在县东南三十里　本朝乾隆二十二年以后】
　　【圣驾南廵　　　　　　　　　御制河间道中诸咏有简子城诗】永州城【在宁津县东四十里相传隋末所置今为杨盘镇相近又有古城亦名空城周五里相传汉光武所筑自汉以来无居之者故名】西光城【在东光县西三里太平寰宇记后魏孝昌三年葛荣畧取其地对东光筑城据之故名】废玺城【在东光县东二十五里】古胡苏亭【汉书地理志东光县有胡苏亭水经注清河东至东光县西南迳胡苏亭世谓之羗城非也旧志有胡苏台在东光县学东南髙二丈余又太平寰宇记】【胡苏亭在临津县西南二十二里】道贵亭【在河间县内元河间李氏以邵康节诗有岂无道自贵之句因名其亭刘因为之説】河间废卫【在府治南又有沈阳中屯卫在府治东南大同中屯卫在府治西俱明永乐初建今废】永乐行宫【在献县东五里俗呼为皇店又有行宫在任邱县西三里遗址广五十畆宫有御道明成祖往来两京驻跸于此】日华宫【在献县南三十五里西京杂记云河间王徳筑日华宫置客馆二十余区以待学士今有】【日华旧迹　本朝乾隆二十一年以后圣驾时巡经此皆有】
　　【御制诗】石家圈【金史地理志交河县以石家圏置名胜志在县西遗沟尚存俗传石崇行舟处】麯义垒【在河间县东北明统志在东城镇北十四里汉末袁绍令麯义攻公孙瓉因筑此垒】苻融垒【元和郡县志在阜城县东北二十四里旧志在县东五里】君子馆【在河间县西北三十里宋雍熙三年刘廷让与辽将耶律休哥战此金史地理志河间有君子馆】家翁馆【在河间县详后流寓】董学村【在故城县西北即董仲舒故居也元曹元用董子祠堂记景州西南有广川镇其别墅曰董家里县志今名董学村在县西北三十里清河北乡明初分属故城与景州广川镇相去不数里　本朝乾隆二十二年以后皇上南廵】
　　【御制河间道中诸咏有董学村诗】贾岛村【在景州西南相传唐贾岛祝髪于云葢寺其地尚有瓦砾遗址即寺基故以名村】澹台故城【明统志在故城县西南四十里澹村昔属武城县后移县于卫河东岸此村今在本县清河南乡】扁鹊故宅【明统志在任邱县北废鄚州东门外有药王祖业庄　本朝乾隆二十二年以后】
　　【皇上南廵　　　　　　　　　御制河间道中诸咏有扁鹊宅诗】毛苌宅【太平寰宇记郡有毛苌宅冢今号其处为毛精垒旧志垒在河间县北三十里又有诗经村在县西北三十里相传即毛公设教处　本朝乾隆二十二年以后圣驾南廵】
　　【御制河间道中杂咏并有毛精垒诗】刘淑精舎【在献县东西刘淑讲授诸生于此】刘画宅【在阜城县南义门乡北齐刘画孔昭所居】高颎宅【在景州城北】刘长卿故里【在河间县治内】子贡陂【九域志在任邱县汉王遵字子贡尝为东郡守退于此此陂因名】刘智社【在景州南三十里元蓚尹名思诚尝行田至此劝化社民　本朝乾隆二十二年以后圣驾南廵经此有】
　　【御制刘智社诗】闾邱台【在任邱县北太平寰宇记在鄚县南十六里汉书闾邱夀王高阳人也耆老传云此台是读书之处旧此在今县北二十里本朝乾隆三十年以后】
　　【圣驾南廵经此有御制闾邱台诗　按闾邱汉书作吾邱説苑作虞邱葢音相近而讹也】瀛台【在府城东南髙五丈濶倍之登台一望四逺皆目前一名驻旗防又有高阳台在城东北与此台相对】广川台【在景州治东高三丈旧为官僚游憇之所元县尹吕思诚自广川移董子祠于此因名　本朝乾隆二十二年以后】
　　【圣驾南廵御制河间道中杂咏并有广川台诗】
　　嵇康琴台【在阜城县西城垣下括地志云康遇异人授广陵散即此　本朝乾隆十三年】
　　【圣驾东廵经此有御制嵇康琴防诗】望夫台【在肃宁县北百歩】成趣园【在献王墓旁金梁子直隠居之地学士党懐英等有诗文记其胜】且园【在呉桥县城内明大学士范景文筑】红杏园【即日华宫故址明成化中御史王注置别业于此植红杏百株故名今建有　行宫乾隆十六年以后每遇皇上时廵驻驿屡有】
　　【御制诗】瀛州南楼【府城南门楼也唐沈佺期有望瀛州南楼寄逺诗　本朝乾隆十三年以
　　后每逢　銮辂经临皆有御制瀛州南楼用沈佺期韵诗】
　　钦定大清一统志卷十五
<史部,地理类,总志之属,大清一统志>
　　钦定四库全书
　　钦定大清一统志卷十六
　　河间府【二】
