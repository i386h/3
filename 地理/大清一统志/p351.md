<!-- { "loadSidebar": true } -->
　　徐州府【在江苏省西北一千二百里江宁府西北七百三十里东西距三百五十里南北距二百四十里东至海州沭阳县界一百四十里西至河南归徳府虞城县界二百十里南至安徽凤阳府宿州界一百二十里北至山东兖州府滕县界一百二十里东南至凤阳府灵壁县治一百九十里西南至归徳府永城县治二百二十里东北至兖州府峄县治一百四十五里西北至兖州府鱼台县治二百里自府治至京师一千一百六十五里】
　　分野天文房心分野大火之次
　　建置沿革禹贡徐州之域古大彭氏国春秋属宋为彭城邑战国属楚秦置彭城县汉元年项羽自立为西楚霸王都此【货殖传沛郡汝南为西楚彭城以东傅海为东楚文颖曰项羽都之谓之西楚】五年属汉为楚国地节元年改曰彭城郡黄龙元年复曰楚国后汉章和二年改曰彭城国三国魏始移徐州来治晋亦曰徐州彭城国义熙七年改曰北徐州宋永初二年复曰徐州彭城郡后魏因之北齐置东南道行台后周置总管府隋开皇初郡废七年行台废大业四年府废复曰彭城郡唐武徳四年复曰徐州兼置总管府贞观十七年府罢天寳初复曰彭城郡乾元初复曰徐州属河南道【唐书方镇表建中二年置徐海沂宻都团练观察使治徐州兴元元年废贞元四年置徐泗濠三州节度使治徐州十六年废】元和二年置武宁军节度使咸通三年罢十一年改置感化军节度五代晋复曰武宁军宋亦曰徐州彭城郡武宁节度使属京东西路金属山东西路贞祐三年改河南路元至元二年省彭城县入之降为下州属归徳府至正八年陞徐州路十二年降为武安州明初复曰徐州属凤阳府八年属南直
　　本朝属江苏省雍正十一年陞为徐州府领州一县七
　　铜山县【附郭东西距一百五十里南北距一百三十里东至宿迁县界一百里西至萧县界五十里南至萧县界五十里北至山东兖州府滕县界八十里东南至睢寕县界一百二十里西南至河南归徳府永城县治二百二十里东北至邳州界一百五十里西北至沛县界一百二十里春秋宋彭城邑秦置彭城县汉为楚国后汉为彭城国三国及晋因之宋为彭城郡治后魏齐周因之隋开皇初郡废大业初复为彭城郡治唐为徐州治五代宋金因之元至元二年省彭城县入州明曰徐州　本朝雍正十一年升州为府置铜山县为徐州府治】萧县【在府西五十里东西距六十五里南北距九十里东至铜山县界十五里西至砀山县界五十里南至安徽凤阳府宿州界五十里北至沛县界四十里东南至凤阳府灵壁县治二百里西南至河南归徳府永城县治一百七十里东北至沛县治一百里西北至丰县治一百五十里春秋宋萧邑秦置萧县汉属沛郡后汉属沛国晋因之宋为沛郡治后魏因之北齐天保七年废郡改县曰承髙隋开皇六年又改曰龙城十八年又改曰临沛大业初复曰萧县属彭城郡唐属徐州五代因之宋移治仍属徐州元至元二年并入徐州十二年复立明不改　本朝因之】砀山县【在府西北一百六十里东西距八十里南北距六十里东至萧县界五十里西至河南归徳府夏邑县界三十里南至夏邑县界二十里北至丰县界四十里东南至萧县界一百二十里西南至夏邑县治七十里东北至丰县治七十里西北至山东兖州府单县治一百里战国楚砀邑及下邑地秦为砀郡置砀县兼领下邑县汉髙帝五年改置梁国二县皆属焉后汉因之晋省砀山入下邑后复置宋属梁郡后魏孝昌二年于下邑城置砀郡兼置安阳县北齐废郡以安阳县属彭城郡隋开皇十八年又改曰砀山大业初仍属梁郡唐属宋州光化二年朱全忠表以县置辉州三年徙州治单父以县属之五代唐时属单州宋因之金兴定元年改属归徳府五年属永州寻为水圮县废元宪宗七年复置属东平路至元二年并入单父三年复置属济州八年属济寜路明洪武初改属徐州　本朝因之】丰县【在府西北一百五十里东西距五十五里南北距八十里东至沛县界十五里西至山东兖州府单县界四十里南至砀山县界四十里北至兖州府鱼台县界四十里东南至萧县治一百四十里西南至砀山县治七十里东北至兖州府滕县治一百四十里西北至兖州府金乡县治一百里秦沛县之丰邑汉初置丰县属沛郡后汉属沛国晋因之宋初省大明元年复立属北济隂郡后魏因之北齐改入永昌郡隋改属彭城郡唐属徐州五代宋金因之元宪宗二年改属济州八年属济宁路至正八年仍还属徐州明不改　本朝因之】沛县【在府西北一百一十里东西距八十八里南北距九十五里东至山东兖州府滕县界八十里西至丰县界八里南至铜山县界十五里北至兖州府鱼台县界八十里东南至铜山县治一百十里西南至砀山县界一百一十里东北至滕县治一百三十里西北至鱼台县治一百二十里春秋时沛邑秦置沛县二世二年汉髙帝起于此称沛公后属沛郡后汉属沛国晋因之宋属沛郡后魏因之北齐废隋开皇十六年复置改属彭城郡唐属徐州五代宋因之金改属邳州后属滕州元太宗七年移滕州来治宪宗二年州废复为县至元二年省入丰县三年复置八年属济宁路十三年属济州明初还属徐州　本朝因之】邳州【在府东北一百五十里东四距一百里南北距一百四十里东至宿迁县界三十里西至铜山县界七十里南至睢寕县界九十里北至山东沂州府沂县界五十里东南至宿迁县治九十里西南至安徽凤阳府灵壁县治一百八十里东北至沂州府郯城县治一百六十里西北至山东兖州府峄县治一百十里禹贡徐州之域夏商时为邳国战国属齐为下邳邑秦置下邳县汉属东海郡后汉永平十五年置下邳国晋因之宋为下邳郡后魏孝昌元年于县置东徐州梁中大通五年改曰武州改下邳县曰归政县东魏武定八年复曰东徐州下邳县周改曰邳州隋开皇初郡废大业初州废以县属下邳郡唐武徳四年复置邳州贞观元年州废以县属泗州元和四年改属徐州五代因之宋太平兴国七年于县置淮阳军属京东东路金贞祐三年复曰邳州属山东西路元亦曰邳州至元八年改属归徳府明初以州治下邳县省入属凤阳府洪武十五年改属淮安府　本朝康熙二十八年迁州治于东北界艾山南仍属淮安府雍正三年以州直江苏省领宿迁睢寕二县十一年陞徐州为府以州属之】宿迁县【在府东一百里东西距一百九十里南北距一百七十里东至海州沭阳县界一百二十里西至睢寕县界七十里南至泗州界五十里北至山东沂州府郯城县界一百二十里东南至淮安府桃源县界四十里西南至安徽凤阳府虹县界七十里东北至沭阳县治七十里西北至郯城县治一百八十里汉置厹犹县属临淮郡后汉省晋义熙中改置宿预县属淮阳郡宋因之后魏太和中置宿预郡兼置南徐州景明初废为镇梁天监八年改置东徐州东魏武定七年改置东楚州陈大建七年改曰安州周大象二年改曰泗州隋开皇初郡废大业初州废改置下邳郡唐武徳四年复曰泗州开元二十三年移州治临淮县以宿豫属之寳应元年避讳改曰宿迁元和中改入徐州五代因之宋太平兴国七年属淮阳军金初属邳州元光二年省入邳州元至元十二年复置属淮安军十五年还属邳州明初属淮安府　本朝因之雍正三年以县属邳州十一年改属徐州府】睢宁县【在府东南一百二十里东西距九十八里南北距八十里东至宿迁县界四十八里西至安徽凤阳府灵壁县界五十里南至凤阳府虹县界三十里北至邳州界五十里东南至泗州治二百里西南至灵壁县界六十里东北至宿迁县界七十里西北至铜山县治二百里汉置睢陵取虑二县俱属临淮郡后汉属下邳国晋初因之元帝时于睢陵侨置济隂郡宋泰始中入魏郡废梁武帝于取虑置潼州东魏武定六年改置睢州寻废隋为夏邱县地唐宋为宿迁虹二县地金兴定二年分宿迁置睢寕县属泗州元初废至元十二年复置属淮安军十五年属邳州明属淮安府　本朝因之雍正三年以县属邳州十一年改属徐州府】
　　形势南界大淮左右清汴【宋书王元谟传】汴泗交流【唐韩愈诗】楚山为城泗水为池【宋苏轼黄楼诗】吕梁龉龃横絶其前四山连属合围其外【苏辙黄楼赋】东接齐鲁北属赵魏南通江淮西通梁楚【陈师道州学记】山接西南东趋以及于海河潆西北南注以达于淮襟带江淮枕聨河洛【旧志】
　　风俗贱商贾务稼穑尊儒慕学得洙泗之俗【隋书地理志】无林泽之饶言多楚音朴直舒徐【乐史太平寰宇记】霸者之余以武为俗【陈师道州道记】
　　城池徐州府城【周九里有竒髙三丈三尺广如之门四三面阻水惟南可通车马濠深广各二大明洪武初因旧址修筑　本朝康熙七年重修乾隆二十六年又修】萧县城【周四里门四濠深七尺南通湖明万厯五年筑　本朝康熙四年重修】砀山县城【周四里二百四十歩有竒门四水门二濠广五丈明万厯二十八年移治创筑　本朝康熙三十七年修乾隆三十八年重修】丰县城【周五里一百八十四歩门四嘉靖三十年筑　本朝顺治中屡修乾隆三十八年又修】沛县城【周五里门四濠广二丈明嘉靖二十二年筑　本朝乾隆三年重修】邳州城【周五里十三歩髙二丈八尺门四其北枕山东西南三面因深为池　本朝康熙二十九年移州治筑乾隆五年重修二十六年又修】宿迁县城【周四里髙一丈五尺门四明正徳初创筑万厯中甃甎　本朝乾隆三十三年重修】睢宁县城【周三里七十二歩髙一丈八尺门四明嘉靖中筑　本朝康熙五十八年重修】
　　学校徐州府学【在府治东北隅　本朝康熙二十一年建入学额数二十名】铜山县学【附府学内入学额数二十名】萧县学【在县治西南明万厯四十六年迁建　本朝顺治康熈中屡修入学额数十六名】砀山县学【在县治东明万厯间迁建　本朝康熙六十一年重修入学额数十六名】丰县学【在县治东南明嘉靖三十九年建　本朝雍正五年修乾隆二十年重修入学额数十六名】沛县学【在县治东金大定中迁建　本朝乾隆十三年重修入学额数十六名】邳州学【在州治东南本朝康熙二十八年迁建乾隆三】
　　【十年重修入学额数二十五名】宿迁县学【在县治东明万厯四年建入学额数二十名】睢宁县学【在县治东南明洪武初重建　本朝顺治康熈间屡修乾隆二年又修入学额数二十名】云龙书院【在府城南云龙山　本朝康熈六十年徐属同知孙国瑜始置义学雍正十三年知府李根云即其地创建又养正书院在府治吕梁分司之南明嘉靖中建河清书院在府城东门明隆庆三年建又铜山县有醴泉书院　本朝康熈五十八年建丰县有华山书院明嘉靖中建沛县有仰圣书院明嘉靖中建又有两河书院明隆庆三年建旧名镇山书院　本朝顺治十六年重修改今各各县并设有义学社学按旧志载彭东书院在铜山县西北隅明嘉靖中副使王梃建彭西书院在铜山县西南隅明嘉靖中副使王梃建龙峯书院在砀山县治明万厯初知县王廷卿建凌云书院在宿迁县治明万厯初知县喻文伟建桂林书院在睢宁县治　本朝康熈五十七年知县刘如宴置义学于城西监生王讷捐今地改建书院谨附记】
