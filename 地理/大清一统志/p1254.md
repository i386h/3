<!-- { "loadSidebar": true } -->
　　古迹临汝故城【在临川县西后汉永元中分南城县置属豫章郡隋改曰临川唐寳应中始徙今治旧唐书地理志后汉置临汝县吴置临川郡歴南朝不改隋平陈改临川郡为抚州仍改临汝为临川县州郡所理皆此县曹学佺名胜志汝水西临水东有平陆曰赤冈古州治也上有古城唐寳应中太守王圆始自赤冈移治于连矾小溪之西陲宋家坤翁修城记临汝者谓治在临汝中相传赤冈乃其故址郡乗言王圆徙西陲中和末危全讽又徙今治非也全讽特因圆之旧加筑而无所徙县志赤冈在今城西五里城西寺之西南】西丰故城【在临川县西南寰宇记吴太平二年以临川县为郡于郡南更置西平县晋改西丰隋开皇九年并入临川县志西丰故城在县西南五十里今呼为游城】定州故城【在临川县北寰宇记梁大通二年分临川北境置定川县隋开皇九年并入临川县志定川城一名母城在今县北雷坊】巴山故城【在崇仁县西南梁普通中分新建县置巴山县大同二年兼署巴山郡太平元年分江州之巴山临川安】
　　【城豫寜四郡置髙州陈天嘉四年州废光大初郡废隋开皇九年县废入崇仁隋书地理志崇仁县梁置巴山郡领大丰新安巴山新建兴平丰城西寜七县平陈郡县并废以置县焉寰宇记废巴山县在崇仁县西南三十一里以巴山为名】宜黄故城【在今宜黄县东三国呉置宋书州郡志临川郡领宜黄县吴立寰宇记梁大同二年立宜黄县于宜黄水侧以水为名隋开皇九年废入崇仁干徳六年李煜割崇仁县之仙桂崇贤待贤三乡复立宜黄县王存九域志开寳三年以宜黄升为县县志县初置于水东或言水西形势尤佳邑人舒仕隆因捐其故宅为县即黄填镇也又于旧治建故县庙以镇之今水东百花洲有小庙名故县葢其遗址　按宜黄本吴置而寰宇记言梁立云隋开皇九年省而隋志不载多与史书不同又寰宇记言干徳六年置县而九域志作开寳三年当是干徳中置场开寳中置县也】乐安故城【即今乐安县治古名詹垆本崇仁地宋绍兴十九年割崇仁之天授乐安忠义三乡永丰之云葢一乡创立此县以乐安乡为名县志县初置于古塘在今县北后徙詹墟本严城市宋景祐进士詹镐为崇仁簿家于此故名詹墟】东乡故城【在今东乡县南长林山下明宣徳中守臣以临川东界去县辽逺议建县于长林不果至正徳八年始析临川之长夀移风遵化延夀安宁崇徳六乡金谿之延福乡余干之习□乡安仁之云锦乡进贤之崇信乡置东乡县兵备副使胡世宁以长林非要地□于孝冈即今治也】西宁废县【在崇仁县南三国吴置以西寜水为名属临川郡晋因之后废梁大同二年复置属巴山郡隋平陈废入崇仁寰宇记在县南六十三里】新建废县【在崇仁县西南三国吴置属临川郡晋宋齐因之梁改属巴山郡隋平陈废入崇仁寰宇记在县西南九十五里】安浦废县【在乐安县西南三国吴置属临川郡晋宋齐因之隋省寰宇记在崇仁县西南二百六十里吴太平二年置以安浦村为名隋开皇九年并入崇仁县志在今县西南六十里】兴平废县【在乐安县西三国吴置属庐陵郡晋宋齐因之梁改属巴山郡隋平陈废入崇仁县志废址在今县西北乐安乡犹名兴平里】工塘城【在临川县东南四十里府志梁末周迪起兵临川筑城于工塘今湮】述陂城【在临川县西十五里府志唐武徳五年刺史周法猛筑述陂置陂上山田百余亩为永久修陂之费今与小港华家徐陂相连并列为五陂】上城下城【在崇仁县东二城相距五里许平冈迤逦上城有墟市不详所始】洛城【在金谿县西四十里亦梁末周迪起兵临川时所筑也又有上城下城在县东南七十里相传亦迪所筑】城【在金谿县西南四十里相传南唐后主时所筑今有城渡】神运城【在乐安县南八十里明统志相传唐罗仆射领兵逐宼至此夜有神助其筑城遗迹尚存】银监【在金谿县治内寰宇记在宜黄县东南一百二十里本临川之上幕镇其山冈出银矿唐朝尝为银矿基址犹存至周显徳五年析临川近镇一乡并取饶州余干白马一乡立金谿置炉以烹银矿马端临文献通考宋淳化五年升金谿为县　按宋史地理志作开寳五年升县误】王羲之故宅【在临川县东南临川记羲之尝为临川内史置宅于郡城东髙陂名曰新城旁临回溪特据层阜其地爽垲山川如画寰宇记在临川县东南三里旧井及墨池犹存每重九日郡守从事多逰于此因立亭曰茱萸隋开皇十二年于此置九仙观寻又为寺并废】王安石故宅【在临川县治东后以为祠】繙经台【在临川县东南唐顔真卿记抚州城东南四里为繙经台宋谢康乐于此繙译湼经寰宇记在临川县北四里唐大厯四年于台北立寳应寺】拟岘台【在临川县东盐步岭宋嘉祐二年知抚州裴材建曾巩有记】魏夫人坛【在临川县寰宇记在临川县西北六里二百步夫人名华存任城人晋司徒舒之女少读老庄年二十四父母抑而嫁之归太保掾刘文文卒夫人避俗江南遂止临川西立坛修道成帝咸和九年化形而去坛南有九曲池唐睿宗使叶法善祭礁仍于坛西置仙坛洞颜真卿撰碑详其事】见山阁【在府治宋通判施邈建王安石有记】御书阁【有二一在崇仁县南宋李刘建以藏宋理宗御笔一在宜黄县学亦宋建】瀛洲亭【在府治西金柅园西景物为一州之冠】玉茗亭【在府治宋时建明统志亭下有花名玉茗如山茶而色白黄心緑蕚人以比州之花宋元名人多赋咏之】青云亭【在临川县学后青云峯上明统志宋嘉祐末邑令谢卿材宴是亭有登亭先得防青云之句遂名】南阜亭【在崇仁县南二里元虞集尝作乐府一曲】饮归亭【在金谿县治宋曾巩有记】碧涧亭【在金谿县后车里元里人何茂甫建吴澄有诗】忠孝堂【在府治宋守张滉建绘晋太傅王祥唐刺史顔真卿像祀焉】逸老堂【在乐安县南六十里元吴澄有记】思轩【在通判治北宋曾巩有记】三山小隠【在崇仁县南十五里名胜志宋尚书何异建山庄三曰浮石曰岩石曰玲珑合而名之曰三山小隠】玉田【在崇仁县南三十里玉田观相传萧子云种玉处】乐氏义庄【在宜黄县西四十里宋时乐史自崇仁徙居宜黄于此置义田数千亩以赡族人】金柅园【在府治西宋家坤翁有记】拙斋【在府治北宋朱子有记】邹极别墅【在宜黄县南涂黄岭下宋提刑邹极隠居于此傍有玉井尝有道士自称吕姓来輙索酒饮醉假枕眠极以瑚枕与之戯掷地而碎防往井中浣濯复完随于井上书玉斧泉三字】挐云馆【在宜黄县四十里宋嘉祐间邑人孙子野建鹿冈书院于此王安石尝师事之其受业处名挐云馆】梭山老圃【在金谿县北三十里宋陆九韶读书讲学之所元大徳间于此建书院以祀之程钜夫记】
　　闗隘懐仁闗【在乐安县东北六十里接崇仁县界有闗亭今为铺】温家圳巡司【在临川县北长乐乡】青泥巡司【在临安县城南七十里】周坊巡司【在崇仁县十四都明隆庆二年置本朝乾隆三十年移置坑埠又有丁坊河亭二巡司皆明洪武二年置十四年裁】止马市巡司【在宜黄县南一百里　本朝乾隆三十二年移驻常隂又有上胜巡司今废】龙义巡司【在乐安县北明初置　本朝乾隆三十年移驻招又南平巡司在县西北明宣徳十年置寻废又望仙巡司在县南亦明初置今裁】航步镇【在临川县南五十里明洪武初置税课局于此今裁】许湾镇【在金谿县西六十里】白玕镇【在东乡县东四十五里路出安仁之中道旧置巡司今废又古熂巡司在县西北十里横山巡司在县东北十五里俱明初置属临川县分县后并废】平塘镇【在东乡西四十里元置税课局局于此明正徳五年废今为平塘铺】华山营【在乐安县南又麻岭营在县北皆明崇祯初置今废】湖平寨【在宜黄县东四十里又龙磜寨在县南九十里】羊罗寨【在乐安县东十里五峯巍然其中三峯平坦有岩可居又王桥寨在县东南五十里】曽田寨【在乐安县南十五里宋时置巡司于此又乌麻寨在县南六十里乌麻岩上岩髙五里有泉可饮千人】同湖寨【在乐安县南八十里县志湖平龙岭南山洪源麻塘五寨相连相近又有云峯寨跨永丰县界】招擕寨【在乐安县南宋绍兴三年郡守黄炳置以乐冦兼置巡司明崇祯初亦置招擕寨于水东洲上　本朝移龙义巡司驻此】摇篮寨【在乐安县西北七十里髙五里可容千人】严陀寨【在乐安县东北六十里与懐仁闗相近】东馆市【在临川县南六十里元置税课局于此明初又置公馆后俱废】棠隂市【在宜黄县东二十里有枫林螺埠桃屏三峯如削有大溪曰查浦有泉下流曰湕溪】孔家驿【在临川县东宋建　本朝康熙十六年裁又有递军所亦置孔家渡今裁】清源驿【在临川县北六十里东北接饶州府安仁县界舆程记清源驿北六十里为谢家埠又四十里为柘林又三十里为八字脑又六十里即康山也又清逺驿在县北六十里宋置久废】江阳驿【在崇仁县治东又罗山驿在县南丰安驿在县东六十里梅檀驿在县西南六十里三山驿在县西百里皆久废】石门驿【在金谿县西四十里水驿也上通旴江下连临汝明王守仁建久废】
　　津梁文昌桥【在临川县东门外跨汝水宋嘉泰中建　本朝康熙三年十五年俱重修】孝义桥【在临川县北五里】吕桥【在临川县南四十里明统志因吕洞宾经此故名】黄塘桥【在临川县西北连矾水口】黄洲桥【在崇仁县治东南为郡西往来之通道宋嘉祐中建浮梁名平政桥后易曰巨济淳祐中改创石桥长数十丈咸淳间文天祥改名曰黄洲】化龙桥【在崇仁县治北】飞仙桥【在崇仁县东二里】郭石陂桥【在金谿县南十五里为抚信孔道】后车桥【在金谿县南四十里亦属孔道】夀安桥【在金谿县西五十里】迎恩桥【在宜黄县北凤山前元吴澄有记】马停桥【在宜黄县南崇贤乡跨马停溪水其水自雷坊小麓斜入黄水】鳌溪桥【在乐安县西南】石桥【在乐安县西四十里其石髙防如桥桥侧有动石可运转】石矶桥【在乐安县三十八都于石上凿槽引水灌田千余亩】太平桥【在东乡县南门外】九子桥【在东乡县东南长林宋建】麻溪桥【在东乡县南十五里道通金谿】延桥【在东乡县西南三十里接临川县界宋建】石头渡【在临川县东南二十里汝水所经东岸有虾蟆石】吴家渡【在临川县北二里汝水所经临川界官渡凡七曰瑶湖曰黄塘曰云山曰梅洲曰永丰曰辜家而吴家渡尤为要津】清江渡【在金谿县出纸防】石门渡【在金谿县西四十里旴水与清江合流径此为四达之衢又梁安渡亦在县西皆接临川县界】黄狮渡【在金谿县南四十里】清塘【在临川县北七十里曽氏世居环羣山而滙众水灌溉甚广】
