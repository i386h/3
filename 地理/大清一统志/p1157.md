<!-- { "loadSidebar": true } -->
　　【赐諡节愍】卢逈【字士恭仙居人洪武中以贡入太学累官户部左侍郎燕兵起与郭任主抗御之防京师陷抗节不及死　本朝乾隆四十一年赐諡节愍】郑恕【字本忠仙居人好古博雅洪武中由昌国县训导知萧县甚得民心建文四年燕将王聪破萧不屈死二女当配亦死之子濂湜谪北平福王时諡惠节　本朝乾隆四十一年】
　　【赐諡节愍】林嘉猷【初名升以字行宁海人与郑公智师方孝孺孝孺喜曰匡我者二子也洪武中以儒士校文四川建文初入史馆为编修寻迁陜西佥事燕王称帝坐方党被逮死福王时赠太仆卿諡穆愍　本朝乾隆四十一年赐諡节愍】郑公智【字叔贞宁海人为方孝孺所知荐于蜀王王甚礼之建文时以贤良举为御史持法不阿后坐方党诛　本朝乾隆四十一年赐諡节愍】叶惠仲【临海人与兄夷仲并有文名建文初以知县充史官修太祖实録迁南昌知府永乐元年坐书靖难事中多指斥论死籍其家福王时赠太仆少卿】徐宗实【名垕以字行黄岩人少頴悟力学洪武中荐授铜陵簿请告迎养忤帝意谪戍淮阴驿帝选驸马都尉东川侯胡海子观在选中择师难其人以命京实中使置附马位南向而布衣席东向宗实手引驸马位使下然后为讲説左右大惊帝闻而嘉之洪武末通判蘓州有惠政建文二年超擢兵部右侍郎奉使两淮燕事急使两浙招义勇成祖立乞骸骨归逾二年坐事逮至京卒于道】东湖樵夫【不知其姓名樵临海之东海日负薪入市口不二价靖难之变闻诏书至恸哭投湖水死又天台东乡野老无姓氏不知其从来永乐改元诏至亟走山中倚树哭逾昼夜不食死　本朝乾隆四十一年赐入祀忠义祠】石永常【字恒徳宁海人洪武进士陞河南佥事有清操永乐初谪戍归过金陵旧宫痛哭不食而卒】顾硕【字景蕃仙居人洪武中以通经儒士累官吏部主事成祖立召之不赴为富家牧牛尝作牧牛行四顾无人辄慷慨悲歌人不知其为硕也后遇赦归】徐善述【字好古天台人洪武中贡入太学授桂阳州学正永乐初简宫僚为春坊司直郎见重皇太子每作诗辄令指摘数过乃定时赐书翰迁左赞善太子每称为先生坐累死仁宗即位赠太子少保諡文肃命立祠墓侧春秋祀之】陈璲【字廷嘉临海人永乐中乡防试皆第一殿试问礼乐刑政璲为推原其本且极言靖难师起骨肉之间不无惭徳诛戮黄子澄方孝孺等其如礼乐刑政何帝不之罪授庶吉士预修五经大全诸书乞休荐起督学江西致仕】鲁穆【字希文天台人永乐进士有清操除御史仁宗监国屡上封事汉王宫奄将校不法莫敢言穆上章劾之不报然直声振朝廷迁福建佥事理狱摧豪强民间呼鲁铁面正统初擢右佥都御史奉命捕蝗还以疾卒尚书呉中为治棺衾乃克殡子崇志登进士授给事中厯应天府尹防直有父风】章朴【字元质宁海人与弟宗简字原佳俱登永乐中进士改庶吉士后以收藏方孝孺文集为杨善所搆被逮宗简愿以身代并逮之朴言孝孺効忠蒙戮其文章明先王之道不宜深罪帝益怒骈戮于市朴妻金氏不逾月以哀伤卒】陈员韬【字从周临海人宣徳进士擢御史出按四川黜贪奨防雪死囚四十余人正统末大军征邓茂七往抚其民释被诬为贼者千余家都指挥蒋贵擢所部贿部督范雄病不能治军皆劾罢之擢广东右叅政迁福建右布政使闽越当防乱后皆抚循备至得士民心员韬持操甚洁而量能容物人谓员韬徳性四时皆备云】范理【字道济天台人宣徳进士知江陵县以卓异闻杨溥荐知徳安府又以最迁福建布政使移贵州左布政擢南京工部侍郎请鬻芦新苇及内库旧贮布帛葺造郊庙宫殿内外诸署城楼街表并战船食器皆以次成而民不知又奏省馈粮米嵗万石备赈贷从之转南吏部侍郎以疾卒子絪由进士知滨州王恕奏治行第一】齐汪【字源澄天台人正统进士累官车驾郎中土木之变汪扈驾不去遂死之】林鹗【字一鹗太平人景泰中进士授御史英宗复辟出知镇江革举废治甚有声居五年以才任治剧调蘓州成化初超迁江西按察使厯左右布政使嵗饥奏减民租十五万石擢刑部右侍郎执法不挠十二年疾卒鹗交逰不茍对妻子无惰容公余辄危坐读书事生母孝谨母稍不怡必垝请得其欢乃已殁不能具棺敛友人为经纪其丧嘉靖中赠尚书諡防肃】夏壎【字宗成天台人景泰进士授御史天顺初清军江西发镇守中官叶达恣横状达为敛威以荐超擢广东按察史成化初奏猺獞弗进用兵无功由有司抚字乖方请慎选监司守令抚绥遗民帝深纳其言厯迁右副都御史巡抚四川壎刚介善聴防所至民无在蜀三年民夷威服年未五十即求退既归杜门养亲不接宾客】黄孔昭【初名曜后以字行改字世显太平人天顺进士授屯田主事成化九年为文选郎中故事选郎卒闭门谢客孔昭曰苟以深居絶客为髙何由知天下才俊公退遇客辄延见访以人才书之于册除官以其才髙下配地繁简由是铨序平允其以私干者悉拒之累迁南京工部右侍郎奉诏荐举方面以知府樊莹佥事章懋应后皆为名臣孔昭嗜学敦行为士类所宗嘉靖中赠礼部尚书諡文毅孙绾字宗贤以议大礼官至礼部尚书】谢铎【字鸣治太平人天顺末进士改庶吉士授编修性介特力学慕古讲求经世务成化九年因校勘通鉴纲目上书言时政帝不能从复条上备边事宜与边将之语皆切至进侍讲直经筵遭两丧服除以亲不逮养遂不起治中起为南京国子祭酒寻谢病去再擢礼部右侍郎管祭酒事严课程杜请谒増号舎置公廨三十余属其属诸生贫者赒恤之死者诸官为之殓居五年引疾归铎经术湛深为文章有体要性好赒恤族党自奉则布衣蔬食卒赠尚书諡文肃】陈选【字士贤临海人员韬子自防端慤寡言笑以圣贤自期天顺四年防试第一授御史巡按江西尽黜贪残吏广冦流入赣州奏闻不待报遣兵平之宪宗初疏劾马昂救罗伦一时惮其风采督学南畿颁礼仪于学宫令肄业作小学集注以教诸生改督河南学政汪直被命出巡都御史以下皆拜谒选独长揖久之进按察使多所平反囹圄为空厯广东左右布政使严条约革和买减泛役屡触市舶中官韦眷怒诬以罪被徴至南昌病卒选务克已因自号克庵正徳中追赠光禄卿諡恭愍】厐泮【字元化天台人成化进士授工科给事中治初御史畅亨劾中官张庆反为诬讦泮疏直之迁刑科都给事中副使杨茂元被逮泮率同列疏救茂元得薄谴武刚知州刘逊以事忤岷王王劾之命锦衣逮泮率同列争之忤旨下诏狱寻释停俸威宁伯王越谋起用中官蒋琮李广有罪外戚周彧张鹤龄纵家奴杀人泮皆极论直声甚着擢福建右叅政厯广西左布政使致仕】王纯【字宏文仙居人成化中进士为工部主事防诏罢南京兵部尚书王恕官纯抗章言不宜罢杖之阙下贬思南推官治中累迁湖广提学佥事】夏鍭【字徳树壎之子成化进士治四年谒选入都上章请复主事李文祥庶吉士邹智御史汤鼎等官罢辅臣刘吉忤旨下诏狱既释归久之始赴选除南京大理评事疏论赋敛徭役马政盐课及宗藩戚理侵渔之状帝不省鍭素无宦情服官仅嵗余念母老乞归侍养家居三十余年竟不复起】王爌【字存纳黄岩人治进士正徳时屡迁刑科都给事中武定侯郭勋镇两广行事乖谬奉诏自陈多强辨爌等驳之都察院彭泽覆奏不録爌言爌并劾泽御史林言年直言下狱浙江佥事韩邦奇忤中官被逮爌皆论救车驾幸大同久不返爌力请回銮俄以论救彭泽忤王琼调惠州推官嘉靖中累擢南京右都御史以忤夏言谢病归爌尝与御史潘壮不相能壮坐大狱诏爌提问爌力白壮罪至忤旨人以此称爌长者卒赠工部尚书】戴徳孺【字子良临海人治进士厯工部员外郎监芜湖税有清名再迁临江知府宸濠反遣使收府印徳孺斩之誓死守旋与王守仁共灭宸濠以忧去世宗以徳孺驭军最整独増三秩为云南右布政使舟次徐舟覆水死后赠光禄寺卿予一子官】徐寛【字仲栗临海人正徳进士厯文选司郎中世宗时争兴献大礼下诏狱戍海南隆庆初赠大理寺卿】应良【字原忠仙居人父昌字尭盛少孤事母极孝仕分宜尉良正徳中进士改庶吉士授编修王守仁在吏部良学焉亲老归养讲学山中者将十年世宗朝以荐起伏阙争大礼忤旨廷杖张璁黜之为山西副使谢病归卒】王宗沐【字新甫临海人嘉靖进士授刑部主事厯江西提举副使修白鹿洞书院引诸生讲求其中隆庆中擢拜右副都御史总督漕运兼巡抚鳯阳极陈运军之苦请旨优防又以河决无常运道终梗欲复海运因条上便宜七事徐邳俗悍多奸盐徒出没六安霍山矿贼窃发宗沐奏设守将又召豪侠巨室充义勇责令捕盗后多有功进刑部左侍郎罢归卒赠尚书天启初追諡襄裕子士崧士竒士昌皆进士士官至右副都御史廵抚大同士昌官至右佥都御史巡抚福建并有名于时】曽铣【字子重本江都人世居黄岩嘉靖中举进士授御史巡抚辽东值兵变铣擒斩首恶事遂定厯右佥都御史巡抚山东再抚山西二十五年以兵部侍郎总督陜西三边军务铣有胆畧长于用兵又感帝知遇图报称念防居河套又为中国患遂上疏请摇其巢条八议以进已又献营阵八图并优旨下廷议严嵩言铣开边衅遂逮铣嵩又使仇鸾讦铣斩于市妻子徙二千里铣防既没家无余资天下之隆庆初赠兵部尚书諡襄敏】呉时来【字惟修仙居人嘉靖进士授松江推官摄府事以御倭功擢刑科给事中劾罢严嵩私人兵部尚书许论宣大总督杨顺巡按御史路楷嵩疾之甚出使琉球将行复劾嵩父子招权不法嵩怒宻奏陷之下诏狱遣戍横州隆庆初召为工科条上治河事宜又荐谭纶俞大猷戚继光宜用之蓟镇皆从之累擢南京右佥都御史迁广东巡抚旋罢归万厯十二年始起湖广副使终左都御史】王士性【字恒叔宗沐从子万厯进士由确山知县徴授礼科给事中首陈天下大计言朝廷要务二官司要务三兵戎要务四疏凡数千言深切时多议行劾杨巍阿辅臣申时行时行纳巍邪媚皆失大臣谊又请召还沈思孝呉中行等十六人忤旨不报迁吏科出为四川叅议厯鸿胪寺卿卒】卢明诹【字君教黄岩人万厯进士授太常博士厘正郊庙大祀典章擢给事中倭警上六事时内侍顿隆犯罪寻见原云南嵗进矿金初议量减寻复故明诹并疏叅驳忤中官又疏请召还直臣张栋等又请起用阁臣王家屏尚书沈鲤员外郎邹元标时家屏方建言忤旨防枚卜吏部首列家屏名顾宪成坐谪明诹复疏救之帝怒削籍归】呉执玉【字朗公黄岩人天启初进士除济南推官徳州建魏忠贤祠独不赴崇祯三年徴授刑科给事中言理财先保民请蠲畿辅加派又捐助搜括宜速罢帝切责之已劾吏部尚书王永光专务匪僻亦不纳俄因风霾陈谨边防择守令二事报闻后劾首辅周延儒揽权为奸利忤旨执政者复中构之下诏狱释归其学以立诚为本立朝更着风节卒于家】应昌士【字君宁仙居人崇祯中特赐进士授安定知县流贼破潼闗城陷被执不屈贼先杀其妻女以胁之终不屈伪帅释其防盛具延上座从容劝降昌士举杯击伪帅首遂被害本朝乾隆四十一年】
