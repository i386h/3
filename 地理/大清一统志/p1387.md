<!-- { "loadSidebar": true } -->
　　人物周屈原【归州人名平字灵均仕楚为司徒谏怀王不悟因行吟泽畔懐石投汨罗而死着有离骚等篇传世】南北朝梁严植之【字孝源秭归人少善庄老能清言精解丧服孝经论语及长徧习郑氏礼周易毛诗左氏春秋性纯孝谨厚不以所长髙人少遭父忧因菜食二十三载仕齐为广汉王国右常侍后为康乐令在县清白人吏称之梁天监四年以植之兼五经博士馆在潮沟生徒常数百讲有区段次第析理分明毎当登讲五馆生毕至聴者千余人迁中抚记室军犹兼博士卒于馆植之性慈仁好行阴徳在暗室未尝怠所撰防礼四百七十九巻】五代南平李景威【长阳人仕髙氏为水手都指挥宋建隆中假道江陵以讨张文表景威恐宋师袭已欲伏兵攻之判官孙光宪不从景威扼吭而死太祖命主仁瞻厚恤其家】宋常留留【峡州人周显徳中州人范义超以私怨杀常古真家十二人小子留留脱走开宝中留留擒义超诉有司峡州奏引赦当原太宗命正其罪】何参【夷陵人博学好义不求闻达欧阳修守夷陵时常与之逰】胡勉【长阳人建炎初防钟相之党犯长阳勉集豪勇斩二渠魁尝摄县事刘超将侵建平勉捍防蜀道贼不得进凡破贼所金帛悉颁其下丝毫无取】元田韦臯【巴东人仕至金紫光禄大夫累世同居诏旌其居曰义门】张之才【峡州人学宗关洛不屑屑章句辨朱陆同异甚悉以明经举屡兴州郡】明刘子春【长阳人洪武进士知蕳县吏畏民怀永乐中厯官广西按察司】谭思敬【巴东人洪武中兵科给事中言事切直出】
　　【知嵊县迁知平定州洁已爱民民思慕之】王翥【兴山人宣徳初任济南推官时土贼为患翥夙嫺武略屡战克捷复所陷三城援絶被执抗节不屈死之】向文玺【字国信夷陵人宏治进士知庐州府振活流移以持法搆怨归事母尽孝乡人化之】刘一儒【字孟贞夷陵人嘉靖进士厯官吏部郎中初与张居正聨姻张遣女资奁丰厚一儒缄封于别室戒家人不得启视及居正当国一儒出居于南故居正之败一儒独不坐累任工部尚书卒諡庄介】雷思霈【字何思夷陵人万厯进士授检讨请告归与公安三袁相友善诗文亦齐名】李云【字衡岳夷陵人万厯举人厯官知頴州有惠政乞休归晚年书名义至重鬼神难欺二语于牖崇祯中流贼陷城执至江陵不屈絶粒死　本朝乾隆四十一年　　予諡节愍】简而可【兴山人万厯举人厯官广西浔州知府致仕居逺安甲戌嵗遇贼愤骂被害　本朝乾隆四十一年　　予諡节愍】刘采【兴山人事母孝母病思食山药采求之巗间遇虎泣拜曰身何足惜恨吾母危疾无救耳虎弭耳去因获奉母疾亦瘥】文焕然【兴山人崇祯庚午副榜性纯孝母王氏病刲股以疗子文纶亦刲股愈母病两世称孝】周翼明【东湖人天启举人崇祯末需次京邸闯贼薄都城以大官啖之翼明骂贼不絶口死于难】郭铨【东湖人崇祯壬午充仪賔献忠破彛陵执铨欲官之不屈曰世受国恩义不辱赴水死】谭正賔【巴东人崇祯末容美土司防巴东正賔率乡勇堵御奋击蛮死者千余人蛮憾甚阴使刺杀之】
　　本朝龚大惠【兴山人母没刻木肖像朝夕一豆一羮肃容致敬以蔬食终其身念父独居事之尤曲至】
　　流寓晋郭璞【河东闻喜人永嘉之乱避地东南今东湖县城中有尔雅明月二台东有洗墨池相传璞著书遗迹】唐田游巗【京兆三原人自蜀厯荆楚爱夷陵青溪止庐其侧长安李安期表其才召赴京师行及汝辞病归】宋陈祐【仙井人徽宗时右司諌以论章惇蔡京等编管归州】郭雍【洛阳人流寓荆峡世称长阳先生】程子【河南人徽宗时徙峡州】
　　列女明王钧妻何氏【巴东人夫卒子幼家贫守节四十余年】敖融妻冯氏【兴山人年十七夫亡闭门自缢家人救免遗腹生一子茹贫自矢有司旌之】秦景宣妻杨氏【夷陵人景宣为诸生死时子甫半嵗杨抚之始终无间宏治中旌】刘瑀妻陈氏【夷陵人年二十五夫亡子甫四嵗舅姑相继卒陈敛塟以礼屡值嵗饥以死自守】谭之晋妻向氏【长阳人之晋邑廪生土司唐镇邦兵围其宅之晋骂不絶贼割其首向氏抱尸痛哭哀恳赎夫首以防丝聨属之口吸血痕买棺收敛贼逼向上马前行至地名一碗水奋身投巗下死越数日众求得其尸容如生胸怀夫巾帻及簿籍遂共敛之与其夫合塟】叶玉衡妻李氏【四川人玉衡为户部主事罢官流寓兴山避贼于卦子山砦贼帅李来亨破其砦杀玉衡欲妻之李绐之曰埋吾夫则从汝俟殓毕即坠巗死】髙维逺妻简氏【逺安人嫁兴山人髙维逺崇祯十二年流贼罗汝才大掠维逺举家被获简度不免与女携手投巗死】王运达妻姜氏【兴山人崇祯末被贼掠欲汚之姜不从贼以刃胁之姜曰汝释吾夫吾从汝贼果释其夫姜度夫去逺遂坠巗死】万全珣妻郑氏【兴山人遭贼掠强之行郑踞地大骂贼怒杀之】郭天祚妻顔氏【兴山人因被乱掠强之行不从乘间拔刀自刎死】金震祚妻谭氏【兴山人贼杀其夫欲辱之谭触石死】
　　本朝毛秉徳妻周氏【东湖人吴逆之乱周抱子随姑避居巗砦贼突至周以子委姑投身千丈巗端坐石上而死雍正七年　旌】黄道隆妻赵氏【东湖县人青年矢志守节终身同县有谢景荣妻余氏谢应聨妻余氏谢邦杰妻江氏曹宏铎妻王氏王克斌妻谭氏赵纶妻王氏曺光霖妻宋氏王发賛妻曽氏罗成綉妻罗氏罗含妻陈氏罗庆余妻向氏李宗濬妻朱氏刘之震妻杜氏牟世节妻杨氏夏明妻薛氏蔡洪逺妻邓氏赵南国妻黄氏韩世琦妻谭氏向前妻董氏李文林妻郑氏罗鳌昌妻吴氏韩士玑妻王氏徐晏妻何氏朱嵩妻杜氏朱岳妻毛氏谭之杰妻杨氏朱昆妻罗氏王世哲妻文氏王永清妻田氏罗承荫妻李氏周权世妻杨氏朱世华妻曹氏俱节孝乾隆年间旌表】王三策妻杨氏【长阳人抚孤守节孝事公姑同县有郑贤公妻林氏烈妇杨氏杨开信妻周氏俱以节烈见称于乾隆年间先后　旌表】田恺妻黄氏【兴山县人嫠居勤苦始终不渝乾隆三十一年　旌表】谭克睿妻马氏【巴东县人夫死守节洁清自持同县有栁灿臣妾马氏刘氏黄士杰妻孟氏向立妻谭氏张文焕继妻徐氏俱乾隆年间　旌表】谭文用妻傅氏【鹤峯州人青年寡处苦节全贞同县有谢国纶妻唐氏俱乾隆年间　旌表】
　　土产马瑙石【州志州境洪溪出】茶【寰宇记归州贡】椒【寰宇记归州贡】漆【通志巴东县出】锦鸡　白鹇【通志俱长阳县出】方纹绫【九域志峡州贡】芒硝【唐书地理志峡州贡】箭竹【唐书地理志峡州贡】五加皮【唐书地理志峡州贡】杜若【唐书地理志峡州贡】鬼臼【唐书地理志峡州贡】











　　钦定大清一统志巻二百七十三
<史部,地理类,总志之属,大清一统志,施南府图>
<史部,地理类,总志之属,大清一统志,施南府图>
<史部,地理类,总志之属,大清一统志,施南府表>
<史部,地理类,总志之属,大清一统志,施南府表>
　　钦定四库全书
　　钦定大清一统志巻二百七十四
　　施南府【在湖北省治西一千九百八十里东西距五百八十八里南北距六百十七里东至宜昌府鹤峰州界一百七十里西至四川石柱防界四百十八里南至四川直酉阳州界四百十五里北至四川防州府巫山县界二百二里东南至湖南永顺府龙山县界二百六十五里西南至酉阳州黔江县界三百十五里东北至巫山县界二百三十里西北至防州府万县界三百八里自府治至　京师三千七百八十六里】
　　分野天文翼轸分野鹑尾之次
　　建置沿革禹贡荆州之域春秋战国楚地秦南郡地汉因之三国呉建平郡地后周置亭州施州及清江郡隋开皇初郡废大业初废施州改亭州为庸州寻改庸州为清江郡义宁二年复置施州唐因之天寳初改曰清化郡乾元初复曰施州属江南黔中道五代时属蜀宋曰施州清江郡属防州路元曰施州明洪武十四年兼置施州卫二十三年并州入卫改建施州卫军民指挥使司属湖广都指挥使司
　　本朝初因之雍正六年改为恩施县属归州十三年升为施南府属湖北省领县六
