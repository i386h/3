<!-- { "loadSidebar": true } -->
　　山川石楼山【在州东三十里上有巨石层累如楼故名魏书地形志东汝南有石楼山】三山【在州东三十里一名排衙山下有龙池】銮驾山【在州西五十里通志轩辕问道经此】檀树山【在州南四十五里】鹿台山【在州北六十里曹学佺名胜志有台状如蹲鹿】紫金山【在州北三十五里上有圣井其相近有狮子山】重金山【在州北四十里山多黄石层累相成日夕掩映色若黄金】望云山【在州东南十八里自伏牛山蜿蜒而来与三山相对】灶君山【在州西南三十里上有石刻灶君山三字相近有龙山】崆峒山【在州西南六十里庄子黄帝闻广成在于空同之上住问至道之精唐汝州刺史李贞碑山名崆峒者有三一在临洮一在安定而庄子述黄帝问道崆峒遂言游襄城登具茨访大騩皆与此山接壤则此为近是山下有洞其戸上向传有白犬往往出游故号山冢为玉狗峯乐史太平寰宇记崆峒山在梁县西十里即黄帝问道于广成子之所】霍山【在州西南六十里汉置霍山县以此得名亦曰霍阳山左传哀公四年楚袭梁及霍杜预注霍即梁县南霍阳山也京相璠曰在周平城东南】狼臯山【在州西南六十里亦曰明臯山郦道元水经注汝山自狼臯山东出峡谓之汝阨寰宇记明臯山即放臯山也在梁县西南六十里】风穴山【在州东北二十里州志上有风穴风将作穴中先有声山麓有大慈泉南流入黄涧名胜志宋吴几复此旧有吴公洞读书庵雅才亭诸胜李廌俱题咏之其上有翠岚亭】灌顶山【在州东北三十五里有水流入黄涧】玉羊山【在州西北四十里明统志山石多羊迹故名】鲁山【在鲁山县东十八里孤高耸拔为一邑巨镇县以此得名又曰露山汉书地理志鲁阳有鲁山李吉甫元和郡县志鲁山在鲁山县东北十里】尧山【在鲁山县西三十里俗谓即水所出之尧山误】大盂山【在鲁山县西五十里山顶低洼四围若城俗呼为大团城小团城】壶山【在鲁山县南二十里形圆如壶后汉书樊英传于壶山之阳】簸箕山【在鲁山县南十八里上有白塔寺山多紫石可研春月夹溪桃花颇有武陵之致又东南三十五里商余山五十里嶂防山峯峦峭削界连南召】彭山【在鲁山县东南三十八里水经注彭水出鲁阳县南彭山下有彭山庙庙前有彭山碑汉元嘉三年杜仲长立】交口山【在鲁山县西南五十里两山相交故名】谷积山【在鲁山县西北九十里养敖二水出焉或谓即将姑山】牛兰山【在鲁山县西北后汉书郡国志鲁阳有牛兰山水经注牛兰水发鲁阳县北牛兰山】乌婆山【在鲁山县西北八十里上有乌婆寨】阴山【在郏县东三十里汝水绕其下】白龙山【在郏县城南三十里见寰宇记】凤翅山【在郏县北三十里上有灵泉又县南二十里有鳯山】緑石山【在郏县北三十五里一名岫嵂岭即大刘之枝山也】紫云山【在郏县东南三十里又二十里有落鳬山】平顶山【在郏县东南五十五里接南阳府叶县界延袤十里絶顶平坦无峯峦故名】大刘山【在郏县西北三十里水经注扈涧水北出大刘山旧志脉自嵩岳南来绵亘起伏至此突然高峙羣山环拱为县之主山世传汉高祖入闗驻此名沛公垒其南又有小刘山云光武尝驻此山峡有高门洞　按隋志郏城有大留山疑大刘之名传譌也】小峨嵋山【在郏县西北三十五里相传宋苏轼在汝州见之以其形类蜀之峨眉故名】扈阳山【在郏县西北四十里扈涧水出其下西麓有娄景洞世传娄景隠此又苍山在扈涧西去县五十里旧志自县而东南道多平坦自县而西北则山岩层叠直接闗陜天地之气自此中分形胜与成臯相似】九里山【在宝丰县东三十里延袤九里又有黒马山在县东十里】三堆山【在寳丰县西三十里县志唐白居易曽居此】香山【在寳丰县东南三十里旧名火珠山中峦圆净如珠旁两峯高峙峦顶建浮图下有天池上架石梁】龙山【在寳丰县东南四十里水经注龙山水源出龙山魏书地形志龙山有龙水元和志大龙山在鲁山县南界三十五里刘累以扰龙迁于鲁县故名龙山】鱼齿山【在宝丰县东南四十余里湛水出焉左传襄公十八年楚伐郑次于鱼陵涉于鱼齿之下注鱼陵即鱼齿山在犨县北后汉书郡国志襄城有鱼齿山元和志在鲁山县东南六十里】鳯凰山【在宝丰县东南五十里前有沙河环绕又伊阳县北三里有鳯凰山】莲屏山【在宝丰县西南九十里一名五朶山五峯叠翠俨若屏障】紫逻山【在伊阳县东十里相传山口乃大禹所凿导汝水自东出杜甫送贾至出汝州诗云山紫逻深即此王存九域志梁县有紫逻山】练溪山【在伊阳县东十五里其西有龙潭及晒龙台】筛子垜山【在伊阳县西七十里产锡矿】瑞云山【在伊阳县南三里冈峦耸拔形势如屏】霍阳山【在伊阳县南四十里寰宇记俗名现山在梁县西南七十里明统志唐太宗经此以其危峯独现故名】甘泉山【在伊阳县北四里十三州志伊阳有甘泉山中有泉水味甘】云梦山【在伊阳县东南七里县志相传鬼谷子修道处其北有水帘洞悬崖石洞濶数武内穿一道崎曲约二里许洞口有涧隔之一小石塔自顶滴水下注】尧山【在伊阳县西南水所出水经注尧之末孙夏孔甲时迁于鲁县立尧祠于西山谓之尧山山在太和川太和城东北元和志水出鲁山县西大陌山寰宇记尧山俗名大陌山亦号大龙山因扰龙见称旧志有天息山在县西南沙水所出即尧山也以汝水所经故俗谓天息耳】天马山【在伊阳县东北十五里】歇马岭【在鲁山县西八十里水经注波水出霍阳西川大岭东谷俗谓之歇马岭即应劭所谓孤山波水所出也】吴大岭【在鲁山县西九十里俗名没大岭沙河所出即水也又县南五十里有白沙岭】南条岭【在寳丰县西四十里岭四面有水东南为净肠河流合水西为绵封河北为马渡河东北为达老河俱流合汝水】分水岭【在伊阳县西三十里有水自岭上南北分流】滴水崖【在寳丰县西七十里岩石峭壁水自石隙流出激壑相应旧名喷珠崖】汝水【自河南府嵩县东北流入伊阳县界经县南又东经州城南又东南经寳丰县北又东经郏县南又东南入许州襄城县界水经注汝水迳太和城北又东届尧山西岭下水流两分一水东迳尧山南为水一水东北出为汝水歴蒙栢谷北歴长白沙口狐白溪水注之又东北趋狼臯山东出峡谓之汝阨东歴麻解城北又经周平城南又东与三屯谷水合又东与广成泽水合又东得鲁公水口又东合霍阳山水又右合三里水又东迳成安县故城北又东为周公渡又东黄水注之又东与张磨泉合又东分为西长湖又东合扈涧水又右迤为湖俗谓之东长湖又迳郏县故城南滶水注之又东南左合蓝水又东南流与白沟水合又东南与龙山水会又东南至襄城元和志汝水经梁县南三里在龙兴县北四十五里西去郏城县七里】黄水【在州东三十里南流合于汝一名黄涧河水经注黄水出梁山东南迳周承休县故城东为承休水又东南迳白茅台东又南迳梁瞿乡西水积为陂世谓之黄陂东转迳其城南东流右合汝水魏书地形志东汝南有黄陂元和志黄陂在梁县东二十五里东西十里南北七里隋时修筑有灌溉之利隋末废坏干封初有诏増修百姓赖其利明统志黄涧俗名赵落河源发左邨之北山流合汝河】广成泽水【在州西四十里水经注广成泽水出狼臯山北泽中自泽东南流经温泉南与温泉水合又东南入汝水魏书地形志梁县有广泽水元和志泽在梁县西四十里周一百里隋大业初置马牧于此欧阳忞舆地广记广成泽今名广润泽盖避朱梁讳改名】水【源出鲁山县西吴大岭东流迳县南又东迳宝丰县南又东入南阳府叶县界亦名沙河汉书地理志水出鲁阳县东北至定陵入汝水经注水出鲁县西之尧山山歴大和川东迳小和川又东温泉水注之又东迳胡木山东流又防温泉口又东房阳川水注之又与波水合又东迳鲁阳县故城南右合鲁阳闗水又东北合牛兰水又东迳应城南彭水注之又左合乔水又东迳犨县故城北出于鱼齿山下又东犨水注之又东南迳昆阳县故城北元和志水出鲁阳县大陌山通志沙河在鲁山县南五里　按左传僖公三十三年楚救蔡与晋师夹泜而军注泜水出鲁阳县东经襄陵定陵入汝与汉志源流符合是泜水即水也】波水【在鲁山县西出县西南歇马岭下流入汝周礼职方氏豫州其浸波溠马融广成颂浸以波溠应劭曰孤山波水所出水经注波水出霍阳西川大岭东谷俗谓之歇马岭即孤山也又南迳蛮城下又南分三川于白亭东而俱南入水】彭水【在鲁山县东南水经注彭水俗谓之小水出鲁阳县南彭山蚁坞东麓北流迳彭山西又东北流直应城南而入】房阳川水【在鲁山县西南水经注水出南阳雉县西房阳川北流注于】鲁阳闗水【在鲁山县西南自南召县流入亦名鵶河水经注鲁阳闗水出鲁阳闗外分头山横岭下夹谷东北出入于元和志俗谓之三鸦水径县西七里许九域志鲁山县有鸦河旧志有穰河在县西南十五里流入沙河】牛兰水【水经注出牛兰山东南流迳鲁阳城东又东南与栢树溪水合南注于鲁山县志源发县北牛兰山东南迳鲁阳城东又东南与栢树谿水合迳鲁山南注于考其形势即达老河也】蓝水【在郏县东水经注蓝水出阳翟县重岭山东南流迳纪氏城西又东南流迳黄阜东而南入汝水旧志名长桥河在县东三十里源出禹州神后山东南入汝又有团造溪在县东北三十里源出禹州洪畅都南流入长桥河又有安梁溪在县北十八里源出十字沟流入团造溪】扈涧水【在郏县西四十里源出县西北扈阳山南流入汝水经注扈涧水北出大刘山南迳水蓼堆东郏城西南流入于汝元和志源出县西北三十里】龙山水【今曰封家溪在郏县东南水经注龙山水出龙山龙溪北流际父城故城东又东北流与二水合俱出龙山北流注之又东北入于汝旧志有封家溪在县东南三十里源出宝丰县香山东北流入汝】湛水【在寳丰县东东南流入南阳府叶县界周礼职方氏荆州其浸颍湛水经注湛水出犨县鱼齿山西北东南流歴鱼齿山下为湛浦方五十余步又东南迳蒲城北又东于汝水九曲北东入汝元和志在龙兴县东三十里明统志源出汝州马跑泉流经叶县东北入汝】应水【在寳丰县南十二里一名瀴河又名石渠水经注桥水出鲁阳县北峙山东南迳应山北又南迳应城西谓之应水】犨水【在寳丰县南水经注犨水俗谓之秋水水有二源东源出犨县西南践犊山东崖下东北流迳犨县南又东北屈迳其县东而北合西流水西源出县西南颇山北阜下东北迳犨城西又屈迳其县北东合二水乱流北注于明统志秋河源出鲁山县杨家林流注寳丰县界入沙河】养水【在寳丰县北十八里亦名沙水又曰石河水经注养水出鲁阳县北将孤山北长冈下数泉俱发东歴永仁三堆南又东迳沙川世谓之沙水歴符山垒北又东迳沙亭南故养阴里也又右会堇沟水水出沛公垒西六十歩许养水又东北入东长河乱注汝水也】滶水【在寳丰县北水经注滶水出鲁阳县之将孤山东南流入父城县与桓水会桓水出鲁阳县北二源合为一渎迳贾复城北东北流至父城县北右注滶水乱流又东北至郏入汝】伊水【在伊阳县西北六十里自河南府嵩县流入又北流入偃师县入于洛】洗耳河【在州西门外源出河南府登封县箕山西南流入汝相传许由洗耳于此】清水河【在鲁山县东二十里源出赤城村东流入沙河　　按旧志迳达老河即清水河但达老河谓源出县西北鸡冠山清江河源出县东北三十里赤城村二水自不相涉】当齐河【在鲁山县西三十里源出县西北焦山南流入沙河】玉带河【在寳丰县北门外发源青条岭自城西环绕而东又东流入汝一名玉带河又有绵封河马渡河皆流经青条岭下东合于汝】马栏河【在伊阳县东南五里又县北六十里有夹河】戴液溪【在郏县西北四十里自州界流入又南入汝水旧志疑即水经注所谓张磨泉也】太史湖【在州城内宋州守王素所濬为一郡之胜李廌有记】西湖【在州西四里一名龙塘陂溉田千余顷】长湖【在寳丰县东北水经注汝水又东分为西长湖湖水南北五十余步东西三百步汝水又右迤为湖湖水下入汝旧志县东北有杨家湖俗谓之东长湖由汝水分支滙入于湖去寳丰县地界二十里相传唐时杨汝士居此盖即东西二长湖也】叶家湖【在伊阳县北六十里】摩陂【在郏县东南亦名龙陂水经注白沟水南迳龙陂西城西北即摩陂也縦横可一十五里魏太和六年如摩陂明年正月有青龙见摩陂井中魏主临观纪元曰青龙改摩陂为龙陂明统志唐时于此置马监曰龙陂监】惠明渠【在郏县西南县志县旧无水利元至正十一年邑人涧水入城民咸利之其后惟县西等村田尚得溉明嘉靖二十八年开惠民渠以溉田引水自石　桥建磴入城濠绕城自小东门入汝寻湮】严陵渠【在伊阳县东七里又有永昌渠仁义渠沮洳渠圣王渠永惠渠永平渠永定渠永泉渠惠民渠泉水渠永逺渠小渠摘口渠皆在县界】元洞潭【在州西南四十里又东南有黒龙潭】九女潭【在鲁山县东北十八里又伊阳县南有九女泉】白虎潭【在郏县东南三十里紫云山之阴】黒龙潭【在郏县东南三十里一名龙池中有三穴为龙所居又伊阳县北二十里有黄龙潭】温泉【有二一在州西南六十里东南流入广润河水经注广成潭与温泉水合泉水数源扬波于川左泉上华宇连防茨甍交拒方池石沼错落其间其水东南流注广成泽唐书地理志梁西南五十里有温汤可以熟米宋苏轼记天下温泉有七其一汝州明统志源有九眼是也一在鲁山县西水经注水东迳小和川又东温泉水注之水出西山七泉竒发炎热特甚汤侧又有寒泉地势不殊而炎凉异致浑一同流南注水又迳胡木山东流又会温泉口水出北山阜炎势奇毒去汤十许步别池然后可入汤侧有石铭云皇女汤可以疗万疾元和志载温泉在鲁山县西四十里旧志皇女汤有上中下三泉上水微温中水平温下水最热如沸在县西六十里又有凉泉在县西八十里是也】龙泉【在州西南其侧有石龙涡四壁千仞散泉如雨明统志其水莹洁中秋之夕阴灵蔽月俯视泉中魄影自若又寳丰县西四十里有五龙泉】大慈泉【在州东北风穴山之麓南流合涧水又州东三山下有野孤泉南五十里有悬殊泉】龙骨泉【在郏县西北大刘山下流经县北十里亦名小龙河其水多伏流或数十里或一二里复出又有马跑泉在县北十余里】
