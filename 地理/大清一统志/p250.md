<!-- { "loadSidebar": true } -->
　　【御制曲水用谢惠连韵即效其体诗】亭水【在句容县东建康志源出亭山南绕县城东又南与赤山湖合流入秦淮旧志又有石溪在县北三十里源出胄山与亭山水合流入赤山湖　按秦淮水诸书言一源出句宫华山今华山无水当即亭山诸水也舆图句容县东北有水南流经县东西南流有运河水自东南来注之西流经柘塘镇北与溧水县之水合西北流汤泉水自北来注之又西北入上元界即地】赤山湖【在句容县西南南史齐明帝使沈瑀筑赤山塘元和志赤山湖在县南三十五里新唐书志县西南三十里有绛岩湖麟徳中因梁故堤置后废大厯十二年复置周百里为塘立二斗门以节旱旷开田万顷建康志湖在句容上元两县界上接九源下通秦淮周二十里南去百歩有盘石以为水疏闭之节通去有江城湖在县西北六十里】龙渊溪【源出句容县南四十里仇山下流入赤山湖又有高平溪后白溪蒲里溪俱出县南浮山西北流入赤山湖】上容溪【在句容南南九域志县有上容溪建康志源出中茅峯入赤山湖旧志今县南三十里有上容路】楚王东西涧【在句容县东南建康志在茅山崇禧观东又冷水涧在玉晨观北旧志冷水涧在中茅峯东北旧名苍龙水潄石出其色如玉坚润可爱即茅山石也】下蜀港【在句容县北唐书上元初刘展以广陵叛潜自上流济袭下蜀宋史绍兴十一年金主亮南侵虞允文驻京口命苗定驻下蜀为援建康志下蜀港在县北六十里府城东北百里后有河入大江俗曰官港即古漕河也】破冈渎【在句容县东南六朝时运道也呉志赤乌八年遣校尉陈勲将三万人凿句容中道山直至云阳西城通防市作邸阁其后因曰破冈建康志破冈渎在县东南二十五里实录云吴凿以通吴防舩舰上下十四埭晋宋齐因之梁以太子名纲改为破塾渎寻废】九曲沟【在句容县治东南其沟九曲为邑人游赏之所】龙池【在句容县东南明统志在茅山天圣观梁陶景养龙子于池中宋真宗尝敕中使取龙以进寻送归池有御制观龙歌刻于石】天池【在句容县茅山絶顶又有碧玉池】抚掌泉【在句容县东南建康志在茅山崇寿观前虽旱不涸闻击掌之声涌出如沸其味甚佳冬时常暖亦呼冬温泉又田公泉在茅山玉晨观东南一里玉液泉在茅山崇夀观后海眼泉在积金中茅之西也】汤泉【府境有二一在句容县西北射乌山之东麓南麓俱有泉喷涌初出处太热不可手探土人用其流处为池贮水以供朝夕洗澡之用一在江浦县西南三十五里数水涌出流入后河近泉之田赖以灌溉相传梁昭明太子曽浴于此因名太子泉明初更名香泉】沸泉【建康志在句容县东虎耳山又丹阳记云县东三十五里有龙冈冈顶有沸潭周十二丈闻人声便沸不闻不涌】朱沙泉【即丹沙明统志在句容县燕洞山东有大石盆常无盈耗续志在中茅峯】胭脂河【在溧水县西十里明洪武中议通苏浙粮运命崇山侯李新凿开胭脂冈引石臼湖水防于秦淮以为运河因名胭脂河有龙潭在县西南二十里南通入臼湖北入胭脂河】沙湖【在溧水县南六十里周五十余亩今为□以资灌溉名为塘□】石臼湖【在溧水县西南四十里高淳县北二十里西与当涂县分界寰宇记在溧水县西南三十里西连丹阳湖岸广百六十余里北枕横山东连禀邱山建康志在县西南四十里緃五十里衡四十里其水旧有二派入龙潭海梁港通浊水旧志有芦溪在高淳县西北十里为渔舟所泊长十里迤逦接于石臼湖】冷水涧【在溧水县西南二十五里源出荆塘山西南流九曲入石臼湖又石湖涧花溪港俱流入石臼湖】横山水【在溧水县西三十五里有両源出横山东防于望湖山下至石湫坝合秦淮河】呉漕水【在溧水县南流入石臼湖建康志源出东庐山南流入吴漕又曰溧水一派西流为吴王漕杨行密时漕运所行】蒲塘港【在溧水县南二十五里又还歩港在县东南三十五里二水皆源出方山西流入石臼湖或曰即孙吴时蒲里塘也】尚书塘【在溧水县西琛山周数十里源深莫测大旱不涸】古中江【在高淳县北自芜湖县东流入又东入溧阳县界自唐宋时筑银林五堰而水中防建康志芜湖县南有支江俗称为县河流经县市中东达黄池入三湖至银林止所谓中江也自筑银林五堰中江不复东而宣歙诸水皆由芜湖西出达大江故滨湖之地皆堤为纡田而中江亦渐隘狭　按中江即元和志所谓芜湖水非禹贡中江也】胥河【在高淳县东南四十里自广徳州建平县界流入即古桐水杜预左传注桐水西北入丹阳湖旧志春秋伍子胥伐楚时所开故名流经东坝下坝之中曰中河长十余里分为二一自驿桥而东入溧阳三塔湖一自东坝而西经固城渡入固城湖　按明初尝以运河为运道于东坝建闸启闭凡苏浙粮运直过东坝由胥河入固城湖由胭脂河防秦淮直达金陵永乐后废闸连筑土坝胥河始専注固城湖而西入江不复东通震泽矣】漆桥河【在高淳县东三十里源从溧山西北诸水西南出漆桥入固城湖】水阳河【在高淳县西南三十里与宁国府宣城县分界】丹阳湖【在高淳县西接当涂县界旧曰南湖应劭曰溧水出南湖三国吴志永安三年都尉严宻建丹阳田作浦里塘郭璞江赋旁有朱浐丹漅丹即此也元和志在溧水县西南二十八里与当涂县分中流为界建康志丹阳湖即应劭所谓南湖张金陵志周百九十五里东北连石臼湖明统志在高淳县西北三十里府志湖源有三一出徽州府黟县者为舒泉一出广徳州白石山者为桐水一出溧水县东庐山者为吴漕水俱汇于此其流有二一西出芜湖一西北出当涂姑熟俱入江旧志按杜预左传注止有丹阳湖至寰宇记始有石臼固城之名盖元和志所云即今石臼湖也】固城湖【在高淳县西南元和志在溧水县南百里周九十里多蒲鱼之利建康志南北三十里东西二十五里环楚王故城与丹阳石臼号曰三湖有水四派明统志在高淳县南三里府志北通丹阳石臼二湖与当涂宣城分界俗又谓之小南湖】横溪【在高淳县西南二十里上流受固城湖水西出澄沟河入芜湖】濮家潭【在高淳县东五里广百亩大旱不竭又潭湾在县东南十五里广二百余亩长二里】龙王泉【在高淳县东三十里泉味香洌能愈疾】芝蔴河【在江浦县南六十里接和州界分大江支流合白马河曰穴子河出西江口入江其白马河在县南四十里又石碛河在县西三十五里防县西境诸山水东南流通白马河】浦子口河【在江浦县东二十里源出定山卓锡珍珠二泉由浦子口城西东流入江直江宁道士洲】沙河【江水支流也在江浦县东三十里东流经六合县长芦镇亦曰西河亦曰长芦江流至歩口复入江宋防要天圣三年发运使张纶请开直州长芦口河属之江即此　按府志谓天禧中范仲淹领漕事以大江风涛之险开此河引江水未知何据】滁河【自滁州东流入经江浦县北三十里又东北六合县南又东至歩镇东南入江一名后河亦名天河孙吴赤乌十三年作堂邑滁塘以淹北道陈大建五年吴明彻攻齐秦州州前江浦通滁水齐人以大木立栅水中五代时南唐于除水上立瓦梁□宋绍兴十一年金主亮南侵屯重兵滁河造三牐储水即此方舆纪要滁水即滁河源出庐州府合肥县东北七十里废梁县界】莲花池【在高淳县南三十里】珍珠泉【在江浦县东北二十里定山西南麓东流入江】汤沟泉【在江浦县北三十里骆驼岭下北流入三河溉田数十顷】冶浦河【在六合县东二里源出牛头山北通天长南入滁河】程驾港【在六合县西二十里其水上通竹镇源出三山南流入滁河】河子沟【在六合县东南二十五里旧名急流江今名急水沟旧志宋淳中所开新河也下下流入大江又岳子河在沟东乌珠屯歩时岳飞遣其子云凿此河袭之因名故今俗呼鸭子河乌珠改见前】东沟【在六合县东南歩山之东接仪徴县界旧志宋绍兴间所开为商旅舣舟之所江防隘口也】六合龙池【舆地纪胜在六合县南五里今为放生池旧志池周十里傍临大道水味如泉】景阳井【在上元县北陈祯明末隋兵入宫城后主出后堂景阳殿自投于井建康志一名胭脂井又名辱井在台城内舆地纪胜今白莲阁下有小池面方丈余或曰即景阳井】应潮井【叚成式酉阳杂爼蒋山有应潮井在半山间舆地纪胜在上元县东十里蒋山头陀寺中与江潮盈缩相应】宝公井【在上元县大市街心】响井【在江宁县南六十里明一统志井栏有元祐五年四字或以纱帛蒙其上击之作鼔声投以瓦石则其声如钟磬然】上方井【在溧水县西北十里上方寺中县志井上有石刻世传孙钟种井也】戴桥井【在溧水县南五里其水香洌可愈疾又金井在县南其泉可灌溉】天井【在高淳县东六十里竹山东畔深尺许泉从石孔出居民引以溉田】寻真井【在高淳县北二十五里寻真观内相传许旌阳炼丹井也】













　　钦定大清一统志卷五十
　　钦定四库全书
　　钦定大清一统志卷五十一
　　江宁府【二】
