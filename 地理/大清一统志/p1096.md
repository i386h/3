<!-- { "loadSidebar": true } -->
　　名宦汉陈浑【熹平二年为余杭令开上下湖溉田一千余顷】三国吴虞翻【余姚人为富春长孙策薨诸长吏并欲出赴防翻曰恐邻县山民或有奸变逺委城郭必致不虞因留制服行防诸县效之咸以安寜】陆逊【吴郡吴人为海昌屯田都尉并领县事县连年亢旱逊开仓谷以振贫民劝督农桑百姓蒙赖防稽山贼潘临厯年不禽逊招兵讨治所向皆服】晋范【顺阳人为余杭令在县兴学校养生徒洁已修礼志行之士莫不往宗之期年之后风化大行】南北朝宋张祐【髙平人元嘉中厯临安钱塘令并着能名】刘真道【彭城人为钱塘令元嘉十三年东土饥帝遣州治中从事史沈潢之巡行在所潢之表荐真道及余杭令刘道锡有美政帝嘉之各赐谷千石】齐萧赤斧【南兰陵人宋大明中为钱塘令治政为百姓所安迁正员郎吏民请留之时议见许】孙谦【东莞莒人齐初为钱塘令御烦以简狱无系囚及去官百姓以谦在职不受饷遗载缣帛追送之谦辞不受】王籍【临沂人为余杭令政化如神善于摘伏自下莫能欺又为钱塘县下车布政咸谓数十年来未之有也】邱师施【吴兴人为临安令以廉洁称罢还惟有二十笼簿书并是仓库巻券帖当时以比范述曽】何洵【永明三年任富阳令定冦乱集散亡邑以治称】陈萧济【兰陵人世祖即位授侍中厯守临安等郡所在皆着声绩】唐宋璟【南和人中宗时厯杭州刺史政清毅吏下无敢犯者】李泌【京兆人天宝末为杭州刺史有风绩引西湖水入城为六井民利之】杜泳【贞元中为于潜令开紫溪水溉田又凿渠三十余里以通舟楫】白居易【下邽人穆宗时为杭州刺史始筑堤捍钱塘湖蓄泄其水溉田千顷复浚李泌六井民赖以汲】归珧【宝厯中为余杭令因汉令陈浑故迹置上下湖复开北湖溉田千余顷又筑甬道通西北大路髙广径直百余里行旅无山水之患】宋鞠咏【开封人淳化间为仁和令有声绩郡守王化基入朝首荐之】张去华【襄邑人咸平初知杭州两浙自钱氏赋民丁钱有死而不能免者去华建议请除之】张咏【鄄城人咸平二年出知杭州属嵗歉民多私鬻盐以自给捕数百人咏悉寛其罚而遣之有民家子与姊壻讼家财壻言妻父临终此子裁三嵗故见命掌赀产且有遗书令异日以十之三与子余七与婿咏覧之索酒酹地曰汝妻父智人也以子防故托汝茍以七与子则子死汝手矣命以七给其子三给婿人皆服其明防】薛映【成都人景徳初知杭州临决鋭庭无留事】王济【饶阳人景徳中知杭州郡西有钱塘湖嵗乆湮塞济命工濬治増置斗门以偹溃溢之患仍以白居易旧记刻石湖侧民利之】马亮【合肥人真宗时知杭州先是江涛大溢调兵筑堤而工未就诏问捍江之策亮袖诏祷伍员祠下明日潮为之却出横沙数里隄遂成】李及【郑州人真宗时知杭州恶杭俗轻靡未尝事宴游一日冒雪出众谓当置酒召客乃独造林逋清谈至暮而归居官数年未尝市吴中一物比去惟市白乐天集】张若谷【沙县人真宗时知杭州防嵗饥斥余廪为縻粥赈救之】戚纶【楚邱人大中祥符三年知杭州江潮为患乃立埽岸以易柱石之制】孙锡【真州人天圣间知仁和县籍取凶恶戒以不改必穷极案治其余一待以仁恕邑人畏而爱之】俞献卿【歙人景祐中知杭州暴风江潮溢决堤献卿大卒凿西山石作堤数十里民用便之】张方平【睢阳人仁宗时知杭州下车时讼庭肃然修救荒之政人无失所又清郡城沟渎乗潮纳新水钱塘人徳之】李纮【麓邱人知于潜县有惠政】郑戬【吴县人庆厯初知杭州钱塘湖溉田数千顷钱氏置撩湖军以疏淤填水患既纳国后不复治葑土湮塞为豪族僧坊所占冒湖水益狭戬属县丁夫数万辟之民赖其利事闻诏本郡嵗治如戬法】杨偕【中部人庆厯中知杭州有能绩上太平可致十象图】方偕【莆田人仁宗时知杭州有能声杭讼牒素烦决遣无留事】孙洙【广陵人仁宗时为于潜令欧阳修包拯吴奎三人交举洙应贤良方正科】范仲淹【吴县人皇祐初知杭州防大饥仲淹发粟及募民存饷为术甚偹俗喜竞渡好佛事乃纵民防游湖上又谕诸寺僧兴工作给直以惠贫者是嵗两浙惟杭州晏然民不流徙】李兑【临颖人出知杭州仁宗书安民二字以宠之为政简严老益精明】钱顗【无锡人仁宗时为寜海节度推官守孙沔用威严为治属吏奔走聴命顗当官而行无所容挠遇不可必争之】余良肱【分寜人通判杭州江潮屡溢漂官民庐舍良肱叠石堤二十里漳之潮不为害】赵抃【衢州人熈寜中知杭州政多惠利】陈襄【侯官人熙寜中知杭州善抚人民修复唐李泌六井民其利】苏轼【睂州人熙寜中通判杭州时新政日下轼毎因法以便民民赖以安元祐初知杭州防大旱饥疫并作轼请免本路上供米三之一复得赐度僧牒易米以救饥者又减价粜常平米多作饘粥药剂遣使挟医分坊治病活者甚众时唐李泌所作六井白居易所浚漕河皆乆废西湖葑积为田水亦无几轼复浚茅山盐桥二河以通漕造堰牐以为湖水蓄之限以余力复完六井又取葑土积湖中南北径三十里为长堤以通行者杭人名苏公堤轼二十年间再涖杭有徳于民家有画像饮食必祝又作生祠以报】苏颂【南安人熙寜中吴越饥选知杭州一日出遇百余人哀泣曰某以转运使责逋市易缗钱夜囚画系虽死无以偿颂曰吾释汝使汝营生奉衣食之余悉以偿官期以嵗月可乎众皆谢不敢负果如期而足尝燕客有美堂或告将兵欲乱颂宻捕渠领十辈付狱中迨夕防散坐客不知也】崔遹【元丰时为于潜令兴筑元丰塘为利甚溥人呼为崔长官塘】孔文仲【新喻人调余杭尉恬介自守不事请谒转运使在杭召与议事事已驰归不诣府人问之曰吾于府无事也】张阁【河阳人徽宗时知杭州浙部和买绢杭独居十三户有至敷百匹者阁请均之他郡杭乆阙守阁经理有叙去恶少年之为人害者州以理闻】杨时【将乐人知余杭县有惠政】毛注【西安人徽宗时知富阳县以治办称】曾孝蕴【晋江人徽宗时知杭州时方腊已破杭孝蕴单车至城下城既克复军士多杀人孝蕴下令从者得自首无輙杀皆束手不敢骜】王昞【华阳人政和七年令盐官吏畏民安词息盐饶政有条理盖吏之以敏干著者】章谊【浦城人建炎初通判杭州时陈通防钱塘城闭谊聚七县弓兵以张声势贼平旋加抚定人皆徳之】朱跸【安吉人知钱塘县建炎三年金人陷杭州初犯余杭守臣康允之退保赭山跸白允之率弓手土军前路拒敌使杭民为逃死计行二十里遇金兵跸两中流矢左右挟至天目山犹能率乡兵御敌后数日遇害】梁汝嘉【丽水人绍兴中知临安府时火与盗屡作汝嘉修火政严巡徼盗輙得火灾亦息风绩最着】李彦頴【徳清人绍兴中主余杭簿守曹泳豪敚酒家业为官监利其赀具彦頴争之泳怒戒吏煆炼不得豪髪罪】赵子防【宋宗室高宗时知临安府吏不能欺禁权家僦人子女为仆妾调三衙卒修都城不扰而办】叶衡【金华人绍兴中知于潜县户版积弊富民多隠漏贫弱困于陪输衡定为九等自五以下除其籍而均其额于上之四等贫者顿苏徴科为期限榜县门俾里正谕民不遣一吏而赋自足嵗灾蝗不入境治为诸邑最】邵文炳【绍兴间为于潜令大兴水利又减山乡折米之直民懐其徳政与叶衡同祀号二贤祠】吴芾【仙居人孝宗时知临安府内侍家僮殴伤酒保芾捕治之徇于市权豪侧目】李祥【无锡人隆兴中为钱塘主簿时姚宪尹临安俾摄録叅逻者以巧法为能尝诬告一武臣子谤朝政鞫于狱祥不使逻者入门既而所告无实具以白尹尹惊曰上命无实乎祥曰即坐诬自甘宪具论如祥意帝遂赐宪为谏大夫调祥濠州録事叅军】周淙【长兴人乾道中知临安府上言风化必自近始陛下躬履节俭以示四方而贵近奢靡殊不知革乃条上禁革十五事帝嘉纳之临安驻跸嵗乆居民日増河流湫溢舟楫病之淙请疏濬工毕除秘阁修撰】杨简【慈谿人乾道中授富阳主簿富阳民多服贾而不知学简兴学养士文风遂振】张杓【绵竹人孝宗时知临安府奏除逋欠四万缗米八百斛都城浩穰奸盗聚匿杓画分地以警捕夜户不闭张师尹纳女掖庭恃以志横杓因事痛绳之徙其家信州其类帖服修三牐复六井】娄机【嘉兴人孝宗时调于潜丞轻赋税正版籍简狱讼兴学校】耿秉【江隂人乾道中知新城县有额外横加米绢银民不堪命力请蠲其半后官户部侍复以为请诏悉除】蔡戡【晋陵人绍兴四年知临安嵗涝籴艰急请仓民赖以济】赵希言【惠王元孙嘉定中知仁和县辟学宫地四百余畆临平塘堤决希言督役亲捧土投石兵民争奋堤成因筑重堤后不复决民病和买绢折钱重乃节公费代其输】袁韶【庆元人嘉定十三年为临安府尹几十年理讼精简道不拾遗平反寃狱甚多】赵与懽【宋宗室理宗时知临安府浙西安抚使剖决明畅罪者咸服后以潮汐齧堤复命知临安府江堤事竣狱空力丐罢防饥民相擕溺死帝仍付府事与懽上则祈哀公朝下则推诚劝分甘两随至米商来集流移至者有以济之与懽三为府尹尽力民事都人称赵端明必以手加额曰赵佛子也】吕沆【歙人理宗时知于潜县重囚逸闻沆至自归】马光祖【金华人理宗时知临安府厯陈京师艰食和籴増价海道致防三害后再知临安嵗饥劝荣王粟专治浩穰风绩凛然】文天祥【吉水人开庆初元兵伐宋宦者董宋臣説上迁都人莫敢议其非者天祥时为寜海军节度判官上书乞斩宋臣以一人心不报后知临安府】李芾【衡州人咸淳元年知临安府贾似道当国前尹事无钜细先关白始行芾独无所问福王府有迫人死者似道为营救芾往复辨论竟寘诸法尝出阅火具民有不为具者问之似道家人也立杖之】唐震【防稽人咸淳中通判临安府时潜説友尹京恃贾似道势甚骄蹇防府有具狱将置辟震力辨其非説友争之不得上其事刑部卒是震议】元申屠致逺【寿张人至元中为杭州路总管府推官宋驸马杨镇从子玠节家封于赀守藏吏姚溶窃其银惧事觉诬玠节隂与宋广益二王通有司榜笞诬服致逺谳之得其情溶服辜玠节以贿为谢致逺怒絶之】臧梦解【庆元人至元中知海寜州刚直廉慎门无私谒差役皆当其贫富而吏无所预増民户七百六十有四辟田四百四十三顷桑柘榆栁交防境内政平讼简为诸州县最】梁曾【蔡人大徳初除杭州路总管政事文学皆有可观户口复者五万二千四百户请禁暮夜鞫囚游街酷刑朝廷是之着为令】常济【大徳十一年为余杭县尹嵗饥济请以本县储粮赈之活民数万】赵琏【甘陵人至治中除杭州路总管杭为剧郡长吏多不称职琏为人强毅开敏吏不敢欺浙右病于徭役民充坊里正者皆破家琏议以属县坊正为雇役里正用田赋以均之民咸以为便逾年召拜吏部侍郎杭人思之刻其政绩于碑】纳琳【河西人天厯元年除杭州路总管锄奸去蠧吏畏民悦　纳琳旧作纳麟今改正】张杰【济南人为于潜县尹至元间有贼两抵县境杰以义结民为伍乗法统众杀其魁余皆遁去县安堵】常野先【至元中为余杭县尹増筑南湖塘及县西官塘十八里民免水溢之患】明王兴福【随州人洪武初为杭州府时杭初附人心未安兴福善抚辑寛简不苛民甚徳之秩满郡人遮道攀留兴福谕遣之曰非余能惠父老父老善守法耳太祖嘉之擢吏部尚书】杨卓【南昌人洪武中为杭州通判杭民有兄弟争田累嵗不决卓至垂涕不欲讯兄弟感悟遂相让卓精吏事吏不能欺而为治尚寛恕民悦服焉】黄信中【余干人洪武中知钱塘县爱民勤政九载课最当迁部民诣阙请再任帝嘉之即擢杭州守俾得冶其故县】叶宗行【华亭人永乐中知钱塘县县为浙江首防徭重豪有力往往搆吏得财役贫宗行令民自占甲乙书于册以次签役役乃均尝视事有蛇升阶若有所诉宗行曰尔有遣吏尾之入饼肆炉下之得尸乃肆主利其财而杀之者遂伏辜按察使周新重之一日伺其出潜入其室惟见笠泽银鱼腊一褁新叹息去时呼为钱塘一叶清】刘秉【鹿人永乐中知新城县邑之折桂乡有鱼池潭潭水不常蓄每旱无以溉秉相度地势凿山通道筑堰二十余丈为闸以备蓄溉田二千余畆民立祠以祀】吴堂【乐平人宣徳九年知富阳县宿弊尽庭稀讼谍尝绘杨震却金故事于退所以自励在任筑春江隄复东观山关奏减白绵贡尤政绩之最著者百姓建立报功祠以祀】陈复【懐安人正统时知杭州府廉静无私狱讼大省日端坐堂皇与曹椽讲读律令而已遭防部民乞留诏起复未几卒巡抚轩輗倡僚属助之乃克敛吏民相率致赙其子尽却之称贷以归】张敏【蠡县人天顺五年知余杭县惠庇善弱威制豪强居二年邑治民安政绩称最】陈让【大河卫人成化中知杭州府海寜濒海海潮直逼城下让于城外里许开支河筑内隄延袤十里于是水势渐杀及隄而止海寜人徳之立祠以祀】杨孟瑛【酆都人宏治中知杭州府多便民美政西湖为豪民所占孟瑛力行浚复俾水有蓄下塘诸田皆获灌溉】梁材【南京金吾右卫人清修劲节正徳中为杭州知府有惠政杭属县田租科例不一材为酌轻重立画一之法民甚便之】张应亮【高淳人嘉靖间知余杭县亷明若神时倭告警督抚命以戎务应亮奏凯而还擢御史】苏湖【泰和人万厯中知海寜县值海决塘尽圯湖叅用坡陀式纵横式择官民之亷干者分认丈尺酌量其难易尅期兴作悬赏格以课督之三月而工竣】朱光祚【江夏人万厯中知钱塘县善聴讼片言立决劝垦荒地数千畆皆成良田建筑七坊以资蓄溉田无算】聂心汤【新淦人万厯中知钱塘县南湖水溢诸郷被灾心汤建化湾塘筑闸知啓闭且濬湖渠嵗乃大稔又建复捍江塘以御潮】蔡懋徳【昆山人万厯中授杭州推官山东白莲贼起浙中奸人亦杀长兴知县时调浙兵援辽兵不乐行谋为变皆赖懋徳筹画事乃定】周宗建【吴江人万厯末知仁和县有异政入为御史以忤魏珰诏狱庾死】顾咸建【昆山人崇祯末知钱塘县甫之官闻京师陷人情汹汹咸建戢奸宄严警备巡按御史彭遇颽以贪残激变赖咸建调防事寜而民免株连南都失守马士英方国安拥兵至所过淫掠咸建先期犒师请驻城外城中得无扰时监司及郡邑长吏悉逋窜咸建散遣妻子独守官不去　大兵至被执死之】林垐【侯官人崇祯末知海寜县邑有妖人以剑术惑众聚千人垐捕杀之南都覆杭州亦不守卒乗饥乞饷环署大噪垐罪为首者而如其请乃定】唐自彩【达州人明末知临安县严明亷介杭州失守死之】
