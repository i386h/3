<!-- { "loadSidebar": true } -->
　　人物汉觟阳鸿【字孟孙中山人以孟氏易教授有名称永平中为少府】张钧【中山人灵帝时为郎中张让等専恣张角作乱钧上书言斩十常侍头以谢百姓可不湏师□大防自消天子以钧章示让等皆免冠徒跣顿首诏视事如故钧复重上如前章不报御史承让等防遂诬奏钧学黄巾道收掠死狱中】晋张忠【字巨和中山人永嘉之乱隐于泰山恬静寡欲清虚服气年在期頣而视聴无爽符坚徼至长安赐以冠衣不受坚欲官之辞归行达华山而死谥安道先生】南北朝魏李先【字容仁中山卢奴人太祖时为尚书右丞兵部再迁士定州大中正太祖问天下何者最善可以益人之神智先曰惟有经书三皇五帝治化之典可以补王者神智又问朕欲集天下书籍如何可备对曰主之所好集亦不难于是颁制天下经借稍集太宗即位拜安都将军夀春侯卒諡文懿】张吾贵【字吴子中山人举太学愽士从郦铨受礼牛天祐受易祐麤为开发而已吾贵覧读一遍便即别搆户牗聚徒十数而不讲传生徒窃议之吾贵乃诣刘兰兰遂为讲传三旬之中兼读杜预服防注疏括两家异同悉举诸生后集便为讲之义例无穷皆多新异兰仍伏聴学者益竒之不仕而终】齐冯伟【字伟节安喜人少聪敏多所通解尤明礼传闭门不出将三十年不问生产不交賔客専精殚思无所不通赵郡王出镇定州命驾致请甚见礼重将举充秀才固辞不就嵗余请还赠遗甚厚一无所纳及还蚕而衣耕而食箪食瓢饮不改其乐以夀终】隋杜台卿【字少山博陵曲阳人父弼胶州刺史台卿少好学博覧书记仕齐歴官中书黄门侍郎及周武帝平齐归乡里以礼记春秋讲授弟子开皇初被徴入朝尝采月令触颎而广之为书名玉烛寳典十二卷奏之拜著作郎致仕有集十五卷齐记二十卷兄子公瞻好学有家风】李文愽【博陵人性贞介鲠直开皇中直秘书内省典校羣籍守道居贫清操愈厉不妄通賔客恒以礼法自处侪軰莫不敬惮马文本为经学后读史书于诸子及论尤所该洽性长议论善属文为薛道衡所知著治□集十卷】唐支叔才【定州人隋末荒馑夜丐食野中还进母为贼所执欲杀之告以诚贼闵其孝为之解母病痈叔才吮疮注药及卒庐于墓有白鹊止庐旁髙宗时表其家】崔仁师【定州安喜人武徳初擢制举贞观初为殿中侍御史时青州有男子谋逆有司捕支党填狱诏仁师按覆坐止魁恶十余人他悉原纵大理少卿孙伏伽谓原雪者众虑有变仁师曰岂有知枉不申为身谋者使吾以一介易十囚命固愿也及敕使覆讯举无异辞迁度支郎中尝口陈移用费数千名太宗诏黄门侍郎杜正伦持簿使仁师对唱无一谬帝竒之累迁中书侍郎参知机务】崔琯【字从律博陵人父頣官同州刺史生八子皆有才世以拟汉荀氏八龙琯举进士贤良方正皆髙第太和初迁工部侍郎京兆尹宋申锡为谗所危宦竖切齿时罕敢辩者琯固请出狱付外天下重其贤终山南西道节度使弟珙为人有威重精吏治官至中书侍郎进尚书左仆射从子詹逺詹举止秀峙时谓玉而冠者当时推名徳者为之首官吏部侍郎逺有文而风致整峻世目为饤座棃言座所珍也官至中书侍郎】刘禹锡【字梦得中山人擢进士第登博学宏词科工文章由监察御史擢屯田员外郎以附王叔文坐贬乆之为主客郎中裴度雅知禹锡荐为集贤直学士出为苏州刺史迁太子賔客加检校礼部尚书素善诗晚节犹精白居易尝推为诗豪】宋杜审琼【定州安喜人昭宪皇太后昆仲五人世居常山以积善闻长兄审琦仕后唐为义军指挥使审琼干徳中累官点检侍卫步军司事性醇质在公畏慎侍卫勤谨徼廵京邑里□清静卒諡恭僖弟审肇厯官潍州刺史谥温肃审进累加开府仪同三司镇陜二十余年劝农敦本民庶便之虽位居节制无骄矜之色人服其醇厚卒谥恭惠】刘斌【定州人父加友为从弟志元所杀景徳中斌挟刀伺志元于道刺之不殊诣吏自陈州具狱上请诏释斌罪】髙赋【字正臣中山人举进士歴知衢州州民世蓄蛊毒害人赋悉擒治蛊患遂絶徙知唐州增辟田三万余顷两州生为立祠擢提点河南刑狱又判太常寺进集贤院学士在朝多所建明以通议大夫致仕】金石臯【定州人补郡吏亷防自持随鲁王伸披攻青州以臯言百姓安堵披伸指其座谓臯曰汝子孙必有居此座者随知定州唐县人王某谋为乱书其县人姓名于籍无虑数千人其党持籍诣州发之臯主鞫治是时冬月臯抱籍上防事佯为顿仆覆其籍炉火中尽焚之不可复得其姓名止座为首者余皆得释　伸披旧作阇母今译改】石琚【字子美臯之子沉厚好学中进士第一大定中累迁吏部尚书铨法详明拜尚书左丞世宗将行郊祀议配享琚谓当以太祖配上从其言进平章政事封莘国公拜右丞相致仕世宗谓宰臣知人最为难事惟石琚为相时往往举能其官大定末世宗欲立元妃为后以问琚琚曰元妃之立本无异词如东宫何世宗又问琚曰元妃自有子元妃立东宫摇矣世宗乃止卒諡文宪】刘焕【字徳文中山人宋末兵起城中乆乏食焕尚防煮糠覈而食之自饮其清者以醲厚者供其母乡里异之稍长读书不怠登天徳元年进士为中都市令以亷升京兆推官累迁同知北京留守事世宗幸上京所过州郡大发民夫治道焕所部惟平治端好而已上嘉其意迁辽东路转运使卒】元田忠良【字正卿中山人好学通儒家杂家言刘秉忠荐于世祖召见谓侍臣曰是虽以隂阳家进必将为国用令试星厯□甲诸书官之司天帝□用兵江南困于襄樊累年不决奈何对曰在酉平矣卞一年间南征将士能渡江否奏曰明年正月当奏防二十年帝将征日本召忠良择日出师忠良曰僻陋海隅何足劳天戈不聴后果无功延祐中歴官光禄大夫卒赠太师諡忠献】明王达【定州人性至孝父丧庐墓盗取其衣去越日复还之曰君孝子吾不忍也宪宗时旌】王懐义【深泽人善射父世美为山东莱阳县丞正徳六年流贼攻城懐义随父守北门射杀贼首十余人余贼复攻东门又与战甚力翼日城陷力战脱父于难遂死之年二十五】张镐【字叔京定州人嘉靖进士累官按察副使备兵岢岚转右叅政经理营田剪荆棘冐霜雪为士卒先穷邉旷土皆成沃壤又于偏头关诸要害修筑垣台三百余里战守之具皆备以功陞宁夏廵抚琉河渠资灌溉以实军储冬设冰墙以待敌敌至辄失利去】
　　本朝郝浴【字冰涤定州人顺治乙丑进士授御史廵按四川时刘文秀等据滇黔吴三桂领兵进讨无功川东西皆失守三桂将退走汉中浴一昼夜七驰书趣之还为指授方畧与贼战遂大破之因条上安蜀诸疏且宻陈三桂跋扈状三桂深衔之摭浴疏中语诬以冒功谪戍奉天三桂反起浴故官廵盐两淮厘剔宿弊啇民称便擢右副都御史廵抚广西粤经兵革后闾阎凋敝浴専意抚绥甚得民心以劳瘁卒官子林康熙壬戌进士累官礼部侍郎加尚书致仕亦有贤声】宋时化【深泽生员有孝行父年九十余殁时化已老居丧哀号尽礼冇羣鸟翔集墓前不去年百嵗乃卒雍正十年　旌表】谷毓玿【曲阳人事父母以孝称父殁庐墓侧三年乾隆四年　旌表】
　　列女唐崔琯祖母唐氏【事姑长孙氏至孝长孙年髙无齿氏每旦栉纵笄拜阶下升堂乳姑长孙不粒食数年而康宁一日病召长幼言吾无以报吾妇愿后子孙皆如妇孝世谓崔氏昌大有所本云】明何毅妻施氏【定州人年二十一生子甫二龄毅卒水奨不入口欲自杀姑劝阻之后舅姑怜其少劝之嫁氏坚拒遂奉舅姑以终抚子成立年六十二卒诏旌其门】施安妻王氏【安州人年十五归定州卫指挥使施安事姑舅至孝安卒防奉舅姑夀皆八十余抚幼子至承袭守节四十余年诏旌之】杨家麟继妻周氏【曲阳人年十五归杨嵗余家麟殁氏哀恸几絶越三日乃尽检囊箧付兄嫂抚棺长号誓必从地下家人严伺之不得间遂朝夕泣血水不进数日病不能起令女奴扶掖至柩前呜咽不出声触柩仆地而死】李英妻丁氏【定州人年二十生子甫八月英卒舅亦早亡氏事姑尽孝邻妪劝之改适氏泣而叱之守节至五十年有司具闻旌表】杨仑妻杨氏【曲阳人仑早卒事舅姑弥谨崇祯戊寅偕其媳避兵山巅移时兵大至杨惧不免自投崖下而死媳安氏见姑坠亦自投下兵退二尸顔色如生】韩氏女【曲阳人年十四未字崇祯戊寅从众妇避兵于庙中兵至欲犯之女抱神像求速死遂被杀】郝生妻李氏【定州人广平训导元荐女归同里郝生崇祯十六年州被兵生将奉亲避山东留李与二子居其母家生控马将发李哭拜马前指庭中井语曰若有变即防身此中以衣袂为识旁有白线一行者即我也比城破藏二子他所入井死兵退出其尸顔色如生】
　　本朝陈尚贵女三姐【定州人与同里王七妻康氏皆以不辱强暴死康熙中　旌表】赵元吉妻宋氏【深泽县人年十七夫亡守节二十载遇刦盗入室氏义不受辱以剪刀刺喉而死又同县李通妻吴氏有族人欲汚之氏大骂遂逸去通将讼之官其人以贿求解通允之氏忿恚投井死雍正四年五年先后　旌表】杨升妻甄氏【定州人夫亡守节夫之叔父屡欲嫁之不从凌虐百端不改其操课子读书为诸生雍正六年　旌表】李金钖妻贾氏【深泽人夫亡敛毕即自缢又温亮山女二姐赵氏女春姐彭氏女来姐支比哥妻周氏耿运圣妻刘氏皆定州人李贵庭妻杨氏刘世明妻李氏皆曲阳人以不辱强暴死乾隆十年以后旌表】何君羙妻髙氏【定州人年十五归君羙越五月夫殁氏守志以终又本州郑树绩妻刘氏于归后弥月夫亡氏苦节不移刘纬妻郝氏刘文章妻张氏髙大士妻田氏王维藩妻马氏韩于遇妻髙氏王玉妻李氏并持苦节乾隆五年以来先后　旌表】杜昌嗣妻荀氏【曲阳县人夫故舅姑年迈氏勤纺绩以奉甘防抚孤成立守节六十一年又同县髙连妻李氏张髙才妻刘氏刘秉正妻刘氏晋伦妻陈氏王朝楝妻闰氏夏鼎着妻刘氏赵徳望妻陈氏赵宏业妻韩氏张名正妻刘氏荀佩妻张氏杨名儒妻葛氏冉起荣妻唐氏李父妻支氏焦嗣宗妻王氏彭承家妻杨氏髙白山妻解氏李士英妻侯氏李起美妻杨氏杨伟任妻郝氏张□妻刘氏刘尚志妻杨氏王琫妻范氏杨更朝妻石氏杨有顺妻孟氏郭建畿妻王氏郭鸿声妻孟氏李芳世妻张氏甄守智妻田氏甄守仁妻王氏陈述魁妻侯氏杨茂妻杨氏张琏妻郭氏王自好妻张氏刘清献妻董氏田科弟妻蔚氏俱于乾隆二年后　诏旌】田飞妻韩氏【深泽县人年十五于归未乆夫逝氏絶粒誓以身殉家人以孀姑谁依谕之遂留其身以尽孝养柏舟自矢终身不渝其志又同县张进修妻毛氏李景泌妻郑氏李嗣晟妻黎氏刘怡妻纪氏乾隆元年以后均以节烈请旌】
　　仙释南北朝魏李皎【先少子师事冦谦之遂服气絶粒隠于恒山年九十余顔如少童一旦沐浴冠带家人异之俄而坐卒道士咸称其得尸解仙道】
　　土产棃【太平寰宇记定州土产槾棃】甆器【太平寰宇记定州土产州志灵器珍于天下江南好事者往往蓄之索诸定蔑如也　又唐书地理志定州土贡罗绸细绫瑞绫两窠绫独窠绫三包绫熟线绫宋书地理志中山府贡大花绫】







　　钦定大清一统志卷三十四
<史部,地理类,总志之属,大清一统志,盛京全图>
<史部,地理类,总志之属,大清一统志,盛京全图>
<史部,地理类,总志之属,大清一统志,盛京表>
　　钦定四库全书
