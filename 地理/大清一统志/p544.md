<!-- { "loadSidebar": true } -->
　　古迹髙都故城【在凤台县东北战国魏邑史记秦本纪庄襄王三年防骜攻魏髙都拔之汉置髙都县属上党郡后魏初属建兴郡永安中于县置髙都郡兼置建州后罢州北齐仍为髙都郡治后周为长平郡治隋开皇初郡废为泽州治十八年改为丹川县大业初为长平郡治元和志髙都县改为丹川县因县东丹水为名旧唐书地理志武徳元年移丹川县于源泽水北三年于古髙都城置晋城县九年省丹川县入之旧志故城在州东北三十里丹水北髙都村即唐初所移丹川县也　按水经注有髙都故城是后魏髙都非即汉县治唐于古髙都城置晋城县亦后魏髙都非汉髙都】阳阿故城【在凤台县西北汉置县属上党郡髙祖七年封阳阿齐侯其石为侯国晋罢太元中慕容永复置兼置建兴郡后魏太平真君九年省和平五年复置魏土地记建兴郡治阳阿县是也永安中郡废北齐省入髙都旧志阳阿故城在州西北四十里大阳镇　按索隠曰阳河即阳阿以字迹相类而譌】氏故县【今髙平县治战国赵邑竹书纪年晋烈公元年赵献子城氏汉置氏县属上党郡后汉建武六年封万普为侯国后魏改曰元氏魏书地形志长平郡治元氏县章怀太子曰氏故城在髙平县西元和志髙平县南至泽州八十里本汉氏县在水之上故以为名髙齐文宣帝省元氏县自长平故城移髙平县理之仍改髙平县】长平故城【在髙平县西北战国赵邑史记秦本纪昭襄王四十七年使武安君白起大破赵于长平后汉书郡国志氏县有长平亭上党记长平城在郡南山中后魏永安中置髙平县于此魏书地形志髙平县治髙平城当即长平城之讹也北齐移髙平县治于氏此城废括地志长平故城在髙平县西二十一里旧志在县西北二十里王报村今犹称旧县】濩泽故城【在阳城县西战国时魏邑竹书纪年梁恵成王十九年晋取氏濩泽汉置濩泽县后为侯国后汉书刘圣公传光武封圣公子求为襄邑侯求卒子巡嗣徙封濩泽侯元和志汉濩泽县因濩泽为名天宝元年改为阳城县县东至泽州一百十里寰宇记阳城县西三十里故城即汉濩泽县理后魏兴安二年自故城移于今理旧志今县即故阳陵城故城今为泽城村】端氏故城【在沁水县东北战国晋邑史记赵世家成侯十六年与韩魏分晋封晋君以端氏肃侯元年夺晋君端氏徙处屯留汉置端氏县魏书地形志安平郡端氏县二汉属河东郡晋属平阳郡后来属太平真君七年省大和二十年复置寰宇记端氏故城在今县西北三十里即汉理隋开皇三年自故城移于今理即后魏文帝置安平郡城元史地理志至元三年省端氏入沁水县志端氏聚即三家迁晋君处在县东四十五里又端氏镇即隋时端氏县治在今县东北六十里唐宋皆因之明初有巡司今遗址犹存其北三十五里则汉时县治也】沁水故城【在今沁水县西汉所置沁水县在今河南懐庆府济源县界今县即魏东永安县隋改沁水元和志沁水县本汉端氏县地后魏孝昌中于此置泰宁郡及东永安县隋开皇十八年改为沁水县明统志有故城在县西三十里今名故城镇葢宋后移治】葢城废县【在凤台县东北旧唐书地理志武徳元年置葢城县九年省】西河废县【在阳城县西后魏孝昌中置泰宁郡领西河县齐周间省】汉髙城【在凤台县东南一百里郦食其劝汉髙杜太行之险屯兵于此遗址尚存】碗子城【在凤台县南九十里太行山麓接河南河内县界元史察罕特穆尔传曹濮贼逾太行焚上党掠晋冀察罕特穆尔縦伏兵横击之贼皆败走乃分兵屯泽州塞碗子城　察罕特穆尔旧作察罕帖木儿今改】长连城【在凤台县东北五十里白羊泉通志魏孝文由龙门入洛阳即此】赵鄣城【在髙平县西史记白起传王龁攻赵防赵军取二鄣四尉括地志赵鄣故城一名都尉城今名赵东城在泽州髙平县西二十五里又有故谷城此二城即二鄣也】光狼城【在髙平县西史记秦本纪昭襄王二十七年白起攻赵取光狼城括地志光狼故城在泽州髙平县西县志在县西三十里其地名秦赵村今名强营村】闗城【在髙平县北三十五里寰宇记秦立闗于此旧志在县北二十五里今名故闗里】王离城【在沁水县东北五十里见元和志秦时王离击赵所筑四面絶险寰宇记在县东北五十六里】马邑城【在沁水县东寰宇记在沁水县东二十里城置在山上史记曰起与赵括相战于长平之时筑此城养马其处峻险南临小涧北拒大川新志今名马圈沟】午壁亭【在凤台西水经注阳阿水东南流迳午壁亭东寰宇记亭在晋城县界】宿凤台【在凤台县北四十里李村相传晋城始元年有凤鸟集于髙都之北即此】程子乡校【在府城内宋程颢为晋城令置乡校六十余所元悬尹郭质重建今犹有存者】李俊民故宅【在府城东南隅中有鹤鸣堂元瑚必赖大书刻石今堂废石刻置文庙西瑚必赖旧作忽必烈今改】郝经故宅【在陵川县南又棣华堂经自为记宅旁有洛雁池经史宋不屈繋诗帛于雁足落汴州今名池得之乡人名此池以志景慕后人即宅为文忠书院因祠祀之】秦赵壁垒【在髙平县北史记白起传秦陷赵军赵军筑垒壁而守之秦又攻其垒夺西垒壁亷颇坚壁以待秦赵王使赵括代亷颇出兵击秦军秦军佯败赵军逐胜造秦壁壁坚不得入秦竒兵絶赵军后又一军絶赵壁间赵军分为二粮道絶赵因筑壁坚守以待救至正义赵西垒在髙平县北六里即亷颇坚壁以待秦王龁夺赵西垒壁者又秦壁一名秦垒今亦名秦长垒又赵壁今又赵东壁一名赵东长垒在髙平县北五里即赵括筑处水经注秦垒在长平城西秦赵二军共食流水间相去五里城之左右沿山亘隰南北五十余里东西二十余里悉秦赵故垒遗壁犹存寰宇记秦赵二壁对起相去数里赵括白起相攻之所又冀州图云都向二城在今髙平县西三十五里秦据西城赵守东城秦坑赵卒在此】益国铁冶【在髙平县西北十里王降村元大徳间置至正间废明洪武间徙置县北二十里永乐中废】仕林庄【在陵川县东三里】
　　闗隘天井闗【在凤台县南战国策桀之居在天门之险汉书地理志髙都县有天井闗蔡邕曰闗在井北为天设之险晋地道记髙都县有太行闗元和志天井故闗一名太行闗在晋城县南四十五里太行山上宋史地理志泽州雄定闗旧名天井靖康元年改名胡三省曰闗内有天井泉三所】武靳闗【在凤台县西北魏书地理志阳阿县有武靳闗】石壁闗【在髙平县东二十里魏庄西大石坡】长平闗【在髙平县北五十里唐书地理志髙平县北有长平闗元和志在县北五十一里】五度闗【在陵川县南八十里接河南卫辉府辉县界旧通志五度之险一夫可守】乌岭闗【在沁水县西北四十里接平阳府翼城县界明宣徳四年置巡司今裁】栁树店【在凤台县东南八十里一名栁树隘路通河南懐庆府清华镇明初置巡司今移驻拦车镇】横望镇【在凤台县南八十里太行山顶明洪武初置巡司今裁府志旧传其地即唐狄仁杰望云思亲处】东冶镇【在阳城县东南五十里乾隆二十二年移拦车镇同知驻此】端氏镇【在沁水县东九十里有寨雍正七年移东坞岭巡司于此】荆子隘【在阳城县南八十里接河南济源县界明以懐庆卫官兵守之】永和隘【在陵川县南六十里接河南修武县界明洪武初设巡司戍守嘉靖中革调宁山卫官兵戍此后复罢】小口【在凤台县南九十里碗子城西由西梁别径入山至星轺驿南一十三里防大道通志隋大业中上登太行山别开道九十里以达河内御史大夫张衡宅悦其林泉留宴三日即今小口道也】皂军垜口【在阳城县东南八十里孤山河内济源入阳城之阨也】拦车镇【在凤台县南六十里乾隆二十二年移东冶镇巡司于此】周村镇【在凤台县金史地理志晋城县有周村巴公二镇旧志周村镇在州西四十里巴公镇在州北四十里】米山镇【在髙平县东十里有堡当泽潞之冲居民稠宻商贾辏集或曰唐之葢州治此又东三十里有建宁镇】丁壁镇【在髙平县南三十里有堡】野川镇【在髙平县西南二十里又西南十里有马村镇又南五里有唐安镇又西南五里有周纂镇镇皆有堡】寺庄镇【在髙平县北二十里又二十里有换马镇皆有堡】路城镇【在陵川县南其西有夺火镇又附城镇在县南四十里】南马镇【在陵川县西有堡又礼义镇在县西四十里有砦】池下镇【在陵川县西北又平城镇在县北十五里有堡】郭壁镇【在沁水县东一百三里旧有三砦合为一大砦今止存北砦】武安镇【在沁水县东一百三十五里】固镇【在沁水县西三十里西崖悬絶又中村镇在县西七十里】韩营【在凤台县北三十里水北村金末屯聚乡兵处】马踏营【在沁水县东一百五里今名马家坪相传昔白起屯兵处】磨盘寨【在凤台县南六十里一名孟浪砦明洪武初冯胜破元将喻仁于此】将军寨【在凤台县西南旧志宋绍兴间岳忠武为张所部将复新乡转战大捷后使梁兴渡河败敌于沁水筑此寨以待飞兵故名】麻楼寨【在阳城县西南四十里麻楼山】马武寨【在陵川县东五十里马武山周围百里四壁峭立汉马武筑砦屯兵于此】燕丹寨【在沁水县西故县村西世传燕太子丹防屯兵于此】王井寨【在髙平县南十里】空仓堡【在髙平县西南四十五里与沁水县接界两壁髙山中通小道明万厯三十四年创立石城置巡司戍守今裁】赵庄堡【在髙平县北四十里】下孔堡【在阳城县东相近又有沁渡北留二堡】安阳堡【在阳城县东南十里】王曲堡【在阳城县西又美泉堡在县北又县北有地名三躔凹最险僻明末官兵尝战胜于此】刘善堡【在阳城县东北又王村堡在县东北二十里又二里有润城堡又四里有上佛堡又四里有屯城堡皆明末乡人所立以捍流寇】窦庄堡【在沁水县东北旧志崇祯七年七月贼赵四儿六千余人入沁水水县县东北有窦庄故忠烈公张铨里居铨妻霍氏守舍语少子道澄曰避贼出家不保出遇贼身更不免等死耳我守坚贼必不得志躬率僮仆守御矢石并发贼伤甚众四日乃退兵备王肇生表其堡曰夫人城】南阳村【在沁水县南五十里宋岳飞使其将梁兴防两河忠义与金兵战胜于此】太行驿【在凤台县城东南旧有驿丞今裁】星轺驿【在凤台县南王存九域志晋城县有星轺镇镇有驿新志在县南六十里有驿丞】乔村驿【在髙平县南三十里旧有驿丞今裁】长平驿【在髙平县西北三十里明洪武中置旧有长平递运所有驿丞今俱裁】
