<!-- { "loadSidebar": true } -->
　　古迹壶闗故城【有二一在长治县东南汉置髙后封孝恵子武为壶闗侯后汉末为上党郡治晋末废元和志潞州城汉壶闗县是也一在今壶闗县东南后魏太和十三年复置萧徳言括地志后魏移置壶闗县当羊肠坂羊头山之阨阨也隋大业初废入上党唐武徳四年复置于高望堡贞观十七年又移治进流川旧志汉壶闗故城在长治县东南十六里壶口下山后魏壶闗故城在今壶闗县东南五十里今犹称曰故县唐移治之髙望堡在今壶闗县西七里】乐阳故城【在长子县西南魏书地形志在党郡乐阳县普县西南三十里氏二县置隋书地理志长子县旧有乐阳县北齐废旧志在县西南三十里名乐阳村】长子故城【在今长子县城西刘向别録辛甲事纣七十五諌不从去适周文王封于长子春秋时为晋邑左传襄公十八年晋人执卫行人石买于长子后为赵地史记赵世家成侯五年韩于我长子汉置县属上党郡后汉为闗城都尉治所晋仍为长子县太元十一年慕容永据长子僭号是为西燕十九年为慕容垂所灭后魏仍为长子县北齐废隋开皇九年置曰寄氏县十八年改为长子府志金天防九年节度使杨天吉于东南隅别建小城徙治之即今治也　按长子陆徳明音义释文长丁丈反顔师古汉书注读曰长短之长今俗为长幼之长非也二音不同考竹书纪年梁恵成王十二年郑取屯留尚子尚子即长子之异名然则尚书官名尚读长长子不音丁丈反可知】纯留故城【在今屯留县南春秋赤狄色谓之留吁宣公十有六年晋人灭赤狄甲氏及留吁遂为晋邑谓之屯留左传襄公十八年晋人执孙蒯于纯留战国谓之屯留史记赵世家肃侯元年夺晋君端氏徙处屯留汉置屯留县属上党郡晋因之北齐废入长子隋书地理志屯留县北齐废开皇十六年复置旧唐书地理志武徳五年自霍壁移治今所括地志屯留故城在长子县东北三十里周七里其址尚存新志故城在今县南十里　按魏书地形志屯留县有屯留城水经注綘水迳屯留县故城南故留子国也则后魏之前已尝移治矣旧志故纯留城在今县西十里之平村疑即此】寄氏故城【在屯留县西南七十里汉置陭氏县在今平阳府岳阳县界后魏景明元年改置于此曰寄氏北齐后周时废】余吾废城【在屯留县西汉置县属上党郡后汉建武六年徙封景丹子尚为余吾侯后省后汉书郡国志屯留县刘昭注有余吾城在县西北三十里县志在县西十八里城周九里故址犹存今为镇明嘉靖间筑堡城周二里】襄垣故城【在今襄垣县北汉置属上党郡后魏改为乡郡魏书地形志乡郡乡垣县二汉晋属上党郡建义元年又置襄垣郡治襄垣县县有襄垣城元和志潞州襄垣县南至州九十三里赵襄子所筑因以为名寰宇记唐武徳元年移于甘罗水南即今县又县志有故县中里在县西北四十里故县东里在县北三十里】潞县故城【在潞城县东北古潞子国国语史伯谓郑桓公曰北有狄路左传宣公十五年六月癸邜晋荀林父败赤狄于曲梁辛亥灭潞汉置潞县后魏改为刈陵魏书地形志刈陵县二汉晋曰潞县属上党郡太平真君十一年改名为襄垣郡府志故城在县东北四十里本汉治后魏改刈陵移治漳水北城遂废】建义废县【在襄垣县南魏书地形志襄垣郡建义县建义元年分上党之屯留置北齐后周时废】黎城旧县【在今黎城县西北汉潞县地后魏移潞县于漳水北改曰刈陵隋改曰黎城宋天圣三年徙治县东南白马驿即今治旧志故城在县西北十里】平顺废县【在潞城县东六十里旧名青羊里明嘉靖三年陈卿等据此抄掠七年河南巡抚潘埙讨平之八年遣给事中夏言往勘并区处地方事宜因奏请割潞城县地十六里壶闗县地十里黎城县地五里置平顺县筑城周二里　本朝乾隆二十九年仍省入潞城壶闗黎城三县】黎城【在长治县西南左传宣公十五年潞酆舒夺黎氏地晋灭潞立黎侯而还杜预注黎氏黎侯国上党壶闗县有黎亭汉书地理志上党郡壶闗县应劭曰黎侯国也今黎亭是后汉书郡国志壶闗县黎亭故黎国刘昭曰文王戡黎即此上党记曰潞县东北八十里有黎城临壶口闗魏书地形志刈陵县有黎城括地志故黎国在黎城县东北十八里　按黎国应劭杜预以为在壶闗今长治县界魏收以为在刈陵括地志以为在黎城今黎城县也二説不同相去几二百里后汉志则壶闗潞县两存其説意者黎国本在黎城县西南黎侯岭下至晋立黎侯或徙于今黎城县地故寰宇记于上党县则曰本黎国侯即西北戡黎之所于黎城县则曰古黎国引晋荀林父灭潞立黎侯是春秋以后之黎非商周黎国故地也】夹寨城【在长治县西通鉴梁开平元年李思安至潞州城下更筑重城谓之夹寨五代史唐纪梁兵攻潞州围以夹城遣周徳威救潞州天祐五年徳威自乱桞还军太原梁夹城兵颇懈晋王存朂乃出兵趋上党攻其夹城破之新志在县西十三里今称南寨村北寨村】应城【在长子县东南四十里魏书地形志长子县有应城倾城辛城县志应城今为应城村倾城在县东南二十一里周六里许辛城在县东十九里周一里许即辛甲封地】青城【在长子县南三十里县志唐开元十年旧都有五色龙见从西南入青城】安民城【在襄垣县北十里通鉴晋永和十一年上党人冯鸯逐燕太守段刚据安民城注云安民城在襄垣县葢永嘉中刘琨遣张倚所筑以安上党之民因以为名魏书地形志襄垣县有安民城燕慕容防以上党郡治安民城后迁壶闗城皇始元年迁治安民太平真君中复治壶闗府志一名安仁城郡治两移于此】石勒城【在襄垣县东五十里周四里余相传石勒攻上党时筑以积刍米基址犹存】甯城【在襄垣县北二十七里或云赵襄子筑】微子城【在潞城县东魏书地形志上党郡壶闗县有防子城寰宇记在潞城县东北二十里县志防本畿内国今城东南去朝歌不逺葢即防子始封之地今有防子店在县东北十五里】石城【在潞城县东北一百三十里今为石城里旧传石勒筑此以贮粮又阳防城照城皆在县东西燕慕容永所筑】益阳城【在壶闗县东南六十里今为城头村西燕慕容永所筑以控燕魏】飞龙宫【在府治西旧唐书明皇纪开元十一年幸潞州改旧宅为飞龙宫唐书地理志上党县有启圣宫本飞龙明皇故第开元十一年置后又更名寰宇记有明皇歌枕斜书壁存】圣瑞阁【在府治西飞龙宫侧唐书地理志上党有瑞阁府志唐明皇在潞时境内现一十九瑞及即位潞州献瑞应图建此阁成白鹤来翔张九龄作圣应图赞永王府长史陈阁及江都王并画上党十九瑞应图】台壁【在黎城县西南十里水经注潞县北对故壁台漳水迳其南本潞子所立世名之为台壁慕容垂伐慕容永于长子军次潞川永率精兵拒战阻河自固垂阵台壁一战破之即此】稡经楼【在长子县城内陈循寰宇通志元士人王纲所建为藏书之地】徳风亭【在府治后唐开元中建】賔适亭【在屯留县西北隅宋绍圣中建】恵民庄【在长子县北三十里西任村明万歴三十年建】下虒聚【在襄垣县西古铜鞮县地汉书地理志上党郡铜鞮县有上虒亭下虒聚水经注铜鞮水又东南流迳顷城西即县之下虒聚也宋史陈思让传周广顺元年潞州巡检陈思让败北汉兵于虒亭注云虒亭在潞州铜鞮县九域志襄垣县有虒亭镇明统志在县西北五十里】武王坞【在潞城县西北四十里元和志坞东有后魏天柱大将军朱荣碑文曰建义元年东讨葛荣军次上党武王祠东有二狡兎从贼方而来天柱弯弓祝之曰中则擒葛荣不中则不应而殪遂擒荣旧志相传武王伐纣时经此故名】石梁【在潞城县北四十里后汉书郡国志潞县注晋荀林父伐曲梁在城西十里今名石梁】
