<!-- { "loadSidebar": true } -->
　　古迹龟兹故城【在榆林县北汉书地理志上郡龟兹县属国都尉治后汉书光武建武六年罢郡都尉官和帝永元二年复置上郡国属国都尉乂永夀元年南匈奴薁鞬等冦美稷左东羗复应之安定属国都尉张奂进屯长城招诱东羗因据兹使南匈奴不得交通水经注帝原水出龟兹县县因处龟兹降胡著称】奢延故城【在懐逺县西汉置属上郡晋省水经注奢延水出奢延县西南东北流迳其县故城南】夏州故城【在懐逺县西本汉奢延故地晋书载记义熈中赫连勃勃自称大夏改元凤翔以叱干阿利领将作大匠发领北夷夏十万人于朔方水北黒水之南营起都城自言方统一天下君临万邦可以统万为名蒸土筑城锥入一寸即杀筑者而并筑之后尅长安还统万以宫殿大成刻石颂功徳名其南门曰朝宋东门曰招魏西门曰服凉北门曰平朔北史魏太武始光四年西伐赫连昌尅其城城高十仞基厚三十步上广十步宫墙五仞其坚可以砺刀斧魏书地理志夏州赫连屈子所都始光四年平为统万镇太和十一年改置治大夏领化政郡太和十二年置领革融岩绿二县隋书地里志朔方郡后魏置夏州后周置縂管府统岩緑县西魏置宏化郡开皇初废大业初置朔方郡元和志夏州即赫连勃勃都城隋末为贼帅梁师都所据贞观二年讨平之改为夏州东至银州一百八十里东南至延州四百里西南至塩州三百里西北至丰州七百五十里理朔方县本汉旧县后魏更置岩緑县贞観二年改名其城土色白而牢固有九敌楼峻险非人力可攻乐史太平寰宇记朔方县后魏太平真君六年更名岩绿县其子城在罗城东门曰凤阳本有三门夷人多尚东故向东开有真珠楼通天楼皆勃勃建在城内宋史夏国传夏国本拓抜氏居夏州号平夏部唐末拓跋思恭镇夏州统银夏绥宥静五州地讨黄巢有功赐姓李遂世有西土至太平兴国七年李继捧率族人入朝赐姓赵更名保忠其族弟继独出奔后数为外患渐以强大咸平六年遂都于灵州旧志夏州城在榆林卫西南二百里又唐时冇云中都督府管小州五呼延州都督府管小州三皆党项部又桑干都督府管小州四又安化州寕朔州固仆州三都督府皆寄冶朔方界　按夏州本汉上郡地北去朔方尚逺自隋代移朔方之名于此元和志遂谓即汉朔方郡寰宇记従之皆误辨见邉外鄂尔多斯古迹下】真乡故城【在葭州西元和志县西至银州一百里汉圁阴县地周保定二年置真乡县属银州寰宇记后周于今县理置真乡郡隋开皇元年一切文书避中字改为真乡县兼废中郷郡以县割银州郡延安府志真乡故城在今葭州西北一百里鼓楼尚在土人呼为圎峯子延绥志真乡城在防山堡南三十里】开光故城【在葭州北隋书地理志雕阴郡领开光县旧志开光郡开皇三年郡废元和志县西南至银州二十里汉圁阴县地周保定二年于今县理置开光郡大象二年废郡置开光县属抚寕郡隋罢郡以县属银州旧唐书地理志开光隋县贞観二年属绥州八年改入拓州十三年拓州废来属银州寰宇记隋大业中开光县废以其地入真乡县唐贞観二年平梁师都于此复置县宋史地理志银州领开光县五代为西夏所有延绥镇志开光城在建安堡南开荒川州志在今州北百里】麟州故城【在神木县北元和志天寳元年王忠嗣奏割胜州连谷银城两县置麟州东北至胜州四百里西南至银州三百里治新秦县寰宇记汉武帝徙贫人于闗以西及充朔方以南新秦中麟州盖其地也周隋以降为银胜二州地唐开元十二年置麟州并县至十四年乂废郡以属邑还胜州天寳元年复置寻改为新秦郡乾元元年复为麟州升为振武麟胜等节度以胜为支郡宋史地理志麟州新秦郡干徳初移治吴儿堡九域志麟州北至丰州一百六十里东北至府州一百二十里西北至夏州一百二十里元统志麟州周显徳五年刘崇不賔移垒小堡宋初又徙吴儿堡后又置麟府兵马司金皇统八年地防西夏不复立明统志麟州城在今神木县北四十里】银城故城【在神木县南隋书地理志雕阴郡领银城县后周置曰石城后改名元和志县北至麟州四十里本汉圁阴县汉末乱其地遂空讫魏晋初立州县至后魏时置石城县废帝改为银城县武帝保定二年移于废石龟镇城即今县理是也贞観元年属胜州天寳元年属麟州九域志县在麟州南八十里宋史地理志政和四年废银城县属新秦城砦明统志故县在今神木县南四十里】连谷故城【在神木县北隋书炀帝纪大业三年北巡猎于连谷唐置县属麟州元和志县南至州四十里本汉固阴县地隋文帝于此置连谷镇炀帝改为连谷戍大业十三年废戌贞観八年于废戌置连谷县入胜州天寳元年割入麟州宋史地理志政和四年废连谷县入新秦延安府志故城在今神木县北七十里】府州故城【今府谷县治寰宇记府州本河西蕃界府谷镇土人折大山折嗣伦子従阮招回纥归国诏以府谷县建府州以扼蕃界仍授従阮为府州刺史寻以辽人与小蕃侵扰移州于留得人堡即今州理也晋高祖赂辽人以云中河西之地辽欲尽徙河西之民以实辽东人心大扰従阮因保险拒之少主嗣位北絶虏好伦代为镇将后唐荘宗天祐七年以代北诸郡屡为外患于是升镇为府谷县八年麟州刺史折嗣诏従阮出师明年従阮率兵深入连拔十余砦汉祖建号従阮率众归之寻升府州为永安军折振武之胜州并沿河五镇焉干祐元年従阮入觐朝廷命其子徳扆为府州团练使周显徳元年升府州为节镇复以永安为军额就拜徳扆为节度使东过河至火山军四十里南过河至岢岚军一百四十里西至麟州一百五十里东北至唐龙镇一百五十里马端临文献通考周升府州为永安节度宋崇寕四年改为靖康军后又改保成军置麟府路军司马以太原府代州路铃辖领之属河东路其地在河之西控扼西夏绍兴间折氏不防守入于金元统志金皇统八年麟府为西夏所据元初収附复建州治改属延安路至元六年州废二十六年以县属葭州东至大同府武州二百里西至神木县二百里南至保徳州五里北至东胜州五百里】徳静废县【在榆林县西元和志县西南至夏州八十二里周武帝于此置弥浑成南有弥浑水因名隋改为徳静镇寻废镇为县旧唐书地理志徳静隋县贞観七年属北开州八年改北开州为化州十三年废化州以县属夏州】宁朔废县【在榆林县南元和志县西北至夏州一百二十里本汉朔方县地周于此寕朔县入化政郡隋罢郡以县入夏州唐书地里志夏州宁朔县武徳六年置南夏州贞観二年州废县省入朔方五年复置来属长安二年省开元四年又置九年省其后又置又旧唐书地理志定襄都督府管小州四逹浑都督府管小州五皆寄治宁朔方界】通秦废县【在葭州西北宋史地理志晋宁军有通秦砦地名升啰岭元符二年赐名东至黄河二十九里西至女萌骨堆界五十里北至通秦堡十七里南至神泉砦四十二里乂通秦堡地名精移堡元符二年同砦赐名东至黄河十七里西至龙移川界堠五十里南至通秦砦二十七里北至宁河砦十七里金志葭州仍领通秦砦通秦堡兀统志金正大三年葭州领通秦县至元六年省入州延安府志砦在葭州北少西五十里明初置税课司于此延绥志在防山堡南一百里】弥川废县【在葭州北宋史地理志晋宁军领弥州砦地名弥勒川元符二年赐名东至黄河六十里西至砦浪骨堆界堆七十里南至弥川堡十五里北至麟州大和砦三十里又弥川堡地名小红崖元符二年同砦赐名东至黄河四十里南至寜河砦二十五里西至祖平四十里北至秦平堡十里金志葭州仍领弥川砦弥川堡元统志金正大三年葭州领弥川县至元六年并入州延安府志弥川故砦在葭州北一百十里】圜阴废城【在神木县南汉书地理志西河郡圜阴县恵帝五年置晋废水经注圜水东迳固隂县北顔师古曰圜字本作圁县在圁水湾之隂因以为名也王莽改为方阴则是当时已误为圜字元和志银州汉圜隂县之地】圜阳废县【在神木县东汉置晋省水经注圁水迳圁阳县南】鸿门废县【在神木县西南汉书地理志西河郡领鸿门县后汉省水经注圁水东迳鸿门故县故鸿门亭地理风俗记曰圁阴县西五十里有鸿门亭】太和废县【在神木县西南宋史地理志麟州有太和砦地名太和谷元符二年进筑赐名东至神木砦五十里南至弥川砦三十里西至饶咩浪界堠七十里北至清水谷二十里又太和堡地名麻也娘元符二年进筑赐名东至肃定堡二十五里西至松本晋堆界六十五里南至清水谷二十里北至银城砦十五里元统志金葭州领太和县至元六年并入神木府志有旧县城在县西南五十五里】建宁废县【在府谷县西北宋史康定中张亢传管勾麟州军马事筑建宁堡元统志金葭州统领建寕县本宋银城县砦地至元六年并入府谷县志建寕堡在县西北七十里】废榆溪州【在榆林县西唐书地理志覊縻州有榆溪州以契苾部置乂幽陵都督府以拔野古部置延绥镇志榆溪州废址在镇城西四十里唐处契苾之部于此俗名古城儿乂幽陵都督府在卫东高家堡东五里唐开元中置】废丰州【在府谷县北宋史地理志丰州庆厯元年元昊攻陷州地嘉祐七年以府州萝泊州掌地复建为州政和五年赐郡名寕丰九域志丰州南至府州一百十五里西南至麟州一百四十里元统志五代折従阮取辽人城堡十余萝泊州在中其地方圃百余里如掌之平故于此置治圗册云属西京　按丰州有三处隋唐时豊州在今榆林邉外河套内迳金志又有豊州在今黄河东归化城界此宋嘉祐中所置豊州亦在邉外以近府谷故附入此】长城【在榆林县西水经注诸次水东入长城乂走马水东北入长城注奢延水元和志秦长城在徳静县西二里寕朔县北十里】石堡城【在榆林县南唐武徳初延州縂管段徳操击梁师都石堡城三年师都石堡留守张举来降宋元豊四年克米脂进攻银石二州破石堡城遂以进夏州皆即此】欵贡城【在榆林县北红山上中有镇北台易马台俱明万厯五年巡抚涂宗濬甎筑又有茟架城在县西北明嘉靖四十五年套夷陷此】乌延城【在懐逺县北唐书地理志朔方县长庆四年节度使李祐筑乌延宥州临塞阴河陶子等城于芦子関北以达塞外宋史夏州传元丰五年沈括请城古乌延城以包横山使夏人不得絶沙漠】察罕淖尔城【在懐逺县北元世祖十七年作行宫于察罕淖尔筑土为墙明洪武四年杨和攻察罕淖尔擒猛将虎臣永乐中縂兵栁升请修察罕淖尔城景泰中石亨请移寕塞堡于此不果】杨家城【在神木县西北明正统五年副都御史陈鉴移县于杨家城王翺以杨家城在西北十五里山巅不便乃复故处】卧牛城【在府谷县西北孤山堡东北又有连城在木堡北又夀州城及神古城在黄甫营东北延绥志黄甫营北滨河往往有城郭遗址皆隋唐故县也】碎金故镇【在榆林县南一百三十里通志宋史康定初黄徳和以二千人屯碎金谷即此】葭芦故砦【今葭州治宋置九域志石州临泉县有葭芦寨宋史地理志晋寕军本西界葭芦砦元豊五年収复元祐四年以葭州给赐夏人绍圣四年收复元符二年斥为晋寕军东至尅狐寨隔河五里西至神泉砦二十五里南至吴堡一百七十里北至通秦砦二十里金史地理志葭州本晋寕军大定二十二年升为晋寕州二十四年更今名元统志葭州金初为夏人所践皇统三年复立军治后为州元领葭卢县至元六年并入州东至太原路临州一百二十里西至米脂县一百二十里西南至绥徳州一百八十里东北至兴州一百八十里西北至定州九十里延安府志葭州故城在今州南三百步】神木故砦【今神木县治宋置九域志银城县有神木砦宋史地理志属新秦县元统志金时银城陷西夏唯存神木砦贞元中拨葭州収附后剏立云州于神木砦延安路至元六年废州为神木县东至保徳州二百里西至定西州一百八十里南至葭州一百九十里北至古麟州四十里明统志云州故城在县东三里县志明正统八年徙今治】镇羗废所【在神木县治西明正徳二年建今废】竺绿台【在府谷县黄甫川东北临邉凭黄河南北俱有石纒名莲花纒西有一峯特立名尖山会】桃园【在州西三十里地多桃树】栁树防【在葭州西北一百里有寨依山而立寨外地势寛平有水泉灌溉之利】百花坞【在府谷县内石晋后折氏世为府州刺史创此坞于郡□为一方之胜】
