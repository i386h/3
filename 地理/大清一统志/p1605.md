<!-- { "loadSidebar": true } -->
　　人物唐侯固【字子重闽县人太和九年及第官至鄜坊灵武易定节度使同平章事固操履仁厚言动皆有规准乡人爱而敬之】郑諴【字申虞闽县人防昌进士累官国子司业郢安邓三州刺史諴与同邑林滋詹雄并有名时号闽中三絶】林慎思【字防中长乐人咸通进士自校书郎至水部郎中僖宗时与宦官燕嬉慎思累疏切諌不纳出为万年令黄巢入长安迫以伪秩慎思不屈骂贼死】张谨【字信矣闽县人累官福建招讨使黄巢乱寇闽中谨与战于铁山多所斩获贼以奇兵絶饷道士卒乏食被困谨与偏将邓荣等十八人驰突贼阵自旦至晡十八人俱死谨握刀箕踞瞠目大骂为贼所害】黄碣【闽县人初为闽小将喜学问董昌为威胜军节度使表碣自副昌反碣谏曰大王不尽忠王朝妄自尊大诛灭无种矣昌大怒斩碣灭其家昌败诏赠司徒】五代黄岳【福州人博通经典尤邃易象厯数之学唐末由乡贡入太学王审知称王必欲仕之岳度力不能拒自投于渊邦人为立祠祀其地】宋黄夷简【字明学福州人少孤好学有学江东随钱俶来朝掌名表人称得体祥符中特授检校秘书监】谢徳权【字士衡福州人父文节南唐时以骁勇闻拒宋师战殁咸平中徳权提防京城仓草有凶人刘奕僧澄雅讼执政真宗命徳权与泌等鞫之按验无状泌谓追摄此大臣狱状乃具徳权曰若使大臣无罪受辱则人君何以使臣臣下何以事君事乃解命城新乐县又命浚北平砦濠葺蒲隂城提辖三司衙司徳权为设条制均其差役】刘若虚【字叔闽县人咸平进士以大理评士厯屯田员外郎知邵武军卒若虚事亲孝亲有疾不食酒肉居亲侧虽大暑必严衣冠丁谓为相闻若虚名欲屈见之终辞不往】林槩【字端文福清人父髙太常博士有治行防幼警悟景祐元年进士为校书郎程琳禁蜀人不得自为渠堰槩奏罢之又言蜀饥愿罢川峡漕发常平粟贷民租除商旅之禁官至太常博士着史论辨国语】陈襄【字述古侯官人庆厯进士少与陈烈周希孟郑穆为友相与倡道海濵襄为侍御史论青苗法不便望贬斥王安石吕恵卿以谢天下又乞罢韩绛政府韩维不当为中丞刘述范纯仁无罪宜复官皆不听寻直学士院在经筵时神宗尝访人才之可用者襄以司马光韩维吕公着苏仲范纯仁苏轼至郑侠三十三人对】陈烈【字季慈侯官人笃于孝友学行端饬里中人敬之冠婚丧祭请而后行仁宗屡诏不起公卿交章荐其友】刘彛【字执中福州人幼从胡瑗学瑗称其善治水神宗时为都水丞久雨汴涨彛请啓杨桥斗门水遂退着七经中义百七十巻明善集三十巻居阳集三十巻】王回【字深父侯官人敦行孝友不求名誉在廷多荐者与常秩友善熙宁中秩上其文集补其子汾为郊社斋郎回弟向字子直作公黙先生传】郑穆【字闳中侯官人皇祐进士性好学容止必以礼与陈襄陈烈周希孟友号四先生元祐初拜国子祭酒请老空学出祖汴东门外都人聚观】林旦【字次中槩之子嘉祐进士熙寜中为监察御史里行以论李定事罢元祐初拜侍御史论吕恵卿邓绾及崔台符贾种民之罪皆逐之子肤坐元符上书陷党籍】许将【字冲元闽县人嘉祐八年举进士第一绍圣初为吏部尚书章惇蔡卞奏发司马光墓将曰发人之墓非盛徳事乃止累拜门下侍郎】张觷【字柔直侯官人蔡京当国求训子弟者或以觷荐觷谓诸生曰汝曹学走乎诸生骇问觷曰天下被而翁破壊贼来先至其家惟善走庶可逃死耳京见觷问计觷以罗天下忠义之士分布内外为第一义以杨时荐觷后累官秘阁修撰庙食邵武】陈旸【字晋之闽清人微宗初进迓衡集以劝导绍述赵挺之言所着乐书贯串明备乞援其兄祥道进礼书故事给札既上迁太常丞为讲议司防祥礼乐官祥道字用之官秘书省正字着礼书百五十巻】刘诜【字应伯福清人熙寜进士崇寜初上厯代雅乐因革及宋制作之音言宋火徳音上征臣按古制旋十二宫以七声徳正征一调徽宗是其言厯官太常少卿纂续因革礼诜居母丧尽礼有双芝生墓侧人以为孝感】郑侠【字介夫福清人治平进士数以书言今之为民害者如王安石久之监安石上门流民携塞道身无完衣被锁械负瓦揭木卖以偿赋侠知安石不可諌悉绘所见为图奏疏诣閤门不纳乃假称宻急发马递上之银台司安石去吕恵卿执政侠又上言论之恵卿议置之死帝曰侠所言非为身也岂宜深罪徙英州哲宗立始得归徽宗时还故官又为蔡京所夺】辛炳【字如晦侯官人元符进士权侍御史蔡京改转盘仓为直达纲炳极疏其弊髙宗朝劾罢李颐浩又论张浚败事误国进中丞言和议不可恃宜讲求守御攻战之策】黄龟年【字徳劭永福人崇寜进士累官侍御史劾秦桧専主和议植党専权并劾桧党王防等皆罢之又请以桧恶暴于天下】朱廷杰【字世英永福人崇寜进人建炎中为比海令寻摄倅时金兵来犯官属悉遁廷杰独坚守城隅有水取野葛投之多中毒死俄金兵破城廷杰与知州韩浩力战死】朱倬【字汉章闽县人宣和进士髙宗以刘豫为忧倬因赐对策其必败屡忤秦桧复迁中丞奏疏数十进防知政事史浩虞允文陈俊卿等皆倬所荐】黄祖舜【字继道福清人宣和进士绍兴中权刑部侍郎进论语讲义兼给事中杨愿家乞遗表恩祖舜言愿隂济秦桧寝其命秦熺卒赠太传祖舜奏追击夺之】林之奇【字少颖侯官人从吕本中学绍兴中登第为校书郎朝廷欲令学者参用王安石三经义之奇言王氏三经率为新法地正所谓邪説诐行淫辞之不可训者金兵欲南下之奇作书扺当路以为金非果欲战所以坚吾和欲与之和宜无惮于战则其权在我东莱吕祖谦尝受学焉有书春秋周礼説论孟杨子讲义道山纪闻行世】黄洽【字徳润侯官人孝宗时为御史所论列未尝攟摭细故拜防知政事上因商榷除目洽罄竭无所避洽尝言居家不欺亲仕不欺君仰不欺天俯不欺人幽不欺鬼神何用求福报有文集奏议八十五巻】郑湜【字溥之闽县人乾道进士庆元中仕起居郎权直学士院赵汝愚罢相湜草制有持危定倾任忠竭节语韩侂胄以其无贬词恶之出知福州后为刑部侍郎入伪学党】徐范【字彛父侯官人少孤授徒养母寜宗间与兄同举于乡丞相赵汝愚去相祭酒李祥博士杨简论救之俱被斥逐与同舍生叩阍上书书奏送五百里编管范谪临海迁国子监主簿入对言愿惩既往之失废无用之文一意养民以培国本】杨宏中【字充甫侯官人弱冠补国子生赵汝愚窜永州宏中与诸生林仲麟徐范张衘蒋傅周端朝五人上书不报则缴副封于台谏侍从韩侂胄将窜之岭南余端礼丐免逺徙上许之乃送太平府编管天下号为六君子宏中以余嵘等荐迁太学正正夏旱上封事指切无隠时论益壮之又有华岳字子西为武学生韩侂胄当国将有事北征岳上书论之侂胄诛为殿前司官属谋去丞相史弥逺下临安狱寜宗欲生之弥逺曰是欲杀臣者竟杖死东市】陈贵谊【字正甫福清人庆元进士累官太学博士时议更楮币贵谊援熙寜新法为谏理宗时迁中书舍人内侍滥受恩赏辄封还诏书拜防知政事出师汴洛贵谊己疾病犹上疏力争】许应龙【字恭甫闽县人嘉定间为太学博士李全时青辈归附应龙入对有防蜂是惩养虎贻患之説后如其言累官迁书枢宻应龙不激不随治潮之正最为可纪】陈韡【字子华侯官人父孔硕为朱熹吕祖谦门人韡与弟韔从叶适学为制司干办公事刘琸用韡防遂有堂门之捷绍兴初盗起闽中以韡为招捕使汀境皆平再平衢寇又破赣寇陈三枪斩之累拜防知政事】张磻【字渭老罗源人嘉定进士淳祐四年史嵩之有夺情起复之命磻因太学发防言之防台臣共论其事遂寝后嵩之终禫谋复入磻时为大司成率同列言之甚切复格不行由此名动天下】郑性之【字信之初名自诚侯官人嘉定元年进士第一端平初为吏部侍郎请开言路以通壅蔽性之立朝无所依附累拜防知政事】唐璘【字伯玉古田人嘉定进士为御史再疏论郑清之妄庸误国及请号召土豪经理荆襄急择帅臣安集淮西居母丧哀毁不食久之遂卒璘立台仅百日世谓唐介再见】黄榦【字直卿闽县人父瑀髙宗时为监察御史以笃行直道着闻榦受业朱熹熹曰直卿志坚思苦与之处甚有益遂以其子妻榦丁母忧学者从之讲学于墓庐甚众熹卒持心丧三年理宗召赴行在所奏事除大理丞不拜为御史李楠所劾遂归里弟子日甚编理著书日不暇给朝夕往来质疑请益如熹时特授承议郎致仕有经解文集行世】黄师雍【字子敬福州人宝庆进士少从黄榦学耻出史弥逺门不往见之为监察御史首疏削金渊秩史嵩之终丧正言李昻英殿中侍郎史璋琰共疏乞窜斥之师雍亦上疏论列又乞籍嵩之家张叔仪皆从之迁礼部侍郎】潘牥【字庭坚闽县人端平二年防进士牥对陛下承休上帝皈徳匹夫何异为人子孙身荷父母劬劳之赐乃指豪奴悍婢为恩私之地日食应诏上封事曰熙寜初元日食诏郡县掩格故王一杯残土其为暴骸亦大矣请以王礼改葬】常挺【字方叔连江人嘉熙进士为御史言边阃三事辟实才奏实功招实兵朝廷二事选良吏擢正人进拜防政】赵汝腾【字茂实宗室子居福州理宗时授秘书郎轮对言节用先自乗舆宫掖始召为礼部尚书言前后奸谀之臣何益于陛下而深损于圣徳兴利之臣何益于陛下而深戕于国脉则陛下私恵羣小之心可以息矣】林琦【闽县人徳祐二年元兵迫临安琦于赭山结集忠义数千人捍御海道以功补宣教郎文天祥开府南劒琦佐其幕及潮州移屯琦俱被执至建康以忧愤死】林空斋【失其名永福人解官居家益王立张世杰围泉州乃率乡人即其家开忠义局起义兵复永福县时王积翁以福安送欵世杰实蜜约北兵至屠永福空斋盛服坐堂上啮指血书壁云生为忠义臣死为忠义鬼俄见执不屈死】元林兴祖【字宗超罗源人至治间进士知铅山州诛州豪吴友文州中称治擢道州路总管峒猺叛闻兴祖至惮其威名不敢犯】明林鸿【字子羽福清人洪武时以人才荐至京师太祖临轩试龙池孤雁二首称防名动长安厯官膳部员外郎与闽县周元郑定侯官王元王褒唐泰长乐髙棅王恭陈亮永福王偁号闽中十才子】连楹【古田人建文中官御史京师陷叩马欲犯成祖被杀尸正立不朴】林英【字章叔古田人洪武末以贡为监察御史建文四年燕兵入抗节不屈被诛福王时追諡毅节】叶福【字叔畴闽县人建文中进士为刑科给事中燕兵至福守金川门及城陷死之】髙棅【字彦恢长乐人博学善属文永乐中厯官典籍所辑唐诗品彚唐诗正声行于世】黄泽【字敷仲闽县人永乐进士官河南左防政招谕南阳饥民无失所者宣徳初上疏陈十事皆闗政体】马铎【字彦声长乐人永乐进士博通经史仁宗尝谓杨士奇曰马铎可谓质实无二每翰林学士国子祭酒缺尝命铎摄之】王善【字师舜侯官人永乐进士为刑部主事决狱平恕有诬其受赇者成祖因善入朝留之遣使检其邸惟赐钞半锭叹曰廉吏也擢郎中宣徳时为云南防政以廉恵闻】萨琦【字廷珪先西域人后着籍闽县宣徳中举进士选庶吉士预修仁宗实録厯官礼部侍郎有文学为人狷介持正不茍合】陈炜【字文耀闽县人天顺中官御史廷劾锦衣帅门达窃弄威福上于法中外称快厯官山西浙江布政使】姚诜【字孟声侯官人永乐进士正统初用大臣荐任都给事中己已北狩诜扈驾死】赵荣【字孟仁闽县人为中书舍人英宗北狩额森兵屯徳胜门朝议遣使荣独请行景泰元年复与都御史杨善往迎英宗天顺中进尚书额森旧作也先改正】林锦【字彦章连江人景泰中广寇充斥巡抚叶盛檄锦署灵山县事贼不敢逼成化初试廉州知府进副使皆有政绩锦前后虽在兵间而以修学校劝农桑为务所在祭祀之】黄镐【字叔髙侯官人正统进士以御史按贵州时羣苗叛国镐于平越镐固守九月城卒全成化时为南京户部尚书卒赠太子少保諡襄敏】髙瑶【字廷坚闽县人由乡举为荆门州学训导成化三年陈十事其一言郕王宜追加庙号尽亲亲之恩帝盛其言久之竟复帝号后知番禺有异政】谢士元【字仲仁长乐人景泰进士厯建昌知府治行称最宏治初累官右副都御史巡抚四川士元性孝友家居行义甚备治官治如其家遇事不顾利害为达其志】林瀚【字亨大闽县人父元美永乐进士厯抚州知州有恵政瀚举成化初进士入翰林屡迁礼部右侍郎掌国子监事教士严而有恩力拒请谒以次营立署舍师儒获僦居再迁南京吏部尚书以灾异率羣僚陈十二事正徳初复陈养正心崇正道务正学亲正人四事已又率羣僚条列时政十二就改兵部数裁抑内臣刘瑾衔之谪防政瑾诛复官卒赠太子太保諡文安子廷防廷机廷防子廷机子燫烃皆举进士廷防工部尚书赠少保諡康懿廷机入翰林厯南京国子祭酒终南京吏部尚书孝友婣睦为士类所宗赠太子太保諡文僖仕至通政防议燫亦入翰林厯国子祭酒南京礼部尚书文学行谊不愧祖父赠太子太保諡文恪明世三世皆为酒祭并諡文林氏一家而已烃亦至南京工部尚书恬淡负素不坠家声】林世勤【燫子性笃孝父卒枕块三年哀毁骨立侍母黄氏不离侧有灵芝三见枯篁复青禾两岐双蒂之异御史上其事被旌】林泮【字用养闽县人成化进士厯广州知有平蛮功正徳时屡迁南京户部尚书刘瑾恶其不附己未出都遂令致仕泮居官廉归无第宅常寓止僧寺及卒不能殓有司为庀丧具天啓初追諡恭靖】许天锡【字启衷闽县人宏治进士厯吏科给事中大同失事奉诏往核上巡抚洪汉等败衂掩覆状又因天变疏请京官五品以下六年考察堂上官悉令自考遂着为令正徳时因清覈内库得刘瑾侵匿数十事将奏闻瑾怒夜中遣人缢杀之】林公黻【字质夫长乐人正徳进士官大理评士时帝下诏南巡诸臣諌者皆罚跪阙前祸且不测公黻偕同官恳谏请寛诸臣罪帝怒加甚诏下狱被杖死公黻夜草疏时闻暗中泣叹声奋笔不顾世宗立赠太常丞福王时追諡忠恪】郑善夫【字继之闽县人治进士武宗南巡偕同列切谏被杖嘉靖中用荐起刑部郎中为人矜名敦行婚嫁七弟妹赀财悉推与之葬母党二十余人所交尽天下名士虚懐下善人皆爱而亲之】刘世扬【字实夫闽县人正徳进士由庶吉士除给事中世宗初议加兴献帝皇号世杨疏谏又列上先朝直臣舒芬等二十人请加恩数以旌忠直由是诸臣各进秩一等既偕同官劾张璁桂蕚党王琼彭泽等又陈修官八事语皆切时弊为璁等所搆谪江西布政司照磨厯官河南提学佥事所至皆有声】陈见【福清人嘉靖中举于乡倭寇来犯率众御之与训导邬中涵同被执骂贼不止死】郑世威【字中孚长乐人嘉定进士厯江西佥事副使数以事忤夏言严嵩迁四川防政时严嵩方柄政遂致仕嵩败以荐起累擢左副都御史常言王守仁不宜从事再迁刑部侍郎诏采珠宝疏谏不听谢病归世威笃志正学持身严苦家居环堵萧然躬课耕桑卒赠刑部尚书字恭介】陈第【字季立连江人初为诸生都督俞大猷闻其名召致幕下授以古今兵法南北战守方畧尚书谭论见而奇之用为京营禆将厯蓟镇游击将军居镇十年边备甚饬万厯十一年戚继光罢镇边事渐壊遂弃官归所着有毛诗古音考伏义先天图赞尚书疏衍麟经直指屈宋音义松轩讲义防海事宜蓟门兵事东番记五岳游草诸书】林大有【永福人嘉靖间倭陷城大有时为诸生与知县周焕血战死祖母及叔父俱同日以殉】张经【字廷彛侯官人正徳进士嘉靖初为给事中劾尚书金献民等又极言官校之害请罢勿遣总督两广讨平断藤峡贼侯公丁等与尚书毛伯温定计抚定安南积功进兵部尚书倭寇起命经总督诸军便宜行事选将练兵为捣巢计防赵文华以祭海至与浙江巡按御史胡宗宪比趣速战经固俟永靖保顺兵至文华怒疏劾经比被逮而经方大战于王江泾斩首一百八百级有奇卒不赦论斩隆庆初复官諡襄敏】翁正春【字兆震侯官人万厯中进士第一累官礼部左侍郎署部事作八箴以献王贵妃薨以费多久不葬正春言贵妃诞育元良奈何以天下俭青宫辍讲久屡疏恳请并及福王之国瑞王婚礼语并切挚仕至礼部尚书】邓原岳【字汝髙闽县人万厯进士为云南提学佥事税珰恣横其爪牙笞辱诸生原岳捕治之荷校于市素工诗所着有西楼集】谢肇淛【字在杭长乐人万厯进士为工部郎中视河张秋作北河纪畧详载河流源委及厯代治河利病出为云南防政极言矿税害民帝亦容之学诗于王穉登有小堂草集】林材【字谨任闽县人万厯进士官工科给事中伉直敢言以忤时谪典史天啓中厯南京通政使】叶向髙【字进卿福清人万厯进士选庶吉士累官吏部尚书建极殿大学士时天子倦勤庶政不理朝署空虚羣党角立向髙深忧之在位务以调济羣情辑和异同为事数言时政得失帝不能纳遂引病归光宗立召还天啓改元魏忠贤擅政欲兴大狱惮向髙未敢逞一时善类赖以保全已知时事不可为力求去位忠贤遂无所顾忌大肆罗织善类为之一空年六十九卒于家崇祯初赠太师諡文忠】董应举【字崇相闽县人万厯进士天啓中累官太常少卿防广寜告急疏陈急务数事又请营田近京乃擢太仆卿经理天津屯务应举安挿辽东流民万数千人大兴开垦获谷充饷进工部侍郎兼户部总理盐钱事朝廷嫉其权重为魏党劾归应举好学善古文官居慷慨任事在乡里好兴利捍患人多颂之】曹学佺【字能始侯官人万厯进士天啓二年官广西防议刘廷元以附魏忠贤得志劾学佺私撰野史遂削籍崇祯初起副使辞不就明亡入山投环生平诗文甚雄富总名石仓集本朝乾隆四十一年赐諡忠节】刘沂春【字泗哲长乐人崇祯进士官刑部主事周延儒】
