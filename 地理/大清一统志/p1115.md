<!-- { "loadSidebar": true } -->
　　【御制寄题道塲山用苏东坡逰道塲山何山韵七古一首】何山【在乌程县南少西十四里寰宇记何口山昔曰金葢山晋何楷居此修儒业后为呉兴太守改金葢为何山今曰何口山王象之舆地纪胜山与道塲山相接最为呉兴胜逰然道塲之胜在山巅何山之胜在山下故苏轼诗有道塲山顶何山麓之句旧志山上有何氏书室】衡山【在乌程县南少西十八里左传襄公三年楚子重伐呉克鸠兹至于衡山杜预注衡山在呉兴乌程县南寰宇记一名横山衡古横字通用葢志在金葢之东两山夹立中通溪流俗呼为衡山门其北为钱山】菁山【在乌程县南少西四十里产黄菁故名又十里为葛仙山】小敷山【在乌程县西南二十里一名福山唐时沈亚之居此】西塞山【在乌程县西南二十五里有桃花坞下有凡常湖唐张志和逰钓于此作渔父词曰西塞山前白鹭飞桃花流水鳜鱼肥】石城山【在乌程县西南三十里寰宇记昔乌程豪族严白虎于山下垒石为城与吕蒙战今山上弩台烽火楼之迹犹存旧志山在县西接长兴县界广四十五里平衍可城可耕顶有池曰洗马池】杼山【在乌程县西南三十里寰宇记昔夏后杼巡狩之所上有古城曰避蛇城旧志旧名东张又名稽留山以其山胜絶逰者忘归也山有梁时妙喜寺亦名妙喜山】九乳山【在乌程县西南三十一里山有九峯状如乳】黄檗山【在乌程县西南三十五里寰宇记梁江淹赋诗之所】呉疁山【在乌程县西南六十六里谈钥呉兴志疁烧田也呉时于此烧山为田土人始有耕山田者】仁王山【在乌程县西北九里卞山东尽处以有仁王寺故名亦名凤凰山其南一小山曰厉山】法华山【在乌程县西北十八里苏轼有与胡祠部逰法华山诗】卞山【在乌程县西北十八里接长兴县界隋书地理志长城县有卞山寰宇记卞山郡国志云卞和采玉处非也周处风土记云当作冠弁之弁徐陵孝义寺碑云髙弁苍苍遥闻天语山东麓有一石篑髙数尺晋太康中人开之风雨晦冥遂止厯代莫知所封旧志山髙六千尺周一百二十里其西北半属长兴惟南面属乌程为县主山上有三岩曰碧曰秀曰云而碧岩为最胜岩傍有瀑布泉二道山之西曰避洞广五尺深不可测相传唐末黄巢之乱居人多避于此故名】玲珑山【在乌程县西北卞山之隂石皆嵌空有归云洞亦曰大玲珑山去山二里有赛玲珑山石窍滴泉悬崖绣壁沈氏抉剔为之亦名沈家洞又有小玲珑山在长兴县东三十里】白鹤山【在乌程县西北二十六里寰宇记昔乌程人姚紾化为白鹤逰于此山因名山石堪为碑版】长超山【在归安县东南二十五里一名湖趺山明统志汉蓟子训于余不乡卒葬于此山侧有湖广二百顷名湖趺漾】含山【在归安县东南一百八里明统志张元之山墟名云震泽东望苍然茭苇烟蔚之中髙邱卓絶谓此】东林山【在归安县西南五十四里突兀于溪泊中峯峦蓊秀上有浮图又名贝锦峯】项山【在归安县西南七十四里相传项羽宅十四里有战塲】独姥山【在长兴县东五十里踞太湖之濵一名别峯山】阳乌山【在长兴县东七里陈武帝祖道巨墓在此山】五峯山【在长兴县西一里舆地纪胜地志云仙人姚紾所居旧志山有五峯有紫金涧水出此山下入箬溪】余干山【在长兴县西七里梁陈故事梁武帝时童谣曰王气在三余又曰鸟山出天子乃于余干余姚余杭为厌胜法凡江左以鸟名山者皆凿之不知此有余干山又县南二十三里有余溪县东北四十二里有余吾浦县北五里有雉山陈武帝果起于此应鸟山三余之防】飞云山【在长兴县西二十里寰宇记张元之山墟名云山南有风穴故云雾不得霭郁其间其上多产枫栎宋元徽五年置飞云寺有石泉沙渚松门苦竹岩】岩山【在长兴县西二十五里一名白鹿山】乌瞻山【在长兴县西三三十里曹学佺名胜志五峯突出若羣鸟之瞻视云表又云昔乌子瞻避难于此有南北二岭絶顶为弹子冈相传陈武帝放弹处】方山【在长兴县西四十里周三十里呉兴掌故陈武帝为信武将军自长城遣二千人夜下方山津即此上有龙潭不盈尺大旱不竭山之东为葡萄下为葛公镇土人善陶号方山窑造丹罐】青岘山【在长兴县西六十里山生箭箬终冬常青陆羽曰啄木青岘茶味与夀州同】雉山【在长兴县北五里山形如雉唐置雉州以此】艺香山【在长兴县北十五里寰宇记一名湖陵山昔西施种香之所又县一里为金莲山三十五里为香兰山东枕太湖多生兰蕙】吕山【在长兴县东南二十里一名程山相传呉将吕防程普讨山贼严白虎屯兵于此故名山背有吕仙塘】夏驾山【在长兴县东南三十六里寰宇记一名石鼓山昔夏后杼南巡至此因名山上有石鼓　髙一丈下有盘石为足谚云石鼓鸣三呉有兵】呉山【在长兴县东南四十三里周二十里梁呉均卜宅于此唐呉筠复居之因名】八座山【在长兴县西南四十里呉兴掌故唐呉珙呉顼呉崧皮光业林鼎罗韩必何肃居此时号八友因名】浮云山【在长兴县西南六十里安吉县东北四十里周二十里山上有七十二墩久旱山顶生云即苕水经其下汇为浮石潭】四安山【在长兴西南八十四里四面平广故名一名南方山下有四安溪】九龙山【在长兴县西南一百二十里寰宇记一名石郭山一名章山其山有九陇悉作龙形顶有古石城城西北角有石窦因名石郭山谦之呉兴记云石郭山在鄣南五里产杨梅贡御舆地志云昔呉采章山铜铸钱即此旧志山东南去安吉州三十里】大雷山【在长兴县北太湖中杨修五湖赋大雷小雷湍激相逐周处风土记太湖中有大雷小雷山相距六十里旧志大雷山在县北四十里为洞庭之西山属长兴小雷山在县东六十里为洞庭之东属乌程】戍山【在长兴县西北二里一名夫槩山相传呉王使夫槩于此筑戍城故名梁呉兴太守张嵊等亦于此筑垒以捍侯景明初元帅耿炳文于山上防军俗呼军山环山十里悉产青松又呼为松墟】鼓吹山【在长兴县西北二里呉兴掌故陈文帝居乡时县令到仲举闻县后鼓吹声则帝必至因名又县西北三十五里为横玉山望之苍碧如玉】凤亭山【在长兴县西北四十里陆羽曰茶生凤亭山伏翼阁者味与夀州同即此相近有金山土皆绛色上有金沙岭下有金潭金渠北接江苏宜兴县界】尧市山【在长兴县西北四十里上有池广一亩相传尭洪水时居民于此成市唐皎然诗尧市人稀紫笋多皮日休诗来防尧市山遂入深深坞即此】大官山【在长兴县西北四十五里顾渚之侧上有虎头岩下有石门可通往来相近又有小官山】顾渚山【在长兴县西北四十七里李吉甫元和郡县志贞元以后毎嵗以进顾山紫笋茶役工三万人累月方毕寰宇记顾渚在县西北三十里昔吴槩顾其渚次原隰平衍可为都邑之所故名旧志顾渚山周十二里西达宜兴旁有两山对峡号明月峡石壁峭立涧水中流茶生其间尤为异品】西顾山【在长兴县西北四十九里寰宇记一名呉望山昔呉王阖庐登姑苏望五湖顾见此山因名】义乡山【在长兴县西北六十里晋置义乡县于山下山因以名】西咽山【在长兴县西北六十一里寰宇记泉涧北流西向峻狭以其声呜咽而名旧志山北为悬脚岭去县治七十里中与宜兴分界有景防亭唐时每嵗呉兴毘陵二郡太守分山造茶宴防于此】互通山【在长兴县西北七十里山最髙大有四十八陇四通八逹左右有乌山罗毛降庵丁嶰西徐岭柴家岭从渔冈龙舌庵莺窠羊子岕丁字岕诸山皆产茶而罗岕为最】白岘山【在长兴县西北八十里周二百里山多白石望之如雪上有南北二岭产槠箭箬】徳清山【在徳清县东四里本名乌山秦时善酿酒者乌中居此唐天寳六载改今名前后两峯曰殿子曰省山相连者曰越山有瀑布泉】市亭山【在徳清县南一里即古舍亭山也南史王敬宏东归居舍亭山林涧环周备登临之美其孙秀之出守呉兴到郡复修旧山移置辎重寰宇记市亭山在县西南二百步呉兴记云王逸少涖郡尝欲于此立宅以其面谿背山也】上兰山【在徳清县北五里其西又有下兰山相距数百步山阳平坦唐初置临溪县于此】呉羌山【在徳清县东南一里南史沈麟士居呉差山教授从学者数十百人各营屋宇依止其侧时为之语曰呉差山中有贤士开门教授居成市旧志引呉均入东记云汉髙士呉羌避王莽之乱隠居此山后人因以为名今名乾元山以山北有乾元寺也按羌差二字相类未知孰是】呉憾山【在徳清县西南一里呉均入东记昔呉王夫差憾句践伤其父足率兵伐越筑垒于此故名一名城山】金鵞山【在徳清县西南五里与武康县接界下枕溪流寰宇记在武康县东二十里山墟名云汉海昏侯沈戎葬此上有池深五尺冬夏不竭呉时见山上金鵞翔集故名】东主山【在徳清县东北三里梁末沈恪居此以拒侯景功封东兴侯里人因名此山曰东主又名百僚山下有东主泉】石壁山【在徳清县东北三里巨石直下如峭壁然故名山有灵泉亦名半月泉宋苏轼尝逰于此赋诗手书刻石】茅山【在徳清县东北十五里入东记云昔三茅君此相近有蠡山因范蠡寓居得名】葛山【在徳清县东北十五里入东记云葛仙翁得道之所上有葛公坛】敢山【在徳清县东北二十一里本名阚山吴丞相阚泽居此故名后讹为敢有三峯中曰敢山左曰龙山右曰凤山亦名敢三山余不溪经其下为敢山漾】齐眉山【在徳清县东北三十五里本名囚女山寰宇记女狱城在县东三十五里入东记云后汉青州刺史姚恢与海昏侯沈戎过江隂争柯田山恢女是戎子妇密报戎戎先居之恢因囚女于此山旧志明万厯中改今名余不溪经东麓曰囚女漾今亦名齐眉漾】方山【在徳清县西北十二里山形方正为县境羣山之宗】封山【在武康县东十八里鲁语防风氏在虞夏商为汪罔氏守封禺之山韦昭注封禺二山名皆在永安县寰宇记防风山在县东十八里先名封嵎山唐天寳六年敕改焉一名风公山一名风渚山风公者以山上有风公祠风渚者以下有风渚水封山者以其禁采樵渔猎也】禺山【在武康县东南三十里舆地志云葢古防风氏之都也】银山【在武康县西五里一名永安山孙呉时名县以此】响山【在武康县西八里寰宇记山下有水谓之响潭呉兴记云有人经响山语无多少响则随声应之旧志谓之响应山上有大响岩小响岩下有龙湫曰碧玉潭】金山【在武康县南三十里一名金车顶厥土赤埴崖下有泉产金色鱼】乌回山【在武康县北三里突起平田中又北一里曰突孤山】几山【在武康县北五里寰宇记山形似几因名亦作已山县志山东有庄井灌田百余顷】招贤山【在武康县北七十里晋郭文于此】天泉山【在武康县西北三十五里北接归安县界寰宇记上有长流泉谓之天泉傍有水田可耕植一名唐锤山】石山【在武康县北二十里南史沈道防居县北石山下县令庾肃之迎出县南废头里为立宅临溪时复还石山精庐】凤咮山【在武康县北五里其山有三一在县北首枕郭林溪为凤咮一在县东北怀徳里为凤翅一在县东南千佛寺侧为凤尾】计筹山【在武康县东南三十五里呉兴记云昔越大夫计然多才智筹算于此其地与余杭县分界今俗谓之界头山】石城山【在武康县西南三里寰宇记汉末赤眉之乱邑人于山上垒石为城因名】石桥山【在武康县西南七里寰宇记七里峤山顶有石桥长一丈六尺甚峻滑一名石峤山一名石头山】覆舟山【在武康县西南二十五里上有巨石横亘状如覆舟】马头山【在武康县西南二十七里寰宇记晋咸和七年石勒将韩雍防呉兴中郎将赵宏攻败之于马头坞】狮山【在武康县东北五里山形如狮首枕大溪东北接归安县界】独苍山【在武康县东北三十里旧传郡设永寜仓嵗有水患有异人指此山土取筑之可免果如其言】白鹄山【在武康县西北十里隋书地理志武康县有白鹄山】武康山【在武康县西北二十五里寰宇记旧名铜官山唐天宝六年敕改舆地志云铜官山下有两坎深数尺方圆百尺古采铜所】计岘山【在武康县西北二十五里相传计然所居与乌程县分界亦名界岘山】莫干山【在武康县西北二十七里旧传呉王铸劒之地阜溪水出此】沈璧山【在武康县东北十五里山有九峯逶迤相接昔沈氏自东阳徙居于此故名又东北三里曰仙台山山顶有台望杭湖之境皆在目前】凤凰山【在安吉县东三十里中有隠坞梁陶宏景尝居于此山下有水名玉带每日早暮有潮】铜岘山【在安吉县东三十五里萧徳言括地志云呉采鄣山之铜即此旧志山在凤凰山之东东南去武康县四十九里东北去乌程县八十五里为乌程接界处周十二里余英溪水出此】落石山【在安吉县西三里唐李卫公庙中有陨石土人皆称石大王故名或以为即古玉磬山又有金钟山在州西三里与此山相属】浮石山【在安吉县北二十里濵大溪其旁有石屹立溪中下拥山根其上如盖而不续相传水涨则石浮故名】芝山【在安吉县东南二十五里下有芝里相传梁时刺史柳恽进故鄣县五色芝出此】白杨山【在安吉县东南二十里山峻极上有两穴旧尝产锡】仙人洞山【在安吉县南四十里洞深三十二丈又十里为天井山山半有潭深峻泉水倾防四时不竭】三山【在安吉县东南六十里有三水一水东出乌程一水北出长兴一水北入本县境又名三水山】青岘山【在安吉县东北二里一名东晋山呉均入东记云东晋时尝议筑城于此故名】玉磬山【在安吉县东北十五里本名昆山寰宇记山髙五百尺髙僧传云释昙谛入故鄣之昆山每夜间闻有声寻其声之所掘得玉磬因名】邸阁山【在安吉县东北二十五里寰宇记髙二百七十六尺呉志云呉帝遣从弟孙夐修故鄣邸阁粮谷州志山东北去长兴县七十里为接境处下有邸阁水其东南二里为廪山】梅溪山【在安吉县东北三十里寰宇记隋图经云故鄣县东三十里有梅溪山山根直竖一石其髙百丈大且围四面斗絶无登陟之径其上复有盘石正圆如车盖常转如磨声若风雨土人号为石磨转驶则年丰迟则嵗俭候之无失旧志山下临梅溪水相近有纯孝岭黄巢之乱里民石昻负母避此】石门山【在安吉县东北四十里上有两石对峙若门梁呉均与顾章书梅溪之西有石门山森壁争霞孤峯限日遂葺宇其上】青山【在安吉县东北三十五里接长兴县界寰宇记在长兴县南六十里张元之山墟名云青山有石窦通洞庭冬夏长暖山如黛色旧志山一名均山以有梁呉均故宅故名均与施从事书云故鄣县东有青山絶壁干天孤峯入汉即此】东山【在孝丰县东一里峭立鬰葱为县左辅上有翠竹坞白玉泉】苦岘山【在孝丰县西四十里与广徳州接界髙三千丈周三十三里一名苦山以其登陟险阻也】龙潭山【在孝丰县西六十里上有龙潭潭顶复有小龙潭其上又有石梁石屋】芙蓉山【在孝丰县南十五里俗称南天目又十里为八贡山上有天井硃砂二洞】八贡山【在孝丰县南二十五里磅礴镇静为四山具瞻山有尖峯县治学宫皆面之】广苕山【在孝丰县南三十里当天目之隂苕水所又南五里为大溪山周四十五里又金石山在县西南三十五里髙一万八千尺长三十里葢皆天目之项背云】大防山【在孝丰县北一里为县主山】石虎山【在孝丰县北三十里与安吉县接界为县之控塞昔时险峻不可越明成化间县丞许秀凿山开道以便往来】浮玉山【在孝丰县东南十五里山海经浮玉之山苕水出其隂寰宇记今亦谓之云乌山旧志山在县东南此为大浮玉在郡城南碧浪湖中者小浮玉也】灵岩山【在孝丰县东南十五里一名灵峯旧称为北天目有大雄百丈独立五莲二乳诸峯龙树欢喜二泉】南屿山【在孝丰县东南十七里寰宇记在安吉县南六十二里髙三万六千尺括地志云一名白水山上有湖其水色白因名旧志在县东南十七里与浮玉山相接】桃花山【在孝丰县西南五十里山出桃花石唐改安吉为桃州以此】天目山【在孝丰县西南六十五里与杭州于潜县接界寰宇记在安吉县西南七十五里髙三万六千丈呉兴记云山极髙峻岭上有泉水甚美东南有瀑下注数亩呉兴掌故天目东峯从临安入踈豁可行西峯从孝丰入深僻不易也】佛子山【在孝丰县西南七十五里呉兴记石室中有小石庄严　如佛故名仙溪出此】五峯山【在孝丰县东北五里寰宇记在安吉县西南四十六里山有五峯昔村人姚紾于此采樵遇仙人对奕故亦名奕山旧志山西苍岩翠壁俯临大溪亦名石壁山又名小赤壁】师髙山【在孝丰县西北五十里与天目对峙山峯积雪炎月不消】襄王岭【在长兴县西七十里有水为若溪上源相近为苍云岭】胭脂岭【在长兴县西南六十里唐呉筠炼丹处土色如胭脂】余英岭【在武康县西十五里有五峯峻耸如屏俗呼为彜羊岭】董岭【在孝丰县西四十里接安徽寜国县界有水分二派一西流入苕溪一东流入寜国】霅溪【在府治南即诸水所滙也寰宇记在乌程县东南一里自浮玉山曰苕溪自铜岘山曰前溪自天目山曰余不溪自徳清县前北流至州南兴国寺曰霅溪凡四水合为一溪东北流四十里入太湖字书云霅者四水射之声也府志霅溪即江子滙也其源从南来者余不溪前溪北流水三水防于岘山漾而入定安门从西来者曰苕溪自清源门而入四水总聚于江子滙霅然有声故谓之霅溪又谓之霅川】余不溪【在府治北自杭州府钱塘县流经徳清县城中又北入府城与苕水合即东苕溪之下流也一名孔愉泽一名龟溪一名清溪一名苎溪晋书孔愉尝行经余不亭见笼龟于路者愉买而放之溪中龟中流左顾者数四及愉以讨华轶封余不亭侯铸侯印而印龟左顾三铸如初印工以告愉乃悟遂佩焉寰宇记孔愉泽在徳清县南二百步余不溪在县东南一百步又苎溪在县东二十五里以贡苎为名李宗谔图经其水清彻余则不故名旧志水自钱塘流至徳清县西南二十里奉口入境合武康县前溪南派入县城出东闗北厯敢山漾苎溪漾又北入归安县界经菱湖又西北至县东南十九里钱山漾与北流水合又北经碧浪湖入府城至江子滙与苕溪合又一支自碧浪湖分流东过溪湾又东北过迎春门与苕溪合为运河又有北流水自徳清县城中分余不溪之水北流至沙村与武康前溪水合又北厯归安县南入乌程县界名山塘溪又北仍防余不溪水入碧浪湖】苕溪【在府城西南自孝丰县南北流经安吉县南又东北经长兴县界又东北至府城西南下流入太湖山海经浮玉之山苕水出于其隂北流注于具区元和志霅溪水一名大溪水一名苕水西南自安吉长城两县东北流至州南与余不溪苎溪水合又流入太湖寰宇记苕溪在安吉县西南七十五里北流经长兴县东四十五里乌程县南五十步以其两岸多生芦苇故曰苕溪明统志苕溪有两源一源自天目山一源自独松岭合浮玉山水至安吉州合流至府城西又分二派一自清源门入霅水一至临湖门外合霅溪入太湖旧志苕溪亦名龙溪源出孝丰县天目山东北流至县西南三十里荻浦合广苕山深景二水绕县城东南又合佛子董岭诸水北流至安吉州南二十里分为二东曰龙溪西曰旱溪至石虎山南而复合又北至城西南复为二曰外溪曰里溪至浮石山南复合为一过梅溪镇曰梅溪东北经长兴县南又名南溪入乌程县界至凡常湖合四安苕溪诸水为西溪自县西入城至江子滙与徳清县余不溪北流水武康县前溪水合至县东北十八里大钱湖口入湖又一支自县西分流至县西北十八里入湖又一支自江子滙分流为运河　按苕溪二源一曰东苕出天目山之阳东流经杭府临安余杭钱塘县又东北经湖州府徳清县为余不溪北至湖州府城中谓之霅溪一曰西苕出天目山之隂东北流经孝丰县又北经安吉县又东经长兴县至湖州府城中两溪合流由小梅大钱两湖口入于太湖】浔溪【在归安县东六十里余不溪之支流也自徳清县分流入县境又东北经乌程县之南浔镇入运河】练溪【在归安县东南七十五里唐宝厯中刺史崔元亮开以溉田其水散入嘉兴又有花溪在县东南七十里思溪在县东南四十五里】施渚溪【在归安县西南五十四里一名小溪源出上强山下入北流水】若溪【在长兴县南亦作箬李吉甫元和郡县志长城县若溪水酿酒甚醲俗称若下酒寰宇记箬溪在县南五十步一名顾渚口一名赵渎注于太湖箬溪者舆地志云夹溪悉生箭箬南岸曰上箬北岸曰下箬二箬皆村名村人取下箬水酿酒醇美胜于云阳县志源出西北诸山合白岘青岘诸水为合涧至合溪镇曰合溪又东至县西七里曰罨画溪以上有朱藤花逰人竞集如在画中故名又东为箬溪旧穿城东注明初耿炳文开濠环城遂分流于城外又防南溪诸水入太湖】四安溪【在长兴县西南三十里一名周渎有二源一出安徽广徳州诸山流经县西南九十里为荆塘一出县西北石涧诸山南流为盘涧塘又南为善岸塘二水合流抵西安镇始为四安溪俗呼四安塘又东至县西南分为二一东入乌程县界合苕溪一北厯吕山为吕山塘又北至新塘合若溪入太湖】荆溪【在长兴县西南六十里寰宇记以其出荆山故名每日髙二尺倒流七十里云是呉王送女潮东北流入苕溪】顾渚溪【在长兴县西北三十里又紫花涧亦在县西北三十里寰宇记两岸长薄之下生朱藤至三月紫花满涧一名花濑县志顾渚溪源出顾渚诸山东南流为紫花涧出水口镇又东至县东北二十里入太湖】余甖溪【在长兴县南二十三里溪上有余甖村又白溪在县东北三里】前溪【在武康县治前寰宇记前溪在县西一百步古永安县前之溪也晋沈充家于此溪乐府有前溪曲即充所制又余英溪在县西十二里毎春夹岸花开通夏不竭又阮公溪在县西十五里与余英溪相接梁元帝母阮修容之父居此故名旧志余英溪即前溪上流源出县西北铜岘山东南流经县西二十一里曰阮公溪又东经县南百步曰前溪又东至县东十三里分为二一东北出曰沙溪合徳清北流水入乌程界一东南流入风渚湖】后溪【在武康县北一里自新溪堰分余英溪流经县治北防前溪嵗淤塞宋淳熙末邑令丁大声浚治公私便之】新溪【在武康县东北三里自后溪东注于此宋淳熙中县令蔡霖以沙碛涨塞自汊溪口徙水道东北注五里与长安溪合邑人号为蔡公溪】梅溪【在安吉县北三十里溪上多紫梅故名其水北入苕溪】东溪【在安吉县东南源出独松岭诸山至城东南塔潭合西溪】东溪【在安吉县东南源出大溪山东北流合乌山闗水又合幽岭水入苕溪又董岭水在县西北源出董岭东流至茹湖入苕溪】运河【在乌程县东上源有二一分余不溪一分苕溪合流而东过旧馆至南浔镇入江南界又东经震泽平望二镇与嘉兴之运河合或曰即古荻塘也其支流东南出乌镇曰米荡合于桐乡之烂溪亦曰荻港】太湖【在府北乌程长兴两县界元和郡县志在州三十五里寰宇记震泽在长兴县东三十三里名胜志太湖禹贡谓之震泽周礼谓之具区左传谓之笠泽亦名五湖虽环绕江南数郡以之名州者独呉兴为然旧志在乌程县北十八里东接呉江西接长兴北接江苏呉县宜兴二县界周五百里古称太湖三万六千顷而二万顷属乌程也府界诸水皆自县东北大钱湖口入湖其支流自县西北小梅港口入湖自小梅以北防水之口有八皆以港名自大钱以东防水之口凡二十有八皆以溇名诸口皆有斗门制以巨石各有揷版以时启闭明初设泊官主之后官撤而门揷亦渐湮废　本朝康熙四十六年抚臣王然疏濬诸渎港各建小牐雍正八年督臣李卫修】凡常湖【在乌程县西二十七里苕溪四安溪箬溪诸水俱防于此】碧浪湖【在乌程县南三里羣山四匝诸水滙聚以在岘山前又名岘山漾其西曰玉湖以浮玉山而名】菱湖【在归安县东南三十五里即古陵波塘也唐书地里志乌程县有陵波塘宝厯中刺史崔元亮开旧志菱湖在县东南其地宜菱故名】西湖【在长兴县西南五里唐书地理志长城县有西湖溉田三千顷其后湮废贞元十三年刺史于頔复之又呼于公塘寰宇记塘髙一丈八尺周回七十里山墟名云一名呉城湖昔呉王阖庐筑呉城使百姓辇土于此浸而为湖呉兴记云西湖呉王夫槩所立湖中出佳莼尝贡傍溉田三万顷有水门四十所引方山泉注之】风渚湖【在武康东南十七里以在东南封禺二山间亦曰封渚一曰巽渚广九里亦名九里湖左有上渚亦名下渚湖明洪武中设河泊于此景泰中废湖傍土粘埴浙右陶器多出于此】杨子湖【在安吉县北二十里诸溪涧之水滙流成湖又东防邸阁水入苕溪又有四龙湖在县东二里五龙湖在县东南七里湖在县南九里姚湖在县西南三里西亩湖在县北二里共谓之五湖皆苕溪诸水所滙流处也】贵泾浦【在乌程县东南寰宇记霅溪西南岸有浦曰贵泾梁时苏氏女于此遇一道士曰汝后大贵因遗一五彩龟云三年当有徴苏氏后适章氏生陈髙宣后因名旧志浦在县治东一百三十五步】掩浦【在乌程县东北二十六里寰宇记一名项浦昔项羽观秦王舆御曰可取而代也项梁闻而掩其口之处因名】黄浦【在乌程县西南二十八里寰宇记一名黄蘖涧其源出黄蘖山因名呉兴记云春申君黄歇于呉墟西南立菰城县青楼连延十里后汉司校尉万向于此筑阪溉田宋鲍照有黄浦桥送别诗括地志云亦名庚浦葢康浦也以其左右有上康村下康村晋殷康为太守百姓避其名因改康为庚名胜志黄浦水北流入碧浪湖】余渔浦【在长兴县东北四十二里风土记云一名余吾浦即阳羡之东乡也呉越之间渔吾同音】荻浦【在孝丰县西南三十里源出天目山】仙人渚【在武康县西南三十里沈羲得道之所】钓鱼湾【在乌程县北三里唐张志和钓鱼处所】苏湾【在乌程县南碧浪湖之西其隄为苏轼筑故名】苏公潭【在乌程县东寰宇记从贵泾东流三百五十步至骆驼桥下苏公潭深不可测中有蛟螭唐开元初苏颋为县尉尝悮坠水中直至潭底闻有人语云扶尚书出遂冉冉至水上畧无损溺旧志潭在县治东北一里余杜牧移居霅溪馆诗风定苏潭看月生即此】五花潭【在长兴县西北四十五里虎头岩下大旱不涸又竹山潭在县西北十二里深不可测乌龙潭在县西方顶祷辄应】仙潭【徳清县东北新市镇晋道士陆修静尝自此潭没数月乃出后人记其异因以名潭】山公潭【在孝丰县城东一名三公潭泉水滙于其下深不可测】百花洲【在乌程县南岘山寺左宋淳熙中郡守孙觉开辟芰荷桐柳环绕亭榭逰者踵接】邸阁池【在安吉县北三十里唐书地理志邸阁池圣厯初令钳耳知命置寰宇记邸阁水周回二顷二十亩灌田五百一十亩鳞羽涵泳芰荷交蔚】真珠泉【在乌程县西南二十五里泉清澈方丈余观者以足震地则泉中细泡连起如珠故名】金沙泉【在长兴县顾渚山唐书地理志湖州土贡金沙泉陶九成辍耕录唐时用此水造紫笋茶进贡泉不常出有司具牲牢祭之始得事讫即涸宋季屡加浚治泉迄不出至元十五年一夕水溢可溉田千亩遂赐名瑞应泉】半月泉【在徳清县东北石壁山下泉出石罅状如半月旱潦　无盈涸泉左有观心亭系宋髙宗御书】白苹洲【霅溪东南去州一里寰宇记梁太守柳恽诗云汀洲采白苹日暮江南春因名洲内有芙蓉池池中旧有千叶莲今惟故址存焉】乌程侯井【在乌程县东北三里寰宇记孙皓为乌程侯时所凿口圆径一丈六尺】饮马井【在武康县北十五里相传钱镠防时过此饮马坎中水泉迸流里人因浚治之大旱不涸】温井【在武康县西南十五里温村口可灌田】石井【在武康县东石脇山岩中天欲雨时井出云气】
