<!-- { "loadSidebar": true } -->
　　山川羊鸣山【在州东隔江三十里】屏风山【在州南王圻九域志临江县有屏风山祝穆方舆胜览即夏祠山明统志一名翆屏山上有禹庙及陆宣公祠旧志山有朝真洞】引藤山【在州南方与胜览在龙渠县东十五里山出藤枝长十余尺其大如指中空可吸谓之引藤屈其端置醅中注之如晷漏本夷俗所尚土人效之白居易春至诗闷取藤枝引酒尝即此】氊毛山【在州东南十里其地产草如氊】倚天山【在州东南六十里其山髙耸势若倚天】涂山【在州东南八十里亦曰方斗山以形似名】白石山【在州西北七十里山多白石】鸡公山【在州西北一百里接垫江县界】尖峯山【在酆都县东隔江五十里山峰矗起如卓剑然亦曰大峯山】大峯门山【在酆都县东六十里峯顶二石并峙如门之辟】周城山【在酆都县南七十里石壁四周俨如城壁】金盘山【在酆都县北三十里岩石回环状如金盘】平都山【在酆都县东北隋书地理志临江县有平都山寰宇记在丰都县北二里县以此为名后汉时隂长生于此升天亦张道陵二十四化之一也方舆胜览自县东行一里许始登山石径萦回可二三里平莹如扫林木邃茂夹径皆翠栢殆数万株麂鹿时出没林间与人狎甚有景徳宫旧名仙都观乃汉王方平得道之所明统志在县东北三里道书七十二福地之一旧志今亦名酆都山顶有五台洞】白鹿洞【在酆都县西北一里与平都山峯峦相接一名鹿鸣山】凤凰山【在临江县东四十里上有防仙洞】白龙洞山【在垫江县西十里又西十有石人山】望月山【在垫江县南五十里】将军崖山【在垫江县东南十五里山形陡峻有二石柱形若将军】曲尾山【在垫江县东南六十里冈陇延袤如兽环尾】峯顶山【在垫江县东北二十里旧志去山二十里有古洞飞湍奔泻如雷声闻十余里乆晴闻之则雨乆雨闻之则晴】壁斗山【在垫江县东北三十里峯峦环列如北斗然路通梁山县】髙梁山【在梁山县东北与万县接界隋书地理志梁山县有髙梁山寰宇记寻江源记云髙梁山东尾跨江西首剑阁东西数千里山岭长峻其峯崔嵬于蜀市望之若长云垂天一曰行之方极其顶俯视众山冺若平原剑阁铭所谓岩岩梁山积石峩峩即此方舆胜览去城四十余里】峯门山【在梁山县东十五里方舆胜览其山髙大顶有寒泉两崖对峙如门故名】蟠龙山【在梁山县东二十里方舆览胜孤峙秀杰特出众山之上下有二洞洞中有二石龙状首尾相连故名傍有喷雾崖洞中之泉下注垂崖约二百余丈喷薄如雾宋张商英尝游此题云水味甘腴偏宜煮茗非陆羽莫防辨范成大以为为天下瀑布第一】城山【在梁山县西二十里山有七峯壁立如城】金凤山【在梁山县西五十里山南半崖有罅邃然内皆洞明其石上有若图仙女状面貌宛然时有揺动廹视之则不见】白云山【在梁山县西一百里竒峯突出如笔亦名笔山】石瓦山【在梁山县西一百十三里宁宇记山巅有古人砺刀剑乱石如积瓦焉明统志瓦城亦名石瓦山顶平坦平耕者往往得古铜片】石马山【在梁山县南五里】多喜山【在梁县南五十里方舆胜览山或神光夜现则是境之人必多喜事陈希夷尝修炼于此丹井石枕犹存】髙都山【在梁山县北十五里峯峦迤逦百余里旧有髙都驿唐天寳中进荔枝之路山壤腴而黄民种植为业】栢枝山【在梁山县东南十五里寻江源记云景穴有嘉鱼出柏枝山即此　按郦道元水经注栢枝山在阳口县东南当在今防州府西界舆此不合】五斗山【在梁山县西南三十里其形如斗下有御史潭桂溪出焉】铜印山【在梁山县西南六十里】福利山【在梁山县西北五十里俗名狐狸山明正徳中抚臣林俊以其豊腴改今名】书院峡【在梁山县东五十里方舆胜览在峡石市之北毎风雨防防如闻读书声其中有夫子崖子贡坝】白鹿洞【在州南明统志相传昔有二猎人逐白鹿入洞失鹿所在但见二碧食之得仙】木莲洞【在州南北五里鸣玉溪濵地产木莲树巴人呼为黄心木白居易有诗】寒泉洞【在梁山县西十里胜槩不减盘龙又龙清洞在县西一百里旧志寒泉洞在县西三十里】大江【自重庆涪州流入经酆都县南又东北经州南又东北入防州府万县界水经注江水自桐柱滩迳东望峡又东歴平都又迳虎须滩滩水广大夏防行旅又东迳临江县南又东得黄华水口左迳石城南又东至平洲洲上多居民又东迳壤涂而歴和滩又东迳界坛是地巴东之西界益州之东境故得是名也旧志州西二里有石梁亘三十余丈横截江中俗呼倒须滩即水经注所谓虎须滩也又有折鱼滩在州东三十里石嘴入江水势冲激鱼不防上往往折回舟行至此水涨则平水落则凶又云大江自涪州入酆都县境三十里至县南门外又东三十里入州界又东百里至州南门外又一百二十里入万县界】鸣玉溪【在州西寰宇记在州西十里上有悬岩瀑布髙五十余丈潭洞幽邃古木苍然前刺史房式嘉其幽絶特置兰若凡置五桥以渡溪水今废旧志一名西溪源出白石山流七十里入江　按舆图州西有漕溪东南流入江疑即此其西又有臭水溪滩子沱桂溪丁溪赤溪皆南流入江又西则酆都之龙停溪也】东溪【在州东南三里寰宇记源自南賔县北流注江】涂溪【在州东常璩华阳国志临江县有盐官在盐涂二溪一郡所仰水经注自县北入盐井溪有盐井营户沿住盐井溪水旧志涂溪源出梁山县蟠龙山亦曰蟠龙溪东南流入州界径涂井至石寳寨入江涂井在州东八十里　按舆图作涂井河其西又有□溪河自州北境发源东南流径防井西又南入江防井在州东北二十里许此即华阳国志之盐溪水经注之盐井溪也旧志失载】葫芦溪【在酆都县内上流曰三江溪自石砫防界防诸水西流入境至至县南入江　按寰宇记有望涂溪在南賔县北二百步西流至酆都县南注蜀江即此】稂溪【在酆都县东南流入江又舆图县西五十里许有梁溪自州西界发源西南二百里许至此涪镇西入江诸志不载】龙停溪【在酆都县东北二十里源出金盘山东南流十五里入江】髙滩溪【自梁山县发源曰桂溪西南流迳垫江县东曰髙滩溪又西南入重庆府长夀县界为龙溪即古逢溪容溪也寰宇记逢溪水在梁山县南八十步西南流入忠州桂溪县界又容溪水在桂溪县南三里西流入垫江县界在县南十里　本朝乾隆元年移垫江县县丞分防于此明统志桂溪在梁山县西南三十里两岸多桂名桂溪县以此名旧志桂溪源出梁山县五斗山北流二十里至县西防县城之水转西南流七十里入垫江县界穿壁斗山湍流四十里为髙滩溪在县东南五十里又西南流四十里入长夀县界即龙溪之上源也】纻溪【在梁山县东南流至万县入江详见万县】三河【在垫江县东南二十里有三源一出石人山一出白龙洞一出将军崖至此滙流曰三河口亦曰罗干河东合梁山水出髙滩】黄花水【在州东水经注江水东得黄花水口江浦也庾仲雍曰临江至古城黄花口一百里旧志黄华洲在州东五十里江浦周回可二十里】御史滩【在梁山县西百里方舆胜览张商英为御史与亲朋燕饮于此故名】姜维泉【在州南翠屏山下相传姜维所凿】雌雄泉【在梁山县多喜山一名浴丹井春夏左盈右竭秋冬右盈左竭】盐井【通志忠州盐井上井三眼中井八眼下井二十四眼酆都县盐井一眼】
　　古迹临江故城【今州治汉置华阳国志县在枳东四百里东接胊忍寰宇记本以临江川为名】平都故城【今酆都县治后汉书郡国志巴郡平都注巴记曰和帝分枳置华阳国志巴子治江州或治平都又平都县蜀延熈时省水经注江水东厯平都旧巴子别都也有平都县为巴郡邑旧唐书地理志忠州豊都县即汉平都县义寕二年分临江置寰宇记县在忠州西九十二里　按宋志豊都县南渡后増置旧志遂谓宋初废今考九域志有此县则知废在元丰后也】垫江故城【即今垫江县治汉垫江县在今合州西魏徙置于此寰宇记县在忠州西一百七十里本汉临江县地后魏恭帝三年于此置垫江县周天和二年改为魏安县隋开皇十八年复为垫江县九域志在州西一百二十七里】梁山故城【在今梁山县西隋书地理志西魏置旧唐书地理志县治后魏万川郡故城寰宇记后周天和三年分鱼泉置梁山县以县界内髙梁山为名九域志开寳三年以万州石氏屯田务置梁山军割梁山县焉熈寕五年又析忠州桂溪地益军旧志今县西有万川城西魏万川郡初置于此后徙南浦以此为梁山治也】龙渠废县【在州东南九域志干徳六年以防州龙渠镇忠州开寳二年置南賔尉司在州东南一百八十里宋史地理志咸淳府南渡后増置龙渠县旧志元初省】南賔废县【在酆都县东南旧唐书地理志武徳二年分武寕县置寰宇记县在忠州西南一百里本汉临江县地旧志明洪武初始省入酆都在县东南七十里】桂溪废县【在垫江县东北寰宇记县在忠州一百三十九里唐武徳二年分临江地于此置清水县天寳元年以陇右有清水县改此为桂溪以县界桂溪为名九域志熈寕三年省入垫江旧志在今县东北三十余里】故石城【在州东一百里寰宇记当岷江之北岸李雄之乱巴西郡寄理此城其城四面悬絶】石氏屯田务【在梁山县西方舆胜览五代伪蜀在梁山军始置务平蜀后遂废囙移县于此】屈原塔【塔在忠州东苏轼诗椘人悲屈原千载意未歇南賔旧属椘山下有遗塔方舆胜览在临江县东】吕保藏家【在梁山县东北舆地纪胜梁山絶崖半腹有一穴人迹所不到汉末赤眉之乱有吕保藏家赀巨万赍金寳縁木而上凿崖以居尽伐崖下木防不防近后举家终焉绍兴中有樵夫得一券于崖侧非铜非铁其声锵然上有古篆云西汉之末赤眉邂逅黄金千两坑埋而走羔豚十祭其财自阜今蔵所犹存】东坡【在州治唐白居易于此种桃李有诗又有西坡亦居易故迹】荔枝楼【在州城西南隅唐白居易建又城东有东楼西有西楼居易皆有诗】五云楼【在酆都县景徳观唐段文昌建楼下壁间有唐书瑶池乐部甚妙】翔云楼【在梁山县鼓角楼之左横跨通衢四山环合颇得其胜】垂云楼【在梁山县子城之北王象之舆地纪胜左瞰万石右倚东山景物竒丽峡中所未有】四贤阁【在州学宋知州王辟之建四贤谓唐刘晏陆贽李吉甫白居易皆谪官于此故以名阁宋黄庭坚记】凌云阁【在酆都县平都山顶有碑刻凌云二字】端敏堂【在梁山县治东舆地纪胜在梁山军郡圃东又有仰髙堂在设防之东旧曰清净堂后改名又有瑞光亭在仰髙堂侧】鸣玊亭【在州治西宋建史襄有诗】瑞丰亭【在梁山县治宋陆防有诗】飞练亭【在梁山县东二十里蟠龙山舆地纪胜山有水自洞中流出注于崖下约髙二百余里旧有亭在半山名曰飞练取徐凝诗句今改曰飞雪取殴阳公六月飞雪洒石虹之语】巴子台【在州东唐白居易登城东古台诗超超东郊上有土青崔巍不知何代物疑是巴王台】望夫台【在州南十里宋苏轼有诗】
