<!-- { "loadSidebar": true } -->
　　古迹南郑故城【在今南郑县东史记秦厉公二十六年城南郑恵王十年攻楚汉中取地六百里置汉中郡汉元年项羽立汉公为汉王王巴蜀汉中都南郑后汉末张鲁据汉中改为汉寜郡建安二十年曺操讨平之复为汉中郡二十四年先主克汉中称汉中王魏延蒋琬费袆相继镇此号为重镇魏景延四年克蜀置梁州晋建兴二年没于李雄永和三年复属晋寜康元年又陷符坚太元九年复归晋梁天监三年夏侯道迁以梁州降魏郦道元水经注县故褒之附庸也南郑之号始于郑桓公桓公逼于犬戎其民南奔故以南为称大城周四十二里城内有小城皆汉所修筑晋咸康中梁州刺史司马勲断小城东三分之一而以为梁州汉中郡南郑县治乐史太平寰宇记后魏废帝三年改南郑为光义县移理州东光义府隋开皇初复为南郑县大业八年移县理郡西城南临汉水即今所理故城在今县东北王象之舆地纪胜古汉中郡城在今县东二里许即秦厉公所筑宋嘉定二年始徙今治　按南郑县前汉时即为郡治未尝治西城也辨见兴安州】亷水故城【在南郑县西南后魏延昌中置县属褒中郡梁大同中省宋复置舆地纪胜县在府南五十里绍兴四年安抚使宇文价奏于南郑县南路石幢修置康水县以便民户输纳旧志绍定中废】汉隂故城【在南郑县南水经注汉水东过南郑县南水南即汉隂城也相承言吕后所居魏书地形志汉中郡有汉隂县周隋间废】褒中故城【在褒城县东南古褒国国语周幽王伐有褒褒人以褒姒女焉汉书髙帝纪元年张良辞归韩汉王送至褒后为县属汉中郡东晋时曰苞中宋书州郡志谯縦灭梁州刺史还治汉中之苞中县所谓南城也元嘉十年刺史甄法防于南城失守刺史萧思话还治南郑而苞中遂废水经注褒水南经褒县故城东褒中县也本褒国汉昭帝元鳯六年置李吉甫元和郡县志褒城县东至兴元府三十三里本汉褒中县当斜谷大路隋开皇元年以避庙讳改为褒内仁夀元年改为褒城王存九域志褒城县在府城西北四十五里县志唐褒城在县东南十里宋嘉祐中徙治山河堰北后移堰南即今治古褒国城在今县东三里】武乡故城【在褒城县东蜀志建兴元年封诸葛亮为武乡侯魏书地形志褒中郡领武乡县延昌元年置　按隋志不载武乡废置盖西魏时巳废也寰宇记谓武乡谷在郑东北百三十二里即诸葛受封处后魏置县疑亦相近焉旧谓在褒城县西十七里恐亦无据】城固故城【在今城固县西北汉置城固县属汉中郡蜀汉谓之乐城蜀志建兴七年筑汉乐二城姜维传景耀元年令监军王舍守乐城常璩华阳国志蜀时以城固为乐城是也晋仍为成固县宋志作城固县水经注壻水东南迳大城固北城乗髙势北临壻水元和志城固县西至府七十二里本汉旧县城固故城在县东六里韩信所筑晋平谯縦后梁州刺史尝理于此寰宇记城固汉旧县有南北二城相对　按四夷县道记云城固今县东六里故北城是以有南城故谓此为北城周地图记云后魏正始中城固县移居壻乡川即今理府志宋咸寜二年县尉柴炳移今治旧县城在今县西十八里】城固南城【在城固县南水经注涔水东北流迳城固南城北城在山上或言韩信始立或言张良创筑未知定所制矣义熙九年索为梁州刺史自城固治此故谓之南城城周七里衿涧带谷絶壁百寻北谷口造城东门傍山寻涧五里有余盘道登陟方得城治城北水旧有桁北渡涔水水北有赵军城城北又有桁渡沔取北城城即大城固县治也　按沈约宋志梁州刺史所治南城在褒中县与水经注不同未知孰是】安阳故城【在城固县东汉置属汉中郡后汉因之魏晋时徙废　按水经云汉水自城固又东过安阳县南则汉安阳本在今城固东界自魏晋时分属西城又改名安康乃渐徙而东今汉隂境有故城乃晋后之安东北汉初之安阳也】兴道故城【今洋县治即濊城也一作傥城晋书地理志汉中郡有兴道县魏书世宗纪正始三年将军赵遐破梁军于灙城桑坪元和兴道县志洋州郭下本汉城固县地后魏宣武帝分置兴势县在兴势山上以为名贞观二十三年改为兴道县寰宇记后魏正始中分城固置兴势县复自石泉移晋昌郡于县废帝三年改为灙城郡隋大业三年自山上移县居废郡廨先是移郡就西乡县此为属邑后以险周贞元初又移洋州郡于此明统志兴道废县在洋县城东门内通志兴势故城在洋县东北三十三里】黄金故城【在洋县东北晋书地理志汉中郡有黄金县宋齐志不载隋书地理志汉川郡复领黄金县元和志县西南至洋州一百三十里本汉安阳县地后魏文帝置县因黄金水为名寰宇记后魏大统十二年置县属直州废帝二年分属洋州郡隋开皇三年属洋州大业三年属汉川郡十一年移县治北六十里巴岭镇唐贞观三年移今理广徳后因羌乱权于蜯湍置行县在汉江北南至西乡县六十里元和以后仍移今理宋干徳四年并入真符县】真符故城【在洋县北唐置属洋州元和志县南至洋州六十里开元十八年分兴道县置华阳县天宝三年废八年复置因凿山得玉册改名真符仍京兆府寰宇记县本汉安阳县地初置于黎园北去京兆府四百余里天宝十一载改洋州以去州偏逺移县就桑坪店北去盩屋四百四十里九域志真符县在州东南四十九里舆地纪胜干徳四年并黄金县入真符仍移县就废黄金县明统志真符县宋末废元复置至元二年并入洋州故城在洋县东十里】西乡故城【在今西乡县南东观汉记永元七年以南郑西乡封班超为定逺侯晋书地理志汉中郡统西乡县宋书州郡志西乡令蜀立曰南乡晋太康二年更名水经注洋水东北流迳平阳城汉中记曰本西乡县治也自城固县城南入三百八十里距南郑四百八十里城即定逺矣后汉班超封定逺侯即此元和志西乡县西北至洋州一百里武徳九年州理在西乡后移理兴道县寰宇记西郷即今县南十五里平阳故城后魏正始中废仍于今县西五十里丰寜戍置丰寜郡及丰寜县属直州废帝二年于今西乡县置洋州隋大业二年废洋州仍改丰寜为西乡移理废州廨即今县治县志宋改建县治于嵩坪之阳百歩许未有城池元时皇椢公屯徙西乡改迁今治去嵩坪一里许定逺城在县南二百五十步又南郷故城在县东南归仁山渔渡坝口】梁泉故城【今鳯县治魏书地形志南岐州领固道郡延兴四年置元和志南岐州领固道郡后魏太平真君二年拓定仇池于此立镇太和元年置固道郡孝昌中以郡置南岐州废帝三年改鳯州因州境鸑鷟山为名东北至鳯翔府三百八十里东南至兴元府三百八十里治梁泉县本汉故道县地后魏太和元年置取县西梁泉山为名通志梁泉故城在鳯县东一里】故道故城【在鳯县西北接秦州两当县境汉书髙帝纪元年汉王引兵从故道出袭雍水经注捍水迳武都故道县之故城西又两当水西南迳故道城东魏东征仇池筑以置戍元和志汉故道县晋永嘉后地没氐羌后魏变文为固置故道郡】三泉故城【在寜羌州西北元和志县东北至兴元府二百五十里本汉三泉县地武徳四年置南安州又置三泉县八年州废以县属梁州寰宇记后魏正始中置三泉县以界内三泉山为名唐天宝元年自今县西南一百二十里故县移理嘉陵江东一里闗城仓陌沙水西置即今县理也东至西县一百五十里故城唐武徳四年置在利州东北一百五十里兴地纪胜绍兴三年金人自饶风闗入汉中呉玠遣刘子羽统诸军屯三泉以防隘口以县权任轻奏复为军八年陞为大安军元一统志国初为大安州至元二十年降为大安县属沔州并三泉县入之东北至本州一百七十里北至畧阳县二百里明初废府志大安军城在沔县西一百八十里又三泉故县在军东一里濒江】沔阳故城【在沔县东南汉置以在沔水之阳为名蜀志建安二十四年先主于沔阳设坛埸为汉中王建兴五年诸葛亮率诸军驻汉中行屯于沔阳华阳国志魏置梁州初治沔阳又云蜀时以沔阳为汉城水经注沔水又东迳沔阳故城南萧河所筑也城南临汉水北带通逵寰宇记故城在梁州西八十二里西迳东南十六里隋开皇三年移府志在沔县东十里】西县故城【在沔县西后魏置嶓县隋改名元和志县西至兴元府一百里寰宇记按郡国县道记云西县本名白马城又曰浕口城周地图记云后魏正始中分沔阳故县地置嶓县属华阳郡隋开皇三年罢郡置白马镇于古诸葛城县理不改大业二年改嶓为西县以县西南有西乐城名之唐武徳二年废镇置褒州八年省州自今县东南五里移西县理于此本属兴元府宋平蜀以此县当要冲直属朝廷西至三泉县一百六十里西北至顺政县一百五十里九域志至道二年以西县隶大安军九年还属兴元府元一统志壬子年改属沔州至元二十年省入畧阳县明统志故城在今沔县西四十里】铎水故城【在沔县东九域志西县有铎水镇元一统志沔州治铎水县本西县旧镇也戊午年始以其地升为褒州改镇为县至元二十年废褒州移沔州来治县东至兴元府七十里西至大安县一百七十里东北至褒城县六十里西北至畧阳县一百三十里府志明洪武四年知州王昱移今治旧州在县东二十里】武兴故城【今畧阳县治三国汉置武兴督于此咸兴初钟防围汉乐二城遣别将进攻闗口武兴督蒋舒开城出降晋时为武兴戍隆安中没于氐宋时以氐杨文宏为白水太守屯武兴武兴为国始于此后魏正始三年文宏孙绍先反邢峦将传竪眼攻武兴克之遂灭其国以为武兴镇寻置东益州正光以后绍先复奔还武兴自立为王梁中大通六年以武兴王杨绍先为梁南秦二州刺史大同元年绍先子智慧表求归国诏以为东益州西魏大统十一年仍于武兴置东益州以绍先子辟邪为刺史废帝二年辟邪据州反诏叱罗协与赵旭讨平之以宇文贵为兴州刺史镇之元和志兴州东南至兴元府二百五十里治顺政县本汉沮县地兴州即古武兴城也宋开禧三年呉曦据兴州叛即州为行宫僣改州为开徳府称蜀王安丙等讨平之改州为沔州元一统志南宋端平三年蜀乱守臣皆弃去壬子年复立沔州于旧治至元二十年迁州治铎水县畧阳属焉县志武兴废城在县东闗府志在县南二百步】沮县故城【在畧阳县东汉置元和志兴州即汉武都郡之沮县也晋永嘉末氐人杨茂搜据武都自后郡县荒废县志沮县故基在今县东一百十里沮水河侧】长举故城【在略阳县西北后魏置魏书地形志东益州有盘头郡领长举武世二县隋书地理志顺政郡领长举县西魏置又立槃头郡后周郡废元和志县南至兴州一百里本汉沮县地后魏于此置长举县为槃头周武帝废槃头郡县改属落丛郡隋开皇三年罢郡县属兴州旧唐书地理志长举城本旧槃头城贞观三年移今所寰宇记县在沔州北八十里后魏太武置以长举城为名槃头故城在县南三里因水槃曲为名元一统志长举废县先在州北八十二里唐贞观二年移治在州西一百里至元十二年并入畧阳县志在县西北一百二十里】鸣水故城【在畧阳县西魏书地理志东益州有落丛郡领武都鸣水二县隋书地理志顺政郡领鸣水县西魏置曰落丛并置落丛郡开皇初郡废六年县改为厨北八年改曰鸣水元和志县东至兴州一百十里本汉沮县地后魏宣武于此置落丛郡因落丛山为名又置落水县因谷为名旧唐书地理志鸣水县旧治在蕃水县永隆元年移治水北唐书地理志长庆元年省入长举】白云废县【在南郑县东隋书地理志南郑有西魏置白云县大业初并入唐书地理志武徳三年析城固置白云县九年省寰宇记白云故城在南郑县东后周天和中立】龙亭废县【在洋县东后汉蔡伦传元和元年伦封龙亭侯水经注汉水东厯上涛迳龙下龙下地名也有邱郭坟墟旧谓此舘为龙下亭魏书地形志有晋昌郡治龙亭县隋志不载盖西魏时郡县俱废也寰宇记龙亭故城在今兴道县东梁州记云龙亭县属傥城郡县志废县在今县东十八里龙亭山下】懐昌废县【在西乡县西隋书地理志西郷旧有怀昌郡后周废为懐昌县至大业初废入焉寰宇记西魏废帝二年洋州领懐昌郡郡领懐寜一县后周天和五年省郡改懐寜为懐昌县隋开皇三年属洋州大业三年省县】洋源废县【在西乡县南元和志县西北至洋州一百二十里本汉晋西乡地武徳七年分置因洋水以为名寰宇记废洋源县本汉城固县地唐武徳七年析西乡县东南一百八十里地置大厯元年为狂贼烧劫遂北移于西乡县南二十里白湍村宝厯元年节度使斐度奏淮敕洋源县为乡以地邻近诸邑】黄花废县【在鳯县北唐书地理志武徳元年析梁泉置黄花县宝厯元年省寰宇记废县在鳯州北六十里汉故道县地梁泉县之梁道乡也唐置县以东有黄花川因名九域志梁泉县有黄花镇】金牛废县【在寜羌州东北元和志金牛县东至兴元府一百八十里本汉葮萌县地东晋孝武分置绵谷县武徳二年分绵谷县通谷镇置金牛县取秦时石牛出金为名旧唐书地理志金牛县本属褒州武徳八年州废属梁州唐书地理志寳厯元年省金牛入西县寰宇记废县在梁州西一百八十里本汉褒中县地唐开元十八年按察使韩朝宗自褒城县西四十里故县移就白土店置南临东汉水西临陈平水九域志金牛镇在三泉县东六十里府志金牛故城在沔县西南九十里即金牛驿也】嘉牟废县【在寜羌州南旧唐书地理志武徳四年置嘉牟县属南安州八年废】华阳废县【在沔县东魏书地形志华阳郡治华阳县寰宇记隋开皇三年罢郡县必废于此时今褒城县有华阳水盖以近故县得名】修城废县【在畧阳县西北汉置修城道属武都郡后汉废魏大和中任城王澄为梁州刺史授氐帅杨仲显为修城镇副将魏书地形志南秦州有修城郡治广长县太和四年置又领柏树县太和八年置又东益州有广长郡属广长新益二县周书本纪世宗二年以修城郡领康州隋书地理志顺政郡领修城旧置修城郡县曰广长后周郡废仁夀初改名又西魏置柏树县后周废入　按今本地形志作修武郡似误】仇池废县【在畧阳县西北魏书地形志东益州有仇池郡领西乡西石门二县隋书地理志西魏于顺政郡置仇池县后改曰灵道大业初省入顺政旧志仇池县城在县西北一百六十里非成县之仇池也】汉中废卫【在府治西明洪武四年建本朝顺治十六年裁】寜羌废卫【今宁羌州治本沔阳县地名羊鹿坪明洪武二十九年羌民田九成作乱讨平之明年于此建寜羌卫成化二十二年巡抚郑时以地僻山险流民聚集奏设州治于卫治之南　本朝顺治十一年裁卫府志有古城二一在城东北一在城东南】曺操城【在南郑县北舆地纪胜在县北十七里汉建安二十年操克汉中留夏侯渊守此】下桃城【在南郑县东宋元嘉十一年梁州刺史萧思话讨杨难当难当将薛健蒲甲子退保下桃城旧志南郑县有下桃城】汉王城【在褒城县南舆地纪胜在县南十里旧志在县东北二十里又有汉王城在城固县东十里南近汉江北绕壻水相传汉王驻守于此或曰即刘封所筑之乐城也又凤县南四十里亦有汉王城】万石城【在褒城县东南水经注汉水又东迳万石城下城在髙原上原髙十余丈四面临平形若覆瓮水南遏水为岨西北并带汉水其城宿是流离聚居故世亦谓之流离城】胡城【在城固县西魏书地形志汉隂县有胡城水经注汉水东迳胡城南义熙十五年城上有密云细雨五色昭章晓而云霁乃觉城崩半许沦水出铜钟十二枚刺史索奉送洛阳南对扁鹊城当是越人旧所经涉故邑流其名耳九域志汉张骞使西域与胡妻俱还至汉中筑城居之即此城也旧志古胡城在县西四十里又扁鹊城在县西南四十里】小城固城【在洋县东水经注汉水东迳小城固南州治大城固移县治此故曰小城固也】白公城【在洋县西九域志昔白起守汉中筑城以控制蛮獠处府志城在县西二十里又魏书地形志龙亭县有安国城舆地纪胜城在兴道县东南七里临汉江】木马城【在西乡县西南宋白日梁大同间于巴岭侧东立巴州治木马县即此城又县志有寨子城在县西南六十里相传汉髙祖屯兵于此】唐仓城【在鳯县北水经注北川水北流迳唐仓城下通鉴五代周显徳二年王景等伐蜀蜀李延珪分兵出鳯州北唐仓镇及黄花谷絶周粮道寰宇记梁泉县有唐泉栅旧立仓廪至今谓之唐仓栅旧志唐仓镇在县北三十里】威武城【在鳯县东北六十里五代梁贞明初蜀王建置城于此为戍守之地】白马城【在沔县西北即汉阳平闗也汉建安二十年曺操征张鲁自散闗入武都陥平阳闗鲁使弟济据闗横山筑城十余里二十二年先主谋取汉中次阳平闗与夏侯渊相拒二十四年自阳平闗渡沔水破渊于定军山皆即此宋元嘉十年氐王杨难当袭梁州攻白马获晋昌太守张范梁天监三年梁州刺史夏侯道迁以汉中降魏白马戍主尹天宝引兵击之败死后魏孝昌初淳于诞行华阳郡事带白马戍主魏地形志书沔阳县有白马城水经注张鲁治东对白马城一名阳平闗其城西带浕水南西沔川城侧二水之交亦曰浕口城章懐太守曰阳平闗在褒县西北　按今寜羌州界有阳平闗盖后代移置或谓即白马城非是详见闗隘】张鲁城【在沔县西水经注沔水南迳张鲁城东初平中刘焉授鲁督义司马住汉中断絶阁道用逺城治因即崤岭周回五里东临濬谷西北二面连峯接崖从南为盘道登陟二里有余浕水又南迳张鲁治东水西山上有张天师堂于今民事之庾仲雍谓山为白马塞堂为张鲁治通典西县西四十里有阙俗名张鲁城地】西乐城【在沔县东南蜀志建兴七年丞相亮徙府营于南山下原上筑汉乐二城华阳国志蜀以沔阳为汉城以对城固之乐城而言故亦曰西乐城水经注沔水东迳西乐城北城在山上周三十里甚崄固城侧有谷谓之容裘谷道通益州山多羣獠诸葛亮筑以防御梁州刺史杨亮以即崄之故保而居之为符坚所败后刺史姜守潘猛亦相仍此城通典故西乐城在西县西南】诸葛城【在沔县西亦名武侯垒水经注沔水又东迳武侯垒南诸葛武侯所居也南枕沔水水南有亮垒背山向水中有小城回隔难解寰宇记隋开皇三年置白马镇于古诸葛城是也】黄沙城【在沔县东北蜀志建兴十年丞相亮休士劝农于黄沙魏书地形志沔阳有黄沙城水经注黄沙水侧有黄沙屯诸葛亮所开也】街亭【在城固县西四十五里寰宇记南郑县有街亭即蜀将马谡与张郃战处】黄金戍【在洋县东北其相近又有铁城蜀汉咸熙七年曺爽侵汉中王平议先遣军据兴势若贼分向黄金平帅千人下自临之晋永嘉末贼王如余党李运杨虎等自防阳率众入汉中刺史张光遣晋率众于黄金拒之宋元嘉十一年杨难当据汉中萧思话拒之难当魏兴太守薛健据黄金副姜宝据铁城铁城与黄金相对去一里思话遣汉中太守萧承之进攻拔之遂进据黄金齐书本纪黄金山张鲁旧戍南接汉川北枕驿道崄固之极水经注黄金戍傍山依峭崄折七里氐掠汉中阻此为戍与铁城相对一城在山上一城在山下言其崄峻故以金铁制名通典黄金城在黄金县西北八十里张鲁所筑元和志故铁城在黄金县西北八十里城在山上】回车戍【在鳯县南寰宇记戍在梁泉县南一百六十里梁太清五年西魏遣雍州刺史达奚武为大都督及行台杨寛率众七万由陈仓路取回车戍入斜谷闗出白马道谓此也】大桃戍【在畧阳县东宋元嘉十一年萧承之讨杨难当其党赵温等自南城奔走退据大桃元和志有大城戍在顺政县东四十九里寰宇记谓之大桃戍元一统志大桃驿在畧阳县东四十五里盖即大桃戍也】妫墟【在城固县西北后汉书郡国志成固县妫墟在西北县志在县西北二十里其地有二井一苦一甘名曰双井相传为舜所居按应劭汉书注妫墟地在今兴安州又考水经注当在洋县东北界未知孰是】韩信坛【在城固县北水经注大城固北临壻水水北有韩信台髙十余丈上容百许人相传汉髙祖齐七日置坛设九宾以礼拜信也舆地纪胜韩信坛在城固县东六里】督军坛【在沔县东南其旁有八阵图水经注定军山东名髙平是亮宿营处营东即八阵图也遗址畧在元和志八阵图在西县东南十里诸葛亮垒门以石为图元一统志谓之武候督军坛府志八阵图在定军山下图列八阵聚细石为之各六十四聚又有二十四聚作两层每层各十二聚其迹尚存或为人所散乱及夏水没水退如故】汉庙堆【在南郑县西南水经注昔汉女所逰侧水为钓台后世人观其頽基崇广因谓汉庙堆】武侯琹堂【在沔县东南定军山下室内有石琴相传诸葛亮所御】范伯年宅【在南郑县西南伯年尝对宋明帝言梁州有亷泉让水臣所居在亷让之间即此】天汉楼【在府治东北子城上宋建周览江山为一郡之胜鲜于侁诗千峯赴华阳一水连天汉】望云楼【在洋县北世传唐徳宗幸梁洋尝登是楼御题十字于梁上及还京凿取以归】五云楼【在洋县五云宫内宋建】草凉楼【在鳯县东北六十里旧传唐明皇驻驿于此】凌霄阁【在南郑县西南中梁山寺前下瞰汉川据一郡最胜处】郙阁【在畧阳县西汉建寜三年太守李翕建有铭曰维斯析里处汉之右溪源漂疾横注于道陟秋霖漉盆溢深沟汉水瀼稽滞啇旅路当二州绖用所阻斯溪既然郙阁尤甚太守汉阳阿阳李君讳翕字伯都闻此为难其日久矣乃命衡官据下辨仇审改解危殆即便求隠析里大桥于今乃造行人夷欣慕君靡巳宋文同诗南征曾读梧溪颂西溯今观郙阁铭方舆胜览郙阁在灵岩寺县志阁在县西二十里临江崖髙数十丈俗名白崖水溢则上下不通故李翕凿石架木建阁以济行人废址犹存宋理宗时太守田克仁以铭字昏讹重刻于灵岩之絶壁在今县南　按李翕欧阳修集古录及旧志误作李防今从赵明诚金石录洪适隶释改正此铭相传以为蔡邕文后人附防未可信】柱石堂【在府治内宋文同建】袭美堂【在洋县城内宋韩亿韩缜父子相继知州事有美政洋人徳之为建此堂】啸歌堂【在鳯县治内曺学佺名胜志宋黄庭坚过鳯州诗有啸歌山水里之句后人因建此堂】临汉亭【在府治内宋文同建引汉水绕其下因名内又有四照亭緑景亭】众芳亭【在府治内宋兴元帅晁公武建】领要亭【在府治内宋虞允文建外览江山内瞰城郭取杜甫诗佳处领其要为名又宪司内有汉节亭亦允文建取杜诗汉节梅花外为名】吸月亭【在鳯县治后取苏轼劝君且吸杯中月句为名】飞盖亭【在鳯县治内方舆胜览县出金丝栁宋元丰间有防取百株卲康节诗杨栁垂金风动如飞盖后于此建亭取其诗飞盖为名】秋兴亭【在沔县旧郡治内唐刺史贾载所筑贾至有记】美农堂【在南郑县东寰宇记梁州记云后汉安帝时太守桓宣每至农月亲载耒耜以登此台劝民故后人号曰美农台在郡西通志在今府城东】钓台【在褒城县东北五里褒水出谷处巨石髙广相传郑子云修真垂钓于此又南九十里亷水旁有台】樊哙台【在城固县北水经注壻水迳樊哙台南台髙五六丈上容百许人舆地纪胜台在县北五里汉樊哙所筑】天汉台【在洋县北五里上有望京楼宋王冲建】梳妆台【在西乡东南午子山下相传云汉髙祖为戚夫人筑】思计台【在鳯县南五里蜀鉴梁泉县有思计台在城南诸葛武侯登台筹画因以为名】凝云榭【在府园宋建文同有诗】玉峯园【在洋县城南又城北有南园北园西园】郡圃【在洋县治北唐时创辟宋文同知洋州乃餙其台榭有横湖湖桥水池萩浦蓼琠寒芦港二乐榭香橙径待月台灙泉亭吏隠亭霜筠亭露香亭涵虚亭溪光亭过溪亭褉亭盖萏亭野人庐此君庵茶蘼洞诸胜政暇赋诗苏轼苏辙鲜于侁皆遥和】铜场【在畧阳县东九域志顺政县有青阳铜埸方舆胜览青阳驿在县东五十里】合江仓【在畧阳县治东宋开禧中杨巨源所监合江仓即此】济众监【在畧阳县东宋置九域志监在兴州东一百七十里景徳二年置铸铁钱后废】鬼迷店【在鳯县东北宋陆防诗往者秦蜀间慷慨事征戌猿啼鬼迷店马噤飞石铺方舆胜览鬼迷店在大敬闗下飞石铺在小益道中】石镜【在褒城县北十二里山河堰石门上光莹可鉴】
