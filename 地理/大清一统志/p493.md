<!-- { "loadSidebar": true } -->
　　名宦汉张敞【河东平阳人为太原太守满歳为真太原郡清】郑昌【泰山刚人成帝时为太原太守着治迹条教法度为后所述】彭宣【淮阳阳夏人成帝时为太原太守】冯衍【京兆杜陵人更始二年尚书仆射鲍永行大将军事以衍为立汉将军领狼孟长屯太原缮甲养士扞衞并土】刘瓆【平原人桓帝时为太原太守时小黄门晋阳赵津等谄事宦官贪横放恣为一县巨患瓆使郡吏王考按其罪虽经赦令竟杀之宦官因縁谮诉帝震怒徴瓆下狱死】晋荀藐【颍川人榆次令为政以徳而民懐之防鳯集其境武帝下诏褒美曰就之如日月敬之如神明爱之如父母乐之如时雨】王陟【琅琊人永兴初为岚州守时刘渊称帝将攻岚石等州刘琨与陟约拒寇陟曰公不负朝廷陟敢负公哉协力守御卒赖保全后陟既迁其地乃陷】南北朝魏元徽【景穆曾孙明帝时为并州刺史先是州界夏霜安业者少徽辄开仓赈之文武共谏止徽曰昔汲长孺郡守耳尚辄开仓救人灾弊况我受委大藩岂可拘法而不救人困也先给后奏明帝嘉之加安北将军汾州山胡旧多刦掠自徽为郡羣胡相戒勿得侵扰邻州汾肆之人多来诣徽投诉愿得公判除泰州刺史还都吏人泣涕攀车不能自己徽车马羸弊皆京来旧物见者莫不叹其清俭】北齐段韶【姑臧武威人家五原郡大宁二年除并州刺史为政举大纲不存小察甚得民和】周宇文神举【文帝族子建徳中従平并州即授刺史州既齐氏别都控帯要重又甫平定多有奸猾神举励精为治示以威恩旬月之间逺近悦服】隋皇甫诞【安定乌氏人开皇末汉王谅为并州总管盛选寮佐上以诞公方著称拜并州总管司马总府政事一以谘之谅甚敬焉炀帝即位谅发兵作乱诞谏止以死请谅怒囚之及杨素将至谅屯清源以拒之谅主簿豆卢毓出诞于狱协谋拒谅谅袭击破之并抗节遇害】陶模【京兆人仁寿初为岚州司马汉王谅作乱刺史乔钟葵将赴逆模拒之临之以兵辞气不挠遂系狱及谅平拜开府】唐窦静【岐州平陆人武徳初并州大总管府长史是时突厥数万为边患粮道不属静表请屯田太原以省餽运岁收粟数万斛诏检校并州大总管又请断石岭以为障塞制突厥之入】李靖【京兆三原人武徳八年突厥攻太原靖为行军总管以江淮兵万人屯太谷时诸将多败独靖以完军归】李勣【曹州离狐人贞观初行并州大都督府长史治并十六年以威肃闻帝曰炀帝不择人守邉劳中国筑长城以备虏今朕用勣守并突厥不敢南贤长城逺矣】张文瓘【贝州武城人徙家魏州之昌乐贞观初并州防军时李勣为长史尝以管萧比之勣入朝文瓘与僚属二人皆饯勣赠二人以佩刀玉带而不及文瓘文瓘疑之勣曰赠刀欲其果断赠带俾其守约束子才无施不可焉用赠】李义琰【魏州乐昌人为太原尉时李勣为并州都督僚吏惮其威义琰独敢廷辨曲直勣甚礼之】韩思彦【邓州南阳人高宗时使并州方贼杀人主名不立醉胡懐刀而污讯掠巳服思彦疑之晨集童儿数百暮出之如是者三因问儿出亦有问者乎皆曰有之乃物色推讯遂禽真盗】裴懐古【寿州寿春人武后时为并州大都督府长史吏民懐爱神龙中迁左羽林大将军未至官还为并州人知其还擕扶老稚出迎崔宣道始代为长史亦野次懐古不欲厚愧宣道使人驱迎者还而来者愈众其得民心如此】崔神庆【贝州武城人武后时拜并州长史始至有诏改钱币法州县布下俄而物价踊昂商贾惊扰神庆质其非于朝果豪猾妄为之后喜下制褒美初州隔分为东西二城神庆跨水聨堞合而一之省防御兵岁数千】韦安石【京兆万年人武后时并州司马有善政】张説【河南洛阳人明皇时授检校并州长史兼天兵军大使时朔方军大使王晙诛河曲降虏阿布思也九姓同罗防野固皆疑惧説持节从轻骑二十直诣其部宿帐下召见酋豪慰安之由是九姓遂安】李暠【宗室淮安王神通元孙明皇时以黄门侍郎检校太原以北诸军节度使太原俗为浮屠法者死不葬以尸弃郊饲鸟兽号其地曰黄阬有狗数百习食胔颇为人患吏不禁暠至遣捕杀之申厉禁条约不再犯遂革其风】戴谦【开元二年为文水令于县东北凿甘泉荡沙灵长千畆等渠俱引文谷水传溉田数千顷民用富饶】严挺之【华州华隂人开元初太原少尹初殿中监王毛仲抵太原朔方籍兵马后数年仍牒太原取兵仗挺之恐毛仲有变宻啓于帝及毛仲败帝嘉其忠擢刑部侍郎】张嘉贞【蒲州猗氏人为并州长史政以严办吏下畏之奏事京师明皇数慰劳突厥九姓新内属杂处太原北嘉贞请置天兵军绥防其众即以为天兵军使】崔曰用【滑州灵昌人开元十年并州大都督府长史卒于官人懐其惠吏民数百皆缟服送防】王忠嗣【华州郑人天寳初为河东节度使持重安邉不生事训练士马随缺缮补军中士气盛日夜思战忠嗣縦诡间伺虏隙时出奇兵袭敌所向无不克每出召属长付以兵使授士卒虽弓矢亦志姓名其上军还遗亡镞皆按名第罪以是部下人自劝器甲充牣据要险筑城堡斥地甚逺】崔衍【深州安平人天寳末为清源令劝民力田懐附流亡观察使马燧表其能】王思礼【高丽人入居营州乾元中为河东节度副大使持法严明士不敢犯器甲精良储粟至百万斛】辛云京【兰州金城人客籍京兆寳应元年授太原尹治谨于法下有犯虽丝毫不肯贷赏功亦如之故军中畏而信回纥入朝所在暴钞至太原惕息不敢纵数年太原大治】马燧【汝州郏城人大歴中为河东节度使时太原兵力衰单燧募得数千人补骑士教之战数月悉成精卒造器用皆完统居一年闗广场肄兵得三万威震北方徳宗初年天下方骚北邉数有警燧念晋阳王业所基宜固险以示敌乃引晋水架汾而属之城潴为东隍省守陴万人又酾汾环城树以固隄马】令狐楚【宜州华原人贞元中郑儋领太原在幕府掌书记至判官儋暴卒不及占后事军大哗将为乱夜十数骑邀取楚使草遗奏诸将圜视楚色不变秉笔辄就以徧示之皆感泣一军乃安定】李景畧【幽州良乡人贞元中为太原少尹行军司马先是景畧为丰州刺史回纥使梅録将军入朝景畧尝折服之至是复入朝过太原节度使李説大防争坐説不能遏景畧叱之梅録识其声惊拜曰非李丰州耶遂就坐将吏相顾严惮】李自良【兖州泗水人贞元中为河东节度使居治九年举不愆法简俭易循民不知有军上下谐附】严绶【华州华隂人宪宗时为河东节度使选兵遣大将李光顔助平夏州杨惠琳及蜀刘辟在镇九年尚寛惠治称流闻士马孶息尝大阅旗帜周七十里回鹘梅録将军在会闻金鼓震伏】李载义【自称恒山愍王之后文宗时为河东节度使回鹘使者嵗入朝所过暴慢吏不敢呵禁但严兵自守虏狃习益謷悍载义召大酋戒之因悉罢所防兵酋严惮之讫无犯者】柳公绰【京兆华原人太和四年为河东节度使遭岁恶撙节用度辍宴饮衣食与士卒均北虏遣梅録将军李畅以马万匹来市所过皆厚劳饬兵以防袭夺至太原公绰独使牙将单骑劳问待以至意闗牙门令译官引谒宴不加常畅徳之出泪徐驱道中不妄驰猎陉北有沙陀部勇武喜鬭为九姓六州所畏公绰召其酋朱邪执宜治废栅十一募兵三千留屯塞上其妻母来太原者令夫人饮食问遗之沙陀感恩故悉力保障】刘沔【徐州彭城人会昌初为河东节度使兼招抚回鹘进屯雁门闗回鹘寇云州沔击之斩七禆将败其众迎太和公主还诏録李靖平颉利事赐之】毕諴【河南偃师人宣宗时为河东节度使河东尤近胡复修杷头七十烽谨虏寇不敢入】卢简求【河中蒲人为河东节度使太原统吐浑契苾沙陀三部难驯制他帅或与诅盟质子弟然寇畧不为止简求归所质开示至诚虏惮其恩信不敢乱】韦宙【京兆万年人卢钧节度太原表宙为副时回鹘破诸部入塞下剽杀吏民钧欲得信重吏视邉宙请往徧见酋豪适谕之视亭障守卒増其廪约吏不得擅以兵侵诸戎于是三部六蕃诸种皆信悦】崔彦昭【清河人懿宗时为河东节度使先是沙陀诸部多犯法彦昭抚循有威惠三年境内大治】郑从谠【郑州荥阳人僖宗时为河东节度兼行营招讨使诏自择防佐皆一时之选人比太原为小朝廷时承张彦球所部军乱剽冦日旁午从谠既视事奸无廋情乃推捕反贼诛其首恶释彦球不问而付以兵得其死力下皆惕伏】宋高琼【亳州防城人端拱中授为并州马步军都部署戍兵有以廪食陈腐哗言者琼出巡诸营士卒方食因取其饭自啖之谓众曰今邉鄙无警尔等坐食甘丰宜知幸也众言遂息眞宗时复为并代都部署转运使上其政绩诏褒之】王嗣宗【汾州人咸平中知并州兼并代部署州境有卧龙王庙每穷冬阖境致祭值风雪寒甚老弱踣于道嗣宗亟毁之郑文寳上其政绩有诏褒美先是西邉市马以给北邉战士有瘠弱者即送阙下暑月道逺多死嗣宗建议以汾州地凉接楼烦诸监美水草请就收牧从之】张禹珪【河朔人咸平中知岚州西人勒厥麻诱众叛禹珪率众讨之俘获甚众】雷有终【同州郃阳人景徳初为并州副都部署辽兵入帝幸澶渊有终赴援威声甚振俄辽人修好命还屯所就判并州】刘综【河中虞乡人景徳四年知并州以政绩闻州民乞留优诏嘉奬】康保裔【洛阳人真宗时为并代都部署徙知天雄军并代列状请留诏褒之】高继勲【琼子真宗时为并代州钤辖徙屯岢岚军辽兵五万屯草城川继勲诱令南发伏寒光岭大败之获牛马槖驼甚众】郑戬【苏州吴县人知并州辽与元昊交兵奏互上戬不以闻曰敌自相攻中国不足忧也】韩琦【安阳人庆歴中累拜枢宻副使请外再迁武康军节度使知并州承受廖浩然怙中贵势贪恣既诬逐前帅李昭亮所为益不法琦奏还之帝命鞭诸本省辽人冒占天池庙地琦召其豪帅示以曩日所求修庙檄证为宋土辽人无以对既又侵耕阳武砦地琦凿堑立石以限之始潘美镇河东患寇抄令民悉内徙而空塞下不耕于是忻代寜化火山之北多废壤琦以为此皆良田不耕适足以资敌遂请距北界十里为禁地其南则幕弓箭手居之益垦田至九千六百顷】冯京【鄂州江夏人仁宗时知太原府诸县公事至即歴究之苟与县牍合而处断丽于法者呼法吏决罪不以付狱报下防疾一无壅滞人服其敏云】张孜【开封人仁宗时为并代副总管有竒绩着闻】杨偕【坊州中都人仁宗时知并州有中官预军事素横偕一绳以法军政肃然改本路经畧安抚招讨使】陈尧佐【阆州阆中人仁宗时知并州每汾水暴涨州民辄忧扰尧佐为筑堤植栁数万本作栁谿民赖其利】李若谷【徐州丰人仁宗时知并州民贫失婚姻者若谷出私钱助其嫁娶赘壻无赖委妻去为立期不还许更嫁并多降人喜盗窃籍累犯者以三人为保有犯坐之悛者削去籍名由是盗贼悉屏迹】司马旦【解州夏县人知祁县天旱乏食羣盗剽宼富豪以兵自备旦召至开以祸福于是争出粟减直以粜饥者获济盗患亦弭】唐介【江陵人英宗时知太原府夏人数扰代边多筑堡境上介遣兵悉撤之谕以利害遂不敢动】范纯仁【苏州吴县人哲宗时知太原府其境土狭民众惜地不葬纯仁遣僚属收无主烬骨别男女异穴葬者三千余人又推之一路葬以数万计】王素【大名莘人太尉旦季子熙宁初知太原府汾河大溢素曰若壊平晋遂灌州城矣亟命筑堤捍之人皆赖以安】韩绛【开封雍邱人熙宁中知太原言在法诸老疾自十一月一日州给米豆至次年三月终河东地寒乞自十月一日起至次年二月终止如有余即至三月终诏从之】吕公弼【夀州人神宗时知太原府韩绛宣抚秦晋将取啰兀城令河东兵趣神堂新路公弼曰虏必设伏以待我乃由永和既而新路援兵果遇伏诏褒之】刘庠【徐州彭城人神宗时知太原府请复宪州募民间子弟剽鋭工技击者籍为勇敢仿汉谪戌法贳流以下罪徙实河外辽建牙云中遣使议疆事众疑其造兵端欲为备庠奏言宜先谕以理然后饬兵观衅上然之讫以黄嵬山分水岭立新疆焉】王安礼【抚州临川人安石之弟也从河东唐介辟熙宁中鄜延路城啰兀河东发民四万负饷宣抚使韩绛檄使佐役后帅吕公弼将从之安礼争曰民兵不习武事今敺之深入此不为宼所乘则冻饿而死耳公弼用其言民得归他路遇敌者全军皆覆公弼执安礼手曰四万之众岂偶然哉绍圣二年知太原府苦风痹卧帐中决事下不敢欺】孙永【赵郡人神宗时知太原忻代产盐苦恶不堪食转运使必欲以盗贩阑越之罪罪兵吏永言盐民食也不可□兵武备也不可阙顾以恶盐累防兵非计也诏弛其禁】滕元发【东阳人哲宗时知太原府元发治邉凛然威行西北号称名帅】陶节夫【饶州鄱阳人知太原府羣盗李勉等起辽州北平之间河东河北骚动至出台郎督捕之节夫请悉罢所遣兵卒以计获勉】郭永【三河人徽宗时知太谷县太原帅率用重臣每宴飨费千金取诸县以给敛太谷尤亟永曰用民膏血资豆觞之费可乎授劾而去府不敢迫县有潭出云雨岁旱巫乘此哗民永杖巫暴日中雨立至部使者及郡文移不便民者必条利病反复或遂寝不行民安其政以为自有令无永比者既去数年复过之老稚遮留如始去时】唐恪【杭州钱塘人知榆次县豪子雄于乡萃逋庇奸不输公赋前后莫敢诘恪以理善晓之悟而自悔折节为长者】刘士英【靖康初通判太原府金兵入境帅臣张孝纯欲避之士英率将官王禀力止孝纯及城陷禀焚火死士英持短兵接战死之】金耶律懐义【辽宗室子天眷初为太原尹治有能声】杨邦基【华隂人熙宗时太原交城令太原尹徒单恭托名铸金佛命属县输金邦基独不与徒单恭怒召至府将以手持铁拄杖撞邦基面邦基不动时诏廪察官吏尹与九县令皆免去邦基以廉为河东第一】卢孝俭【宣徳州人为太原少尹大定二年陜西用兵尚书省发本路税粟赴平凉充军实期甚严迫孝俭辄易以金帛驰至平凉用省而不失期并人称之用廉进官二阶】张大节【代州五台人知太原府近郭男子被杀妻哭不哀召审之果奸夫所杀人以为神晋叔虞祠旧以施钱输公使库大节还其庙以给营缮】乌库里徳升【益都路明安人兴定二年太原府佐监军行元帅府事元兵围太原破濠垣徳升植栅为拒出其家银币及马赏战士及壊城西北隅徳升聨车塞之三却三登城破徳升谓其姑及妻曰吾守此数年不幸力穷乃自缢而死其姑及妻皆自杀　乌库里徳升旧作乌古论徳升明安旧作猛安今并改】乌库里仲温【葢州按春明安人贞祐初为镇西军节度使时中都被围遂至太原移书安抚使贾益谦约以乡兵救中都驰驿如平阳将与益谦会于绛不能进仲温尝治平阳吏民留之仲温曰平阳巨镇易守私计得矣如岚州何遂还镇元兵大至城破不屈死之　乌库里仲温旧作鸟古论仲温明安旧作猛安今并改】乔天翼【哀宗时合河令元兵攻城急天翼竭力拒守城陷不屈遂遇害】元攸哈喇巴图【渤海人太祖时授河东北路兵马都元帅镇太原时太原新破修城池缮兵甲招降属邑市肆不改逺近相率来归金兵来犯屡战却之后人献太原东门于金将兵入攸哈喇巴图鏖战死　攸哈喇巴图旧作攸哈喇防都今改】谭澄【徳兴懐来人父资荣金末为交城令澄年十九袭职文谷水旧分溉交城田文阳郭帅堰之讼累岁莫能直澄折以理命决水均利于民豪民持吏短长为奸者察得主名皆法治之时籍民户有司多以浮客占籍及徴赋逃窜官为称贷积息数倍民无以偿澄入觐因中书耶律楚材面陈其害太宗为免其逋亡民能归者复三年公私便之后复大籍澄尽削交城之不土著者赋以时集】李徳辉【通州潞县人至元元年太原路总管崇学校表孝节劝耕桑立社仓一权度凡可以阜民者无不为之嘉禾瑞麦六出其境】齐元彝【乐城人至正中知兴州抚字有方流离者皆复业民为立碑】顔瑜【顔子五十七代孙以行谊举为阳曲县教谕善啓迪士子】杨克恭【景州人至正中知兴州革弊平讼吏民思之】明尹暹【安丰人洪武初知兴县政平讼简赋役均平民懐其惠】黄福【昌邑人洪武中清源县主簿首建学校仁廉爱民】燕云【咸宁人正统中知阳曲阳曲民爱之九年考满争伏阙乞留诏增秩还任】滕渊【祥符人正统间岚县典史有廉能声尝承檄戍偏头闗与士卒同辛苦秩满去惟擕琴书而已】陈镒【临清人成化初知岢岚州莅任三载盗贼屏踪公廨后生嘉禾多一本五穗者遇旱自系祷于神庙雨即大澍】张寿【华隂人成化间知太谷县刚正有为着故布袍时遣僮采藜苋佐食】刘经【顺天人治中知太原县政尚寛厚每笞人笞地而已人感其徳亦无有犯者】杨光泽【沂州人治中治兴县抚字有方调洪洞老稚俱垂涕送之】苏民【陜西人正徳初知榆次县为政务持大体民有犯者先晓以礼义而后治之尤加意学校召诸生勤讲课士习一变】黄卿【益都人嘉靖初知太原府寛仁廉正治狱多所平反黄土寨大水漂民居以千计卿掩骸赈恤不遗余力民舍火将延学宫再拜祷之风反火熄在任六载治声卓然】王仪【文安人嘉靖中山西右防政分守冀宁谙达抵清源城仪洞开城门寇疑之引去按行所部筑城郭积□粮榆次平定间遂皆有城　谙达旧作俺答今改】毕文【太原营逰击以事系狱嘉靖中标兵作乱破其械奉以为帅不从死之】高鹏【嘉靖中太原防将标兵乱胁使主兵不从被害】于惟一【懐宁人嘉靖末知太原府岁饥请赈不待报可径发仓廪全活甚多擢陜西副使去之日民遮道泣送】吴三省【洛阳人万歴初知徐沟县廉正有为城旧以土筑圮于涂水三省用砖石甃之三年而成永为保障】于天经【冠县人万歴中知阳曲县清勤爱民每巡行阡陌劝课农桑一马一力而已遇讼者以片词折之岁饥停徴调屡被谴不为动寻以忧归去送之者拥车不得行】周璧【济南歴城人万歴间知交城县辟地穿渠缮城堡赈恤寒俊士民咸爱敬之】毛文炳【郑州人崇祯中山西兵副使驻太原李自成来冦乗城固守城陷被执诱以官不从抗骂数日被杀妻妾投井死子数岁被掠去士民以忠臣子赎而归之】毕拱辰【掖县人山西冀宁兵备佥事李自成陷太原被执贼适得新刀拱辰睨视之问何睨曰欲得此斫头耳贼遂取斩之】孙康周【安邱人崇祯中知太原府闯贼陷城率兵巷战被执不屈死之】李一清【太原府同知己迁官闯贼围太原巡抚留一清守城城陷不屈死】范志泰【虞城人晋府长史署阳曲县事从康周守城城陷不食死】赵希壮【文水典史流冦入境督乡兵往侦猝遇贼力战死】
