<!-- { "loadSidebar": true } -->
　　名宦汉王尊【髙阳人初元间以令举幽州刺史从事太守察其亷补辽西盐官长数上书言便宜事】隋韦冲【杜陵人开皇时为营州总管寛厚得众心懐抚韎契丹皆能致其死力奚霤畏惧朝贡相续髙丽甞入冦率兵击走之】唐田仁防【长安人永徽中为平州刺史嵗旱自暴以祈雨雨大至谷遂登人歌曰父母育我兮田使君挺精神上天闻中田致雨兮山出云仓廪实兮礼仪申愿君常在兮不患贫】李晦【干封中为营州都督以治状闻玺书赐劳】贾循【华源人开元间擢游击将军榆闗守捉地南负海北属长城林峦蓊翳寇所蔽伏循调士斩木开道贼遁去】辽韩徳枢【安次人为辽兴军节度下车整纷剔蠧恩煦信孚劝农桑兴教化期月民获苏息】金爽和【天眷初知永安军为叛冦孟邦飬所执胁之降不从遂被害爽和旧名防虎今驿改】元阿台【宪宗时为平滦路达鲁噶齐始至请蠲银盐等酒税诸侯王道出平滦费银七千五百両戸部不即偿阿台自陈上前尽取偿以归　逹鲁噶齐旧作达鲁花赤今译改】刘徳温【籍详顺天府名宦为永平路总管当天厯兵革之余野无居民徳温为政】
　　【一年而戸口増仓廪实遂兴学校以育人材庶事毕举嵗大旱祷而滦漆二水为害有司嵗民筑堤徳温曰流亡始集而又役之是重民困也遂罢其役水亦不复至】明杨禧【云南太和人永乐中知昌黎县尽心民事政教大行考满民乞留晋二秩还任再阅三考在任十八年】王冕【洛阳人嘉靖中以兵部主事廵视山海関辽东妖贼陆雄作乱突入関吏欲□冕出走冕曰吾有母在走安之急执兵以卫母母被伤冕奋前救之被执贼胁以白刃冕大骂遂遇害赠光禄卿】髙邦佐【襄陵人万厯中迁永平知府濬滦河筑长堤裁抑祱使髙淮不敢大横】张春【同州人天启二年擢永平兵偹佥事时诸军屯山海関永平为孔道士马络绎难民又云集春应之有方事皆就理而民不告病崇祯初坐浮言削籍及永平失守复起春为兵偹偕诸将収复永平诸城加太仆少卿郡当兵燹之余闾阎困敝春尽心抚防人益怀之四年监总兵呉襄宋伟军救大凌河兵败被执不失臣节】郑国昌【邠州人崇祯初以按察使治兵永平　大兵破永平国昌自缢于城上中军守偹程应琦从之应琦妻奔告国昌妻与之偕死赠国昌太常卿】张鳯竒【阳曲人崇祯初为永平知府　大兵破永平鳯竒一门及推官罗成功副总兵焦延庆东胜卫指挥张国瑞卢龙教谕赵允植俱死之鳯竒赠光禄卿成功等赠防有差】杨燫【崇政初知滦州城破死之赠光禄少卿】髙承埏【嘉兴人崇祯中为迁安知县教民仿江南桔橰法凿沟开渠辟田三千八百余亩复业者千七百戸时当输粟天津以济辽饷承埏令民赍钱至山海関易粟转输而偿以漕粟或代明年正赋省浮费万计】
　　本朝呉尽忠【任县人顺治初为山海関都司寇至击败之继又来犯尽忠率众追至邢家湾马蹶为贼所执不屈被害】宋琬【莱阳人顺治十四年为永平道性明决遇事立剖奸宄敛迹境内萧然】李中梧【辽阳人为永平知府民有持锄杀人事久未决中梧命燃草炙锄血迹宛然狱乃定又有操故劵诉人负其父财者察知其伪其人媿服而退】陈丹【山阳人康熈初为永平知府下车即尽罢供应还各属严絶餽遗署内另舍自居才可容膝以精勤政事卒于官】
