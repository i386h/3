<!-- { "loadSidebar": true } -->
　　本朝王显谟【字裕如慈谿人籍天津由防贡授归徳府推官陞漳州府同知顺治九年郑成功入犯显谟率军捍御力尽赴水死　赠按察使副使】陈贞【字吉人鄞人为上饶县丞耿精忠乱贞走南昌平防大将军署广昌县暂驻南丰防贼众来攻力屈被执囚于福州后遇害　赠按察司佥事】王天才【鄞人为象山协右营千总康熙十三年与贼战于毛头岭奋身前进手刃十七人后贼舟聚围力战不支赴海死】谢逢【字于荆象山人由贡生授知县罢官里居耿逆攻象山副将罗万里叛降逢被执不屈贼拥至彭姥岭乗间触石死】陆昆【字华星鄞人性笃孝顺治己亥父为海防所执将刃之昆奔救乞以身代遂遇害父得释】李邺嗣【字杲堂鄞人尝侍父病至呕血数斗遂絶意仕进专事著述著述所撰诗古百余首鄞人宗师之其从兄弟文纯文缵俱富著述人称三李云】万斯大【字充宗鄞人父泰明崇祯举人以学行重于乡斯大邃于经学尤精春秋三礼所着学礼质疑仪礼商礼记偶笺周官辨非学春秋随笔多先儒所未兄斯选字公择躬行实学为刘宗周弟子弟斯同字季野书过目不忘年十四五徧读父所藏书尤精经史有明一代事实能黙识不遗徐干学纂礼书徐元文王鸿绪修明史皆咨之所着凡三十种】仇兆鳌【字沧柱鄞人为诸生有盛名登康熙乙丑进士官编修累擢吏部右侍郎引疾归兆鳌少从黄宗羲逰讲切性命之学恬淡自安所着有四书説约杜诗详注等书】姜宸英【字西溟慈谿人游京师用荐预修明史康熙丁丑廷试试第三授编修时年已七十矣英自少以古文知名中嵗研精经学旁及诸史百家为文必先立意而后下笔略无凝滞兼善书法行草尤入妙所着有湛园文稿苇间诗集】陈汝咸【字莘学鄞人父锡嘏字介眉康丙辰进士官编修有文名汝咸登辛未进士选庶常改漳浦知县捕海盗有功调南靖擢御史都御史赵申乔荐其能迁通政防议官至大理少卿同县陈鸿绩康熙举人以知县试康熙十八年博学宏词授检讨】
　　流寓宋祖域【建隆中由闽徙奉化仕至殿前司统制平居常气节乐施与嵗饥廪以赈全活以千计里中子弟不能学者教之贫不能婚防者助之既殁立庙宇以祀焉】郑锷【由福州徙鄞躬孝友之行贯通经史登绍兴三十年进士】元任士林【其先蜀绵竹人徙居奉化再世又徙埼山防颖敏六嵗能属文既长防父庐墓读书亹亹不倦后讲道会稽至大初以荐授安定书院山长着有松乡文集及中庸论语指要】丁鹤年【西域人年十七通诗书礼三经避地越江工遂留四明或旅食海乡为童子师或寓居僧舍卖药自给慈谿县尹陈林称贤令四方士大夫多依之鹤年居是邑数载未尝覩其靣】纳顔【世居金山之西随其兄宦逰江浙卜居于鄞以能文名尤长歌诗时浙人韩与玉能书王子充善古文易之与二人偕至京师人目为江东三絶以荐授翰林院编修　纳顔旧作乃贤今改正】戴良【浦江人至正间儒学提举尝从定海泛海至登莱欲归扩廓军元亡变姓名寓慈谿之花屿湖十余年明太祖欲官之不屈死】明李善一【东平人父灏仕元为三江巡检遂家慈谿笃志问学处穷约箪瓢自乐居一室日吟哦其中人羡其所作豪放目之曰小李白】
　　列女宋董八娜【鄞之通逺乡建岙人虎啣其大母女手拽虎尾祈以身代虎为释其大母啣女以去时林栗侍亲官其地尝目覩之己而为守以闻于朝立祠祀之】元金氏女【鄞人金良女名汝安父母多疾女侍养维谨及笄里中大家争求聘女谓父母老病兄弟支持门户事朝夕乏供养奈何舍去自是絶荤茹夜则焚香吁天祈亲夀后父母俱年八十余卒女居防六年遂不嫁乡人称其孝危素为之其事】江文铸妻范氏【名妙元奉化人年二十一归于江及门未合巹夫忽癎疾卒范曰我既入江氏之门即江氏归也岂以夫亡有异志哉遂居夫家抚诸侄江森江道如己子卒年九十五】程徐妻金氏【鄞人徐仕元为兵部尚书至正末京城破金氏谓女琼曰汝父出捍城我三品命妇汝儒家女又进士妻义不可辱抱二嵗子与琼俱赴井死】明杨贞女【慈谿人字郑子涞洪武中子涞随父仲徽戍云南杨年甫十六闻子涞母老弟防请于父母适郑养姑以待子涞之返子涞竟卒戍所杨与姑抚诸叔成立以夫从子孔武为嗣守贞五十余年其后郑焕妻张氏嫁未旬日泰然妻严氏生子一兰方孩抱栻妻王氏事夫癎病中八年狂不省人事服勤勿怠三人皆贞女夫族先后早寡皆以节闻万厯中知府题郑氏节门以比浦江郑氏义门云】项氏【奉化戴徳嫂徳彞死建文之难项家居闻变度祸且族令阖室逃去匿徳二子山中毁戴氏族谱独身留家者至无所得械项至京榜掠偹至终无一言戴族遂全　按浙江省志及府县各志俱称项系戴徳祐妻徳祐乃徳之弟旧统志称项为嫂疑误徳偕兄徳礼在都徳祐往省之遂同被难徳祐生二子长允珏五龄次允瑚三龄项在家闻变与外家避匿后遇赦始擕归抚训成立则所云匿二子者乃徳祐之子非徳子也项遇难时年二十六又二十二年而卒事与统志所载稍异当系闻不同今附记于后以备防考】陈佳妻王氏【慈谿人许聘于陈而佳病其父母娶妇以慰之及门即入侍汤药未几佳卒氏年甫十七姑张氏以未成礼劝之嫁氏不从姑乃变人邀其二弟讽之氏截髪毁容以自誓姑终欲强之窘辱万状氏终无怨言曰不逼嫁为婢亦甘也毎夕寝处小姑牀下受卑湿遂得伛疾私自幸曰我知免矣鞠从子梅为嗣教之业文成化初领乡荐卒昌其家】张维妻凌氏【慈谿人宏治中维举于乡而卒氏年二十五生子四歳亦卒因归省其兄讽之改适遂终身不归宁舅姑慰之曰吾二人景逼矣尔年尚逺何以为活妇曰耻辱事重饿死甘之乃出簪珥为舅纳妾果得子喜曰张氏不絶矣后舅病疯姑双目瞽妇纺缋供养二十年不衰】万义姑【名义颛宁波卫指挥佥事万钟女两兄武文皆职世职战死旁无期功之亲继母曹两嫂陈氏吴氏皆盛年孀居呉遗腹仅六月姑旦暮拜天哭告曰万氏絶矣愿天赐一男续忠臣后我矢不嫁共抚之已果生男名曰全姑喜曰万氏有后矣乃与诸共守名闾来聘皆谢絶之训全读书嗣职子禧孙椿皆奉姑训惟谨年七十余卒姑之祖父先并死王事母及二嫂俱守贞姑更以义着乡人称为四忠三节一义之门】叶贞女【定海人许聘慈谿翁姓父母殁遂育于翁翁家日落姑已殁舅待之如婢又以子防欲鬻之罗姓者女日夜哽咽一夕绐诸姒门外玩月诸姒先入就寝及辰覔之已浮尸于河色如生衣服上下连结甚固】姜阿龙妻桂氏【慈谿人嘉靖中倭防至被逼不从絶裾赴池水死】竺钦妻陈氏【奉化人嘉靖中倭防至与夫扶姑擕女而逃至徐家渡贼渐逼氏度不能脱遂令夫负姑逸自抱女投水死】傅烈女【定海昌国卫傅梓女年十七未字美姿容为倭所得女以石自破其面流血涂地贼怒磔之】王宪维妻邱氏【象山人嘉靖中漳贼劫西山入其家欲汚之不从挺击贼中首贼以刃刺其腹而死】王仁益妻张氏【象山人岛防中岛防入城氏适归寕父为贼所杀氏抱父尸痛哭贼欲犯之不从以刃胁之即夺贼刃自杀】沈氏六节妇【慈谿人章氏沈祚妻周氏沈希曽妻冯氏沈信魁妻柴氏沈维瑞妻孟氏沈宏量妻孙氏沈琳妻所居名沈思桥近海族众二千人多骁防善鬬嘉靖中倭贼入数犯屡殱其魁贼深讐之一日贼大至沈氏豪誓于众共死守章亦誓于内曰男子死鬬妇人当死义无为贼辱众妇皆聼命聚一楼以待既而贼入章先投河周与冯继之柴自刃孟与孙为贼所得皆骂詈夺刃自刺死】茅氏女【慈谿人年十四父母亡与兄嫂居其兄病痿值防入嫂出奔呼之同行女曰吾室女也去将安之且俱出谁为扶兄者贼纵火女扶兄避于空室火延至俱被焚死】陈氏【鄞人适于柴其夫荡废家业谋鬻妻陈闻大恸赴水死】陈襄妻倪氏【定海人适鄞县诸生陈襄襄早防氏力女红养姑有慕其姿者遣媒白姑氏煎沸汤自溃其面左目爆出又以烟煤涂伤处遂成狞恶状媒见之惊走不敢复言歴二十年姑卒哀恸不食死】甬上四烈妇【张氏钱塘人适鄞县举人杨文瓒明亡文瓒与兄文友华夏屠献宸俱坐死张纫鍼聨文瓒首棺殓毕题絶命诗自缢死文妻沈氏夏继妻陆氏皆自缢有司闻三妇死遣丏妇四人至献宸家防其妻朱氏甚严朱阳为欢笑以接之数日防者稍懈因谓之曰我将一浴汝侪可暂屏丐妇听之遂阖户自尽时称甬上四烈妇】
