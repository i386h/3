<!-- { "loadSidebar": true } -->
　　山川青碌山【在安康县东四十五里山有石洞十二产青碌今封闭】鲤鱼山【在安康县西欧阳忞舆地纪胜州城西三十里地名秦郊渡月河约二里有山最髙俗呼为鲤鱼山相传与汉阴鳯凰山相连遂以鳯凰为头鲤鱼为尾共一百二十里州志山在州西四十里上有泉相传内有二鲤今竭】天柱山【在安康县西五十里一名砦子山万险壁立下有碧瑱洞今封闭】鳯凰山【在安康县西跨石泉紫阳二县境寰宇记汉阴县鳯凰山周地图记谓为龙子山垒嶂有十二层按道书云鳯凰山二十层上有仙人药园舆地纪胜元和志鳯凰山去汉阴县一百五十里悬竦万仞旧州志山在州西七十里西阻池河北阻越河绵亘二百五十里紫阳县志山在县西北七十里汉阴县志山在县南二十五里南枕汉江西连石泉东南接紫阳兴安境】赵台山【在安康县南二里元和志梁时汉水泛溢人皆走避此山上】五峯山【在安康县南五十里五峯耸秀为邑胜景】髙洞山【在安康县北三十里山甚髙险相近有龙王山上冇龙泉居民祷雨于此】将军山【在安康县北四十里相传旧有将军战殁土人立庙祀之故名山后有石洞内藏甲胄】牛山【在安康县北唐书地理志西城县有牛山舆地纪胜牛山在州北五十里为州境羣山之冠上有泉不涸不溢祷雨辄应王明清挥麈録唐中和三年黄巢乱有太白山人谒金州刺史崔尧封言本州北牛山旁有黄巢谷金桶水请掘破之则贼当自败尧封遂发丁往掘之月余崖崩有一石桶桶中有一黄腰兽上有一剑兽见剑自扑而死其秋巢果败州志牛头山在山北九十里绵亘百余里髙入云汉上有金牛洞即昔人掘剑刺黄腰兽处】云门山【在安康县东一百六十里两峯并峙若门东枕恒河】双乳山【在安康县北一百六十里两峯突起形如双乳】梁门山【在安康县东北元和志在汉阴县东八十里梁将王神念开拓州境梁门为之门月川水出此旧志今有月岭山在县东六十里月河源出此疑即梁门山也】箭山【在安康县北二百二十里与州境羣山相接西枕清泥河山产箭竹】魏山【在安康县西南九里元和志其山东西南三面险絶不通】白云山【在安康县东北五里州志山下有白云泉】龙王山【在安康县东北三十里州志上有龙湫大旱不涸】西城山【在安康县西北五里州志古西城县建在山下】心山【在安康县西北寰宇记洵阳县有心山汉宣时北平阳厥为汉中守经此山有栖遁意遂不之郡学道感瑞见金羊因易为姓今县界有羊氏即厥之族也旧志山在州西北五里】横山【在安康县西北二百二十里右截羣山】马蝗山【在安康县西北二百六十里东西绵亘一百里】女娲山【在平利县东三十里唐书地理志平利县有女娲山州志冈峦起伏蜿蜒四十余里灌溪源出此晋桓温伐秦其将司马勲出子午道为苻雄所败退屯女娲堡即此】松子山【在平利县东六十里山髙峻上有池名天池水又东北有了角山两峯并峙形如了角与洵阳县接界】观山【在平利县西一里山势起伏屹然中嶂为县治水口上有元天观一名元天观冈故名】马鞍山【在平利县西三十里又西十里有嶓冡山】锦屏山【在平利县治南半里县志山对县署冈峦环抱草树周遮春时花开烂若锦绣】化龙山【在平利县南二百里上有九台十三湾多奇禽怪兽冇苦竹其实可充食】花池山【在平利县南三百余里州志由化龙山脊百二十里通花池山由花池山脊百七十里通四川太平大寜等处丛林宻箐絶无居人】髙王山【在平利县北三十里一名髙望山孤峯突耸顶冇云必雨人以占候】药妇山【在平利县东南一百里周地图记云有夫妇携子入山其父堕崖妻子捣药救之并变为三石人顶上药臼尚在】秋山【在平利县东南一百九十里通四川路上下四十里林木蔽日四时凝雪不消中有一碗泉随饮随溢】灵崖山【在洵阳县东一里峯峦环拥南枕汉江北连鹘岭】浮云山【在洵阳县东一百五十里极髙峻南临汉江北接羣山抵商州界】当门山【在洵阳县东一百七十里舆地纪胜两峰相对望之如门】青山【在洵阳县西五十八里东北枕汉江西南接州界下有洞产碧瑱今封闭】留停山【在洵阳县南二里寰宇记县有留停山行人登之爱其峭拔多停留纵览因名】谷山【在洵阳县南十里嵗旱祷雨多应】女华山【在洵阳县南一百十五里形势髙峻林木蓊蔚山腰有洞洞中出云必雨居人以阴晴】连尖山【在泃阳县南一百五十里山极深僻以三峯尖耸并峙而名】马迹山【在洵阳县北郦道元水经注旬阳县有山有悬书崖髙五十丈刻石为文字今人不能上不知所述山下有石坛上有马迹五所名曰马迹山】羊山【在洵阳县北五十里终南交阜连络千里相传为福地修炼之所下有谷粟黑龙仙苑等洞俱祷雨有应絶顶有观址俗云张子房辟谷处】紫荆山【在洵阳县东南五十里舆地纪胜有洞深可五六里号仙洞山后有石池池旁有石莲花】龙山【在洵阳县东北一百二十里舆地纪胜有灵泉旱祷即应】水银山【在洵阳县东北一百四十里南临蜀河北连鹘岭有珠砂水银洞三处又碧瑱山在县东北一百五十里有碧瑱洞今皆封闭】中华山【在白河县西七十里上有中华池四时不涸】长冈山【在白河县西九十里亦谓之长冈岭小冷水出此】印台山【在白河县南一里峯顶方正形如印台】龙冈山【在白河县南二里山势起伏如龙蟠一名伏龙山唐书地理志丰利县有伏龙山疑即此】南竹山【在白河县西南一百二十里与湖北竹山县接界大白河水出此】三台山【有二一在白河县东北五里有三峯叠峙一在紫阳县东三十里云台三层山腰有石洞龙泉】魁星山【在白河县东北七里七峯连亘迤逦如北斗象】锡义山【在白河县东北水经注锡县冇锡义山方圆一百里形如城四面有门上有石坛数十丈世传列仙所居山髙谷深多生薇蘅草其草有风不偃无风独摇元和志锡义山一名天心山在丰利县东北六十五里名胜志山在郧县西一百八十里】天马山【在紫阳县南二里状如奔马】笔架山【在紫阳县南三里相近有印台山】瓮山【在紫阳县南三里南岸其相近有印台山瓮儿山下有紫阳洞通志紫阳洞在县南紫阳滩之崖有三洞皆深丈许宋真人张紫阳修道于此县因以名】望夫山【在紫阳县南九十里任水之滨上有望夫石】三尖山【在紫阳县南一百里林谷业宻明嘉靖中巨寇李三聚党于此】风洞山【在紫阳县北七十五里孤峯独耸泉源奔泻】香炉山【在紫阳县东南十里上有铁炉山顶云起则雨】目连山【在紫阳县东南六十里下有目连洞人迹不至】板厰山【在紫阳县东南七十里洞河内　本朝顺治六年巨寇孙守金结砦于此十年平之】光头山【在紫阳县东南一百五十里与四川太平县接界山顶不生草木故名上有二穴极深下有龙洞石门三重内有石牀】团螺山【在紫阳县西北六十里层峦围绕如螺】马岭山【在石泉县东四十五里绵亘二十余里路径崎岖纡回盘绕皆在半山日出照耀行人如在天际】天池山【在石泉县西四十里自麓至顶二十里上有池方一畆冬夏不涸】十八盘山【在石泉县南五里髙出云表盘曲十八折始达其顶】银洞山【在石泉县南八里山西北有仙鹤崖】五攒山【在石泉县北三十里五峰相聚亦名五攒岭】四方山【在石泉县北一百里旧为茶贩出入之所设兵防守】太伯山【在石泉县东南三十里上有神洞祷雨有应】天平山【在石泉县东南八十里汉江南岸其山髙峻絶顶有坦平处约畆许】云雾山【在石泉县西北六十里上有佛殿佛座下有泉云雾四时不散下有洞不甚髙濶而深不可测嵗旱祈祷投石于中即冇风从洞中出风止即雨】牛蹄岭【在府东南十五里路极险峻】燕子岭【在府西北二百八十里与长安镇安二县接界】分水岭【在安康县西北二百二十里连鳯凰山与石泉县接界】龙防岭【在安康县西北二百五十里层峯茂林与鳯凰山相埒】马鬉岭【在平利县东六十里形如马鬉下有罗圈洞】狗脊岭【在平利县西北四十五里与本州接界】黄防岭【在泃阳县西三里县之主山也】骆驼岭【在洵阳县西北一百二十步东枕县治西接羣山形如骆驼项又杨家岭在县西北九十里东临洵河西抵金州一名昐羊岭又十里有合抱岭山水环抱故名】鹘岭【在洵阳县东北一百五十里接湖北郧西县界】申公岭【在白河县东南一百三十里小白石水出此】五条岭【在白河县西南一百八十里大冷水出此】鳯岭【在白河县西二里自县西北环绕西南形如鳯翥】城墙岭【在紫阳县西一百二十里昔时縁山巅筑墙南北亘三十余里为紫阳西乡二县界】神峯岭【在紫阳县北壁立如屏风县治枕其麓】堰头岭【在石泉县东南五里汉江南岸汉江迳此有滩曰堰滩】饶风岭【在石泉县西五十里南枕汉江与汉中府西乡县接界险峻倚天石径盘纡为秦楚蜀往来必由之路下有饶风河】磨儿岭【在石泉县西北九十里甚髙险路通子午谷】文笔峰【在白河县东南三里孤峯如削又有文笔峰在紫阳县东南八里一峯突起峭厉如笔】三十六峯【在紫阳县东三十里羣峯罗立为县境诸山之冠】八里冈【在平利县东南九十里冈东西凡八里故名亦名花栗冈其地山环若城水绕如带明嘉靖初县被水灾议徙城于此以居民重迁不果】观音岩【在洵阳县东八里面瞰汉江石穴参差】陈公岩【在紫阳县西五十里汉江滨旧名铁牵滩南岸石崖壁立人不能行昔有铁绳县于崖上溯流者挽之以行年久废壊舟人苦之　本朝顺治十六年汉中府沔县人陈左防安国募工凿石开路因名】穿崖【在洵阳县东北一百五十里髙千仞崖中一窍南北相通可三里许】白崖【在白河县西南三十里石磴盘梯望如积雪】滴水崖【在紫阳县西北十里悬崖峭壁上有洞有泉下注如白练下有太白池深不可测】鸡鸣坡【在紫阳县西南六十里相传汉髙祖微行至此闻鸡鸣而止故名】镇坪【在平利县南五百里接四川界】九股坪【在平利县西南中有平地一区西接四川太平县界】小垭子【在州西一百二十里两山壁立中通一路如线】木竹垭【在紫阳县南一百里】土门垭【在紫阳县西南六十五里权河内两岸夹峙俨若巨闻】二州垭【在紫阳县西南一百六十里防崖絶壁上有擂鼓石为兴安及四川达州接壤之区明正徳中以二州相去辽逺分置紫阳太平二县仍于此置戍防守】香溪洞【在安康县南二十里下为香溪沟两岸怪石奇峯林莽茂宻舆地纪胜平利县北数十里有香溪柴扉洞即此】风洞【在洵阳县南八十里洞中有大风极寒人不可当又有风洞在平利县西四十里四时皆有风出又石泉县西二十里亦有风洞投石则风出】龙洞【在安康县西北洞甚深宥】铜洞【在洵阳县南一百二十五里旧产铜今无】神仙洞【在洵阳县西南一百五十里又有神仙洞在白河县西九十里内有池水甚淸冽嵗旱祷雨有应】铅洞【在洵阳县东北四十里】髙瑱子洞【在白河县西六十里旧出碧瑱子】冲天洞【在紫阳县东三十五里汝河对岸县崖中有石洞洞前有泉清澈可掬又有白崖洞在县南三十里汝河旁】观音碥洞【在紫阳县西南一百二十里任河旁石崖髙覆有石如龙喷水下注石穴中不竭不溢内有洞可容数千人】烟波洞【在石泉县西十里汉江滨其深莫测相传积薪洞口然之烟透天池山下小洞】鼔圆河【在石泉县西十五里石崖天开河水从中穿过居民堰以溉田】枯栁洞【在石泉县西十五里门髙一丈二尺濶一丈洞门有石台石炉中有石豆笾杯斚之类皆出天成又有三梯深数十丈盘梯而进旁有泉穴如碗其深莫测倾耳聴之声如雷鸣】仙女洞【在石泉县北七十里香炉沟崖上一石当门状若龙头洞中有莲花石盆祷雨辄应又有仙女洞在县西百里山林深邃人迹罕到中有池方畆许】镜石【在洵阳县南五十里一山突起岩石如削光耀如镜】汉江【自汉中府西乡县流入经石泉县南折而南流经安康县北又东南至紫阳县南折而东北经府北又东经洵阳县南又东经白河县北又东入湖北郧西县界水经注汉水东会洋水又东歴敖头又东合直水又东经直城南又东经千渡至虾蟆岭歴汉阳潕口而入于彭城龙灶又东迳鱼脯谿口宁都县南又东迳魏兴郡广城县又东迳鱼脯谿口又东过西城县南又东迳鼈池鲸滩又东迳岚北谷口又东右得大势左对月谷口又东迳西城县故城南又东为鳣湍洪波渀荡漰浪云頽古耆旧言鳣鱼奋鳍遡流望涛直上至此则曝鳃失济故因名湍矣又东合旬水又东迳木兰塞南又东左得育溪又东左得甲水口又东为龙渊又东迳魏兴郡之锡县故城北为白石滩又东迳长利谷南元和郡县志汉水去州城百步水出麸金其色稍白不任贡献又汉水南去丰利县二十里寰宇记汉水在石泉县东百步汉阴县南二里又汉水在废淯阳县城南旧州志汉江自西乡县流入石泉县境迳县西四十里为洪石滩滩下百余步有阎王坂石崖陡峻凿孔为路舟行最险东迳县南五十步又东至汉阳坪入汉阴县境南去县八十里又东南三十里入紫阳县界东下为铜锣三湾又东为草闂滩又东为五溜子滩又东为龙王滩又东为石壁滩又东为铁縴滩又东为宦姑三滩又东为怯滩又东至县西八里为大力滩左右有两石觜为舟楫患又东为石梁滩当任河水口又东至县治前为紫阳滩又东至县东南一里为中宫滩极髙险中流有石柱怒涛如雷又东至县东四里为长滩近汝河水势稍缓又东为楼子滩又东为柘渎滩又东为石门滩入州界又东为月池滩又东四十里为思滩又东三十里为髙洋滩又东十里为三碓滩又东五里为织女滩又东五里为串滩又东四十五里为麸滩又东二十里为月河滩又东过州北门外又东十里为上下立石滩又东三十五里为神滩又东五里为上下滩诸滩中串麸二郎为险而神滩又甚明成化十三年知州郑福晓石凿之以杀其势又东入洵阳县界又东六十里经县南门外又东三十里为搆□沱夏水生则舟行甚难又东一百五十里为仙滩又东三十里为蓝滩乱石纵横怒涛汹涌舟行患之又东南入白河县界至县西六十里为月儿潭潆洄澄澈水影如月因名又东至县北二里又东四十里入湖北郧西县界】月河【源出安康县西北东南流入州西入汉江水经注月谷口山有阪月川于中黄壤沃衍桑麻列植佳饶水田故孟达与诸葛书善其川土沃美也元和志月川水出汉阴县东梁门山水出麸金通志月河源出月岭山旧汉阴县志月河自县西分水岭发源合县西诸小水环绕县城形如半月流九十里入州界州志谓之越河在州西七里自鳯凰山东流至石泉受迟河水至汉阴受添河水过越岭关受白鱼沟水又受恒河水昔经牛山麓明末南徙又东受傅家河水又东流数十里入汉水口仅可容舟】恒河【在安康县北南流合月河一名衡河舆地纪胜金州有衡河源出干祜县流合月河入汉寰宇通志衡河在金州西七十里雍大记恒河在汉阴县东二十五里北岸有古淘金场州志恒河在汉阴县七十里源出牛头山自汉阴界来曲折南行三百余里入月河又清泥河在汉阴县东北三十里源发长安县境东南流入恒河黒水河在州西北二百里东南流入恒河】坂峪河【在安康县北一百七十里又龙王沟蒲溪河在县北一百五十里源皆出鳯凰山观音河在县西北一百八十里源出马蝗山俱北流入月河添水河在县北二百里双乳河在县北二百三十里俱南流入月河】沙河【在安康县北一百四十里源出石谷垭西流至石泉县入迟河又小膝河在县西北二百三十里及月河坂峪河龙王沟皆可溉田】黄洋河【源出平利县西北流至府东入汉江寰宇记唐武徳间移平利县于黄洋水之北平利县志黄洋河在县西十五里源出风线口西北流入州境州志在州东五里源出平利县化龙山北流入汉又陈家沟在州南二里故道由新治内因建新城导流东门外夏秋水涨则循城而北绕而西流与施家沟水防经旧城西南隅折东出长春隄闸口入黄洋河】傅家河【在安康县北二十五里源出王莽山南流入月河】岚河【在安康县西七十里源出四川太平县北流经平利县西南界经化龙山又北至府西入汉江以两岸山多岚气故名水经注汉水东迳岚谷北口嶂逺溪深涧峡险防气萧萧以瑟瑟风飕飕而飗飗故川谷擅其目疑即此又有牙河在平利县西南二百五十里北流入岚河其地东通金毛关南通镇坪司明隆庆中尝设巡捕主簿于此】吉河【在安康县西南水经注汉水右得大势势阻急溪故亦曰急势王存九域志西城县有吉水旧州志吉河亦名急河在州西南十五里源出平利县南界东北流入汉江】灌溪河【在平利县南二十步源出女娲山西北流入黄洋河又月溪河在县北十五步源出髙王山南流折而西绕县城会于灌溪河其水势环曲如月故名】界溪河【在平利县东南一百十里一名冲河自湖北竹谿县流入北流至洵阳县界入闾河又石牛河在县东南一百三十里亦自竹谿县流入太平河亦在县东南一百三十里源出秋山秋河在县东南一百九十里源出四川大寜县界俱北流入界溪河又连仙河在县东一百六十里南流入界溪河又松杉河在县东南一百六十里源发武陵冈流入秋河】南江河【在平利县东南二百五十里接四川大寜县界其上源曰小源溪母猪峡东流迳湖北竹谿竹山二县界入汉江】洵河【在洵阳县东自商州镇安县流入即旬水也汉书地理志旬阳县旬水南入汉蜀志申仪降魏为魏兴太守屯洵口水经注旬水北出旬山东南流迳平平阳戍下与直水枝津合又东南迳旬阳县与柞水合又东南迳旬阳县南又东南注汉谓之旬口隋书地理志洵阳县有洵水元和志洵水去县一百五十步县志水在县北半里源出镇安县西北秦岭流入县境自县西北绕县东南入汉】蜀河【在洵阳县东即育水也水经注汉水左得育溪与晋洵阳分界于是谷唐六典山西道大川有育水寰宇记育水在废育阳县西一百步自商州上津县来东流注于汉九域志洵阳县有育水舆地纪胜蜀口在县东百二十里县志蜀河在县东百四十里源出秦岭南流经闾阙入汉即古育水也又西岔水在县东北二百里源出西北山东南流入蜀河】闾河【在洵阳县西源出平利县北流入汉江一名涧水寰宇记涧水在县西二十七里一名闾谷水北注于汉旧志闾河在洵阳县西二十五里源发连尖山北流入汉又平顶水在县西南二十八里源出神仙洞西北流入闾河又金河在县南七十里神河在县南五十里俱流合闾河】干溪河【在洵阳县北四十五里发源县西北境之狮子岭至龙潭为麻坪河至干溪铺为干溪河又东南入洵水又冷水河在县北三十八里源出鹘岭西南流入洵河】干祐河【在洵阳县西北一百四十里源出镇安县东北东北干祐山南入洵河祚水也详见商州】冷水河【在白河县西南一百六十里源出五条岭北流去县六十里入汉江亦曰大冷水又小冷水河去县西九十里源出长冈岭西流入冷水河马庄河在县西一百二十里源出洵阳县界棕溪岭东流入冷水河】白石河【在白河县西南源出县南一百二十里南竹山东北流去县一里入汉江亦名大白石水又小白石河在县东南九十里源出申公岭北流入白石河又红石河在县东南八十里源出漫营岭西北流入白石河又□子沟在县西十五里源出华皮砦东入白石河】仙河【在白河县西北寰宇记上津县有长利水亦名仙水西北自丰阳县流入丰利县界汉中府志仙河在洵阳县东百八十八里】禇河【在紫阳县西二十五里源出西乡县印台山东流入任河又小石河在县西北二十里南流合禇河】緜鱼河【在紫阳县北五十里亦名沔鱼河又曰沔峪河西流入汉相近又有漆园河白阳河皆流合緜鱼河】汝河【在紫阳县东南三十八里又东南二里有洞河俱发源县南界岭北流入汉江】任河【在紫阳县西南一里源出四川大宁县流经太平县又北流至此入汉江崖路崎岖通西蜀道板木结栰多由此出县志县西南二十五里冇之滩任水所迳横石参差回折天然如之字故名】灌河【在紫阳县西南六十里亦名权水源出县西南金山谷有东西两河俱流入任河】蒿坪河【在紫阳县东北三十五里源出鳯凰山东流迳安康县界入滩江】松河【在紫阳县西北五十里南流入汉水经注寜都县治松溪口即此又县北六十里有林本河八十里有閙河皆西流入松河县境诸水惟松河任河灌河三水可资灌溉又五郎河在县西五十里北流入汉江】迟河【在石泉县东接旧汉阴县界即直水也水经注直水出子午谷岩岭下南流支分东注旬水又南迳蓰阁下又东南歴直谷迳直城西南流注汉魏书地形志安康县有直水寰宇记直水源出永兴军干祐县弱岭姜子关迳汉阴县理西又南注于汉九域志汉阴县有直水石泉县志池河在县东五十里源出长安县腰竹岭南入汉江世传其水易长难退故亦名迟河近河地多良沃葢即直水以直池声相近而讹也】珍珠河【在石泉县西二里源出云雾山东北马蝗岭南流至县西防饶风河入汉江又红河在县东北二里源出五攒岭两岸多红石故名亦南流入汉江】大坝河【在石泉县西十五里源出长安县秦岭合县西北之龙洞沟南流至县西合饶风河入汉江】饶风河【在石泉县西五十里一名毛家河源出西乡县子午河分流迳土门闗东流入汉江】龙洞沟【在紫阳县治南源出笔架山西流入海又紫阳沟在县南三里源出文笔峰北流入汉】显钟沟【在紫阳县西南四十五里洪涛触石浪吼如雷相传昔时沟中洪水涌出一钟因名又瓦房沟在县西三十里皆流入任河】麒麟沟【在白河县西六十里源出陈家山流入汉江】麻湖沟【在白河县西北半里源出柏木山北流三十里入汉江】长春沟【在白河县西北源出县南龙冈引流入汉江两岸花草四时不絶中有普泽泉在县西北一里左右各一泉居民日汲不竭相近又有普润泉亦出长春沟】天池【有二一在平利县文庙后其水清澈大旱不涸一在白河县南龙冈山上冈阜四起中陷一坪方半畆遇雨四流成池】莲花池【有三在洵阳县东西北三面去县各五里】龙潭【在平利县东六十里潭濶四丈其深莫测为嵗旱祷雨之所】龙湫【在石泉县南五十里汉水南岸渊深莫测旱祷立应】金泉【在府东舆地纪胜金泉即子城东之井取金生水之义州志在州治东二里其地旧有金华寺故名井深四丈水甚甘冽大旱不涸】三泉【在府南五十里龙门谷中取水祷雨多应】小丝泉【在府西八里其派如丝其出不竭又黒龙泉在州西北八十里】凉水泉【在府北县东三十里味甚清冽】普济泉【在白河县东九十步四时不涸引流为清风沟入白石河】广济泉【在紫阳县西十五里】石泉【在石泉县南五十步清冽不涸寰宇记泉在故县北县以此名】洗心泉【在汉阴县东旧州志县东三里有弛龙沟内有长啸崖峭壁数十仞明嘉靖中有僧辟一洞曰朝阳洞洞东一泉从岩穴流出名曰洗心泉】清平井【在平利县东百步其水至清居民饮之不生瘿瘤】
