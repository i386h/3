<!-- { "loadSidebar": true } -->
　　名宦汉衞飒【修武久建武二年除襄城令政有名迹】刘方【平原人章帝元和二年诏曰安静之吏悃愊无华日计不足月计有余如襄城令刘方吏人同声谓之不烦斯近之矣】范康【重合人桓帝时为颍隂令有能迹】三国魏满宠【昌邑人为许令曹洪有賔客在界数犯法宠收冶之洪白魏武魏武召许主者宠知将欲原乃速杀之魏武喜曰当事不当□耶故太尉杨彪收付县狱尚书令□彧少府孔融等并属宠勿加考掠宠一无所报考讯如法数日求见魏武曰杨彪考讯无他辞语此人有名海内若罪不明大失民望魏武即日赦出杨彪彧融闻彪因此得出更善宠】郑浑【开封人迁召陵令民皆剽轻不念产殖其生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字】晋潘京【汉夀人厯召陵令明于政术路不拾遗】曹摅【谯人惠帝时为襄城太守时襄城屡经冦难摅绥懐振理旬月克复与流人王逌战于郦县后继不至死之故吏百姓并奔丧防葬号哭即路如赴父母】南北朝魏韦崇【杜陵人髙祖时除南颍川太守不好发摘细事尝云何用小察以伤大道吏民感之郡中大治髙祖闻而嘉赏赐帛二百匹】隋栁裘【解人开皇中拜许州刺史在官清简吏民懐之】长孙平【洛阳人开皇中为许州刺史有善政】公孙景荗【阜城人开皇中为道州刺史悉以秩俸买牛犊鸡猪散惠孤弱不自存者好单骑巡人家阅视产业修理者褒扬称述如有过恶随即训导由是人行义让有无均通大村数百戸皆如一家之务】薛孺【汾隂人开皇中为襄城郡掾有惠政】刘旷【开皇中为临颍令清名善政为天下第一尚书左仆射髙颍言状帝召见劳之加以殊奬】房彦谦【东武城人开皇中为长葛令有惠化百姓号为慈父上令使者巡察长吏以彦谦为天下第一超授鄀州司马吏民号哭相谓曰房明府今去吾属何用生为其后百姓思之立碑颂徳】　敬肃【蒲坂人大业初迁川郡赞务五年朝东都帝令薛道衡为天下郡官之状称肃曰心如铁石老而弥笃时宇文述用事其邑在颍川毎有书属肃肃未尝开封輙令使者持去述賔客放縦者以法绳之无所寛贷去官之日家无余财】唐燕钦融【中宗时为许州司戸参军再上疏斥韦后擅政且逆节已萌后怒劝中宗召至庭擈杀之】王珣【祁人开元中出为许州长史嵗旱珣时□刺史事开廪赈民即自劾明皇赦之】厐坚　薛愿【坚泾阳人愿汾隂人天寳中坚厯颍川太守安禄山反南阳节度使鲁炅表坚为长史兼防御副使以愿为颍川太守共守颍川贼将阿史那承庆悉锐攻之傅城百里草木皆刋城中士单寡粮少而愿坚昼夜战诸郡兵无援者自正月尽十一月贼逾城入二人不降死之】来瑱【永夀人天寳中拜颍川太守贼攻颍川方积粟多瑱完陴自如手射贼皆应仆前后俘杀甚众贼目为来嚼铁】髙承简【幽州人元和中诏析上蔡郾城遂平西平县为溵州拜承简刺史治郾城始开屯田列防庸濒溵绵城二百里无复水败皆为腴田先是贼筑武功以夸战劳承简夷其邱庀家财以葺儒宫备爼豆嵗时行礼野有□实民得以食将吏立石颂功】宋李重贵【河阳人太祖时尝为临颍合流镇将镇有羣盗以其尚少谋夜入刼钞重贵知之即筑栅课民习射盗闻之溃去】宋涛【长安人太宗时知襄城县以政绩闻赐绯鱼】钱昆【临安人知许州为治寛简便民】崔立【鄢陵人真宗时通判许州会滑州塞决河调民出刍楗命立提举受纳立计其用有余而下戸未输者尚二百万悉奏弛之】李若谷【丰人真宗时补长社县尉州葺兵营课民输木檄尉受之而吏以不中程多退斥欲因以取赇若谷度材别其长短大小为程置庭中使民自输】石普【太原人真宗时徙知许州筑大流堰引河通漕京师】李遵朂【上党人真宗时知许州水军多不练习遵最命部校按劾防去十七八】姚仲孙【商水人补许州司理参军民妇马氏夫被杀指里胥杀之官捕繋辞服仲孙疑其枉知州王嗣宗怒曰若敢以身任之耶仲孙曰幸母遽决冀得徐辨后两月果得杀人者】刘越【大名人尝知襄城县有能名】吴育【建安人知襄城县自秦悼王葬汝后子孙从葬皆出宦官典防嵗时上冡者往来呼索扰州县育请凡官所须具成数母容使者妄索羊豖悉出大官由是民省供费殆半宧官过者衔之或中夜叩县门索牛驾车育拒不应宗子所过纵鹰犬暴民田入襄城境辄相戒约母敢从者】王举正【镇定人仁宗时知许州光化军叛卒转冦旁境而州兵有谋起为应者举正潜捕首恶者斩之】李淑【丰人仁宗时以右谏议大夫知许州嵗饥取民所食五种上之帝恻然为蠲其赋】范纯仁【吴县人仁宗时以著作佐郎知襄城县襄城民不蚕织劝民植桑有罪而情轻者视所植多寡除其罚民益赖慕后呼为著作林】梅尧臣【宣城人仁宗时知襄城县汝水暴至尧臣亲率士民救获修筑邑人赖之】王平【为许州司理参军有女骑驴单行为盗所杀驴逸入他家吏捕得驴并致其人于狱平力辨其非久之果得正贼】乐京【荆南人神宗时知长葛县助役法行京白提举常平官言不便不肯治县事自劾丐去】邹浩【晋陵人调颍昌府教授吕公着范纯仁为守皆礼遇之纯仁属撰乐语浩辞纯仁曰翰林学士亦为之浩曰翰林学士则可祭酒司业则不可纯仁敬谢】孙永【长社人知陈州徙颍昌永裕起陵许汝当运粟数十万解于陵下调民牛数万永请而免】徐处仁【应天糓熟人徽宗时以显谟阁直学士知颍昌府民有得罪宫掖者虽赦不原处仁为奏工童贯乘是挤之夺职】叶梦得【吴县人帅颍昌府发常平粟赈民常平使者刘寄恶之宧官杨戬用事寄请籴粳米输后苑以媚戬戬委其属持御笔来责以来様如苏州梦得极论颍昌地方与东南异愿随品色不报时旁郡纠民输镪就籴京师怨声载道独颍昌赖梦得得免李彦以防吏告讦籍郏城舞阳隠田数千顷民诣府诉者八百户梦得上其事捕吏按治之郡人大悦】杨再兴【绍兴中岳飞败金兵于郾郾郡人合兵逼之再兴以单骑入其军擒乌珠手杀数百人而还乌珠愤甚顿兵十二万于临颍再兴以三百骑遇敌于小商桥骤与之战杀二千余人及万戸萨巴贝勒等百人再兴战死后获其尸焚之得箭镞二升　萨巴贝勒旧作撤八孛堇今改】元刘天孚【大名人至元中知许州时检校屯田临颍邓艾口民稻田三百顷有欲害之者指为古屯中书下天孚按寳天孚为辨其非章数上乃止襄城民食沧盐叶县民食解盐刻石湛河南岸以为界枼令妄徙石于北二里诬其民食私盐系治百余家两县鬬辨叶倚挟漕势以凌襄城天孚为考其元界移石故处而叶县令被罪去嵗大旱天孚祷即雨野有蝗天孚令民出捕俄羣乌来啄蝗为尽明年麦熟时有青虫如蟊食麦人无可奈何忽生大叶虫尽嚼之许人立碑颂焉】明王通【迁安人永乐中为许州判官九载课最当迁民乞留奏秩□任】邵寳【无锡人成化末授许州知州月朔会诸生于学宫讲明义利公私之辨巫言龙骨出地中为人福寳取骨毁于庭杖巫而遣之躬劝农桑仿朱子社仓立积散法又行计口浇田法以备凶荒】郑振先【武进人万厯中为许州知州以劝农课士为首务治行与邵寳相埒】韩澹【淄川人崇祯中为许州同知署知州事李自成来攻澹竭力守御贼怒绐城上曰得署州首当解围澹仰天誓曰以我一人而得生千万人虽刀锯不悸也遂缒城而下为贼所害城破后始收殓顔色如生】欧阳植【陜西人为长葛敎谕崇祯十四年流贼陷城知县迎降植痛哭与举人孟良屏贡生黄朝聘生员张范孔等抗志杀贼巷战而死】张信【辉县人崇祯中为襄城训导十五年流贼陷襄城信将缢于文庙为贼所执至北关指贼而骂贼怒以刀断其舌犹蘸血书剪冦二字于掌中贼害之】赵凤豸【崇祯中为襄城典史贼陷襄城知县曹思正被杀凤豸拒贼死】
　　本朝李正芳【大兴人顺治二年以都司使驻镇许州当荒乱后城坦倾圮者修筑之城濠淤塞者开濬之民人流亡者招徕之捐给牛种垦荒成熟又于城厢乡镇各设义学康熙四十七年崇祀乡贤】荆其惇【丹阳人知郾城县初下车民未复业更值大兵络绎河工峻急其惇安集招徕给牛具以资开垦减运栁盐引筑龙塘堤百里民免淹没以劳瘁卒于官】徐世法【防稽人知许州葺学官设义塾疏通石梁潩水二河时蝗蝻徧地世法亲督夫捕灭禾稼不害康熙六十年入祀】沈近思【仁和人康熙四十五年授颍县令涖任八年修城筑堤建学捐谷终礼部尚书】
　　人物汉灌夫【字仲孺颍隂人父孟从征吴楚死吴军中夫不肯随丧归奋曰】
