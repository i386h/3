<!-- { "loadSidebar": true } -->
　　【二十五里其形如鳯相近有瑶峯山白石璀璨如立琼瑶】乳山【在州东北三十里山形如乳州治脉于此】三台山【在州东北九十里盘曲三层又东北二十里为大团亭山其北又有小团亭山皆州境之险要也】松亭山【在州东北一百二十里上多古松】围子山【在玉田县东四十里四周延迤如椅故名】蜂山【在玉田县西三十里又西十里有螺山盘旋如螺下有泉可资灌溉】麻山【在玉田县北十五里一名古溪山与厐山冈陇相接】九峯山【在玉田县北二十里山有九峯并峙相近有洞山山有石洞】徐无山【在玉田县东北二十里后汉建安中田畴入徐无山营深险平敞地而居之十一年曹操伐乌桓令畴为乡导上徐无山出卢龙郦道元水经注庚水南流歴徐无山开山图曰山出不灰之木生火之石注云其木色黒似炭而无叶有石赤色如丹以二石相磨则火以然无灰之木可以终日今无之】小泉山【在玉田县东北二十里有泉出石罅间相近为大泉山旧亦有泉今淤】无终山【在玉田县东北三十里详见蓟州　按玉田以无终种玉得名古为无终县则取山以名县可知今志以山去蓟州近而距玉田逺故入无终于蓟州翁同而于玉田亦附见无终今仍旧志两见焉】中山【在玉田县东北三十里无终山之南相近曰常山其西有天桥峪】燕山【在玉田县西北二十五里接丰润县界自西山一帯迤东来延袤数百里抵海岸为中外巨防宋苏辙诗所谓首衔西山麓尾挂东海岸者也晋书咸康四年石虎攻辽辽北平相阳裕登燕山以自固即此氷经注庚水迳燕山悬岩之侧有石鼔去地百余丈望若数百石囷有石梁贯之鼔之东南有石人援桴状同击势　按县志别载石鼓山在县西北二十五里相传唐太宗东征聚兵击石声如鼓故名攷其方向即水经注所云石鼔也方舆路程考辨两见之悮今附注于此】三乐台山【在玉田县西北十八里蓝水源出此】厐山【在玊田县西北二十五里四崖壁立亦名旁山曹学佺名胜志旁山南即种玉山也旁为石鼓】圣水盘山【在玊田县西北三十里有水一区最甘美因名】文龙山【在玉田县西北三十里山之阳有三泉潆洄如瀑多茂林緑隂覆翳盛夏不暑西峯环拱出山之右东望厐山诸峯秀削骈列为县境最胜处盖燕山之别陇也】白山【在玉田县西北四十里】朝月山【在丰润县东八十里两峯突起有洞圆彻如新月因名其南为古石城山状如石鼓】车轴山【在丰润县南十里孤圆而髙若卧毂然】枇杷山【在丰润县北三里势甚平广】王化山【在丰润县北五里】金窰山【在丰润县北二十六里势极险峻腰有石洞壁间宛如门扇而不可开相传昔尝产矿因名其顶有路通行旅】陈宫山【在丰润县北七十里东西绵亘数十里东临还乡河西接黄土岭山南有峯曰华山】唐山【在丰润县东南四十里石可煅以给陶冶】念经峪山【在丰润县东北其山危峻涧谷逶迤多产榛】马头山【在丰润县东北四十五里有数峯最髙一峯状若马首】偏崖山【在丰润县东北五十里东峻西低有崖壁立髙数百仞相近又有水头山】崖儿口山【在丰润县东北八十里众峯连亘东断为崖儿口有水自崖出是为还乡河】腰帯山【在丰润县东北八十里还乡河东山腰有白石一帯望之若白云横亘故名其南百余歩有白厓如屋下一窦深尺许泉流其中名曰灵泉】鸦鹘山【在丰润县西北二十里髙数百仞中有二石穴俗呼孟家洞赵家洞山西北有狼山管山对峙中有路通遵化谓之狼山营亦名两山口】灵应山【在丰润县西北四十里悬崖壁立石畔有泉喷沫而下注于流沙河上有石洞二】党峪山【在丰润县西北五十里屹若髙台旁方而顶平】芦儿岭【在州东五十里与迁安县接界梨河出此】龙门峡【在州南十里其山上合下开开处髙六丈许水自悬崖倾泻而下穿石城奔荡之声轰然若雷】城子峪【在州北十二里】片石峪【在州东北十二里州北五里河出此口西南流】龙虎峪【在州西南六十里】马兰峪【在州西北六十里　昌瑞山东】寛佃峪【在州之西北昌瑞山东】楸子峪【在玉田县石鼓山之后林木丛茂峯峦环绕为邑之胜】镇虎峪【在玉田县北三十里中有鲤鱼洞】乌龙洞【在玉田县北十一里麻山西南洞中盘曲深二三重】滦河【在州东七十里源出独石口外自潘家口流入州境又百八十里至迁安县详见永平府志一名滦江】沙河【源出州北马蹄峪南流至州城东折而西经南闗又西防诸水入水门口归梨河　按旧志谓沙河在州西有十派总名十河一支自小寨峪一支自千家峪一支自白枣峪一支自马蹄峪一支自罗文峪十派既不能悉数而出罗文峪者俗别称十河各志亦有以十河沙河分别者且罗文在马蹄之西今十河出罗文峪云在州西犹可若沙河出马蹄峪绕州城东南流云在州西亦不合盖縁州北邉墙万山重叠境内诸水皆源于此而下流贯注往往彼此互名遂难条分支晰耳至旧志又以沙河为即古灅水水经注灅水出俊靡县东南流世谓之车軬水又东南流与温泉水合又东南迳石门峡考俊靡故城在今州治之西北今沙河与温泉本滙流入梨河石门峡亦疑即今之水门口其説似皆可据惟沙河大势向西南行与郦注东南流之説不甚相合存以备考】十河【源出州北甘家峪罗文峪二源滙合西南流与清水河合下入水门口归梨河】清水河【在州西六里源出口外自沙坡峪流入经州西流防沙河】冷觜头河【在州西北二十五里源出口外自冷觜头口流入经州西防沙河】汤河【在州西五十里源出口外自马兰闗流入南流至水门口防沙河入梨河郦道元水经注温泉水出北山溪即温源也其水南流百歩便伏流于地下水盛则通注灅水州志又有魏家河在州西北五十里源出鮎鱼闗外南流合汤河】金泉河【在州西源出马兰闗外西南流至蓟州东马伸桥入梨河亦曰淋河　按水经注蓝水出北山东屈而南流经无终县故城东南入灅水疑即此旧志谓淋河即梨河之譌非是】兴龙口河【在州西北六十三里天台水所滙流也南流亦入梨河】鹿角河【在州西南七十里其地洼下向苦水患明县令辛志登开渠泄之遂成膏腴】梨河【在州南十里源出迁安县界芦儿岭经州界西南流七十里与诸水合名曰合河一名张子河入蓟州界名沽河即蓟州运河之上流也自是复由寳坻县至小河口入玉田县境南流入寕河县界乾隆二十八年修濬筑堤】五里河【在州北出片石峪口经州西南流入水门口】还乡河【源出迁安县西黄山西南流经丰润县西五里又西南经玉田县东南四十里下流至寳坻县界入蓟运河即古巨梁水也水经注巨梁水出土垠县北陈宫山西南流迳观鸡山谓之观鸡水又西迳土垠县故城西左防寒渡水又南涧于水注之又西南右合五里水乱流入于鲍邱水通志还乡河亦名云浭水源出迁安县黄山麓一泉涌出滙为方塘澄碧中喷珠累累西流成河水势甚驶至崖儿口入丰润之东北界又西南流经丰润城北至张官屯入玉田县之东南界又西南至蛮子营沙流河自北来入之迳鸦鸿桥复折而南至赵官屯分为二股一西南至盛家庄入蓟运河一南流迳丰台镇至江横口入蓟运河明嘉靖四十五年诏濬丰润还郷河转运太平等寨军饷于北齐庄张官屯鸦鸿桥设三闸以潴水盖京东之巨浸也然自鸦鸿桥以下河窄流纡每夏秋雨集水潦迸入辄有决溢之患　本朝雍正四年怡贤亲王于刘钦庄王木匠庄河流湾曲处各直河堤岸由是数十里沮洳之地皆成膏壤乾隆二十八年以来复加挑濬　按新旧志皆以还乡河为浭水今考水经注庚水出徐无北塞中至北平入鲍邱水盖即今蓟州之沽河也还乡河在其南与水经注巨梁水合诸志舍巨梁而目为浭水误】沙流河【在丰润县西四十里源出县西北五十里党峪山下南流经两山口又西南流入还乡河】韩城镇河【在丰润县南五十里韩城镇源出车轴山流经镇北又西流十余里入漫泊防还乡河】陡河【在丰润县东南三十里源出永平府迁安县之馆山由牤牛河桥入县东北境西至滦州复自滦州之望马台南绕县东南之石桥水势萦折雍正五年兴修营田筑围开渠十二年増筑堤工】黒龙潭河【源出丰润县西南三十里之黒马甸水由地中出南流迳西淮沽与泥河防下流入蓟运河其尾流旧以地势稍髙致有淤阻乾隆二十年于故道之东别濬一河以资利导　按泥河源出县南泥河庄至东淮沽入黒龙潭河】双城河【在玉田县东二十五里源出县东北常山旁无堤堰毎泛溢为害明万歴中尝濬渠引入还乡河今久淤】小泉河【在玉田县东北源出小泉山绕城东而南合孟家泉光沙泉又西南至寳坻县界入蓟运河】采亭桥河【在玉田县西二十里源出三乐台山西流防螺山寺泉又西南入寳坻县蓟运河其水清冽而泥蓝如靛亦名蓝水水经注蓝氷出北山东屈而南流迳无终县故城东故城无终子国也】海子【在州西南四十里纵广十数里为汤梨二河下流遇旱则涸】楼子湖【在州南十三里縦广七里产莲芡】观鸡水【在丰润县北水经注观鸡水西南流右合区落水出县北山东流入巨梁水】寒渡水【在丰润东北水经注巨梁水迳土垠县故城西左防寒渡水水出县东北西南流至县右注梁河】涧于水【在丰润县东北水经注梁河又南涧于水注之水出东北山西南流迳土垠县故城东西南流入巨梁水】圣水庵泉【在州桃花山下水味甘冽其侧有芳树石室相传有老衲悯僧逺汲劳苦咒而得泉】涌珠泉【在州东南铁厰北二里许一名圣水泉平陆积石泉自石罅中出涌流如珠可引以灌田】茂公泉【在州西北十八里亦有灌溉之利一名剑泉】汤泉【在州西北四十里福泉寺山下寛平约半亩泉水沸出隆冬如汤旁引为玉池】
　　【圣祖毎经临幸有】
　　【御制温泉行】孟家泉【在玉田县东五里自小泉至孟家泉仅数里凡一百二十余折两泉合流注鸦鸿桥】光沙泉【在玉田县南三里泉涌沙出浄细光明土人每取以攻玉又冬月水中暖气如】
　　【雾亦名暖泉】螺山寺泉【在玉田县西四十里流入采亭桥河】醴泉【在丰润县北水甚甘】灵泉井【在丰润县东北名胜志灵泉井水出腰带山南百余歩上有石屋窦深尺许泉注其中西为大岭山行旅所经也】龙泉井【在丰润县陈宫山南一石凿成泉水涌出每六月后即满且溢至冬乃止又曰溢泉水】神恵井【在丰润县南韩城镇一里许居民耕田得古甎井汲其水有药气病者祷饮之輙愈千里外争趋汲焉土人因筑药王庙于其地】
