<!-- { "loadSidebar": true } -->
　　堰【在山阳县西南四十里洪泽湖之东北自武家墩南至棠梨树接泗州盱眙县界长九十里相传后汉广陵守陈登始建明永乐中平江伯陈瑄重筑万厯六年总河潘季驯再筑　本朝厯年修筑今益坚固张兆元两河指掌明永乐间平江伯陈瑄筑髙家堰自新庄镇至越城计一万八千一十八丈横亘西南淮水无东侵之患南河全考万厯六年总河潘季驯筑髙堰堤长六十里内砌大涧口等处石堤三千一百一十丈河渠考潘季训两河议曰髙堰去寳应髙丈八尺有竒去髙邮髙二丈二尺有竒髙寳堤去兴化泰州田髙丈许或八九尺其去堰不啻卑三丈有竒矣准一南下因三丈余之地势灌千里之平原安得有淮南数郡也泗州之地比髙堰为下与髙寳诸州县皆若釜底然髙堰一带修守不严奸商盐贩之徒无日不为盗决计泗州之人未究利害之原但见髙堰増筑势必遏淮入泗惟恐堰不速溃也　本朝康熙十一年大修髙家堰十六年自周桥闸至翟家坝筑堤三十二里并堵髙良涧决口三十四处十七年增筑髙家堰十八年塞翟家坝决口三十二年修筑髙堰自史家防至周桥一万四百余丈堤工三十九年大修髙家堰筑武家墩小黄庄至周桥新旧石工尽堵六坝改为三滚水坝并设天然坝二座以备涨水四十五年髙堰三滚坝下各挑引河筑堤东水由草字河唐曹河入髙邵诸湖四十六年挑髙堰天然坝下引河自蒋家坝至罕贻涧共一万四千四百余丈两岸筑堤五千一百余丈雍正四年于王家沟口建滚水坝一座其周家桥以南滚水坝二座各改低一尺五寸又加髙髙家堰土堤治河书洪泽湖在山阳县之西南北距大河东俯髙寳诸壑淮水逺自豫省复挟汝颖涡汴羣川之水滙而入焉潆洄激荡惟下之是趋而其地东北为下趋而北则出清口而达于海趋而东则髙寳诸壑滔天而淮扬之民其鱼矣汉末陈登首建髙堰障其东而使之北后世治水者皆守其旧而不变至宋黄又徙而南湖日寛广成巨浸而是堰之所系愈重庆厯间一修于发运使张纶明初再修于平江伯陈瑄至万厯间河臣潘季驯大修之且砌以石者三千余丈愈巩固焉顾西南一带自周桥至翟坝三十里空之而弗堤曰此处地形稍亢天然减水坝也但当时湖底深而能纳虽不筑堤湖水常低于岸而惟遇霪雨异涨始漫溢而出故季驯又曰周桥漫溢之水为时不久诸湖尚可容受也迨黄流倒灌之后湖防垫髙湖底髙则湖水亦因之而髙况决口九道汕刷成河地形愈防以愈髙之湖放愈防之地于此三十里稍亢之区昔所称漫溢不久今且终嵗防天东注而不止不特清口之力分无以敌黄而淮且反引黄水以俱东二渎交腾髙寳诸湖盈科而不受此清口大决所以断不可塞而下河七邑遂同溟渤也惟将诸决尽塞自清口至周桥九十里旧隄悉增筑髙厚并将周桥至翟坝三十里旧无堤之处亦创堤之其仍旧减水者六处计二百丈葢湖水之髙于黄水者常五六尺若一任其建瓴而出则所蓄无几一逢亢旱上源细防既不足以济运又恐黄水之乗其弱而入故烂泥浅一带湖滩昔人称之为门限今不使尽辟欲清水常流有余然设遇大水连旬洪波骤溢清口一道之所出不胜数百里全湖之涨不有以减之势必寻隙而四溃故堤以防之不虞之溢复坝以减之然后节宣有度旱不至于阻运而涝不至于伤堤也虽然洪泽周围三百余里合阜陵泥墩万家诸湖而为一又上受全淮之委空蒙浩瀚每西风一起怒涛山涌而以一线之长隄捍之浪头之所及土崩石缷虽嵗嵗増髙培薄终不能御窃思水柔物也惟激之则怒茍顺之自平顺之之法莫如坦坡乃多运土于堤外每堤髙一尺填坦坡八尺如堤髙一丈即填坦坡八丈以填出水靣为准务令迤斜以渐髙俾来不拒而去不留是年秋黄水大涨竒风猛浪倍异寻常而汹涌之势一遇坦坡而其怒自平惟有随波上下无所逞其冲突始知坦坡之力反有倍蓰于石工者故障淮以防黄者功在隄而保隄以漳淮者功在坦坡也惟是填积坦坡以来垂及十载风涛之所汕刷平铺缷去离隄已四五十丈矣若用帑填积既所费不赀又功程难见应毎嵗令河兵嵗夫逐渐加工立为定制毎嵗堤工一丈填土二方务使所增之数适称所耗之数如是久之离堤百丈之内必渐垫而髙因丛植栁芦茭草之属俟其根株交结茂盛蔓延则虽狂风动地雪浪排空终不能越百余丈之荗林深草而溃堤矣河防志髙堰山盱两通判管理修防其汛有三北曰髙堰汛属髙堰通判南曰徐坝汛属山盱通判中曰髙涧汛则分属焉髙堰通判所割自山清交界武家墩后横堤头起直至髙良涧禹王庙前止计五十里山盱通判所辖北自髙良涧禹王庙前起南至秦家髙冈止计四十三里皆总河于成龙题设髙堰大堤于康熙三十九年二月兴修四十年冬告竣北自武家墩堤头起南至棠梨树止长二万四千九百八十一丈二尺三寸髙二丈三四五尺顶寛八丈四尺底寛一十三四丈临海镶柴髙一丈一二三四尺寛八尺周洽防河纪程自清江浦西南行二十五里至武家墩即髙家堰之长堤也有减水坝十五里至髙家堰闗帝庙又二十里至石工头従此皆木工矣二十里至髙良涧有减水坝又二十里至周桥昔年亦通运道今筑断置减水坝又五里许至古沟东减水坝又里许至古沟西减水坝又数里至唐埂减水坝又里许为唐埂又十余里即翟家坝因土埂最髙不用筑堤　按髙家堰所以障淮敌黄而济运明河臣潘季驯谓淮扬之门户黄淮之闗键信矣我】
　　【圣祖仁皇帝六次南巡躬亲相度闻六坝以大筑全堤疏引河以宣泄涨水举凡
　　保固久逺之计周详尽善雍正七年世宗宪皇帝】
　　【特发帑金百万遣官督修八年帮筑髙堰坝下河堤九年大修髙堰石工至十年而石工告成乾隆四年増筑髙堰堤工十六年皇上南廵亲视机宜仁义礼三滚坝下添建智信二坝并立水则以次递开而天然坝则永禁开放有御制阅髙堰工诗阅髙堰坝示河臣诗十九年二十年大修砖石堤工三千六百余丈并修髙堰草坝一百九十八丈二十二年】
　　【临幸命于武家墩迤北改建砖工有】
　　【御制阅髙堰工诗二十四年将髙堰马鞍柴工改建石工二十七年临幸命自济运坝至运口太平庄止一律接建砖工有御制命筑髙堰砖工诗三十年四十五年四十九年廵幸并有御制阅接筑髙堰隄工诗自是百里长堤屹然巩固淮扬二郡永庆安全矣】常丰堰【在府城东南唐书地理志山阳有常丰堰大厯中黜陟使李承置以溉田又李承传迁淮南陟黜使奏置常丰堤于楚州以捍海潮灌屯田塉卤收常十倍他嵗】冈门镇堰【在盐城县西府志自冈门至新河转至侍其汉皆有古堰】径口堰【在盐城县西二十一里冈门镇西府志堰东临运河西逹马鞍湖以通啇贾】侍其汊堰【在盐】
　　【城县西北一百里府志嵗旱塞之以资灌溉遇潦则决之入射阳湖相传油葫芦港出口数里即其处堰今废】兴文闸【在府城南十里涧河口明万厯五年漕臣吴桂芳建以泄运河之水　本朝康熙三十九年修】龙王庙闸【在清河县西分水入市河】泾河闸【在山阳县南五十里泾河口】板闸【在山阳县西北十一里明永乐中建自板闸以至清河新庄闸或为四闸或为五闸以时増减今废旧志板闸明永乐十四年平江伯陈瑄建其时以新庄福兴清江移风四闸不能节水仓卒建木闸次年乃甃以石乡人至今仍呼板闸云】清江闸【在清河县清江浦又名龙王闗明永乐中建旧置分司主事驻此今有闸官其北有越河小闸又南北岸有檀度寺闸　　本朝康熙三十五年建又南北岸有永利闸皆减水闸也】新庄闸【在清河县西惠济祠东天妃口明永乐中建为运河入淮之口嘉靖中以闸口淤塞改由通济闸万厯元年总河万恭复建闸于此旋又淤塞六年河臣潘季驯拆新庄闸改建通济闸于甘罗城南此闸遂废运道考甘罗城东有天妃闸祠东北为天妃口明永乐初陈瑄置新庄闸于此为入淮之口明神宗实録万厯元年建天妃庙口石闸万恭治水筌蹄天妃口自陈平江开清江浦六十里由此入黄河官民便之嘉靖中黄水泛入清江淤河臣费十万开新河以北接于淮其説以为接清流勿接浊流可不淤不知黄河非安流之水也伏秋水盛则西拥淮流并灌新开河夫天妃口一黄水之淤耳若淮黄防于新开口是二淤也乃嵗役千夫濬淮黄交防之浅而患愈博矣今于天妃口建石闸直出黄河黄水盛则闭闸谢絶黄水以杜淤黄水落又启闸以利官民新开口勿濬可也　按明初新荘闸即万厯初之天妃闸在天妃庙口故名今甘罗城之天妃闸乃万厯六年改建之通济闸也非故地矣或谓今天妃闸即新庄闸者误】天妃闸【在清河县草坝下北岸堤内明万厯六年河臣潘季驯移建通济闸于廿罗城南泰山墩北俗讹为天妃闸　本朝康熙十六年改运道于三汊河七里闸二十三年以天妃闸水势湍急改为草坝三十四年修葺改名永济四十一年重建大石闸仍名天妃闸乾隆十年移建今所】石防口闸【在盐城县东一里明万厯四年置后废　本朝雍正七年重建乾隆六年二十二年屡修】上冈闸【在盐城县北四十五里上冈镇　本朝雍正七年建乾隆五年移建刘端浦】恵济闸【在清河县马头镇东南旧名通济闸明嘉靖中置　本朝康熙二十三年重建改名恵济亦名七里闸运道考明嘉靖三十年漕臣连鑛以新庄闸口北接黄河淤沙冲射嵗烦挑濬乃南凿三里沟西接清淮谓之通济闸在甘罗城东南马头镇东南半里清河县志恵济闸康熙二十三年建引淮水以达漕运后以河水南侵闸底淤垫至是新凿漕河于迤南三里更建闸座为新运口闸名恵济今现行漕】通济闸【在淮隂故城南即浊水入淮处明永乐中陈瑄筑名新庄闸嘉靖中闸废改置通济闸于三里沟隆庆六年河臣潘季驯迁于甘罗城南后因之　本朝乾隆二年重建二十七年重修】福兴闸【在清河县清江闸西五里明万厯六年置后废　本朝乾隆二年重建添设越闸一座二十七年重修冇闸官】文华寺闸【在清河县西南旧永济河口】康济闸【在清河县西陶家庄亦名陶庄闸　本朝康熙三十一年建于陶庄引河上为中河东运口有闸官】杨庄闸【在清河县西陶庄迤东杨家庄旧在县西三里仲家庄亦名仲家闸　本朝康熙二十六年开中河成建闸为运口三十三年复修改名广济闸四十二年圣祖仁皇帝南巡】
　　【阅视中河以仲庄口与清口相直水势冲激逼溜南行使清水不能畅流命改运口由杨家庄于仲庄筑拦河大坝而移闸于此今名杨庄闸为中河运口有闸官皇上六次南巡阅视中河并有】
　　【御制临幸杨庄闸防依皇祖诗韵诗】
　　御示闸【在清河县东北中河口引河上　本朝康熙四十二年】
