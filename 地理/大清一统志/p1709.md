<!-- { "loadSidebar": true } -->
　　古迹海阳故城【在海阳县东元和志本汉掲阳县地晋于此立海阳县属义安郡隋开皇十年罢郡省入循州十一年置潮州复立海阳县以属焉南滨大海故曰海阳寰宇记引南越志云县南十二里即大海舆地纪胜引图经云州治旧在鸭湖】潮阳故城【在潮阳县西北元和志县东北至潮州二百里本汉揭阳县地晋安帝分东官郡置义安郡仍立潮阳县属焉以在大海之北故曰潮阳贞元九年移于今埋寰宇记在潮州西南隔小海二百里府志旧县在今县西三十五里临昆山之麓里人犹称其疆坽曰官厐坽其北有旧濠迹】揭阳故城【在掲阳县西汉置县属南海郡晋时县废宋复置属潮州宋史地理志宣和三年割海阳三乡置揭阳县绍兴二年废入海阳八年复置移治吉帛村即今治舆地纪胜在潮州西七十五里】普安故城【在普宁县东南本潮阳县地明嘉靖中以山贼张琏邹文□等连年流刼四十三年割潮阳之洋乌水黄坑三都置普宁县寄治潮阳贵山都之贵屿万厯三年改筑城垣于厚屿其地卑湿县署未定十年以洋乌水二都还潮阳止存黄冈一都十四年始移治焉】石翁化城【在饶平县北郭外冈上有古石坟甚宏壮不知始自何年亦莫详姓氏碑刻石翁化城四字里人黄华诗云北郭冈旁马鬛莹何年春雨緑芜生可怜翁仲龙钟老却放蛴螬背上行】海宁废县【在惠来县西晋末置属义安郡唐初省寰宇记海宁县在潮阳郡东六里西接东官县界　按隋书地理志海寜县有龙溪山元和志龙溪山今名海宁岭在潮阳西一百七十里以故县得名则县与山必当相近也寰宇记谓在郡东六百里者误】万川废县【在大埔县西本汉揭阳县地晋末置义招县属义安郡隋大业初改曰万川唐初废寰宇记引南越志云义安郡义招县昔流人营也晋义熙九年立为县永初元年移漳郡之西大埔县志古万川县即今县南七十里清逺湖寮城石柱勒字尚存】中饶堡【今饶平县治本海阳县地东曰上饶西曰下饶通名曰三饶海滨倚山习俗剽悍为盗贼薮明成化十四年总督朱英奏析歌宣化信宁龙眼城□洲清逺秋苏湾八都置饶平县治歌都之中饶堡】惠来都【今惠来县治本属潮阳县东去潮阳县一百二十里西去海丰县二百余里明嘉靖四年巡按熊兰以其地东南临海西北阻山壌地空旷盗贼时奏请分潮阳之惠来酉头大坭三都龙井都三分之一及海丰县之龙溪都置县治惠东都因以名县】大埔村【在大埔县治本海阳县地明成化以后为饶平县地东连福建平和县北接上杭永定二县西北距嘉应州其地荒僻旷逺溪洞险阻盗贼往往蟠结于此正徳六年清逺都山獠张白眉依山结营分队剽掠嘉靖二年悉平之五年始沂饶平海阳二县地置县治大埔村因以为治】辟望村【今澄海县治本海阳县之下外莆都地明洪武二年置辟望巡司嘉靖四十二年析海阳之上外莆中外莆下外莆三都及揭阳之蓬州鳄浦鮀江三都饶平之苏湾都置澄海县治辟望村】千秋镇【在惠来县西北龙溪都其地背山面谷宋景炎二年邹从文天祥驻兵于此为之铭】西洋驿【在海阳县西六里又有盐亭驿近海百姓煑海为盐逺近取给】走马埒【在海阳县北十里九域志潮州有越王走马埒】银塲【海阳县有丰济一银塲横冲黄冈二锡塲见九域志】揭阳楼【在海阳县东山舆地纪胜韩愈建】鳯山楼【在海阳县金山明统志楼下有古瀛洞天前绘列仙后傍城叠石壅水为流觞左右有欵凉延光二亭】宋太子楼【在饶平县东南南澳山云葢寺海崖叠石为楼相传宋幼帝驻跸所筑】仰韩阁【在海阳县东济川桥左明统志元至正中通判乔贤能建】清平阁【在潮阳县练江沙堤上宋尚书王大宝建】明逺堂【在海阳县城内一名思韩堂宋郡守孙叔谨建】惠文堂【在海阳县治后宋景定中通判桯应斗建以祀陈尧佐】囘澜堂【在海阳县城内金山东明綂志有得要临清二亭对峙其下】韩亭【在韩山舆地纪胜昌黎登览旧地俗呼侍郎亭明綂志元延祐中张处防改建】仰斗亭【在海阳县东舆地纪胜亭在东山之腹北面故名仰斗明统志在思韩堂后刻韩愈像及诸贤墨迹】独游亭【在海阳县东舆地纪胜陈尧佐建】南珠亭【在海阳县城外韩山书院前明统志宋守郑厚建取韩愈别赵徳诗婆娑海水外弄明月珠之句而名又鸢飞鱼跃亭在韩山书院池中元郡守王翰建】水亭【在潮阳县东山舆地纪胜泉流四垂若张于楹且屈曲绕流于亭下可浮觞以饮】凤台【在海阳县内金山相传昔有鳯凰翔集台上故名】陆秀夫故宅【在澄海县南百步外港口秀夫与陈宜中议不合安置潮州居此一名陆厝园旧志饶平县亦有陆秀夫故居在县南海边沙冈秀夫裔孙大防尝至海上访族人得其遗址犹称为学士馆云】逺游庵【在潮阳县西北麻田山中宋逸士吴复古隠此苏轼有铭】拙【在海阳县内金山旧名遥礕宋廖徳明更名朱子书额并刻周子拙赋于岩石间今犹存】防斋【在海阳县西舆地纪胜在湖山故信安令郑沂读书之堂有水石之胜】
