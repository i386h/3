<!-- { "loadSidebar": true } -->
　　古迹长汀故城【在长汀县南唐置为汀州治李吉甫元和志开元二十一年福州长史唐循忠于潮州北广州东福州西光龙洞检责得诸州避役百姓共三十余户奏置汀州因长汀溪为名郭下为长汀县乐史太平寰宇记长汀县旧治在九龙水源长汀村大厯中移在白石乡地名金沙水旧志长汀村在今上杭县北十五里去今州二百三十里今名旧县又迁东坊口正今县东北五里大邱头一名旧州城又有县基岭在县治南福夀坊相传移州东坊时于此置县故名后又迁今治即白石乡也亦谓之衣锦乡　按新唐书开元二十四年开置汀州元和志误】新罗故城【在长汀县西南晋志晋安郡有新罗县元和志龙岩县先置在汀州界新罗口名新罗县天宝二年改名新唐书志汀州初治新罗大厯四年徙治白石寰宇记州初治新罗以其地瘴居民多死大厯四年观察使承昭奏移理长汀白石村去旧州理三百里】黄连故城【在宁化县东元和志宁化县西南至州六百里本沙县地开元二十四年开山洞置西舆防化县接新唐书志宁化县东黄连县天宝九年更名九域志县在州东北一百八十里旧志黄连故县在今县东五里亦曰黄连镇五代后唐同光元年王闽迁县治于镇西竹篠窝即今治也县境山峻水急峯峦万叠至县治则四围平坦旁挹嶂岫下瞰溪湖称为形胜】上杭故县【在上杭县东寰宇记汀州有上杭在州南去八日程至漳州界九域志淳化五年升上杭场为县在州南一百六十里旧志唐折龙岩县胡雷下堡置上杭在今永定县东四十余里金丰乡南唐保大十三年徙于秇梓堡在今永定县东北六十里宋淳化五年升场为县至道二年始迁冶鳖沙在今上杭县东北三十里又名白沙里而故县遂废咸平二年又迁治语口去鳖沙二百步后为在城里天圣五年又迁于钟寮场在今上杭县西北其地坑冶大兴商贾辐凑乾道三年又迁于郭坊东苏里即今治也】汀州故卫【在长汀县治东明洪武四年建　本朝顺治十八年裁】上杭废所【在上杭县城西北隅明成化三年建本朝顺治十四年裁】莲城堡【今连城县治宋元符间置绍兴三年梅州士曹虞观上言长汀县南北去县三百余里控御不便因升堡为县割长汀古田乡六圑里以益之元至正六年邑人罗天麟为乱讨平之始改莲为连取去草之义】钟寮【在上杭县九域志县有钟寮一金塲旧志在今县西北二十里天圣中尝移县治于此后为平安里又有永兴在县东五十里通利在县南六十里及金山利济龙山石门语口凡七塲皆宋时采金及铜铁处】武平【在武平县治寰宇记汀州有武平场在州西南计五日程接循州界九域志在州西南二百五十里淳化五年升为县】锦丰场【在永定县西南五十里俗名锦丰窑旧志上杭旧有端利在县南一百二十里嘉兴在县南一百五十里兴济在县南一百六十里及浮流锦丰凡五皆宋时采金及铜铁处诸场皆在今县界】合同场【在长汀县东登俊坊左宋置榷盐税于此后废】银场【在长汀宁化二县寰宇记长汀有黄焙安丰二俱出银铜九域志长汀县有上宝一银归禾拔口二银务宁化县有龙门新旧二银长水七庇二银坑又有龙门坊在县廓东】莒溪务【在连城县九域志长汀县有莒溪鐡务旧志有莒溪在连城县南五十里莒溪傍又郭家山场在县南三十里又南有宝成又金鸡在县东南金鸡山下皆宋置以开采铜鐡之利久废】王城【在连城县西南七十里宋末文天祥奉帝昺起义驻兵于此故名】御帘乡【在归化县东中和一都府志宋端宗避元过此因遗一遂名其乡】苍玉亭【在长汀县城东苍玉洞羣石中宋宣和中建陈轩诗我爱汀州好山川秀所钟阁前横潏水亭畔列竒峯】横翠亭【在长汀县城东宋郡守陈粹建山光野色横在目前】观澜亭【在清流县治东明洪末大溪横　于前羣峯峙于后士民多游览焉】芙蓉台【在长汀县治宋建又映溪防在县东苍玉洞羣石之巅旧名翠防亭宋乾道间郡守谢知几建】升仙台【在宁化县西四十里相传昔有刘熊二道士修炼于此白日飞升居人筑台列二像于石壁】平冦台【在武平县南岩前里均庆寺前】谢公楼【在长汀县治南唐张九龄有诗】环翠楼【在长汀县卧龙山下宋建】道山楼【在长汀县治后旧名北楼楼下为熙春堂宋郡守陈轩有诗】南楼【在长汀县城上宋陈轩有诗】愿丰楼【在宁化县治又有勤政堂书林龟隂如农三亭俱宋宝祐间建】皆山楼【在连城县署内】云骧阁【在长汀县城上东南隅上接龙山下瞰龙潭左有飞来石旧名清隂阁亦名集景楼又名双清阁宋建绍兴间刘乔改今名】蓬莱阁【在长汀县治内又有如心道管二堂俱宋建】镇山堂【在长汀县治内宋绍兴间建】东山堂【在长汀县卧龙山麓宋宝祐中郡守胡太初辟旧圃而新之人有常春堂在圃之西北隅前有方沼】读书堂【在武平县西宋李纲诗灵洞水清仙可访南岩木古佛同居公余问佛寻仙子赢得工夫好读书】伏虎庵【在长汀县东五里青松对植苍翠交隂为一郡游览之所】雪峯庵【在归化县后龙山下元陈冇定屯兵处壁叠犹存】屯营庵【在武平县东五里何屯冈下县志相传五代有统军使何姓者尝驻兵于此筑小城周二里许故址犹存】
　　闗隘隘岭隘【在长汀县西北六十里路通江西瑞金其地巉岩嵚岖林木深阻明嘉靖初知府邵有道开修岭路崇祯五年知府笪继良于隘口扼吭处圈磗为闗为江闽要隘又桃阳隘虎忙岭隘在县东南分水隘牛姆山隘长桥隘龟龙隘黄峯岭隘在县西南九磜隘在县西北大息岭隘处明隘在县东北镇平隘七岭半岭隘在县北靖逺隘在县南】常平隘【在归化县东北四十里接泰宁将乐二县界环县境皆山东鐡岭隘西伍通隘南大隘头隘北下防隘闗隘之襟要也而东南之紫云隘东北之常平隘西南之半隔隘西北之水口隘并为扄钥之险而紫云一隘尤为要地】白岭隘【在连城县南三十里东通横山廖天秋家三隘东南通朗村隘西南通新泉隘北通乌石等隘当六路之冲为腹心之地人烟凑集隘场平旷守御最便明嘉靖中改置为寨】朗村隘【在连城县南一百五十里路通上杭龙岩旧场在朗村平旷虚设明嘉靖中移于逺水岭去旧隘四里许路颇险窄易于防守又秋家岚隘横山隘在县东廖天山隘在县东南白岭隘丰头隘在县南俱明嘉靖间置又新御隘在县西南乌石隘在县北凡八隘而秋家岚最险】悬绳隘【在武平县西南道通平逺以悬绳峯而名明正徳间尝移象洞巡司于此今有兵戍守又大岭隘在县东鉢盂隘在县南牛牯崠隘在县西金鸡隘水口隘在县东南蟠龙冈隘在县西南硿头隘在县西北檀岭隘在县东北】铁石镇【在清流县东南六十里鐡石山下明正统中置巡司】明溪镇【在归化县西本清流县地宋绍兴间置明溪寨兼置巡司元末陈友定筑城以障乡里周一里许谓之子城明成化中以其地当四县之交民梗难治乃割清流之归上归下宁化之栁杨下觉延平府沙县之二沙阳将乐之兴善中和共七里置县以明溪镇为治旧志今有明溪驿在县治西】夏阳镇【在归化县东八十里夏阳墟其地险逺明成化中既以明溪置县因迁巡司于此改今名又有黄杨巡司在县东南八十里岩前宋绍兴中置今有岩前寺】兴化镇【在永定县西北六十里有巡司明洪武五年置属上杭在今县西南溪南里古镇正统中徙太平乡虎冈因改曰太平寨天顺六年复置于旧所成化中改属永定县】古城寨【在长汀县西五十里西去江西瑞金县五十里相传闽王延政筑城后废为古城里宋置寨原在县西南何田市绍兴中迁置于此明置巡司】白花寨【在长汀县东南一百二十里半溪石山下四围险塞其上平坦可容千余人】安逺寨【在寜化县北一百里北去邵武府建寜县八十里旧名下土寨宋绍定中改今名明置巡司】南平寨【在宁化县西南六十里宋置本名黄土寨绍定六年移于潭飞磜改今名又北安寨在县东北九十里宋置本名苦竹寨亦绍定六年移置改名二寨皆元末殿明洪武初复置十三年废北安今为水西墟】石洞寨【在清流县西北十余里右通宁化地名大基头山径险峻鸟道而上可容数千人宋乾道间筑元末増修叠石为四门一名石龙寨】万安寨【在归化县西四十里黄牛山宋绍定间曾寡妇晏氏为砦以拒贼赐名曰万安今故址尚存又县南十里许有平安寨山髙而险顶稍寛平元末陈友定立栅屯此】北团寨【在连城县西南一百二十里宋置在县北五十里后燬于兵寄治县市西元废明初复置在县东崇儒坊又迁于朗村嘉靖间迁于新泉隘筑土城周五百丈】冠豸寨【在连城县莲峯山旧名莲峯寨宋筑元至正二十六年辟南北堑叠石为城周五百丈后人因名为冠豸寨明治中又因南北堑旧址増新城五十余丈屹为县治东嶂】武婆寨【在上杭县东南安乡石山一名白水寨又石壁寨在县西南相近有雷公寨隘皆明置】武平寨【在武平县西南二十里武溪源相传即故武平场也明洪武二十四年置守御千户所筑城周二里一百八步有竒北临武溪嘉靖十九年于东偏増筑新城袤四百二十五大通新旧为门者八崇祯初冦破新城　本朝顺治十三年裁所仍设汛兵防守】象洞寨【在武平县东南百里宋政和中置砦嘉熈中改为南尉司元废明初置巡司嘉靖中移于悬绳　本朝又移驻岩前营】永平寨【在武平县北四十五里宋淳祐中置明初改置巡司后移贝寨在县西北七十里又二十里逹防昌又县东南有布心寨旧屯兵所平坦可容万人】三层岭寨【在永定县东南五十里三层岭下明成化中置巡司于此】临汀驿【在长汀县治东宋置明崇祯二年革今复】馆前驿【在长汀县东七十里元置站明洪武初改为驿又三洲驿在县南六十里明宏治初置】石牛驿【在宁化县西南八里以傍有石牛而名宋端平间置】清流驿【在清流县治宋置属宁化县元符中析长汀三里宁化六里置县遂以清溪为名】玉华驿【在清流县东北四十里以前有玉华洞故名明洪武初置成化十年迁于上杭二十三年复置】九龙驿【在清流县治西旧名皇华明洪武初改名以县有九龙滩而名】蓝屋驿【在上杭县西北五十里明成化十年徙清流县玉峯驿于此宏治三年改名】平西驿【在上杭县东三十余里明成化六年置】何田市【在长汀县南四十五里为商旅辏集处宋嘉定间置寨明初设税课司于此后革】抚民馆【在上杭县西南一百余里与广东潮州府大埔县接界其地险逺向为盗薮明嘉靖中立抚民馆于三图之中坪筑城周一百七十二丈设捕盗通判驻守万厯四年又筑公馆城于四图之河头坪周四百三十七丈二十七年撤通判拨官兵戍守崇祯初罢戍仍募民兵防守】
