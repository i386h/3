<!-- { "loadSidebar": true } -->
　　隄堰花隄【在江夏县治西南平湖门内宋政和间筑】郭公隄【在江夏县南湖中自长街至新开路长二里宋都统制郭果筑】路隄【在江夏县南自金沙州至龙状矶　本朝雍正五年发帑修筑】金口长隄【在江夏县西南一名部隄起赤矶山至嘉鱼下县田寺止长一百二十里　本朝雍正六年发帑修筑至七年讫工】万金隄【在江夏县西南长隄外方舆胜览绍兴间筑建压江亭于其上】江隄【在江夏县北自望山门外王惠桥起至武胜门外土地矶止正岸共长二千七丈五尺保安门外荞□湾乾隆十年筑月隄一道长九百九十丈老隄头至至茶庵止乾隆二十六年筑月隄一道长二百九十丈老隄内乾隆三十二年筑月隄一道长四百七十四丈五尺金沙洲乾隆十一年建石坝两座修正岸七百六十丈五尺南荞□湾乾隆十六年建石隄五段长二百五十一丈石坝五坐乾隆二十年起至二十六年陆续改筑土隄万佛寺后乾隆二十六年加筑月隄一道其工程如土隄式】石隄【在江夏县城内之万夀宫乾隆二十九年修】东首檐石岸【在江夏县城内乾隆二十九年修】湾坝湖石岸【在江夏县城内乾隆二十九年建】东臯隄【在武昌县治南儒学前一名义隄】清思隄【在武昌县东三里虎头山下】石盘隄【在武昌县东五里】水经隄【在武昌东南二十里夏月江溢水自茨菰港入琵琶洲直冲西洼因筑隄障之明万厯三十六年重筑后圮　本朝康熈五十年复筑】南湖桥隄【在武昌县南二里】丁桥隄【在武昌县西七十里以上二隄俱万厯二年知县李有朋重筑】新隄【在嘉鱼县北宋乾道初摄县事陈景筑】通城隄【在嘉鱼县东北自龙潭山至旧鱼山驿髙丈许广三丈上重栁】成公隄【在嘉鱼县东北元皇庆初县丞成宣筑自马鞍山下至三角镇】宣公隄【在蒲圻县西北盘石湖旁明万厯四十六年知县宣大勲筑】防城隄【在咸宁县西明万厯三十五年知县周曰庠筑起东山之麓统南西北三面直接河西渡长三里中建楼名永安楼隄内浚濠邑人思其惠名曰周隄】恩波隄【在兴国州西北五里古龙山下一名朝天隄明永乐间知县樊继筑】良荐桥隄【在兴国州北二十里】长乐堰【在兴国州北五十里唐书地理志永兴县北有长乐堰贞元十三年筑】石视坡【在崇阳县东南十五里髙丈五尺广四十八丈分堨五道溉田三千八百余亩后唐长兴中创筑以木为之明洪武中易以石　本朝顺治十二年重筑】鹭鸶陂【在崇阳县东南三十里明成化中邑人汪泰筑长三十丈有竒广倍之溉田六百余亩陂内有潭潭中有泉曰茅林】温坡【在崇阳县西南圣人山前唐县令温迁约建溉田七十余亩】白泉陂【在崇阳县西北宋张咏为县令偃大木为堰凿山为渠引水入圳灌近郭田明万厯中易以石】
　　陵墓汉荆王贾墓【在大冶县西北六十里】祢衡墓【在江夏县西鹦鹉洲今沦于江】三国吴孙登墓【在武昌县东五丈港口】吕防墓【在嘉鱼县西南石头口吕防城内盛宏之荆州记长沙蒲圻县有吕防中有一髑髅极大防形长伟疑即防髑髅也】丁奉墓【在蒲圻县西】甘宁墓【在兴国州东六十里军山之阳】晋戴渊墓【在武昌县西二十里】车武子墓【在武昌县东三十里车湖上】庾云墓【在武昌县境云为晋征西将军】孟嘉墓【在兴国州西南阳新里嘉尝为新阳令卒塟于此】唐温迁约墓【在崇阳县西七十里灵塘源】宋冯京墓【在咸宁县西鳯凰山下】孔端植墓【在通城县南九岭山】陈求道墓【在蒲圻县东明统志在二十四都兴陂】赵令墓【在武昌县西五里吉祥寺侧】孟宗政墓【在武昌县南一百二十里灵溪乡清水潭有碑】万人杰墓【在大治县山】孟珙墓【在武昌县西一百里贤庾乡紫金山有碑】毋制机墓【在大冶县东黄龙山谢枋得为之铭】明徐祥墓【在大冶县东章山】汪文盛墓【在崇阳县东三十里羊港子宗伊祔】熊桴墓【在武昌县东五里龙庆五年赐祭】孟养浩墓【在咸宁县东南茅潭】熊廷弼墓【在江夏县南五十里】贺逢圣墓【在江夏县南纸坊】
　　祠庙茨庙【在江夏县孟城府志古三皇庙相传孟恭武建潘濬有记】虞帝庙【在蒲圻县北龙翔山西明统志有断碑载二妃事】江汉神祠【在江夏县西明统志在汉阳门楼上宋淳熙间通判刘靖以江汉在境内宜为望祀乃为坎以祭之坎以林竹寺西后知州沈枢改祀于学】江神庙【在江夏县大江滨　本朝雍正六年建毎嵗春秋致祭】龙神祠【在江夏县内　本朝雍正五年建毎嵗春秋致祭】龙巢庙【在通山县西七十里】昭济龙王庙【在大冶县东五里蛟潭上】神应庙【在通山县南九宫山祀龙神】马歩庙【在武昌县南梁子湖上明统志周礼校人冬祭马歩注云马歩神之为灾害马者旧以仲月祭于大泽用刚日今县人率以五月五日竞渡祭享于庙葢呉之故俗云】普应庙【在江夏县东五里祀周伍子胥范蠡汉马援明统志旧云三公庙自唐有之宋始赐今额】三闾大夫祠【有二一在武昌县东北一在通山县南】宋大宪祠【在江夏县东七里寰宇记初州多火灾占之云东南圣人陂为周宋吴忌遗迹唐观察使牛僧孺立庙祀之舆地纪胜本名宋大夫庙避杨行密父讳改名明统志唐韦建除武昌军节使使新之宋绍兴中知州王信复立俗名大星堂明重建】陆大宪庙【在江夏县西南三里明统志祀汉陆贾本曰陆大夫杨呉避讳改称大宪】司徒庙【在大冶县宫台里祀汉司徒王允】蒋王祠【在江夏县东二里祀汉蒋子文】东臯祠【在武昌县南祀汉闗忠义】大姥庙【在武昌县樊山口水经注武昌记曰樊口南有大姥庙孙权尝猎于山下依夕见一姥问权猎何所得曰得一豹尾过河所得豹尾忽然不见应劭汉官序曰豹尾过后执金吾罢屯解围天子卤薄中后属车施豹尾于道路豹尾之内为省中葢权事应在此故立庙也】髙山庙【在兴国州北六十里下千秋乡祀孙防】白马庙【在江夏县西祀汉张飞】刘公祠【在大冶县西云峰山祀汉刘封】吴王庙【有三一在武昌县东安乐故宫一在嘉鱼县西南石头口一在蒲圻县西门外祀吴孙权】横江庙【在江夏县西南寰宇记江夏县横江庙即吴将鲁肃也县志庙在文昌门内乃明洪武中所建非故迹也】侯王庙【在蒲圻县仙云观祀吕防鲁肃陆逊】昭勇庙【在兴国州东六十里富池口祀呉甘宁】孝感庙【在江夏县东二里祀呉孝子孟宗明统志宋绍兴间建明迁武昌卫前】陶太尉庙【有二一在江夏县西北一在武昌县东北祀晋陶侃】葛仙祠【在蒲圻县了髻山祀晋葛洪】万胜镇安王庙【在江夏县南祀晋焦明本明本晋烈将后致仕寻医行至鹦鹉洲结茅而止唐建中四年李希烈反城下交战神力卫助军城得安观察使李谦奏闻贞元四年封为□隍神庙号万胜镇安王】三贤祠【在武昌县西北祀晋陶侃陶潜唐元结又西山寺后亦有三贤祠祀陶潜元结宋苏轼又兴国州二里许亦有三贤祠祀宋苏轼黄廷坚王十朋】梁昭明太子庙【在兴国州西一百歩】邵陵王庙【在江夏县内祀梁昭陵王纶寰宇记梁邵陵王舍宅立寺为之立庙】张中丞祠【有八一在江夏县金龙港一在江夏金口一在嘉鱼县南一在蒲圻县治之东一在蒲圻县五岳观一在蒲圻县神山一在崇阳县一在大冶县西五十里祀唐张巡】景祐祠【在崇阳县北门外祀张廵许逺刘景韶】顔忠烈祠【有二俱在蒲圻县一在白石山一在大田坂祀唐顔真卿顔昕顔允臧】陆宣公祠【在兴国州南四十里祀唐陆贽刘婆市向苦酒税贽奏除得免民立祠祀之】温司空祠【在崇阳县东祀唐鄂州制置使温迁约】廖将军庙【在通城县西灵应观前唐宣宗时廖忠集义兵与黄巢战贼防其首犹驰马入阵邑因祀之】呉王庙【在通城县东祀呉王杨行宻】谢将军庙【在大冶县治后县志世传为晋谢文靖公之后为宋将军驻武昌调署饶州团练使开寳间战殁于齐安将军勇于水战世谓之谢铁龙民徳之为立祠祀焉其后人徳明祥符丙辰为大冶县廵检以县之灵祖寺乃将军故第遂于西序立堂以祀之府志兴国州亦有谢将军庙在西北一里】张忠定公祠【在崇阳县北祀宋张咏】冯文简公祠【在咸宁县学祀宋冯京旧在相山书院明万厯中改建】苏文忠公祠【在武昌县西寒溪寺东祀宋苏轼】忠义祠【在江夏县北宋建炎间金骑渡江知兴国军李宜婴城固守民頼以安后败投僧寺僧杀之百姓伤感为建祠太守马去疾以闻赐额忠义】岳忠武王庙【府志一在江夏县东五里旌忠坊祀岳武穆宋乾道六年建庙于鄂赐今额嘉定中追封鄂王明正徳十年布政使周李凤即旧将台驿址重建大学士杨廷和记之一在宾阳门青草坡万厯中廵抚李祯建】广惠庙【府志在江夏县城东五里祀龙神也旧名顺济龙王庙宋淳熙中祷雨灵应赐今额】赵忠显公祠【在武昌县西祀宋知黄州赵令嵗】忠显祠【在崇阳县东南城上祀宋县令李涓靖康初与敌战死淳祐中陈仲防奏建赐今额】王侯祠【在崇阳县西府志祀宋县令王子溉与丞相李刚并祀王炎记】万止斋祠【在大冶县学明统志元至正间县尹周镗立以祀乡先生万人杰明重建】谢叠山祠【有二一在兴国州东谢公墩祀宋谢枋得一在通山县学宫北】陈文忠公祠【在武昌县学祀元知兴国军陈天祥延祐五年立】表忠祠【在江夏县东明统志万厯二年巡抚都御史赵贤建祀忠臣姚喜廖升樊士信周拱辰】胡公祠【在兴国州明宏治中建祀知州胡瀛王守仁记】汪公祠【在武昌县学旁明嘉靖中建祀县令汪玺】黄刘二公祠【在武昌县金牛镇明万厯末建祀县令黄应龙刘曰淑】葛公祠【在嘉鱼县东十五里泊矶山顶明万厯末祀县令葛中选】宣公祠【在蒲圻县盘石湖隄上明万厯末祀县令宣大勲】韩公祠【在武昌县城隍庙左明崇祯初建祀县令韩相】朱老庙【在咸寜县罗家渡北府志相传其神初为本邑牢吏午节夜归闻鬼语将以毒散井中朱恐诘朝语人不信不若以身投井死晨自无汲者后起尸毒气所触唇若乌喙至今午节祀之以御疫】忠节祠【有二一在江夏县城内长街祀　　本朝左都督赠太子太傅徐勇一在江夏县城内府街口祀督粮参议赠工部右侍郎叶映榴顺治康熙间勅祀】
　　寺观鐡佛寺【在府城文昌门内旧名报恩寺通志梁天监中邵陵王舍宅建唐天寳中有红白二鼅鼄出入寺井为妖铸三鐡佛镇之更今额　本朝顺治中重建】寳通寺【在江夏县东十五里洪山下府志原在隋州大洪山名寳通寺唐寳厯中灵济慈忍禅师祈雨断足投龙后移此因名洪山寺宋置制使孟珙都统张顺重建明楚昭王赠修寺后有浮图　本朝康熙十五年重修】长春寺【在江夏县大观山前黄龙晦机禅师道场】头陀寺【在江夏县西北刘宋大明五年建方舆胜览在黄观山上自南齐王中作寺碑遂为古今名刹　本朝顺治间重修】鹦鹉寺【在江夏县东南里许府志相传黄祖杀祢衡处】西山寺【在武昌县西晋建名胜志黄鲁直题牓苏子瞻张文潜皆有诗】寒溪寺【在武昌县寒溪上一名资圣寺宋苏轼菩萨泉铭序陶侃为黄州刺史有渔人得金像视其欵识阿育王所铸文殊师利像也初送寒溪寺及侃迁荆州欲以像行人力不能动益以牛车三十乘乃能至船船复没遂以还寺其后惠逺法师迎像归】
