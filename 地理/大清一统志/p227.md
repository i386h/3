<!-- { "loadSidebar": true } -->
　　【太祖遂督兵攻城两军拒战矢如雨雹城上发火器掷巨石瀼木我军冒矢石穴其城城堕遂入城敌众皆败溃太祖遣人执帜禁约军士毋得妄杀又使人持】
　　【上黄葢传谕城中降者免死于是城中兵民俱降锦台什携妻及幼子登髙台我兵围之呼曰汝降速下否则进攻锦台什曰吾战不能胜城破困于家纵再战岂能胜乎汝皇子四贝勒吾妹所生也得相见闻其盟言吾乃下时】
　　【四贝勒攻西城太祖召之至】
　　【命曰汝舅有言待汝至乃下汝往彼下则已不下以兵毁其台四贝勒既至锦台什曰吾与甥未识面真伪乌能辨我国大臣费英东额附达尔汉曰汝视常人中有如我四贝勒魁梧奇伟者乎汝国使者必尝语汝何难识别耶若仍不信曩者我国议和之时曾以媪往媪乳汝子徳勒格尔今尚在盍令视之锦台什曰何用媪为也观此子辞色似未承】
　　【父命善遇我也特诱我下台而见杀耳吾石城铁门既失困守此台纵战不能胜但吾祖父世居斯土我生于斯长于斯则死于斯而已四贝勒曰汝疲劳百姓至于数年所筑重城今皆摧破独】
　　【据此台何为也汝欲诱人至此与汝并命不知孰肻如汝之意耶汝如何曰得我活汝盟言汝方下也岂战不能擒汝而与汝盟欤吾已在此汝下引汝往见父皇生杀惟命且汝当日之意将欲翦灭亲戚我屡欲和好遣二三十人至汝国汝轻视我国谓惧而求和杀我使臣或羁留焉致有今日倾覆之祸若】
　　【父皇念汝恶则戮汝倘不念汝恶以吾之故贷汝汝生矣凡劝谕者再三锦台什仍执前言不下四贝勒曰舅言吾来即下吾乃来若下速下引见父皇否则吾往矣锦台什曰姑勿往吾先令亲臣阿尔塔什往见上察言观色而回吾乃下遂令阿尔塔什来见】
　　【太祖谕责之曰离间诸舅与我为难致明人举兵四十万来非汝耶念此宜诛汝事既往不汝咎耳汝还语贝勒与偕来阿尔塔什还劝锦台什不从曰闻吾子徳勒格尔被创在家召之来吾与相见乃下】
　　【四贝勒召徳勒格尔至与之见徳勒格尔谓其父曰我等战既不胜城又破今居此台欲何为盍下台生死聴之劝諌再四锦台什终不从四贝勒欲缚徳勒格尔徳勒格尔曰吾年三十六乃于今日死耶杀之可也何缚焉四贝勒以其言奏】
　　【太祖曰子劝父降而不从父之罪也父当诛勿杀其子引徳勒格尔见太祖以所食赐四贝勒与同食】
　　【谕曰此尔之兄也善遇之锦台什妻因其夫不下携幼子趋下锦台什引弓从者复擐甲以待我兵持斧毁其台锦台什纵火焚屋宇尽燬我诸将谓锦台什已死令毁台之兵退还火燎中锦台什身自下为我兵所执缢死之时诸贝勒围西城招降不从防东城已破布扬古布尔杭古大惧使人来告愿降以怀疑不敢出大贝勒曰始令汝降汝不从大兵至此岂舎汝去乎吾以汝为外兄弟爱而欲生之故令汝降若战则汝等尽死于我之小卒手降则生矣果愿降恐兄弟偕来或被杀盍令汝母先来汝母吾外姑也岂执妇人而杀之乎布扬古布尔抗古复使人约盟且欲仍居此城大贝勒怒曰何复为此言也既破东城岂力不能拔西城聴汝等居此而去乎速降则已否则】
　　【父皇至必攻克尔城克城之后汝等骈首戮矣布扬古布尔杭古乃令其母来大贝勒以礼接见其母曰汝无盟言故吾二子懐疑而惧耳大贝勒乃以刀划酒誓曰若汝等降而我杀之殃及我若既誓而汝仍不降殃及汝等汝等不降破汝城必杀无赦乃执酒饮其半分其半送布扬古布尔杭古饮之遂开门降大贝勒引布扬古见上布扬古复勒马立大贝勒挽其辔曰尔殆非丈夫耶言既定又立此踌躇何为也乃来见布扬古跪不恭仅屈一膝不拜而起】
　　【太祖亲以金巵赐之酒不恭如初屈一膝偏向酒不竟饮沾唇而已又不拜而起太祖谕大贝勒曰引尔妇兄去回彼西城是日太祖深念久之谓吾既不念旧恶欲留而豢养之贷其死予以生全未见有喜色仍讐怨且拜跪亦不少屈此人可豢养耶是夜】
　　【命缢杀之其弟布尔杭古以大贝勒故宥其罪助叶赫防守之明游击马时楠及兵一千尽杀之叶赫所属各城俱降乾隆八年有御制望叶赫旧墟诗】佛尔和故城【在城北三十三里周三里东一门旧佛索诺贝勒所居】纳丹佛勒故城【在城南二百六十里周三里三百步有奇门四城外有重濠内有小城周二里余门二】栋鄂故城【在城西南五百二十里周九里门四通志旧为栋鄂部长噜克素所居　谨按】
　　【实録初我国六祖宝实次子阿哈纳往聘萨克达路长巴斯翰之妹为妻巴斯翰谓阿哈纳家贪不许旋以妻栋鄂部长克彻巴顔之子额勒吉后额勒吉往巴斯翰所还至阿布达哩冈为额图阿噜部下九贼所杀克彻巴顔曰往者宁古塔阿哈纳欲聘之女吾子娶之故被杀也哈达万汗遣人告克彻巴顔曰尔子乃额图阿噜部下九贼杀之我擒以与尔复尔讐尔归附我克彻巴顔曰此必宁古塔人诳言耳何不以金帛馈哈达执九贼与我我必倍偿其金帛三祖索长阿闻其语潜遣人绐之曰尔子乃我部下人所杀尔以金帛与我我当为尔杀此讐人克彻巴顔曰哈达万汗言额圗阿噜部下九贼杀吾子今云尔部下人杀吾子皆尔宁古塔人诳我也遂成讐怨引兵侵掠宁古塔东南二路诸贝勒几不能支与景祖议曰我等同】
　　【祖所生分居十二处势涣散当聚族而居共相保守既定议三祖索长阿次子乌泰不从曰一处何可居也将不为孳息畜产计乎今不必聚居借兵于哈达万汗便哈达万汗乌泰父翁也于是借兵攻栋鄂部者再获其数寨初宁古塔诸贝勒与哈达万汗互为婚媾声势相埒自借兵后乃示弱焉及我】
　　【太祖讨尼堪外兰既攻克圗伦城长祖徳世库二祖留阐三祖索长阿六祖宝实之子孙忌太祖英武同谋加害弗遂六祖宝实长子康嘉借兵哈达万汗以浑河部兆嘉城长理岱为向导刦我瑚济寨而去分所获于中途太祖部将安费扬古率十二人追及之奋勇突冲入败哈逹兵斩四十余人尽获所掠而还甲申年春正月太祖卒兵征兆嘉城途遇大雪至噶哈岭路险峻难登诸叔暨诸兄弟劝勿进兵太祖曰理岱我同姓兄弟乃自相戕害反为哈达向导岂】
　　【可恕耶遂凿山为磴军士鳞次立以绳东焉曵之逾岭至兆嘉城下三祖索长阿第四子龙敦豫使人潜告理岱理岱鸣角集兵登城以待众复请曰彼有备未易攻姑旋师】
　　【太祖曰吾固知其有备而来何遽还耶遂督众围城攻克之擒理岱宥其死而赡养之先是栋鄂部诸贝勒闻我国击败哈达兵因集议曰昔宁古塔贝勒借哈达兵攻我取我数寨今彼与哈达国相讐吾等宜乗机攻之用蟒毒淬箭为攻具适其部内乱太祖闻之与众计曰栋鄂部内乱宜往攻众諌曰兵未可轻入其境幸而胜诚善倘有失奈何太祖曰俟彼加兵于我何如乗机先发众乃曰善秋九月】
　　【太祖率兵五百征之其贝勒阿海巴顔聚兵四百于所居齐吉达城闭城以守我兵至围攻其城縦火焚城楼及村中庐舍城遂陷防大雪罢攻太祖命众先还留十二人以从伏浓烟中城内人谓兵已退引众出太祖邀击之斩四人获甲二副防完顔部之逊扎沁广衮来请曰翁鄂洛吾讐也曾为所缚乞以一旅助我破之】
　　【太祖念既兴兵至此宜乗此勘定一方遂率兵夜驰赴之逊扎沁广衮有兄子岱度墨尔根密使人通于翁鄂洛城故豫知我军至收其兵众入城我军亦纵火焚城楼及村中庐舍】
　　【太祖乗屋巅射城中城中鄂尔果尼潜射太祖伤首贯胄】
　　【太祖拔箭见敌趋过即以所拔之箭从烟突隙处迎射之贯其股应而踣太祖创流血至足犹鏖战不已敌复有洛科者乘烟熖中潜逼突发一矢中太祖项砉然有声穿鎻子甲防项镞卷如钩拔之血肉迸落众竞趋而前欲登屋扶掖谕止之曰尔勿来恐为敌窥吾当徐下时项下血涌如注以一手扪创一手拄弓而下二人掖而行忽迷仆诸臣皆大惊相怨咎少苏裹创迷而复苏者数四苏輙饮水凡一昼夜血犹不止裹创厚寸余至次日未时血始止于是弃垂下之城而还太祖创愈复率兵攻克翁鄂洛城获鄂尔果尼及洛科诸臣请诛之太祖曰两敌交锋志在取胜彼为其主乃射我今为我用】
　　【不又将为我射敌耶如此勇敢之人若临阵死于锋镝犹将惜之奈何以射我故而杀之乎遂授鄂尔果尼洛科官各辖三百人诸臣皆颂上大度云】图伦故城【在城西南五百六十里其门濠莫考　谨按实録初图伦城有尼堪外兰者隂搆明宁逺伯李成梁引兵攻古埒城主阿泰及沙济城主阿亥成梁授尼堪外兰兵符率辽阳广宁兵二路进成梁与辽阳副将分攻两城寻克沙济城杀阿亥复合兵攻古哷城阿泰之妻乃】
　　【景祖长子礼敦之女景祖闻古埒城兵警恐女孙被陷偕】
　　【显祖往救既至见成梁兵方接战今显祖俟于城外独入城欲携女孙归阿泰不从】
　　【显祖俟良久亦入城探之古哷城守御甚坚成梁攻之不能克因责尼堪外兰起衅败军之罪尼堪外兰惧至城下大呼绐城中士卒杀阿泰以降成梁尽诱城中人出而屠之尼堪外兰复搆明兵害】
　　【景祖显祖我】
　　【太祖闻之大恸旋勃然震怒谕明边吏曰我】
　　【祖父何故被害汝等乃我不共戴天之讐矣明遣使谢曰非有意也误耳乃归二祖丧太祖谓使臣曰害我】
　　【祖父者尼堪外兰所搆也必执以与我乃已明使不从尼堪外兰旋又迫太祖往附太祖曰尔吾】
　　【父部下人也搆明兵害吾祖父恨不能手刃汝岂反从汝偷生自是恨益深适苏克素防河部萨尔浒城主诺密纳之兄卦喇为尼堪外兰所谮明抚顺所守吏责治之诺密纳与同部嘉穆瑚寨主噶哈善斯瑚沾河寨主常舒及弟扬舒俱忿恚相议曰与其倚頼此等人何如投附】
　　【聪睿贝勒也议定遂来通欵太祖椎牛祭】
　　【天与之盟遣还太祖日夜思复讐以】
　　【显祖遣甲十三副谋伐尼堪外兰嵗癸未明万厯十一年也太祖年二十五夏五月起兵攻尼堪外兰于图伦城尼堪外兰豫知之携妻子遁太祖攻克图伦城而还丙戌年秋七月太祖知尼堪外兰居鄂勒欢城复率兵往征时城外有四十余人欲避兵挟弓矢走前行一人戴氊笠被青棉甲】
　　【太祖望见疑即尼堪外兰奋身往追为四十人所环逼众矢交发太祖身中三十余创贯胸及肩犹鏖战不退射殪八人斩一人余皆窜遁攻克鄂勒欢城索尼堪外兰弗获斩城内汉人十九又执中矢者六人深入其矢使传】
　　【谕明之遣吏执送尼堪外兰否即兴兵征明明边吏遣人复曰尼堪外兰既归我未便执送自来杀之可也太祖命齐萨率四十人往尼堪外兰闻我兵至欲登台避匿明人不容登台去其梯齐萨遂斩尼堪外兰取其首来献】东海窝集部【在浑春城东南凡沿海林木处茂处皆为窝集　谨按】
　　【实录丁未年夏五月太祖命贝勒巴雅喇大臣额亦都费英东侍衞扈尔汉率兵千人往征东海窝集部取赫什赫鄂摩和索罗佛讷赫三路屯寨俘二千人而还己酉年冬十二月命扈尔汉率兵千人征窝集部之瑚叶路取之收二千户而还赐扈尔汉甲胄马匹号为达尔汉嗣有归附我国之窝集部绥芬路长图楞为窝集部之雅兰路人所掠庚戌年冬十一月】
