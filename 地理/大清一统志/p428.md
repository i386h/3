<!-- { "loadSidebar": true } -->
　　【山上寰宇记牛渚山突出江中谓之牛渚圻山北谓之采石对采石渡口啇旅于此取石至都轮造石渚故名侯景东渡路由于此隋平陈置赭圻镇唐贞观初于此置戍宋开寳七年曹彬败江南兵于采石矶先是樊若水尝渔于采石以小舟载丝维南岸疾櫂抵北岸以度江之广狭遂诣阙请造舟为梁以渡江由是大军长驱如履平地明太祖与元兵相拒于牛渚矶元兵陈矶上舟距岸且三丈余莫能登遇春飞舸至太祖麾之前遇春应声奋戈直前敌接其戈乗势跃而上大呼跳荡元军披靡诸将乘之遂防采石頋野王舆地志牛渚山昔有人潜行云此处连洞庭旁通无底见有金牛状异惊怪而出旧志采石山在县西北二十五里东北至江宁八十里渡江西至和州二十五里周十五里髙百仞西接大江三面俱绕姑溪一名翠螺山山下突入江处名采石矶】宝积山【在当涂县西北古有取铜坑故名】望夫山【在当涂县西北四十里正对和州城楼一名枣子矶太平寰宇记当涂县望夫山在县北四十七里临江周五里髙百丈昔有人往楚累嵗不还郷其妻登此山望乆乃化为石】连矶山【在当涂县西北太平寰宇记山边大江矶石相连齐谢朓尝于此赋诗】石桅山【在芜湖县南四十里石桅河出焉】荆山【在芜县县东南十六里有大小二山夹河对峙有岩石之胜□水出此入长河】白马山【在芜湖县西南二十五里周九里峻石嶙峋下有紫燕洞冬时燕藏于此春则飞去】赤铸山【在芜湖县东北八里周七里相传干将造剑之处欧阳忞舆地广记芜湖县有赤铸山山隂有乌防港至积溪入江又神山在县东北九里相传干将淬剑于此】赭山【在芜湖县西北五里周九里又西北有小赭山】驿山【在芜湖县西北八里临江南唐时尝设馆驿列市肆于此】浮邱山【在繁昌县东十五里亦名玉山周四十里髙一百仞产茶最佳山有二峯第二峯有石坛仙洞丹井龙池其南为千军岭】金峨山【在繁昌县南一里以山形嵳峩而名南有桃花坞金峩洞】马仁山【在繁昌县南二十里旧名马人山唐贞元元年改今名上有五峯及岩石泉池之胜山南为南陵县界山西为铜陵县界】隐静山【在繁昌县东南三十里五峯环峙曰碧霄桂月鸣磬紫气行道泉二曰金鱼喷云九域志云杯渡禅师栖隐地舆地广记繁昌县有隐静山】铜山【有二一在繁昌县东南三十五里近桃冲铺上有仙人洞涌珠泉一在县西七里有徴隐甘露二泉及白莲池】姥山【在繁昌县东北三十里有三峯并秀亦名老山宋沈攸之大破贼于赭溪城外追奔至姥山又晋安王子勋将陶亮屯鹊洲于姥山又诸冈分立营砦】三山【在繁昌县东北三十五里三峯秀起曰老子方丈秦望上有九莲洞山东即三山矶宋陈尧佐舟泊矶下见江神告以明日当避风即此】覆釡山【在繁昌县西北十五里一名寨山一名春谷岭顶平如掌有甘泉不竭】磕山【在繁昌县西北三十五里太平寰宇记山半有龙池泉水长流有龙堂每旱祷雨辄应县志大磕山在今县西北三十里周十五里其东又有小磕山】凤凰山【在繁昌县西北五十里山顶有鳯池鳯穴山前冇荻港镇北麓为硃金沙】大阳山【在繁昌县西北五十里其相接者为小阳山有龙池虽旱不渇山之西麓尽于池中有板子矶一名返秦矶】战鸟山【在繁昌县西北一名灵山宋泰始二年辅国将军吴喜运资实至于赭圻于战鸟山筑垒元和郡县志南陵县战鸟山在县西北一百二十里临大江本名孤圻山昔柦温于赭圻讨贼屯军山下夜中鸟鸣贼谓官军已至一时惊溃因以为名太平寰宇记灵山在县南大江中石上有寺旧名孤圻山亦名蜃居山去县五十里县志灵山在县西北五十里唐时于此建灵山寺因改名】赭圻岭【在繁昌县西三十里舆覆釡山相接】滴水岭【在繁昌县东南十里上有灵岩一名灵岩山有水潜行地穴中岩上聼之如滴漏声】蟂矶【在芜湖县西七里江中髙十丈周九亩有竒矶上有灵泽夫人祠俗传以为昭烈夫人孙权妹云矶西即无为州界今涨沙连西岸矶属芜湖而地濵无为矣旧志西南有一石穴广一丈深不可测】七矶【在芜湖县西北十五里梁末徐嗣徽防芜湖列槛于青墩至于七矶即此一名碛矶】慈姥矶【在繁昌县西四里矶上刻界碑二字注云北润州上元界南宣州当涂界盖唐刻也】大江【自池州府铜陵县界东北流入经繁昌县北五十里与无为州分界又东北经芜湖县西五里又东北经当涂县西与和州分界又东北流入江宁府江宁县界王圻绩文献通考大江在太平府城西北五里府志大江在府西即扬子江也又西则曰西江又名夹江府境泛地上有紫沙洲接铜陵县界下至和尚港接江宁界共二百二十里繁昌县志江面广濶凡四十里旧县北有新生洲界之亦曰夹江县界江中之洲曰紫沙曰峯山嘴曰黒沙曰白马白鸡心曰青沙曰杨家套曰蕉家湾芜湖县志自繁昌螃蠏矶至县界之鲁港十里又东北至双港五里又北至□矶十五里又北经碛矶乌汊港寡妇矶至碣山二十里又北入当涂县界】古中江【在芜湖县南东通髙淳县界亦名芜湖水汉书地理志芜湖中江出西南东至阳羡入海扬州川元和志芜湖水在当涂县西南八十里源出丹阳湖西北流入于大江太平寰宇记芜湖长七里蓄水非深而生芜藻故名宋宣和七年诏开江东古河自芜湖由宣溪溧水至镇江渡洋子趋淮汴免六百里江行之险县志今谓之长河即丹阳湖南股也西流合青弋江水过黄池又西分为扁担河又西经县南又西稍北遇沙洲入江　按中江本自县东经髙淳溧阳至宜兴县入海自五坝筑而其水不复东　宣歙诸水皆由此经县西以逹江故汉志云由西而东元和志则云由东而西也】清弋江【在芜湖县东南即清水也一作应泠水徐谐说文繋传汉书丹阳宛陵有清水至芜湖入江又应泠水出丹阳宛陵然则清泠同也县志清弋江自宣城县北合黄池水至县东南界入于长河又分为黄池水北行滙为路西河又北入当涂县界合姑溪入江】慈湖【在当涂县北四十里元和志慈湖在县北六十五里后汉末吴将笮融屯兵于此晋咸和中陶侃与苏峻战于慈湖县志县北有慈湖后湮其余水流入大江江行记自建康泝江而上过白土矶入慈湖夹是也】天成湖【在芜湖县东南十五里一名天圣湖广一百八十顷由荆□港入长河又白岸湖在东南五十里广三顷又五丈湖在东南七十里广十顷】丹阳湖【在当涂县东南七十九里元和志湖周廻三百余里与溧水县分湖为界县志在县东南七十里与溧水髙淳皆以湖心为界东西七十五里南北九十里稍东为固城湖东为石臼湖统名曰三湖徽池宁国广徳江宁之水俱滙于此为府境之巨浸其流酾为二股南股入芜湖界入长河北股即姑孰溪之上流也】浓湖【在繁昌县西宋泰始二年子勋将郎顗等军于鹊尾与沈攸之相拒于浓湖今已湮废又官庄湖在县西二十里荻港支流所滙即浓湖之余浸也】姑孰溪【在当涂县南即姑孰水也一名姑溪一名姑浦元和志姑孰水在县南二里姑孰城因此名太平寰宇记姑浦口南岸立津以讥行旅府志丹阳湖北股西行经陈进圩北受横望港水又西武山南受武山港又西过青山北又西过白纻凌家二山南是为姑溪又经县南为南州津受胭脂港水又西北受襄城港水为三江水又西北受灌渡港水又西北过采石镇又北经新河至寳积山入江】唐沟河【在当涂县南又陶叶桥水源俱出横山南麓经小丹阳入姑溪又丁家桥水源出龙泉灵墟诸山经薛镇入姑溪又纪家渡水源出神武洞阳山又盘矶水出禅岳山俱入姑溪】黄池河【在当涂县东南八十里即宁国及髙淳诸水下流自宣城县流入分为二派一西入芜县界为长河一北滙为路西湖又二十北过青山南受白云泉又西北过龙山南又西过大信镇合大信河入江】大信河【在当涂县西南三十里大江自天门山南酾为夹河曰大信下逹采石入江亦谓之南浦宋孝建二年江州刺史臧质遣兵趋南浦湖三省通鉴注南浦今大信港也府志大信河自芜湖白岸河分流西过大信下镇防龙江港入江】新河【在当涂县西北二十五里采石镇西牛渚矶东宋庆厯中以牛渚矶控江流之中水势湍激为舟楫害乃开新河于矶后南接夹河北逹大江舟行遂得安济】匾担河【在芜湖县东十里长河分流北入当涂县界合大信河】上峨桥河【在繁昌县南即城濠也源出白马山以东及坂长岭万冲水合流经金峨山下又东经隐玉山入苎田港又有下峨桥河在县东北三十里亦上通城濠下通鲁港】胭脂港【在当涂县南三里源出龙山北入姑溪水盛时可通芜湖又襄阳港在当涂县北门外西至三江口入姑溪】鲁港【自南陵县界流入经繁昌县东五十里又西经芜湖县西南二十余里鲁港市入江即南陵小淮水之下流也一名鲁明江相传旧有鲁明仲居此故名旧志唐文徳元年杨行宻遣庐州将孙瑞攻赵锽于宣州锽将屯褐山防行宻粮道瑞因筑五堰于鲁港塞通江之水港水暴髙不经芜湖运达宣州宋徳祐元年元兵克池州贾似道率师次于鲁港为元人所败县志又有石硊河在县西南四十里源出石硊山经石硊山合鲁港出淸墩河入江】荻港【在繁昌县西五十里自池州府铜陵县流入北入大江东与赭圻城相属西对无为州】黄浒港【在繁昌县西南三十里源出南陵县之大涌涧绕马仁山西入本县界乂西至黄浒镇迤西官庄湖水入之又西北经鳯凰山下合荻港入江】泥浦港【在繁昌县西北三十五里与月子港横山港三港合流入江曰三港口刘孝绰诗有繁昌浦即此县志泥浦港或称泥埠河又髙安港在县西北四十里旧县镇】老洲【在当涂县西北周八十里相近又有鲫鱼新生焦家陈家南生等共九洲】鼈洲【在芜湖县西大江中太平寰宇记在江中长三里与芜湖相接县志在县河入江之口与□矶相对】鹊洲【在繁昌县东北大江中宋泰始二年子勋遣孙冲之帅常尚寳等为前锋据赭圻又使陶亮屯军鹊洲既而刘胡合兵十万军鹊尾当涂县志鹊江在县北五十里绕出芜湖盖自铜陵鹊头山为鹊头至三山为鹊尾故江曰鹊江岸曰鹊岸繁昌诸水皆注西对无为州乃江流险要处】虎槛洲【在繁昌县东北五十里王象之舆地纪胜宋泰始二年以沈攸之为寻阳太守将屯兵虎槛陈天嘉元年侯拒王琳自芜湖进军虎槛洲胡三省通鉴注虎槛洲名在赭圻东北芜湖西南洲中】鼍浦【在当涂县南即姑溪所经也太平寰宇记当涂县鼍浦在县南一里三百五十歩】青堆沙【在当涂县西南二十里即青墩也梁敬帝初徐嗣徽列舰青墩至七矶以防周文育归路即此】白云泉【在当涂县东南青山顶下入龙山港】西湖池【在芜湖县西北广二十亩今多淤塞】桓公井【在当涂县东府志在白纻山椒一名饮马泉晋桓温所凿唐李白诗桓公名已废古井曽未竭是也】谢公井【在当涂县东南府志有甎甃谢朓所凿】
