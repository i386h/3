<!-- { "loadSidebar": true } -->
　　山川碧落山【在府治后下临井邑尽在目中一名凤凰山相传唐武徳时应智顼刺郡凤凰集此故名山右有五龙冈前临蜀水有李八百洞一名速仙洞又有春洞每立春日则阳气吹灰出外】莲花山【在髙安县西四十二里】西龙山【在髙安县西四十五里蜿蜒起伏如龙或作鸡笼山】凤岭山【在髙安县西七十里岭势峻拔逺望如凤相近有飞霞山世传晋吴猛炼丹处又上髙县西七里亦有凤岭山相传唐时应智顼刺靖州数年中凤屡见于此】荷山【在髙安县南二十五里中有池多红莲山巅有仙坛二下有栖霞观前为琴岭有仙人井大旱不涸】钧山【在髙安县南三十里上多竒石古松山北有刘恕读书堂遗址】羊山【在髙安县南四十里亦名石炭岭乐史太平寰宇记引永初山川记云建城县西有羊山山上有然石黄白而理麄以水灌之便热若石灰旧志髙安县有石灰岭产篁竹唐因改州为筠州】败伏山【在髙安县南一百里寰宇记相传陈武帝胜敌转战至此山又破败伏军因以为号】米山【在髙安县北二十五里其髙平处名米岭四面流泉土地膏沃生禾香茂为米精美唐武徳中因以名州西麓有潭极深险】大愚山【在髙安县东南朝阳门外山麓有真如寺宋吕祖俭安置髙安寓寺中因号大愚叟又马鞍山在东南二十五里与南昌府丰城县接界】龙化山【在髙安县西南上蔡门外】辽山【在髙安县西南四十里下有宋齐邱故宅又西南二十里有青山与临江府清江县接界】龙珠山【在髙安县西北五十里有圆石如珠】白云山【在髙安县西北七十里又名浮楼山山下有超果寺寺东西两涧皆有瀑布】白鹤山【在髙安县西北七十里上有白鹤观】髙胡山【在髙安县西北七十里山顶有仙坛多竹木】华林山【在髙安县西北八十里周百里半入奉新县境上有元秀峯相近有主岭南北岭三宝岭皆山势危峻明正徳中官军讨华林贼分屯扵此】谢山【在髙安县西北一百里奇峯怪石甲于羣山】镜山【在上髙县东二里三峯对峙端圆如镜中有径可通人行镜溪出此又东五里有屏山势连亘如屏障】柘湖山【在上髙县西五里山下坦夷蜀江水涨弥漫如湖又石潭山亦在县西五里山下潭中有石名龙门石当湾溪水口】小水山【在上髙县西八里西南与天岭相接横亘七八里起伏如浪】桃源山【在上髙县西二十里岿然如屏多花木其西为西岭三峯耸防状如笔架南有天岭行者若登天然北有大王岭石峯挿天】铁索山【在上髙县西二十里山形有九十九支东为黄潭深莫测相传下有龙窟】栎头山【在上髙县西一百里接万载县界】龙头山【在上髙县南二十里垱溪】宝云山【在上高县南二十五里巉岩岌嶪霭翠珑璁稍南为灵峯山】蒙山【在上髙县南三十五里髙五百丈周百四十里峭壁横险乔木千寻常有烟雾蒙蔽其上有多宝鸡笼等峯宋庆元间尝产银铅故峯名多宝并置蒙山务于下后废】安山【在上髙县北十五里相近有白马山】末山【在上髙县西南八十里周十里耸峙天末因名】顾城山【在上髙县西北十五里有古军营遗址】万石苍山【在上髙县西北七十里水口其石紫而光润县境四源十坑之水皆潴于石苍之下外有圆峯十余累如贯珠】灵源山【在新昌县东六十里宋姚勉家其下】尉山【有二山在新昌县东七十五里接髙安县界旧传梅福隐此一在县西北七十里】三峯山【在新昌县西五里与县治前盐岭相接又螺山在县西十里】緑秀山【在新昌县南二十里为县城之案亦名案山】石台山【在新昌县南二十里上有清凉院宋苏轼苏辙尝游此有诗】凤凰山【在新昌县北三十里】吉祥山【在新昌县北五十里一名瑞云山唐悟本禅师居此中有泉曰聪明泉又有吉祥院】拏山【在新昌县东北三十里山形髙耸势若拏灵】章平山【在新昌县西北三十里瀑泉穿石飞雪数仞其潭深莫测】云溪山【在新昌县西北三十五里一名云峯又西十里有白云山】黄冈山【在新昌县西北八十里髙七百丈磅礴耸秀为县境诸山之冠】八叠山【在新昌县西北九十里与垒州接界山形盘鬰防嶂纵横宁而复续因名】五峯山【在新昌县西北一百里有归云积翠罗汉月桂拂岩五峰俱称幽胜】黄蘖山【在新昌县西北一百里一名鹫峯山泉石奇胜唐宣宗尝与僧观瀑布于此】清潭岭【在髙安县东南三十里】曦岭【在髙安县西南三十里其髙可望日出又县西南二十五里有枫岭五十里有虎迹岭六十五里有多宝岭】湖碑岭【在髙安县西北五十里又李家岭在县西北六十里下有石洞】仁源岭【在上高县西十二里石陂水源于此】石嵩岭【在上髙县西六十里有竒石耸如嵩岳相近有蓬莱岭又黄凤岭在县西九十里】山湖岭【在上髙县南五里相连者为大官山乌峯又县南灵峯山侧有铜钉岭一名铜精岭又南五里为宝珠岭与蒙山相连】敖岭【在上髙县北三里又名敖峯即镜山最髙处相传敖真人得道之所】袁州岭【在上髙县西南九十里末山南岭外即宜春县界】浮楼岭【在上髙县西南一百里末山西山峯秀拔如楼浮于水故名又末山相近有谢君岭髙数百仞周十二里接万载县界又干陀岭在县西南万载县界益乐水发源其下】礼架岭【在上髙县西北六十里髙峻多石有洞甚深濶】莲香岭【在新昌县西六十里亦名连乡与万载县接界】黄岭【在新昌县北二十里盘踞甚广絶顶凿石通道】大姑岭【在新昌县北八十里与八叠山相连髙二百丈周三十里】盐岭【在新昌县西南二里髙出羣山下瞰邑市鳞鳞然可数】西岭【在新昌县东北六十里其势东向兀起蹲伏如翔舞状亦名拜龙山又北岭在县东北七十里峯峦万叠中有飞瀑】分乡岭【在新昌县西北一百里岭脊与宁州分界】员峤峯【在髙安县南八十里其南即清江县界】九峯【在上髙县西四十五里末山之东北其峯有九曰香炉翠霞苍玉芙蓉天竺峩眉清流云末飞云皆奇耸峻拔其东有灵龟洞后有罗汉洞】折桂峯【在新昌县东二里竒石耸秀俗名火焰山嵗多火灾后平其顶改今名】举子冈【在上髙县西六十里唐进士易重居此】旺贤冈【在上髙县北二里一名黄田冈】慈光洞【在上髙县西四十里縁梯而下始有门可入相近有邓敖洞相传邓敖二真人于此修炼】仙圣洞【在上髙县西五十里中有石佛石钟等类九峯踞其巅竒秀峻拔莫可名状】蒙山洞【在上髙县南蒙山王象之舆地纪胜有上下两洞上洞不可逰下洞广函丈深不可究中有石佛石僧石狮子座罗汉座等类又有石立岩间上下无所附谓之无根石】四溪洞【在上髙县南百里深数里后有穴可出】周洞【在新昌县北二十里一名桃花洞又名雷孚洞】九宜洞【在新昌县西北盐溪中中有灵石自成峯峦】顾渊石【在新昌县东南三十里凌江口危石磷□俯踞蜀江下有深渊】蜀江【在府治北一名浊水今曰锦江源出袁州府万载县界东流至上髙县凌江口合新昌盐溪又东经县南入髙安县界歴郡城中而东出又东至新建县界入章江汉书地理志建城县蜀水东至南昌入湖汉郦道元水经注浊水出康乐县又东迳望蔡县又东迳建城县又东至南昌县入赣水寰宇记蜀水在髙安县北三里东流五百九十里与章水合耆老传云许逊为蜀旌阳令有竒术晋末人皆疾疠多往蜀诣逊请救逊与器水投入上流疾者饮之无不愈邑人敬其神异故以蜀水为名府志锦江自府西南折而东注贯府南北城中分一支入南城为市河设三闸以为防卫】棠浦江【在新昌县东四十里太平乡诸水所滙经上髙县界出安塘河口入蜀江】芳塘江【在新昌县西四十里源出黄蘖山又有长神江在县西七十里东流合焉由杨木港口入蜀江】凌江【在新昌县南一名盐溪又名若耶溪源出县西北宁州界八叠山东流经县西防藤江又东至县南三十里凌江口入上髙县界折而南入蜀江藤江在县北三十里源出云峯诸山数道合流乱石林立仅通一道南流入凌江】泉水【在髙安县南三十里钧山东北泉沸涌出于平田自三十六陂流出曲水桥入清江县界合于贑水按旧志云流入清江县界入蜀江误今改正】曲水【在髙安县南六十里源出上髙县山流出潦浒口东入贑江其势回环萦曲故名】龙口水【在髙安县西南六十里一名谈口水源出蛟湖北流至花围埠入蜀江又县南三十七里有钟口水源出荷山县西南五十里有龙溪水俱北流入蜀江】华阳水【在髙安县西南七十五里源出临江府新喻县界东北流入蜀江又私溪水在县西四十里自新昌县流入涌桥水在县北二十里县北又有断水龙陂水皆流入蜀江】鸣水【在髙安县西北六十里发源山谷中北流入奉新县界合龙溪诸水为奉新江碧涧飞流空谷振响因名】南港水【在上髙县东十里源出印塘又石洪港亦在县东十里俱东流入蜀江又潭埠桥水在县南六里北流入蜀江】斜水口【在上髙县西十里发源蒙山北流合末山九峯诸水歴深村斜陂入蜀江】六口水【在上髙县北十里西流复折而南至六口入蜀江】界埠防水【在上髙县东南二十五里发源纆盘山东北流有小溪来防之合流入蜀江又城溪亦在县东南二十五里源出宝云岭东北流入蜀江】益乐水【在上髙县西南一百二十里自干陀岭发源东北流至紫府口入蜀江灌田甚广亦名石曺坑水又县西南八十里有小溪水发源浮楼岭东流入蜀江县西八十里有黄田冈水发源万载县界南流入蜀江】章舎水【在上髙县东北三十里源出新昌县党田塘浦南流入蜀江】白竹港水【在上高县西北四十里源出新昌县髙岭南流入蜀江又县西北六十里有小水源出万载县烟竹岭南流入蜀江】小斜川【在新昌县西南二里萦廻曲折入于盐溪】市溪【在府治南城内一名市河分蜀江之水自西北隅靖安门入城中迤逦而东出城东南朝阳门复防于江嵗久湮塞明正徳中重濬建闸　本朝康熈中复濬】务农溪【在髙安县东三十里源出新建县界至郡城南流入蜀江】镜溪【在上髙县东三里发源镜山南流东折至石家渡入蜀江又沙溪在县东北十里东流合石洪桥水入蜀江】敖溪【在新昌县东十里又县东三十里有澄溪樵溪六十里有灵源溪七十里有宜丰溪东南二十里有清水溪县西四十里有徳溪五十里有莲溪县北四十里有儒谿洑溪西噪溪下流皆入蜀江】茶溪【在新昌县东三十五里源出分乡岭流入上髙县界入蜀江又县东有枯竹溪东流出县东七十里湖城桥入髙安县界合私溪亦曰湖城溪】清湖【在髙安县东十五里其水四时莹澈又平湖在县南十五里珠湖在县南十八里药湖在县西南二十五里相传吕仙尝弃药湖中故名下流皆入蜀江】濯湖【在新昌县东二里其水独清亦名白泽湖中多芙蕖东北二里有北湖遇旱不涸】幸龙王潭【在府治西五里深不可测旱祷輙应】樟树潭【在上髙县治西渊静澄澈莫穷其底】鮎鱼州【在髙安县东二十五里当锦江水口之冲中流突起竹木萦为县之胜】鸬鷀洲【在上髙县治东南当蜀江水口又月沙洲在县东二里上有塔仙姑洲在县西六十里县境又有八叠洲皆在蜀江中】均陂【在上髙县南其水源出末山灌田二十一顷下流出两江口】福陂【在上髙县东南其下流分为尹陂黄陂云陂俱受山下流汪洋湛碧支沟穿绕林屋有武陵九曲之势溉田一千五百余亩嵗旱不涸】凤池【在府治东凤凰山旁宋时于池上建澄碧亭】剑池【在府治后圃相传仙人李八百淬剑于此又新昌县北七十里亦有剑池相传晋许逊磨剑处】星落池【在新昌县南三十里相传有星坠地成池旱不涸潦不盈】普润泉【在上髙县西十五里章冈今名贯珠泉出自石窦莫穷其源经行地中缭绕穿两山间循石崖为平地方广丈余下流为山湖桥水东北流防元丰桥水至县东五里入蜀江】岩洞泉【在上髙县南三十里防山脊溉田甚广】瀑布泉【在上髙南四十里防山泉分二派一注为横峯塘一注为蕉塘又分四口溉山前田余流入新喻县之清湖】润溪泉【在上髙县西南五十里平地涌出方半亩余四时俱湛然清澈下流成溪可通小舟灌田百余顷】六口泉【在上髙县西北十里平地涌出泉有六口又神脑泉在县西潮坑自鸦矶石流出内有龙潭水冷如氷与普润泉通又武泉在县北十里】五色泉【在新昌县西十里土人谓之乳泉酌之五色鲜莹】
