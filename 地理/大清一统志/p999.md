<!-- { "loadSidebar": true } -->
　　【入湟水汉书地理志令居县润水至县西南入郑伯津水经注润水迳令居县又南迳永登亭西厯黒石谷南流注郑伯津旧志今有可可河在州西八十里自庄浪所流入于湟河疑即润水也】逆水【在皋兰县西北自平番县流入汉书地理志允吾县乌亭逆水出参街谷东至枝阳入湟水经注逆水迳广武城又东迳枝阳县故城南东南入湟水旧志今有庄浪河在州西北七十五里自庄浪所流入湟河疑即逆水河也　按舆图今庄浪河入大河不入湟水】陇水【在狄道州东源出渭源县西北流入州境注于洮水水经注陇水即山海经所谓溢水也出鸟防山西北髙城岭西迳陇底又西北厯白石山下又西北迳武阶城南又西北迳降狄道故城东昔马瑗为陇西太守六年于狄道开渠引水种秔稻而郡中乐业即此水也又西北流注于洮水明统志有东峪河在府城东三里源出渭源县界旧志源出渭源县分水岭防马儿藏南峪水成河西北流经府城东又绕城北入洮河其下流亦名小河沟】洮水【在狄道州西自巩昌府岷州流入又西北迳皋兰县西界入黄河汉书地理志洮水北至枹罕东入河水经注洮水从步和亭东又北出门峡厯求厥川蕈川水注之又北厯峡迳偏桥出夸始梁右合蕈垲川水又东北迳桑城东又北防蓝川水又北迳外羌城西又北迳和博城东左合和博川水又北迳安故县故城西又北迳降狄道故城西又北陇水注之又右合二水右防大夏川又北翼洮带三水乱流北入河明统志洮河在府城西源出番地流入本境盘东山峡中千数百里始经府城南浩然奔放声如万雷又洮水流经府界谓之桓水临洮府志洮河在府西三里由深沟儿至府城西可灌田百余顷通至洮河新渠在狄道县北六十里雍正三年开引洮水北流二十里灌田三百顷】蕈川水【在狄道州南水经注水出桑岚西谿东流厯桑岚川又东迳蕈川北东入洮水】蕈垲川水【在狄道州南水经注水出东南石底岭下北厯蕈垲川西北注洮水按此疑即今抺邦河也】　蓝川水【在狄道州南水经注水源出来厯川西北谿南流厯川东北流经蓝川厯水城城北东入洮水】和博川水【在狄道州南水经注水出和博城西南山下东北迳和博城南东北注于洮水旧志今有邦金川在州南六十里宋元祐中种谊击鬼章夜济邦金川至铁城大破之即此】南川水【在狄道州南明统志抹邦河在临洮府城南三十里源出南川西流入洮水临洮府志南川水在狄道县南九十里源出渭源县露骨山西北入洮旧县志源出莲花山流经抹邦山因名抹邦河】大夏水【在狄道州西北水经注大夏川水出西山二源合而乱流迳金栁城又东北迳大夏县故城南又东北出山注于洮水元和志大夏水经大夏县南去县十步寰宇记一名白水出县西南山谷中旧志今有三岔河在临洮府西北十里源出河州界麻山闗大马家漓水石界内三派会流东北经府西北又东北入洮河乂打壁河在府北三十里源出石井峡又结河在府北六十里源出马衔山俱西流入洮按今州西入洮之水唯三岔河稍大又在古大夏县南其为大夏水无疑旧志知今大夏河之为漓水而疑今广通河即大夏水以此为水经注洮水右合之二水皆非】漓水【在河州南自番界流入汉书地理志白石县漓水出西塞外东至枹罕入河水经注漓水导源塞外羌中东北流迳河列城东列水入之又东北右合黑城谿水又东北迳榆城东榆城谿水注之又东北迳石门口又东北皋兰山水自山左右翼注之又东北石山水注之又东迳白石县故城南又东迳白石山北罗溪注之又东左右合罕开南溪又东迳枹罕县城南入东北故城川水注之又东北左右白石川之枝津又东北出峡北流注于河元和志漓水在鳯林县西去县二百步明统志谓之大夏河在州南三里旧志大夏河去州五里源出边外由土门槐树老鵶三闗入境经州南折北流入河又牛脊河在州西南十里源亦出边外由乔家岔闗入境东北入大夏河又洪水河源出大沟河流经州南门外又东入大夏河又广通河在州东南六十里宁河城东西北流入大夏河通志　本朝康熙六年州人自西古城开渠引大夏河长三十里灌田无数年乆湮废四十三年知州王全臣等重修并引水入城居民利之　按古大夏水入洮此水入河乃漓水也自明统志讹为大夏河又云漓水在兰州东南十五里诸志从之又考舆图志云此水在边外名阿拉藏河东流防五六小水行四百余里始折东北入州境与水经注合今土人皆名为大夏河不知为漓水矣】裴家川【在靖逺县北一百三十里河外自庄浪卫流入又卢沟亦在县北河外宁夏固原边接境处】鎻黄川【在靖逺县东北卢沟堡东一百八十里其地旷逺明时套夷每由此入】银川【在河州西北六十里宋史吐蕃瞎氊少子瞎呉叱居银川即此又漾卑河在州西北一百里】俺哥川【在河州北五十里黄河南土脉膏腴五谷茂盛又胖哥川在州东北八十里河外】笋箩沟【在皋兰县西南六里北流入黄河又黄峪沟在州西七里大小金沟在州西二十里又有东西二栁沟共灌田三百余顷】囤子沟【在河州东北二十里亦名洞子沟洮水支流也沟甚隘深数十丈长二十里路通皋兰】溥惠渠【在皋兰县西五里引阿干水溉田】古迹渠【在河州南旧志自老鵶山口引水至九眼泉明成化十九年守偹康永开坝一百五十里灌田千顷年乆湮废万厯三十年知州陈文焯复开新渠自焦家坝北折至九眼泉长三十里】西湖【在狄州道西南二里引洮水注之每重五日郡人竞游于此】莲荡池【在皋兰县西七里周数十里明时肃王令潴神泉水为池花木畅茂鱼鳖充牣为县胜境又龙池在县西南四十里瓦埠山后】河池【在靖逺县东元和志防宁县有河池西去州一百二十里其地春夏因雨生盐雨多盐多雨少盐少逺望如河故曰河池旧志有盐干州在卫东一百二十里】湫池【在河州西北二百里积石闗西周围三十里岸上万木森列一叶落其中辄移岸上土人名为显神池】梁泉【在狄道州东水经注泉出金城县之南山耆旧言梁晖汉梁兾之后为羌渠帅自金城将移居枹罕出顿此山为羣羌围迫无水晖以所执榆鞭竪地以青牛祈山神飞泉涌出其水自县北流注于河明统志泉在白石山】曲栁泉【在皋兰县东二十里其水流为东栁沟东北入河又西栁沟在县西五十里】神泉【在皋兰县西七里俗呼狮跑泉遇旱取水祷雨辄应】甘泉【在皋兰县南三里味甘美可防茗】兰泉【在皋兰县南亦曰五眼泉又九域志皋兰堡有兰泉明统志五眼泉在皋兰山下泉有五眼相传霍去病撃匈奴至此以鞭卓地而泉出旧志皋兰水在州西南三里即五眼泉汇流成溪灌溉州东南园名与阿干河并利　按明统志谓此水左右翼注漓水又云漓水在兰州东南十五里源出塞外经皋兰山与皋兰水合今考漓水在河州西不经兰州界明统志移水经注之文于兰州之小水误】红泥泉【在皋兰县南亦在皋兰山麓下流入河】万眼泉【在皋兰县东北三十里沿河诸山岩间涌出甚多可资灌溉】温泉【在金县南十里又有暖水泉在县西南十里】黄眼泉【在金县北六十里】玉润泉【在狄道州东三里清冷可掬】唐古泉【在狄州南二十五里其水由于清水渠至番城溉田二百余顷】石井泉【在狄道州北一百二十里自山峡中涌出】通济泉【在渭源县南锹峪川又有息家泉在县西五十里嵗旱不涸】九眼泉【在河州东十里泉有九穴居民引以溉田又有驼冈泉在州南十里水清冽】西溪【在河州西明州人王竑别业在焉有回澜阁醒心亭一鉴池涟漪桥半畆塘秋香径丹霞坞水竹居八咏】

　　钦定大清一统志卷一百九十八
<史部,地理类,总志之属,大清一统志>
　　钦定四库全书
　　钦定大清一统志卷一百九十九
　　兰州府【二】
