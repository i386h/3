<!-- { "loadSidebar": true } -->
　　山川黄堆山【在大荔县西旧志唐广徳元年党项羌寇同州郭子仪败之于黄堆山即此】长镰山【在朝邑县北四十里一名长虹岭延袤八十余里】紫阳山【在朝邑县西南三里即华原之杰出者】乳罗山【在郃阳县南三十里俗讹为苎萝山有洞亦讹为西施洞】方山【在郃阳县北四十里与韩城县接界形如覆斗】飞浮山【在郃阳县东南四十里黄河中旧志俗传与河水为升降故名丄有子夏石室金史地理志郃阳县有非山即此】社公山【在澄城县北五十里上有社公社母庙】将军山【在澄城县北六十里上有白起庙山南有村曰社田相传起食邑于此】石楼山【在澄城县北七十里相近有界头山接洛川界】武帝山【在澄城县东北七十里有汉武帝庙】壶梯山【在澄城县西北五十里】石门山【在澄城县西北七十里山麓有风洞一名风谷天将风洞中先有声响振岩谷风欲息则其声复起相近又有麻林陂山】龙门山【在韩城县东北黄河西岸跨山西河津县界书禹贡导河积石至于龙门史记太史公自序迁生龙门汉书地理志夏阳县禹贡龙门山在北郦道元水经注河水又南出龙门口昔者大禹导河积石疏决梁山谓斯处也魏土地记曰梁山北有龙门山大禹所凿通孟津河口广八十歩岩际镌迹遗功尚存顔师古汉书注龙门山其东在今蒲城龙门县北其西则在今同州韩城县北而河从其中下流萧徳言括地志山在韩城县北五十里蔡沈书传李复云韩城县北有安国镇岭东西四十余里东临大河濒河有禹庙在山断河出处禹凿龙门起于唐东受降城之东自北而南至此山尽两岸石壁峭立大河盘东于山峡间千数百里至此山开濶豁然奔放怒气喷风声如万雷县志龙门山在县东北六十里又安国岭在县北七十里一名铧镃山即龙门西山】梁山【在韩城县西接郃阳县界书禹贡治梁及岐诗大雅奕奕梁山维禹甸之春秋成公五年梁山崩公羊传梁山者何河上之山也谷梁传壅遏河三日不流尔雅梁山晋望也汉书地理志夏阳县禹贡梁山在西北水经注河水南迳梁山原东山在马翊夏阳县之西临于河上括地志山在韩城县东南十九里寰宇记梁山有大梁小梁之号大梁山在韩城县西五里禹贡锥指梁山在韩城县西北九十里郃阳县志山在县西北四十里东西横亘逶迤最逺穹窿之形如屋梁焉上有石室有罗汉洞有泉曰天井曰龙泉又有东西峪洽河桥头河二水出焉按诸志言梁山所在其说皆不同盖是山延亘绵逺今自郃阳西北迤北抵韩城县西北之麻线岭皆梁山也】马头山【在韩城县南十五里县志山形如马故名】巍山【在韩城县西南四十里孤峯独耸最髙峻】大象山【在韩城县西北二里龙门山延亘而南与之相接其南又有狮山】苏山【在韩城县西北五里有汉苏武墓故名上有老柏三百余株皆南向】三累山【在韩城县西北水经注横溪水出三累山其山层宻三成故名山下水际有二石室通志今有三峡山在韩城县西北四十里疑即三累山也】五池山【在韩城县西北山凡五曰北池西池南池东池中池皆有泉或讹为五峙又牡丹山在县西北六十里】横山【在韩城县西北二十里】少华山【在华州东南山海经太华山西八十里曰小华山水经注华山西南有少华山元和志少华山在郑县东南十里宋史熈寕五年少华山崩雍大记山在华州南十四里与大华峰势相连而山峰稍低故曰少华州志山在州东南十里其中峯即少华峯东为独秀峰一名玉女峰又东为小敷峪宋元祐间小敷谷崩即此入峪二三十里玊女庙东有金壶峡又十里曰苍坪其迤北近敷峪口之峰曰阜头即宋熈寜五年崩处有石子坡今名石滩其崩山遗址名半截山亦名复成山人东为构峪自峪南四十里至构岭又三十里即秦岭也自构峪口又东为鳯谷山接秦岭南来之脉突立一峰左右両山如舒翼然又东为三甲山又东为方山接华隂境少华之西为白石峪又西为潭峪又西为水峪又西为郑南又西为太平峪又西为飞来又西为小山又西为石隄峪在华州西南十二里唐干寕四年昭宗幸华州韩建擅杀诸王于此其峪甚逺南入峪四十三里而至秦岭度岭以南二十里即青冈坪也自石隄峪之西为栲栳山又西为赤隄峪南入二十五里即秦岭岭南曰桃坪接雒南界自赤隄峪之西南为小柿原又南为短岭小杮原迤西曰栁村原其西北曰坡古田也自坡而西南曰平原又南曰金堆峪可逹秦岭南之金堆城自坡而西北有原曰龙王嘴其西南有髙堂岭岭以南有李峪峪之西曰涧谷涧谷之北为江村原西曰牛耳峪又西即龙耳山】五龙山【在华州南十里少华迤西支山也五蜿蜒山岩有风穴风出伤稼土人祀之】马岭山【在华州南二十里水经注西石桥水南出马岭山积石据其东丽山距其西源泉上通悬流数十丈与华岳同体】宁山【在华州东南二十里小敷峪之东其东有狝虎峪】蟠龙山【在华州东南四十里一名潜龙山両环列甲于诸山明知州桑溥甘为霖逰咏处令其后山曰甘公山右一曰桑公台】石脆山【在华州西南山海经符禺山西六十里曰石脆之山水经注小赤水源出石脆山】圣山【在华州西南三十里唐书五行志永昌中赤水南岸大山移东数百歩拥赤水压张村民三十余家寰宇记山在郑县西南去州二十五里旧图经云垂拱四年飞土掩谷为山忽踊四髙二百余丈东西五里南北七里后立圣山庙于其上】英山【在华州西南三十里山海经石脆山西七十里曰英山水经注愚水出英山寰宇记在郑县西南一百三十里又王乔谷俗谓之太公谷即王乔处州志乔峪即古之英山山有招谷讹招为乔也】符禺山【在华州西南四十里山海经小华山西八十里曰符禺之山其阳多铜其隂多铁符禺之水出焉寰宇记符禺山在郑县西南一百里高一百丈州志符禺山即今之涧谷其南为龙耳山在牛耳峪西】竹山【在华州西南五十里山海经英山西五十二里曰竹山水经注竹水南出竹山寰宇记山在郑县西南一百四十里高一千二百六十丈州志龙耳山西曰箭峪为竹木繁植之区峪下为华州原峪西为渭南县界即古竹山】太华山【在华隂县南十里即西岳也尚书舜典八月西巡狩至于西岳禹贡西倾朱圉鸟鼠至于太华周礼职方氏豫州其山镇曰华山山海经太华之山削成而四方其高五千仞其广十里汉书地理志华隂县太华山在南豫州山郭璞山海经注华隂山上有明星玉女持玉浆得上服之即成仙道险僻不通时含神雾云郭縁生述征记华山从麓至顶升降纡廽凡三十三里水经注华山逺而望之若华状又云华岳本一山当河河水过而曲行河神巨灵开而为雨今掌足之迹仍存自下庙至列柏南行十一里东廽三里至中祠又西南出五里至南祠从此南入谷七里又届一祠又南出一里至天井井裁容人穴空迂廽倾曲而上可髙六丈余山上又有征涓细水流入井中出井东南行二里峻阪斗上斗下降此阪二里许又复东上百丈崖升降皆湏扳防挽葛而行南上四里路到石壁縁旁稍进迳一百余歩自此西南出六里南厯夹岭广裁三尺余两箱崖数万仭窥不见底世谓斯岭为搦岭度此二里复届山顶上方七里灵泉二所一名蒲池西流注于涧一名太上泉东注涧下上宫神庙近东北隅自上宫东北出四百五十歩有屈岭东南望巨灵手迹惟见洪崖赤壁而已括地志华山在华隂县南八里古文以为惇物唐书地理志上元二年改华山曰太山宝应元年复古名寰宇记按名山记云华岳有三峯基广而峻叠秀迄于岭今博山香炉形实象之白虎通云西方华山少隂用事万物生华故名华山以西有少华故曰太华九域志华山四川之际东北冀东南豫西南梁西北雍十字分之四隅为四川方舆胜览华岳三峯芙蓉明星玊女也华岳志岳顶中曰莲华峯有上宫宫前有池为玉井生千叶白莲华服之令人羽化亦谓之玊女洗头盆唐杜甫诗安得仙人九节枤挂到玊女洗头盆葢之最髙处也自上宫东南上三里得明星玉女祠在大石上又有仰天池八卦池太乙池二十八宿池皆在玉井之旁岳顶东峰曰仙人掌其峰旁面石上有防自下望之宛然一掌五指俱备张衡西京赋高掌逺蹠以流河曲曹植述征赋表神掌于仙谷薛综曰华岳与首阳本一山当河河水而曲行河神巨灵手荡脚开而为両今手掌在华山人呼为仙掌脚迹在东首阳下又有石月在仙掌上日昃时望之俨如半轮月岳顶西峯曰巨灵足石有形如足魏收志华隂有巨灵原指此岳顶南峯曰落雁以在岳之中亦曰中唐李白登落雁曰此最髙呼吸之气想通帝座顶有黒龙潭仰天池嵗旱祈祷多应自顶折旋而下有自然一峡侧身而入中有岩名全真岩岳顶西北曰毛女以秦始皇宫人隐此而名也岳顶东北曰云台两并峙四面陡絶嶷然独秀状若云台北周武帝时有道士焦道广居此上有试凿穴深不可测旁有一石如凿相传为陈希夷先生仙蜕之所侧有长春石室唐贞观中有道士杜懐谦居此自号长春先生岳顶北有公主与云台相近相传汉南阳公主避王奔乱入山得仙处又有白云唐金仙公主修道处又有瓮肚形如半瓮皆在岳之北面其余又有虎头灏天仰天朝天三盘松桧朝来玉柱玉秀白石诸峯皆环拱岳之左右杜甫诗所云诸峯罗列似儿孙也又山有四洞东曰昭阳西曰西元南曰正阳北曰水帘今洞之最著者曰石仙人洞又名水帘洞在北面山腰洞口丹青俨肖人形上有瀑布泉飞流直下曰老君洞在岳顶东南相传老君华山居此次北有太上泉泉旁为老君菖蒲池池中产菖蒲几节又东止峯上有丹炉俗传老君炼丹处又有细辛坪地多细辛因名又有白鹿龛在升岳路之右又有三公石室在岳之东南有三嶷然森秀又有碁石在岳顶东南别一孤峯上遥望之有石如碁局俗以为即仙人卫叔卿博台又西南上三里许得一箭如括为天门即杜诗所云箭括通天有一门也曰太极总仙洞道书以为第四洞名总仙之天在毛女峯之西壁中其下即仙谷也又有壶公石室在岳西北孤峯上相近又有洞元石室四围悬絶又蜰□穴在岳北峯下山海经华山有虵谓之蜰□六足四翼见则天下大旱曰西元洞岳西面之洞也道书为第四洞三元极真之天曰王刁三洞在岳之东隐者王遥刁自然居此得仙其上洞人不能到中洞有石遮洞门下洞则避迹者可居曰碧云洞与王刁洞相近下为碧云溪晋有丁少防郑云叟罗隠之翟表正郑明处居此时称五高士居曰朝元洞在落雁峯上曰焦真人洞在白云旁谷之最著者曰牛心谷在岳东其谷北接华山南通商洛汉杨震居此讲授曰黄神谷在碧云洞旁真人黄芦子隐居处谷口有黄龙潭旱则祷焉曰藏马谷与黄神谷相近旧传汉武获马走藏于此曰文仙谷在云台观稍东宋吕真君居之所曰雾谷在毛女峯东北后汉张楷居此楷字公超亦名张超谷又名雾市谷以公超能为五里雾也宋陈抟命弟子于张超谷凿石室即此谷中有算塲芦花池祖冲之述异记后魏道士冦谦之洞晓浑天仪定天元五纪弃其余算化为葭故名曰仙谷在雾谷西一名石羊城俗以为黄初平叱石成羊处入谷十里有车箱杜甫诗车箱入谷无多路曰桃谷曰瓮谷俱在县西南二十里曰竹谷曰大敷谷俱在县西南三十里旧志登岳之路自云台观经玊泉院希夷峡卧仙坪洞天坪十八盘元天宫青柯坪自此引索而升经回心石千人百尺峡胡孙愁阎王碥老君犁沟口月崖至苍龙岭即古搦岭也又遇鹞子翻身仙掌石月则至顶矣】凤居山【在华隂县西二十里相传唐开元中瘗鳯于此因名】松果山【在华隂县东南山海经华山之首曰钱来之山西四十五里曰松果之山濩水出焉又西六十里曰太华山寰宇记松果山在县东南二十七里县志山通襄邓之间道上有佛头崖云覆其顶辄雨】留翎山【在华隂县东南三十里一名朝阳山亦曰留翎礸县志世传杨伯起葬时大鸟落羽毛于此上有二泉祷雨辄应】良余山【在华隂县西南水经注良余水出良余山寰宇记作余粮山在县西南三十里】升山【在华隂县西南五十余里黄酸水出此】尧山【在蒲城县北三十里唐书地理志在奉先县北十五里长安志尧山一名浮山在蒲城县北二十里旧图经曰昔尧时洪水为灾诸山尽没惟此山若浮因名又有重山在尧山前以其与尧山有重叠之象故号重山县志重山在尧山南里许山东有红土坡下为谿头谿东有山秀丽俗谓之峄山】金粟山【在蒲城县东北二十五里雍胜畧山有碎石如粟故名】白堂山【在蒲城县东北三十五里旧图经曰山之前秦白起立塞之所因以为名又有良将谷在县东北三十里亦以起名也】不羣山【在蒲城县东北白堂山南长安志旧图经曰诸山累累峦相接惟此山孤逈因名俗亦谓之孤山】丰山【在蒲城县西北元和志奉先县西北三十里有丰山长安志丰山一名苏愚山】金帜山【在蒲城县西北三十里丰山之西】铜斗山【在蒲城县西北四十里又马冡山在县西北五十里县志铜斗山在马冡山南西连富平县万斛山山势如斗】源和山【在白水县西二十里高百丈白水绕其后】大神山【在白水县西七十里】五龙山【在白水县东南四十里五山相连蜿蜒如龙故名此山接蒲城界故两邑并见】黄龙山【在白水县东北六十里魏书地形志姚谷县有黄崖山即此】阳武山【在白水县东北七十里】马兰山【在白水县西北六十里通志晋元康六年马兰羗卢水胡反攻杀北地太守张损郡尉张光以百余人戍马兰山力战得免即此又名秦山在县西北五十里其麓曰马莲滩其名即马兰山之讹也】麒麟山【在潼闗防治东南旧卫志上有古寨旁有田千余畆谓之上寨相近又有笔架印台山】象山【在潼関防治西南旧卫志俗名蝎子山上有田曰黎家坪又凤凰山在城内西南隅山势耸峙城垣因之】大象岭【在韩城县西三里亦曰大象山产石炭龙门山延亘而南与岭相接其南又有狮岭】朱砂岭【在韩城县西北一百十里槃水所出】麻线岭【在韩城县西北一百二十里县志与雒川县分界明成化八年叅议严宪凿山开道以通馈饷】神道岭【在韩城县西北一百二十里与延安府宜川县接界】秦岭【在华州南十里东接华隂县与商州雒南县分界又东接潼闗防界悬崖叠嶂径多曲折】朝坂【在朝邑县南隋书地理志朝邑县有朝坂元和志朝邑县以北据朝坂为名寰宇记按注水经云洛水东南厯强梁原俗谓之朝坂州志华原在朝邑县西绕县西而北而东以絶于河古河堧也一名朝坂亦谓之华原山】梁田坡【在华州西三十里梁太祖纪年録中和三年李克用进军干阬黄巢将尚让等屯军于梁田坡即此】黄卷坂【在潼闗防东北黄河南岸旧卫志其坂隆起下望関城亦谓之黄卷亭一作黄卷汉献帝春秋兴平二年车驾东行到黄卷亭晋潘岳西征赋遡黄卷以济潼水经注河水自潼闗东北流水侧有长坂谓之黄卷坂旁絶涧渉此坂以升潼関】木屐塠【在蒲城县东南长安志塠有四在县东偏南五十里沮水之岸旧说夏禹治水至此屐下弃泥积之成塠各周二里崇一百丈】青岗坪【在华州西南七十五里州志秦岭之南坪之东南十五里抵金堆城即洛南县界青冈坪括地千畆为州之要隘其西南百里可达硗闗东南可通武闗　本朝顺治十三年筑城拨潼关营把总泛防】商原【在大荔县北十里接朝邑县界即古商颜也史记河渠书穿渠自徴引洛水至商顔下集觧服防曰顔音崕或曰商顔山名通典冯翊有商原所谓商顔寰宇记商原在州北三十五里注水经云洛水南迳商原西俗谓许原也旧州志原在州北二十五里】仙公原【在郃阳县西南五十里县志相传为汉杨宝辟谷于此】临高原【在澄城县南五十里宋名臣言行録李显忠初仕金知同州宻图南归由汉村径临髙原奔夏即此旧志原有龙泉味甘如醴】韩原【在韩城县西南左传僖公十五年秦晋战于韩原括地志在韩城县西南八里】高门原【在韩城县西南史记太史公自序司马靳葬华池孙昌葬高门水经注陶渠水南迳高门南又东南迳华池南池方三百六十歩在夏阳城西北四里许故司马迁碑文云高门华池在兹夏阳城西北今高门东去华池三里括地志华池在韩城县西南十七里髙门原俗名马门原在县西南十八里县志高门原在县西南二十里今以名里而华池无考】孤相原【在华州西南水经注小赤水流于孤相原西寰宇记作孤柏原州志孤相原在江村原北突起隆阜俗名蔚家原又寰宇记有细腰原在郑县西南十六里原中狭因名又州志有丰原在州西南二十里】蟠龙原【在蒲城县西三十里旧图经曰唐明皇逰幸见原上云雾中有黄龙之状于下得石状似蟠龙因以其地为龙乐乡今其石尚存县志其石在今郷西四十五里蚪落原】董社原【在潼関防东南隋大业九年杨元感自皇天原败走董社原即此】金沙谷【在澄城县西三里濶南百余歩有洗膓泉一名金溪相传晋永嘉中佛图澄防息于此】云门谷【在澄城县西北五十里谷口似门水气如云故名】红罗谷【在澄城县西北七十里土色赤故名又县北七十里有栢谷旧多柏】鬼谷【在韩城县境史记甘茂传苏代説秦王曰茂居秦累世自殽塞至鬼谷其地形险易皆明知之隋书地理志韩城县有鬼谷今不知所在又见泾阳县】云谷【在华隂县东南水经注泥泉水所出其相近有水谷】车箱谷【在华隂县西南二十五里一名车水涡寰宇记去敷水谷七里深不可测祈雨者以石投之其中有一乌飞出应时即雨】佛空谷【在蒲城县西北三十五里谷内有佛空院唐防五年置又白马谷在县西北四十五里炭谷在县西北二十里】潼谷【在潼闗防南三十里一名通谷潼水出此谷口有洞曰老君洞】禁谷【在潼闗防南一名禁坑亦名禁沟通鉴唐广明元年黄巢兵抵潼关齐克让走入关关左有谷平日禁人往来以榷正税谓之禁坑旧卫志在城南三十里】丹阳洞【在郃阳县西二里或谓之老君洞洞口多欵冬花俗传神仙所种】观音洞【在蒲城县东南四十里旧有大谷明万歴中崖崩见一洞贮石观音二躯又有石狮石象诸仪物因名】黄河【自延安府宜川流入迳韩城县东十五里与山西河津荥阳二县分界又南迳郃阳县东四十里与山西临晋县分界又南迳朝邑县东七里与山西蒲州分界水经注河水西出龙门口汾水从东来注之又南右合畅谷水又南迳梁山原东又南崌谷水注之昔韩信之袭魏王豹也以木罂自此渡又南右合陶渠水昔魏文侯与吴起浮河而下美河山之固即此也又南徐水注之又南迳子夏石室又南过汾隂县西又迳郃阳城东又南瀵水入焉又南迳陶城西又南过蒲阪县西又南至华隂潼闗渭水从西来注之河水厯船司空与渭水防龙门而不能通相传鲧治水时所凿今名错开河同州志黄河旧自郃阳入朝邑东境南至大庆闗东濵蒲州城故曰蒲津禹贡所谓西河也南至金龙渡为河与洛渭交滙之处世称三河口去朝邑县东南三十里自明成化中洛水入河河之害十倍于前隆庆三年浸县东门万厯七年越大庆闗浸四出至十二年三河口亦在洪流中矣】盘水【在韩城县北即古畅谷水水经注畅谷水自谿东南流迳夏阳县西北东南注于河县志盘水在县西北一百十里源自朱砂岭厯县北相公殿出冯峯口东过薛曲里暖水自西南来入焉又南过带村东入于河又文水在县北二十里槃水南有二渠一名汀水一名万泉东流至呉村合暖水入盘水】澽水【在韩城县西南即古崌谷水也水经注崌谷水出夏阳县西北梁山东南流横谿注之又东南迳夏阳县故城北又东南流注于河寰宇记水在韩城县南一里县志澽水在县西一里源出麻线岭经县西七十里亦名白马潭东流过石门离水自南入焉又东过景村峪水自北入焉又东北过土岭洫水自西北入焉又东出土门过县城西转而南涧水自西入焉又南过陈村□水自西入焉又南过马头山潦水自西入焉又南过少梁浍水自西入焉又东南合芝水入于河旧志澽水流经土门口在县西五里邑人以次堤为五堰后又广为九堰引水溉田百余顷】芝水【在韩城县南亦名芝川河即古陶渠水也水经注陶渠水出西北梁山东南流迳汉阳太守殷济精庐南又南迳髙门南又东南迳华池南又东南迳夏阳县故城南又歴髙阳宫北又东南迳司马子长墓北又东南流入河县志芝川河在县南二十里源出方山东南流诸山水自西南来防逾高家坡潗水自北来入焉又东澻水自西南来入焉又东过吕荘沆水自西北来入焉又东过芝川镇南司马岭北合澽水入于河】徐水【在郃阳县北水经注徐水出西北梁山东南流迳汉武帝登仙宫东东南流絶彊梁石迳刘仲城北又东南迳子夏陵北东入河县志今有桥头河在县北十五里发源梁山东峪东南流迳城东北入河即徐水也　本朝顺治中引水西流环城而东形如围带亦名腰带河】洽水【在郃阳县南一名瀵水诗大雅在洽之阳水经注郃阳城北有北瀵水南去二水各数里其水东迳其城内东八于河又城南侧中有瀵水东南出城汪于河城南又有瀵水东流注于河即郃水也县取名焉元和志按中瀵水与南瀵水并在旧河西县南五里今郃阳界内寰宇记瀵水总发源黄河西岸平地县志洽河在今县西北三十里源出梁山西峪东南流迳县南注于黄河汉永平间流絶其絶处有干河村其后复流土人重之呼为金水又有王村瀵东鲤瀵渤池瀵夏阳瀵共五水皆在县东南四十里去河仅数武濆涌而出髙于平地尺许民资以灌溉又见山西临晋县】刳首水【在郃阳县东南一名洿谷水左传文公七年晋败秦师于令狐至于刳首通典郃阳县有刳首水唐书地理志郃阳县有阳班湫贞元四年堰洿谷水成寰宇记瀵水与刳首水相近按朝邑志县东北有刳谷镇以近刳谷口而名则刳首水又与朝邑县接界】洛水【在白水县东自鄜州宜君县流入东南迳澄城县西八蒲城县界又南至府西折而东迳府南又东迳朝邑县南入于河寰宇记冯翊县洛水自西北澄城县界流入又注水经云洛水南迳商原西又东迳沙阜北雍録洛在漆沮之东至白水县与漆沮合而南流以入于渭朝邑县志洛水旧流自县南赵渡鎭经华隂县西北葫芦滩入渭明成化中改流东过赵渡镇径趋于河不复入渭　按周礼雍州浸曰渭洛史记魏筑长城自郑濵洛以北有上郡汉志洛水出北地归徳县北蛮夷中入河韦昭以为三川之一其源流绵逺与泾渭等水经注失去洛水篇惟且水渭水注中各一见余虽散见他书源流不能明晰　按孔安国书传谓漆沮水亦曰洛水出冯翊北盖洛水旧与漆沮合故水可通名也汉志褱徳县下又云洛水东南入渭今富平县界有褱徳城诸家因此遂以富平之石川河当之石川源流不逺既不得为雍州之浸水经注此水虽有漆沮之目并无洛水之名即汉褱徳县亦在沙苑之北不属富平或者必欲求合其説以为洛水有二一为防徳之洛水入河一为褱徳之洛水即漆沮入渭亦非也盖汉时沮水由郑渠东至于洛故洛水下流亦蒙漆沮之名自郑渠废而漆沮与洛不相入矣从来罕能知此今以见在地界水道考之洛水上源出今榆林靖边之南庆阳府北界东南流经延安府迤逦至州境入河与史记自郑濵洛以北至上郡及汉志出归徳县北之文皆合惟汉志褱徳县下又言入渭与水经注同而与所云入河不合盖襍采古记故多不同非有二水且渭洛入河之处相去不逺水流迁徙势所常有近志谓明成化中改流入河即此可见汉志入河入渭之不必过泥矣】甘泉水【在澄城县西寰宇记注水经云甘泉水出匮谷中其水尤美县志甘泉水在县西北四十里俗名县西河防县西诸泉入于洛又隋公泉在县西北三里其水清澈可爱东南流入甘泉水】洗肠泉水【在澄城县西三里名山记相传晋佛图澄洗肠于此】澄泉水【在澄城县西三里俗名官泉水源洁而清酿酒香羙下流入甘泉水亦名三里涧以去县三里也】搠枪泉水【在澄城县南三里潜确类书相传汉光武北征搠枪得泉故名】渭水【在府南自西安府渭南县流入华州北又东迳华隂县北入黄河其入河处谓之渭汭水经注渭水又自白渠石东迳峦都城北灌水注之又东西石桥水北流注之又东迳郑县故城北又东与石桥水防又东敷水注之又东良余水注之又东合黄酸之水又东迳平舒城北又东迳长城北长涧水注之又东洛水入焉迳华隂县故城北又束沙渠水注之又东迳定城北又东泥泉水注之又东合沙沟水又东入于河华州志渭水在州北十五里华隂县渭水在县北十五里县东北有葫芦滩即旧洛水入渭处】小赤水【在华州西水经注小赤水即山海经之灌水也水出石脆之山北迳萧加谷于孤相原西东北流与愚水合又北注于渭寰宇记灌水一名小赤水今名髙谷水州志赤水在州西三十里源出箭谷山俗名为箭谷水北流经圣山亦谓之圣山川又北经州西入渭　按箭谷水乃大赤水非小赤水也辨见渭南县】愚水【在华州西山海经英山禺水出焉北流注于招水水经注愚水出英山北流与招水相得水乱流西北注于灌唐书地理志郑县西南二十三里有利俗渠引乔谷水与罗纹渠皆开元四年姜师度疏故渠寰宇记愚水出孤相原州志愚水亦名乔谷水先时西自龙湾北经圣山村入灌水明永乐中水暴涨始东折自渔村而下又北经遇仙桥又北入渭因名遇仙桥河又有渔村川水旧自州西南金堆谷西北流入乔谷水后亦因水涨遂东折北流入遇仙桥河疑即古之招水也又有短岭水源出短岭亦流入遇仙桥河】西石桥水【在华州西水经注西石桥水南出马岭山源泉上通悬流数十丈其水北迳郑城西而北流注于渭阚骃谓之新郑水州志今州西十里有石隄谷水源出石隄谷北流至良侯村之北名五苍河合赤隄谷水入沙涧经石桥铺名石桥铺河违于渭盖即西石桥水矣】西溪水【在华州西南旧唐书昭宗纪光化元年车驾在华州幸西溪观竞渡州志水源出州南山涧经故县沙涧诸村北入渭】南溪水【在华州南源出太平峪五眼泉引流入城】罗纹桥水【在华州东唐书地理志郑县东南十五里有罗纹渠引小敷谷水支分溉田开元四年诏陜州刺史姜师度疏故渠又立隄以捍水害州志罗纹桥水源出白石谷盖即小敷谷也又有小石桥水在州西闗外太平渠桥水在州东闗外绕城而北合流达罗纹水旧志太平渠桥水经州城北故兴徳宫之南亦谓之泥河又谓之北溪水】东石桥水【在华州东水经注石桥水故沈水也水南出马岭山北流经武平城东又迳郑城东又北迳沈城北入渭州志东石桥水源出构峪俗名构峪水北流经石桥入渭】天鵞池水【在华州东北十里东西亘三十里旧时引流入罗纹水后罗纹桥下淤积居民别濬一渠以入渭】移山潭水【在华州东南阜头峯下亦谓之白崖湖白崖诸谷水注此其潭水又汇为数区今名莲花池】葱谷水【在华隂县西三十五里源出葱谷东北流入渭又有方山谷水在县西水不常有潦则直北兼受华州诸水浸滛而东合于葱谷水明正徳七年知华州桑溥导之北流入渭】敷水【在华隂县西水经注敷水南出石上之敷谷北迳告平城东又北迳集灵宫西而北流注于渭唐书地理志华隂西二十四里有敷水渠开元二年姜师度凿以泄水害五年刺史樊忱复凿之使通渭漕县志敷水在县西二十五里源出大敷谷即罗敷谷以别于小敷谷也入谷三里有百索潭又南有挝鼓潭葢皆敷水之源也其谷受秦岭以北东西诸水故其流最大经敷镇东北逶迤入渭】良余水【在华隂县西下流入渭水经注良余水南出良余山之隂北流入渭俗谓之宣水旧志在县西二十里】黄酸水【在华隂县西水经注黄酸水世名之为干渠水水南出升山北流注于渭县志县西南五十余里有升山黄酸水出焉北流至干渠头东流过页桥合仙谷水仙谷水出谷中之车箱潭亦谓之车箱水其水出谷西北流合黄酸水】长涧水【在华隂县西水经注长涧水南出太华山侧长城东北流注于渭县志源出太华山之瀑布泉谓之长涧河西北流过朝元洞循古长城北注为王家河过县西门外为西河又西转北折而东为清河又东流三十里入渭又有大涧源出黄神谷小涧源出王刁岩皆西北流经城南入长涧河】南河水【在蒲城县北亦谓之白水魏书地形志南白水县有白水县志南河即耀州同官之乌泥川与白水县接界或名丁家河或名髙家河皆以傍水居民为名东流纳白石水龙门沟虎头沟诸水经五龙山隂入洛】沙渠水【在华隂县东水经注沙渠水出南山北流西北入长安城又北注渭县志在县东十五里亦曰蒲涧水其水北流稍西北转曰沙渠水北入清河达于渭　按今水道径入渭不合清河】泥泉水【在华隂县东水经注泥泉水出南山灵谷北流注于渭寰宇记泥泉水出定城下县志今灵谷水谷之间有泉浊而赤由小月沟金盆寨过吊桥西北注渭或以为即泥泉水也】栁谷水【在白水县东止寰宇记郡国县道记云衙城侧有栁谷水即彭衙水南流至县理东北入洛水通志今有孔走河在泉东北自澄城界南流入洛盖即桞谷水也】白水【在白水县西本古沮水水经注沮水自频阳又东迳莲勺县故城北又东迳汉光武故城北又东迳粟邑县故城北又东北流注于洛水元和志白水县南临白水寰宇记按注水经云洛水东南沮水入焉故洛水亦名漆沮水其境东南谷多白土因曰白水禹贡锥指白水即沮水今郑渠堙废沮水不复东入洛白水县南之水乃乌泥川之下流耳县志白水即漆水在县西三里氷白如雪故名册説即同官乌泥川之下流东南流经县南入洛水又有虎头沟在县西二里龙门沟在县西一里凤凰沟在县东二里皆流入白水】潼水【在潼闗防西潘岳西征赋溯黄卷以济潼水经注灌水出松果之上北流迳通谷世亦谓之通谷水东北注于河述征记所谓潼谷水者也元和志潼闗西一里有潼水因以名闗寰宇记潼谷水在华隂县东四十里华隂志水北流经蝎子山入黄河古称潼亭潼津皆以此册説水出潼谷流贯城中北入黄河旧卫志有杨家河在卫城西门外北流入黄河明嘉靖中廵道周相从南水闗引潼河为渠沿象山西北达泮池又出城入河任民汲取民利之谓之周公渠本朝康熈十九年潼水涨溢陵城而入已而水缩河裂岸东徙道竟成平陆】百良河【在郃】
