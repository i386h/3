<!-- { "loadSidebar": true } -->
　　山川大楼山【在州北七十里又榜山在州东北三十里】信石山【在州东南二里一名牢石墩旧唐书地理志牢石髙四十丈周二十里牢州以此名明统志坡上有平石又有夹石形如钟侧立旧经云毎嵗秋日乡人共此石若云气覆之其嵗必稔】荔枝山【在州东南二十里为州屏障】天马山【在州东南三十里上有天马冈】铜鼓山【在州西南七十里西临南流江水流潭下隠隠有声】寒山【在州西北三十里王存九域志南域王尉陀遣人入山采橘经七日方囘问其故云山中大寒不得归因名通志下有龙潭水色如青靛】緑鵶山【在州西北三十五里厥土青黄冶者取土炼鐡为釡通志作緑鸭山】卫公山【在博白县东十里髙百余丈唐李靖南征尝驻兵于此因名】洞房山【在博白县东十五里下有石洞髙广玲珑缀乳丹碧丽若雕房】凝雾山【在博白县东二十五里山势屹立云雾常羃其上又五里为云流山小白江水出焉又凤飞山在县东百里】双角山【在博白县西十五里两峯角立九域志作二角山下有緑珠井李昉太平广记梁氏之居旧井存焉汲饮者必诞美女里闾以美女无益遂填以巨石】緑罗山【在博白县西二十里髙耸绵亘周回百里】伏割山【在博白县西四十里鹦鹉孔雀多出其中】飞云山【在博白县西六十里山势崇峻常有云气】木仆山【在博白县西七十里险峻峭削顶有巨石方可丈余】乳石山【在博白县南三十里石垂乳如华葢下有泉】九岐山【在博白县南七十里层峦复嶂分为九峯】蟠龙山【在博白县南八十里蜿蜒苍翠周百余里】大荒山【在博白县南一百五十里周围数十里乐史太平寰宇记山上池中有婢妾鱼大如楯两翼及脐下有三条似练带长四尺揺动有光】凌青山【在博白县东南五十里水流为鸦山江】天马山【在博白县西南二十五里为邑下关】宴石山【在博白县西南六十里方舆胜览其山皆盘石壁立峭絶北临大江下有流泉相传越王宴游处】铜石山【在北流县东十五里上有铜湖出硃砂水银】防灵台山【在北流县东二十五里台髙百余丈有石洞中甚明敞外壁峭削惟一径攀援而上顶有飞泉悬崖下注稍东有龙井祈祷輙应】天门山【在北流县西十里】大容山【在北流县北二十里南流江出此详见梧州府容县】峩石山【在北流县东南百里罗水出焉】双威山【在北流县东南二百五十里思贺江出此】勾漏山【在北流县东北十五里方舆胜览其岩穴勾曲穿漏故名平川中石峯千百皆矗立特起明统志山有宝圭洞道书第二十二洞天也洞有三石室相传葛洪尝于此修炼】緑蓝山【在北流县西北三十里为大容山支陇容江之源出焉】东山【在陆川县东三里峯峦秀丽中有泉水南入妙洞其下为金沙溪】文龙山【在陆川县东十里水流为小溪合分水入妙洞水】谢仙山【在陆川县东三十里八峯分列上有龙潭涌泉下注奔泻如瀑】鸣石山【在陆川县西十里山势耸峻中有大石扣之有声亦名鼓石山相近曰凤凰山形如凤顶有石盘泉出其中】文黎山【在陆川县南五十里产黄白藤山下水流潆凡九十九渡】后阳山【在陆川县北一里层峦叠嶂起伏不一】分水山【在陆川县北五里水分二一南流至县东南为妙洞水一北流滙囘龙水入郁林州合南流江】石袍山【在陆川县北二十里寰宇记山多竹木苍翠如袍旧志上有渊潭旁为石岩又名石湖山】金坑山【在陆川县东南十里下有溪沙黄如金瀑水注之流为水车江】大这山【在陆川县东南三十里崎岖髙峻路通化州】白羊山【在陆川县东北二十里寰宇记山色洁白四面悬絶上有飞泉下有勾芒木土人取其皮绩以为布】黄箭山【在陆川县东北六十里】双流山【在陆川县西南二十里双瀑流注相传唐龙豪县治此又伏波山在县西南四十里】东斗山【在兴业县东十里又北斗山在县北十里二山对峙相接者又有东山絶顶有泉从石壁飞下凡百余仭】芶蓊山【在兴业县东二十里水流为龙母江】铁城山【在兴业县南十里石壁削立险固若城中平衍容数百家上多石窦泉流不竭有四门惟东门可通人行南有土基约四丈相传为古敌楼西北多石艰阻难行石皆鐡色】緑阴山【在兴业县南二十里一名甑山有大榕蔽数十畆鸣水绕其下】葵山【在兴业县北十余里山半有龙井】万石山【在兴业县西南十里峯峦错落如累石然其下流涧诘曲土人修褉于此】东门岭【在州东一里】两道岭【在州南十五里峯峦尖削为博白陆川分道处】豸塘岭【在州北一里为州后镇又推来岭在州西二十里伏牛岭在州西南五十里】流山岭【在州北五十里崎岖险阻山贼出没为州境险要】登髙岭【在博白县东一里毎嵗重九士民登陟宴赏】将军岭【在博白县北十里宋狄青讨侬智髙屯兵于此】緑秀岭【在博白县东南五十里髙千仭周三百里下有龙潭旱祷輙应】甶子岭【在陆川县西北十里下浪水出焉】翻车岭【在兴业县北二十五里下临龙母江山路险巇两崖阴翳】凌烟峯【在州东三十里孤峯独耸两岩中通】水月岩【在州东二十里虚明爽豁涧壑絶胜右接天马钧天诸洞】张道岩【在州东二十五里有石门可通人行】隠仙岩【在州西二十里石室幽邃壁间有元和十四年来游七字】紫阳岩【在博白县南六十里岩洞清虚万象森列上连碧崖下瞰清泉最为幽胜】通津岩【在北流县南十五里石山叠峙有二门南北相对髙敞如阙水流环绕石壁虚明为县之胜】普照岩【在北流县勾漏山形如覆釡登岩却顾则黄陂翠巘与石峯相间又岩西有独秀岩平野中郁然孤峙石室容数千人石乳挂壁上如佛像】妙洞岩【在陆川县东八里一名东山岩中有泉南流入妙洞水】白马岩【在兴业县西二十里岩深广容数千人】古州岩【在兴业县南九里深广数丈岩畔有潭四时不涸】牛龙岩【在兴业县南十里地温居民遇冬驱牛入岩以避寒】太上岩【在兴业县南十五里内有石笋石臼又石掩岩在县西南五十里岩口有石如扉闼不可入广东灵山路经此】白石洞【在州东三十里周七十里道书以为第二十一洞天】将军洞【在博白县南三十里一名飞鼠岩石门三重中如堂室有温凉二泉唐厐孝泰守南州尝游此题名其中】白沙洞【在北流县勾漏山秉烛从窦入俯伛扶伏凡经六七窦行里余乃至勾漏甲于天下而此洞为勾漏第一】玉虚洞【在北流县勾漏山西北洞中物象莹洁如玉毎云从洞出则风从洞入则晴霁】玉田洞【在北流县勾漏山东明统志洞辟三门明广可入内田数畆有石花如玉色田后二石池中有小屿水潜通江】石柱坡【在州东三里髙三丈相传汉马援所立今其地亦名马援营】黄桑峡【在兴业县西四十里抵广东灵山县界】罗望江【在州城西一名西望江源出大容山西南流入南流江】桥丽江【在州南三十里源出陆川县白石洞流经州西南四十里入南流江】沙田江【在州南四十里源出博白县六岑山西北流至州西南五十里入南流江】南流江【在州城东南源出大容山南流滙緑蓝水经州东复西南流十余里合罗望江又南经博白县西二里会诸水流入广东防州府界】定川江【在州西南二十里上流名龙川江源出兴业县葵山东南流二十里穿石山中由石穴流出经县西十里至县西南会通津江水复东南流至县南八里左接岑江水又东南流滙下鸣水入州界为定川江又东南流合緑鵶水入南流江緑鵶水在州西北四十里亦名鵶桥江源出緑鵶山南流入定川江】緑淇江【在博白县东十里源出洞房山南流滙陆川县下浪水至县东南隅接洗马江流经县南一里名饮马江以马援南征饮马于此故名一名环玉江又西流入南流江洗马江源出登髙岭又小白江在县南十里源出云流山鸦山江在县南十五里源出凌青山皆西南流入南流江】緑珠江【在博白县西唐恂岭表録异白州界有一水出自双角山合容州江呼为緑珠江亦犹归州有昭君村取美人生处为名也旧志在县西七里源出緑罗山东南流入南流江】南立江【在博白县北三十里源出緑澄洞西南流入南流江】緑蓝江【在北流县北三十里源出緑蓝山下分二一东南流经县东落桑桥至容县界合绣江一西南流入州界合南流江】思贺江【在北流县东南源出双威山滙六潭水西北流至城又东北入容县界与绣江合】乌江【在陆川县南一里上流名妙洞水源出分水山南流绕城东合文龙山水又绕城南滙妙洞岩水又南流合水车江名乌江复南流滙龙化江流入广东石城县界合九州江】龙化江【在陆川县南四十里源出大这山名平南江西南流十里又名龙化江复西流入乌江】水车江【在陆川县东南十里源出金坑山西南流合妙洞水为乌江】岑江【在兴业县南八里源出葵山之东南流经县城东名通济江滙慕思江水绕县东南分二流一经城南曰通津江一西南流经县南八里曰岑江皆西流入龙穿江】六潭水【在陆川县东二十里源出谢仙山北流入北流县之思贺江】昆仑水【在陆川县东四十里水中有石似昆仑下流经广东防州府石康县入海　按此水与六潭源流各别通志合为一引其説于六潭水下非是】下浪水【在陆川县西四十里源出甶子岭西流入博白县界滙緑淇江水】囘龙水【在陆川县北十五里其上流接乔林登髙岭二涧水合流而下名囘龙江滙分水山之北流溯流而西合黄箭水流经郁林州界入南流江】黄箭水【在陆川县北二十里源出黄箭山流合囘龙水又畧洞江在县西北四十里北流入南流江】下鸣水【在兴业县东二十里诸山涧滙流于此巨石横截滩濑飞激如雷下流南入龙穿江】上鸣水【在兴业县北十里源出芶蓊山北流十余里曰上鸣水渐折而西绕县北翻车岭下名曰龙母江又西北入浔州府贵县界又有西水在县北四十里亦西北流入贵县界】马门滩【在博白县西南六十里江中汉马援南征以江流湍急凿去其石余二巨石双立为门中流水急势如奔马其下四十里又有北势滩唐髙骈为安南都防平蛮北归见其湍险属防遏使杨林疏浚之舟行称便】铜鼓湾【在博白县北二十里相传旧有汉时铜鼓浮在水面有声久之复沉明治十二年乡人获一铜鼓】紫泉【在州西南南流江滨有巨石伏羣石中旁有二窦清泉涌出旧名濯缨泉宋嘉定中忽涌紫水因改今名明洪武间紫水再出又名瑞泉】温泉井【在陆川县妙洞水旁泉自石窍中出四时温热冬日可浴】
