<!-- { "loadSidebar": true } -->
　　山川东芙蓉山【在南城县东十里以宜黄县有芙蓉县在西也】梓木山【在南城县东十五里深广数十亩惟生梓木故名梅溪出此】东界山【在南城县东二十里宋元祐八年有甘露降于松栢间其南五里有铜钵坪山巅平坦可容数千人】石魁山【在南城县东三十里山石煆灰最良】席帽山【在南城县东五十里山形上锐下濶如席帽通志云相传南唐保大间范越凤择地于此寘帽因名又东十里为龙门山上有天井】横山【在南城县东七十里横亘三十余里相近有禅山端耸如坐禅牀】敛山【在南城县东八十里一名剑山髙数百仭延袤数十里相近有甘山韩山澳港所出】鱼山【在南城县东八十里接泸溪县界髙数百仭山腰有龙潭俗呼为海眼】大旭山【在南城县东八十五里以其面东最髙日出先见而名自麓至巅竟日乃达可望数百里宋时避神宗讳改名大竹又长庆山在县东百余里俱接泸溪县界】红屏山【在南城县西五里又名赭面石髙百仭形如赤城郡目为印山云】垜甲山【在南城县西十里麻源山岭北麤石层叠如垜甲形又西五里为铜山谢灵运所谓铜陵也】髙空山【在南城县治南一名登髙山又名黄家山与陈家山郭家山相连称城中三山】凤凰山【在南城县北二里郡之主山也山麓有寨】伏牛山【在南城县北四十里临江下有市】从姑山【在南城县东南五里以次于麻姑而名縁石磴而上数百级有双石对峙如门名铁闗又数十级乃至山巅有伏虎洞亦名玉洞又有秋泽岩岩侧有定应泉】毕姑山【在南城县东南四十里极髙峻又十里为大盘山周四十余里】章山【在南城县东北五里乔松修竹森列交防为郡水口相近为乌江山路险而隘下有乌江潭】大平山【在南城县东北五十里以山势寛平而名】白马山【在南城县东北九十里壁立千仭绵亘百里为金谿云林之祖上有出云峯絶顶有龙潭相近有马鞍山俱接金谿泸溪两县界】麻姑山【在南城县西南乐史太平寰宇记在县西南二十二里山顶有古坛相传麻姑得道于此坛东南有池又有瀑布淙下三百余尺西北有麻源谢灵运入华子冈是麻源第三谷诗曰铜陵映碧涧石磴泻红泉即此处也顔真卿撰仙坛碑备详其事祝穆方舆胜览山在县西南十五里髙九里五十步周一百四十四里山麓有寻真亭亭东有石磴盘旋山腰而上至山之半有界青轩对第二谷水飞流而下又二里间有瀑布立双练枕流二亭又登万巘亭旁有石池百余步入山门榜曰丹霞小有洞天至忘归亭亭跨清流下有水帘岩自是而入地势寛平膏腴数百亩路东南隅则碧莲池由池畔坦途径防仙亭入仙都观旧志山在县西南十里有仙羊五老万夀秦人葛仙逍遥等峰道书以为第二十八洞天又西七里有丹霞山亦曰丹霞洞道书以为第十福地其旁为出云山絶岭有虎岩】东山【在新城县东县城跨其上】东岩山【在新城县东四十里五峰聮络亦名岩岭傅权记畧山之隂崖谷深邃林莽窈窕凡十五里旧为奸恶窟穴宋绍圣五年南城尉邹天锡始开平之名曰邹公新路】旗山【在新城县东七十里飞鸢分脉髙展如旗】曰山【在新城县西隔溪百步一名天峯周六七里全山皆石形势峭拔日初出必先见故名其巅有石洞古仙坛山腰旧有井深不可测云通海眼】枫山【在新城县南里许其侧又有垕山二山之下居民繁宻称南津街垕山中阜曰仰天峰】福山【在新城县南四十里髙数千仭延袤数十里县之镇山也旧名覆船山寰宇记南城山在南城县东南一百四十里旧名覆山唐天宝六年始改名南城山省志唐懿宗赐名覆船山宋大中祥符间去字曰福山絶顶有箫曲峰与防仙云门诸峰相映】大寒山【在新城县东南四十里极髙峻绵亘十余里山顶平旷至冬则寒甚诸山】旸山【在新城县西南俯临长川相近有迷姑山隔溪横带当县之前】竹山【在新城县西南十五里突起平地二峰相连竹木丛茂俗称天马】髙台山【在新城县西南二十五里防仙之西其巅有石髙数丈寛平如台又五里有仙台山】宝山【在新城县西南五十里髙数百仭联峰叠障中有平田数千顷颇称沃壤】秀峰山【在新城县西南七十里层峦叠壁髙揷云汉为邑西南之望】仙居山【在新城县西北三里与石硖岭隔溪相对两崖雄峙盘踞中流峡水环绕洲林森鬰为县治水口下有龙湖潭】栖灵山【在新城县西北三十里峯峦耸秀中有石坛多灵迹】圣山【在新城县西北四十余里与栖灵山相接绵亘数里有水入黎水相近又有明月漈髙百余仭濶一里许旷洁无草木月出则先见故名】大龙山【在南丰县东五十里山有瑜冈烟霞洞】军山【在南丰县西寰宇记在县西北二十五里下有神祠能兴云雨嵗旱祷祈皆应地生斑竹曽肇军山庙碑军山南丰之望也其髙十九里余二百步见于百里之外旧传吴芮攻南越驻军此山其将梅鋗祭焉礼成若有士骑麾甲之状因号军山县志山在县西四十里一名南山其阳为南丰隂为宜黄有笔架头陀等四峰有山茶金沙二洞有王母野鸭二池旁有飞瀑一泻千尺其下龙潭不一岩石洞壑皆称竒胜】蕨冈山【在南丰县西四十里产蕨人多采之上有钟峯又名中华山】华盖山【在南丰县西八十里耸峙如华盖又名金盖山】南山【在南丰县南隔溪与县治对峙每重九日士民游其上亦名登髙山又南里许有南台山上有塔一名塔岭】金峰山【在南丰县南数里又名金华山】石龙山【在南丰县南九十里接广昌县界势如逰丝缭绕有芭蕉洞】云盖山【在南丰县东南七十里与闽交界峻险难登顶有泉曰灵泉】旗鼓山【在南丰县西南三十里左如展旗右如仆鼓】福善山【在南丰县西南五十里崚峥髙峻与军山并峙产茶最佳】廪山【在南丰县西南五十里上有大石如禾廪一名廪石】金嶂山【在南丰县西南一百里南去广昌四十　里跨两县界髙十余里根盘百余里】龙口山【在南丰县西北十五里下有龙潭三穴】中华山【在广昌县东二十里亭亭孤立又县东五里有东华山县南三十里有南华山县西一里有西华山县北五里有北华山】翔凤山【在广昌县南五十里九峰相联形如翔凤又大小崖山在县南挂湖山绕其下】盘峰山【在广昌县北三十里山形若盘四面皆石崖惟西南有鸟道侧足可上容万余人】天堆山【在广昌县东南二十里江中明统志宋绍兴间一夕雷雨大作闻沙砾声旦视之屹然髙丈余童谣云天雷飞石头一夜成汀州五十年内兴公侯】金华山【在广昌县西南四十里又金鸡山在县西南五十五里】望军山【在广昌县西南四十五里突兀万状以俯视南丰之军山而名上有岩洞中有石佛狮等皆天然形肖】石笋山【在泸溪县东二十里其峰最髙有巨石尖锐如笋故名】鱼山【在泸溪县西一里以形似名相近有普济山下有潭清莹如镜】莲华山【在泸溪县南十里诸峰矗峙髙下相错宛如莲花】五凤山【在泸溪县东南二十余里】云溪山【在泸溪县西南又都溪山亦绵亘数里与云溪并峙】岐山【在泸溪县西北二十里有黄雀琵琶鸾头诸峰】望州岭【在南城县二十五里由山麓而上盘曲十五里巅有巨石可登陟俯瞰郡城如在几席西南三百步有鬼岩洞横深五七里广数寻前后有石门】驼鞍岭【在南城县西十里俗名麻岭从此入麻源三谷多茂林修竹土田沃衍而层峦叠巘囘环映带称为絶胜三谷者第一为麻姑山南涧第二为北涧第三为华子冈】寒婆岭【在南城县东北四十里接金溪县界旧有寨】箬岭【在南城县西南七十里接宜黄县界】飞猿岭【在新城县东六十余里亦曰悲猿峤后又讹为飞猿岭又杉岭在县东七十里杉闗置此】四望岭【在新城县南七十里与福建泰宁县接界甚髙峻登之则四逺皆在望中故名九折水出此】东兴岭【在新城县西三十里因东兴废县而名】石硖岭【在新城县北三里】极髙岭【在新城县东南三十里路通邵武亦险峻】红水岭【在新城县东南四十里徳胜闗西黎水出此】招军岭【在新城县西南六十余里路通建宁上有昻头峰】吊钟岭【在南丰县西七十里峻如悬钟又五里有鸡源岭二岭相望上通行路】九子岭【在南丰县西八十里接宜黄县界髙二百余丈九堵相连又栋柱岭在县西北四十里亦接宜黄界】卷岭【在南丰县南八十里江西福建之界与云盖山相近其岭峻险路径萦回形与风卷练带相似故名】盘湖岭【在南丰县南八十里亦江西福建之分界一名盘湖隘有湖若盘又名大岭以路径寛广环绕故名】百丈岭【在南丰县南寰宇记在县西南八十里髙百丈与建州将乐分界旧志在县南七十里亦名百丈隘即古刋都银场旁有石牛洞在县东南六十里山髙路险外固中寛唐僖宗时朱从立知刋都镇务旗山上因名顿旗峰后遂据石牛洞为乱寻败死明时尝设巡司】仙君岭【在南丰县北门外宋曽致尧读书之地】梅岭【在南丰县寰宇记在县西南一百三十五里与防州防化县分界梅岭水出此】大罗岭【在南丰县西南一百六十里一名竹节隘相近有小罗岭亦名苦竹隘俱与广昌宁都接界】禅岭【在广昌县东七十里又车干岭在县东南去福建建宁县一百二十里旧置巡司】血木岭【在广昌县南一百二十里旴水源出此】军营岭【在广昌县北一里相传吴芮征南越时遣将梅鋗营其下前多稻田左右皆平阜唯此岭独髙】黄潭岭【在广昌县西南二十里】秀岭【在广昌县西南六十里接宁都州界俗称为秀岭】螺旋峰【在新城县东六十里地名渥口层峦叠嶂盘延耸秀】金船峰【在新城县北十五里当石硖水口】华盖峰【在新城县东南二十五里峯顶圆耸如盖】积仙峯【在新城县东南六十里一峰车起周数十里】金竹峯【在新城县东北六十里又十里曰白云峰俱髙数百仭】大鸡小鸡峯【在新城县西南七十里地名西城接南丰县界大小两峰并立状如鸡冠】羊头峰【在新城县西南八十里接建宁县界相近为乌孤峰尖耸如笔巍然出于众山之表】何竺峰【在南丰县东三十里有二峰一曰何家峰一曰竺家峰二峰相连县之水口山也又有击鼓峯亦相连并称为三峰】武陵峯【在南丰县东六十里接新城县界相近又有武石峰二峰相连彭武溪水绕其麓】连珠峰【在南丰县东六十里山脉自闽来北行而西羣峰连属取五星连珠之义为名】鼓楼峰【在泸溪县东十八里亦名鼓楼冈髙峻为金谿诸山之祖】妙髙峰【在泸溪县北三里又金鵞峰在县北八里】双螺峰【在泸溪县东北十五里两峰并峙特出云表】华子冈【在南城县西十五里世传甪里弟子华子期得仙于此】太平冈【在南丰县东数里一名太平嵊髙四五丈盘六七里平坦无石明嘉靖末建兵营于此】龙冈【在广昌县治西北山势陡起县城跨其上亦名金榜山】东山嶂【在新城县东南十五里一名鵞薮陀山势壁立顶平广可容百人】牙梳嶂【在广昌县南七十里内有三穴大风出焉当寒则暖当暑则凉】五藏岩【在南城县东五十里俗称孚子岩岩前流水萦带其东一石如围髙数百仭絶顶平坦有田数十顷极旱而常稔名曰天湖相近又有仙人岩临溪峭壁数百仭有五岩连属深广各数十丈】天堂岩【在新城县南三十里嵯峨万仭中縁一径上平广可容数百人】会仙岩【在新城县南六十里层峯矗立俨如笔架】滴水岩【在南丰县西二十里深四五尺有泉从岩巅而下寺僧以瓮承之无复汲引之劳】华阳岩【在南丰县南九十里一名著碁岩临流絶险】壶公岩【在南丰县西南九十里紫霄观后明统志有悬壶先生者不知何许人委蜕此岩岩极髙峻人迹罕至中有一榻其木如沉香又有石凾丹灶在焉】龙凤岩【在广昌县南岩外半里许小溪防崖叠峙山腰架木始通岩周数丈中有楼亭嘉木隂森东北石壁蟠】黄土岩【在广昌县东北十里径口为燕岩北五里为程公岩又东五里为寳陀岩有灵泉疫者饮之多愈又县西北七里有圣栖石乳二岩】大觉岩【在泸溪县东三十里山顶峻絶攀援而上上有石防出成岩岩如空堂宏敞可容数百人视溪发源于此】龙池洞【在南丰县南数里九剧水绕入岩壁峭立游观胜地】猪婆洞【在南丰县西南七十里四面险峻惟一径可入】梯云洞【在南丰县西南九十里有石磴百余级方至洞门】石门【在南丰县东北三十里盘回斗絶巨石为门可容百家】晒禾石【在南城县东四十里明统志每秋获乡人晒禾其上宋绍兴间雷震石裂成四大字纵横交错不可晓镂板传世有道人视之曰此介我黍稷字字众熟视之率以为然自是郡境屡丰】落峭石【在南城县寰宇记在县东南六十五里去飞猿馆一百十五里在飞猿水边巍峩嵌空数里可望谢灵运诗朝发飞猿峤暮宿落峭石即此处也旧志今讹为消石哨石】响石【在南丰县地舆纪胜在县东五十里有巨石临路髙百余仭其上平坦可容数百人往来其傍者笑语髙低应荅如响】旴江【在府城东一名建昌江源出广昌县南血木岭东北流绕广昌南丰二县南又东北过南城县东转西北入抚州界汉书地理志南城县旴水西北至南昌入湖汉寰宇记旴水在南城县东二百十步源出南当山西北沿流至临川县石门改为汝水明统志旴水源出血木岭流二十里为巴溪又十五里为小勲溪又七十里至广昌县界又三十里入南丰县境东北流至府城东南会新城县飞猿水又北流二百余里入抚州境旧志水自岭北流至崖山又四十里到白水镇又四十里到广昌县是为平西大河又百二十里至南丰县治前又东北入南城县界至东津峰渡与黎川飞猿二水合又东北流至县东北折而西入抚州界】七星涧水【在新城县南亦名赤芾涧亦名南津源出福山北流与髙台山西溪水合又径竹山入黎水又九曲水源出栖灵山南三里其流九曲入黎水】黎川水【在新城县东南一名黎滩水源出红水岭西北流经天堂岩与九折水合又西绕县城北合龙安水迳蓝田镇入南城县界至落峭石与飞猿水合回旋凡百四十里至府城东双港口入旴水县志以此为中川飞猿水为东川龙安水为西川亦谓之三川水其在府城者又谓之东江以别于旴江也】九折山水【在新城县东南源出四望岭下流入黎水】九龙潭水【在新城县东南四十里山髙百丈上有石磴壁道险絶下有九潭相近又有防源潭一名游源发源黄土岭下二水分流至县南熊村市而合乂西与极髙义阳二岭水合又西至县南与东岩水合入黎水】飞猿水【在新城县东北寰宇记飞猿水在南城县东南一百三十三里源出邵武县界飞猿岭防流入旴水县志水有三源并流下飞猿合洵溪水又径石硖至五福亦名五福港又流至南城县界合黎水洵溪水在县东流至洵口入飞猿】龙安水【在新城县西南源出会仙峰西迳龙安镇折而北入黎水又桃溪水在县西南黄家岭水瑞溪水梅溪水在县西俱入龙安水】斤竹涧水【在南丰县东五十里源出连珠峰又彭武溪水源出何家峰大乐港南塘港水乐田港水源出军山皆流入旴水】军港水【在南丰县西五里源出军山东南流入旴水又布溪水源出县西北莲花峰下有瀑布周二十余派泻下数百丈东流入军港】官濠水【在南丰县北有二源一自县北入城出闗一自县西隅二濠同流至万嵗湖入旴水又双港水梓源水在县东北俱源出梓源东流入旴水】菰河水【在南丰县西南源出县西七十里东南流至县南七十里入旴水又泉陂港水宻港水九剧水在县南了溪水百丈水在县西南大南涧水沧浪水宋家港水在县东南皆入旴水】紫溪水【在南丰县西南源出县西九十里黄家□南流六十里合瞿溪水又至县南八十里入旴水瞿溪水源出县西南百余里】长桥港水【在广昌县东有三源并流至中坊桥入旴水又南村港青铜港石壁港皆在县东头陂港石梁港文会港唐坊港在县南皆入旴水】泸溪水【在泸溪县东源出福建崇安县之五凤山黄石口其水深黒故名又北流入贵溪县界为上清溪县志水自黄石口流入径县东入双港口抵三溪折东北至县北二十里髙埠入贵溪县界三洪砦口自髙埠以上俱有石滩止通浮簰至三洪口石硖汹激自上投下极称险阻自此达富柎岭方通小舟入小岩渡乃安流矣】枧溪水【在泸溪县东十里发源大觉岩流入泸水又税溪水在县东北岩槎港在县西俱流入髙埠入泸水】三溪水【在泸溪县西亦名长古水源出福建光泽县自乌培流入径县西曰南港又北为三溪入泸水又岭村港在县西南源一出光泽县西流入黎川】龙溪水【在泸溪县西北源出县西北髙陂流径龚家滩可通小舟下入金谿县界又彭田港在县西源出双畬流合数小水入龙溪水又阳溪水在县西北亦入龙溪】磁溪【在南城县西南七十里有磁石如伏溪中溪流阨塞于岩窦间冲啮怒号袤四里注而为瀑有声如雷凡十五六里而山□水平又十里乃达于旴江又有海溪一名石头港在县东八里澳港在县东四十余里郭石溪在县北三十里岳溪在县西北三十里皆入旴江】学溪【在广昌县西南源出金嶂山流经城北分为二一经城中一经城外至县西南合流入旴水以萦绕县学而名又龙溪澳溪俱在县东北下流入旴水】湖【在南城县东五里一名蟜湖】金湖【在南城县东五藏岩下深可五六寻中有一石宛然如】蛟湖【在南城县东五十五里又东十五里有龙湖】鲤湖【在南城县南四十里其南为上湖其北为下湖故又名三湖】髙枧湖【在南城县北十五里湖面濶半里余众流所聚旧名聚水湖宋熙宁中付陂长灌溉髙枧庄官田因改今名】天井湖【有三一在南城县西南三十里髙山上水色蓝碧浅则旱溢则雨里人以是卜丰歉一在南丰县东北三十里一在广昌县西南三十里】蛤湖【在南城县西南四十里有石磜百丈飞瀑淙下入湖中多蠏蛤】万嵗湖【在南丰县东门外一里许今易名曰蔓翠城中濠水皆潴于此下入于旴】挂湖【在广昌县南七曲囘流迳崖山至白水镇入旴】尘落潭【在新城县南福山东五里潭圆而小﨑险不可下】南台潭【在南丰县南南台山下一名塔下潭水流最为险急】擂鼓潭【在南丰县南七十里两崖峭壁夹溪中有一穴深十余丈圆径数尺了溪水径此湍激声震如鼓因名】黄梅潭【在南丰县南四十里其西有京潭旴水所经也】梓潭【在南丰县西北二十五里流二十余里入军港】米洲潭【在广昌县西北七里嵗熟则洲草茂嵗歉则洲草枯】曲涧【在泸溪县西去南城县七十里明孙奎记旴东北有水两山夹辅而行名曲涧其源发自闽境无虑数百派皆自深谷中穿岩壑而流至涧以会于旴盖　环数百里水流之曲未有若是之竒絶】殷家源【在南城县西二里自西郊旋绕入城出北闗入旴水】白莲池【在广昌县西南五十里舆地纪胜唐仪凤间居民曽延种红莲数嵗变为白于花中得金观音像因舍宅为寺后又变白为碧】汤塘泉【在南城县东八十里有泉涌出如汤至冬尤热又东北八十里有灵泉亦名汤泉】神功泉【在南城县麻姑山清而甘美宜酿酒故旴江有麻姑酒】红泉【在南城县西南麻源第三谷泉自砂中流出其色红宋谢灵运山居赋讯丹砂于红泉即此】凤山泉【在南城县西北其泉甘冽用以酿酒并于神功】第一泉【在新城县西山下清澈不涸较他水特重有亭额曰黎川第一泉】温泉【在南丰县东南七十里甘露寺前有泉三支土人以石甃为三池冷池虽伏如氷热池虽腊亦沸惟温泉可濯又新城县东四十里地名周湖亦有温泉水温暖清滑带硫黄气浴之愈疥又泸溪县西北有温泉一名法水】古圳泉【在南丰县西南五十里溉田千亩】酒泉【在泸溪县东八里地名椒湖】天心塘【在新城县西八十里山顶上有塘数亩水入建宁之东溪】九龙井【在南城县南四十里井凡有九旱辄祷之】丹井【有二一在南城县南十五里乃洪崖丹井一在麻姑山仙都观世传为葛洪丹井】冷水井【在南丰县东水最甘冽又孙家井在县东六里马坪井在县东南七十里皆灌田千亩】金井【在广昌县西南九十里地极幽胜】
