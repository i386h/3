<!-- { "loadSidebar": true } -->
　　古迹盛唐故城【今州治汉县也汉书武帝纪元封五年冬行南巡狩至于盛唐旧唐书地理志开元二十七年改霍山为盛京仍移治于驺虞城寰宇记六安县本春秋时楚之天地在汉为盛唐县属庐江郡武帝南巡狩登潜天柱薄枞阳作盛唐之□县西二十五里有盛唐山因为名隋改为霍山县唐开元二十七年改为盛唐从旧名宋开寳初废盛唐为六安】六县故城【在州北臯陶之后□此春秋文公五年楚人灭六左传六人叛楚楚成大心仲归帅师灭六楚子爕灭蓼臧文仲曰臯陶庭坚不祀忽诸注六与蓼皆臯陶后也史记楚昭王五年吴伐楚取六秦置六县汉元年项羽立黥布为九江王都六武帝元狩二十二年封胶东王寄子庆为六安王国建安十四年庐江人陈兰等据潜六以叛曺操遣张辽击平之东晋末县废水经注沘水东北过六县东魏王泰括地志故六城在夀州安豊县南一百三十里寰宇记今县北十三里有古城名六合城盖即六安之讹也　按寰宇记又云六城在舒南六十里恐误或侨直非故县也故县也】潜县故城【在霍山县东北春秋时楚邑左传昭公二十七年吴使公子掩余公子烛庸帅师围又三十一年吴人侵潜六楚沈尹戌帅师救潜吴师还楚迁潜于南冈汉置潜县属庐江郡后汉及晋宋因之梁天监六年于县置霍州隋改置霍山县而故县废括地志潜县故城在霍山东二百步旧志汉潜县城在今县县东北三十里】岳安故城【今霍山县治魏书地理志霍州有岳安郡梁武置领安城义兴二县隋书地理志梁置兵安郡及岳安县开皇初郡废县改名霍山唐废为故埠镇元设巡司县志州南迤百里地名故埠镇有土城为旧时霍山县治明宏治中因分州西南开化兴贤二乡于镇置县即今治】边城废郡【在州西宋书州郡志南豫州边城左郡文帝元嘉二十五年以豫部蛮民立大明八年省为县属代阳郡后复置齐省入安豊郡后又置复魏书地理志霍州边城郡治麻步山寰宇记废邉城郡在六安州县西一百九十八里州志麻埠镇在州西南九十里即故麻步山也】开化废县【在霍山县北刘宋置属边城左郡齐属安豊郡魏属西边城郡隋属庐江郡唐贞观中省入盛唐县寰宇记废开化县在六安县西四十里明初为开化郷宏治中分属今县】淠水废县【在霍山县东梁侨置新蔡县并置北沛郡隋开皇初郡废改新蔡置淠水县以淠水为名属庐江郡唐初废】古英氏城【在英山县东北左传僖公十七年齐人为徐伐英氏史记封臯陶之后于蓼六一本作英六索曰英后改号曰蓼也旧志六安州西有英氏城盖境相接也】广王城【在州南百里突起髙岑周遭如郭石址尚存】白沙城【在州北十三里与六合城相近罗泌路史六之东北有二城一名白沙一名六合州志有东古城在州东南三十里西古城在州西十五又有新城在州之东北十五里】马亨城【在州北水经注淠水西北经马亨城杜佑通典有马头城在盛唐县北今州有马头集疑即马亨城】英山故寨【今英山县治宋淳祐间立鹰山寨咸淳初更名英山因立为县属安豊军寻废徳初二年三吴乡人段朝立请以罗田县东界直河乡重立为县明崇祯十二年移治县西北章山十六年移治县北添楼乡　本朝顺治初始还旧治】弩台【在州西南四十里相传汉武帝试弩于台下】钓鱼台【在霍山县西三十里石生水滨若台然传为左慈钓鱼处】英布故宅【在英山夫】段秀实故宅【在州西响山今为响山寺　按秀实汧阳人笏撃朱泚遇害所赐庄第及帝亲铭墓皆在汧阳其宅自应在此考唐书传秀实孙珂僖宗时居颍州颍志云珂居颍黄巢围城珂募少年拒战贼溃拜州司马后家于颍颍六相邻或其家又尝居六故误以为秀实故宅也】汪立信故居【在州东龙穴山旧有龙山书院】辇街【即霍山县南十字街相传为汉武辇道又有拜郊台在县南门内亦汉武登封祭告之所】焦家荘【在州西二十五里七里冈前焦炳故居旧有武陟书院又有万卷堂在霍山县霍山上相传焦焕读书处】子鹤迹【在英山县羊角山顶石上指宛然唐髙祖时老子降此】凌霄树【在霍山县相传为汉武帝手植】
　　闗隘石门闗【在英山县西北九十里与湖广黄州府罗田县接界】栁林闗【在英山县东北七十里】梅子闗【在霍山县东二十里梅子岭上】金鸡闗【在霍山县西五十里南北两闗对峙路出英山又县西一百五十里有木门闗】和尚滩巡司【在州西北七十里明置今以西山地界河南移驻新店】七引店巡司【在英山县北七十里道通霍山县】上土市巡司【在霍山县西南一百四十里旧置于故埠镇后改镇为县因移治于此】千罗巡司【在霍山县西北八十里】麻埠镇【在州西南九十里王存九域志六安县有六安霍山桐林山南麻步郭界埠故县船埠丁级故歩十镇州志麻步镇明有巡司万厯二年改设把总以防矿今裁】蒙潼湾镇【在霍山县南三十里相近有管家渡镇又中埠河镇在县南四十里】项家桥镇【在霍山县南三十里黑石渡镇在县西二十里戴花埠镇在县西北二十里下符桥镇在县东北二十里】章家寨【在英山县西北明崇祯十二年知县髙在仑以旧县焚燬立寨作新城于此】隘口【在英山县东南三十五里与安庆府太湖县接界极为险要】
　　津梁双龙桥【在州东四十里】广济桥【在州西南五十里】安定桥【在州北门外】通济桥【在州西门外】木场桥【在州北四十里】花桥【在英山县北添楼郷】防龙桥【在霍山县西黒石渡西北】撞山桥【在霍山县北三里】淮西第一桥【在霍山县北二十里】洛阳桥【在霍山县东二十里】
　　陵墓古臯陶墓【在州治东十里水经注六安县都陂中有大冡民传曰公琴者即臯陶也楚人谓冡为琴矣寰宇记六安县北白沙城上有臯陶庙东五里有臯陶冡】汉衡山王墓【在霍山县西南一百里】九江王墓【在英山县东英山尖下碑茔尚存】晋习凿齿墓【在州南雷峯岩】唐沈佺期墓【在英山县北四十里】宋焦焕墓【在州西焦家山南】程端中墓【在霍山县西南一百五十里撞山下】
　　祠庙南岳祠【在霍山县霍山顶上】臯陶祠【在州北门外旧祠在州治东明嘉靖间移建于此　本朝顺治七年重建】三苏祠【在霍山县南名胜志辇街下有三苏祠记老泉父于】程知军祠【在州北门外祀宋程端中】汪学士祠【在州西九十里祀宋汪立信】史公祠【在州治东英山故无城郭明相国史可法开府皖江筑城于章家寨故立祠以祀之】
　　寺观万寿寺【有二一在州城东门内一在州城南三十里】马栅寺【在州城东八十里相传河泛二石马于寺栅而止故名】龙王寺【在英山县西北多云山下有九龙井复建有碑】双塔寺【在州东南九十里】龙王寺【在英山县西北多云山下有九龙井】复覧寺【在霍山县东二十里有圣泉三清香异常】台寺【在霍山县西潜台山四靣皆水双山居其上流为霍邑胜境】
　　名宦汉刘顺【光武兄建武八年使顺击破六安贼因拜为六安太守数年帝欲防之吏人上书请留】晋华谭【广陵人再迁庐江内史时石冰之党陆珪等屯据诸县谭遣司马诸敦讨平之】南北朝周栁遐【河东解人保防中霍州刺史导人务先以徳再三不用命者乃微加贬栁示耻而已其下感而化之不复为过咸曰我君仁恵如此其可欺乎】宋杜杲【邵武人知六安县民有嬖其下者命身后遗产与二子均分二子谓妾无分法杲书其牍云父令子违不可以训然妾守志则可或去或终当归二子】程端中【洛阳人伊川长子靖康末知六安军时金兵攻城端中殚力守御不克死之】元王大有【澶渊人至正间知州事课农桑兴学校治绩称最】秦天祐【舒城人元末知州事四方兵起天祐悉力保障一境获安】明康琚【项城人洪武三年授州同知时庶务草创民多弗率琚躬行徳化助守所不逮以循卓擢永平府同知】隋赟【即墨人洪武初授英山主簿捕获叛贼潘友文余羊保等械送京师擢知本县复有异政除虎患】陆愉【泗州人永乐二年知六安州劝学兴礼盗息氏安秩满州人诣阙恳留复任】刘镒【罗山人宏治二年知六安州蠲宿负去苛敛产亡而税存者悉除之流民复业者甚众州治屯衡相错处之以公军民咸服】欧阳徳【泰和人嘉靖三年知六安州为治寛和不任刑罚建龙潭书院聚生徒论学】徐缟【豊城人嘉靖间霍山典史海冦突至缟督乡勇力战走之蛟水暴涨民多漂溺缟捐赀瘗藏流离者复出粟赈给存活数百家民祀于束岳庙之左】李懋桧【安溪人万厯中知六安州力行社仓法择民之富而良者主之视豊歉为出纳嵗得谷二千石又置义田三区嵗得谷四百三十石以供水旱之用民不苦饥】李聫芳【北直人崇祯时知六安州闻冦起陕西即修城后隍如冦将至役者迂之及去后二年冦薄城下州人据城固守始服其逺虑】龚元祥【长洲人崇祯中为霍山教谕励亷隅以名教自任与训导姚允恭友善八年贼防凤阳元祥急偕县令为守御备贼掩至元祥督士民固守贼防城元祥整衣冠危坐骂不絶口遂遇害　本朝乾隆四十一年赐諡烈愍】姚允恭【崇祯中霍山训导贼防城教谕龚元祥遇害允恭敛其尸即自缢　本朝乾隆四十一年　予入忠义祠】髙在仑【成都人崇祯十二年知英山县时值变乱筑城聚守十四年五月流贼贺一龙等防其城抗贼死】
　　本朝史良植【河南人顺治间知英山县吏治精敏楚贼突至被执不屈遂遇害】门毓英【沈阳人顺治五年知霍山县土冦作乱毓英悉力捍御身先士卒转战深入渠魁授首霍城获全】
