<!-- { "loadSidebar": true } -->
　　【县西九十里之沈下湖又五　　湖在县西北四十里北通爪子湖】却月湖【在汉川县南七十里首尾廷直形如却月北通汉水又江西湖在县南二十里白石湖在县东南三十五里叚荘湖在县南三十里许家湖在县东二十里皆与汉水通】大松湖【在汉川县北十八里又北二里为小松湖西接子湖北通杨子港】重石湖【在汉川县西北八十里即应城县之西河古富水所名也南流入金帯河又清水湖在县西北六十里】三台湖【在汉川县西北九十里接徳安府应城县界通金带河】董家湖【在孝感县东五里以孝子董永得名又县东北十里冇理丝桥水源出县东北四十里牛迹山南流入董家湖】蒲湖【在孝感县东四十里俗名野猪湖县东北三汉埠有东西两河南流入此出沙河入马溪河】羊马湖【在孝感县东南二十里有东西二湖县东北诸山之水皆汇焉】后湖【在孝感县西北广二里延袤五六里灌田可千畆明初淤塞正统中修复】加湖【在黄陂县东南通鉴齐中兴元年萧衍至竟陵命曹景宗为前军景宗至石楼浦连军相续下至加湖注加湖在江夏滠阳县界湖水自北南注江　按此即水经注所谓嘉湖江也今湮】武湖【在黄陂县东南即武口水也水经注江之左有武口水上通安陆之延头南至武城入大江元和志武湖在黄陂县南四十九里黄祖阅武习战之所寰宇记在县南二十里县志在县东南二十五里东至黄冈县一百三十里周廻四十五里东通大江亦名黄汉湖】洋漫湖【在黄陂县西南五里又石子湖在县西南三十里后湖在县西南四十里俱南流分注滠口】牛湖【在黄陂县西南五十里东通大江其支流西南入汉阳县界】鼍湖【在沔阳州东二十里又白鹭湖在县东南】阳明湖【在沔阳州东一百七十里受复车河张家池水迳崇阳潭入芦花凟滙太白湖】上西湖【在沔阳州西八十里又东二十里为下西湖两湖相连北受剅河水南出月湖口注漕河】百石湖【在沔阳西八十里亦为驿道亘十余里旧植栁树人马来徃其上】直歩湖【在沔阳州南五十里受栁口诸水迳明渭口螺子凟入阳明湖】复池湖【在沔阳州北七十里元和志周武帝改置复州以州界复池湖为名】上洪湖【在沔阳州东南一百二十里又南十里为下洪湖皆通黄蓬湖】黄蓬湖【在沔阳州东南一百四十里黄蓬山下纳茅埠口许家池诸水连大舍白螺上洪等湖趋复车河达新滩入江】马骨湖【在沔阳州东南一百六十里秋夏泛涨淼漫若海春冬遂涸即为平田周回一十五里】李老湖【在沔阳州东北七十里】沙湖【在沔阳州东北一百四十里与太白湖相连】泗港湖【在沔阳州东北有上泗中泗下泗之名】三阳湖【在沔阳州西南五十里舆地纪胜东曰朝阳西曰南阳北曰水阳统名三阳】烟波湾【舆地纪胜在汉阳县东北三十里唐崔颢诗曰日暮郷关何处是烟波江上使人愁旁有里曰烟波里亭曰烟波亭府志今县东北三十里有白沙湾水甚清澈疑是】西流湾【在黄陂县南五十里水涨时民多渔于此】鸡鸣汉【在汉川县西北二十里元末徐夀辉作乱库春布哈镇武昌遣其子引舟师攻之至鸡鸣汉水浅舟滞为夀辉倪文俊所焚即此库春布哈旧作寛彻普化今改正】滤水洪【在汉川县西南一百十里汉水经流处接沔阳州界】小里潭【在汉川县西南一百里】鲁台潭【在汉川县东门外水清冽深莫测又团潭在县】【西南五里许为商舟辏集处】石门潭【在黄陂县北八十里一名城门潭石壁嶙峋辟若门戸下有深渊相传有龙潜焉又大城潭在县北七十里】汉口【在汉阳县东汉水入江之口也亦曰夏口沔口鲁口左传昭公四年吴伐楚楚沈尹戍奔命于夏汭杜预注汉水曲入江处今夏口也水经注夏水入沔自堵口下沔水通兼夏目而防于江谓之夏汭即夏口矣胡三省通鉴注今汉阳军即夏口也所谓汉口也庾仲雍曰一曰沔口祝穆日一曰鲁口盖以夏水沔水鲁山得名实一处也其地本在江北自孙权置夏口督屯江南于是相承以鄂州为夏口而江北之夏口晦矣】新河口【在汉川县北三十里水路通徳安府又黄陂县南三十五里亦有新河口明万厯中江水冲啮而成后居民商贾辐辏日以繁盛】百埠口【在汉川县西北七十里路通徳安府应城县安陆府京山县】五通口【在黄陂县西四十里上接藤子港入江】沙口【在黄陂县东南五十里即武湖入江处水经注所谓武口也亦曰沙武口沙伏口沙芜口宋夏贵与元巴延战处明统志沙芜口在黄冈县西北一百二十里　巴延译见前】刘公洲【在汉阳县南江中舆地纪胜元祐八年有沙州涌出知军刘谊种荻其上故名后有李家请佃改名李家洲府志洲旧自三里坡直抵南纪门荻苇繁茂冬春水落贾舟集此民有贸易之利明嘉靖以来渐没而故洲外复淤一洲下抵朝宗门环拱郡城】白龙泉【在汉川县东南三十里髙观山下又观音泉在县南三十五里泉在山腰甚甘冽大旱不竭】摩陂泉【在孝感县东北八十里泉涌陂中灌田千顷西南流入环河】莲花池【在沔阳州东南有南北二池旧有桥为通衢　本朝康熙十二年易桥为堤】
