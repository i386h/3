<!-- { "loadSidebar": true } -->
　　【皇上南廵有　御制高邮湖诗】甓社湖【在高邮州西北舆地纪胜离城三十里南北五十里元至元十三年张士诚作乱淮南行省李齐出守甓社湖即此通志宋崔伯阳赋叙云孙觉于湖上夜读书见大珠光烛天是年中第旧志珠见则有休咎之应乂石臼湖在西其北五十里通甓社湖】樊梁湖【在高邮州西北五十里上流即天长石梁湖樊梁溪也与新甓社湖为高邮三大湖宋绍兴初有张荣者聚众于此击退金人旧志州境之湖多在西北二境互相通注其大者或曰三湖或曰五湖蒋之竒诗三十六湖水为注其间尤大为五湖五湖葢樊梁三湖合平阿珠湖为五也或乂以为即州西六十里之五湖云】平阿湖【在高邮州西北舆地纪胜离城八十里旧志上流亦自天长县铜仁河分流东注】得胜湖【在兴化县东十里旧名率□湖舆地纪胜宋建炎中张荣贾虎率山东义军由梁山泊与金人战至承楚涧金将建兰在泰州荣以舟师率伏掩击于率头湖大败其众因更名得胜湖旧志西南通运盐河东通丁溪场又莲花六十四荡在县东十里北连得胜湖多植红莲灿如朝霞为邑胜境逹兰旧作挞兰今改正】车路河【在兴化县东三十里自丁溪埸入得胜湖　本朝雍正九年开濬并筑堰建隄乾隆十一年重修】白沙河【舆地纪胜在兴化县东十里岸有白沙因名旧志在县东南与得胜湖相接】平望湖【在兴化县北二十里白涂河所经湖中有平冈可四望故名】吴翁湖【在兴化县北二十三里西按海陵溪东流为海沟河至白驹塲入运盐河相传为呉尚隠此】大踪湖【在兴化县北四十五里湖中与盐城县分界西北通寳应县射阳湖】千人湖【太平寰宇记在兴化县东北一百二十里相传隋末有千人避难于此得金因名】射阳湖【太平寰宇记在寳应县东六十里中流与盐城分界旧志湖东属盐城西北属山阳西南属县规萦回三百余里其南北浅狭东西深广为羣川之委流东逹于海】津湖【在寳应县南六十里东通运河西接汜光湖南入高邮州界或曰即三国魏之称湖】白马湖【水经中渎水经白马湖舆地纪胜湖在寳应县北十五里旧志湖东西十五里南北三里东北通运河北逹黄浦为往来津要或曰即故白马塘也】广洋湖【在寳应县东南五十里东西十里南北二里西南接泾河东北由王家沟通射阳湖东南通沈垜港入博支湖】槫支湖【在寳应县东南九十里北防射阳湖】汜光湖【在寳应县西南十五里东西三十里南北十里南通□湖西南连洒火湖旧时漕运经此风涛多阻明万厯中开越河以避其险】洒火湖【在寳应县西南四十五里西南接射阳河东北通汜光湖南逹安宜溪】鸭子湖【在泰州南二十里周二十五里东北接运盐河西通济川河】鸡雀湖【在泰州东北四十里周三十里通志有于新湖在州东北三十里亦口于溪以村得名其下流入鸡雀湖】包老湖【在鸡雀湖之东周四十里旧志水澄清无滓虽有他水防流亦不杂挈壸氏以供滴漏】樊梁溪【太平寰宇记在高邮州北二十里源出天长县石梁河东流入樊梁湖】南溪【在兴化县南方舆胜覧范仲淹监盐税日有南溪驯鸥诗通志即沧浪溪】黄浦溪【在□应县北二十里黄浦镇西接运河东流入凌溪本朝乾隆二十一年濬淩溪在县东北西接黄浦南通黄昏荡东北入射阳湖】安宜溪【在寳应县西南六十里太平寰宇记县有安宜溪古有安宜县因此为名旧志西尚通高邮樊梁湖北接□火湖】金钗涧【兴地纪胜在寳应县西七十里　本朝乾隆二十二年濬】张纲沟【太平寰宇记在广陵县东三十里从岱石湖入四望至沟心中与海陵分界后汉张纲为广陵太守济恵百姓劝为农桑于东陵村东□此沟引湖水灌溉田称张公渠】茱萸沟【在江都县东北运河分流也又东流入泰州界阮升之记吴王汉开此沟通运东至海陵仓以北有茱萸村故名元和郡县志在江阳县东九里隋仁夀四年开此以通漕旧志亦名茱萸湾其分流处亦曰湾头周显徳三年韩令坤克南唐扬州南唐兵来攻令岫败之于湾头堰宋绍定三年李全以楚州叛攻扬州至湾头立寨据运河之险即此今运盐河湾头镇东行五十里至宜陵镇又东二十里至斗门入泰州界又曰东塘】炀帝沟【舆地纪胜隋帝所开即今运河旧志在江都县西北十五里通隋故宫直接雷塘去炀帝墓不逺因名】山阳沟【在甘泉县东北三十里南接运河东经高邮州射阳湖湖即隋时所开】蔷薇沟【在甘泉县东北舆地纪胜在江都县东北六十里接髙邮永安港昔之蔷薇村也】子婴沟【在高邮州北七十里接宝应县界】三王沟【在宝应县东六十里南通广洋湖北贯射阳阜入射阳湖】七里沟【在宝应县七里西接运河东连黄昏荡又长沙沟在县东二十五里西接运河入广洋湖】七里港【在甘泉县东北唐宝厯二年盐鐡使王插奏扬水浅舟船澁滞诸从府北闾门外古七里港开河而东屈由至禅智寺桥通旧官河长九十里旧志在江都县东北七十里亦曰七里沟】章思荡【在宝应县东南四十里西北接城子河南通广洋湖】黄昬荡【在宝应县东北七里南接宋泾东通射阳湖】金家湾【在甘泉县北三十五即东西湾　本朝乾隆十年各连滚水土坝二座其下开浚引河二千余丈分引河水于盐河二十三年重浚二十七年四十五年】
　　【皇上南廵有六闸书事诗】宋泾【在宝应县城东自城南分运河水贯城东出又东折而北入黄昏荡】爱敬陂【在仪征县东北二十里接江都县西境元和郡县志陂西北旧县西五十里汉陈登为太守所开人号为爱敬陂亦号陈公塘唐书志江都县有爱敬陂水门贞元四年节度使杜亚自江都西循蜀冈之右引陂起城隅以通漕溉夹陂田旧志宋大中祥符问置斗门石防引水济运绍兴四年诏毁之以过金兵淳熈中漕臣钱冲之言真州陈公塘周回百里东西北倚山为岸其东南系前人筑隄启闭借以灌溉宜仍修筑明初渐淤天启四年重加修治寻废】白水陂【元和郡县志在宝应县西八十里邓艾所作与盱眙破斧塘相连开八水门立屯灌田万二千顷宋元嘉末尝决此塘以灌敌隋大业末破斧塘壊水北入淮其后白水塘亦壊唐书志县西南八十里有白水塘羡塘证圣中开置屯田又县西南四十里有徐州泾青州泾西南五十里有太府泾皆长庆中兴白水塘屯田凿北四里有竹子泾亦长庆中开】新塘【在府城北十里长广二里余西北接上雷塘入于运河亦曰小新塘】雷塘【在甘泉县北亦曰雷陂汉书江都王建游雷陂注山注水为陂元和郡县志在江都县北十里唐书志江都县十一里有雷塘贞观十八年长史李袭举引渠又筑勾塘以溉田八百顷又杜祐传祐为淮南节度决雷塘以广灌溉府志雷塘有二上雷塘长广六里下雷塘长广七里自宋以后日就湮废民占为田明亦屡经修复今由淮子河引流济运又勾城塘在县西南三十五里界接仪征县东北四十里塘长广十八里有竒流入运河】茆家山塘【在仪征县西北依山东南引流入外河稍东为北山塘隔县里许亦引流南入外河】刘塘【在仪征县西北五十里方山之西灵岩之东接六合县界水由东沟南入大江】白马塘【在髙邮州西南七十里北近北阿镇晋太元中谢元自广陵救三河次于白马塘即此通鉴地理通防塘阻三河溪又唐书志高邮州有塘堤溉田数千亩又唐防要元和三年李吉甫节水淮南筑富人固本二塘溉田万顷又以漕渠庳下不能居水筑堤淤之名曰平津堰旧志皆在州界】花师潭【在高邮州】白沙洲【在仪征县南滨江城多白沙唐白沙镇以此名】新洲【在仪征县东南五里江中又天寕洲在县南十里江中元末康茂才屯兵处也与新洲相暎带汊港纡回并为江洋要害今与南岸相连】芦洲【在宝应县东十三里或以为东晋袓逖军于芦军即此】湖逗洲【一作壶豆洲太平寰宇记在泰州东南二百三十八里海中东西八十里南北三十五里上多流人煮海为业梁太靖六年侯景败将赴此洲为王僧辩军人所获即此】九曲池【在甘泉县西北蜀冈之麓旧志隋炀帝幸江都作水调九曲奏于池上故名】小海池【在泰州】第五泉【在甘泉县西北蜀冈上张又新品此泉为第五　本朝乾隆三十二年】
　　【皇上南廵有御制第五泉诗】

　　钦定大清一统志卷六十六
　　钦定四库全书
　　钦定大清一统志卷六十七
　　扬州府【二】
　　古迹广陵故城【在府东北史记六国表楚懐王十年城广陵秦置广陵县二世二年广陵人邵平为陈王狥广陵后汉书志注呉王濞都广陵筑城周十四里半三国志魏移治淮隂而以故城为邉邑呉五鳯二年使卫尉冯朝城广陵马端临文献通考魏黄初六年文帝幸广陵故城即鲍照所赋芜城也顾祖与方舆纪要晋太和六年桓温发徐兖二州民筑广陵城谢安镇广陵筑新城以壮保障宋史周显徳五年以城为呉人所毁诏韩令坤为修城都部署筑故城东南隅为子城李重进复改筑周城十二里绍兴中郭棣知扬州以为故城凭髙险固重进改卜今城势甚卑渫复即遗址建筑与旧城南北对峙中夹甬道疏两濠以转饷谓之火城　按甘泉县志唐时扬州城西据蜀冈北扼雷陂其城甚大沈括梦溪笔谈所云城南北十五里一百一十歩东西七里三十歩是也至周韩令坤所筑之小城及李重进改筑州城俱在唐城东南隅宋郭棣即唐城遗址筑大城曰保寨城又筑夹道以通于州是谓三城李光孝诗风光鸿雁过三城是也今之府城为明张徳林等改筑乃截宋州城之半非大城旧址也盛如梓老学茟谈云后周改筑周二十余里开明桥之类皆因旧徙置开明为二十四桥之一在唐城内故桥徙置而仍其名今桥在先春门内则今之旧城即宋之州城但宋时周二十里故在唐城东南隅明时周九里故在大城西南隅明陆弼以为即宋大城】
　　【遗址殊未详考　又按鲍照芜城赋注登广陵城作广陵城自魏汉以迄晋宋其名相沿因竟陵王诞之乱城邑荒芜故曰芜城非别有一城也曹学佺名胜志谓即防沟城固非而赵鹤又以为刘宋时城亦无据】江都故城【在江都县西南方舆纪要在西南四十里汉景帝四年置县三国时废晋太康中复置东晋省入舆县城复置唐为附郭邑而城圯于江郦道元水经注江都县城临江其后移入附郭而故城遂中废太平寰宇记江都故城在县西南四十六里城临江水屡为水侵无复余址旧维志以为隋城譌】兴化故城【在江都县东二里大观图经隋大业十分江阳立本化县于郡南串逻合渎渠城在郡东北一十八里寻废】舆县故城【在甘泉县西四十五里汉析广陵江都二县地置临准郡后汉属广陵郡刘宋元嘉十三年并入江都县宋书符瑞志元嘉二十五年广陵太守范邈上言所领舆县前有太浦控引潮流水常淤浊自此以来源流清洁古老相传以为休瑞】齐宁故城【在甘泉东北齐永明初析江都县置属广陵郡太平寰宇记故齐宁县按院升之记云齐髙帝建武五年遏艾陵湖水立裘塘屯移县于万嵗村中兴元年废城毁县西南去扬州城六十一里】海安故城【在泰州东南一百里宋书志新】
