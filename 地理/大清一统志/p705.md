<!-- { "loadSidebar": true } -->
　　【境获安凝忠勇好名前后赏赐多　以犒师家无余资卒赠彰徳军节度】胡旦【字周父渤海人博学能文辞太宗时举进士第一累迁右拾遗直史馆数上书言时政利弊厯官秘书监旦喜读书既防明犹令人诵经史隐几听之不少辍著书三百余卷】张安上【字仲礼棣州人庆厯中登进士第通判恩州属邑送囚至十九人皆重辟安上恻然曰此非死狱也宁失出母失入竟减释之判干宁军筑沧州河堤数十里自是州无水患八子皆贵显能守世德时人方之髙阳里】刘防【字子明渤海人耻为词赋不肯举进士习茂才异等又不欲自售都转运使刘庠举遗逸召试第一知潮阳县常平使者召防诸县令议免役法防以为不便不肯与议退而条上其害即投劾去归家教授从游甚众号正思先生】李之纯【字端伯无棣人登进士第熙宁中累官成都路转运使成都岁发官米六千石损直与民言者谓恵民损上诏下其议之纯曰蜀郡人恃此为生奈何夺之事遂已元祐初迁御史中丞董敦逸黄庆基论苏轼苏辙皆以监司罢之纯疏其诬罔乃更黜之绍圣中出知单州卒】赵伯深【字逢原居棣州金人渡河母子相失伯深访寻其母二十余年一旦闻在泸南徒步入蜀间闗累年乃得其母曾慥赋诗以美其孝】金董积躬【青城人性敏嗜学举天徳进士厯任县令政平讼理知海州盗不敢入境寻规措京兆府三白渠事皆以利民为己任】刘瑜【棣州人家贫甚母防不能具葬乃质其子以给防事明昌三年诏赐粟帛复其终身】富察琦【字仁卿阳信人世袭穆琨正大中秦蓝总帅府辟琦为安平都尉叶合哈坦下都统兼知事小闗破事势已迫哈坦令避矢石琦不去曰业已从公死生当共之尚所避耶崔立变后令改易巾髻琦曰琦一刑部译吏袭世爵安忍作此既至家意在悬梁家泣劝母曰勿劝儿所处是矣即自缢琦性沉静好读书知古今事其母完顔氏以孝谨称　富察旧作蒲察穆琨旧作谋克叶合哈坦旧作粘葛合典今并译改】焦荣【青城人淹贯经史厯官有善政元学士赵孟頫志其墓】宋益齐【青城人隐居教授终身不应辟命行谊孤髙以诚信服众人有争者輙曰寜为官府所加不为宋公所短其为世钦重如此】元焦瑾【青城人中统间李璮反分兵冦青城城且破瑾缒下绐贼以金帛牛酒请缓攻贼少却翼日援军至贼走城赖以全子文炳母刘氏病且】
　　【死文炳以刀破胁扶其肝割一脔乃诡为药以进母大汗而苏】齐秉节【字子度蒲壹人父珪以战功厯官总官镇枣阳节节魁伟沉毅涉猎书史稍知兵法袭父爵仍镇枣阳至元中从伐宋数着战功累官广威将军枣阳万戸府副万戸】韩荣【阳信人倜傥自负家业丰而能散人乐为之用以濵棣军马隶史丞相麾下屡有战功授濵棣路元帅值岁荒二州民多流窜荣减去逋赋三千七百余两更出粟六万斛以赈之】张琪【字廷玉无棣人韩荣牧棣州以琪知县事数年县以殷富迁濵棣叅议时济南流民二州为多兵定民往往潜归乡里戸多缺额琪请谍河南减岁额三千七百诸郡皆颂其贤】任素合【渤海人幼事父母以孝称性倜傥峭直有古侠士风而家居恂恂儒者不能过初袭父官为右卫千戸英宗召见与语竒之由是出入禁闼待以心腹英宗遇弑遂引去居常扼腕或醉归恸哭过市时人目以为狂莫知其意也后宻谋遣迎文宗即位论功行赏擢礼部尚书常恂恂无防微自伐之言无自矜之意人或询以翊戴之事终无所言为时人所推许】杨乘【字文戴渤海人至正初为介休县尹民饥散为盗乘立法招之皆弃兵顿首愿为良民累官江浙行省左右司员外郎免官寓居松江张士诚遣张经招乘乘让经曰平日读书云何经不能对促行愈急乘乃整衣冠自经死】王巴顔【字伯敬霑化人至正中知福宁州陞福州转运副使仍领州事贼偪福宁巴顔募兵扼险与子相驰破之马仆见执贼帅王善曰闻公有惠政为我尹此州可乎巴顔唾骂弗屈挺颈受刄颈断涌白液如乳暴尸数日色不变相与妻潘氏及二女俱骂贼同死巴顔既死贼时覩其引兵出入事闻追封太原郡侯　巴顔旧作伯顔今译改】明李益【字守谦利津人洪武初由太学生擢戸部主事居官清谨数年衣不再更防圣诞节诏百官俱服锦绣进贺益借千戸服色上见诘其故益以实对上命捜其家止得俸米数升于皂靴中太祖为嗟叹良乆后官至山西布政使左叅议】成严【乐安人永乐中授监察御史弹劾不避权贵上常谕贵戚曰尔軰犯罪朕或容之成囘子不汝贷也以严多须大鼻故云既而巡按河南僚友望风股栗召还卒】孟善【海丰人以骁勇知名永乐初攻九门破松亭闗败盛庸兵于保定收官军一万三千人累封保定侯】李濬【字伯渊乐安人永乐初櫂监察御史以父艰回籍值汉王髙煦谋逆濬潜诣京奏闻请上亲征由是四昼夜六军驻乐安之比髙煦仓卒不及为谋开门就缚濬之力也累官左副都御史】王佐【字尔辅海丰人永乐中领乡荐擢吏科给事中累官戸部尚书佐器宇洪伟徳量寛平士林重之正统时扈驾北征没于王事初至土木佐竟日跪于草中諌上回銮为王振所窘卒及于难景泰元年赠少保諡忠简】韩相【青城人成化中知鄢陵县以亷洁称子齐正德中知澄城县贼李徳达寇城下齐悉力拒之论功当擢以忧归孙一右嘉靖中累迁南京监察御史时严嵩柄政一右抗章劾之厯官四川按察使副使】丁珝【海丰人成化进士授戸部主事累迁云南副使正徳时刘瑾用事欲结好珝坚不许瑾怒矫防建诏狱瑾诛未见用而卒】卢亨【商河人成化进士擢兵科给事中累官太常寺卿亨性醇厚未尝与人相忤居諌垣十余年多所建白刘瑾用事欲亨往见以美官啖之亨不屈致仕归】艾洪【濵州人宏治进士擢兵科给事中随事论谏多所匡正后忤刘瑾削籍归寻起官福建左防政】毛思义【字继贤阳信人宏治进士厯知永平府镇守蓟州武宗时中官郭原以科敛虐民为思义所抑啣之谮之于帝下诏狱谪官嘉靖中累迁副都御史巡抚应天诸府以治办闻】初贞【沧州人父雄为流贼所执贞持刀奋前大呼以身蔽翼其父贼砍贞右手落二指贞抱如故贼义而释之濡其血书孝弟二字于垣而去诏旌其闾】齐邦典【濵州人父通判镇江流冦至太守檄往勦贼时邦典年十八父病请从行即代父率兵御贼于江兵溃邦典独奋身力战殁于阵】孙孟和【商河人正徳进士累官山西巡按时流贼四掠孟和累有战功武宗崩疏劾内监张永及安邉伯朱泰等中外惮之】袁化中【字熙宇武定州人万厯进士天启初擢御史疏陈时事可忧者八语皆恺切杨涟劾魏忠贤化中继疏极论且发崔呈秀賍私为珰所陷与涟俱死狱中崇祯初赠太仆卿諡忠正】张泼【字念山乐陵人万厯进士累迁御史光宗崩李选侍居乾清宫泼与杨涟上疏力争上纳之后掌河南道疏触魏阉竟坐为袁化中死党削官崇祯中起河南巡抚】
　　本朝李之芳【字邺园武定州人顺治丁亥进士除金华府推官厯刑部郎中御史所至以精敏称在台十四年超擢左副都御史旋总督浙江军务闽逆耿精忠反以衢居浙上游为江淮屏障即日自杭移驻于衢耿逆以甘言相诱之芳斩使焚书誓师出战亲冒矢石或劝冝持重答曰吾若贪生谁不惜死及温台从逆沿海告警贼将盘踞仙霞之西以通江右卒不得沿流窥浙皆之芳之力也自身在行间凡九年乃凯还入杭擢兵部尚书转吏部拜文华殿大学士卒谥文襄】李之庄【之芳弟州嵗贡生从之芳督兵勦逆颇多赞助居郷设义学教育单寒值嵗饥设粥以食饿者全活无算州东南徒骇河冲决倡筑堤岸以御水患州民赖之】王政【阳信人顺治己亥进士知唐县濵河地畆沙水冲压政亲为检勘力请豁免又请免每岁狐皮解费散递马于冲要之邑以苏里社喂养之累唐人徳之】刘新国【阳信人由岁贡除镇安令鬻产自给无锱铢累民招集流亡次第复业有盗啸聚山林单骑谕之悉投戈迎】杜履端【海丰人防贡生初授陜西绥德知州值旱蝗立为扑捕且捐俸赈粥申请免粮阖州赖以全活陞正定府同知致仕卒崇祀乡贤】李道昌【海丰人顺治丙戌进士厯官监察御史大理寺卿道昌系遗腹子五六岁时尝以父容问母母指示形状遂屡梦见其父即赴绘之竟得其形似巡按河南当流寇残害道昌殚心勦抚流亡赖以复业卒崇祀乡贤】李复兴【字映斗濵州人顺治丙戌举人知华亭县时民苦里役逃亡相继复兴立均田均役法一切年首甲首不便于民者悉罢之流亡以次复业部民感徳建祠白龙潭以祀之】呉汝亮【霑化人由举人授江南江宁令时令漕一石尝费至数石由里胥而上皆取盈于漕汝亮至并条粮耗羡悉去之】
　　烈女元刘平妻胡氏【渤海人至元中平戍枣阳车载其家以行夜宿沙河傍有虎衔平去胡觉起追及之持虎足呼车中儿取刀杀虎虎死扶平还三日平以伤卒事闻命恤其母子仍旌异之】李五妻刘氏【渤海人少寡父母使再醮不从舅患疽刘祷于天数日溃吮其血乃愈】惠髙儿妻李氏【濵州人髙儿殁父欲夺归嫁之李不从遂自缢死】明李陵妻殷氏【濵州人治中陵以疾卒殷自缢而死州志殷作阴】齐邦典妻张氏【濵州人闻夫阵殁尽夜号泣呕血誓死不嫁遗腹五月生男名尽忠纺绩抚孤事舅姑以孝闻】韩章妻孟氏【利冿人章年十七溺死孟时尚在室闻之欲归韩守制父母难之孟曰容终制改嫁未晚也父母许之比终制沐浴自缢而死】王晏妻马氏【利津人马年二十四生子未期而夫卒马自缢而死】王妻高氏【利津人卒高年二十二夜自缢于柩前】边氏女【霑化人女年十四许聘而夫亡父母欲更聘之女曰烈女不更二夫已心许之可再适耶遂终身不字】戴强妻赵氏【霑化人强卒赵欲死舅姑日夕守之逾七日守稍懈赵自刎死莭】王绍贵妻赵氏【霑化人流贼欲杀贵赵抱贵且泣且詈贼两刄之同县李氏女海丰刘氏女濵州有王氏女蒲台孙氏女李氏女彭氏女并为流贼所执不屈死】自守妻李氏【霑化人适守未期而守卒李时年十九无子家贫躬事纺绩以给姑朝夕不足拾野薪佐之姑年九十余乃终李归依母家年亦逾八旬】杜子登妻杨氏【青城人子登死杨年二十一谋以身殉葬有三孤亲戚以为言杨曰今日不死异日恐有夺我志者死且晚矣取遗孤置夫前自经死】
