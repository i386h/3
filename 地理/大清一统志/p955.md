<!-- { "loadSidebar": true } -->
　　关隘东津关【在安康县东四里汉江北岸又西津开在州西四里汉江南岸皆久废】铁岭关【在安康县西九十里又越岭关在州西北一百三十里】白马关【在安康县北三十里又烂柴关在安康县北七十里路通洵阳镇安又木竹碥关在州北一百三十里接镇安界俱险峻】方山关【在安康县西北元和志在县西三十二里贞观十二年置当东西驿路】老君关【在安康县西北一百里】铜钱窖闗【在安康县西北三百里又敖场坝关在县西北三百十里】白土关【在平利县东南一百五十里接湖北竹谿县界详见竹谿】武陵关【在平利县东南二百七十里又源溪关在县东南五百里接四川大宁县界】金毛关【在平利县南二百里】文彩关【在平利县南四百五十里峭壁百仞梯径险絶又南五十里有小闗于地连镇平为秦楚蜀通衢】狗脊关【在平利县西北五十里狗脊岭】旬关【在洵阳县东汉书郦商传商别将攻旬关西定汉中顔师古曰汉中旬水之上关也今在洵阳县】闾关【在洵阳县东一百二十里明置巡司今革】红崖关【在洵阳县南一百里其地有街衢故迹相传明洪武中郭继宗守此以御红巾之乱】七里关【在洵阳县南一百五十里为楚蜀之冲旧置铜钱关后以山僻难守移建于七里沟故名　本朝康熙元年设守备驻此雍正十年改设都司】两河关【在洵阳县西北一百二十里东接蜀河西接干祐河北通镇安县明置三岔巡司于此今裁】清风关【在洵阳县北舆地纪胜洵阳县有青鳯关旧志清风关在洵阳县北一百五十里接镇安县界即青鳯之讹也俗又名青铜关又体岭关在县东北一百五十里鹘岭】双河关【在紫阳县东南当汝洞二水间故名】斑鸠闗【在紫阳县南一百五十里】毛坝关【在紫阳县西南一百二十里任河旁与汉中府西乡及四川太平县接界州志任河关在州西南三百五十里又有沟坪寺溪二关在州西南四百里皆在紫阳县与四川接界】马岭关【在石泉县东三十里当马岭路因名有亭曰息担】熨斗闗【在石泉县南一百里】饶风关【在石泉县西宋史吴玠传绍兴三年金萨里罕自商于取金州长驱趋洋汉兴元守臣刘子羽急命田晟守饶风关以驿书招玠入援玠自河池日夜驰三百里遂大战饶风岭六昼夜敌不退会玠小枚有得罪奔金者导以祖溪间路出闗背乘髙以瞰饶风诸军不攴遂溃州志关在石泉县西六十五里祖溪关在饶风关北四十里又有土门关在饶风岭二十里　萨黑罕旧作撤离喝今改】五郎闗【在石泉县北一百十里】归安岭【在府北周显徳五年李玉自长安袭蜀归安镇蜀兵据险邀之败没长安志归安镇在干祐县南一百二十里旧志镇在州北五里即今香獐坝】饶风岭【在石泉县西旧在县东四十五里池河口明景泰中置巡司正徳十三年移于县西下饶风岭今裁】秦郊镇【在府西三十五里】衡口镇【在府西九域志西城县有衡口镇葢即衡河合月河之口今州西七十里有恒河铺】镇坪【在平利县南六百里接四川大宁县界明正徳中置巡司今裁】白土露营【在平利县东南八里冈今设游击守备驻此】马家营【在紫阳县西北九十里相传汉髙祖尝屯兵于此】连绵寨【在平利县东一百五十里三面壁立盘曲十五里方至其巅与洵阳县分界】药妇寨【在平利县东南八十里又天救寨在县东南一百五十里极险峻】金鸡寨【在平利县东南二百里自金毛关平地特起一山髙百丈周环有水明正徳中流寇尝屯兵于此又红军寨在县东南六十里】九龙寨【在平利县南六百里山连八里冈俗传为古蛮王砦砦后三里有九龙洞故名又双峯寨在平利县白土营对过马盘山】香子寨【在平利县西南七十里】兴平寨【在洵阳县南四十里四面陡絶髙处极寛平可容千人上有水泉旧为土人避兵处相近又有黒山寨又搆皮寨在县东一百里山下产皂矾】羊山寨【在洵阳县北五十里地险絶又星辰寨在县北一百二十里世传张飞尝屯兵于此】白崖寨【在白河县西南三十丈又影身寨在县西南九十里桦皮寨在县西五十里柏木寨在县北六十里】七宝寨【在紫阳县西南六十里七峯连起如连环然】十女寨【在紫阳县西十五里峯顶寛平相传昔有十女避兵于此】三台寨【在石泉县东一百里】三渡市【在安康县北舆地纪胜在汉阴县东南十五里】
　　津梁仁夀桥【在府东门外　本朝康熙三十二年重建又长春桥在府东二里长春堤上】康阜桥【在府西门外　本朝康熙三十二年木桥水冲重甃砖建石桥是年并建虹桥于西城濠】安康桥【在府南门外明万歴十一年为大水所壊三十二年重建以陈家沟施家沟水防流于此名为源桥】汉阳桥【在白河县东二里又迎仙桥在县东南二里】　通汉桥【在白河县西五十五里】感化桥【在白河县北二里跨长春沟又临江桥在县东北二里跨长春沟尾逼近汉江故名】迟水桥【在石泉县东迟水上】大坝桥【在石泉县西十五里大坝河上】通济桥【在紫阳县西南一百八十里跨任河路通川蜀】中津渡【在府城东北隅又东津渡在府东六里石梯渡在府东三十里江滨石崖连亘渡处凿为磴如梯故名神滩渡在府东四十五里西津渡在府西三里流水渡在府西南九十里皆汉江津济处又黄洋渡在府东三十里恒口渡在府西七十里】汉江渡【有三一在洵阳县南一百十步一在白河县北二里一在石泉县南五十步】白石渡【在白河县东南二里】大黄滩渡【在白河县西五里又月儿潭渡在县西六十里吴家渡在县西九十里皆汉水渡】中沙渡【在紫阳县东十五里】西渡【在紫阳县西南任河口通西乡太平二县又双河渡在县西四里松河渡在县西北三十里】
　　堤堰长春堤【在府东一里州境凡水涨时黄洋河与汉江会合涌溢上行堤介黄洋汉江二水间凿窦为闸以时啓闭明成化十五年知州郑福増筑万歴崇祯间复修为一城保障其相连者又有白龙堤】黄洋堰【在府东七里引黄洋水为渠以溉田】磨沟堰【在府西三十里月河南岸开渠灌田五百畆又赤溪堰在州西四十里渠二道灌田千余畆】千工堰【在府北七十里引恒河开渠三道灌田千余畆】大济堰【在府北二十五里引傅家河开渠六道灌田八千七百余畆亦名大积堰】鳯亭堰【在安康县北一百二十里引龙王沟又池龙卢谷铁溪等七堰皆在县东】永兴堰【在安康县南一百五十里引坂峪河】月河堰【在安康县北旧汉阴县西门外明成化二十一年筑又西有观音墩溪仙溪池龙卢峪沐浴等堰】钟河堰【在安康县北二百三十里】长安堰【在平利县东一百十里相近有石觜黄沙二堰俱引界溪水又石泉县东五里汉江南岸亦有长安堰引汉水灌田】秋河堰【在平利县东南一百五十里又县西南九十里有线口堰】汉坝堰【在洵阳县南二十八里引平顶河又县南五十里有神河堰县南七十里有金河堰县南一百五十里有七里关堰】麻坪河堰【在洵阳县北九十里又县北一百三十里有水田坪堰】七里堰【在石泉县西七里引珍珠水又兴仁堰在县西十里其相近有髙田堰俱引大坝河溉田】
　　陵墓明张鳯翔墓【在洵阳县西】屠济墓【在安康县东】
　　祠庙女娲祠【在平利县东十五里九域志女娲山上有女娲庙】帝喾庙【在洵阳县南】虞舜祠【在府城北帝王世纪西城县有虞舜祠水经注西城县故城内有舜祠汉髙帝庙置民九户嵗时奉祀焉通志旧庙废明隆庆中重建于汉江北岸里许万歴中复加修建今惟存碑记】禹庙【在洵阳县东禹穴】汉髙祖庙【有二一在府南三里一在洵阳县西寰宇记梁州记云洵阳县南山下有汉髙祖庙洵阳县志庙在县西二十里其侧有泉遗址尚存】汉昭烈庙【在安康县北元至正三年建】酂侯庙【旧在府城内明成化十八年移新城】忠惠王庙【有二一在府北牛山一在府西二里祀唐金州刺史崔伟】王公祠【在府城西祀宋知代州王忠植】郭公祠【在府城西宋淳熙初建祀宋知金州赠少保郭浩】原公祠【有三一在府城内一在洵阳县治东一在紫阳县治西俱祀明郧抚原杰】刘公祠【在府城东门外祀明守道刘致中】忠烈祠【在府治西祀署商洛道袁生芝知州屈良贵州判孙嘉任俱　本朝顺治三年守城徇节者】
　　寺观新罗寺【在府西六里有唐懐让禅师庵】天圣寺【在府西西津渡之南宋建明洪武十七年重修中有古柏二株枯而复生　本朝顺治十六年重建规模壮丽】万春寺【在府北白云山下初名万顷寺唐建在今寺之东后移此更名万春前有万春洞洞内外多唐宋名人题名　本朝顺治十六年重修康熙二十三年于洞门刋白云深处四字为一郡名胜】龙兴寺【在安康县北龙冈下】东明庵【在紫阳县西八十里明成化年建亭台壮丽甲于汉南】纯阳宫【在府东南隅一名柴扉道院相传有吕仙遗迹】皇道观【在洵阳县西旧有古铜钟隋开皇中铸】
