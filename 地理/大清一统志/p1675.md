<!-- { "loadSidebar": true } -->
　　津梁硔溪桥【在州东三十里雁石社明建】龙津桥【在州南门外宋建旧名通门后改名龙津】迎龙桥【在州西五里两山夹溪而下桥跨其上亦名龙门明建】龙门硿桥【在州西十里道通上杭明建】浮桥【在漳平县南龙江潭明正徳中知县徐鳯岐造舟二十四铺以板连以鐡　本朝康熈中重修増舟至三十六】永济桥【在漳平县东北长十丈明建】山谷桥【在宁洋县东二十里】宁济桥【在宁洋县南明万厯五年建长九十八丈明建末圮其上为青云桥旧名曲江后改有市】靑云桥【在宁洋县西门旧名玉江桥明万厯二十七年建　本朝康熈年间修乾隆二年重修】岭兠桥【在宁洋县西北二十里】蚌口桥【在宁洋县北七十里】
　　陵墓宋叶大有墓【在州西龙门硿】苏纯墓【在州东百里三峯岭】林瑜墓【在州西南龙门里】明石应岳墓【在州西南里许永村】
　　祠庙朱文公祠【在州学内明建　本朝乾隆三年修一在漳平县东山】文丞相祠【在州西龙岩洞前即龙岩书院故宅】表忠祠【在州南西湖祀宋左翼军统领崔亮亮従髙宗渡江领兵戍漳州以讨贼战绍兴中赐额】魏公祠【在宁洋县西北贠当山祀明漳平令魏文瑞即其击贼遇害之所建祠又石埭书院在州南祀明县令汤相】正学祠【在州城西北隅明建祀明布衣陈真晟一在漳平县学宫后】
　　寺观报恩寺【在州治东宋绍兴二年建】髙明寺【在漳平县西龙停山明建为一邑巨观】祝圣寺【在宁洋县南麒麟山明建本朝顺治十七年动修】　南塔院【在州治南宋乾道中建有浮圗五级】
　　名宦宋杨中立【晋江人嘉泰间知龙岩县有恵政尝捐俸筑南隄民赖之】林介卿【晋江人嘉泰间知龙岩县时县在万山中冦盗出没城郭未完介卿乃修寨募兵储谷教弓努谨斥堠冦不敢犯民赖以安】元黄佐才【至元间为龙岩尉李志甫作乱陈君用袭之佐才并助战奋不顾家一门四十余人俱遇害贼平赠龙岩尹】明周尚文【香山人洪武中任龙岩县丞时县炉户有鐡课六万余斤小民苦于逺运尚文申准抄银民甚便之】韦济【海阳人成化初知龙岩县时初设守御千户所济拓旧土城砌以石修学及坛庙防汀冦发邻境皆受害岩邑独全】陈栗【南昌人成化中知漳平县时初立治所事脞民犷栗创治建学列街市编徭役秩然有绪】汤相【归善人嘉靖三十二年知龙岩县防广冦合永定冦来攻邑人不逞亦羣聚剽掠相次第平之又筑新圳三十里溉田甚众修外城堤百八十余丈水患以除民徳之】魏文瑞【桂林人嘉靖四十一年知漳平县防流冦攻县文瑞力为保障后奉檄防贼首杨一苏阿普等以援兵不至遇害事间诏赠光禄少卿廕子立祠】董良佐【玉山人隆庆初知寜洋县时城郭宫室未备良佐典教谕刘灌厯山跻岭采取木石营造学宫公署教民行乡约士民渐化】邓于蕃【南海人万厯初自古田知县调任宁洋始迁文庙广学官建樵楼又甃石夹渠以列防市丈田平赋流徙复业】余应桂【都昌人天启中知龙岩县时嵗饥出仓粟济民所活无筭又清永福诡米三百余石罢下恼司苛税】邓藩锡【金坛人崇祯中知龙岩县性侃直不畏强御时土冦窃发蕃锡设法平民赖以安】
　　本朝戴真学【浙江人顺治三年知漳平县时山冦四起真学且御且抚冦不能犯五年贼王镐等拥众万余逼城下六月城陷真学见势不支手刄其妻出为贼所获剖心而死】王有容【麻城人顺治中知龙岩县时方军兴征夫取饷羽书旁午有容力为申请县民得寛徴索值冦乱郡城陷有容与民死守乞援南贑城赖以全】萧亮【四川人顺治十二年随征入闽知宁洋县时冦盗充斥邑里荒残亮招集流亡修城郭百废具举邑人立祠祀之】杜云祯【永年人康熈初知龙岩县案无留牍胥役不敢干以私时军兴派征月米九百石有竒云祯申请再三得减三之一】陈运泰【正白旗人康熈十六年知宁洋县时海氛未靖赋浩繁运泰请豁军需免力役民赖以安】杨于藩【山阳人康熈二十三年知漳平县仁恕亷平众心爱戴后乞休士民赴省恳留当事慰勉供职又逾年而去】
　　人物宋周纯【字潜文龙岩人治平中进士元祐初苏辙举纯善治财赋自御史台主簿提举江西常江救荒多所全活厯京西运判淮南提刑】　王源【字启泽龙岩人永乐二年及第授庶吉士改深泽知县数上书言事召入又论时政得失忤防下吏寻赦复职擢为春坊司直侍诸王讲读一日进谋王他顾正色规之迁松江同知奏捐积逋数十万石母老乞终养服阕除刑部郎中寻出知潮州府以老乞休陈大章有言吏于朝者多矣其有功而思之者前惟韩愈后则王源云所着有书传补辑遗异端辨伟庵集】刘鋭【字伯刚龙岩人永乐辛丑进士授行人陞户部贠外乞归省值邓茂七乱其党侵逼龙岩鋭谕众讨贼猝与贼遇战不利被执骂贼不屈死】石应岳【字钟贤龙岩人隆庆进士选庶吉士厯户礼二科给事中疏请祀陈真晟于乡以崇正学乞经筵命史官入直登记得失复上广宗藩节赍予急修省后先十余疏擢太仆寺卿晋应天府尹典都御史海瑞相善民有总宪清于水京兆白于霜之谣改尹顺天终少司徒疏乞终养归】魏鸣朝【字端所龙岩人万厯举人性孝友初授泰宁教谕立学规有苏湖遗意擢安仁令值嵗歉设法赈济民赖以生又弭盗贼平水患除一切政　本朝雍正九年祀乡贤祠】连继芳【字以善龙岩人万厯壬辰进士知徳清县厯官广西按察副使时交夷乌蛮侵扰奉勅征讨屡战克捷积冦以平乞终养归顾宪志尝称其不为忧患挫志亦不为安乐肆志云年七十余卒】陈六韐【字子仪漳平人崇祯戊辰进士官天津兵备道大阅水师筑兴济城増肃寜垜浚交河以为守御计时防衞单弱六韐檄各县令十甲出戍卒一人以重防守屹然畿南保障焉卒为中官所中解官归家于桃源死甲申难】
　　本朝李镇国【漳平人顺治四年以太学生授雷州推官冦陷雷州不屈死】章士頴【龙岩人顺治丁酉举人授龙安府推官以裁缺改知礼县时民苦于兴屯报垦多至逃亡士頴招徕抚绥常捐俸给以牛种闻风复业者千计又申请蠲免天嘉十九里正供一千二百有竒并巩礼文三卫所粮米二千五百余石防吴逆为变受困四阅月围解得释雍正九年祀乡贤祠】郑珉【字伯润龙岩人康熈庚午举人除三水令有循声筑堤岸以兴水利建书院以振士风请蠲免钱粮以恤灾黎在任十二年母老乞归生平崇尚正学尝编辑程氏日程吕氏郷约以教后进着有文钞诗钞行世】
　　流寓明陈真晟【镇海人迁龙岩笃志圣贤之学隆庆五年邑人石应岳疏请従祀于龙邑赐其祠额曰正学】
　　列女明张六一妻连氏【名新玉龙岩人六一死子方八月家贫姑恶氏负薪易米日谨事之姑感而慈焉年七十五终同邑查福隆妻江氏翁汝贡妻陈氏杨希白妻叶氏倪璇妻刘氏翁朝妻刘氏皆夫亡抚孤以节孝着】张鳯翼妻黄寛姐【龙岩人鳯翼疾革黄取一钱中分之以半繋鳯翼臂以半自蔵曰他日地下当作完钱也夫死子又殇舅姑相继殁取侄字之嘉靖末为流贼所掳受刄不屈贼义而释之以寿终】杨格妻陈氏【漳平人年二十五格卒水浆不入口者数日誓以死殉姑谕以孙幼无依义不容死乃解泣血三年未尝见齿同邑陈如玉妻张氏亦以节孝终】蒋二姑【龙岩诸生蒋字女许字邱铎未适铎疾革姑请于父母往视与门与诀恸哭几絶尊礼姑嫜自称为妇立夫兄子为嗣以寿终】杨端妻王氏【漳平人嘉靖末饶平冦至势迫王投儿井中其夫急往救之王曰尔男子也可以求生吾妇人也义不可辱遂絶袂溺死】吴从学妻邱氏【宁洋人年十七従学病革与诀誓以死従学既卒氏出嫁时衣饰尽与所亲曰寡不可饰越二日自缢　本朝雍正五年祀节孝祠】苏秉文妻蔡氏【龙岩人年十七夫亡尽卖服饰为丧具毕沭浴更衣托姑于伯氏服药死同邑杨时防妻魏氏王命琦妻蔡氏俱夫亡以死殉】邓茂藩妻苏氏【宁洋人遇冦被执于百级岭誓不受辱投于万丈岩岩半有藤棘绊身得不死人异之】
　　本朝郭氏【龙岩诸生杨仲文母生仲文弥月而夫卒年二十守志课子艰辛四十余年同邑杨彩妻吴氏郑邦锴妻廖氏皆夫亡抚孤以节着】魏彬妻洪氏【龙岩人年二十夫亡子甫周家贫任舂作以养姑姑殁负土成坟抚孤成立寿七十有三同邑邱成妻蔡氏吴汝节妻章氏邱俊登妻魏氏詹鹏飞妻汤氏吴升妻林氏吴玠妻蒋氏陈可雄妻杨氏俱年少夫亡家贫抚孤以苦节着雍正年间皆　旌表】曹暲妻廖氏【宁洋人年十七生子应瑞未及周而暲殁顺治戊子冦乱廖母子被执义不受辱因抱瑞颈同受刄同邑曺元瑜妻范氏亦冦乱被执俱自经死】张万藻妻林氏【龙岩人年十七广冦乱被执不屈缢死】蒋元和妻邓氏【漳平人通诗文年十九适元和未期元和死家贫无子父母绐归欲嫁之度不能免自缢死遗书乞合蒋族舁妇与元和同窆】郑坚妻王氏【龙岩人事翁姑最孝夫殁王自经同邑陈元玉妻林氏亦夫死自经】张兆亨妻林氏【龙岩人兆亨病疯林事之三年无倦色痛极投井中林従之水浅皆不死邻人拯出之逾月兆亨卒林哀毁欲絶讫投缳死同邑翁石卿妻陈氏陈斗庆妻防氏谢某妻卢氏皆夫死自缢】谢氏【龙岩人适荘姓甫六月夫亡送触柩死】谢氏【龙岩人许字魏姓未婚夫死谢奔丧守志立三孤俱不肖自缢而死】张氏【龙岩人幼字黄苑青年十二失怙恃归育于夫家苑青以岐黄术逰外及病归女年十七矣未婚苑青卒女絶粒数日投缳死】刘氏【名润姑漳平人许字陈少韩未婚少韩卒润姑闻讣欲奔防父母不可遂絶粒缢死归于陈姓合焉雍正五年　旌表】刘雍妻连氏【龙岩人夫病剧祷天愿以身代及殁四日入室自缢又同邑邱贤观未婚妻林氏章炎未婚妻刘氏并夫亡殉节乾隆年间先后旌表】连尊生妻林氏【龙岩人夫亡矢志抚孤事继姑尽孝又同邑节妇章衮妻饶氏吴冕妻连氏詹哲妻陈氏吴锦妻林氏翁子琰妻廖氏连日光妻林氏倪妻邱氏林元桂妻黄氏邱禹镕妻连氏邱民妻郭氏郭舜林妻林氏邱梦麟妻林氏邱上兰妻谢氏李其长妻王氏陈恵忱妻邱氏连文锦妻赖氏杨球妻邱氏黄光瑁妻张氏蒋仪妻魏氏邱澎妻连氏黄承诰妻郭氏陈昌庭妻章氏林纶妻邱氏陈莲池妻石氏邱江妻郑氏又贞女苏瑶妻刘氏俱乾隆年间旌表】朱馥妻陈氏【漳平人夫亡守节乾隆年间　旌表】
　　土产苎布　葛布【各县并出】铅【出漳平县三井林并节恵粗坑】铁　石笋【生石上俗呼石菰】石竹【通志节疎而平可为器用】香茅【通志叶似苗而香煮作浴汤辟邪气令人身香】







　　钦定大清一统志巻三百三十七
<史部,地理类,总志之属,大清一统志,广东全图>
<史部,地理类,总志之属,大清一统志,广东全图>
<史部,地理类,总志之属,大清一统志,广东省表>
<史部,地理类,总志之属,大清一统志,广东省表>
<史部,地理类,总志之属,大清一统志,广东省表>
<史部,地理类,总志之属,大清一统志,广东省表>
　　钦定四库全书
　　钦定大清一统志巻三百三十八
