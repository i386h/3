<!-- { "loadSidebar": true } -->
　　本朝李絮飞【奉天正黄旗人顺治五年为临巩道甫至任防回人米刺印叛殉节死又兰州同知赵翀学正白旗人俱同时死难】魏勷【栢乡人顺治间任临洮道厯政四载苞苴不行士民颂之】李淐【定兴人顺治二年为渭源知县政尚平恕遭回变淐议守城奸民为贼内应遂被执骂贼不屈死】季佺【正定人康初为西寜逰击从张勇王进寳恢复临洮时军务填委以佺有文武才奏授临洮知府佺抚绥流移经理挽运事集而民不扰】王之鲸【黄冈人知金县前令王鲲化因亏空仓谷二千余石繋狱逮役四十余人之鲸至检县中荒地买牛种募人耕垦计嵗所获纳粮外即以贮仓积三年乃以代偿逋课由是官吏皆得释归时方兴屯田数多虗报之鲸力请减免民有鬻子女者为赎还民勒石颂之】杨宗仁【奉天正白旗人康熙中由阶州知州迁临洮同知监兰州镇逺桥商税值嵗歉请发仓赈饥减税额流亡又上官有移狱辄付宗仁一讯即决郡多盗有老瓜贼尤为民害因谳他狱得百余案皆为穷治捕置诸法盗风顿息】
