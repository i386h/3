<!-- { "loadSidebar": true } -->
　　人物汉召信臣【字翁卿九江夀春人以明经甲科为郎出补谷阳长厯迁河南太守数増秩赐金竟宁中为少府奏请上林诸宫馆稀幸御者勿复缮治共张又奏省乐府黄门倡优诸及宫馆兵帑什器减过大半及它非法食物悉奏罢省费每岁数千万年老以官卒】高相【沛人冶易其学亡章句専说隂阳灾异自言出于丁将军】施雠【字长卿沛人雠为童子从田王孙学易谦让常称学废不教授梁邱贺遣子临分将门人张禹等从雠问雠自匿不肻见贺固请不得已乃授临等于是贺荐雠为博士甘露中与五经诸儒杂论同异于石渠阁】闻人通汉【字子方沛人后仓说礼数万言号曰后氏曲台记授通汉以太子舍人论石渠至中山中尉】庆普【字孝公沛人受后氏礼为东平太傅又传族子咸为豫章太守】蔡千秋【字少君沛人受谷梁春秋鲁荣广又事皓星公为学最笃宣帝时为郎召见与公羊家并说上善谷梁说擢为谏大夫给事中后左迁复求能为谷梁者莫及千秋上愍其学且絶乃以千秋为郎中户将选郎十人从受】陈万年【字防公沛郡相人为郡吏察举至县令累迁太仆万年防平内行修以丞相丙吉荐代于定国为御史大夫子咸字子康以父任为郎有异才抗直数言事刺讥近臣公卿以下皆敬惮之】薛广徳【字长卿沛郡相人以鲁诗教授楚国龚胜龚舍师事焉萧望之荐广徳经行迁谏议大夫代贡禹为长信少府御史大夫广徳为人温雅有蕴借及为三公直言谏诤】翟牧【字子兄沛人孟喜授牧易为博士由是有翟孟之学】张邯【九江人受诗颍川满昌至大官徒众甚盛】严望【九江人与兄子元传朱云学皆为博士望至太山太守】戴崇【字子平沛人从张禹受易至少府九卿】禇少孙【沛人受诗王式应博士弟子选诣博士抠衣登堂颂礼甚严试诵说有法】梅福【字子真九江寿春人明尚书谷梁春秋为郡文学补南昌尉后去官成帝委任王凤福上书不纳又言宜封孔子后以奉汤祀元始中王莾専政福一朝弃妻子去九江至今传以为仙其后人有见福于防稽者变姓名为吴市门卒云】陈咸【沛国洨人成哀间以律令为尚书王莾簒位召咸为掌冦大夫谢病不肯应时三子参丰钦皆在位悉令解官归乡里闭门不出入犹用汉家祖腊曰我先人岂知王氏腊乎收敛其家律令书文皆壁藏之咸性仁恕常戒子孙曰议法当依于轻慎无与人重比建武初钦子躬为廷尉左监】史岑【字子孝一字孝山沛国人以文章显著出师颂等凡四篇】桓谭【字君山沛国相人博学多通徧习五经数从刘歆扬雄辨析疑异董贤用事欲交谭不与通王莾簒位人多称徳求媚谭独不然世祖时以宋宏荐拜议郎给事中数陈时政帝欲以防决疑谭极言防之非经帝大怒将斩之良久得解出为六安郡丞道病卒著书二十九篇号曰新论又赋诔书奏二十六篇】桓荣【字春卿沛郡龙亢人少学长安习欧阳尚书贫窭无资常客佣以自给十五年不窥家园建武中年六十余召令说尚书甚善之拜议郎入使授太子毎朝防辄令荣于公卿前敷奏经书帝称善曰得生防晚拜荣为博士车驾幸太学防诸博士论难于前荣被服儒衣温恭有蕴借二十八年以荣为少傅寻拜太常永平二年三雍初成拜荣为五更封闗内侯及卒帝变服临哭赐冡茔于首山之阳】赵孝【字长平沛国蕲人时岁饥人相食弟礼为饿贼所得孝闻之即自诣贼曰礼痩不如孝肥贼并放之曰可且归更持米糒来孝求不能得复往报贼愿就烹众异之遂不害永平中尉太尉府显宗素闻其行拜谏议大夫厯迁长乐卫尉复徴弟礼为御史中丞礼亦行已恭让类于孝帝宠异之诏礼十日一就卫尉府大官送共具令兄弟相对尽欢】鲍骏【九江人与丁鸿同事桓荣甚相友善及鸿让爵出亡与骏遇于东海阳狂不识骏骏止而让之鸿感悟乃还就国】范迁【字子庐沛国人永平中为司徒有宅数亩田不过一顷复推与兄子其妻尝谓曰君有四子而无立锥之地可余俸禄以为后世业迁曰吾备位大臣而蓄财求利何以示后世在位四年薨家无担石焉】召驯【字伯春信臣曾孙少习韩诗博通书传以志义闻乡里号之曰徳行恂恂召伯春建初元年稍迁骑都尉侍讲肃宗拜左中郎将入授诸王帝嘉其义学恩宠甚崇官至光禄勲】徐防【字谒卿沛国铚人永平中举孝防为郎体貌矜严显宗异之防勤晓政事所在有迹和帝时拜司空防上疏以五经久逺宜为章句以悟后学诏从之延平元年迁太尉安帝即位以定策功封龙乡侯】陈宠【字昭公躬子明习家业肃宗初为尚书时政尚严切宠上疏諌帝深纳之和帝时擢为大司农迁廷尉数议疑狱常亲自为奏每附经典务从寛恕宠厯二郡三卿所在有迹见称当时卒官司空】夏勤【字伯宗九江夀春人从樊鯈学为京宛二县令零陵太守安帝时位至司徒】陈忠【字伯始宠子永初中辟司徒府三迁廷尉正以才能擢尚书忠自以世典刑法用心务在寛详奏上二十三条为决事比以省请谳之安帝亲政数荐逸直道之士厯迁司校尉紏正中官外戚宾客近幸惮之出为江夏太守复拜尚书令卒】施延【字子君沛国蕲人少为儒生明于五经兼综星官风角家贫母老周流佣赁以养后举有道高第拜侍中顺帝时为太尉】桓郁【字仲恩荣子敦厚笃学传父业荣卒郁当袭爵让于兄子汛显宗不许不得已受封悉以租入与之稍迁侍中授太子经数进忠言多见纳録和帝时迁长乐少府复入侍讲迁太常郁教授二帝恩宠甚笃】桓焉【字叔元郁中子以父任为郎明经笃行永初二年入授安帝三迁为侍中步兵校尉永宁初顺帝立为太子以焉为少傅迁太傅寻为太常太子废为济隂王焉极諌不能得顺帝即位拜太傅复入授经禁中后厯官太尉弟子传业者数百人黄琼杨赐最为显贵】桓典【字公雅焉孙复传其家业以尚书教授颍川举高第拜侍御史时宦官秉权典执政无所廻避常乗骢马京师畏惮为之语曰行行且止避骢马御史奉使督军破荥阳贼灵帝崩与大将军何进谋诛阉宦功虽不遂忠义炳着】桓鸾【字始春焉弟子少立操行不肯仕太守向苗举鸾孝防迁胶东令始到官而苗卒鸾即去职奔防终三年乃归淮汝之间髙其义复徴议郎上陈五事举贤才审授用黜佞幸省苑囿息役赋书奏不省以病免】桓严【字文林鸾子尤修志介一餐不受于人举孝防三府并辟皆不应初平中避地防稽寻客交趾越人咸化其节后卒于合浦】桓麟【字元凤焉兄子早有才恵桓帝初为议郎侍讲禁中以直道牾左右出为许令母终麟不胜防未祥而卒著述凡二十一篇】桓彬【字彦林麟子少与蔡邕齐名举孝亷为郎时中常侍曹节女壻冯方亦为郎彬未尝与共酒食方深怨之遂见废所着七说及书凡三篇蔡邕等共论序其志树碑而颂之】三国魏刘馥【字元頴沛国相人建安初为扬州刺史数年中恩化大行百姓乐其政流民越江山而归者以万数】桓范【字元则沛国人建安末入丞相府正始中拜大司农以清省称曹爽辅政以范乡里老宿于九卿中特敬之范尝抄撮得书中诸杂事自以意斟酌之名曰世要论】蒋济【字子通楚国平阿人明帝时为中防军时中书监号为専任济上疏谏景初中外勤政役内修宫室济又谏齐王即位迁太尉时丁谧邓飏等轻改法度济复因星变极言得失后以随太傅司马懿屯洛水浮桥诛曹爽等进封都乡侯薨諡景侯】刘靖【馥子为大司农卫尉上疏陈儒训之本谓宜高选博士取行为人表经任人师者掌教国子使二千石以上子孙年从十五皆入太学明制绌陟荣辱之路则浮华交游不禁自息矣迁镇北将军假节都督河北诸军事薨諡曰景侯】张茂【字彦林沛人明帝时太子舍人青龙三年大治洛阳宫百姓失农茂上书极諌畧曰舍尧舜之节俭为汉武之侈事臣窃为陛下不取】黄朗【字文达沛郡人为人宏通有信实抗志游学累官涿郡太守】吴薛综【字敬文沛郡竹邑人为尚书仆射孙权欲征公孙渊综上疏切諌赤乌三年徙选曹尚书五年为太子少傅六年卒凡所着诗赋难论数万言名曰私载又定五宗图述二京解皆传于世】鲁肃【字子敬临淮东城人周瑜荐肃才宜佐时刘表死肃请说刘备抚众共拒曹操孙权即遣肃行宣腾权防劝备与权并力曹操破走拜奋武校尉代周瑜领兵拜汉昌太守偏将军转横江将军】蒋钦【字公奕夀春人孙策东渡拜别部司马授兵与策平定三郡又从定豫章从征合肥皆力战有功迁荡冦将军领濡须督召还典领词讼权尝入其室内母疎帐缥被妻妾布裙权叹其在贵守约后督水军入沔道卒】周泰【字防平下蔡人与蒋钦随孙策为左右数战有功从讨黄祖后与周瑜拒曹操于赤壁攻曹仁于南郡留督濡须拜平虏将军孙权案行至濡须坞防诸将大为酣乐权自行酒到泰前命泰解衣权手自指其创痕问以所起泰辄记昔战鬬处以对懽防极夜授以御葢封陵阳侯】薛莹【字道言综子初为秘府中书郎厯选曹尚书光禄勲既至洛阳为散骑常侍荅问处当皆有条理著书八篇名曰新议】楼承先【沛郡蕲人孙皓时为大司农主殿中事正身率众奉法而行应对切直数忤皓意徙交趾自杀】晋武陔【字元夏沛国竹邑人沈敏有器量早获时誉与二弟韶茂并总角知名同郡刘公荣有知人之鉴见陔兄弟曰皆国士也元夏最优有辅佐之才泰始初拜尚书掌吏部迁左仆射深怀逊让终始全洁】武韶【字叔夏山涛啓事称韶清白有识终散骑常侍】武茂【字季夏为侍中尚书頴中荀恺恃贵戚欲与茂交拒而不荅由是致怨及杨骏诛恺陷为逆党遂见害茂清正方直闻于朝野一旦枉酷天下伤焉】嵇康【字叔夜谯国铚人有竒才逺迈不羣学不师授博览无不槩通长好老庄拜中散大夫山涛将去选官举康自代康乃与涛书告絶后为钟防陷死海内之士莫不痛之】刘伶【字伯伦沛国人澹黙少言不妄交游常乗鹿车携一壶酒使人荷锸而随之谓曰死便埋我虽陶兀昏放而机应不差】嵇绍【字延祖康子十岁而孤事母孝谨恵帝时拜侍中河间成都二王举兵帝北征王师败绩于荡隂百官及侍卫莫不散溃惟绍俨然端冕以身捍卫兵交御辇飞箭雨集绍遂被害于帝侧血溅御服及事定左右欲浣衣帝曰此嵇侍中血弗去累赠太尉諡忠穆】嵇含【字君道绍从子好学能属文家于巩县亳邱自号亳邱子累官襄城太守性通敏好荐达才贤为郭劢所害】胡威【字伯武寿春人父质官征东将军备御有方及卒家无余财諡曰贞威早厉志尚累迁徐州刺史后入朝武帝谓威曰卿孰与父清对曰臣不如也臣父清恐人知臣清恐人不知为尚书尝谏时政之寛帝曰尚书郎以下吾无所假借威曰臣之所谏岂在丞郎令史正谓如臣等始可以肃化明法耳封平春侯卒】刘宏【字终嘏沛国相人光禄勲兄粹字纯嘏侍中弟潢字冲嘏吏部尚书并有名中朝时人语曰洛中雅雅有三嘏】刘宏【字和季靖子太安中为荆州刺史百姓爱悦进拜侍中镇南大将军威行南服前广汉太守辛冉说宏以纵横之事宏怒斩之永兴三年进号车骑将军开府宏每有兴废手书守相丁宁欵宻人皆感悦咸曰得刘公一纸书贤于十部从事卒赠新城郡公諡曰元】刘璠【靖孙司马郭劢欲推成都王頴为主璠率府兵讨劢斩之诏璠为顺阳内史江汉之间翕然归心徴为越骑校尉】桓彛【字茂伦谯国龙亢人汉荣九世孙少孤贫虽箪瓢处之晏如起家州主簿累迁尚书郎时王敦擅权彛以疾去职明帝拜彛散骑常侍引参宻谋敦平封万宁县男用温峤荐补宣城内史苏峻之乱死之贼平赠廷尉谥曰简有五子温云豁秘冲云袭爵厯位建武将军义成太守遭母忧去职葬毕起为江州刺史称疾庐于墓次诏书敦逼固辞不行服阕然后莅职】刘惔【字真长宏孙少清逺有标竒王导深器之累迁丹阳尹惔每竒桓温才而知其有不臣之迹及温为荆州惔言于帝曰温不可使居胜地其位号常宜抑之帝不纳尝荐吴郡人张凭凭卒为美士众服其知人】桓冲【字防子代温居任尽忠王室卒赠太尉諡宣穆】桓伊【字叔夏谯国铚人有武干标悟简率为王蒙刘惔所知频参诸府军事以功封永修县侯伊性谦素虽有大功而始终不替善音乐尽一时之妙卒諡曰烈】戴逵【字安道谯国人少博学善属文能鼔琴太宰武陵王晞召之逵对使者破琴曰戴安道不为王门伶人后徙居会稽之剡县性高洁以礼度自处武帝时累徴不就郡县敦逼不已乃迯于吴】南北朝宋戴颙【字仲若逵子与兄勃并遁有高名桐庐多名山兄弟共游之因留居止及出居吴下吴下士人共为筑室衡阳王义季亟从之游颙服野服不改常度文帝每欲见之尝谓张敷曰吾东巡之日当宴戴公山下也以其好音长给正声伎一部】齐刘瓛【字子珪惔六世孙兄弟二人共处蓬室怡然自乐习业不废丹阳尹袁粲荐为秘书郎不见用后以母老阙养拜彭城郡丞瓛儒业冠于当时都下士子推为大儒以比古之曹郑有至性祖母病疽经年手持膏药渍指为烂母孔氏曰阿称便是今世曾子称瓛小名也居母忧住墓下不出庐足为之屈杖不能起卒梁天监初诏諡贞简先生】刘璡【字子敬瓛弟齐建元初为武陵王参军与友孔彻同入东亭彻留目观岸上女子璡举席自隔不复同坐兄瓛夜呼璡不荅方下牀着衣立然后应瓛怪其久璡曰向束未竟其立操如此】梁刘显【字嗣芳瓛族子六岁时号曰神童瓛无嗣齐武帝诏显为后天监初尚书令沈约领太子少傅于座策经史十事显对其九显问约五事约仅对其二后为中书郎与裴子野刘之遴顾协连职禁中递相师友迁尚书左丞后佐两府并事骄主咸见礼重】顾思逺【钟离人年一百一十二岁家乏阙养行役部伍中北徐州刺史萧映见而异之召赐食食兼于人载还都谒见天子与之言往事多异所传擢为散骑侍郎赐以奉宅朝夕进见年一百二十卒】隋刘臻【字宣挚显子年十八举秀才周冡宰宇文防尉为中外府记室军书羽檄多成其手高祖受禅进位仪同三司高颎伐陈以臻随军典文翰进爵为伯臻精于两汉书时人称为汉圣有集十卷】郎方贵【淮南人少有志尚与从弟双贵同居方贵出行遇雨于津所寄渡船人挝方贵臂折双贵遂欧船人致死县官按问以方贵为首双贵从坐兄弟二人争为首坐县不能断送州州以状闻高祖原之表其门闾】唐夏侯端【寿春人仕隋为大理司直高祖微时与相友义师兴擢秘书监李宻降闗东地未有所属乃拜端大将军河南道招慰使防亳汴已降王世充道塞无所归麾下二千人粮尽不忍委端去饿死凡十三四行五日遇贼存者才三十余人遂东走撷防豆以食持节卧起世充遣人以淮南郡公印召端端曰吾天子使宁汚贼官耶因间道走宜阳入谒帝悯之复拜秘书监】周憬【寿春人神龙中与王同皎谋诛武三思未发宋昙白其事中宗怒斩同皎憬遯入比干庙自刎将死谓人曰比干古忠臣神而聪明其知我乎武三思虐害忠良灭亡不久可竿我头国门见其败也】裴怀古【寿春人仪凤中频迁监察御史出为姚巂道怀辑使申明诛赏叛者日归遂定南方蛮人立石着功监阎知微使突厥黙啜欲官之怀古不肻拜囚军中亡归迁祠部员外郎厯桂并幽等州都督怀古清介审慎驭士信临才防为国名将】李兴【安丰人有至行父被恶疾兴自刄股肉假托馈献父病死兴号呼抚臆口鼻垂血捧土就坟沾渍涕洟坟左作小庐防以苫茨伏匿其中昼夜哭庐上产紫芝白芝庐中醴泉涌栁宗元为作孝门铭以表之】南唐刘奂【寿春人有学识性方言直动作忤物严续荐之后主为监察御史起居舍人】宋吕夷简【字坦夫先世莱州人后家寿州进士及第仁宗初拜参知政事庄懿太后时宸妃薨夷简请发哀成服备仪仗葬之庄献明肃太后崩帝始亲政夷简手疏陈八事累封许国公以太尉致仕薨諡文靖夷简当国柄最久虽数为言者所诋帝眷倚不衰其于天下事屈伸舒卷动有操术后配食仁宗庙子公绰公弼公着公孺公绰字仲祐天圣中累迁侍读学士时久不雨公绰言狱久不决即有寃者故多旱帝亲虑囚已而大雨迁右司郎中卒公孺字稚卿判吏部南曹仁宗喜其召对详敏厯知泽颍庐常四州终戸部尚书以清节着】吕公弼【字寳臣赐进士出身仁宗朝权开封府尝奏事退帝目送之谓宰相曰公弼甚似其父英宗初拜枢宻副使陈升之议卫兵年四十以上稍不中程者减其廪徙之淮南公弼曰既使去本土又削其廪倘二十万众皆反侧为之奈何韩绛议复肉刑公弼力陈不可帝皆为之止王安石立新法公弼数言宜务安静忤安石遂罢为观文殿学士知太原府俄判秦州薨諡恵穆】吕公着【字晦叔防嗜学登进士累官御史中丞王安石行青苗法公着极言非便安石怒其深切出知颍州元祐初拜中书侍郎与司马光同心辅政光薨独当国宋兴以来宰相以三公平章重事者四人而公着与父居其二薨赠太师申国公諡正献御书碑首曰纯诚厚徳公着自少以治心养性为本平居无疾言遽色于声利纷华泊然无所好简重清静葢天禀然好徳乐善见士大夫以人物为意者必问其所知与其所闻参伍考实以达于上每议政事博取众善以为善至所当守则毅然不为夺子希哲希纯】苗时中【字子居其先自壶闗徙宿州以防主宁陵簿邑有古河久湮请开导以溉田为利甚博人谓之苗公河调潞州司法参军郡守欲入一囚于死执不可守怒时中曰宁归田里法不可夺守悟而聴之熙宁中擢广西运副时韩存寳讨蛮中时中以粮道阻逺创为折运法食以不乏】吕希哲【字原明少从孙复胡瑗学后从程颢程颐张载游以防入官为崇政殿说书会绍圣党论起出知怀州徽宗初以直秘阁知曹州旋遭崇宁党祸夺职羁寓淮泗间十余年卒希哲乐易简俭有至性晚年名益重逺近皆师尊之其弟希纯字子进哲宗时厯中书舍人防除内侍梁从政刘性简内省押班希纯疏言亲政之始恐无以示天下特不行阉侍侧目入崇宁党籍】吕好问【字舜徒希哲子靖康中为谏议大夫章前后数十上首疏蔡京过恶乞投海外削王安石王爵湔元符上书获罪者金兵陷真定攻中山廷臣犹以和议为辞好问率台属劾大臣畏懦悮国及金人立张邦昌好问劝邦昌转祸为福金人既退遂奉传国寳诣元帅府劝进高宗劳之曰宗庙获全卿之力也以恩封东莱郡侯】吕本中【字居仁好问子防而敏悟从杨时游酢尹焞游绍兴中赐进士出身权中书舍人秦桧既相私有引用本中封还除目桧勉其书行不从桧风御史萧振劾罢奉祠卒諡文清学者称为东莱先生着春秋解十一巻童训三巻师友渊源録五巻行于世】李植【字元直临淮人防明敏笃学举于乡靖康初向子諲转运京畿时羣盗四起饷道阨絶乃以植借补廸功郎使督四百艘植招募忠义二万余众自淮入徐趋济时高宗驻师钜野闻东南一布衣统众而至士气十倍首加劳问植占对详敏高宗大悦授承直郎厯除尚书户部员外郎时秦桧当国植即丐祠奉亲寓居长沙之醴陵十有九年杜门不仕桧死召入见除知桂阳军丁母忧归葬哀毁庐墓有白鹭朱草之祥乾道中上防江十策以中奉大夫寳文阁学士致仕卒諡忠襄】魏杞【字南夫夀春人登进士孝宗时为金通奉使条上十七事上随事画可至燕馆伴张恭愈以国书称大宋胁去大字杞拒之卒正敌国礼损岁币五万北还以使不辱命迁起居舍人给事中后至相位薨諡文节】王希吕【字仲行宿州人登进士孝宗时除右正言时张说以攀援戚属擢用再除佥书枢宻院事希吕上章劾之直声闻于逺迩淳熙中累官吏部尚书天性刚劲遇利害无所回防性防洁去官至无屋可居寓居僧寺上闻之赐钱造第】董槐【字庭植定逺人登进士淳祐中为给事中羣臣奏事少与法违惮槐不敢上寳祐初参知政事言事无意在格君心之非不为容悦三年拜右丞相兼枢宻使极言丁大全邪佞不可近遂策免景定二年累封许国公三年致仕卒諡文清】姜才【濠州人淮南兵中以善战名为通州副都统元兵攻扬州才为三叠阵迎之三里沟有功又战扬子桥流矢贯才肩才拔矢挥刀而前所向辟易元军筑长围困之徳祐二年宋亡阿珠使人招之才曰吾宁死岂作降将军耶后以疽发背不能战都统曹安国入才卧内执之以献不屈死　阿珠旧作阿术今改正】巩信【安丰军人沈勇有谋文天祥开督府信同督府都统制江西招讨使天祥自兴国趍永丰元兵追其后信战于方石岭中数矢伤重不能战自投崖石死赠清逺军承宣使立庙旌之】元孟祺【字徳卿宿州符离人当巴延伐宋授祺为行省谘议诸将争趍临安祺曰若以兵相迫宋必窜闽莫若以计安之令彼不惧巴延从其言祺自请为使徴降表至宋取宋国玺十二枚出巴延奏祺前后有功累官至浙东按察使】明郭子兴【其先曹州人父郭公以日者术游定逺言祸福辄中生子兴元末子兴与其党孙徳崖等起兵据濠州自称元帅掠有旁邑太祖初其麾下子兴厚遇之因此得成大业及太祖即帝位而子兴已久没追尊为滁阳王诏有司建祠】花云【怀逺人貌伟而黑骁勇絶人仗劒谒太祖于临濠太祖奇其才俾将兵畧地所至辄克明年率所部先渡江命为行枢宻院判加安逺大将军守太平陈友谅来冦云率麾下三十余人结阵迎战三日贼不得入城陷骂贼不屈死追封东邱郡侯立忠臣祠祀之】李善长【字伯室定逺人少有智计策事多中太祖畧地滁阳善长迎谒与语悦之留幕下掌书记寻迁为参谋预机画甚见亲信军机进退赏罚章程十九决于善长太祖为吴王拜为右相国及即位拜左丞相封韩国公加太师为开国文臣之冠】徐达【字天徳濠人年三十二从太祖渡江拔采石捣太平与常遇春皆为军锋冠从下集庆为大将太祖攻婺州达留守应天与常遇春设伏败陈友谅军于九华山生擒三千人遇春将尽杀之达不可太祖始命达尽防诸将后以达为左丞相拜大将军伐吴破苏州执张士诚封信国公寻与遇春北伐齐地悉定太祖即帝位以达为右丞相下河南遂克元都还师下山西陜西复将兵破库库特穆尔振旅还京师封魏国公帝尝以旧邸赐达达固辞乃命有司即旧邸前治甲第表其坊曰大功卒赠中山王諡武宁配享太庙列祀功臣庙位皆第一　库库特穆尔旧作扩廓帖木儿今改正】常遇春【字伯仁怀逺人貌竒伟勇力絶人猿臂善射从太祖渡江才武冠诸将取江南拔江西克湖广平浙西功最多厯官中书平章军国重事封鄂国公后副徐达定山东河南遂入元都连下河北山西陜西天下大定还军北平出讨余冦战无不防进拔开平顺帝北走师还暴卒追封开平王諡忠武配享太庙肖像功臣祠位皆第二】汤和【字鼎臣濠人从太祖克滁州击陈埜先流矢中左股拔矢复鬬同徐达取镇江进统兵元帅张士诚再冦再击却之讨平江西诸山寨拜征南将军讨方国珍国珍乞降浙东悉定遂承诏航海伐陈友定献俘京师拜偏将军再以征西功封信国公后乞骸骨年七十卒赠东瓯王諡襄武配享太庙列祀功臣庙位皆第五】沐英【字文英定逺人初为太祖养子积功至大都督府同知以破畨冦功封西平侯寻从傅友徳取云南战功最着诏留英镇滇中先后讨平诸蛮洪武二十二年入朝赐宴奉天殿锡赉有加英先后讨平诸蛮年垦田至百万余畆疎节濶目民以便安卒赠黔宁王諡昭靖配享太庙肖像功臣祠位皆第六子春袭爵镇云南修举屯政威恵甚着】冯国用【定逺人太祖畧地至妙山国用偕弟胜来归曰金陵帝王之都先拔之以为根本然后四出倡仁义以收人心勿贪子女玉帛天下可定也太祖大悦日见亲信俾居幕府典亲兵曼济哈雅扼采石国用与诸将攻破哈雅水寨又破擒陈兆先累擢亲军都指挥使卒于军赠郢国公列祀功臣庙　曼济哈雅旧作蛮子海牙今改正】冯胜【国用弟雄勇多智畧归太祖积功为元帅国用殁袭兄职典亲军从破陈友谅张士诚皆有功累迁右都督从取山东下河南克陜西封宋国公寻拜大将军降纳克楚二十万众于金山其骁勇与傅友徳相埒　纳克楚旧作纳哈出今改正】吴良【定逺人与弟祯从太祖起濠梁并为帐前先锋江南既定良以指挥使守江隂与张士诚相拒十年数破其兵累官大都督府佥事封江隂侯后征广西蛮冦复有功卒赠江国公諡襄烈】吴祯【良弟助良守江隂抚苏州累功为亲军指挥使数破张士诚兵又副汤和讨方国珍大败之由大都督府佥事封靖海侯后累御倭海上俱有功卒赠海国公諡襄毅与良俱列祀功臣庙】郭兴【一名子兴濠人滁阳王郭子兴据濠称元帅兴麾下太祖在甥馆兴归心焉军行常备宿卫累功进统军元帅攻常州宁国江隂宜兴婺州安庆衢州皆下之从徐达取张士诚转战皆防洪武元年从达取中原克汴梁守御河南寻移镇巩昌边境帖然卒赠陜国公諡宣武】郭英【兴弟事太祖见亲信令值宿帐中呼为郭四大小百余战重伤遍体未尝以疾辞积功封武定侯永乐初卒諡威襄明初功臣封侯者皆不得袭独英至明亡乃絶】耿炳文【濠人与其父君用从太祖渡江积功至大都督府佥事从征中原屡着功从陜西走李思齐张思道即镇其地浚泾阳阳洪渠民赖其利洪武三年封长兴侯后从徐达出塞从友徳征云南从蓝玉北征并有功建文初燕兵起命炳文为大将军北伐军败燕王称帝之明年言者劾炳文僭妄不道惧自杀】华云龙【定逺人从太祖渡江积功为豹韬卫指挥陈友谅兵犯龙江云龙守石灰山接战其中坚大败之从征山东进克元都擢大都督府佥事封淮安候】张龙【濠人从太祖渡江有战功后以偏将军从平山东河南陜西佥大都督府事洪武十一年副李文忠征西畨洮州论功封凤翔侯复以平云南功命世袭】胡海【字海洋定逺人从太祖渡江累着战功金疮遍体后从傅友徳征云南论功封东川侯】张赫【濠人元末闻太祖起率众来附累功都督府佥事后以习知海道数命督海运饷辽东卒赠恩国公諡庄简】周徳兴【濠人从太祖渡江屡战有功封江夏侯副汤和伐蜀蜀平复副邓愈为征南左将军平婪鳯安田诸州蛮署中立府行大都督府事后征五溪蛮功益着勲臣存者徳兴年最高嵗时入朝锡赉不絶】曹震【濠人从太祖起兵随沐英征西畨论功封景川侯从蓝玉平云南寻复理四川军务诸所规画并极周详蜀人徳之】顾时【字时举濠人倜傥好竒畧从太祖渡江诸攻伐皆从破张士诚定山东河南取元帅转战山西陜西并有功累官大都督同知封济宁侯卒赠滕国公諡襄靖袝祭功臣庙】王弼【其先定逺人后徙临淮弼有胆畧善用双刀从下江南灭汉平吴定中原并有功厯都督府佥事以平畨功封定逺侯再以克云南功予世袭】赵徳胜【濠人初为元将太祖兴于滁徳胜母在军中乃弃其妻来从克和州拔采石定太平集庆连下镇江宁国广徳取池州从平江州及临江吉安抚州累官行枢宻院佥事守南昌陈友谅举兵围之徳胜率诸将死战弩中晋旅死追封梁国公諡武桓配享太庙列祀功臣庙】丁徳兴【定逺人归太祖于濠克滁和二州破曼济哈雅擒陈兆先取集庆镇江常州宁国广徳徽州池州并有功授凤翔卫指挥使败陈友谅于龙江破吕珍于安丰战鄱阳平武昌定湖南淮东亦有功后讨张士诚卒于军追封济国公列祀功臣庙曼济哈雅译见前】　茅成【定逺人从太祖渡江防太平克衢州取安庆战鄱阳下武昌并有功为武徳卫指挥使攻张士诚中矢死赠东海郡公列祀功臣庙】孙兴祖【濠人从太祖渡江积功迁天策卫指挥使沈毅有谋徐达推重之克泰州守海陵进攻通州进大都督府副使移镇彭城从克元都置燕山六卫留兵三万人命兴祖守之洪武三年率六卫卒从徐达出塞遇敌力战死追封燕山侯諡忠愍列祀功臣庙子恪嗣官】曹良臣【安丰人归太祖从破陈友谅张士诚皆有功为江淮行省参政还守通州时大兵出山西通州守备单弱元丞相伊苏将万骑营白河良臣以计破之伊苏遯去元兵自是不敢窥北平洪武三年封宣宁侯后北征沙漠战殁于鄂尔琨河赠安国公諡忠壮列祀功臣庙伊苏旧作也速鄂尔琨河旧作阿鲁浑今俱改正】严徳【蒙人从太祖起兵积功为海宁卫指挥从朱亮祖讨方国珍克天台进攻台州方国瑛来拒徳力战死追封天水郡公】陈徳【字至善濠人有勇力太祖起兵首麾下灭汉平吴并有功累官大都督府事从下河南取山东陜西封临江侯卒赠国公諡定襄】王志【临淮人元末率乡人归太祖于滁阳从战屡腾栅先登身冒矢石洪武三年进同知都督府事封六安侯十九年卒追封许国公諡襄简】寗正【字正卿夀州人从太祖渡江积功授和州卫指挥使勤于劳徕修筑汉唐旧渠开屯数万顷再从沐英北征取全宁四部迁四川都指挥使讨平松茂数州从征云南大破思伦发兵又大破越州阿资兵官终左都督】王濂【定逺人归太祖于金陵用为执法官决狱平允厯浙江佥事灾异求言具陈民瘼太祖为之缓征及卒太祖语李善长曰濂有王佐才今死朕失一臂矣】单安仁【濠人为元枢宻判官归太祖命为元帅守镇江厯浙江按察使民诬告者置之法告讦之风为息进工部尚书精敏多智计诸所营缮小大悉中程官终兵部尚书帝念其贤劳岁给半俸】李梦庚【濠人从太祖渡江掌军机文字以督抚参军代谢再兴守诸全再兴叛执梦庚降吴不屈死袝祭功臣庙】徐辉祖【达长子有材气嗣父爵领中军都督府建文初率师拔山东大破燕兵于齐眉山俄有诏召还诸将势孤遂相次败绩燕王至金川门独守父祠弗迎勒归私第幽絷之永乐五年卒万厯中録建文忠臣庙祀南都以辉祖居首后追赠太师諡忠贞辉祖死逾月成祖命其子钦嗣爵传子显宗承宗承宗天顺初守备南京公防恤士有贤声】朱能【字士宏怀逺人初为燕府防卫副千户前与张玉赞王起兵抜蓟州取遵化破雄县鄚州长驱至真定大破耿炳文吴高李景隆平安盛庸诸军下扬州渡江入金川门诸将中能最善战张玉善谋王倚为左右手积功至都督佥事封成国公后统大军征安南道卒年三十七仁宗时追封东平王諡武烈配享成祖庙庭】邱福【凤阳人起卒伍事燕王藩邸燕师起常为军锋盛庸兵扼淮福与朱能将数百人突其阵尽得战舰军乃得渡淮以功累迁至都督佥事福为人朴戆驇勇每战胜诸将争前效卤获福独后王每叹曰福将军功我自知之即位大封功臣第福为首封淇国公永乐中统大军征沙漠至胪胊河败殁】宋晟【字景阳定逺人从太祖渡江积功至都督佥事太祖晚年宿将殆尽晟数有战功建文中出镇甘肃成祖即位入朝擢左都督还镇寻以招降功封西宁侯晟凡四镇凉州前后二十余年威信着絶域病卒三子长瑄建文中以指挥使御燕师战殁于灵壁次琥瑾并尚公主】郁新【字敦本临淮人洪武中以人才徴迁户部侍郎每奏事殿庭顾问天下户口田赋地理险易民间利病无巨细皆应荅无遗帝称其才寻进尚书长于综理宻而不繁其所规画后不能易然谦退自抑未当以心计自多人尤以为难卒赐祭葬】李彬【定逺人初为济川卫指挥从燕王起兵积功封丰城侯从平交趾厯镇甘肃陜西最后出镇交趾数讨叛冦有功卒赠茂国公諡刚毅】费瓛【定逺人祖愚洪武时燕山中防卫指挥使传子肃至瓛从燕王起兵有功累迁都督佥事永乐中讨平凉州叛防命镇守其地宣徳中由左都督封崇信伯从讨高煦还出镇甘肃寻卒瓛为人和易善抚士在镇十五年境内宁谧】伍云【定逺人以指挥同知从征交趾破坡垒隘留多邦城拔东西二城皆有功仁宗初随方政攻黎利陷阵死之】皇甫斌【夀州人先为兴州右屯卫指挥同知调辽海卫忠勇有智畧遇警策身先士卒宣徳五年勒兵御冦至宻城东峪自旦至晡力战矢尽援絶子弼以身卫父俱战死事闻诏褒恤】朱勇【能子厯掌都督府事以从征沙漠功加太保正统中从驾至土木额森骤至勇迎战中伏死赠平隂王諡武愍　额森旧作也先今改正】郭登【字元登武定侯英孙七岁能诗正统中从征麓川有功厯大同参将车驾北征登言敌骑已迫宜亟入紫荆闗王振不从帝北狩登悉力守御额森拥帝至城下闭门不纳景帝监国进总兵官屡破敌初贼欲取大同为巢穴数来攻为登所挫遂议和登料敌制胜诸将莫及卒赠侯諡忠武　额森译见前】汤引勣【字公譲东瓯王曽孙景泰初诏求贤才巡抚周忱以引勣应于谦见而异之稍迁至指挥佥事后分守孤山堡与贼战死方引勣官京师与刘蒲王淮等唱酧号十才子】李忠【凤阳人母殁跣足营墓庐其旁不离苫块景泰中旌表】年富【字大有怀逺人宣徳时由徳平训导擢吏科给事中紏正违失务存大体厯陜西参政迁河南布政使景泰中以右副都御史巡抚大同提督军务威名重天下天顺四年拜户部尚书酌赢缩谨出纳躬亲会计吏不能欺事闗利害僚属不敢任者富独当之部事大理防正彊直始终不渝宪宗时卒諡恭定】高越【鳯阳人成化举人授山东福山教谕时流贼猖獗知县弃城走越首倡忠义婴城死守贼退越拜监察御史清军湖广革亲藩之僭巡按辽左明功罪严军实积弛一振出知泉州府致仕归】赵辅【凤阳人袭职指挥使有文武才成化初以都督同知征大藤峡蛮贼有大功封武靖伯世袭卒赠容国公諡恭肃】周绪【凤阳诸生母防庐墓二鸠巢树异草丛生成化中旌表】汤鼐【字用之夀州人成化进士厯御史孝宗嗣位首劾大学士万安罔上误国已而安斥鼐亦出畿辅印马驰疏劾内阁尹直等奸邪无耻而荐致仕尚书王恕王竑等帝报闻宏治中劾礼部尚书周洪谟等因言少傅刘吉与万安尹直奸贪等又以尚书王恕盛暑请辍经筵鼐上疏极言不可无何刘吉因事中之戍肃州】许士俊【怀逺人年十七随父渡淮父堕水士俊哀号急入水救之父子俱死逾三日抱父尸而出】王澄【凤阳卫人母防庐墓芝产其旁宏治中旌表】余翺【字大振定逺人正徳进士嘉靖初为御史劾司礼太监张佐防蔽罪寻以议大礼系诏狱廷杖戍边隆庆初赠光禄寺少卿】刘继文【灵壁人嘉靖进士授万安知县清苦爱民累擢给事中出为浙江参政有妖僧惑众立除其奸考满与海瑞并称书天下清官第二】方震孺【字孩未夀州人万厯进士沙县知县卓异授御史巡视南城中官刘朝等被讼魏忠贤为请震孺不从辽阳破震孺一日十三疏陈兵事慷慨请犒师军民感悦命为监军巡按核军实稽功罪练士马日无暇晷王化贞弃广宁走列城闻之悉遯独前屯以震孺在得无动御史郭兴治诬劾其按辽时私魏忠贤素怨震孺诬以呪诅应坐大辟崇祯初释还流贼犯夀州震孺倡士民固守城获全史可法上其功用为岭西参议后擢右佥都御史巡抚广西闻闯贼陷京师恸哭率师勤王马士英惮之勒还镇以忧愤卒】
