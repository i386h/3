<!-- { "loadSidebar": true } -->
　　津梁箐口桥【在南寜县东八十里一名魏家墩桥】澄清桥【有三一在南寜县东南七里为中槗一在南寜县西九里为上桥一在南寜县西三岔闗为下桥俱明治中建　本朝康熙九年重建下桥又名济众桥】石堡山桥【在府治南二十里跨大河】潇湘江桥【在南寜县南跨潇湘江明景泰中建】白石江槗【在南寜县北八里跨白石江上明洪武中建　本朝康熙十一年重修】新桥【在南寜县北二十里驿道所经】砥道连虹桥【在南寜县北八十里地名小路口夏秋水涨沙岸冲决明万厯中经厯李廷倡众筑堤四百丈石桥三门泄水行者称便】迎恩桥【在南寜县北双沼之间有闸明洪武初建又有迎恩桥在寻甸州城南旧为木桥明成化二十三年易以石】中政石桥【在南寜县西南二十里水通潇湘江源　本朝康熙六年建】柳家坝桥【在南寜县东北五里】石龙桥【在霑益州东半里】山塘桥【在霑益州南一百七十里自塘溪山水经其下】阿幢桥【在霑益州南一百九十里又太平桥去阿幢桥三十里长八十尺濶二十尺交河水经其下】衍嗣桥【在霑益州南明御史缪文龙以石易木】水西桥【在霑益州北三十里】傥塘桥【在霑益州北八十里架木为之】闗东桥【在马龙州南二十五里建扵鲁婆伽岭巡司东因名】闗西桥【在马龙州西南二十五里】鲁沂河桥【在罗平州西二里明万厯七年建】块泽桥【在罗平州东北块泽江上两山壁立江上又有天生桥永平桥】通靖桥【在寻甸州东二十里长三丈濶五尺跨阿交合溪】七星桥【在寻甸州东二十里长十丈阔三尺】温泉桥【在寻甸州南三十里长十五丈濶八尺跨温泉下流明嘉靖初建】引鳯桥【在寻甸州南三十五里跨河水本朝康熙四十九年建】靖边逺桥【在寻甸州北三里】南安桥【在寻甸州东南木宻所之东二十里俗呼青石桥又所东十五里有代砖桥】红崕璋河桥【在平夷县东三里明万厯间建】界牌铺桥【在平夷县北十五里又界牌桥在县西北八里俱明万厯间建】可渡桥【在宣威州可渡河甚险本朝康熙二十八年建】
　　堤堰归龙堤【在寻甸州南二里明万厯间知府李遇春筑石堤三十余丈民徳之名李公堤】梅家坝【在南寜县府志水泻夜作笑声不絶次日即有淹溺之患】天生坝【有二一在南寜县南潇湘江上一在县北四十里灌溉甚溥】西湖坝【在南寜县东北十里明洪武间凿有闸积水灌田】大坝【在霑益州东南明洪武初筑溉三乡四堡田又有小坝在州西五里】福村坝【在陆凉州东三里】杨柳坝【在马龙州东七里】石槗坝【在马龙州东十五里】龙潭闸【在寻甸州北四里引水资灌田亩】
　　陵墓明胡洁墓【在南寜县东】唐时英墓【在南寜县北五里白石江上】朱家民墓【在南寜县西十五里王家屯】贞烈任氏墓【在南寜县境嘉靖中督学赵维垣为置墓地与其夫陈蕃合葬旌其门曰贞烈乃建祠扵墓】
　　祠庙五雷庙【在南寜县西胜峯山明永乐初建嵗扵惊蛰日祭】白蜡山神庙【在罗平州治后有龙潭嵗三月上辰日祭】李元礼祠【在南寜县南三里城南一里有古碑上刻篆书有汉光和五年闰四月十五日汉李膺等字余不可辨相传党锢之祸流李膺妻子门人扵此嵗扵二月戊日致祭】马忠庙【在南寜县】武侯祠【在南寜县北又寻甸州西北一里亦有祠】英烈侯庙【在寻甸州东六十里滇南纪逰木宻闗有小闗索岭上有武侯及闗索祠祠前铜马一乃唐时物也古柏大数围有碑云武侯平蛮防盟扵此史称亮盟南人扵木宻即此　按蜀志闗忠义传惟次子兴随丞相亮征南中有功所谓闗索者即其人也苗民称父曰索故有闗索之称】去思祠【在寻甸州治东祀明知府戴鳌林斌】烈妇祠【在南寜县西祀明曲靖卫卒陈蕃妻任氏】
　　寺观正法寺【在南寜县南十五里唐贞观中建】玉泉寺【在南寜县西南龙顶山寺旁有温泉如玉故名元至正间重修】东山寺【在霑益州南东山】龙鳯寺【一名正觉寺在陆凉州东邱雄山元至正七年建】觉照寺【在马龙州西六十里地多竒胜】归龙寺【在寻甸州南四里明成化间建又有报恩寺在州北元至正间建】石龙古寺【在平彛县北十五里左右有两坊一曰滇南胜境一曰彩彻云衢】三清观【在霑益州治北】武清观【在马龙州西四十里中和山明嘉靖间建】玉真观【在平彛县东五里明建　本朝康熙八年修】玉龙庵【在南寜县西三岔闗上】
　　名宦三国汉李恢【俞元人为别驾从事章武元年庲降都督邓方卒先主问恢谁可代者对曰先零之役赵充国曰莫若老臣臣窃不自揆惟陛下察之遂以恢为庲降都督住平夷县南土平定恢功居多】马忠【巴西阆中人庲降都督常驻平夷县至忠乃移治味县处民夷之间忠寛济有度量处事能继恩威并立蛮夷畏爱之及卒莫不流涕为立庙祀之】晋霍弋【枝江人领建寜太守统南郡事边境寜静自蜀汉厯魏晋称南中保障】防琛【兴古郡人永嘉中与姚岳仝破李雄兵仕为本郡太守】谢恕【母敛人咸和中寜州为李雄弟李夀所破雄尽有南中地惟恕不从独保郡城以事晋授寜州刺史】明王政【洪武间授曲靖知府剏制立法民夷至今守之】方用【全椒人洪武初由总旗累官至指挥使随西平侯沐英入滇开设陆凉卫即掌衞印修城池建公署兴屯田安民御冦着有嘉绩】陈敬【増城人洪武十四年举贤良官礼部郎中左迁云南曲靖府经厯署剑川州事邻冦来攻力战死】王正【江西人永乐中授曲靖知府有恵爱得民心郡立学校自正始】焦韶【灌县人宏治间授曲靖知府兴学平赋弭盗招亡郡产嘉禾民歌之曰一本两穂嘉禾满田太守焦公其徳格天】罗环【吉水人治间授马龙知州时始改流官环勤其职蛮风丕变】戴鳌【鄞县人正徳间授寻甸知府立法变蛮俗拓土城建学校】厐松【南海人嘉靖中由曲靖府治中迁知府政先教化立各乡社学训蛮中子弟有不率者以诚感之】李珊【临川人嘉靖间授马龙知州为政寛静不苛安铨之变挺身抗敌城頼以全】王尚用【安福人嘉靖间授寻甸知府剏书院新学宫平赋养孤能以徳化】胡光【徽州人隆庆中授曲靖府同知剖决如流兴废举坠城池堤堰多所修治】诸藩裕【寻甸所守御指挥大理堡作乱冦寻甸藩裕与千户戚贵卿陈万国同死扵难】李遇春【闽县人万厯中授寻甸知府濬渠道筑河堤置义田寝征调严禁纳石冈等矿场分属二十四寨土人徳之】郭俊仪【山西人天啓初授陆凉知州时酋妇设科拥兵入境焚刼俊仪率乡勇家丁躬战以御之众寡不敌遇害】周嘉映【云南中卫人天启初署霑平守备安诏庆死霑益内乱诸蛮谋不测时发兵援蜀嘉映宻书告变谓蔺州之乱逺在千里霑益之忧近在目前宜为之备语泄诸蛮衔恨后従叅将尹啓易出阵马踬为贼所害函其首以去时平夷卫指挥李加培同死扵阵】曹三防【平夷卫指挥天啓二年李天常兵败扵白水时酋妇设科酋目李贤等叛卫城陷力战死】邓继逺【广西人天啓间守陆凉政务不扰往还州卫惟一骑清洁自矢】焦润生【上元人修撰竑子明末以戸部郎中出为曲靖府知府流冦防城同御史罗国瓛被执不屈死】
　　人物三国汉尹珍【字道直牂牁郡母敛人始受许靖应奉之学以教南中】南北朝宋防龙顔【同乐人仕宋累官龙骧将军镇蛮校尉寜州刺史封卭都县侯】魏防云【郡人仕魏累官骠骑大将军开府仪同三司南寜州刺史封同乐郡侯】唐闭珊居集【盘州乌蛮精卜筮其法用细竹四十九枚占輙应蛮中以为筮师】阿畸【纳垢夷之后隐岩谷撰防字如科斗二年始成字母一千八百四十号韪书防人至今习之以为书法】明张璁【字廷璧平夷卫人成化进士厯官刑以明允称知重庆府事郡大治治中南赣闽广蛮冦为乱陞璁兵备副使建七县城堡民便之与当事不合去盗复起特诏留之建学校筑南康城盗闻风觧散寻以疾告归槖无遗赀】张濓【平夷卫人成化进士知泉州府有风裁改辰州郡多虎患濓焚香祝天引咎自责虎即逺遁】张化【寻甸人居家孝友为里闬所重初寻甸无学化与弟文忠呈请建学不报遂鬻产赴京叩阍得俞防而归】胡洁【字汝清曲靖卫人正徳进士授黄冈知县兴贤剔蠧皆有成绩后迁御史巡抚直浙江所至轸民瘼惩贪墨以母防归不复出】徐可继【南寜人性孝友父病目以舌防愈之母防病目又舐之复明父母卒庐墓三年】陈汉【字天章马龙州人正徳举人厯黔江知县广安知府养士牧民所至有循声归田杜门不入城市】唐时英【字子才南寜人嘉靖进士知平阳县以赋役不均鋭意履田凡六阅月而得其平又濬陂塘兴水利明年大旱民得以济入为戸部郎中出知真定府有水镜之颂累官陜西巡抚边境晏然】赵恺【寻甸人性行诚朴为乡里所重嘉靖六年安铨叛拥众攻城恺率乡民拒贼为贼所执刃胁之恺绐之曰待率家口相从恺至家集众泣曰吾死汝等举火焚屋母致吾尸暴露也遂自缢阖门自焚】冯世杰【寻甸人始为诸生有气莭安铨反世杰偕母李氏及弟妺匿迎防桥下为贼所获母李同其妺投水死世杰兄弟亦皆投水死】赵俸【马龙所千户安铨之难力战死扵阵】必沙【寻甸怒郎村火头有勇力知文史安铨叛同类皆从附独沙抗言拒贼贼素知其勇不敢加兵沙访府民之忠义者段恺杜文美等二十余家餽而送之防出境临别对众泣曰我不杀逆贼非丈夫也铨闻饮以毒酒而死】朱家民【字同人南寜人万厯举人厯任贵阳知府着能声擢贵州监军道勦安贼之乱建城十七座更建盘江铁鎻槗以勦贼功特晋一品服诰封三代荫一子世袭指挥使归里后置田郡中为士子科举之费又置万巻楼使合郡士诵习其中】髙其勲【字懋功初袭马龙所千戸后举武乡试为黔国公标下中军吾必奎反擢叅将守御武定及沙定洲再反来攻固守月余城防衣冠望北拜服毒死】邵元龄【陆凉州人世袭指挥沙定洲之乱其党赵应元攻陆凉城防骂贼死】尹大任【陆凉人定番州学正孙可望入滇大任语家人曰明伦堂我之西山也冠带谢祖考拜阙自缢乾隆四十一年　　予入忠义祠】
　　本朝李瀚【南寜县人康熙中任防峩县教谕猓贼犯境瀚挺身理谕之贼遂退迁知南昌县有黑鱼为祟焚檄驱之患遂息】缪以正【南寜人康熙丙午举人不受吴逆伪职后知南和县】丁运亨【南寜人康熙己酉举人事亲孝吴逆欲收人望强官之不就后任景东府教授】查奉璋【马龙人康熙已夘举人以孝闻工书善诗任路南州学正丁外艰归庐墓尽哀不复出督学蒋炯旌其庐】邹旦【宣威人事继母四十余年不懈待后母弟极友爱】王国卿【寻甸人鲁甸把总雍正八年乌防叛国卿随征力战不支投崖而死事闻赐祭防荫二子】朱服逺【南寜人积书万巻日以考定经史为事着圣门言行録诸书】
　　流寓明彭纲【治间以翰林谪戍曲靖有才名郡中学者师事之多所成就】诸葛元声【不知何许人万厯间至郡卖笔一日见诸生课艺援笔改正数处羣相叹服因请入书院教授生徒所着有咏水集五经阐蕴诗雅词林等书后与弟元敬归故乡】
