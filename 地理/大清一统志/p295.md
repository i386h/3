<!-- { "loadSidebar": true } -->
　　古迹晋陵故城【今武进县治春秋公羊传襄公二十九年呉季子去之延陵史记呉季札封扵延陵汉置毘陵县汉书地理志季札所居越絶书毘陵改为延陵晋改曰晋陵舆地纪胜有金斗城五代杨呉顺义中刺史张伯琮所筑明洪武初省旧志县有罗城即郡治旧城杨吴天祚二年筑周二十七里有竒眀洪武初改筑新城遂废又有外子城在罗城内一名金斗城亦杨呉顺义中所筑周七里有竒宋建炎中毁绍兴九年复修筑后渐圯明洪武初改筑新城西北仍其旧址东南过之又内子城在县治西北即今郡治地也唐景福初淮南节度杨行宻筑今废】武进故城【在武进县西北七十里呉大帝改丹徒为武进晋太康二年复曰丹徒分丹徒曲阿二县地别置武进县属毘陵郡宋大明末改属南东海郡隋志曲阿有武进县梁改为兰陵唐武徳三年复置属常州八年省入晋陵李吉甫元和郡县志晋置武进县于丹阳县东五十里垂拱二年复分晋陵西界置武进县于州郭内至今因之】兰陵故城【在武进县西北九十里晋太兴初置南兰陵郡及兰陵县属南徐州齐本纪中朝之乱萧整自兰陵过江居武进县之东城里时寓居江左者皆侨置本土加以南名遂为南兰陵人地里志兰陵县属琅琊郡而无南兰陵郡葢齐末郡先废也隋开皇九年并入曲阿旧志今名阜通镇又青城镇南有圆坛髙丈余广十亩西有方坛髙不盈尺广七八丈旧传为圆邱方泽葢皆齐梁时置】姑幕故城【在武进县东南东晋明帝侨置南东莞郡属南徐州宋书州郡志郡治莒县领东莞姑幕共三县齐志作东莞郡其姑幕县建武三年省舆地纪胜引旧图经云有大姑小姑二城在县西南六十里又引十道志云县有青城旧志青城在县东南二十里或云即古莒县也】春申君城【在无锡县后汉书郡国志注春申君城在无锡】无锡故城【今县治汉置元封元年封东越降将多军为侯邑宋书州郡志呉时分无锡以西为毘陵典农都尉县因省晋太康元年复立元和郡县志县西北至常州九十六里汉旧县也】暨阳故城【太平寰宇记古暨阳城在江隂县东四十里汉莫宠所筑以御海寇因名莫城晋置暨阳县于此隋省唐武徳三年复置暨阳县属暨州九年仍省入江隂今有莫城乡在县东】江隂故城【陈书本纪永定元年以江隂郡奉梁主为王隋志毘陵郡领江隂县梁置元和郡县志县东南去常州五十里本汉毘陵县之暨阳乡梁敬帝置太平寰宇记梁太平三年分兰陵置九域志在州东北九十里祥符图经县城唐天祐十年杨呉所筑周十三里有竒北濒大江内有子城宋庆元五年重修元毁旧志有古城巷在县治东北】利城故城【在江隂县西五十里晋徙置宋书州郡志晋元帝割海虞北境立东海郡及利城等县永和中移出京口县亦寄治焉文帝世为实土隋志江隂旧有利城梁丰二县平陈废入唐武徳三年复置二县属暨州寻与州俱废大平寰宇记利城战国时筑一名茗溪九域志县有利城镇舆地纪胜引舆地志云晋元帝以海虞北境之土山立利城县宋元嘉八年迁于武进之利浦今利城镇西南三里有子城基城濠遗址尚存疑古县治旧志县西有利城镇其梁丰无考】阳羡故城【在宜兴县南五里汉置髙帝五年封功臣灵常为侯邑晋永嘉四年阳羡人周圯三兴义兵讨贼有功因置义兴郡以宠之治阳羡县隋改阳羡县为义兴唐武徳七年为南兴州治又析置阳羡县属焉八年州废仍并阳羡入义兴章懐太子曰阳羡故城在义兴县南元和郡县志县北至常州一百二十里阳羡故城在荆溪南太平寰宇记阳羡故城在今县南一名虾虎城】国山故城【晋永兴初分阳羡县地置属义兴郡隋平陈废入义兴太平寰宇记国山城在县西南五十里晋元帝置于白石山成帝移扵平地去旧城七里旧志城在永丰乡西临章溪】临津故城【在宜兴县西北五十里晋永兴初分阳羡县地置属义兴郡隋平陈废入义兴唐武徳七年复置属南兴州八年废】绥安故城【在宜兴县西南八十里刘宋永初三年分广徳故彰长城阳羡义乡五县地置属义兴郡梁暕时废】义乡故城【在宜兴县东南八十里义山下晋永兴初分长兴县地置属义兴郡隋平陈废入义兴】淹城【在武进县东南二十里越絶书毘陵县城南故淹君城也东南为淹君子女冡旧志其城三重周广十五里濠堑深涧今外城多圮内濠亦堙惟内城中城屹然中濠外濠广可十五丈深亦不减三丈留城在淹城东五里周广准淹之内城相传呉王囚越质子淹留于此故名】鼓城【在武进县东北二里有方圆二城东西相对或作虎城又县北有韩城相传五代时里民韩氏筑此以保乡里县北三十里有醻城又北十五里有禄城皆五代时戍守处】胥城【在阳湖县永胜西乡东晋时侨置莒县于此陈沂南畿志胥城旧传子胥所筑】泰伯城【在无锡县东南三十里今曰梅李乡泰伯庙在焉呉越春秋泰伯之荆蛮自号为勾吴起城周三里名曰故吴刘昭后汉志注无锡县东皇山有泰伯冡去墓十里有旧宅井犹存史记正义自泰伯至夀梦俱居梅里村在无锡县东南六十里苏州北五十里诸樊始徙呉太平寰宇记云泰伯城西去县四十里平地髙三丈顾野王舆地记呉筑城扵梅里平墟即此】阖闾城【在无锡县西南五十里近太湖故址犹存顾欢呉地记伍员伐楚军还筑大小二城】范蠡城【在无锡县西十里今名斗城太平寰宇记歴山西有范蠡城】黄城【在无锡县西与斗城相近俗谓之黄斗城史记楚考烈王徙封黄歇扵江东城故呉墟为都邑太平寰宇记有黄城去城十二里】鸭城【太平寰宇记西去无锡县十二里相传呉王牧鳬鸭处旧志又有麋城在县东二十里吴王豢麋处】鉴浦城【太平寰宇记在江宁县西十八里古老云陈至徳元年江隂郡守傀启徙郡县治长浦因筑此城旧志亦曰夏浦城隋开皇九年复还今治而城废】盗城【舆地纪胜在江隂县南三十里相传盗跖尝居此旧志有陶城在县东南三十里相近又有闾城郭城相传皆南唐屯戍处而陶城为大葢即盗城之讹】舜城【舆地纪胜江隂县有东舜城西舜城二乡有舜井旧志在县东南七十里今曰东顺乡西顺乡】东浦亭【太平寰宇记在宜兴县东三十五里】章浦亭【在宜兴县西二十五里章浦侧臧荣绪晋书云周处封章浦亭侯即此旧志章浦亭在洴浰浦中】山亭【太平寰宇记在山东南四面水入荆溪风土记云后汉建武时封蒋澄为山亭侯旧志山亭在宜兴县西六十五里以山为名元置巡司明废】天子路【在武进县西北齐书祥瑞志太祖旧郷有大道相传秦皇所经呼为天子路旧志在万嵗镇西】九里村【在武进县北门外宋秦始二年孔顗等以会稽诸郡之兵西应晋安王子勋前军孙昙瓘军扵晋陵九里列五城互相应援胡三省通鉴注其地去城九里】马驮沙【在靖江县境广陵志三国呉赤乌中有白马负土入江壅积而成遂有东西二洲因呼为马驮沙一名骥沙又名隂沙宋建炎三年岳飞渡百姓扵隂沙歴宋以来居民渐蕃为泰州属县地设巡司治之元改属江隂县明成化三年増设县丞扵此七年置县治焉旧志嘉靖三年西沙蕉山港得断碣云呉大帝牧马大沙隔江一洲为牧马小沙葢俗讹合牧马为一声又讹大为驮也】毘陵宫【在武进县东南十五里地名夏城镇隋大业十二年扵郡东南起宫苑周十二里内为十六离宫环以清流防以嘉木拟扵东都西苑而竒丽过之未及临幸寻以盗起遂为邱墟今自城而东南冈阜环列地形髙昂即离宫故址也】避暑宫【在阳湖县东南马迹山之内闾湾世传呉王阖闾避暑之处其迹尚存】黄埠墩【在金匮县南二里　本朝乾隆十六年二十二年二十七年】
　　【翠华南巡俱有御制黄埠墩诗其上有观音楼二十二年】
　　【御题匾额】薝卜亭【舆地纪胜亭在武进县太平法华寺宋苏轼有诗】东五亭【舆地纪胜在武进县东南二里唐大歴中刺史独孤及建拟谢安东山之逰贞元中刺史韦夏卿加置四亭合而为五故又曰东五亭夏卿有记】多稼亭【在武进县西北宋明道间建】舣舟亭【在府治东南三里宋苏轼常系舟于此后人因以名亭亭前有池如偃月相传苏轼洗砚处　本朝乾隆二十二年二十七年三十年翠华南巡】
　　【御制跋马过常州至舣舟亭进舟诗两叠原韵又颁玉局风流御匾一】品泉亭【在无锡慧山本朝】
　　【圣祖仁皇帝南巡驻跸惠泉上御书品泉二字刻于漪澜堂遂名品泉亭乾隆三十年翠华南巡颁　　　御制品泉亭诗四首】二泉亭【县志二泉伏涌潜泄畧无形声池二同覆一亭圆为上池方为中池两池隔尺许本有穴相通挠之则俱动而中池之味逺不逮上汲泉者瓶罂负担皆上池独给之　本朝乾隆二十七年翠华南巡】
　　【御制二泉亭诗】绣岭亭【在无锡县慧山西宋光禄滕中允建以花木繁盛故名】曲水亭【舆地纪胜在无锡县慧山寺前其水九曲中有方池一名浣沼眀统志梁建宋县令苏舜钦重凿渠引水流觞】赤石亭【舆地纪胜在江隂县东三十里上有周穆王庙下有砂砂】练江亭【舆地纪胜在江隂县圃子城上】凝露堂【舆地纪胜在州宅西偏唐大歴中州内防东阶下二松甘露下降刺史独孤及上其事畧曰根榦枝叶露洒皆徧洁白凝沍味同饴蜜今凝露之名葢取诸此】匪懈堂【在武进县治西宋建光宗在东宫时书扁以赐呉城】李公书堂【在无锡县慧山舆地纪胜唐李绅幼肄业于慧山龙凤院有题惠山六诗】漪澜堂【在二泉傍背山临流明李东阳篆额宋蘓轼诗有还尘土足一歩漪澜堂之句堂基旧为真赏亭宋苏绅宰邑建亭亭前凿池方丈深二尺即泉之下池　本朝圣祖仁皇帝南巡尝】
　　【驻跸于此乾隆二十二年二十七年三十年四十五年翠华南巡屡颁御制漪澜堂诗并御书堂额】浮逺堂【在江隂县君山上取苏轼江逺欲浮天之句北临大江南望城市一郡之胜概也孙觌有诗】清白堂【在江隂县治内舆地纪胜在郡圃淳化中郡守赵遂良训词有清白传家之语因以名堂】双桧堂【舆地纪胜在江隂县射防后前有双桧故名其榜三大字张孝祥书】东坡别业【舆地纪胜在宜兴县滆湖去县四十里尝有诗云买田阳羡吾将老即此】飞霞楼【在武进县元妙观东北虚敞髙爽元虞集为记】望湖阁【在无锡县惠山寺北唐李绅建以望芙蓉湖】清閟阁【在金匮县东南梅里乡元髙士倪瓉故居又有云林草堂】竹炉山房【县志王舎人绂画壁并竹茶炉在听松庵绂尝病目寓庵之秋涛轩既愈图庐山景扵轩之左壁黄少保淮乃题长歌于其右时有竹工至自吴兴因造炉式编竹为之髙不盈尺圆上方下道家乾坤壶规制精宻并图画以传后壁燬扵火竹炉及诗卷移贮惠山寺改恵山寺弥陀殿为竹炉山房　本朝乾隆二十二年二十七年三十年四十五年四十九年翠华南巡屡驻】
　　【清跸御制竹炉图诗及王绂竹炉煎茶图卷三叠前韵并颁御书匾额】阳羡馆【在荆溪县荆溪上唐建张祐有记】荆溪馆【在荆溪县漕湖上以通荆溪故名宋髙宗尝驻跸扵此】寄畅园【县志在惠山寺左明正徳中尚书秦金并南隠沤寓二僧舍为之初名鳯谷行窝后副都御史秦燿易今名　本朝】
　　【圣祖仁皇帝南巡屡驻跸于此有】
　　【御制诗并御书额二聫一乾隆十六年二十二年二十七年三十年
　　四十五年四十九年翠华南巡俱有】
