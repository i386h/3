<!-- { "loadSidebar": true } -->
　　山川屏山【在州北二十里列翠环抱如屏幛然一名平山下有平山湖】盘龙山【在州北二十里亦名秦桥山有石蟠伏如龙鳞甲皆具尝有云气凝聚山东有双泉同源分派左清右浊】重冈山【在州东南三十里隋重冈城以此得名州志相近有碧山以土碧故名】栁山【在州东南五十里上多古栁】巉石山【在州东南七十里与五河县接界南对盱眙县之浮山郦道元水经注淮水东又至巉石山五河县志有铁锁岭在县东三十里横跨淮口葢即古巉石山也】车门山【在州东南八十里山下有路通车相近有峰山上多峰峦又有赤山以土色多赤故名】九山【在州东南一百里寰宇记九山在废徐城县西北七十里州志俗呼为九冈十八洼】鹿鸣山【在州西南三十里】朱山【在州东北寰宇记朱山在虹县东北三十里即朱买臣故地县志朱买臣梁元帝时人傍有高堆呼为买臣墓上有圣水井稍西为峰山下有峰山湖北为马鞍山】四山【在州东北五十里下有四山湖山之西有四山仓今废又赤山在东北七十里三面皆水】甓山【在州东南一百三十里山形如甓故名又有粉山亦在州城西州志以山出土粉故名】第一山【在盱眙县治东为县治主山旧名慈氏山上有米芾书第一山三字故名】台子山【在盱眙县东一里寰宇记宋元嘉中臧质守盱眙以拒魏师魏人造努台于此以射城中故名】盱眙山【在盱眙县东四十里其山形若马鞍旧名马鞍山唐天寳中改名】玉环山【在盱眙山西八十里寰宇记在招信县西二十五里又名女山状如玉环形势回旋县志玉环山下有女山湖】紫阳山【在盱眙县西一百里一名九□山其阴多赤土相传昔人铸剑于此上有磨剑石】浮山【在盱眙县西一百二十里五河县东三十里两县分界处上有浮山洞水经注浮山北对巉石山梁天监中立堰于二山之间李吉甫元和郡县志浮山堰在招义县西北六十里与荆山堰同筑寰宇记临淮山在濠州东九十五里俯临长淮山下有水穴去水一丈淮水泛滥其穴即髙水灭其穴还低有似山浮亦号浮山】清风山【在盱眙县治南又南又南为望州山去县五里自南而登可望见州城】九头山【在盱眙县南三十五里上有九邱故名或谓之塘山冈阜重叠溪涧萦纡凡四十里接天长县界】东山【在盱眙县治东南三里宋元嘉二十八年魏主攻盱眙筑长围运东山土石以填堑县志山有石洞左曰灵闗右曰剑璧皆曲折相通】都梁山【在盱眙县东南五十里隋书地理志盱眙有都梁山伏滔北征记都梁山有都梁香草因以为名寰宇记山在县南十五里】东阳山【在盱眙县东南七十里寰宇记东阳山有池水名天井冬夏水深五丈县志一名云山山有龙潭】上山【在盱眙县西南一里上有招洞其北麓有归云洞】宝积山【在盱眙县西南三里与都梁山相接山　　足有石刻道徳二大字又西南为鲁山末山】清平山【在盱眙县西南八十五里亦名青山宋绍兴间刘泽保聚于此金人不敢近其城垒故址犹存】三台山【在盱眙县西南一百五十里县志三台山有三峰东西南鼎立上可屯十万众宋建炎中刘纲保聚于此元末定逺豪王弼亦结寨其上】斗山【在盱眙县东北五里寰宇记斗山与都梁山相连枕淮水县志一名山下瞰淮流其势徙峻故名】君山【在盱眙县东北六里亦名军山宋元嘉中魏主围盱眙作浮桥于军山絶水陆道县志相传邓艾尝屯军于此筑堰溉田】长园山【在盱眙县东北七里魏书太武还攻盱眙筑　长围一夕而合】下山【在盱眙县东北三十里宸宇记禹治水三至桐柏山获淮涡水神曰支无祈鎻之山之足淮水乃安流注海】覆釜山【在天长县西五十里县志覆釡山产石黒而砺相传周世宗征淮南尝驻跸于此】冶山【在天长县南四十五里县志相传汉呉王濞治铸此上有天井白龙池珍珠泉铁牛仙人二洞】道人山【在天长县东南三十五里通志山上有泉大旱不竭】横山【在天长县东南五十里宋建炎中刘纲保聚此中其南有踟蹰山相传陈荀朗破郭元建于此或云左传楚子伐呉观兵于坻箕之山即此葢以音相近故也】红山【在天长县城西北隅有髙阜日光掩映赤色殷然县志包孝肃名曰红山今俗呼曰胭脂山】金冈山【在五河县南二里县志土色纯黄形势尖耸故名】翠栢山【在五河县西南六里】铜城冈【在天长县西北四十五里旧名大铜山】卧龙冈【在五河县南七里下有龙潭故名】陡冈【在五河县北二里县志横冈纡回峻崖壁立沱河汛滥不能南徙者实此冈为之障也】瑞岩【在盱眙县西北其下有玻瓈泉】淮水【自鳯阳府鳯阳县流入经五河县东南又东经州南与盱眙县分界又东北入淮安府清河县界水经注淮水东迳夏邱县南涣水注之又东至□石山潼水注之又东迳浮山又东迳徐县南厯涧水注之又东池水注之又东蕲水注之又东厯客山盱眙县故城西又东迳广陵厯淮阳城又东北至下邳淮阴县西五河县志在县东南二里乃淮浍沱漴潼五河防处曰五河口州志淮河迳州南一里又东北迳草嘴刘沟洪泽湖至清河县防黄河其支流则由大涧口施家沟周家桥髙良涧武家墪等处散入射阳白马诸河明隆庆六年淮黄俱滥清口淤塞万厯二年淮水又溢河臣潘季驯始筑髙家堰其后于大小涧口等凡八湖旧道尽筑隄防自是淮水益壅而泗州大病二十一年按臣牛应元始议开金家湾芒稻河泄湖水入江继议开髙堰南五十里周家桥泄淮水入湖又开髙堰北五十里武家墩以杀其势此开三闸之始也其后乃建武家墩闸由永济河逹泾河下射阳湖建髙良涧闸由坌河入泾河建周家桥闸由草子湖寳应湖入子婴沟下广阳湖　本朝康熙三年淮溢武家墩髙良涧闸堤頺卸周家桥亦启闭失时清口沙日渐于塞髙寳之人议筑周家桥南三十里翟家坝遣官蹋勘称为天然减水止令填平决口不许加土増髙以塞水路十九年淮水泛滥堙没州城舟楫往来多梗乾隆四十二年移徙州治与淮较逺盱眙县志淮水在县北二里漫连万嵗湖东流环绕市岸通寳积桥及陡山新河诸水又东北一百五十里入清河口防于黄河】潼水【在州西俗曰南潼河水经注水首受潼县西南潼陂南迳夏邱县絶蕲水迳夏邱县故城西又东南流迳临潼戍西又东南至巉石西南入淮寰宇记潼水在县西三百步自万安湖南隋大业元年开汴河防潼水县志南潼河源出羊城湖环县西门南流经五河县入淮有响水潭潼汴合流于此波涛相撃声如雷吼】北潼水【在州北水经注潼水上承潼陂东北流迳潼县故城北又东北迳睢陵县下防睢水县志北潼河源出县北小曲里东流出白洋河入骆马湖本朝康熙十一年知县龚起翚尝议开濬又有凄河在县东北北流入北潼河新河在县东东北流入凄河】涣水【自鳯阳府灵壁县流入五河县南一名浍河水经注涣水自谷阳东南经白石戌南迳虹城南合洨水又东南入淮五河县志旧在县南一里两岸陡峻明嘉靖二十年水涨沙淤徙于此浒】汴河【自州北绕明祖陵东北至州旧城南入淮即宋通济渠故道今上流堙塞有夏月水涨舟揖仅通州境】红蓝河【在州东南寰宇记徐城县东十里有红兰河南流入淮其河上流有村隋时宫人种红蓝于此故名】一字河【在州东南隋时所开直通河口入淮以河形直如一字故名】直河【在州东南宋崇宁三年开此以通汴州西北有黄冈口东至直河口约五十余里淮水泛滥辄由二口溢入诸河唐书地理志盱眙县有直河太极元年勅使魏景清引淮水至黄土冈以通州寰宇记在县北六十步县郭内】溧河【在州东北即古厯涧水道源徐陂南流絶蕲水经厯涧戌西通塔影湖注于淮】池淮【在盱眙县西自凤阳府定逺县流入水经注池水出东城县东北流迳东城县故城南又东北流厯二山间东北入于淮谓之池口】啄戈河【在盱眙县西寰宇记啄戈河在招信县东二百步其河濶四十丈旧志有津里河木塲河在县西南源皆出嘉山北流入淮】运河【在盱眙县东北一名新河宋史河渠志元丰六年开归山运河初发运使许元自淮隂开新河属之洪泽避长淮之险凡四十九里至是发运使蒋之竒建言自归山蛇浦下属洪泽凿左肋为腹河取淮为源亘五十七里有竒王圻续文献通考新河在盱眙县彭城乡】秦兰河【在天长县东四十里源出横山北流入髙邮界】白杨河【在天长县西二十五里源出浮山流迳城濠一名城防河下入石梁河又得胜河在县北七里涧谷诸水滙流相传汉髙祖破英布于此东北入石梁】涧河【在天长县西四十五里源出覆釡山西南三汊合流北入石梁河又铜城河在县西北受铜城冈诸水东入石梁】石梁河【一名官河在天长县西北三十里自滁州来安县流入又东北流入髙邮州界宋书符瑞志元嘉二十九年广陵肥如石梁涧中出石钟九口宸宇记石梁溪源出滁州界石涧中县志石梁河滙天长以西之水东北流滙为丁溪湖五湖入髙邮界】漴河【在五河县南二里源出南湖东流入滙】沱河【自鳯阳府灵壁县流入至五河县西北合浍水入淮又有澡龙滩在沱河之南】峯山湖【在州东南峯山下通淮水又栁山湖在州西北九十五里栁山下】甓山湖【在州东南甓山下长十余里下流入淮】塔影湖【在州东南湖东有龟山寺塔日照塔影入湖故名长六十里濶五十里北通溧河东连洪泽】永泰湖【在州东南元和郡县志在徐城县南二里周三百六十三里中多鱼尤出朱衣鲋寰宇记在临淮县北五十里隋大　业三年开通济渠塞断沥水自尔成湖因乡为名】龟山湖【在州东南与盱眙县下龟山对岸又东北七十里许有雁门闗湖】髙平湖【在州东南即古髙平县地今沦为湖又北为剏泊湖其西为严家湖相连入于湖】万安湖【在州】
　　【城西北即潼陂也水经注潼县西南有潼陂元和郡县志潼陂一名万安湖周回四十里在虹县北五里宋史河渠志熙寜九年刘瑾言万安湖小河可兴置从之金史河渠志元光元年开长直沟由万安湖舟运入汴至泗以贮粟县志疑即今之羊成湖】万嵗湖【有二一在盱眙县西二里方圆四十里周世宗攻泗州驻跸于此民皆呼万嵗因名又名西湖一在天长县西五里相传秦始皇东游至此寰宇记天长县有万嵗湖在城西二里方圆曰十里】马过湖【在盱眙县西三十里县志明靖难兵起留疑兵过盱眙潜自渡淮乗马过湖既渡水深不可测】丁溪湖【在天长县东北三十里】五湖【在天长县东北四十余里五水合一而名东接髙邮之毘沙河又县北四十里有瓶冈湖东接五湖舟通髙邮】蔵珠湖【在天长县东北县志】
