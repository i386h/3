<!-- { "loadSidebar": true } -->
　　掖县【附郭东西距一百四十五里南北距一百里东至登州府莱阳县界六十五里西至昌邑县界八十里南至平度州界四十里北至渤海六十里东南至平度州界五十五里西南至平度州界六十里东北至登州府黄县界八十里西北至海口四十里春秋莱国地战国齐夜邑汉置掖县为东莱郡治后汉为掖侯国属东莱郡晋复为郡治宋因之后魏皇兴四年兼为光州治隋仍为东莱郡治唐为莱州治五代宋金元明不改　本朝属莱州府】平度州【在府城南少西一百里东西距一百五十五里南北距一百三十里东至登州府莱阳县界七十七里西至昌邑县界七十八里南至胶州界七十七里北至掖县界五十五里东南至即墨县界七十五里西南至高宻县界七十五里东北至登州府招逺县界二百里西北至昌邑县界八十里汉置胶东国治即墨领郁秩县后汉为侯国属北海郡晋宋因之后魏为长广郡治北齐废郡为长广县隋仁夀元年改曰胶水县属东莱郡唐属莱州五代宋金元皆因之明洪武二十二年始置平度州省胶水县入之仍属莱州府本朝因之】潍县【在府城南少西二百八十里东西距八十五里南北距一百二十里东至昌邑县界六十里西至青州府昌乐县界二十五里南至昌乐县界四十里北至海八十里东南至青州府安邱县界六十里西南至昌乐县界四十里东北至昌邑县治八十里西北至青州府夀光县界四十里汉置平夀县属北海郡后汉及晋宋因之后魏为北海郡治北齐改曰高阳郡隋开皇初郡废改下宻县十六年于县置潍州至大业初州废改县曰北海属北海郡唐武徳二年复置潍州八年州废以县属青州五代因之宋建隆三年于县置北海军干徳三年复升为潍州属京东东路金属山东东路元属益都路明洪武初以州治北每县省入九年废州为潍县十九年改属平度州莱州府本朝因之】昌邑县【在府城西一百一十里东西距八十里南北距一百九十里东至平度州界五十里西至潍县界三十里南至高宻县界一百里北至海九十里东南至高宻县界六十里西南至青州府安邱县界六十里东北至掖县界七十里西北至潍县界五十里汉置都昌县属北海郡后汉因之晋属齐郡后省宋建隆三年始于故县界改置昌邑县属潍州金元因之明初属青州府洪武九年改属莱州府二十一年属平度州仍莱州府　本朝因之】胶州【在府城南二百二十里东西距五十五里南北距一百七十里东至即墨县界三十里西至高宻县界二十五里南至海一百二十里北至平度州界五十里东南至海二十五里西南至青州府诸城县界一百二十里东北至即墨县界七十里西北至高宻县界三十里春秋介国战国属齐汉置黔陈县属琅邪郡后汉为黔陬侯国属东莱郡晋初属城阳郡元康十年改属高宻郡宋魏因之北齐置平昌郡隋开皇初郡废十六年改置胶西县大业初省黔陬县入焉属高宻郡唐武徳六年省胶西入高宻宋元祐二年复置胶西县兼临海军使属宻州金因之元太袓始于县置胶州属益都路明洪武初省胶西县入州属青州府九年改属莱州府　本朝因之】高宻县【在府城南少西一百五十五里东西距八十里南北距一百里东至胶州界三十里西至青州府安邱县界五十里南至青州府诸城县界六十里北至平度州界四十里东南至胶州界二十五里西南至诸城县界六十里东北至平度州界五十里西北至昌邑县界六十五里汉初置高宻县属齐国文帝十六年分置胶西国元封三年国除为胶西郡本始元年改置高宻国治高宻兼领夷安县后汉建武十三年省高宻国二县皆属北海国晋初属城阳郡元康十年复置高宻国二县属之宋孝武仍并属北海后魏延昌中复置高宻郡治高宻领夷安北齐徙郡治东武省夷安县入之隋属高宻郡唐属宻州武徳六年移县治夷安城五代及宋金因之元改属胶州明初属青州府洪武九年改属胶州仍莱州府　本朝属莱州府】即墨县【在府城南少东二百五十里东西距一百八十里南北距一百六十里东至海一百二十里西至胶州界六十里南至海九十里北至登州府莱阳县界七十里东南至海六十里西南至胶州界七十里东北至莱阳县界八十里西北至平度州界七十里战国齐即墨邑地汉置不其县属琅邪郡后汉为不其侯国属东莱郡晋仍曰不其咸宁二年置长广郡于此刘宋因之太始四年又分置东青州于此后魏移长广郡治胶东以不其为属县北齐县废隋开皇十六年始改置即墨县属东莱郡唐属莱州五代及宋金因之元太祖二十二年改属胶州至元二年省入掖胶水二县寻复置明初属青州府洪武二年改属胶州仍莱州府　本朝属莱州府】
　　形势土疎水濶山高海深【太平寰宇记】罗山亘其东潍水阻其西神山距其南渤海枕其北内屏青齐外控辽碣【旧志】
　　风俗人性刚强志气缓慢此水土之风也【太平寰宇记】男有鱼盐之利女有织纺之素澹泊自足不尚文餙【元志】
　　城池莱州府城【周五里有竒门四池广四丈明洪武四年筑　本朝康熈中屡修乾隆二十一年重修】平度州城【周五里有竒门三池广一丈八尺明洪武二十二年修】潍县城【周九里有竒门四池广二丈明崇祯十二年増修　本朝乾隆十三年重修】昌邑县城【周五里门三池广二丈明万厯五年増筑崇祯十三年甃以砖】胶州城【周四里门三池广二丈五尺明初筑洪武八年甃以砖万厯年间増修　本朝顺治十六年康熈七年五十一年俱重修乾隆三十二年又修】高宻县城【周三里有竒门四池广二丈元旧址明嘉靖二年修　本朝顺治康熈年间屡修乾隆三年复修】即墨县城【周四里门三池广二丈正徳二年修万厯二十八年易以砖　本朝康熈二十六年四十三年六十一年乾隆十五年先后修葺】
　　学校莱州府学【在府治东南宋明道间建明成化初修　本朝顺治十五年康熈五年俱重修入学额数二十名】掖县学【旧在南门外明成化初迁县治西南屡加修葺　本朝顺治十四年康熈二十七年四十八年乾隆二十一年先后重修入学额数二十名】平度州学【在州治东南元元统间建明洪武十六年修　本朝顺治间屡修入学额数十二名】潍县学【在县治东南元延祐元年建明洪武三年修本朝康熈九年乾隆六年重修入学额数十五名】昌邑县学【在县治东金大定间建明洪武三年修　本朝顺治三年十七年修乾隆六年重修入学额数十二名】胶州学【在州治东南金承安间建元末燬明洪武八年重建】
　　【本朝顺治十八年及康熈间屡加修葺乾隆十六年复修入学额数二十名又归并灵山卫入学额数五名共二十五名】高宻县学【在县治东南元至元三年建明洪武初重修　本朝康熈二十六年重修入学额数十五名】即墨县学【在县治东元至元间建明洪武九年重建】
　　【本朝康熈九年十二年重修入学额数十五名又归并鳌山卫入学额数八名共二十三名】北海书院【在府治东旧为推官署康熈五十六年按察使黄炳改建书院又海山书院在府治南康熙三十年海防道丁蕙建平度州有胶东书院在州治东乾隆二十六年建其余各州县皆有义学按莱州府治西南旧有东莱书院明正徳间迁府学之东祀宋儒吕祖谦府治南旧有东莱小学】
　　【明万厯三十年知府魏文明建平度州东旧有蔡文忠书院明正统间为宋蔡齐建太泉之南有太泉书院明正统六年知府官贤建两髻山中有两山书院明嘉靖二年建潍县西南二十里有麓台书院相传汉公孙宏读书于此明尚书刘应节建即墨县治东有东崖书院明成化间侍郎蓝章建今并废附记于此】
　　戸口【原额人丁二十三万一百八十二又兹生人丁一万七千二百四十】
　　田赋【十万九千四百八十四顷六十亩二分零额徴地丁银三十一万三千五百六十七两九钱一分一厘零米二千五百七十九石四斗七升二合零谷七百三十一石二斗九升九合零】
