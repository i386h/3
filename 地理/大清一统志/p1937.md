<!-- { "loadSidebar": true } -->
　　古迹朔方故城【在右翼后旗界内诗小雅城彼朔方史记匈奴传秦始皇使防恬将十万众北击胡悉收河南地因河为塞筑四十四县城临河十余年诸侯叛秦匈奴复稍度河南与中国界于故塞后冒顿南并楼烦白羊河南王悉复秦使防恬所夺匈奴地与汉闗故河南朔至朝那肤施汉书卫青传元朔元年青为车骑将军明年出云中以洒至髙阙走白羊楼烦王遂以河南地为朔方郡使苏建筑朔方城后汉书顺帝纪永和五年徙朔方居五原魏志建安二十年省朔方郡晋书载记赫连勃勃父卫辰符坚以为西单于屯伏耒城遂有朔方之地为魏所杀姚兴以勃勃为五原公镇朔方义熙二年僭称大夏水经河水东南迳朔方县故城东北括地志朔州故城夏州朔方县北什贲故城是元和志什贲之号盖畨语也按朔方郡前汉治三封后汉治临戎而朔方县为属县郡地南连北地东界五原云中东南接西河上郡河之北岸为髙阙塞至赫连勃勃始于朔方之南奢延水之北筑统万城元魏于此置夏州隋唐因之号朔方郡在今榆林府西南二百里非汉朔方故地明统志又以宁夏卫为朔方不知寜夏乃汉北地郡富平县北境唐之灵州地与汉朔方无涉也】临河故城【在故朔方城西北汉置属朔方郡后汉省水经注河水自髙阙南又东迳临河县故城北又南河东迳临戎县故城北又东迳临河县南　按黄河北流迳古朔方之西行五百余里一支分为二岐东注水经所谓南河也其北河流至套外之阿尔布坦山南迤西溢为大河土名腾格里脑儿即古屠申泽也自此屈而东流过古髙阙南行二百里许稍东南流又折而西南与南河合水经所谓北河南屈迳河目县左又南合南河是也始直向东行经古五原之南至大土尔根河入河处始转向东南行过古东胜州境以地势测之汉临河县在北河之南南河之北水经所谓自髙阙南而东迳故城北者北河也自临戎县北而东迳县南者南河也】渠搜故城【在故朔方城东汉置属朔方郡为中部都尉治后汉省水经注河水自朔方东转迳渠搜县故城北】广牧故城【在故朔方城西汉置属朔方郡为东部都尉治后汉末省水经注南河自临河县南临戎县北又东迳广牧县故城北】临戎故城【在故朔方城西河向北流之东岸汉书地理志朔方郡领临戎县武帝元朔五年城后汉书郡国志朔方郡治临戎县水经注河水北迳临戎县故城西元朔五年立旧朔方郡治元和志丰州永丰县在州西一百六十里本汉临戎旧地后汉末废北人又谓之贺葛真城周武保定三年于此置永丰镇隋开皇五年废镇置永丰县武徳六年省永徽元年复置延绥志临戎县故城咂把湖在其内　按前汉朔方郡治三封三封故城在套外黄河西岸水经注曰河水东北迳三封县故城东十三州志云在临戎县西一百四十里是也元和志曰汉武帝置朔方理在三封在丰州西一百里其地在今鄂尔多斯右翼后旗正西河外又窳浑故城沃壄故城皆在套外水经河水北过朔方临戎县西又北有枝梁东出谓之锢口东迳沃壄故城南又北屈而为南河出焉又北迤西溢于窳浑县故城东又屈而东流为北河按此则沃壄故城当在今套外河水北流一曲之西而窳浑故城则在今阿尔坦山之南腾格里湖之侧朔方一郡惟此三县在套外耳】奢延故城【在右翼前旗西南汉置属上郡后汉因之晋省水经注奢延水出奢延县西南赤水阜东北流迳其县故城南　按奢延水即今榆林之无定河及石窑川河旗西南哈栁图河额图浑河即古奢延县也】白土故城【在左翼中旗南汉置属上郡后汉因之晋省水经注圁水出白土县圁谷东迳其县南括地志白土故城在盐池东北三百九十里按其地近今神木县北】大成故城【在左翼前旗界汉置属河西郡后汉曰大城改属朔方郡后废后汉书南匈奴传逢侯将万余骑向满夷谷邓鸿等追击逢侯于大成塞破之】富昌故城【在左翼前旗界汉书地理志西河郡武帝元朔四年置治富昌县有盐官后汉书顺帝纪永和五年南匈奴左部叛徙西河居离石注离石在郡南五百九里西河本都平定县至此徙于离石水经注湳水东迳富昌县故城南隋书地理志榆林郡富昌开皇十年置榆林旧志富昌故城在故胜州南　按汉书西河郡自治富昌后汉书注谓初都平定当是后汉初所徙治也隋复置富昌属榆林唐初省其地直今榆林府东北】美稷故城【在左翼前旗东南汉置属西河郡后汉因之晋省水经注湳水出西河郡美稷县　按通典隰城县有美稷乡在今山西平定州界乃后汉中平中所徙置非前汉故县也】代来城【在左翼界内晋书赫连勃勃载记苻坚以卫辰为西单于督摄河西诸部屯代来城通鉴晋太元十六年魏王珪自五原金津南济河径入卫辰国直扺其所居悦跋城胡三省注悦跋城即代来城也】胜州故城【在左翼后旗隋书地理志榆林郡开皇二十年置胜州大业初置郡元和志胜州战国时为赵地始皇时为云中郡汉末匈奴侵边其地遂空晋末属赫连氏后魏迄周往往置镇不立郡县隋开皇三年于此置榆林郡七年又置榆林县属云州二十年割云中之榆林富昌金河三县置胜州大业五年以胜州为榆林郡十五年郡人郭子和以城入突厥武徳四年子和归国其地又陷梁师都贞观二年平师都三年仍隋旧理置胜州以决胜为名又西至麟州四百里至夏州九百里南至银州七百里北至丰州七百里又榆林郡郭下本汉沙南县地北近榆林因名属云州二十年改属胜州榆林闗在县东三十里开皇三年置乐史太平寰宇记胜州西北至河十里正东至河四十里陜西通志胜州城在榆林卫东北四百五十里　按其地在套内东北濒黄河屈南流处与辽金东胜州相近但隔河耳又按唐胜州在丰州东不在南元和志于丰州下既云东至胜州五百三十里此又云北至丰州七百里疑误】丰州故城【在右翼后旗界内隋书地理志五原郡开皇五年置丰州仁夀九年置总管府大业九年有废治九原县元和志丰州在秦上郡之北境汉置朔方郡灵帝末羌胡扰乱城邑皆空永嘉后匈奴卫辰父子居其地后魏为夏州之北境周武帝于今永丰县置永丰镇隋开皇三年于镇置丰州后废贞观四年突厥降附又权于此置丰州都督府不领县惟领蕃戸以史大柰为都督十一年大柰死复废府以地属灵州二十二年又分置丰州天寳元年改为九原郡乾元元年复为丰州东至胜州五百三十里西南至灵州九百里东南至夏州七百五十里西北至河西城八十里又九原县郭下本汉之广牧县地永徽四年重置县其城周隋间谓之甘草城唐书唐休璟传永淳中突厥围丰州朝廷议弃丰保灵夏休璟上疏曰丰州控河遏寇号为襟带自秦汉以来常郡县之土田良美宜耕牧隋季丧乱不能坚守乃迁就灵庆戎羯得以乘利而交侵始以灵夏为邉唐初募人实之西北一隅得以完固今而废之则河防地复为贼有而灵夏亦不足以自安非国家利也髙宗従其言　按丰州至宋庆厯中陷于西夏嘉祐七年复以府州萝泊川置丰州地在今河套东南陜西府谷县之北非此之隋唐所置丰州也】废宥州【在右翼前旗西南有新旧二州俱唐置元和志废宥州在盐州东北三百里开元二十六年置寳应以后废新宥州在废宥州东北三百里东去麟州六百里西南至灵州六百五十里南去盐州六百里初调露九年于灵州南境置鲁丽含塞依契等六州以处突厥降户长安四年并为匡长二州神龙三年复置兰池都督府在盐州白池县北八十里仍分六州各为一县以之开元十一年康待宾叛克定后迁其人于河南江淮诸州二十六年还其余党于此置宥州以寛宥为名也后为宁朔郡领县三曰懐徳延恩归仁天寳中宥州寄理经畧军寳应以后因循遂废元和九年诏复于经畧军城置宥州乃为上州于州郭下置延恩县为上县改夏绥银观察使又自州北至天徳置新馆十一所从天徳取夏州乘传奏事四日余便至京师旧唐书地理志宥州天寳元年为宁朔郡至徳二年改为懐徳郡都督府乾元元年复为宥州元和十五年移治长泽县为吐蕃所破长庆四年夏州节度使李祐复置】髙望废县【在右翼前旗直榆林北汉置属上郡为北部都尉治后汉省】虎猛废县【在左翼前旗界内直榆林北汉置属西河郡后汉省又汉置西河郡领増山县北部都尉治有道西出当塞又谷罗县武泽在西北后天徳省其地俱在今套内之南与榆林邉界接境】河滨废县【在左翼前旗界内元和志河滨县本汉沙南县地后魏及周为银城县地隋为榆林县地贞观三年于此置河濵县东临河岸因以为名改云州为威州立嘉名也八年废威州以县属胜州河濵闗在县东北贞观七年置唐书地理志胜州河濵县贞观三年以县置云州四年曰威州八年州废来属寰宇记县在胜州南一百九十里五代时与州俱废　按此在黄河西岸为唐时胜州之河濵若辽置东胜州亦领榆林河濵二县其地在黄河东岸北隋唐旧地也】故白城【在右翼前旗界内直榆林西元和志故白城一名契吴城在夏州朔方县北一百二十五里契吴山赫连氏因山所筑勃勃尝所叹美故其子因立此城以立勃勃之庙】安北都防府【在左右翼界内唐置开元十年自中受降城徙治丰胜二州之境十二年又徙治天徳军】榆谿塞【在左右翼界内史记赵世家武灵王二十年西畧地至榆中林胡王献马归注正义曰胜州北河北岸也汉书韩安国传王恢曰防恬为秦侵胡辟数千里以河为竟累石为城树榆为塞又卫青传青度西河至髙阙遂西定河南地按榆谿旧塞纯梓岭梁北河注师古曰上郡之北有诸次山诸次水出焉东经榆林塞为榆谿言军寻此塞而行也水经注诸次水东迳榆谿塞世又谓之榆林山即汉书所谓榆谿旧塞者也自谿西去悉榆林之薮矣縁厯沙领届兹县西去故谓广长榆也王恢云树榆为塞谓此也通典榆林塞在胜州榆林郡南界元和志榆林县地北近榆林即汉之榆谿塞霍冀九邉图説秦榆谿旧塞西属朔方东为河西南有上郡而黄河三面环之汉厯隋唐皆为边镇宋没于西夏后为章孔兴所据明初定陜西设绥徳卫于发兵屯迨榆林西畧丰州筑城东胜以统领套内自正统末尽为吉纳父子所据都督王桢遮筑榆林城于上郡仅足蔽延安绥徳而已】榆林宫【在故胜州城中元和志隋榆林宫在州城内炀帝大业三年置因榆林郡为名后炀帝北巡陈兵塞表因幸此宫突厥启民可汗献马及兵器新帐因赋诗云】








　　钦定大清一统志巻四百八
<史部,地理类,总志之属,大清一统志,卷四百八>
　　钦定四库全书
　　钦定大清一统志巻四百八
　　归化城土黙特【左右二旗俱驻归化城在杀虎口北二百里东西距四百零三里南北距三百七十里东至四子部落界一百三十八里西至鄂尔多斯左翼前旗界二百六十五里南至山西边城界二百十里北至喀尔喀右翼界一百六十里东南至镶蓝旗察哈尔界西南至鄂尔多斯左翼前旗界一百八十里东北至四子部落界一百十里西北至毛明安界一百七十里至　京师一千一百六十里】
