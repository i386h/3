<!-- { "loadSidebar": true } -->
　　名宦汉董仲舒【广川人武帝时使相胶西王胶西王闻仲舒大儒善待之仲舒正身以率下数諌争教令国中所居而治】阙门庆忌【邹人申公弟子为胶东内史申公弟子为博士者十余人周霸胶西内史徐偃胶西中尉其治官民皆有防节】王成【不知何郡人也为胶东相治甚有声劳来不怠流民自占八万余口宣帝下诏褒之赐爵阙内侯】张敞【河东平阳人宣帝时渤海胶东盗贼并起敞自请治之征拜胶东相敞至胶东明设购尝开羣盗令相斩捕除罪吏追捕有功上名尚书繇是盗贼解散国中遂平】薛宣【东海郯人元帝时不其丞琅邪太守赵贡行县见宣甚説其能迁乐浪都尉丞】童恢【琅邪姑幕人和帝时不其令吏人有犯违禁法辄随方晓示若吏称其职人行善事者皆赐以酒肴之礼以劝励之耕织种牧皆有条章一境清静牢狱无囚流人归者二万余户青州举尤异迁丹阳太守】杨震【宏农华隂人安帝时迁东莱太守道经昌邑王宻懐金十斤以遗震曰暮夜无知者震曰天知神知我知子知何谓无知宻愧而出】吴祐【长垣人桓帝时迁胶东侯相政惟仁简以身率物民有争诉者辄闭閤自责然后断其讼吏人懐而不欺啬夫孙性私赋民钱市衣以进其父父怒曰有君如是何忍欺之促归伏罪安邱男子母邱长道遇醉客辱其母长杀之而以械自系祐问长有妻子乎对曰有妻未有子也即逮长妻到使同宿狱中妻遂懐孕至行刑长泣谓母曰若妻生子名之吴生属儿以报吴君祐在胶东九年迁齐相】杜密【阳城人桓帝时北海相宦官子弟为令长有奸恶者辄捕案之行春到高密县见郑康成为乡佐知其异噐即召署郡职】第五种【长陵人永夀中拜高宻侯相是时徐兖二州盗贼羣辈高宻在二县之交种乃大储粮稸勤励吏士贼闻皆惮之桴鼓不鸣流民归者嵗至数千家以能换为卫相迁兖州刺史】王修【营陵人初平中守高宻令高宻孙氏素豪侠民有相刧者贼入孙氏吏不能执修将吏民围之孙氏惧乃出贼由是豪强慑服时胶东多贼冦复令修守胶东令胶东人公沙卢宗强自为营堑不肯应发调修独将数骑径入其门斩卢兄弟公沙氏惊愕莫敢动修抚慰其余由是冦少止】晋石苞【南皮人明帝时厯东莱琅邪太守所在皆有威恵】南北朝魏崔挺【安平人太和中光州刺史风化大行高祖幸兖州召挺赴行在所问以临边之略顾谓侍臣曰拥旄者皆如此何忧哉及散骑常侍张彜巡行风俗谓曰彜受使省方采察謡讼入境观政实愧清使之名掖县有人自称得一美玉藏之海岛埀六十嵗欣逢明治今愿奉之挺不受景明初见代老防涕泣追随缣帛赠送挺悉不纳既卒光州故吏莫不悲感共铸八尺铜像于城东广固寺】杨逸【华隂人明帝末光州刺史时灾俭连嵗逸欲以仓粟赈给而所司惧罪不敢逸曰以此罪吾所甘心遂出粟然后申表又于州门造粥饲之齐者以万数逸为政爱人尤憎豪猾广设耳目善恶毕闻其兵出使下邑皆自持粮人或为设食者虽在闇室终不敢进咸言杨使君有千里眼那可欺之在州政绩尤美】李元忠【平棘人太平中光州刺史时州境灾俭人皆菜色元忠表求赈贷被报听用万石元忠以为少遂出十五万石以赈之事讫表陈朝廷嘉而不责】隋高劢【渤海蓚人齐清河王岳之子开皇中光州刺史上取陈五策】宇文恺【本朔方人徙京兆高祖时拜莱州刺史甚有能名】唐王义方【涟水人显庆初以御史贬莱州司户叅军嵗终不复调往客昌乐聚徒教授】窦琰【中宗时北海令甚有治声穿渠引白狼水曲折三十里以溉田时号窦公渠】崔神庆【武城人武后时累迁莱州刺史以厯官有佳政擢拜并州长史】五代梁张归霸【清河人光化初莱州刺史有威恵】顔衎【曲阜人龙徳中授北海主簿以治行闻】周李万超【太原人太祖时莱州团练使连移崭登二州所至有善政】宋许仲宣【青州人太祖时知北海军仲宣度其山川形势可以为州郡因画图上之遂升为潍州】杨美【文水人建隆初北海军使政尚简易民皆徳之及召还民数百诣阙乞留】李斌【青州人淳化中领莱州团练使勤于政理人服其清慎】曹玮【灵夀人干兴初知莱州玮以宿将为丁谓所忌即日上道从弱卒十余人不以弓韔矢箙自随】郭劝【须城人仁宗时通判莱州州民霍亮为仇人诬罪死吏受赇传致之劝为辨理得免】张掞【厯城人明道中知掖县民诉旱于州拒之掞自奏闻诏除登莱税】张焘【临濮人仁宗时知维州维多圭田率计亩征绢而蠲河役焘不肯踵例废法还其役入绢于旧五之四命吏曰是但知守已而已无妨后人勿着为式】仇悆【益都人徽宗时为高宻丞摄县事剖决如流事无淹滞民至懐饼饵以俟决遣猾吏杨盖每隂疏令过胁持为奸悆暴其罪黥之无不恱服州阙司録命悆摄事既行邑氓万余邀留至拥归县廨冦起莱宻间戒其党无犯高宻境民赖以安】宗泽【义乌人知掖县部使者得防市牛黄泽报曰方时疫疠牛饮其毒则结为黄今和气横流牛安得黄使者怒欲劾邑官泽曰此泽意也独冲以闻】韩浩【安阳人丞相琦孙守潍州建炎初金兵攻城浩率众死守城防力战死通判朱庭杰身被数箭亦死权北海县丞王允功司理叅军王荐皆全家防殁浩特赠三品官官其家三人庭杰允功荐各官其家一人】金刘仲洙【宛平人明昌初为定海军节度使嵗饥仲洙表请开仓未报先为赈贷有司劾之罪以赎论】王维翰【龙山人贞祐初定海军节度使至镇无兵备邻郡皆望风奔溃维翰以孤城不可守乃纵百姓避难率吏民愿从者奔东北山结营自守力穷被执不肯防妻姚氏亦与俱死诏赠通奉大夫姚氏芮国夫人谥贞洁】元刘秉恕【邢州人至元初为莱州总管有死囚六人狱已具秉恕疑之详谳得其实六人赖以不死所至俱有恵政】明赵礼【洪武人知胶州胶为商舶辐辏之地吏多倚税为奸礼禁絶之逺近皆恱服凡州之城郭公署学宫坛壝皆礼所建置】吴履【兰谿人洪武中知潍州山东民多以牛羊代税履与民计易以输粟潍人徳之居潍二年以爱民为本有讼召而面直之不忍置于狱狱屡空】马伯行【洪武中昌邑县丞亷洁自守布衣粝食澹如也其妻子乘间言公居官乃澹薄如是伯行怒曰尔欲使我为善耶欲使我为非耶】王真【嶅山卫指挥永乐中妖贼唐赛儿率党众围诸城真率兵一百五十人击贼众尽戮之械首恶送京师擢真都指挥佥事】仇镇【汾西人正统中知胶州胶州地咸沟民多逋逃居者有包纳之累镇奏除荒地三千九百余顷蠲税粮一万七千余石嵗为定额其后租税易完田野日辟】崔恭【广宗人正统中擢莱州知府循行属邑奨善良去贪暴増缮学宫勤诸生训课又善辨寃狱嵗大旱蝗亲督捕焚瘗发仓赈贷奏免逋租全活甚众莱人歌颂比之汉杨震】萧昱【山隂人成化中知髙宻县招流亡为铸农器使耕旷地縁河修堤濬沟人得尽力耕垦卒于官百姓号泣送之】李楘【任邱人宏治中知莱州府捕刧盗六十余人招徕流亡数千人时勾稽屯地多议牧马于莱楘力争获免民饥辄发粟施粥暇则修葺学舍励诸生以行业莱人为刻石颂徳】蔡显【蔡州卫人正徳中本卫指挥佥事土贼入境显御之兵溃与三子淇英顺俱战死事闻赠显都指挥佥事淇等并赠官】雷子坚【绥徳州人正徳中知平度州值土冦刧掠缮城池治噐械贼引去州赖以全】于仕廉【金坛人万厯中任分守莱州海右道叅议以倭警与莱州守王一言掖县令卫三省筑郡城备守御后李九成防莱州攻围七月城坚不破莱人追徳之为刋其莱城议略行世】沈九畴【鄞县人万厯中分守莱州海右道叅议平度饥民鼓煽九畴单车赴之擒治渠魁事赖以定】朱万年【黎县人崇祯中知莱州府叛将李九成等防登州率众犯莱被围数月贼诡乞防万年往受为贼所执万年曰尔执我无益可以精骑从我呼守者出防贼果以五百骑拥至城下万年大呼曰我被擒誓必死贼精鋭尽在此急发炮击之炮发贼死过半万年遇害事闻赠太常卿赐祭有司建祠官其子】陈所闻【文安人崇祯中知平度州李九成攻州城所闻率众死守城破不屈遂遇害事闻赠太仆鄊廕子入监】卢宏引【广平人崇祯中平度州州同署知州事　大兵下平度宏引死之同时殉者吏目房增伟】李萃秀【束鹿人崇祯中知昌邑县　大兵下昌邑萃秀死之】
　　本朝徐大用【奉天人任莱州府知府清廉恵民寻以叅议道分守莱州顺治十年胶镇海时行为逆逼大用冋入海不从遂遇害州人建悯忠祠祀之】李煌【宣城人为莱州推官海时行为逆召之煌至大骂不屈死】吴友名【商邱人顺治十年任胶州营逰击时鉴于海逆之变严肃队伍辑和兵民与守土官协衷抚恤尽力保障后陞即墨营叅将与胶唇齿相依前后凡五年恩泽沾溉民至今感颂之】康霖生【磁州人康熈初任即墨县知县清厘赋役夙顿除城北向系旷野无居民霖生捐俸为立防市不数年阛阓栉比邑资保障焉】卢豫【镶红旂举人康熈五年任潍县知县留心民事常单骑走田野间咨询疾苦遇士子则讲论终日人不知其为长吏也在任六年潍人感而祀之】
