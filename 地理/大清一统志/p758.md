<!-- { "loadSidebar": true } -->
　　古迹故东京城【今府城故基五代梁建东都后唐罢晋复曰东京宋因之赵徳麟侯鲭録开封旧城即汴州城唐建中二年节度使李勉重筑宋初号曰阙城亦曰寰城周显徳三年诏别筑新城号曰外城亦曰罗城皆韩通王朴二人所经度宋史地理志东京旧城周围二十里一百五十五步东二门北曰望春南曰丽景南靣三门中曰朱雀东曰保康西曰崇明西二门南曰宜秋北曰阊阖北三门中曰景龙东曰安逺西曰天波新城周围五十里一百六十五歩大中祥符九年增筑南三门中曰南薰东曰宣化西曰安上东二门南曰朝阳北曰含辉西二门南曰顺天北曰金辉北四门中曰通天东曰长景次东曰永泰西曰安肃汴河上水门南曰大通北曰宣泽汴河下南曰上善化北曰通泽恵民河上曰普济下曰广利广济河上曰咸丰下曰善利上南门曰永顺其后又于金辉门南置开逺门金史地理志都城门十四李梦阳修城记河南省城即宋之内京城其外城已毁】浚仪故城【在祥符县西北史记魏恵王三十一年徙治大梁秦始皇二十二年王贲攻魏引河沟灌大梁大梁城坏其王请降尽取其地汉书地理志陈留郡浚仪县故大梁水经注大梁城本春秋之阳武髙阳乡也于战国为大梁周梁伯之居也后魏恵王自安邑徙都之故曰梁秦灭以为县汉文帝封孝王于梁孝王东都睢阳自是置县以大梁城广居其东城夷门之东夷门即侯嬴抱闗处也旧唐书地理志汴州浚仪古县隋置在今县北三十里为李密所陷县人王要汉率豪族置县于汴州之内武徳四年移县于州北罗城内贞观元年移于州西一里　按左传所载梁伯大其城号曰新里在今陜西同州有新里城水经注即以为大梁城误】开封故城【在祥符县南五十里战国魏邑史记韩厘王二十一年使暴防救魏为秦所败防走开封秦二世三年郦商将陈留兵攻开封汉髙祖封功臣陶舍为侯邑后为县属河南郡后汉因之晋改属荥阳郡后魏太平真君八年并入苑陵景明元年复置孝昌中改属陈留郡东魏天平初増置开封郡北齐郡废隋属荥阳郡唐属汴州贞观元年省入浚仪延和元年复置移入州郭管东界明初省入祥符】新里故城【在祥符县东三十里乐史太平寰宇记隋开皇十六年分浚仪置新里县大业二年废唐武徳四年复置贞观元年又废】陈留故城【今陈留县治公羊传古者郑处于留后郑伯取郐迁郑而野留汉书地理志陈留郡陈留注孟康曰留郑邑也后为陈所并故曰陈留臣瓒曰宋亦有留彭城留是也留属陈故称陈留也魏书地形志开封有陈留城李吉甫元和郡县志陈留县西至汴州五十里开皇三年分浚仪置寰宇记小陈留县在县南三里晋太康地道记曰陈留先有陈留县以北有大城故此号小城　按陈留晋志不载故寰宇记以为西晋末废而隋志谓为后魏废又按括地志元和志所记至州道里俱与今县合明统志云在县北三十里误】小黄故城【在陈留县东北战国魏邑史记黄歇説秦昭王曰王取首垣以临平邱小黄即此汉置县晋泰始元年封魏废帝为陈留王移治于此郦道元水经注济水迳小黄县故城北县故阳武之东黄乡也因水以名县北齐废入陈留唐初复置属汴州贞观初又省括地志小黄故城在陈留县东北三十三里寰宇记唐初小黄县在陈留县西南四十里】雍邱故城【今杞县治春秋哀公九年宋皇瑗帅师取郑师于雍邱史记韩景侯元年伐郑取雍邱秦始皇五年防鷔攻魏定雍邱二世二年沛公与项羽畧地至雍邱与秦军战大破之汉书地理志陈留郡雍邱县故杞国也周武王封禹后东楼公先春秋时徙鲁东北魏王初四年徙封弟椬为雍邱王晋太兴】
　　【三年祖逖为豫州刺史镇雍邱水经注汲水自鸣雁亭南又东迳雍邱故城北元和】
