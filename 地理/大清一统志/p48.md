<!-- { "loadSidebar": true } -->
　　古迹樊舆故城【在清苑县东南汉元朔五年封中山靖王子脩为侯国属涿郡后汉省后魏太和中复置改曰扶舆属髙阳郡北齐省入永寜郦道元水经注雹水经樊舆县故城北地理风俗记曰北新城县东二十里有樊舆亭故县也太平寰宇记樊舆废城在今县东南三十五里一名隅城旧志今谓之御城　按水经注樊舆城在北新城东容城西应在今清苑东北安肃县东界与太平寰宇记不合又魏书地形志晋复置樊舆属髙阳国后罢今晋志无此县葢失载耳后魏既改扶舆而隋志仍曰樊舆疑后魏时又尝复故名也】广望故城【在清苑县西南汉元朔二年封中山靖王子忠为侯国属涿郡后汉省水经注博水东经广望故城北太平寰宇记故城在县西南五十里旧志有王莽城在县东南四十里疑即广望之讹也】乐乡故城【在清苑县东南汉书本纪帝十年过赵问乐毅后得其孙叔封之乐乡号曰华成君水经注泻水东经乐城南即此后魏始置乐乡县属髙阳郡北齐省入永寜太平寰宇记故城在今县东南三十里　按魏书地形志乐乡县注云前汉属信都郡后汉罢晋复置汉时信都为今冀州与今县相距三百余里其界不能至此又考水经注信都之乐乡县在下博县东不云乐叔所封其地在今深州界葢汉时信都之县与乐叔之邑本为二地乐叔虽有封邑未尝置县也魏志不考混二地为一旧唐志太平寰宇记皆仍其説误】清苑故城【在今清苑县治东北七里魏书地形志髙阳郡领清苑县太和元年分新城置隋书地理志河间郡清苑县旧曰乐乡后齐省樊舆北新城清苑乐乡入永寜改名焉开皇十八年改为清苑太平寰宇记县本乐乡髙齐天保七年自满城界移永寜县理此隋改清苑因县界清苑县为名旧志有清苑故城在今县东北七里　按隋志本谓北齐改淸寜为乐乡太平寰宇记则已改乐乡为永寜矣二説不合】北平故城【在满城县北李吉甫元和郡县志满城县东北至易州一百四里本汉北平县属中山国髙祖以张苍为平北侯后汉世祖追铜马贼于北平城乃大破之即此后于此置永乐县天寳元年改为满城以县北故满城为名五代史晋开运二年杜重威引兵攻辽泰州破满地太平寰宇记是年以满城路当冲要移泰州理满城州寻废宋史地理志太平兴国六年析易州满城之南境入保塞县金史地理志满城县大定二十八年以清苑县塔院村置旧志元太祖十四年张柔取满城开府于此二十二年以满城地隘还治清苑明初移今治汉故城在县西二里眺山下明初废为柴炭厰又有古满城在县东北十里】永乐故城【在满城县西北鱼条山下后魏兴和二年置属乐良郡北齐属昌黎郡后周移治北平故县而北城废】北新城故城【在安肃县西南二十里汉置阚骃曰河间有新城故此加北后魏去北字北齐仍曰北新城寻省入清苑】遂城故城【在安肃县西战国时燕之武遂也史记赵悼襄王二年李牧攻燕防武遂方城魏书地形志南营州永熙二年置寄置英雄城领郡五昌黎辽东建徳营邱乐良县十一龙城广兴定荒太平新昌石城广都富平永安带方永乐隋书地理志后齐唯留昌黎一郡领永乐新昌二县余并废开皇元年州移三年郡废十八年改为遂城元和郡县志县北至易州七十里隋开皇三年移后魏新昌县于此十六年改遂城按县城即战国时武遂地也后魏孝武以韩瓒为营州刺吏行逹此城值卢曹搆逆就置南营州以瓒为刺史所部三千余人并雄武冠时因号英雄城太平寰宇记遂城县令理釡山村旧志废县在今县西二十五里今为遂城社】范阳故城【在定兴县南史记张耳陈余畧地燕赵蒯通説范阳令先下汉书地理志范阳县注应劭曰在范水之阳隋书地理志上谷郡逎县旧范阳居此俗号小范阳开皇初改为逎元和志范故城在易县之东南六十二里太平寰宇记范阳故城后魏孝昌二年为杜洛阳所破髙齐武平七年移治故城北十七里伏图城谓之小范阳西北去州四十五里隋初自伏图城移范阳之名于涞水县又于伏图城别置逎县属昌黎郡大业十年又移逎县于图伏城西南即今州东南三十四里故逎城是十三年防入寇二城俱废旧志今为故城镇譌为固城在县南四十里明洪武八年置巡司今废】新昌故城【在新城县东三十里汉置属涿郡宣帝本始年间封燕刺王子庆为侯国后汉废唐复置属涿州宋初因之后省太平寰宇记汉新昌故城在固安县南三十里其地下湿俗亦谓之防城】新城故城【在今新城县治北唐书地理志涿州新城县太和六年以故督亢地置太平寰宇记在州南六十里后唐天成四年析范阳县置宋王曽上辽事自雄州白沟驿渡河四十里至新城又七十里至涿州旧志故城在县北近督亢亭后迁今治　按太平寰宇记与唐志不同葢唐末尝废后唐复置也】唐县故城【在今唐县东北汉县本尧所封国春秋时北燕之邑也春秋昭公十二年齐髙偃帅师纳北燕伯于阳左传齐纳北燕伯于唐杜预注阳即唐燕别邑汉书地理志唐县注应劭曰故尧国张晏曰尧为唐侯国于此阚骃十三州志唐县故城在中山国北七十五里水经注唐县南北二城俱在滱水之阳应邵曰县西四十里得中人亭今于此城取中人乡则四十也俗以为望都城误隋书地理志唐县后齐废开皇十六年复旧唐书地志唐县旧治治左人城圣厯二年移于今所元和郡县志县东南至定州五十里旧志以旧唐志考之葢自北齐废县后隋改置于左人城唐时复移治而汉时故城遂废今有长古城在县南八里即唐县也唐后又移今治】蠡吾故城【在博野县西南汉置属涿郡后汉永建五年更封河间王开子翼为侯国北齐废入博野水经注水东北经蠡吾县故城北地理风俗记曰县故饶阳之下乡也后汉书注蠡吾故城在今博野县西旧志今有蠡吾乡分管县西路村社其地蠡村有蠡吾故城后魏时为滹沱水所淹东南城角犹存　按今之博野乃汉之蠡吾今之蠡县乃汉之博陵后魏及唐宋以来之博野自北齐废蠡吾之博野歴隋唐时蠡吾故地为博野之西境宋置永寜军金改蠡州并以博野为倚郭元至元初省博野三十一年复置博野县于今蠡县界属保定路其时蠡州与博野始分然博野之名犹在故地也明洪武元年迁于西南十八里为今治由是博野蠡县名称互易皆非故地明统志但据现在之名不考分合徙置之由所载沿革皆误且彼此混淆今特订正】望都故城【在今望都县西北本战国时赵庆都邑按史记秦始皇七年将军蒙骜攻龙孤庆都即此汉置望都县张晏曰尧山在北尧母庆都山在南登尧山见都山故以为名隋书地理志后齐并望都入北平开皇六年又置大业初又废旧唐书地理志望武县武徳四年分安喜北平二县置初治安险故城贞观八年移于今治元和郡县志县西南至定州五十里旧志故城在今县西北三十里】容城故城【在今容城县西北汉置县属涿郡景帝时中三年封匈奴降王徐卢为侯国后汉省晋复置寻又废后汉复置北齐省入范阳隋为逎县地唐初亦置逎县天寳初复汉故名元和郡县志县西北至易州八十八里五代周显徳六年移县于雄州城中太平寰宇记废城在雄州西北五十里是也辽又侨置容城县于巨马河北新城县界仍属易州在州东八十里自此容城之名南北并置金初省南容城入北容城明景防二年复迁于巨马河南北去旧县十余里旧志有古城在今县北五十里城子村周回七里即故县也　按容城志谓隋移逎县于容城旧志驳此曰隋逎县在定兴不在容城虽新唐书志容城下有本逎二字为可疑考元和郡县志容城县髙齐省入范阳开皇元年改属逎县所谓本逎者谓其本属逎县耳非即逎县之治且为唐初未尝名容城为逎唯神龙二年尝改名逎其言虽似其实皆非旧唐志明言容城隋改为逎县武徳五年置北义州领逎县又割固安归义属之太平寰宇记亦云武徳四年置北义州仍改为逎县以属焉皆与新唐志同不得谓唐初未尝名逎县也今容城北距定兴仅五十里旧志既云隋改范阳置逎县在定兴南四十里容城故城在今县北十五里而谓隋之逎县不在容城可乎元和郡县志虽不言武徳置逎县而以天寳元年改为容城直接隋改属逎县一语可知改属属字乃为字之讹旧志误解耳】曲逆故城【在完县东南左传哀公四年齐国夏代晋取逆畤战国时曰曲逆齐防魏处曰赵可取唐曲逆是也汉置县属中山国髙帝七年撃韩王信于代南过曲逆上其城望室屋甚大曰壮防县吾行天下独见雒阳与是耳于是更封陈平为曲逆侯水经注汉章帝章和二年行巡北岳以曲逆名不善因山水之名改曰蒲阴后魏改属北平郡北齐废萧徳言括地志蒲阴故城在北平县东南十五里顔之推家训曰曲逆如字或读去遇甚无谓也　按水经注章和二年当作元和二年　本朝乾隆二十六年】
　　【皇上巡幸五台銮舆经此有】
