<!-- { "loadSidebar": true } -->
　　古迹徐无故城【在州西汉置水经注庚水迳徐无县故城东魏氏土地记右北平城东北一百十里有徐无城后周省入无终后唐始置遵化县辽史地理志遵化县本唐平州买马监也】俊靡故城【在州西北汉志东晋后废后汉书注俊靡故城在渔阳县北】平安城【在州西南五十里周围五里有平安城铺路出玉田县名胜志相传唐太宗征辽遘疾经此旋愈故名】徐太傅城【在州东北喜峯口名胜志喜峯口闗东北有小城相传明徐逹所筑嵗久弥坚逺望如碧玉悬崖陡耸人迹希邈】盐城【在州北顾祖禹方舆纪要唐守捉城也唐志出蓟州雄武军东北行百二十里至盐城守捉又东北渡滦河或以为即汉滑盐县恐误】无终故城【今玉田县治为汉无终县之东境隋为渔阳县地唐分置无终县于此旧唐书地理志武徳二年分渔阳置无终县贞观元年省干封二年于废无终县置无终万嵗通天二年改为玉田乐史太平寰宇记县在蓟州东南八十里　按汉置无终县在今蓟州此无终盖唐置】土垠故城【在丰润县东汉置北齐废后汉书耿弇传注土垠故城在今平州西南方舆纪要土垠废县在丰润县西北六十里县志南闗城在县东十里即土垠故城也】北平城【在玉田县界水经鲍邱水东迳右北平郡故城南魏氏土城记蓟城东北三百里有右北平城萧徳言括地志渔阳县东南七十里有北平城以燕山为板筑　按此秦所置北平郡之治也】开平城【在丰润县东南四十里与滦州接界】清州故城【在玉田县境蔡绦北征纪实本朝与辽人文移在両旁对境谓之报闗金人防辽我师于玉田县筑一州曰清州以对平州相与通使人之路】永济故城【在丰润县治金史地理志蓟州有永济县大定二十七年以永济务置未详何年废又领丰润县防和间置　按元县尹孙庆瑜丰润县记曰古蓟界曰永济务左控孤竹右接无终溟渤浮于前醴泉镇于后金大定间始改务为县大安初避东海郡侯讳更名曰丰闰地方数百里开创以来庚辰之嵗改县为闰州至元初并入玉田未周嵗邑人以丰闰实东西要冲去玉田辽逺诣省部陈理县得仍旧据此则丰闰即永济县所改元代又尝置闰州也金元志俱不及此盖阙畧多矣】故遵化卫【在州治南明洪武十年建又东胜右卫在遵化卫西忠义中卫在州治东南皆于永乐元年建今俱裁】丰闰署【元史兵志至元二十二年立丰闰署于大都路蓟州之丰闰县为户八百三十七为田三百四十九顷】故兴州左卫【在玉田县东南一百四十里又有故兴州前屯卫在丰润县西皆明永乐中自大宁界移于此已上诸卫并　本朝顺治九年裁】御林【在玉田县界郭造卿碣石丛谭金世宗大定二十年正月以玉田县行宫地偏林为御林大淀泺为长春淀有长春宫其殿曰芳明二十四年正月如长春宫春水二十六年正月如长春宫春水二十七年正月如长春宫春水其后章宗如春水改都南行宫为建春又改遂城行宫为光春而长春不书矣　按县志有偏林无长春淀偏林未详县境里数】种玊田【在玉田县北三十里相传即杨雍伯种玉处详见蓟州无终山】铁冶厰【在州东南六十里城小而坚元时置冶于沙坡峪明宣徳中移松棚峪正统三年复置厰于此万歴中罢】田畴宅【在玉田县东北徐无山】帛仲理丹灶【在玊田县无终山水经注无终山帛仲理合神丹处又于是山作金五千斤以救百姓县志帛仲理辽东海州人隠无终山有丹灶遗址】八角亭【在州治砌石为之明总兵戚继光所建圣祖有】
　　【御制八角亭诗】望马台【在丰润县西闫家铺县志唐太宗征髙丽屯兵于此南有神马黒色时饮于潭尉迟敬徳闻之筑台以望遂计得之至今黒马甸深潭犹在有石碑堕于水不可考台南有黒马寺去城三十五里】令公村【在丰润县西十五里相传宋杨业屯兵拒辽于此】谎粮坨【在丰润县西北十五里相传唐太宗征辽时所筑】
　　闗隘马兰闗【在州西北七十里有堡城在闗南十里张杰遵化县志闗外六十七里有牵马岭与此相为掎角方舆纪要马兰峪东为鮎鱼石闗又东为大安口明一统志马兰峪闗在遵化县北自是而东凡三十一闗口至大喜峯口其间差大者曰沙坡峪口曰罗文峪口曰松柟峪口曰龙井儿闗曰潘家口曰团亭寨四镇三闗志马兰峪闗砦二十五里东自石崖岭砦西至峨嵋砦延袤二百三十六里　本朝初专设副将一员守此雍正五年以】
　　【陵寝重地特设总兵官驻防】鮎鱼闗【在州西北五十里鳯凰山东十里马兰闗东第二闗口也下有
　　营在闗南五里今设把总圣祖有】
　　【御制鮎鱼闗诗】大安口闗【在州西北三十里鮎鱼闗东有下营在口南五里设把总戍守又东有冷觜头堡在州北二十五里沙坡峪堡山寨峪堡在州北二十里】千家峪口闗【在州北二十里罗文峪西又东有马蹄峪口天心砦堡白枣峪去州四十五里】罗文峪闗【在州北十八里山寨堡东马兰峪东第十四闗口也有堡其南有下营其北五十九里曰窟窿山又北七里曰神山岭又北十三里曰白马川又北十一里曰石夹口又有三道岭寨在罗文峪东　本朝康熙九年设官驻防今设把总】洪山口闗【在州北少东五十里白枣峪东有城其内即松棚营又东为西常峪口东常峪口接潘家口】潘家口闗【在州东北六十里洪山口东接迁安县界详见迁安】石门镇【在州西五十里水经注灅水东南过石门峡山髙崭絶壁立洞开俗谓之石门口方舆纪要石门镇在蓟州东六十里宋宣和五年辽萧干败宋兵于石门镇遂陷蓟州侵掠燕城为郭药师所败今为石门镇驿宣徳三年征乌朗罕自石门驿出喜峯口是也　乌朗罕旧作兀良哈今译改】松棚营【在州东北三十五里旧有都司驻守今设千总】三屯营【在州东六十里有城周四里明宣徳初设总兵于狮子峪天顺间筑城于忠义中卫三百户屯因名三屯营东南至迁安县治一百二十里　本朝设副将驻守】涧河营【在丰润县南海滨有把总驻守属玉田营】韩城堡【在丰润县南五十里金史玉田县有韩城堡】崖儿
　　口【在丰润县东北山下又县西有马家窝旧俱设巡司明洪武中裁】越支盐塲【在丰润县南一百里东接济民西北至斗沽接寳坻县芦台塲广袤二百四十里】遵化驿【在州治西门外明崇祯二年废　本朝复移置州治东知州掌之又石门驿在州东六十里明洪武中置本朝乾隆二年裁玉田县西闗旧有阳樊驿明嘉靖中置丰润县西南门外旧有义丰驿明洪武】
　　【中置嘉靖二年移置县东三十里今并裁废】
　　津梁梨河桥【在州南六十里元中统中建今河渐北徙桥亦就圯】五里桥【在州西三里】亮水桥【在玉田县东三十里两家店之东当双城河下流两岸陡削中多淤泥旧建木桥以渡　本朝顺治中改建石桥】丰台桥【在玉田县西南一百里桥东属丰润桥西属寳坻】还乡桥【在玉田县西还乡河上石拜政丰润县旧志　按传记宋徽宗北狩时经此石桥见河水西流忽动还乡之思因以命名人至今呼之是后因山水暴涨石桥冲壊故秋冬水涸束草搆木为桥春夏设舟以渡自昔辽东髙丽往来之要路也江万里宣政杂録徽宗北狩经蓟县梁鱼务务有还乡桥石少主命名人至今呼之梁鱼务即今梁家务在县西北二十五里有圣严寺元至正年修】鸦鸿桥【在丰润县西四十三里与玊田县接界还乡河至此与梨河合】采亭桥【在玉田县西二十里金学士杨绘建采亭其宇也】永济桥【在玉田县城东南四十里草桥屯邑人王诏修】
　　陵墓周燕昭王墓【在玉田县之无终山九州记古渔阳北无终山上有燕昭王塜今无考】唐姜将军墓【在丰润县唐山之麓县志将军仕唐清泰间镇榆闗砀石有县曰石城即今开平卫唐山麓有水曰唐溪北接浭阳南连沧海时有蛟龙为害触岸溃崖波涛汹涌居民苦之将军提剑斩蛟于溪上民以为神及殁葬于山岭民思其功建庙溪侧以时祭焉】辽太子墓【在州城东南十里有断碑剥蚀不能辨】韩昌墓【昌宇延夀辽大都督墓在玊田县之东南旁有丰碑髙二丈许字画剥蚀仅得其时代姓名官职】元莽喀岱墓【在州城西南十二里张七哥庄　莽喀岱旧作忙古歹今译改】防徳厚墓【元尚书墓在玉田县城东有碑】
　　祠庙龙王庙【在州之乌龙泉毎嵗春秋仲月上丁日致祭】雹神庙【在州之西闗每嵗端午日致祭】邹来学祠【一名邹公祠在州治西北祀明巡抚邹来学有李东阳邹公祠碑记畧　按州志载有戚继光祠郭造卿有总理戚公景忠山去思碑称移镇后父老相与肖像景忠山而祀之继光著绩蓟镇固宜为州人所尸祝苐祠在景忠山山去迁安最近今已详见永平志中故祠庙亦从两见之例附着于此】
　　寺观禅林寺【在州五峯山州志禅林寺古刹也相传有行脚僧诵经树下一虎绕而聴土人异之为结茅后乃建寺焉有大小碑七其一在殿角左苔藓班剥姚秦时重修寺碑也近寺古松夹径防翳不见日岩壑之美甲于境内寺前有龙潭金时寺僧龙胜奴呪龙处张县志禅林寺姚秦治中僧至道建称瑞云山云昌寺辽重熙中僧志纪重修更名禅林寺】延夀寺【在州西北十八里相传唐太宗夀辰幸兰若遣尉迟敬徳建为寺明洪武间修】慈应寺【在州西南夹山方舆路程考山有大青小青祈雨輙应　按大青小青当是龙神之号】福泉寺【在州西北四十里即汤泉寺唐贞观二年建明万歴五年戚继光修】镜寺【在州南磨台山后秦姚苌建初名寳塔寺后因池中有负镜出改今名】普应寺【在州辎重营去城三里寺内佛像元刘銮塑康熙五十二年僧持云重修】观音寺【在玉田县东八里独树庄相传建自唐时西南隅有酸枣一株大数十围枯而复荣歴久愈茂至今结实离离然】法寺【在丰润县治西唐显庆元年建金泰和五年元至大四年相继重修明初有古钟甚大自还乡河流下居民取之建楼悬于寺】翠峯寺【在丰润县北五十里水路村金贞祐初建冈峦环绕草木森然异禽之声笙簧杂奏中有二石柱雕八龙天将雨龙头晶晶有水珠居民遇嵗旱輙往占候】甘泉寺【在丰润县北二十里元至正中修建双峯壁立一水练横松桧森然卉丛幽秀亦胜槩也】沙岩寺【在丰润县西十五里县志寺唐时建徐昌祚燕山丛録中有十三级塔洪武中有云雾防塔三日遂失所在今遗址尚存】灵照寺【在丰润县东二十里唐为福兴院金承安中修】观鸡寺【在丰润县北陈宫山有金大安九年碑水经注观鸡水东有观鸡寺寺有大堂甚髙广可容千僧名胜志观鸡寺在县北四十里俗传峯顶有金鸡之瑞故名】夀峰寺【在丰润县南车轴山有无量阁一塔二宋崇熙间建】天宫寺【在丰润县城西南辽建名极乐县有塔十三级金天防中改今名　本朝康熙二十三年重修】梨花庵【在玉田县西北文龙山上本曰文龙庵以其地多梨花故亦名梨花庵】大悲阁【在州城中髙十寻榜曰防国仁王佛坛相传建自六朝元至大元年修】玉皇阁【在丰润县南闗外燕山丛録阁中石塔建自元时塔有六角每角有石龙一成化中其东南角龙乗雨飞去今缺焉】
