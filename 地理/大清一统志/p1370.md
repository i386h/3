<!-- { "loadSidebar": true } -->
　　古迹中卢故城【在襄阳县西南古卢戎地卢亦作庐汉置县属南郡晋宋齐属襄阳郡梁省左传文公十四年庐戢黎及叔麋诱杀鬭克及公子爕注庐今襄阳中庐县汉书地理志南郡中庐注师古曰在襄阳县南今犹有次庐村以隋室讳忠故改中为次水经注沔水东迳中庐县东县即春秋庐戎国也括地志中庐故城在义清县北二十里元和志中庐秦时谓之伊庐项羽亡将钟离昧家在伊庐是也】山都故城【在襄阳县西北秦置县汉属南阳郡宋属新野郡齐属义安郡后周省后汉书岑彭传彭夜勒兵马申令军中使明旦西击山都注在今襄州义清县东北水经注沔南有固城侧沔川即新野山都县治也旧南阳之赤乡秦以为县汉为侯国隋书地理志襄阳郡安养后周废山都县入】汉南故城【今宜城县治南北朝宋置华山县齐因之西魏改曰汉南唐贞观中省贞元中迁宜城县治此宋书郡国志华山太守孝武大明元年立今治大隄领县华山隋书地理志汉南宋曰华山西魏改县曰汉南属宜城郡后周废宜城郡属武泉旧唐书地理志武徳四年襄州领汉南县贞观八年省汉南入率道又襄州宜城宋立华山郡于大隄村即今治韩愈宜城驿记于太傅帅襄阳迁宜城县寰宇记大隄城今宜城县也相传呼为大隄城迄今不改】上洪故城【在宜城县东南北朝宋置天水郡畧阳县西魏改曰上洪唐省南史焦度传宋元嘉中平杨难当度父明与干余家随居襄阳乃立天水郡畧阳县以居之随书地理志襄阳郡上洪宋侨立畧阳县梁又立徳广郡西魏改县曰上洪开皇初郡废又梁置新野郡西魏改曰威宁后周废旧唐书地理志武徳四年鄀州领上洪县贞观元年省】若县故城【在宜城县东南春秋鄀国楚灭以为邑昭王徙都于此秦置县汉及晋属南郡宋齐属冯翊郡后周废汉书地理志南郡若楚昭王自郢徙此注师古曰春秋传作鄀水经注鄀县古鄀子之国也自商密迁此为附庸楚灭之以为邑县南临沔津秦以为县括地志故鄀城在乐乡县东北三十三里元和志春秋鄀国城在乐乡县北三十七里】宜城故城【在今宜城县南本楚鄢地秦置鄢县汉改名宜城属南郡晋属襄阳郡南北朝宋废史记秦本纪昭襄王二十八年大良造白起取鄢正义鄢城在襄州汉书地理志南郡宜城故鄢惠帝三年改名水经注夷水自新陂东入城城故鄢郢之旧都括地志故宜城在率道县西南九里元和志故宜城在宜城县南九里秦昭王使白起伐楚引蛮水灌鄢拔之即此城也元统志汉宜城故城在今县南十五里】率道故城【在宜城县北梁置唐天寳初改为宜城县贞元中移治隋书地理志襄阳郡率道梁置元和志后魏宜城郡周改为率道县唐因之天寳元年改为宜城县寰宇记后魏分新野郡之池阳县地立率道县唐武徳四年属鄀州贞观八年改属襄阳县县志县北三十里有古城隄地名东洋古城迹犹存　按率道县隋志以为梁置元和志以为周置寰宇记以为后魏置未详孰是】邔县故城【在宜城县东北本楚邑秦置县汉属南郡晋宋齐属襄阳郡梁改置率道县而此城废水经注沔水南过邔县东北县故楚邑也秦以为县元和志宜城县本汉邔县地也城东临汉江古谚曰邔无东言其东逼汉江其地短促】邓县故城【在襄阳县北春秋时邓国汉置县属南阳郡晋改属义阳郡又分置邓城县属襄阳郡寻省宋齐属京兆郡后周省唐复置邓城县属襄州宋省史记秦本纪庄襄王二十八年大良造白起攻楚取邓正义邓城在襄州汉书地理志南阳郡邓都尉治注应劭曰邓侯国元和志故邓城在临汉县东北二十二里旧唐书地理志邓城贞元二十一年移临汉县古邓城置乃改临汉为邓城县寰宇记邓城县在襄州北二十三里舆地纪胜绍兴七年省邓城县为镇入襄阳按晋志有邓县属义阳郡又有邓城属襄阳郡疑汉晋之邓县尚在新野襄阳之间自晋分置邓城宋齐以后当即因邓城地为邓县唐以后遂属襄州是唐之邓城未必古之邓国也】上黄故城【在南漳县东南五十里水经注晋武帝平吴割临沮之北乡中庐之南乡立上黄县治軨乡旧唐书地理志晋立上黄县后魏改为重阳县】编县故城【在南漳县西南汉县故城在安陆府荆门州界晋隆安五年移治此梁省水经注漳水又迳编县南县旧东北一百四十里髙阳城西南移治许茂城城南临漳水　按寰宇记晋隆安五年于编县故城置长林县移治当在是时也】重阳故城【在南漳县西南隋书地理志襄阳郡南漳西魏并新安武昌武平武安武建五县置重阳又立南襄阳郡后周置沮州寻废复改重阳县曰思安开皇初郡废十八年改县曰南漳旧唐书地理志武徳四年分南漳置荆山县又于县治西一百五里置重州领荆山重阳平阳渠阳土门归义六县七年省渠阳入荆山省平阳属重阳又省土门归义入房州之永清贞观元年废重州以荆山属襄州移重阳入州城改属迁州八年省南漳入义清省重阳入荆山开元十八年省荆山移治于南漳故城乃改为南漳】广昌故城【今枣阳县治南齐置郡后置县隋改为枣阳县南齐书州郡志宁蛮府领广昌郡隋书地理志舂陵郡枣阳旧曰广昌并置广昌郡又西魏置东荆州寻废元和志广昌隋改为枣阳县因枣阳村为名府志广昌馆即古广昌县唐韩愈有诗】舂陵故城【在枣阳县东汉为侯国属南阳郡后汉改为章陵县三国魏改曰安昌属义阳郡隋仍曰舂陵属舂陵郡唐省汉书地理志南阳郡舂陵侯国故蔡阳白水乡注师古曰元朔五年以零陵冷道之舂陵乡封长沙王子买为舂陵侯至戴侯仁以舂陵地形下湿上书徙南阳元帝许之以蔡阳白水乡徙仁为舂陵侯后汉书光武帝纪长沙定王废生舂陵节侯买注舂陵故城今在隋州枣阳县东又郡国志南阳郡章陵故舂陵世祖更名注建武十八年使中郎将耿遵筑城水经注安昌故城故蔡阳之白水郷光武改为章陵县置园庙焉魏黄初二年更今名故义阳郡治也隋书地理志舂陵郡后魏置南荆州西魏改曰昌州统县舂陵旧置安昌郡开皇初郡废元和志舂陵故城在枣阳县东南三十五里旧唐书地理志隋舂陵郡武徳三年改为昌州领舂陵五年废昌州贞观元年省舂陵元统志有城二座在县南约三十里名旧城又名昌城城北有台髙二丈】清潭故城【在枣阳县南隋置县唐省隋书地理志舂陵郡清潭旧唐书地理志武徳五年废清潭县府志清潭店在枣阳县南九十里】蔡阳故城【在枣阳县西南汉置县属南阳郡后汉因之晋改属义阳郡宋属新野郡隋属舂陵郡唐初省后汉书注蔡阳县故城在今隋州枣阳县西南隋书地理志舂陵郡蔡阳梁置蔡阳郡后魏置南雍州西魏改曰蔡州分置南阳县后改曰双泉又置千金郡开皇初郡并废大业初州废双泉废入焉　按新旧唐书地理志俱无蔡阳亦不言省自何时疑唐初省也】瀴源故城【在枣阳县西南汉置县隋省隋书地理志舂陵郡西魏置瀴源县大业初废府志瀴源店在枣阳县南七十里】襄阳故城【在襄阳县东北后汉置县属南阳郡晋省南北朝宋复置属河南郡齐因之后周改置广昌县通典汉襄乡故城在枣阳县东北元和志后汉分蔡阳立襄乡县周改为广昌】筑阳故城【在谷城县东汉置县属南阳郡后汉因之晋属顺阳郡宋齐属扶风郡隋省汉书地理志南阳郡筑阳故谷伯国宋书州郡志扶风太守领县筑阳水经注筑水东迳筑阳县故城南县故楚附庸也秦平鄢郢立以为县隋书地理志襄阳县谷城梁有筑阳开皇初废元统志故筑阳城在谷城县东四里东临汉江西临筑水】南阳故城【在谷城县东南隋书地理志襄阳郡隂城梁置南阳郡西魏改为山都郡后周省元统志南阳城在谷城县东南三十里相传周司马偘所筑】隂县故城【在光化县西春秋下隂地汉置县属南阳郡后汉因之晋属顺阳郡宋齐俱属广平郡西魏改隂城唐省宋干徳二年于其地置干徳县熙宁五年改为光化县明隆庆间迁县治而此城废左传昭公十九年楚工尹赤迁隂于下隂注隂县今属南阳郡后汉书注隂县故城在今襄州谷城县界北水经注沔水又东南迳隂县故城西故下隂也隋书地理志襄阳郡隂城西魏置鄼城郡后周废旧唐书地理志贞观八年省隂城入谷城寰宇记干徳二年改襄州隂城镇为光化军析谷城县教翔鸾汉均三郷置干徳县为治以年号为名九域志熙宁五年废光化军为光化县属襄州府志县旧治在县西十五里西集街明隆庆中以汉水时溢改建于阜城卫即今治】酂县故城【在光化县北汉置县属南阳郡晋为顺阳郡治南北朝宋齐属广平郡梁省汉书地理志南阳郡鄼侯国注襄州隂城县有鄼城乡后汉书邓禹传光武即位禹封为鄼侯注鄼县在襄州谷城县东北水经注鄼县治故城南临沔水谓之鄼头薛瓒曰今南乡鄼头是也茂陵书在南阳通典汉故鄼城在谷城县东北萧何所封説文云鄼音赞县在南阳防在何反县在沛郡按班固泗水亭髙祖碑云文昌四友汉有萧何序功第一受封于防又江统徂淮赋云戾防城而倚轩实萧公之故园谓何封沛郡之防近代戴规辨字与姚察训纂傍将众説俱因此论规即断云何封沛之防夫人封南阳之鄼臣瓉及文等注皆据茂林书萧何所封在南阳　按茂陵书去何不逺指事为亲且地理志以鄼为侯国防则不言又何本传子禄薨无子髙后封何夫人同为鄼侯小子延为筑阳侯孝文元年罢同更封延为鄼侯寻筑阳距鄼三千余里若惟夫人封鄼则小子延独继其母予谓不然也鲍至南雍州记云城内见有萧相国庙相传谓为城隍神由此而推茂陵书亦可依矣寰宇记汉鄼县在干徳县北三里西临汉江府志酂城故址惟存二墩在旧县前今倾入汉水】武当故城【在均州北战国时均陵地属楚汉置县唐移县治而此城废史记苏代传残均陵索隠均陵在南阳今之均州隋书地理志析阳郡武当旧置武当郡又侨置治平郡后改为齐兴郡梁置兴州后周改为丰州开皇初二郡并废改为均州大业初州废通典武当县魏属南乡郡郡城后汉延岑筑元和志均州汉武当县地因山为名江左侨立始平郡寄治襄阳宋武帝割武当县以之后魏改为武当郡旧唐书地理志贞观八年置均州领县武当显庆四年移于今所寰宇记齐兴郡及兴州丰州本治郧乡周武成元年始移理延岑城元史地理志均州武当兵乱迁治无常至元十四年复置　按武当故城据通典及元和志即延岑城元统志谓延岑城在谷城县似误今县治元所置亦非唐之旧也】京兆废郡【在襄阳县西晋置南北朝梁废晋书地理志孝武于襄阳侨立京兆郡宋书州郡志京兆太守初侨立治襄阳朱序没氐孝武太元十一年复立】河南废郡【在襄阳县北晋置隋废晋书地理志孝武于襄阳侨立河南郡宋书州郡志河南太守侨立始治襄阳孝武大明中分沔北为境隋书地理志襄阳郡安养西魏置河南郡开皇初废】宏农废郡【在襄阳县境南北朝宋侨置西魏废宋书州郡志宏农太守宋明帝末立寄治五垄】冯翊废郡【在宜城县南南北朝宋侨置梁废宋书州郡志冯翊太守三辅流民出襄阳文帝元嘉六年立治襄阳今治鄀】秦南废郡【在宜城县北隋书地理志梁置秦南郡后周废　按其地当在黎邱城下秦州之南故名】武建废郡【在宜城县北隋书地理志襄阳郡汉南后周废武建郡入】扶风废郡【在谷城县东晋置梁废晋书地理志孝武于襄阳侨立扶风郡宋书州郡志扶风太守侨立治襄阳今治筑口】义成废郡【在光化县西北晋置后周废晋书桓宣传宣平襄阳以其淮南部曲立义成郡又地理志孝武于襄阳侨立义成郡宋书州郡志义成太守晋武帝立治襄阳今治均隋书地理志襄阳郡谷城旧曰义成置义成郡周废郡开皇十八年改县名焉　按义成郡桓宣以为宣所置成在成帝时而地理志及宋州郡志俱云孝武时立当是中废而复置耳宋志义成郡治均州当在光化县西北而隋志又以为谷城县即义成改置不知何时移治诸书俱未详隋志又有梁所置义成郡亦废入谷城县】广平废郡【在光化县北晋置梁废宋书州郡志广平太守江左侨立治襄阳今为实土】常平废县【在襄阳县西隋书地理志襄阳郡常平西魏置曰义安置长湖郡后改县曰常平开皇初郡废又后魏置旱倚县大业初废唐书地理志襄阳贞观八年省常平县入焉】惠懐废县【在宜城县境隋书地理志襄阳郡汉南后汉废恵懐石梁归仁鄢等四县入】义清废县【在南漳县东北六十里隋书地理志襄阳郡义清梁置曰穰县西魏改曰义清属归义郡后周废郡及左安开南归仁三县入焉又有武泉郡开皇初废元和志襄州义清县东北至州五十八里本汉中庐县地寰宇记义清县唐贞观二年自中庐县东北三十里移于今所今复为中庐县舆地纪胜绍兴五年省为镇】丰良废县【在枣阳县南隋书地理志舂陵郡后魏置丰良县大业初废】泛阳废县【在谷城县西晋置梁省宋书州郡志扶风郡泛阳县故城建康五年立属顺阳水经注泛水东迳泛阳县故城南晋分筑阳立】安福废县【在均州西隋书地理志淅阳郡安福梁置曰广福并为郡开皇初郡废仁夀初改焉旧唐书地理志武徳元年置南丰州领安福县贞观元年省安福入郧阳】平陵废县【在均州北旧唐书地理志隋义宁二年置平陵县武徳七年省九域志武当县有平陵镇】平阳废县【在均州北南北朝宋置梁省宋书州郡志始平太守领县平阳江左平阳郡民流寓立此水经注平阳川迳平阳故城下又南流注于沔】均阳废县【在均州东北隋书地理志浙阳郡均阳梁置旧唐书地理志武徳八年省入武当】邓塞城【在襄阳县东水经注邓塞邓城东南小山也名曰邓塞昔孙文台破黄祖于其下元和志在临汉县东南二十二里南临宛水魏帝于此装治舟舰以伐吴陆士衡表称下江汉之卒浮邓塞之舟谓此】新城【在襄阳县东南十里宋元通鉴咸淳三年夏贵援襄樊阿珠谓诸将宜整舟师以备新城明日贵舟果趋新城府志县境凡有牛首安阳故城红崖白河沙河渔浦新城淳河滚河十城防古围襄阳分筑诸城于要津以絶粮援故址尚存　阿珠译见前】邑城【在襄阳县西南水经注沔水东南迳邑城北习郁襄阳侯之封邑也故曰邑城】夫人城【在襄阳县西北晋书朱序传序镇襄阳符丕来攻序母韩自登城履行谓西北角当先受遂领百余婢并城中女子于其角斜筑城二十余丈贼攻西北角果溃众便固新筑城丕遂引退襄阳人谓此城为夫人城元和志襄州理中城东邉一处有土赤色昔符丕攻襄阳朱序用道法以硃砂薫之至今土色有异西北角夫人城序毋修筑】鄾城【在襄阳县北古鄾子国晋置县后废左传桓公九年楚子使道朔将巴客以聘于邓邓南鄙鄾人攻而夺之币注鄾在今邓县南沔水之北后汉书郡国志南阳郡邓有鄾聚水经注浊水自邓塞又迳鄾城古鄾子国】樊城【在襄阳县北水经注樊城周四里南半沦水城西南有曹仁记水碑杜元凯重刋其后书伐吴之事也元和志襄州临汉县南至州二里即古樊城西魏于此立安养县属邓城郡周天和五年改属襄州天寳元年改为临汉县县城南临汉水欧阳忞舆地广记邓城有樊城镇府志樊城与襄阳对峙城西有鐡牕口晋人铸鐡櫺列树堤岸以通水道如牕櫺然】偃城【在襄阳县北三国魏志徐晃传晃助曹仁伐闗忠义晃前至阳陵陂屯忠义屯偃城括地志偃城在安养县西北三里阳陵陂又在偃城西北五里】平鲁城【在襄阳县北水经注沔水又迳平鲁城南城鲁宗之　所筑也东对樊城】垒城【在襄阳县北水经注城北枕沔水即襄阳县之故城楚之北津戍今大城西垒是也唐书张柬之传柬之授襄州刺史防汉水涨齧城郭柬之因垒为堤以遏湍怒阖境頼之县志垒城筑垒附近大城犹今砦堡即水经注所谓西垒也】楚王城【在宜城县南水经注鄀县北有大城即楚昭王为吴所迫自郢徙都之所括地志楚昭王所徙在故鄀城东五里韩愈宜城驿记楚昭王庙后小城葢王居也其内处偏髙广圆八九十亩号殿城当是王朝内之所也多甎可为书砚曽巩韩公井记跋楚故城今谓之故墙城改为墙者由梁太祖父名诚当时避之故至今犹然　按府志楚王城在宜城县东北误】蛮城【在宜城县南水经注淇水迳蛮城城在宜城县南三十里】观林城【在宜城县南五十五里地名王城港城址犹存】罗川城【在宜城县西南古罗国左传桓公十二年楚师分涉于彭罗人欲伐之注罗在宜城县西山中水经注夷水厯宜城西上又东南迳罗川城故罗国也】黎邱城【在宜城县北后汉书光武帝纪秦丰自号楚黎王注黎邱故城在襄州率道县北又郡国志邔有黎邱城水经注沔水东南迳黎邱故城西其城下对缮洲秦丰居之故更名秦洲城在观城西二里建武四年朱祐自观城禽丰于黎邱是也】孟城【在枣阳县西南八十里】岑彭城【在枣阳县东北元统志岑彭城在枣阳县东北三十里相传彭征秦丰时筑城牧马于此】洛阳城【在谷城县东宋书州郡志河南郡洛阳县孝武大明元年省水经注洛溪水流迳洛阳城北东南注沔水】谷城【在谷城县北春秋时谷国春秋桓公七年谷伯绥来朝注谷国在南郷筑阳县北水经注谷城在谷城山上春秋谷伯绥之邑墉堙頺毁基堑亦存】张飞城【在谷城县西南五里水经注泛口张飞袭张郃于此】学城【在谷城县东北水经注沔水又东迳学城南旧説昔者有人立学都于此值世荒乱生徒罔依遂共立城以御难故城得厥名矣】涉都城【在光化县西汉书功臣表涉都侯徙元狩三年封后汉书郡国志筑阳有涉都乡水经注沔水东南迳涉都县东北故乡名也汉武帝封南海守降侯子嘉为侯国均水于县入沔谓之均口】顺阳王城【在光化县北寰宇记固王古城在干徳县东北五里晋咸宁中封扶风王子畅为顺阳王城内有顺阳碑府志顺阳王城在固封山下又有空城在光化县北五里】三王城【在均州境寰宇记武当县有三王城前汉末王匡王鳯王常所筑各一城今号三王城府志一在州东南一在州西南一在州东北】和城聚【在均州境后汉书郡国志武当有和城聚】柤中【在南漳县西一作沮中襄阳记柤中在上黄界去襄阳一百五十里魏时夷王梅敷兄弟三人部曲万余家屯此分布在中庐宜城西山鄢沔二谷中土地平敞宜桑麻有水陆良田沔南之膏腴沃壤谓之柤中通典南漳县有地名沮中吴朱然屯处王应麟地理通释沮中即今襄阳南沮水左右地】冠葢里【在襄阳县南接宜城县界水经注宜城县有太山山下有庙汉末刺史二千石卿长数十人朱轩华葢同防于庙下荆州刺史行部见之雅叹其盛号为冠葢里刻石铭之】白沙里【在襄阳县东北襄阳耆旧传厐徳公孙奂晋太康中去官归乡居白沙里】南陔里【在襄阳县境楚记唐尹泙淳孝龙州中刺史封道洪改其闾曰南陔里】铜鞮坊【在府城内明统志在郡城山南东道楼左楚人好唱白铜鞮因以名坊】木香村【在宜城县西六十里寰宇记宜城县有木香村叚成式别业于此村生异竹成式图送徐商】五陌村【在光化县西南寰宇记南雍州记云酂城南四里有五陌村榆树连理异木合干髙四丈乡人以为社其树今已枯】牵羊坛【在府城西旧传刺史初至必牵一羊诣坛绕之以其所绕之数騐治州之年多寡晋文帝为刺史羊行六次不止果八年】呼鹰台【在枣阳县东一名景升台水经注鱼梁洲南有层台号曰景升台盖刘表治防阳之所筑也表性好鹰尝登此台歌野鹰采曲】刘台【在防阳县东元和志刘台与诸葛亮登台去梯言之所也】将台【在襄阳县南三里相传元将阿尔哈雅筑　阿尔哈雅旧作阿里海牙今改】汉隂台【在襄阳县西南水经注檀溪水北迳汉隂台西临流望逺意寄汉隂故因名台矣】杜康台【在宜城县治东五十步俗传杜康造酒于此】打鼓台【在宜城县南八里相传白起操军于此有走马隄】分经台【在南漳县东北梁昭明太子同隠士刘虬法慧分经之所】卧牛台【在枣阳县境舆地纪胜汉光武帝骑青牛于此】诵经台【在均州北武当山世传陈希夷诵易处】文选楼【在府治南舆地纪胜梁昭明太子统建延贤士刘孝威庾肩吾徐防江伯操孔敬通恵子悦徐陵王圃孔灿鲍至等十余人着文选于此】山南东道楼【在府城内元统志旧府治有唐李阳氷篆书山南东道四字淳祐辛亥程士元为守创立层楼府志今改为镇南楼】南平楼【在襄阳县治前元守帅杨珪建】霁景楼【在光化县境方舆胜览光化军有霁景楼】宗海楼【在均州东一里下临汉水宋宣和中建】闻喜亭【在府治内唐太守裴坦建】桃林亭【在襄阳县东南水经注沔水又经桃林亭东舆地纪胜桃林在襄阳县南六里南雍州记云晋桓冲北伐屯军于此时方食桃至舂其核萌生遂成茂林县志即今县南桃花岭也旧有桃林馆今废】清水亭【在襄阳县境楚记申徽为襄阳刺史代还人史送之乃留题于清水亭】岘山亭【在襄阳县南岘山上宋熙宁初史中煇因旧址重建欧阳修有记】汉广亭【在府北小北门西淳熙中安抚使马防建】望海亭【在襄阳县南一里方舆胜覧在卧龙山絶顶】赤松子亭【在枣阳县西南襄阳耆旧传蔡阳有赤松子亭即南郡赋所谓松子神陂者也】乐善堂【在府城内梁简文为晋安王镇襄州日画前刺史十三人像于堂故名】学业堂【在襄阳县南相传诸葛亮读书处】髙斋【在府城内襄沔记襄阳城内刺史宅有髙斋梁简文为晋安王镇襄阳日引刘孝威等于此斋综覈诗集时号为髙斋学士其南又有一斋梁武帝临州寝卧此斋尝有五色云回转状如盘龙屋上恒有紫云腾走形似繖葢逺近望者莫不异焉武帝于此龙飞】厐统宅【在襄阳县东舆地纪胜士元徳操二宅俱在呼鹰台侧】蔡瑁宅【在襄阳县东南水经注沔水又东南迳蔡洲汉长水校尉蔡瑁居之故名府志襄阳县东南有蔡村】孟浩然宅【在襄阳县东南鹿门山】宋孝武宅【在襄阳县南帝镇襄阳时所居】习郁宅【有二一在襄阳县南习家池畔一在宜城县东水经注猪兰桥北有习郁宅宅畔有鱼池池不假功自然通洫长六七十步广十丈常出名鱼】厐徳公宅【有二一在襄阳县南后汉书厐公传厐公居岘山之南舆地纪胜厐徳公宅在岘山南广昌里县志鹿门山有鹿门寺寺左有三髙祠即厐徳公旧宅一在襄阳县东北水经注沔水中有鱼梁洲厐徳公所居士元居汉之隂在南白沙故世谓是地为白沙曲司马徳操宅在洲之阳名胜志宅内旧刻范蔚宗赞　按后汉书厐徳公居岘山南后入鹿门山采药不返鱼梁洲之居乃其孙奂所居水经注似误】徐庶宅【在襄阳县西水经注檀溪之阳有徐元直崔州平故宅习凿齿与谢安书云每省家舅纵目檀溪念崔徐之友未尝不抚膺踌躇惆怅终日名胜志徐庶宅地名甘草冲今清虚庵是其故址】诸葛亮宅【在襄阳县西隆中山东水经注沔水厯孔明旧宅亮语刘禅曰先帝三顾臣于草庐之中咨臣以当世之事即此宅也沛国刘季和镇襄阳与犍为人李安共观此宅命安作宅铭永平五年习凿齿又为其宅铭南雍州记隆中诸葛亮故宅堂前有三间屋地基址最髙云是孔明避暑台元和志诸葛亮宅在襄阳县西北二十里舆地纪胜在襄阳县西隆村】繁钦宅【在襄阳县西北襄沔记繁钦宅王粲宅并在襄阳】王粲宅【在襄阳县西北襄阳耆旧传王粲与繁钦同邻并井其墓及井见在习凿齿襄阳记王粲宅在襄阳县西二十里岘山陂下】司马徽宅【在襄阳县东北汉水北】宋玉宅【在宜城县南三十里水经注宜城县南有宋玉宅　按宋玉宅有三此其里居也一在归州从屈原游学时所居一在江陵则服官郢都时居之】王逸宅【在宜城县南今俗呼王家屋塲】汉光武宅【在枣阳县东南后汉书光武帝纪注光武旧宅今在随州枣阳县东南宅南二里有白水水经注白水陂其阳有汉光武故宅所谓白水乡苏伯阿望气处也元和志后汉代祖宅在枣阳县东南三十里】张柬之园【在枣阳县南五里园址犹存】格垒【在谷城县东南十二里府志汉末刘表将李氏甚富有仆数百以其奴户率众保此因号格垒】善谑驿【在宜城县北二十里舆地纪胜在宜城县北即淳于髠放鹰处】晋栢【在襄阳县东南襄阳名胜志相传栢为羊祜手植】社栢【在均州南门叚子游均州圗经南阳武当南门有社栢树大四十围梁萧欣为守伐之忽有大蛇从树腹中出羣蛇随入南山其声如雷雨】义犬【在府城南于宝搜神记昔吴王孙权时有李信纯襄阳纪南人家养一犬字曰黒龙一日信纯城外饮酒大醉归家不及卧草中时遇太守邓遐出猎见田草深遣人纵火爇之卧处有一溪相去三五十步犬即奔往入水湿身来卧处周回以身湿之火至湿处即灭犬运水困乏致毙于侧信纯闻于太守太守悯之命具棺衾之今纪南有义犬髙十余丈】
