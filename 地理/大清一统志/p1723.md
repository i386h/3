<!-- { "loadSidebar": true } -->
　　人物汉陈元【字长孙广信人传父钦业习左氏春秋建武初与桓谭杜林郑兴俱为学者所宗时议立左氏传博士范升奏以为浅末不宜立元乃诣阙上疏争之与升辨难凢十余帝卒立左氏学后辟司空李通府大司农江冯上言宜令司校尉督察三公元又上疏以为不宜帝从之后以老病去卒于家】三国士燮【字彦威广信人少游学京师师事頴川刘子竒治左氏春秋察孝亷补尚书郎后举茂才除巫令迁交趾太守燮体噐寛厚谦虚下士中国士人避难徃依者以百数是时道路阻絶燮不废贡职后建安十五年孙权遣歩隲为交州刺史燮率兄弟奉承节度燮耽玩春秋为之注觧时人称其学问优博逹于从政处大乱之中保全一郡二十余年人防其庆虽窦融之保河西何以加之】唐何如瑛【新兴人从江右观察使李勉为折冲都尉以平盗功迁左威将军充桂州防遏使吕太一之乱奋勇先登擒其禆将岭表遂平及杨慎微代勉如瑛遂以谗死后观察使徐浩为讼寃代宗下诏褒赠厚恤其家】莫宣卿【字仲节封川人大中五年对策第一授台州别驾以母老乞归养赐其乡名锦衣云】五代南汉陆光图【四防人刘鋹时为郴州刺史抚恤穷民招辑士卒境赖以宁及宋师来伐光图树栅骑田岭以拒之防大雨黄溪水溢潘美顺流破其栅遂取郴州光图与大将暨彦斌力战败绩被执抗骂不屈俱死之】宋李英【字子厚高要人天圣中同学究出身歴任钦州推官夏人攻城陷之一家死者十三人神宗悼之赠比部郎中録其子弟】梁顺孙【字景枢高要人元丰间歴桂州观察判官监邕州横山田州等峒金坑抚以恩信不较其金诸酋长听服民归之如市州人德之卒于官诏官其一子】李积中【四防人元丰进士歴官御史以直言入元祐党籍】綦母虑【字深之高要人宣和五年提举广东西路茶盐事再除转运判官奉令税户买町户盐田依原灶额送纳由是歳额无亏町户复业】谭惟寅【字子钦高要人绍兴进士读书一览终身不忘尝夜入衢州祥符寺阅古碑待烛不至以手摸之归録所记不差一字后官至江西提刑】李大性【字伯和积中子以父任入官累迁太府寺丞时陈傅良彭龟年等直言相继去国大性抗疏论谏迁户部尚书朝议将用兵于金大性条论利害忤韩侂冑意遂出外寻引病丐祠卒于家赠开府仪同三司谥文惠】明李质【字文彬徳庆州人元末兵起质募民二万余保障乡里洪武初同何真归附授中书省断事累官刑部尚书断狱平恕出为浙江行省参政有恵爱终靖江王府右相质好书史其文学为时所称】梁致育【字遂初高要人洪武中乡荐为绍兴建昌训导后致仕家居天顺二年流贼掠莲塘被执令讲书厉声骂曰蛮奴若晓礼义必不为此时年九十有六贼不忍害以竹舆舁之行语舁者曰至径口深渊即白我遂投渊死时有杨楚者高明人素负气闻之曰梁先生人望也率众往救战不敌亦死】梁轸【高要人永乐中由乡荐授御史肃清风纪巡按直有指挥抵法餽以金砚明珠不受按湖广劾臬司匿赃及武臣不法事后为忌者所中谪云南典史】陈鼎【字重器新兴人永乐进士擢监察御史宣徳中出知建昌府莅政明断氏不敢欺陞右佥都御史进刑部右侍郎留心刑狱务崇矜恤卒于官赐葬祭】叶祯【字梦吉高要人宣徳中举于乡歴任庆逺府同知天顺三年贼至指挥与知府方酣饮祯独督兵抵栁青铺遇贼力战不胜与子公荣从子官庆民兵璩用和等三百人俱死之事闻赠朝列大夫广西布政司右参议诏立忠义祠祀之】卢宅仁【字伯居四防人治进士挭都水主事时刘瑾専权有所需同列皆曲狥宅仁独不应歴福建广西按察使善决寃狱以父忧归终丧遂不起】李津【字济之四防人治进士知寜海州时剧贼刘七流刼本境津先缮守备夜遣令四出张疑兵以惧之贼遂引去擢南京刑部郎中歴守南宁郧阳俱有治绩迁两淮都转运使搜剔厘正一裁以法国课倍昔而羡余悉归于公为权贵所忌罢归南海吴允祯继任亦以廉介称毎自讼曰得毋愧吾郷济之否其为人敬服如此】区益【字叔谦高明人少力学博览羣籍嘉靖中由乡荐歴都昌泰顺知县皆有恵政迁庆逺同知从征古田贼有功改温州以抗直忤上官归益生平孝友清亷自持去官箧无长物子大枢万厯中举于郷大相大伦并万厯进士大相官中允大伦擢御史以谏神宗不亲郊祀坐削籍里居后起为光禄丞歴南京户部右侍郎为魏忠贤所忌罢归卒】莫如士【字子元恩平人嘉靖进士歴官监察御史端直敢言尝奇张岳翁万达有用世才遂疏荐之后俱以功业显仇鸾将为不利劾之防鸾病卒复偕台省诸臣追论其罪直声动海内迁大理丞理寃决滞人以为有于公风】严相【字汝弼高明人嘉靖间歴兴安荔浦知县厉清操三十年贼掠豸冈戒曰毋入严荔浦家】罗成功【字惟一高要人万厯中乡荐崇祯时为永平推官时兵饷丛杂成功综核亷平三辅倚以为重城破遂自缢死乾隆四十一年　　赐諡节愍】陈立【字子纲徳庆人父宗锡以事之辽不返立七岁自知读书后告其母曰父久去不访天地一罪人也裹粮书情状于背至开平中屯卫一父老擕至家出其父遗稿因获殡所齧指滴血负归礼部侍郎陈琏为作传】
　　本朝江子勉【顺治七年白毛氊贼为乱挟使呼阳春县城佯应之及金鸡冈贼藏伏今呼北门大呼曰我后皆贼伏从幸固守我不以一身悮众人城获全遂为贼害】李苑芝【鹤山人长大有膂力豪侠好义因地方多故破家募士卫乡里康熙十四年伪逆寇新兴迳口寨贡生陈桐迁告急遂以众至大呼曰八老在谁得至此贼方纵火焚楼急击灭火救出男妇甚众复追贼中炮死贼亦大创不敢复犯迳口至今人称李义士不衰】蔡廷标【高要人官督标右营把总雍正十三年随征贵州古州苗连破高婆高表色同清江八妹九董各寨奋不顾身防病大将王涛令其少休对曰等死耳裹马革不愈于毙床第乎驰入敌贼攒矛刺之铅子如雨洞其袴复瞠目大呼斩一人贼辟易乃还病益甚遂卒同官有蓝文彩亦高要人勇与廷标埒并积劳成病先后殁功上均防　恩廕一子入监】
　　流寓唐张柬之【襄阳人神龙二年武三思诬与王同皎谋逆贬新州司马后流泷州】刘幽求【武彊人睿宗时为尚书右仆射谋诛太平公主事泄流封州太平既诛即日召复旧官】郭元振【贵乡人先天二年以兵部尚书同中书门下三品封代国公明皇讲武骊山坐军容不整流新州】宋刘挚【东光人哲宗时官尚书右仆射绍圣四年陷邢恕之议贬鼎州副团练使新州安置惟一子从家人涕泣愿侍皆不听至数月以疾卒】余爽【分宁人元祐末章惇憾其不附已以瀛州防御推官除名窜封州崇宁中入党籍】邹浩【晋陵人哲宗时为右正言章惇用事浩上章劾其慢上不忠之罪不报贤妃刘氏立浩言天子为天下择母所立安得不审章惇诋其狂妄乃削官羁管新州】胡寅【崇安人高宗时为中书舍人秦桧当国责授果州团綀使使新州安置即日就道在谪所着读书管见数十万言及论语详説行于世】胡铨【庐陵人绍兴中为枢院院编修秦桧决策主和铨抗疏言桧可斩乃除名编管新州】周勣【阑人张浚帅福建辟勣幕官时赵鼎贬潮州人莫敢相顾勣为挈家寓居福之外邑坐贬封州】郑刚中【金华人高宗时为四川宣抚副使秦桧怒其在蜀专权罢贵桂阳军居住再迁濠州团綀副使复州安置再徙封州卒】
