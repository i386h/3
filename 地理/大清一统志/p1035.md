<!-- { "loadSidebar": true } -->
　　【水入河嵗乆淤塞秦渠东岸二十余里毎受山水之害康熙五十二年重修】薄骨律渠【在灵州南元和志在廻乐县南六十里溉田一千余顷又唐书地理志廻乐有特进渠溉田六百顷长庆四年开】七级渠【在灵州南唐书代宗纪大厯八年吐蕃宼灵州郭子仪败之于七级渠】艾山渠【在灵州西南魏书太平真君五年刁雍为薄骨律镇将表曰富平西南三十里有艾山南北二十六里东西四十五里凿以道河似禹旧迹其两岸作溉田大渠广十余步今渠髙于河水不得上求于河西髙渠之北八里分河之下五里平地凿渠筑其两岸令髙一大北行四十里还入古髙渠即循髙渠而北复八十里合一百二十里渠成可溉官私田四万余顷　按此渠当在青龙峡口去唐渠不逺旧志谓即宁夏城西之靖虏废渠误】白渠【在中卫县东二十里旧长四十二里溉田一百七十顷今曰北渠长五十里溉田一百一十八顷又有新北渠在镇虏堡引水东北至胜金闗长三十里溉田一百二十一顷】胜水渠【在中卫县东胜金闗下长五十里溉石空寺永兴张义三堡田凡二百余顷】石空渠【在中卫县东七十里长七十三里溉田六十余顷】顺水渠【在中卫县东九十里旧曰枣园渠袤三十五里溉田九十五顷今改名长七十里溉田三十七顷又枣园堡有新水渠渠溉田二百二十六顷又东铁筒堡有常永渠长三十里溉田四十顷又东广武堡有石灰渠长五十七里溉田一百二十顷以上诸渠皆在河北】美利渠【在中卫县西二十里旧名蜘蛛渠自石龙口引黄河水东北达胜金闗长五十八里明嘉靖间重濬长一百二十里溉田七百三十顷　本朝康熙中重修复溉田五百六十五顷又有贴渠在美利渠东旧名中渠长三十六里溉田一百二十余顷今重濬长七十里溉田二百六十九顷】羚羊渠【在中卫县南四十里长四十余里溉田二百余顷又羚羊店渠在县永康堡旧溉田二百二十余顷今溉田一百二十九顷羚羊角渠在县常罗堡旧溉田七十余顷今溉田十八顷又有通济渠在县长恩堡长三十里溉田四十有九顷】栁青渠【在中卫县东南一百里地宜枸杞溉田一百六十八顷】七星渠【在中卫县东南一百二十里旧长四十三里溉田二百二十余顷　本朝康熙中重濬长百余里溉新宁安威武鸣沙三堡田五百余顷乾隆二十三年复濬溉新宁安恩和鸣沙白马滩四堡田七百九十一顷县境诸渠美利之外惟此最大以上诸渠皆在河南】髙台寺湖【在宁夏县东十五里又东五里有沙湖又巽湖在县东南三十五里】月湖【在寜夏县北三十五里以形似名】金波湖【在宁夏县东北青阳门外沿岸垂栁蔽日中有荷芰为一方之胜】三塔湖【在宁夏县东北三十里】观音湖【在宁朔县西九十三里乃贺兰山水聚于山下大水口成湖】长湖【在宁朔县南十五里明统志作在卫西北一百二十里】蒲草湖【在灵州东南十里又草塲湖在州南三十里】东湖【在灵州东南旧韦州堡东一里又有鸳鸯湖在东湖北三里】马槽湖【在中卫县东北二十五里以形似名又有蒲塘在县北四十里塘中多产蒲草因名下流皆入于河】盐池【有大小二池皆在灵州界元和志盐州五原县盐池四所一乌池二白池三细项池四瓦窑池乌白两池出盐今度支收粜瓦窑池细项池并废唐书地理志灵州懐逺有盐池三曰红桃武平河池又廻乐县有温泉盐池在县南一百八十三里周廻三十一里明统志盐池在庆阳府北五百里有二大盐池周围八十里小盐池周围二十七里俱产盐旧志大盐池去寕夏卫三百五十里盐色青白亦曰青白盐池明时邉储多取给于此小盐池在灵州所东南一百三十里惠安城西一里壕墙周三十六里现设盐捕通判管理】花马池【在灵州东花马城西明统志在庆阳府北五百里周围四十三里与马槽索罗滥泥锅底等池相近旧志其池平衍无川谷之阻明中叶套夷徃往由此闸入为邉患又天池亦在所城西湖明成化九年巡抚马文升议筑堡于此】红栁池【在灵州花马城东南明统志在庆阳府北五百里周二十六里石沟池在其西莲花池在其东延绥旧志莲花池周十里又有狗池周二百八十里】青沙涧【在灵州花马池东北邉图城东北跨马梁青沙涧与榆林卫清平定邉相对离花马池二百里又东北有敖忽涧五坐山诸险】鐡柱泉【在灵州花马城西南六十里有泉百步明嘉靖中以宼入必饮马于此筑堡守之】龙潭泉【在中卫县西二十里其水夏则潴蓄冬不凝冰一名暖泉祷雨有应又一碗泉在县西一百一十里野马泉在县北二十里】千金波【在宁夏县南元和志在灵武县北四十二里长五十里濶十里】
　　古迹懐远故城【今府治隋书地理志灵武郡绕懐逺县后周置仍立懐逺郡开皇三年郡废元和志县在灵州北隔河一百二十里本名饮汗城赫连勃勃以此为丽子园后魏以给百姓立为懐逺县其城仪凤二年为河水泛损三年于故城西更筑新城杜祐通典懐逺本汉富平县地魏置六镇三戍于此寰宇记今废为懐逺镇管番部六宋史夏国传咸平四年李继迁攻破定州懐逺县干兴二年李徳明城懐逺镇为兴州以居其子元昊仍居兴州阻河依贺兰山为固名兴庆府元史太祖二十二年伐夏夏主李睍降地理志兴州后又改中兴府元至元二十五年置宁夏路明史地理志洪武三年置府二十六年改置宁夏卫本朝初因之顺治十五年以前屯卫并入宁夏卫雍正二年升府】亷县故城【在宁夏县北汉置属北地郡后汉因之后废又见固原州】灵武故城【有三一为汉县在宁朔县西北地理志属北地郡后汉省叚颎传建宁元年颎追羌于今鲜水上及于灵武谷章懐太子注灵武县名有谷在今懐逺县西北是也一为隋县即汉浑懐障在今平罗县东北界一为唐县在灵州西北即水经注所谓胡城也元和志灵武县东南至灵州十八里本汉富平县地后魏破赫连昌収胡户徙此因号胡地城隋仁夀元年改大润县为灵武县移入胡地城安置寰宇记周天和三年废厯城郡为胡城镇唐武徳五年移旧灵武县于此今废按元和志谓隋仁夀初改县曰灵武即移治胡城则浑懐不应复有灵武之名矣当从寰宇记唐初移治为是但云周废歴城郡为胡城镇则又误】保静废城【在府东南接灵州界隋书地理志灵武郡统宏静县开皇十一年置元和志县西南至灵州六十里本汉富平县地后魏立宏静镇徙闗东汉人以充屯田俗谓之汉城隋改置宏静县神龙元年改为安静至徳元年改为保静寰宇记按隋图经云宏静本汉城居河外三里乃旧薄骨律镇仓城也今废为保静镇管番部六宋史咸平四年李继迁攻破懐县及保静明统志云保静城在宁夏卫西南八十里夏为静州元废今屯军居焉　按保静当在今府东南不在西南又按水经注汉城在河西寰宇记居河外三里是也疑县初治此唐始移于河东】寳丰故城【在平罗县东北二十五里汉北地郡浑懐都尉地隋书地理志灵武县后周置建安县后又置歴城郡开皇三年郡废十八年改建安为广闰仁夀元年改名焉唐初徙废宋时属夏地夏人于此筑省嵬城在故城东省嵬山下明属宁夏卫地　本朝初其地曰查汉托防雍正七年置宝丰县属宁夏府乾隆三年裁并入平罗县设县丞】定州故城【在平罗县东南即唐定逺城也元和志灵武有定逺城在州东北二百里汉北地郡方渠县之地先天二年郭元振以西城逺濶丰安势孤中间千里无城烽堠杳渺故置此城募兵镇之其后信安王祎更筑羊马城幅员十四里唐书地理志警州本定逺城郭元振置后为上县隶灵州景福元年灵威节度使韩遵表为州寰宇记今为定逺镇管蕃部四明统志定州城在宁夏卫北六十里本唐定逺城赵元□改为定州元初废明为宁夏卫地　本朝雍正五年置新渠县属宁夏府乾隆三年裁并入平罗县　按明统志又有田州城在卫北六十里】富平故城【在灵州西南汉置县属北地郡后汉为北地郡治永初二年西羌滇零称天子于北地五年诏令郡徙池阳永定四年复归旧土永和六年又徙冯翊自是故县遂废后汉书注富平故城在廻乐县西南又汉书宣帝纪五鳯三年置北地属国地理志富平县北部都尉治神泉障】灵洲故城【在灵州境汉置属北地郡地理志惠帝四年置有河竒苑号非苑后汉元初三年邓遵大破叛羌零昌于灵洲即此后废宋书传宏之传灵州汉末失土寄寓冯翊晋太康三年复立非故县也顔师古汉书注水中可居曰洲此地在河之洲随水髙下未尝沦没故号灵洲又曰河竒也二苑皆在北焉后汉书注灵洲故城在今马岭县西北　按水经注不言灵洲县据汉志当在河渚之间后汉书注在马岭西北去今洲尚逺近志谓在州北亦无所据】灵州故城【在今灵州城西南本后魏薄骨律镇也水经河水又北薄骨律镇城注城在河渚上赫连果城也桑果余林仍列洲上但语出戎方不防城名访诸耆旧咸言赫连之世有骏马死此取马色为邑号故目城为白口骝转韵之谬遂仍今称也魏书太平真君五年刁雍为薄骨律镇将九年表求造城诏赐名为刁公城地形志太延二年置薄骨律镇孝昌中改灵州隋书地理志灵武郡后魏置灵州治廻乐县后周置带普乐郡开皇三年郡废大业初置灵武郡元和志灵州东南至盐州三百里以州在河渚之中水上下未尝防没改号盐州开元二十一年为朔方节度理所廻乐县郭下本汉富平县地城枕黄河唐书肃宗本纪天宝十五载朔方留后杜鸿渐等迎太子即位于灵武地旧唐书地理志灵州大都督府隋灵武郡武徳元年改为灵州总管府寻改都督府天宝元年改灵州为灵武郡至徳元年升大都督府乾元元年复为灵州属闗内道宋史夏国传咸平五年李继迁攻陷灵州以为西平府六年遂都于灵州大中祥符三年李徳明大起宫室于子山干兴二年迁居兴州明统志元仍为灵州洪武中州废置守御千户所在宁夏卫南九十里旧志灵州城旧在河东洪武十七年圯于水栘筑于州旧城北七里宣徳三年又为河水所冲决移于城东北五里即今治也】盐州故城【在灵州东南花马池北本汉北地郡昫衍县地后魏置大兴郡西魏改曰】
　　【五原寻复为大兴郡又于郡置西安州废帝三年改曰盐州隋开皇初郡废大业初】
