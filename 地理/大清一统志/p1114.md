<!-- { "loadSidebar": true } -->
　　山川蜀山【在乌程县东十里元末徐贲居此又有别鲜山名岛山在县东十三里尔雅曰小山别大山鲜此山孤秀不相连属故名】西余山【在乌程县东十八里沈元华舆地志汉文帝封东海王摇之子期视为顾余侯即此旧志余山下有西余港】升山【在乌程县东二十里乐史太平寰宇记一名欧余山一名欧亭山王羲之为太守尝升此山顾为賔客曰百年之后谁知王逸少与诸卿逰此乎因有升山之号】孺山【在乌程县东二十八里太平御览东迁县有孺子山徐孺子入呉常登此因名】栖贤山【在乌程县西二十里一名西崦上有石洞名仙人顶絶顶为妙髙峯】岘山【在乌程县南五里寰宇记本名显山晋太守殷康于山下起显亭以唐庙讳改山上有唐相李适之石罇旧志山有浮玉泉其右有凿岭相传秦时以其地有王气故凿之以防其脉】浮玉山【在乌程县南五里碧浪湖中与归安县接界湖水虽满山顶常露若浮玉然故名南二小峯曰上下钓鱼山相传晋幼度尝钓于此山】车盖山【在乌程县南七里形如车盖山东旧有晋殷康所立亭瞩望极佳】垄山【在乌程县北五里寰宇记山有紫石英东临大溪西带长渎山上有亭临眺四旷名垄山亭旧志一名隆山在凤凰山东麓】西陵山【在乌程县北二十一里寰宇记即卞山之别岭也孙皓改葬父和于此号曰明陵旧志以其山在西名西陵山在县北郡在山南故亦曰陵阳】小雷山【在乌程县北三十六里太湖中详见下大雷山】毘山【在乌程县东北五里山海经云浮玉之山北望具区东望诸毘郭注云诸毘水名言东望溪浦槎牙相毘并汇于太湖因名梁呉均有和柳恽毘山亭诗旧志山在太溪上府城水口也下有毘山漾】戴山【在乌程县东北十八里徐献忠呉兴掌故昔戴颙逰呉太守张劭为筑室于此因名】厥山【在乌程县东北七十里呉均入东记云呉有文士陆厥家于此山】道塲山【在乌程县南少西十二里旧名云峯后建僧舍因改名山顶有塔下有伏虎岩一掬泉虎跑泉瑶席池其山峯峦秀郁水石森爽殊为佳絶逰览者皆萃焉】
　　【本朝乾隆四十五年圣驾五巡浙江省】
