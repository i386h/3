<!-- { "loadSidebar": true } -->
　　山川隆寿山【在府城东郑樵通志居其下者人多寿考故名宋时在城内今附城址】保福山【在府城西山为郡龙入脉之地】仪凤山【在府城西北髙耸明秀峯顶清籁时时如凤鸣】登髙山【在龙溪县城西北隅祝穆方舆胜览在州治西二里府志脉自天寳山来蜿蜒起伏三十余里至郡城西北一峯耸拔名曰望髙山其南麓为登髙山原名紫芝山郡城绕焉顶有威镇亭明洪武中建山之东为日华万松诸峯禅月隆夀等山其西为浄安峯为腾龙起凤诸山旧志腾龙山一名龙亭山平地特起竒石攒凑俯瞰溪流相传昔有龙腾溪中因建亭溪上而名相峙者曰起凤山一名髙亭山与日华诸峯绵亘连络绕城内外皆紫芝之支陇也】好景山【在龙溪县东十五里行廻起伏风景竒胜李吉甫元和郡县志县东十五里至山险絶无路葢即此又漳浦县西北里许亦有好景山县城枕其麓一名石虎山以山岭有石如虎也】文山【在龙溪县东二十里一名观音岩北临大溪三面通潮其右为水头山脉自县南太平岭而下至溪而止与凤凰石壁并称为水口】凤皇山【在龙溪县东二十里与文山水头品峙中有万松岭旧名马岐为郡孔道明正统间郡人植松夹道连阴十里因改今名】岐山【在龙溪县东二十余里宋郭功父尝有岐山仙亭十咏府志由文山逾溪以北曰鹤鸣山亦名石壁山其下为云洞又北而岐者为岐山二峯聨岐延袤十里许秀耸龙江之上岩壑竒胜又有千人洞洞口狭而暗中甚寛朗容千人唐黄巢之乱民多避难于此】白石山【在龙溪县东六十里山多白石一名鹳石山中有石硿可容千人相近曰福舟山】南岩山【在龙溪县南七里延袤数里峯峦竒秀怪石错列有石狮寳月南泉玉泉诸岩以石狮为最胜下有清泉曰白鹿泉】名第山【在龙溪县南十里方舆胜览州有天成山一曰名第山志胜唐周匡物潘存实读书于此元和十一年匡物进士及第为漳登进士之始十三年存实亦登进士宪宗敕改今名刘禹锡有名第山诗】石鼓山【在龙溪县北十里山形圆秀又县北二十余里有铜鉢山山势绵亘数里一峯中洼而外圆其形如鉢故名又县北有天公山上有瀑布飞泻数十丈】龙漈山【在龙溪县东南二十五里下有龙潭飞泉百尺直泻而下旁有鳬翠山双峯如削髙出龙漈之上俗名鱼刺山】圆山【在龙溪县西南十里前后望之分十二面顶有石池又有琵琶坂今名大仙岩】龙山【在龙溪县东北十里北来诸山此为最秀其地宜茶相近有望月山秀出羣山】金鸡山【在龙溪县东北五十里东溪口与长泰县接界丛石屹起山顶有石如鸡展翅而色赤故名】天宝山【在龙溪县西北三十里五峯峭立周百余里郡之望山也宋大中祥符中尝产明珠入贡因名上有芙蓉城宝岩洞百丈泉诸胜】九龙山【在龙溪县西北三十里乐史太平寰宇记九龙山一名鬼山其北有九龙水一名金溪水】石蚝山【在龙溪县西北四十里圆耸千仭顶石多粘蚝蛎殻因名南下小山累累天宝山所由发脉也】海云山【在漳浦县东二十里上有清泉不涸山半有海云岩一名岩山】灶山【在漳浦县东五十里叠嶂髙大周四十里髙数百仞以中有仙人丹灶而名】台山【在漳浦县东六十里髙数十仭平坦如台近视与诸山相等海舟望之则逈出诸山之上又东有灯火山距海里许海舟夜行者咸见山上有光熖如火故名】梁山【在漳浦县南新唐书地理志漳浦县有梁山方舆胜览古记云梁岳闽中之望也秀丽而崇圆又名圆山大峯十有二其中峯曰莲峯石府志在县南稍西三十里盘亘百里髙千仞有九十九峯其莲花狮子金刚力士双髻长剑七星八柱观日临海晋亭青阁十二峯为最着上有瀑布泉东南盘石上有穴如井水泉涌出大旱不竭谓之灵泉南北麓各有汤泉又长源溪锦溪万顷溪仙溪盛溪锦石溪垂玉溪龙潭溪皆出焉入于漳水上有水晶坪产水晶其北有蔡陂山蔡陂水出焉】罗山【在漳浦县北十里诸山罗列拱揖故名其支为东罗岩】后到山【在漳浦县北十七里与罗山并峙而髙耸过之为邑之屏山蜿蜓而下秀润清邑中之如蛾眉然其东有白鹤岭】良山【在漳防县东南三十里一名鳌峯山嶷然屹立下临鹿溪与隔溪柘港山对峙为县水口布溪水出焉入于大溪】古雷山【在漳浦县东南五十里一名鼔雷山断岸千尺下瞰大江每潮至怒浪急涛其声如雷】将军山【在漳浦县东南五十里云霄城西明统志山与南靖接界唐戍将陈元光征蛮时据此而名又有大臣山一名大神山在漳水之南与将军对峙有仙人玉女二峯】龟山【在漳浦县东北二十里耸立横列为县东北之肩峯】戴帽山【在漳浦县东北五十里亦名大帽山山大而峻四面林木蓊鬰独顶上有黄茅形如戴帽故名山上有玉川瀑布新村石鼓龙漈潭宝珠石诸胜北麓为磁灶山下临大江为海澄境其山产茶又东为虎岭路通镇海卫林木深阻旧多虎患明宏治三年知县王臣以文祭之患得息因改名麟山岭】太武山【在漳浦县东北一百余里髙千仭屹立海上东望大洋汪洋无际陟其岭则漳泉二郡皆在目中中多竒迹好事者列为十四景有小石城相传南越王建徳避汉兵保此亦名建徳城又有石塔名曰延夀髙数仭海中归舶望以为标】摩顶山【在漳浦县西北二十里山髙而圆洁其上平坦如佛顶然有水出东流经龟山之阴至于横口入马口溪】峡口山【在南靖县东十五里两山相夹如门双溪流经其中】鼓旗山【在南靖县南县之案山也内山圆如鼓外山展如旗俗呼扳旗山又湖山在县南双溪之南山下有湖】欧寮山【在南靖县北一里一名大帽山又名三鳯山后有五峰峙立端严峭拔周百余里】西天山【在南靖县东南二十余里一狮山列嶂如翠屏为郡之西】紫荆山【在南靖县西南二十五里五峯翠耸亦名五峯山中有龙潭祷雨辄应又西南有翠微山接平和县界草木蓊翳】铙山【在南靖县西北五里毎斜阳返照然有光其南曰宝珠山形圆如珠夹于铙山磨石之间山多怪石下有溪流回绕】浮山【在南靖县西北八十里接龙岩州界其山当路形如覆瓯与上下山不相连属如浮空然亦名浮邱山】罗侯山【在长泰县治后其东为新寨山东瞰大溪宋时设泰安砦因名其西为水晶山形如覆釡上产水晶稍北为重桂山又有登科山在县治前旧名竞秀又名来青县城壤地故盛而五山环列位置天设】天柱山【在长泰县东五十里东西南北有四石门又有石室石梯应潮泉暗水泉香炉峯海涛岩等二十竒宋曽循称为临漳第一胜处絶顶曰紫玉峯最髙环眺千里如襟带间】鼎山【在长泰县南五里接龙溪县界其山髙大圆如覆鼎絶顶有脐俗呼鼎脐山上有龙泰岩以当龙溪长泰二县之交故名】董奉山【在长泰县北五十里王存九域志州境有董奉山仙人董奉尝游此府志形如卓笔有丹灶棋枰琴室】鼓鸣山【在长泰县东北四十余里髙耸为邑之望下有洞风吹则成鼓声】曷山【在长泰县东北五十里雄峻少树木髙处有四十余顷流水成渠可引以灌溉一名吴田山】内方山【在长泰县东北八十里下有银矿明万歴二十七年中使奉命开采商徒猬集奸究乘机攘夺寻封闭】良冈山【在长秦县西北五十里为县主山其脊大石层列有龙须泉涌流不竭瀑布出焉有良冈岭髙危险峻亘十余里相近曰真应岩四面皆石嵯峨峻峭又临溪有金冈湖山出金沙】楼宅山【在平和县西数里以形如楼阁而名稍东曰岑山与东山遥对】横坑山【在平和县西与广东大埔县接界绵亘数十里险阻蓊翳又西北七十里有象湖山亦与大埔县接界旧皆为盗薮】天马山【在平和县南双峯矗起如天马驰骤为县治案山】长芦山【在平和县北十里为县之主山又北为卓凤山形如飞凤其耸然峙于东者曰东屏山有九岭亦名九禾岭】大峯山【在平和县东南一名大枋山邑之镇山也髙峻巉岩单络羣岫漳浦诏安海澄镇海卫诸山皆发脉于此自麓至岭可五十余里登陟一望逺近城邑悉在目前商船渡海毎以此山为表山有石峯十七其青云峯中可坐三十余人山背灵通岩劈立半山泉石竒胜泉潢四注画地成川髙山河上徐坑港头诸溪皆出于此又新岩山为为大峯山之别支中有铜鼓兠宝峰瑞云明月四岩】五牙山【在平和县东南九峯耸立如牙笏然产石一名山南胜县初置于此】鹅公髻山【在平和县东南陈溪村视众山独髙为漳浦海澄诏安饶平四县发脉之处】三平山【在平和县东南岩谷深邃诘曲﨑危登陟者必歴三险三平乃至其巅故名有龟蛇峯九层岩髙柯巅煎茶坞虎爬泉诸胜】洪瀬山【在平和县东北大溪所经】葵冈山【在诏安县东四十五里山势绵亘中有两小山相峙名相见岭有古关隘垒石而成宋为沿海道巡海所明万歴中以上湖后港诸村豪黠刼掠拨浙兵守之】余甘岭山【在诏安县东六十里盘亘旷邈为诏安漳浦接壤处旧时路出山巅明万歴二十五年知县夏宏改由山腰至今便之】川陵山【在诏安县东海滨半入海旧志俗传帝昺南渡将都南澳筑此为东京地遂缺陷为海今城堞尚存其峯青耸秀丽号为苏尖一名东山北去铜山营十里】大帽山【在诏安县东海滨势极髙耸旧末丞相陆秀夫扶帝昺泊舟于舟于此又有甘山在县东海中逺望山岭若小髻然天将风变幻不一四面皆海中有一井水独甘淡故名】良峯山【在诏安县西一里耸拔竒秀为县主山】赤坑山【在诏安县西三十余里攅聚若五星然新志谓之出卿山少北曰小篆山俗名犁头山嵯峨丛险为县要害】渐山【在诏安县少南五十里髙峭千仞顶分二峯中有潭深不可测西南巨室若屋庐然内有泉清冽逺近汲之山下有石屏书院为宋陈景肃讲学处】大南山【在诏安县南十五里两峯鋭秀俗名大尖小尖自山而西绵亘数十里若巨屏森立接于龟山】羊角山【在诏安县南十里府志石屏屹立旁一石双岐若羊角然中有石鼓石船鳌头研池风动石啸台诸胜西曰青云洞有三鲤石凤尾松】九侯山【在诏安县北二十五里九域志漳州有九侯山旧志九峯并列中有石门棋盘石天然桥诸胜其东为初稽山山半有三潭不竭上有巨石出泉清冽号玉泉】乌山【在诏安县北三十里与九侯相连东接檺林山峯头巨石嵯峨半插天表为邑后障或称为火焰山以其形尖耸如火也】沔州山【一名敏州山在诏安县东南悬钟所北海中众水滙处一邑关锁双峯髙峙苍翠如画】梅岭山【在诏安县东南三十里海滨逾岭为悬钟山去悬钟所十里旧时郡之洋舶实发于此原设安边公馆置捕盗主簿屯驻防卫嘉靖四十三年海贼吴平结巢于此都督戚继光追逐逺遁殱其余党筑为京观】龟山【在诏安县西南二十五里上有巨壑相传有龙潜焉又有石洞可容数十人少西为漳潮分界处】南澳山【在诏安县西南百余里接饶平县界砥柱海中周二百余里其山之逺者曰黄芒山长三十里为汛地要害又有猎屿山长二十里中可樵牧又有洋屿中多平田漳浦民杂处耕佃于此】九上落山【在诏安县东北十五里其山九上九下故名旧时路出北门为通道所经贼窃伏崖谷中时出剽掠嘉靖二十四年知县廖暹改由东门设东溪洋尾二渡即凤头山立凤头铺以民兵守之寇患始息】檺林山【在诏安县东北五十里山势巃嵸崖石林立与九侯连络为邑镇山有石屋数十处可容百人称十八洞明嘉靖末附山剧寇啸聚谷中天启中乌山贼起亦营此为别窟箐林峭险奸慝恒遁居焉】金溪山【在诏安县西北四十里一名金鸡山又二十里有六洞山二山聨接旧有银坑万歴中议开采居民岌岌惊变寻封闭】吴养山【在海澄县东十里许下揖海门上障南溪逶迤叠耸聨亘数处稍北支峯曰槐浦山】席帽山【在海澄县南七里髙耸圆秀状如席防两旁有翅一名笔架山其西为常春山林麓葱蒨拱揖县治】文圃山【在海澄县北隔江与同安县接界世谓此山下多文士故名四面圆秀一名十八面山】大岩山【在海澄县北周回绵亘二十余里三面临海其上有岩】鹿石山【在海澄县东南一名独石山雄峭壁立顶石巉岩多蚝殻相传以为海潮至此】云葢山【在海澄县东南十余里云气常覆其上故名上有室可容百人悬崖有泉沸出曰卓锡泉】儒山【在海澄县西南二里县之主山也圆秀特起俗呼为祭前山】南岐山【在海澄县西南十五里南溪之水自檺浔而下大海之水自浮宫而入至此防合倒流纡延而分绕于邑内亦名倒港山】渐山【在海澄县西南耸起髙峯雄大尖秀拥峙水口山下人民辐辏其东为吴山面绕南溪飞鵞寨卓立其上】太平岭【在龙溪县南十里岭道平坦又三十里为九龙岭两山夹峙中萦石磴凡十里许路通湖广巡司在焉】新岭【在龙溪县西北天宝山西石磴盘回十余里路通安溪龙岩漳平三县旧设亭障其上】揭鸿岭【在龙溪县西北四十里路通安溪大田上有营头亭下有唐屯军营故址府志汉唐时西北向长安故道皆由此行】华峯岭【在龙溪县西北五十里一名龙头岭髙千余丈累磴凿石以梯行人北溪之流经其下滩瀬麤恶怪石巉岩有三硿二花之名舟楫不通上下皆逾岭溪旁有石状如龙头因名】玳瑁岭【在龙溪县天宝山东北髙百丈亘三十余里接长泰县界为郡北之屏障】盘陀岭【在漳浦县西南三十里梁山之西丛薄崎峻盘亘可十里为入潮广要隘】朝天岭【在南靖县西北百里当漳平龙岩两县界山最髙耸四时云雾接天又长泰县东南三十里亦有朝天岭东连天柱西接金鸡双髻旧为入京之道因名】峯苍岭【在南靖县东北十六里即府界天宝山之西麓也石磴盘回上有亭及公馆】黎壁岭【在长泰县西北六十余里崖壁陡絶又鸬鷀岭亦名大鸬鷀在良冈山隔口有隘】磨鎗岭【在长泰县东北接安溪县界上有巡检坪相传为旧巡司址】琉岭【在诏安县西南分水关之右与大南山相接形如列屏路通广东柘林寨】龙门岭【在海澄县北上有石髙十余丈旧志宋末文天祥奉少帝南奔道经此】赤石岩【在平和县西三十里岩石千仞耸立双溪水旁为县水口雄镇】鱼肠屿【在漳浦县东南三十里海中又有竹屿石城屿菜屿将军屿大桑小桑大潵小潵等屿】圭屿【在海澄县东北屹立海中状如龟浮水面亦名龟屿俗又名鸡屿明隆庆六年尝议移海门濠门二巡司于此筑城八面以象八卦名曰神龟负图后废万歴四十五年重筑石城广二百余丈设兵防守天启二年红夷巨舰由鹭门入迫圭屿知县刘斯□又筑铳城数垜后皆为贼所燬屿遂荒废又有钱屿木屿与圭屿相望刘斯□皆尝筑铳城以守之】嵩屿【在海澄县东北与中左所相对旧志宋末少帝浮舟经此遇诞辰羣臣搆行殿呼嵩行礼故名遗址犹存】长屿【在海澄县东北去语屿濠门甚近三面临海居民数百家有土堡】胡使二屿【在海澄县东北海门上下延袤数里俗呼为海门东北山先是居民凭海盗乱明正统中太守甘瑛奏移其民墟其地】白叶洞【在诏安县西少北六十里接饶平县丛山峻崖贼倚为巢有白叶洞水下流入东溪】大海【在府境东南西三面龙溪漳浦海澄诏安四县皆列海壖元和志去龙溪县五十四里南接海澄西接漳浦诏安东北接泉州府界】九龙江【一名龙溪自龙岩州漳平县流入龙溪县界经九龙山因名九龙江其下流一名栁营江又东南分为二派入海澄县由港以注于海】栁营江【在龙溪县南四十里唐时宿重兵于此因号栁营有桥曰虎渡桥为漳南第一形胜】漳江【源出平和县大峯山东南流入漳浦县又东南入海新唐志漳州以南有漳水而名方舆胜览漳江在梁山下府志源出平和县界曰西林溪南流过云霄镇城之北亦名云霄溪又南流而东纳梁山以南诸水至古雷山南铜山所北入海】黄如江【亦名鸿如江在漳浦县东五十里源出龟山之阳南会灶山水由井尾澳入海近设鸿江营以此为名杜佑通典漳州东南至黄如江一百里】港口江【在海澄县北自龙溪县流入即九龙江下流也自县以西北诸水悉由此入海亦名港口大溪中有许茂乌礁紫泥三洲】天宫溪【在龙溪县西北三十余里源出天宫山下入龙溪亦曰天宫大瀬为漫潭之上流中有石漈髙丈余其水倾泻潭中激成水泡自厎滚出水面泡散有声如击鼓次第不停俗谓之更鼔水】苦竹溪【在龙溪县西北二十余里源出龙岩界歴南靖县入南溪九域志州有苦竹溪】九曲溪【在漳浦县西源出盘陀北麓曰盘陀溪北流十里滙白沙蔡陂内湖诸水为九曲溪合于大溪】绥安溪【在漳浦县南四十里源出县界东流入海又有温源溪在县西南两泉并出一微暖一极热合流入县前溪】北溪【在漳浦县北一出罗山阴白鹤岭一出罗山阳至罗山合流入南溪】三团溪【在南靖县西一百三十里源出汀州府永定县界入大溪又深渡溪在县西北五十里源出龙岩县界入小溪】双溪【在南靖县南一曰大溪自平和县流入一曰小溪源出龙岩县界歴金山涌口亦名涌口溪至县南与大溪合曰双溪东流出夹口又东入龙溪县界为南门溪亦曰南溪】马洋溪【源出长泰县东洪岩林有二源合流南入龙溪县界合北溪】髙层溪【源出安溪县界流经长泰县北四十里入溪县界合北溪又龙津溪亦出安溪县界流经长泰县合青坑内方□林口芹果洋山诸溪水入龙溪县界合北溪】髙山溪【在平和县东亦曰琯溪源出大峯山东北流曰溪口溪又东出洪瀬入南靖县界为大溪土人呼为髙坑石神溪盖即古石塍溪之讹也通典漳州西北至石塍溪一百五十里】南溪【一名李澳川自平和县东流经漳浦县南又东流入海澄县西南滙渐山檺浔诸水入于海府志南溪有二源一自平和五寨一自南靖龙岭曰﨑溪合流至漳浦县西合九曲溪又经县南为南溪又东合北溪又东至县东为鹿溪溪又东由六鳌所入海】东溪【源出平和县大峯山南流入诏安县西北界亦名站前溪小篆溪自南耒防樊沙溪自北来防又西南受白叶洞水又南过县城东折而西至南山横岭渡入海】马口溪【源出平和县三平山百丈漈东北流经漳浦龙溪二县界又东流入海澄县入海】徐坑溪【源出平和县大峯山南流为合溪又南入诏安县东为东溪】河上溪【在平和县东南源出大峯支麓东南流经西林为西林溪又南入漳浦县界即漳江之上源也】大陂溪【在诏安县东四十里出县北马洋山东南流至大陂南抵渐山入海】港头溪【在诏安县西源自长坑五斗至港头防湖水又至象头入海】走马溪【在诏安县东南五十里海滨距悬钟梅岭俱二十里乃海水之条入者非淡水溪也内有东澳为海口藏风之处】文山港【在龙溪县东南二十里有前后二港前港由北江入后港由洋西渡入南接龙漈水又东南分为福河锦江云梯三港其流颇长溉田万顷】流冈港【在龙溪县东北十五里东通翁建港接九龙江西通东港接南溪溉田万顷】官港【在龙溪县东四十里上通栁营江下通石美长三十里灌田二百余顷】卢沈港【在海澄县西石马镇东上接南溪下通海口三洲溉田万顷稍东又有普贤港上通龙溪九十七坑之水入海】月港【在海澄县西南接南溪东北通海潮其形如月故名】新河【在南靖县北明隆庆六年知县曽球濬长三里许引大溪水溉田万顷】西湖【在龙溪县西方舆胜览西湖泉极甘美可辟瘴疠府志在县西厢发源自金仙院南流折而东遂潴为湖宋绍兴中填塞几平又漳浦县西亦有西湖宋嘉定八年令赵师缙间】鉴湖【在漳浦县东五十里周二里水清如鉴相传其穴通海】峯苍涧【在南靖县东北五里源出峯苍岭南流入双溪】龙潭【在漳浦县南广五六丈约二里达南溪又诏安县西有龙潭周回六七里其深不测祷雨多应灌田数百亩】海子潭【在南靖县西三里深渡涌口二溪滙流于此磨石宝珠两峯对峙如壁一港如门渊深莫测】溪东陂【在诏安县西北明洪武二十七年筑又有小篆金溪等陂皆嘉靖间筑溉田二千余顷】广济陂【在海澄县东宋郡守傅伯成筑石为堰袤一百三十丈溉田千有余顷】太保陂【在海澄县西县地本海卤宋时都官郎谢伯宜始筑以成田绍兴中有陈香者复引一十都九十九坑之水注于九都侯山筑陂开圳长三千余丈导以灌田遂成沃土香官太保故名】
