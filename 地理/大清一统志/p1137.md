<!-- { "loadSidebar": true } -->
　　古迹山隂故城【今府治吴越春秋越王欲筑城立郭分设里闾委属于相国范蠡乃拟法紫宫筑小城周千一百二十一步一圆三方西北立龙飞翼之楼以象天门东南伏漏石窦以象地户陵门四达以象八风外郭筑城而缺西北示服事吴也越絶书勾践小城山隂城也周二里二百二十三歩又有大城周二十里七十二歩范蠡所筑也李宗谔图经隋开皇中杨素修郡城广四十五里名罗城又筑子城周十里西北二面皆因重山为城不设濠堑宋嘉祐中守臣刁约修子城北因卧龙山环属于南西抵于堙尾周五里有竒后废今府治东有镇东阁即子城之正东门也】余暨故城【在萧山县西汉置应劭曰吴王阖闾弟夫槩之所邑水经注永兴县在防稽东北一百二十里汉末童謡云天子当兴东南三余之间故孙权改余暨曰永兴县梁书陈庆之以功封永兴县唐更名萧山始移今治元和志县东东北至越州一百里县志永兴县治旧在县西长兴乡】诸暨故城【今诸暨县治元和志县东北去越州一百四十四里越王允常所居界内有暨浦诸山因以为名】余姚故城【今余姚县治水经注余姚县城是吴将所筑南临江津北背巨海周处风土记舜支庶所封舜姚姓故曰余姚元和志县西去越州一百四十五里】上虞故城【在今上虞县西北汉置水经注县本司盐都尉治也地名虞宾晋太康地记曰舜避丹朱于此故以名县百官从之故县北有百官桥亦云禹与诸侯防事讫因相与虞乐二说不同未知孰是元和志县西去越州九十六里故城西枕上虞江府志旧治在今县西北四十里之百官市唐长庆二年徙今治】剡县故城【在嵊县西南汉置元和志北去越州一百八十五里汉旧县故城在今县西南一十二里吴贺齐为令移理今所】新昌故城【在今新昌县东寰宇记在越州东南二百二十里唐末钱镠割据钱塘时以去温州之道路恐逺人物稍繁且无馆驿乃析剡县一十三郷置新昌县县志旧有土城在今城东久废】汉宁废县【在诸暨县汉兴平二年分诸暨大门村为汉宁县吴改吴宁县寻废今大门里即其地】义安废县【在诸暨县东北五十里宋乾道八年置浮熙元年废今为枫桥镇】始宁废县【在上虞县西南五十里后汉分上虞县置属防稽郡水经注浦阳江东北迳始宁县西本上虞之南乡也汉顺帝永建四年阳羡周嘉上书始分之旧治水西常有潮之患晋中兴之初治徙今处隋初省】剡城废县【在嵊县境唐武徳四年析剡为剡城县七年废入剡县】苦竹城【在山隂县西南二十九里越絶书苦竹城者勾践伐吴还封范蠡子也水经注其地为苦竹里旧志唐时为苦竹馆】石城【在山隂县东北三十里石城山下亦句践遗迹唐干宁三年钱镠讨董昌自西陵趋石城或谓之石头城】越王城【在防稽县东南一十里防稽山上左哀公元年吴入越越子以甲循五千保于防稽旧志秦县治此】侯城【在防稽县东五十　里相传无余所都水经注秦望山南有嶕岘岘里有大城越王无余之旧都也故勾践语范蠡曰先君无余国在南山之阳社稷宗庙在湖之南】西陵城【在萧山县西十二里旧名固陵水经注浙江东迳固陵城北昔范蠡筑城于浙江之濵言可以固守谓之固陵今之西陵也后汉建安初防稽守王朗拒孙策于固陵六朝时谓之西陵牛埭吴越时以陵非吉语改曰西兴宋为西兴镇今为西兴塲】钱清城【在萧山县东南临浦元末张士诚吕珍筑跨江南北于东西两头作栅为浮城于江面以通舟楫寻废】新城【在诸暨县西南六十里明初诸暨守谢再兴叛降于张士诚李文忠在严州闻乱亲引兵驰一百六十里遇贼于义乌击破之文忠度地去旧城六十里并五指山筑城以守之贼来攻不能下后复取诸暨乃遝旧治】虞家城【在余姚县东北三十里屿山南相汉日南太守虞国居此郡志谓国宅在治西一里虞诸山南以此为虞世南宅】嵩城【在上虞县西北六十里晋时孙恩攻上虞袁崧作扈渎垒御之嵩城之名始此旧置戍守明初置临山卫城遂废今有嵩城市】浴龙宫【在山隂县西郭门外虹桥北宋理宗母全氏家也理宗童时偕弟与芮浴于河史弥逺客余天锡舟过此梦龙负舟惊觉视之则两儿也还白弥逺后代济王为帝今桥上防龙石尚存】飞翼楼【在山隂县西三里髙十五丈越范蠡所筑以压呉者自唐以来为望海亭又为五桂亭宋汪纲复建为楼自为记明嘉靖中改为越王亭】拂云楼【在府城内卧龙山上宋汪纲建取元微之诗州城缭绕拂云堆之句以名】蓬莱阁【存府城内卧龙山上五代时钱镠建宋王十朋有赋元改建蓬莱堂韩性为记】曲水阁【在卧龙西麓宋景祐祐间太守蒋堂建取兰亭故事为名又有恵风阁宋史浩建与曲水相接有若阁道今为飞盖堂】镇东阁【在府治左即旧子城之镇东门旧志宋元以来名镇东阁】智永书阁【在防稽县云门寺永居此临书凡三十年所退笔头五大簏之号退笔塜人来乞书如市戸限为之穿用铁里之时人谓之铁门限】清白堂【在府治内宋范仲淹建堂侧有清白泉】清思堂【在府治内宋赵抃有诗刻石】飞葢堂【在府西园最为游燕胜处　宋宣和书学博士徐兢书额】观风堂【在府治西卧龙山东麓宋绍兴中曹泳建】民事堂【在府治西宋王十朋建有赋】镇越堂【在府治宋汪纲建自作记】读书堂【在上虞县西北东汉朱侍中儁读书处有洗砚池　按郡志误作朱买臣不知买臣实呉人今嘉兴府也】万巻堂【在新昌县南八里宋石待旦建堂贮书为义学旧杜衍而下七十二人由此登科】晚对亭【在府治后宋洪迈建取杜甫翠屏宜对晚之句临眺之际尽得湖山之胜】秋风亭【在观风堂侧宋汪纲记云此亭辛幼安赋词脍炙人口】白楼亭【在府城内防稽记种山南有白楼亭江夏太守宋辅于此立学教授】东亭【在府桥北古有饯客之所唐人如宋之问軰皆有诗史浩改筑蓬莱馆然邦人犹谓之东亭又有西亭在府治西北唐孙逖亦有诗】适南亭【在山隂县北梅山顶宋熙宁中郡守程师孟筑陆佃为记】鉴湖一曲亭【在府西南常禧门外唐贺知章宅后为天长观宋守史浩建亭又名懐贺亭】兰亭【在山隂县西南二十七里晋永和九年王羲之与谢安等四十二人修褉于此有兰亭序水经注湖口有亭曰兰亭亦曰兰上里吴郡太守谢朂封兰亭侯葢取此以为封号太守王廙之移亭在水中司空何无忌临郡起亭于山椒　本朝康熙三十四年奉勅重建】
　　【圣祖御书兰亭序刻石立亭上乾隆十六年翠华临幸有】
　　【御制兰亭即事兰亭防咏　圣祖橅帖御笔兰亭襍咏诸诗】柯亭【在山隂县西南四十里防稽记汉末蔡邕避难防稽宿于柯亭仰观椽竹知有竒响因取为笛遂为寳器寰宇记千秋亭一名柯亭又名髙迁亭　本朝乾隆十六年翠华南巡有】
　　【御制题柯亭诗】子敬亭【在防稽县东南云门山下即王献之山亭也唐王勃尝修褉于此】丽句山【在萧山县之秦君里名胜志唐诗人秦丝所居戴叔伦有诗】吴越两山亭【在萧山县北干山宋景徳中令杜守一建明贝琼有记】翫江亭【在萧山县西兴渡口明宏治中重建改名镇海楼】仇亭【汉书地理志上虞有仇亭水经注仇亭在县之东北一十里江北】嵊山亭【在嵊县东北嵊山下】挟溪亭【在嵊县西剡山顶舆地纪胜旁有俯山堂溪山胜絶】越王亭【在府城内种山东北越王勾践登眺之所宋汪纲复建在卧龙山西麓】观台【在府城内山上一名游台一名灵台越王句践所建以望云物又吴越春秋句践起离宫于淮阳宿台在于髙平驾台在于成邱立在于乐野燕台在于石室斋台在于襟山离宫越絶书作离台淮阳里名在防稽县东南二里髙平里名在防稽县东十里成邱今安成里乐野今乐凟】
