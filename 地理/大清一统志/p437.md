<!-- { "loadSidebar": true } -->
　　古迹合肥故城【在今县北汉书地理志九江郡合肥注应劭曰夏水出城父东南至此与淮合故曰合肥水经注夏水暴长施合于肥故曰合肥通鉴地理通释淮水与肥水合故曰合肥梁书武帝纪天监五年豫州刺史韦叡克合肥城普通七年合肥改为南豫州太清元年诏改合肥为合州又韦叡传天监四年迁豫州于合肥隋书地理志合肥后齐分置北陈郡开皇初郡废寰宇记合肥故城在合县北宋曹明之记曰合肥入斗度独多故号金斗元至正二十四年明师克庐州立江淮行省于此府志故城在今治东北名金斗遗址尚存】浚遒故城【在合肥县东北汉县也属九江郡后汉因之晋属淮南郡宋后改宋书州郡志逡遒令汉作浚遒晋作逡遒后分芜湖为境旧唐书地理志慎汉浚遒县属九江县故城在今县南寰宇记逡遒故城在慎县西二十五里魏武伐吴尝修此城以屯守亦名曹城府志今其地名清水桥】慎县故城【在合肥县东北刘宋侨置宋书州郡志南汝隂领县慎魏书地形志南梁郡领县二慎南髙隋书地理志庐江郡慎东魏置平梁郡陈曰梁郡开皇初废寰宇记慎县在州东北七十里本汉逡遒县地绍兴三十二年避讳改曰梁县从旧郡名也元因之明初省入合肥今为梁县镇相近有白公城楚白公屯兵处接古慎城在县北寰宇记以为春秋哀十六年吴人伐慎即此考杜注慎在汝隂今为颍上县此当别是一城非春秋之慎也】赭城【在合肥县西北唐光启二年夀州刺史张翺遣兵防庐州杨行宻将田頵等败之于赭城是也】舒城故城【在庐江县西春秋时舒国春秋僖公三年徐人取舒注舒国今庐江舒县汉文帝十六年封淮南厉王子赐为庐江王都舒后汉建武四年马成围李宪于舒三国吴时庐江治皖魏庐江治六安而舒县废晋仍置舒县齐仍为庐江县治永明四年冠军长史沈宪请以庐江属西豫七年豫州别驾殷弥仍请还属南豫州章瀤太子曰舒县故城在今庐江县西寰宇记庐江县本汉龙舒县地故城在今县西一百二十里梁武置庐江县义寜元年移于石梁东南景龙二年移于今所县志有大城在县西南三十里又有金牛城在县西北金牛山下按旧説及府县志皆以舒城为古舒县而以庐江为古龙舒考之萧齐志庐江郡舒县注建元二年为郡治隋书庐江县注齐置庐江郡梁置湘江据隋志所云置郡之地与齐志合是舒与庐江皆为郡治而今之庐江即古之舒县明矣又按汉志庐江郡所领有舒龙舒二县左传文公十二年杜预注今庐江南有舒城舒城西南有龙舒明是舒县在东龙舒在西今龙舒在庐江之西则舒城之为龙舒尤为明证且其县唐时所置上取古舒城为名后人泥其名以为即古舒县遂反以庐江为龙舒误矣】襄安故城【在无为州南汉县也南北朝宋省隋改蕲县为襄安在今巢县九域志无为州襄安镇即汉故县也州志镇在州南四十里西对临湖东下繁昌旧置廵检司于此】临湖故城【在无为州西南汉县也后汉书曰成靖王子苌改封为临湖侯国于此宋废州志临湖废县今为临湖圩在州西南八十里临壁山下】居巢故城【在巢县东北五里尚书成汤放桀于南巢又周武王时巢伯来朝芮伯作旅巢命春秋文公十二年夏楚人围巢昭公二十四年吴灭巢史记楚平王十年太子建母在居巢秦为居巢县亦曰居鄛后汉永平中徙封刘般为居巢侯国建安二十二年曹操军居巢东晋后废寰宇记古居巢城陷为巢城旧志有桀王城在县治卧牛山北今为紫防观】槖臯故城【在巢县西北春秋吴邑哀公十二年公防吴于槖臯汉置槖臯县属九江郡后汉省三国吴志朱桓传黄武元年曹仁遣其子秦攻濡须城自将万人留槖臯杜预左传注槖臯故城在逡遒县东南括地志在巢县西北五十六里今为柘臯岭有巡司按宋绍兴十六年乌珠防庐州屯柘臯为刘锜所败索柘音相近而讹后人又因拓类柘而再讹也乌珠旧作几术今改正】蕲县故城【今巢县治汉蕲县在今宿州界晋侨置南谯郡治山】
　　【桑县又置蕲县属焉随改蕲为襄安县唐又改襄安为巢县旧志有谯郡城在县东南二十里今为南谯乡】颍川废郡【在巢县东南南北朝宋朝置属南豫州南齐初属州境以后省水经注窦湖水东出为后塘塘上有颍川侨郡故城】无为废州【今无为州治宋县也寰宇记无为州军本庐州巢县之无为镇曹操征孙权筑城于此攻吴无功因号为无为城临濡须水上壖须寻为无为监为江淮之要津熙宁三年折巢庐江二县地置无为县明初省县入州州志无为县本唐巢县之城口镇故址今在州西三里花家疃】扶阳废县【在无为州西北接巢县界晋末侨置属南谯郡宋齐因之后省唐武徳三年复置属巢州七年废】开成废县【在无为州西唐武徳三年置属巢州七年废州志今为开城镇在州西四十里有汉隂陵旧县故址今在州北黄洛河东北即田父绐项羽失道处】新城【在合肥县西北三十里三国时魏满宠所筑寰宇记有界楼故城一名千金城在县西北五十里隋开皇五年立镇置仓在庐夀二州界盖即新城也宋乾道新城志今城西北有白渡港魏筑二垒于此号曰合肥城】滁阳城【在合肥县东北寰宇记慎县古滁阳城在县东北六十四里吴赤乌十三年孙权遣兵断滁作堰以备北道遂筑此城为守偹东晋置南梁隋开皇十三年废】慕容城【在庐江县东二十里相传慕容垂屯兵所筑】髙阳城【在舒城县西南二十里相传髙阳氏封子庭坚于舒蓼之间故名】舒鸠城【即今舒城县左传文公十二年羣舒叛楚成公十七年楚灭舒鲁襄公二十四年舒鸠人叛楚楚子师于荒浦使沈尹夀与师祁犁让之汉置龙舒县应劭曰龙舒县即羣舒之邑杜预曰羣舒偃姓舒庸舒鸠之属今庐江南有舒城舒城西南有龙舒城后汉永平元年封楚王英舅子许昌为龙舒侯国东晋末废唐开元中复于此置舒城县寰宇记古舒鸠城在舒城县城内又龙舒城舒鲍城俱在县西一十里龙舒水南又有舒康城与舒鸠城相似亦在县城内】颉城【在舒城县西北三十里相传汉髙帝封兄子信为颉侯国于此】亚夫城【在舒城县东南十五里相传周亚夫筑东西二城其基尚存】茒城【在舒城县东南二十里相传曹操尝屯兵于此】周瑜城【在舒城县西八十里相传瑜从孙策举义徙家于舒因筑有净梵守令为牧马市镇　按周瑜本传瑜庐江舒人孙坚兴义兵讨董卓徙家于舒坚子防与瑜同年友善瑜推道南大宅以舍防是瑜本家于舒徙家舒者乃孙氏也谓瑜徙家于舒者讹】霍湖城【在舒城县南五里又花家城围棊城在县西十里羊家城缪家城在县西十五里阳石城在北三十五里皆南北朝及南宋初戌守之处】新附城【在无为州南十五里吴诸葛恪筑以居新附者因名】古陵亭【在隂江县境一作庱亭寰宇记搜神记云龙舒陵亭有树髙数十丈时久旱长老因以酒脯徃祭有寡妇李宪于光中见衣绣女曰我树神也朝来祈雨吾已求之帝日中当騐宪即至亭中告日中果大雨遂为立祠嵗余神辞去留一玉环曰持此可以避祸后袁术刘表相攻龙舒民皆流散惟此里不被兵隋书麦铁杖传杨素遣铁杖夜浮渡江觇消息为贼所擒行至庱亭铁树处贼刀乱斩卫者以归】濡须坞【在无为州东北五十里接巢湖通志和州厯阳县西北一百八十里有濡须水建安十七年孙权筑坞于此以拒曹操】偃月坞【在巢县东南三国吴志吕防传防从孙权拒曹操于濡须劝权夹水口立坞偹御甚精寰宇记偃月坞在巢县东二百八十里濡须口须口形如偃月故以为名】隂陵道【在无为州黄洛河东北即田父绐项羽处】吴王宫【在庐江县城内东南世传五代吴杨行宻故宅今为金刚寺】教弩台【在合肥县东闗内方舆胜览魏曹操所筑教强弩以御吴舟师唐大厯中裴缉因遗址建明教寺】义门台【在合肥县西二十八里万敬儒三世同居于此】明逺台【方舆胜览在合肥县城内西南隅回环皆水中有一洲相传鲍明逺读书于此】避暑台【在庐江县东北隅寰宇记曹操伐吴避暑休兵之处】钓鱼台【有二一在庐江县东南八里石机枕河相传左□钓鱼处一在无为州东北旧传浮邱伯钓鱼之所】孔子台【在巢县西北五十里名胜志相传孔子南游至槖臯与弟子憩台而返】子胥台【在梓潼观西亦称伍相公台】五鳯楼【在府城上按舆地纪胜唐天祐中张崇筑城创楼鳯集其上因以纪瑞】镇淮楼【在府治东北隅宋绍兴辛已金人南侵防庐时筑作金斗门楼据其上郭振改为谯楼又府治后有葵防亦振建明郡上龙诰重建镇淮楼有铜壶以核昼夜时刻】九蕐楼【在无为州南城上望池州九华山故名一名南楼宋米芾建又有稻孙楼明逺楼聚山阁俱芾建】读书楼【在无为州治内宋谢枋得寓于州建此楼居之】悬鱼台【在府治内名胜志汉羊续为庐江太守有馈生鱼者意难却之乃曝为干□于壁上他日复馈续乃出所悬鱼以示之其人惧而退后因建为堂】三至堂【在府治西宋陈尧佐三守是邦故以名堂叶祖洽有记】云锦堂【在无为州治内宋建】仰髙堂【在无为州治东宋郡守米芾建自撰记】景贤堂【在府治内有晏殊包拯诗刻石】衣锦亭【舆地纪胜在府治东宋天禧五年马亮归郷郡因创此亭故名】飞霞亭【在舒城县署舆地纪胜在县东城上宋李公寅隐居之所其兄伯时所画旧宅图下有清心池蘓轼为赋诗】挹秀亭【在无为州学宫后宋满维端有诗又四望亭在州治亦满维端所筑有诗】便民仓【在州北三十五里黄洛河水次】同食馆【在府治南城上唐刺史路应求建陈鸿有记引左氏传自庐以往振廪同食之名】璇源馆【在舒城县东七里宋元符中李公麟建自为记】寳晋斋【在无为州治内宋米芾建舆地纪胜四壁皆函晋人法帖故因以为名】马亮故宅【在府城内】包拯故宅【在府城内中冇节妇台为包繶妻崔氏所居】余阙故宅【即今合肥县治又青阳山房在巢湖北阙未第时躬耕处】文翁荘【在舘城县西南九十里汉时文翁读书于此】春秋山荘【在舒城县南春秋山宋李公麟读书处】姚苌村【在巢县东北三十里青龙汤山横山之间四山环合中为原田相传东晋时姚苌驻兵屯田处】
