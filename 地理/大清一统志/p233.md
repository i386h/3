<!-- { "loadSidebar": true } -->
　　流寓宋洪皓【鄱阳人使金不屈将杀之后流于冷山又迁之离防宁府二百里金陈王□室知皓贤延使教子凡留金十五年和议成乃南归初皓留金时以教授自给因无纸则取桦叶写论论孟子大学中庸傅之时谓之桦叶四书】张邵【乌江人登宣和上第诏求可使北者邵慨然请行金拘之燕山复徙之防宁府邵卒不屈节和议成乃还】
　　列女金阿林妻沙里质【金源郡王尼楚赫之妹天辅六年黄龙府叛卒攻钞防近部族是时阿林从军沙里质紏集附近居民得男女五百人树营栅为保守计贼千余来攻沙里质以氊为甲以裳为旗男夫授甲妇女鼓噪沙里质仗剑督战凡三日贼去皇统二年论功封金源郡夫人大定间以其孙药师为穆昆】里佳瑚山妻阿尔占【宗室承充之女夫亡寡居有众千余兴定元年上京行省太平执承充应布萨鄂谟阿尔占治废垒修器械积刍粮以自守鄂谟使人招之不从乃射承充书入城阿尔占得而碎之曰此诈也鄂谟兵急攻之阿鲁真衣男子服与其子普徳督众力战杀数百人生擒十余人鄂谟兵乃解去后复遣将击鄂谟兵获其将十人诏封郡公夫人子普徳视功迁赏　普徳原作蒲带今译改】萨哈连妻独吉氏【平章政事察雅努之女自幼动有礼法及适内族萨哈连闺门肃如萨哈为中京留守元兵围之萨哈连疽发背不能军独吉氏度城必破谓萨哈连曰公受国家恩最厚不幸病不能战御设若城破当率精锐夺门而出携一子走京师不能则战而死犹可报国幸无以我为虑萨哈连出巡城独吉氏悉取资财散之家人戒女使曰我死则扶至榻上以衾覆面四围举火焚之无使兵见吾面言讫闭门自经而死萨哈连从外至家人告以夫人之死萨哈连抚榻曰夫人不辱我我肯辱朝廷乎因命焚之年三十有六少顷城破萨哈连率死士欲夺门出不果投濠水死　察雅努原作千家奴今译改】完顔长乐妻富察氏【字明秀鄜州帅讷申之女适长乐哀宗迁归徳以长乐为总领将兵扈从将行属富察氏曰无他言夫人慎无辱此身明秀曰君苐致身事上无以妾为念妾必不辱长乐一子在幼出妻柴氏所生也明秀抚育如已出崔立之变驱从官妻子于省中俱亲阅之富察氏闻以幼子付俾仆且与之金币亲具衣棺祭物与家人诀曰崔立不道强人妻子兵在城下吾何所逃惟一死不负吾夫耳汝等惟善养幼子遂自缢死时年二十七】图摩瑚图们妻乌库哩民【伯祥之妹适临洮总管图摩瑚图们伯祥朝贵中声誉籍甚瑚图们死王事崔立之变衣冠家妇女多为所污乌库哩氏谓家人曰吾夫不辱朝廷我敢辱我兄及吾夫乎即自缢一婢从死　图摩原作陀满今改】完顔苏哷妻【亡其姓氏崔立之变谓所亲曰吾夫有天下重名吾肻随众陷身乎今日一死固当但不可离吾家而死即自缢于室】完顔莽噶妻温特罕氏【莽噶以功世袭穆昆收充奉御及崔立之变莽噶义不受辱与其妻诀妻曰君能为国家死我不能为君死乎一婢曰主死婢将安归是日夫妻以一绳同缢婢从之　莽噶原作忙哥今译改】完顔珠尔妻尹氏【珠尔系出萧王天兴二年从哀宗为南面元帅战死黄陵冈氏闻聚家焚之遂自缢年三十一】完顔仲徳妻【不知其族氏崔立之变妻自毁其容服携妾及二子绐以采蔬自汴走蔡蔡被围丁男皆乘城拒守谓仲徳曰事势若此丈夫能为国出力妇人独不能耶率诸命妇自作一军亲运矢石于城下城中妇女争出继之城破自尽】
