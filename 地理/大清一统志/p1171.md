<!-- { "loadSidebar": true } -->
　　山川峥嵘山【在府城西北隅三国呉遣军郑平以千人守峥嵘镇即此唐孟郊有诗其东南相连者曰龟峯山府治枕其麓】鸡鸣山【在西安县东十五里东溪流经其下】翠微山【在西安县东二十余里髙十余里上有平田数十亩旁为仙岩中空可坐数十人明太祖兵下江西凯旋过此御书仙岩洞天四字刻于石】塘山【在西安县东三十里亦名塘防山髙可数里上有池深不可测又东五里为乌巨山有东西両山连亘西山尤雄秀髙可六七里】鵞笼山【在西安县东五十里一名绣峯上有三坞一池称为奥区其旁有九仙岩峻峭百仞】岩山【在西安县西十里四面璧止絶顶平旷可数十亩中有石井冬夏不堨】屹石山【在西安县西二十里平地五峯拔起下临溪水】乌石山【在西安县西四十里延袤十数里巨石周匝如城有石门可入俗号寨门相邑人避黄巢时所设中有水田嵗未尝旱自府境趋江右者多道此有张浚岳飞题名石】烂柯山【在西安县南二十里杜佑通典谓之石桥山以中有石桥也道书谓之青霞第八洞天一名石室山梁任昉述异记晋王质入山采樵见二童子对奕质置斧坐观童子与质一物如核食之不饥局终童子指示曰汝柯烂矣质归乡里已及百嵗无复旧时人案郦道元水经注引东阳记云信安县有县室坂晋中朝时有名王质伐木至石室中见童子四人弹琴而歌质因留柯聴之童子以一物如核与质质含之便不复饥俄顷童子曰其归承声而去斧柯漼然烂尽案此本一事而弹琴而一説罕有述者附记于此】响谷山【在西安县南三十一里崖壁峭立水环其址崖半有穴风嘘则鸣】叠石山【在西安县南四十里其石层出若累叠状中有岩穴名仙游洞可容十许人】爵豆山【在西安县南七十五里旧有银鑛唐元和中闭塞五代钱氏时复开后仍闭】鳯山【在西安县北八十里上极平旷可治田圃芝溪出焉】紫微山【在西安县东南五十里一名迷茨山与鵞宠相接峯峦际天邈絶羣岭中有悬崖泉滴不竭旱则祷焉】铜山【在西安西北百里宋时山出铜锡铅明产鑛嘉靖三十九年徽处二郡民羣聚来取因为冦盗官兵荡平之遂设兵戍守】东华山【在龙游县东二里下有姑蔑子墓】石壁山【在龙游县东三十里下临縠溪】龙邱山【在龙游县东三十五里王涣之东阳记龙邱山有九石特秀林表色丹白逺望尽如莲花龙邱苌居于此因以为名其峯际复有岩穴外如牖中有石南齐书徐伯珍宅南九里有髙山班固谓之九岩山后汉龙邱苌处也山多龙须柽柏望之五采世呼为妇人岩元和郡县志唐改太末县为龙邱因龙邱山为名旧志一名九峯岩亦名芙蓉山山西南五里为三叠岩有石室如层楼旁有雪岩狮岩牛岩破岩岩有泉出龙吻中有石鼓冬至夜自鸣宋度宗朝尝遣祭】方山【在龙游县东四十里山形方正产茶絶佳】鸡鸣山【在龙游县南三里宋时邑人吕防讲学于此尝登山见鸡鸣樷棘中罗得白金数十镒输之官】岑山【旧志在龙游县南十五里唐书地理志龙邱县有岑山俗名笔架山自金华望之正当其面故号婺女照镜台山有龙洞井其东为雁荡山下临茅溪】圣坛山【在龙游县南三十里髙五里山势耸防鸟道盘旋名十八曲上有天生池】灵山【在龙游县南四十里下为灵溪有徐偃王庙后以祷雨得騐更今名其下有塔山在灵溪中孤屿屹立四水环流】白石山【在龙游县南四十五里山有圆石耸立二十余丈色纯白唐尝以此山名县】康山【在龙游县北五里其东为縠波岩】乌石山【在龙游县北四十五里下有幽岩又北即梅岭也】杜山【在龙游县西北三十里上有白马岭下马磡洗马池其东为双岩山西为石佛山西北为大乗山接西安县界】航埠山【在江山县东一里周五里山势逶迤鹿溪经其阳有航渡】渐山【在江山县东二十里俗名大灵山巍然秀出上有徐偃王庙旁有泉三】神仙山【在江山县东三十里上有泉】西山【在江山县西一里峯峦秀耸下有湏泉一名梅花泉邑人多择胜为亭榭又西一里为骑石山髙四十丈周四里与景星山相向】景星山【在江山县南五里本名突星山宋绍兴中改今名髙四十丈周五里有三石峯烟萝賔旸二洞】徐王山【在江山县南二十五里三峯秀峙东麓有押衙坞相传徐偃王尝驻兵于此又南十五里有徐山】石门山【在江山县南三十里往来者皆通出山麓谓之石门街】洗仙山【在江山县南四十五里俗名万青山有仙人洞又南五里为龙堂山顶有龙井】江郎山【在江山县南隋书地理志信安县有江山即此通典湏郎山地如笋有三峯旧志山在县南五十里一名金纯山又名湏部山髙六百寻上有三峯峯各有巨石髙数十丈色丹夺目不可仰视相昔有江氏兄弟三人登山巅化为石因名俗呼江郎三片石山顶有池产碧莲金鲫时有甘露之祥钱氏以此山名县】石鼓山【在江山县南九十里路特崄巇人迹罕到上有井十皆有龙居内一井有石镜煜煜有光尤神怪莫测絶顶名品尖天霁可见衢城相近又有箬山髙出仙霞之上上有田不旱山民佃之】浮葢仙山【在江山县南一百里上有仙洞石坛石屏竒怪百出又多红桃花而不实又南十里曰觑星山岿然为众山之宗登此可观星辰因名】泉山【在江山县南一百三十里周数百里汉朱买臣云东越王居保泉山一人守险千人不得上通典泉岭山在信安县南二百里即此】湖山【在江山县北二十五里髙百丈周五十五里上有石窟山半有石城两层内有腴田】鵞笼山【在江山县东南四十里上有灵湫】漳山【在常山县东二十里其东有石井山两山壁立中夹石溪极为幽胜】常山【在常山县东三十里唐以此名县一作长山絶顶有湖可数亩亦曰湖山巨石环绕俨如城郭王象之舆地纪胜即古信安岭也陈天嘉初留异据东阳时王琳据江郢二州异因自信安岭与琳潜通使往来今自衢州西出信州达鄱阳者必由常山所谓岭路也】白马山【在常山县东四十里上有石如掌擎一盘水流不息】彤弓山【在常山县西二十里势如龙蟠溪流萦帯】砚山【在常山县南二十里出紫石及金星石皆可作砚】三衢山【在常山县北二十五里东阳记云山上有石周回三百歩明统志云昔有洪水暴出派兹山为三道故名峭峯竒石玲珑绀碧夭矫槎牙不可名状上有岩洞中有石室旁通二门其相接者曰容车山髙三百丈周五里下有碧玉莲花二洞】石门山【在常山县北二十五里下临金川石径如门仅容一人山巅有窍每旦出云东驰则雨西驰则晴騐之多应又有巾山上有丫巾洞有灵湫为龙所宅】黄冈山【在常山县北三十五里宋时赵鼎范冲魏矼同于此相近者为营山昔詹防曽结营于此故名】严谷山【在常山县北三十八里石壁高百余丈明统志山多窟穴产灵草嘉禾山腹有灵真洞中有三石人】金钱山【在开化县治东百歩世有金钱二仙于此炼丹故名】王母山【在开化县东十五里山髙而鋭山半有灵湫俗谓之天井】石耳山【在开化县西八十里周三百里跨婺源徳兴二县界石壁耸立嵌空如耳故名石岩旁有泉反池四时不竭】古田山【在开化县西百余里髙十五里山中有田可百亩田畔有泉泉出两窦下潴为龙湫毎旦雨有云一缕浮空而出】鳯凰山【在化县南一里如鳯展翅旧有置麻车其下而去者故西南一带一名麻车山】独山【在开化县南十里溪中】钟山【在开化县北一里亦名覆釡山县之主山也周八里东北有龙潭中多竒石】台石山【在开化县北十里周五里髙三十余丈山之东有防石倚山临流瞰空欲堕】天童八仙山【在开化县北四十里周五里相传唐时有酆去奢修炼于此丹井犹存】云雾山【在开化县西南八十里与江西徳兴玉山二县交界周五十里】蟠桃山【在开化县东北五里岩壁峻立其上平广数里山迳萦纡处处种桃开时望之如蒸霞然】梅岭【在龙游县北五十里与夀昌县接界】仙霞岭【在江山县南一百里又南去福建浦城县一百二十里或曰即古泉山之岭也周百里登之者凡三百六十级厯二十四曲长二十里唐干符五年黄巢破饶信歙等州转掠浙东因刋山开道七百余里直趋建州即此岭也宋绍兴中史浩征闽过此募人以石甃路自是镌除铲削旧时险阨少就寛平南行记仙霞之为岭一而南北有名之岭凡五一曰窑头在仙霞北十五里一曰茶岭在仙霞南三里一曰大竿岭在仙霞南八里一曰小竿岭在仙霞南三十六里一曰梨岭在仙霞南五十六里与仙霞为六大岭盘纡峻拔冈麓相接六岭之旁大山深谷接岫连峯不可胜纪东接处州西亘广信林峦绵错略无断处舆程考自马头岭南至窑岭峯势突起行近仙霞则髙峯插天旁临絶涧隘处仅容一马至闗岭益陡峻蹊径回曲歩歩皆险又南即茶岭松篁相接夷险相乗又南里许曰杨姑岭又南即大竿岭突然髙峙南去小竿岭二十里坡陀旷衍寛平处可屯列万小竿岭童然起广一百五十丈延袤十余里北趋婺州西达广信皆可取途又南五里一峯杰出谓之枫岭枫岭北为浙闽分疆处地名南楼又南十五里即棃岭又南二十余里为鱼梁岭过此则去险就平矣葢六岭之险止在七十余里之中故皆以仙霞目之】璩公岭【在江山县东南六十里路通处州府遂昌龙泉二县】红旗岭【在江山县西南三十五里路出江西玉山县毎嵗艺麦不耕而】岩岭【在常山县南五里产黒石可为砚】木绵岭【在常山县南十里往江山之要路山峻石险后铲去巉石岭道始通】菱湖岭【在常山县北二十五里为往开化之道岭路﨑岖宋靖康间江袤始开通之后以邻寇窃置寨防守】鸦金岭【在开化县东二十五里周五十里路出常山岭势壁立山半有龙湫名摄龙洞】金竹岭【在开化县北六十里有廵司戍守自岭又北六十里至休宁县之江岭】马金岭【在开化县北九十里东接遂安北接休宁最为冲要】芹岭【在开化县西南三十里相近又有遁岭髙十五里二岭连峙皆﨑岖险峻】百际岭【在开化县西北五十里与婺源县接界】歇岭【在开化县西少北七十里自岭而西十里抵白河接徳兴县界为往来通道】梧桐峯【在西安县北七十里与城东紫防峯相对号南北髙峯】独秀峯【在江山县东南五十里】西髙【在常山县治西北县城其麓】湖岩【在龙游县东十五里石山横截水面其下深岩然半入水中深不见底】白佛岩【在龙游县北四十里山门山巅广五丈四尺深四丈七尺有水南入瀔相近有乌石岩广五丈深三丈有水滴下不絶】白岩【在江山县东南四十五里广一丈深倍之中平旷可容数百人瀑布从巅下若轻绡髙挂名水帘泉】登真岩【在江山县西北十五里旧名筋竹山相唐女冠詹妙容得道于此别驾令狐峘易今名髙五千丈中有潭深晦莫测】赵公岩【在常山县东北二十五里宋时赵抃读书其下因名扪萝而登石洞可容百人】乌岩【在开化县南十五里广三十余丈中平可居其西又有白岩】西岩【在开化县北六十里广五丈下有潭深不可测又云雾岩在县北七十里广七丈中有龙湫】宋村岩【在开化县东北四十五里有石龙水自龙口出不絶下有石台承之皆自然无斧凿痕】四果洞【在西安县西三十五里接常山县界洞门方广数丈水从中出溉田十余里】鼅鼄洞【在西安县南名胜志昔有彭大佛者弃妻子栖林泉寺忽于小径中闻乐声迹其路六七里有宫室仙人采女坐堂上酒殽盛设遂请大佛应供大佛食毕辞避堂上传声送大佛从后门出既出惟见线溜流入洞中后毎隂雨犹闻钟鼓声】灵洞【在西安县北六十里亦名太乙洞洞门髙丈余中广五丈诘曲行里许至石塘仅广二尺中有石具青黄白三色相近又有太真碧云二洞又朝阳洞去芝溪五里洞门才三尺其中石漈水泷深不能测】大岭洞【在江山县西二十里悬石如屋愈入愈深杳不可穷】烟萝洞【在江山县南五里相传有烟萝子于此修道宋赵抃有诗】左坑洞【在江山县北二十里洞凡六七所中百石佛石乳石田之类】禹迹洞【在常山县南五里有泉溉田二百余里】寳葢洞【在常山县西五十五里球川之上明正徳中姚源盗起置戊于此】摄龙洞【在常山县北洞前石窦常干祷则渗润须防满溢有异物如蛇蜴鱼虾之类以水注瓶而归云雨随至】衢江【源出江山县仙霞岭流径西安龙游二县北又东北入金华府汤溪兰溪二县界即古縠水也汉书地理志太末县有縠水东北至钱塘入江元和郡县志縠水在湏江县东南一里旧志源出仙霞诸岭曰大溪一名鹿溪汇流至清湖渡始通舟楫北流径江山县东二里又东北十八里而为大溪滩旧有浮桥为县境之冲要又东北入西安县为衢港至府城西南与信安溪合曰双港口亦曰信安江径城西又绕出城北又东至鸡鸣山下与定阳溪合亦曰盈川溪又东北入龙游界径县西之石潭又东径县北五里又东八十里入兰谿县界与婺港合其水随地异称而縠溪其总名也】东溪【在西安县东十五里隋书地理志信安县有定阳溪即此明统志源出处州遂昌县之周公岭东北流入县界至鸡鸣山下与信安溪合旧志东溪沿周公源过相思源口循县南二十里九龙山下又縁响谷石室诸山麓而东北出昔人于此横溪筑堰分派导流迤逦而北灌田五万六千余亩又有柘溪亦自常山县流入至上航入西溪】芝溪【在西安县北源出鳯山南流入衢江】筑溪【在龙游县东二十五里源出处州府松阳县大方山流入县境七十里合马报溪又西北流入縠溪县志又有白鹤溪源出长枝方山官赛诸涧流径六石龙泉二溪合筑溪又北流五里合马报水入寺湖】灵溪【在龙游县治东南百歩源出处州府遂昌县北流迳县南灵山下曰灵山港绕城南复折而东又北入于縠溪凡行九十余里又有芝溪在县西九里源出岑山西北流入縠溪】染口溪【在江山县东南十里自遂昌县流入合于大溪】文溪【在江山县西南三十五里礼溪镇西其源有三一出石鼓山一出广源一出广岭永丰之后洋至镇滙为一北流入常山县界谓之私溪又东北流四十里与石崆溪防其石崆溪亦出江山县东北流七十里径县南一里与私溪合名曰新开溪又东入金川谓之三合水】虹桥溪【在常山县东二十五里源出东鲁等处流入金川又浮河溪源出县东南岩前南流入金川招贤溪在县东三十五里源出常山乡亦南流入金川】金溪【在常山县北源出化县北南流折东径常山县北至府城西南合衢江即古定阳溪也水经注定阳溪水上承信安县之苏姥布水悬百丈濑势飞注状如瀑布其水分纳众流混波东逝径定阳县又东入縠水旧志金溪有二源一出开化县北马金岭一出县西北百际岭二水合流亦名马金溪南流四十里径钟山下环县治东又东南流至华埠始容小舟又南入常山县界又名金川至县北五里有叠石突出溪中谓之金川滩县北诸溪皆由此滙入水至此最大胜三百斛舟绕县郭而东南合文溪又东南流五十里入西安县界亦名信安溪以在郡西又名西溪至县西南二里合于衢江】后溪【在常山县北十里源出丫巾山南流叠石入金川】马尫溪【源出开化县东十五里白马山下合大驶小驶二涧西南流三十五里至常山县界又东南二十里至石门入金川亦曰双溪又訚岭水出开化县东北訚岭南流入马尫溪】声口溪【在开化县西二十里其上流曰池淮溪有两源一出歇岭一出县西百里大榕岭合流至县西三十里胜岩下之池淮畈曰池淮溪又东南为声口溪又东南至县南三十里入金溪】梅岭水【在龙游县北源出严州府寿昌县界南流入縠又有金村水源亦出寿昌县界南流至笋墩入縠】斗山水【在龙游县东北源出寿昌县南流入縠水】彭湖【在西安县东十五里广数十丈延袤五里】井湖【在西安县东三十五里广百歩长五里】五百人湖【在龙游县东北三十里亦名斗潭周二里相传昔有五百人于此竭水取鱼得异鱼及铜己而水暴长五百人皆没因名为縠溪诸水所滙溉田五百余顷】西湖【在龙防县西南五百歩宋时马天骥所凿以拟杭之西湖】浮石潭【在西安县东北五里信安江中有石髙丈余水大涨不没唐白居易诗浮石潭前停五马指此潭下有帝王滩相传明太祖自江右旋师过此尝驻跸故名】渔湖潭【在常山县东四十里接西安县界】球川【在常山县西五十里四山环抱形若金盘川经其间水最清洁民多取以造纸】雪泉【在江山县西西山麓亦名薛家泉明时知县张鳯翼浚入县河】湏女泉【在江山县西西山麓深不及丈形如半月大旱不涸流经县北三里入大溪溉田数百亩又白马泉在县西北十五里登真岩下溉灌甚广】义泉【在开化县东北百歩广仅十尺深不盈仞泡涌如沸冬滥夏凉甘羙不涸】
