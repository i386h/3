<!-- { "loadSidebar": true } -->
　　【因羊角山神人见又改为神山寰宇记其城东西高四丈南北二面絶崖险固周回五里金史地理志浮山县旧名神山大定七年改为浮山】泰平故城【在太平县北元和志太平县本汉临汾县地后魏太武于今县东北二十七里】【太平故闗城置泰平县周改为太平因闗名寰宇记隋治在今县东北三十里泰平故城是也唐武徳元年移于今治东北二十七里太平関】【城贞观七年移于敬徳堡今治是也旧志故城有二一为故城镇在县北二十五里即古闗城魏置县处一为北故县里在县东北三十里即】【隋时移治处】永安故城【在赵城县东北魏书地形志永安郡永安县正始二年治仇池壁寰宇记后魏正始二年于今赵城县东】【北十五里仇池壁置永安县寻移赵城东南三里魏末复还今霍邑县治】陭氏故城【在岳阳县东南一百里汉置县后汉改曰猗氏晋省刘聪复置魏建义初改置冀氏县徙治而故城废汉书地理志上党郡领陭氏县水经注沁水又南迳猗氏故城东刘聪以詹氏鲁繇为冀州治焉　按陭氏后汉志作猗氏与河东之猗氏县无异恐传冩之讹】冀氏故城【在岳阳县东南一百二十里后魏置县厯代因之元初改为猗氏后改为岳阳元和志冀氏县本汉陭氏县地晋省后魏孝荘帝于陭氏城南置冀氏县元史地理志岳阳本猗氏县至元三年省入岳阳县四年以县当驿路之要复置并岳阳县入焉后复改为岳阳县县志冀氏故城今名冀氏镇　按元改猗氏为岳阳县迁岳阳县旧治不在旧冀氏城也】安泽故城【在岳阳县西北寰宇记后魏孝荘帝于今岳阳县西七十八里安泽故城置安泽县属义寜郡隋开皇十六年改属晋州大业二年改为岳阳县】岳阳故城【在今岳阳县东宋移今治寰宇记隋大业二年改安泽为岳阳县以在太岳之南故名武徳二年移今治南三十三里东池堡贞观六年又移于今治又赤壁城在县西一里隋岳汤县治此旧志县东又有故县镇盖唐时县治　按元和志寰宇记俱云岳阳县在晋州东北一百五十里王存九域志云县在州东北九十五里是宋元丰以前又移治也】和川故城【在岳阳县东北九十里元和志和川县北至沁州七十里本汉谷逺县地后魏孝荘帝于今县南九里置义宁县隋开皇十八年改为和川大业二年省武徳二年重置宋史地理志平阳府和川县熈宁五年省为镇入冀氏元祐元年复为县元史地理志岳阳县至元四年并和川县入焉曹学佺名胜志和川废县今为和川镇】绛邑故城【在曲沃县西南晋新田地景公迁都于此亦谓之新绛汉置绛县后汉改为绛邑县后魏改置曲沃县移治左传成公六年晋迁于新田水经注晋居新田又谓之绛即绛阳也盖在绛浍之阳南对绛山西背二水括地志汉绛县本晋都新田在绛州曲沃县南二里因绛山为名元和志汉绛县在曲沃县南周勃为绛侯即其地也今号绛邑故城旧志城南对紫金山有中城有外城其南面为浍水冲没东西北遗址尚存肇域志云此城一名晋城其地至今产枣比他产者加重名晋枣】曲沃故城【在今曲沃县南元和志曲沃县西至绛州五十里后魏孝文帝于今县东南十里置曲沃县因今曲沃为名寰宇记周明帝移治乐昌城即今县南七里乐昌堡隋开皇十年又移于绛邑故城北即今治也　按古曲沃今闻喜县见杜顸左传注韦昭国语注史记索隠两汉及晋城志今之曲沃则古之新田也见括地志及文献通考通典以今之曲沃为春秋曲沃邑误】翼城故城【在今翼城县东十里晋故绛城后魏置新安县兼置北绛郡北齐省新安入翼城县移郡治左传隠公五年曲沃荘伯以郑人邢人伐冀又桓公八年曲沃伯灭翼后汉书郡国志绛邑有翼城杜预曰在县东八十里水经注浍水西迳翼城南诗谱言晋穆侯迁都于绛翼侯孙孝侯改绛为翼翼为晋之旧都也魏书地形志北绛郡孝昌三年置治绛县领新安县孝昌二年置隋书地理志绛郡翼城县后齐废新安新入焉元和志故翼城在翼城县东南十五里】北绛故城【在翼城县东二十里魏书地理志北绛郡领北绛县二汉晋曰绛后罢太和十二年复隋书地理志绛郡翼城县后魏置曰北绛开皇十八年改为翼城　元和志翼城县因县东古翼城为名旧志翼城县后唐长兴元年徙治王逢寨乃唐防昌中王逢讨泽潞时屯兵处即今治也北绛故城在县东今曰北绛村】小乡故城【在翼城县西二里魏书地形志南绛郡小乡县建义元年置有小乡城隋书地形志后周并南绛县入小乡县开皇十八年改曰汾东大业初省入正平唐书地理志义宁元年置小乡县武徳九年省入翼城寰宇记故汾东城在正平县东北一百二十里按后魏所置小乡县属南绛郡当在今绛州曲沃之间此则唐之置小乡县也】汾西故城【即今汾西县治北齐置旧唐书地理志汾西县隋末陷贼武徳初权于今县城南五十里申村堡置贞观六年移于今所旧志汾西县唐末迁徙无定宋太平兴国七年移归旧治即今治也申村堡今曰申村里在县南七十里】昌宁故城【在乡宁县西四十里魏书地形志定阳郡昌宁县延兴四年置元和志昌宁县西北至慈州五十里汉临汾县地后魏太武帝分置太平县孝文帝又分太平置昌宁县县志宋知县事刘舒重建文庙记曰乡宁古邑以附河多水患皇祐三年卜鄂侯故垒而迁治焉即今治也昌宁废县后改名西乡村今名全城岭又有泊城在县西三里亦乡宁故城盖县治自后魏至今凡再迁也】吉昌故城【即今吉州治元和志吉昌县本汉北屈县地后魏孝文帝置定阳郡并定阳县隋开皇十八年改为吉昌县贞观八年改置慈州县依旧属焉寰宇记后唐改吉乡避国讳元史地理志唐慈州宋置吉郷军金改耿州又改吉州元至元二年省吉乡入州】文城故城【在吉州西北六十里隋书地理志文城郡城在文城县后魏置旧唐书地理志显庆三年移故城县东北文城村宋史地理志熈宁五年即吉乡县治　置吉乡军使省文城为镇焉旧志文城唐天祐中避朱全忠父讳改曰屈邑后唐复曰文城】西河废郡【在临汾县西魏书地形志西河郡旧汾州西河邑孝昌二年为胡贼所破遂居平阳界还置郡又敷城郡天平四年置五城郡天平中置北五城郡兴和三年置定阳郡兴和四年置隋书地理志临汾有东魏西河敷城伍城北伍城定阳等五郡后周废为西河定阳二郡开皇初郡并废】西河废县【在洪洞县西南三十里魏书地形志西河郡永安县孝昌中置治白坑城隋书地理志临汾有后魏永安县开皇初改为西河大业初省旧唐书地理志武徳元年分洪洞置西河县贞观十七年省】合阳废县【在岳阳县东北魏置县北齐废魏书地形志冀氏郡合阳县建义元年置有合阳城隋书地理志后齐废冀氏郡又废合阳县入冀氏】新城废县【在汾西县西北隋书地理志汾西有后周新城县开皇十年省入县志县西北王提里有廻城云城二村即其故址】骐县废县【在乡宁县东南汉书功臣表骐侯驹防元鼎五年封又地理志河东郡骐县本侯国寰宇记骐汉县后汉省郷宁县东南约六七十里有马头山山形似马骐则马之俊者县因山故名】吕乡废县【在乡宁县西南八十里本后魏平昌县魏书地形志世祖置刑军县太和二十一年改曰平昌隋书地理志开皇初废后魏平昌县入伍城县元和志吕乡县至慈州一百二十里隋义宁元年于此置平昌县贞观元年改为吕乡因旧吕乡镇为名旧唐书地理志上元三年移治所于故平昌县南寰宇记周显徳三年省入乡宁县志西南八十里有城里村城址宛然盖即吕乡废城旧志讹为东南】北屈废县【在吉州东北春秋时晋屈邑汉置北屈县属河东郡晋属平阳郡后魏省左传荘公二十八年晋外嬖梁五与东闗嬖五言于献公曰蒲与二屈君之疆也杜预注二屈今平阳北屈县或云二当为北元和志汉书地理志河东郡领北屈县应邵曰有南故称北元和志后魏于北屈县南二十一里置定阳郡即今慈州治也宋白续通典慈州吉乡县汉北屈县今县北二十一里古城即汉理】五城废县【在吉州东北六十里北魏置五城县隋曰伍城唐改曰仵城魏书地形志五城郡五城县世祖名京军太和二十一年改旧唐书地理志仵城后魏置县取镇戍名也元和志仵城县西南至慈州五十八里寰宇记周徳三年并入吉乡县按魏志晋州又有五城北五城郡南汾州又有五城西五城郡并汾州之五城其名凡有五焉隋志临汾县有东魏五城北五城郡周废又蒲县有魏五城郡周末废元和志蒲县南魏五城郡是晋州之五城也又大宁县有魏五城县盖南汾州之五城也惟南汾州之西五城无考】高梁城【在临汾县东北左传僖公九年齐侯以诸侯之师伐晋及高梁而还二十四年晋公子重耳杀懐公于高梁史记郦食其传食其子疥封为高梁侯后汉书郡国志杨县有高梁亭杜预曰在县西南晋地道记有高梁城去扬县五十里叔向邑也水经注汾水又南迳高梁故城西故高梁之墟也竹书纪年晋出公三十年智伯瑶城高梁魏书地形志平阳有高梁城括地志高梁城在临汾县东北二十七里新志今县北有高河镇即古高梁也】武遂城【在临汾县西南史记秦本纪武王四年防韩冝阳渉河城武遂又韩世家防王六年秦复与武遂九年秦复取我武遂十六年秦复与我河外及武遂厘王六年与秦武遂地二百里】西平城【在临汾县西北四十里通鉴晋永嘉六年汉主刘聪以其子济南王为征西大将军筑西平城居之注西平城当筑于平阳西】干壁城【在襄陵县东南魏书地形志禽昌有干城又太祖记天兴五年诏并州诸军积谷于平阳之干壁】屠岸贾城【在太平县东南二十五里】圈羊城【在太平县东南三十里永固村】唐尧城【在岳阳县东北八十里相传尧时所筑今有唐城堡】陉庭城【在曲沃县东北十里左传桓公二年哀侯侵陉庭之田陉庭南鄙启曲沃伐翼三年曲沃武公伐翼次于陉庭史记韩世家桓惠王九年秦防我陉庭城汾旁括地志陉庭城在曲沃县西北二十里绛州东北三十五里汾水之旁　按白起传谓之陉城范睢传谓之汾陉皆此地也】唐城【在翼城县南括地志在县西二十里尧裔子所封寰宇记都城记云夏后孔甲时有刘累者夏后赐氏曰御龙封其孙于此至周武王时唐作乱成王灭之而封其弟太叔虞更迁唐之子孙于杜然则唐是叔虞初封之处　按顾炎武日知録左传昭公元年迁实沈于大夏定公四年命以唐诰而封于夏墟服防曰大夏在汾浍之间杜氏则以为太原晋阳县按晋之始见春秋其都在翼北距晋阳七百余里逺不相及又史记晋世家曰成王封叔虞于唐唐在河汾之东方百里翼城正在二水之东而晋阳在汾水之西又不相合窃疑唐叔之封以至侯缗之灭并在于翼史记屡言凿龙门通大夏所谓大夏者在今晋绛吉隰之间当以服氏之説为信县志唐城坊在今县西北隅】晋城【在翼城县东南十五里今名故城村】荧庭城【在翼城县东南七十五里左传襄公二十三年齐侯伐晋入孟门登太行张武军于荧庭水经注紫谷水西迳荧庭城南寰宇记古荧庭城在翼城县东南八十五里盖齐侯所筑也马端临文献通考翼城有古荧庭城】皮牢城【在翼城东三十里今名牢寨村史记赵世家成侯十三年魏败我浍取皮牢正义浍水在县东南皮牢当在浍之侧】息城【在翼城县西北五里今名夀城相传郑康公太子夀质晋封此府志息城在三张村】鄂城【在乡宁县南一里左传隠公六年翼九宗五正顷父之子嘉父逆晋侯于随纳诸鄂晋人谓之鄂侯杜预注鄂晋别邑括地志故鄂城在慈州昌宁县东二里县志今谓之鄂侯故垒　按鄂侯故城有二其北垒即宋刘舒改迁县城者今治是也魏书地形志云昌宁县有隂阳二城可以为证】倚梯城【在乡宁县西南八十里今名万嵗堡元和志在昌宁县西南一百五十里累石为之东西两面据崖临谷西南两面俯眺黄河悬崖絶壁百余尺其西南角即龙门之上口以城在城岭非倚梯不得上因名】耿城【在吉州南一名耿吉城隋金置耿州取此杜祐通典慈州隋置耿州治耿吉城】文城【在吉州西北九十里元和志文城在文城县北三十里故老曰晋文公从蒲奔狄因筑此城人遂呼为文城】姚襄城【在吉州城西五十里通典姚襄城在吉昌县西姚襄所筑西临黄河控带龙门孟门之险周齐交争之地元和志在县西五十二里齐武平二年斛律明月叚孝先破周兵于此城立碑表功其碑见存齐氏又于此城置镇隋开皇中废唐武徳二年又置镇九年废城高二丈周回五里】拓定城【在吉州东北六十里元和志在仵城县西一里周保定四年置以拓齐城为名隋废】狐谷亭【在防陵县西左传僖公十六年狄侵晋取狐厨水经注平阳水东迳狐谷亭北春秋时狐厨也】犨氏乡亭【在襄陵县东南汾水东岸水经注防陵县故城晋大夫郤犨之邑也故其地有犨氏乡亭　按汉志作班氏乡亭乃传冩之讹】平宁里【在浮山县北十五里陈循寰宇通志汉光武令鲍永安集河东破青犊贼既平还报光武曰贼已平国已宁因赐其郷为平宁里】河山一览楼【在府城内明统志洪武初国子监助教张昌题匾府志本朝康熈四十五年重建更名大中楼】白石楼【在曲沃县白水村西明嘉靖五年建】烟霞阁【在浮山县南三十五里天圣宫内金建】七星台【在府城北会仙观内】九层台【在太平县东南二十五里刘向説苑晋献公筑九层台荀息谏曰臣能累十二碁子加卵其上公曰危哉遂止其役府志今其遗址改为凉马寺】鬬鸡台【在太平县扬威村相传晋公子阚鸡处】待旦轩【在府治内元王恽建】潞公轩【在翼城县城内按察分司东宋天圣六年文彦博知翼城时建亲书嵗月榜于屋楹】清音亭【在府城西五里平水上元时建】观澜亭【在府城北八里滂河渠上明万厯十八年建】玉香亭【在防陵县南三十五里故闗镇元延祐三年建】梅月亭【在曲沃县南济溪下有满水井】税驾堂【在府城内名胜志税驾堂宋黄庭坚书扁在府学大成殿后】邓伯道故居【在防陵县东南二十五里】桑维翰故居【在浮山县东北二十五里】钱坊【在翼城县东浍蜀二山之下唐书地理志翼城有铜源翔臯钱坊二】慈乌戍【在吉州西旧唐书地理志慈州以郡近慈乌戍故名】鐡冶【在吉州东一百五十里唐书地理志慈州吉昌昌宁俱有鐡　按明洪武三十二年复置吉州丰国富国二鐡冶先以采铁劳民罢之至是以工部营造益广请复置冶以供国用从之今罢】
