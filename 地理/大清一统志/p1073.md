<!-- { "loadSidebar": true } -->
　　古迹酒泉故郡【今州治汉置十六国春秋苻坚建元二十一年吕光自西域东还凉州独酒泉太守宋皓城守不下光攻杀之段业天玺三年酒泉太守王徳叛自称河州刺史业遣沮渠蒙逊讨之徳焚城奔晋昌防逊永安二年李暠遣唐瑶攻酒泉获太守益生及暠建初元年自敦煌迁都酒泉是为西凉蒙逊元始八年杀暠子歆于临泽进克酒泉后魏太延五年灭北凉沮渠牧犍弟酒泉太守无讳奔晋昌帝使元洁守酒泉太平真君元年无讳围酒泉诱元洁执之遂陷酒泉二年复遣奚眷讨酒泉无讳战败遂弃敦煌渡流沙元和志后魏太武平沮渠氏以酒泉为军属敦煌镇孝昌中改镇立州复置酒泉郡开皇三年罢郡立酒泉镇所领县并属甘州仁夀二年以境守辽逺分置肃州隋末陷贼武徳二年复置肃州大歴元年陷于西蕃东至甘州四百里西至州四百八十里南至吐蕃雪领二百五十里酒泉县郭下本汉福禄县义宁元年分置酒泉县唐书宣宗纪大中五年张义潮以肃州归于有司宋史景祐二年赵元昊攻唃厮啰取沙肃三州元史地理志肃州宋为西夏所置元太祖二十一年西征下之至元七年置肃州路总管府　按郡治之福禄县前汉志本作禄福后汉志始作福禄而魏志厐淯传及皇甫谧列女传载厐娥事所云禄福赵君安之女又云禄福长尹嘉当时仍作禄福疑自晋以后始改为福禄也然元和诸志皆不详】表是故城【在高台县西汉置属酒泉郡后汉曰表氏五行志灵帝光和三年酒泉表氏地动涌水民舎皆倾县易处更筑城郭周书史宁传建康表氏人葢魏时分属建康郡而地形志误失也隋废章懐太子曰表是故城在张掖西北】建康故城【在髙台县南晋置十六国春秋咸康元年张骏分建康郡属凉州吕光大安元年张大豫求救于岭西诸郡建康太守李隰起兵应之龙飞二年沮渠男成自乐涫进逼建康推太守段业为主称凉州牧建康公后魏废唐书地理志甘州西北百九十里祁连山北有建康军证圣元年王孝杰以甘肃二州相距回逺置名胜志建康城在髙台所西南四十里旧志建康军城在所东南十里】乐涫故城【在髙台县西北镇夷城西南汉置属酒泉郡后汉晋因之十六国春秋吕光龙飞二年沮渠男成自福禄败奔乐涫酒泉太守垒澄等来讨男成拒败之遂进攻建康李暠建初元年以张体顺为建康太守镇乐涫后魏废隋书地理志福禄有后周置乐涫县寻废元和志肃州管福禄县西至州一百里本汉乐涫后魏太武帝平凉改县为戍隶敦煌镇孝文帝改为乐涫县隋改县为镇武徳二年改置福禄县取旧名也旧唐书地理志福禄县于乐涫古城置】会水故城【在髙台县镇夷城西北汉置属酒泉郡地理志北部都尉治偃水障东部都尉治东部障后汉晋因之阚骃曰众水所防故名后汉废】安弥废县【在州东汉置绥弥县属酒泉郡后汉改曰安弥晋因之十六国春秋苻坚建元二十一年吕光自西域还凉州刺史梁熙遣其子拒之于酒泉光将彭晃与战于安弥贬之沮渠蒙逊永安七年李暠于酒泉至安弥去城六十里暠出战破之后魏县废】髙台站【今髙台县治行都司志本汉乐涫县地明洪武五年冯胜定河西置髙台站因西有台子寺为名正统中张掖人刘寛建言于镇城西一百六十里设所景泰七年始设髙台千户所于此旧志髙台在所西二十里有古台基相传李暠所筑后人建寺其上】镇夷所【在髙台县西北一百二十里旧志明洪武二十九年都指挥马溥于黒河之北筑堡为哨马营三十年设镇夷千户所三十三年废永乐初复置后为黒河冲决天顺八年徙治东南筑城周四里东至髙台所界六十里西至来州卫界四十里南至肃州卫界五十里北至边界五里　本朝雍正二年裁所并入髙台县今为镇夷营也】威逺城【在州东北唐书地理志肃州有酒泉威逺二守捉城肃镇志威逺城在卫东北三百八十里明初立为所后废其地有旗杆山即当时立旗招叛民之处】威虏城【在州东北明初置威虏卫寻废嘉靖七年番夷雅尔穆喇等内附巡抚唐泽议于肃州迤北境外威虏旧城及天仓墩毛目城白城子等地散处其众二十八年巡抚杨博檄副使王仪等修葺威虏并金塔寺古城添设白烟墩等城堡凡七墩台十有二安置番帐七百余所肃镇志威虏城在卫东北一百三十里又白城子在卫东北一百二十里今皆废金塔寺城在卫东北六十里今为堡雅尔穆喇旧作牙木兰今改】胭脂城【在髙台县镇夷城东南六十里周一里】毛目城【在髙台县镇夷城北一百五十里又有平朔城在城北二百二十里二城皆周二里相传皆元时守御属威逺卫】古连城【在髙台县镇夷城北一百八十里】遮虏障【在州北元和志在酒泉县北二百四十里李陵与单于战处隋镇将杨元于其地得铜弩牙箭镞寰宇记酒泉有故长城在县北汉书谓之遮虏障旧志古长城在卫北四百里东自狼心山西至哈密北山一带俱有遗址又卫城极北有北大路元时为往来通道久废辙迹犹存　按汉遮虏障在居延城去今州境尚逺元和志所记道里与汉书不合】祁连戍【在髙台县镇夷城南元和志在福禄县东百二十里】
　　闗隘嘉峪闗【在州西七十里嘉峪山西麓明初置洪武五年冯胜下河西乃筑州以嘉峪闗为中外巨防西域入贡路必由此城周二百二十二丈治七年匾闗曰镇西嘉靖十八年修筑近闗边墙隆庆二年设守备驻防　本朝康熈十三年改设逰击西陲今畧闗西北五十里有石闗儿石硖天险硖外有扇马营去州一百六十里】儿闗【在髙台县西北镇夷城北四十里】镇夷营【在髙台县西北即故镇夷所　本朝设逰击驻防】王子庄堡【在州北一百里初察罕巴勒子莽格和尔耕牧之地后与诸番族互相攻杀遗众流散其地遂空罕本朝乾隆二十七年以州同分驻　察罕巴勒旧作察黒包莽格和尔旧作满个虎力今并改】金佛寺堡【在州东南九十里东至清水堡五十里城在近山周二里四十丈今有把总西陲今畧又有永安堡在金佛寺堡西十里观音山口州境诸口多隘惟此口路濶山寛丰乐川从此发源引渠溉田又红山庄在永安堡西十里红山口西北至文殊山口四十里】河清站堡【在州东少南一百里东南至清水堡西南至金佛寺皆五十里明置名上河清堡并置驿于此城周二百五十丈万歴三十一年以地僻移驿于双井堡四十四年废为民堡西北又有中河清下河清堡又永定堡在州东南三十里】邜来泉堡【在州西南七十里东南至金佛寺七十里西北至嘉峪闗四十里城在半山周一百四十丈倚山为险今有把总】两山口堡【在州北少东二十五里东至下古城堡二十五里西至新城三十里北临边墙城周一百二十丈今有把总】临水堡【在州东少北四十里东至双井堡六十里东南至河清堡七十里城周三百六十丈今有把总以上六堡皆属金塔寺营】下古城堡【在州东北五十里东至双井堡四十里南至临水堡十里北临边墙东北至金塔寺五十里城周二百八十丈今有守备西陲今畧有大口子在堡北二十里】金塔寺堡【在州东北一百里即金塔寺城也周一百九十丈　本朝初设逰击驻守今改设副将西陲今畧威虏城在堡北六十里天仓墩在堡东北二百六十里明时墩军呼为鬼门闗其西十里有夜摸墩皆戍守处】野麻湾堡【在州西北七十里西南至嘉峪闗五十里北近边墙城周一百四十丈今有把总】新城堡【在州西北三十里西至野麻湾二十里北临边墙城周二百十五丈今有把总】红崖堡【在髙台县西南一百二十里西北至肃州清水堡五十里明初置城周二里有竒　本朝设守备其东北三十里有暖泉堡亦明初置后废】黒泉堡【在髙台县西五十里西南至红崖堡八十里城周三里有竒明置并置驿于此又安定堡在县西三十里】四坝堡【在髙台县东北二十里在黒河之北城周二里有竒东至三坝湾十里西至五坝十里南至黑河半里北至边墙一里又西十里有五垻堡城周一里旧皆属甘州卫今属髙台】九坝堡【在髙台县西北四十里西至肃州胭脂堡二十里城周一里有竒自县西北至东又有八垻七垻六垻等堡皆久废】清水堡【在髙台县镇夷城西南一百五十里东至红崖堡五十里西至肃州金佛寺五十里南至南山口二十里西北至河清堡五十里城周二百七十五丈明初置属肃州卫万歴中改属镇夷所　本朝初设守备今改都司兼辖盐池双井深沟三堡西陲今畧有九九山在东南三十里山口可通西宁重冈复岭狭隘难行】盐池堡【在高台县镇夷城南少西五十里东至深沟西至双井皆四十里城周一百八十丈明置驿于此今有把总】双井堡【在髙台县镇夷城西南七十里西至肃州临水堡六十里城周一里二十四歩今有把总】深沟堡【在髙台县镇夷城南二十里黒河南西至盐池堡四十里城周二百丈明置并置驿于此今有把总又有临河堡俗名花墙儿在深沟东南二十五里亦明置今废】草沟井堡【在髙台县镇夷城南一百里东至甘州三湾堡六十里城周二百三十二步】胭脂堡【在髙台县镇夷城东南五十里东至九垻堡十里南至黒泉堡二十里北至边一里城周二百四十丈】沙碗堡【在髙台县镇夷城东二十五里黒河北南至深沟堡十里北至边一里城周二百丈】边墙【自州西嘉峪闗南起至州东北讨来河西岸止长一百二十余里又髙台县边墙西北自镇夷城北张掖河东岸起东南至平川堡北接张掖县界长一百六十余里】酒泉驿【在州城东闗西至嘉峪闗七十里又临水驿在州东四十里临水堡皆明置】髙台驿【在髙台县南闗又黒泉驿在县西北五十里黒泉堡又西北五十里至深沟堡有深沟驿又西北三十里至盐池堡有盐池驿又西四十里至双井堡有双井驿东去临水驿六十里皆明置盐池双井二驿旧有驿丞一贠兼管　本朝乾隆七年裁驿丞设巡检兼管二十八年归髙台县管理】
　　津梁楚坝桥【在州东南金佛寺观音山口内跨讨来河山水漂浮林木至此纷纭交积水从下流其木日久坚定人马皆行其上明嘉靖中参将崔麟曽砍断以御寇后嵗久又复成梁】天生桥【在州南永安堡南八十里讨来河水从西来至此入地伏流不数武而复出人行地上如桥然可通人行】黑河渡【在髙台县西北镇夷城西十里】
　　陵墓南北朝西凉武昭王墓【在州西十六国春秋王塟建世陵元和志在酒泉县西十五里】
　　祠庙西王母祠【在州西南昆仑山前凉张骏建】
　　名宦汉辛庆忌【狄道人元帝时为酒泉太守所在著名】段彭【永平末为酒泉太守北匈奴及车师后王围戊巳校尉耿恭遣彭救之建初元年彭讨击车师大破之于交河城】翟酺【广汉雒人延光三年为酒泉太守叛羌千余骑从敦煌来钞郡界酺赴击斩首九百级羌众几尽威名大震】尹嘉【汉阳人为禄福长厐娥之刺李夀也诣县请受戮嘉解印绶纵娥娥不肯去遂强载还家】唐公孙武逹【京兆栎阳人贞观初为肃州刺史突厥入寇谋南趋吐谷浑武逹以精兵二千与战薄之张掖河潜命上流度兵虏已半济乃两岸夹击斩溺畧尽玺书劳之】王方翼【并州祈人髙宗时为肃州刺史时州城荒毁又无壕堑数为寇贼所乘方翼发卒濬筑引多乐水环城为壕又出私财造水碾硙税其利以养饥馁宅侧起宅十余行以居之属蝗起诸州贫人死于道路而肃州全活者甚众州人为立碑颂美】
