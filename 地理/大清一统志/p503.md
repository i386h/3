<!-- { "loadSidebar": true } -->
　　山川姑射山【在临汾县西隋书地理志临汾县有姑射山寰宇记临汾县有石孔山九孔相通深不能穷新志姑射山在县西三十五里即古石孔山也上有姑射莲花二洞其山南跨襄陵太平二县界　按姑射山旧引山海经姑射之山无草木多水注云山在平阳县西荘子所谓藐姑射之山也今考山海经内姑射山南水行三百里有北姑射之山又南三百里有南姑射之山是姑射一名而三未可専指又曰列姑射在海河洲中郭璞注云列姑射山名也山有神人荘子所谓藐姑射之山也陆徳明荘子音义云藐姑射山名在北海中据此二注所称姑射乃海中之山未必即指平阳境内第荘子又云尧见四子藐姑射之山汾水之阳似又指此山者要之荘周多寓言未可尽覈记载家正不必籍以数典耳】浮山【在临汾县东南相传洪水横流此山随水消长故名其北冈曰卧虎山郦道元水经注潏水北经浮山东元和志浮山在襄陵东南七里新志在县东南三十余里】平山【在临汾县西南水经注平水出平阳西壶口山元和志平山一名壶口山在县西八里平水出焉新志在县西南二十五里接防陵县界　按禹贡壶口两汉志尚书疏俱云在北屈县东南即今吉州境水经注以此为禹贡之壶口非也】矾石山【在临汾县西北五十里有石似矾故名】山【在襄陵县东三十五里平地隆然特起阡陌小石二涧出此其后为少石山上有石洞】崇山【在襄陵县东南四十里东接浮山南接曲沃翼城北接临汾县界其岭有塔一名卧龙山一名大尖山三交水出焉】夀星山【在襄陵县东南四十里俗名南岱山】桥山【在襄陵县东南四十里接曲沃县界山形峭防其东北支岭曰石牛曲沃县志桥山在县东北四十里中有石洞窈然无际山覆其上如桥然今省作乔】三磴山【在防陵县西南三十里其形三层故名雀水涧出此其后为盘龙山旁有摩云顶】九龙山【在襄陵县西南三十五里三磴山之南其山脊有九曲下有水曰九龙沟】九箕山【在洪洞县东十三里东北接霍山之麓状类箕南向者九故名】英山【在洪洞县西二十五里与姑射山相接】娄山【在洪洞县西三十里北接赵城县之罗云山】玉峯山【在洪洞县东北脉自九箕山来西临汾水】尧山【在浮山县东八里上有帝尧庙又南尧山在县东南五里北尧山在县东北二十里上俱有尧祠北尧山南有石坛三级名天坛坛东有龙井】中条山【在浮山县东四十里东接乌岭南通翼城北逹岳阳草峪岭俗称横岭去此山数里为佛岭山】羊角山【在浮山县南元和志在神山县东三十五里寰宇记唐武徳二年见神人于羊角山下因改县曰神山旧志谓之龙角山唐时改名去县三十余里南麓跨翼城县界东西两峯并峙髙出云表下有穴名珍珠洞深不可测东峯颠有泉曰华池流入潏水】黒山【在浮山县北四十里接岳阳县界涝水所出元和志黒山今名乌岭山在神山县东四十四里黒水出焉寰宇记一名牛首山】司空山【在浮山县东南　二十里其岭有穴出风名风穴山以上有司空庙改今名】鸣山【在浮山县东南二十五里寰宇记每欲雨此山飒然有声焉草木不动俗传为鸣山】银洞山【在浮山县东南四十里西北与龙角山相连旧传其下有金银矿及硃砂片绿其洞水南流逹翼城县界名金河】月山【在浮山县西南二十里南接卧龙山西距漫天岭】壶口山【在浮山县西南四十里一名蜀山绵亘数十里东连龙角西接崇山】汾隂山【在太平县南十里东西绵亘为县南屏】九原山【在太平县西南二十余里接绛州界相传即礼记所载赵文子与叔誉观于九原之处详见绛州】屏风山【在岳阳县东四里俗名挂榜山】雪白山【在岳阳县北四十里上多白石】三棱山【在岳阳县北五十里三峯并峙相近为鳌头山】莲花山【在岳阳县北七十里七峯并峙又北二十里为党家山皆霍山之支也】刁黄山【在岳阳县东南寰宇记在冀氏县东五十三里新志在县东南一百五十里髙八里长二十里接潞安府长子县界】鳯凰山【在岳阳县西北七十里一名露岩山顶有风洞有泉二道出其中】尖阳山【在岳阳县西北七千里崇冈峭壁旭日先照又灵石县东南七十里亦有尖阳山】绛山【在曲沃县水经注绛县南对绛山隋书地理志曲沃县有绛山元和志山在县南二十三里出铜铆新志在县西南二十里名紫金山东逹太行西极隘口盘踞百里其岭为四棱寨其东为景明山其西为郝家山又西为氷岩岩下有龙底泉】佛山【在翼城县东七十里】丹山【在翼城县北二十里一名丹陵尝产丹砂县之镇山也】蜀山【在翼城县北三十里相传旧铸钱处唐铜源监置此相近有七寳山久县东北二十五里有八寳山两山相对】小银山【在翼城县北四十里金大定时曾出银故名】浍山【在翼城县水经注浍水出翔高山亦曰河南山又曰浍山萧徳言括地志浍山在绛州翼城县东北元和志浍高山在县东南二十五里出鐡隋置平泉冶旧志山形似鸟翼又名翔臯山在县东南十五里后山有千佛窟】厯山【在翼城县东南七十里相传舜耕于此上有舜王坪西北属本县西南属绛州垣曲县东属泽州府阳城沁水二县为四县之交】乌岭山【在翼城县东北六十五里接泽州府沁水县界一名黒水岭有二岭相对曰东乌西乌其南有闗子河隋书地理志翼城县有乌岭山寰宇记在县东七十五里山南北有长岭岭上东西有通道穆天子传云钘镫即此也　按此即水经注之东泾山与浮山县之黒山各为一山中隔潏水不能相通因彼亦有乌岭之名或以为一山误也】覆釡山【在翼城县西北十五里俗名小绵山下有介之推庙又陵山在县西五里】圣水山【在汾西县西五十里有泉不竭】青山【在汾西县西六十里见寰宇记南入赵城西北至温泉总一百六十里旧名青山天寳六年改为汾西山亦姑射山之连延也新志一名姑射山在县西南六十里其山有莲花洞】啇山【在汾西县南六十有神祠】岱山【在乡寕县东十里】栢山【在乡寕县东十五里山多栢树】崿山【在乡宁县东三十里一名鄂山隋书地理志昌宁县有鄂山】高天山【在乡宁县东四十里峯峦峻絶高山羣出】车辙山【在乡宁县南三十里下有车辙泉】云邱山【在乡宁县南九十里】尖山【在乡宁县东南二十里孤峯特出】马头山【在乡宁县东南八十里南与绛州稷山县接界上有黄龙洞元和志在吕香县南六十里峭嶷如马首故名】林山【在乡寜县西南三十里林木森秀因名】两乳山【在乡寜县西南七十里元和志山有两岫望如乳形因以为名】塔子山【在乡宁县西南一百里上有云中寺石塔】高田山【在吉州东一百里跨乡寜县界极高峻一名髙天山】孟门山【在吉州西山海经孟门之山上多金玉下多黄垩泥石穆天子传北登孟门九河之隥淮南子龙门未辟吕梁未凿河出孟门之上名曰洪水大禹疏通谓之孟门水经注风山西四十里河南孟门山即龙门之上口也实为黄河之巨浸此石经始禹凿河中潄广夹岸崇深倾崖返捍巨石临危若坠复倚元和志俗名石槽在文城县西南三十六里河中有山凿中如槽东流悬注七十余尺州志在州西四十里壶口之北黄河中流】髙祖山【在吉州西三十里峯峦竒秀其上旧有汉髙祖庙因以名焉】锦屏山【在吉州南一里以山饶花木故名旧名挂甲山相传唐尉迟敬徳从征尝挂甲于此】吉山【在吉州北旧城半枕其麓俗传自古不被甲兵故名】风山【在吉州北水经注北屈故城西十里有风山上有穴如轮风气萧瑟习常不止当其冲飘畧无生草隋书地理志吉昌县有殿山元和志在吉昌县北三十里州志在州北九十里】庖山【在吉州北三十里周六十里东北而上又三十里至絶顶上有伏羲庙俗名人祖山】壶口山【在吉州西南尚书禹贡既载壶口汉书地理志北屈县禹贡壶口山在东南萧徳言括地志壶口山在慈州吉昌县西南五十里州志在西南七十里河势北来至此全倾于西崖奔放而下约五六百尺悬注萦旋有若壶然】寿山【在吉州西南半里中有观音洞又西有一山层次如龙名九龙堰】鸡山【在吉州东北魏书地形志翼城县有鸡亭唐书地理志翼城县有鸡山】石门山【在吉州东北隋书地理志文城县有石门山元和志在翼城县北六十里寰宇记在文城县北六十里其山石壁夹道如门因以为名按唐志谓之石鼓山】横岭山【在吉州东北元和志在吕香县西北六十里寰宇记在文城县东六十五里】明珠山【在吉州东北九十里】管头山【在吉州西北三十里接髙祖山树木数十里】分水岭【在临汾县西四十里西接隰州蒲县界南接襄陵县界水经注云天井水出东泾山其山南北有长岭岭上有东西通道盖即此】漫天岭【在临汾县北五十里里奥浮山县之龙角山东西相距】焦石岭【在襄陵县西十七里其石皆紫黄色】西左岭【在浮山县西十五里一名黄花岭以其地产芫花也南距月山西达府城横亘十余里】秦王岭【在浮山县东北四十里接赵城县界相传唐太宗与宋老生相距于霍邑从霍山东分兵诡道潜行至此率游骑转战于栢壁村故名】洪门岭【在岳阳县东八十里】草峪岭【在岳阳县东南七十里又东乌岭在县东南一百里】安吉岭【在岳阳县东北五十里】百草岭【在翼城县东南四十里多产药草】寳崖【在洪洞县东七里四壁巉絶俯临涧河明嘉靖二十年筑城堡于其上】洪崖【在洪洞县南一里许髙逾百尺近为涧水所囓渐徙而南】渗水崖【在岳阳县北六十里有水涌流通山而过至赵城县广胜寺山下涌出】石佛崖【在汾西县北三十里髙三丈许崖上凿大小佛像百余人霍州西南十五里圣佛崖上亦凿佛像】香炉崖【在乡宁县西北一百里濵河以形似名】龙澍峪【在防陵县西南二十里深七里许一名龙鬬谷又华池峪在县西十五里中有石洞】豁都峪【在乡宁县东一百三十五里一名官水谷通寰陵太平二县界】庄头峪【在乡寜县南少西为桑平峪俱通绛州稷山县界】青石峪【在乡宁县南一百里】三官峪【在乡宁县东南通太平县界】石门峪【在乡宁县东南通绛州界】安分峪【在乡宁县东南又马壁峪亦在县东南俱通绛州稷山县界】双栢朴峪【在郷寜县西南八十里有滴水崖峭壁万仭中有石洞上有清泉有文中子洞通绛州稷山县界】厐统峪【在绛寜县西南八十里通绛州河津县界】白石坂【在襄陵县西南三十五里姑射山南又南五里即乡宁县之豁都谷也山迳﨑岖明宏治十二年辟为大路吉隰诸属县皆由此赴省坂广丈有四尺亘千六百歩有竒自坂下而东里余有渠曰雀水搆桥其上】桃花洞【在太平县西北二十五里】观音洞【在翼城县东二十里一名菩萨厓】九仙洞【在汾西县东南六十里石壁峭立俯临汾水洞深莫测月夜輙有仙乐声】防坑【在曲沃县北四十里魏书安同传同进计魏主曰汾东有防坑东西三百余里迳路不通姚兴来必从汾西直临柴壁不如为汾西波汾西筑围以拒之魏主从之大败兴于防坑之南五代史王峻传刘旻攻晋州峻军出自绛州前绛报过防坑峻喜曰防坑晋绛之险旻不分兵阨之使吾过此可知其必败也】汾水【在府城西自汾州府介休县流入经灵石县西南入汾西县东又南入霍州西经赵城洪洞二县至临汾县西又南经襄陵太平二县又南入曲沃县西之南流入绛州界水经注汾水南入河东界又南过永安县西厯唐城东又东入彘水合又南经霍城东又迳赵城西南又南霍水入鸟又南迳杨县之西南过髙梁邑西又南迳白马城西又南迳平阳县故城东又南与平水合又南厯襄陵县故城西又南过临汾县东又屈从县南西流迳绛县故城北元和志汾河在灵石县北十歩在汾西县东三十五歩经霍邑县西二里赵城县西四里自赵城县东流入洪洞县自洪洞县界流入临汾县经太平县东二十九里又西南去曲沃县二十三里府志汾水自介休县流入径泠泉等镇直逼县城北合小河水环绕县西复转而东抵翠峯山下折而西南流迳汾西县东入霍州界又南入赵城县界又南至洪洞县西二里又南至府城西二里又南至襄陵县东一里又南至太平县东又南至曲沃县西十八里西南流至绛州界】潏水【在临汾县北有二源一出襄陵县东南崇山一出浮山县南龙角山俱西北流合涝水至临汾县北入汾水水经注潏水源出巢山北流迳浮山东又西北流与涝水合流迳高梁城北西入流于汾水元和志潏水今名三交水在襄陵县北十五里自防陵县流入临汾县寰宇记潏水一名巢山水源出防陵县东南又虏投交水在神山县南二十里出龙角山西桥山东北流入县即潏水也唐书地理志永徽二年刺吏李寛自临汾县东二十里夏柴堰引潏水溉田令陶善鼎治百金亦引潏水溉田浮山县志潏水源出龙角山行至交头河折而西流径汗水淀合济渍涧绕大义寺而北趋龙神沟厯下寨桥入汾】涝水【在临汾县北源出浮山县北里山西流合潏水至临汾县北入于汾一名黑水山海经牛首之山涝水出焉西流至于潏水水经注黑水出黑山西迳阳城南又西与巢山水防元和志黑水经防陵县北二十五里寰宇记涝水源出乌岭山俗名长寿水旧志涝水在临汾县北五里一名髙梁水一名髙河自浮山县东趋龙神沟会金水河又西至樊家荘去城八里亦名樊家河明嘉靖三十五年筑樊家荘石堰引涝水穿永利渠溉田二十余年渠坏万厯十八年复筑石堰名千金防流膏洞受水洞旁凿月池以潴蓄水开渠十三里引水溉田仍引入城内外莲池便民汲引并灌城濠】平水【在临汾县西源出临汾县西南平山东流至县西五里平湖湖又分流至防陵县界入汾一名平阳水应邵曰平阳县在平河之阳水经注平水出平阳西壶口山其水东迳狐谷亭北又东迳平阳城内又东入汾俗以为晋水魏书地形志平阳县有晋水寰宇记引冀州圗云平阳故县西南十五里有平水而晋水也】涧水【在洪洞县南有二源一出岳阳县东北安吉岭一出岳阳县西北金堆里合并西流至洪洞县南入于汾水经注涧水出谷逺县西山西南迳扬县霍山南又西迳故城北西流入于汾水旧志涧水在洪洞县南门外西流至城西南隅渐转而北环抱城郭明宏治十七年水溢侵塌城垣筑堤挿之长二百丈嘉靖二十二年甃石】龙谷水【在太平县南二十五里源出柴村名南柴泉南流入绛州界】雷鸣水【在太平县其源有二一在县西北十五里自蔚壁峪流经县西溉田一在县西北二十五里自豁都﨏流经县北溉田其源皆自姑射山来俱流入汾】弃波水【在岳阳县东元和志在和川县东八十歩】沁水【在岳阳县东北九十里自沁州沁源县流入县境又东南流入滭州府沁水县界水经注沁水自谷逺县南迳猗氏县故城东又南厯猗氏闗元和志沁水在冀氏县东一里和川县东十里】赤壁水【在岳阳县南西北流合涧水一名通军水】浍水【源出翼城县东南浍山下西经县南又西经绛县流经曲沃县南又西入绛州界左传成公六年晋韩献子曰新田有汾浍以流其恶杜预注浍水出平阳绛县南西入汾水经注浍水出绛县东翔髙山西迳翼城南又西南入黒水又西南与贺水髙泉水紫谷水女家水合谓之浍水之西南与绛水合括地志浍水出浍山北元和志浍水今名翼水在曲沃县南二里寰宇记在翼城县南二十里经曲沃县故城南西流合绛水】绛水【在曲沃县南源出绛州绛县西绛山下西北流至曲沃县南入浍水应劭曰绛水出绛县西南水经注绛水出绛县西北流注于浍括地志绛水一名白水今名沸泉元和志绛水出绛山东各悬流奔壑十许丈在绛县北十四里曲沃县南三十里县志绛水自绛县流入经景明山悬崖瀑布而下转流由石洞出名分水渠又清水在县南十里合绛县景明诸水北流入浍】天井水【在曲沃县北水经注天井水出东陉山西其水三泉共发总成一川西迳尧城南又西流入汾寰宇记天井水一名石捶水新志天井水在县北二十里源出卧龙山与温泉诸水合而顺流西入于汾葢即故天井水】黑水【在翼城县北源出乌岭山西流入浍水水经注黑水岭水渠源东北黒水谷西南流迳翼城北右引北川水西南入浍水】贺水【在翼城县东水经注贺水东出近川西南至浍交入浍新志源出县东南贺水村至县西南二十里入浍水】紫谷水【在翼城县东水经注紫谷水东出白马山白马川西迳荧庭城之南西出紫谷与干河合】髙泉水【在翼城县之南水经注髙泉水出东南近川西北趋浍交注浍】女家水【在翼城县西南水经注女家水出于家谷有范壁水出于壁下并西北流至翼城县合而西北流至浍交入浍】鄂水【在乡寜县东三十里源出高田山南至鄂谷旁东北穷涧水源所也西南流注于河县志源出鄂山之隂西南流迳县城东与罗峪水合又西北至县西八十里入黄河】罗峪水【在乡宁县东北三十里源出髙田山西南流迳县城东北绕县东南与鄂水合】豁都峪水【在郷宁县一百三十五里里毎大雨四山诸水皆会溉田甚广】羊求水【在州南水经注东出羊求川西迳北屈县故城南西流注于河寰宇记水去吉乡县五十三里州志在州南五十里】诸葛河【在浮山县北六里源出中条山西流为丞相河又西与南河会又西合黑水入汾南河在县南一里源亦出中条山自东南环城西北流至马台亦名马台河合丞相河又杨村河在县西二十五里源亦出中条山西北流至杨村与黒水合流入汾又金水河在县西南三十五里土人时于流沙中见金屑故名源出浮山下北流入潏水入汾】蔺河【源出岳阳县东北八十里东流入汾水】干河【在翼城县南史记白起传起渉河取韩安邑以东至干河水经注干河即敎水之支川也其水西与田川水合西北至浍交入浍】黄河【在吉州西从隰州大宁县南流入州界南迳乡宁县西南入绛州河津县界河西为陜西冝川县界水经注河水南过北屈县西河南孟门山其水崩浪万寻悬流千尺迄于下口有燕完水注之又南得鲤鱼水水南羊求水入焉又南为采桑津又南过皮氏县西又南过鄂谷旁元和志黄河北去吉昌县六十里北去昌寜县七十九里王应麟地理通释河至慈州文城县孟门山是为入龙门至绛州汾隂县合河之上是为出龙门口乡宁县志黄河自州南流入县西北百里经香炉崖又二十里至师家滩又五里至石鼻崖又二十里至李家集又三里至船窝镇又五里至高石崖又二里至桥子沟又三里至干柴陂又东南三十里至禹门为河津县界】清水河【在吉州南即古燕完南流水经注燕完水异源合舍西流注河州志清水河源出州东北流迳州南五十步合山涧诸水东南流注于河】县底河【在吉州东北四十里源出高田山下北流入隰州蒲县第一河】小水河【有四一在吉州东门外环门横流一在水东三官庙前一在锦屏夀山之峡一在州西五里曰蒲峪皆流入清水河】饮红涧【在防陵县南二十里下通二郎沟又雀水涧在县南三十五里源出三磴山】贾朱涧【在防陵县南三十五里源出乡宁县界豁都峪溉田七百余顷相近为洞子涧明宏治十四年疏濬又西王涧闗良涧在县西南四十里源皆出豁都峪可溉田】阡陌涧【在襄陵县东南三十里又小石涧在县东南三十五里源皆出龟山峪又焦家峪涧在县东南五十里源出卧龙山皆可溉田】漹沟涧【在襄陵县东南二十五里源出浮山县界明宏治二年疏凿又有长泊牛角二涧源亦出浮山谷皆可溉田】小潺涧【在汾西县东北五里东流入汾以声潺潺故名冬寒其水若汤尝有白蛇出没又名白龙池】济溪【在曲沃县南四里流出紫金山引溉园圃】八十里川【在岳阳县寰宇记在翼城县东三十里源出潞州长子县界发鸠山西南流入县界合沁水川长八十里故名新志在县东南一百六十里】善渊【在翼城县东北十里】沙渠【在襄陵县南三十五里按太平县界引流溉田东入于汾】高石渠【在防陵县北二里又李郭渠在县北一里中渠在县西南二里横渠在县西南五里皆引平水溉田东入于汾】涧源渠【在洪洞县东三十里宋天圣四年置堰赤沙河水灌田明嘉靖三年重濬又众议渠陈珍渠长涧渠沃阳渠先济渠皆在县东广利渠小渠园渠要截渠流泽渠晋源渠皆在县南诸渠俱引涧水溉田】南霍渠【在洪洞县北即霍水下流唐贞元间开又通霍渠一名小霍俗名北堰在县北五里宋庆厯六年开又副霍渠俗名南堰在县北三里明建文四年】利泽渠【在洪洞县北元中统间自赵城县卫店村置堰开渠汾水溉洪洞临汾二县田后渠壊明正统间复改引霍渠经城南合涧水溉田又通利渠在县西北三十里汾水西金兴定二年自赵城县开渠汾溉赵城及本县临汾田又兴利渠在县北半里引汾水溉田】新濬河渠【在乡宁县通志明万厯间知县彭万里新濬河渠十三道溉田三百三十五畆】金龙池【在临汾县西南平山下寰宇记刘渊筑平阳城不就募能城者赏之有韩媪者于野田得婴儿养之字曰橛儿谓媪曰母其应募我能城之竟如其言元海问其故橛儿遽化为蛇投入山穴露尾数寸使者斩之仍掘其穴忽有泉涌出激溜奔注与晋水合流东入于汾府志晋刘渊时金龙池下合诸泉东流分为上官河中官河下官河北磨河并庙后小渠共溉田三百六十余顷】夏水池【在临汾县西南寰宇记临汾县西南三十里有大池其水六畜不敢饮一名翻镬池水上有脂润旧志其水流合晋水入汾】永利池【在临汾县城东北隅宋庆厯三年引东山卧虎冈黄芦泉水入城为莲池金时淤废明洪武十三年汾河潨利渠水穴城注池名曰永利后又废万厯十八年间改引涝水入池】泊池【在汾西县东门内元天厯中间冬夏不涸流入汾】龙王池【在乡宁县东南半里许自石孔中流出西入鄂水引以溉田】黄芦泉【在临汾县东二十五里卧虎山下】澐泉【在临汾县东南二十里相传与济源相通旧名深泉金改曰亢泉元改金名有渠引水溉田上有澐泉神祠】嘉泉【在临汾县西十里周六十五步又马跑泉在县西南二十里深不可测又灰泉在县西南二十五里皆可溉田又霍州及岳阳曲沃翼城三县皆有马跑泉】灵泉【在襄陵县东平地涌出滙而为池虽旱不涸】娥英泉【在襄陵县西南十里丹朱泉在县西南二十里俱引流溉田】清泉【在洪洞县东十里一名尚家泉宋庆厯中郷人开渠流溉城东南地西流为副清渠溉城西南地又华池泉亦在县东十里一名甘露泉一名五龙池西入清泉】双泉【在洪洞县东二十里一出龙王沟一出小舌沟金明昌五年乡人引流溉田】普济泉【在洪洞县西二十里乂普润泉亦在县西】侯泉【在洪洞县南三十里又寳泉东坡小泉俱在县南三十里】英泉【在洪洞县西南二十五里英山西南麓水出石窦不盈不涸一名神泉】无底泉【在洪洞县东北十八里府志隂防水浊晴明水清人有溺者浮而不沉俗传为海眼】永惠泉【在浮山县东四里天坛山西麓】悬泉【在浮山县东北二十里西北流合黑水一名清溪】灵源泉【在太平县东北三十五里明嘉靖二十一年塞　本朝康熈十年濬】圣泉【在岳阳县东三里源出石中为石渠滙为二池又泽泉在县北二十五里又县北有神水其水常满数千百人饮之不涸不取不溢】下冶泉【在岳阳县东北二十五里出西山石崖下经下冶村流合涧水】温泉【在曲沃县东三十里一名龙泉一名七星泉】梦感泉【在曲沃县北桥山西麓府志昔有孝子思得甘泉奉母夜梦北壑中有水如饴明日探之果得居民引以灌田】拔劔泉【在曲沃县东南十五里又龙底泉亦在县东南十五里溢沟泉在县东南二十里金沟泉在县南十里皆引以灌田】钗股泉【在翼城县西十三里双泉并涌又县北氷清寨有神泉】沙泉【在翼城县东南十七里有二泉溉西尹东尹二村田西尹故渠壊宏治十三年重濬】洞泉【在汾西县东十五里洞深五丈余有清泉丈许不涸】饮马泉【在州城东文庙前从石孔中涌出流入州南清水河相传唐尉迟敬徳甞饮马于此】甘泉【在州治西深八尺味甘冽作酒醋最佳】暖泉【在乡宁县东门外百步严冬不冻南入卾水】温泉【在乡宁南半里许高山之阳湛然深碧沍寒弗氷西流半里许至昭逺寺从石龟口出滙而为池又西流折而北分溉田圃】剑泉【在乡宁县东南流入马壁谷入绛州稷山县界】马跑泉【在乡宁县东南八十里流入荘头峪入稷山县界】白云泉【在乡宁县西南一里出昭逺寺白云洞佛龛下嵗早祷雨輙应】柳渠泉【在乡寜县西南七十里源出柳朴渠流迳上马台涧中溉河津县田】屈家沟【在乡宁县北四十里相传即古产良马处】天井【在临汾县北汾水东】
