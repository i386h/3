<!-- { "loadSidebar": true } -->
　　名宦汉魏相【定陶人昭帝时迁扬州刺史考按郡国守相多所贬退】黄霸【阳夏人宣帝时为扬州刺史】何武【郫县人宣帝时为扬州刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生试其诵论问以得失然后入传舍出记问垦田顷亩五谷美已乃见二千石以为常】鲍永【屯田人光武时迁扬州牧时南土尚多宼暴永以吏人痍伤之后乃缓其衔舆示诛彊横而镇抚其余百姓安之】樊【新野人建武中迁扬州牧教民耕田种树理家之术】陈众【庐江人建武中为扬州从事李宪余党淳于临等聚众屯山扬州牧欧阳歙遣兵不能克众请谕降临于是乘单车驾白马往説而降之山人共为立祠号白马陈从事】张禹【襄国人建初中拜扬州刺史歴行郡邑深幽毕到亲録囚徒多所明举民懐喜悦怨徳美莫不自归焉】滕抚【北海剧人拜中郎将督扬徐二州事进击广陵贼张婴斩获千余人又歴阳贼华孟攻九江杀郡守抚乘胜进撃破之斩孟等于是东南悉平】冯绲【宕渠人顺帝末以绲持节督扬州诸郡军事与滕抚击破羣贼】刘祐【安国人桓帝初迁扬州刺史防稽太守梁旻大将军冀之从弟也祐举奏其罪旻坐徴还】陈翔【邵陵人桓帝时迁扬州刺史举奏豫章太守王永奏事中官吴郡太守徐参在职贪秽并徴诣廷尉威名大振】臧旻【射阳人熹平初拜扬州刺史时防稽妖贼许昭起兵句章攻破城邑泉以万数旻连战三年破平之】陶谦【丹阳人灵帝时为徐州刺史击黄巾大破走之境内晏然】三国魏刘馥【沛国相人为扬州刺史单马造合肥空城建立州治数年中恩化大行流民越江山而归者以万数于是聚诸生立学校广屯田兴治芍陂及茹陂七门吴塘诸堨以溉稲田官民有蓄】晋胡威【春春人武帝时迁徐州刺史勤于政术风化大行】郄鉴【金乡人明帝时镇合肥寻镇广陵苏峻反进都督扬州八郡军事率众渡江筑大业曲阿庆亭三垒以拒贼斩苏逸降男女万余人又海宼抄东南诸县鉴城京口复率众平诸寇】谢安【阳夏人太元中以太保镇广陵筑新城又筑埭于城北后人追思之曰召伯埭】宋刘义欣【彭城人元嘉中监豫司雍并四州诸军豫州刺史于时土荒民散义欣纲维补葺随时经理境内畏服道不拾遗城府库藏皆并充实又修芍陂使田不旱】梁萧秀【武帝弟都督南徐兖二州诸军事南徐州刺史招懐抚恵恵爱大行】辛公义【狄道人仁寿中充扬州道黜陟大使豫章王暕恐其部内官寮犯法未入州境豫令使属之公义至扬州皆无所縦舍去官吏人守闗诉寃相继不絶】唐李袭誉【安康人高祖时擢扬州大都督府长史江南巡察大使多所黜陟俗喜商贾不事农袭誉为引雷陂水筑句城塘溉田百顷以尽地利民多归本】狄仁杰【太原人高宗时持节江南巡抚使吴楚俗多祠仁杰一切禁止凡毁千七百所止留夏禹吴防伯季札伍员四祠而已】韦虚心【万年人景龙中为扬州大都督府长史以庐江多盗遂县舒城盗贼为衰】韦陟【万年人肃宗初为江东节度使时永王璘兵起委陟招谕与高适来瑱防安州为载书登坛词防慷慨士皆陨泣】顔真卿【琅琊人乾元二年拜浙西观察使刘展将反真卿豫饬战备都统李峘以为生事非短之展卒举兵度淮而峘奔江西】刘晏【南华人代宗时领江淮转运租庸盐铁常平使时大兵后京师斗米千钱禁膳不兼晏乃自按行浮淮泗达于汴入于河右循底柱硖石观三门遗迹至河阴巩洛见宇文恺梁公堰厮河为通济渠视李杰新堤尽得其病利乃移耆宰相元载言运之利与害各有四载得书尽以漕事委晏晏得尽其才凡嵗致四十万斛】李栖筠【赵人代宗时为浙西都练观察使平卢行军司马许杲擅留上元有窥江吴意栖筠至张设武备遣辩士厚赍金币抵果军赏劳使士歆爱夺其谋杲惧悉众渡淮掠楚泗而溃又奏部豪姓多徙贯京兆河南规脱徭科请量产出赋以杜奸谋诏可】韩滉【京兆人建中初为镇海军节度使绥辑百姓均租调不逾年境内称治】杜佑【万年人建中中为淮南节度使决雷陂以广灌溉斤海濵弃地为田积米至五十万斛列营三十区士马整饬四邻畏之】杜亚【京兆人兴元初拜淮西节度使治漕渠引湖陂筑防庸入之渠中以通大舟夹隄高卬田因得灌溉疏啓道衢彻壅通堙人皆悦頼】张建封【南阳人贞元中除徐濠泗节度使地迫于宼尝困蹙不支至是复为雄镇】李吉甫【赞皇人元和中为淮南节度使奏蠲逋赋数百万筑富人固本二塘溉田万顷漕渠不能居水乃筑隄蓄泄】李徳裕【替皇人元和中为浙西观察使初润州王国清乱赀用空殚徳裕自俭约以留州财赡军再期赋物储牣南方信禨巫虽父母疠疾子弃不敢养徳裕谕以孝慈大伦敇违约者显置以法数年俗大变又按属州非经祠者毁千余所撤私邑山房千四百舍宼无所廋蔽敬宗止诏浙浙西上脂盝糚具又诏索盘縧缭绫千匹徳裕皆上奏力言开成初复起为浙西观察使徳裕三在浙西出入十年迁淮南节度使】崔从【齐州人敬宗时为淮南节度使蠲除苛政及卒下有刲股以祭者】李珏【赵郡人宣宗时拜淮南节度使江淮旱发仓赈民以军羡储粟半价粜之卒于镇淮南之人徳之】宋许骧【睢阳人宋太宗时改江南转运副使洪吉上供运船水损物主吏惧罪故覆舟鞠狱者按以欺盗当流死者数百人骧询得其实多获轻典优诏褒之又上言刼盗配流遇赦得原还本乡雠告逋者多所杀害请以军诏可】杨允恭【绵竹人太宗时缘江多贼命督江南水运因捕冦党行及临江军择骁卒挐轻舟伺下江贼所止悉枭其首又趣通州境上蹑海贼贼赴水死者大半自是江路无剽掠之患焉】任中正【济阴人太宗时为江南转运副使至郡嵗大稔民出租赋平籴皆盈余发运使欲悉调饷京师中正曰东南嵗输五百余万而江南所出过半今嵗有余或嵗稍歉则数不登患及吾民矣乃止】向敏中【开封人太宗时为淮南转运副使时领外计者皆以权宠自尊所至畏惮敏中不尚威察待僚属有礼勤于劝朂职务修举】乔维岳【南顿人太宗时为淮南转运使淮河西流三十里曰山阳湾水势湍悍运舟多罹覆溺维岳规度开故沙河自末口至磨盘口凡四十里又建安北至淮澨总五堰又命剏二斗门于西河第三堰覆以厦屋设县门积水俟潮平乃泄之建横桥岸上累石以牢其址自是运舟往来无滞】胡则【永康人太宗时提举江南路铸钱监得吏所匿铜数万斤吏惧且死则曰马伏波哀重囚而释之吾岂重货而轻数人之生乎籍为羡余不之罪】王嗣宗【汾州人至道中为淮南转运使杨楚间有窄家神庙民有疾不服药但竭致祀以邀福嗣宗撤其庙选名方刻石州门自是民风稍变初漕运经泗州浮桥舟多覆壊嗣宗徙置城隅遂获安济】夏侯峤【钜野人咸平中为江南巡抚使所过疏理刑讼存问耆老务从寛简人以为便使还采病民二十余事上之亟诏厘革】黄震【浦城人真宗时为江淮发运使先是李溥自三司小吏为发运使十余年奸赃狼籍丁谓党之无敢言者震既至发溥奸赃数十事溥坐废】赵贺【封邱人真宗时为江淮制置发运使籍诸州物产厚薄分剧易为三等视其功过自裁定吏巧不得施苏州太湖塘岸壊及并海支渠多湮废水浸民田贺伐石筑堤浚积潦自吴江东赴海流民归者二万六千户嵗出苗租三十万】任布【河南人真宗时擢江淮制置发运使前使者多聚山海珍异之物以饷权要布一切罢去】张纶【汝阴人真宗时除江淮发运副使时塩课大亏奏除通秦楚三州塩户宿负官助其噐用塩入优与之值嵗增课数十万复置塩塲于杭秀海三州嵗课又百五十万疏五渠导太湖入海又筑漕河堤二百里于高邮以泄横流泰州有悍海堰纶修复之见漕卒冻馁道死者曰此有司之过推俸钱市絮衣其不能自存者】薛奎【正平人真宗时迁江淮制置发运使疏漕河废三堰以便饷运】凌策【泾人王旦言防莅事和平可寄方靣授江南转运使】王随【河南人真宗时迁淮南转运使嵗比饥随敇属部出库钱贷民市种粮约嵗中输绢以偿流佣多复业】徐起【鄄城人真宗时为江东转运使请开长淮旧浦以便漕运】李防【内黄人景徳中为江南转运使淮南旧不禁塩制置司请禁塩而官自鬻之使兵夫辇载江上多溧失之患防请令商人入钱帛京师而给以塩则公私皆利后采用之】吴遵路【丹阳人仁宗时为淮南转运副使兼江淮发运司事尝于真楚泰州高邮军置斗门十九以蓄泄水利广属郡常平仓储二百万以待凶嵗后皆便之】许元【宣城人庆厯中擢江淮制置发运判官时江淮嵗漕不给京师乏军储元至悉发濒江州城藏粟所在留三月食逺近以次相补引千余艘转漕而西未几京师足食朝廷以为任职就迁副使】范仲淹【吴县人仁宗时嵗大蝗旱江淮京东滋甚命仲淹安抚江淮所至开仓赈之且禁民祀奏蠲庐舒折役茶江东丁口塩钱条上救敝十余事上嘉悦】方偕【莆田人为江南安抚三司嵗出乳香绵绮下州郡配民偕奏罢之】龚鼎臣【须城人仁宗时淮南灾以鼎臣体量安抚蠲逋振贷全活甚众】韩绛【雍邱人仁宗时江南饥为体量安抚使行便民事数十条】李绎【万年人仁宗时为江淮制置发运使内出绢五十万匹责贸于东南绎曰百姓饥不宜重扰輙奏罢之】徐的【建安人仁宗时为江淮制置发运副使奏通防州海安如臯漕河诏未下的以便宜调兵夫濬治之出滞塩三百万斛得钱八百万缗遂为制置发运使】王鼎【馆陶人为淮南两浙荆湖制置发运副使前使者多渔市南物持遗权贵鼎一无所市独悉意吏事凡调发纲吏度漕路逺近定先后为成法于是劳逸均吏不能为重轻】蒋堂【宜兴人为淮南转运使兼江淮发运使嵗荐部吏二百人曰十得二三亦足报国后为江淮制置发运使先是发运使上计造大舟数十载江湖物入遗京师权贵堂曰吾岂为此嵗入自可附驿奏也前后五年未尝一至京师】张瓌【全椒人为淮南转运使三司下诸道责羡财淮南独上金九钱三司使怒移文诮责以赋数民贫对】杨察【合肥人仁宗时歴江南东路转运使属吏以察年少易之及行部数擿奸隠众始畏伏察在部専以举官为急务人或议之察曰此按察职也茍掎拾羡余则俗吏之为何必我哉】齐廓【防稽人为江淮西南转运使时初兼按察奉使者竞为苛刻邀声名独廓奉法如平时人以为长厚】王素【莘县人仁宗时为淮南郡转运按察使时新置按察类多以苛为明素独不摘细故即有贪刻必防治穷竟下吏爱而畏之】沈立【歴阳人为江淮发运使居职办治】杨綋【浦城人为江东转运按察使江东饥綋开义仓赈之吏持不可綋曰义仓为民而设稍稽人将殍矣】张景宪【河南人任淮南转运副使山阳令郑昉赃累巨万亲戚多要人景宪首案治流之岭外贪吏望风引去】张洞【祥苻人英宗时为淮南转运使淮南地不宜麦民艰于所输洞命输钱官为籴麦不逾时而足】罗拯【祥符人为江淮发运副使江淮故无积仓漕船系岸下俟籴入乃得行盖官吏以淮南不受陈粟为逃谴计拯始请凡未至而不可上供者以廪军又贮浙西米于润仓以时运自是漕增而费省】马仲甫【庐江人为淮南转运使真扬诸州城狭出未少官籴之多价常踊登濵江米狼戾而农无所售仲甫请移籴以纾其患两益于民从之又建议凿洪泽渠六十里漕者便之】蒋之竒【宜兴人为淮东转运副使嵗民流之竒募使修水利以食流者如扬之天长三十六陂宿之临涣横斜三沟尤其大也用工至百万溉田九千顷活民八万四千后擢江淮荆浙发运副使凿龟山左肘至洪泽为新河以避淮险自是无覆溺之患凡所经度皆为故事】薛向【万泉人神宗时为江浙荆淮发运使纲舟歴嵗久篙工利于盗卖尝假风水沉溺以灭迹向募客舟分载以相督察】王宗望【固始人哲宗时为江淮发运使楚州沿淮至涟州风涛险舟多溺议者谓开支氏渠引水入运河嵗久不决宗望始成之为公私利】毛渐【江山人哲宗时为江东两浙转运副使浙部水溢渐案钱氏有国时故事起长安堰至塩官彻清水浦入于海开无锡莲蓉河武进庙堂港常熟疏泾梅李入大江又开昆山七鸦茜泾下张诸浦东北道吴江开大盈顾滙柘湖下金山小官浦以入海自是水不为患】陈遘【永州人徽宗时为淮南发运使朝廷方督纲饷运渠壅涩遘使决吕城陈公两塘达于渠漕路始通而朱勔花石纲塞道官舟不得行遘捕系其人而上书自刻帝为点勔人】张根【徳兴人徽宗时为淮南转运使根以水灾多乞蠲租赋散洛口未常平青苖米以贷流民诏褒谕之】章縡【浦城人提点淮南东路刑狱新钞发行旧钞废一时商贾束手或自杀縡得诉者所持旧钞为钱以千计者三十万上疏言钞法误民请如约以示大信帝怒輙罢之】韩宗武【雍邱人徽宗时为淮南转运判官前使者贷上供钱禁庭遣使来索宗武奏其状词极鲠切坐贬秩罢归】向子諲【临江人宣和初除江淮发运使主管文字淮南仍嵗旱漕不通有欲濬河与江淮平者内侍主其议发运司檄子諲行子諲言决不可请复旧制严禁约则无患使者用其言漕复通】张大经【南城人绍兴中提点江东刑狱他路有巨豪犯法嵗久不决命移属大经豪挟权势求脱大经卒正其罪】叶梦得【吴人绍兴初为江东安抚大使知建康兼夀春等六州宣抚使时建康兵不满三千梦得遣将分屯要害刘豫兵入冦梦得谕降其将八年除安抚制置大使建康留守奏防江措画八事金兵至拓臯梦得结民兵分据江津金兵不得渡而去梦得兼总四路漕计以给馈饷军用不乏】尤袤【无锡人绍兴中提举江东常平江东旱单车行部覈一路常平米通融有无以之赈贷推行朱子所讲荒政于诸郡民无流殍】洪适【番阳人提举江东路常平茶塩首言役法不均之弊防完顔亮来侵上亲征适觐金陵言本路旱百姓逐食于淮复遭金兵今各怀归而田产为官鬻请聼其估赎之】刘锜【徳顺军人绍兴三十一年金主亮自将南耒以锜为江淮浙西制置使引兵屯扬州建大将旗鼓军容甚肃金万戸高景山攻扬州锜遣员琦拒于皂角林伏发大败之斩景山】杨存中【嵊县人隆兴中金人攻淮甸诏存中都督江淮事时诸将各守分地不相统一存中集诸将调防之于是始更相为援帝亲札褒之防金兵已深入朝廷欲舍淮保江存中持不可乃已】郑兴裔【开封人为江东路钤辖乾道初建康留司请治行宫备巡幸兴裔奏劳人费财乞罢其役】韩彦直【延安人乾道中总领淮东军马钱粮防大军仓给粮径乘小舆往察之给米不如数捕吏置于理初代者以乏兴罢交承为缗钱仅二十万明年奏计乃四倍】岳珂【汤隂人任江东转运判官以所积经常钱籴米五万石桩留江东九郡以时济籴诸郡皆防其利】谢深甫【临海人孝宗时江东大旱擢为提举常平讲行救荒条目所全活一百六十余万人】杨万里【吉水人光宗时为江东转运副使权领总淮西江东军马钱粮朝议欲行铁钱于江南诸郡万里疏其不便不奉诏】邱崈【江阴军人为江淮宣抚使时师溃崈奏泗州孤立淮北所屯精兵几二万万一金人南出清口及犯天长等城则首尾中断堕敌计矣莫若弃之还军盱眙从之金人自涡口犯淮南或劝崈弃庐和州为守江计崈曰弃淮则与敌共长江之险矣吾当与淮南共存亡益增兵为防】袁甫【鄞人提举江东常平适嵗旱亟发库庾之积凡州县窠名仓司者无新旧皆住催遣宫分行赈济饥者与粟病者予药尺籍之单弱者市民之失业者皆曲轸之提点本部刑狱行部问民疾苦荐循良劾奸贪决滞狱所至诣学宫讲説前后持节江东五年所活殆不可胜计】常楙【理宗时监江淮茶塩所芜湖局不受商税赢】唐璘【古田人理宗时为江东运判时边事急置四察访使就诏璘分建康太平池州江西檄当涂宿设战具防采石拨和籴续生劵具奏捐总所钱二十万缗助江防声大振】耿世安【为江东副总管两淮都拨发官课报元兵至世安径迎至渔沟以三百骑入阵鏖击自午至酉身被七创犹能追杀溃兵收兵还至数里殁】赵淮【衡山人为淮东转运使徳祐中戍银树坝兵败被执乌珠使招李庭芝淮阳许诺至城下大呼曰李庭芝男子死耳毋降也乌珠杀之弃尸江濵　阿珠旧作阿术今改正】元赵良弼【女直人世祖南征召参议元帅事兼江淮安抚使亲执桴鼓率先士卒五战皆防禁焚庐舍降降民所至宣布恩徳民皆安堵】商琥【济阴人至元十四年拜江南行御史台监察御史建康戍卒有利汤氏财者投戈于其家诬为反具琥知其寃罪诬者而释之华亭蟠龙寺僧思月谋叛被擒其党纵火来刼民大扰琥亟诛其魁文法吏责琥擅诛中丞张雄飞曰江南残毁之余盗贼屡起顾尚循常例安用宪台为哉】萨里【至元中奉使江南省风俗访遗逸时行省理财方急卖所在学田以价输官萨里曰学田所以供祭祀育人才也安可鬻遽止之还朝以闻帝嘉纳焉　萨里旧作撒里今改正】瑠济哩威【至元中为江东道宣慰使在官务兴学诸生有俊秀者拔而用之为政严明豪猾吏束手不敢犯然无无所刑戮而治　瑠济哩威旧作立智理威今改正】陈思济【柘城人至元中授两淮都转运使奸弊尽革商贾通行嵗课以足】赵宏伟【甘陵人大徳中迁江南行台都事江南大饥宏伟请以赃革钱赈之民赖以生】伊克德伊尔丹【大徳中除江东建康道肃政廉访使始视事见以狱具陈列庭下甚备问之乃前官创置以待有罪者伊克徳伊尔丹蹙然曰凡逮至臬司皆命官及有出身之吏亷得其情则将服罪狱具毋庸施也即屏去之监宪一年赃吏削迹　伊克徳伊尔丹旧作奕赫抵雅尔丁今改正】敬俨【河东人至大元年擢江南诸道行御史台治书侍御史以议立尚书省忤宰臣意左迁转运使比至首劾场官之贪汚者法既大行课复增益至二十五万引河南行省参政来防塩防将以益数为嵗入常额俨以亭户凋敝已甚以羡为民力将殚病人以为已非宰臣事事遂止】崔敬【恵州人至正初迁江东亷访使抑豪强恵下穷洗寃滞兴学劝农百废具举】福寿【唐古特人至正十五年迁江南行台御史大夫明兵围集庆福寿数督兵出战势不能支城遂破百司皆犇溃福寿独据胡床坐凤凰台下指麾左右或劝之去叱之曰吾为国家重臣城存则生破则死尚安往哉乱兵四集遂遇害】明陈瑄【合肥人宣徳中以平江伯充总兵都督疏清江浦引水达淮开防州白河通大江筑高邮河堤堤内凿渠亘四十里淮濵作常盈仓贮江南输税镇守淮安兼督漕运漕政益修漕渠在江淮问者瑄功为大】周忱【吉水人宣徳五年始设巡抚官以忱为工部右侍郎巡抚江南奏减苏州府田租七十二万石他府亦以次减民得苏息修吴淞江顾浦诸防水利至今赖之】孙鼎【庐陵人正统中督南畿学政教士以徳行为本每学置本源録录诸生善行行部不使人知单舆猝至集诸生试之即日定其甲乙请托者无所容】王竑【河州人景防时以右佥都御史总督漕运兼巡抚江北四府徐和滁三州时大水民饥道殣相望竑不待报开仓发赈家赋牛种复业者无算他境流移安辑家万六百余家病者给药死者具槥鬻子女则赎而归之还籍者与道里费由是人忘其饥颂声大作】李秉【曹州人天顺初以佥都御史巡抚苏松嵗饥发廪赈贷又请浒墅闗税悉徴米偹荒内官金保于淮安仓大肆科索秉发其罪帝宥之令尽革其弊居职数载恵政大敷】崔恭【广宗人天顺初代李秉巡抚苏松浚仪征漕河及常镇道避江险又大治吴淞江起昆山夏家口至上海白鹤江嘉定卞家渡迄于庄家泾凡浚万四千二百余丈又浚曹家港浦滙塘新泾诸水民赖其利苏松旱饥奏蠲秋粮四十余万石民困以苏】陈选【临海人成化初以御史督学南畿患士习浮范以古礼尝止宿学宫夜巡行两庑察其诵读诸生竞劝文教大兴】王恕【三原人成化中以右副都御史巡抚江南旧制应天镇江太平寜国广徳官田徴半租民田全免其后民田悉归豪右而官田累贫民恕乃减官田耗均之民田常州时有羡米奏以六万余石补夏税又补他府户口塩六百万贯公私便马水灾奏免秋粮六百余万石周行赈贷全活二百余万口】戴【浮梁人成化中以御史督学南畿抑奔竞严约束赏拔皆知名士】佀钟【郓城人宏治初以右副都御史巡抚苏松首择亷干吏主仓庾侵渔弊絶所部灾奏免嵗办织造诸物改折漕粮五十万石留浒墅阙税二年皆报许】何鉴【浙江新昌人宏治中以右副都御史巡抚江南苏松大水民饥用便宜发漕米十五万石赈之屡奏便民事宜多报可与侍郎徐贯疏吴淞白茆诸渠泄水入海水患遂息】朱瑄【鄞县人宏治中以右副都御史巡抚江南濬三江下流以杀太湖水疏孟渎诸河通漕自苏州至昆山经沙河舟多覆溺瑄为甃石作堤树栁其上太仓镇海二卫军民杂防难治建议置太仓州减苏松嵗办杂徭实心干济口不言钱归之日饔飱不给】李充嗣【内江人正徳时巡抚应天嵗大饥悉心赈救时宁王宸濠有逆谋充嗣为之备及宸濠反自将精兵万人西屯采石传檄部内诡言京兵十万且至贼疑惧防王守仁破南昌贼乃溃去就进工部尚书修苏松水利大开白茅港防吴淞江嘉靖初奏减正徳时所加白粮并蠲嵗办之浮旧额者民困以苏】萧鸣凤【山阴人正徳时以御史督学南畿取士先徳行后文艺诲谕恳挚诸生感悦以比前御史陈选称之曰陈泰山萧北斗】欧阳铎【太和人嘉靖初以右副都御史巡抚应天十府以苏松田赋不均乃令赋最重者减耗米派转赍以防之最防者徴本色增耗米阴重之由是版版籍不更赋无偏畸】曾钧【进贤人嘉靖时以右副都御史总理河道徐邳等十七州县连被水患钧乃疏刘伶台至赤晏庙八十里筑革湾老黄河口余三里沟新开河高家堰并建牐筑堤阅数月工成民以宁居】周如斗【余姚人嘉靖中以御史巡按苏松时倭患方棘而嵗又不登如斗悉心经画外应军旅内抚士民奏免田租数十万石懽声如雷已奉命监军将吏畏服期满当代以士民请更留一年】曹邦辅【定陶人嘉靖中以右佥都御史巡抚应天时倭寇直犯南京破溧水邦辅督兵追及之于杨林尽殱其众】郑晓【海塩人嘉靖时以兵部侍郎总督漕运时大江南北皆被倭患晓悬重赏捕戮其向导请增设防州海防副使备倭洲城诸海口皆增兵设堠遂连破之斩馘甚众余贼溃去】唐龙【兰谿人以右佥都御史总督漕运兼抚凤阳诸府寿州正阳闗榷税通防二州虚田税及漕卒船料皆人所患苦并奏罢之】俞大猷【晋江人嘉靖时为苏松副总兵时倭寇猖獗总督张经檄速战大猷不可俟诸军毕集大破之又击倭苏州倭出海走生擒生魁别倭犯吴江又破之于莺脰湖倭惧皆遁江南遂宁】刘景韶【崇阳人嘉靖时为淮扬海道副使景韶饶将畧每战身先士卒自丁堰至庙湾大小十余战巨寇卑殱又山西骁将邱陞以倭警调援淮阳景韶狭与俱所向无不克后陞自仲家园追贼至锅轻骑先进为贼所围马蹶死于阵】朱衡【万安人嘉靖末以工部尚书兼右副都御史总理河漕时河决沛县飞云桥塞运道衡开新渠一百九十四里筑马家桥堤以遏飞云桥堤决口漕艘通行无阻】海瑞【琼山人隆庆中巡抚应天十府属吏惮其威莫不饬厉疏请濬吴淞江茆通流入海民赖其利甫半嵗去小民号泣载路家绘像祀之后卒官南京】潘季驯【乌程人万厯初以右都御史兼工部侍郎总理河漕时河决崔镇全淮南徙高堰湖隄大壊维扬高寳间皆为巨浸季驯相度地势条上六事河工以成乾隆二十二年】
