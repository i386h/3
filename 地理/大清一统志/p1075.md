<!-- { "loadSidebar": true } -->
　　山川南山【在安西州南五十里一名雪山亦名祁连山髙峰叠巘积雪至夏不消入河溉田山自葱岭分支由和阗之南绵亘而东经一州二县皆曰南山李吉甫元和郡县志雪山在晋昌县南一百六十里东南连吐谷浑旧志雪山在栁沟卫南三百里东西绵亘不絶今亦名南山】北山【在安西州东北一百四十里】鸣沙山【在敦煌县南郦道元水经注敦煌县南七里有鸣沙山李吉甫元和郡县志鸣沙山一名神沙山其山积沙为之峰峦危峭逾于石山四面皆沙陇背有如刀刄人登之即鸣随足頽落经宿风吹辄复如旧有一泉名沙井绵厯古今沙填不满水极甘美寰宇记鸣沙山一名沙角山辛氏三秦记云河西有沙角山其沙粒麄黄有如干又河西旧事云沙州天气晴朗即沙鸣闻于城内】羊膊山【在敦煌县南寰宇记敦煌县有羊膊山多岩石少树木甚似鲁国南邹山又有王母樗蒲山山有盐池在县西南行都司志羊膊山在沙州城南】三危山【在敦煌县东南三峰耸峙如危欲坠故名尚书舜典窜三苗于三危禹贡雍州三危既宅三苗丕叙孔安国传三危西裔之山桑钦水经三危山在敦煌县南魏书太平真君六年讨吐谷浑杜丰追被嚢度三危山至雪山生擒之隋书地理志敦煌县有三危山唐书地理志敦煌县东四十七里有三危山括地志山在敦煌县东南三十里山有三峰故曰三危俗亦名卑羽山寰宇记俗亦名为升雨山】龙勒山【在敦煌县西南三百里汉龙勒县因山以名括地志龙勒山在夀昌县南一百六十五里旧志龙勒山在沙州卫西南】金山【在玉门县赤金所东元和志在玉门县东六十里出金寰宇记十三州志云金山在延夀县有玉石障】赤斤山【在玉门县赤金所西三十里即赤金防古之山硖也当北来西去之通道明防将崔麒败贼于此】独登山【在玉门县赤金所北元和志在玉门县北十里其山出盐鲜白甘美有异常盐取充贡献又玉门县南有红山】寛台山【在玉门县赤金所东南嘉峪闗西山寛如台故名】白龙堆【在敦煌县西汉书西域传楼兰国最在东垂当白龙堆乏水草地理志敦煌郡正西闗外有白龙堆沙旧志沙形如卧龙无头有尾髙大者二三丈卑者丈余东倚三危北望蒲昌绵延起伏西尽流沙之地是为西极要路】流沙【在敦煌县西尚书禹贡导弱水至于三危余波入于流沙山海经流沙出钟山西行又南行昆仑墟西南入海顔师古汉书注流沙在敦煌西八十里郭义恭广志流沙在玉门闗外南北二十里东西数百里有三断石名曰三陇晋齿张骏使杨宣越流沙伐兹鄯善魏书太平真君三年沮渠无讳渡流沙据鄯善周书鄯善西北有流沙数百里夏日有热风为旅行之患风之欲至惟老駞知之即鸣而聚立埋其口鼻于沙中人每以为候亦即将璮拥蔽鼻口其风迅驶斯湏过尽若不防者必立至于危毙】南籍端水【在州北汉书地理志宴安县南籍端水出南羌中西北入其泽元和志晋昌县防水自吐谷浑界流入大泽东西二百六十里丰水草宜畜牧　按舆图及新志今有苏赖河亦名布隆吉尔河发源靖逆卫南山曰昌马河北流转而西经旧栁沟卫北会十道沟水为苏赖河又西经州北三十里又西经敦煌县西北党河自南来注之又西流三十里许入哈喇淖尔其流长七百余里池方数十里即古南籍端水也今州县屯田俱借此水灌溉】氐置水【在敦煌县西汉书地理志龙勒县有氐置水出南羌中东北入泽溉民田旧志氐置水在沙州卫西　按舆图今有党河亦名锡尔噶勒津河发源敦煌县东南山中北流二百余里折西流百余里防南来之一水又折北流绕沙州旧城之东新城之西流百余里入苏赖河溉田甚广当即古氐置水五代髙居诲使西域记沙州西渡都乡河亦即此但汉龙勒即唐夀昌在沙州西一百五里今此水近傍沙州与汉唐志不甚合疑今沙州或唐以后西徙龙勒之境今不可考又元和志夀昌县有龙勒水在县南一百八十里龙勒山上即李陵至东浚稽山徘徊观虏处按李陵所至龙勒水在居延北塞外此非其地　锡尔噶勒津旧作西勒哈金今改】石脂水【在玉门县赤金所东南刘昭郡国志注博物记曰延夀县南有山石出泉大如筥□注地为沟其水有肥如煑肉泊凝膏然之极明不可食谓之石漆元和志石脂水在玉门县东一百八十里泉中有苔如肥肉然之极明水上有黑脂人以草盝取用涂鸱夷酒嚢及膏车周武帝宣政中突厥围酒泉取此脂然火焚其攻具得水愈明酒泉赖以获济明统志石油出肃州南山通志今赤金所东南一百五十里有石油泉土人取以然灯即石脂水也旧志石脂水在赤金所东南】窟窿河【在州境双塔堡东源出土葫芦沟西北流至双塔堡入苏赖河内多大穴深不可测畜产误入即不能出旧志窟窿河在栁沟卫西四十里又黑水河在旧栁沟卫西九十里其水微黑】西几马河【在玉门县赤金所西源出所南草地有数派会流而北又折东北流三百里注于阿拉克池又呼济尔河在所东上源亦有数派北流折东北亦注于阿拉克池池周数十里　按寰宇记玉门县有众泉北流入延兴海即此】昌马河【在王门县西南一百二十里源出南山北流迳卫西又西北入栁沟卫界为布隆吉尔河即南借端水之河也肃州新志昌马河旧口直趋四道沟过桥湾而西滙诸沟之水达于党河之尾归于哈喇淖尔康熙五十八年于嗒喇图筑靖逆城始堰昌马河口逼水东流分为靖逆东西二渠溉田　嗒喇图旧作达尔图今改】三道沟【在州东二百五十里自此而西至栁沟卫二里又有四道五道六道七道八道九道十道共七沟皆草地出泉北入苏頼河惟四道沟泉流独盛即所云昌马河乃苏赖河之源也其头二道沟在玉门县靖逆卫界按汉置渊泉县阚骃曰地多泉水盖即指此】屯田渠【在州东自州东北至州西长九十里又回民渠自东至西南长六十里余于渠东西长三十五里皆引苏赖河水以溉田】通裕渠【在敦煌县分党河水溉田长二十里又普利渠长二十三里永丰渠长三十二里庆裕渠长十七里大有渠长四十二里皆分党河水以溉田】布鲁湖【在州东北即苏赖河昌马河下流经行停潴之处澄波千顷葭苇弥望浴鳬飞鹭宛然泽国由是西行榆栁沟城为古南借端水旧志布鲁湖在栁沟卫东北一百二十里】盐池【在敦煌县东元和志在沙州敦煌县东四十七里池中盐常自生百姓仰给焉又党河西四十里有西盐池四面皆沙山】月牙泉【在敦煌县南十里鸣沙山麓南隣党河渊渟澄澈映月无尘环以流沙虽遇烈风而泉不为沙掩旧传水产铁背鱼七星草服之可长生旧志在沙州卫南十里】药泉【在敦煌县东南石堡城味略如酒相传饮之愈疾水有二源北流合一又北流为水峡未至踏实而没又渊泉东南一百四十里有大泉南三百五十里有塔儿泉】防黄洲【在敦煌县境寰宇记敦煌县有防黄洲其土出防黄丹砂因产物以为名】
