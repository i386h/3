<!-- { "loadSidebar": true } -->
　　【西南十里下有深潭虎莫能渡又三十里为果酒巗】揷灶巗【在归州东水经注江之左岸絶崖壁立数百丈飞鸟所不能栖有一火炉插在崖间望见可长数尺老父传言昔洪水之时人泊舟崖侧以余烬插之崖间至今犹存故先后相承谓之插灶】仙人岩【在巴东县北一百四十里】孙家岩【在巴东县西北一百五十里】明月峡【在东湖县西二十里一名扇子峡陆游入蜀记扇子峡重山相掩正如屏风扇疑以此得名舆地纪胜髙七百余仞倚江面崖石白如月天中记茶生其间尤为絶品】松门峡【在东湖县西宋欧阳修有岛屿松门数里长悬崖对处碧峯双之句】西陵峡【在东湖县西北二十五里一名夷山汉书地理志夷陵注应劭曰夷山在西北水经注江水又东迳西陵峡宜都记曰自黄牛滩东入西陵峡至峡口一百里许山水纡曲两岸髙山重嶂非日中夜半不见日月絶壁或千许丈林木髙茂猿鸣至清山谷传响泠泠不絶所谓三峡此其一也荆州记自夷陵泝江二十里入峡口名为西陵峡长二十里寰宇记吴志云陆逊破刘备还屯夷陵守峡口以备蜀即此山是也】马肝峡【在归州东三十五里陆游入蜀记马肝峡口两山对立修耸摩天有石下垂如肝故以名峡其傍有狮子巗巗中有一小石蹲踞张颐翠草被之如青狮子泉泠泠自巗中出溪上又有一小峰孤起秀丽】白狗峡【在归州东南十五里亦称狗峡一名鸡笼山水经注乡口溪迳狗峡西峡崖龛中石隠起有狗形形状具足故以狗名峡】空舲峡【在归州东南四十里亦曰空泠峡水经注江水自建平至东界峡盛宏之谓空舲峡峡甚髙峻即宜都建平二界也其间逺望交岭表有五六峯参差互出上有奇石如二人形攘袂相对俗传两郡督邮争界于此宜都督邮厥势小东倾议者以为不如也舆地纪胜絶崖壁立湍水迅急上甚艰难舲中所载物必悉下然后得过因名州志峡有大石大石左下三石聨珠峙伏水中土人号曰三珠石舟行必由大石左旋捩柁右转毫厘失顾舟縻石上明万厯十八年知州吴守忠始凿平之改名通舲峡】兵书峡【在归州北二十里名胜志峡为诸葛武侯藏兵书之处至今望之常若书巻然又名鐡棺峡】棺木峡【在归州西北二十里伯温闻见后録三峡中石壁千万仞飞鸟悬崖不可及之处有洞穴累棺椁或大或小厯厯可数峡中人谓仙人棺椁云洞穴在絶壁棺椁皆完好如新不知果何物为之异矣】破石峡【在归州西北七十里接巴东县界两崖峭壁如刀破状】建阳峡【在兴山县东南五十里接归州界建阳河所经】龙口峡【在兴山县东北二百五十里接郧阳府保康县界】东奔峡【在巴东县东二十里】巴峡【在巴东县西二十里刘义庆世说桓公入蜀至巴峡中部伍中有得猿子者其母縁岸哀号行百余里不去遂跳船上至便即死破视其腹中肠皆寸断公闻之怒命黜其人】门扇峡【在巴东县西三十里漩涡极险】巫峡【在巴东县西接四川防州府巫山县界水经注新崩滩下有大巫山其间首尾一百六十里谓之巫峡葢因山为名也自三峡七百里中两岸连山畧无阙处重巗叠嶂隠天蔽日自非亭午夜分不见曦月每至晴初霜旦林寒涧肃常有髙猿长啸属引凄异空谷传响哀转乆絶故渔者歌曰巴东三峡巫峡长猿鸣三声泪沾裳】蟇碚【在东湖县西北三十里石鼻山下宋黄庭坚集舟中望之颐颔口吻甚类蟇洞中石气清寒流泉激激泉味极甘但冷熨人齿陆游入蜀记品水所载第四泉是也】木耳荒【在归州南四十里又二十里有麻衣荒又三十里有雨水荒又七十里有清凉荒相近有薜萝荒】石坂荒【在长阳县西三百二十里】八里荒【在兴山县东一百里路出郧阳府保康县界林木深暗径路卑湿行者苦之】麻线堆【在归州东南宋范成大集归州峡口驿前大山崛起旧路攀援而上萦纡如线浮屠徳宝始沿涧伐木作新路不复登山】万户谷【在归州西宋元通鉴嘉熙三年孟珙増兵守归州隘口万户谷】梅子坡【在巴东县西二十五里为楚蜀孔道曲磴盘旋几十里许坡腰凉风垭口有云窝为憩息之所】簝叶坞【在兴山县东一百二十里一名箬叶坞长四十里丛林怪石路径险隘出郧襄间道也】苍坪【在归州南一百二十里又黄腊坪在州南二百里野桑坪在州北三十里有三角砦狮子坪在州北四十里】永和坪【在长阳县东五里又白石坪在县东南十五里磨石坪在县南二十五里栗子坪在县西南十里金坪在县西十五里东山坪在县北】桑林坪【在兴山县东九十里明置巡司于此今裁又七里坪在兴山县西五十里又葱坪在兴山县西北地多葱相传诸葛亮曽驻师于此】当水垭【在长阳县西二十里又五里有漏峯垭】大沱石【在巴东县西北大江之濵名胜志大沱石在旧县下欧阳文忠公砚谱云巴东大沱石颇发墨杜诗所谓奉使三峡中长啸得石砚者】赤砂洞【在东湖县东八十里扣石铿然有声】石门洞【在东湖县南五十里接宜都县界洞穴幽邃潭深莫测祷雨辄应】钟家洞【在东湖县南五十里内平坦可容万人山背为后龙洞】白起洞【在东湖县北十五里名胜志秦武安君伐楚时憇师于此】龙王洞【在东湖县北五十里州志洞出絶壁间离地二丈余中平敞约二亩石穴空隙可容万余人上有石悬出洞外十余丈】老龙洞【在东湖县北二百里为东湖安逺南漳兴山四县分界之所中有水流出为栁树溪之源】三逰洞【在东湖县西北二十里江北岸唐白居易与弟知退及元微之三人逰此各赋诗居易为之序宋欧阳修苏轼苏辙俱有三逰洞诗州人以是为后三逰陆游入蜀记洞大如三间屋有一穴通人过然阴黒险峻尤可畏伛偻自岩下至洞前差可行又一穴后有壁可居钟乳嵗乆垂地若柱正当穴门】玉虚洞【在归州东十里寰宇记唐天宝五年其洞忽开可容千人陆游入蜀记过白狗峡肩舆逰玉虚洞洞门才袤尺既入宏敞壮丽如入大宫殿中有石成幡葢幢旗鸟兽之属东石正圆如日西石半规如月其下即香溪州志洞有三中曰玉虚旁有二小洞一名青莲一名水帘】莲花洞【在归州南五十里洞中有石如莲花】秦王洞【在归州西南一百里相近有楚王洞又昆仑洞在州西六十里】藏书洞【在长阳县西三十里旧志宋冲晦处士郭雍藏书处】龙门洞【在长阳县南清江南岸洞前两崖剑立泉瀑飞注嵗旱祷雨辄应】响水洞【在兴山县东五里洞在悬崖下洞口仅容一人内平坦如屋冷气袭人其下波沸如雷】屈老洞【在兴山县东五十里瀑布悬流夏冷冬燠】无源洞【在巴东县东三里】龙昌洞【在巴东县西舆地纪胜县有三逰洞即龙昌洞至和三年蒋槩彭徳纯周茂叔三人逰此故名】锁洞【在巴东县西北四十里又下马洞在巴东县北十里又十里为秋石洞】夫子洞【在巴东县界陆游入蜀记巴东山益奇怪有夫子洞者一窦在峭壁絶髙处人迹不可至然仿佛若有栏楯不知所谓夫子者何也】白马穴【在东湖县北三十里水经注夷陵县北三十里有石穴名曰马穿尝有白马出穴食人逐之入穴潜行出汉中汉中人失马亦尝出此穴】神穴【有二一在长阳县西水经注佷山县东十里许平乐村有石穴出清泉中有潜龙每大旱左近村居辇草秽着穴中须防水出荡其草秽旁侧之田皆得浇灌一在长阳县西北水经注佷山县北十余里有神穴平居无水渇者诚请辄得水戏者终不出焉】大江【自四川防州府巫山县流入巴东县界又东入归州界又东入长阳县界又东入东湖县界又东入荆州府宜都县界水经注江水又东迳流头滩又东迳宜昌县北又东迳狼尾滩而厯人滩又东迳黄牛山又东迳西陵峡厯禹断江出峡东南流迳故城洲又东迳故城北又东迳白鹿巗又东厯荆门虎牙之间又东南过夷道县北夷水从佷山县南东北注之】建阳水峡【在兴山县东源出县东北西南流防南阳河入香溪今名建阳河寰宇记源出宁都流迳建阳峡委蛇曲折四十八渡约十余里至建阳村中入于香溪】东湖【在东湖县东】綄纱河【在东湖县西下流合赤溪】夏阳河【在兴山县东六十里】响巗河【在兴山县东一百里】南阳河【在兴山县西北发源当阳村东流防深渡河绕县城南流入香溪】深渡河【在兴山县北西南流入南阳河】三坝河【在巴东县西六十里源出县西北之九府坪分流为三一流入郧阳府房县界一流入四川防州府大寜县界一流入西瀼溪】山河【在鹤峯州境众山溪水防流东入沣州安福县界即溇水之上流】车东河【在鹤峯州境西南流入施南府宣恩县界又南流入白水河】香溪【在归州东十里源出兴山县宁都南流入江其入江处谓之香溪口一名昭君溪寰宇记兴山县有香溪即王昭君所逰处陆游入蜀记香溪源出昭君村水味美甚载在水品色碧如黛令人可爱】沙镇溪【在归州西十里溪中有石长十余丈横截江心明嘉靖间新滩瀑涨一夕忽不见至今称利涉焉】五象溪【在归州南十里一名五相溪传有屈原碑记明嘉靖间为水所冲没】乡溪【在归州东南一名乡口溪水经注乡口溪源出归乡县东南数百里西北入县迳狗峡西】深溪【在归州东北水经注深溪源北发梁州上庸县界南流迳县下而注于大江】副缆溪【在长阳县城内】鵞溪【在长阳县东源自凤凰山来相近有磨石溪株木溪又有菖蒲溪中生九节菖蒲其旁有钓鱼溪】珍珠溪【在长阳县西下有泉眼沸涌如珠又县西三百里有津洋溪相近有车溪固昌溪险门溪】烟市溪【在长阳县南三里又南有马达溪平乐溪芦溪】拖溪【在长阳县东南】长杨溪【在长阳县西南水经注长阳溪水西南潜穴在射台村东六七里谷中有石穴溃流三十余步复入穴即长阳之源也其水重源显发北流注于夷水】肆响溪【在长阳县西北相近有纸方溪】相公溪【在巴东县城内发源夀宁寺下流入江溪上有相公桥皆以防凖得名】东瀼溪【在巴东县西十里源出紫阳山又西瀼溪在县西二十里源出孙家岩山俱流入大江陆游入蜀记防人谓山涧之流通江者曰瀼居人分其左右谓之瀼东瀼西】龙泉浦【在东湖县东南二十里】郭洲【在东湖县西北三里水经注江水出峡东南流迳故城洲附北岸洲曰郭洲长二里广一里】西塞洲【在东湖县西北五里赤矶东一名西塞坝】三流滩【在东湖县西十里一名三溜滩】查波滩【在东湖县西八十里又相近有黄牛滩在黄牛峡下又十里有三硃滩】流头滩【在东湖县西一百里一名虎头滩或名狼头滩有南北二滩水经注江水又东迳流头滩其水浚激奔瀑鱼鳖所不能逰行者常苦之袁崧曰自蜀至此五千余里下水五日上水百日也】使君滩【在东湖县西一百十里大江中汉刘璋遣法正迎昭烈帝入蜀经此】鹿角滩【在东湖县西一名支水喷吐如雪滩下乱石如囷廪无复寸土】青草滩【在东湖县南十五里】狼尾滩【在东湖县西北九十余里水经注江水又东迳狼尾滩而厯人滩袁崧曰二滩相去二里人滩水至峻峭南岸有青石夏没冬出其石嵚崟数十步中悉作人面形因名曰人滩】石碣滩【在归州东十五里伍相庙下又马奔滩在城东楚王城对岸】叱滩【在归州西二里宋范成大集叱滩即人鲊瓮亦名黄魔滩在归州郭下长石截然据江三之二水盛时濆淖极大号峡中最险处舆地纪胜有雷鸣洞在大江之左骇浪激石声若雷鸣故名亦如濆叱之声谓之叱滩雷鸣洞之南分为三叱官漕口为上叱雷鸣洞为中叱黄牛口为下叱】新滩【在归州东南二十五里陆游入蜀记新滩南岸白官漕北曰龙门龙门水湍激多暗石官漕差可行故舟率由南上然石多锐易穿船为峡中最险处州志明嘉靖二十一年久雨山颓两岸壁立大石横填江心天啓五年按察使乔拱璧凿平之】达洞滩【在归州东南与空舲峡相近陆游入蜀记逹洞滩际多奇石五色灿然可爱或亦有文成物象及符书者】独石滩【在归州境州志州境有独石九窥莲花滑石东奔南浦鳊鱼羊牙甲白洞黄石青石诸滩】肆滩【在长阳县治前】飞鱼滩【在长阳县西清江中又有龙吟虎啸滩亦在江中两滩相对波声澎湃稍下为鳖浪滩鮎鱼滩又下为副金滩西寺滩秋浪滩又有州涯石羊靖安资水大王诸滩俱在县西】横梁滩【在巴东县东二十里有石横亘水中】石门滩【在巴东县东三十五里中有巨漩水经注江水又东迳石门滩】清水滩【在巴东县西十里江水迅急触而为漩县境诸滩此为最险】新崩滩【在巴东县西水经注江水厯峡东迳新崩滩此山汉永元十三年崩晋太元二年又崩当崩之日水逆流百余里涌起数十丈今滩上有石或圆如蕈或方如屋皆崩崖所陨致怒湍流故谓之新崩滩其頽巗所余比之诸岭尚为竦桀】覆罄滩【在巴东县境舆地纪胜县有覆罄抝头掉尾板桥龙堆虎帕赤石铜钱等滩】茍使沱【在巴东县东十里又万户沱在县西五里又云沱在县西十里以上三沱皆有巨漩能覆舟行者必戒】珍珠潭【在兴三县南一里俗传昭君涤妆遗珠于此故名】龙口潭【在兴山县西北一百二十里周四十里四时澄清其深莫测深渡河之源也又白龙潭在县东北一百里髙山上濶数十丈】温泉【在东湖县西】清冷泉【在归州东五里出东溪石罅水极清泠】濯缨泉【在归州东十里寰宇记相传为屈原濯缨处内有神蛇人秽其水即见】独清泉【在归州境冬夏不竭清洁甘美】砚池【在东湖县东一名洗墨池】盐井【有二一在归州境唐书地理志归州秭归有盐王存九域志秭归县有青林盐井一在巴东县北八十里唐书地理志归州巴东有盐九域志巴东县有永昌盐井县志元时尝置盐课司后废】汉流井【在长阳县西】
