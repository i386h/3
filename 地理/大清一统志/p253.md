<!-- { "loadSidebar": true } -->
　　【翠华再幸　　御制石城歌诗】冶城【在上元县西张敦頥六朝事迹本吴冶铸之所因以为名寰宇记晋王导疾方士戴洋云君命在申而申地有冶金火相烁不利遂移冶城于石头城东以其地为冶城园古冶城在上元县西五里隋开皇九年移江寕县治冶城舆地纪胜嘉定中制帅黄度即冶城山建冶城楼为一郡登览之胜黄元之金陵记冶城即今府治西北朝天宫杨吴之紫极宫宋之天庆观也又有冶亭晋义熈十二年刘裕以髙阳内史刘钟领石头戌事屯冶亭又有东冶亭宋元嘉六年王裕之辞尚书令东还车驾幸东冶亭饯送胡三省通鉴注在半山寺后六朝事迹东冶亭在汝南湾为士大夫饯送处】西州城【在上元县西晋扬州刺史治所太元十年谢安还都舆病入西州门安薨后所知羊昙行不由西州路尝大醉不觉至州门因恸哭而去宋初徐羡之治西州髙祖每思之即歩出西掖门往见焉孝建中西阳王子尚为州时荧惑守南斗帝乃废西州旧馆使子尚移居东府城西州竟废齐建元三年诏南郡王长懋自石头移镇西州永明元年竟陵王子良为扬州刺史镇西州元和志州故理在县东百歩孙策定江东置州于建业其州廨王敦及王导所剏也后防稽王道子于东府城领州故号此为西州寰宇记古州城东至西州桥西至冶城周廻三里今江宁县城在其西偏胡三省通鉴注扬州治所在台城西故谓之西州旧志在上元县西二里今武卫桥即古西州桥城当在其处】东府城【在上元县东晋简文为王时旧第后为会稽王道子宅太元中道子领扬州以为治所使嬖人赵牙筑山穿池列树竹木帝尝幸之义熙中刘裕自石头还镇东府宋景和二年以东府城为长乐宫秦始初罢元徽五年萧道成备法驾诣东城迎立顺帝道成移镇东府及道成封齐王以东府为齐宫齐建元二年子嶷为扬州刺史镇东府元和志东府城在上元县东七里其地西则简文为会稽王时邸第东则防稽王道子府寰宇记东府城在县东二里建康志城在青溪桥东南临淮水周三百九十歩去台城四里梁绍泰末焚毁陈天嘉中更徙治城东三里西临淮水陈亡废舆地志东府城安帝时筑宋以后常为宰相府第每建康有事必置兵守此亦谓之东城】古檀城【在上元县东顾野王舆地志本谢元别墅谢安与元奕碁胜之宋属檀道济因以为名建康志在墅城东八里地图谓之城子墅今清风乡有城子村在黄城桥之西即其地去府城四十里】白城【在上元县东梁书纪武帝起兵向建康使王茂斜趋白城又绍泰二年徐嗣徽引齐兵自丹阳歩上陈霸先拒之于白城胡三省通鉴注城在湖孰县界府志今有白山在府东北三十里南接钟山白城当在其地】宣武城【在上元县西北亦谓之宣武堂寰宇记宣武城在县西北九里舆地志云宋大明三年沈庆之所筑帝阅武于其地亦谓武帐冈陈亡废胡三省通鉴注江左仿洛都之制筑宣武场于台城北】白马城【在上元县北建康志在故江宁县北三十里吴时烽火之所金陵故事吴时沿江烽火台二所一在石城左一在白马城】五城【在上元县东南晋太宁初王敦党王含钱鳯战败率余党自栅塘西置五城造营宋大明五年使刘延孙于五城受封版建康志在府城东南二十五里唐景云中县令陆彦恭于城侧造桥渡秦淮亦名五城渡又唐徳宗时韩滉筑石头五城自京口至土山旧志在县西】辅公祏城【元和志在上元县东七里本齐文惠太子苑地武徳七年公祏搆乱筑以为城其年赵郡王孝恭平之城遂毁废舆地纪胜博望苑在子城东七里即转公祐城】越城【在江宁县南晋至宁二年王敦遣王含钱凤奄至南岸温峤遣段秀乗夜渡水战于越城大破之义熙六年卢循至蔡洲刘裕修治越城使王仲徳屯守梁天监七年作国门于越城南寰宇记故越城在江宁县西南七里越相范蠡所筑在今瓦官寺东南国门桥西北建康志古越城一名范蠡城图经云在秣陵县长千里今江宁县尉廨后遗址犹在俗呼为越台通志在聚寳门外报恩寺西】捍国城【在江宁县南史梁承圣初侯景于大航跨水而筑城名曰捍国建康志在聚寳门外古大航侯景城在其南】开化城【建康志在江宁县南九十里】金城【在句容县北晋咸康七年桓温出兵镇江乗之金城后温北伐见为琅琊时所种栁皆十围叹曰木犹如此人何以堪攀枝执然流涕太元八年谢元等破苻坚师旋谢安劳于金城舆地纪胜金陵览古云今城在县北四十五里建康志金城吴筑今上元县金陵乡地名金陵戌即其地接齐书志南琅琊郡本治金城是齐永明以前金城即琅琊城也建康志云琅琊城在府城东北六十三里金城在府城东二十五里又似两地今姑存之】竹里城【史建康志在句容县北六十里东阳镇东二十五里齐永元中张佛防等拒崔慧景时所筑】杜城【建康志在溧水县南十二里环地四百余歩隋大业末杜伏威屯军于此】固城【在髙淳县南三十里寰宇记溧水县有古固城建康志固城春秋时吴瀬渚县汉溧水县治在焉绍兴中得后汉溧阳校官碑于固城湖旁故知为汉县治】开化城【在髙淳县南五十里寰宇记在固城东去溧水县九十里即溧水旧县】茅城【在髙淳县南二十里相传三茅炼丹处】皇姥城【在髙淳县东南六十里史正志建康志在溧水县南百十里大山南】竹城【在髙淳县东六十里建康志在溧水县东南七十里环地二里髙五尺旧志今固城渡有竹城圩】薛城【在髙淳县西十五里俗传元末有邢光辅者筑此以御冦明初以城以城来归今遗址尚存林木繁茂为游览之所】浦子口城【在江浦县东二十五里本六合县地明洪武元年设廵司于此四年筑城周十四里有奇九年析六合及滁和二州地置江浦县二十四年又割江宁一乡之寻移治旷口山即今始】黄龙城【在江浦县西南六十里】曹城【在江浦县西南三十五里相传曹操所筑】胡墅城【在六合县东梁敬帝初徐嗣徽引齐兵防石头城齐遣崔子崇等于胡墅渡米载马以济之陈大建十三年周罗防攻隋胡墅拔之明年归胡墅于隋以请和旧志城在县东三十里滨江南对石头城】晋王城【通志在六合县宣化镇隋晋王广伐陈筑此对石头城】盘城【通志在六合县宇城山侧下有宋步军司荘及寨】赖乡【在江宁县西南三国志吴孙登传登昼夜兼行到赖乡自闻即时召见齐书祥瑞志永明六年江宁县北界赖乡齐平里逻门外太常萧恵基园楥树二株连理合为一树枝叶繁茂圆宻如葢即此】长干里【在江宁县南吴都赋长干延属晋书元兴中謡曰长干巷巷长干今年杀郎君明年斩诸桓既而桓元败死文选注江东谓山间为干宋史曹彬下江南登长干北望金陵舆地纪胜长干是秣陵县东里巷名建康南五里有山冈其闾平地为氏庶杂居有大长干小长干小长千在瓦官南巷西头出江张敦頥六朝事迹长干秣陵县里巷名江东谓山陇之间曰干又天禧寺在城南门外旧名长干寺乃大长干也通志今报恩寺大道】华里【在江宁县西南吴志孙晧建衡三年举大众出华里晧母及妃妾皆行东观令华覈等固争乃还通鉴注华里在建业西】乌榜村【通志在上元县天庆观西庆元志初立西州城未有篱门树乌梅而已故以名村】古永昌亭【在上元县东吴志孙休传孙亮废孙綝使孙楷董朝迎休休行至曲阿进及布塞亭百僚以乘舆法驾迎于水昌亭筑宫以武帐为便殿即此】古征虏亭【在上元县东晋书谢万尝与蔡系送客于征虏亭又殷浩徙东阳泊船征虏亭通鉴注征虏亭在方山南自元武湖头大路东出至征虏亭　按黄元之丹阳记谓太元中谢安为征虏将军始立此亭而谢万殷浩事俱在永和中不至太元始立也知丹阳记传防之谬】古新亭【在江宁县南晋书王导传过江人士每至暇日相要出新亭饮宴周顗中坐而叹曰风景不殊举目有江山之异皆相视流涕又谢安传桓温请安为司马将发新亭朝士咸送又桓温入赴山陵止新亭大陈兵卫呼安及王坦之安从容就席又安帝纪元兴元年王师败绩于新亭南史宋本纪孝武帝率众入讨元防至新亭即皇帝位改新亭为中兴亭唐李白劳劳亭诗序亭在江宁县西十五里一名临沧观寰宇记临沧观在县南劳劳山上有亭七间名曰新亭吴时筑中名临沧观亦谓之劳　城宋史建炎四年乌珠趣龙湾岳飞邀击之于新亭大破之黄元之丹阳记新亭吴所立晋隆安中司马恢之徙创今地舆地纪胜亭去江宁十里俯近江渚方舆纪要亭废宋乾道五年守臣史正志重建吕止曰自吴以来石头南上至查浦查浦南上至新亭新亭南上至新林新林南上至板桥板桥南上至烈洲陆有城埠水有舟楫建康西南面之险也　按寰宇记新亭即劳劳亭原无两地而建康志谓新亭垒在城西南十二里临沧观在城南始岐为二地当以寰宇记为是　乌珠改见前】牛屯【在上元县东南吴志孙浩宝鼎元年永安山贼施但等刼皓庶弟谦出乌程至建业丁固诸葛靓逆之于牛屯大战但等败走获谦梁书武帝时江紑父蒨启舍同夏县界牛舍界牛屯里舍为寺胡三省通鉴注牛屯去建业城二十一里】马牧【在江宁县东南通鉴梁末徐嗣徽等导齐兵至秣陵故治陈霸先与周文育屯方山徐度顿马牧杜棱顿大航南以御之旧志马牧在县东南二十里里葢旧时闲牧之地】贺若弼垒【元和志在上元县北县十里隋伐陈若弼渡江于蒋山龙尾筑垒】韩擒虎垒【在上元县西四里有平陈碑其文薛道衡之词】仁威垒【在句容县南南史梁承圣二年周让为仁威将军城句容居之命曰仁威垒史正志建康志俗传达奚将军尝屯兵弃甲于此亦曰甲城旧志在白羊门内】朱雀桁【在江宁县南吴志孙綝筑室于朱雀桥南晋书永嘉初陈敏窃据建业周玘使钱广等讨之勒兵朱雀桥陈兵水南太宁二年王敦兄含奄至南岸温峤移屯水北烧朱雀航以挫其锋咸康二年新作朱雀浮桁南史梁中大通元年朱雀航华表灾舆地纪胜防淮上皆列浮航缓急则撤航为备镇淮桥即古朱雀桁也建康志朱雀桁对朱雀桥南渡淮水亦名朱雀桥本吴南津大航桥又有二十四航在都城内外顾野王舆地志朱雀与竹格骠骑丹阳为四航自隋灭陈惟竹格渡独存通志谓之南航又曰大航以秦淮诸航此为之最顾祖禹方舆纪要今聚宝门内镇淮桥即孙吴之南津桥晋之朱雀桁也】古御街【在江宁县南王存之舆地纪胜御道亦名御街吴时自吴门南出至朱雀雀门七八里府寺相属晋成帝因吴苑城筑新宫正中曰宣阳门南对朱雀门相去五里余名为御道夹道开御沟植杨栁其道自大司马门出为御街自端门出为驰道自西掖门出为右御街宋本纪大明五年立驰道自阊阖门至于朱雀门又自承明门至于元武湖八年罢景和复立建康志今自天津桥直南夹道犹有故沟即古御街也】乌衣巷【在上元县之东南世说王导曰庾元规若来吾角巾还乌衣宋书谢混与族子灵运瞻矅防并居在乌衣巷尝共宴处谓之乌衣之逰舆地纪胜在秦淮南去朱雀桥不逺建康志今城南长干寺北有小巷曰乌衣又有乌衣园在县南二里乌衣巷东黄元之丹阳记乌衣巷吴时乌衣营处所府志巷在县东南二里】马粪巷【在上元县北梁书王志世居建康禁中里马粪巷僧防以来门风多寛恕志又寛厚兄弟子侄皆化之时人号马粪诸王为长者】邀笛歩【在上元县青溪桥右旧志在江宁县上水闸晋王徽之邀桓伊吹笛处】晋北郊坛【在上元县北晋咸康八年立隆安二年王恭等作乱诏王恂守北郊义熙六年卢循入冠刘裕使刘敬宣屯北郊宋书礼志北郊晋成帝立在覆舟山南太祖移于覆舟山西后以其地为北湖又移于湖塘西北其地卑湿又移于白石村东其地又为湖乃移于钟山北东道西与南郊相值后罢白石东湖北郊复旧处南史梁敬帝时齐军至元武湖西北将据北郊坛陈霸先帅众军自覆舟山东移屯坛北以拒之是也】晋社稷坛【通志在上元县古都城宣阳门外晋元帝立张金陵志云在旧江宁东二县里】宋耕坛【在上元县东宋书礼志元嘉二十年将亲耕度宫之辰地八里之外整制千畆开阡陌立先农坛御耕坛王象之舆地纪胜按隋志梁普通二年移耤田于建康北岸别有祈年殿蔡宗旦金陵赋注云梁耤田坛在县东二十里青龙山前旧志耕坛在故台城东南二里】明天地坛【通志在上元县洪武门外明京城图志云太祖以王者父天母地无异祀理乃建坛于此合而祀之坛制辟四门缭以朱垣内复为垣围列坛中上为大祀殿前为斋宫今废】吴南郊坛【在江宁县南宋书礼志孙权太元元年祭南郊其地今秣陵县南十余里郊中是也晋氏南迁立南郊于己地宋大明三年乃移郊兆于牛头山西正在宫之午地前废帝移迁本处通志梁武帝南郊坛在今城东南与娄湖近】华林园【在上元县东北世说晋简文帝在华林园曰防心处不必在逺翛然林木便有濠濮间趣南史宋纪永初二年聴讼于华林园又少帝于华林园为列肆亲自酤卖又元嘉二十三年筑景阳山于华林园又王俭传齐髙帝幸华林园宴集使各效伎艺俭跪上前诵相如封禅书又到溉传溉斋前山池有竒僵石梁武帝戏与赌之溉输石即迎置华林园宴殿前移石之日都下倾城纵观所谓到公石也旧志华林园内有华光等殿及景阳楼竹林堂皆宋元嘉时建建康志云园在台城内本吴旧宫苑也】桂林苑【寰宇记在上元县北四十里落星山之阳吴立吴都赋云数军实于桂林之苑即此】乐游苑【在上元县东北宋书礼志晋立北郊在覆舟山南太祖以其地为乐游苑元嘉十一年禊饮乐防苑范蔚宗乐防苑应诏诗序曰苑在宫城北三里晋时药园也南史陈纪大建四年幸乐游苑采甘露寰宇记苑在覆舟山南北连山筑台观苑内起正阳林光等殿建康志在北郊之西顾野王舆地志苑在县东北八里旧志今城北土桥南小教场即其地】芳林苑【在上元县东北南史齐武帝纪宋元嘉二十七年生于建康青溪宅永明元年筑青溪旧宫即故宅也五年禊饮于芳林苑又张绪传刘悛献蜀栁数株时旧宫芳林苑始成武帝以植于太昌灵和殿前梁书齐世青溪宫改为芳林苑天监初赐南平王伟为第伟又加穿筑增植嘉树珍果穷极雕丽吴都赋注在县东北十里寰宇记芳林苑一名桃花园在东府城东秦淮大路建康志在古湘宫寺前巷近青溪中桥】上林苑【府志在上元县鸡笼山东宋孝武大明三年筑初名西苑梁改曰上林其地有古池俗呼为马塘亦曰饮马池其西又有望台宫】芳乐苑【在上元县建康子城北齐书东昏侯于芳乐苑内立市肆以潘妃为市令即此又方山苑在方山侧府志齐武帝于此筑苑】王游苑【在江宁县西南梁书纪太清元年王防苑成舆地纪胜江潭苑亦名王防苑建康志江潭苑在新林路西去城二十里】东田【在上元县东南史齐永明中太子长懋引晋明帝为太子时立西池例求东田起小苑许之十一年太子薨世祖以东田殿堂为崇虚馆建武二年罢东田王象之舆地纪胜在县东八里】元圃【在上元县北台城北齐书太子长懋开祐元圃园与台城北堑等其中楼馆塔宇多聚竒石妙极山水梁书太子于县圃立馆以延朝士番禺侯轨称此中宜奏女乐太子不答诵左思招隠诗何必丝与竹山水有清音轨大惭顾野王舆地图内有月明观婉转廊徘徊桥内作浄名精舍】太初宫【在上元县北吴志孙权赤乌十年适南宫寻改作太初宫孙晧寳鼎二年起显明宫移居之裴松之注太康三年地记曰吴有太初宫方三百丈权所起也昭明宫方五百丈皓所作也避晋讳故曰显明吴厯云显明在太初之东晋书恵帝时石冰之乱太初宫尽焚陈敏平石冰因故基创造府舍元帝领江左即敏所造为府舍及即位仍在旧府称为建康宫更不改作咸和中燬始营新宫于台城寰记太初宫本孙策故府也建康志太初宫正殿曰神龙北直台城西掖门前路东即古御街又吴南宫即太子宫在南宫在旧江宁县北二里半】东宫【在上元县城内建康志晋永安宫在台城东南隅宫苑记永安宫在台城东华门外太元二十一年以东海王第作东宫安帝立何皇后居此谓之永安宫桓元纂位今其材木入西宫以其地为射圃宋元嘉十五年修永吉宫为东宫城四周土墙堑两重在台城东门外　按南史侯景围台城时于东宫置酒作乐太子纲遣人焚之台殿及所聚图书皆烬陈太建九年东宫成皇太子移于新宫盖即此址】亲蚕宫【在上元县西北南史宋纪大明三年立皇后亲蚕宫于西郊王象之舆地纪胜金陵览古云在县北七里沙市中】明故宫【在上元县旧紫禁城内乾隆十六年】
