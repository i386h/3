<!-- { "loadSidebar": true } -->
　　【翠华南廵　　　御制过明故宫诗】安徳宫【在江宁县治南建康志在宣阳门外直西即都城西南角陈宣帝为文皇后所筑隋平陈移江宁县治此明年复罢中有池人谓之安徳宫池】梧园宫【在句容县西旧志吴王别馆也有梧楸成林】太极殿【在上元县北晋书王献之传太元中新起太极殿谢安欲太极殿题榜南史梁纪天监十二年新作太极殿改为十三间以从閠数又王僧辩传承圣初僧辩复台城军人失火焼太极殿及东西堂陈纪永定二年营太极殿王象之舆地纪胜晋孝建又名梅梁殿建康志建康宫内正殿也】　清暑殿【在上元县北晋书孝武纪太元二十一年起清暑殿宋书符瑞志大明元年嘉禾一株五茎生清暑殿鸱尾中南史儒林传宋明帝好周易尝集朝臣于清暑殿讲诏伏曼容执经府志清暑殿在台城内】永福省【在上元县北故台城中刘宋时太子所居梁太清三年太子纲迁居永福省】中堂【在江宁县治南晋明帝太宁二年帝以王敦反出次中堂又出次南皇帝孝武帝以太学在秦淮南去台城悬逺权以中堂为太学亲释奠焉宋景平二年宜都王义隆即位于中堂】积弩堂【在上元县故县城北晋隆安五年孙恩窥建康豫州刺史司马尚之帅精骑入卫京师屯积弩堂】仪贤堂【在上元县东北本名延贤堂宋元嘉三年帝临延贤堂聴讼自是每嵗三讯皆于此堂因名聴讼堂梁天监七年改名仪贤太清二年侯景立萧正徳为帝即位于仪贤堂建唐志在都城宣阳门内路西梁时策孝亷秀才于此】宣猷堂【通志在上元县梁书萧子显传云谢嘏出守建安于宣猷堂饮饯陈书姚察传云察年十三即引于宣猷堂聴讲论难为儒者所称】澄心堂【在上元县城内南唐建为藏书撰述之所旧有澄心堂纸相传为玩金云琐事堂在今内桥东旧中城兵马司地】芙蓉堂【在上元县旧府治宋时建王安石诗芙蓉堂下疏秋水且与龟鱼作主人】昼锦堂【在上元县旧府志西防宋绍兴末王纶以建康人知乡郡故建此堂】戏防堂【在上元县旧转运司宋嘉定中真徳秀将母出使因名】大本堂【在上元县旧紫禁城府治明洪武初建以为太子诸王授经之所延四方耆儒于其中公侯子弟皆就学焉】草堂【在上元县钟山北李善文选注汝南周颙昔经在蜀以蜀草堂寺林壑可懐乃于钟岭雷次宗学馆立寺因名草堂亦号山茨】清如堂【通志在上元县青溪緑波桥北明统志宋马光祖建取御翰中一清如水之语名之】景阳楼【在上元县北南史宋纪元嘉二十三年兴景阳山于华林园又后妃传齐武帝永明中置钟于景阳楼上应五鼓及三鼓宫人闻钟声旱起妆舆地纪胜在法寳寺西南遗址尚存俗呼为景阳台】阅江楼【旧志在上元县狮子山上明初建楼于巅宋濓奉敕撰记　按明太祖所制阅江楼记序则楼不果建特敇儒臣撰记耳】入汉楼【在上元县石头城南晋义熙中建】观稼楼【在上元县石头城五里梁武帝建】穿鍼楼【在上元县东北宋武帝七月七日使宫人穿鍼乞巧于此】百尺楼【在上元县东北南唐李后主建通志在南唐宫中】来宾楼【在江宁县聚寳门外明初所建十六楼之一通志金陵琐事云在城内者曰南市曰北市在聚寳门西曰来宾东曰重译在瓦屑坝曰集贤曰乐民在西闗曰鹤鸣曰醉仙曰轻烟曰淡粉曰栁翠曰梅妍在石城门外曰石城曰讴歌在清凉门外曰清江曰鼓腹俱洪武中建以为行人憩息防观之所并以处官伎焉今尽毁】东南佳丽楼【在江宁县建康志在银行街旧为赏心楼久废景定元年马光祖改建曰东南佳丽楼即今县治基】伏龟楼【在江宁县府志在府城上东南隅景定初马光祖増创八十八门　按顾祖禹方舆纪要曺彬登长干北望金陵问其地曰伏龟案兵督攻之南城遂防楼之命名以此】层楼【康建志在府城右宋咸淳中黄万石建】孙楚酒楼【在江宁县西唐李白玩月于金陵城西孙楚酒楼乗醉着紫绮裘乌纱巾棹歌秦淮有诗云朝沽金陵酒歌吹孙楚楼】南楼【周合景定志在府城右与旧佳丽楼相对】三阁【在上元县故台城内陈后主建南史后主自居临春阁张贵妃居结绮阁龚孔二贵嫔居望仙阁并复道交相往来张贵妃尝于阁上靓妆临轩槛飘若神仙】涵虚阁【在上元县北通志南唐建于后湖即慿虚阁金陵四十景曰凭空聴雨】升元阁【在江宁县西南唐李白诗晨登瓦官阁极眺金陵城钟山对北户淮水入南京王象之舆地纪胜升元阁又名瓦官阁乃梁朝所建髙二百四十丈建康志今崇胜戒坛近升元故基建卢舍那佛阁亦髙七丈】青溪阁【通志在上元县东北清溪上本梁江总故宅】招隠馆【在上元县钟山西岩下刘宋时为雷次宗筑】商飇馆【在上元县蒋祠西南南史齐武帝永明初立商飇馆于孙陵冈世呼为凢日台五年秋九月车驾幸焉通志馆去城十五里】凉馆【在府治宋元符中吕升卿建元时敏记米芾书旧有石刻】士林馆【在上元县旧一台城西梁武帝建南史张绾传西开士林馆聚学者绾与朱异贺琛递述制防礼记中庸义　按旧志载士林馆在六合县西北引通鉴梁时齐兵围秦郡陈霸先赴　大败齐将郭元义于士林此士林乃地名非馆名也】翠微亭【在上元县清凉山顶南唐时建又红罗亭在县内望湖亭在鸡笼山上俱南唐时建乾隆十六年翠华南廵】
　　【御书翠防亭匾悬亭内】半山亭【舆地纪胜在上元县东北王安石故宅由县东门至蒋山此为半道故以半山为名元丰七年安石请舍为寺赐额报恩禅寺明焦竑亦有园在山侧仍其明曰半山】赏心亭【在江宁县西下水门城上舆地纪胜亭下临秦淮丁谓建下有折桞亭张咏建其西有白鹭亭下瞰白鹭洲又有二水亭北与赏心亭相对通志有风亭在折桞亭东叶清臣建又览辉亭在鳯凰台侧有宋熙宁三年残碑】清水亭【在江宁县东南宋建炎四年岳飞败金人于清水亭建康志去府城三十里有铺路通溧水】木末亭【在江宁县聚寳门外花雨台北梅冈之东髙出林表通志旁有方孝儒祠北有景清祠】烽火台【在上元县石头城最髙处吴时沿江筑台以举烽火自建康至西陵半日而逹】郭文举书台【在上元县西晋书王导闻文举名迎置西园之中果木成林又有鸟兽麋鹿因以居文举焉寰宇记郭文举台在治城内王导所筑王象之舆地纪胜谓之文举读书台】昭明读书台【在上元县钟山北髙峯上一在句容县东南四十里昭明尝从陶隠居学筑台于此旧址尚存】日观台【在上元县故台城内通志祥符图经宋司天台也又望耕台在白上村宋文帝尝登此以观公卿亲推之礼又通天台在台城内宋太明七年建】观象台【在上元县鸡鸣山之巅通志元至正元年建明改为钦天防山侧有北极阁　本朝康三十三年圣祖南廵】
　　【御书旷观二字建亭勒石三十八年赐御书欣然有得四字额】鳯凰台【在江宁县南宋书符瑞志元嘉十四年大鸟集秼陵永昌里改曰鳯凰里唐李白有鳯凰台诗乾隆二十二年】
　　【翠华再幸　　　　　　　　　　　　御制金陵鳯凰台用李白韵并效其体诗】雨花台【在江宁县南舆北纪胜在县南三里据冈阜最髙处俯瞰城闉相传梁武帝时有法师讲经此处感天雨花故名广舆记法师号云光通志台在聚宝山上万姓人家烟火与逺近云峯相乱遥望大江如带】
　　【圣祖有御制雨花台诗乾隆十六年】
　　【翠华南廵御制雨花台诗二十一年】
　　【翠华再幸御制雨花台口号诗二十七年】
　　【翠华三幸御制雨花台诗三十年】
　　【翠华四幸　　　　御制戏题雨花台诗】义台【在句容县西南隅唐孝子张常洧旌表之所令李哲有记】占星台【明统志在句容县后圃宋景祐中邱濬知县事明天文登此台观象故名后改为先春台】八卦台【在句容县大茅山南茅洞之东】炼丹台【在髙淳县东二十里谈溪渡口旧传许旌阳炼丹处】是仪宅【在上元县故台城西吴志仪不治产业为屋舍财足自容邻家有起大宅者权出望见问起大屋者谁左右对曰似是仪家也权曰仪俭必非也问果他家其见知信如此】纪瞻宅【在上元县东南晋书元帝初瞻立宅于乌衣巷馆宇崇丽园池竹木有足赏翫旧志瞻尝为骠骑将军即其宅为骠骑府遂名其府侧浮桥曰骠骑航】王导宅【在上元县东南乌衣巷南史江左初立琅琊诸王皆居乌衣巷】谢安宅【在上元县东南晋书桓元欲以安宅为营谢混曰名府之仁犹惠及甘棠文靖之徳更不保五畆之宅元惭而止舆地纪胜宅在乌衣巷口图经云在骠骑航侧县志在聴筝堂后通志谢元宅在上元县土山地名康乐坊旁有谢元走马路】杜姥宅【在上元县北宋元徽二年桂阳王休范反遣别将杜墨蠡入朱雀门径进至杜姥宅齐永元初陈显达举兵江州东昏侯使将军徐世标领兵屯杜姥宅梁末王僧辩等】
　　【讨败侯景遣裴之横等分屯杜姥宅旧志宅在台城南掖门外晋成帝杜后母裴氏立第于此因名】刘勔宅【在上元县钟山南史勔经始于岭之南以为栖息聚石蓄水髣髴邱中朝士雅素者多往游之裴志宅在蒋庙东北名东山园】明僧绍宅【在上元县东摄山舆地纪胜齐永明七年僧绍舍宅为寺】刘瓛宅【在上元县东北齐书瓛住在檀桥瓦屋数间上皆茅屋学人不敢指斥呼为青溪焉永明七年为立学馆以杨烈桥故主第给之未及徙而卒】沈约宅【在上元县北南史约居处俭素立宅东田尝为郊居赋以自叙有云王父从官京师义煕十年髙祖赐馆于都亭里之运巷建康志运巷在今天庆观又引世説叙録治城在今运巷东旧里亭今俗呼为黄泥巷】何点宅【在上元县西卞壶墓侧南史点居东篱门园优游自得豫章王嶷造点点从后门遁去竟陵王子良闻之曰豫章王尚望尘不及吾当望岫息心通志东篱门园即乌榜村】江总宅【在上元县东北金陵故事南朝鼎族多夹青溪而居江令宅尤占胜地王安石诗往时江总宅近在青溪曲宋时为段约宅安石诗昔时江令宅今日段侯家】徐铉宅【在上元县摄山西舆地纪在青溪寺西园池甚盛中有来贤亭今陶庄即其地焉】徐达宅【在上元县南大功坊左带秦淮右通古御街明洪武初赐第于此通志有瞻园在赐第内竹石卉木为金陵园亭之冠又南园在旸第南又万竹园亭城西南隅近瓦官寺又东园在武定门东城下明武宗尝钓于此又西园在城西南近骁骑仓有古松一古石二又括园在大功坊东状元境皆魏公别业】张昭宅【在江寕县南舆地纪胜按丹阳记大长干道西有张子布宅对瓦官寺门张侯桥府志在今聚寳门外】陆机宅【在江宁县南舆地纪胜按金陵览古上元县南秦淮侧有二陆读书台旧址犹存乾隆二十七年翠华三幸】
　　【御制题陆机宅诗】吴隠之宅【在江宁县内古都城南五里今双桥门内晋书数畆小宅篱垣仄陋内外茅屋六间不容妻子以竹蓬为屏风坐无氊席】李琮宅【在江宁县西南江宁镇桥西琮尝手植槐数株至元未犹存】许长史宅【在句容县东南雷平山西北南有井后为道观】周瑜宅【在淳淳县西二十五里旧志周氏世居于此以砖为垣周一里遗址尚存俗呼呼砖墙周】魏良臣宅【在髙淳县东十里今有南塘井其旁即宅址】汉溧阳长校官碑【在溧水县光和四年立后沉于固城湖滨宋绍兴十一年溧水尉喻仲逺始得之置于官舍今在文庙大门右】
