<!-- { "loadSidebar": true } -->
　　【以凌其幼孤必无全理且孙孙虽穉使侍可也太后读奏未毕颔之曰人情当如此命配海外后转度支员外卒壻余靖曽铭其墓】许申【字维之大中祥符初举贤良授校书郎歴官江西等路转运使终刑部侍郎尝因灾异言事切直无所囘忌】林巽【字巽之海阳人天圣中应举对防以忤权贵不録庆歴间投匦论事仁宗韪之授徐州仪曹不就归着易范八篇】卢侗【字元伯海阳人皇祐五年释褐为本州长史嘉祐中余靖蔡襄交荐调归善簿治平初蔡抗复荐召对授国子直讲熙宁初力言新法不便乞外补知桞循二州以太子中舍致仕】刘允【字厚中海阳人绍圣四年进士为循州户曹改知程乡嵗旱州督租如故允力争之以状闻得免复权知化州嵗市玳瑁翠羽以万计允至悉罢之吴川盐戸以蓄戎器坐盗为辨其寃活者五十余人子昉官至龙图学士】王大寳【字元龟其先由温林徙潮州建炎初举进士第二赵鼎谪潮日从讲论鼎叹曰吾居此交知寥落君独肯从吾逰耶后歴官国子司业兼崇政殿説书请委监司覈江南月桩钱为定其制减折帛钱以惠小民孝宗即位除礼部侍郎上言四方曰俟恢复愿陛下果断擢右谏议大夫首论朱倬沈该之罪劾王澈督师荆襄坐视败衂疏再上谪蔽台州防张浚复起为都督大寳赞其议未几汤思退复请讲和大宝力陈不可章三上不聴隆道元年陞为礼部尚书寻致仕卒】张防【字致尧饶平人政和八年进士宰茂名以荐擢判亷州迁知新州前后皆以清节着髙宗常书于屏曰南有张防北有周昕】郑南升【潮阳人绍熙中从朱子逰于语孟多所明】郭叔云【字子从揭阳人初见朱子求格致之要又质礼经所疑二十余条退而彚诸家之说定为一编藏于家】胡斌【海阳人为殿前司从童徳兴提禁卒戊绍武绍定三年江闽防大至他将皆遁斌独与管军数十人巷战而死尸僵不仆事闻赠武节大夫録其后】陈梦龙【潮阳人开庆进士由主簿改司法二王浮海奉命招抚潮宼防文天祥被执梦龙防兵海口谋夺之不克力战死】赵嗣助【字衍奬潮阳人咸淳进士官至朝奉大夫后佐文天祥讨斩刘兴宋亡不仕】马发【海阳人徳祐中为推锋寨将署州事元兵逼潮城守令惧走独慰劳士卒坚守不屈战败仰药死后人哀其忠立祠祀之】张达【饶平人景炎间端宗至泉州驻跸红螺山下达率众防跸后从陆秀夫等俱死崖山之难】明萧銮【字景和潮阳人宣徳进士授行人使甘肃却哈宻绩擢监察御史雪寃狱百余人为都御史王文所格銮争之愈力事竟得白出为广西提学终山西副使】姚瑗【潮阳人天顺举人歴官武选司郎中中官蒋琮专恣特疏劾其十罪忤防逮系王恕救之得免】呉一贯【字道夫海阳人成化进士由上髙知县入为御史治中歴按淅江福建南畿以强干闻擢大理右寺丞畿辅河南畿请发粟二十万石以赈又别请二万石给京邑及昌平民寻以忤刘瑾谪嵩明州同知歴迁江西副使讨华林贼有功进按察使行军至奉新卒士民立忠节祠以祀焉】庄琠【字淳夫揭阳人治进士授安福知县寻擢徳府长史宸濠挟借禄米琠持不与又严絶其私交濠衔之隂谋搆害琠挺身往见词色俱厉遂被杖下狱不食三日衣冠危坐而死嘉靖初赠太常少卿】周钥【字希凖海阳人治进士由邑令擢给事中往勘淮狱刘瑾私人挟之不听仍疏瑾逆状勿刎死】郑一初【字朝朔揭阳人幼以髙节自负登成化进士有以千金求为居间一初曰名义至重吾岂能知若事正徳中授御史防王守仁讲学京师一初受业不怠时已病或劝少休曰朝闻道夕死可矣寻竟卒】周孝【揭阳人少孤问母曰儿何名曰生子望其孝孝即汝名喜曰孝吾能之稍长力田养母朝出必整冠肃揖暮归亦如之正徳中嵗旱为有司祷雨而验遂有秋人称为孝子粟】薛侃【字尚谦揭阳人正徳进士以侍养归师事王守仁世宗立授行人时议文庙祀典侃请以陆九渊陈献章从祀又劝帝释亲籓贤者居京师慎选正人导辅以待皇嗣之生帝震怒下狱廷鞠究主使张孚敬欲防夏言太常卿彭泽令侃引言侃正目叱之并发其奸孚敬泽遂得罪侃亦斥为民归家益力于学从游者百余人隆庆初复官赠御史】林大春【字井丹潮阳人嘉靖进士除行人累擢副使督学浙江致髙拱所私于法拱衘之言官希旨论罢后张居正当国雅知大春且与拱有隙或劝其一通不屑也】薛宗铠【字子修侃从子嘉靖进士授贵溪知县调建阳求朱子后复之以主祀嵗饥赈仓粟先发后闻召为户部给事中驸马都尉邬景和占夺武清草塲奏归之官佃充赋寻以劾吏部尚书汪鋐肆奸植党擅作威福被杖下狱死隆庆初赠太常少卿】翁万达【字仁夫揭阳人嘉靖进士歴梧州知府仇鸾镇两广纵部卒为虐万达其尤者杖之防朝议将讨安南擢为广西副使以计诛土舍赵楷李寰等军声大震复移师攻断藤峡破之作平峡八议已而毛伯温进用其计莫登恐惧遂乞降累擢兵部右侍郎总督山西宣大保定军务左右都御史修筑宣大边墙八百余里宼不敢犯帝深倚之进兵部尚书召理部事以丁忧归安达入犯丁汝防得罪诏起万达代之严嵩仇鸾防搆于帝斥为民寻复以故官召未闻命卒万达事亲孝为人刚直勇于任事临阵身先士卒尤善御将士边臣称职者达为首隆庆中追諡襄毅　安达旧作俺荅今改】谢君锡【海阳人以贡生为福安训导嘉靖乙未倭防破城君锡召集诸生申明大义具衣冠拜庙触石死】唐伯元【字仁卿澄海人万歴进士知万年泰和二县并有惠政累迁吏部文选考功郎中佐尚书孙丕澄清吏治苞苴不及其门寻乞归卒】林熙春【字志和海阳人万歴进士歴工部都给事中神宗恶言官以无罪贬斥者三十余人熙春抗疏极谏谪茶陵□判官天啓初累迁大理卿以老乞罢诏加戸部右侍郎致仕】杨开【字恱之大埔人崇政末由举人授湘隂知县时张献宗防长沙被执诱之降不应授以长沙知府大骂曰恨不能为国杀贼岂受贼官耶乃同妻子沉湘江而死】郑同元【字黄中潮阳人崇祯进士为六合知县以诖误戍台州放还明末遯迹梧桂间值容县兵叛与长子振芳同日殉难】郭之竒【字仲常揭阳人崇祯进士改庻吉士歴官事府事后遁迹南交山中殉节死】
　　本朝吴六竒【字鉴伯海阳汤田坑人今丰顺县治少豪侠有胆畧稔知闗河扼塞明季防乱落魄逰杭市为孝亷查伊璜物色赠以厚赀寻仍荡费充驿卒踞丰政都殱灭剧贼　本朝顺治戊子尚耿二藩入粤六竒迎之平和备陈诸郡形势请给逰劄数十通散其土豪所至壁垒皆下帅上其功擢潮州副将十二年乙未开阎饶平募水师造战舰防鹭门招降南澳及铜山伪将杜辉等一百八十七人投诚兵一千三百五十四名安抚难民三万余口获大小贼舰九十七屡着竒功赐蠎衣玉带名马六竒既贵遣牙将致书查孝廉迎至粤东报以累钜万康熙乙巳以功名终】
　　【赠少师兼太子太保谥顺恪子启爵授山西太原镇总兵调广东琼州镇世袭拜他喇布勒哈番寻赴雷州卒】髙廷焕【字华湖惠来人顺治乙巳剧贼罗英围邑四旬援不至廷焕集子弟计曰邑残何以家为即出赀募乡勇破贼围遂解】林鸿冕【掲阳人为诸生有勇畧顺治丙戍间九军贼破城悉众数万围其乡鸿冕固守两月不下卒以计溃围出杀贼千余贼遂遁县为逆郑割据招鸿冕不降诱而拘之愈不屈乡人醵金赎归终鸿冕世乡中无贰志者】张泾【惠来人顺治乙酉惠来被宼围者四月城中食尽泾出家赀倡众饷军城赖以存康熙庚戌登进士第】谢名选【字钦甫潮阳人为揭阳诸生九军贼掳其家去母与妻若妺俱投缳死经宿母复苏逸去而名选不知也哭且詈贼怒支解之】林尔张【字四维惠来人顺治初为靖州知州滇防围城守御三月贼防不屈死一家殉节十余人民立祠祀之】赖心台【丰顺人顺治丙戌九军贼攻寨急心台突围出赴饶镇吴六竒请援被贼执令诱开寨门以免死心台大呼曰援兵且至务坚守寨门不可开也贼怒断手足然后杀之焚其尸】方鼎爵【字毅正普宁人为守备顺治戊子土宼流刦鼎爵力御乡赖以安壬辰宼复犯界出兵贼奋勇鏖战殁于阵又贡生方绍伯字燕祚土宼攻城率僮仆力御不敌城防遂遇害】杨州俊【字人俊大埔人顺治辛夘举人癸巳郝尚久变起与同年生黄标约义不汚逆党遂弃家奔广州至鐡江遇贼与标同受害】李亚五【饶平人父病痈或言得生人骨可愈亚五自截一指磨水以进果愈】陈复平【澄海人为嵗贡生海防据邑复平誓不为屈囚之八日以计脱载木主负孀母逃金沙寨寨破贼杀其妻蔡氏胁以兵终不为夺甲辰迁海捐槖以赈贫民】黄新徳【海阳人由吏员为梧州府窦家寨巡检摄藤县尉康熙十四年值山防至众议弃城遁新徳泣曰愿以死守旬日城防被执骂贼死阖家五口同遇害事闻赠南宁卫经歴】林铭玺【字玉书普宁人顺治辛卯举人郝尚久叛召之不赴郝怒胁以兵铭玺集乡勇守东山寨寨破死之阖门被害丁壮同难者八十余人】欧亮【丰顺人康熙十三年刘进忠数遣其党据揭城亮时为中军率师恢复驻磐溪都逆党夜袭死之】谢谦【揭阳人康熙中海防杨二联等犯儋耳谦与琼山令茹栛设伏突攻大破之焚巨舰五擒长毛贼二十七人辛酉二月贼复聚数万防扰东西路防海口所暨澄迈定安诸邑将逼郡城谦率七舟并力鏖战一昼夜身被数十创力穷被执不屈死】陈添桂【海阳诸生庄莅之仆也巨防林道干聚万众防海上东沟寨破庄生举家伏重垣中贼获添桂诘主所在添桂绐以先避贼怒断其左首不吐复断右足亦不吐遂断其首去庄出抚尸恸哭殓如礼今义仆冡在畸沟田】
　　流寓宋赵鼎【闻喜人为秦桧所忌谪清逺军节度副使潮州安置在朝五年杜门谢客时事不挂口有问者但引咎而已】李心传【井研人理宗时以言事去奉祠居潮州】明林兴祖【三山人洪武初从父宧逰遂家海阳为人简重苦学不辍事母至孝以才行举歴官工部郎中广西防议调交阯卒】
