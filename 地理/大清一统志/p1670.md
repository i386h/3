<!-- { "loadSidebar": true } -->
<史部,地理类,总志之属,大清一统志,永春州表>
　　钦定四库全书
　　钦定大清一统志巻三百三十六
　　永春州【在福建省治西南四百一十里东西距三百八十里南北距二百二十五里东至兴化府仙游县界八十里西至龙岩州漳平县界三百里南至泉州府南安县界四十五里北至福州府永福县界一百八十里东南至南安县界三十里西南至泉州府安溪县界三十里东北至永福县界一百九十五里西北至延平府永安县界四百一十里本州境东西距七十五里南北距九十里东至南安县界三十里西至漳平县界四十五里南至南安县界四十五里北至德化县界四十五里东南至南安县界三十里西南至安溪县界三十里东北至仙游县界六十里西北至漳平县界一百五十里自州治至　京师七千一百四十五里】
　　分野天文牵牛须女分野星纪之次
　　建置沿革禹贡扬州南境周为七闽地后属越秦为闽中郡地汉为冶县地晋以后为晋安县地陈隋为南安县地五代王闽分置永春县属泉州【按宋史志作闽曰桃源府志作后唐长兴三年闽王延钧升桃林塲为桃源晋天福三年始改曰永春皆与寰宇记不同】宋元明不改
　　本朝因之雍正十二年陞为永春州直福建省领县二
　　德化县【在州北少西三十里东西距二百里南北距一百四十里东至兴化府仙游县界八十里西至大田县界一百二十里南至本州界二十里北至福州府永福县界一百二十里东南至本州界二十里西南至本州界七十里东北至永福县界一百五十里西北至延平府尤溪县界七十里汉冶县地晋为延平晋安二县地宋齐以后为沙村晋安二县地唐为尤溪县地五代王闽置德化县属福州后改属泉州宋元明不改　本朝雍正十二年改属永春州】大田县【在州西北二百六十五里东西距一百七十里南北距一百三十里东至延平府尤溪县界七十里西至龙岩州宁洋县界一百里南至德化县界六十里北至延平府永安县界七十里东南至德化县治二百里西南至龙岩州漳平县治二百二十里东北至延平府沙县治二百三十里西北至永安县治一百七十里汉冶县地晋宋以后为沙村县地唐以后为尤溪县地明嘉靖十四年始析尤溪永安漳平德化四县地置大田县属延平府　本朝雍正十二年改属永春州】
　　形势南有象山东有双鱼羣峯走青一趋碧【闽书】极有溪山岩洞之胜【名胜志】
　　风俗土田膏腴兼有山林陂池苑囿之利故民多温饱白首不离乡井朴鲁而少文【旧志】其君子善居家其小人勤耕稼【隋书地理志】
　　城池永春州城【周二里三百三十六歩门四环城有濠西隅濵江明嘉靖四十三年筑本朝顺治十二年乾隆十二年十六年相继修】德化县城【周三里三百二十歩门四明嘉靖年筑　本朝康熈年间屡修乾隆十年重修】大田县城【周三里三百二十歩门四西有小溪环城而南绕入于北明嘉靖十五年筑本朝顺治康熈年间屡修乾隆二十一年重修】
　　学校永春州学【在州治东明宏治五年建　本朝康熈元年雍正二年修乾隆十七年重修入学额数十八名】德化县【在县治西明万歴元年建　本朝顺治四年康熈五十五年雍正八年修乾隆三年六年九年相继修入学额数十二名】大田县学【在县治东鳯凰山下明嘉靖中建　本朝康熈二十三年重建雍正八年修乾隆二十七年重修入学额数十二名】文公书院【在州学左旧在州治东北留湾明嘉靖间建　本朝康熈二十三年移今所乾隆十三年知州杜昌丁拓建置田以充膏火又德化县图南书院在县南门南大田县崇文书院在县治西俱康熈年间建州及各县并设有社学又旧志德化县有紫阳书院丁溪书院】
　　戸口【原额军民人丁二万八千四丁又滋生人丁六千一百十四又新増屯丁二千四十三】田赋【田地三千七百十三顷七十二亩三分六厘零屯田地一千八十五顷九十四亩一厘零额征银四万四百四十六两二分七厘零米三千一百五石七斗六升六合零】
