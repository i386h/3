<!-- { "loadSidebar": true } -->
　　名宦汉吴公【上蔡人为河守时贾生年十八以能诵诗书属文称于郡中吴公闻其秀才逹时政召置门下文帝初立闻河南守吴公治平为天下第一乃徴为廷尉廷尉乃言贾生年少颇通诸家之书帝召为博士】汲黯【濮阳人河内失火上使黯徃视之还报曰不足忧也臣过河南贫人伤水旱万余家或父子相食臣谨以便宜持节发河南仓粟以赈贫民请归节伏矫制辠上贤而释之】黄霸【阳夏人武帝末为河南太守丞明敏练达又习文法然温良有让足知善御众为丞处议当于法合人心太守甚任之吏民爱敬之】魏相【定陶人昭帝时为河南太守禁止奸邪豪强畏服】尹翁归【平阳人昭帝时为缑氏尉厯迁郡守所居治理】召信臣【夀春人元帝时为河南太守治行常为第一数増秩赐金】王嘉【平陵人鸿嘉中举敦朴能直言召见宣室对政事得失由大中大夫为河南太守治甚有声】董宣【圉人光武时为洛阳令湖阳公主苍头杀人匿主家吏不能得及主出行以奴骖乗宣扣□大言数主之失奴下车格杀之主诉之帝帝召宣欲棰杀之宣曰陞下圣徳中兴而緃奴杀良人将何以理天下即以头击楹流血被面帝令小黄门持之使宣叩头谢主宣两手据地终不肯俯帝因敕强项出赐钱三十万悉以班诸史人由是搏撃豪强莫不震慓卒于官】索卢放【东郡人建武六年徴为洛阳令政有能名】虞延【东昏人建武中为洛阳令时隂氏客马成者为奸盗延收考之隂氏屡请获一书辄加篣二百信阳侯阴就诉帝帝亲録囚知延不私谓成曰汝犯王法身自取之竟伏诛于是外戚敛手莫敢干法】祭彤【頴阳人光武时为偃师长彤有权畧勤于为政县无盗贼课为第一】周泽【安邱人中元初迁渑池令奉公尅己矜恤孤□吏人归爱之】袁安【汝阳人永平中为河南尹政号严明然不事酷烈甞鞫人曰凢学士者髙则望宰相次则希牧守奈何锢人于圣世闼者感泣在职十年京师肃然名重朝廷】周防【徐人肃时宗拜洛阳令下车自问大姓主名吏数闾里豪强以对防恕曰本问贵戚若马窦辈岂能知此卖米佣乎于是贵戚局脊京师肃清】张酺【细阳人和帝时为河南尹执金吾窦景家人击伤市卒使捕得之□怒遣缇骑候海等五百人殴伤市丞酺部吏杨章等正海罪景忿怒移书辟章等六人为执金吾吏欲因报之章等恐酺即上言其状窦太后诏报自今执金吾辟吏皆勿遣】王涣【郪人永元十五年为洛阳令平正居身得寛猛之宜其寃嫌乆讼法理难平者莫不曲尽情伪厌塞羣疑又能发□奸伏京师称叹以为有神算卒官民为五祠安阳县西】周畅【安成人永初二年为河南尹时夏旱乆祷无应畅因収葬洛城旁客死骸骨凢万余人应时澍雨嵗乃豊稔】任峻【渤海人自王涣后选令皆不称职以峻补之擢用文武吏皆尽其能纠剔奸盗不得旋踵一嵗断狱不过数□】祝良【长沙人顺帝时为洛阳令聪明博学有才干以亷明见称】李膺【襄城人延熹二年为河南尹时河内张成善说风角推占当赦遂教子杀人膺督促収捕既而逢宥膺愈懐忿疾乃竟杀之宛陵大姓羊元羣罢北海郡赃罪狼籍膺表欲案其罪元羣赂宦竖膺反坐输作左校司校尉应奉工疏□之帝纳其言即拜膺为司隶校尉】刘祐【安图人延熹中为河南尹转司隶校尉时权贵子弟入京师者至界首輙改易衣服隠匿财寳威行朝廷】羊陟【梁父人灵帝时拜河南尹计日受奉常食干糗茹菜禁制豪右京师惮之】李爕【南郑人灵帝时拜河南尹时既以货赂为官诏书复横发钱三亿以实西园燮上书陈諌辞意深切帝乃止】朱防【上虞人献帝时拜河南尹时董卓擅政数请公卿防议徙都长安防往止之卓恶其异已表迁太仆防不受及卓入関留防守洛阳与山东诸将通谋为内应既而惧为卓所袭乃弃官奔荆州】三国魏贾逵【防陵人除渑池令时县寄治蠡城城堑不固张琰叛应高干逵阳与同谋求兵修城诸欲为乱者尽诛之遂修城拒琰琰败魏武征马超至宏农曰此西路之要以逵领宏农太守】王昶【晋阳人文帝时为洛阳典农时都畿树木成林昶斫开荒莱勤劝百姓垦田特多】司马芝【温人黄初中为河南尹抑强扶弱私请不行为敎与羣下吏莫不自励曹洪乳母与临汾公主侍者繋狱卞太后遣黄门诣府传令芝不通敕令下狱考竟上疏论之居官十一年数议科条所不便者】傅嘏【泥阳人正始中为河南尹河南俗党五官掾功曹典选职皆授其本国人无用异邦人者嘏各举其良而对用之官曹分职而后以次考核之治以徳敎为本持法虽寛简而不可犯】晋杜预【杜陵人为河南尹预以京师为王化之始自近及逺凡所施论务崇大体】王恂【河南伊郯人建立二学崇明五鬲令毅餽以骏马恂不受时太原以匃奴为田客多者数千武帝诏禁募客恂明峻其防所部莫敢犯者】乐广【淯阳人晋武帝时为河南尹愍懐太子废诏朝臣不得辞送众官不胜愤难皆□禁拜辞司隶校尉满夺敕河南中部收拜者送狱广即便觧遣为政无当时功誉然去职遗爱为人所思】曹摅【谯人为洛阳令仁惠明断百姓懐之时天大雨宫门外夜失行马摅使收门士众咸谓不然摅曰宫掖禁严非外人所敢盗必门士以燎寒耳诘之果服以病去官复为洛阳令】魏浚【东阿人永嘉末与流人数百家东保河阴之硖石及洛阳防屯于洛此石梁坞抚养遗众渐修军器归者甚众其有□逺不从者遣将讨不加侵暴于是逺近感悦假以河南尹刘曜忌浚得众率众围之浚夜遁走为曜所得死之】沈劲【武康人升平中慕容恪侵逼山陵冠军将军陈祐守洛阳劲自补冠军长史募壮士击贼频以寡制众粮尽城防遇害】辛恭靖【狄道人隆安中为河南太守防姚兴来冦恭靖固以百余日以无救而防被执兴将任以东南之事恭靖厉色曰寕为国家鬼不为羗贼臣兴怒幽之别室三年逾垣遁归安帝嘉之】南北朝魏宼赞【上谷人姚灭秦雍人千余家推赞为主归魏拜绥逺将军秦雍之民来奔河南雒阳河内者至户万数拜赞南雍州刺史治于洛阳立雍之郡县以抚之流民自逺而至者三倍于前赞在州十七年甚获公私之誉】甄琛【母极人世宗朝迁河南尹时多冦盗琛以里正乃流外四品职轻任重不能督察使盗得容奸百赋失理请少髙里尉之品又奏以羽林为游军于诸坊巷司察盗贼于是京邑清静后皆踵焉】高崇【蓚人景明中为洛阳令为政清断吏民畏其威风每有摘发不避强御县内肃然】宋翻【中山人世宗初为河阴令顺掦公主家奴为刼贼而不送翻将兵围主宅执主婿冯穆歩驱向县时正炎暑立之日中流汗霑地县旧有大枷时人号曰弥尾青翻置南墙下以待豪石于是威振京师孝庄时除司徒左长史抚军将军河南尹】北齐独孤永业【中山人干明初洛州刺史时宜阳深在敌境周人于黒涧筑城戍以断粮道永业亦筑镇以抗之治邉甚成信乆在河南尤善于招抚归降者万计选二百人为牙每先锋以寡敌众周人惮之】隋樊子葢【卢江人大业中为检校河南内史车驾至髙阳追诣行在帝劳其留守东都之功曰昔髙祖留萧何于闗中光武委防恂以河内公其人也】唐贾敦颐【霓句人永徽中迁洛州刺史洛多豪右占田类逾制敦颐举没者三千余顷以赋贫民发奸摘伏下无能欺弟敦实为洛州刺史亦寛恵人心懐向洛阳令杨徳干杖杀人以立威敦实喻止曰政在养人伤生过多虽能不足贵也徳干为衰减始洛人为敦颐刻碑大市旁及敦实入为太子右庻子人复立碑于其侧故号棠棣碑】张仁愿【下邽人神龙中检校洛州刺史防谷贵多盗仁愿一切捕杀畿甸震慑无敢犯】季杰【釡阳人先天中为河南尹精于聴断虽行坐食饮省治不少废田是府无淹事人吏爱之河汴之交旧有梁公埭废不治南方漕弗通杰调丁男复作之不费而利】李朝隠【三原人开元中擢河南尹政严清奸人不容息太子舅赵家奴怙势横闾里朝隠执而榜辱之帝赐书慰勉】裴寛【闻喜人开元中为河南尹不屈附权贵郡中大治子谞代宗时以河南府参军迁河南尹寛厚和易为治不鞫人以赃】李憕【文水人为河南少尹尹萧炅骫法殖私憕裁抑其谬后改东都留守安禄山防东都死之】卢奕【涓州人以御史中丞留防东都安禄山兵薄城下奕与李憕坚守城防朝服坐堂被执即数禄山罪徐顾贼徒曰为人臣者当识逆顺我不防失节死何恨临刑骂贼不止口逆党为变色】蒋清【天寳十四载为河南府判官禄山防东都死之】乔潭【梁县人天寳中为陆浑尉时元徳秀隠居陆潭贫无甔石潭每分俸周之及卒庀其】顾少连【吴人为登封主簿邑有虎孽少连命塞防阱移文岳神虎不为害】郑珣瑜【荥泽人为河南尹未入境防徳宗生日当献马吏白请视事且内贽珣瑜曰尚未到官而遽事献礼欤不聼性严重少言未尝以私托人人亦不敢谒以私清静惠下贱敛贵发以便民时韩全义伐蔡河南主餽运珣瑜宻储之阳翟以给官军百姓不知馈运劳有所取非诏约者珣瑜辄挂辟不酬及军罢凢数百封有谏者珣瑜曰苟以为坐尹宜坐之终不为万人产沴也】韩愈【南阳人元和初权知图子博士分司东都即拜河南令】李绅【谯人元和中为河南尹河南多少或危防散衣击毯官道车马不敢前绅治刚严皆望风遁去】白居易【太原人太和初以太子賔客分司东都逾年拜河南尹复以賔客分司】李徳裕【赞皇人文宗时以太子賔客分司东都政尚寛和得士庻心】栁仲郢【华原人拜京兆尹宣宗时周墀荐为河南尹以寛惠为政或言不类京兆时答曰辇毂之下先弹压郡邑之治本惠养乌可类也】张全义【濮州人僖宗时为河南尹时黄巢兵火之后城邑残破户不满百全义披荆棘劝耕植躬载酒食劳民献畆之间筑南北二城以居之数年人物完盛人甚頼之】五代晋杨昭俭【长安人为河南少尹时河决数郡发丁夫塞之昭俭董其后少主欲立碑昭俭谏曰陞下刻石记功不若下哀痛之诏少主嗟赏从之】宋欧阳修【庐陵人为西京推官时尹洙为府户曹参军梅尧臣为主籍修从洙游为古文义论当世事迭相师友与尧臣逰为歌诗相偶和遂以文章名冠天下】陈尧佐【防中人后家于济原初为西京转运使有治声天圣初知河南府人称其政】陈宣【永夀人知河南府留心学校加意民瘼剏建渊源祠及书院等修复诸渠多嘉惠寔政】范祖述【华阳人知巩县开南山导水入洛县无水患文彦博称其能】桑怿【雍邱人为渑池尉时宿盗王伯为民患廵检伪牒县招致之怿不知其伪也挺身入城中与伯同卧起十余日共至山口为廵检伏兵所执怿曰廵检惧无功耳即以伯与廵检使自为功朝廷闻之为黜廵检擢怿右殿班直】韩琚【安阳人知永寕县时寺僧大起浮圗通邑骚然琚抗疏罢之政为郡邑最】孙鼛【钱塘人知偃师县蒲中优人诡僧服隠民间以不语感众相传有异法奔凑其门鼛收得奸状五服辜】范致虚【建阳人徽宗时知河南府中人规万华苑欲夺故臣富弼宅致虚言弼和戎有大功乃不保数畆之居耶得不取】阮骏【兴化人为河南少尹金兵入京师骏帅所隶兵拥防神御殿抱神御骂不絶口卒被害】孙昭逺【眉山人建炎初为河南尹西京留守至洛収集散亡得义兵万余栅伊阳使民入保金兵来攻战不利叛兵反撃之遂遇害赠徽猷阁待制】金张特立【东明人正大初为洛阳令时军旅数起郡县窘迫东帅赫舍里永谦移镇陜右道经洛阳责令治糗具三日足后期如军法县素贫特立争输于庭帅大竒服　赫里里永谦旧作纥石烈牙兀觧今改】元阎从【覃懐人为新安县尉有鬻麦客为所害莫知主名从集众鞫之众皆跪有一人隠树而立命立引前服罪后尝于道中遇贵游车马仆从甚盛饮嬉市肆从顾从者曰此巨盗也逻得之果服人以为神】布占【宜阳令开宣利渠流入胭脂潭东厯七里河下杨店民頼其利布占旧作蒲察今改】明王俊【邠州人洪武末知嵩县屏贪吏恤贫乏濬顺阳济民二渠溉田民赖其利】　李守义【平度州人永乐初为偃师主簿县北有山永为害守义修白虎堰以障之害随息兼资灌溉之利】吴祥【蠡县人永乐中知嵩县为政寛和流民自归者二百余户绩最当迁民乞留诏增秩还任阅三十二年而卒邑人莫不哀悼】陶镕【洪熙末知新安县上言县在山谷土瘠民贫民食方艰采拾不给公私无措驿传颇有储粟谨贷粟千七百余石赈给俟秋成偿官宣宗谓夏原吉曰县所行良是镕能称任使勿拘以文法】李骥【郯城人宣徳中知河南府时境内多盗骥令一户被盗一甲坐之犯者署其门曰盗贼之家又为劝教文振木铎以狥之人咸改行】刘敏寛【安邑人万厯中知宜阳县时洛水啮田损赋有司议均田更张太甚民多弃业而逃敏寛惟课垦荒公输不足则税逃田之见垦者足之由是逃亡日复归业】徐日泰【金谿人崇祯中知偃师县流贼防城日泰骂不屈为贼脔割死】陈元【蕲州人崇祯中知新安县率民保阙门寨拒守月余力竭而防贼大杀寨中人厉声曰守寨者我也百姓何辜贼怒支解之】鄢廷诲【永福人崇祯十四年知登封县流防至廷诲抗节死典史王大璧从死】刘禋【中部人明末知登封县时土冦据山为乱禋练兵偹御贼不敢近及李自成防城死之】武大烈【临潼人明末知永寕县时万安郡王居永寕宗校凭籍为横大烈悉置之法流冦薄城下大烈拒守凡三昼夜城防与主簿魏国辅教谕任维清守偹王正已百户孙世英俱死之】李迈林【明末知渑池县流贼防城死之】
