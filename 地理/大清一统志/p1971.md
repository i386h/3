<!-- { "loadSidebar": true } -->
　　属境特伯勒古【在哈喇沙尔城东八十里汉危须国地】楚辉【在哈喇沙尔城东一百二十五里有城垣即北魏左回城也】乌沙克塔勒【在哈喇沙尔城东二百十五里为东境闗隘有城】硕尔楚克【在哈喇沙尔城东北四十里有水草可驻牧】察罕通格【在哈喇沙尔城东北一百九十里有废城有泉委折而南分道灌田】博尔海【在哈喇沙尔城西南六十里】哈喇葛阿璊【在哈喇沙尔城西南北十里在汉为尉犁国海都河绕其南西趋库陇勒】库陇勒【在喇喇沙尔西南一百八十里山势险峻为哈喇沙尔西南屏障海都河绕而西流右山左河径极险窄】车尔楚【在哈喇沙尔城西南三百五十里逾海都河而至西抵额什墨河】策特【尔在哈喇沙尔城西南四百九十里逾额什墨河至其地土地肥饶为汉乌垒城都防治所自策特尔南境濒大河为汉渠犁国地】英噶萨尔【在哈喇沙尔城西南五百六十里有旧城】玉古尔【在哈喇沙尔城西南六百八十里有城垣当孔道即汉轮台地也自此西入库车界】
　　户口【回民一千三百三十户五千三百九十名口】
　　田赋【屯田七千四百四十亩屯兵三百六十二名额徴粮九百八十二石额徴红铜九百五觔】台站布干台　托克三台　苏巴什台　阿哈尔布拉克台　库木什阿克玛台　额克尔齐台　乌沙克塔勒台　特伯勒古台　海都河北台　海都河南台【哈喇沙尔属有卡伦一处】
　　山川库木什阿克玛山【在哈喇沙尔东自苏巴什山北谷迤逦西南行十里渐高遍谷皆浅水山势渐狭西崖壁立人行其间如一线天又里许即沙滩又二十里有大石﨑岖者数处车不能行为古车师国西境闗隘回语库木什银也阿克玛积而不散之谓即唐书所谓银山碛也】额登尔齐山【在哈喇沙尔东自库木什阿克玛东口西行百余里至西山下玲珑怪石偏地苇草掘之得水自此西南入于沙碛】沙山【在哈喇淖尔南博斯腾淖尔之南百余里山脉自额格尔齐山逾沙碛至此冈峦亘互盘绕不絶为哈喇沙尔南屏与库陇勒诸山连接汉书所谓山国晋书所谓遮留谷皆即其处】库陇勒山【在哈喇沙尔南脉自沙山西走百余黒至此势极险峻古焉耆诸国闗隘也】拜拉克山【在哈喇沙尔北裕勒都斯支河发源其处】乌什噶克山【在哈喇沙尔北】楚辉山【在哈喇沙尔北阿拉癸山分支也竒尔归图河发源南麓资以灌田】海都山【在哈喇沙尔北楚辉山之西北山脉自西境汗腾格里山分支东南行至此为哈喇沙尔北屏即古敦薨山也】爱呼木什山【在哈喇沙尔西北山形卑小亦天山之支峯】建兰岭【在哈喇沙尔北岩崖高峻天山峯之杰起者】库克纳克岭【在哈喇沙尔北山脉自额什克巴什山分支东行至此】楚辉河【在哈喇沙尔东源出楚辉山南麓南行经城西十里入于地】竒尔归图河【在哈喇沙尔东塔喀尔齐西源出楚辉山南麓偏西南流一百里入博斯腾淖尔】海都河【在哈喇沙尔西其上流在哈喇沙尔西北下流在其西南源出天山中自伊犁东南境合三哈布齐垓河东西裕勒都斯河旁挟众水东南流出海都山口始名海都河迂曲而南二百五十里始抵哈喇沙尔城北环其西南稍折而东滙入博斯腾淖尔河面冬春广不过一里夏秋涨发辄三四里奔腾淜湃中溜更迅急哈喇沙尔屯田悉借此水其下流入博斯腾淖尔复骊而出西南流仍名海都河经哈勒噶阿璊南折西过库陇勒转而东南流入罗布淖尔是为西域大河之支源水经注敦薨之水出焉耆之山二源俱道焉耆国城居四水之中在河水之洲南防两水同注敦薨之薮川流所积潭水斯涨溢流为海即谓此水】车尔楚河【在哈喇沙尔西南出天山南麓西南流三十里入于地】额什墨河【在哈喇沙尔西南源出北山南麓西南流一百八十里入于沙碛】策特尔河【在哈喇沙尔西南额什墨河之西源出天山南麓】恩楚鲁克河【在哈喇沙尔西南水流众道交错绕英噶萨尔左右皆浅水可涉】第纳尔河【在哈喇沙尔西南玉古尔城西源出哈喇库勒岭西麓细流湾环支脉非一南行百二十里入于沙碛】塔什阿里克河【在哈喇沙尔西南源出北山南麓流一百三十里入于巴巴淖尔】特伯勒古泉【在哈喇沙尔东特伯勒古之西当孔道北周五里许无支流】伊兰泉【在哈喇□尔西南源出北山之哈喇库勒岭南流横截孔道又西流一百里入于地】哈喇水【在哈喇沙尔东特伯勒古西四十里当孔道北周三里无支流】博斯腾淖尔【在哈喇沙尔城南西里东西袤三百余里广半之亦名待雅海子北岸受竒尔归图海都河二水而海都河西南岸溢出从西山隘口奔流仍名海都河汉书焉耆国近海水多鱼魏书焉耆国南去海十余里有鱼盐蒲苇之饶唐书焉耆所都海水绕其外皆谓是池即水经所谓敦薨之薮也】罗布淖尔【在哈喇沙尔南隔山二百余里即古蒲昌海一名泑泽一名盐泽又名辅日海牢兰海临海海都河从西北滙入其西诸水经流广逺统分五大支出北山者一为库车河一为阿克苏河出葱岭者一为喀什噶尔河一为叶尔羗河出南山者为和阗河羣源合流为塔里木大河额尔勾大河从西来入即黄河上流也淖尔长四百里广二百里旁有小洲无数登高逺望亦如星宿沦洄急大河潜伏之象显然左右皆沙山稠垒其东南沙碛十余里为伏流孔道自是南出于阿勒垣郭勒为中国河源山海经不周之山东望泑泽河水所潜也其源浑浑泡泡史记大宛传于阗之西则水皆西流其东水东流注盐泽盐泽潜行地下其南则河源出焉汉书西域传于阗河与葱岭河合东注蒲昌海一名盐泽水经注蒲昌海广袤三百里其水澄停冬夏不减其中洄湍雷转为隠沦之脉当环流之上飞禽奋融于霄中者无不坠于渊波矣即河水之所潜而出于积石也】巴巴淖尔【在哈喇沙尔西南淖尔有三名而实则相通为一中曰巴巴东曰达巴噶尔徳西曰赫色勒库勒东西一百五十里南北广狭不一不当孔道惟塔什阿里克河自北来入去大河之北数十里盖潜流相通无显入之迹也】
　　古迹乌垒城【汉书西域传神爵三年使郑吉并防北道故号曰都防匃奴益弱不得近西域于是徙屯田田于此胥犍披莎车之地屯田校尉始属都防都防督察乌孙康居诸外国治乌垒城去阳闗二千七百三十八里与渠犁田官相送土地肥饶于西域为中故防位治焉乌垒城都尉译长各一人与都尉同治其南三百三十里至渠犁按乌垒城本龟兹地在龟兹国城之东三百五十里后汉书西域传莎车王贤诈称大都防诸国悉服属攻杀龟兹王兼其国分龟兹为乌垒国徙驷鞬为乌垒王即此地也和帝永元三年班超定西域传以超为都防】渠犁城【汉书渠犂城都尉一人东北与尉犁东南与且末南与精絶接西有河至龟兹五百八十里自孝武初通西域置校尉屯田渠犁】轮台城【汉书自貮师代大宛之后西域震惧多遣使者贡献于自是敦煌西至塩泽往往起亭而轮台渠犁皆有田卒数百人置使者校尉领防以给使外国者征和中桑宏羊奏言故轮台以东防枝渠犁皆故国地广饶水草有溉田五千顷以上处温和田美可益通沟渠种五谷与中国同时熟可遣屯田卒置校尉分防上乃下诏深陈既往之悔曰轮台西于车师千余里今请逺田轮台欲起亭燧是扰劳天下非所以优民也朕不忍闻乃止昭帝时用宏羊前议以杆弥太子頼丹为校尉将军田轮台与渠犁地皆相连也后魏书西域传龟兹国都延城汉时旧国也东有轮台即汉贰师将军李广利所屠者　按轮台本小国名史记大宛传贰师军至仑头仑头不下攻数曰屠之又曰仑头有田卒数百人仑头即仑头也】古焉耆国【汉书焉耆王治员渠城去长安七千三百里西南至都防治所四百里南至尉犁百里北与乌孙接近海水多鱼后汉书班超传永平十八年焉耆攻没都防陈睦永平六年超发兵讨焉耆有苇桥之险国王广絶桥不欲令汉兵入国超从他道厉度去城二十里止营大泽中广大恐超期大防诸国王扬声当重加赏赐于是广谐超国相等亡入海超收广等于陈睦故城斩之传首京师更立焉耆王于是西域五十余国悉皆内属西域传安帝初诏罢都防顺帝永建二年超子勇复击降焉耆于是龟兹疏勒十七国皆来服从晋书焉耆国地方四百里四面有山道险隘魏书焉耆国在车师南都员渠城白山南七十里汉时旧国也其王姓龙所都城方二里国内凡有九城事天神并崇信佛法气侯寒土田良沃谷有稻粟菽麦南去海十余里有鱼塩蒲苇之饶东去高昌九百里西至龟兹九百里皆沙碛东南去州二千二百里恃地险其王屡刼中国使世祖诏万度归讨之进屠其城其王奔龟兹隋书大业中遣使贡方物唐书焉耆国直京师西七千里横六百里纵四百里东高昌西龟兹南尉犁北乌孙俗祝发氊衣风气同西突厥贞观六年其王龙突骑支遣使来朝后附西突厥不朝贡命郭孝恪为西州道总管率兵出银山道初焉耆所都周三十里四面大道海水缭其外故恃不为备孝恪倍道夜传堞曙噪而登执突骁支还以其地为焉耆都督府后复还突厥支讫天宝常朝贡】
　　物产稻　麦　菽　粟　黍【北史西域传焉耆谷宜稻麦粟菽唐书西域传焉耆土宜黍】蒲萄　马　骆驼【北史西域传焉耆畜有驼焉】鱼【汉书西域传焉耆近海水多鱼】盐【北史西域传焉耆有鱼盐之饶水经注蒲昌海一名盐泽掘登其下皆为盐而坚刚】硫黄　碙砂【西域图志出天山中】红铜　硝【西域图志哈喇沙尔额徴红铜硝】












　　钦定大清一统志巻四百十八
<史部,地理类,总志之属,大清一统志,卷四百十八>
　　钦定四库全书
　　钦定大清一统志巻四百十八
　　库车【兼辖沙雅尔在哈喇沙尔西八百里东至第纳尔河接哈喇沙尔界西至乌恰特河接赛喇木界南至乌恰特河接沙雅尔界北至额什克巴什山接伊犁界沙雅尔东至托伊博罗多接哈喇沙尔界西至托木根库勒接阿克苏界南至塔里木濵大河界北至乌恰特河接库车界至　京师一万八十里】
　　建置沿革汉为龟兹国后汉建武中莎车攻灭其地数嵗复立永元中内属晋太康中为焉耆所并后复立唐初入朝贞观二十一年徙安西都防府于其都统碎叶于阗疏勒号四镇髙宗时以其地为龟兹都督府后复置安西都防府宋为龟兹国或称西州龟兹元及明为巴什伯里地　本朝乾隆二十三年大兵追讨逆回霍集占至此败之霍集占以残兵入库车城七日复西遁旧伯克阿集等以城降其南为沙雅尔城初霍集占自伊犂归时褫其旧有伯克乌哈墨第以逆党阿布尔什木为伯克二十三年我兵讨库车贼自沙雅尔来援者为大兵撃败阿布尔什木逃奔阿克苏乌哈墨第以城内附
　　形势南与精絶东南与且末西南与杆弥北与乌孙西与姑墨接【汉书西域传】东有轮台南有大河计式水即为黄河【魏书西域传】村落比连烟户稠密　【皇朝西域图志】
　　风俗龟兹人以田种畜牧为业【晋书西戎传】龟兹俗尚音乐【唐书西域传】回部地近天方本通音律龟兹乐五旦七均繁声促节少舒迟广大之响　【皇朝西域图志】
