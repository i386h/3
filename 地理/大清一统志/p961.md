<!-- { "loadSidebar": true } -->
　　古迹冯翊故城【今府治本古临晋也史记魏世家文侯十六年伐秦筑临晋又秦本纪恵王后十二年与梁王恵临晋汉书地理志左冯翊临晋县故大荔秦获之更名臣瓒曰旧説秦筑髙垒以临晋国故曰临晋魏畧建安初诏分冯翊以东数县为冯翊郡治临晋魏书地形志华州太和十一年分秦州之华山澄城白水置领华山郡治华隂县又安定王爕传世宗初除华州刺史表曰州治李润堡居冈饮涧井谷秽杂未若冯翊面华渭原湿井浅池平樵牧饶广遂诏聼移周书魏废帝三年改华州为同州隋书地理志冯翊县后魏曰华隂西魏改武乡置武乡郡开皇初郡废大业初改名冯翊置冯翊郡萧徳言括地志冯翊县汉临晋县地故城在县西南二里李吉甫元和郡县志同州东至蒲津闗六十里南至华州八十里乐史太平寰宇记同州所理城即后魏永平三年刺史安定王爕所筑其东城正光五年刺史穆弼筑西与大城通其外城大统元年刺史王熊筑自今鳯仙县东北五十里李润镇分秦州置华州理于此其城自后魏以后修筑非汉之临晋县也葢后汉于此置临晋县取今朝邑界故临晋城为名晋武帝改为大荔后魏初复名临晋太和十一年改为华隂孝昌二年以名重又改武乡属武乡郡也】褱徳故城【在朝邑县西南郦道元水经注渭水东迳平舒城北水之阳即褱徳县界也城在渭水之北沙苑之南即褱徳县故城也世谓之髙阳城非矣括地志褱徳故城在朝邑县西南四十三里寰宇记在县西南三十二里县志今为髙城镇在县西二十里　按今西安府富平县亦有懐徳城汉志禹贡荆山在懐徳南今富平有荆山据水经注括地志诸书及汉志洛水东南入渭之文又当在朝邑禹贡锥指亦主朝邑今以去汉已逺古迹难寻姑两存之以备考】南五泉故城【今朝邑县治魏书地形志澄城郡领南五泉县太和十一年置元和志朝邑县西至同州三十五里本汉临晋县地后魏置南五泉县西魏改朝邑以北据朝坂为名旧唐书地理志乾元五年割朝邑县入河中府改为河西县以盐坊为理所唐书地理志大厯五年复曰朝邑还同州】郃阳故城【在今郃阳县东南史记魏世家文侯十七年西攻秦至郑还筑雒隂合阳汉书王子侯表合阳侯喜髙帝兄八年封地理志左冯翊领郃阳县应劭曰在郃水之阳也魏书地形志郃阳县晋后罢太和二十年复水经注河水迳郃阳城东魏文侯伐秦还筑合阳即此城也古有莘邑为太姒之国括地志郃阳故城在同州河西县南三里元和志郃阳县西南至同州一百二十里本汉旧县寰宇记郃阳县隋开皇十六年自古城移于今理州志郃阳故城在今县东西十里县志今县东南西河乡有郃阳里】徴县故城【在澄城县西南左传文公十年秦伯伐晋取北徴国语楚范无防曰秦有徴衙汉书地理志在冯翊徴县顔师古曰即今之澄城县也左传所云秦取北徴谓此地耳元和志澄城县南至同州一百里汉徴县也韦昭曰征音惩惩澄同声后人误为澄后魏太武七年分郃阳县置又于今县理置澄城郡开皇三年罢郡以县属同州寰宇记澄城县唐长庆四年割奉先县以奉先陵梁割属河中府后唐同光初复旧徴城在今县西南二十二里即汉县今俗名避难堡县志故城在澄城县西南二十五里接蒲城县界】夏阳故城【在韩城县南古梁国也左传桓公九年虢仲苪伯梁伯荀侯贾伯伐曲沃僖公十九年梁伯好土功亟城而勿处民罢而勿堪秦遂取梁文公十年晋人伐秦取少梁史记魏文侯六年城少梁秦恵文王八年魏纳河西地十一年更名少梁曰夏阳汉书地理志夏阳县故少梁后汉书邓禹传建武元年禹定河东遂渡汾隂河入夏阳杜预左传注梁国在夏阳县括地志夏阳故城在韩城县南二十里少梁故城在县南二十三里韩城县志夏阳故城在县南二十里芝山镇北基址犹存其地曰西少梁里又东少梁里在县东南澽水东即古少梁城也】韩城故城【即今韩城县治元和志县西南至同州二百里古韩国及梁国汉为夏阳县地隋文帝分郃阳于此置韩城县县志旧韩城在今县西北四十里薛峯岭东麓元至元二年尝徙县治于此复还今治】郑县故城【在华州北诗谱初宣王封母弟友于宗周畿内咸林之地是为郑桓公系本曰桓公居棫林徙拾宋忠曰皆旧地名自封桓公乃名为郑史记秦武公十一年初县杜郑汉书地理志京北尹郑县周宣王母弟郑桓公邑后汉书更始三年赤眉樊崇等进至华阴前及郑求刘氏得城阳景王裔盆子遂于郑北设坛场立为帝魏书地形志郑县有郑城括地志郑县故城在今县北二里元和志华州东至潼闗一百二十里东北至同州八十里治郑县本秦旧县汉属京兆后魏置东雍州其县移在州西七里大业二年州废移入州城属雍州至三年以州城屋宇壮丽置太华宫县即权移城东四年宫废又移入城古郑县在县理西北三里兴元元年新筑罗城及古郑城并在罗城之内寰宇记郑县郑桓公封邑今郡北故县城是按郡国县道记云古城连接今州城齐天保中官路经其中东西相连有三小城至宇文周县移于西南九里隋开皇三年又移理于州北故郑城四年又移于废华州城唐武徳四年又自州城移于州东一里兴元元年筑罗城仍移县于州西三里官路南即今县治也州志北周所移废县在州西南今其地名故县里】武城故城【在华州东北左传文公八年秦伐晋取武城以报令狐之役史记秦厉公二十一年晋取武城汉书地理志左冯翊领武城县水经注沈水经武城县东汉之武城县也魏书地形志敷西县冇武平城括地志故武城一名武平城在郑县东北十三里州志武平故城在州东十七里逶□邱阜俗讹为烈女冢】沈阳故城【在华州东北汉书地理志左冯翊领沈阳县水经注沈水北经沈城此固沈阳县也葢借水以取称矣寰宇记沈阳故城在州东北十五里驿路南石桥东此城与故武城并后汉省　按汉京兆尹渭南郡所管诸县多在渭水南此二县并是冯翊属县据三辅地界言之皆合在渭水北合在同州及髙陵泾阳之北界葢因后汉安顺间西羗櫌乱闗中县人移于渭水南郑县界权修壁垒以居年代绵逺因而称为汉县】隂晋故城【在华隂县东南史记魏世家文侯三十六年秦侵我隂晋秦本纪恵文君六年魏纳隂晋隂晋更名宁秦曹叅世家从定三秦破章平赐食邑扵寜秦汉书地理志华隂县故隂晋髙帝八年更名华隂三辅黄图汉初京辅都尉治华隂元和志华隂县西至华州六十五里隋大业五年移于今理寰宇记县东南五里有古城即六国时隂晋】船司空故城【在华隂县东北汉书地理志京兆尹领船司空后汉省水泾注渭水东入于河水防即船司空所在三辅黄图有船库官后改为县顔师古曰本主船之官遂以为县通典汉船司空故城在今华隂县理东北五十里是】重泉故城【在蒲城县东南史记秦简公六年堑洛城重泉汉书地理志左冯翊领重泉县魏书地形志华隂县有重泉城括地志重泉故城在蒲城县东南四十五里元和志秦重泉县后魏省寰宇记今蒲城县南五十里有重泉故城县志今曰重泉里】南白水故城【即今蒲城县治后魏置县魏书地形志白水郡南白水太和十一年置元和志奉先县西南至京兆府二百四十里本秦重泉县后魏省孝文分白水县置南白水县西魏改蒲城开元四年以县置桥陵改为奉先县寰宇记蒲城县东南至同州九十里后魏置南白水县以在白水之南为名西魏废帝三年改蒲城以县东故蒲城为称唐改奉先宋元嘉四年复曰蒲城属同州长安志天禧四年改属华州南至州一百四十里】粟邑故地【在白水县西北汉置汉书薛宣传粟邑县小僻在山中民谨朴易治后汉书耿防传永元三年封粟邑侯魏书地形志白水县有粟邑城元和志粟邑故城在白水县西北二十八里县志粟邑废县在今县西北八十里】衙县故城【在白水县东北春秋时秦彭衙邑左传文公二年晋侯及秦师战于彭衙史记秦武公元年伐彭戏氏汉书地理志左冯翊领衙县皆即彭衙也晋时县废杜预左传注郃阳县西北有彭衙城魏书地形志澄城郡三门县有衙城括地志故衙城在白水县东北六十里】白水故城【在今白水县南魏书地形志白水郡治白水县皆太和二年分澄城置元和志县东南至同州一百二十里本汉粟邑及衙县地后魏文成帝于此置白水县白水郡南临白水因以为名寰宇记后魏永平三年移郡于今县西南三十五里奉先县界隋开皇三年罢郡以县属同州邑有防賔乡唐长庆四年割属奉先县州志元末寄治县南五里明洪武初还今治】潼闗故城【在潼闗防东南古桃林也左传晋使詹嘉处瑕以守桃林之塞后汉书杨震传顺帝初华隂潼亭魏志建安十六年闗西诸将马超韩遂部众屯潼闗杜预左传注桃隂在华隂县东即潼闗通典潼闗本名冲闗河自龙门南流冲激华山故以为名　按秦函谷闗在汉宏农郡宏农县即今陜郡灵寳县界西汉元鼎三年徙于新安县界至后汉献帝初平二年帝西幸出函谷闗自此以前其闗并在新安县建安十六年曹操破马超于潼闗中间徙于今所其曰潼谷闗者因水立称隋大业七年移于南北镇城间坑兽槛谷置去旧闗四里余至唐天授二年移向北近河为路开元十三年于华岳寺南通道立碑是新闗南路也自后牧是州者多带防御潼闗使衘元和志潼闗在华隂县东北二十九里古桃林塞上跻髙隅俯视洪流盘纡峻极实为天险河之北岸则风陵津北至蒲闗六十余里河山之险迤逦相接寰宇记自函谷至于潼闗髙出云表幽谷秘防深林茂木白日成昬又按今潼闗即隋大业七年所移卫志入闗中有三道潼入闗之正道也商之武闗入闗之孔道也昔汉祖破秦由此入咸阳及后往来闗中常由临晋乃今之朝邑又入闗之隙道也今有古城闗在城东南四里】白水废郡【在蒲城县西北魏书地形志白水郡太和三年分澄城置领县三姚谷白水南白水隋书地理志蒲城魏置白水郡开皇初郡废寰宇记后魏永平三年自白水废移白水郡于今白水县西南三十五里奉先县界隋开皇三年罢】临沮废县【在府西南旧唐书地理志武徳九年分冯翊置临沮县贞观元年省】河濵废县【在朝邑县东唐武徳三年分朝邑置属同州贞观元年省旧志葢在大河之滨】唐夏阳废县【在郃阳县东本郃阳县地唐时析置元和志夏阳县西南至同州一百三十里武徳三年分郃阳于此置河西县在河之西因以为名又割同州之郃阳韩城二县于今县理置西韩州取古韩国为名以河东有韩州故此加西贞观八年废西韩州以县属同州乾元三年改为夏阳县唐书地理志同州夏阳县乾元三年河中后复来属九域志熙宁三年省夏阳县为镇入郃阳县金史地理志郃阳县有夏阳镇县志唐夏阳镇县在县东南四十里又名河西城】三门废县【在澄城县西北后魏真君七年置属澄城郡魏周间废县志今有三门村在澄城县西北三十里又后魏澄城郡所领有宫城五泉二县皆真君七年置或谓今郃阳县东三十里有宫城村即故宫城县五泉北周并入澄城今无考】长宁废县【在澄城县西北旧唐书地理志武徳三年分澄城置长寜县贞观八年省县志长寜城在县西北四十里长寜河南今遗址犹存】敷西废县【在华西县西南魏书地形志华山郡领敷西县太和十一年分夏阳置寰宇记郭縁生述征记云苻坚姚苌时有敷西县寻省在华隂县西南县志敷西城在县西三十里即唐之敷水驿】姚谷废县【在白水县东北魏书地形志白水郡领姚谷县太和二年置后废旧志在县东北近黄龙江】潼津废县【在潼闗防西唐置旧唐书地理志天授二年析华隂置潼津县于闗口长安中废寰宇记废潼泮县唐则天割仙掌县置属虢州葢因潼川为名圣厯二年割虢州潼津县入太州神龙三年废卫志潼闗城内有潼津桥葢以故县为名后废为闗西驿哥舒翰自首阳山渡河入闗至闗西驿掲榜収散卒即此地也】雒隂城【在府西史记魏文侯十七年西攻秦筑雒隂括地志雒隂在同州之西】长城【在府西史记秦孝公元年魏筑长城自郑洛滨以北旧州志长城在沙苑以北至澄城白水间往往有故址澄城县志长城在县西南三里韩城县志长城在县南三十里即秦晋分界处俗谓之界城】芮城【在朝邑县南诗大雅虞芮质厥成左传桓公三年芮伯出居魏史记秦穆公二十年灭梁芮汉书地理志临晋有芮乡故芮国括地志芮乡在朝邑县南三十里又有北芮城县志古芮国在雷首山正西今洪河西岸是半入于河】王城【在朝邑县东左传僖公十五年晋隂饴甥防秦伯盟于王城史记秦厉共公十六年伐大荔取其王城杜预左传注临晋县东有王城今名武乡元和志大荔国今朝邑县东三十歩故王城是也寰宇记朝邑县东一里有王城葢大荔戎王国】辅氏城【在朝邑县西北左传宣公十五年秦桓公伐晋次于辅氏晋魏颗败秦师于辅氏获杜囘襄公十一年秦伐晋济自辅氏战于栎县志辅氏城在县西北十三里】香城【在朝邑县东通鉴晋义熈十三年刘裕伐秦王镇恶率水军自河入渭趣长安秦将姚难自香城引兵而西胡三省注香城在渭水之北蒲津之口】莘国城【在郃阳县东南诗大雅纉女维莘括地志古莘国城在河西县南二十里寰宇记世本及诗莘国姒姓夏禹之后武王母太姒即此国之女县志县东南有莘里即古莘国　按孟子伊尹耕于有莘之野赵岐注不许所在史记正义引拈地志云在汴州陈留县东五里今县志近夏阳村有伊尹耕处县境又有伊尹庙恐属传防又左传僖公二十八年晋楚战于城濮晋侯登有莘之墟以观师皆别为一莘非郃阳渭涘之莘也】覊马城【在郃阳东左传文公十二年春秦伯伐晋取覊马元和志覊马故城在县东北六十六里】刘仲城【在郃阳县西水经注徐水经刘仲城北是汉髙祖兄刘仲之封邑也杜佑通典河西县有刘仲城县志刘仲城在县西二里与水经注不合】石谷城【在郃阳县南魏书地形志五泉县有石谷城县志今有石崇城亦名赤城在县南二十里石城村或以为即石谷之讹也】新城【在澄城县东北左传僖公十八年梁伯益其国而不能实也命曰新里秦取之十九年遂城而居之又文公四年晋侯伐秦围祁新城春秋地名考略新城即梁国之地秦取之战国时已为秦国子封邑县志新城在县东北二十里】王官城【在澄城县东北左传文公十年秦伯伐晋济河焚舟取王官及郊括地志王官城在澄城县西北六十里又南郊城在县北十七里又有北郊西郊城皆即孟明代晋所取县志在县西北四十里故址尚存　按此城又见山西临晋县传云济河焚舟则二城当在河东为是】元里城【在澄城县南史记魏文侯十六年筑元里恵王十七年与秦战元里正义元里故城在澄城县界县志在县南十五里】韩国城【在韩城县南诗大雅溥彼韩城左传富辰曰防晋应韩武之穆也国语四伯曰应韩不在韦昭曰宣王时命韩侯为侯伯其后晋灭以为邑以赐桓叔之子万是为韩万竹书纪年平王十四年晋文侯灭韩博物记夏阳有韩原韩武子采色括地志韩国故城在今韩城县南十八里】繁厐城【在韩城县东南史记魏文侯十三年使子击罔繁厐出其民县志繁厐城在县东南】籍姑城【在韩城县北史记秦灵公十三年城籍姑括地志籍姑故城在韩城县北县志在县北三十五里】峦城【在华州西北亦曰赤城魏书地形志郑县有赤城水经汪渭水东迳峦都城北故蕃邑殷契之所居世本曰契居蕃阚骃曰蕃在郑西然则今峦城是矣俗名之曰赤城苻坚入秦据此城以抗杜洪】彤城【在华州境尚书顾命乃同召彤伯史记魏世家惠王二十一年与秦防彤胡三省通鉴注彤即彤伯之国当在郑县界旧志州西南有故彤城】古长城【在华州东南接华隂县界史记秦本纪孝公元年楚魏与秦接界魏筑长城自郑濵洛以北水经注渭水东迳长城北长涧水侧长城东而北注元和志长城在华州东七十二里或説秦晋分境祠华岳故筑此城又云长城在华隂县西春秋时秦晋分界处寰宇记长城在华隂县西二里州志州东南小张村西北有古城迹逶迤东绕或断或连华隂县志魏长城东临长涧河至今城基犹存又有长城在华隂县东水经注沙渠水西北入长城城自华山北迳于河华岳铭曰秦晋争其祠立城建其左者也又蒲城县东亦有长城寰宇记云秦孝公九年筑三秦记云在蒲城东九十里】告平城【在华隂县西一曰髙平城晋书刘沈传河间王颙顿于后县之髙平亭魏书地形志敷西县有髙平城水经注敷水北迳髙平城东相传武王伐纣告太平于此故城得厥名旧州志告平城在州东二十五里今桞子镇东县志有故城在县三十余里敷水之西即古告平城也俗讹为窦建徳城】平舒城【在华隂县西北史记秦始皇三十六年使者从闗东夜过华隂平舒道有人持璧遮使者曰为吾遗滈池君水经注渭水迳平舒城北城侧枕渭滨半破沦水南面通衢即神返璧处也括地志平舒城在华隂县西北六里】定城【在华隂县东晋义熙十三年刘裕伐秦檀道济等攻潼闗秦将姚绍出战而败退屯定城水经注渭水东迳定城北西征记曰城因原土述征记曰定城去潼闗三十里夹道各一城隋书开皇八年伐陈车驾饯师行幸定城陈师誓众寰宇记定城或云汉末镇逺将军段煨所造后魏孝武永熙三年于城中置定逺驿旧县志定城在县东十里新志今沙渠水之东官道南有废址俗譌为康王城】古蒲城【在蒲城县东即寰宇记所称县东故蒲城也长安志蒲城在县东三十里】贾城【在蒲城县西南左传桓公九年贾伯伐曲沃寰宇记蒲城县有贾城即古贾国长安志贾城在县西南十八里有贾大夫塜县志在县西南十五里今名贾曲当漫源渠曲处故名】晋城【在蒲城县东南五十里县志旧传晋公子重耳所筑或云晋败孟明建城于此以拒秦】鲁王宫城【在蒲城县西南四十里大统记曰即鲁哀王城也县志鲁王宫或谓之卤土宫】双古城【在潼闗防南三十里旧传元将李思齐守此相近又有泗州城因泗州军守此故名】十二连城【在潼闗防南禁沟西旧时每三里设一城凡设十二城以防御禁沟之潜越谓之十二连城后废】同州宫【在府城南旧志西魏太师宇文泰故居泰以洞州扼闗河之险既专政犹恒居此闵帝受魏禅谓之同州宫明帝有幸同州故宫诗大象二年改为天成宫又北史后魏大统八年起万夀宫于沙苑北今无考】兴徳宫【在府南元和志在冯翊县南三十二里义旗将赵京师军取于忠武园因置亭子名兴徳宫属家令寺】长春宫【在朝邑县西北隋书地理志朝邑有长春宫元和志长春宫北周武帝置大业十三年髙祖起义兵自太原舍于此宫休甲养士而定京邑武徳二年于此置陜东大行台太宗居藩作镇四年山东平乃移行台于洛州寰宇记长春宫在强梁原上周武帝保定五年宇文防所筑初名晋城建徳二年置长春宫隋开皇十二年增构殿宇唐时牧此州多带长春使旧志宫在朝邑县城西北隅五代初废又有望仙观在县东南渭水濵与华隂县接界】登仙宫【在郃阳县西北水经注徐水迳汉武帝登仙宫东县志今有宫城村在县东北三十里又有仙宫乡仙宫里在县北皆以故宫名也】避暑宫【在澄城县东北五十里相传隋文帝避暑处后改为治平寺】祗宫【在华州境内州志穆天子传云吉日丁酉天子入于南郑郭璞注云今京兆郑县也纪年穆王元年筑祗宫于南郑传所谓王以是获没于祗宫者】神台宫【唐书地理志郑县东北三里有神台宫本隋普徳宫咸亨二年更名】集灵宫【在华隂县西北汉书地理志华隂有集灵宫武帝起水经注敷水北径集灵宫西张昶华岳碑称汉水慕其灵筑宫在其后寰宇记集灵宫存神殿存仙殿望仙台集仙宫望仙观皆汉宫观名也】金城宫【唐书地理志华隂县东十三里有隋金城宫武徳三年废显庆三年复置】琼岳宫【唐书地理志华隂县西十八里有琼岳宫故隋华隂宫寰宇记大业四年置本名敷水宫五年改为华隂宫义熙二年移宫置长监贞观六年改为华隂宫显　庆三年改为琼岳宫今废】看花台【在府城南旧州志传隋筑之雒岸者下有运池上有驰道今其址犹存】鳯凰台【在郃阳县东南三十里】沙苑【在府南接朝邑县界元和志沙苑一名沙阜在冯翊县南十二里东西八十里南北三十里后魏大统三年周太祖与髙欢战于沙苑大破之其时太祖兵少伏于沙土之间以竒胜之后于兵立之处人栽一树以表其功今树犹存仍于战处立忠武寺今以其处宜六畜置沙苑监唐六典沙苑监掌牧养陇右诸牧牛羊寰宇记沙苑监在同州冯翊朝邑两县界唐末废周显徳二年于苑内牧马在州南十五里又沙苑古城在朝邑县南十七里从冯翊县东界沿洛水南岸入朝邑县界又南至渭水其城广四十八里宋史兵志沙苑古田九千余顷嵗费缗钱四十余万牧马六千凡诸监兴罢不一而沙苑监独不废旧州志沙苑在州南洛渭之间亦名沙海亦名沙溪其中坌起者曰沙阜东跨朝邑西至渭南南连华州其沙随风流徙不可耕植唐置沙苑监宋初置牧龙坊寻复改沙苑监明初为郭驸马草地今为马坊里居民茭牧其中多树果蓏佳于他产】白楼【集古录同州有白楼唐贤眺咏之所令狐楚作赋刻其上元稹寄白居易诗云烟入白楼沙苑暮谓此】齐云楼【在华州城内旧唐书昭宗纪轧寜四年帝与学士亲王登齐云楼西望长安令乐工唱御制菩萨蛮词州志城中有隆阜相传此地为齐云楼故址今州治建马左右台址尚存或云古昭庆院有齐云楼是时假之为驻跸地后建州治于此】山河一览楼【在潼闗防东南麒麟山上明兵备道张维新建】南溪池亭【在府东南十五里唐刺史王龟建御史中丞蔡曙作记】游春亭【在华州西南五里西溪上一名西溪亭唐杜甫诗郑县亭子涧之滨即此】应亭【在府境史记秦昭襄王五年魏王来朝应亭集觧徐广曰魏世家云防临晋】利阳亭【在白水县东北后汉书郡国志衙县有利阳亭刘昭注皇覧曰苍颉冢在利阳亭南县志有阳武村在县治东北八十里村西三里有利县今为史官村有仓颉墓仓颉生阳武而利乡即此二地也】吏隐亭【在白水县城西唐令白行简送杜甫诗冇吏隐道性情兹焉其窟宅即此】李润镇【在府西北亦曰李润堡姚秦时为镇戍后魏太和十一年置华州及华山那于此世宗时移治冯翊古城寰宇记李润镇在奉先县东北五十里】子夏石室【在韩城县西南礼记子夏退而老于西河之上水经注横溪水注于崌峪侧溪山南有石室面西有两石室北面有二石室皆因阿结牖连扄接闼所谓石室相距也东厢石上犹传杵臼之迹庭中亦有旧宇处尚髣髴前基北坎室上有微涓石淄丰周瓢饮似是栖游学之所昔子夏设教西河疑即此也寰宇记韩城县有子夏石室又水经注河水又南迳子夏石室东南北有二石室临侧河涯即子夏庙室也郃阳县志有子夏洞在县东南飞浮山相传子夏读书处】隂济精庐【在韩城县西水经注陶渠水东南流迳汉阳太守殷济精庐南俗相传为子夏庙】张超庐【在华隂县雾谷后贾志后汉张楷结庐此地学者如市】万年乡【在蒲城县西寰宇记栎隂县有万年郷元和元年敕割属奉先以奉景陵】广通仓【在华州东隋书食货志开皇三年诏西至蒲陜东至渭汴水次十三州募丁运米于华州置广通仓】京师仓【在华隂县东汉书王莽地皇四年郭钦陈翚成重収散卒保京师仓顔师古注仓在于华隂灌北渭口】永丰仓【在华隂县东北隋大业九年杨元感园东都其党李子雄劝元感直入闗中开永丰仓以赈贫乏十三年唐公起义师引军而南华隂令李孝常以永丰仓降唐至徳中郭子仪讨安庆绪据永丰闗陜始通元和志永丰仓在县东北三十五里渭河口隋置义宁元年因仓置监唐书地理志华隂县又有临渭仓旧志隋开皇三年置广通仓大业初改曰永丰仓】钱监【九域志有钱监二皆在州南一里一熈寕四年置铸铜钱一八年置铸铁钱后废】伏龙府【在澄城县南五十里唐置折冲府肃宗时太原王荣为伏龙府折冲是也今地仍名伏龙里】相原府【长安志蒲城县有唐折冲府五曰相原孝徳温汤宣化怀仁县志相原府在县东二里孝徳等府亦皆在县境葢唐所建以卫五陵者】郭令公故宅【在华州东其乡曰将相乡里曰将相里有井曰汾阳王之井】王宿庄【华州志宜氏族谱云宜氏世居华城东北二十里地曰王宿庄古传周太子宜臼出奔曾宿汾阳之滨即此暨践祚后以封庶子赐姓宜氏】姚武璧【在郃阳县西北通典河西县有姚武壁伏陆壁皆险固寰宇记夏阳县有姚武璧苻坚二十一年姚苌奔渭北西州豪杰推为盟主僭号于此以武功立因名县志姚武壁伏陆壁并在县西北】曹公垒【在潼闗防西北述征记汉末之乱魏武征韩遂马超连兵此地今际河之西有曹公垒道东原上云李典营义熈十三年王师曾据此垒水经注宋武入长安檀道济典军兵或据山为营或平地结垒为大小七营濵带河险今皆无考】姚鸾屯【在潼闗防南十五里晋义熙十三年宋武伐秦秦将姚绍守潼闗使姚鸾屯大路以絶晋粮道即此又有姚氏屯在城东晋书绍遣姚讃屯河上以絶水道西征记沿途逶迤入函道六里有旧城周百余歩北临大河南对髙山姚氏置闗以守峡卫志城东门外有金陵城或以为即姚讃河上之屯也】干坑【在大荔县西北十里唐李元谅败李懐光于干坑即此】桃林野【在潼闗防雍录春秋时晋侯使詹嘉守桃林之野杜预曰桃林潼闗是也书着武王事曰归马于华山之阳放牛于桃林之野孔颖达引杜预语亦以桃林塞为潼闗】石阙【在华隂县南华山汉永和中农太守常山张勲于西岳作石阙一今已废】汉碑【郃阳令曹全碑八分书中平二年立今在郃阳县】唐碑【金石文字记禇遂良书圣教序顔真卿奉使蔡州帖及骑都尉李文墓志铭今俱在同州府】仓颉塜碑【在白水县黄龙山下仓颉冢前下方丄鋭面通一孔髙四尺七寸濶二尺四寸文计二十四行凡九百一十余字字皆磨灭不可读亦无譔书人姓名止仓颉四日灵光为左史及熹平年十余字可见府志载闻人牟凖衡觊碑云仓颉冢碑觊大篆书在左冯翊利阳道旁丹铅总录亦云觊金针八分书也觊汉灵帝熹平光和时人碑文中有熹平年号则此碑为汉时所立无疑其为觊书亦足信俗谓蔡中郎书者谓其字体是八分故误传也而碑首又笺嘉祐庚子五月仓圣祠下十字考嘉祐乃宋仁宗年号葢此碑初立于汉在坟道旁至宋仁宗时乃移于庙檐下耳】
