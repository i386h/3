<!-- { "loadSidebar": true } -->
　　闗隘石门镇巡司【在鄱阳县北一百八十里广晋乡宋元明时站路今仍要道】白沙镇巡司【在徳兴县东一百二十里明置巡司今困之】石头街巡司【在万年县北四十里石镇市临洎河通鄱阳乐平明正徳中置巡司今因之】棠隂镇【在鄱阳县西七十五里立徳乡其地当鄱阳上下驿津明置巡司　本朝雍正四年裁】康山镇【在余干县西北康郎山明初置巡司隆庆中移于黄坵埠】黄坵埠镇【在余干县东南五十里元置巡司明初废隆庆中移康山巡司驻此今裁】瑞洪镇【在余干县西北七十里鄱阳湖滨为湖南往来要防有县丞及鄱湖营把总驻此又西六十里即新建县之赵家圩】仙鹤镇【在乐平县南六十里仙鹤山下接万年县界旧置巡司明正徳中移万年之荷溪旋汰】八涧镇【在乐平县北七十里旧置巡司今裁】景徳镇【在浮梁县西南三十里瓷器所出今府同知及桃树镇巡司浮梁营把总俱驻此王存九域志浮梁县有景徳镇旧志其地水土宜陶宋景徳中置镇于此因名明初因元旧志税课局宣徳初始置御器厰于是有官窑民窑之分】桃树镇【在浮梁县西北一百二十里因桃树岭为名旧置巡司后徙县东北百里勒工市今移景徳镇】白塔镇【在安仁县南五十里明初置巡司宣徳间裁又有田南巡司在县东崇义乡田南村洪武中裁】康郎营【在余干县鄱阳湖中康郎山忠臣庙左有都司驻此辖十四汛称险要】花园港营【在余干县东嵗拨官一员兵五十名驻防于此周年一更】黄梅寨【在浮梁县东北一百四十里髙岭洞其地险絶与徽州府接界】桥顶寨【在万年县南淦村接安仁桃源界又县东白石村有黄栢寨县北有富公寨旧俱为戍守处】文山戍【在乐平县东南文山之隂地控饶信间元初立千户所镇之明初镇以百户又置巡司寻废为治乡戍】芝山驿【在鄱阳县西南月波门外元置曰鄱江驿又名鄱阳驿明洪武四年改名芝山驿今裁相近有柴棚局河泊所明洪武三年自都昌柴棚迁此今亦裁】龙津驿【在余干县南十五里龙窟河滨元置今裁】康山驿【在乐平县东唐宋间置驿久废】银峰驿【在徳兴县西南四十里又建节驿在县西南永泰村俱宋置元废】紫云驿【在安仁县治西临锦江侧宋置水马站明初专设水站今裁】新义站【在鄱阳县北六十里又鲁城站在县北百里接建徳县之石门站为北出迳道旧皆置驿久废】永泰市【在徳兴县西南四十里元初置酒税务明初置巡司洪武十年裁】万村市【在徳兴县西南八十里宋初置酒坊元废】邓埠市【在安仁县西南四十里与抚州之东乡信州之贵溪俱接界】
　　津梁大龙桥【在府治东相近有小龙桥俱跨澹津湖】王公桥【在鄱阳县治西宋知州王十朋徙知防州民乞留不得至断其桥后葺桥以王公名之】画桥【在鄱阳县东永平闗相近有徳新桥俱泄东湖水又宝胜桥在东北闗跨东湖水尾】格勒桥【在鄱阳县东北三十五里跨湖水尾】文明桥【在乐平县治南明洪武中建】通驷桥【在浮梁县治西宋建】铁柱桥【在浮梁县东五十里臧家湾初置铁柱十二架木为桥后易以石更名宁济桥】夀元石桥【在徳兴县南二十里界田渡长四十余丈濶三尺】玉峰桥【在安仁县治东跨玉石涧城中水从此出】衣锦桥【在安仁县治东】孝烈桥【在安仁县北跨洪源涧明统志宋谢枋得女嫁周氏早寡闻枋得与其母李氏死节遂出奁赀作桥桥成赴水死邑人义之故名】
　　堤堰邵父堤【在鄱阳县东唐书地理志县东有邵父堤东北三里有李公堤建中元年刺史李复筑以捍江水省志邵父堤嵗久倾圯明嘉靖三年兵备道范辂筑石堤三十里留钩桥画桥二坽以消溢水易名范公堤】马塘【在鄱阳县东北唐书地理志鄱阳东北四里有马塘六里有土湖皆刺史马植筑】祝君坽【在鄱阳县东北懐徳乡唐景云中刺史祝钦明所浚东通鄱江西接缮尾】
　　陵墓周越女墓【在余干县寰宇记在县东北里鄱阳记云越王女葬此】汉英布墓【寰宇记在鄱阳县北一百六十里髙三丈六尺】梅鋗墓【在余干县南安乐乡】张遐墓【在余干县南雕峰】唐金安墓【在浮梁县北十五里】饶娥墓【在乐平县东三十里有祠】孝子沈普母墓【在徳兴县北十五里明统志唐元和初有芝草产其上】宋熊本墓【在鄱阳县东荐福山】程振墓【在乐平县西懐义乡】洪皓墓【在鄱阳县东故县镇又皓子适墓在县北仁义乡遵墓在县北芝山迈墓在县西北三十里龙吼山】张焘墓【在徳兴县南】程瑀墓【在浮梁县东北六十里】辛次膺墓【在浮梁县南三里金沙滩】汪澈墓【在浮梁县东南三十里义合乡】王刚中墓【在万年县东北丰乐乡】赵汝愚墓【在余干县南雕峰子崇宪亦葬此】柴中行墓【在万年县东南新政乡】马廷鸾墓【在乐平县东南永善乡】饶鲁墓【在万年县北万春乡】明孙原贞墓【在徳兴县西】胡居仁墓【在余干县南安乐乡】戴墓【在浮梁县北肥湾】张宪墓【在徳兴县西南六十里】
　　祠庙吴王庙【在府城内毛家港祀汉吴芮人有吴山祠在余干县北亦祀芮附以禆将梅鋗水旱疾疫祷之辄应】许真君庙【在余干县东仙人峰明统志相传晋许逊于此上升乡人立庙祀之】忠孝行祠【在府城北门内明统志相传晋石敬纯为父报讐追杀牛昌道经鄱阳民为立祠】郭西庙【在鄱阳县东永平闗明统志祀梁太子以御火灾】昭烈庙【在浮梁县治东祀唐忠臣张抃宋汪应辰冇记】顔范庙【在府治庆朔堂右旧在府治颁春堂宋郡守王十朋迁此祀顔真乡范仲淹】程烈女庙【在徳兴县治南】饶娥祠【在乐平县东长城乡墓前祠名显孝唐柳宗元记】董端公庙【在徳兴县东南七十里明统志唐黄巢乱端公纠义保境邑赖以安乡人祀之苏轼书扁额　按豫章书有董全桢唐天祐中为殿中侍御史兼八砦将首分守鄱阳与梁兵战败自断其首已而雷电晦防如有戈甲甚盛贼大惊溃邑人庙祀之此云端公即全桢也记载不同附志于此】刘节度祠【在平乐县东六十里明统志相传唐仆射刘汾子汉英值黄巢乱佐父捍御一方后士至节度使民思之立祠】金令祠【在浮梁县治仪门左祀唐县令金安明嘉靖中増祀其子叔彦叔迟旧志云安京兆人唐末父子相继为令皆有功于民者】洪忠宣祠【在府治右祠宋洪皓又有祠在乐平县金山乡】江公祠【在府学东祀宋丞相江万里】张将军祠【在安仁县治北隅祀宋末张孝忠元欧阳原功有记】忠臣庙【在余干县西北康郎山祀明初死事之臣丁普郎等三十六人嵗久圮　本朝康熙三年重建】胡忠臣祠【在鄱阳县治西祀明大理卿胡闰以女贞姑附】
　　寺观永福寺【在府治东相传梁鄱阳王萧恢舍宅为寺名显明元重建改今名】荐福寺【在鄱阳县督军湖北唐建元季燬明永乐中重建】龙居寺【在鄱阳县东北巍石山名胜志宋岳飞统兵过此题诗】昌国寺【在余干县西冠山麓梁天监中建曰思禅宋元符中改今名】安寺【在乐平县治西晋大兴二年建宋祥符中赐额】宝积寺【在浮梁县北唐大中时建相传宋佛印修戒于此】马祖禅寺【在安仁县南七十里唐建元末燬明洪武初重建】元妙观【在府城东晋咸宁中建旧在东湖有百花洲唐大中时移至城东改名开元宋大中祥符间又名天庆元改今名明初重建】延祥观【在鄱阳县东北马迹山相传晋王遥冲举处隋大业中建元燬明初重建】清溪观【在余干县习泰乡相传白水真人吴丹修炼处齐梁间建】清源观【在浮梁县治东晋建名双溪宋宣和初赐今额】妙元观【在徳兴县东晋升平初建唐名仙鹤宋政和初改今名】崇文宫【在安仁县治西元大徳中吴全节建】
