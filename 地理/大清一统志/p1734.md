<!-- { "loadSidebar": true } -->
　　山川虎头山【王象之舆地纪胜在海康县东七十里枕海旧志在县东南四十五里】博袍山【舆地纪胜在海康县西八十里旧志在博袍村周八里博袍水出其南】擎雷山【在海康县南王存九域志为府治案山擎雷水出其下寰宇记谓之惊雷山在县南八里雷震破城水】徒防山【舆地纪胜在海康县南一百三十里下步村之西海中山巅有石其怪万状岩穴崎岖冇泉清冷】英髙山【舆地纪胜在海康县南一百三十里两峯髙峭相并而作石穴涌泉旧志谓之英髙岭】乌蛇山【在海康县北一百里出乌药里人呼药为蛇故名县志山出名药其形如蛇又名乌蛇岭】时礼山【舆地纪胜在海康县东南八十里四望之最髙旧志谓之时礼岭周五里岩穴深邃上有泉嵗旱祷雨于此】英榜山【明统志在海康县西南八里上有雷师庙旧志在县西本名英山】麻囊山【舆地纪胜在海康县东北八十里枕海】吉斗山【在海康县西北四十里山大而平形如盘斗】雷公山【在海康县西北四十五里盘旋十余里林木深鬰昔有雷震此地因名】覆盂山【在遂溪县东南一百里周四十里中突起一峯如覆盂然】螺冈山【在遂溪县西南寰宇记螺冈在海康县北八十里明统志螺冈山在遂溪县西六十里峯如螺形统志谓之螺冈岭在县西南七十里多产余甘子武乐水出焉】调楼山【在遂溪县西南一百五十里海滨其上常有五色光现若楼台故名上产米榛可以充饥】涠洲山【在遂溪县西南寰宇记雷州西至海六十里有围洲明统志围洲山在遂溪县西南二百里海中周七十余里旧名大蓬菜内有八村其民専以采药为业通之谓之涠洲山其洲四围皆海中有三池产珠上有温泉泥可浣衣使白如雪明万厯十七年以珠贼为患増兵戍守其阳有蛇洋洲与涠洲相对周四十里洲有山如蛇形故名亦名小蓬莱】冠头山【明统志在徐闻县东七十里望之若冠冕然新志谓之冠头岭在县东南三十里盛产良姜】石门山【在徐闻县西八里上有二大石俨若门闼又名石门岭岭际有塘秋冬不涸】小遂山【在徐闻县南二十里突起海滨前有海屿曰三墩中墩有龙王庙庙前有井号曰龙泉毎天旱祈雨于咸水中取得淡水则雨立至县志一墩有独树异种四时常青】尖山【在徐闻县北九十里一名尖山岭于羣山中巍然特起其岭有小泉极清】屯云山【在徐闻县东南八十里四时常有云屯故名】三源山【在徐闻县东南九十里广十余里山麓有三源泉】石茆岭【在海康县东南八十五里髙三十丈有泉涌出流至连村灌田数十顷】鹧鸪岭【在海康县西南四十里有五里为扎头岭左有木棉岭右有长牌岭相去各一里又干垅岭在县西南一百十里途旁岭在县西南一百八十里】湖母岭【在遂溪县东南七十里湖光岩水发源于此有两峯相抱形如交椅又名交椅岭】嶎嵂岭【在遂溪县东南一百四十里海中一名东海岛广四十里长七十里包出白鸽砦之外中有居民五图以鱼盐为业为东方巨镇其北曰东头山其东曰调鸡门洲东距吴川县防州仅隔一港地势奋趋如鸡张翅故名其南曰调州与海康之时礼岭对峙为雷州海舟入门之口】射马岭【在遂溪县东北三十里县志相传元平章阿尔哈雅提兵过岭试马射箭于此　阿尔哈雅旧作阿里海牙今译正】七星岭【在遂溪县南二十五里岭上又起七小峯形如列星又都豪岭一名英豪岭在县南三十里斜离岭一名雷公岭在县南五十里】观涛岭【在徐闻东南十里里又孤超岭在县西南三十里俗呼麻峯岭】双髻岭【在徐闻县北五十里两峯并峙又名马鞍山】石湾岭【在徐闻县北七十里石壁巉岩形势屈曲上有流泉其旁曰龙牀岭髙二十余丈麓产良姜形如龙牀故名】石界岭【在徐闻县东北七十里有石壁如碑髙一丈余其左为佛图岭周十余里】兜鍪岭【在徐闻县东北一百里那迢村亦名那迢岭县志明嘉靖四年有鳯凰集于此】五石峯【在海康县西南七十里五石围列皆髙二丈中一石如案下有清泉】英灵冈【明统志在海康县北五里为府治诸山相传陈大建二年雷出于此英灵显异故名通志状如屏几一名鸟卵山】湖光岩【在遂溪县东南七十里湖母岭南一名防湖通志在开皇中地防成湖湖有二岩如屋旧名净湖岩宋建炎中李网过此改今名其在湖西絶壁中又有岩曰白云宛若城门其前湖水澄澈人迹罕至唐宋之末避世者多依之】思灵岛【寰宇记在海康县海中产米荳旧志在县东十里东洋海中又有灵顔墩在县东五里万顷洋心】海【府东西南三面距海寰宇记雷州东至海岸二十里渡小海抵化州界防洲泛海通恩广等州东南一百四十里泛海入琼州西南一百三十里泛海至儋州西六十里至涠洲通连安南诸番国路府志东至东洋海岸二十里接髙州府吴川县界西至涠洲海岸二百里接连州府合浦县界南至踏磊海岸二百里接琼州府琼山县界徐闻县志东至黄塘大海九十里西至老沙港大海八十里南至郡黄大海二十里渡至澄迈】双溪港【在海康县东南二十里又溪泊港在县东南四十里淡水港一名调陈港在县东南五十里新庵港一名调岭港在县东南一百里又石港一名海康塂在县西南一百四十里洪排港亦在县西南一百四十里房参港一名石头港在县西南一百五十里翁家港一名流沙港亦名老沙港在县西南一百六十里又南为徐闻之青铜港俱县境海港为诸水入海所经】石门港【在遂溪县东三十里自髙州府石城县流出与吴川县分界又南至东头山入海亦名海头港又平乐港在县东四十里又北月港在县东南六十里旧县港在县东南七十里石头港在县东南八十里木丹港一名库竹港在县东南一百里北品港在县东南一百二十里通明港在县东南一百四十里麻漂港一名北家港在县东南一百六十里又南接海康东界】文体港【在遂溪县西南四十四里一名抱泉港又羊脚港在县西南五十里下落港在县西南五十五里马蹄港在县西南七十里草潭弯在县西南九十里蚕村港一名乐民港在县西南一百六十里调神港在县西南一百八十里又南十里有博里港又十里有官塲港又十里有调建湾接海康西界】北门港【在徐闻县东北一百里上为水吼滩天将南则水鸣如吼设有锦囊所城港外有新岛又二十里为吴家港】黄塘港【在徐闻县东九十里稍北为仑头港又博賖港在县东南四十里其左为赤坎港又白沙港在县东南五十里其左为青湾港又博蜡港在县东南八十里】麻仑港【在徐闻县南二十里风涛拍天舟不敢近上为博爱水相近有防磊港又博涨港一名海安港在县南少东二十里又那黄港在县西南二十里上为古源水左为西夘港又十里为三墩港又讨纲港在县西南四十里其右为麻豊港又东塲港在县西南五十里其左为包西港又鵞豆港在县西南六十里其左为八登港又青铜港在县西七十里】擎雷水【在海康县南寰宇记梁时移州于惊雷江源即此舆地纪胜在县南十里源出遂溪县界旧志其源有三一出铜鼓村一出鹧鸪坡一出徐闻县界三水合流经擎雷山下环绕郡治如带东南由双溪港入海新志水自安防以上皆淡南渡以下皆咸】潭望水【在海康县西六十里舆地纪胜在海康县西南六里源出遂溪县界旧志又有平原水在县西北十五里离蓬水一名途旁水在县西北五十里皆流合擎雷水】潭浪水【在海康县南一百二十里源出英高岭又南一支曰婆陆水俱由房参港入海】博袍水【在海康县西南一百六十里源出博袍山南又南一支曰博窗水源出博袍山南五里俱西流至洪排港入海】鐡杷水【在遂溪县东南寰宇记鐡杷溪以溪中有石似鐡杷因名通志溪在湖水岩之阳旧志在县东南七十里源出湖母岭南流折东由旧县港入海】傍塘水【在遂溪县南一里亦名县前河源出髙州府石城县界流经县东南合东溪及三鸦水又东由石门港入海府志东奚水在县城东七十步三鸦水源出县东南八十里本都潭大陂俱南合傍塘水】干零水【在遂溪县南一百二十里一名曽家河源出博格村又名博格水东流由通明港入海】武乐水【在遂溪县西南七十里源出螺冈山南流转东入海又月城水源亦出螺冈东乐合武乐水由库竹港入海】古源水【明统志在徐闻县南十五里源出潭田村南流入海】亷宾水【在徐闻县西北四十里源出马鞍山流合顿吞水过青铜港入海顿吞水在县西北三十里源出龙摹山流合亷賔水】遇贤水【在徐闻县西北六十里又南包水在县西北七十里源俱出双髻岭流至南碑铺前合流由青铜港入海】北挿溪【在海康县南六十里又曺家溪在县南三十里后遮水在县东南三十里旧志北挿溪源出石茒岭又东一支曰曺家溪又东一支曰后遮水其水俱北流双溪港入海】大水溪【在徐闻县东十里源出龙牀岭流经县东二十里大水下桥有石滩水声向急旋洄为潭深不可测名曰龙潭又南由海安港入海号曰灵仙镇海滩又有益色溪俗名厄塞溪在县东十里大水上桥又有葫芦溪在县北十里源出风流塘皆合流大水溪】迈胜溪【在徐闻县东四十里明统志在徐闻县东二十里溪水清澈胜于他溪通志源出县东北一百里东松埠南经北賖港入海】横山江【在遂溪县西四十里自石城县一里流入由文体港入海】罗湖【在海康县西舆地纪胜在县西一里今曰西湖旧志源出英灵诸冈宋绍兴间郡守何庾始筑堤潴水建东西二闸引水灌田又有南亭水在县西南一里自南渡分支东流至东闸与西湖水合】石壁潭【在海康县东四十里源出时礼岭下北流三十里石环如壁水泻如雷由溪泊港入海】瑞星池【在海康县南即冦莱公之故居宋天圣间有星陨于此池故名明成化间知府魏翰凿池于防池西亦曰瑞星】珠池【在遂溪县西南寰宇记雷州有珠母海出珠府志对乐珠池在县西南一百五十里乐民所西海中亦名乐民池自刘鋹置媚川都宋开寳以还遂置塲司或采或罢明洪武二十九年诏采未有専官正统初始命内官傍池建厰专守防盗成化中迁厰郡城大为民害正徳九年以无珠罢采其后御史陈实奏革雷池太监总属亷池嘉靖八年复采都御史林富奏止之】月池【在徐闻县南门外县多火灾且之灌溉明万厯二年知县张师益凿周二百余丈深丈许泉清不竭囘禄无患灌溉便之】鹿州【舆地纪胜在海康县东南一百八十里海州通志谓之漉洲周五十余里上有田甚腴沃洲旁有新岛】卵洲【舆地纪胜在海康县西南海中旧经云羣鸟防卵于上或船过取其卵鸟千万飞随十里通志又有邵洲在县西南一百十里海中周六千里居民皆煮海为生初为荒地有邵姓者辟而居之因名】老鸦洲【在徐闻县西南舆地纪胜抵琼洲界】莱公井【在海康县城外西馆内相传防莱公所饮元祐间重浚扁曰菜泉又楼前井在城内苏頴滨旧祠侧宋时濬苏旧寓此有读书楼人多慕而汲之】宁海井【在海康县城南唐上元间浚又有后神井在县城西宋郡守戴之邵品水以石神为第一寜海次之】石岩井【在海康县南一百里山下有泉周二十里人皆汲之截其中为堰灌田三十余顷】玉堂井【在遂溪县南一百三十里有泉自石涌出北流入通明港】讨南井【在徐闻县西二十里又那博井在县北七里】
