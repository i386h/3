<!-- { "loadSidebar": true } -->
　　山川鹤鸣山【在南充县东十里相传谢自然升仙之日有鹤飞鸣于上旁有紫云亭】诸葛山【在府城东四十里相传诸葛亮驻兵于此阵迹犹存】请雨山【在南充县东七十里县民尝祈雨有应因名】金泉山【在南充县西寰宇记唐贞元十年谢自然于谢界金泉紫极宫白日上升舆地纪胜金泉山在县城西果山之足上有青霞观明统志金泉山下有金泉又有宝台山与金泉山相对旧志二山皆在县西二里上有石像宋李宏有诗】果山【在南充县西八里旧唐书地理志果州因山为名寰宇记层峯秀起松栢生焉方舆胜览晋时陈夀居此上多黄柑宋邵伯温有诗】栖乐山【在南充县西十里上有栖乐池甃之以石与嘉陵江相通又有驭风亭县志山顶有池清浊与大江涨涸相符】大方山【在南充县西王象之舆地纪胜大方山距城十五里又有小方山距城十二里千峰万周回缭绕疑若洞天有滴乳泉明统志在县西三十里山上有神女泉】朱鳯山【在南充县南十里寰宇记周回二十里昔有鳯凰集此因置鳯山观】清居山【在南充县南三十五里舆地纪胜在南充县南四十里有三峯下瞰四水有仙洞明统志云上有白云光相汲江五友四亭唐姚昻诗天设两峯南北峭地盘一水古今流宋淳祐中以兵乱尝徙府治于此元至元初建征南都元帅府亦尝治此山之龙笻埧又有金楼髙与山等亭亭如浮图常有光熖】大耽山【在南充县南一百里舆地纪胜流溪县隋居士杨耽在此修养冬居大耽山石窟中夏居小耽山絶顶明统志大耽山在府城西一百里与小耽山相对】清泉山【在南充县北舆地纪胜距城十里有古刹下瞰龙门诸山】龙城山【在南充县西南寰宇记在流溪县东六十里与石梯山相连其形盘屈如龙絶壁如城】西充山【在西充县治东为一邑之胜旧志在城内西北隅又有化鳯山在城内东隅】亚夫山【在西充县东与县城相倚】孝亷山【在西充县治东其西曰鳯台山山顶旧有文昌祠】鹿岩山【在西充县东八里鹿溪出此】双图山【在西充县东十里旧志两峰相对宛如图尽】扶龙山【在西充县东二十里舆地纪胜在西充县大陵镇】南岷山【在西充县南舆地纪胜山距县十五里有十三峯九泉溪何岷隠其上因名】嵗堂山【在西充县南二十里上有百福院为嵗时禳祝之所因名有鳯仪山在县南四十里】隠居山【在西充县东北二十里明统志上有清泉宫隋程太虚隠居于此因名】回龙山【在西充县北三十里耸翠嵯峨萦回盘绕】拱宸山【在西充县北五十里又北十里有紫崖山】琼珠山【在西充县西北四十里蜿蜒若琼珠相连又有干明山亦在县西北四十里】鳯头山【在西充县西北五十里接古东闗县界万山攒伏中一峯孤耸因名也】玉环山【在蓬州城内北隅元一统志其山秀丽四面诸山拱揖嘉陵江水环之故名下有玉环井】龙角山【在蓬州东元和志在相如县东二百步髙三百丈従朗池县界西来】崇觉山【在蓬州西二十里元一统志一名永安山两峰高峙下有嘉陵江水环之】三合山【在蓬州西五十里三峯并起围环相合因名】鳯凰山【在蓬州江南一里元统志其上三峯中一峯高峙两峯相接如鳯凰飞舞之状林木清秀嘉陵江水従下而流旧志在州南五里】五马山【在蓬州北五里五峯髙耸势如奔马】壮山【在蓬州北八十里为州主山】狮子山【在营山县东三十里以形似名】青羊山【在营山县东五十里上有石池】龙朗山【在营山县东六十里高耸特出】封窦山【在营山县西三十里】云山【在营山县西接蓬州界即古披衣山也寰宇记披衣山在朗池县西南六十里天将雨山有云雾驰曳如披衣然山上有云山寺元统志云山在营山县西四十里一名披衣山其山髙险四壁崖絶宋淳祐三年制置使余玠建砦栅移州治于此】印台山【在营山县南三百步为县学前之文峯】翠屏山【在营山县南一里】太白山【在营山县南一里】云鳯山【在营山县北一百里势高骞宛如云中飞鳯又集真山在县北八里】五星山【在营山县东南五十里五峯峭丽回环拱揖】营山【在营山县西南一里产冬青蜡】芙蓉山【在营山县东北八里峯峦丛秀若芙蓉然】大蓬山【在营山县东北隋书地理志安固县有大蓬山寰宇记大蓬山在良山县东南三十里有小蓬山相去二里列仙传葛由者蜀之羌人周武王时刻木为羊卖之一日乗木羊入蜀蜀中王侯贵人追上绥山随之者皆得仙术山在安固县东三十里舆地纪胜大蓬山在蓬州城东南七里相传状若海中蓬莱因名又小蓬山距州城七十五里一名秀立山又有透明岩亦名栖真岩在大蓬山前俛瞰县郭天气清明渠达诸山厯厯可数元统志大蓬山在废良山县南十里距营山县八十里其山髙险方圆四十里上起十二峯崖髙数十丈松木秀茂下有仙人岩小蓬山在废县南十三里下有溪水环之明统志在营山县东北七十里旧志大蓬山有朝隠洞空濶可容数百人】衮山【在营山县西北舆地纪胜在州城正西十五里隶营山县山顶有鳯凰院相传以为鳯尝栖其上中有风洞一穴下视如井有风冷然自下而上又有龙马槽石壁隠隠如龙鳞之状元统志山距营山县五十里】金城山【在仪陇县城内寰宇记在县北上平下耸明统志以众山环向如雉堞然故名上有数石如贮米囊又名金粟山唐秀士何滔举义兵讨贼于此至今其上有祠旧志在城内北隅其东有佛龙洞】允家山【在仪陇县东三十里】斗子山【在仪陇县东舆地纪胜在蓬池县东北三十里山势方平如覆斗上有天生池李特读书台】灵星山【在仪陇县东寰宇记在伏虞县南七里髙千余丈消水源出此山北】顶山【在仪陇县东寰宇记在伏虞县东四十里宣汉水出此】仪陇山【在仪陇县西三十里寰宇记山顶有石镌仪陇二字俗谓之赤葛山流江之水出焉元统志一名大仪山旧志山畔有金堆洞左有乳泉】南图山【在仪陇县南二里】龙源山【在仪陇县北二十五里上有石泉】九龙山【在仪陇县北三十里有九峯状若龙翔相近有石城山四壁峭立如城】铁山【在仪陇县北四十里山色如铁】大寅山【在仪陇县东南寰宇记梁大寅县取邑西大寅山为名】龙駮山【在仪陇县东南寰宇记有圣水源出蓬池县东北二十里龙駮山土人浴蚕即倍有获】龙章山【在仪陇县东南寰宇记在蓬池县东南三里四时常有花发舆地纪胜龙章山有东岩俯瞰大溪前眺歌阳安固诸山厯厯可数为一郡登眺之胜　按元和志有乐龙山在蓬池县南三里即龙章也】东华山【在仪陇县东南寰宇记在蓬池县东三十五里】伏虞山【在仪陇县东南元和志在伏虞县东南六十五里甚险夷獠被征即避入此山中舆地纪胜山顶有龙湫】高冠山【在仪陇县西南五十里昔有鳯鸣其上又名鳯鸣山】鼇山【在仪陇县西北三十里舆地纪胜水旁突出一山嶙峋若鼇因名】糓城山【在广安州东六十里山髙峻以能兴云雨润五谷为名】秀屏山【在广安州西舆地纪胜峭壁森耸草木樷茂宛若屏障旧志今在州西二里】望子山【在广安州西舆地纪胜即秀屏山来冈相传汉将军冯绲之子修炼一日辞父母去以来晨白鹤飞翔为侯绲登此山望之果然因名】蛇龙山【在广安州南寰宇记在新明县东六十里】谏坡山【在广安州北五里舆地纪胜旧名车婆涯有正言张廷坚故居因名】富灵山【在广安州东南寰宇记在渠江县东南七十里峻峭多药物灵仙所居也】白鹤山【在广安州西南寰宇记在新明县西南一百里】福夀山【在渠县城内】宕渠山【在渠县东寰宇记宕渠山一名大青山在流江县东五十八里舆地纪胜图经云在渠州东五十里其山东西两门延连相接山间长狭有似沟渠明统志宕渠山又名花果园其山崇峻险不可涯东西二石门可以出入】礼义山【在渠县东明统志宋宝祐中渠】
　　【州尝徙治于此旧志山在县东南六十里上有城址宋将胡荣率州人拒元军死之因为名】玉蟾山【在渠县西三里峯峦翠耸形如新月并峙者曰寳珠峯】龙骧山【在渠县北汉书地理志宕渠县符特山在西南寰宇记今流江县有龙骧山葢古符特山也舆地纪胜图经云在大竹县南三十里旧志在今县北一里】乐山【在渠县北三十二里舆地纪胜每嵗正月七日乡人携皷笛酒食登此娱乐以祈蚕事】緑沼山【在渠县北四十五里舆地纪胜自阆果连延至此上有池水常緑】八蒙山【在渠县东北蜀志建安二十年张郃督诸军下巴西进军宕渠蒙头盘石与张飞相距五十余日飞率精卒万余人从他道邀郃军交战山道迮狭前后不得救飞遂破郃巴土获安舆地纪胜八蒙山在流江县东北七里起伏八处有水环之不匝者一里常有烟雾蒙其上故名即张飞破张郃处】大斌山【在渠县东北六十里与礼义山对峙一名幞头山明末邑人筑砦于上】仙林山【在大竹县东一里】月城山【在大竹县东七十里】黄城山【在大竹县东八十里絶顶寛平四回石壁苍然望之如城】九盘山【在大竹县西八里其山高峻盘旋九折行者惮之】邻山【在大竹县西接邻水县界寰宇记在邻山县西四十里以山重叠邻比相次为名南尽县界东入邻水县界北入通州三冈县界此山出铁旧志今有西山在大竹县西十五里邻水出焉葢即古邻山也明统志在县东南二百里误】七碑山【在大竹县东南一百里接忠州梁山县界山有大石凡七耸立如碑】狮子山【在大竹县东北七十里东流溪出此】金盘山【在大竹县东北舆地纪胜在邻山县北五十里有龙穴旧志在今县东北一百里仙门里亦名仙门山峯峦高耸岩石奇胜】宝谷山【在邻水县东四十里】五华山【在邻水县东五十里上有五峯秀色如华】海宝山【在邻水县西四十里】天马山【在邻水县南二十里形如天马】皛然山【在邻水县南二十七里舆地纪胜自宕渠山连延至此山东有崖下有石乳三条呼为石钟村民击之以祷雨西有高崖白色旧名白崖真宗阅图经改名　按明统志在大竹县南三百二十里亦即邻水东南界也】黄陵山【在邻水县南五十里崖半石窟中有泉不盈不竭】龙虎山【在邻水县南六十里巉岩耸峙如龙虎之相持相近有龙潭峡四山连峡下有龙潭】昆楼山【在邻水县北山岩叠峙势如楼观宋昆楼镇以此名】岳安山【在岳池县东三十里按寰宇记高六百丈岳池水出焉上有音声鸟旧志有雀山在县东三十里与岳安山相对八峙三十六峯】姜山【在岳池县东八十里舆地纪胜云山镇外五里许山神极灵明】【统志在县东二十里姜维尝屯兵于此】石龟山【在岳池县西二里形如状龟】大龙山【在岳池县西十里蜿蜒盘曲又西五里有虎头山以巉岩险峻而名】速山【在岳池县东四十里唐书地理志岳池县有龙扶速山即此】老君山【在岳池县】
