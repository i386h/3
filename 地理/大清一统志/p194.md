<!-- { "loadSidebar": true } -->
　　【宰相出知黄龙府政善抚绥东郡懐服】夏行美【渤海人太平间总渤海军于保州大延琳使人説与俱叛行美执之复杀其党延琳谋沮婴城自守数月而破超迁行美平章事忠顺军节度使累迁至副部署致仕卒赐祭于家】张琳【沈州人幼有志节夀隆末为秘书中允天祚即位厯迁至南府宰相及中京陷天祚幸云中留琳与李处温佐魏王耶律淳守南京处温父子欲立淳为帝琳阻之曰王虽帝胄初无上命摄政则可即真则不可处温卒立淳琳不与政鬰悒而卒】绰尔齐【辽阳人为桂州观察使髙永昌据东京率众力战不胜死之　绰尔齐原作雏讹只今改译】王伯龙【沈州双城人天辅初授世袭明安太祖攻临潢伯龙以兵防饷击败辽兵従攻下中京为静江军节度使従宗望伐宋破汴州拔北平取保州及下青州功第一还攻莫州降之积功至延安尹宁昌军节度使天徳中封广宁郡王卒赠特进】王政【辰州熊岳人当辽季乱浮沉州里髙永昌据辽东知政材畧欲用之政度其无成辞不就永昌败渤海人争缚以为功政独逡巡引退吴王栋摩闻而异之言于太祖授卢州渤海军穆昆及伐宋滑州降留政为安抚使前此数州既降复杀守将及是人以为政忧政従数骑入州释繋囚发仓廪民皆悦不复叛改权侍卫亲军都指挥使兼掌军资是时筦库纲纪未立政独明防计金帛山积而出纳无锱铢之失厯保静军节度使卒　栋摩原作阇母穆昆原作谋克今并改】王彪【辰州渤海人干鲁攻东京父陆格率其乡人迎降以为榆河州千户彪代领其众屡従战有功天防六年授静江军节度使夀州刺史攻城克敌数被重赏彪勇健絶人能日行三百里临敌身先士卒大小数十战以少击众无不胜捷正隆时厯官枢宻副使封舒国公卒諡桓壮性机巧通音律人无贵贱皆温顔接之　陆格原作六哥今改】托布嘉【辽阳人家世仕辽归金后授明安天防中従宗望破汴京有功为河间路都统已克河间栋摩縦军大掠托布嘉諌止之后为杨州都统经畧淮海髙邮之间皇统中拜右副元帅海陵时进尚书右丞相请老为东京留守拜太傅累封汉国王卒赠太师晋国王　托布嘉原作挞不野今改】赵隇【字徳固辽阳人仕辽为太子左卫率归金后以功累迁检校尚书右仆射厯宿州防御使隇重义接儒士尝以事至汴有故人子负官钱百万以槖金赠之其子悉为私费复代输之后坐事罢海陵时起为太子詹事镇沁南卒】髙松【澄州析木人年十九従军有力善战宗弼闻其名召置左右世宗即位充管押东京路渤海万户兵部尚书喜可谋反前同知延安尹李老僧欲与松共谋説松曰君有功旧人至今不得大官何也松曰吾一县令也每念圣恩累世不能报尚敢有望乎老僧遂不敢言従征斡罕以功迁咸平少尹四迁崇义军节度使卒　斡罕原作窝干今改】髙桢【辽阳渤海人少好学业进士斡鲁破髙永昌以桢同知东京留守事海陵时厯迁御史大夫策拜司空封冀国公桢久在台弹劾无所避每进对必以区别流品进善退恶为言及疾革书空独语曰某事未决某事未奏死有余恨卒年六十九桢性方严家居无声伎之奉虽盛暑未尝解衣缓带对妻孥危坐终日不一谈笑其简黙如此】卢克忠【贵徳州奉集人斡鲁克东京髙永昌走长松岛克忠追获之后定燕伐宋皆有功厯登州澧州刺史及同知保大军节度使能察寃狱大定二年除北京副留守防民艰食令民有蓄积者计留一嵗悉平其价粜之由是无损瘠之患后以靖难军节度使致仕】张浩【字浩然辽阳渤海人天辅中以策干太祖太祖以浩为承应御前文字天防八年进士及第厯迁礼部尚书行六部事薄书丛委决遣无留人服其才改平阳尹郡中大治累拜太傅尚书令世宗即位拜太师封南阳郡王致仕初近侍有欲罢科举者浩入见上曰自古帝王有不用文学者乎浩对曰秦始皇上顾左右曰岂可使我为秦始皇乎事遂寝卒諡文康明昌中配享世宗庙庭五子汝为汝霖汝能汝方汝猷皆贵显而汝霖尤聪慧好学浩尝称为千里驹贞元中进士大定九年授太子谕徳进礼部尚书明昌元年卒諡文襄】张元素【字子贞与浩同曽祖以廕得官天眷初知涿州察廉最累迁兴平军节度使正隆末天下盗起元素发民夫増筑城郭同僚諌止之不聴未几冦掠邻郡皆无备而兴平独安迁户部尚书出镇武定致仕元素厚而刚毅人畏惮之】髙徳基【字元履辽阳渤海人皇统二年进士为尚书省令史海陵为相专愎自用人莫敢拂其意徳基每与之详辨大定九年迁刑部尚书有犯罪当死者宰相欲従末减徳基曰法无二门失出犹失入也不従上召诸尚书谕曰自朕即位以来以政事与宰相争是非者徳基一人而已改户部尚书上书乞免军需房税等钱减农税及盐酒等课未报后降兰州刺史】大懐贞【字子正辽阳人皇统五年除閤门只累迁彰国安府军节度使县尉获盗得一旗上圗亢宿诘之有谋叛状株连万人懐贞请诛首乱者十八人余皆释之尝以私忌饭僧数人一僧异常懐贞问曰汝何许人也对曰山西人复问曾为盗杀人否曰无之后三日诘盗果引此僧人皆服其明察改彰徳军节度使卒】李石【字子坚辽阳人世宗母贞懿皇后弟郭厚寡言器识过人天眷中累官最州刺史海陵时托疾还乡里大定元年以定策功为户部尚书拜参知政事寻为御史大夫圗克坦子温平章政事喀齐喀之侄也赃滥不法石劾奏之闻者悚然九年领尚书事拜太保进封广平郡王致仕卒諡襄简石以勲戚久处腹心之寄内庭献替多有足称明昌五年配享世宗庙庭　圗克坦原作徒单喀齐喀原作合喜今并改】纳琳绰尔齐【咸平路伊根河明安人契丹科里使人招之绰尔齐不従科里兵且至绰尔齐遂团结旁近村寨为兵出家马百余匹给之教以战阵击刺之法相与拒科里于改渡口由是贼众月余不得进既而科里兵四万人大至绰尔齐拒战贼兵十倍遂见执脔而杀之超赠官两阶二子皆得廕用　纳琳绰尔齐原作纳兰绰赤伊根河作伊改河科里原作括里今并改】钮祜禄额特埒【葢州明安人大定七年授吏部主事厯右补阙修起居注累迁刑部尚书叅知政事世宗尝曰择材最难如额特埒所举者颇称朕意委提控代州阜通监进尚书右丞兼枢宻副使为上京留守还朝拜平章政事封芮国公卒性温厚蕴借在相位十余年甚见宠遇钮祜禄额特埒原作粘割斡特刺今改】伊喇道【本名赵三其先伊实部人徙咸平为人寛厚有大志以笃孝著名通女直契丹汉字为户部郎安抚山东招谕盗贼事平还京师迁翰林直学士世宗曰道清廉有干济宜翰林文雅之职改同知中都路都转运事厯西北路招讨使诸部献驼马皆却之进尚书右丞除南京留守入拜平章政事二十三年罢为咸平尹封莘国公上曰咸平卿故乡地凉事少老者所宜明年卒是嵗上幸上京道过咸平遣使致祭诏圗像藏秘省　伊喇道原作移刺道伊实部原作乙室部今并改】髙衎【辽阳渤海人敏而好学自少有能赋声同舍生欲试其才使一日赋十题未暮十赋皆就登进士调补漷隂丞世宗时为吏部尚书铨事修理选人便之】伊喇沃哷忠【葢州人习女直契丹字厯兵部枢宻院尚书省令史转大理寺知法迁右三部司正练达邉事尝奉使北归致马四千余匹诏襃之章宗时累官武宁军节度使性敦慤通法律以直自守不交权贵时誉归之　沃呼原作斡勒令改】王庭筠【字子端葢州熊岳人父遵古官至翰林直学士庭筠生未期视书识十七字七嵗学诗登大定十六年进士调恩州军事判官临政即有声明昌元年诏试官职中选坐论罢卜居彰徳读书黄华山寺因以自号三年召为应奉翰林文字迁修撰泰和元年扈従秋山应制赋诗三十余首上甚嘉之明年卒诏求其平生诗文藏之秘阁庭筠仪观秀伟外若简贵人初不敢接既见和气溢于顔面少有可取极口称道従逰及所荐引者皆一时名士世以知人许之为文能道所欲言暮年诗律深严七言长篇尤工险韵善书法及山水墨竹子曼庆亦能诗并书仕至行省右司郎中自号沧防云】孟奎【字元秀辽阳人大定进士调黎阳主簿累迁同知中都路转运使值旱诏审录寃狱多所平反大定初除博州防御使凡属县事应赴州者不得泊于逆旅以防吏奸人便之官至北京临潢府等路安察转运使諡庄肃】尔佳衡【咸平人原名阿尔布色大定十三年创设女直进士衡举第四人补东平府教授明昌二年拜参知政事四年诏谕之曰卿忠实公方审其是则执而不回见其非则去而能果度其事势有若权衡可赐名衡胥持国言区种法衡曰若茍有利古已行之且用功多而所种少恐复荒废土田无益劳民也承安二年出为上京留守规画北邉修完封界四年就拜平章政事封英国公　尔佳原作夹谷阿尔布色原作阿里不山今并改】尔佳守中【咸平人本名阿都古大定二十三年进士厯官通逺军节度使至宁末移彭徳军未行夏兵数万入巩州守中乘城备守兵少不能支城陷不屈夏人壮之载至平凉要以招降府人守中佯许至城下大呼曰外兵矢尽且入矣慎勿降夏人交刃杀之诏赠东京留守　尔佳守中原作夹谷守中阿都古原作阿土古今并改】富察哲鲁【字文叔东京路斡尔达毕喇明安人大定二十二年进士累迁北京临潢按察副使西京人李安兄弟争财府县不能决哲鲁不问防释奠孔子庙乃引安兄弟与诸生列坐防酒陈説古之友悌数事安兄弟感悟誓不复争改顺义军节度使禁游食简兵卫盗息狱空大定二年知庆阳夏人复来哲鲁击走之至宁元年知平凉府夏人复来攻哲鲁招溃卒为御守计乃退贞祐二年改东京留守致仕及卒取奏稿尽焚之　富察哲鲁原作蒲察郑留斡尔达毕喇原作斡底必喇今并改】费摩亨【字仲通其光世居辽东天辅间徙居临潢大定间亨充奉职世宗谓曰闻尔业进士其勿忘为学也八年擢第世宗嘉之升为奉御亨性谨宻出入宫禁数年谠论忠言多所禆益未尝显示于人一日上问以上古为治之道亨奏陛下欲兴唐虞之治要在进贤退不肖信赏罚薄征敛而已章宗即位擢监察御史内侍梁道儿骄横亨劾奏之先是大名府豪猾縦肆亨同知府事宣明约束境内肃然承安中迁中都西京等路按察使时世袭家豪夺民田亨检其实悉还正之泰和五年改安武军节度使嵗大雪民多冻馁捐俸赈恤又劝僚属大姓共济之转河东北路按察使卒于官　费摩亨原作裴满亨今改】髙守约【字従简辽阳人大定进士累官观州刺史元兵徇地河朔郭邦献已归顺従至城下呼守约曰従简当计全家室守约不顾至再三守约厉声曰吾不汝识也城破被执不屈遂死诏赠崇义军节度使諡忠敬】髙仲振【字正之辽东人其兄领开封镇兵仲振依之以居既而以家业付其兄挈妻子入嵩山博极羣书尤深易皇极经世学安贫自乐不入城市山野小人亦知敬之】完顔闾山【葢州明安人明昌二年进士累官沁南军节度使入为工部尚书知鳯翔府事改知平凉屡败宋人召为吏部尚书廷议选户部官多举聚敛苛刻以应诏闾山曰民劳至矣复用此辈将何以堪识者称之】温徳亨达【字子达葢州按春明安人性敦厚寡言笑初举进士廷试搜阅官易达藐小谓之曰汝欲求作官耶达曰取人以才学不以年貌众皆异之明昌五年中第迁监察御史转太常少卿摄侍御史上疏言辽东兴王之地当专守以繋一方之心又言宰相系天下轻重不宜权摄宰相髙琪髙汝砺恶其言俄充陜州行枢宻院叅议官仕终集庆军莭度使　温徳亨违原作温迪罕达今改】李英【字子贤辽阳人明昌五年进士调通逺令迁监察御史右副元帅髙琪辟为经厯官乃上书髙琪曰中都之有居庸犹秦之崤函蜀之剑阁也迩者撤居庸兵我势遂去今土豪守之朝廷当遣官节制琪奏其书即除上部员外郎充宣差都提控居庸等闗隘悉焉召还迁翰林待制因献十策颇施行之为御史中丞督粮运救中都与元兵战败死之】乌库哩仲温【本名呼喇葢州按春明安人大定进士贞祐初为镇西军节度使中都被圉以乡兵驰救不能进还镇元兵大至城破不屈而死赠资徳大夫博索路兵马路总管諡忠毅　乌库哩仲温原作乌古论仲温呼喇原作胡刺博索原作姿速今并改】髙锡【徳基子以廕补官贞祐初累迁河北东路按察转运使城破自投城下而死】防古纲【本名呼尔罕咸平府明安人承安五年进士累官知东平府事拜右副元帅权叅知政事尚书省兴定二年诏以刚忠贞为国捍难保完城邑进官二阶赐金带重币时益都张林据险为乱纲遣右监军王庭玉讨擒之后改兼静难军节度使行省邳州纲御下严信赏必罚卒为经畧使陆格所害　呼尔罕原作胡里纲陆格原作六哥今并改】完顔弼【葢州明安人充防军従丞相襄戍邉功最除同知徳州防御使入为武卫军副都指挥使至宁元年东京不守弼为元帅左监军捍御辽东请自募二万人为一军以应京师卫绍王怒谪为云内州防御使贞祐初召赴中都厯知东平府山东西路宣抚副使招降刘二祖余党孙邦佐张汝楫等已而汝楫复谋作乱弼伏甲杀之手诏襃谕封宻国公累官知东平府事山东西路兵马都总管元兵围东平弼百计应战久之乃解围去寻病疽卒弼生平好读书延儒士治东平爱民省费井邑之间军民无相讼有古良将之风焉】厐铸【字才卿辽东人少擢第仕有声南渡后为翰林待制迁户部侍郎卒官京兆路转运使博学工诗文造语奇健不凡世多传之】伊喇阿里哈【辽人兴定间累迁霍州刺史兴定四年移霍州治好义堡元兵至阿里哈力战不能敌兵败被执诱使降阿里哈曰吾有死无二叱使跪但向阙而立于是丛矢射杀之赠龙虎卫上将军　伊喇阿里哈原作移喇阿里合今改】舒穆噜□毅【本名神思咸平路人以廕补吏部令使累官彰徳府治中前后著绩寻以邉警授抚州刺史防邉将失守元毅率吏卒三十余人出州经画军饷猝与敌遇州倅暨従吏坚请还元毅曰我辈责任邉守遇贼而奔如百姓何縦使自安复何面目见朝廷众感其忠争为效死鏖战久之众寡不敌遂遇害赠信武将军元毅性沉厚武勇过人每读书见古人忠义事未尝不嗟叹赏慕故临难能死所事云　舒穆噜元毅原作石抺元毅今改】钮祜禄资禄【本姓张氏咸平府人従军有功兴定五年厯金安军节度使将兵救鄜州城破被执不肯降遂死赠中京留守　钮祜禄资禄原作女奚烈资禄今改】髙宪【辽东人为博州防御使官后辽阳破死于难】圗们色埒【咸平路明安人知彰徳府事贞祐四年元兵取彰徳色埒死焉　圗们色埒原作陀满斜烈今改】元舒穆噜额森【辽人祖库哷勒誓不食金禄父托里布扎尔亦不仕额森年十嵗问其父宗国之所以亡即大愤及长勇力过人多智畧闻太祖起朔方匹马来归首言东京可取太祖悦命従穆呼哩取东京额森为先锋谍知金人新易留守将至独与数骑邀而杀之懐其所受诰命至东京入据府中夜下令易置其将佐部伍三日穆呼哩至不费一矢得地数千里定城邑三十二穆师围破北京将屠之额森以上闻得赦进上将军以御史大夫提控诸路元帅府事従穆呼哩攻蠡州先登中石死　舒穆噜额森原作石抹也克库哷勒原作库烈儿托里布扎尔原作脱罗毕察儿今并改】髙宣【辽阳人太宗元年诏宣为元帅従睿宗攻大名宣进曰奉命出师伐罪吊民愿勿嗜杀人以称上意睿宗召元帅穆纳谕之下令军中如宣言及城破兵不血刃民心悦服四年従破金兵三峯山降宣者二千余户籍以献以宣为鹰坊都总管赐金符仍令其子孙世其职卒封营国公諡简僖　穆纳原作木乃今改】髙天锡【宣子事世祖潜邸甚见亲幸中统二年授父官为鹰坊都总管寻改燕京诸路总管按察副使天锡语丞相博啰左丞张文谦曰农桑者衣食之本不务本则衣食不足教化不兴古之王政莫先于此愿留意焉丞相以闻帝悦命立司农司以天锡为中都山北道巡行劝农使寻迁司农少卿进兵部尚书卒追封营国公子谅官至兵部尚书亦封营国公諡庄懿　博罗原作索罗今改】耶律有尚【字伯强辽东丹王十世孙祖父官东平因家焉有尚笃志好学受业许衡邃于性理而尤以诚为主至无十年衡还乡里朝廷乃以有尚为助教嗣领其学事久之出知蓟州以寛简得民召为詹事长史复除国子监司业时学馆未建师弟子皆寓居民屋有尚屡以为言二十四年朝廷乃大起学舍始立国子监及监官而増广弟子员于是有尚陞国子祭酒儒风为之丕振厯昭文馆大学士前后五居国学其立教以理义为本而省察必真以恭敬为先而践履必端身为师表数十年海内宗之犹昔之宗衡也以年致仕卒年八十六諡文正】达实布哈【髙天锡孙谅子成宗命世其祖父官以居丧辞累迁至大司农英宗居东宫达实布哈撰集前代嘉言善行名口承华事畧并画风圗以进帝览之奬谕曰汝能辅太子以正朕甚嘉之命置圗书东宫俾太子时时观省后退居于家卒　达实布哈原作塔失不花今改】李希贤【辽东人延祐间为临武令爱民礼士狱讼清明常语人曰君子学道则爱人自然生明能防去任后邑人立石颂徳题其额曰学爱】郭全【辽阳人幼丧母哀戚如成人及壮父庭玉又卒居庐三年啜粥面墨事继母唐古氏甚孝唐古氏生四子皆幼全躬耕以奉养既长娶妇各求分财异居全不能止凡田庐器物悉自取朽敝者奉唐古氏以居甘防无乏唐古氏卒全年六十余哀痛毁瘠庐其墓终丧状闻襃表之】明吴成【辽阳人従成祖起兵有功迁都指挥佥事永乐初授都指挥使三従出塞以功进左都督宣徳初以成尝宿卫东宫录旧劳封清平伯三年帝北征従败贼于寛河进候卒赠渠国公諡壮勇】张升【定辽中卫人幼聪悟善属文尝谒巡抚王翺试谕冦檄援笔立就辞气沛然翺大惊异举正统十二年乡举授都司学训导坐诖误谪置隆庆州用荐复为万全都司学训导学舍有井向苦味盐升濬之遂甘冽士人呼为张先生井】陈鉴【葢州卫人正统十三年进士及第迁翰林学士使朝鲜不辱命贤能为人所称厯官祭酒礼部侍郎】顾能【定辽前卫人天顺元年进士授户部主事有清操不妄受人一钱尝监收通州粮尽革诸再往淮安収钱计一嵗所入九倍于昔寻迁本部员外郎至京卒成化初天下清官四员能居都御史杨继宗之次宪宗刻其名于便殿柱上惜不及大用云】耿贤【定辽前卫人由指挥陞都指挥佥事掌都司印及御金复铁岭寻守备宁逺转右叅将分守开原善抚士卒不妄交际致仕归所属悯其清苦各馈金币贤悉分之军士后卒葬城东杏林山与其师顾能墓相近诗人吊之以为师弟双清云】胡深【定辽后卫人早孤育于伯父登天顺八年进士授监察御史刚正嫉邪不避权幸成化初与同官郑已等争慈懿太后山陵事慧星见复与同官言大本未建异端太盛进退赏罚未公财用徭役未省赈济无策备御无方凡八事帝优诏答之又上疏请斥邪奸痛诋大臣不纳深尝巡按陜西诸大臣□被劾恶之坐以按陜时杖杀人谪黔阳县丞稍迁鬰林知州卒于官】刘旺【三万卫人为都指挥使成化间敌入邉与其子塔斯于古城堡设伏伺之敌至出战援絶矢竭突围不得出父子俱殁于阵塔斯原作荅厮今改】兰英【葢州军成化初调广宁守备役于总兵欧信九年春随信追敌于小黑山敌因风縦火军溃信马中箭使英以己马授信得出英遇害巡抚李贡刻辞于墓以表之】刘鼎【东宁卫人成化中为鸿胪序班母姚殁鼎自负土为坟庐墓三年又有定辽左卫人刘定成化中亦以庐墓旌表】孙磐【定辽右卫人少有气节登治九年进士初观政即上疏言近日谏官以言为讳请定建言者为四等最上不避祸患抗弹权贵者其清激浊能补阙拾遗又其次建白时政有禆军国皆分别擢叙而粉饰文具循黙不言者则罢黜之庶言官知警不至旷瘝时不见用寻擢吏部主事正徳元年宦官渐用事磐复上疏言今日政莫甚于内臣典兵乞尽撤各镇中官还京专以兵务责将帅不従及刘瑾得志斥磐为奸党勒之归□诛起河南佥事坐累罢】张经【字天叙沈阳中卫人正徳六年进士授新乐县知县擢监察御史按宣府劾镇守太监丁喜贪肆罪为喜所讦逮系诏狱都御史彭泽及两京监官论辨其诬谪河南河内县典史忧愤卒于途妻子扶柩归嘉靖改元赠光禄少卿】范鏓【字平甫其先江西乐平人迁沈阳举正徳十二年进士授工部主事迁员外郎嘉靖三年伏阙争大礼下狱廷杖迁河南知府嵗大饥巡抚潘埙駮诸请赈文牒勘实乃发鏓不待报辄开仓赈之全活十余万厯迁右副都御史巡抚宁夏鏓为人持重有方畧既莅镇不上首功一意练步骑广储蓄善治闗隘亭障冦为逺徙居数年引疾归起故官抚河南寻召为兵部右侍郎奉诏总理邉闗阨隘奏上经畧潮河川居庸闗诸处事宜帝才鏓甚即命为兵部尚书鏓以老辞帝怒削其籍时严嵩当国而鏓本由徐阶荐天下推为长者惜其去不以罪久之乃卒隆庆元年复官】阎懋官【定辽右卫人嘉靖中为中路逰击三十五年达喇苏以十余万骑入广宁总兵殷尚质急率懋官御之塔儿山敌先突懋官营不为动乃驰攻尚质懋官驰救遂战死初懋官父振先为叅将阵亡懋官继之世济忠义事闻赠都督同知廕子立祠　达喇苏原作打来孙今改】应时盛【辽阳人起自小校立功至山西副总兵为巡抚蔡懋徳所信任贼李自成来攻城城破懋徳欲自刎为其下所救时盛拥之突西门而出顾谓懋徳曰公不负国家时盛安敢负公懋徳遂就缢时盛俟其既絶再拜讫抽弓弦自绞死　本朝乾隆四十一年赐諡忠烈】赵允植【辽阳人任卢龙教谕品行端方勤于训士崇祯庚午　大兵破卢龙允植与妻钦氏并殉难其女亦殉难死】髙应诏【辽东人以指挥同知分防水冶镇明末流贼东下应诏率兵连战破之贼大举入冦复拒之于倪村军援絶遂战死水冶卒全贼退民求得其尸瘗镇之东源　本朝乾隆四十一年】
