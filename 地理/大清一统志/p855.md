<!-- { "loadSidebar": true } -->
　　山川西铭山【在淮宁县东北五里】宜山【在西华县南三十里】宛邱【在淮宁县东南诗陈风宛邱之上兮诗谱陈都于宛邱之侧尔雅释邱邱上有邱为宛邱陈有宛邱郦道元水经注宛邱在陈城南道东王隠云渐欲平今不知所在矣乐史太平寰宇记在宛邱县三里髙有二丈】砚邱【在淮宁县东南寰宇记在宛邱县东南四十里髙五丈古老传云楚王灭陈于此防防军士遂名防邱后人语误为砚邱】清邱【在淮宁县东北寰宇记在宛邱县东北五十里髙二丈五尺古传汉淮阳王尝登此邱逰望闻汉中有清邱故遥取为名】枣邱【在商水县北三十里隋图经云其原邱塘多生枣棘】髙阳邱【在项城县北李吉甫元和郡县志在南顿县南四十里魏应玚兄弟俱有名自比髙阳氏才子故号髙阳邱】秦邱【在项城县西南四十七里古传秦苻坚南征驻此故名邱侧有秦母城亦名秦王城】水邱【在沈邱县南二十里古传汉光武与莽将王寻战于水邱即此】沈邱【在沈邱县东南二十里因春秋或作寝邱因邱立县】武邱【在沈邱东北本名邱头三国魏甘露三年司马昭平诸葛诞曰此克敌之地宜有令名其改邱头为武邱晋太和五年桓温部将竺瑶破燕兵于武邱水经注云颍水又东迳邱头邱头枕水元和志武邱在项城县东南四十里杜佑通典邱头即颍州沈邱县寰宇记在项城县东南四十里沈邱县东六十里】鞍子岭【在淮宁县北二十五里瀖河之南】杏冈【在淮宁县西北】思都冈【在西华县西二十里河南通志女娲氏之遗民思故都因名后讹为思犊冈又道陵冈在县北三十里与扶沟太康接界】山子头【在西华县东北三里髙十余丈上多桃仲春之际烂若红霞】长陵冈【在太康县西南三十五里明初置逓运所于此久废】大吉冈【在太康西北四十里又西北四里又有小吉冈】长冈【在扶沟县治南脉自松少由鄢陵东冶县治折而南城跨其上】柏子冈【在扶沟县东二十里即大扶城冈之东有溺河道迹】天井冈【在扶沟县西二十里水经注渭水东径桐邱南俗谓之天井陵】防冈【在扶沟县东北三十里冈西有湖水前代通漕】雕陵冈【在扶沟县西北二十里魏书地形志扶沟有刁陵冈寰宇记县有雕陵亭荘子逰乎雕陵之樊覩一异鹊盖即此】三晋冈【在扶沟县西北二十五里三冈并峙形势相衔】秦家冈【在扶沟县西北四十里接开封府鄢陵县境冈之西三陂相连接三十六陂水】古黄河【在淮宁县西　本朝乾隆十六年十七年于淮宁境之西北口至牛沟口开濬四十余里河寛四丈深七尺培筑二防旧志州旧无河金明昌五年河决阳武由太康迳州东南至颍州明洪武二十四年河决原武还汴城至州城又东南迳项城入淮三十年河徙入州境永乐九年濬入故道正统九年又决荣阳迳州境由项城入淮宏治中北徙而州境之河遂涸沈邱县志明洪武初黄河自通许县之西支分陈州商水入南顿混颍水东流迳项城入沈邱新治东过旧沈邱逵西古城折而东北为长湾又折而南为私摆渡达北城门外由黄防堆而来入旧黄河宣徳五年淤塞】沙河【自淮宁县南受古黄河水又东受蔡渠水又东经项城县东北又东经沈邱县新安集南又东受枯河水又东经界首集南又东入江南颍州府太和县界盖即蔡颍分流也　按水经注有新沟水首受交口东北流至新阳宋元祐元年知陈州胡宗愈古沙河合入颍处有古八丈沟可以开濬分决蔡河之水自为一支由颍夀界直入于淮诏可功既成谓之新河通志未载考其原委盖与此河相合】瀖河【在淮宁县北蔡河支津也自太康县流入又东经鞍子岭又东经临蔡城北又东入归徳府鹿邑县界注于防河一名典水一名涸河俗谓之黒河乾隆九年开濬计长五千七百五十一丈两岸并筑堤埝】瓦沟河【在商水县南十里自许州临颍县流入又有龙塘河在县西南十二里俱入沙河】清泥河【在西华县西四十里自开封府鄢陵县流入合于颍即汉水也又有栁社河在县西北六里北新河在县东北一里】渚河【自许州临颍县流入西华县境有二口一自西北入一自正西入至县西南十八里合流曰枣只口入于溵水】虹河【在项城县西南本上蔡县包沙诸水之余流旧濶十余丈流迳城内下流迳沈邱县西南入颍又有缕堤河在县北二十里舒阳河在县西门外流鞍河在县西南俱入颍】瓦沟河【在项城县东北八十里黄河支流县东复入黄河】燕城河【上源自太康县西北漳流经县西南又东南流入淮宁县涡河长百余里雍正五年濬乾隆二十二年复濬两岸并筑土堤】颍水【自许州临颍县流入经西华县西南东流至商水又东经府城南与项城县分界又东经沈邱县南至江南颍州府阜阳县界入淮水经注颍水自颍阳东南合潩水又东过西华县北淮水注之又南过汝阳县北又东大防水注之又东南经博阳县城东又东南至南顿县北又东南经陈县南又东南左防交口新沟东出焉自东堰南流经项城县古城北又东右防北水又东经临颍北又东迳云阳二城间又东至邱头又东南至湖城元和志颍水在南顿县西北三十里元和十一年置淮颍水运使运杨子院米自淮入颍自项城入溵金史地理志陈州宛邱项城商水西华有颍水旧志颍水自商水县周家口合沙水又东至州界合清水栁社河水为白马沟又南为颍岐口分为二东流者为沙河入沈邱界其颍水南流经南顿镇又东南经项城北受谷水汾水又东入沈邱境受虹河水又东南经沈邱县南又东南经故沈邱县北入颍水】蔡水【一名小黄河亦名惠民河自开封府尉氏县流入经扶沟县东又南流经西华县界又东流经府城南合于颍集沙水也水经注沙水自合八里沟又南经扶沟故城东又东南与康沟水合又南与蔡泽陂水合又南迳小扶城西又南流迳大扶城西涡水于是分焉又东南有沙水枝凟西南达渭沙水又东南迳东华城西又东南与广漕渠合又东迳长平县古城北又东南迳陈城北又东而南屈迳陈城东谓之百尺沟又南分为二水沙水出焉沟水又东南谷水注之又东南注于颍谓之交口元和志蔡水在宛邱县东一里旧志沙水自扶沟受秦洧东南流自西华县境绕城之西北东三面又东南经李方口又东南入颍亦谓之小黄河按五代周显徳六年引淮入蔡以通陈颍之漕宋时导闵水合于蔡为惠民河陈蔡之粟自此入】
