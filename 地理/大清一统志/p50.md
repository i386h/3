<!-- { "loadSidebar": true } -->
　　【銮舆经此并有御制诗】灌婴城【在唐县西四十里唐河西岸与王陵城相对旧传灌婴所筑晋太和五年秦时苻坚灭追慕容暐至灌城即此】雹水城【在唐县西三十里唐河东岸】大茂城【在唐县西北一百里唐河北岸古隘口也】桞宿城【在望都县东南太平寰宇记桞宿城在望都县东四十二里汉宣帝母王夫人微时与父母别处本桞宿侯国汉书王子侯表曰元朔五年封中山靖王子葢为桞宿侯是也旧志在县东南四十五里有桞宿侯又有桞宿河在村西二里东北逹清苑界今淤】阳城【在完县东南后汉书郡国志蒲阴有阳城水经注阳城故城在阳城淀西北蒲阴县西北三十里通监晋隆安元年燕主寳闻魏王珪攻信都遣赵王麟攻阳城旧志在今县东南五十里】尧城【在完县西南八里水经注望都城东有一城名尧始城又苏水经尧始亭南旧志今县西南八里有尧城社　本朝乾隆二十六年】
　　【皇上巡幸五台銮舆经此有】
　　【御制尧城诗】甘城【在完县西北三里水经注蒲阴县西昌安郭东有舜氏甘泉及舜二妃祠旧志今县西北三里有甘泉村】朝阳城【在完县西魏书地形志望都有朝阳城旧志县西南十里有朝阳村】侯世城【在蠡县东北水经注滱水又东北经侯世县故城南】郭丹城【在蠡县东北四十里九域志宋与辽相持筑此城以约和至今名为和甸】易京城【在雄县西北后汉书公孙瓒传瓒破擒刘虞尽有幽州之地前此有童谣曰燕南垂赵北际中央不合大如砺惟有此中可避世瓒自以为易地当之遂徙镇焉乃盛修营垒楼观数十临易河通辽海魏志瓒与袁绍战走还易京固守为围堑十重于堑里筑京皆高五六丈为楼其上中堑为京特高十丈自居焉建安四年为袁绍所破魏书地形志易县有易京水经注易京城在易城西四五里赵建武四年石虎自辽西南逹易京以京鄣至固令二万人废坏之今者地壁夷地其楼基尚存犹髙一丈余基有井世名易京楼即瓒所筑也杜祐通典易京城在归义县南十八里】阳闗城【在雄县西相传守将杨延昭守闗南时所筑】祭过城【在安州西北徐水入滱处水经注徐水又东南经一故城北俗谓之祭过城】安都城【在髙阳县西南三十八里汉文帝四年封齐悼恵王子志为安寜侯即此又县西有广信军新城宋熙寜中议移广信军于此因筑北城寻废】三台城【在新安县西太平寰宇记在容城南三十五里城记云燕魏二国分易水为界燕筑三台登降耀武汉赤眉贼起兵于此亦筑此三台旧志在今新安县西二十里亦名刘盆子砦下有洞】戾城【在新安县西十里相传戾太子所居北一里又有涞城】梁门砦【今安肃县治战国时赵汾门也史记赵世家孝成王十九年与燕易土以龙兑汾门临乐与燕后汉书郡国志北新城有汾水门水经注武遂津北对长城门谓之分门亦曰分水门又谓之梁门太平寰宇记静戎军本易州宥戎镇周为梁门口寨在州东南九十里太平兴国六年升为静戎军割遂城县三乡属焉九域志是年以静戎县为军治景徳元年改军县俱曰安肃旧志有南城在今县南一里】旧大寜都司【在府治西明洪武二十年建北平都司于大寜建文三年燕王迁此永乐初改为大寜都司领卫十一千户所一有保定左卫保定左右中前四卫俱在都司治西又有保定后卫在都司治东今皆裁　按元刘因有宣化堂记即大寜都司之后堂至元中治中周孟戡建】云川故卫【在雄县治北明洪武初置永乐中迁于白杨口】督亢亭【在新城县北一里紫泉芹河之间遗址突峙髙二三丈又见涿州及固安县葢自易州涞水以东及涿州固安之界皆古督亢地也】郦亭【在新城县西北水经注郦亭沟上承督亢沟水于逎县之东南流歴紫渊东余六世祖自涿之先贤乡爰宅其阴西带巨川东翼兹水枝流津通纒络墟圃匪直田渔之赡可怀信为逰神之胜处也旧志今有郦村郦哥荘皆在县西北四十里】三梁亭【在望都县东水经注博水东南经三梁亭南疑即古勺梁也竹书纪年曰燕人代赵围浊鹿赵灵王及代人救浊鹿败燕师于勺梁者也今广昌东岭之东有山俗名曰浊鹿罗地势相隣或近是】解渎亭【在祁州东北后汉阳嘉初封河间孝王子淑为觧渎亭侯即灵帝之祖也元和郡县志解渎故城在义丰县东北之九里】安郭亭【在祁州东南水经注滱水自任邱城又东南经安郭亭南汉武帝元朔五年封中山靖王子传富为侯国】白卫村【在清苑县西南石晋开运二年败辽于阳城师还至白团卫村今有白村在县西南四十里又有白集在县西南三十里】防梁村【在清苑县西南十里宋史真宗纪咸平二年镇定都部署言败辽于防梁路旧志鸡水经此有石梁谓之防梁】黄村【今定兴县治金史地理志涿州定兴县大定六年以范阳县黄村置割涞水易县近民属之】藻西庄【在满城县一亩泉傍元刘因曽卜居于此】驻跸庄【在新城西北三十五里元至治中英宗逰畋于此尝赐丞相拜住为别业俗呼髙密店】六家庄【在髙阳县西南六里金定兴四年封伊拉仲奕努为河间公以献蠡安深州河间肃寜武强饶阳六家庄郎山寨焉今为六家庒社伊拉仲奕努旧名移刺众家奴今译改】光春宫【在安肃县界金史章宗纪泰和三年勅行宫名曰光春其朝殿曰兰皋寝殿曰辉寜地理志遂城县有光春宫行宫】建春宫【在新安县治西南为金章宗行宫明改为行太仆寺】韩家宫【在安州邉吴村东相传宋韩琦为定州路安抚使筑此】万巻楼【在府治内元守帅贾辅建以经传子史百家法书名画别为九等置其上又邀致郝经筑堂楼侧以居之经有记】横翠楼【在府内北东元张柔建刘因有赋】鸣霜楼【在府治东北明宣徳间知府周监建】卷石楼【在清苑县北郭明知县崔泌之筑硕果园建楼其中】齐云楼【在安州城西北隅金大定间郡守完顔安逺建】读书堂【在满城县抱阳山东北岩下圣教寺中唐张説读书于此一名张燕公石穴下名相公堂又元郝经读书堂在县铁佛寺经自有记】拟江亭【在安肃县南十里元泰定间知州髙侯建张辛为记】北海亭【在定兴县东南十五里明鹿善继讲学之所】望山亭【在雄县城内元皇统二年建后改名均乐亭】解渎亭【在祁州东北水经注滱水经解渎亭南即此】云锦亭【在安州城东南隅金郡守完顔安逺建下临清沟荷渠覆水故名】髙阳闗射亭【在髙阳县东旧城宋初建梅尧臣有诗】万木亭【在髙阳县北门外】望马台【在清苑县东北一百里宋将杨延昭筑以相马】北台【在唐县西明统志慕容垂都中山时尝登北台望马耳山】天风台【在唐县西北葛洪山巅相传洪隠居修炼之所】驻驾台【在雄县东七里相传周世宗驻跸于此又城子台在县东南八十里平地突起状若城垣晾马台在县西北三十里髙数丈相传燕魏分易水为界筑二台以登涉而耀武　按晾马一名凉马后燕録慕容垂自凉马台结筏而渡曹学佺名胜志谓此此地容城县东二十余里亦有晾马台相传杨延昭筑】爱景台【在雄县北宋何承矩筑见后山丛谈】髙阳台【在髙阳县东旧城宋曽布镇髙阳时所筑】抱阳南轩【在满城县抱阳山中亦名继志庵宋绍圣间亓仲良父子讲业于此】百花屿【在清苑县城南双溪上亦名百花园】矮松园【在清苑县城西南隅元刘因有矮松赋即此】髙氏园【在府城东北隅元郡人髙氏所创景物秾秀人皆逰赏内有翠锦堂刘因为记】古木厰【在唐县西三十三里唐河东岸】石柱【在定兴县西北太平寰宇记石柱在易县东南三十里临易水州郡志云魏末杜葛乱杀人如麻齐神武拾遗骸塟于此立石柱以志之】
　　闗隘倒马闗【在唐县西北一百五十里水经注滱水东迳倒马闗闗山险隘最为深峭元和郡县志倒马故闗在唐县西北距县一百二十里山路险峻马为之倒固名胡三省通鉴注自蔚州广昌县东山南出倒马闗至中山山上曲阳县闗山险隘石迳逶迤沿途九曲诚控扼要地也闗隘考倒马闗有二城上城明洪武初建景泰三年以上城卑隘于城南三里复筑下城南号横冈北临巨水屯驻官军成化以来相继増修屹为重镇旧志明初设巡司防守景泰三年増设守御千户所嘉靖二十九年设倒马闗叅将　本朝初设副将顺治十年改设都司佥书与居庸紫荆称为内三闗　按汉志代郡有常山闗顾祖禹方舆纪要以为即倒马闗刘昭后汉书注引博物记唐闗在中亭西北百里计其道里亦即今倒马闗也】八渡闗【在唐县西北一名马溺闗水经注晋地道记曰望都县有马溺闗中山记曰八渡马溺是山曲要害之地闗势带接元和郡县志八渡故闗在唐县西北二十里太平寰宇记有水屈曲八渡水上置闗因名汉戍也县志闗在县西北六十里即横河口十八渡也明移置军城巡司于此　本朝乾隆十五年】
　　【皇上巡幸五台銮舆经此有】
