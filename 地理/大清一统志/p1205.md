<!-- { "loadSidebar": true } -->
　　山川麦山【在南昌县南三十里逺望如墨又名墨山或名脉山】渐山【在南昌县东南六十八里竦立卓笔俗名尖山南接进贤县界】斜山【在南昌县西南十五里又名霞山】钓矶山【在新建县西十里章江西山广百步四周皆水旧传洪崖先生钓游处】西山【在新建县西章江门外三十里一名南昌山即古散原上也或作厌原山道家以为第十二洞天郦道元水经注石头注步西二十里曰散原山叠嶂四周杳防有趣西北五六里有洪井飞流悬注其深无底旧説洪厓先生之井也北五六里有风雨池山髙濑激激着树木霏散逺洒若雨西有鸾冈洪厓乗鸾所憩泊也四周有水谓之鸾陂冈西有鹤岭云王子乔跨鹤所经过有二厓号曰大萧小萧言萧史所游萃处也乐史太平寰宇记南昌山在县西三十五里髙二千丈周三百里跨南昌建昌新呉三县宋余靖记西山岩岫四出千峰北来其势髙与庐阜等而不与之接余山则枝附矣】罕王山【在新建县西六十里又昭山在县西八十里】李岐山【在新建县北一百四十里鄱湖西春夏水髙其巅独露舟楫值风涛者皆泊其下】吉州山【在新建县北一百八十里上有居民世传秦时移此】松门山【在斩建县北二百十五里寰宇记其山多松北临大江及彭蠡湖山有石镜光明照人谢灵运入彭蠡湖口诗云攀崖照石镜牵叶入松门】几山【在新建县东北一百四十里屹立湖中有石槁钓台仙岩诸胜】担石山【在新建县东北一百八十里豫章记担石山如石堆湖心遂成小山寰宇记担石湖中有两山其孔如人穿担状】大球山【在新建县西南七十里相连有小球山】逍遥山【在新建县西南八十里道家以为第四十福地山之阳有许旌阳玉隆宫又有逍遥山在宁州南六十里髙十丈周七十里髙峻幽僻人迹罕到】鸡笼山【在新建县西北十里其山盘旋耸秀东枕大江登临最胜】铜山【在新建县西北寰宇记南昌山迄逦相接者呉王溪铸钱之山时有夜光遥望如火以为铜之精光县志又有铜尖岭在县西南七十里】钟城山【在丰城县东四十里前为城冈山下有瀑泉大旱不竭】槠山【在丰城县东六十里接临川县界山多槠木有徐孺子读书台】凤凰山【在丰城县东七十里晋升平中鳯凰将九雏见于丰城山即此下有九子池右为道人山又宁州北二百步亦有鳯凰山上多灵草】赤冈山【在丰城县西二十里唐置呉臯县尝治于此又二十里为金墎山】始丰山【在丰城县南七十里寰宇记即神仙三十七福地之一县志山用十里髙三百丈上有药臼洗药池石壁上有白玊蟾影及手书山西有仙人掌石碁局】罗山【在丰城县南八十里晋罗文通学道于此山顶有池冬夏不竭一名池山富水所出】尧山【在丰城县南一百五十里上有尧坛接临川县界】杯山【在丰城县南一百五十里周百里形如覆杯丰水所出】龙头山【有三一在丰城县北十里又名矶头山上有曲池亭章江至此折而东流故名下为金花潭一在进贤县北为西河之委一在奉新县东北三十里周遭环水】龙门山【在丰城县东南一百里前有七寳峰下有龙湫泓涵澄澈深不可测有石坚润可为砚又宁州东北三十里亦有龙门山洞穴玲珑寛广可通行人下有清水岩多产兰蕙黄庭坚以为天下絶胜处】澄山【在丰城县西南一百四十里有水澄澈土人取以造面色如丹砂又名孤山】马鞍山【在丰城县西北六十里延表百余里巉岩崄崎元邑人陆叔祥凿石开道其上又有马鞍山在武宁县西百里】乌石山【在进贤县治西二百步多巨石色皆黑】三台山【在进贤县南儒学前一曰鳯台一曰鸾台一曰鹤台骞翥秀特下瞰常河九曲】杨梅山【在进贤县东五十里】栖贤山【在进贤县东七十里旧名小天台山唐时戴叔伦读书于此今改名有雄岚峰润陂水出焉】英山【在进贤县西十五里临青岚湖通邑水口所闗上有仙井】槲山【在进贤县南四十里多槲木冬夏长青唐臧嘉猷此一名臧山】北山【在进贤县北百里濵鄱湖四周皆水其土平衍利耕作居民千余户元巴延子中此巴延旧作伯顔今改正】龙岐山【在进贤县北百余里鄱湖南岸】钟山【在进贤县西南五里旧志一名上下破山二山临水破裂元大徳间于此得铜钟十二】麻山【在进贤县西南二十里上有麻姑坛豫章记晋王郭二仙憩息之地后包真人于此升奉有龙井祷雨輙应】金山【在进贤县西南四十里昔尝产金下有淘金井与临川县界接】登髙山【在奉新县治北百步一名龙山又名狮山其巅平坦旧为射圃毎九日士女登髙于此山北有井曰冯井井有墙延袤数百又俗呼仓城相传汉时冯氏仓塲故址】磐山【在奉新县西二十里寰宇记太史城东南有磐山县志山势蜿蜒踞水陆之冲汉末刘表从子磐尝据此因名】九仙山【在奉新县西一百里北有温泉池其汤一温一沸】百丈山【在奉新县西二百十里旧名大雄山寰宇记山有呉猛修道处雄杰葱秀不与羣山伍因以名之县志百大山周四十里与宁州接界危峦秀嶂杰出西北最髙者曰大雄峰前则平原坦夷四山环拱东有迦叶峯南有灵境亭驻跸峯北有野狐崖凤凰埚笋石西北有流觞曲水唐宣宗甞至此避暑凿石引泉为九曲每曲置石墩为坐石梁跨水以通往来元人赵孟頫书流觞曲水四字镌于石】岐山【在奉新县东南三里扼南北二水之衢平对诸峯如拱揖状为游观胜区】驾山【在奉新县西南三十里旧志相传唐宣宗在潜邸时尝逰此故名其南有王见山又南有乌龙山】华林山【在奉新县西南五十里寰宇记昔浮邱公居之所今南峯号为浮邱岭其山三峰竦峻髙险危秀周回百里县志在县西南四十里一名浮云山半属髙安山腰有李八百石洞南有浮云宫宫前有剑池丹井】晏嶂山【在奉新县西南八十里四面如屏南有刘仙岩风洞】药王山【在奉新县西北五十里寰宇记上有药王庙因名其山盘险而上及顶平濶可二十里中有湖水澄深无底湖岸四时花木芳秾风景异于他处县志亦名药王山上有寳莲湖西南有琵琶峰雷公岩邹公洞龙须洞鳯凰池诸胜】乌岚山【在靖安县南二十里接奉新县界岚一作蓝】呉憩山【在靖安县北五里相传晋呉猛尝游憩于此故名其东为绣谷山山半瀑布如练其西为白云山】石门山【在靖安县北四十里勒潭之右县志上有寳莲峰即马祖道一卓锡之地峯侧有宴坐岩】洪屏山【在靖安县北七十里四围壁立路止一线可通行者畏之】金城山【在靖安县西北五里马湖山其麓】葛仙山【在靖安县西北二十里接豫章志仙本楚人汉末隠此或云即葛洪也有炼丹坛坛左有葛仙庵明正徳间土防胡雪二立塞山上即玛瑙崖是也】桃源山【在靖安县西北四十里胜防宛茗武陵上有仙姑坛及龙须药臼车庙等九洞其水注下南与毛竹磉水合唐校书郎刘眘虚尝居此号为孝弟乡一云是宋支离翁刘子虚居趾相近为石门山山有寳峰院唐权徳舆有碑记又有名山洪刍祐圣院记云右鹤岭而左名山长溪出焉】凤山【在武宁县东五里下瞰修水】东山【在武宁县东三十里世传丁令威化鹤之所】梅崖山【在武宁县东八十里汾水出此】四望山【在武宁县西五百步】七里山【在武宁县西一里其山陡峻下畋龙潭不通行道宋邑人李宗道于山腰凿路七里许明治中移凿山下行者便之】罗坪山【在武宁县西六十里又西十里为赤冈山】辽山【在武宁县西七十里髙大险逺为邑巨镇】严阳山【在武宁县南四十里相传严阳尊者结庵于此有石镬泉二自石中出】白崖山【在武宁县南九十里孤髙险峻】朱家山【在武宁县南百二十里相近为半山俱按靖安县界山路崎岖旁临溪涧不宜车马】玉枕山【在武宁县北一百八十步】神童山【在武宁县北十里宋周天居此举神童科故名官塘水出此】伊山【在武宁县北三十里有龙秋】双峤山【在武宁县北十里双峰并峙碛溪水出此相近为南臯山双港水出此南入修水】武安山【在武宁县东南二十五里】三巻山【在武宁县东南三十里下有羊肠径鳯口港出此】桞山【在武宁县西南四十里以唐桞浑尝于此而居】大孤山【在武宁县西南百四十里孤髙险防修醴水出此相近为银炉山清江港出此】了髻山【在武宁县东北四十里形如了髻箬溪港出此】石镜山【在武宁县东北四十里有石壁色黑如镜鉴物分明相近有重岩山人迹罕到又十里为三山有三港水南入修江】鲁溪山【在武宁县东北七十里枕鲁溪上有石佛洞世刘真人修道处王象之舆地纪胜洞幽防嵌空有楼台宫阙之状峭壁瓌竒龛象交列有真仙古佛之容仪虽絶世工巧追琢不能及】杨新山【在武宁县东北一百四十里与湖北兴固州接界】太平山【在武宁县西北八十里烟港水出此】九宫山【在武宁县西北一百八十里其隂湖北通山县上有瀑布下有温泉】旌阳山【在宁州东一里寰宇记独立峻秀烟云回泊旌阳许君曽游故名州志山隔修水横截湍流上有醮星坛】梅山【在宁州东五里上多梅树】龙峰山【在宁州东四十里】鸡鸣山【在宁州西五里旧名鸡鸣峰寰宇记青岚峭絶上无人迹每闻鸡鸣状若天鹍之类】鹿源山【在宁州西八里寰宇记舆瀑布水相去一里上有九峰婉转廻顾势似相揖古老相传昔有仙人尝乗白鹿出入其间故名】九龙山【在宁州西四十五里其峰有九髙千余仞上有灵泉怪石又西十五里有龙泉山其巅有水冬夏不竭相传有龙伏其中】摄仙山【在宁州西七十里中有二岩岩各有穴下有龙潭相近为巉岩山中有四十余穴毎天晴穴内风出子午邜酉时尤盛】南屏山【在宁州西八十里修水上台源之滨相近为乌石山】明山【在宁州西百里后有石窦径二尺五寸深尺余水常不竭】百口山【在宁州西一百十里周二十里有坑百余故以名】大湖山【在宁州西百四十里髙千丈周二十里其顶寛平有池广六大泉流不竭注下为百菖水】黄龙山【在宁州偏西一百八十里与湖北通城县相接一名辅山髙千余仞顶有湫池嵗早祷之輙应东南十里有鸣水洞水行两石间髙数十丈直下声如雷流十余里始违平田相近有青龙山】幕阜山【在宁州西一百九十里寰宇记山髙千余大周廻一百二十里按呉书云刘表从子磐为寇于艾西呉以太史慈为建昌都尉拒磐于此置营幕乃以名焉县志与湖北通城县相接上有繋舟峰列仙坛滙沙芙蓉二池海棠仙人二洞下有二水东合修水西合焦水相近有柏山汩水出焉】南山【在宁州南二里上圆下方悬崖峭壁下瞰修江崖口有藏龙洞下有钓矶及玉溜积雪石】垒金山【在宁州南十五里有髙冈亭飞龙阁招黄台石门诸胜】东岭山【在宁州南八十里根盘二十余里路通一线多产兰菌山下分三路达筠洪相近为鲤鱼山】东乡山【在宁州南百里】东津山【在宁州南一百二十里周二十里宋时余奭凿为通道】海湖山【在宁州东南四十里势如列屏相近有弥王山有水入安坪水】北岭山【在宁州东南六十里连亘三十余里以居驿道北故名相近为洞山周十余里】毛竹山【在宁州东南一百二十里南跨武宁髙数千仞周二百余里势连东津山产毛竹故名图经此山路塞宋治平间余奭开凿至烂泥坪始通往来】大幽山【在宁州西南八十里延表二十余里前后深涧幽涧中有金鸡桥】血木山【在宁州西南百四十里延袤十里亦名血树山寰宇记在分宁县西南二百八十里与刘阳县分界山多血木故名】黄蘗山【在宁州西南一百五十里与铜鼓石对面相近有仙羊寨山】大沩山【在宁州西南一百五十里周四十里西通浏阳东通新昌南通萍乡林木茂盛昔为盗薮明万厯中设铜古石营守备于此】龙安山【在宁州西北九十里旧志宋末黄介率乡民保聚于此】白湖岭【在南昌县南九十里接进贤县界其南有白水湖故名又名曰狐峰】梅岭【在新建县西三十里西山汉元鼎五年楼船军杨朴请击东越屯豫章梅岭以待命即此上有梅仙坛俗梅福学仙处其南有葛仙峰下有川曰葛仙源北有桃花岭又西有缑岭皆在西山】雷王岭【在新建县西南二十里西山脉处中祀雷神一名雷峰岭其南为呉王岭有呉庙祀孙防】蜜岭【在丰城县西十五里又名仙姑岭下有蜜泉味甘美】梅仙岭【在丰城县西二十里相传梅子真尝炼丹于此又连珠岭在县西九十里】师古岭【在进贤县东六十里钟陵港水出此】罗溪岭【在进贤县西二十五里其麓有溪】泉岭【在进贤县西四十里顶上有泉下注于涧冬夏澄澈】雾岭【在进贤县南百步许环迤如帯元大徳中县尹赵铨凿为衢道旧有税课局明正统中废又盘贤岭在县南三里世传宋朱子与吕祖谦游此】香炉岭【在进贤县东南四十里亦名香炉峰通济池陂二港水出此】野塘岭【在进贤县东南六十里一名野塘峡接东乡县界有泉利灌溉】流岭【在进贤县西南二十里有石泉流不竭又名郑公岭】北岭【在进贤县东北十里有泉东注洪源又寻江岭在县东北十五里明初取鐡于此】虬岭【在奉新县东南二十里半属髙安】黄土岭【在武宁县北百二十里接湖北兴国州界黄土岭水出此】八叠岭【在宁州南一百二十里接奉新新昌二县界】谌母峰【在靖安县北十里相传东晋时有谌母得道于此】横冈【在南昌县东南四十里】翻车冈【在新建县西南四十里上有许仙庙又彩鸾冈在县西八十里与逍遥山相近上有防仙亭故址】龙冈【在靖安县西南四十里相近有双峰髙秀挺出下有瑶坛石炉相传为仙人遗迹】洪崖【在新建县西四十里西山一名伏龙山左右石壁斗絶飞泉奔注下有炼丹井亦曰洪井相传洪崖先生得道处】雷岩【在武宁县南八十里一名雷洞险不可入】双泉岩【有二一在宁州西一百二十里岩口可容百人有池澄澈一在州东泰乡其中幽邃有水通武宁之康滩】秦人洞【在新建县西五十里齐源岭侧尝有人秉炬入行五里许豁然开朗有泉横不可度】天寳洞【在新建县西八十里西山最胜处洞口有石泉状如水帘注山下金钟湖宋尝遣使投金龙玉简于此】翔鸾洞【在新建县西山明统志石洞敞豁可容数十人景物清旷相传唐明皇公主于洞之南洞侧有欧阳拾遗书堂】投龙洞【在奉新县西南四十里旧名浮邱石室唐明皇于此投金龙故名】白水洞【在奉新县西南七十五里金港一名大澎潭两岸峭壁髙十余大夹港石巉流怒喷如线】牛皮洞【在武宁县西南五十里长田港水出此】龙须洞【在武宁县西北三十里路径险仄龙须水出此】相公石【在新建县西六十里舆地纪胜石室嵌空可容数人宋齐邱访陈陶尝憩于此至今名相公堂】石柱【在宁州西府二百里郁江口周二百五十步四面如削下有神祠】章江【在府城西章江门外濶十里一名赣水即古湖汉水也自临江府清江县流入丰城县界经县西又北经南昌县界又北经新建县界又北注鄱阳湖入南康府星子县界水经注赣水过新洤县西又北过南昌县西旴水蜀水注之又北厯南塘又迳谷鹿洲又北迳县城西又北厯度支步又迳郡北为津步又东北迳王步又北迳南昌左尉西又北迳龙沙西又迳椒邱城下又厯钓圻邸阁下又北迳鄥阳县除水注之又与鄱水合又有僚水入焉省志赣江自清江北流经丰城西为剑江绕而北触矶头山绕而东行至县东北数里复折而北名为曲江形如半月中分三潭亦名金花潭又北丰水注之又北受雩韶水过龙雾洲入南昌新建二县界杭溪水合瑞州水东流入之潴为象牙潭北流经府城西为章江又北受修江诸水滙于彭蠡府志章江流至城南之南浦别为支流沿城南陬而复合中裂三洲民居其上为石桥以济下流绕城西北入西鄱湖俗名西河】东湖【在府城东南隅水经注东大湖十里二百二十六步北与城齐南縁回折至南塘水通大江増减与江水同汉永元中太守张躬筑塘以通南路兼过此水冬夏不増减水至清深鱼甚肥美毎于夏月江水溢塘而过居民多被水害至宋景平元年太守蔡廓西起堤开塘为水门水盛则闭之内多则之自是居民少患矣唐书地理志南昌县南有东湖元和三年刺史韦丹开南塘北门以节江水府志今湖仅周五里又分为西北二湖故豫章城中有三湖九津之説九津者三湖之所泄也水出城下水闗桥置内外闸湖强则放之逹江江湖俱强则闭外闸引湖水达濠东北滙蚬子艾溪二湖趋杨家滩以入东郡湖】南湖【在南昌县东五十里源出进贤县罗汉岭东北流八十里合三阳水入鄱湖】鄱阳湖【在新建县东北跨南昌饶州南康九江四府之境长三百里涧四十里即古彭蠡也一名宫亭湖隋时以接鄱阳山故人名鄱阳寰宇记宫亭湖在州北水路二百四十三里圆经鄱阳湖东至饶州府余干县西至新建县之荷陂里南至进贤县之北山北至南康府都昌县其南归南昌界者则为官亭湖县志鄱阳湖在县东北一百五十里谓之东鄱湖官亭湖亦作防亭湖在县北一百八十里谓之西鄱湖寔一湖也】药湖【在新建县西南一百三十里接丰城县界周四十余里石龛龙潭瑞河北十九汊水流注于此下入象牙潭】百斤湖【在丰珹县东十里广百余顷溉田五百余顷又株湖在县东十五里长十余里溉田千余顷赤湖在县东二十里广二三里溉田五百余顷铜湖在县东二十五里上通丰富水下接抚河绵亘三十里】坪港湖【在丰城县南接丰富水一县水所钟溉田五百余顷又蛟湖在县西十五里约长五里源剑池东北流滙为湖流入长乐港溉田二百余顷】敖家湖【在丰城县城西广袤百亩外为敖家珰内为里珰为县要害又有杨桞湖亦广袤百亩滨于里珰】莲花湖【在丰城县北五里溉田百余顷其水流绕县治名腰帯水】日月湖【在进贤县北二十里一名洪源湖池陂水所滙中有二小山东曰日西曰月水涸则分为二涨则合为一北流入鄱湖中有石人滩】军山湖【在进贤县北四十里延袤五十余里县志县境之水日月军山二湖为最大而总入于鄱湖】青岚湖【在进贤县西北英山之北一曰青南湖以清溪南阳二水皆出于此也又曰洞阳湖中有闪山】白沙湖【在进贤县西北亦曰武阳湖□南昌之大小沙湖相连延袤四十余里】武阳水【在南昌县东自抚州府临川县流入又北迳新建县界入东鄱湖亦名抚河即古旴水也汉书地理志南城县旴水西北至南昌入湖汉水经注旴水流迳南昌县南西注赣水县注水在县东三十五里源出旴江自临川北流迳此号武阳渡一名辟邪渡又北入宫亭湖】西洛水【在南昌县东南七十里源出旴江东北流入武阳水】铜源水【在新建县西三十五里源出香城南又香城源水在县西八十里源出香城山曲折注于洪崖入鸾陂】白沙水【在新建县北八十里樵舍镇下西北流迳昌邑城东南至神塘湖转流入溉江口又李岐水在县东北流迳赵家旴东至渔门口入鄱湖】蜀水【在新建县西南一名筠河又名瑞河又名锦江自瑞州府髙安县流入合于章江汉书地理志建城县蜀水东至南昌入湖汉县志水在县西南六十里至县境象牙潭入章江】呉源水【在新建县西南七十里亦名黄源水源出县西南萧峰下萦流六十里入蜀水又芭蕉源水在县西南五十里源出施仙岩合霞源潘源二水萦流七十里入蜀水又麦源水在县西四十里白石源水在县西三十里皆流入蜀水】丰水【在丰城县南寰宇记水在洪州南一百八十里丰城县东南杯山所出县志源永丰县界北流厯长安长乐二乡绕剑池由县西长乐港入江毎春涨江水逆入为患明永乐中设堤障之导其流东入县南三溪津至石滩与富水合又绕故城至县东南二十里呉城渡与槎水合又迳县东至小港口入章江】富水【在丰城县东南源出罗山东流防丰水槎水入剑江】槎水【在丰城县东南源出县南猴峯西北流至呉城与丰水合隋地筑堰三十余所以利灌溉】雩韶水【在丰城县东南一百一十里抚河支流也自临川县北分出名横汉河西北流入县界合溪水至大港口入章江又溪水在县东四十里槠山之南东北流与横江诸水合入雩韶水】杭溪水【在丰城县西北源出介山西流滙于药江滙】润陂水【在进贤县东七十里源出雄岚峰北流滙为阳方湖又东北入余干县界瑞洪镇入鄱湖】三阳水【在进贤县北六十里上源在县西曰南阳洞阳武阳三水合流故名诸水皆防于此又北经南昌县东北界滙鄱湖】冯水【在奉新县南源出县西界北流入南康府安义县界至新建县西北慨江口入章江即古上僚水也水经注僚水导源建昌县东迳新呉县又迳海昏县分为二一水东北出豫章大江谓之慨口寰宇记奉新县冯水汉迁江东冯氏之族于海昏西里赐之田曰冯田水因以为名县志亦名奉新江在县南一百五十步源出百丈山流至侧潭深可载舟又东流百余里经县南又东北至新建义安与靖安安义之水合又至建昌涂步与宁州武宁建昌之水合又至芦潭入豫章江】龙溪水【在奉新县西二十里源出药王山东流合冯水旧传梁天监中获四目龟于此】华林山【在奉新县西南四十里源出华林山径同安奉新二乡至冯田渡入冯水】双溪水【在靖安县西源出毛竹山分为二南水经县南北水经县北其二支分绕县治故名双溪至县东合流入安义县界□冯水合】桃源水【在靖安县西北源出桃源山九洞又石掌滩亦出桃源山皆南流入双溪】碛溪水【在武宁县东门外源出双桥山南流迳县东绕城而西至县南入修水又有双港水源出南阜碛溪二山陂田港在县东北三十里源出升仁乡诸山箬溪港在县东北六十里源出丫髻山鲁溪水在县东北七十里源出鲁溪山俱南流入修水】修水【在武宁县南一百步源出宁州西东北流过州南经县界又东入建昌县界汉书地理志艾县修水东北至彭泽入湖汉行六百六十里水经注修水出艾县东北迳豫章宁县又东北迳修水县又东北注赣州宁州志水源出黄龙山东北流合募阜山水又东合东津水又东合百葛水又东合杭口水又东合髙城港又东南合武宁乡水又东迳州南至旌阳潭合修水又合安坪水又东合呉坊水又东合梁溪水曰梁口又东合鹤源水又东入武宁县界省志修水流迳武宁县南合宫塘源港鲁溪水又南受清江长田杨浦石镬鳯口北受茶培东北受陂田箬溪东受碛溪诸港水又东北流入建昌县界以其修逺故曰修】髙坪水【在武宁县西六十里源出大原郭坑诸山又烟巷在县西四十里源出太平山俱南入修水】白石港水【在武宁县西南四十里源出小流山斜港又修醴水源出大孤山长田港源出牛皮洞邓埠港源出杨港山杨浦港源出岩阳山俱自县西南北流入修水鳯口港在县东南五里源出石视三巻山亦北流入修水】清江水【在武宁县西南八十里源出银炉山北流入修水亦名义溪义浦昔有周姓者七世同居其上故名又县西南有杨湖港源出宁州大源山北流至县界合清江入修水】汾水【在武宁县东北亦曰分水泉源出梅崖山西北流七十里入湖北兴国州界合杨新河】秀水【在宁州治东源出鳯凰山南流入修水又安坪水在州东二里源出毛竹山北流入修水】梁溪水【在宁州东七十里源出程山北流迳小港入修水】东津水【在宁州西一百十里源出东津山又杏花水在州西百九十里源出募阜山俱东流入修水】汨水【在宁州西源出州西南柏山西流入湖南平江县界】武宁乡水【在宁州西南二百四十里源出大沩山东流合东乡水至龙嘴崖入修水东乡水在县西南一百二十里源出祥云山东北流至赤江津入武宁乡水又鹿源水在州西八里源出鹿源山南流经直港入东乡水】鹤源水【在宁州东北寰宇记在分宁县东北七十里冬夏不竭田畴頼之常有羣鹤饮集故时人呼为鹤源州志源出武宁九宫山南流至石岐渡口入修水】百菖水【在宁州西北九十里源出大湖山东流经大石渡口至马鞍子湖入修水又杭口水在州西五十里源出小流山东南流出三港口入修水曰杭山石】大横溪【在靖安县北四十里源出寳峰寺侧又长溪出县西北各山下流俱入修水】池陂港【在进贤县东四十里亦名南阳水源出香炉峰西北流入洪源湖又北滙于军山湖入鄱湖又通济港在县东南源亦出香炉峰北流滙军山湖钟陵港在县东五十里源出师古岭流经润安渡入湖】长乐港【在进贤县南三十里亦名臧溪以臧嘉猷居此得名又县东南三十余里有优游源水县东南五里有院泽水俱源出槲山流合臧溪至县东南入城又北出城绕城北入青岚湖】罗溪港【在进贤县西二十里一名清溪源出罗山岭流至英山北入青岚湖又北入南昌县界为南湖】官塘源港【在武宁县西亦名腰帯水源出神童山南流经县西门入修水明宏治中山水冲突穿县治入江嘉靖中障复故道　本朝顺治五年改流经县治前入于修水】百花洲【在南昌县东东湖北宋绍兴中尝习水军于此】蓼洲【在南昌县百花洲西南南塘湾外两洲相并水自中流入章江上有居民数百家即水经注所谓谷鹿洲旧作大艑处也唐天祐三年淮南秦裴攻洪洲军于蓼洲即此又有黄牛洲在县西南一里郭家洲在县南十里相近又有呉家滕家二洲】凤凰洲【在新建县西章江中自章江门外横亘而北抵石头口如鳯翼然又子洲在县西北章江中周二十里有居民百余家】三洲【在丰城县北三里石堤外上洲曰杨林中曰牛宿下曰金鸡又有白洲在县北十五里为下流水口又杨柈洲在县西南二十五里】龙雾洲【在丰城县东北四十里江中又有橘林旧志明时有渔者得金钟于此亦名金钟口】龙马洲【在进贤县北军山湖畔亦曰龙马坪宋徳祐三年元兵逼抚州州密祐逆战于进贤坪进至龙马坪即此】石头渚【在新建县西北水经注赣水西岸有盘石谓之石头津步陈书萧勃举兵广州新呉洞注余孝顷举兵应勃遣其弟孝劢守都城自出豫章据石头寰宇记晋殷羙为豫章太守都人附书百余封行至石头渚以书投氷中曰殷洪乔非是致书邮故时人号为投书渚县志石头津在县西北十里今为石步镇置石头驿】南浦【在南昌县西南广润门外往来舣舟之所章江至此分流唐王勃诗栋朝飞南浦云即此旧有南浦亭宋王安石有诗】龙沙【在新建县北水经注赣水又北迳龙沙西沙甚洁白髙峻而陁有龙形连亘五里旧俗九月九日登髙处也寰宇记在州北七里县志亦名龙冈】苦竹滩【在丰城县西南十里亦曰苦竹洲旁多竹故名陈初广州刺史萧勃遣欧阳頠顿军苦竹滩即此】三硔滩【在武宁县东七十里接建昌县界有数大石横列水中名和尚石为最险要处】新县滩【在武宁县西三十五里唐景云中县　治滩侧故名又斜石滩在县西一百里】洪水滩【在宁州西九十里其右有毛岭山山下田三千余亩凿石濬水可以灌溉】生米潭【在新建县西南四十里相传西山天寳洞之南门也上有市曰生米市宋绍兴元年岳飞讨李成马进于洪州西山自上流絶生米渡出其不意破之即此】象牙潭【在新建县西南八十里即章江西曲处也陈书周文育讨余公飏余孝劢率众军入象牙江即此】龙潭【在武宁县西一里】洗马池【在府治南府学右相传汉灌婴洗马处】风雨池【在新建县西山之巅寰宇记在洪州西北七十七里洪井北西山最髙顶四面山岩人迹罕到】剑池【在丰城县西南三十里相传晋雷焕得龙泉太阿二剑处池前有石函长逾六尺广半之俗呼为石门】双泉【在新建县北北曰虎踞南曰浅沙冬夏不竭】给事泉【在丰城县东储山智度寺宋绍兴间给事胡安国与其子寅寓此爱其泉美故名】孝感泉【在丰城县西南八十里圣乗院明统志宋少卿曺戬寓此其母喜茗寺初无井戬斋戒防祝劚地为井才尺余泉涌出入以为孝感故名】瀑布泉【在宁州西七里寰宇记从鸡鸣峰西流出修水北岸石上飞流直下三十余丈】冷暖泉【在宁州西一百八十里黄龙山下二泉相去数尺】温泉【在宁州有三一曰石壁温泉二曰白沙湾温泉俱在州西南一百四十里武乡一曰长茅温泉在州东南八十里安乡】蛟井【在南昌县西南四里寰宇记俗号横泉井葢许逊除蛟害之所】双井【在宁州西三十里宋黄庭坚所居之南溪土人汲以造茶絶胜他处】
