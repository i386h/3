<!-- { "loadSidebar": true } -->
　　【愿取吴王若将军头以报父雠乃披甲持载驰入吴军至戏下杀伤数十人不得进乃还夫身被数十创适有万金良药得不死少瘳复请往吴军破夫名闻天下武帝时为淮阳太守】王霸【字元伯颍阳人少为狱吏常慷慨不学父遣西学长安光武过颍阳霸率賔客上谒以为功曹令史从渡河北从者稍稍引去而霸独留及王郎兵起光武南驰传闻郎兵在后至滹沱河吏白无船不可渡官属大惧令霸往视霸恐惊众还即诡曰氷坚可渡遂前至河河氷亦合光武谓官属曰霸櫂以济事殆天瑞也以为军正爵关内侯攻防邯郸霸追斩王郎得其玺绶従平河北光武即位以霸晓兵爱士可独任拜为偏将军封富波建武九年拜上谷太守累以功増户邑三十年定封淮陵侯】祭遵【字弟孙颍阳人少好经书家富给而防俭丧母负土起坟光武署为门下史从征河北为军市令舍中儿犯法遵格杀之进刺奸将军建武二年拜征虏将军封颍阳侯讨隗嚣卒于军遵为人亷约小心克己奉公赏赐尽予士卒家无私财身衣韦袴布被夫人裳不加縁帝以是重焉丧礼成复亲祀以太牢博士范升疏称遵力战北平渔阳西拒陇蜀先登坻上深入洛阳所在吏人不知有军为将取士皆用儒术对酒设乐必雅歌投壶又建为孔子立后奏置五经大夫可谓好礼悦乐守死善道者也諡曰成侯其后帝每叹曰安得忧国奉公之臣如祭征虏者乎其见思如此】傅俊【字子衡襄城人光武徇襄城俊以亭长迎军拜为校尉及讨河北使将颍川兵常从征伐世祖即位拜俊侍中封昆阳侯三年拜积弩将军与岑彭击破秦丰因将兵狥江东扬州悉定卒諡曰威】坚镡【字子伋襄城人光武署主簿拜偏将军从平河北与朱祐击降朱鲔别击内黄平之徇南阳诸县时董防反宛城邓奉反修野吴汉败走万修病卒镡独孤絶一年间道路隔塞粮馈不至镡食蔬菜与士卒共劳苦毎急輙先当矢石自被三创以此能全其众及帝击破防奉以镡为左曹常从征伐定封合肥侯】祭彤【字次孙遵从弟早孤以至孝称遇乱野无烟火而独在冢侧贼见其尚幼而有志节皆奇而哀之光武以遵故拜彤黄门侍郎累拜辽东太守边无冦警威声畅于北方悉罢縁边屯兵徴为太仆显宗以为可属重任十六年将万余骑出塞还坐下狱免彤性沉毅自恨无功遂呕血死时乌桓鲜卑朝贺京师常过冢拜谒仰天号泣乃去】杜安【字百异颍川人年十三入太学号曰奇童京师贵戚慕其名或□之书安不发凿壁藏之及后捕案贵戚賔客安开出书印封如故遂免祸时人贤之仕至巴郡太守】许慎【字叔仲召陵人性淳笃少博学经籍马融常推敬之时人为之语曰五经无双许叔仲仕为郡功曹举孝亷再迁除洨长卒于家初慎以五经传説臧否不同于是撰为五经异义又作説文解字十四篇皆传于世】陈翔【字子麟召陵人少知名察孝亷辟举高第拜侍御史时元旦朝贺大将军梁冀威仪不整翔奏其不敬请收案罪时人奇之迁扬州刺史补御史中丞坐党事考北寺狱以无验见原卒于家】缪彤【字豫公召陵人少孤兄弟四人皆同财产及各娶妻诸妇遂求分异彤深懐叹乃掩戸自挝弟及诸妇悉叩头谢罪遂更为敦睦之行仕县为主簿县令被章见考彤独正其事拷掠苦毒备至体生虫蛆逾四年令卒免太守梁湛召为决曹吏湛卒彤送丧还陇西防西羗叛湛妻子悉避去彤独留躬自负土造坟关西咸称传之共给车马衣资不受而归后辟公府为中牟令卒于官】荀淑【字季和颍川颍隂人少有髙行博学而不好章句当世名贤李固李膺等皆师宗之举贤良方正对防讥刺贵幸为梁冀所忌出补朗陵侯相顷之弃官归闲居养志产业每増辄以瞻宗族知友建和三年卒李膺时为尚书自表师丧有子八人并有名称人谓八龙颍隂令苑康名其里曰高阳里】陈实【字仲弓颍川许人少为县吏有志好学县令邓邵奇之聴受业太学司空黄琼辟选闻喜长再除太邱长及逮捕党人事连实余人多逃避求免实曰吾不就狱众无所恃乃请囚焉遇赦得出实在乡闾平心率物其有争讼辄求判正晓譬曲直退无怨者至乃叹曰宁为刑罚所加无为陈君所短三公每缺议者归之累征不起年八十四卒海内赴者三万余人制衰麻者以百数共刋石立碑谥为文范先生】钟皓【字季明长社人世善刑律皓少以笃行称以诗律敎授门徒千余人桓帝时前后九辟公府皆不就时皓及荀淑并为士大夫所归慕李膺尝叹曰荀君清识难尚钟君至徳可师兄子瑾好学慕古有退让风母为李膺姑与膺同年俱有令名膺祖太尉修尝言瑾似我家性复以膺妹妻之屡辟州府未尝屈志】李膺【字元礼颍州襄城人性简元无所交接惟以同郡荀淑陈实为师友举孝廉高第再迁青州刺史转乌桓校尉征拜司校尉诸黄门常侍皆鞠躬屏气休沐不敢出宫省帝问故并叩头曰畏李校尉是时纲纪頽弛膺独持风裁士有被其客接者名曰登龙门遭党事下狱免归陈蕃窦武秉政引为长乐少府陈窦之败膺复废收捕钩党诣狱考死】范滂【字孟博汝南征羗人少厉清节为州里所服举孝亷光禄四行使冀州登车揽辔慨然有澄清天下之志坐钩党下狱释归建寜二年大诛党人诏急捕滂等督邮吴遵抱诏书闭传□伏牀而泣滂闻之曰必为我也即自诣狱县令郭揖解印绶引与俱亡滂曰滂死则祸塞何敢以罪累君又令老母流离乎临诀顾谓其子曰吾欲使汝为恶则恶不可为使汝为善则我不为恶行路闻之莫不流涕】刘陶【字子奇颍隂人为人居简所与交游必也同志大将军梁冀专朝灾异数见陶时游太学上疏陈事并言朱穆李膺宜还归本朝夹辅王室不省后举孝亷除顺阳长累官谏议大夫时冦贼方炽陶忧致丧乱屡上疏切諌大较言大乱皆由宦官遂被防下狱而死天下莫不痛之】荀昱【字伯条淑兄子为沛相弟昙为广陵太守兄弟皆正身疾恶志除□宦昱后与大将军窦武谋诛中官与李膺俱死昙亦禁锢终身】荀靖【字叔慈淑之子少有俊才动止合礼弟爽亦以才显或问汝南许章曰爽与靖孰贤章曰皆玉也慈明外朗叔慈内润不仕而终号曰元行先生】荀爽【字慈明靖之弟防而好学年十二能通春秋论语躭思经书庆吊不行征命不应颍川为之语曰荀氏八龙慈明无双延熹九年举至孝拜郎中对防陈便宜奏入即弃官去后遭党锢隠于海上以著述为事献帝初征拜平原相累官司空与王允等欲共图董卓防病卒所着礼易诗传尚书正经春秋条例汉语公羊问凡百余篇】陈纪【字元方实之子以至徳称兄弟孝养闺门雍和士皆推慕其风遭党锢著书数万言号曰陈子党禁解四府并命无所屈就遭父忧每哀至辄呕血絶气服除而积毁消瘠殆将灭性豫州刺史嘉其至行表上尚书图象百城以励风俗董卓入洛阳就家拜五官中郎将不得已到京师卓欲徙都长安纪曰宜修徳政以怀不附迁移至尊计之末者累官尚书令大鸿胪弟谌字季方与纪齐徳同行父子并着高名时号三君毎宰府辟召常同时旌命羔雁或成羣当世荣之】刘翊【字子相颍隂人家世丰产常能周施而不有其惠曾行汝南界中遇陈国张季礼逺赴师丧寒氷车毁顿滞道路翊即下车与之不告姓名而去献帝迁都西京翊举上计掾时道路隔絶翊夜行昼伏乃到长安诏书嘉其忠勤特拜议郎迁陈留太守散所握珍玩唯余车马自载东归出关见士大夫病亡道次乃以马易棺脱衣殓之又逢知故困乏不忍委去因杀所驾牛以救其乏曰亲殁不救非志士也遂俱饿死】荀悦【字仲豫淑之孙年十二能説春秋所见篇牍一览多能诵记性沉静尤好著述献帝时累迁秘书监侍中时政移曹氏悦志在献替而谋无所用乃作申鉴五篇奏之帝以班固汉书文繁难省复令悦依左氏传体撰汉纪三十篇辞约事详论辨多美】荀彧【字文若淑之孙少时南阳何颙异之曰王佐才也举孝亷再迁元父令董卓之乱弃官归将宗族至冀州袁绍待以上賔之礼彧归曹操操大悦曰吾子房也以为司马建安元年文若随曹操南征操欲奉迎车驾彧劝之及操都许以彧为侍中守尚书令常居中持重操毎征伐在外军国事皆与彧筹焉彧进操计谋之士从子攸钟繇郭嘉等皆称其举説操先取吕布后图袁绍操保官渡粮尽欲还师彧曰此用奇之时不可失也遂以奇兵破绍封万嵗亭侯董昭等欲进操国公加九锡彧谓不宜操心不能平南征孙权表彧持节参丞相军事彧病留夀春操餽食发之乃空器也于是饮药而卒】三国魏荀攸【字公达彧从子献帝时拜黄门侍郎与议郎郑泰何颙等谋刺杀董卓事垂就而觉防卓死得免弃官归魏武迎天子都许征攸为汝南太守入为尚书魏武与语大悦谓荀彧钟繇曰公达非常人也吾得与之计事天下尚何忧哉以为军师冀州平魏武表称前后克敌皆攸之谋于是封陵树亭侯魏国初建为尚书令攸深密有智防自从魏武征伐常谋谟帷幄时人及子弟莫知其所言前后凡画奇策十二世不得尽闻从征孙权道卒魏武言则流涕】钟繇【字元常皓之曾孙汉末举孝亷辟三府为廷尉正黄门侍郎魏武有事山东表繇以侍中守司隷校尉持节督关中诸事委之以后事汉帝西迁洛阳繇徙闗中民又招纳亡叛以充之数年间民戸稍实魏国初建为大理迁相国文帝在东宫赐繇五熟釡作铭以羙之累封定陵侯迁太傅太和四年卒】陈羣【字长文纪之子为儿时祖父实常奇异之鲁国孔融先与纪友后与羣交更为纪拜由是显名魏武辟为司空西曹掾属羣荐广陵陈矫丹阳戴干魏武皆用之后干忠义死难矫为名臣世以羣为知人魏国既建迁御史中丞转侍中在朝无适无莫雅仗名义不以非道假人徙为尚书制九品官人之法文帝践阼累迁镇军大将军録尚书事受遗诏明帝即位进封颍隂侯为司空録尚书事卒諡曰靖羣前后密陈得失毎上封事辄削其草时人或讥羣居位拱黙正始中诏撰録名臣奏议朝士乃见羣谏事皆叹息焉】陈泰【字元伯羣之子青龙中除散骑侍郎正始中为并州刺史嘉平初代郭淮为征西将军假节都督雍凉诸军事司马昭语荀顗曰元伯沉勇能断必能辨贼后征为尚书右仆射典选举高贵乡公薨泰垂涕入昭曰卿何以处我对曰诛贾充以谢天下昭曰为更思其次泰曰泰言惟有进于此不知其次景元元年卒諡曰穆】荀粲【字奉倩彧之子诸兄并以儒术议论而粲独好言道卒年二十九粲简贵不能与常人交接所交皆一时俊杰至葬夕赴者才十余人皆同时知名士也】钟毓【字稚叔繇之子年十四为散骑侍郎机防谈笑有父风迁黄门侍郎时大兴洛阳宫室车驾幸许昌于城南以氊为殿备设鱼龙曼延民罢劳役毓谏以为水旱不时帑藏空虚凡此之类可须丰年又上宜复闗内开荒地使民肆力于农事遂施行正始中为散骑侍郎失曹爽意出为魏郡太守爽既诛入为御史中丞侍中廷尉正元中加后将军都督荆州卒弟防字士季少敏慧夙成及壮有才数技艺而博学精练名理以夜续昼由是获声誉累迁尚书中书侍郎毌邱俭作乱大将军司马景王东征防谋谟帷幄封东武亭侯后与邓艾分道伐蜀蜀平以谋逆诛】晋荀顗【字景倩彧之子性至孝博学洽闾理思周密仕魏累官侍中预讨毌邱俭有功封万嵗亭侯迁尚书代陈泰为仆射吏部综核名实风俗澄正年逾耳顺孝养蒸蒸以毌忧去职毁几灭性海内称之咸熙中改封临淮侯入晋进爵为公寻迁侍中太尉行太子太傅顗明三礼习朝廷大仪薨諡曰康】荀朂【字公曾爽之曾孙十余嵗能属文既长博学达于从政仕魏累官侍中入晋封济北郡公拜中书监进光禄大夫掌乐事修律吕初朂于路逢赵贾人牛铎识其声及掌乐音韵未调乃曰得赵之牛铎则谐矣遂下郡国悉送牛铎果得谐者又尝在帝座进饭曰此劳薪所炊帝遣问膳夫□用故车脚世服其明识领秘书监与中书令张华整理记籍又得汲郡冢中古文竹书诏朂撰次以为中经列在秘书时议省县郡县半吏朂以为省吏不如省官省官不如省事省事不如清心守尚书令薨孙绰字彦舒博学有才能撰晋后书十五篇传于世】枣据【字道彦长社人本姓棘其先避讐改焉据羙容貌善文词弱冠辟大将军府出为山阳令厯官太子中庶子据所着诗赋论四十五首子腆以文章显仕至襄城太守弟嵩才艺尤羙位散骑常侍为石勒所害】荀藩【字大坚朂之子元康中为黄门侍郎受诏成父所治钟磬以从驾讨齐王冏勲封西华县公累迁尚书令】荀组【字大章藩之弟弱冠夷雅有才识建兴初为司空尚书左仆射元帝承制以组都督司州诸军及西都不守组乃遣使移檄天下共劝进帝欲以组为司徒问太常贺循循曰组旧望清重忠勤显著迁训五品实允众望于是拜司徒累迁太尉领太子太保】荀崧【字景猷彧元孙父頵羽林右监安陵乡侯崧志操清纯雅好文学泰始中袭父爵累迁侍中王弥入洛崧与百官奔密未至而母亡贼追将及同旅散走崧守丧号泣贼至被四创气絶至夜方苏乃母于密山服阕除襄阳太守遣主簿石览将兵入洛修复山陵迁都督荆州江北诸军事封曲陵公元帝初征拜尚书仆射与刁协共定中兴礼仪从弟馗早亡二息序厥年各数嵗崧迎与共居恩同其子防临淮公荀顗国嗣废絶朝廷欲以崧子袭封崧以让序论者称马累迁右光禄大夫开府议同三司録尚书事年虽衰老而孜孜典籍世以此嘉之苏峻之难帝被逼幸石头崧侍从不离卒諡曰敬】荀邃【字道元藩之子解音乐善谈论太兴初拜侍中时刁协执权欲以邃为吏部尚书邃深拒之王敦讨协复表为廷尉以疾不拜转尚书苏峻作乱邃与王导荀崧并侍帝于石头卒諡曰靖】荀闿【字道明邃之弟少有名称京师为之语曰洛中英英荀道明齐王冏辟为掾冏败暴尸三日莫敢收葬闿与冏故吏李述等露板请葬朝议聴之论者称焉厯御史中丞侍中尚书封射阳公】周崎【召陵人为湘州从事王敦之难谯王承使崎求救于外为魏乂所获临以白刃曰汝为我语城中称大将军已破刘隗戴渊外援理絶如是者我当活汝崎伪许之既到城下大呼曰王敦军败于于湖甘安南已克武昌即日分遣大众来赴此急努力坚守贼今散矣于是为乂所害】钟雅【字彦冑长社人少孤好学有才志举四行除汝阳令避乱东渡元帝以为记室参军补宣城内史钱凤作逆周玘为凤起兵雅收合士庶讨玘斩之凤平征拜尚书左丞迁御史中丞直法防违百僚惮之苏峻之难雅与刘超并侍卫天子或劝雅退雅曰国乱不能匡君危不能济各逊遁以求免吾惧董狐执简而至矣及帝幸石头雅流涕步从为贼所害追赠光禄勲】韩伯【字康伯长社人清和有思理留心文艺颍川庾龢少所推服常称之曰思理伦和我敬韩康伯累官侍中陈郡周勰居丧废礼崇尚老庄伯领中正遂不通勰时人惮焉尝作辨谦论为世所重转丹阳尹吏部尚书领军将军卒】荀防【字令逺崧之子起家秘书郎稍迁尚书左丞防有仪操风望雅为简文帝所重时桓温平蜀朝廷欲以豫章封温防曰若温复假王威北平河洛将何以加此于是乃止后除建威将军吴国内史卒官】荀羡【字令则防之弟清和有准拜驸马都尉累迁北中郎将徐州刺史监徐兖二州诸军事时年二十八中兴方伯未有如羡之少者以羡在事有能名故居以重任寻监青州又领兖州刺史镇下邳慕容儁将王腾赵盘冦琅琊鄄城羡讨擒之慕容兰以数万众屯汴城甚为边害羡自光水引汶通渠至于东阿以征之临阵斩兰帝将封之固辞不受在镇抚纳绛附甚得众心以病解职卒】南北朝宋荀伯子【羡之孙少好学博览经传仕晋为著作佐郎与徐广同修国史入宋累迁御史中丞涖职勤恪有匪躬之节立朝正色众咸惮之卒于东阳太守文集传于世】梁钟嵘【字仲伟长社人与兄岏弟屿并好学有思理嵘仕齐为南康王国侍郎明帝躬亲细务纲目繁密嵘上书諌止梁天监初衡阳王引为宁朔记室专掌文翰迁西中郎晋安王记室卒官嵘尝品古今五言诗论其优劣名为诗评岏位建康令着良史传十卷屿永嘉郡丞】荀匠【字文师朂九世孙祖琼年十五报父仇成都市以孝闻父法超仕齐为安复令卒官匠闻号恸气絶既而奔防每宿江渚商旅不忍闻其哭声居父忧并兄服厯四年不出戸不栉沐髪皆秃落号哭无时目眦皆烂形体枮瘁虽家人不复识郡县以状言梁武帝遣中书舍人为除服擢为豫章王国左常侍竟以毁卒】陈荀朗【字深渊颍隂人少慷慨有将帅大畧侯景之乱梁简文帝授朗豫州刺史令与外藩讨景景败于巴陵朗截破其后军高祖入辅齐将萧轨等冦据石头城朗来赴因大破之永定元年赐爵兴宁县侯世祖即位令朗与侯安都等拒王琳琳平迁安北将军散骑常侍合州刺史卒子法尚少俶傥有文武干畧仕陈为都督郢州刺史入隋厯邵观绵丰四州刺史巴东炖煌二郡太守】隋庾自直【颍州人少好学沉静寡欲大业中授著作佐郎自直解属文于五言诗尤善恭慎不妄交游帝有篇章先示自直自直称善然后方出后以江都之变感激发病卒】唐张善相【襄城人大业末为里长督兵迹盗为众附赖乃据许州奉李密密败挈州以来诏即授伊州总管王世充攻之屡困贼遣使三軰请救朝廷未暇也城陷被执骂贼见杀髙祖叹曰吾负善相善相不负我乃封其子襄城郡公】王求礼【长社人武后时为左拾遗监察御史后方营明堂雕餙谲怪侈而不法求礼上书讥切久视二年三月大雨雪鳯阁侍郎苏味道等以为瑞率羣臣入贺求礼言宰相爕和隂阳而季春雪乃灾也果以为瑞则冬月雷宜为瑞雷耶后为罢朝然以刚正故官龃龉终卫王府参军】孔璋【许昌人明皇时李邕为陈州刺史会仇人告邕赃贷枉法下狱当死璋上书天子曰邕折二张之角挫韦氏之锋奸谋沮解有功于国臣愿以六尺之躯膏鈇钺以代邕死疏奏邕得减死贬遵化尉流璋岭南】王沛【许州许昌人少勇决为节度使上官涚所器署牙门将妻以女涚卒它壻田称脇涚子袭领其军谋杀监军沛知其计密告之支党悉擒徳宗嘉美即拜行军司马李光顔讨吴元济奇沛风概署行营兵马使数破贼有功时诏书趣战诸将观望不敢渡溵以壁沛引兵五千夜济合肥扼贼冲遂城以居于是诸军继渡围郾城蔡将邓怀金遂降蔡平加兼御史大夫复从光顔定淄青又救盐州败吐畨以功擢宁州刺史进拜兖海沂密节度使军政大治以检校工部尚书徙忠武卒子模从父征伐累功加检校右散骑常侍后亦至忠武节度使】王博武【许州人防昌中侍母至广州及沙涌口暴风母溺死博武自投于水节度使卢贞俾使沉罟获二尸焉乃之表其墓曰孝子墓诏为刻石】五代梁王重师【许州长社人为人沉黙多智从梁租平蔡攻兖郓为防山都指挥使苦战齐鲁间威震邻敌迁颍川刺史梁祖攻濮州已破濮人积草焚之兵不得入时重师病卧帐中诸将强之重师遽起悉取军巾氊毯沃以水防之火上率精卒以短兵哭入遂取濮州身被八九创累迁佑国军节度使甚有威惠】谢彦章【许州人事梁为骑将善将骑兵多而益办累迁匡国军节度使彦章为将好礼儒士虽居军中尝儒服或临敌御众肃然有将帅之威左右驰骤疾若风雨晋人望其行阵齐整相谓曰谢彦章必在此也其名重敌中如此】唐王建及【许州人为匡衞指挥使从战莘县故元城皆先登陷阵以功累拜辽州刺史将银枪効节军从战胡栁与梁争土山庄宗呼其军曰得山者胜建及以银枪军进遂得土山梁兵大败晋为南北城于河上梁将贺瓌攻其南城以竹笮维战舰于河晋兵不得渡南城危甚庄宗募能破梁战舰者建及重铠执稍呼曰吾今破之矣即以大瓮积薪自上流纵火焚梁战舰以二舟载甲士随之斧其竹笮晋军得渡瓌解围去后为代州刺史卒】宋焦守节【字秉直长社人父继勲仕至右金吾衞上将军守节初补左班殿直擢閤门只侯李顺余党扰四川命与上官正讨平之咸平中置江淮南荆湖路兵马都监首被选擢又讨施防州叛蛮以大义谕其酋长皆悔过内附因为之画界定约入为宫苑副使奉使至辽馆伴丁求説指逺山谓曰此黄龙府也守节应声曰燕然山距此几许求说惭服三迁东上閤门使厯知襄邓汝三州以右神武大将军致仕卒】李兑【字子西临颍人登进士第由屯田员外郎为殿中侍御史按齐州叛卒狱成有欲夜簒囚者兑以便宜斩之人服其畧张尧佐判河阳兑言尧佐素无行能不宜以戚里故用改同知諌院狄青宣抚广西内都知任守忠为副兑言以宦者观军容致主将掣肘非计仁宗为罢守忠擢天章阁待制知谏院兑在言职十年凡所论谏不自表暴出知杭越广州还知河阳徙邓州为政简严老益精明积官尚书右丞转工部尚书致仕卒谥曰庄】李先【字渊宗兑从弟起进士为处州观察推官摄吉州永新令知信州南安军抚楚州厯利梓江东淮南转运使所至治官如家积官至秘书监致仕兄兑尚无恙事之弥笃卒年八十三子廷玉年六十即弃官归养人贤其家法云】掌禹锡【字唐卿郾城人中进士第为道州司理参军试身言书判第一丁度荐为侍御史上疏请严备西羗时议举兵禹锡引周宣薄伐为得汉武逺讨为失且建画增歩卒省骑兵英宗即位以尚书工部侍郎致仕卒禹锡矜慎畏法居家勤俭尝预修皇祐方域图志地理新书王洙推其稽考有劳赐三品服及校正类篇神农本草载药石之名状为图经着郡国手鉴一卷周易集解十卷】靳裁之【许昌人少闻伊洛程氏之学胡安国入太学以裁之为师裁之与安国论经史大义安国常述其言曰士之品大概有三志于道徳者功名不足以累其心志于功名者富贵不足以累其心志于富贵而已者则亦无所不至矣朱子著论语集注尝引用之】孙永【字曼叔长社人祖冲给事中永廕将作监主簿擢进士第至太常博士韩琦引为诸王府侍读神宗为颍王出新録韩非子畀宫僚雠定永曰非险薄刻核其书背六经之防愿母留意及即位擢天章閤待制安抚陜西厯河北陜西都转运使知防和二州召还神宗问青苗助役之法于民便否对曰强民出息输钱代徭不无重敛之患议复肉刑永奏刻人肌虏深害仁政不果行出知太原且行永言兵非轻用之物愿轸不戢之祸入判将作进端明殿学士病不能朝神宗虚枢密位以待辞去益力哲宗召拜工部尚书永陈保马保甲二役三事愿一切罢去太皇太后纳之迁吏部改资政殿学士未拜而卒永外和内劲议论常持平事或悖于理虽逼以势亦不为屈与人交终身无怨讐范纯仁苏颂皆称之为国器】杜生【颍昌人不知其名县人呼为杜五郎所居去县三十里有屋两间与其子并居前空地丈余即为篱门生不出门者三十年黎阳尉孙轸往访之问所以为生曰昔时居邑之南有田五十畆与兄同耕迨兄子娶妇度所耕不足赡乃尽以与兄而擕妻子至此乡人借屋遂居之唯与人卖医药以给飦粥亦有时不继后子能耕食足念乡人贫以医术自业者多已食既足不当更求他利由是择日卖药一切不为时盛寒布袍草屩室中枵然而气韵开旷言辞精简葢有道之士也轸嗟叹流连乆之乃去】金张彀【字伯英临颍人大定末进士调宁陵主簿改同州观察判官累迁河东南路转运使权行六部尚书安抚使卒彀天性孝友任子悉先诸弟俸入所得亦委其弟掌之未尝问有无云】元谢让【字仲和颍昌人防颖悟好学及壮推择为吏调河间等路盐司经厯擢南台御史劾江浙省臣不法台纲益振累迁户部员外郎时东胜云丰等州民饥乞籴邻部宪司惧其贩鬻为利闭其籴事间于朝让设法立禁闭籴者有罪三州之民赖以全活甚众厯戸部刑部尚书仁宗即位有防六部事疑不决者须让共议而后上开帝命中书省纂集典章以让精律学使为校正官拜西台侍御史卒】丁文忠【郾城人业鼓冶母和氏疾与弟文孝竭力调侍母卒文忠庐墓侧不与妻靣者三年父贵又疾医不能疗文忠造车一辆兄弟共御之载父祷于嵩山五台防安河渎诸祠途遇异僧遗药而愈延祐七年旌之】明李敏【字公勉襄城人景防进士授御史明习法律有能名巡按畿内以蓟州饷道经海口多遭覆溺建议别开二河以避险成化中由大同巡抚入为兵部右侍郎与尚书余子俊协心共济部事称理累迁戸部尚书贵戚有请隙地及鹰房牧马埸者敏执不可事得寝极言皇庄之害请尽革庄役时不能用敏生平笃行谊所得禄赐悉以分昆弟故人家无余财卒諡恭靖】何清【许州人任环县训导奔母丧徒步二千里径诣墓所庐居三年成化中旌表】贾咏【字鸣和临颍人宏治进士改庶吉士授编修嘉靖初进尚书入内阁参预机务因事纳忠从容启沃世宗亲制诗褒谕后致仕归】刘校【字宗道郾城人性至孝正徳进士授刑部主事疏谏南巡被杖将死大呼曰吾死无恨恨不见老母耳谓子善事祖母及母毋媿尔父遂絶】辛自修【字子吉襄城人嘉靖进士以知县最擢吏科请量地剧易以除官量事繁简以注考迁掌礼科弹劾不避权贵隆庆元年论夺尚书顾可学徐可成侍郎朱隆禧郭文英赠諡以可成由黄冠进文英由工匠进可学隆禧俱以方药进也厯佥都御史巡抚保定迁南京右都御史劾御史沈汝梁贪状上嘉之召为左都御史自修紫刚介至是掌计察益持正不阿失政府意被讦引疾归卒諡肃敏】苏继欧【字抑堂许州人万厯进士累迁考功郎中以杨涟党削籍遂自经死崇祯初赠太常寺郷】邢国玺【字韫斯长葛人崇祯进士授潍县知县改石城尽心民事上官交荐入为戸部主事时议开胶莱河国玺力陈其害曰不便擢登莱兵备佥事经理河道十五年冬畿辅戒严奉诏入卫至龙冈遇　大兵鏖战堕马死　本朝乾隆四十一年】
