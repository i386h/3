<!-- { "loadSidebar": true } -->
　　【本朝顺治十四年复疏河道二十里乾隆三年重加桃濬】羑水【自汤隂县北流入安阳县又东流至内黄县西南入汤河　本朝乾隆三年疏濬汉书地理志荡隂西山羑水所出东至内黄入荡水经注羑水出荡隂西北韩大牛泉东迳韩附壁北又东流迳羑城北故羑里也水积成渊东至内黄与防水防又东歴黄泽入荡水府志在汤隂县北八里今与荡水别流入卫又府志有西河在羑水南隋图经云即卜子夏田子方段干木所游也】防水【在安阳县西南二十二里水经注防水出西山马头涧东迳防城北东南流注于羑水府志又有灵泉水在县西南四十里东流十五里入防水】仓石水【在林县西北水经注仓石水出林虑县之石仓溪东北迳鲁般门西又北迳偏桥东又北合白水溪又北迳磻阳城东而北流注于漳水】污水【在临漳县西史记项羽本纪羽悉引兵击秦军污水上注徐广曰在邺县西汉书项籍传注师古曰污水在邺西南后汉书郡国志邺有污水水经注污水出武安县山东南流经污城北东注于漳水府志污水在临漳县西入漳其源出武安山今絶】滏水【在临漳县西十五里自直磁州流入至县西入漳后汉书郡国志邺有滏水注魏都赋曰北临漳滏则冬夏异沼注云水经邺西北滏水热故名滏口元和志滏水出县西北四十里滏山泉源奋涌若釡之汤故以滏口名之旧志滏有二源一出神麕山黒龙洞口一出武安鼓山南岩下合流经磁州南闗绕城东南至临漳县十五里入漳水】黄水【在林县西北五里亦名陵阳河俗名逆头河水经注黄水出神麕山黄华谷北崖悬水东南注壑直泻岩下状若鸡翘故谓之鸡翘洪东流注谷口潜入地下东北十里复出名柳渚渚周四五里又东流与苇泉水合谓之陵阳水又东入于洹水魏书地形志林虑有陵阳河东流为洹旧志有史家河在县西北二十里源出倚阳山东南流与双泉水合又武平水在县东北三十里源出武平寺后皆流入陵阳河】苇泉水【在林县西北三十里水经注苇泉水出林虑川北泽中东南流与双泉合水出鲁般门东下流入苇泉又东南流注黄水旧志双泉水在县西北二十里一名灵岩水东入苇泉俗名埋子庄河】浙水【在林县南三十里源出山西陵川县界东流经县西南俗称三阳河又东南入于淇旧志有三拥水在县西南三十里源出山西壶闗县界东流至县淇阳城西北入淇】女台水【在林县西南水经注女台水发西北三女台下东南流注于淇水】新开水【在林县西五里源出天平山龙洞东流数里阻巨石伏入地下元至元五年知州事李汉卿始凿渠引水自西南直抵城濠民甚便之明治十七年又凿渠自西北引黄华山水入城濠与新开水合名曰广防泉今分为南北二池】繁水【在内黄县东二十六里自直隶开州流入东北入清丰县界亦名浮水春秋襄公二十年盟于澶渊注澶渊在顿邱县南今名繁污此卫地水经注河水左防浮水故渎上承大河于顿邱县而北出东迳繁阳故城南昔魏徙大梁赵以中牟易魏故志曰赵南至浮水繁阳即是渎也通典内黄县有繁河】硝河【在内黄县南自卫辉府滑县流经县南又绕县东北流入直隶大名县合卫河】沟河【在内黄县西自卫辉府滑县流入经县西北于孟家潭入卫河又界河在县南西通清河东南流入直开州界夏潦则溢而北流入于卫河】新河【自安阳县东北流经临漳县西南又东入直成安县界洹水枝流也水经注洹水枝津东北流迳邺城南谓之新河又东分为二水北水迳东明观下又北迳建春门石梁下又迳魏武元武故苑西流注于漳南水又东北迳女亭城北又东北迳髙陵城南又东迳鸬鷀陂北与台陂水合注白沟河旧志在临漳县西南四十里今混入漳河】儒教河【在武安县北八里明统志儒教河源出太行山麓流至西沙窝里伏流流至县北儒教里复溢出入洺河】响水河【在武安县东北四十五里源出直沙河县赵村土沟水注石崖淙闻数里流入洺河】黄河故道【有二一在临漳县界汉志云邺故大河在东北入海是也其时河流已经变迁今不可考一在内黄县界自直隶开州流入东北入清丰县界水经注云河水自戚城迳繁阳县故城东又北迳隂安至昌乐是也考宋河渠志元丰八年梁村上下涨水壅溃西决内黄北出阚村元符二年河决内黄口东流遂絶旧志金初河道始南徙不经县界今有故渠在县东十里有南北古堤俗谓之黄滩】鸬鷀陂【在临漳内黄二县界魏书地形志临漳有鸬鷀陂水经注洹水枝津东迳鸬鷀陂北与台陂水合陂东西三十里注白沟河元和志洹水县鸬鷀陂在县西南五里周回八十里蒲鱼之利州境所资寰宇记有黄衣水自安阳县野马冈东南注万金渠入鸬鷀陂府志陂内有青牛台又有毛象陂在临漳县东北二十里洹水涨则由鸬鷀陂北注于此】集贤陂【在内黄县东门外南达硝河北通卫河积雨水溢弥望无际】黄泽【在内黄县西北汉书沟洫志哀帝时贾让奏言内黄界中有泽方四十里环之有隄往十余嵗太守以赋民应劭曰在县西水经注内黄县右对黄泽元和志内黄县黄泽在县西北五里今堙废县志有孟家潭在县西北二十里其水无源夏潦则硝河滙于北溢入卫河或以为即故黄泽也】长明沟【在临漳县西水经注魏武引漳流自邺城西东入迳铜雀台下伏流入城东注谓之长明沟又南迳止车门下北宫有文昌殿沟水南北夹道枝流引灌所在通溉东出石窦下注之湟水故魏武登台赋曰引长明灌卫里谓此渠也寰宇记邺县有长明沟】宜师沟【在汤隂县西南二十五里即长沙沟也水经注长沙沟水导源黒山北谷东流迳晋郑故垒北又东谓之宜师沟又东迳荡隂县南又东迳枉人山东北至内黄泽右入荡水亦谓之黄雀沟寰宇记汤隂县长沙沟在县南二十里一名宜师沟又有永通河源出栢尖山东流经县南又南入汤河】虎涧【在安阳县北三十里野马冈下魏都赋虎涧龙山是也府志俗曰彪涧涧有小泉名黄花水东南流七里入于洹又有清流涧在野马冈北东流入漳】汤池【在安阳县城外晋太元八年慕容垂自邺至安阳之汤池】天池【在安阳县西四十五里龙山北水冶镇南又有海池在县东北四十里每秋平地涌水俗名海子】元武池【在临漳县西南三国魏志武帝纪建安十三年春公还邺作元武池以肄舟师魏都赋苑以元武注在邺西邺中记元武池在漳水之南水经注武池有鱼梁钓台竹木灌丛今略无遗迹又有灵芝池在临漳县西三国魏志文帝纪黄初三年穿灵芝池四年有鹈鹕鸟集此邺中记灵芝池在城西三里周灵芝县盖以此名今皆堙废】蒲池【在临漳县西故邺城外晋书慕容儁载记防羣臣于蒲池太元八年慕容农自邺中出至蒲池奔列人今堙】青岩池【在汤隂县西府志青岩池在师家沟西石岩下周二里久旱不涸居民赖之】照碧池【在林县西南水清澈可鉴又洗参池在县治西相传为王母洗药处】羊儿池【在林县西南四十五里世传池清则县有兵又黒墨池在县西南二十里亦名黒龙潭嵗旱祷雨有应】圣水池【在武安县西六十里池濶十五畆其地无井居民千家仰给不匮】陷马泉【在安阳县西南二十三里邺都故事尒朱兆与髙欢战兆败走经此泉马陷故名】天泉【在安阳县天禧镇东北十五里冬夏常温村民千百人聚汲之不损停蓄不溢俗呼为圣水】灰泉【在汤隂县东南二十里】王老泉【在汤隂县西北五十里上有仙人桥入羑水】龙泉【有二一在汤隂县西南二十五里东北流一里入宜师沟一在林县西南谼峪山】七泉【在林县东南七泉社地出泉有七窍又康王泉在县西南三十五里栁泉在县东北三十里】白泉【在武安县东北二十里上有庙毎雩祭见则雨】玉泉【在涉县东一里韩王山麓又有暖泉在虎头山东一里许县志嵗旱漳流常竭惟玉暖二泉合流注漳滙成巨浸东南境之田畆多资灌溉】司马泊【在汤隂县东三十里周十七里】髙平渠【唐书地理志安阳西二十里有髙平渠咸亨三年刺史李景引安阳水东流溉田入广润陂旧志渠起县西髙平村故名宋至和中韩琦判相州瀹渠入城又于城西北隅傍濠置二水硙明宏治后渐淤又有浊渠在县西南北流入髙平渠嵗久淤塞正徳中重开今皆废通志在安阳县东南二十里】天平渠【在安阳临漳二县界魏书地形志天平中决漳水为万金渠世号天平渠唐书地理志尧城北四十五里有万金渠引漳水入故齐都领渠以溉田咸平三年开府志渠在县西北二十里又有清河渠在安阳县北三十里北齐河清二年于野马冈南堰水为渠东流入邺今废又有蜀渠在县西南二十里水冶渠广遂渠皆在县西四十里】菊花渠【在临漳县东南四十里唐书地理志临漳南有菊花渠自邺引天平渠水溉田屈曲经三十里咸亨四年令李仁绰开府志菊花渠在临漳县东南久废又有伯阳渠在县西南四十五里亦自天平渠引漳水南入安阳县界亦曰安阳渠又金凤渠引天平渠下流溉田府志在临漳县西南自天平渠引漳水东注经金凤侧故名】西门渠【在临漳县西南今废后汉书安帝纪元初二年修理西门豹所分漳水为支渠以溉民田寰宇记一名安驿陂齐天保五年仆射魏收为碑存焉】通利渠【在武安县西一里许县西北界多山每遇霖雨则水齧城明成化二十二年知县奈永昻穿渠注水入洺河】城西渠【在涉县西一里金承安三年县尹李适所开溉田千畆引入城中以资民用久废明嘉靖末疏濬】墨井【在安阳县西井中有石如墨久湮左思魏都赋墨井盐池元滋素液】龙井【在汤隂县西三十里真人社晋孙登居此天旱里人祷龙洞得雨登曰此病龙雨安能苏稼嗅之果腥秽时龙患大疽化为老人求登治治良已数日即大雨于巨石中裂开一井水色湛然龙以报登也】
