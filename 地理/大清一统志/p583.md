<!-- { "loadSidebar": true } -->
　　人物汉周党【字伯况太原广武人敕身修志州里称髙王莽窃位托疾杜门后贼暴纵横唯至广武过门不入建武中征为议郎以病去职复被征引见自陈愿守所志帝乃许焉遂隠居渑池著书上下篇而终邑人贤而祠之】殷谟【字君长雁门人守节不仕王莾世建武中征并不到】荀恁【字君大太原广武人少修清节资财千万父越卒悉散与九族隠居山泽以求厥志王莽末匈奴防其本县闻恁名节相约不入其门闾光武徴以病不至永平初应东平王苍之辟寻罢归卒于家】王覇【字儒仲太原广武人少有清节王莽簒位弃冠帯絶交宧建武中徴到尚书以病归隠居守志连徴不至】秦秀【字元良新兴云中人自少敦学力行以忠直知名咸寕中为博士议何曽贾充諡及讼王濬平吴功世多称之后议齐王攸事忤防除名寻复起为博士卒于官】范隆【字元松雁门人生而父亡四嵗防母哀号之声感动行路疏族范广愍而养之隆好学修谨奉广如父博通经籍着春秋三传撰三礼吉凶宗纪甚有条礼恵帝时隠迹不应州郡之命后为刘渊大鸿胪封公卒赠太师】南北朝魏　张黎【雁门平原人善书计太祖知待之太宗器其忠亮赐爵广平公世祖时以镇北将军征赫连定有功进号征北大将军镇长安清约公平甚着声称恭宗初与崔浩等辅政忠于奉上非公不言官至太尉后以议不合防免】莫含【雁门繁峙人刘琨为并州辟含从事含居近塞下常往来于魏穆帝爱其才器及为代王傋置官属求含于琨琨遣入防国官常防军国大谋卒于左将军闗内侯子云好学善射道武时执金吾后太武克赫连昌诏云与常山王素留镇统万进爵安定公云慰抚新旧无一不得其所】茹汝升【代州人长安间为仆射时本郡西峨谷水溢汝升理泉脉穿渠灌田里人安业即谷口立庙祀之】五代唐史敬思【雁门人晋王为雁门节度使时敬思为九府都督从入闗破黄巢复京师常为先锋晋王过梁梁王置酒上源驿独敬思等十余人侍晋王醉留宿梁兵夜攻之敬思登驿楼射杀梁兵十余人晋王与从者缒门出敬思为梁兵所杀】史建瑭【敬思子初为先锋梁兵数为建瑭所杀相戒常避史先锋后败梁兵于柏乡加检校左仆射又败梁兵于下博桥败刘鄩于故元城累以功厯贝相二州刺史卒】李嗣本【雁门人本姓张世为铜冶镇将少事太祖太祖爱之赐姓名累以战功迁代州刺史云州防御使振武节度使号威信可汗从庄宗下洺磁诸州还军振武辽人入代北攻破蔚州嗣本战殁】郭崇韬【代州雁门人为河东教练使明敏以干材称累迁兵部尚书枢宻使劝庄宗袭汴州八日灭梁以谋议居佐命功第一赐鐡劵拜侍中成徳军节度使崇韬尽忠国家建天下二十五事施行之遇事切諌无所回避宧官伶人用事不便于是共谗搆杀之明宗即位诏许归塟】晋史匡翰【建瑭子尚晋髙祖女匡翰为将沈毅有谋接下以礼与部曲语未尝不名厯懐和二州刺史终成徳军节度使所至兵民称慕之史氏世为将而匡翰好读书尤善春秋三传与学者讲论终日无倦】安彦威【字国俊代州崞县人善射颇知兵法晋髙祖入立拜北京留守徙镇归徳迁西京留守皆有恵政丁母忧哀毁过制彦威与安太妃同宗出帝事以为舅彦威未尝言及卒太妃临哭人始知其同宗】宋杨宗闵【代州崞县人为永兴军路副总管靖康中金兵围永兴与经畧使唐重提调程迪提刑郭忠孝等拒守城防不屈死谥忠介】杨震【字子发宗闵子以巡检从折可存讨方腊追至黄岩贼帅吕师嚢扼险拒守震以轻兵縁山背凴髙鼓噪贼惊走生得师嚢进秩五等还知麟州建寕砦辽亡将济济哩驱幽蓟叛卒与夏人奚人围建寕矢尽力乏城不守与子居中执中力战殁谥忠毅　济济哩旧作小鞠防今改】杨存中【本名沂中字正甫震子少警敏力能絶人学孙吴兵法善骑射父震及难时存中从征河北故独免由忠翊郎累官至检校少保兼领殿前都指挥使乾道二年以太师致仕】
　　【卒追封和王谥武恭存中天资忠孝勇敢大小二百余战身被五十余创宿卫出入四十年最为寡过髙宗尝以郭子仪比之】金张大节【字信之代州五台人天徳进士累官户部郎中定襄退吏诬县民匿铜者十八村大节防得其实抵吏罪章宗即位擢中都路转运使言河东之赋税宜减从之授震武军节度使部有银台有司皆以官为便大节曰山泽之利当与民共宜谕民授地输课则逰手者得所资于官亦利上亦从之大节忠实刚直果于从政又善奕当世推为第一子岩叟字孟实大定中进士累官太常卿兼国子祭酒大定三年朝廷议塞诸城门以为兵备叟曰是任城而不任人也莫若遣兵择将背城疾战时论多之】胥鼎【字和之代州繁畤人由进士第累官至平阳府兼河东南路兵马都总管建言利害十三事宣宗多采纳之拜本路宣抚使寻权尚书左丞行省于平阳设方略拒战累却元兵兴定初进拜平章政事封萃图公鼎忠勤练达国事善料敌威望甚隆人乐为用朝廷倚重之】杨慥【字叔王五台人能文承安进士累官户部尚书资器雅重识朝廷大体处事皆有法度】王特起【字正人崞县人好学工词赋泰和中由进士为真定録事参军有恵政累迁司竹监使卒】聂天骥【字元吉五台人至寜元年进士定兴初辟为尚书省令史时胥吏擅威士人往往附之独天骥不少假借哀宗迁归徳天骥以右司员外郎留汴中崔立变天骥被创甚卧十余日其女舜英谒医救疗天骥笑曰吾幸得死儿女曹尚欲活我耶竟郁郁以死】禹显【雁门人贞祐初以战功授义胜军节度使兼沁州安抚副使元光二年元攻河东显扼龙猪谷夹攻败之擒元帅韩光国所厯州县悉复之守襄垣八年元大帅攻之数四不能拔寻权元帅府都监至大六年军内变被擒帅以铁绳钤之宻遁去元兵追执不屈死】刘防【繋畤人兴定间起布衣为坚州判官政绩着闻累迁坚州都元帅兼节度使】乔天翼【五台人金末为合河令元兵陷城不屈死】元赵惟贤【崞县人博学能文仕至太常礼仪院奉礼郎着春秋集传等书】姚天福【字君祥本绛州人父居实避兵徙雁门天福幼读春秋通大义及长以材辟懐仁丞至元中拜监察御史每廷折权臣世祖嘉其直时按行畿内有出使者凌民取贿天福得其状奏戮之以徇豪民慴服厯河东淮西湖北山西等路按察使威恵并行所在称治大徳四年拜防知政事大都路总管兼大兴府尹后之尹京者莫及焉卒于官】皇甫徳【崞州人议论英发穆瑚黎器之数谘时务拜信威将军本州观察判官锄强梗植良善兴学劝农为时良牧　穆瑚黎旧作木华黎今改】殷仲温【繁峙人父珍有隠徳州县累辟不就仲温廉慎精敏起家奉宸副使以政绩五迁朝列大夫佥中书院事】皇甫世忠【崞州人性纯孝母卒庐墓尽哀自祖而下封墓髙丈余皆自筑手为血裂未几卒】明戈谦【代州人永乐中进士授御史迁大理少卿直陈时政多见纳后以言事太激触仁宗怒已而嘉其清鲠擢副都御史往四川治采木中官暴横遂寝其役后罢官卒】韩士琦【繁峙人永乐中举人厯陜西闗南道副使天顺间贼定山等乱士琦讨平之生擒其魁犹子铎有勇略士琦常困于贼铎奋身驰救得出】赵文博【字子约代州人景泰进士授监察御史天顺中劾石亨曹吉祥下狱寻贬淳化知县有善政亨败擢卫辉知府终河南巡抚右副都御史】田益【字损之崞县人天顺中举人知光山县政称闗内第一擢监察御史权幸敛迹廵按凤阳狱多平反墨吏望风解绶官至陜西兵备佥事】梁璟【字廷美崞县人事父以孝称天顺末进士成化时厯兵科都给事中请寛减山西民预征又请顺天永平分设廵抚从之已请起致仕尚书王竑李秉而斥都御史王越并及官闱事被杖寻擢陜西防政进布政使在陜十五年多政迹累迁户部尚书卒】刘绎【字以成代州人治进士以户部主事督理辽东粮储正徳中触刘瑾怒罢为民寻起监察御史迁卫辉知府有御贼功终长卢运使】王源【五台人治进士四川按察使佥事正徳中御贼蓝廷瑞死赠副使】孙玺【代州人治中举人知扶风县时蜀盗攻陷郡邑都御史蓝章檄玺至略阳盗至畧阳县令窜去玺力拒不屈死之赠光禄寺少卿】王汝敬【代州人正徳中进士官行人亢直弃官归养亲后亲防庐墓雨雪冻死】安瑄【五台人正徳中夏邑丞流寇入境城守不支骂贼遇害诏赠开封同知】王贯【崞县人幼丧父事母张至孝母防悲号几死既庐墓三年有白兔乌鸦绕集】谢兰【字兴徳代州振武卫人嘉靖进士授真定推官厯副都御史廵抚陜西俱有功徳于民转兵部侍郎防】王梦弼【代州人嘉靖中进士厯刑科都给事时楚世子狱具诏无覆奏即行刑梦弼曰楚狱诚无寃但覆奏制也竟三覆奏寻晋都御史廵抚宁夏有功】董旸【繁峙人以战功累官逰击嘉靖间敌入马市口战死赠镇国将军祀褒忠祠子一奎一元仕皆至总兵提督并推良将】杨恂【字纯伯代州人万厯进士累官户科都给事中疏节财四议皆近幸所不便格不行复论辅臣赵志髙张位贬按察使经厯】杨梦弼【五台人万厯中以举人知浙川县调荥泽皆有平贼功迁开封同知以藩邸不法事诣阙陈奏王惧遗金十万并封其金以闻诏削王为庶人后丁父丧归以哀毁卒】孙传庭【字伯振代州振武卫人万厯进士天启中由商邱知县入为吏部主事魏忠贤乱政乞归崇祯九年擢右佥都御史巡抚陜西斩杀流贼累建大功忤杨嗣昌下狱十五年起兵部侍郎总督陜西明年加尚书督师出闗剿贼师溃转入潼闗贼破闗城防阵死　本朝乾隆四十一年赐諡忠靖】　李景时【崞县贡生崇祯中任济南通判厘奸剔有能声徳州兵乱按抚檄景时往谕降之流贼破济南景时曰吾职守土殉国分也但老母在家不可以不诀驰归白母母曰臣死忠子死孝汝自为之景时遂服药死】崔贤【代州人由举人知新河县崇祯中殉难被赠防　本朝乾隆四十一年　　赐諡节愍】髙斗垣【繁峙人性孤鲠崇祯中授西平知县以清慎得民城防不屈死本朝乾隆四十一年　　赐諡节愍】
　　本朝冯如京【字秋水代州人顺治初授永平知府累迁广东左布政使屡平巨盗每上疏陈事次第施行母殁如京年六十余矣居丧哀毁骨立服阕未几而卒】高鼎【大同籍五台人闯防焚掠纠里中诸少年自保防不敢窥顺治初自叅将厯官总兵从平吴三桂王辅臣叛被羁知贼中虚实宻遣人归报　大兵至举众来防功至四川松潘总兵】
　　【圣祖幸云中驻跸其家赐匾旌之】张琳【崞县诸生寕武贼起攻太阳堡琳纠众御之杀贼数人既而贼大至力战被杀】李旦时【崞县贡生景时弟顺治初姜瓖作乱道出崞旦时率乡勇御之以棺自随示必死兵力不支被执骂贼死其子含王犹子养兆俱从同日死难奉】
