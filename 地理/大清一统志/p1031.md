<!-- { "loadSidebar": true } -->
　　名宦汉杜延年【杜衍人宣帝时诏拜北地太守选用良吏捕系豪强郡中清静】冯异【頴川武城人建武时领北地太守事青山胡率万余人降异人击卢芳将贾览匈奴薁鞬日逐王破之上郡安定皆降】南北朝周阎庆【河隂人为宁州刺史性寛和不苛察百姓悦之】宇文贵【齐王宪子建徳中出为豳州刺史贵虽出自深宫而留心庶政性聪敏过目辄记逺近服其明察】隋杨宏【髙祖从弟立为河间王开皇初出拜宁州总管在州治尚清静甚有恩恵】栁俭【河南解人大业毕拜宏化太守入朝郡国毕集帝谓苏威牛宏曰其中清名天下第一者为谁威等以俭对赐帛二百匹及大业末盗贼蜂起俭抚结人夷卒无离畔境以保全】唐狄仁杰【太原人中宗时为宁州刺史抚和戎落得其懽心郡人勒碑以颂后迁豫州时越王兵败支党余二千人论死仁杰宻疏其诖误有诏悉谪戌邉囚出宁州父老迎劳曰狄使君活汝耶因相与哭碑下斋三日乃去】宋姚内斌【卢龙人太祖时西夏数犯西鄙以内斌为庆州刺史兼清白两池榷盐制置使在郡十数年西夏威服不敢犯塞】董遵诲【范阳人干徳六年以西夏近边授通逺军节度使既至召诸族酋长谕以朝廷威徳刲羊酾酒宴犒甚至众皆悦服后数月复来扰邉遵诲率兵深入其境击走之俘斩甚众夷落以定太祖嘉其功就拜环州刺史如故太宗即位兼领灵州路巡检在军凡十四年安抚一面夏人悦服】田仁朗【元城人开寳七年以西北边内侵选知庆州仁朗至率麾下往击大破之其酋长相率请和仁朗烹牛置酒与之约誓邉境乃宁玺书褒美】慕容徳丰【太原人太平兴国二年知庆州兼邠宁都巡检尝破小遇族夺名马数十匹诏书褒谕居任九年以简静为治边镇安之】刘文质【保塞人太宗时知庆州李继迁入寇文质将出兵官吏不敢发库钱乃以私钱二百万给军士皆感奋遂大破贼】田绍斌【汾州人真宗初授环庆灵州清逺军部署庆州有野鸡族数为寇掠道路患之绍斌召其酋帅三人防臂馘劓放还寇感化帖服】曹玮【灵州人真宗时为环庆路兵马都軡辖尝上泾原环庆两道图帝以示左右曰山川险固出入战守之要举在是矣因勅诸将按图记事天禧中以玮为环庆縁边巡检安抚使委乞骨咩大门等族闻玮至归附者甚众】阎日新【临涣人真宗时为庆州都监命管勾邠宁环州驻泊兵马时部署张凝屡入邉界焚族帐日新皆提兵应援未几知庆州上言野溪三门等族恃险隘桀黠难制请开古川道东至乐业镇西出府城从之】赵振【归信人真宗时为庆州沿邉都巡检使时金汤李钦白豹神木马儿髙罗跛臧三族尤桀悍难制振募降羌防以利令相攻破十余堡钦等诣振自归不敢复犯后知环州元昊将反为金银冠佩隐饬甲骑遗羌属振潜以金帛诱取之以破其势及刘平等皆败惟环庆无患】孔道辅【曲阜人孔子四十五代孙真宗时为宁州军事推官数与州将争事有蛇出天庆观真武殿中一郡以为神州将帅官属往奠拜之欲上其事道辅径前以笏击蛇碎其首观者初惊后莫不叹服】田敏【易州人真宗时为环庆路都总管时后桥属羌数叛扰邉敏诛违命者十八族又败罗骨于三店川】范雍【河南人环原州属羌扰边以雍为安抚使建言属羌因罪罚羊者旧输钱而比年责使出羊羌人颇以为患请如旧输钱罪轻者以汉法赎金从之】杜杞【无锡人仁宗时知庆州蕃酋帅众千余内附夏人以兵索酋劫边户掠马牛冇诏责杞杞言彼违誓举兵酋不可与因移檄夏人不偿所掠则酋不可得既而兵亦罢去】史方【开封人知环州兼环庆路兵马都监先是磨媚等六族内寇方谕以恩信乃传箭牵羊乞和减禁兵五千徙内地以省邉费】景泰【普州人通判庆州上言元昊虽称臣诚恐包藏祸心当选主将练士卒修城池储赀粮以备不虞三疏不报俄元昊反又上邉臣要畧二十卷会有荐泰知兵者召知宁州】范仲淹【呉县人仁宗时知庆州为环庆路经畧安抚縁邉招讨使至部即奏行邉以诏书犒赏诸羌阅其人马为立条约诸羌皆受命自是始为汉用庆之西北马铺砦当后桥川口在贼腹中仲淹引兵城之曰大顺城大顺既城而白豹金汤皆不敢犯环庆自是寇益少】滕宗谅【河南人范仲淹荐以自代擢天章阁待制徙知庆州】任福【开封人仁宗时知庆州兼环庆路副总管上言庆州去蕃族不逺愿勒兵境上按亭堡谨斥堠因经度所过山川道路以为缓急攻守之备帝善之聼便宜从事夏人寇保安镇戎军福部分诸将破白豹城平骨咩等四十一族】耿傅【河南人通判庆州时议进兵西讨以傅督一道粮馈会元昊入寇叅任福行营军事遇敌姚家川诸将失利敌骑益至武英劝传避去传不荅英叹曰英当死君文吏无军责奈何与英俱死傅指顾自若被数创乃死赠右谏议大夫】杜惟序【安喜人权知庆州会任福败以骑兵数千人败三砦斩首数百级】王仲寳【髙宻人仁宗时知庆州兼经畧安抚招讨副使破金汤城赐诏奬谕徙澶州副总管安抚使范仲淹奏留之】韩綘【雍叩人仁宗时知庆州熟羌据堡为乱即日讨平之】范恪【开封人康定初为庆州北路都巡检使与攻白豹城破之既还夏人遣骑袭其后恪设伏邀击斩首四百级生获七十余人尝与总管杜惟序钤辖髙继隆分讨汉乞薜马都嵬三砦恪先破都嵬而继隆□薜马不能下恪驰往取之既人援惟序下汉乞砦】种世衡【洛阳人仁宗时知环州蕃部有牛家族奴讹者素倔强未尝出谒郡守闻世衡至遽郊迎世衡与约明日当至其帐往劳部落是夕雪深三尺世衡縁险而进奴讹大惊曰前此未尝有官至吾部者公乃不疑我耶率其族罗拜聴命羌酋慕恩部落最强世衡得其死力诸部冇贰者使讨之无不克其后百余帐皆自归尝课吏民射有过失射中则释之人人自励皆精于射由是数年敌不敢近环境迁环庆路兵马钤辖范仲淹檄令与蒋偕筑细腰城世衡时卧病即起将所部甲士昼夜与筑城成而阜】郭逵【洛阳人为环庆兵马都监遭母忧不得解官凡三请乃许庆帅杜杞赆以钱四十万谢弗受】傅求【考城人知庆州环之定边砦蕃官苏恩以小过疑惧而遁将佐议致讨求谓恩非素防贰者乗以兵必起邉患但遣禆将从十数卒扣其帐开以祸福悉感泣还砦如初】马怀徳【祥符人为环庆路副都总管环州蕃官苏恩以其属叛往降之】安俊【太原人仁宗时为环州都监破赵元昊吃□井那等诸砦安抚使韩琦上其功迁环庆路都监】武英【太原人仁宗时为环庆路驻泊都监破党平族又从任福破白豹城】髙敏【登州人为环庆都监主蕃部事羌人以兵三十万来寇总管杨遂驻兵大义以敏为先锋夏人攻夺大顺水砦敏毎出战多所斩获次榆木援兵不至中流矢死赠嘉州刺史】孙沔【会稽人仁宗时凡三知庆州邉人服其能】刘几【洛阳人孙沔荐其才堪将师使知宁州俗喜巫军校仗妖法结其徒乱有口几使他兵伏垒门以伺夜半尽擒之】蔡挺【宋城人英宗时知庆州上书论攻守大计夏人大入谅祚亲率军攻大顺城挺料城坚不可破而柔逺城恶亟遣总管张玉将鋭师守之谅祚移寇柔逺玉夜斫营夏人惊扰溃去挺筑马练平为荔原堡分属羌三千人守之】孙长卿【扬州人英宗时知庆州州据险髙患无水长卿凿百井皆及泉泥阳有罗川马岭上构危栈下临不测之渊过者惴恐长卿访得唐故道辟为通涂】萧注【新榆人熈宁初知宁州环庆李信之败列城皆坚壁注独启辟夜宴如平时】张舜民【邠州人神宗时为襄乐令王安石倡新法舜民上书言不当与小民争利时人壮之】吕由诚【开封人知合水县王中立种谔征灵州由诚部运随军天寒食尽他邑役夫多溃去惟由诚所部分无失者】赵卨【依政人神宗时知庆州夏人欲袭其新垒大治攻械卨具上挠夏计及夏侵兰州卨遣曲珍将兵直械盐韦俘馘千人其酋栧厥嵬名宿兵于贺兰原时出攻邉卨遣将李照甫蕃官归仁左右分击又令败端彦趋贺兰原伏兵平夏生擒嵬名获老幼三万余】俞充【鄞人神宗时知庆州庆阳兵骄小绳治辄肆悖充严约束斩妄言者于军门闻有病苦则巡抚劳饷死不能举者出私财以周其丧以故莫不畏威而懐恵环州田与夏境犬牙交错毎获必遭掠多弃勿理充檄所部复以时耕植慕家族山夷叛举户亡入西者且三百充遣将张守约耀兵塞上夏人亟反之】郑仅【彭城人知宁州诸军多杀老弱持首要赏仅下令非强壮而能生致者赏半之有内附羌追寇得老人不忍杀擒之乃其父也相持哭一军憾恸时诸路争进讨奏防仅独保境不生事寇亦不犯】姚兕【五原人神宗时为环庆巡检与夏人战一矢毙其酋众溃因乘之遂破兰浪敌大举寇邉诸砦皆受围兕时驻荔原堡先羌未至据险张疑兵伺便辄出有悍酋帅临阵甚武兕斩其首还手射数百人又遣子雄引壮骑驰掩其后所向必克敌退攻大顺城兕复往救转鬪三日斩级数千卒全三城庆军叛兕以亲兵守西闗盗不得入而奔兕追及下马与语皆感泣罗拜誓无复为乱】张守约【濮州人神宗时知环州慕家族狼难制摇动种落勒兵讨擒之】范纯仁【仲淹子神宗时知庆州秦中方饥擅发常平粟赈贷僚属请奏而须报纯仁日报至无及矣吾当独任其责或谤其所全活不实诏遣使按视会秋大稔民讙曰公实活我忍累公耶昼夜争输还之环州种古执熟羌为盗流南方过庆呼寃纯仁以熟吏非盗也古避罪谰讼诏御史治于宁州纯仁就逮民万数遮马涕泗不得行至有自投于河者狱成古以诬告谪加纯仁以他过黜知信阳军】范纯粹【纯仁弟哲宗时代兄知庆州时与夏议分疆界纯粹请弃所取夏地曰争地未弃则邉隙无时可除宜修明战守救援之法朝廷是之及夏侵泾原纯粹遣将曲珍破之于曲律横山夏众遁去】章楶【浦城人哲宗时知庆州时朝议戢兵捐葭芦安疆等四砦予夏夏得砦益骄楶言夏嗜利畏威不有惩艾邉不得保息宜稍取其土疆如古削地之制以固吾圉然后诸路出兵择据要害势将自蹙矣遂乗便出讨以致其师夏果入围环州楶命骁将折可适伏兵洪徳城邀击之斩获甚众又预置毒于牛圏潴水夏人马饮者多死】孙路【开封人哲宗时知庆州章惇柄国复议取弃地时诸道相视未进路声言修旧垒载器甲楼卤顿大顺城下夜半趋安疆迟明据之六日而城完遂筑兴平横山】曲珍【陇干人元祐初为环庆副总管夏人寇泾原号四十万珍虗驰三百里破之曲律山俘斩千八百人解其围】范子竒【河南人哲宗时知庆州广储蓄缮城栅严守备覊黠羌推诚待下人乐为用】钱即【钱塘人徽宗时知庆州至镇筑安边城归徳堡开地万顷纵耕其中嵗得粟数十万】疆霓【自金归宋知环州隆兴间金兵围环州与其弟震坚守孤城招诱使降不屈城陷死焉并赠观察使】金厐迪【延安人熙宗海陵时为庆阳尹厯三考不易以治最闻诏书褒美西人荣之】杨仲武【保安人皇统初除知宁州闗中洊饥境内盗贼纵横仲武悉为下之】马讽【漷阴人天徳初为宁州刺史民有告谋不轨者株连数十百人讽察其无状乃究问告者告者具状其诬众皆懽呼感泣】卢庸【丰润人大定二十八年进士调定平县令治旧堰引泾水溉田民赖其利】明衡岳【西平人建文时知庆阳府性亷防常禄外一毫不取】刘纲【禹州人永乐中知宁州事因俗为治废坠具兴有龙尾湫时出光怪手射灭之泄其水一巨鼋也行野中横石为矼马惊不敢渡视之则范仲淹所撰狄仁杰碑起之为立祠焉居宁三十四年整肃如一日仁宗赐壐书召问进四品服俸正统中乞归送者涕泣载道宁民祀之狄仁杰祠中】段复兴【阳谷人崇祯时为陜西右叅议分守庆阳李自成据西安传檄谕降复兴裂其檄集众守逾月贼薄城围数匝发炮石杀贼满濠久之势不支拜辞其母乗城督战城陷焚其妻妾子女母亦赴火死乃持铁鞭出击杀数贼遂自刎士民之西河坪立祠祀之】靳圣居【长垣人崇祯末为庆阳府推官时已授刑部主事未行贼围城左段复兴死守城破被执骂不絶口死】袁继登【南畿人崇祯末知安化县涖任未浃嵗即遘变城陷不屈死时宁州知州董琬亦城陷不屈死】
