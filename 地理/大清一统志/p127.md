<!-- { "loadSidebar": true } -->
　　【北有炭山炭山即与室韦界相连之地此则又一炭山在今独石口外非此山也】华山【在万全县西南阳河堡东南二十里下有灵潭旱可祷雨】水泉山【在万全县东北张家口堡北四里】髙山【在万全县东北有二东髙山在张家口堡东北七里西髙山在堡西北七里相去数十步对峙如门张家口之名以此】紫岩山【在万全县西北五里极髙耸从危磴而上旁多羣峯掩映下有水泉】小尖山【在万全县西北三十里又有大尖山在县东北六十里】桃山【在万全县西北新河口堡东北三里亦名桃山台】马头山【在万全县西北洗马林堡西北四里下有泉盛暑极寒前有水闗洞】北髙山【在万全县西北洗马林堡西二十五里边墙倚其西麓】孤山【在万全县西北有东西二山东山在洗马林堡北四十里独出羣山西山在堡西北三十里陡峻特立内产赤石人取之为绘画之用】红石山【在龙门县东五里上产红石可供玩好】拂云山【在龙门县东雕鹗堡北百歩】大松山【在龙门县西辽开泰九年如鸳鸯泺猎于松山明永乐中北征尝驻跸于此明统志山在卫西十里上有古松盘曲因名】塔沟山【在龙门县西十五里两峯相峙俱极髙险上各有浮图元至元中所建亦名双塔山】娘子山【在龙门县西二十里极髙耸而无险恶之势迤南有龙门山极髙峻明置龙门闗于此】双峯山【在龙门县北二十里两峯相向髙出众山】双尖山【在龙门县东南长安堡北十里双峯并峙】八仙山【在龙门县东南长安堡西二里八峯髙耸中有石室又龙潭山在堡西一里有瀑布泉】松山【在龙门县东南长安堡东南里许又石盘山在堡东南二十五里】椵树山【在龙门县西北宣府志在大白阳堡南四里上有古椵树】东髙山【在龙门县西北常峪口北十五里又有西髙山在青边口西北十二里】青山【在龙门县西北青边口北八里色比羣山独青】石嵯山【在龙门县西北宣府志在青边口北十余里旧志谓之石崖山在葛峪堡西北三十五里】鳌头山【在龙门县西北宣府志在羊房堡西北十五里上有巨石突出髙濶数十百丈因建墩台以便瞭望】良山【在懐来县西十五里本名狼山明永乐中车驾驻此改名】水谷山【在懐来县南十六里一名龙山】水头山【在懐来县南二十里一名笑山元释忻笑尝栖此因名】螺山【在懐来县北十五里树木森茂多资民用】立石山【在懐来县东南三十里又窟窿山在县东南四十里】大海沱山【在懐来县东北三十里接延庆州界髙百仞许下有龙潭】黄山【在懐来县西北十五里又北一里有青山】倒刺山【在蔚州东魏书灵徴志神防三年白鹿见代郡倒刺山水经注倒刺山甚层峻未有升其巅者魏氏土地记曰代城东五十里有倒刺山上有佳大黄也李吉甫元和郡县志倒刺山在兴唐县东七十里亦号雪山俗传灵仙所居与五台山畧等旧志雪山髙五百丈周六里又有小五台山在县东八十里髙四百余丈周五里山有五台四时积雪不消】玉泉山【在蔚州南二十里有石泉飞瀑为州之胜】灵仙山【在蔚州南二十五里山上有三竒石夕阳照映宛若三仙五代晋以此名县】翠屏山【在蔚州南三十里一名北口山峪内有龟崖又有孤峯屹然独耸直入霄汉】九宫山【在蔚州东南四十里金章宗尝避暑于此又名殿子山】永宁山【在蔚州东南五十里相传金章宗逰猎于此命名】孙子山【在蔚州东南六十里多产松实亦名松子山】麻田山【在蔚州东南八十里内有王喜洞通易州相传汉代王喜所穿】马头山【在蔚州东南水经注魏氏土地记云代城东南二十五里有马头山其侧有钟乳穴赵襄子既害代王其姊代夫人磨笄自刺而死民怜之为立神屋于山侧因名之为磨笄山括地志磨笄山在飞狐县东北百五十里州志马头山在州东南三十里一名太白山有竒石状如马头金河发源山下】石门山【在蔚州西南三十里路通山西灵邱】髙氏山【在蔚州西北七十里下产石灰可用　按滱水所出之髙氏山在山西浑源州此别是一山】襄山【在蔚州西北八十里路通山西应州】玉屏山【在蔚州西北六十里与襄山接金李纯甫居此因以自号】榆林山【在西宁县东顺圣东城南二十里】鼇鱼山【在西宁县东顺圣东城西北十五里内有大石如鼇狂澜至此即息俗呼为镇水鱼又大王山在东城北十里大蟒山在东城东北十五里】独山【在西宁县南三十里出羣山之表又马头山在县西南二十一里】盘崖山【在西宁县北少东十五里势甚髙险】桦山【在西宁县东南四十五里一名桦岭】溜云山【在西宁县西南三十五里山势嵯峨髙出云表下有秋林亭辽建盛暑时山谷滴水成氷可消烦渇】平顶山【在懐安县西三十里内有天窖洞四围俱山惟从一穴而入】水沟口山【在懐安县南十五里两山巍峙百余丈其阳有海眼泉】熊耳山【在懐安县南三十里】栲栳山【在懐安县北八里又骆驼山在县北二十里以形似名】云头山【在懐安县西南三十里山髙耸云覆其顶即中有斑石洞相传为仙人炼丹处】虎窝山【在懐安县西南三十里崖畔水出盛暑结为氷柱隆冬反释】白腰山【在懐安县东北三十里髙耸壁立下有白土如带】瓦窰山【在懐安县东北万全左卫东南五里以陶甓所在而名又孤山在左卫西南四里香炉山在左卫西南五里圆整如香炉】红塘山【在懐安县东北万全左卫西南十里下有河其地产西甚佳】没皮山【在懐安县东北万全左卫西南十里其山光洁草木濯濯】馒头山【在懐安县东北万全左卫西南十五里】花山【在懐安县西北三十里春冬多花上有池水旱不涸】长生山【在延庆州东永宁城东七十里】居庸山【在延庆州东永宁城东南四十里接昌平州界详见昌平】独山【在延庆州东永宁城西北十五里巍然独立一名团山溪河出此水经注魏氏土地记曰沮阳城东八十里有牧牛山山下有百泉竞有一神牛駮身自山而降下饮泉竭故名　按沮阳今懐来县以方位道里计之疑即此山也】缙阳山【在延庆州东永宁城北十二里下有缙阳泉一名缙云山又名龙安山】双髻山【在延庆州东永宁城东北二十里东去周四沟堡十五里双峯并峙状如髻一名仙髻山】神仙山【在延庆州东永宁城东北二十五里径路﨑岖其上平衍旧有神仙寨】髙山【在延庆州东四海冶堡北三里以髙耸独峙而名】黒头山【在延庆州东四海冶堡东三十里明嘉靖中总督翁万达言黒头山至宻云城不五六十里可谓直垣相属】笔架山【在延庆州南十里三峯突起又南十里有羊头山】玉峯山【在延庆州南四十里】柏铃山【在延庆州南四十里上多柏木又水峪山在州西南五十里】金柜山【在延庆州南居庸闗城西形如金柜】官帽山【在延庆州北八十里状如幞头与大海沱山东西相望】石门山【在延庆州北十八里中有洞南北通明如门】擎笏山【在延庆州北二十里峭拔孤立状如擎笏中有瀑布泉飞流直下相近曰应梦山相传辽萧后尝应梦建寺其上因名】红门山【在延庆州东南二十里髙三里有大小红门口为戍守处相近有蟒山形如蟒头】东岩山【在延庆州东北十八里】金刚山【在延庆州东北二十五里】大翮山【在延庆州西北水经注阳沟水迳大翮小翮山南髙峦絶云层凌防雾双阜共秀竞举羣峯之上郡人王次仲改苍颉旧文为书秦始皇竒而召之三徴不至始皇怒令槛车送之次仲化为大鸟飜飞而去落二翮于斯山故其峯峦有大翮小翮之名魏氏土地记曰沮阳城东北六十里有大翮山小翮山其山在县西北二十里峯举四十里上有庙即次仲庙也隋书地理志懐戎县有大小翮山明统志大翮山在延庆州北二十五里相连者为小翮山差卑册説有佛峪山在州西北三十里下有温泉盖即大翮山也】东螺山【在延庆州西北三十里盘回而上髙七里许又有西螺山在州西北六十七里】石佛山【在延庆州西北五十里岩中有古佛像因名】羮颉山【在保安州西汉髙帝七年封兄子信为羮颉侯括地志羮颉山在懐戎县东南十五里髙祖取其山名为侯号】孤山【在保安州西十里冇南北二山并峙又梁山在州西三十里石骨嶙峋上有土田四百余畆】涿鹿山【在保安州东南史记黄帝与蚩尤战于涿鹿之野服防曰涿鹿山名水经注涿水出涿鹿山括地志涿鹿山在妫州东南五十里　按明统志谓在保安州西南九十里误】桥山【在保安州东南魏书泰常七年如广甯幸桥山遣使者祠黄帝唐尧庙魏氏土地记下洛城东南四十里有桥山隋书地理志懐戎有桥山　按明统志谓在今保安州西南一百二十里误】缙山【在保安州东南宣府志在保安卫东南二十里】矾山【在保安州东南辽史地理志矾山县山出白緑矾　故名明统志在保安州东南一百二十里】东灵山【在保安州东南一百二十里又西灵山在州南八十里东西并峙】笔架山【在保安州西南六十里三峯鼎峙】笄头山【在保安州西南水经注协阳水东北流歴笄头山阚骃曰笄头山在潘城南　按明统志作磨笄山在今州西北二十里误】釡山【在保安州西南史记黄帝合符釡山括地志釡山在懐戎县北三里】歴山【在保安州西南魏氏土地记潘城西北三里有歴山山上有虞舜庙隋书地理志懐戎有歴阳山括地志懐戎城北有歴山　按今延庆州西北二十里亦有歴山相近又有阪山一名阪泉山皆传讹也】孝文山【在保安州东北宣府志在保安卫北八里相传魏孝文驻跸于此故名其麓有龙湫】保宁山【在保安州西北六十里旧名白帖山其中洞穴穹窿有石如仰盂泉出其中仅一斗许羣饮不竭冬夏常然】鹞儿岭【在宣化县东二十里古名药儿岭唐广明元年幽州帅李可举追李克用至药儿岭大破之即此】沙岭【在宣化县西北辽史地理志归化州有防云岭极髙峻宣府志沙岭在镇西北二十里即防云岭以岭上常有隂云防续不一也今有沙岭堡】桦岭【在赤城县西北马营堡北五十里多产桦木】野狐岭【在万全县东北三十里势极髙峻风力猛烈雁飞遇风輙堕地辽史重熙六年猎野狐岭明史洪武三年李文忠北伐出野狐岭景泰元年上皇自北还额森遣兵送至野狐岭皆即此额森旧作也先今译改】荨麻岭【在万全县西北七十里即洗马林也岭路﨑岖为隘口要地】寨儿岭【在万全县西北洗马林堡南五里其山四合若寨】虞台岭【在万全县西北新河口堡东北十二里】浩门岭【在龙门县东雕鹗堡北二十五里明初以此名驿上有古松数百株郁然苍秀】洗马岭【在龙门县北】长安岭【在龙门县东南本名枪竿岭明永乐中改名今有堡】火石岭【在懐来县南二十里产五色火石又有唐家岭在县东南】贾儿岭【在蔚州东一百二十里路通保安州】神仙岭【在蔚州北三十里】黒石岭【在蔚州东南广昌城北五十里石多黒色地势险絶明嘉靖中始筑城戍守】退虎岭【在蔚州西南七十里路通山西灵邱县】五岔岭【在西宁县东南四十五里与蔚州接界岭当通衢岐路四达】枳儿岭【在懐安县西三十里与山西天镇县接界】花皮岭【在懐安县东北万全左卫东十五里】雪岭【在懐安县西北西阳河堡东南八里】长城岭【在延庆州东永宁城东九十里又明统志有澁石岭在城东北十二里苖香东岭在城东北十里苗香西岭在城西北十五里】八达岭【在延庆州南三十三里居庸闗城外顾炎武昌平山水记自八达岭下视居庸闗若建瓴若闚井昔人谓居庸之险不在闗城而在八达岭也旧志东南去居庸上闗十七里为往来之冲要元时以此为居庸北口上有城设兵戍守】分水岭【有二一在延庆州南四十里一在州北三十里】横岭【在延庆州南四十七里当居庸之西北亦要路也明时设兵戍守】地椒岭【在延庆州西北四十里产地椒又有榛坡在州西北十五里产榛实】镇南峯【在延庆州东四海冶堡南三十里旧有墩曰镇南墩】威逺峯【在延庆州东四海冶堡东北三里旧有墩曰威逺峯墩】桃花岩【在懐来县南三十里又乳香岩在县西南三十里】叠翠岩【在保安州西本名恶崖金泰和中改名又州境有漫天窝泰和中改名拂云坪】望国崖【在赤城县北望云州东北下有担子洼】舍身崖【在赤城县北云州堡北五里】滴水崖【在赤城县东南滴水崖堡北二里石崖滴水去地百余仞隆冬不冻东有香炉峯又有滴水崖在西宁县西南三十五里】红崖【在万全县张家口堡东北十里】雕鹗崖【在龙门县东雕鹗堡西一里】龙王嵯【在赤城县东龙门所西北八里嵯峨髙耸夏月云从此出则大又磨盘嵯在所西十里以形似名又有木龙王嵯在滴水崖堡南十五里】太保峪【在赤城县北独石城西南十五里内有古墓石羊盖前有官太保者此故名】剪子峪【在龙门县东三十里其形如剪一名大岭山】李老峪【在龙门县东南长安堡北十里又狮子谷在堡北三十里】棒棰峪【在懐来县东南三十里接延庆州界旧有边墙东达大小红门岔道诸处谓之南山口】干河峪【在蔚州南三十里北口傍山口内有水附近居民引以灌园又直峪在州西南五十里】横谷【在蔚州西北汉髙帝十一年樊哙破陈豨于横谷即此】圣音洞【在宣化县北五里又石峯洞在县北六里四角洞在县西北四十里】红寺洞【在万全县西北新河口堡东南十里又黒龙洞在洗马林堡西南】盘崖洞【在西宁县南四十里峭壁千仞架独木为桥经久不朽辽时建亭于其侧号崖木亭】独石【在赤城县北独石城南一里水经注大谷水流迳独石北界其石孤生不因河而自峙宣镇志在开平城南一石屹起平地上可构屋数楹有独石神庙】桑干河【自山西天镇县流入东迳西宁县南蔚州北又东迳宣化县南界又东迳保安州南与洋河防又东南入顺天府宛平县界即古湿水也水经注湿水自道人县又东迳阳原县故城南又东阳水注之又东迳东安阳县故城北又东迳昌平县故城北又东北迳桑干县故城西又屈迳其城北又东流祁夷水注之又东北迳石山水口又东迳潘城县北东合协阳闗水又东迳雍洛城南又东迳下洛县故城南又东迳髙邑亭北又东迳三台北又东迳无乡城北又东温泉水注之又东左得于延水口又东过涿鹿县北涿水入之又东南左防清夷水又南至马陉山谓之落马河旧志桑干河自天城卫流入迳顺圣西城南二十里又东迳蔚州北七十里又东迳深井堡南三十里又东迳保安州南一里至州东南二十里与洋河合如燕尾然亦名燕尾河又转东南流迳缙山北名缙山河又南流二十五里与妫水合为合河口辽志奉圣州有两河防即桑干洋河合流处金志妫川县西北有合河即桑乾清夷合流处也】壶流河【在蔚州北自山西广灵县流入又东北经蔚州界入桑干河即古祁夷水亦曰沤夷河水经注祁夷水迳石门闗东北流水侧有故池又东北得飞狐谷水又东北迳代城西又东北热水注之又东北谷水注之又东北右防逆水又东北迳青牛渊又北迳一故城西又迳昌平州东又北连水入焉又北迳桑干故城东而北流注于湿水元和郡县志兴唐县沤夷河亦曰瓠河上槽狭下流濶有似瓠因名州志壶流河在州北半里自州西东流防滋泉又东北防暖泉又东迳城北南通城濠又东北防金河七里河之水又东北至州河北境入桑干河】金河【在蔚州东即古倒刺山水也水经注连水出雊瞀县东西北流迳雊瞀县故城南又西迳广昌城南又西迳王莽城南又西倒刺山水注之水出倒刺山西北流迳一故亭东西北注连水又北迳当城县故城西又迳故代东而西北流注祁夷水旧志金河在蔚州东南七十里源小五台山西北流入壶流水其水映石如金故名又有干河在州东南三十里源出太白山流二里出口散溉民田数十里流防金河】龙王河【在西宁县东城东一里又西沙河在顺圣东城西一里皆泉水涌出南流入桑干河】洋河【亦名东洋河源出边外自山西天镇县界流入东流经懐安县北又东迳万全县南旧左卫北又东南迳宣化县南至保安州东合桑干河即古于延水也汉书地理志且如县于延水出塞外东至广宁入沽水经注于延水出塞外子元镇西长川城南小山山海经曰梁渠之山修水出焉东南流迳且如县故城南又东南迳马城县故城北俗谓是水为河头河头出戎方土俗变名耳又东迳零丁城南右合延乡水又东南于大甯郡北右注雁门水自下通谓之于延水又东南迳罡城南又东左与甯川水合又东迳小甯县故城南又东黒城川水注之又东南迳茹县故城北又东南迳鸣鸡山西又南迳且居县故城南东南流注于湿水地理志曰于延水东至广宁入沽非矣明统志洋河在镇城南五里源出境外至此东流入桑干河水冬月尽氷惟对城一融液不冻腊日洗马不灾册説东洋河在柴沟堡西北十五里源出边外东南流入界至堡西北合西洋河因通谓之西洋河又东至堡东五里合南洋河名曰燕尾河又东迳万全左卫北五里又转东南过镇城南又东迳保安州北鸡鸣驿南又东南流十七里入桑干河】安洋河【在懐安县西亦自天镇县界流入经柴沟堡西南五里又东入东洋河即古雁门水也水经注雁门水出雁门山东南流敦水注之又东北入阳门山谓之阳门水又东迳三防亭北又东迳西伺道城北又东托台水注之又东迳大甯郡北修水注之】水沟口河【在懐安县北自天镇县流入经县西南三十里折北流至县西北有栁河自县西七里东流入焉又东北迳城北至万全县旧左卫界入洋河即古托台谷水也水经注托台谷水上承神泉于苇壁北东迳阳门山南托台谷谓之托台水东迳三防城南又东迳托台亭北又东北迳马头亭北东北注雁门水】西洋河【在懐安县西北自山西天镇县平逺堡流入经西洋河堡南五里又东至柴沟堡西北入东洋河即古延香水也水经注延乡水东迳延陵县故城北又东迳罗亭又东迳马城南又东注修水】东沙河【在万全县东北一里许上承天水泉龙池泉诸水夏秋汛溢湍激　本朝乾隆六年动　帑筑堤三十一年复经修整】西沙河【在万全县西七十里洗马林堡百余歩源出塞外东南流入洋河毎当汛涨时比东沙河尤甚】
