<!-- { "loadSidebar": true } -->
　　古迹魏郡故城【在安阳县东北春秋晋献公始封毕万于此为魏国秦置郡汉髙帝十二年置魏郡治邺县后分魏郡置东西部都尉故曰三魏汉书地理志魏郡髙帝置属冀州后汉书岑彭传岑熙迁魏郡太守旧唐书地理志安阳汉魏郡城在县西北七里寰宇记安阳县魏郡城即汉以来为郡之所故城在今县东北】安阳故城【在今安阳县南本战国魏邑秦昭襄王五十年攻魏王龁从张唐拔宁新中更名安阳汉景帝二年封周昌孙左徒为安阳侯昭帝始元二年又以封上官桀表在汤隂晋始置安阳县东魏天平初并入邺县水经注魏土地记曰邺城南四十里有安阳城城北有洹水东流者也旧唐书地理志相州安阳故城在汤隂东后周移邺置县于安阳故城仍为邺县隋又改为安阳县州所治元和志安阳汉初废以其地属汤隂晋于今城西南三里置安阳县属魏郡后魏并入汤隂隋开皇十年置安阳县属相州通鉴地理通释洹水南岸三里有安阳城即相州外城府志安阳凡四迁秦城在今府东南四十三里晋置县在今府西南隋开皇十年复徙于洹水南大业初移郡郭内即今治】邯防故城【在安阳县西北本魏伯阳城史记赵惠文王十六年乐毅将赵师攻魏伯阳汉元朔二年封赵敬肃王子仁为邯防侯国属魏郡后汉省水经注漳水右与枝水合其水上承漳水于邯防西而东别与邯水合水发源邯山东北迳邯防县故城西北注漳水故曰邯防也张晏曰漳水之别自城西南与邯山之水防今城旁犹有沟渠存焉萧徳言括地志伯阳故城一名邯防城在相州邺城县西五十五里】灵泉故城【在安阳县西南后周置灵泉县属相州隋属魏郡唐武徳元年领零泉县四年省】相县故城【在安阳县西书序河亶甲居相帝王世纪亶甲城在安阳县西北五里洹水南岸隋书地理志安阳开皇十年分置相县大业初废相入焉旧唐书地理志相州武徳元年领相县五年仍省相县府志相县故城在府西十五里】永定故城【在安阳县东四十里本内黄县地晋置长乐县属魏郡后魏因之水经注洹水又东至长乐县左侧又东迳长乐县故城南是也北齐省入临漳县隋开皇十年分临漳漳水二县复置长乐县十八年改曰尧城属魏郡唐属相州县西至州四十里因所理尧城为名天祐中避朱全忠父讳改曰永定梁开平中改曰长平后唐同光初复曰永定宋天圣七年避真宗山陵名改曰永和宁七年省为镇入安阳】辅岩故城【在安阳县西金史地理志林虑升为林州兴定三年以安阳县水冶村为辅岩县隶焉元史地理志至元四年以林虑升为林州复立辅岩县隶之六年并辅岩入安阳县志水冶镇在县西四十里即故县】邺县故城【在临漳县西本齐桓公所筑管子筑五鹿中牟邺以卫诸侯徐之才圣贤城冢记翟灭邢齐桓公筑邺城以卫诸侯邺由此始战国赵悼襄王六年魏与赵邺秦始皇十一年王剪等攻邺取八城后汉初平二年袁绍为冀州牧镇邺建安元年以绍为太尉封邺侯后又以封曹操魏黄初二年置邺都为五都之一晋为邺郡治建兴二年避懐帝讳改邺为临漳为石虎所陷咸康二年虎迁都于此升平元年慕容儁亦都之苻坚灭燕仍为冀州治太平十年慕容垂取之后魏皇始三年拓跋仪入邺置行台寻置相州太和十七年将迁洛都因巡省至邺置宫于邺西天平元年髙欢迁魏主都邺兴和元年令髙隆之领营构大将军发畿内民夫増筑南城周围二十五里元象二年复城邺后周建徳六年灭齐置六府于邺城宣政初移六府于洛阳以相州为总管府大象二年韦孝寛破尉迟逈于邺城相州平移相州于安阳徙其居人南迁四十五里其邺城及邑居皆毁废之改旧邺县为灵芝县隋开皇十年复故炀帝初于邺故都大慈寺置县唐贞观八年始筑今治所小城寰宇记相州邺县后汉冀州刺史尝寄理于此晋改邺为临漳歴东魏北齐皆都此欧阳忞舆地广记相州临漳县本汉邺县曹操以为邺都作三台曹学佺名胜志邺城宋废为镇去临漳县西二十里府志魏故邺邑即今邺镇邺都北城在镇东北邺都南城在镇东南】临漳故城【在今临漳县西南晋愍帝时尝改邺为临漳东魏天平初分邺内黄斥邱肥乡四县地置元和志相州临漳县西南至州六十里县志故城在今县西南十八里旧县村明洪武十八年避漳水患因移理王店即今治】荡隂故城【在汤隂县西南战国时魏邑史记鲁仲连传魏安厘王使将军晋鄙救赵止于荡隂不进汉置荡隂县晋惠帝永安初讨成都王颖颖犯驾于荡隂永和五年石虎子遵自河内举兵趋邺军于荡隂魏书地形志荡隂有荡城元和志县北至州四十里隋开皇六年重置汤隂县属相州十六年改属黎州旧唐志汤隂汉荡隂县也并入安阳武徳四年分安阳置汤源县属卫州六年改属相州贞观元年改为汤隂府志唐初汤源县在今汤隂县西南三十里贞观初还治古汤隂城即今治　按顔师古注荡音汤新唐志以为贞观省汤源入汤隂而旧唐志元和志皆云改汤源为汤隂未知孰是】魏徳故城【在汤隂县南三十里水经注长沙沟水东流迳晋鄙故垒北谓之晋鄙城亦名魏将城东魏天平二年置魏徳县属林虑郡北齐废括地志魏徳故城一名晋鄙城在魏县西北五十里】隆虑故城【今林县治战国时韩临虑邑荀子秦地东在韩者乃有临虑汉置临虑县髙帝六年封功臣周灶为林虑侯汉书地理志隆虑注应劭曰避殇帝名改曰林虑水经注县北有隆虑山县因山以取名元和志相州林虑县东至州一百一十里寰宇记林虑县城东魏天平元年筑】临淇故城【在林县东南东魏天平初分朝歌林虑共三县置属林虑郡寻废隋开皇十六年复置属魏郡隋末废府志临淇县在林县南七十里】淇阳故城【在林县南水经注淇水又东迳冯都垒南世谓之淇阳城隋开皇初分林虑置淇阳县大业初又废淇阳入焉府志淇阳城在林县南七十二里俗呼郎子城】武安故城【在今武安县西南战国赵邑史记赵悼襄王封李牧为武安君秦昭王三十六年秦军武安西鼓噪勒兵武安屋瓦皆震汉置武安县髙欢起义时林虑郡守赫连子悦请以武安临水二县东属魏郡隋大业初羣盗张金称陷武安括地志武安故城在武安县西南七里旧志有东故城在县西南又有西故城在县西】阳邑故城【在武安县西隋开皇十年分武安置阳邑县大业初省入焉旧志阳邑故城在武安县西六十里今为阳邑镇】涉县故城【在今涉县西北本汉沙县后汉末始改曰涉建安九年曹操围邺涉长梁岐以城降后魏省入刈陵魏书地形志刈陵有涉城隋复置元和志潞州涉县南至州一百八十里本汉旧县属魏郡因涉河水为名隋于故涉城重置旧志唐贞观十三年迁今治故城在西北二里】内黄故城【在今内黄县西北战国魏黄邑史记赵肃侯十七年围魏黄不克注正义曰黄城在魏州汉书注应劭曰陈留有外黄故加内云后汉书建武二年幸内黄又铫期传时檀乡五楼贼入繁阳内黄初平三年曹操击黒山贼于内黄东魏天平初并入临漳隋开皇六年复置章懐太子曰内黄故城在今县西北元和志相州内黄县西北至州八十里寰宇记隋于故城东南十九里重置文徳初朱全忠引兵至内黄败魏州兵即今县也县志旧县城在县西二十里】繁阳故城【在内黄县东北战国时魏邑史记赵孝成王二十一年廉颇攻魏繁阳拔之汉置县属魏郡应劭云在繁水之北故名后汉因之晋属顿邱郡后魏太平真君六年并入顿邱太和十九年复置天平二年改属魏郡北齐废隋开皇十六年复置大业初废入内黄唐武徳四年又置属黎州贞观元年又省括地志云繁阳故城在相州内黄县东北二十五里】防陵城【在安阳县南史记廉颇传廉颇攻魏之防陵安阳拔之注正义曰防陵城在相州安阳县南二十里因防水为名水经注防水东迳防城北府志在县南愁思冈上又有顷城在县北虎涧南五里相传为卫顷公所筑】平阳城【在临漳县西史记秦始皇纪桓齮攻赵败赵将扈辄于平阳注正义曰括地志云平阳故城在相州临漳县西二十五里又靳歙传从攻下邯郸别下平阳注徐广曰邺有平阳城水经注漳水迳平阳城北寰宇记临漳县有平阳故城】污城【在临漳县西后汉书郡国志邺有汗城水经注污水东南流迳污城北府志污阳城在临漳县西南十五里城临污水故名】髙陵城【在临漳县东水经注洹水东北迳髙陵城南府志在县东北二十里县志髙陵城在临漳县东南三里俗呼讹为冈陵城】神武城【在临漳县西南十五里东魏兴和中髙欢所筑其后髙洋改名周平齐改为日光寺】雍城【在临漳县西邺镇东北四里相传髙欢克刘诞于邺作此城以旌功又定夸城在邺镇东南周武帝平齐时所筑西又有仓忙城】羑里城【在汤隂县北九里亦名牖里史记纣囚西伯羑里汉书地理志荡隂有羑里城西伯所拘水经注羑水东流迳羑城北故羑里也夏曰夏台殷曰羑里周曰囹圄皆圜土也魏书地形志邺有牖里城牖羑声相近古字通用也括地志在汤隂县北九里】城【在汤隂县东南周初所分之国史记周武王初封商纣子禄父殷之余民注以封纣子武庚郑唐诗笺周初自纣都朝歌而北为国旧志今曰城镇在县东三十里相近又有爵城相传武王封爵功臣于此又有雀城在县东北开信社魂城在县东北隆化社】石城【在林县西南八十五里史记赵惠文王十八年秦拔我石城注正义曰括地志云石城在相州林虑县西南九十里水经注淇水迳石城西北城在原上带涧枕淇】磻阳城【在林县西北八十里水经注漳水迳磻阳城北王存九域志林虑县有磻阳务县志宋端拱元年于此城置采造务采林虑北山材木又有双泉务在县南五十里淇水之北采南山材木今废】葛公城【在林县北七十里古名葛公亭水经注漳水迳葛公亭北县志葛公城在县北七十里】利城【在林县东北二十五里唐初置铁冶于此宋至和二年韩琦奏罢之又有营城在县北三十二里武城在县北七十里】毛城【在武安县西汉建安九年曹操攻邺袁尚使武安长尹楷屯毛城府志毛城即毛岭在涉县西四十五里】赵简子城【在涉县东北二十里】故殷城【在内黄县南亦名亶甲城史记殷本纪河亶甲居相注正义曰括地志云故殷城在相州内黄县东南十三里即河亶甲所筑都之故名殷城也通鉴地理通释安阳县亶甲城在洹水南岸又有河亶甲故都在临漳县西南五十里又有亳城在县西南二十五里今为亳城集城东有殷中宗陵】柯城【在内黄县东北春秋襄公十九年叔孙豹防晋士匄于柯注魏郡内黄东北有柯城】戏阳城【在内黄县北左传昭公九年晋荀盈如齐逆女还卒于戏阳注魏郡内黄县北有戏阳城水经注白沟迳戏阳城东北谓之义阳郭】羛阳城【在内黄县南后汉书光武帝纪建武二年幸内黄大破五校于羛阳郡国志内黄有羛阳聚水经注淇水迳并阳城西世谓之辟阳城非也即郡国志所谓内黄县有并阳聚者也寰宇记永定县羛阳聚故城在今县东　按水经注并阳即羛阳羛并字相似并辟音相似故传讹耳其地在内黄南其戏阳则在内黄北唐章懐太子以羛阳为即戏阳误】魏宫【在临漳县西邺北城中水经注魏武封于邺为北宫其外朝正殿曰文昌殿】九华宫【在临漳县西故邺城东北隅石虎所建以三三为位故谓之九华梁沈约诗照耀三雀台徘徊九华宫是也旧志九华正殿曰显阳殿又有逍遥楼披云楼玳瑁楼又明光宫亦虎所建晋永和七年刘显攻冉闵于邺军于明光宫又赤桥宫在今县东南七里石虎自邺徙都襄国相去二百余里每舎辄立一行宫并在今安阳临津汤隂诸县境】齐宫【在临漳县西南邺南城内即东魏宫也城周六里其正殿曰太极殿】髙欢避暑宫【在林县西北黄华山插天峯下相传髙欢筑以避暑其址犹存又武安县有髙欢避暑宫在县南鼓山之麓】太武殿【晋书石季龙载记咸康二年起太武殿皆漆瓦金铛银楹金柱珠帘玉壁穷极伎巧建元初季龙飨羣臣于太武殿前有白雁百余集于马道南水经注石氏于文昌故殿处造东西太武二殿于济北谷城之山采文昌石为基一基下五百武直宿卫屋柱趺瓦悉铸铜为之金漆图饰焉寰宇记石虎于卫武故台立太武殿窻户宛转画作云气又作金龙吐酒于殿前金樽可容五十斛供正防】西园【在临漳县西魏武所作曹植诗清夜游西园飞盖相追随】灵芝园【魏武受封于邺东置芳林园西置灵芝园黄初二年甘露降于园中】华林园【在临漳县西魏武筑芳林园后避齐帝讳改曰华林晋书石季龙运土筑华林苑长墙于邺北广袤数十里起三观四门三门通漳水皆为铁扉凿北城引水于华林园太元九年慕容垂园邺饮于华林园东魏武定三年髙欢来朝魏主宴之于华林园邺中记齐武成増饰华林园若神仙所居遂改仙都苑苑中封土为五岳五岳之门引水分流四渎曰四海滙为大池曰大海寰宇记邺县华林苑石季龙筑苑垣周旋数十里髙齐时名游豫园有凌云城金花洲光碧堂飞云殿御宿堂五回路蘼芜岛杜若洲贫人村皆在华林苑中】元武苑【在临漳县西魏武所筑左思魏都赋苑以元武注在邺西水经注洹水枝津迳魏武元武故苑寰宇记邺县元武苑新河水所经亦魏武帝新渠有钓台曲池焉】东明观【在临漳县西石虎建晋升平三年慕容儁发虎墓购其尸得之东明观下水经注东城上石氏立东明观观上加金博山谓之锵天又晋建元初石虎大阅于宣武观永和五年石闵以兵守其主鉴于御龙观皆在邺城又有戏马观凌霄观如意观皆石虎所筑】清都观【在临漳县西邺中记清都观在阊阖门上其观两相屈曲为閤数十间连阙而上观下有三门门扇以金铜为浮沤钉悬铎振响天子讲武观兵及大赦登观临轩其上坐容千人下亦数百门外御路直南及东西两旁有大槐栁十步一株清隂合其上緑水流其下】飞仙台【在府治东髙十丈宋杜纯筑公暇与官僚登眺望之若飞仙时人因以名之又有红芳亭亦纯建又府治内有思古台宋太守冯元建】凉马台【在安阳县北寰宇记安阳县有凉马台石虎所造以凉马府志在县北十二里又有髑髅台在县西南二十八里相传髙欢败尒朱荣所筑今俗讹为独乐台村】三台【在临漳县西南邺城内西北隅三国志魏建安十五年作铜雀台十八年作金虎台其后又作氷井台相去各六十步其上复道楼阁相通中央悬絶晋咸康初石虎徙邺名铜雀台曰鹳雀台升平元年慕容儁都邺复作铜雀台北齐天保七年修广三台宫殿三年乃成更名铜雀曰金凤金虎曰灵应氷井曰崇光河清二年诏以三台宫为大兴圣寺后周建徳六年周主入邺诏毁三台宫殿惟土阜存焉李善曰铜雀园西有三台中为铜雀台髙十丈亦曰中台南为金虎台髙八丈亦曰南台北则氷井台髙八丈亦曰北台上有氷室台有数井藏氷及石墨又有粟窖及盐窖云】鬭鸡台【在临漳县西南漳水东五里曹植诗鬭鸡东郊道邺中记广门南有元武池次东北五里有鬭鸡台石虎作】阅马台【在临漳县西水经注漳水迳阅马台西基髙五丈列观其上石虎每讲武其下升观望之自于台上放鸣镝之矢为军骑出入之节通志一名戏马台又有看台在邺城东南十五里又名榼台】灵风台【在临漳县西石虎起灵风台九殿于显阳殿后置女官十有八等教宫人星占及马步射置女太史于灵台仰望灾祥以察外太史之虚实】仰观台【在临漳县西东魏兴和元年筑相近又有青牛台】演易台【在汤县北羑里城即文王演易处　本朝乾隆十五年】
