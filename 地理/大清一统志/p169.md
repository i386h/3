<!-- { "loadSidebar": true } -->
　　人物汉崔骃【字亭伯涿郡安平人祖篆王莽时为建新大尹着周易林六十四篇用决吉凶多占验骃博学有伟才尽通古今训诂百家之言善属文少游太学与班固傅毅同时齐名元和中上四巡颂辞甚典美帝尝嗟叹之谓窦宪曰公爱班固而忽崔骃此叶公之好龙也宪为车骑将军辟骃为掾及出击匈奴骃为主簿前后奏记数十指切长短宪不能容出为长岑长骃不之官而归卒于家所着文凡二十一篇】崔瑗【字子玉骃中子早孤鋭志好学尽能传其父业年十八至京师从侍中贾逺质正大义与马融张衡友好兄章为州人所杀瑗手刄报仇因亡命防赦归家家贫兄弟同居数十年乡邑化之年四十余始为郡吏后举茂才迁汲令汉安初胡广窦章共荐瑗宿徳大儒不宜久在下位由此迁济北相瑗髙于文词尤善书记箴铭所着凡五十七篇爱士好宾客盛修肴膳居尝疏食菜羹而已家无担石储当世清之】崔寔【字子真瑗子少沉静好典籍父卒隠居墓侧桓帝初举独行除为郎明于政体吏才有余论当世便宜数十条名曰政论当世称之后拜议郎著作东观出为五原太守教民织绩整励士马严烽堠寇不敢犯常为邉最召拜尚书免归建宁中病卒家徒四壁立无以殡敛所着文凡十五篇从兄烈有重名于北州歴位郡守九卿灵帝时拜太尉】崔琦【字子玮安平人以文章博通称举孝亷为郎梁冀闻其才请与交琦数引古今成败以戒之冀不能受乃作外戚箴及白鹄赋以风因遣归后除临济长不敢之职觧印绶去冀令刺史隂求杀之客见其耕于陌上懐书一卷客哀其志以实告琦得脱走冀后竟捕杀之所着赋颂等凡十五篇】崔州平【烈之孙诸葛亮自比管仲乐毅时人莫之许也州平及颍川徐庶与亮友善谓为信然】晋崔洪【字良伯博陵安平人少以清厉显名武帝时为御史治书朝廷惮之寻为尚书左丞时人为之语曰丛生棘刺来自博陵在南为鸡在北为鹰迁吏部尚书举用甄明门无私谒后为大司农卒官子廓散骑侍郎亦以正直称】张载【字孟阳安平人父收蜀郡太守载性闲雅博学有文章太康初至蜀省父道经劒阁因着铭作诫益州刺史张敏表上其文武帝遣使镌之于剑阁山焉又为蒙汜赋司校尉傅元见而嗟叹为之延誉遂知名起家佐著作郎累拜中书侍郎告归卒】张协【字景阳载弟少有儁才与载齐名辟公府掾歴迁河间内史在郡清简寡欲时天下已乱协遂弃絶人事屏居草泽守道不竞以属咏自娱拟诸文士作七命世以为工永嘉初复征为黄门侍郎托疾不就】张亢【字季阳协弟才藻不逮二昆亦有属缀又解音乐伎术时人谓载协亢陆机云曰二陆三张中兴初过江拜散骑侍郎秘书监荀崧举亢领佐著作郎出补乌程令入为散骑常侍复领佐著作述厯赞一篇】南北朝魏崔辩【字仲通博陵安平人学涉经史威仪整峻显祖征拜中书博士累除武邑太守政事之余専以劝学为务卒諡曰恭长子景儁鲠正有髙风歴官员外散骑侍郎参定朝仪雅为髙祖所知重】崔挺【字双根辩之从父弟防孤居防尽礼五世同居后频年饥始分析挺与弟振推让田宅惟守墓田而巳家徒壁立兄弟怡然手不释卷举秀才射策髙第孝文时除光州刺史风化大行迁本州中正及卒光州故吏莫不悲感共铸八尺铜像祀之諡曰景】崔振【字延根挺弟少有学行居家孝友为秘书中散在内谨勅为髙祖所知迁尚书左丞景明初兼廷尉少卿有公断以明察称除肆州刺史在任有政绩卒諡曰定】孙惠蔚【字叔炳武邑武遂人周流儒肆有名于冀太和初举孝亷为中书博士参定雅乐与秘书令李彪抗论彪不能屈定七庙礼与邢峦廷议得失迁秘书丞见东观典籍未周请欲禆残补阙并校句读以为定本其先无本者捜求令足令四门博士及在京儒生四十人在秘书省専精考校参定字义诏许之延昌间封枣强县开国男除光禄大夫卒赠瀛州刺史諡曰戴】刘献之【饶阳人少孤贫雅好诗传博观众籍时人有从学者献之辄谓之曰子若能入孝出弟忠信仁让不待出户天下自知倘不能然于立身之道有所益乎由是学者莫不髙其行义希造其门孝文幸中山诏征典内校书固以疾辞时中山张吾贵与献之齐名皆称儒宗吾贵门徒千人行业可称者寡献之著录数百而已皆通经之士以是辨其优劣】崔孝芬【字恭梓挺长子早有才识博学好文章孝文召见甚嗟赏之袭父爵歴官太常卿加仪同三司兼吏部尚书孝芬善谈论爱好后进终日忻然商防古今聴者忘疲所着文章数十篇弟孝伟孝演孝直孝政俱孝义慈厚孝演孝政先亡孝芬等哭泣哀恸絶肉蔬食容貌毁瘠见者伤之始挺兄弟同居挺弟振既亡孝芬承奉叔母李氏若事所生旦夕温凊出入启觐家事一以咨决抚从弟宣伯子朗如同气焉】刘兰【武邑人年三十余始受春秋诗礼于中山王保安家贫无以自给且耕且读三年之后立黉舍聚徒二百读左氏五日一遍兼通五经甚为精悉又明隂阳博物多识为儒者所宗永平中仕为国子助教】马八龙【武邑武强人轻财重义友人武遂县尹灵哲在军丧亡八龙闻即奔赴负尸而归以家财殡葬为制缌麻抚其遗孤恩如所生州郡表列诏旌其门】李几【安平人七世共居同射家有二十二房一百九十八口长防济济风礼着闻至于作役卑幼竞集乡里叹美标其门闾】齐崔伯谦【字士逊安平人少孤贫善养母神武召补相府功曹称之曰清直奉公真良佐也族弟暹当时宠要伯谦与之旧寮同门非吉凶未尝造请天保初除济北太守恩信大行征赴邺百姓号泣遮道除南钜鹿太守在郡七年狱无停囚征转银青光禄大夫卒】蘓琼【字珍之武强人幼时尝谒东荆州刺史曹芝芝戏问曰卿欲官否对曰设官求人非人求官芝异其对署为府长流参军除南清河太守奸盗止息化行俗美在郡六年人庶懐之迁三公郎中赵州及清河南中有人频告谋反前后皆付琼推检事多申雪京师为之语曰断狱无疑蘓珍之官至大理卿】周崔士谦【辩之孙父楷仕魏为殷州刺史葛荣陷城阖门死之士谦仕周累迁荆州刺史号称良牧性至孝与弟説特相友爱后虽年位并髙资产皆无私焉居家严肃子旷及説子宏度并奉其遗训云】隋李徳林【字公辅安平人该博坟典善属文遭父艰反葬故里隆冬单衰跣足州里敬慕之齐天保八年举秀才射策五条考皆为上周武帝克齐授内史上士诏诰格式及用山东人物一以委之髙祖受顾命以徳林为丞相府属三方搆乱军书填委文章百端不加治点及受禅授内史令虞庆则劝髙祖尽灭宇文氏惟徳林固争以为不可帝怒由是品位不加所撰文集五十卷行于世】崔彭【字子彭士谦子少孤事母以孝闻性刚毅有武畧工骑射善周官尚书髙祖践阼累转骠骑将军恒典宿卫性谨宻在省闼二十余年每当上在仗危坐终日未尝有惰容尝説君臣戒慎之义上称善累迁左领军大将军卒諡曰肃】崔仲方【字不齐挺曽孙父猷仕周拜少司徒隋初封汲郡公仲方少好读书有文武才畧周武帝有灭齐志仲方献二十策帝大竒之髙祖受禅与髙颎议正朔服色事劝除六官依汉魏之旧并从之进位上开府爵固安县公为虢州刺史上书论取陈之策及大举伐陈以为行军总管后数载转防州总管时诸羌犹未宾附诏仲方击之与贼三十余战诸部悉平歴信都太守乞骸骨卒于家】崔廓【字士元安平人博览书籍多所通涉山东学者皆宗之不应碎召与赵郡李士谦为忘年之友时称崔李子赜字祖濬七嵗能属文开皇初射防髙第诏与诸儒定礼乐授协律郎蘓威雅重之母忧去职性至孝水浆不入口者五日后歴起居舍人越王长史】孙万夀【字仙期武强人年十四就阜城熊安生受五经兼博涉子史善属文李徳林见而竒之髙祖受禅滕穆王引为文学官终大理司直】唐李百药【字重规徳林子七嵗能属文父友读徐陵文有刈琅邪之稻之语叹不得其事百药进曰春秋鄅子籍稻杜预谓在琅邪客大惊号竒童贞观中累迁散骑常侍宗正卿卒諡曰康百药才行为天下推重侍父母丧还乡徒跣数千里服虽除貌癯瘠者累年好奬荐后进得俸禄与亲党共之翰藻沉郁诗尤其所长樵厮皆能讽之所撰齐史行于世】刘君良【饶阳人四世同居族兄弟犹同产门内斗粟尺帛无所私隋末荒馑妻劝异居君良即斥去妻召兄弟流涕以告天下乱乡人共依之筑为堡因号曰义成堡深州别驾杨宏业至其居凡六院共一庖子弟皆有礼莭叹悒而去贞观六年表其门闾】李安期【百药子亦七嵗属文父贬桂州遇盗将加以刄安期跪泣请代盗哀释之髙宗即位迁中书舍人预决国事帝屡责侍臣不能进贤安期曰比见公卿有所荐进皆劾为朋党所以人争噤黙避谤帝纳之寻检校东台侍郎同东西台三品卒諡曰烈自徳林至安期三世掌制诰孙羲仲又为中书舍人】张鷟【字文成深州陆泽人早慧絶伦调露初登进士第考功郎骞味道见所对称天下无双八以制举皆甲科累迁鸿胪丞四参选判为全府最员外郎员半干称鷟文辞犹青铜钱万选万中时号青钱学士新罗日本使至必出金寳购其文终司门员外郎】崔元暐【安平人少以学行称居亲丧庐有燕更巢共乳甘露降庭树长安元年为天官侍郎当公介然不受私谒执政忌之改文昌左丞武后曰卿改职乃闻令史设斋相庆此欲肆其贪耳卿为朕还旧官再迁凤阁侍郎以诛二张功为中书令俄拜博陵郡王罢政事后流古州道病卒谥文献元暐三世不异居贫寓郊墅羣从皆自逺防食与弟升尤友爱升为司刑少卿时宋璟劾张昌宗不轨升执论大辟兄弟守正如此子璩有文学终礼部侍郎】李湛【字兴宗饶阳人义府子六嵗授周王府文学张柬之将诛二张以敬晖及湛为右羽林将军总禁兵请太子至元武门斩关入初义府以立武后得宰相而湛为中兴功臣世不以父恶为贬云】刘幽求【武强人圣歴中举制科髙第授朝邑尉桓彦范等诛二张不杀武三思幽求谓曰公等无葬地矣既而五王皆为三思搆死临淄王入诛韦后预参大策是夜号令诏勅一出其手睿宗立爵徐国公先天元年为尚书右仆射同中书门下三品监修国史崔湜附太平公主有逆计幽求説元宗早图之未发而言泄乃流封州太平公主诛即日召复开元初进尚书左丞相未几又贬恚愤卒谥曰文献】魏知古【深州陆泽人方直有雅才擢进士第睿宗时累迁黄门侍郎諌造金仙玉直观帝加其直以左散骑常侍同中书门下三品先天元年为侍中从猎渭州献诗以讽明年封梁国公窦怀贞诡谋乱国知古宻发其奸后改紫微令与姚元崇不协罢政事卒宋璟闻而叹曰叔向古遗直子产古遗爱兼之者其魏公乎赠幽州都督諡曰忠】崔涣【璩子博综经术长论议十嵗居父丧哀毁如成人起家亳州司功参军累迁司门员外郎杨国忠恶不附已出为巴西太守明皇西狩迎谒于道帝见占奏以为明治体即日拜门下侍郎同平章事肃宗立为江淮宣谕选补使收采遗逸不以亲故自嫌代宗时迁御史大夫元载辅政涣论其奸载恶之贬道州刺史卒諡曰元】崔伦【字叙安平人居父丧徒跣防柩行千里道路为流涕及进士第歴吏部员外郎安禄山反陷贼不污伪官寳应二年以右庶子使吐蕃留二年执伦至泾州逼为书约城中降伦不从更囚暹婆城阅六年终不屈乃许还代宗见之为感动呜咽迁尚书左丞卒赠工部尚书諡曰敬】张荐【字孝举鷟孙敏鋭有文词能为周官左氏春秋为顔真卿所赏大歴中充史馆修撰真卿为李希烈所拘荐上疏请执希烈母至境上以赎真卿卢杞持之不报朱泚反诡姓名伏匿京师平擢左拾遗诏复用杞为刺史荐论杞奸恶不当用徳宗纳之贞元元年帝亲郊时更兵乱礼物残替用荐为太常博士参缀典仪畧如旧章后擢谏议大夫裴延龄必欲斥之使使回鹘又使吐蕃荐占对详辨三使絶域始兼御史中丞后大夫次赤岭及病卒赠礼部尚书諡曰宪】崔良佐【安平人居白鹿山门人諡曰贞文孝父所着有三国春秋又集十卷】崔造【字元宰安平人永秦中与韩防卢东美张正则三人友善皆自谓王佐才时号四防官建州刺史朱泚乱造辄驰檄北州发所部兵二千以待命徳宗嘉之贞元二年以给事中同中书门下平章事帝谓造敢言能立事故以不次用之造以钱谷诸使罔上自私请两税委本道观蔡使悉停诸道水陆转运度支巡院两淮转运使以度支还尚书省宰相分领六曹韩滉持不可改帝以滉转运江淮余如造请未几罢为太子右庶子所请悉罢以忧卒】崔衍【字着伦子天寳末擢明经请富平尉继母李不慈衍事之益谨歴蘓虢二州刺史迁宣歙池观察使为百姓所懐幕府奏聘皆名士衍俭约畏法室无妾媵禄稍周于亲族葬埋嫁娶倚以济者数十家及卒不能蒇丧表诸朝赐赙帛三百叚米粟称之赠工部尚书諡曰懿】崔纵【涣子涣之贬纵弃金部员外郎就养讫元载世不求闻达后为西水陆运两税盐铁使徳宗出奉天纵劝李懐光奔命懐光次河中迁延不进纵以金帛先度曰济者即赐众争趋遂及奉天迁御史大夫处大体不急细事歴太常卿封常山县公卒谥曰忠孙碣字东标及进士第迁右拾遗擢河南尹政绩着闻】五代晋李自伦【深州人为本州司功参军自髙祖训迄自伦子光厚六世同居天福四年户部上其事下州按验不妄勅以所居飞鳬乡为孝义卿匡圣里为仁和里旌表门闾】宋李昉【字明逺饶阳人汉干祐进士宋初累拜工部尚书太平兴国中赵普宋琪居相位久求其能继之者宿旧无逾于昉遂命参知政事俄拜平章事端拱初边警急诏羣臣各进策昉引汉唐故事以屈已修好弭兵息民为言时论称之淳化中以特进司空致仕卒諡文正昉和厚多恕不念旧恶素与卢多逊善多逊屡谮昉于上后太宗言及多逊事昉为解释上由此益重之子宗纳字大辩习典礼歴官比部郎中】周仁美【深州人开寳中累以军功迁右班都知戌环州时牛耶泥族累嵗为冦仁美击破之至道初复叛因诱缚酋长二十八人自是诸族慴畏尝召见奏曰臣老于戎门多戌外郡前后征行体被三十余创今日得对万乗倘或备员宿卫立殿庭下一日足矣留补马步军副都军头】王济【字巨川饶阳人父恕后唐时童子及第开寳中知秀州为盗所杀将并害济济伏尸号恸谓贼曰吾父已死吾安用生为贼义之舍去雍熙中补龙溪主簿及通判镇州政绩大着拜监察御史所言皆切于时咸平初以刑网尚繁请删定制敇又着备边策十五条以献卒官知洪州遗奏以进贤退佞罢土木不给之费为言济颇频经史好读左氏春秋性刚直无所畏避少时深州刺史念金锁一见器之金锁殁后济抚其孤援置禄仕】李宗谔【字昌武宗讷弟七嵗能属文耻以父任得官由乡举第进士累官起居舍人从幸大名上疏论邉事景徳二年为翰林学士将郊命判太常时乐工以年劳迁补至有不知声者宗谔素晓音律遂加审定又者乐纂以献官至右諌议大夫宗谔究心典礼藏书万卷内行淳至事继母以孝闻二兄早世奉嫂字孤恩礼兼尽与弟宗谅友爱尤笃勤接士类奨拔后进士人皆归仰之工隶书有文集六十卷子昭述官至尚书右丞】李昭遘【字逢吉宗谔从子幼时杨亿尝过其家出拜亿命为赋既成亿嘉叹后荐授馆阁校勘复为盐铁判官初议罢天下职田及公使钱昭遘执以为不可累擢天章阁待制知郑州卒性和易不忤物能守家法】邢神留【陆泽人父超以殴死里胥罪当死神留年十六诣吏求代特诏减死】明张凤【字子仪安平人父益官给事中永乐八年从征汉北殁于阵凤宣徳初进士授刑部主事谳江西叛狱平反数百人正统三年法司坐事尽系狱擢凤本部右侍郎改南京户部上言留都重地宜嵗储二百万石为根本计从之遂为令寻命兼督粮储亷谨善执法时号板张景泰中召为户部尚书英宗复辟调南京户部卒凤有孝行性淳朴故人死聘其女为子妇教其子而养其母终身同学友蘓洪好面斥凤及为凤属官犹然凤待之如初】耿寛【饶阳人七世同居成化中旌表】刘俊【字君佐深州人成化进士授青州推官每行部布衣匹马不列驺从谳狱明决强梗慴伏徴授御史累迁河南佥事副使其节愈励终日闭门不通一谒独好饮酒酒人至輙开阁与饮然性介人不能有所干】
