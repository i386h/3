<!-- { "loadSidebar": true } -->
　　土产丝【唐书地理志吉州土贡丝寰宇记吉州产丝布】葛【唐书地理志吉州土贡】白纻布【尹吉甫元和郡县志吉州贡】竹纸【唐书地理志吉州土贡陟厘寰宇记产竹纸省志泰和县出】斑竹【唐书地理志吉州土贡】茶【元和志吉州贡省志泰和传担山产万安神潭两岸亦多种茶味香美故云宻潭水神潭茶】笋【明统志玉版笋出白鹭洲又浮笋泰和县禾山出】金橘【省志万安县出金柑差大而味甜】坐挐草【省志永丰县秋田出六月开紫花结实土人采之治打扑伤】龙须草【省志龙泉县东南三十五里巾子石出用以织席吉水洞岩亦产】藤【寰宇记吉州产】抱石鱼【省志龙泉县小江出】鸡【省志泰和县出脚矮毛红与他鸡异以年久者为佳有畜至十年者治虚症隂症痘症其功在汤不在肉】丝莼鲫鱼【寰宇记安福县地宻湖所产味极甘美】石墨【寰宇记安福县产可以种火是为石灰石】















　　钦定大清一统志巻二百五十
<史部,地理类,总志之属,大清一统志>
<史部,地理类,总志之属,大清一统志,瑞州府图>
<史部,地理类,总志之属,大清一统志,瑞州府图>
<史部,地理类,总志之属,大清一统志,瑞州府表>
　　钦定四库全书
　　钦定大清一统志巻二百五十一
　　瑞州府【在江西省治西南一百二十里东西距二百三十五里南北距九十五里东至南昌府新建县界五十五里西至袁州府万载县畍一百八十里南至临江府清江县界六十里北至南昌府奉新县界三十五里东南至南昌府丰城县界九十五里西南至袁州府分宜县界二百四十里东北至南康府建昌县界二百里西北至南昌府宁州界二百二十里自府治至　京师四千九百六十五里】
　　分野天文斗分野星纪之次
　　建置沿革禹贡州之域春秋属吴战国属楚秦属九江郡汉置建城县属豫章郡后汉晋宋齐至隋因之唐武徳五年改县为髙安置靖州七年改曰米州又改筠州八年州废属洪州南唐保大十年复置筠州宋曰筠州髙安郡属江南西路宝庆初改曰瑞州【避理宗嫌名也】元曰瑞州路属江西行省明洪武二年改为瑞州府属江西布政使司
　　本朝因之属江西省领县三
　　髙安县【附郭东西距八十里南北距九十五里东至南昌府丰城县界三十五里西至新昌县界四十五里南至临江府清江县界六十里北至南昌府奉新县界三十五里东南至丰城县界九十五里西南至上髙县界一百里东北至南昌府新建县界一百八十里西北至南昌府宁州界三百里汉置建城县属豫章郡后汉至隋因之唐武徳五年改曰髙安为靖州治寻为筠州治八年州废县属洪州南唐时复为筠州治宋为瑞州治元为瑞州路治明为瑞州府治　本朝因之】上髙县【在府西南一百里东西距一百五十五里南北距四十五里东至髙安县界六十五里西至袁州府万载县界九十里南至临江府新喻县界三十里北至新昌县界十五里东南至临江府清江县界一百三十里西南至袁州府分宜县界一百四十里东北至髙安县界一百里西北至新昌县界四十里本汉建城县地后汉中平中置上蔡县属豫章郡晋太康元年改曰望蔡县仍属豫章郡宋齐以后因之隋开皇九年省入建城县唐武徳五年复置望蔡县属靖州八年复废南唐保大十年改置上髙县属筠州宋属瑞州元属瑞州路明属瑞州府属本朝因之】新昌县【在府西一百二十里东西距一百三十五里南北距一百十里东至髙安县界七十五里西至袁州府万载县界六十里南至南安县界三十里北至南昌府宁州界八十里东南至上髙县界四十里西南至万载县界一百十里东北至南昌府奉新县界一百四十里西北至宁州界二百里本汉建城县地三国吴析置宜丰县属豫章郡晋因之宋初废唐武徳五年复置宜丰县属靖州八年废入髙安县宋太平兴国六年改置新昌县属筠州后属瑞州元元贞初升为新昌州属瑞州路明复为县瑞州府夲朝因之】
　　形势大江之西其地僻絶【宋曾巩筠州学记】郡居溪山之间四方舟车之所不由【宋苏辙圣夀院记】负凤山面锦水防崖深壑宛若洞府【蜀江志】
　　风俗吏民朴野【苏辙圣夀院记】不嚚于讼【宋黄庭坚江西道院赋】君子知务本小民勤稼穑【府志】
　　城池瑞州府城【跨锦江为南北两城北城周六里八十八步门五濠长八百丈南城周八里三百四十六步门六濠长八百六十七丈明正徳中因旧址筑　本朝康熈二年増葺乾隆十二年二十四年俱重修】上髙县城【周六里六十四步门五外有濠明嘉靖末石筑　本朝康熈三年重修】新昌县城【周五里门四外有濠明成化中即旧址重筑　本朝康熈三年修乾隆二十四年重修】
　　学校瑞州府学【在府治西半里许宋绍兴二十一年建元末燬明洪武中重建　本朝康熈中相继修葺入学额数二十名】髙安县学【在县治东明洪武四年迁建　本朝顺治康熈中増修入学额数二十名】上髙县学【在县治西宋元丰中建明末圯　本朝康熈中重建入学额数十二名】新昌县学【在县治北鳯凰台下明成化十八年迁建　本朝顺治康熈中相继増修入学额数十五名】筠阳书院【在府城南宋元丰中苏辙谪筠州兄轼便道视之寓此明正徳八年建为书院明末废本朝康熈九年知府刘登科重建又凤仪书院在府城东　本朝乾隆二十五年建又近圣书院在上髙县　本朝乾隆十二年建又文昌书院在新昌县治东　本朝康熈中知县黄启运建案髙安县又有桂岩书院在调露乡唐幸南容建宋幸元龙修周益公书额又乐善书院在府治西宋知州王淹建祀赵石黯又文溪书院在新丰乡宋陈仲微建又西涧书院在府治西鳯凰山左宋知县张韔建祀刘焕又上髙县有正徳书院在县南三十五里元提举姜荣建吴澄记又新昌县有石溪书院元提举胡俊孚建今皆圯废】
　　户口【原额人丁一十五万三千一百一十八又滋生人丁五十六万四千五百四十】
　　田赋【田地山塘三万六千八百八顷五十一亩五分零额徴地丁银八万四千二百九十一两二钱四分零米六万九千一百八十五石九斗八合零】
