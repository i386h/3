<!-- { "loadSidebar": true } -->
　　【在焉】牙城【在宛平县西南五里相传唐藩镇牙城也或云达金别都亦在此元迁都稍东旧城半入于朝市无迹可见西半尚存俗呼萧太后城】土城【在宛平县西北徳胜门外八里即元大都故城也或谓之土城闗】韩城【在固安县东南水经注圣水东南迳韩城东诗韩奕章曰溥彼韩城燕师所完王肃曰今涿郡方城县有韩侯城世谓寨号非也固安县志今名韩塞营在县东南十八里　按旧説皆以韩国在同州韩城县顾炎武日知録辨之曰水经注引王肃言方城县有韩侯城今固安县即汉之方城水经注又云湿水迳良乡县之北界厯梁山南高梁水出焉是所谓奕奕梁山者矣曹氏曰武王子初封于韩其时召襄公封于北燕实为司空王命以燕众城之同州去韩二千里即令召公为司空掌邦土亦当发民于近甸而已岂有役二千里外之人而为之筑城者哉况其追其貊乃东北之夷而蹶父之靡国不到亦似为韩土在北陲之逺也又考王符潜夫论曰昔周宣王时有韩侯其国近燕故诗曰溥彼韩城燕师所完汉时去古未逺当有传授今以水经注为定】武阳城【在固安县西北相传燕昭王所筑】常道城【在东安县西北三国魏甘露三年封燕王宇之子璜为常道乡公北魏主宏又封宇文英为常道乡公魏书地形志安次县有故苌道城皆此城也县志城在县西北五十里】崧州城【在东安县西北七十里相传辽古喇王所置】葛城【在东安县南三十五里相近有小河源自永清县界流来入小沟河宋追屯守于此】狼城【在东安县南四十五里接霸州界即来信安军之狼城寨也县志云有里外二狼城相距五里旧有河流经其间自浑河来者经北岸其流浊自邉家河来者行南岸其流清】古城【在香河县北五里相传唐太宗东征筑以屯兵者今遗址尚存高五尺许】紻城【在三河县西北水经注泊河南经紻城东旧志今有英城在县西北三十里即紻城之讹也】长城【在武清县西南三十里延袤数百里相传战国时燕筑县志始皇堤在县西三里旧长城遗址也隋书地理志昌平县有长城在今昌平州长城岭又有长城在文安县东南接大城县界延袤几百里相传燕赵分界处】秦城【在寳坻县东南十里相传秦始皇筑唐太宗征高丽尝驻跸焉】梁城【今寜河县治在寳坻县东南一百二十里亦曰军粮城相传五代时刘仁恭筑明永乐初置梁城守御千户所　本朝初设千总驻守今改为县】芹城【在昌平州东三十里郎蔚之隋图经昌平县有芹城】孤竹城【在昌平州界旧唐书地理志带州孤竹县神龙初寄治昌平县清水店】沮阳城【在昌平州东南四十里建置未详或以为即汉县误】古疑城【在昌平州东南二十五里南小口之西相传辽萧后屯兵于此】南河城【在顺义县东南三十五里相传旧尝置县】共城【在密云县东北括地志在檀州燕乐县界即舜流共工之地一作龚城县志共城在今县东北五十里】貍阳城【在密云县界史记赵世家悼襄王九年取燕貍阳正义故城在密云县南】博陆城【在密云县东南水经注洳水出傂奚县东南迳博陆故城北世谓之平陆城非也汉武帝封霍光为博陆侯国文颖曰博大陆平取其嘉名而无此县也食邑北海河东薛瓒曰渔阳有博陆城谓此也今在君山之阳处平陆之上匝带川流面据四水文氏所谓无县有嘉名也】庙城【在懐柔县南五里俗传辽萧太后家庙】垣城【在涿州此水经注坦水迳垣县故城北史记音义曰河阳有武垣县涿郡有垣县汉景帝中元三年封匈奴降王赐为侯国属涿郡世谓之顷城非也　按汉志止有武垣县无垣县】栾城【在涿州东二十里其相近有田城相传皆辽人所属】平曲城【在霸州东魏书地形志文安县有平曲城括地志平曲县故城在文安县北七十里太平寰宇记在永清县东三十二里汉景帝封公孙浑邪为平曲侯即此也旧志今州东二十五里台山里有平曲村　按又见闗隘莫金口寨】折城【在霸州东八十里宋杨延朗屯兵于此今为折城里】古南闗城【在霸州南九域志州为南城赵武灵王所筑以朝鲜有闗城故此云南闗】南北卢蒲城【太平寰宇记在文安县西二十七里左传齐侯放卢蒲嫳于北燕权置城于此】三角城【在文安县西北二十里石勒筑以备燕】广陵城【在文安县西北十二里兴保定县接界宋时聚粮于此以守益津闗】平陵城【太平寰宇记在大城县东北一百十里汉书苏建封平陵侯即此地也】二里城【在保定县北宋时积粮于此】雄武城【在蓟州东北唐天宝六载安禄山筑其后置军使于此为州境要地唐书地理志蓟州有雄武军故广汉川也】安逺城【在蓟州西北唐末置安逮军五代梁时晋周徳威攻燕刘守光拔安逺军】洪水城【唐书地理志蓟州东北九十里有洪水守捉又东北三十五里有盐城守捉】芦台军【在寜河县东南去宝坻县一百六十里五代时刘守光置俗名将台】平戎军【今保定县治太平寰宇记本莫州新镇之地太平兴国六年陞为平戎军以扼边邮之喉东至霸州三十里西至莫州七十里九域志本雄州归信县之地景徳元年改为保定军景祐元年析霸州文安大城二县五百户军】新仓镇【今宝坻县治五代特置盐仓于此辽为新仓镇今始置县金刘晞顔新建宝坻县记唐末刘仁恭帅燕其子守光置芦台军于海口镇后唐同光中赵徳钧镇其地因芦台卤地置盐塲相其地高阜平濶因置榷盐陀谓之新仓以贮盐辽时置新仓镇后分隶香河县大定十一年凿舆东巡幸此谓新仓镇人烟繁庶可改为县明年析香河东偏四乡置县谓盐乃国之宝取如坻如京之义命之曰宝坻】故兴州中屯卫【在良乡县治东明永乐四年建　本朝顺治九年裁】故通州卫【在通州治南明建文四年建又有通州左卫在通州卫东南通州右卫在州治东南俱明永乐中建又神武中卫在州治南明建文二年燕王建定边卫在州治西南建文四年建今俱裁】故营州后屯卫【在三河县治东明永乐二年建又兴州后屯卫在县治西永乐三年建　本朝顺治中俱裁】故密云中卫【在密云县治东明洪武四年建　本朝康熙三年裁乂密云右卫在古北口明洪武末建顺治九年裁】故涿鹿卫【在涿州治西南又涿鹿左卫在州治西涿鹿中卫在左卫西俱明永乐中建　本朝顺治九年裁中左二卫康熙二十七年裁涿鹿卫】故蓟州卫【仕蓟州治东北明洪武十年建又镇明卫在蓟州卫西明永乐中建营州右屯卫在州治北本即大寜卫永乐二年移此今俱裁】故营州中屯卫【在平谷县治东明永乐二年自大寜移此　本朝顺治九年裁】安墟【在东安县界旧志东安县古安墟黄帝制天下以立万国始经安墟合符釡山即此县志安墟在常道城】督亢亭【在固安县南后汉书郡国志方城县有督亢亭　按明统志谓在涿州东南十五里高丈余周七十步又见新城县】武平亭【在文安县北史记赵世家惠文王二十一年徙漳水武平西二十六年徙漳水武平东括地志武平亭今名渭城在文安县北七十二里县志今胜芳镇在县东北七十里浊漳滹沱防流于此疑即武平也】枣林【在通州南故漷县西北元时为畿甸东南要路】柳林【在通州南漷县西元至元十八年如漷州又如栁林自后皆以栁林为游畋之地建行宫于此】御马苑【在通州西二十里郑村坝明时牧养御马处大小二十所相距各三四里皆缭以周垣垣中有廏垣外地甚平旷仗马畜牧其间实録景泰三年造驼房于郑村坝天顺四年驾幸郑村坝阅仗马皆此地也】蕃育署【在大兴县东南七十里东安县东北六十里古安次县采魏里也明初为上林苑改名蕃育署土人合新旧而名之呼为采育】碣石宫【在宛平县西史记邹衍如燕昭王筑碣石宫亲往师之正义碣石宫在幽州蓟县西三十里寜台之东】临朔宫【在大兴县界隋书帝纪大业七年四月至涿郡之临朔宫唐书地理志蓟县有故隋临朔宫】长庆宫【在东安县西南县志宫旧在广平淀金天防三年移安次南五十里有大石桥以受诸国之礼一次平屯乃其旧址】神潜宫【在通州故漷县西南二千里辽后妃从猎行宫也遗址尚存】永福宫【在昌平州南二十里明治十七年建俗呼回龙观】瑞云宫【在房山县西北二十余里金太祖陵侧金史地理志奉先县有盘寜宫即此】黄金台【在大兴县东南任昉述异记燕昭王为郭隗筑台今在幽州燕王故城中土人呼为贤士台亦谓之招贤台乃贤集黄金台在大悲阁东南隗台坊内明统志台在府东南十六里又一曰小金台在府东南十五里燕昭王于易水东南筑黄金台延天下士后人慕其好贤之名亦筑台于此为燕京八景之一曰金台夕照】
