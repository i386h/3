<!-- { "loadSidebar": true } -->
　　山川雄山【在掖县东七里】大基山【在掖县东二十里于钦齐乘上有道士谷流泉花竹地占高敞郡之甲胜】黄山【在掖县南四十里府志产白石如玉】髙望山【在掖县东南十五里府志峯峦秀特可以望逺稍东为笔架山又南五里为南山旧志平度州西北四十五里亦有高望山下有寒岩石俗呼为海眼石】寒同山【在掖县东南十五里府志俗名神山有洞七俱极幽胜李吉甫元和郡县志掖水源出此】阳邱山【在掖县东南三十里亦名马鞍山汉书地理志曲城有阳邱山治水所出】斧山【在掖县西北五里俗名福山魏书崔挺传除光州刺史掖城西北有斧山挺于顶上欲营观宇故老言龙道不可久立挺遂营之数年果无风雨之异既代即为风雹所毁相近有禄山对峙】六曲山【在平度州东五十里州志上有胶东康王陵一名灵台山】文山【在平度州西十八里州志其西有武山对峙世传秦始皇东廵集文武于此因名下有秦王河】公沙山【在平度州北十八里州志相传汉公沙穆故居在此】天柱山【在平度州北五十里府志絶顶巉岩耸立如柱魏光州刺史郑道昭铭曰孤峯秀峙高冠霄星实曰天柱镇带莱城悬崖万仭峻极霞亭据日开月丽景流精　按北齐书郑述祖传述祖父道昭为兖州于城南小山起斋亭刻石为记述祖时年九嵗及为刺史往寻旧迹得一破石有铭云中岳先生郑道昭之白云堂述祖对之呜咽及考魏书北史郑道昭传皆言厯光青二州刺史未尝莅兖也北史又云述祖父于郑城南小山起齐亭兖无郑地郑城在高宻县郑康成故里去天柱山不逺山有二碑一曰魏故中书令郑文公之碑故吏主簿程天赐等撰永平四年刋一曰天柱山铭使持节都督光州诸军事车骑大将军仪同三司光州刺史荣阳郑述祖撰齐天统元年刋此尤足证兖州之误也】大泽山【在平度州北七十里有瑞雪峯府志峯顶半岩叠石为城谓之皇城顶赤眉故砦也下有白虎溪乳泉河出焉西南流入胶水】明堂山【在平度州北隋书地理志胶水有明堂山齐纪卢鄊城东三十里有明堂山与巨青山相连出乌头天雄又名药石山太平寰宇记在胶水县东北四十八里州志在天柱东有药石水出焉】金泉山【在平度州东南三十五里魏书地形志长广有金泉山太平寰宇记在州东南四十里】三户山【在平度州西南七十里汉郊祀志宣帝神爵元年以方士言祠三户山于下宻魏书地形志即墨县有三户山今讹为三固山】两髻山【在平度州东北十三里府志山椒排列如绾双髻现河出焉】固山【在平度州东北十五里其北有桃花洞相近为石屋山】鱼脊山【在平度州东北二十五里跨即墨之界】嵖岈山【在平度州东北三十里与天柱大泽二山相接】云山【在平度州东北五十里有云河出焉】墨山【在平度州东北六十里太平寰宇记石色如墨有墨水出焉】青山【在平度州东北六十里上有瀑布泉州志其阳为汉胶东王太子读书处半岩有残碑相近者为红山落叶山】大豁山【在平度州西北二十五里晏谟齐记卢鄊城东南有豁口又有小豁山相连故曰大豁山州志二山对峙中通驿路苏村河出焉】之莱山【在平度州西北五十里曹学佺名胜志汉人祀月之处山有秦篆县崖间人莫能辨】孤山【在潍县西四十里接昌乐县界】岞山【在潍县南八十里潍水经流其下县志界于峡陆二山之间金人置砦于此宋建炎三年张劭使金至潍州金人执送宻囚于峡山砦即此】峡山【在潍县南九十里县志接安邱县界状如伏虎俯临潍水上有云眼云出即雨有仙洞数处为一邑之胜】溉源山【在潍县东南四十里即古覆甑山也汉书地理志桑犊县覆甑山溉水所出郦道元水经注亦谓之塔山太平寰宇记唐天寳六载勅改为溉源山】程符山【在潍县西南二十里名胜志相传公孙宏贫时牧豕处】东山【在昌邑县东二里县志俗名东景埠长亘数里司马光通鉴后汉建安初袁谭败北海相孔融于都昌融败走东山】霍侯山【在昌邑县南太平寰宇记在县南四十里名胜志汉书霍光为博陆侯封于北海顔师古注博陆古鄊聚之名其山本名陆山唐天寳六载勅改为霍侯山】石臼山【在陆山之左县志山巅石臼九世传麻姑捣药于此西坡有仙姑池】青山【在昌邑县东南二十里县志俗呼为青石埠上有东镇庙】蜈蚣山【在胶州南三十里府志产砺石】大珠山【在胶州南一百二十里杜祐通典高宻诸城县有古长城起自齐西防门东逾防山穆陵至朱山海滨而絶州志又名玉泉山山椒有石门下有泉迸若喷珠名曰玉泉折而东为狮子峯与石门相对齐乘大珠山旁有小珠山错水所出州志在西南九十里山东南峭石壁立下有泉极甘美称山中第一泉】徐山【在胶州东南九十里齐乘胶州南有东徐山秦时徐市于此入海采药不返】灵山【在掖县东南一百二十里海中府志先日而曙先雨而云又即墨县北四十里亦有灵山】艾山【在胶州西南三十五里水经注柜艾水出柜县西南柜艾山即齐记所谓黔艾山也州志艾山东西各五里许两山对立俗名东西石耳】白蜺山【在胶州西南一百里齐乗风水所出东入海】小竹山【在胶州西南一百二十里海滨县志山之东有龙泉祷雨辄应】胶山【在胶州西南一百二十里桑钦水经胶水出黔陬县胶山魏书地形志出鄊梁县五弩山太平寰宇记出诸城县东蜷山齐乗出胶西县西南銕镢山北流经卤山古名五弩山盖皆胶山之异名也府志上有滴水岩】松山【在胶州西南一百二十里州志因产松故名山麓有嵗寒亭】王子山【在高宻县南五十里柜城河源出此】砺山【在髙宻县西北五里乐史太平寰宇记郑康成砺阜齐乗县西北五十里刘宗山产砺石古砺阜也水经注谓之碑产山　按水经注康成墓在潍水西雁阜今属安邱县界碑产山乃在潍水之东非一山也】天井山【太平寰宇记在即墨县东十三里顶上有井极甘号天井】四舍山【在即墨县东四十里府志四峯峻起如舍宇惟一径可登陟亦名四社山】马山【在即墨县西二十里魏书地形志长广有马山祠隋书地理志即墨有马山】浮峯山【在即墨县南九十里海滨县志其山髙峻有云气上浮】阴山【在即墨县东南太平寰宇记上有石池深三寸水旱不増减池东石山有马蹄迹又有五石人广数围高一丈相传始皇至琅邪立马于此遣石人驱牢山不动遂立于此其石人今海滨山上往往有之旧志有华楼山与劳山相连山巅有石似楼故名齐乘疑即阴山】中祠山【在即墨县东南唐书地理志即墨有中祠山太平寰宇记即不其九祠之一府志在女姑山东】不其山【在即墨县东南二十里汉书武帝纪太始四年夏四月幸不其顔师古注山名因以为县水经注逢萌浮海至辽东复还在不其山李朏三齐记曰郑康成尝教授此山山下生草大如薤叶长尺余坚韧异常土人名曰康成书带草山下旧有郑康成祠明正徳七年知县改建郑公书院今废】三标山【在即墨县东南二十五里又东南五里为鐡旗山】石城山【在即墨县东南三十里名胜志壮如城垣淮涉水出焉其南为石门山山状如门天欲雨则云自门出】劳山【在即墨县东南六十里滨海府志山有二一曰大劳山一差小曰小劳山二山相连高二十五】
