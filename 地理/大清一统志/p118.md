<!-- { "loadSidebar": true } -->
　　【纳卫太子于戚与郑战卫太子登铁上望见郑师众自投车下杜预注铁邱名在戚城南五代史晋开运二年阅马于铁邱太平寰宇记铁邱在顿邱县西北五里又县北十里有蒯瞆台　接元和郡县志谓铁邱在卫县东南十里误】清邱【在开州东南七十里春秋宣公十二年同盟于清邱杜预注清邱卫地在今濮阳县东南水经注瓠渎又东南迳清邱北京相璠曰在濮阳县东南三十里魏都尉治元和郡县志在临濮县西三十五里通鉴后唐同光元年李绍兴败梁游兵于清邱驿】瑕邱【在开州东南十八里义井里礼记檀弓公叔文子升瑕邱蘧伯玉从文子曰乐哉斯邱也太平寰宇记瑕邱在濮阳县东南三十里高三丈又有延邱在县东南四十里延陵季子适卫憇此旧志瑕邱在州东南十八里延邱在州东南文冈里】沙亭【在元城县东南春秋定公七年齐侯卫侯盟于沙左传作盟于琐杜预注元城县东南有沙亭琐即沙也晋地道记县南有琐阳城即此】宛亭【在长垣县西南左传僖公二十八年武子与卫人盟于宛濮杜预注长垣县西南有宛亭近濮水水经注濮溪之侧有漆城竹书纪年梁恵成王十六年邯郸伐卫取漆富邱城之者也亦谓之宛濮亭太平寰宇记漆城在长垣县西二十里】苍亭【在南乐县西二十里其地有苍颉陵及造书稾亭因名后汉灵帝中平元年皇甫嵩与黄巾战于苍亭晋时冉闵败张贺度等于苍亭皆即此】蘧伯乡【在长垣县东水经注陈留风俗传曰长垣县有蘧伯乡一名新乡有蘧亭曹大家东征赋曰到长垣之境界兮察农野之居民覩蒲城之邱兮生荆棘之蓁蓁蘧氏在城之东南兮民亦飨其邱坟县志县东南有伯玉村】龙渊宫【在开州西南汉书武帝记元光三年起龙渊宫水经注河南有龙渊宫葢武帝起宫于决河之旁龙渊之侧故曰龙渊宫也太平寰宇记宫在濮阳县东十里又县西南八里有赤龙涡有决口故道葢古之龙渊也非筑宫之所州志在州南别驾里】宣房宫【在开州西南史记河渠书塞瓠子筑宫其上名曰宣房宫旧志宣房宫在州西南十七里瓠子堤上】潜龙院【在清丰县旧澶州城内太平寰宇记后唐明宗宅后为僧院旧志又有御店亦在故城内宋太祖太宗微时邸舍也徽宗时改为潜徳观】铜台【在大名县东北五里积土畆许葢战国防盟处】礼贤台【在大名县西旧名魏台相传魏文侯所筑賔礼段干木处久废明万厯十九年重筑易今名】重华台【在开州治南九域志开徳府有卫灵公台亦名重华台】楚王台【在开州南相传项羽追章邯于濮阳驻军于此后人因立此台】烽火台【在开州东南旧志澶濮间濵河逺近多有土台连络相望葢皆五代及宋初所筑以备辽兵处】文台【在东明县东北战国防无忌谓魏王曰秦七攻魏边城尽防文台堕括地志文台在寃句县西北六十五里旧志在今东明　县北数里又县东北十五里有东台】荆台【在东明县南四十里俗传即田氏兄弟三人紫荆宅故处】康王台【在东明县南五十里宋靖康间康王总帅河北招集义旅筑台于此故址犹存】骑山楼【在府城东旧府治西园宋韩琦留守北京时建】披云楼【在开州治南宋真宗幸澶渊时建】安正堂【在旧府治宋韩琦留守时建有宋韩琦重九防安正堂诗】清心堂【在旧府治内宋冯京留守时建又观徳堂亦在府治西园后周符彦卿所创射堂京改名观徳　按府志西园在旧府治堂后宋韩琦于府治立三堂曰安正养善雅集后园即晩香亭西园曰骑山楼又别置东园于城南】众乐堂【在旧府治西园宋文彦博为留守时建每春日许郡人游赏故名又有九思亭亦彦愽建】贤乐堂【在旧府城内宋通判黄庭坚建】爱景堂【在开州城内宋何承矩建】金波亭【在元城县东故魏州城南五代史梁分魏相六州为两镇惧魏军不从遣王彦章将五百骑入卫屯金波亭以御变即此】瑶碧亭【在开州治西南五代时建】喜亭【在旧府城东五代时王彦超建】临河亭【在开州宋史真宗纪咸平二年驻跸澶州幸浮桥登临河亭赐澶州父老锦袍茶帛景徳元年冬帝次澶州渡河幸城南临河亭赐凿淩军绵繻】晚香亭【在旧府治宋韩琦为留守重九日宴诸监司于后圃有诗云莫嫌老圃秋容澹且看黄花晩节香后人因以名亭又有望春亭亦琦所建】雪香亭【在旧府城名胜志韩魏公琦于压沙寺种梨千树方花繁盛时邦人士女日携觞酣饮其下寺僧创亭花间取唐人诗句名之文彦愽有诗刻石尚在】梦山亭【在南乐县西二里元隠士张淳筑姚燧牧庵书其额其有古文山其上三峯东崖曰月窟西崖曰云堆今废遗址犹存】梨园【在旧府城内旧有梨树数千本宋吕夷简判大名又植桃数千本间之筑亭于中后人因其进封许国公遂名为许公亭】百花坞【在旧府城内宋王拱辰留守时于西园筑坞遍栽杂卉名曰百花】操刀营【在南乐县西三十里其东有留曺营相去六里相传宇文周灭齐遣兵追高纬此其故垒】五花营【在南乐县北十八里唐时河北五镇防兵于此因名后人因其壁垒聚居成镇今名五花村又有建成营在县北八里武徳中太子建成驻兵处】王彦章营【在南乐县南门外彦章驻兵之所】五礼碑【曹溶金石表宋徽宗五礼碑在大名府旧城内按五礼碑徽宗御书】
　　镇堡小滩镇【在元城县东北二十五里卫河濵自元以来为转输要道河南漕运以此为转兑之所明初设廵司嘉靖三十七年又设税课司于此今裁】束馆镇【在元城县东六十里以其地有束晢庙而名亦曰束庙也】李固镇【在大名县西唐文徳元年朱全忠救乐从训自白马济河下黎阳临河李固三镇九域志魏县有李固镇】双井镇【在大名县西二十里当漳卫合流之冲明嘉靖中建】北皋镇【在大名县西与成安临漳二县接界明嘉靖三十年筑城与双井沙口皆称境内巨镇】囘龙镇【在大名县西南六十里接内黄县界相传宋真宗北征时回銮经此】韩张镇【在南乐县东二十五里金志朝城县有韩张镇即此】土楼镇【在开州西宋永初末北魏奚斤等防宋滑台进击翟广于土楼破之即此九域志临河县有土楼镇】古定镇【在开州东南六十里旧置廵司俗称小濮州】大冈镇【在长垣县东南七十里明洪武初置巡司今裁旧志明嘉靖中于县境筑四堡曰版邱在县南曰樊相在县西北曰南岳在县东北其一即大冈也】杜胜营【在东明县南六十里明治六年设通判主簿驻此専理河务　本朝初设守备把总康熈中増设巡司后裁雍正十年改守备为都司十一年复设巡司又増置千总】黄军营【在东明县西南明洪武初徐达取河北遣宜春侯黄彬出大名彬驻师大喜集西南三里依河而阵檄谕诸县皆望风降服大名遂定因名其地为黄军营】台头堡【在元城县南门外其地有高台相传魏惠王拜郊台堡因以名又黄金堤堡在县东北十里儒家砦堡在县西北四十里皆商民辏集处】沙口堡【在大名县西二十里当元城大名之冲为要隘处明嘉靖中建】主簿寨堡【在清丰县东南三十里又许村堡在县西南三十里马村堡在县东北二十里皆有小城】庆祖堡【在开州南二十五里又井店堡在州西北五十里卫硝二河列其左右】杨村【在开州西南十五里旧时大河要口也五代梁贞明五年晋王军于徳胜梁王瓒据上游十八里杨村夹河筑垒后唐同光初梁将王彦章攻唐徳胜自杨村乗流而下遂克南城今为杨村铺】赵征村【在开州东北宋嘉祐元年六塔河决内侍刘恢往视还言河口乃赵征村于国姓御名有嫌大兴　剧非便今其地名赵村铺】北张集【在大名县东南十二里又边马集在县西南三十里】裴子岩集【在东明县南五十里与长垣接界】白茅集【在长垣县东一百二十里接东明界元贾鲁治河始此】
　　津梁杨家桥【在元城县西北】长桥【在大名西北旧魏县东郭化龙村长十里以防漳水】漳宁桥【在大名县西北旧魏县东郭外为内黄等处通衢】乐清桥【在南乐县西北四里跨岳儒固河明嘉靖间建】西河桥【在清丰县西郭外又旧城桥在县南三里大河桥在县北三里】玊带桥【在东明县北门外跨漆河又吴胜桥在县东十五里普河桥在县东南八里】石川桥【在开州东门外明嘉靖中建】浮翠桥【在开州东南五里洪洋山南】南溪桥【在开州东南八十余里河头】大通桥【在长垣县东北二里许跨逯家河明万厯五年建】
　　堤堰金堤【在元城县旧府城北十九里南自滑县接界绕古黄河厯开州清丰南乐大名元城东北楼馆陶界即汉时古堤也汉书成帝建始四年河决东郡金堤太平寰宇记金堤在顿邱县北十里清丰县南四十五里徳清军城东南五里下入南乐县界】附城堤【在天名县城外环绕县治明正徳间漳卫二河决溢入境知县呉拯増筑植栁千株亦名呉公栁堤】逯家堤【在大名县东三里许起自南乐县界经县境抵卫河濵葢古堤也又有诸公堤张公堤俱在县西二里李茂堤在县南八里范胜堤在县东北十八里俱明嘉靖中筑以捍漳河泛溢】漳河堤【在大名县西南岸起自临漳延袤八十里北岸起自成安延袤五十里俱由县境抵元城县界明永乐中筑　本朝以来嵗有修筑】红船湾堤【在大名县北艾家口明治初因卫河决溢筑以障御】卫河堤【在大名县西北五里明成化间筑起濬县之新镇下达馆陶延袤二百余里本朝以来嵗有修筑】河门堤【在元城县东旧城外旧志府内有河门旧堤魏帅乐彦桢尝因以筑罗城】宋堤【在南乐县东十八里古黄河西岸自清丰县六塔集来宋时所筑故名】王村堤【在南乐县西北三十里旧繁水所经延袤六十里入元城县界】防城堤【在东明县城外周八里许明万厯十六年筑　本朝康熈十年重修】孟华堤【在东明县南二十五里西起滑县东抵山东界绵亘二三百里　按胙城有孟华潭流入滑县界堤葢以障此水下流故名】白茅堤【在东明县东南长垣县之纸坊集东东南去曹州七十里又金堤在县东南七十里西接黄陵冈东抵小张家湾元贾鲁创筑明治间修凡二百余里】海头集堤【在东明县东北二十里】复闗堤【在开州西太平寰宇记在临河县南三百步黄河岸北】鲧堤【在开州西太平寰宇记在临河县西十五里自黎阳入界鲧治水所筑旧志今俗所称鲧堤在州西十里又州南一里有宋堤相传宋时所筑州界南抵长垣北至大名其间长短无名之堤不可数计城南堤自滑县来经州东七十里鄄城乡分五道入山东范县界城北堤亦自滑县入至清丰葢皆宋时遗迹】韩村堤【在开州南七十里】长堤【在长垣县南黄河之北自县西接河南仪封县界迤而东厯东明县南杜胜集至纸坊集仍属长垣接河南仪封山东曹州界绵亘三百余里自明以来相继修筑　按长堤亦谓之太行堤　本朝乾隆十六年豫省黄河漫溢县迤东之堤齧十七年于平家庄修筑新堤与故堤相接长二千七百九十九丈】三尖口堤【在长垣县东三十五里元时贾鲁治河筑堤始此】小务堤【在长垣县西五里起自县西北青冈集缭城南东至黄家渡口约六十里有余　明嘉靖二年知县王三省以水溢开小务口道水由城北东行】
