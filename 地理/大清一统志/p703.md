<!-- { "loadSidebar": true } -->
　　古迹厌次故城【秦置县汉改曰富平后汉复故明省汉书地理志富平候国注应劭曰明帝更名厌次又东方朔传朔平原厌次入注师古曰髙祖功臣表有厌次侯爰类是则厌次之名其来乆矣水经注厌次旧名非始明帝盖复故耳萧德言括地志富平故城在阳信县东南四十里五代史华温琪传棣州河水为患徙于新州太平寰宇记髙齐天宝七年马岭城为阳信县治而县在州六十里盖隋唐之厌次改置于南界焉而故县则并入阳信矣宋史李士衡传真宗时为河北都转运使棣州苦水患士衡奏徙州北七十里既而大水没故城丈余　按旧志厌次自古凡六徙明统志载厌次在陵县东北三十里即今神头镇此秦及西汉之厌次也汉明帝更富平为厌次县山东通志云富平在阳信东南三十里即改封张延夀于平原郡之富平乃今桑落墅此东汉之厌次也晋厌次治马岭城元魏因之山东通志云马岭城在阳信东十里此晋暨元魏之厌次也北齐废厌次隋开皇间复置唐贞观间置棣州于厌次而厌次为州之附郭县即五代之陷棣州此隋唐之厌次也后梁华温琪徙棣州于今之故城厌次即为附郭即随州以徙此五代之厌次也宋大中祥符再徙棣州于阳信之髙氏庄而厌次又随州徙今州之东察院本厌次县治也中有史良臣县防壁题名记明制凡州皆不设附郭县洪武元年省厌次入州今州东察院乃宋元以来之厌次也旧志本采刘氏继先说征考为详惟首条西汉厌次在今陵县之说遍考水经注元和郡县志杜祐通典太平寰宇记诸书俱不载未详明统志何据】阳信故城【在今县南汉置县在今海丰县界北齐移治马岭城隋时又移治于此唐属棣州元和郡县志县南至州六十里宋大中祥符七年棣州北徙于阳信界阳信因亦北徙今治太平寰宇记故城在无棣东南三十里齐乘在阳信县西南七里俗呼城子务县志城子务在县西南五里东南去州城三十里又有信城在海丰县东北十七里今名信城里　按太平寰宇记所云盖汉县故址】乐陵故城【汉初置县地节四年尝封史髙为侯邑后汉置安东为郡三国魏韩暨传建安中迁乐陵太守又三国传武帝子乐陵王茂正始五年自曲阳徙封盖初置为郡后改为国也元和郡县志县北至沧州一百三十五里本乐毅攻齐所筑宋史地理志熙寜二年徙治咸平镇旧志明洪武二年又徙治富平镇即今治也有旧乐陵在县西南三十里其墟岭髙丈余周三里又有故县在县西北二十五里盖即宋时所徙之咸平镇也】重合故城【在乐陵县西汉置县属勃海郡征和二年尝封莽通为侯邑后魏正平元年并安陵太和十八年复置熙平中属乐陵后属安徳郡北齐省章懐太子注重合故城在今乐陵县东元和郡县志在今乐陵县东二百步】鬲津故城【在乐陵县西北隋开皇十六年析乐陵置大业初废唐武徳四年又分饶安地置县属沧州贞观元年省入乐陵】朸县故城【今商河县治汉置县文帝四年封齐悼恵王子辟光为朸侯应劭曰般县东南六十里有朸乡故县也元和郡县志商河县东北至棣州八十里本汉朸县太平寰宇记商河县在州西南六十里隋于朸县故城置　按通鉴注云滴河汉千乘湿沃县地误】勃海故城【在濵州东北唐置县元和郡县志勃海本蒲台县地垂拱四年置县属棣州天宝五年以土地咸卤自县西移四十里就李邱村置县即今治也】利津故城【在今利津县东金史地理濵州利津明昌三年以永利镇陞置县志故城在县东一里大清河岸侧】湿沃故城【在蒲台县西北汉置县后汉省三国魏复置北齐省水经注地理风俗记曰千乘县西北有大河河北有湿沃城故县也魏改为后部亭今俗遂名之曰右辅城隋书地理志滴河有后魏湿沃县后齐废　按地形志后魏末尝改置县其在滴河县地者去今蒲台稍逺疑三国时复置于此非汉之故矣】东邹废县【在青城县汉置以在邹平之东故加东也晋志乐安国复领邹县盖即故东邹矣或以邹为邹平者误】羊防城【在恵民县东南魏书地形志厌次有羊阑城北史傅防眼传父灵越文成拜青州刺史镇羊阑城宋乃以灵越叔父干爱为乐陵太守乐陵与羊阑隔河相对】蛤□城【在恵民县之西南八十五里其地下临大河水中长产蛤垜遂以此得名乐史元和郡国志蛤□城傍阳信县马岭城在河曲之中东海王越斩汲桑于此魏书地形志厌次治马岭城齐乘马岭城在阳信县东十里】云城【汉书王子侯表云侯信齐孝王子元封四年封水经注商河经富平故城北水侧有云城汉武帝封刘信为侯国也太平寰宇记阳信县有瑗城在县东北五里一名运城盖即云城之讹也】千童城【在海丰县西南境太平寰宇记秦始皇遣徐福将童男千人入海求蓬莱不死之药筑此城以居之汉置县属渤海郡水经注无棣沟东南迳千童县故城东是也】广武城【在海丰县北八十里鬲津河东县志相传汉初李左车所筑故名今半为河流浸没又龙且城在县北二十里地势髙峻形胜屹然】东乡城【在乐陵县东魏书地形志乐陵有东乡城】麦邱城【战国时齐邑史记赵恵文王十九年赵奢将兵齐麦邱取之旧志麦邱城在商河县西北】王彦章城【在商河县东二十里相传彦章所筑】大莹城【在濵州西二十五里齐乘金人屯兵所筑号铁门闗故丁河口也】官灶城【有二一在利津县东北七十里府志旧时煑盐之所昔尝屯兵于此因置城戍守一在霑化县东七十里延袤三十余里府志世传秦始皇筑或曰刘智逺筑台阶门垣遗址宛然】盐务【五代志五代之际置盐务于海傍后为瞻国军周因置濵州齐乘在州北门外遗迹尚存】黄巾寨【在阳信县东南三十五里山东通志汉末因青徐之间黄巾为乱济北相鲍信等迎东郡太守曹操追击黄巾降得精兵三十余万为营此地故名】保顺军【今海丰县治宋史地理志周置保顺军于无棣县南二十里开寳二年又以沧棣二州界保顺吴桥二镇地益焉治平中移县治保顺军即今治也旧志元分其地属沧棣二州而以故县属棣州齐乘谓之东无棣故城在县西北覆釜河经其西无棣河绕其南】达达营【在濵州三十里元时防古人屯垒处】乔氏庄【旧志宋大中祥符中移州治于阳信县界之乔氏庄县志即今乔子头也】迷马庄【在霑化县西十五里县志土膄林茂地势纡回相传金海陵乘马行述于此故名】谢恩台【在恵民县北三里山东通志相传为金章宗赈防饥民民因筑台以谢恩】秦台【在濵州东即古蒲台水经注海侧有蒲台髙八丈方二百步相传秦始皇东游海上于台下蟠蒲系马故名今东去海三十里册说在州东北十五里】茅焦台【在濵州治齐乘有眞祐庙在濵州城内祀茅焦兄弟宋大观三年赐额金末废土人呼为茅神台】段干木台【在濵州治西隅】三姑台【在蒲台县东南二里山东通志相传汉蒲茂三女守贞养父各筑一台至今鼎峙】晴云台【在霑化县东六十里富国场元至正二年建又有因山楼在县东七十里永利埸元元统三年建废址犹存】致广野轩【在惠民县西郭山东通志宋刘扩读书处盖取中庸致广大意】真味堂【在海丰县境内山东通志宋尚书李之纯建】萃贤亭【在乐陵县县志宋吕颐浩登第扁其亭曰萃贤因县治北迁故废】王祥店【在蒲台县东三十里县志其地有王祥庙】
　　闗隘通海故闗【元和郡县志在厌次县西南四十里】清河镇【在惠民县东南九十里金志厌次有清河归化达多永利脂角五镇旧志明洪武间置巡司于此又归仁镇在州南七十里接商河县界亦置巡司今裁】聂索镇【在恵民县南五十里即宋时河决聂家口之地】湽角镇【在恵民县西南四十里即金志脂角之讹也】田镇【在青城县东二十里接青州府髙苑县界金置属长山县元割属新城县明初改属又有花沟镇在县南十二里接邹平县界新城镇在县东北二十五里】钦风镇【在阳信县东南四十里金志阳信有钦风西界二镇】分水镇【在海丰县西北四十里金志无棣县有分水镇】旧县镇【在乐陵县西北三十里明置巡司今裁又金志乐陵县有恵宁永利东中三镇后废】蒲台镇【金志渤海县有丰国宁海滨海蒲台安平五镇旧志蒲台镇在濵州东南三十里南枕大清河接蒲台县界安平镇在濵州南三十里】丰国镇巡司【在利津县东北七十里金志属渤海县后割属明置巡司今存】永丰镇【金志霑化县有永丰永阜永利三镇旧志有永丰里在县东即故镇也永利镇后改置利津县其永阜亦割属之】乆山镇巡司【在霑化县东北七十里明置巡司今因之】安定镇【在蒲台县南三十里金志蒲台有安定合波二镇】龙混镇【一名龙居店在蒲台县东十里相传宋太祖微时尝潜寓于此】大沽河口巡司【在海丰县东北一百五十里明置巡司本朝移置大山】流波务【在阳信县西二十五里旧志县界共有十八务而流波为最大】富国塲【在霑化县东元张醇晴云楼记国初因仍旧政尽海濵之野为十一场各置司令司丞典其盐政大徳初又立富国场总十有二　本朝初年立盐场七霑化自富国外置永利丰民利国三场利津置永阜丰国宁海三场俱设大使管理康熙十六年裁丰民归并永利利国场归并富国丰国宁海二场归并永阜乾隆二十年以富国大使移驻莱州府昌邑县之瓦陈村以利国并永阜富国并永利管辖场名仍旧】桑落墅【有二小桑落墅在阳信县东南四十里大桑落墅在县东南四十五里即府境之永利镇旧志以此为古富平县治元置巡司明初移于清河镇】
　　津梁聂索桥【在恵民县西四十里】普济桥【在恵民县东南二十里】枣园桥【在海丰县西北十二里跨覆釜河延袤十里为京畿孔道】美政桥【在乐陵县南十里跨钩盘河通恵民阳信商河等处俗名大桥又有善化桥在县西南十三里跨徒骇河俗名小桥】郭镇桥【在乐陵县北门外跨钩盘河县志晋杜预建】岳桥【在商河县东南三十里】土河桥【在商河县东南三十里】沙河桥【在霑化县东南三十里】广济桥【在蒲台县北跨大清河】
　　堤堰金堤【在阳信县西四十里今谓之夹堤圈】秦堤【在蒲台县北相传秦始皇所筑】陵墓古双冡【在商河县北三十里府志髙数丈不知何人所筑相传有发之者黒气坌出数日不絶众惧塞之】周段干木墓【在濵州西北十里】蔺相如墓【在阳信县东南二十五里齐乘阳信县有亷颇蔺相如李牧祠盖县西北界赵齐人慕赵将相之贤而祠之云有墓者非是】亷颇墓【在恵民县西南二十里旧志颇为赵将三伐齐过此不为虐死而人哀之因塟其所遗物后遂传以为墓并有祠】楚龙且墓【在海丰县北十八里相近有魏王豹墓】汉李左车墓【在海丰县三十里】五代马荫孙墓【在商河县东三十里】宋张安上墓【在阳信县南四十里】牛保墓【在恵民县西南二十里旧志保宋工部尚书崇寜初修棣州城讫卒遂葬于此】元董全墓【在商河县西南九里】焦文炳墓【在青城县东南一里】宋益齐墓【在青城县南四里】董积躬墓【在青城县西北】解节亨墓【在濵州南五里】王升墓【在利津县西南三里】韩佑墓【元县尹墓在海丰县东二十里】髙仁墓【在海丰县西五里有黄溍碑记】张琪墓【在县东】明李濬墓【在恵民县西南三十里】郭氏四女墓【在阳信县南二十里】
