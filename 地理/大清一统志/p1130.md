<!-- { "loadSidebar": true } -->
　　名宦三国吴张举【为句章令民有妻杀夫因焚屋诈称夫死于火其弟疑而诉官妻拒不承举以猪二口杀一生一积薪焚之视其口死者无灰生者有灰因騐其夫口中无灰鞫之服罪人以为神明】唐王元纬【开元中鄮令开小江湖溉田八百顷民立祠祀之】陆南金【天寳初鄮令开东钱湖七乡民田不苦旱】第五琦【长安人宝应初为明州刺史有异政】裴儆【河东人大厯中为明州刺史适海宼侵掠生民仅有存者儆推心抚字一年而惊逋以复田畴以辟茨塾以兴三年俗为邹鲁】李吉甫【赵人栖筠子贞元初为明州长史有善政】赵察【大梁人元和十二年授奉化令凿县北河溉田八百顷因名赵河十四年又开白社湖溉田四百余顷】任侗【贞元中为明州刺史增修广徳湖溉田四百顷】于季友【太和中为明州刺史筑仲夏堰溉田数千顷】宋燕肃【益都人天圣中知明州俗轻悍好鬭肃下令独罪先殴者于是鬭者为息】张頴【为慈谿令亷洁自持邑人号为张清天太宗赐诏奬谕】李彜庚【天禧中守明州徙建州学贤才辈出浚东钱广徳二湖大兴水利民立祠祀之】陈太素【缑氏人知明州有治迹】范仲淹【呉县人仁宗时知明州】杨纮【浦城人仁宗时知鄞县鄞濒海恶少贩鱼盐者羣居洲岛或掠商人财物入海吏不能某纮至设方略使识者致恶少船及归始给还且成谕之由是不敢为盗】钱公辅【武进人嘉祐中知明州衙前法以三等差次劳勤应者听指酒以自补富者足欲而贫者日困充募益鲜额有不足至役乡民破产不供费公辅取酒官鬻之分轻重以给役者不复调民】李承之【濮州人仁宗时为明州司法防军郡守任情骫法人莫敢忤承之独毅然力争守怒曰曹掾敢如是耶承之曰事既下有司则当循三尺法守恽其言】曽巩【南丰人神宗时知明州为政务省疾苦筑州城减冗费十之五六浚西湖作广徳湖记】傅尧俞【济源人嘉祐末为监察御史哲宗立知明州多恵政】陈瓘【沙县人哲宗时摄通判明州州职田之入厚瓘不取尽弃于官以归】仇悆【益都人髙宗时改浙东宣抚使知明州以挫豪疆善良为理吏受赇虽一钱不贷奸猾敛迹州罹兵火悆斥厨钱助其费买田行乡饮酒礼歳饥官储损其直民无死徙】赵伯圭【孝宗同母兄知明州充沿海制置使藩商死境内遗赀巨万吏请没入伯圭不可戒其徒防防及资以归以忧去服阕再知明州新学宫命宗子入学闭以规矩海防乱伯圭谕降之在郡十年政尚寛和浚湖陂均水利辨寃狱民不犯法】赵善誉【宋宗室乾道中调昌国簿摄邑事劝编户裒金买田以助嫁娶防捕得海盗守欲上其功善誉田奈何以人命希赏守益贤之】赵恺【孝宗子淳熙元年判明州辍属邑田租以赡学得两岐麦图以献帝诏曰汝劝课艺植农不防惰宜瑞麦之应七年薨于官父老乞建祠立碑以纪遗爱】伯成【济源人孝宗时授明州教授以年少嫌以师自居日与诸生论质往复后多成材】范成大【呉郡人淳熙中知明州奏罢海物之献】李孟传【上虞人知象山县守荐为邑最】林大中【永康人寕宗时知庆元府城南民田潮溢不可种大中捐公帑治石筑之民防其利郡讹言夜有妖大中谓此必贼所为立捕黥之人情遂安】李韶【吴县人嘉定中调庆元教授丞相史弥逺荐士充学职韶不与燮求学宫射圃益其居亦不与燮以此更敬韶】胡榘【宝庆初知庆元府请粟以浚束钱湖命水军番工迭送且募七乡人助役又奏以赢钱二万八千緍増置田畆分给渔户难湖中葑茭溉田数千顷】孙子秀【余姚人理宗时通判庆元府主管浙东盐事先是诸盐百袋附五袋名五盐未几提举官以为正数民困甚子秀奏蠲之】吴溍【宁国人宝祐中授沿海制置大使判庆元府至官条具军民久逺之计告于政府奏皆行之又积钱百四十七万三千八百有竒代民输帛前后蠲五百四十九万一千七百有竒】姚希得【潼川人理宗时知庆元府兼沿海制置使诏増沿海舟师希得为之广水军造战舰蓄粮食蠲米一万二千石旧逋百万去官库余羡悉以代民输】叶梦【宁海人度宗初知庆元府肃清海防罪止首恶建济民仓以备饥嵗造驿舍以待賔旅】刘黻【乐清人咸熙中为沿海制置使知庆元府事建济民庄以济士民之急资贡士春官之费备郡庠书老缓急之需又请建慈湖书院】藩方【平阳人为庆元府市舶庆元降附方不屈赴水死】元富德庸【济南人至元二十五年知慈谿县抑豪强清狴犴民乐耕商士兴孝悌】干文【平江人延祐时同知昌国州事监官倚转运司势虐使州民家业破荡文语同列曰吾属受天子命以牧此民可坐视而弗之救乎乃亟为陈理上官莫能夺民赖以免以恩信柔下海岛之民虽顽扩不易治亦为之变俗】哈尚特穆尔【防古人至正中为昌国州达噜噶齐方国珍来攻屡击破之国珍悉众至或劝之遁特穆尔曰是我效死之日也城破力战而死　哈尚特穆尔旧作髙昌帖木儿达噜噶齐旧作达鲁花赤特穆尔旧作帖木儿今俱改正】明王璡【日照人洪武末授宁波知府毁淫祠兴文教贞亷强干庶政毕举自奉俭约一日馔用鱼怒其妻曰若不忆吾啖草根时耶撤而埋之时号埋太守　燕师临江璡造舟勤王被执老废于家】易绍宗【攸县人洪武时授象山县钱仓所千户建文三年倭剽掠至境绍宗大书于壁曰设将御敌设军卫民纵敌不忠弃民不仁与妻诀而去宻令逰兵间道焚贼舟贼惊救绍宗格战杀贼追至海岸陷淖中手刃数十贼遂死诏赐祭勒碑旌之】蔡海【闽县人永乐中为象山教谕倭防陷城被执骂贼而死】宋真【和州人永乐中为象山丞倭防侵县或劝其当避真曰吾为民牧民被防吾将安归与贼搏战援絶死之】郑珞【闽县人宣徳初知宁波府治绩称最中使吕可烈无状奏劾之可烈伏诛以艰去会海防犯境民数千诣阙乞留复任】张瓒【孝感人天顺间歴知宁波府有善政成化初市舶中官福住贪恣瓒禁戢其下住诬瓒于朝瓒遂列住罪住被执其党多抵法瓒名震一时】朱钦【邵武人成化中为宁波推官治最征授御史】姜昂【太仓人宏治中知宁波府其僚畏之为减驺从属吏相戒无敢犯日本使横甚过其地皆敛手市舶中官怙势裁以礼亦媿服】马思聪【莆田人宏治末知象山县复二十六渠溉田万顷】寇天叙【榆次人正徳中知宁波府祛节用佑弱锄强嵗饥白上官秋粮得改折治行为天下第一】徐相【江西人正徳九年知象山县清介絶俗自奉惟蔬素内子不堪曰为清白吏归不愈于赃败为戍卒归耶今里甲均徭之法自相立法始】翟唐【长垣人正徳中知宁波府市舶中官崔瑶假进贡名扰民间为唐所裁抑且杖其党王臣瑶奏唐阻截贡献笞杀所遣使唐被逮军民遮道涕泣请宥左迁嵩明州】郑余庆【闽人正徳中知定海县嵗大祲陈荒政十事不待命先发廪以账建石坊张鉴二碶及新兴闸以溉田为利甚溥】杨最【射洪人嘉靖初知宁波府涖官止携一苍头旦暮举炊蔬菽而已勤于听断案无留牍以恤孤弱抑豪强为务去之日父老遮留大恸立祠祀焉】宋继祖【濮州人嘉靖中知定海县县境崇邱乡田引□东钱湖以资灌溉旧有蛇堰逼小浃江一决则尽注江河渠易涸继祖于东冈山下去旧堰二十余里筑堰以蓄水又筑碶以泄之溉田数万畆】何愈【富川人嘉靖中知定海县修筑千丈塘及五碶浚诸渠引以溉田复修灵绪舟山平水诸闸水利悉举】张可大【应天人万厯时为舟山防将束军伍逺斥堠治楼橹制火器自岑港抵歴海三江皆置戍倭犯五湖白沙港连败之以功加副总兵城久圯躬亲董筑两月工讫城内外田数千畆海潮日害稼乃筑碶蓄淡水遂为膏腴民称为张公碶】沈犹龙【华亭人万厯末知鄞县仿古社仓法以备凶荒长春门外旧有泥塘江流逼城斥卤易入犹龙□以石为鄞永赖东钱湖长葑茭为豪右私占犹龙严禁之令民取葑培田湖益开浚】陈璸【诏安人天启时知慈谿县海防刘香骚扰濒海郡县璸备御有方防不犯境断狱数言立辨濬河渠以溉民田民蒙其利后歴湖广防议死献贼之难】汪伟【休寜人崇祯时令慈谿嵗祲捐俸市粟劝输全活甚众时边事孔林伟设法征解额外无増益后行取授翰林检讨与妻耿氏同死闯贼难】
　　本朝王奂【南陵人顺治九年知奉化县始至治奸胥之干没者设纲簿详载里甲总数田地山荡丁口按则科粮了如指掌上官颁其法于他县大兵平舟山督造战船奂经画有方应期立办又擒捕山寇劳绩最着】张秉干【江寜人康熙中官象山协左营守偹海宼犯境力战之贼再至众寡不敌触石乃死】赵焘【杭州人为象山右营都司康熙十四年耿精忠党自海道来犯焘率众出沈家门洋奋力冲击追至毛头洋战死赠副将】蔡毓秀【锦县人康熙十六年知奉化县值岁暮乡民以逋课滞狱者数十人悉放还家约以新正完课民感徳如约邑有盗魁二人行刦横州里毓秀擒磔于市请免运象协兵米民累得苏】史鸣臯【如臯人乾隆辛未进士知象山修筑会源朝宗灵长等碶又县东南有贤昌碶湮且百年水无所泄民田苦害鸣臯亲相度疏濬计工以田计田出力不费官帑伤民财而事以□又设田为士子应试费士民咸爱戴之】
