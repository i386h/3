<!-- { "loadSidebar": true } -->
　　关隘五虎门【在闽县东南海中五虎山有官母屿巡司洪武二年置今改驻省城】双溪公馆隘【在屏南县北接政和县界明万厯十七年以矿徒作乱创建拨兵防守又分水隘去双溪八十里与建安县接界禹溪隘严家洋隘去双溪五十里与政和县接境严家坑隘去双溪四十余里前墩隘去双溪七十里皆与宁徳县接境并万厯中置守兵】闽安镇【在闽县东四十里有巡司九域志闽县有闽安镇府志明洪武二年置又有闽安税课局与巡司同置今废海防考海水潮汐与马江防于闽安镇有两口一东出双龟门外绕壶江五虎一南出琅﨑门外绕广石梅花闽安为江每之锁纶而防城之门户也通志镇有城　本朝顺治十五年建筑】竹崎镇【在侯官县西北六十里滨江有巡司明正统六年置又永庆镇置有巡司】松下镇【在长乐县东南三十五里明洪武初置于福清海口二十年移置于此为长乐咽喉福清门戸嘉靖三十九年拓寨为城周三百十六丈崇祯九年知县夏永彛更扩之周四百八十丈有门四水闗一又垄下城在县东南三十里嘉靖四十年居民筑以备倭周一里】蕉山镇【在长乐县东三十里旁有蕉山故名明洪武二十年自梅花所移巡司于此隆庆三年知县蒋以忠始城之周三百六十丈有四门】小祉镇【在长乐县东二十五里有巡司明洪武初置嘉靖四十年葺寨为城周一百八十七丈崇祯六年移治大祉澳南去旧治数里又县东北四十余里有黄﨑寨与仙崎广石东山名把截四寨为沿海要地旧有巡司今裁】江口镇【在福清县南江隂里元置于南日里名南日巡司明洪武二十年移置于壁头山在县南百里今移改】东岱镇【在连江县东旧有城】
　　【本朝康熙八年修造移移北巡司驻此今裁】漈门镇【在永福县西四十里有巡司宋时置于县南之辜岭寨元至元中移于保徳里之漈门明景泰四年又移于县西嵩口埕成化八年为水所圯今复故】海口镇【在福清县东二十里九域志福清县有海口镇旧志北倚龙山南去瑞岩山二里宋里人林迁创建有城周八百八十五丈门五元时置海口务于城内明初改为海口税课局并置河泊所于此】化南镇【在福清县东南六十里地名前薛有民城明嘉靖中筑以御倭其东北数里曰化北镇相传隋时掠琉球五千户居此因名】牛头门镇【在福清县东南一百里有巡司元末置于迳江口明洪武十二年移置于此改名又有锦屏巡司在县东南今俱废】沙塘镇【在福清县南五十里有民城明隆庆间筑又迳江镇在县西南宋置迳口务明洪武初改为迳口税课局十八年圯于水因自水南移于水北又南门税课局在县南龙首河北元置南门务明初改今皆废】北茭镇【在连江县东北一百里海中有巡司西北至罗源县八十里本名荻芦镇宋淳祐三年置荻芦寨有水军千人亦曰武济水军元置巡司明洪武二十年改今名并筑城与定海相为唇齿】蛤沙镇【在连江县东北五十里崖石峭立如壁明洪武十六年置河泊所于此二十年筑城今废】应徳镇【在罗源县西南二十五里与连江县接界为往来通道】水口镇【在古田县南九十里九域志古田县有水口镇县志东南至府城一百八十里即宋初所迁县治也延津上游此为锁钥之口景徳迁县后设监镇官于此又盐运分司亦治焉有浮桥横于江津朝夕验放亦曰水口闗自水口而上五里有塔岭亭西往南屏北往古田分岐于此】
　　【本朝乾隆八年移县丞驻此】谷口镇【在古田县西南八十里有巡司宋大中祥符五年置于水口镇元移置于此改曰谷口巡司明正统初西溪镇宋置宋置巡司明洪武十二年革】杉洋镇【在古田县东一百二十里东去罗源县一百三十里旧有巡司宋元时置地有银坑多矿盗明正徳二年增设通判驻此嘉靖十年革巡司改置捕盗官于此】青窰镇【在闽清县东有巡司又县南有税务皆元置明废】大樟镇【在永福县东五十里旧名永泰镇后改】梅花旧所【在长乐县东少北四十里梅江头山上本曰北乡巡司明洪武十年始筑城二十年移置巡司于蕉山改建梅花所増拓旧城周六百四十八丈门三外环以濠　本朝康熙三年裁所】万安旧所【在福清县东南一百二十余里明洪武二十年置千户所筑城周五百二十五丈门三　本朝康熙五年裁所】定海旧所【在连江县东北八十里明洪武二十年置千户所筑城周三里有竒门三本朝康熙三年裁所】五县寨【在侯官县西北九十里旧属懐安以其地接闽县侯官古田闽清五县交界故名有巡司元至元三年置　本朝雍正十二年移驻南屿】金牌寨【在闽县东又圆山寨崇新寨登髙寨及塘头中洲礟城罗星塔旧皆有民城明嘉靖间为备倭筑　本朝康熙五十六年总督觉罗满保修葺】镇东寨【在福清县东二十里明洪武二十年置镇东卫筑城周八百八十余丈门四本朝康熙三年裁卫改为寨有游击驻防】小埕寨【在连江县东一百二十里海中明初置筹海寨小埕北连烽火南接日南连江为福郡之门户而小埕又连江之门户也】南湾寨【在罗源县东北五十里旧有巡司元初置于帘山后徙于此明初废】大田驿【在闽县南七十里旧有驿丞今裁】芋原驿【在侯官县西北三十里】白沙驿【在侯官县西北八十里旧有驿丞今裁】三山驿【在侯官县西南中卫铺西抵芋原南抵大田】宏路驿【在福清县西三十里北去闽县之大田驿六十里旧有驿丞今裁】蒜岭驿【在福清县西南六十里二驿俱明洪武年置旧有驿丞今裁】黄田驿【在古田县西南八十里南至水口驿五十里北至延平府仓峡镇四十里旧有驿丞今裁】水口驿【在古田县南九十里即水口镇旧有驿丞今裁】











　　钦定大清一统志巻三百二十五
<史部,地理类,总志之属,大清一统志>
　　钦定四库全书
　　钦定大清一统志巻三百二十六
　　福州府
　　津梁去思桥【在闽县城中东门旧名澳桥宋郡守谢泌甃石重建后人思之故名又有横屿斗门二桥在县东为闽及连江二县水利所闗】万夀桥【在闽县南跨南台江上元大徳七年建右梁长三百余里水门三十九翼以石栏南北搆亭俗名大桥】中洲桥【在闽县万夀桥之南又名江南桥乾隆十六年因旧址甃石为梁长四百四十尺广三十八尺邑人何际逑等修巡抚沈思榘为之记】洪山桥【在侯官桥西洪塘铺口明成化中建　本朝康熙二十五年重修长一百二十三大水门三十有四葢桥屋九十三间府境桥梁洪山与万夀为巨】十四门桥【在侯官县西南超山下酾水为十四道】锦桥【在长乐县东南宋淳熙十二年建石梁十五间长五十四丈上接元祐港下通漳港其石栏镵文如锦故名】太平桥【在长乐县东一名观音桥明隆庆五年重修】龙江桥【在福清县东南十五里宋政和三年建长一百八十余丈为梁四十有二初名螺江桥后更名永平桥绍兴中又改今名】龙首桥【在福清县东南明万厯三十五年建长五十五丈】交溪桥【在福清县西跨交溪长四十丈为梁二十后又改名登龙】光贤桥【在福清县之蒜岭跨东溪之上　本朝乾隆十六年重修】通济桥【在连江县南跨鳌江累石为梁凡一十六间长五十六丈有奇俗呼为江南桥】安利桥【在连江县西南宋建为梁十九长六十一丈初名恵政桥后改】长兴桥【在罗源县之招贤里明嘉靖间建后圮今复建】万安桥【在古田县东跨东溪搆亭其上四十七间今圯】丁字桥【在古田县东北六十里地名重峯宋建二水合流一纵一横形如丁字故名】玊带桥【在屏南县治南有玉带河故名】龙津桥【在闽清县东宋建元至正十年重建覆以亭】樟镇桥【在永福县东大樟溪口】
　　堤堰海堤【在闽县东五里新唐书志太和三年令李葺筑先是每六月潮水咸卤禾苗多死堤成潴水植稻其地三百户皆为良田】西湖堤【在府西南三里福州府志因湖八里有余为堤一千三百六十二丈五寸乾隆十三年总督喀尔吉善巡抚潘思榘兴工疏濬为隄】长乐海堤【在长乐县东十里新唐书志太和七年令李葺筑立于斗门以御潮旱则潴水雨则泄水遂成良田】绵亭洋堤【在福清县西南自双髻山至鹧鸪峯下宋祥符元年僧惟真截溪十八派筑田八百十丈溉田四十余顷又白麟蟹屿二洋皆在泾江金山边长千余丈】淋汶堰【在侯官西长二百余丈明万厯间筑　本朝康熙五十九年溪涨冲决雍正六年重修筑】大塘【在长乐县西南长三千七百丈从二斗门达海旱则潴潦则泄又县南有丁塘长七百丈前曾増长二百丈】普塘【在长乐县东南长一千五百大堤长三万余丈明治十二年知县王涣重修】洋塘【在长乐县东长一千二百丈以蓄清御咸大为民利又有西洋塘长九百五十丈旧志二塘即今所谓白芒坑也相近又有崔塘西抵海捍长一千一百二十丈】闾山塘【一名旅山塘在长乐县东长三千余步明洪武中典史黄本筑潴陈塘港水以溉田又海路塘长一千五百余丈东至小屿山南至沙京斗门宋时筑以障海潮明初重修】瑞云陂【在侯官县保安里长一百十丈濶三尺深二尺】元符陂【在福清县西南唐天宝间置名天宝陂宋祥符中重修元符中知县庄柔正镕铜汁以固其基名元符陂圳长七百余丈】祥符陂【在福清县东南并江一名石塘坡宋祥符中知县郎简筑长五里】苏溪陂【在福清县西南宋天圣中筑溉田千余顷派别为莲塘十六顷】南庄潭坝【在罗源县西南半里引罗川水溉田二千余亩又蒋坑坝在县西北半里引水溉县北田百余顷】
