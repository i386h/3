<!-- { "loadSidebar": true } -->
　　古迹厯阳故城【今州志秦置项羽封范増为侯邑后汉永平中九江盗据厯阳为江淮巨患乆之始平宋书州郡志晋咸和四年侨立豫州永和九年刺史谢尚镇厯阳义熙九年割州大江以西大雷以北皆属豫州宋永初二年始割淮东南豫州治厯阳齐建元二年州废元和志后齐以两国通和立和州刘禹锡和州记梁王僧辩迎贞阳侯于齐防于此更名和州寰宇记本汉旧县南有厯水故曰厯阳旧志今州城旧为亚父城世传项羽王西楚封范増于厯阳则和城疑为范筑故曰亚父城】雍邱故城【在州南宋书州郡志本汉陈留郡属县以流寓立先属泰山郡元嘉八年废属厯阳郡齐因之后废州志今裕溪河口有雍家城或以为即雍邱之譌】龙亢故城【在含山县东南汉故县在今鳯阳府懐逺县界宋书州郡志厯阳领县龙亢江左流寓立祥瑞志升明三年白虎见厯阳龙亢县新昌村唐书地理志含山析厯阳之故龙亢县地志寰宇记县在和州西五十五里本晋龙亢县后周天和元年并入厯阳唐武徳六年改置含山县以县境为众山所含故名又曰废龙亢县县志明洪武十四年以故龙亢城赐征南大将军杨文为宅因相传为杨府城】乌江废县【在州东北晋太康中置属淮南郡永兴中改属厯阳郡宋大明七年校猎于厯阳之乌江寻割厯阳秦郡置临江郡永光元年罢齐志复有临江郡建元二年罢并厯阳后复置治乌江县魏书地形志乌江县属临滁郡隋书地理志乌江梁置江都郡后齐改齐江郡陈复曰临江郡周改为同江郡开皇初郡废县属厯阳郡唐书地理志乌江属和州寰宇记县在州东北四十里本秦乌江亭汉东城县地晋太康六年置县宋绍兴五年废为乌江镇属厯阳县七年复为县明初省入州今为乌江镇】谷孰废县【在州西北本汉梁国属县宋书州郡志永初属南梁郡元徽初改为新昌郡齐因之后废】遏狐城【在州西元和志厯阳西有遏狐城晋王筑以遏石虎又有却月城在川南天门山顶刘宋时王元谟筑之】晋王城【在含山县西舆地纪胜苻坚侵晋以姚苌为先锋晋筑城于此以御之又有姚苌城　按苻坚侵晋时慕容垂为先锋姚苌为龙骧将军则谓苻坚以姚苌为先锋误矣且秦及淝水败归岂有先锋屯含者乎盖姚襄归晋尝屯厯阳以燕秦方强未有北伐志乃夹淮广兴屯田训厉将士苌乃防弟必以此时筑城为守御屯田计及隙起殷浩苌遂以众降秦耳】沈阳废卫【在州治东明洪武三十五年建今裁】清风楼【在州城外峨嵋墩下宋蔡襄有清风楼诗】镇西楼【在州治前明洪武初建】三老堂【在州治后宋元祐间孙贲建祀太守傅尭俞范纯仁刘挚】恵政堂【在州治舆地纪胜在州治防事西宋孝宗居青宫时大书此三字赐守臣胡昉】三觉堂【在州治舆地纪胜在梁山广觉院三觉谓贾易龚原及僧中防】毓麟堂【在州东南横江之濵宋绍兴三十一年金主亮入和州临江筑防誓师渡江晨炊玉麟堂盖即毓麟之譌】项亭【在州东北唐李徳裕有项王亭赋寰宇记汉书云汉军追羽至东城乌江亭长舣船待之即此史记云身死东城是也】犀照亭【在州东十里当利浦之北岸晋温峤闻水底有音乐之声燃犀照之因以名亭】水心亭【在州治三老堂前唐张籍诗送客将过沙口堰防花多上水心亭】袁天纲宅【在州治舆地纪胜在厯阳县西三十里地名南羲】张籍宅【在州城内舆地纪胜在通淮门内报恩光孝禅时又有书堂在乌江县东一里】陋室【在州治后遗址犹存唐刘禹锡所筑有陋室铭】彭祖石室【在含山县南八十里寰宇记□列仙传云厯阳有彭祖宅祷祈风雨应期而至】桃花坞【在含山县舆地纪胜在县西五里旧传张籍读书处】
　　闗隘白塔闗【在州西四十里又西五里有含山闗】石湖闗【在州东二十里】斗熖闗【在州西北四十里斗熖山北巍然峻絶一径中开亦曰陡阳闗明初遣张天祐等将竒兵出陡阳闗进薄小西门遂即克之即此】渭野闗【在州北五十五里一名夹山闗两山壁立耸峭夹道山口﨑岖路达滁州界为南北咽喉明正徳中巨寇刘六等犯境州同知薛渭野垒石置寨于此又舆地纪胜绍兴辛酉乌珠再至境张浚以兵五千守石湖闗敌遂退去闗在州境今无攷乌珠旧作兀术今改政】昭闗【在含山县北昭闗山史记范睢传伍子胥索载而出昭闗宋史王徳传绍兴十一年徳夜防和州敌退保昭闗又击败之州志闗在州北小岘山西宋绍兴中张浚尝因山筑城置水柜以遏金兵】东闗【在含山县西南七十里濡须坞之北与庐州府巢县接界其地峻险周围皆石寰宇记东闗在含山县西九十里按舆圗记云巢湖东南口有石梁凿开渡水名东闗古老相传夏禹所凿实守扼要所呉魏相持于此南岸吴筑城北岸魏置栅宋史地理志含山县在东闗砦】梁山镇【在州南梁山下萧齐建元二年尝置二军于东西梁山九域志县有梁山寨　本朝康熙二年设逰击守偹等官统兵驻守】裕溪镇廵司【在州南九十里明洪武初置廵司管江面三十里上至新沟口下至张家湾今因之】牛屯河廵司【在州南六十里明初置廵司管江面五十里上至张家湾下至新河口今因之】姥下镇【在州西南三十里九域志厯阳有姥下功剩桥白渡桥万嵗岭平疴汤白望堆六镇州志姥下镇在州西南三十里平疴镇在州北四十里白望市在州南三十里白渡桥在州南四十五里万嵗岭在州西二十里今皆废】石跋镇【在州东北三十里宋开禧中州守周虎尝筑石跋城于浮沙河口之北即此】乌江镇【即乌江废县明万厯中移牛屯河廵司于此又有浮沙口廵司在州东北二十五里亦明洪武中置管江面四十里上至新河口下至芝蔴河又旧有河泊所在州东二十里明洪武中置今俱废】运漕镇廵司【在含山南八十里里地临大河上接巢湖下接大江民居稠宻啇买辐辏今设廵司】淸溪镇【在含山县西三十里九含志含山县有清溪仙踪安石门四镇】鱼岘山【在含山县西二十里自巢湖而东由石梁山石门山东南径逹梁山为戍守要地】
　　津梁清淮桥【在州治南】白渡桥【在州南四十五里跨牛屯河自铜城闸以下滙七十二圩之水皆由此出】杨桥【在州北二十里舆地纪胜昔呉末张悌济江围都尉张乔于杨荷桥即此】石桥【在含山县南跨县河一名观音桥元至正初建覆亭其上】尉子桥【在含山县北四十八里名胜志宋统制姚兴战死处】杨林渡【在州东二十五里宋绍兴三十一年虞永允文败金人于采石别遣舟师截杨林口王应麟通鉴地理志驿和州东二十里有西采石其下为杨林渡】车家渡【在州北故乌江县东南宋史河渠志乌江县界车家渡可径冲建康之马家渡元和志有安阳渡在乌江东北十八里与上元县对岸】
　　堤堰万桞堤【在州东舆地纪胜自横江门出至杨林渡口凡三十五里栽桞万余株号万桞堤】东兴堤【在含山县西南七十里接庐州府巢县界吴孙权筑】铜城闸【在含山县东南八十里上受黄洛诸水每江湖泛溢牛屯河泄急不易泄辄冲没田亩呉赤吴中筑此以捍水患涝则启之明屡修】簸箕塘【在东东南三十余里周三里灌田十余顷州境之塘凡三十】环峯塘【在含山县东周四十里灌田百顷县境之塘凡二十有二区】盛圩　土旺圩【在州境原系边江草地潮至尽为水乡矣及本朝康熙二年筑堤积嵗渐为沃壤】
　　陵墓汉桓荣墓【舆地纪胜在含山县南二十里龙亢寺侧　按后汉书桓荣传明云赐于首山之阳则此地必江左诸桓之墓后人附防为説也】江北朝齐王僧辩墓【舆地纪胜在州南六十里梁山之西　按僧辩为陈覇先所袭死于石头城此地时为北齐所有非梁土也】宋彭思永墓【在州西南十里延庆寺西】防酢墓【在含山县车辕岭杨龟山为铭】梁华高墓【在含山县东南七十里】
　　祠庙霸王庙【在州东北寰宇记在县南三十三里舆地纪胜灵祐王庙在乌江县东南二里号西楚覇王祠有系马柱】灌将军庙【在州城内汉时灌婴有修城功州人立祠以祀】三贤祠【在州治东祀唐何蕃张籍宋张孝祥】游定夫祠【在含山县城东二里祀宋儒游酢】忠烈庙【在州城内祀宋周虎】周侯庙【在州治南横江门内祀宋周全】旌忠庙【在含山县西北宋姚兴父子死于敌诏立庙战所赐额旌忠】陆秀夫祠【在州西南二十里】余阙庙【在州西北隅】尊贤祠【在州学宫内续文献通考旧有张籍何蕃祠在学之东庑宋开禧初建正统三年修増祀彭思永沈立沈文通钱藻防酢魏矼张孝祥张考伯龚楫蒋子春何宗秀危素】功臣祠【在含山县城内祀明华高仇成李彬杨文纪清】香烈祠【在州治西北明崇祯八年流贼防城知州黎宏业同知陈得姚学正康正谏教谕赵世选慷慨殉难绅士庶民妇女死者十余万或愤勇骂贼或焚溺自尽贼退廵按梁云构设坛哭三日为祠祀之额曰香烈】
　　寺观百福寺【在州城中唐贞观二年建】梵行寺【在州城南五十里唐贞观五年建有古塔】净戒寺【在含山县南七十里唐贞观二年建】天庆观【在州治南宋淳熙六年建蘓轼有诗】淳熙观【在州南四十里即夀寜宫葛仙翁尝炼丹于此内有八卦池】
