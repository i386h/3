<!-- { "loadSidebar": true } -->
　　古迹福津故城【在州东南汉武都郡地后魏兴安二年杨文徳围武都回军还覆津掾险自固地形志南秦州有武阶郡领北部南五部赤万三县隋书地理志武都郡统覆津县后魏初曰翫当置武阶郡西魏又置覆津县及万郡后周郡废并废翫当入焉开皇初武阶郡又废旧唐书地理志后魏扵今县东北三十里万郡故城置覆津县元和志县西北至武州六十六里本魏武阶郡隋罢郡移覆津扵故郡置唐书地理志福津县本覆津景福元年更名寰宇记唐大中五年立武州扵福津景福元年改为阶州治臯兰镇后唐长兴三年始移治马元史地理志阶州治在栁树城距旧城东八十里至元七年并福津县八州州志阶州旧城在坻龙冈上明洪武五年改建今成通志福津故城在州东南八十里】将利故城【在州西北蜀汉景耀初姜维请扵武阶石门皆立围守魏书地形志南秦州领武都郡治石门县太平真君九年置隋书地理志武都郡西魏置武州治将利县旧曰石门西魏改曰安育后周改曰将利置武都郡后改曰永都郡开皇初郡废大业初置武都郡元和志后魏平仇池于仙陵山东置武都镇宣武帝于镇城复置武都郡废帝改置武州大业三年改郡武徳元年复为州南至文州三百六十里东北至成州二百八十里将利县郭下本汉羗道县地唐书地理志武州因没吐蕃废大厯二年复置为行州咸通中始得故地景福元年更名阶州治臯兰镇】平乐故城【在州东北汉置平乐道属武都郡后汉废魏书地形志修武郡领平洛县太和四年置后废九域志将利县有年洛镇明置平洛驿皆即故平乐也】孔提故城【在州东北宋书大明四年魏寇北隂平孔提太守杨归子击破之魏书地形志武都郡领孔提县隋书地理志建威县有西魏孔提郡后周废旧志孔提城在阶州东北二百里】赤万故城【在州东魏书地形志太和四年置赤万郡后改为县属武阶郡隋书地理志西魏置万郡治覆津又统赤万接难五部三县后周并废入覆津旧唐书地理志万郡故城在覆津县东北三十里】臯兰故城【在州东刘宋元嘉十九年裴方明等讨杨难当难当遣其将苻祖等固守臯兰汉书武兴西北有臯兰戌去仇池二百里唐书地理志景福元年更武州为阶州治臯兰县寰宇记后唐移阶州治福津仍领将利县在州东二百十五里葢即臯兰镇也元至元七年省入阶州】葭芦故城【在州东南宋元嘉二十年杨元之子文徳据白崖以为北秦州刺史武都王进戌茄芦城泰豫初以杨文度为累阳太守武都王升明元年魏将皮欢喜破茄芦斩文度以杨难当族弟广香为隂平茄芦镇主魏书地形志武阶郡领南五部县太和四年置郡后改隋书地理志武都郡领盘堤县西魏置曰南五部后改民并立武阳郡及葭芦县后周郡废并县入焉元和志盘堤县西北至武州一百五十里本汉河池县地后魏废帝于此置武阳郡隋罢其县城魏邓艾与蜀姜维相持于此筑城置茄芦戍后于此置县寰宇记县在州南一百三十五里废帝前二年置武阳郡领盘堤县恭帝元年于今州东南一百四十二里移盘堤县于故郡因山为名武州陷后废旧志葭芦故城在阶州东南七十里】阴平故城【在文县西北古羌氐地汉武帝开西南夷置隂平道属广汉郡为北部都尉治后汉安帝永初二年广汉塞外防狼降分北部为汉国都尉蜀汉建兴七年诸葛亮遣陈式攻武都阴平克之景耀六年姜维请遣张翼等分防隂平桥头既而魏将邓艾自隂平入蜀华阳国志蜀克隂平魏亦遥置隂平郡属雍州及蜀亡始合为一属秦州晋书地理志隂平郡泰始中置治隂平县永嘉六年隂平都尉董冲据郡叛降李雄太宁元年氐帅杨难敌克隂平刘宋升明初魏以杨广香为隂平公葭芦镇主亦通于齐建元元年以广香为沙州刺史二年进西秦州刺史后魏神龟元年以氐酋杨定为隂平王梁天监初以杨崇祖子孟孙为沙州刺史隂平王魏孝昌中杨法琛据隂平附魏废帝元年以为黎州刺史二年与种人相攻成州刺史赵昶分其部落更置州郡以处之元和志隂平自晋永嘉以后氐据之不为正朔所颁故江左诸志不録至后魏平蜀始于此置文州理隂平郡隋大业二年罢州县属武都郡武徳元年复为文州西至湖州一百六十里北至武州二百五十里治曲水县本汉之隂平道也永嘉末地陷李雄后魏平蜀置曲水县大厯十四年西戎犯边刺史弃城南走建中三年以旧城在平地窄小难守遂移于故城东四里高原上即今州理也寰宇记曲水县在南北二江之曲因名唐建中中移就州东麻闗谷口邓艾姜维故城置方舆胜览故城在直西五里平地唐徙高阜号曰文台】下辨故城【在成县西汉置汉初曹参从平三秦攻下辨故道地理志下辨道属武都郡后汉曰下辨县为武都郡治元初二年参狼寇武都迁虞诩为太守击破之建安二十四年先主进兵汉中使吴兰屯下办为魏将曹洪所破至建兴七年诸葛亮遣陈式攻克之晋时仍为郡治华阳国志武都郡治下辨一曰武街是也建兴五年氐帅杨难敌与弟坚头分部曲难敌号左贤王屯下辨坚头屯河池难敌子毅嗣立仍自称下辨公宋元嘉十九年杨难当以子顺为雍州刺史屯下辨后魏高祖初皮喜为仇池镇将夷酋强奴子等归附置广业固道二郡以居之地形志东益州有广业郡领广业广化二县水经注浊水东迳武街城南故丅辨县今广业郡治隋书地理志后寻废下阪县入修城通典后魏下辨为下阪也旧志下辨故城在县西三十里按今成县县治乃北魏之同谷县隋书地理志同谷县旧曰白石置广业郡元和志同谷县魏宣帝于此置广业郡寰宇记县本汉下辨道地水经注以为广业郡治即故下辨县与诸书不合】同谷故城【今成县治元和志县西北至成州一百八十里本汉下辨道地魏宣帝置广业郡及白石县恭帝改白石为同谷唐书地理志成州本治上禄寳应元年没吐蕃贞元五年于同谷之西境泥功山权置行州咸通七年复置徙治寳井堡治徙治同谷又同谷县武徳元年以县置西康州贞观元年州废来属咸通十三年复置寰宇记梁开平初改为文州后唐同光初复旧宋史地理志成州宝庆三年以理宗潜邸升同庆府元史地理志元仍为成州至元七年并同谷县入州】武都故城【在成县西古白马氐地汉书本纪高后三年武都道山崩地理志武都郡元鼎六年置治武都县天池大泽在县西后汉移郡治下辨以武都县属之西南夷传武帝开白马氐以广汉西白马为武都郡寰宇记魏黄初中徙武都于美阳在京北好畴界其时以故地为武都西部都尉理属建兴七年诸葛亮遣陈式攻武都隂平二郡始入蜀后属晋复为郡至愍帝末氐豪杨茂捜王于武都之地至杨难当为宋所灭其地遂废后魏徙置镇于仙陵山东】汉阳故城【在城县北本名歴城又名建安城宋书氐胡传太元八年氐胡杨定据陇右治厯城城在西县界去仇池北二十里水经注建安水经建安城南其地古西县之厯城也后改为建安太和元年皮欢喜讨杨防于仇池军到建安鼠弃城遁隋书地理志汉阳郡治上禄县旧置仇池郡后魏置仓泉县后周废阶陵丰川建平城阶四县入焉开皇初郡废大业初置汉阳郡旧唐书地理志成州本杨难当所筑建安城隋为汉阳郡武徳元年改置为州天寳元年改为同谷郡唐书地理志寳应元年没于吐蕃咸通后徙治同谷】仇池故城【在城县仇池山宋书氐胡传汉末陇右豪族杨腾子驹居仇池地方百顷因以百顷为号四面斗絶高平地方二十余里至晋太元中杨定求割天水之西县武都之上禄为仇池郡齐书氐于其上平地立宫室果园仓库无贵贱皆为板屋土墙所治处名洛谷魏书地形志洛谷城太平真君七年置仇池镇太和十二年为梁州正始初置南秦州隋书地理志西魏曰成州大业初改置汉阳郡治上禄通志仇池城在西和县南百里旧志洛城在县西八十里】栗亭故城【在成县东寰宇记北魏正始中置广业郡领白石栗亭二县后废为镇县在成州五十里后唐清泰三年置为县理栗亭川宋因之元史地理志嵗壬寅田世显挈成都府归附令迁于栗亭行栗亭管民司事不成州寻废通志栗亭废县在县东七十里】建威废县【在州北魏书地形志武都郡领白水县太平真君九年置郡后改隋书地理志武都郡领建威县后魏置白水郡后废改为白水县西魏复立郡改为绥戎后周郡废改为建威县并废洪化县入焉旧唐书地理志贞观元年省建威入将利】道废县【在州境西固所西北汉置属陇西郡后汉属武都郡晋省魏书地形志武都郡石门县有道城明统志西固城千户所在岷州卫南元置汉畨军民千户所明改名巩昌府志元至元二年以元帅汪鄂勒哲特穆尔守其地二十六年设西固千户所汪鄂勒哲特穆尔旧作汪元者帖不儿今改】长松废县【在文县西南后周本纪明帝二年以葭芦郡置文州隋书地理志武都郡统长松县西魏置建昌又置文州及卢北郡开皇初郡废十八年改县曰长松太业初州废元和志县西南至文州七十里后魏之建昌县也属卢北郡卢北故城在县东五十二里因葭芦镇为名寰宇记废长松县在曲水县西一百里后周武成二年与同和郡同徙于此隋改长松以地多乔松为名唐贞元六年废入曲水　按水经注有长松县在白水之南隂平西南界葢晋魏时人之所置今县乃在隂平之北近葭芦镇葢此取故名非故地又寰宇记云在曲水西亦与元和志不合】正西废县【在文县西南隋书地志西魏置后属武都郡唐书地理志贞观元年省入曲水旧志故城在县西南五十五里】甸氐故道【在文县西汉置甸氏道属广汉郡后汉属广汉属国都尉华阳国志属隂平郡地李竒曰甸音胜顔师古曰甸之证反】废扶州【在文县西徼外隋书地理志同昌郡西魏逐吐谷浑置邓州开皇七年改曰扶州治尚安统同昌县西魏置元和志扶州古西戎之地秦汉迄晋皆属畨夷后魏讨定隂平邓至立为寜州分置昌寜帖夷等郡后改为邓州因邓至为名隋改扶州大业三年改同昌郡武徳元年重置扶州东北至文州一百六十里西南至松州驿路三百三十里西北至故芳州三百里治同昌县本后魏旧县废帝前元年置寰宇记扶州大歴五年以吐蕃扰叛移入山险以理之寻陷入蕃大中二年収复今废为扶州镇文州】尚安废县【在文县西北隋书地理志同昌县治尚安县西魏置县及邓宁郡开皇初郡废大业初改置同昌郡元和志尚安临东南至扶州一百十里后魏恭帝后三年置属武进郡旧唐书地理志万全县后魏置武进郡又改为上安郡隋废郡为尚安县旧治刺利村长安二年移治黒水堡至徳二载改为万全】帖夷废县【在文县西隋书地理志同昌郡统帖夷县西魏置又置昌寕郡开皇三年郡废元和志帖夷县西至文州一百里后魏废帝元年置旧唐书地理志万嵗通天二年改为武进县至神龙初依旧为帖夷县】川废县【在文县西隋书地理志同昌郡领钳川县西魏置有钳川山元和志钳川县东至扶州一百三十里后魏废帝二年置因钳川山为名巳上三县皆在徼外唐时没吐蕃废】泥阳废县【在成县东隋书地理志同谷县境有泥阳县西魏废入朱梁贞明初蜀将王宗翰趋秦州与李茂贞将郭守谦战于泥阳即故县也】上禄废县【在成县西南汉置县属武都郡后汉因之宋书胡氏传晋太元中杨氏求割天水西县武都上禄置仇池郡水经注上禄故城在仇池东南隋改仓众为上禄在仇池北非汉故县也】阶陵废县【在成县西北魏书地形志南秦州仇池郡领阶陵县太平真君四年置又领仓泉县太和四年置隋书地理志汉阳郡治上禄县旧置仇池郡后魏置仓前后周废阶陵丰川建平城阶四县入焉元和志汉上禄县后魏改为阶陵周武帝改为仓泉隋改为上禄唐书地理志上禄县没吐蕃后废通志上禄废县在县西北里　按地形志阶陵本仇池郡首县又考水经注阶陵在仇池之北上禄在仇池之南又考唐时上禄实在仇池之北则非上禄故县及故仇池而为阶陵地可知参取元和志之説葢周时省阶陵入仓泉仍移仓泉治之隋又复汉故名也其元和志谓上禄本汉旧县通典谓即洛谷皆误】郭公城【在文县东水经注白水东迳郭公城昔郭淮之攻廖化于隂平也筑之因名焉】邓艾城【在文县东元和志在曲水县东七里魏景元四年邓艾伐蜀时所筑又姜维故城亦在县东七里后主令维于此筑城与邓艾相守】邓至城【在文县西徼外后魏本纪太和五年邓至国朝贡诸夷传邓至者白水羌也世为豪地地名自称邓至其地自街亭以东平武以西汶岭以北宕昌以南俗与宕昌同周书魏防帝元年邓至王像檐衍失国来奔太祖令于文导率兵复之水经注白水东南迳邓至城南元和志邓至故城在同昌县城南三里】安昌城【在文县西北徼外水经注安昌水源发卫大西溪东南迳邓至安昌郡南又东南入白水即邓至所置郡也元和志安昌城在帖夷县东北三十二里后魏废帝遣仪同宇文昶殄隂平邓至二蕃立宁州修筑安昌故城】黒水城【在文县西徼外水经注黒水西南迳黒水城西唐贞元八年山南西道节度使严震奏败吐蕃于芳州及黑水堡即黑水城也】建威城【在成县西北后汉末所置戍守处蜀汉建兴七年诸葛亮遣兵攻武都阴平自出至建威遂取二郡景耀初姜维请于西安建威立诸围戍又周改白水为建立非此】浊水城【在成县西南亦曰浊水戍宋元嘉十九年裴方明伐仇池与杨难当将苻祖战于浊水破斩之二十年秦州刺史胡崇之行至浊水去仇池八十里魏将拓拔齐等邀败之五代志城在上禄县东南武阶东北】龙门戍【在成县西南仇池东南后魏李崇讨杨灵珍灵珍于龙门北数十里中伐树塞路以拒魏兵水经注龙门水东南迳龙门戍东】赤亭【在成县西南后汉元初二年羌众□围赤亭太守虞诩击破之宋元嘉十八年裴方明伐杨难当破其子和于修城追至赤亭　按刘昭郡国志注下辨县有赤亭而虞诩传注以为即南安之赤亭误】绛帐台【在成县东北七十里旧志相传汉马融设教处】杜甫宅【在成县西元统志在飞龙峡东】石鼓阁【在州东九十里月台山】清晖阁【在文县旧州治宋张觉本有赋】飞仙阁【在文县西十五里山岩刻飞仙阁三字】邀月阁【在成县旧州治又有拓仙发兴二阁皆宋时建】八景楼【在成县治西裴公湖侧八景取仇池子美祠鳯皇台醉仙岩仙人龛鹿尉山泥功山裴公湖也宋张舜名诗八景更从何去覔一湖惟有此楼髙】安静堂【在文县旧州治防后吕凝之诗云峡束秋空一线亭青山相对翠珑此堂虚旷无余物四面齐开碧玉屏】坐啸堂【在文县旧州治吕凝之诗使君坐啸无他事杨栁隂中卑放衘】湖山堂【在成县裴公湖云锦堤上】双梧堂【在成县旧州治宋张行成记】清风轩【在成县旧州冶叠障前后为之屏几宋晁补之记】得要亭【在文县东十里吕凝之诗使君独具登临眼亭上江山画不如】
