<!-- { "loadSidebar": true } -->
　　山川荷山【在荷泽县东南三十里以近荷泽名】清邱山【在荷泽县西南三十五里左传宣公十二年晋宋盟于清邱桑钦本经瓠子故渎又东迳清邱】栖霞山【在单县东五里平原中土山突起府志相传梁孝王曾游此有词赋镌石李白送族弟凝摄宋城主簿却回栖霞山留饮处也】大陵山【在单县西南五里县志称为周成王少子单子臻墓今名土山地势髙耸水不能囓山下有长堤以捍黄河】文亭山【在城武县西北一里上有文士亭遗址其麓有云葢亭亦名云亭山】髙平山【在钜野县东南五十里郦道元水经注髙平山东西十里南北五里髙四里顶上方平故名其东为金山亦曰金查山亦曰金乡山与金乡县接界府志其上有秦王避暑宫其阳曰禹梁山亦曰黄土山府志鲁恭昔此被发今故址无存山出蜂石石片上结成形有酷肖者其东北有白马山府志形如卧龙蜿蜒而东接喜祥诸山】独山【在钜野县东南三十里府志四野平旷屹然中起亦金山余脉也】麟山【在钜野县东南四十五里状如伏虎亦名焦氏山】独孤山【在郓城县东北五十里接东平州界以孤峯独立而名宋吕本中诗凄凉匹马经行处况是此山名独孤】青山【在曹县东二十五里县志青山上如覆盂其左有古帝者之祠有树盈抱人不能名居民尝取土祛疫祟】曹南山【在曹县南八里俗名土山诗曹风南山朝隮传南山曹南山也王充论衡大山雨天下小山雨一国曹之南山则雨一国之山也李吉甫元和郡县志在济隂县东二十里】景山【在曹县东南四十里水经注黄河枝沟自己氏又北迳景山东即诗所谓景山与京又云渉彼景山松栢丸丸左传言汤有景毫之命是也乐史太平寰宇记景山在楚邱城北三十八里】左山【在曹县西北五十里山南即旧州治寰宇记左冈在济隂城东北五里冈阜连属林木交映以近左城故以名焉旧志即陶邱之别阜与曹州及定陶接界相传左邱明父此】髣山【在定陶县西北十里接荷泽县界寰宇记古曹国地自曹叔振铎至伯阳二十五代皆此连属十五里髣髴如山旧志山下两陵对峙其中有隙谓之阿谷】青山【在濮州东三十里下有青山堌居民依焉其东北连属者曰杏花岗】箕山【在濮州东五十里俗譌为许由让位避居处】厯山【在濮州东南七十里接荷泽县界水经注雷泽西南十里许有小山孤立峻上亭亭杰峙谓之厯山山北有小阜南属池泽之东北有陶墟郭縁生言舜耕陶所在墟阜连属滨带瓠河也郑元曰厯山在河东今有舜井皇甫谧曰或言今济隂厯山是也与雷泽相比元和志厯山在雷泽县西北十六里史记曰舜耕厯山皆让畔罗泌厯山攷厯山有四雷泽不闻有二今曹濮间有豢龙井定陶城皆其踪也旧志厯山之东有再熟成都二乡取一种再熟三年成都之义】卧牛山【在范县旧治西北三里地势髙厚延袤数里】冠石山【在朝城县东南】金线岭【在郓城县东十里许发脉自梁山东西横亘三十余里府志岭多垂柳如线故名】凤凰岭【在范县南三十里陵阜五六错综拱列望之若翔凤然】马陵【在濮州北三十里　按春秋成公七年诸侯同盟于马陵杜注卫地阳平元城县东南有地名马陵是马陵当在今直元城县又史记魏恵王三十年齐孙膑击魏大败之马陵杀其将厐涓注虞喜志林云鄄城东北六十余里有马陵涧谷深阻可以伏兵但元城在战国属魏鄄城则属齐按是时孙膑入魏已三日厐涓始反逐之膑纵却走亦不应退至齐地而虞喜言之凿凿似亦不为无据姑从旧志两存之】项城阜【在濮州南三十里相传项梁尝屯兵于此汉书秦二世二年项梁大破秦军东阿又西破秦军濮阳东秦军收入濮阳是也】黄陵冈【在曹县西南六十里黄河经其下宋嘉定十三年古防济金兵兵屯黄陵冈元至正十一年贾鲁开黄河故道自黄陵冈南逹白茅又自黄陵冈西至杨柳村合于故道凡二百八十里有竒冈之下即黄陵渡二十一年察罕复汴梁据黄陵渡明治十年河决黄陵冈壊张秋运道刘大夏乃筑隄于曹单二县以防漕河】龙冈【在曹县东北五十里县志一名卧龙冈】陶邱【在定陶县西南七里书禹贡济水东出于陶邱北尔雅邱再成曰陶汉书地理志陶邱在定陶县西南有陶邱亭水经注陶邱亭在陶邱南墨子以为釡邱竹书纪年魏襄王十九年薛侯来防于釡邱者也】敦邱【在观城县南二十里见寰宇记】黄河【自河南开封府仪封县界流入经曹县单县南东流入江南徐州府砀山县界府境河凡三徙自汉置唐宋河从今直开州界流入经濮州北观城县南东北流经范县西北与朝城县接境又东北流入兖州府阳谷县界水经注河水自濮阳东北迳魏国县南东为郭口津又东迳鄄城县北又东北迳范县之秦亭西又东北迳委粟津左防浮水故渎又东迳武阳县东范县西又东北流为仓亭津元和志黄河在鄄城县北二十一里临黄县南三十六里朝城县东二十九里宋史河渠志濮州有任村东西南北凡四埽此宋以前河流经府境之故道也金元以后河今今仪封县界流入经曹县东北流经定陶县西南府治东南又东北流经郓城县西东去濮州六十里又北经范县西又东北流入兖州府阳谷县界今定陶县西三十五里府治东五里郓城县西二十五里濮州东六十里皆有黄河故道即其地明洪武初徐达于今府治东五里之防河口分支流通运永乐九年疏河流东北入防通河治八年都御史刘大夏筑塞曹县之黄陵冈及荆隆口等七处修建长堤黄河始不复北流入运即今河流之道经曹单二县南俱四十里曹至单岸长九十里单至砀山岸长六十里有长隄防之是也治十三年河溢曹单被害正徳四年河决曹县之温家口冯家口遂决杨家口迳曹单二县城下直趋丰沛工部侍郎李镗治之八年决曹县以西天仙庙孙家口从曹县城北东行十年决曹县之焦家潭十四年城武单县二城圯于河改迁嘉靖六年决曹县之杨家口梁靖口冲入鸡鸣台七年决曹县胡村寺分道入运十四年都御史刘天和添筑缕水隄起曹县入里湾至单县侯家林二十五年决曹县溢入城武金乡鱼台等县二十六年河决湮没曹县城三十六年城复湮没河决北大隄由城武金乡入运三十八年四十四年复大决曹县万厯五年决曹县韦家楼十五年决荆隆口冲溃曹县白茅村长隄二十一年以后连决单县之黄堌口三十年决单县苏庄三十五年决单县东南崇祯二年决曹县十四铺口四年决单县流河口五年至十年连决曹县曹家口　本朝顺治元年决军县柳河口二年决曹县流通口七年决荆隆口朱源塞口康熙元年决曹县石香炉口八年决曹县牛氏屯及单县瞧龙寺俱旋决旋塞三十八年及四十年屡经祖仁皇帝巡视河工指授方畧加筑曹单之太行隄河流自是顺轨雍正四年总河齐苏勒奏于曹县芝蔴庄上流筑桃水大坝一庄后旧有月隄又接筑隔隄二百八十丈北岸卫家楼月隄后亦筑隔隄五百四十丈乾隆四年五月河决赵家集从总河白钟山请修筑隄岸加增髙厚复筑月隄一道长七百一十丈并改旧隄为二隄以资保障又添设曹仪通判一员督率修防乾隆二十二年复以南岸阎家集折湾北注因于钟家窑滩地湾处开挑引河二十六年七月河水漫溢复于十四堡补筑大隄一百九十八丈二十堡补筑月隄三百四十丈南岸刘家庄复开引河使河身径直溜势东注于是洪流益庆安澜矣　按全河备考河北决必害鱼台济寜东平临清以及郓濮恩徳南决必害丰沛萧砀徐邳以及亳泗归颍其受决之处必曰曹单其决则鱼台城武沛县差多而亦必连曹单是南北之间三省之防曹单为之枢的也新志境内险要诸工曹县则史家楼戴家楼沈家店铜奶奶庙后梁家堤熊普庙陈家楼黄奶奶庙石香炉大王庙髙家堤单县则赵家庄邓家水口郑家堤尤修防所宜加谨焉】运河【在钜野县东北南自济宁州之父头湾北至大长沟河岸长二十五里】魏河【在濮州南二十里自直开州流入又有洪河在州南四十里自直东明县流入小流河在州东南五十里自荷泽县流入旧志三河至州境旧城北范县界达于曹河然皆干渠非常流也州境地最下一遇水涝则河南滑县一带诸水由开州溢入州境下流又以运道不敢轻泄故水患独多】灉河【旧为河水支流在府城南二十五里自直东明县流入又东北流经郓城县西南四十五里又北经濮州南又东北流入夀张县界禹贡兖州灉沮防同尔雅水自河出为灉元和志灉水沮水皆出濮州雷泽县西北平地去县十四里州志王炎谓禹贡灉出曹州是也黄陵之决灉为河伯所有今河去灉存雨水大发时可通舟楫】冷庄河【自府治东与灉河俱东北流迳郓城县至葛皮口流入夀张县界】贾鲁河【在曹县西四十里自黄陵冈至杨青村元至正中工部尚书贾鲁所开兖州府志贾鲁河即金龙决河所由入徐道也】柳河【在曹县东南二十五里定陶县西南十里传为虞舜陶处有古隄岸定陶县志旧有舜庙今为河滨寺】古瓠子河【自直开州流入经濮州南又东流经郓城县南又东北流入夀张县界史记河渠书元光中河决瓠子帝亲临塞之东南注钜野通于淮泗后二十嵗乃废卒数万人塞之天子自临决河沉白马玉璧卒塞瓠子筑宫其上名曰宣房宫而河道北行复禹旧迹梁楚之地复宁水经注瓠河水自濮阳东迳桃城南又东南迳清邱北又东迳句阳之成阳城北都闗县故城羊里亭南为羊里水又东右防濮水枝津又东迳垂亭北又左迳雷泽北与濮水俱东流又迳阳晋城南又迳城都城南又东迳黎邱县故城南又东迳秘县故城南又东迳郓城县南又东北迳范县与济濮枝津合寰宇记瓠子河在临濮县南二十里嵗久湮塞】古涞河【在单县东流入金乡县界石晋时所开北抵济河南通徐沛即宋之漕河也元末湮废】古济水【书禹贡济东出陶邱北又东北至于菏自汉以后故道有二一自今河南仪封县界流入经曹县北三十里东北流迳定陶县南谓之南济一自今直东明县界流入经府治南谓之北济二水至钜野合流北经郓城县南又东北流入东平州界水经济水者又东过济阳县北济也又东过寃朐县南又东过定陶县南南济也济水又东北菏水东出焉济水又东迳秦相魏冉冢南又东北迳定陶恭王陵南又东北迳定陶县故城南又屈从县东北流南济也济水又东至乘氏县西分为二南为荷水北为济渎北济又东北迳寃朐故城北又东北与濮水合济水故渎又北右合洪水又东北过夀张县西界　按郦注济水至乘氏西分为二其一水南流者即荷水也其一东北流入钜野泽则济渎也又云迳乘氏县与济渠濮沟合是南济为渎北济为渠也二水至钜野始合又合濮水自此不分南北通谓之济水故渎矣济多伏流今自定陶以西遗迹多湮】古濮水【在濮州南荷泽县北水经注濮水自濮阳故城南又东迳济隂离孤县故城南又东迳葭密县故城北又东北迳鹿城南又东与句渎首受濮水枝渠于句阳县故城南又东入乘氏县左防濮水与济同入钜野濮水枝津上承濮渠东迳鉏邱城南又东迳浚城南而北去濮阳三十五里又东迳句阳县西句渎出焉又东北迳句阳县之小成阳县故东垂亭西而北入瓠河旧志濮水在濮州西南六十里】汜水【在曹县北四十里与定陶县分界史记髙祖纪汉五年即位汜水之阳注张晏曰汜水在济隂界水经注汜水西分济渎东北迳济隂郡南又东合于河渎又东北迳定陶县南又东北合黄水枝渠】黄水【自河南考城县流入经曹县北又东迳城武县南单县东南又东南流入江南丰县界水经注黄水自外黄东北迳定陶城南又东迳城武之楚邱亭北又东迳郜亭北城武南又东迳平乐故城南右合包水即丰水之上源也丰水上承大荠陂东迳己氏又东迳单父故城南又东至平乐县合包水今故流已湮】浮水故渎【在观城县南自直开州流入又东北迳朝城县界入河即澶水也水经浮水故渎东絶大河故渎东迳五鹿之野又东迳魏国故城南又东迳河牧城而东北出又东北入东武阳东入河】黒羊山水【在观城县西北自直开州流入县志水自澶濮渐流入观明嘉靖间由黒迷寨北夹道疏两渠以分其流时或浸城为患后于城堑外筑堤防之水后隄外稍折而东逹马颊始无泛滥之患】武水【在朝城县北元和志武河在朝城县东十步县志武河发源县北八里流入聊城县界　按水经注即古漯水】荷泽【在定陶县北禹贡导菏泽又济溢为荥东出于陶邱北又东至于荷汉书地理志济隂郡荷泽在定陶东萧徳言括地志荷泽在济隂县东北九十里故定陶城东今名龙池亦名九卿陂宋史河渠志广济河导河水自开封陈留曹济郓其广五丈　按荷泽之荷尚书作菏许慎説文菏从水苛声水经或作荷或作菏或作河朱谋防笺读荷为菏考史记汉书引尚书导荷泽又东至于荷俱作荷顔师古注荷音菏则菏之为荷在汉时已然固不必泥于説文之音矣至于泽之在定陶胡陵诸家辨论不一考胡陵之説许慎本之孔安国而定陶则本之班固孔传伪书自不若班书専志地理之为可据或又以为在定陶者其泽在胡陵者其流则又存调停迁就之见葢荷泽乃济水所经至此潴为泽其迹与禹贡汉书俱无弗合若其支流经注今昔异宜正不必曲为牵附耳】雷泽【在濮州东南接荷泽县界书禹贡雷夏既泽周礼职方氏兖州其浸庐潍注庐潍当为雷雍字之误也雷夏在成阳史记五帝本纪舜耕厯山渔雷泽注郑元曰雷夏兖州泽今属济隂汉书地理志济隂郡成阳雷泽在西北山海经泽中有雷神龙身而人颊鼓其腹则雷水经注雷泽天大成阳县故城西北一十余里昔华胥履大迹处也其陂东西二十余里南北十五里即舜所渔也元和志雷泽县因雷夏泽为名在县北郭外】钜野泽【在钜野县北五里亦曰巨泽济水故渎所入也禹贡大野既潴周礼职方氏薮曰大野左传哀公十四年春西狩于大野杜预注大野在髙平钜野县东北大泽是也尔雅十薮鲁有大野水经注钜野湖泽广大南通洙泗北连清济旧县城正在泽中衍东北出为大野矣昔西狩获麟于是处也寰宇记南北三百里东西百余里一名大野泽县志五代以后河水南徙滙于钜野连南旺蜀山诸湖方数百里至元末为河水所决遂涸】灵圣湖【在荷泽县南四十五里土阜下有穴穴中有水相传昔人失物于济水伏流处至此得之以为灵异】范蠡湖【在定陶县西南隅池洼下多水俗传为陶公养鱼所】大祢沟【在荷泽县西南二十里诗风饮饯于祢即此寰宇记大祢沟在曹州寃句县北七十里王应麟诗攷祢韩诗作坭州志大祢沟亦名寃水汉寃句县以此名】黄水枝沟【在定陶县东水经注俗谓之界沟北迳元氏故城西又北迳景山东又北迳楚邱城西又东北至成武】黄沟【在观城县南元和志临黄县以北临黄沟因以为名寰宇记在临黄县之北西自观城县流入东有山支水出焉东入虎掌沟又东南入黄河】胡柳陂【在濮州西南接直开州界司马光通鉴梁贞明四年晋王存朂自濮州引兵西营于胡柳陂胡三省注陂在濮州西南临濮县界地理志胡柳陂濮阳地名去陂西十里有马军寨土人譌为黄柳陂互见大名府】大张陂【在观城县北十里其地洼下每过雨潦即成巨浸】大潴潭【在范县东南五十里相传即大野泽之余流也府志潭久涸雨潦即成巨浸】墨龙潭【在范县南十五里相传潭有龙能兴云雨宋熙宁中祷雨有应封其神为妙应立庙于潭之北】古龙潭【在观城县东南十三里潆洄于马隄之之隂四野之水借以为壑盈则顺隄而东由范县入竹口陂】虎牢池【在荷泽县西南三十里亦名龙湫四壁突起即吕都也内有深渊广可三顷大旱不竭祷雨辄应】放鹤池【在观城县西南二十五里接直清丰县界今四角池寰宇记观城县放鹤池相传卫懿公养鹤之所】吕井【在单县有二井一在城北隅一在城内相传金大定间吕仙翁来游水初苦澁掷瓦砾其中遂甘冽二井相去二里许】
