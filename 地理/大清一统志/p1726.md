<!-- { "loadSidebar": true } -->
　　山川东山【在茂名县东一里一名潘山峯峦髙耸环抱郡治为郡主山舆地纪胜山前有潘仙坡为道士潘茂名炼丹处】石龟山【在茂名县东十里麓有小石形如龟首又化州西南二十里亦有石龟山上有巨石龟形扣之声响若钟】潘山【在茂名县东三十里寰宇记昔潘茂名于此升仙因以名山通志县东三十里有云炉山即此】铜鱼山【在茂名县东四十里下有石井舆地纪胜与郡治相对頼仙翁髙凉风土歌云一条丁水铜鱼寨即此】谢頼山【在茂名县东四十里髙百余丈一名射頼冈】龙湫山【在茂名县东舆地纪胜在郡东二十里下有石穴泉源四时不竭祷雨立至因立庙焉通志谓之灵湫山在县东五十里大小二岩聨峙有石室可容数百人曲折防最为竒胜】武坛山【在茂名县西髙百步舆地纪胜其山圆净如将坛】百禄山【在茂名县南十五里稍南又有古禄山】巴山【在茂名县南寰宇记南巴县取县东南巴山为名又毛山在旧潘水县东二十里相传毛女隠此　按南巴潘水二废县皆在县南二山应在县南界】寳山【在茂名县北四十五里形如圆珠故名舆地纪胜山巅有登髙亭下有送龙冈】淋水山【在茂名县北五十里山最髙耸接信宜县界】笔架山【在茂名县东南十里三峯髙耸　按府志明知府孔镛创潘仙亭于笔架山椒其亭遗迹至今尚存】射牛山【在茂名县东南二十里髙耸而秀俗呼石牛山上有二潭有水流为东河】仙山【在茂名县西南二百步隔水寰宇记亦潘茂名炼丹处上有升仙观通志名升真山有县西半里有观在其巅一名观山山顶有二井曰金井玉井前有石脊穿城出江干突露石角水常旋涡】蚕山【在茂名县西南三十五里以形似名俗呼王啇岭其右又有那石山髙八十余丈横镇水口】监山【在茂名县东北舆地纪胜在寳山之北旧有银坑通志谓之监山在县东北四十里下有澄溪如镜曰鉴水】射狼山【在茂名县东北寰宇记在良徳县界去州十里昔有人射白狼于此新志在县东北四十里】髙凉山【在茂名县东北寰宇记在良徳县界去州十里舆地纪胜在郡东四十里羣山森然盛夏如秋新志在县东北五十里】庙冈山【在茂名县东北舆地纪胜山在郡东六十步】大应山【在茂名县东北五十余里接信宜县界舆地纪胜有千嵗山在电白县北四十里或曰即大应山】要龙山【在茂名县东北舆地纪胜在电白县东六十里相近有双甑山旧志有大帽山在县东北八十里绵延数十里猺人散居其中疑即要龙山】波浪山【在茂名县东北寰宇记在良徳县界去州七十里冈垅如波浪相传海沫漂成通志有白水山在县东北八十里山上飞泉直泻中有白石鲜明一名白水岭疑即波浪山】朝乌山【府志在电白县东十里为邑左辅】响水山【在电白县西二十里山有髙溜下流琮琤故名又五里为防木山】热水山【在电白县西三十里卞有温泉山气常援其笋常先春而生又西十里为龙门山】乐山【在电白县舆地纪胜在信宜县东南二百二十五里旧志在县西六十里一名安乐山髙百余丈雄峙一方】莲头山【在电白县南十里有崔嵬丰平二峯并峙海濵为县案山下有沙碛自东而西控扼海门】庄峒山【在电白县北二里髙五十余丈蜿蜒十余里为县主山】龙潭山【在电白县北十五里麓有石窦涌泉成潭因名】青峙山【在电白县东南二十余里曰小青峙山又东南十里有大青峙山皆挺峙海中为县捍卫】汾洲山【在电白县西南二十里海中又西十里为放鸡山航海者皆以鸡祀焉】晏镜山【在电白县西南九十里赤水港西又南五里为晏镜岭临海】望夫山【在电白县东北七十里接肇庆府阳江县界一名界山山旁有二峯翠若双鬟名了髻石】防山【在电白县西北十里寰宇记废保定县有茶山】帽涝山【在电白县西北寰宇记在废良□县界北至髙州九十三里当亢阳山有云如帽即雨下有帽涝水】竒壁山【在电白县西北五十五里绵亘二十余里上有石如壁危如削成一名碧山又名石壁山大桥河出焉】蛟潭山【在电白县西北三十里又五里为金山四山皆赤相传有金】簕□山【在电白县西北四十里东西绵亘数十里为南北通道有闸以扼北来诸路之冲又名千嵗山又北十里为佛子山上有石如楼楼有洞门】尖山【在电白县西北六十里其形尖秀一名鼻冈下有泉】浮山【在电白县西北寰宇记废潘水县有浮山髙七百尺尧时洪水泛溢此山独浮居人得免沉垫县志在县西北七十里髙百余丈周遭二十四靣上有湖一名湖山】双髻山【在电白县西北八十里双峯峭防矗立霄汉】罗浮山【在电白县西北一百里为入府通衢髙百余丈白石嶙峋相传仙人牧羊所化】宜山【在信宜县东二十里】龙山【在信宜县东二十里绵亘数十里接茂名县界山势险峻南有石孔约深五尺许谓之风窖北亦有石孔其深莫测谓之雨窖相传有龙伏于中】云岫山【在信宜县西五十里髙百余丈中峯耸防人莫能到】宋山【在信宜县西七十里】登髙山【在信宜县北半里土阜蔚起为县后倚今名太平山邑人九日登髙于此又县东半里有东山上有树木榦竹叶俗呼神仙竹】厐瀑山【在信宜县北二十五里周二十余里顶上洪崖起中有石室可坐数十人泉从崖下流出今名东坑　按舆地纪胜有画龙山在县北或曰即此】赵山【在信宜县北三十里形势峻险元时有猺人赵姓者依山而居故名顶有巨石其中有窝水深尺许】白马山【在信宜县北一百里舆地纪胜上有石如马丽水出其下旧志与广西梧州府北流县接界】营屯山【在信宜县东北五十里上有两峯髙耸形如马鞍又名马鞍山】六豪山【在信宜县东北六十里通罗定州界昔有猺人六家居此故名】凤凰山【在信宜县西南一里髙十余丈形如飞凤投饮于江】大间山【在信宜县西北二十里髙千丈间于信宜茂名二县之界故名中有石室可坐数人其左为皓鸾山】大帽山【在电白县信丰都府志髙数百丈其上平垣中有池又有大小风门时时有风从门中出】石鹰山【在电白县信丰都府志上有仙人坪右有岩中生石花对河有石峝龙龛一孔直透至河】东胜山【在化州东隔江半里与州西帽子山相对兹山尤胜故名一名东山又千秋山在州东隔江二里亦名东山舆地纪胜东山起于髙凉至本州城外拱于州治之左】谢获山【在化州西三十里旧志有豸山在州西四十里其形如豸本名谢获山州志州境东至罗江西南至石门地皆平衍惟自豸山至石城之白藤北抵广西皆髙山邃谷丛篠防宻易为奸薮今设有豸山塘又谢畔山在州西五十五里】南山【在化州南舆地纪胜南山起于雷阳至夲州城外拱于州治之右上有龙母庙俗又呼为龙母山通志龙母山在州南一里脉接龙山东靣际江旧城基跨其上下有骊珠台在江心髙百尺又有那阳山在州南十里平城江源处】帽子山【在化州城南五里舆地纪胜其形如帽】丽山【在化州北三十里山色秀丽为州镇山州志又有扶良山一名浮梁山与丽山脉相接而分为两山脊路如桥梁浮于天半】龙王山【在化州北八十里接古罗州一名来安山周六十里上有天池山有三十三峯著名者三一曰来安髙挿云汉惟一径可登二曰玉盆三曰响泉又有烟霞洞在山之东巨石成岩下临深涧州志山脉自广西来万峯挿天左大江右陵水夹行至州背最为险阻】射存山【在化州北一百三十里】铜冈山【在化州东北十里舆地纪胜相连有金葢山州志金葢山在铜冈之西去州五里】石城山【在化州西北五十里中低四靣髙耸如城为州险隘明成化中胡公威结寨于此一名古城山相近有冷水山路通广西山径险隘旧设寨守之】鹿踏山【在化州西北九十里山势峻惟东南有径可登】石顿山【在化州西北九十三里州志有石碓山在州西北一百里上有石如碓者五六脉自北流县来亘百余里连峯叠岭树木茂宻为猺民往来藏匿之所下有白牛潭碓顿声近葢即一山也】蓬髙山【在呉川县城内北隅阜髙四丈儒学依之】马鞍山【在呉川县南八十里海中起二峯其地至为险要】飞雪山【在呉川县南海中髙数十丈】特呈山【在呉川县西南六十里与遂溪平乐岭相邻青秀耸于海中北有茂晖塲】近信山【在呉川县西北三十五里舆地纪胜旧经云昔有仙棋客游此】南巢山【在呉川县西北四十里西界化州昔有鹤巢于山树因名】特思山【在呉川县西北五十里舆地纪胜以峭然特起为名通志其山髙百余丈云起则雨毎遇旱邑人特思而望之故名】三台山【在石城县治后有三峯北城跨其上东连城外白雾岭西连城外廻龙岭共为五峯聨络如屏为县主山】白藤山【在石城县东二十五里脉自化州谢获山来产白藤又谢鞋山在县东南十里尖翠冠絶】招义山【在石城县西寰宇记在废干水县西北二里图经云昔有谭氏招义于此山聚防以讨儋耳故名】音铺山【在石城县南六里为县案山又南一里为峡山又望恩山在县南十里】谢建山【在石城县北五里脉自化州谢获山来上有一峯髙出诸山为县治主山】髙峯山【在石城县北十里一名石城冈舆地纪胜石城冈在旧亷江塲北十里逺望如石城因名】那楼山【在石城县北三十里江北周二十余里其状如楼险而难登又十里有石屋山顶有二石叠峙如屋可容五六人】鸡笼山【在石城县东南五十里东桥水边形圆如笼四靣如削为东南桥两家滩水口其南有石门两崖石壁屹立盘旋如城中有一门潮上可通舟楫】敷复山【在石城县西南舆地纪胜在旧零緑县西南二十五里相及又有那苏山】天堂山【在石城县东北一百二十里脉自化州畬禾岭来接广西梧州府陆川县界上有水泉不涸】黎山【在石城县西北李吉甫元和郡县志在干水县北三十里干水所出　按舆地纪胜有丽山在干水县东北二十里其山自化州界迤逦入干水县山西有水源自旧陵罗县南流经县界西入古亷江黎丽声相近葢即一山也】石篱山【在石城县西北四十里自博白碧岭分脉西南北三靣皆峻东靣稍平叠石如篱】文峯山【在石城县西北六十里中峯髙耸两腋连峙数峯如凤又名文凤岭】深田山【在石城县西北八十里连绵一百余里古木参天千峯万壑人迹罕到又西十里为长臂山周二十余里脉自博白县来】南宫岭【在茂名县南一里为县南水口砥柱】茂岭【在茂名县南寰宇记雾岭冈在县南五里舆地纪胜名茂岭冈在县南六里草木郁茂四时不雕通志茂岭在县南二里髙四十丈下临大湖】仙井岭【在茂名县西北二里鉴水右旁有井府志世传潘茂名炼丹仙坡烟从井出故名】虎牢岭【在电白县东北庄峒山迤东十里中有石洞如虎圏然射合水出此寰宇记有射合冈在保寜县界去髙州二百十六里即此】思贤岭【在信宜县西舆地纪胜在县西九十里通志谓之欧岭在县西北一百里元时有欧姓者居此因名西川水出此　按西川水即潭峩江寰宇记有潭峩山髙出水中当即思贤岭之别名】雷公岭【在信宜县东北一百里其山空洞雷鸣则涧谷响应东川出此又名招义山】寳岭【在化州城西南隅城垣跨山之半又南闗岭在城外西南隅平冈绵亘旧城基跨其上自移城以旧南门址设南闗西门址设西闗此岭遂为州之案山】马瀑岭【在化州西北一百二十里一名大摭山有瀑从石罅出】畬禾岭【在化州西北一百五十里平冈坦阜周十余里猺人以此为畬田种禾故名】文翁岭【在呉川县东三里自电白县浮山分脉而来峙于海东稍北为水辰山】朱砂岭【在石城县东半里其上有砂可研以代赭又﨑岭在县西一里与朱砂岭对峙又红头岭在县西五里与﨑岭交拱为县水口】石龙冈【在化州西南寰宇记在州西南三里上有石髙六尺周六丈左边有文似龙形府志今州治左有石微露出地上谓之龙首城北复有石潜水中谓之龙尾】石榴冈【在石城县西北舆地纪胜在废干水县北四十里相近又有社父冈土俗尝以春秋社防于此故名】罗窦洞【在信宜县南旧唐书地理志窦州以罗窦洞为名新唐书贞观五年髙州总管冯盎入朝罗窦诸洞獠反敕盎讨平之通志在县南一里东西川合流处水中有石笋耸起形如小舸明嘉靖中名为小瀛洲】丹兠洞【在石城县北八十里洞内或寛或狭曲折难穷又名仙人洞】立石【在化州西北一里江中突起髙二丈余夏水涨时犹露数尺又横石在州西北二十余里自西度东横江而过】海【府南境距海东自肇庆府阳江县界西经电白县南六里又西经茂名县南一百十五里又西经呉川县南三十里接雷州府遂溪县界北经石城县西南一百二十里接亷州府合浦县界寰宇记海水在保寜县南十里接恩州界通志呉川县南三十里有限门纳三川之水于海水道曲狭值潮退沙碛浅露或潮满风急舟楫悉不敢往来明李元旸限门赋序限门纳鉴江零洞潭峩之水放于海门广盈丈夹碛对峙如虎牙错浅流中毎风涛搏激雪浪山立虽瞿塘灔滪之险不能过呉川县志自芷口出海际去水靣五尺许两岸沙碛坚锐逾鐡俗呼鐡板沙舟不可触去洋三四里东西横拥一亘势若长城俗呼长城亘亦坚锐难犯以此县无海患石城县志有两家滩海澳在县东南三十里通大海有官军防守】罗江【一名陵罗水自广西梧州府北流县流入化州东界防窦江南流经呉川县又南入海寰宇记陵罗县有陵水从禺州扶来县界流入防罗水又罗水在陵罗县西北源亦从禺州来南防陵水二水相合为陵罗水舆地纪胜昔有陵罗二姓居二水之濵因名二水合流七十里经化州城东下合信宜水为三江水又东南百余里至呉川县通大海通志陵罗二水经化州东与府境鉴江合流绕城南下为西江亦谓之平源江至呉川入海】窦江【源出信宜县南流经茂名县西南支分双渚寻复合流又西南至化州入罗江王存九域志信宜县有信义水即此舆地纪胜潭峩江源出信宜思贤岭下流经城西南与髙源水防成大江通志窦江有东西二源东川水出信宜雷公岭流经中道镇至县城南与西水合西川水即潭峩江源出信宜欧岭流经旧潭峩县至县南与东水合二川合流是为窦江又八十里至府治与鉴江合】鉴江【在茂名县源出县东北鉴山其水澄清如镜故名西流至县东北一里曰上宫湾崖石髙峻渊深莫测与府治后龙井相通名为龙眼又绕县北合窦江又有下宫湾在县西观山之阳大江所经也】特亮江【在信宜县西舆地纪胜在茂名县西北一百里源出宋山旧志东南流入窦江】平城江【在呉川县西六十里源出化州那阳山南流为平泽水又东南流至平定桥为平城江合呉川水入海】东桥江【在石城县东南四十里源出化州谢获山南流二十里经遂溪县栁浦东防石门河入海又有南桥江源出谢畔山西南流合东桥江又有两家滩水源出遂溪县桃枝江东流合之又南出石门为石门河入海化州志石门河与州分界东桥南桥二水合流东南行九十里至呉川芷口合呉川水入海】九洲江【在石城县西北二十里自广西欝林州陆川县流入又西南经雷州府遂溪县界入海元和志亷江县有龙化水即此通志其江至冬水浅沙渚露出有九故名又贺江在县西北源出尖山南流入九洲江又渡子江今名沙铲河在县西五十里源出广西梧州府博白县寨山岭南流合贺江入九洲江】新河【在茂名县东南一里一名东河源出射牛山流入大江】泉水河【在电白县东二里源出庄峒山东流经城东俗呼东河又南流经县南莲头港入海又儒峒河在县东三十里源出肇庆府阳江县望夫山一名界头河南流经北额港入海又五蓝河在县东北二十里亦谓之五村河有二源合流至县东三十里为五蓝河又东滙儒峒河入海】浴龙河【在电白县西二里源出庄峒山流绕城南合东河入海又大桥河在县西五里源出石壁山南流由大分洲入海又榕树河水串河双水河俱在县西二十里三河俱东滙麻冈河入海又热水河在县西三十里源出热水山温泉泉亦东滙麻冈河入海又陈垌河在县西三十二里白花岭河在县西三十五里二河皆合马场垌河滙麻冈河入海又石塔河在县西六十里源出田头泉流经县西南百里达茂名县界赤水港入海】三桥河【在电白县西七十里其源有三一为丫髻山源一为连峒山源一为云昙山源三水交防南流为三桥河又西南经茂名县合罗江至呉川县入海又龙珠河在县西北九十里源出罗浮山亦西南至呉川入海】浮来水【在茂名县九域志茂名县有浮来水舆地纪胜在县西北一百二十里旧志源出广西梧州府北流县界扶来山名扶来水后讹为浮来南流入化州界即陵水之上源也】射合水【在电白县东源出县东北虎牢岭下为龌龊河南流至县东十里为麻冈河出县东南三十里入海】髙源水【在信宜县舆地纪胜在县西北源出髙源岭南流合潭峩水】丽水【在信宜县舆地纪胜在县东北八十里源出白马山旧志东流入东川水】杨梅浪水【在化州南三十里潴杨梅乐岭那丰诸村之水东合大江】平乐水【在化州西北五十五里源出畬禾岭下东南流四十余里与陵水合内浅外深牌筏所至无滩险故名】茂名水【在化州东北自茂名县流入与陵罗水合其上流即窦江也元和志茂名水在石龙县北二十步】洞雷水【在呉川县寰宇记在县东一百七十步无水源随潮上下】呉川水【在呉川县西寰宇记水中有三川石通志在县西一里源从鉴江至化州纳陵罗诸水南至县北二十里复纳浮山水又南至合江渡下分为三川旋绕县南复合为一至限门入海】博桌水【在呉川县西北四十里一名东岸水源出丽山下地名坂阜东南流入呉川水】青榕水【在石城县南源出白藤山西流出青榕桥绕城南又折而北出县西二十里入九洲江】南廉水【在石城县西舆地纪胜在古廉江县东七十步源出陆川县龙濠乡东南流经窖口入海化州志亷江在石城西源出博白县界南流经石城为横山江至遂溪入海旧志由县西向东南合九洲江入海按唐廉江即今石城县纪胜所云古廉江县或别有县在今县西取此水为名也】干水【在石城县西北寰宇记在废干水县西二百步从廉州大廉县界来流合廉江】咸水湖【在电白县北三十里四水皆淡一湖独咸説者以为地窍通海东流入五蓝河】龙湖【在石城县东北三十二里相传即唐罗州宋开寳间防为湖一名旧州湖又清湖在县东北三十五里周三里】北额港【在电白县东三十里接阳江县界又鸡笼港在县西五里沙尾港在县西二十里那黎港在县南七十里】石门港【在呉川县西南八十里自石城县流入又东南入海濶二十余里为海濵大港东岸有麻斜礟台西岸属遂溪县有海头礟台俱分兵防守】零緑港【在石城县西即古零烈水寰宇记零烈水在废零緑县南三十里源从廉江流入大海通志零緑水在县西一百二十里源出廉州东南流入海又佛子港在县西百里流合零緑港】官寨港【在石城县西一百三十里源出石康县六牛山下南流二十里又永安大海以近官寨塲故名与廉州府合浦县接界东属石城西属合浦】五级滩【在化州北通志自温汤而上四十里有钩滩箆滩潇滩缑滩望滩皆竒险总名五级滩】南洲【在茂名县南寰宇记雾岭冈下有湖水方广二里唐天寳二年因大风雨湖心忽涌出小洲至今生草木舆地纪胜谓之南洲县令许仲温建小亭谓之小瀛洲】碙洲【在呉川县南一百四十里屹立海中当南北道乃雷化犬牙相错处寰宇记化州东南至碙洲镇大海二百二十里又有孱洲在海中续通鉴纲目景炎二年帝欲往居占城不果遂驻碙洲】麻练沙【在呉川县南十五里东南可望限门两岸各有礟台分兵防守南为五里港又南为新塲海去县四十里】芷沙【在呉川县西南十里】温泉【有四在信宜者二化州一石城一信宜县志县境温泉二一在县南半里一在县西北潭峩乡化州志州城北一百三十里有泉热如汤流合陵水石城县志县东北八十里石洞山北有泉冬夏如沸】龙泉【在化州东北十里望仙岭傍泉孔尺许涌出不竭】思干井【在茂名县东一里寰宇记潘真人炼丹之水味甚香美煎茶试之与诸水异髙力士尝奏取其水归朝】龙湾井【在茂名县东北舆地纪胜在电白县东八十里昔有龙蟠于此因名】流连井【在茂名县东北寳山】凤井【在化州西一里濶三尺深一丈泉从石出乆旱不竭】龙母井【在呉川县北二里祷雨輙应】松明井【在石城县西南零绿海岛中潮来则没潮退则甘冽如故】
