<!-- { "loadSidebar": true } -->
　　山川木山【在武陵县东十五里李白流夜郎经此有诗】花山【在武陵县西二十里多杜鹃花】平山【在武陵县西三十里一名武山一名太和山又名武陵山亦名河洑山郦道元水经注沅水又东迳平山西南临沅水寒松上荫清泉下注乐史太平寰宇记武山顶有耆阇寺道徳观其下有徳胜泉一名卓刀泉曹学佺名胜志武山傍有西山仙井白云洞遗迹即张虚白醉卧处其下为武陵溪】髙吾山【在武陵县西三十里一名西山在平山西也接桃源县县界其下即武陵溪入沅水处】鹿山【在武陵县西三十里下有鹿穴】善济山【在武陵县西八十里山昔有妖女祠唐袁映焚之妖遂息后人因名山曰善济而立袁烈士祠】古城山【在武陵县南七十里前有古隄城迹宛然葢即古沅南县】霞山【在武陵县南八十里一名金霞山有淘金塲】沧山【在武陵县南一百二十里与霞山相对沧水所出】长坡山【在武陵县北二十里前临诸河背枕阳山为诸山之秀名胜志其坡特长而秀】阳山【在武陵县北三十里水经注澹水出汉夀县西阳山方舆胜览梁山旧名阳山唐天寳六年改名汉梁松庙食于此故名名胜志山前有池其下有灵泉寺旁有飞泉瀑布观者忘暑府志阳山有风雷雨三洞】大龙山【在武陵县北三十里山势蜿蜒若龙】风门山【在武陵县北三十里鲍坚武陵记风门山有石门去地百余丈将欲风起此门隐隐有黒气上须防黒风竞起又黄闵武陵记风门山上有葱畦陇成行人欲取者先祷山神乃取气味甚美府志谓即阳山之风洞】茶林山【在武陵县北三十里一名茶山以多产羙荈而名】龙山【在武陵县北六十里隋书地理志武陵县有龙山】绂紫山【在武陵县北七十里】鼇山【在武陵县北七十里一名虎齿山武陵记虎齿山形如虎齿民常六月祭之不然辄有虎害】文殊山【在武陵县北八十里雁门村旧有双松亭】七姑山【在武陵县北八十里又十里有药山相近浮山又有龙岩山名胜志云龙岩山中有石桥崖壁嵌空白乳如笋行可五里许至其穴冷然流水不可俯视祷雨辄应】善徳山【在武陵县东南十五里一名枉山亦名枉人山水经注枉渚东里许便得枉人山山西带循溪一百余里茂竹便娟披溪防渚长川迳引逺注于沅唐书地理志武陵郡有枉山李吉甫元和郡县志善徳山在县东九里本名枉山开皇中刺史樊子葢以善巻尝居此改名善徳明统志山有白龙井道书以为第五十三福地】塔山【在武陵县西南九十里亦有淘金塲】髙崖山【在桃源县西三十里延溪水出此】闗下山【在桃源县西今名脚底岩水经注沅水又东得闗下山】万阳山【在桃源县西一百二十里一名安阳山又名苏黄山云气开合可占晴雨相近有九首山在大敷溪上上有九峯故名九溪水出此又有丫柱山小数溪水出焉】壶头山【在桃源县西二百里接辰州府沅陵县界详见辰州府】绿萝山【在桃源县南十五里下有潭水经注沅水东带緑萝山頽岩临水悬萝钓渚渔咏幽谷浮响若钟道书以为第四十二福地】牯牛山【在桃源县南一百五十里接长沙府安化县界一名古溶山怡望溪出此】灵岩山【在桃源县北七十里苏溪村山有五洞相连洞中有小河并龙潭水清可鉴石壁上有天然大士像昔人评花源胜景首推灵岩】方山【在桃源县北八十里顶有石洞相近有仙人山莫溪港水出焉又十里有纛旗山又十里有观谷山】桃源山【在桃源县西南三十里有桃源洞相传即陶潜所记桃花源也武陵记武陵山中有秦避世人居之号曰桃花源旧志山周三十二里西南有桃源洞一名秦人洞洞口流泉瀑布千丈落石壁下流里许伏地不见至北三里与桃花溪合流入沅　按今桃源山在乌道村孔道之侧所指为桃源洞者未必晋时遗迹也】闻山【在桃源县西南三十五里下临桃花溪】钦山【在桃源县西南六十里濒江其东为渔仙洞有寺名胜志山如屏壁其下有二石室相传马援避暑所凿】穿石山【在桃源县西南七十里下有大窦东西洞达春夏水溢江水自中流过相传马援于此凿石窍以避暑　按明袁宏道游记由渔仙寺数里至穿石石三面临江锋棱怒立突出诸峯上石腹南北穿如天阙门髙广略倍据此穿石山在钦山西数里明统志以为在县西一百五十里者误】夷望山【在桃源县西南一百二十里沅江中今名水心崖水经注沅南县西有夷望山孤竦中流浮崄四絶昔有蛮民避防居之隋书地理志武陵县有望夷山疑即夷望之譌府志水心崖南逼江岸夷望溪横齧其趾两峰骨立髙数千丈竒险难登】焦林山【在桃源县西南一百四十里羣山周遭有如城阙巷陌厯厯】将军山【在桃源县西北一百里白石村府志两两相对形如将军】军山【在龙阳县东八十里明统志吴潘濬讨武陵都尉樊伷屯兵于此】金牛山【在龙阳县南六十里上有仙翁洞风洞下有龙池】龙阳山【在龙阳县南九十里王存九域志龙阳县有龙阳山明统志旧名横山唐天寳中改名】寳台山【在龙阳县北十五里前对橘洲后连内隄】禆牛山【在龙阳县境叚成式酉阳杂俎龙阳县禆牛山南有青草槐丛生髙尺余花若金灯】浪山【在龙阳县西南九十里与武陵县沧山相连下有水与沧山水合谓之沧浪水　按明统志载龙阳县西南九十里有良山良水出焉葢即浪山之误】看灶山【在龙阳县东北一百二十里鼎港口相传黄帝铸鼎其灶在此故名又四十里有团山在洞庭湖中】赤山【在沅江县东北五十里洞庭湖边一名赤山岭绵亘数十里上有范蠡庙下有金鸡山唐天寳间改名蠡山赤山庙碑记唐光宅二年立以祀范蠡者山上有白鹤池山色纯赭映入湖水相近有明山接长沙府湘阴县界】湘山【在沅江县东北接岳州府巴陵县界汉书地理志益阳湘山在北萧徳言括地志湘山在洞庭湖中】何仙岩【在桃源县西四十里经石梁数百歩始至两山翼岩巍然蔽天上有何仙洞】倒水岩【在桃源县西南六十里钦山之东瓮子滩上龙家溪自北出流其下其上有十二峯列马石溪左岩石防差鼎立称尊适可三足中皆有涧隔之其地饶竹水经注沅水东厯三石涧鼎足均峙秀若削成其侧茂竹便娟致可玩也】燕子岩【在桃源县西南一百五十里名胜志燕子岩连壶头山下有深峡冬时蛰燕于此故名又县西三十里亦有燕子岩】龙潭坡【在桃源县西南一百六十里有路可通辰州府沅溪县】燕子洞【在武陵县南一百二十里接长沙府安化县界】龙门洞【在武陵县西北六十里名胜志龙门洞有石岩中通一门门外有桥其中深邃约二里许下有龙潭祷雨辄应】漉鱼洞【在桃源县西一百二十里大敷溪上下有石穴可漉鱼中闻溪流声】白马洞【在桃源县西南二十五里桃花溪北洞中有涛涌出奇怪如神物之状县志白马山下涛涌如雪桃源八景中曰白马雪涛此也】髙灵洞【在桃源县西北一百五十里近汤泉府志三面皆白俯仰五十尺横广有加洞右有小门仅二尺许初入沈黒燃炬入数十折得若堂若房者数间朗然有光后有长滩四五折为十曲岩又数歩为仙界坡坡右有琼田十二沟塍俨然相传又十里通赤霞洞人不能至】金鹤洞【在桃源县西北一百五十里三面皆絶人迹一面临水据石而上凡三折为小室折为石门门内科狭昏杳不可入】沅水【在武陵县南今谓之沅江自辰州府沅陵县东流入桃源县界又东入武陵县界又东入龙阳县界又东入沅江县界入洞庭湖汉书地理志武临郡临沅注应劭曰沅水出牂牁入于江水经注沅水东北过临沅县南与沅南县分水有夷望水注之又东得闗下山又东厯临沅县西为明月池白壁湾又东厯三石涧又东带緑萝山又东迳平山西又东迳临沅县南又东厯小湾谓之枉渚又东厯龙阳县汜州又东迳龙阳县北又东合寿溪又东至长沙下隽县西北下注洞庭湖入于江府志沅水入桃源合大小敷溪夷望沈水诸溪迳白马洞为白马江亦名桃川江又东合延溪邹溪又自沅江县富池径新窖至倒水港】枉水【在武陵县南一名苍溪源出金霞山东北流经善徳山入沅楚辞渉江朝发枉渚兮夕宿辰阳方舆胜览源出武陵县南苍山名曰枉渚善巻所居　按名胜志枉水源出县东南十五里枉山明统志因之而水经注沅水东厯小湾谓之枉渚渚东里许便得枉人山山西带循溪一百余里则枉山乃水流所迳非水源之所出也以为源出枉山者误】渐水【在武陵县北流入龙阳县西北入沅一名澹水一名鼎水亦谓之鼎江汉书地理志武陵郡索渐水东入沅水经注澹水出汉夀县西阳山南流东折迳其县南阚因以为兴水所出东入沅而是水入东厯诸湖方南注沅亦曰渐水也水所入之处谓之鼎口方舆胜览武陵县有水名鼎口尤多鱼按朗陵地图云昔有神鼎出乎其间府志源出梁山西麓灵泉寺侧石罅中东北径崆巃城下又东北厯诸湖而出鼎港龙阳县志鼎口旁有小江亦曰小港在县西北四十里去武陵县亦四十里即鼎水入沅处】潜水【在武陵县东北一名麻河一名従河有二源自沣州安乡县流入一出月山东南流至县城北合渐水一源】沧浪水【在龙阳县西源出武陵城南沧山东北流至此与浪水合寰宇记沧浪二水合流乃渔父濯缨之处府志沧浪二水合流出沧港入江】芷水【在龙阳县西方舆胜览即资水之别派两岸多生杜蘅白芷故名】资水【在沅江县西南自长沙府益阳县流入又北流入洞庭湖其支流自县南瓦石矶分流东流至长沙府湘阴县界入湘水桑钦水经资水又东与沅水入于湖中东北入于江注湖即洞庭湖也所入之处谓之益阳江口按资水在县南自益阳县流入沅水在县北自龙阳县流入于沅江县东北同流入于洞庭自方舆胜览以沅水为芷水而芷资声近后人遂以资水为芷水因即以资水为沅水而三水经流各异未可牵附也】便河【在武陵县北门外府志元郡监哈商以民难于输运乃従北门起至潜水十五里开河以便之嵗旱因以溉田民甚赖之　哈商旧作哈□今改正】玉带河【在武陵县西北一里一名秀水河名胜志宋端拱间太守龚颖尝秀水斗门四字】东湖【在府城内】笠湖【在武陵县东七十里湖中有沙洲浮起如笠故名】白马湖【在武陵县西七里一名白蟒湖府志昔宋栁拱辰濵此以隠归老桥即其津也曽巩归老桥记武陵之西北有湖属于梁山者白马湖也】栁叶湖【在武陵县北】鹰湖【在武陵县东北六十里渐水所经相近有土桥湖】青草湖【在武陵县东北七十里绂紫山下相近有冲天湖寺塲湖又五十里有马颈湖】大沧湖【在龙阳县东十五里古名白查湖隋书地理志龙阳县有白查湖】蠡湖【在龙阳县东三十里跨沅江县界一名赤沙湖一名赤湖寰宇记范蠡游此故名】太白湖【在龙阳县东八十里西南防天心湖东北通洞庭湖】陡门湖【在龙阳县西十五里一名陡明湖又相近有潭明湖】山湖【在龙阳县北七里东防髙公桥湖西通黄城港入小江】天心湖【在龙阳县东南六十里有上下二湖接沅江县界东连洞庭湖又县南安乐湖与此湖通】洞庭湖【在龙阳县东北一百六十里跨沅江县及岳州府巴陵县华容县澧州安乡县界府志湖方八九百里龙阳沅江所属特西南一隅耳一名青草湖其相连诸湖惟此独大则洞庭亦总名也】鹤湖【在沅江县东三十里】石溪湖【在沅江县南半里民多渔此获利又三十里有龙池湖】千子湖【在沅江县西南二十五里】马子溪【在武陵县西十里】武陵溪【在武陵县西三十里源出平山南流入沅唐孟浩然有诗方舆胜览武陵溪亦名徳胜泉】延溪【在桃源县东五里源出髙崖山东南流入沅寰宇记延溪有柘树千余顷枝条茂畅昔有乌集其上枝下垂着地乌去枝偶振折羣乌号啸楚人取其枝为弓名曰乌号】邹溪【在桃源县东四十里源出县东北八十里水田村南流入沅】清湘溪【在桃源县西九十里一名新湘溪源出髙桥村又十里有小敷溪源出髙桥村丫柱山又二十里有大敷溪源出安阳山溪口有大敷州上三溪俱南流入沅】闗溪【在桃源县西一百二十里一名仙人溪水经注沅水又东得闗下山东带闗溪泻注沅渎府志仙人溪在水心崖东源出髙桥村南流入沅一名千人溪相传隔岸有石用千人拽之故名】梅溪【在桃源县南五里】苏溪【在桃源县北一百里上合黄石溪南流二十里为善溪以善巻所游而名流迳花严白阳至吕真渡入沅】兰溪【在桃源县北一百里相近有九溪又二十里有黄石溪源出香山村下合蘓溪】桃花溪【在桃源县西南二十五里源出桃源山北流入沅又十里有水溪一名鼠溪源出县南五十里大安村又二十五里有沈溪一名后溪源出长沙府安化县界俱西北流入沅】夷望溪【在桃源县西南一百二十里俗讹为怡望溪又讹为渔网溪水经注夷望山南有夷望溪水南出重山逺注沅】夀溪【在龙阳县东北水经注沅水又东合夀溪内通大溪口有木连理根各一岸而凌空交合其水上承诸湖下注沅水】流花港【在武陵县东四十里府志循大江旁由此北出通华容交港以达荆江可避洞庭之险】花叶港【在武陵县南四十里又二十里有官仓港又相近西南有两汊港接桃源县界通花叶官仓二港故名南流入沅】黄城港【在龙阳县西宋绍兴中尝移县治于此】永泰渠【在武陵县北万金村唐书地理志武陵北有永泰渠光宅中刺史胡处立开通漕且为火备】白沙洲【在武陵县东三十里】陈家洲【在武陵县西十五里上有民居又五里有丹洲相传掘土得丹砂故名】汜洲【在龙阳县西一名橘洲一名九洲水经注沅水又东厯龙阳之汜洲洲长二十里襄阳耆旧传吴李衡汉末为丹阳太守遣客十人徃武陵龙阳汜洲上作宅种橘千株吴末衡甘成嵗得绢数千匹家道富足晋咸康中其宅上枯树犹在杜佑通典沅水入龙阳界厯九洲即李衡种甘所名胜志汜洲有大小隄二小者去县西二十五里周回四十丈又十五里为大汜州隄周回一千八百丈】洲【在龙阳县西四十里亦曰眉州突起中流状如蛾眉】洪沾洲【在龙阳县东北一百八十里亦曰洪沾口自岳州府巴陵县渡湖至常徳府必经此】闗洲【在沅江县东南五十八里元和志建安二十年孙权遣吕防袭长沙零陵桂阳三郡先主引兵五万下公安今闗公入益阳此洲葢其屯兵处故名】洞庭夹【在龙阳县东北一百二十里洞庭湖滨舟楫泊此风水大则由洪沾水小则由夹入湖其南七十里为沅江县　按旧志载洞庭夹有二一在龙阳县东北一在沅江县东查洞庭夹在洞庭湖濵自龙阳东北去一百二十里自沅江北去七十里其界相连非有二也又其地在沅江之北旧志以为在东者悮】崇神潭【在龙阳县西三十里旧名九潭】长江潭【在龙阳县西南八十里】寒潭【在沅江县南一里】莱公泉【在武陵县北六十里甘泉寺中湘山野録鼎州甘泉寺介官道之侧冦莱公南迁日题于东楹曰平仲酌泉经此回望北阙黠然而行后丁晋公题曰酌泉方舆胜览淳熙中南轩张敬夫榜曰莱公泉】汤泉【在桃源县西北一百四十里従石穴出热不可留手】西洋陂【在武陵县北五十里有九十九汊灌田千顷】牯牛陂【在武陵县东北八十里灌田千顷】槎陂【在武陵县东北唐书地理志武陵县东北三十五里有槎陂崔嗣业所修以溉田后废大厯五年刺史韦夏卿复治槎陂溉田千余顷十三年以堰壊遂废】崔坡【在武陵县东北唐书地理志武陵东北八十里有崔陂亦嗣业所修】纯纪陂【在武陵县境通典纯纪彼今名白马陂隋开皇中刺史乔难陀修其利不减郑白二渠】栁映池【在武陵县治东名胜志城东报恩观有栁映池以杨栁交映隄上故名】龙池【在武陵县治前名胜志郡城前有龙池刘宋时谢承为武陵守有黄龙见水中因上表贺】火星池【在武陵县治西北】学书池【在武陵县东北九十五里晋髙士伍朝别墅水色微黒】明月池【在桃源县西南水经注沅水厯临沅县西为明月池白壁湾湾状半月清潭镜澈上则风籁空传下则泉响不防行者莫不拥楫嬉游徘徊爱玩】崔婆井【在武陵县西三十里平山下府志宋时道士张虚白尝馆于酒姥崔氏氏尝饮以醇酒经年不责偿询母以所欲姥以江水逺不便汲为词张指舎傍隙地为井掘不数尺得泉甘列人争市之今尚存】丹砂井【在武陵县北一百歩泉赤如绛抱朴子余柤鸿胪少时尝为临沅令云此县有民家世夀考后徙去他人居其故宅亦累世夀考乃觉是宅所为试掘井左右得古人埋丹砂数十斛去井数尺此丹砂汁因泉渐入井是以饮其水而得夀武陵廖氏谱廖平以丹砂二千斛置所居井中饮是水以祈延龄】胡家井【在武陵县东南六十里中淰村地名牛桥四时涌溢不竭至除夕则枯次年元日子时复满】
