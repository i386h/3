<!-- { "loadSidebar": true } -->
　　丹徒县【附郭东西距一百三十里南北距七十八里东至丹阳县界七十里西至江宁府句容县界六十里南至丹阳县界五十里北至扬州府江都县界二十八里东南至丹阳县界六十五里西南至句容县界九十里东北至通州泰兴县界一百里西北至扬州府仪徴县界七十里春秋吴未方邑后属楚更名谷阳秦置丹徒县汉属会稽郡后汉属吴郡三国吴嘉禾三年改曰武进县晋太康二年复曰丹徒为毘陵郡治寻属毘陵郡永嘉末为晋陵郡治永和中侨置郯县为南东海郡治义熙九年移晋陵郡还晋陵并以丹徒属南东海郡宋永初时改曰晋陵寻复名元嘉八年立南徐州以东海为治下郡丹徒属焉梁属兰陵郡陈属东海郡隋开皇九年省十五年置润州县为州治大业三年州□为延陵县属江都郡唐武徳三年复曰丹徒为润州治五代因之宋为镇江府治元明不改本朝因之】丹阳县【在府东南七十里东西距八十八里南北距六十五里东至常州府武进县界五十八里西至丹徒县界三十里南至金坛县界四十里北至丹徒县界二十五里东南至武进县界六十里西南至江宁府句容县界四十五里东北至武进县界七十里西北至丹徒县界三十里战国楚云阳邑秦曰曲阿汉置曲阿县属会稽郡王莽时改曰风美后复改名属吴郡三国吴嘉禾三年复曰云阳晋太康二年仍改曲阿属毘陵郡宋属晋陵郡齐因之梁改兰陵属兰陵郡陈属东海郡隋复名曲阿属江都郡唐武徳二年于县置云州五年改曰简州以地有简渎故名八年州废为县属润州天宝元年改曰丹阳县五代因之宋属镇江府元明不改　本朝因之】溧阳县【在府西南二百四十里东西距九十八里南北距一百五十里东至常州府宜兴县界十八里西至江宁府溧水县界八十里南至广徳州界七十里北至江宁府句容县界八十里东南至宜兴县治九十里西南至广徳州建平县治一百二十里东北至金坛县治九十里西北至溧水县治一百三十里春秋吴濑渚县秦置溧阳县取溧水之北为名隶鄣郡汉属丹阳县后汉因之三国吴省为屯田晋太康元年复置宋齐以后因之隋初隶蒋州开皇十八年并入溧水隶宣州唐武徳三年复置属扬州九年复属宣州乾元元年属界州州废还属宣州光啓三年又属升州天复三年徙治永阳江南五代南唐属润州宋初属升州天禧二年属江宁元至元十四年改溧州属建康路十五年升溧阳府十六年升路二十八年降县元贞元年仍升州至顺元年属集庆路明初复为县属应天府　本朝初属江宁府雍正八年改属镇江府】金坛县【在府南一百六十里东西距一百里南北距八十里东至常州府武进县界三十五里西至江宁府句容县界六十五里南至溧阳县界五十里北至丹阳县界三十里东南至常州府宜兴县界五十里西南至溧阳县界七十里东北至丹阳县界三十里西北至丹徒县界六十里春秋吴地秦属会稽郡即曲河县之金山乡汉曲阿县地梁为兰陵地隋开皇十五年析曲阿地置金山府后因为县隋末沈法兴又改琅邪县李子通以其地置茅州金山隶焉贼平后蒋州唐武徳八年省入延陵县垂拱四年复置改曰金坛县取邑句曲山金坛之陵为号属润州五代因之宋属镇江府元明不改　本朝因之】
　　形势襟带江山表里华甸经途四达苞总形胜【宋书文帝纪】因山为垒縁江为境【通典】扬州之都会京口之重镇【宋徐集】千山所环中横巨浸形胜之雄控制南北【汪藻镇江府月观记】内控江湖北拒淮泗山川形胜自昔用武处【祝穆方舆纪要】
　　风俗士大夫崇靖退贵气节民庶循礼义守业不竞【嘉定志】土风质而厚士风淳而直【咸淳志】六代之风流人物综萃于斯三吴之山川林泉肇发于此【宋徐甘露寺记】
　　城池镇江府城【周九里有奇门四南北二水闗自南闗至西门凭漕河余设濠明初仍旧址筑　本朝康熙元年重修雍正九年增修】丹阳县城【周九里门六水门二濠广八尺明嘉靖中增筑本朝康熙元年修】溧阳县城【周四里有奇门四水门二濠广五丈明初仍旧址筑　本朝康熙雍正年间屡修乾隆三年重修】金坛县城【周三里有奇门六水门二濠广二丈明嘉靖中重筑本朝顺治康熙年间屡修】
　　学校镇江府学【在府治东日精山明景泰中建　本朝顺治康熙雍正年间屡修八学额数二十五名】丹徒县学【在县治东圣像山南麓明嘉靖初建　本朝顺治康熙雍正年间屡修入学额数二十五名】丹阳县学【在县治东明嘉靖间建本朝顺治康熙年间屡修入学额数二十五名】溧阳县学【在县东南隅明洪武初建本朝康煕五年三十五年重修入学额数二十五名】金坛县学【在县治东明洪武中建本朝顺治康熙雍正年间屡修入学额数二十五名】三山书院【在丹徒县治西南宋时建淮海书院于北固山元迁儒林里明崇祯间改建易名香山书院本朝顺治五年增葺楼舍改今名杏坛书院在丹徒县治东圣像山　本朝顺治十三年建寳晋书院在丹徒县治北固山麓　本朝乾隆二十八年因米芾宝晋齐旧祉建濓溪书院在丹徒县治东南宋周子依舅氏郑向尝居此后人因建书院旧在黄鹤山下明正统中移建今所又丹阳县亦有濓溪书院在县学东　本朝雍正年间建嘉义书院在溧阳县治北明嘉靖中建申义书院在金坛县治西宋太府丞张镐家塾金沙学舍在金坛县治东　本朝乾隆十年建　按旧志丹徒有清风书院丹阳有练湖书院溧阳有金渊书院金坛有茅山书院又各县俱有社学义学】
　　户口【原额人丁一十三万五千二百八又滋生人丁一千九百七十八】
　　田赋【田地五万六百七十顷一十二亩三分四厘零额征地丁银三十万七千三百四十九两零米二十八万五千八百八十七石四斗六升零麦六千一百七十三石五斗八升五合零豆一千一百三十七石八斗七合零】
　　山川东山【在丹徒县东三里一名花山唐皇甫冉诗北固多陈迹东山复盛逰】京岘山【在丹徒县东五里宋鲍照有从拜陵登京岘诗虞孝防南徐州记秦时命赭衣徒凿京岘南坑凿处在故县西北六里丹徒岘东南乐史太平寰宇记引梁典武帝望京岘山盘行如龙掘其石为龙目二湖沈敕集览京岘在今镇江府治东京口因山得名府志京岘本二山此为京山今县西南五里有岘山云江南通志　本朝顺治十八年大败海冦于此乾隆二十二年三十年四十五年四十九年】
　　【翠华南巡俱有御制京岘山诗】焦山【在丹徒县东九里大江中与金山对峙相距十里许自京岘东北至马鞍雩山象山入江而为此山亦名谯山江淹有谯山述怀诗杜佑通典县有京口谯山戍一名樵山王象之舆地纪胜焦山以后汉处士焦先隠此而名一名浮玉今岩石有题刻浮玉山字旧志宋建炎中韩世忠以八千人屯焦山徳祐初张世杰等舟师次焦山即此府志山较金山差大山巅盘礴处曰焦仙岭西曰观音岩有恵冷泉心经石南曰罗汉岩西南曰瘗鹤岩有霹雳石陀罗尼经石钓鱼台石又海云岩半岩有三诏洞钻丹石傍曰栈道岩有角觝石东北有善财石有石屏醉石虾蟇石西北碧桃湾东北青玉坞山之余支东出有二岛对峙江流中曰海门山亦名双峰山世称金焦北固为京口三山云乾隆十六年翠华南巡恭建】
　　【行宫于上有御制逰焦山诗并和苏轼韵诗二十二年二十七年三十年四十五年并有　御制幸焦山诗叠苏轼韵诗】雩山【在丹徒县东三十里名见南史上有昭应庙祷雨辄应又相近有大渎山】华山【在丹徒县东六十三里即乐府所谓华山畿也】菊花山【在丹徒县南三里其对峙者为天福山俗呼虎头山】黄鹤山【在丹徒县南三里本名黄鹄山宋书元嘉中衡阳王义季镇京口迎戴颙来止黄鹄山山北有竹林精舍林涧甚美颙憇于此太祖尝曰吾东巡之日当宴戴公山下也隋志延陵县有黄鹄山太平寰宇记谓之黄鹤山在县西南三里宋髙祖龙时常逰竹林寺憇息于此尝有黄鹤飞舞改为黄鹤寺俗又名鸿鹤山又磨笄山在黄鹤山东南府志戴颙女于此磨笄誓不适人因名】夹山【在丹徒县南四里唐僧夹山于此説法寺名竹林又福田山洪山俱相近】回龙山【在丹徒县南七里山有八公岩林壑静邃縁谷口入溪流涓涓曰八公洞】招隠山【在丹徒县南七里元和志兽窟山一名招隠山即隠士戴颙所居太平寰宇记梁昭明太子尝读书于此因名招隠今石案犹存上有招隠洞下有真珠泉虎跑泉昭明所开古井及亭唐李徳裕作记又灵山在县南四十里】长山【在丹徒县南二十五里上有灵泉下流与练湖通溉田甚广】阳彭山【在丹徒县西一里】银山【在丹徒县西二里江口即故土山也唐刘禹锡诗土山京口峻府志以山形壁立俗呼竪立山避宋英宗讳又呼植土山元皇庆二年建寺其上以与金山相对易名曰银山一名云台山上有金鸡岭下有紫阳洞其侧有鎭屏山】宝葢山【在丹徒县西四里有茅山道院】蒜山【在丹徒县西九里隋书地理志延陵县有蒜山元和志山多泽蒜因以为名舆地纪胜自古皆作蒜山惟陆龟题曰算山或以周瑜与武侯议拒曺操谋算于此故名太平寰宇记东晋末孙恩浮海奄至丹徒率众登蒜山刘裕击破之唐刘展叛田神功将三千军于洲将济江复出骑万余陈于蒜山即此乾隆三十年四十五年四十九年翠华南巡有】
　　【御制算山诗算山志事诗府志今西津渡口水中孤峯是也旧寛广可容万人宋元间沦入于江】五州山【在丹徒县西三十里府志相传登山絶　顶望见五州故名梁武帝幸此辇道尚存】铁炉山【在丹徒县西四十里下有翟公泉相近有香山又曹山在县西五十里明建文末燕王渡江尝驻跸山下为行朝三日】玉山【在丹徒县西江口府志旧无玉山之名以与金银二山鼎列故名】石公山【在丹徒县北九里濒江为象山过脉下有石槛与焦山对峙一名象山形如双象府志焦山两狮形象山两象形狮象截水之下流郡之门户在焉山岩有洞曰象山洞元阿珠尝登此山以望宋军阿珠旧作阿术今改正】北固山【在丹徒县北一里张采京口三山志京岘山右折结为郡治郡治之北特起此山世説荀中郎羡在京口登北固望海云虽未覩三山便自使人有凌云意宋谢灵运有从逰京口北固诗南史京城西有别岭入江髙数十丈号曰北固蔡谟起楼于上梁大同十年帝登望久之曰此岭不足须固守然于京口实乃壮观乃改曰北顾元和郡县志山在县北一里下临长江其势险固因以为名太平寰宇记山斗入江三面临水舆地志云天清景明登之望见广陵城如在青霄中相去鸟道三十余里舆地纪胜龙王庙在北固山韩世忠遣兵伏庙中以袭乌珠即此府志晋谢安蔡谟皆于山上作库以储军资山西有五圣岩秋月潭潭侧有虾墓池走马涧涧东有海涵河山西南有鳯凰池天津泉试剑石很石鳗井山后石壁临江有铁柱峯一名石忛观音洞两旁有甘露跨鼇二门乾隆十六年】
