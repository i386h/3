<!-- { "loadSidebar": true } -->
　　山川马谷山【在海丰县北六十里一名大山于钦齐乘有大山在无棣县东北八十里山东通志山西南半麓有洞广二丈余深不可测相传古有龙马从此出故以为名山多石无树木頋炎武肇域记以为即古之碣石山也】驑山【在海丰县西北一百里一名小山齐乗小山在无棣西北百二十里府志絶顶髙一里西北势渐卑下形如环带延袤十里草木蕃茂上有望海亭青龙寺寺北一里为七龙口】于家山【在霑化县东北五十里西接海丰县界】乆山【在霑化县东北七十里亦接海丰县界山东通志世传秦始皇筑此以镇海口其阴有乆山镇又县东北五十里有孤山六十里有鱼山八十里有教家山】担山【在府境东北二百八十里其山之上生金顶艾又季春山在担山之北】海【府境东北海丰霑化利津三县皆濵海东北接青州府乐安县界北接天津府盐山县界李吉甫元和郡县志大海在勃海县东一百六十里蒲台县东一百四十里海畔有沙阜髙一丈周二里俗呼为关口淀是济水入海之处海潮与济相触故名潮虽大淀终不没百姓于其下煑盐管子齐有展渠之盐即此頋祖禹川渎异同考大海自乐安西北经蒲台县东西至县百四十里在濵州东北八十里自利津县又北经霑化县在县东六十里利津县志海在县东北百二十里元及明初海运皆由此达大清河口乃艚舸经泊处　按元和郡县志所云沙阜在今利津县界】古黄河【自济南府徳平县流入经商河乐陵二县界又东经恵民县界又东经濵州界又东经蒲台至利津县入海郦道元水经注河水自安徳城东北经般县乐陵朸乡厌次县南右迳漯阴县故城北又东北为湿沃津又东迳千乘城北又东迳黎城县北又东分为二水枝水东迳甲下城南又东南注济河水东北流迳甲下邑北又东北入于海元和郡县志黄河在滴河县南十八里厌次县南三里蒲台县西南七十三里乐史太平寰宇记黄河在勃海县西北六十里景福二年后河水移道今枯旧志旧黄河今曰土河亦曰徒骇在武定州南五十里自济阳髙桥东北流入州界经聂索镇又经古城西北无棣州南又东经濵州霑化入海其聂索镇东西河腹髙于岸明成化间尝经疏凿后渐淤塞　本朝乾隆年间河决馆陶于十四年十八年三十三年俱动　帑挑濬居民得耕种如故至聂索镇河亦令随时疏濬焉　按汉纪成帝建始三年河决馆陶遂溢入平原千乘界中河平三年河决平原流入济南千乘使堤塞之东汉永平中河流合汴泛滥兖豫明帝使王景治之自荣阳东至千乘海口十里立一闭闸令更相回注盖自此遂为河之经流厯魏至隋唐时犹然虽或少有迁徙大约不离千乘界中也胡渭禹贡锥指自厌次以下有新旧二道旧东北迳蒲台县南又东北入海景福以后自厌次县界决而东北流迳勃海县西北又东北至无棣县东南而东注于海又按阳信海丰亦有黄河水经注云屯氏别河北渎又东入阳信县勃海之属县也今无水又东为咸河东北流经阳信县故城北东注于海金志阳信有黄河旧志海丰县北有古黄河堤西抵乐陵盖即屯氏别河北渎之遗迹也】大清河【自济南府齐东县流入经青城县北十八里与恵民县分界又东北流经濵州南二十八里与蒲台县分界又东北经利津县入于海水经注漯水自邹平又东北经东邹县城北又东北经建信县北至千乘即此河所经也旧志青城县东北一带多洼地每遇滛雨为灾明万厯四年知县李继美行视原隰见县东北十八里董家口及新城镇两旁髙阜势若重冈中一夹道如壑直达大清河去洼地二里许遂请开为渠水患乃息】古商河【自济南府临邑县流入经乐陵县南商河县北东流经恵民县南又东流经濵州北入海今堙水经注商河自昌平县故城南又东经般县故城南又东经乐陵县故城南又东经朸乡县故城南沙沟水注之又东北流经马岭城西北屈而秉注南转经城东又东北经富平县故城北又分为二水南水谓之长聚沟北水谓之白薄渎东北流注于海元和郡县志滴河在厌次县南四十里滴河县北十五里汉鸿嘉四年河水泛溢河堤都尉许商凿此河通海故以商为名后人又加水焉旧志即临邑大土河之下流也】沙河【自济南府临邑县流入经商河县北东流经恵民县东桑落墅入阳信县界又东北至霑化县坌河合土河入海俗指为马颊河太平寰宇记马颊枯河在棣州滳河县北二十里旧志今积沙无水雨甚则桑落墅西南一带皆洼潦今每遇春融随时疏濬】钩盘河【自济南府陵县东南临邑县西南分为二一由徳平商河之间东流入钩盘河又东流复潴经霑化县东南刘家道口入海一由徳平县西北流迳乐陵海丰南又东北经霑化县至乆山镇入海后汉书公孙瓒传瓒出军屯槃河注即尔雅九河之钩盘河其枯河在今沧州乐陵县西南元和郡县志钩盘河在阳信县北四十里太平寰宇记在乐陵县东南五十里自平昌县流入河势曲如钩盘故名阳信县志钩盘河至城西南二十里截河铺为屯氏河至城南十里红庙为信河县之取名以此乐陵县志钩盘河为乐陵要害之冲今城正坐其腹】笃马河【即马颊河亦名陷河水经注屯氏别河南渎自平原城北首受大河故渎东出亦通谓之笃马河自西平昌县故城北东经乐陵县故城北又东北经阳信县故城南又东北入海齐乘东无棣县北有陷河濶数里西通徳棣东入海太平寰宇记马颊河在乐陵县东六十里从商河县北界来即古笃马河也旧志在阳信县南海丰乐陵县北　本朝雍正十三年挑阳信故城南钦风镇河二千九百余丈乾隆九年十四年十七年二十三年河身淤塞复经动　帑濬治距今顺流如故　按今舆图阳信在海丰之南乐陵之东南若如旧说河道纡曲已甚恐不可据】鬲津河【太平寰宇记乐陵有鬲津枯河在县西三里东北流经饶安县界入海金史地理志无棣有鬲津河县志河故道东由徳州呉桥寜津南皮境至乐志河故道里旧县镇南又东过庆云南经海丰马谷驑山之间北至海润场大沽河口入海又覆釡河即钩盘北派自庆云流入经海丰西北枣园桥又东北抵马谷山前抵润国场界沙土河海口入海　按九河故道汉世得其三唐人得其木欧阳忞舆地广记又得其一或新河而载以旧名或一地而互为两说而王横以为九河之地为海所渐郦道元程大昌皆从其说今姑据旧志畧存遗迹云】大湾【在恵民县西南四十五里广十余顷西南通临邑八道河西通商河东通聂索河其北又有堤横亘】白龙湾【在青城县西北十八里大清河所滙也】黄龙湾【在海丰县北七十里其水虽旱不涸下流入海】恵民沟【在恵民县东南二十里古黄河之北河溢则北海于黒洼潴焉府河溢则北中黒洼溢开沟东北三里导洼水入沙河嵗乆而埋嘉靖二十四年大水再加防濬民皆赖之因名曰恵民沟】无棣沟【在海丰县西北十五里自覆釜分流又东北入海详见直隶沧州】葍子沟【在濵州南四十五里接青城髙苑二县界】八方泊【在恵民县西北五里凡经雨潦西南商河县界之水自沙河镇来注东南府城北壕之水自北闗来注于泊泊北有遥堤穴为水道建于阳信县界截河东流经霑化北青泥沟入海】豆子防【故盐泽也在恵民县境与阳信海丰连界通鉴平原东有豆子防负海带河地形深阻自髙齐以来羣盗多匿其中唐书王世充传厌次贼格谦为盗在豆子防中】龙湖【在蒲台县东十五里府志俗呼曰龙湾广数顷明万厯间枯涸】黒水潭【在商河县东南三十里乆旱不竭其水黒故名】五龙塘【在濵州南五里府志相传此地井中尝出龙故名】聂家洼【在商河县西旧志县界有七十二洼遇丰倍收遇潦则不遗一苗焉故谚有十年九不收一收胜十秋之语】圣水池【在利津县西北百里濒海府志旱涝不盈涸祷雨輙应】甘井泉【在阳信县东一里县志明宣宗征髙煦驻此饮之而甘故赐名甘泉】
