<!-- { "loadSidebar": true } -->
　　闗隘鴈门闗【在旧州治东北一百里旧设巡司明永乐时废今没于水】城门乡巡司【在天长县东北四十五里相传旧尝置县于此明洪武中置巡司】青阳镇【九域志临淮有青阳徐城安河十八里河翟家湾五镇州志青阳在州北一百三十里安河在州东北六十里翟家湾在州东北七十里】半城镇【在州东北一百十里商贾辐辏居民稠宻附近河湖　本朝乾隆四十二年添设州判巡私缉匪兼管水利】木场镇【在盱眙县西南九域志招信县有木场镇】龟山镇【在盱眙县东北九域志盱眙县有盱眙平源龟山三镇县志在县东北三十里龟山下平源镇在县东六十里】大仪镇【在天长县东南六十里接州府江都县界宋韩世忠尝屯兵于此】铜城镇【九域志天长县有铜城石梁二镇县志铜城镇在天长县西北四十五里】龙冈镇【在天长县东北五十里接州府髙邮州界】下阿村【在天长县东北下阿村上接髙邮州界寰宇记唐开元二十九年于下阿村置千秋县天寳七载改为天长县】泗水驿【在旧州城南门外淮河渡口又龙窝驿在州城西五十里往来濠滁通道临泗驿在州北一十五里路出宿迁今裁】都梁驿【在盱眙县东南十五里寰宇记向东一百一十里入州髙邮界帝在都梁山避暑回向州因此路置】淮源驿【在盱眙县西南三十里为徃来濠庐之通道今裁】安淮驿【在五河县北一里明洪武十四年迁于县左嘉靖末裁】
　　津梁阛阓桥【在今州治南门外跨古汴河】渭桥【在州西北五十里北通小河至白羊湖南通长直沟草沟至五河入淮漕运之间道也】胭脂桥【在旧州城南门外桥下有池水红紫名胭脂河】浮桥【在旧州城南淮河口为南北要道】汴泗桥【在旧州城西跨汴河一名通防桥古泗州临淮二城分界处宋时漕州由此入淮】洪泽桥【在盱眙县东二十里】寳积桥【在盱眙县西南】新河桥【在天长县东城市之外】渭水桥【在天长县东十里】芦龙桥【在天长县东二十三里】香沟桥【在天长县东五十里】三骢桥【在天长县西三十里即古石梁桥也明末重建更名】鵶口桥【在天长县北十八里宋韩世忠败金人于大仪别将败金人于鵶口桥即此】古铁桥【在五河县东南二里淮河中流水涸方见两旁有铁柱因名相传为古时镇蛟处】熙登桥【在五河县南一里跨古浍河】横金桥【在五河县南二里】跃龙桥【在五河县西南二十五里赤龙涧】南沱桥【在五河县北二里又北沱桥在县北三里】大厯桥【在五河县北】
　　堤堰黄金堤【在旧州城东门外隋大业中筑】防城堤【有二一在旧州城南宋时以障淮水明万厯四年巡按邵陞改筑石堤长二千八百四十五丈一在盱眙县西北淮河南岸长七百二十丈亦邵陞所筑又天长县西门外亦有堤知县邵时敏所筑】归仁堤【在旧州城西北宿迁县东南界去州治二百里长五十七里以遏白洋河】上河堤【在天长县东明永乐时筑以捍诸湖之水相近又有下河堤以通漕渠】曲溪堰【在盱眙县西南十里五代周张永徳败唐泗州兵于曲溪堰即此又名新河堰】涧沟坝【在盱眙县东雾涧中石坝长数丈】云头坝【在五河县南门外明嘉靖中筑】
　　陵墓明祖陵【在旧州城东北十二里】周徐君墓【在旧州城北九十里安湖北岸元和郡县志在徐城县北三十二里即呉季札挂剑处】汉张邵墓【在盱眙县舆地纪胜在城东二里范张村邵即范式之友也】南北朝宋王彭父墓【寰宇记在盱眙县北七十里】五代晋桑维翰墓【在盱眙县西招洞北】宋宼准墓【在旧州城西四十里俗呼为青墩】朱夀昌墓【在天长县东四十五里】明杨王墓【在盱眙县西南牧羊山西明洪武十六年于墓傍立庙王姓陈氏明太祖马后所自出】邓愈墓【在州南二十里龙宿沟之原】费聚墓【在五河县南六十里】李绍贤墓【在盱眙县东北下龟山】冯应京墓【在盱眙县西南】双贞墓【在盱眙县东北庆仙门外何氏二烈女所】孙烈女墓【在五河县西南十五里】
　　祠庙淮神庙【在盱眙县东北县志下龟山寺西南有石刻淮渎二大字】徐堰王庙【在旧州城北寰宇记在大徐城内】义帝祠【在盱眙县东台子山上】朱买臣
　　祠【在州境朱山上续文献通考宋嘉定中虹县令舒焕奏朱买臣灵应之迹敕赐额曰灵佑县志灵佑祠世传为汉朱买臣非也萧梁时亦有朱买臣山为买臣故里有墓在山北】包孝肃祠【在天长县东门县志故东林寺也后废崇祯五年复创】二贤祠【在天长县治东祀包孝肃拯朱孝子夀昌】朱孝子祠【在天长县东四十五里秦栏镇县志旧为胜因寺嘉靖中寺圯改祀朱孝子】吕东莱祠【在盱眙县城内明建】大忠祠【在五河县北县志祀明耿再成嘉靖三十六年建】双贞祠【在盱眙县东北陡山下明隆庆二年建祠何氏二烈女】孙烈女祠【在五河县治东南天保宫后烈女名老姊】
　　寺观大圣寺【在旧州城西旧名普光寺一名普照寺有灵瑞塔元赵孟頫有记】铁佛寺【在旧州城西四十里有古铁佛相传唐时建】上龟山寺【在盱眙县治西宋天禧二年建又下龟山寺在县东三十里宋天禧中建】盱眙山寺【在盱眙县东盱眙山宋林逋有诗】玉皇宫【在盱眙县东三十里陡山下一名太平宫】
　　名宦汉孔安国【鲁人为临淮太守其治官民有防节称】路温舒【钜鹿东里人迁临淮太守治有异迹卒于官】薛宣【郯人成帝初为临淮太守政教大行】侯霸【密人王莽时为淮平大尹政理有能名莽败霸保固自守卒全一郡更始元年遣使徴霸百姓老弱相携号哭遮使者车或当道而卧皆曰愿乞侯君复留期年民至乃戒乳妇勿得举子侯君当去必不能全使者不敢授玺书】朱晖【宛人永平间迁临淮太守晖好节概有所拔用皆厉行士其诸报怨以义犯率皆为求其理多得生济其不义之囚即时僵仆吏人畏爱为之歌曰强直自遂南阳朱季吏畏其威人懐其恵】张禹【襄国人元和三年迁下邳相徐县北界有蒲阳陂傍多良田而湮废莫修禹为开水门通引灌溉遂成熟田数百顷劝率吏民假与种粮亲自勉劳遂大收谷实邻郡贫者归之千余户室庐相属其下成市后嵗至垦千余顷民用温给功曹令戴闰故太尉掾也权倾郡内有小谴禹令自致徐狱然后正其法自长吏以下莫不震肃】孟尝【上虞人拜徐令州郡表其能】三国魏陈登【除东阳令养耆老育孤视民如伤】崔珙【博陵人有威重精吏治擢泗州刺史】杜慆【万年人咸通中为泗州刺史防厐勋反围城处士辛谠来见劝出家属独以身守慆曰吾出百口求生众心摇矣不如与将士生死共之众闻皆泣下慆完濬城隍阅器械无不具贼将李圆驰勇士百人欲入封府库慆伏甲士皆殱马圆怒传城战援絶粮尽为薄饘以给勋遣圆入城约降慆怒杀之勋累攻不得志防招讨使马举率兵至遂解围焉】五代江梦孙【浔阳人呉时为天长令县署有怪厉不可居梦孙焚香曰受命为令治事于此吾行不欺暗室奚畏君等怪遂絶为诸生释经至疑处辄敛袵曰此科先儒犹多异同安敢轻议诸君自择所长可也葬之日逺方至者千余人服衰者百许】宋朱昻【南阳人开寳中知泗州尝聚淮水流尸三千为冡瘗之有成卒谋乱昂诛其首恶凡支党之诖误者悉贳之】刘仁譓【永春人淳化中为泗州长史有清节官散俸薄虽藜藿不充未尝妄千人】髙觌【蕲人通判泗州诏定淮南茶法觌陈説利害不报】包拯【合肥人知天长县有告盗割人牛舌者拯曰苐归杀而鬻之寻复有告私杀牛者拯曰汝何为割人牛舌而又告之盗惊服】赵抃【西安人通判泗州濠守给士卒廪赐不如法卒言欲为变守惧日未入即闭门不出转运使檄抃摄治至则从容如平时州以无事】傅求【考城人通判泗州淮水溢毁城朝廷遣中使防筑絶淮取土道逺度用工六十余万求相汴堤旁平其高埠得土载以囘舟省费殆半】傅楫【仙游人调州司户参军摄天长令发摘伏奸猾屏迹】张述【遂州人知泗州有政绩】吕大防【汲郡人熙宁元年知泗州】韩世忠【延安人充淮南东西路宣抚使置司泗州】徐端益【金华人虹县尉靖康中张邦昌伪诏至县令以下迎拜宣读如常仪独端不赴事定漕使向子諲言于朝朝为易文资】卢晖【为泗州招信县尉建炎三年金人陷泗州由招信将渡淮晖将射士民兵御之沉其数舟防大雾蔽日金人以疑兵縻晖自上流渡兵晖又战且却城破死于敕书楼】田智润【理宗时为泗州先锋军统制潮河坝之战父子俱死于兵诏赠智润修武郎子承节郎】元余阙【庐州人元统元年授同知泗州事为政严明宿吏皆畏惮之】明乐徽【洪武初授虹县知县时百事草创徽尽心规画政教毕举以循吏称】方素易【乐平人洪武中知盱眙县防方勇敢无所畏避吏民戴之太祖赐玺书劳以上尊丁母忧民伏阙乞留任从之】郑仁宪【防稽人成化间知天长县兴学校置馆舎修坛墠立义冡建市肆凡政教之大者次第毕举】许弼【东安人宏治二年知州事莅事二年谷积至二万石年饥民不乏食】葛浩【上虞人治十年知五河县政平赋均民安讼息尤加意学校嵗旱祷雨徒步数十里躬亲捕蝗卒不为害民筑捕蝗台于税止之所】江应轸【山阴人正徳末知州事勤农植桑募江南女工教以织由是民足衣食帝方南征中使多驿骚应轸率壮夫百余人立水次舟至即挽之出境遂不得逞车驾驻南京命进歌妇应轸言州地荒陋无以应敇臣向所募有蚕妇倘纳之宫中有禆治化事遂寝】王寅【钱塘人崇祯中由龙江都司调泗州防祖陵贼来犯卷甲疾趋斩其先锋一人战自午迄申贼来益众与守备陈正亨等陷阵死】蒋佳征【灌阳人崇祯中为盱眙知县治甚有声县故无城佳征知贼必至训民为偹十年秋贼果来犯佳征设伏要害而亲率兵徃诱贼殱其众贼怒环攻之力战而死其母闻之亦投缳死赠尚寳少卿建表忠祠并母奉祠　夲朝乾隆四十一年】
　　【赐諡烈愍】胡渊【永年人崇祯中为盱眙县主簿十五年贼再至士民悉遁或言君非正官盍避之渊
　　正色曰吾亦守土吏可偷生耶力战被执奋骂而死】
　　本朝李毓秀【沔池人顺治二年知天长县时经兵燹民多流亡毓秀加意招徕劝课耕稼贫者给以牛种聴讼明决境无寃民】王辛【直人顺治七年授天长知县大着政绩值海寇陷城抱印自经死】傅应荐【奉天人顺治十二年知泗州晓练吏治己亥夏淮涨灌城左右登舟应荐叱曰吾他适如民何乃于堤前拜水疾呼祷毕水势骤减城得不没】江映鲲【阆中人康熙元年知天长邑苦里甲当差映鲲痛为革除民困以苏】袁象干【良乡人康熙五年知泗州下车即请蠲水沉抛荒田粮一万五百有竒州人赖之】朱宏祚【济南人康熙七年知盱眙县革诸杂派定徴输画一之法俗好讼轻生为掲律通衢讼以衰止嵗旱急请蠲赈邻封就食者盈万时蝻生徧野倐有羣蝗过之蝻皆附翼飞去嵗以大丰举卓异第一】
