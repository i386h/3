<!-- { "loadSidebar": true } -->
　　襄阳县【附郭东西距一百三十里南北距一百五十里东至枣阳县界七十里西至谷城县界六十里南至宜城县界六十里北至河南南阳府新野县界九十里东南至宜城县治一百二十里西南至南漳县治一百二十里东北至枣阳县治一百四十里西北至谷城县界六十里汉置县属南郡后汉因之三国魏为襄阳郡治晋属襄阳郡南北朝为襄阳郡治唐为襄州治宋为襄阳府治元为襄阳路治明仍为府治　本朝因之】宜城县【在府东南一百二十里东西距一百二十里南北距一百二十里东至枣阳县界七十里西至南漳县界五十里南至安陆府钟祥县界七十里北至襄阳县界五十里东南至安陆府京山县治三百九十里西南至南漳县界五十里东北至枣阳县治一百三十里西北至襄阳县界七十里春秋楚邔邑秦置邔县汉因之属南郡后汉为邔侯国晋属襄阳郡宋齐因之梁改为率道县后魏改置宜城郡周废郡县属武泉郡隋属襄阳郡唐武徳四年属鄀州贞观八年还属襄州天寳元年改曰宜城宋属襄阳府元属襄阳路明仍属襄阳府　本朝因之】南漳县【在府西南一百二十里东西距二百里南北距四百二十里东至宜城县界七十里西至郧阳府保康县界一百三十里南至宜昌府逺安县界三百六十里北至谷城县界六十里东南至安陆府荆门州治三百里西南至宜昌府治四百七十里东北至襄阳县治一百二十里西北至保康县治二百里汉晋为临沮中庐二县地汉属南郡晋属襄阳郡齐置南襄郡领新安武昌建武武平四县属宁蛮府西魏改为郡曰南襄阳郡并新安等四县为重阳县周置沮州寻废改县曰思安隋开皇初郡废改县曰南漳唐武徳二年析置荆山县贞观八年省南漳入义清十八年荆山移治南漳仍名南漳属襄州宋属襄阳府绍兴五年移治中庐镇元仍还旧治属襄阳路明属襄阳府　本朝因之】枣阳县【在府东北一百四十里东西距一百四十五里南北距一百八十里东至徳安府随州界六十里西至襄阳县界八十里南至安陆府钟祥县界一百二十里北至河南南阳府唐县界六十里东南至随州治一百六十里西南至襄阳县治一百四十里东北至南阳府桐栢县治一百里西北至南阳府新野县治一百四十里汉置蔡阳县属南阳郡后汉为蔡阳侯国分置襄乡县俱属南阳郡晋省襄乡蔡阳属义阳郡宋属新野郡仍置襄乡属义阳郡后省蔡阳以襄乡属河南郡齐置广昌郡属宁蛮府后魏属南荆州西魏属昌州周改襄乡为广昌县为昌州治隋开皇初郡废仁夀元年改县曰枣阳大业初改州曰舂陵郡唐武徳三年仍曰昌州五年改曰唐州九年唐州移治比阳县仍属唐州十年改属随州宋绍兴十二年升为枣阳军元废军仍为县至元十四年属南阳府十九年属防阳路明属襄阳府　本朝因之】谷城县【在府西北一百四十里东西距二百十里南北距一百四十里东至襄阳县界九十里西至均州界一百二十里南至南漳县界一百十里北至光化县界三十里东南至襄阳县治一百二十里西南至郧阳府保康县治二百里东北至河南南阳府新野县治二百里西北至均州治二百三十里古谷伯国汉置筑阳县属南阳郡后汉为筑阳侯国晋属顺阳郡宋孝武时侨置扶风郡后周废义成郡隋开皇初省筑阳县入义成十八年改为谷城属襄阳郡唐武徳四年置酂州五年州废属防州宋属襄阳府元属襄阳路明属襄阳府　本朝因之】光化县【在府西北一百八十里东西距一百二十里南北距七十五里东至襄阳县界六十里西至均州界六十里南至谷城县界二十五里北至河南南阳府邓州界五十里东南至襄阳县治一百八十里西南至郧阳府保康县治二百里东北至邓州界六十五里西北至均州治一百四十里春秋为下隂地汉置隂县属南阳郡后汉因之三国魏属南乡郡晋属顺阳郡宋齐属广平郡西魏改曰隂城置酂城郡后周郡废隋属襄阳郡唐武徳四年属酂州五年州废属襄州贞观八年县省宋干徳二年置光州军及干徳县熙宁五年废军改县曰光化仍属襄州后复置军属京西南路后军与县俱废元至元十四年复置县属南阳府十九年改属襄阳路明属襄阳府　本朝因之】均州【在府西北三百九十里东西距一百七十里南北距二百六十里东至光化县界一百二十里西至郧阳府郧县界五十里南至谷城县界一百四十里北至河南南阳府内乡县界一百二十里东南至光化县界一百四十里西南至郧阳府房县治二百七十里东北至南阳府淅川县治一百五十里西北至郧县治一百十里战国时谓之均陵属楚地汉置武当县属南阳郡后汉因之三国魏属南乡郡晋属顺阳郡宋侨置始平郡后魏改为武当郡北周移丰州来治隋开皇初郡废改丰州为均州大业初州废属淅阳郡义宁二年复置武当郡唐武徳元年仍曰均州贞观元年州废属淅州八年复置天寳元年改为武当郡乾元元年复为均州属山南东道天祐二年徙武定军来治三年废亦曰均州武当郡属京西南路宣和元年升为武当军节度元曰均州初属湖北道宣慰司至元十九年属襄阳路明洪武初省武当县入均州属襄阳府　本朝因之】
　　形势檀溪带其西岘山亘其南为楚国北津【晋习凿齿襄阳记】北接宛许南阻汉水其险足固其土足食【晋庾亮表】西接梁益与闗陇咫尺北去河洛不盈千里土沃田良方城险峻【晋庾翼疏】跨对樊沔为荆城之北门代为重镇【元和志】
　　风俗其民尚文其俗尚侈【襄阳图志】劲悍决烈兼秦楚之俗【襄阳郡志】
　　城池襄阳府城【有正城有新城新城附正城东北周十二里有竒髙二丈五尺门六北倚汉水为濠东西南凿濠长十里广二丈九尺明初邓愈因旧址筑　本朝顺治中修】宜城县城【周五里有竒髙一丈七尺门六有濠明嘉靖中因旧址筑】南漳县城【周四里髙一丈六尺门四有濠明嘉靖中因旧址改筑】枣阳县城【周四里有竒髙二丈二尺门五有濠明景泰初因旧址筑本朝雍正中修】谷城县城【周三里有竒髙一丈八尺门四有濠明成化初因旧址筑　本朝顺治雍正中屡修】光化县城【周四里有竒髙一丈八尺门四有濠明隆庆中因旧址改筑】均州城【周六里有竒髙二丈五尺门四有濠明洪武中因旧址筑　本朝雍正中修】
　　学校襄阳府学【在府治东南明洪武初建　本朝顺治中修雍正初重葺入学额数二十名】襄阳县学【在县治南明洪武初建　本朝顺治中修雍正初重葺入学额数二十名】宜城县学【在县治东明宣徳中因宋元旧址重建入学额数十五名】南漳县学【在县治东明宣徳中因宋元旧址重建入学额数八名】枣阳县学【在县治东南明洪武中建　本朝顺治中修入学额数十五名】谷城县学【在县治东南宋知县狄栗建　圣庙为学舍于旁藏九经欧阳修为记明初因故址建　本朝顺治康熙中屡修入学额数十二名】光化县学【在县城内明万厯初改建　本朝顺治中修入学额数八名】均州学【在州治东宋咸平中建明洪武初因宋元旧址重建入学额数十二名】岘山书院【在襄阳县治南旧为昭明书院废址明万厯中建又枣阳县有沧浪书院在县东一里旧名濯缨亭均州有南阳书院在州治南门内　本朝康熙十一年建各州县并设有义学社学】
　　户口【原额人丁二万六千三百三十六又滋生丁八十三万九千五百九十九】
　　田赋【田地山塘七万九千八百二顷五十七亩七分四厘零额徴地丁正杂银七万五百六十五两七钱六分襄阳卫屯地四千一百十八顷二十三亩五分七厘零额徴丁粮银一万二千三百七十七两三钱八厘零】
