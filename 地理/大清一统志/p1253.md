<!-- { "loadSidebar": true } -->
　　山川香楠山【在临川县治前亦名香柟先时山多柟木因名府志城中有五峯即青云逍遥盐步萧家天庆五岭也青云岭在治东南五里为五之最髙结顶处谓之青云第一峯稍东北为逍遥峯其盐步岭即香楠之东峯也旧为卸盐场因名萧家岭亦名桐林岭俗又称古城岭在城南隅天庆岭在治东为第五峯宋有天庆观故名峯之南为县伏而西昻为羊角山府治位焉左有石笋出土如羊角因名】英巨山【在临川县东三十五里荀伯子临川记岩内有石人坐盘石上体尘秽则兴风润则致雨晴则遍体鲜洁如五莹净】金石台山【在临川县西十五里有石峯如台者五列于赤冈之外旧名五虎台以形如虎峙也第一峯独髙第五峯差小旧与第四峯连属后流水冲啮分为二色赭者曰金石台色白在中流者曰玉石台赤冈在今城西五里】铜山【在临川县西四十里隋书地理志临川有铜山寰宇记旧出铜因号铜山唐天寳六年勅改为峩峯山县志铜山在县西三十里或谓之铜陵其西有峯曰华子冈逾岭而北两山开濶诸峯环抱如城又北二三里曰明山其东下四五里有池常沸曰温泉西下五六里有池常清冷曰冷泉昔人谓水有日月之象故曰明山】龙会山【在临川县西四十里双峯耸立中有四穴如马蹄出泉人呼马蹄泉其并峙者曰万嵗岭宋隆祐太后经此指问山名舆人以万嵗对因名】井山【在临川县南二十五里又南数里为仙葢山诸山之水皆西注宜黄水外又有禅和峯极髙鋭】戚姑山【在临川县南四十五里一名凌云山又南十里有绣毬山以形似名蜿蜒盘礴西跨宜黄县界北为髙田山南为洞源岭】雷公山【在临川县寰宇记在县南六十里上有祠宇州县四时致祭】界山【在临川县南九十里西连黄沙白杨诸岭东尽潭山梁安石峡南接南城县界因名】笔架山【在临川县北四十里三峯卓立如笔架与诸峯连亘环抱曰金鸡城东乡延桥诸水皆经其中而西入大川其东数里有峯曰吉岭】金山【在临川县北四十七里状极髙鋭其西二里曰白石山又西北数里曰嵳峩岭道通进贤又北三十里曰蜉蝣岭】灵谷山【在临川县东南寰宇记在县东四十三里山中有石灵像因以为名临川记云县岩半岫有瀑飞流分于□末映日望之如掣练旧志英巨东南诸峯环抱如障其阳属金谿隂属临川县界大山也】仙临山【在临川县西南十五里】樟源山【在临川县西北三十里丰城驿道也石路峻险元泰定间凿平遂成坦途则有双黄井又西二十里曰顿旗山又西二十里曰鸡足山曰连珠山】尧山【在临川县西北六十里接丰城县界旧名免水山相传尧时洪水独免沉溺而名唐天寳六载改今名】仙逰山【在崇仁县东二里元时危素尝作思贤亭于上谓吴澄也明时改祀吴与弼】法水山【在崇仁县东五十里博陂水所经又惑应山在县东五十五里有仙坛为乡民雩禜地】北塔山【在崇仁县西三里旧志县城西控石塔冈敦隆端重为县治来脉又三里曰北塔其对峙者曰南塔又西五里曰遥峯又五里稍髙曰三峯又前最髙曰一峯脉皆自罗山来】龙岩山【在崇仁县西二十里有巨石下覆如宇髙旷可容数百人】玉华山【在崇仁县南十五里上有玉华仙坛又□龙山在县南二十五里幽闽山在县南四十里】巴山【在崇仁县南寰宇记在县南六十一里旧名巴山唐天寳六年勅改为临川山省志相传汉时栾巴尝为豫章守治妖民于此邑人以其名名山以志不忘宋绍兴中县令孙懋避巴讳以巴迁沛相改名相山耸隆绵亘周五十里临水出此】湖山【在崇仁县治北上有湖广丈余泉自下涌】栎山【在崇仁县北三十里多栎树又北十里曰禅峯一名唐山又北四里曰黄柏岭接南昌府丰城县界】天寳山【在崇仁县东南三十里峭抜森耸为郡岕伟观】招仙山【在崇仁县东南三十五里茂林修竹幽岩曲涧称为仙窟】沸湖山【在崇仁县东南四十里相传唐杜光庭修炼之所幽胜与招仙相匹】寳盖山【在崇仁县西南寰宇记在县南一百二十一里山形如寳葢一名华葢山上有浮邱先生坛王郭二真人上升之地县志山髙二十里跨崇仁乐安宜黄三县境岩洞殊胜下有布水谷元吴澄尝隠于此山麓有黄茅冈虞集尝置精舍】灵兴山【在崇仁县西南五里突兀中起有停顿舒之势】圣寳山【在崇仁县西南十里上有仙祠祠旁有小石如梧实圆莹红润俗呼为仙丹】芙蓉山【在崇仁县西南八十里山形秀丽髙一千五百丈周三十里西去乐安县三十里有书堂十洞二水皆流入寳唐水】马鞍山【在崇仁县东北三十里相近有城岭相传初议建县于此以土薄而止】罗山【在崇仁县西北寰宇记在县西四十一里旧名罗山唐天寳六年勅改为崇仁山旧志以晋道士罗文通学仙于此而名髙可十五里层峦叠嶂尖若笋列平若浪行絶顶有石仙祠下有池冬夏不竭山东有田可二顷泉涓涓注其间其右曰石头岭为县西北极界】银山【在金谿县东二里唐时尝出银矿故名一名寳山其西里许有白面坞盖南唐时凿山采银之所上有银坑碑记】金窟山【在金谿县东五里髙三百丈周十五里与银山相连中有石寳乃旧日采金之所】应真山【在金谿县东十里山势髙耸下瞰青田水】云林山【在金谿县东四十里髙十五里周八十里界抚信建昌三府为县之巨镇势极峻峭上接云际故曰云林上有三十六峯其最髙者曰出云峯宋建炎中里人邓雩傅安潜团乡社立寨山下贼犯境辄破走之为邑保障又东五里为白马山又名玉马峯周四十里】崖山【在金谿县东五十里髙十里周九十里一名大山南连云林东接贵溪县琵琶仙岩龙虎诸峯上有三老峯龙泉汤洞】云雾山【在金谿县西五十里最灵秀一兴云雾则雨立至】柘冈山【在金谿县西六十里与临川县灵谷山相接上有王安石读书堂】翠云山【在金谿县南四里冈峦环合林木葱旧上有瀑布水有跃马试茗鸣玉三泉及月石】官山【在金谿县南三十五里乃县南第一峯周十五里其上四峯如削下瞰清江又南有磨刀山多砺石故名相近又有硕山屏山又顶山在县南五十里】仙山【在金谿县东南五里与上幕诸峯相连】灵秀山【在金谿县西南四里】铜斗山【在金谿县西南二十五里周十里崖壁髙峻其西南对峙者曰芙蓉山山旁一峯望之如城上有池泉】明山【在金谿县西南四十里髙五里周二十里其顶有井随江水清浊号通江井】石门山【在金谿县西南四十里旴水与清江水合流环其四面山屹立中流】天堂山【在金谿县西南五十里周十里与明山对峙上有剑井大旱不竭】张祉山【在金谿县东北六十里接安仁县界相传汉张道陵修道于此】疎山【在金谿县西北五十里髙五里周二十里左峯曰桴鼓右峯曰搴旗相传梁周迪起兵处唐时有何仙舟隠居读书于此因号书山南唐改为疎山其南有明珠峯周十里圆尖如珠】卓望山【在宜黄县东三里髙二百丈周十里】台山【在宜黄县东十五里又东十五里曰湖山旧有湖后平】东华山【在宜黄县东六十里与西华南华云华云葢诸山为县之望山】岳岭山【在宜黄县城内南隅】北华山【在宜黄县南三里一名禾廪石又南七里为云华山亦名天马山】玉华山【在宜黄县南十五里旧名石麓山三面壁立唯南一径可通上有田二顷有泉飞泻曰帘泉又西南五里有石梁突起数十丈横跨两崖平广可容数十人名曰石防旁有滴珠崖神运仓】黄山【在宜黄县南四十里上有雷公岭又有龙潭导流为九曲溪入黄水又南十五里曰黄源山以黄水所经而名又南为西华山】梅山【在宜黄县南六十里又十里曰双源岭有温泉二出焉】鳯凰山【在宜黄县治北隅髙百仭陡絶难攀旧名鸡笼山一名鳯台山今县城亦名鳯凰城以山名也下有狮子石】曹山【在宜黄县北三十里明统志旧名荷玉山山巅曰罗汉峯唐本寂禅师因礼曹溪六祖囬此遂易名曹山山前有回龙亭其下有三潮泉昔白眉禅师结庵山中其水一日三潮云】女王城山【在宜黄县东南二十里诸峯连如城今讹为汝阳山又十里为南华山】军山【在宜黄县东南一百余里接南城县界宜水出焉一名军峯山有三仙坛相近有丰山】云葢山【在宜黄县东北五十里其岭髙耸尝有云气盘绕故名】象眠山【在乐安县治东突起阛阓中形如眠象县之主山也】载兴山【在乐安县东十里相近有甑盖山皆有水入鳌溪】仕山【在乐安县西耸秀与象眠山对峙】青钱山【在乐安县西一里下枕龙江势若叠钱故名】鳌头山【在乐安县治前亦名武家岭山有两峯一峯特秀山麓皆石骨下瞰溪流如灵鳌赴海山半有泉甚甘冽】承华山【在乐安县南十里又南十里为中华山山腰有坪曰禅和坪】南曹山【在乐安县南一百里逺溪水经此相近有大龙山上有龙池】万灵山【在乐安县北二里为县治来脉又西华山在县北十里有水南入鳌溪】丰财山【在乐安县北寰宇记在崇仁县北一百一十九里本名麻山唐天寳六年敕改为丰财临川记云山出黄连厚朴县志在县北八十里杯山之东相近又有主峯山河源水出此】杯山【在乐安县寰宇记在崇仁县西南一百四十五里以山顶如杯为名旧志在县西北八十里龙义水出此山北为界岭接丰城县界】金华山【在乐安县西北四十里形如覆瓢昔人以其类婺州金华而名】大盘山【在乐安县西北七十里延袤二十里跨新淦永丰二县界有十二峯环列如屏山腰有飞泉直下数十丈寳唐水出焉】七寳山【在东乡县东七里相传旧产银铅故名又东南为积烟山山半有龙池瀑布其南麓即安仁县界又东南为石狮岭】长林山【在东乡县南三里俯临通衢一名庾岭其东曰鸡公岭有尖石出其顶号鸡公石又东二里为桂峯】五彩山【在东乡县北其北即余干县界】螺首山【在东乡县东南十里山首尖圆如螺县之镇山也一名罗首山】石笋山【在东乡县西南山巅有石如笋特起】槲山【在东乡县西北其东北即进贤县界】石狮岭【在临川县南八十里孤石雄峙如狮子蹲踞东接金谿西通宜黄路甚崎岖明成化中里人袁大用甃石遂为通衢】红旗岭【在崇仁县东三十五里岭有三叠如旗故名】障岭【在崇仁县西三十余里岭石嶙峋绵延里许若展屏障又十里曰髙富嶂上有虎岩障外为五虎园旁去五里曰清凉山】孤岭【在崇仁县东南六十里接宜黄县界】上幕岭【在金谿县东五里与仙山卓笔诸峯并列县东南如帷幕旋绕而此岭为最髙金谿水出焉又抚州岭在县东十里相传未立县时抚饶于此分界岭属抚州故名】崇峯岭【在金谿县西二十里髙七里又西五里为百嵗峯又西十里为白豻岭】九紫岭【在金谿县西五十里髙二里又望州岭在县西七十里接临川县界官路所经】韩婆岭【在金谿县西五十里周四十里宋邓雩传安潜立寨保障处】吉岭【在金谿县北四十里接安仁县界】涂岭【在金谿县西南五十里髙百仭周二十里上有田数十亩居人数十家中有坦途水南下合旴水】霍岭【在宜黄县西四十里又孤岭在县西二十里皆接崇仁县界】花岭【在宜黄县南十里宋时邹极居此自号赤松子今一名赤松山有种珠泉小帘泉】黄土岭【在宜黄县南九十五里南麓即宁都州界黄水出此】箬岭【在宜黄县东南军山之东接南城县界上多箬竹可为箭漳水出此】黄司空岭【在乐安县西十里相传为黄法故居】寳岭【在乐安县南八十里】大树岭【在乐安县南一百二十里延袤二十余里跨寜都宜黄永丰三县界一名大木岭】大岭【在乐安县北十里驿路所经地势险峻盘乃而上又上砆岭在县东北十五里山石光□圆白色如碔砆】西岭【在乐安县西南三十里又北岭在县南四十里两岭夹峙鳌水厯其间】桃岭【在乐安县西北七十里接新淦县界】金峯岭【在东乡县南十里县界之山此最髙大为县治地脉之宗其南为方盘峯又大小岭在县南二里二岭并峙其西为独秀峯】吴岭【在东乡县东南相传汉时吴芮尝与车王战于此因名上有洗马池】会仙岭【在东乡县西南相近有龙角峯】岩仙岭【在东乡县西南四十里下有乌石塘又治塘岭在县西北三十里接进贤县界】王仙岭【在东乡县东北连亘数里为县之障】接云峯【在临川县南三十五里】仙桂峯【在临川县北三十里与龙会山相连又西北数十里为槠山详见丰城】梅仙峯【在崇仁县西南四十余里巴山之北相传汉梅福尝寓此又卓旗峯在县北二十五里峭抜如卓旗然】名扬峯【在金谿县东四十里亦自云林分脉】梅峯【在金谿县南十五里又乌峯在县南四十里皆南城县鼓楼冈分脉】卓笔峯【在金谿县西南二里与仙山连脉宛如卓笔下有砚池】九峯【在宜黄县东四十余里】鹿角峯【在乐安县南三十里羣峯髙耸参差并峙形如鹿角】文笔峯【在乐安县南八十里尖秀笔卓与芙蓉华葢争胜】雄岚峯【在东乡县西旧传为王郭二仙修炼之所有茶灶丹炉遗迹上有灵泉病者饮之多愈】桃花峯【在东乡县南十里普安桥水所经】白云峯【在东乡县南四十里南接金谿县界】帝圣峯【在东乡县东北十五里其北即余干县界山极髙峻登之北瞰鄱湖南览龙虎山又鹤堂峯在县东北】柏冈【在金谿县西三十里崇岭之北又乌石冈在县西四十里】添紫冈【在金谿县南四十里平铺一径朝烟暮紫为县胜境】龙头冈【在乐安县西为城邑闗障】乌冈【在东乡县西南数里其北为大富冈二冈对峙三港水流其间】白马峡【在临川县东南八十里上流受八十一源水并山峡间两山拱合中关如门亦名石门石壁防岈溪流汹涌南五里曰良安峡亦名梁安旴水所经】龟鳯岩【在崇仁县南三十五里两旁石势如龟鳯形中通一径攀援可上险絶处有石室如斗今名有石】浮石岩【在崇仁县东南三十里三岩鼎立中贯一溪南宋时何异关山庄于此旁有浮云洞深不可入】黄仙姑岩【在崇仁县东南四十五里有泉甘冽又五里有香城庄燕洞岩泉出石罅白如钟乳】龙角岩【在金谿县东北山巅有石对峙如龙角中通一径内有石室旷爽可坐百人】仙岩【在宜黄县北五里明统志昔王郭二仙尝问道寓此有朝真石拂霓洞】滴油岩【在乐安县西三十里】云泉岩【在乐安县南五十里髙数百丈周二十里其顶有浮邱坛石会仙峯又燕子岩在县南六十里石穴深广三五丈燕巢其中以万数】石岩【在乐安县东南三十里地名草源其岩一窍可入中有屋十八间可以容数百人有泉不涸】石陂岩【在乐安县西北三十里下有大岩出水春夏弥漫不辨涯涘秋冬水落石门砑然其水入寳唐水】紫元洞【在崇仁县南华葢山明统志昔浮邱王郭二仙隠此中有石屏石座石棋局】黄洞【在崇仁县东二十五里】白水洞【在乐安县南六十里下有龙湫多怪石】锦绣谷【在金谿县治后宋王安石有诗】石廪【在临川县寰宇记在县东三十九里状似仓廪内可容千斛临川记云廪口开则嵗丰闭则嵗俭】汝水【在临川县东即古旴水也自建昌府南城县北流入府境经金谿西石门山一名石门水又北入临川县界为汝水合宜黄崇仁二县氷又西北入南昌府界郦道元水经注旴水出南城县西北流迳南昌县南西注赣水寰宇记汝水在临川县东北一里源接旴水从石门以下沿流三百二十四里入洪州界内有湍濑三十五府志旴水入县南梁安峡为汝水至石门受金谿清江诸水又过梦港以扺府治由千金陂趋城下绕城而北又西受连矾水又西北合临水由金玉台折而北过虎头洲受党溪漳原以西槠山以南之水至金鸡城受金谿东乡西注之水又西北入南昌府界】临水【在临川县西十里源出乐安县西北大盘山名寳唐水又名大溪水东北流至岩陀寨与巴水合又东四十里至官洲与西寜水合又左合青水又东径县治东至县东北二十里与罗山水合又东北径神前洲与孤岭水合又东北径白鹭洲入临川县界为临水又东北合宜黄水又径县北入汝水　按寰宇记临川水在临川县东北五十里源出定州沿流十里与汝水合本名定水唐天寳六年敕改临川水其源流道里皆与今临水不合诸志皆以巴水为临水上源以巴水所出之巴山一名临川山耳然此水源逺自当以寳唐为正源也】梦港水【在临川县南三十里源出县东南四十里之佛迹岭西流入汝水　按隋书地理志临川有梦水即此】连矾水【在临川县西北五里源出长冈厯仙临山会汝水沿流四十里水比诸水特重昔人取以充漏刻】箭港水【在临川县西北八十里汝水分流即丰城云韶水之上源也每春夏水溢则舟楫由此西入章江水浅则舟不能移俗因谓之小河】孤岭水【在崇仁县东南源出孤岭北流八十里与大浮山髙峯山石牛源诸水合流又五十里北入寳唐水】博陂水【在崇仁县东南自宜黄流径临川县至县界分为东西行合流为三港口又与临水合】巴水【在崇仁县西南寰宇记巴水源出巴山沿流合寳唐水县志巴水出临川山一名临水其山最髙四向之流不一西北入寳唐由是寳唐亦兼临水之名】西宁水【在崇仁县西南寰宇记在县西南一百七十里源出仙葢乡沿流至县入汝水县志源出华葢山东北趾沿流而下至官洲入寳唐水又青水在县西北源出七都东南流入寳唐水罗山水在县西北源有二一出暗坑东流五十里一出东塔下沿流八十里俱入寳唐水】青田港水【在金谿县东二十里源出云林山流径黄洞至黎盆渡合名港入三港又渐桥水在县东四十里源出三十六峯之下厯金牛岭至黎□渡入青田港又仙岩港出贵溪县之仙岩峯西入三港】三港水【在金谿县东五十里源出崖山北流迳自莲港至黎盆渡合青田港水又厯田埠港合仙岩港水又北迳东乡县东界名田埠水又北至饶州府安仁县界合信水】金谿水【在金谿县北源出上幕岭东西分流径疎山入汝水水色如金故名又苦竹水在县西北四十五里赤桥水在县西五十里俱西流入汝水】清江水【在金谿县西南四十里源出泸溪县界凡数小港合流出明山港口西北流合福水入汝水其水清冽宜沤楮故土人造纸以清江著名又福水在县南十里源出泸溪县界流径梅峯至鼓楼冈合清江水又后车溪水在县南四十里源出韩婆岭西北流合清江水】宜黄水【在宜黄县东本宜黄二水宜水源出县东南军山黄水源出县南黄土岭皆北流至县东合流名宜黄水又北入临川县界至县西合临水入汝水寰宇记宜黄水在宜黄县东南一百六十三里源出黄土岭沿流合漳水至西津与汝水同流县志宜水源出军峯合小溪崎岖屈曲会双溪小圳鄢源小圳过荐元渡及吴坊洲与漳水二支合至棠隂为清湖潭至丁家洲与黄水合黄水自黄土岭十里出落马径二十里出东坡至县南二十里邓坊与鱼牙山小溪合又过马停桥合小鹿圳至县东门外与宜水合是为宜黄水绕城又东北与曹水合又经诸滩渡至县北六十里捣港滩入临川县界受禅和仙葢诸源之水过上顿渡龚家滩入临水】曹山【在宜黄县北源出崇仁县东南双坑流入县界又东迳县北绕鳯山后入宜黄水】漳水【在宜黄县东南有二源皆出箬岭一经枫林蛟源至荐元渡一自漳源至吴坊洲俱左入宜水】书堂水【在乐安县东源出芙蓉山西流由石陂书堂受小陂以下之水至李河埠入寳唐水又十洞水亦出芙蓉山自十洞出小陂会红畬沙港康村诸水亦至李河埠入寳唐水】逺溪水【在乐安县南源出南曹山曹溪北流合徐庄严塘前□三水至乌江入大溪水徐庄水源出大树岭自徐庄引流合大根竹水入逺溪严塘水源出大龙山前水源出鹿角峯下流皆入逺溪】大溪水【在乐安县南二十里源出华葢山西流合罗山聋陂水至乌江渡与逺溪水合又至员陂入鳌溪水】鳌溪水【在乐安县南源出芙蓉山西流三十里与西华山水合又至东郭与载兴甑葢二山水合名为鳌溪由鳌石而下数丈名无声水其水正当县门沙底极平虽湍激而沙不能壅凝如不流故名又西过镇安桥折而东流又西至榉林与蚕源仙人井田诸水合又西南径西岭北岭之峡至员陂与大溪合又至永丰县合湖平水而入于赣江】湖平水【在乐安县南六十里源出大笔峯自云水峡三十里至湖平合善和及池头罗陂诸水至永丰郭入鳌溪】河源水【在乐安县北源出主峯山由河源流至袁坊合朱源水又径戴坊廖坊至石枧入寳唐水】殷坊水【在乐安县北源出杯山由殷坊流径亷坊龚坊又龙义水亦出杯山流径田下皆入寳唐水】太平桥水【在东乡县东源出庾岭之左流径太平桥至乌冈入三港口水又金桥水源出县南煞坑普安桥水源出庾岭下流俱入三港】黄塘墟水【在东乡县北源出雄岚峯流为黄塘陂下流为亷陂入三港】润溪水【在东乡县北六十里其源有三一自鹤堂峯南流而北一自赞王岭西流而东一自余干县李梅峯东流而西三水皆至岩前陂合流北下为润溪至余干族湖入龙窟河】花山港水【在东乡县东南源出螺首峯南流至朗桥与金峯东麓之水合下流入三港】延桥水【在东乡县西南源有二一出金谿县北金窟山一出查堆浮罗桥至下车桥合流至齐冈渡名齐冈水又西北流入县界至新陂入三港又浯溪水源出梅坑山流径县西南为浯溪乌株桥水源出叚坑下流皆入延桥水】三港口水【在东乡县东北源有三一出珠坑庾岭鸡公岭之间一出竹山峡入寒陂一出雄岚峯左经洞泉观西平龙义而来三水交会于县城东北名三港口又西厯珠山下至新陂与延桥水合又西径临川县界金鸡城入汝水　按此别是一水非金谿之三港水也】南湖【在临川县西南二里一名南塘相传南唐主弟李景逹守郡时创延广数百亩府城三面环河唯西南为山麓浚湖于此受东南诸源之水霖雨不溢暵旱有潴宋天圣中郡守朱正辞表为放生池置斗门以均蓄今堙废】墨龙池【在府学大成殿前池中韩子苍杂记忽时水黒有物出鸣似蜥蜴谓之墨龙此物每见士之试于有司者得人必多率以此为騐】灵运池【在临川县东四十里距灵谷山二里许池在山巅谢灵运为临川内史日游于此】虎头洲【在临川县北三十里东接龙步湾】龙潭【在崇仁县凡四罗山湖山芙蓉山华葢山皆有】黄金瀬【在崇仁县东二十里下有潭深莫可测】化龙池【在崇仁县治北明统志宋乐史家池池旁有巨蠎鳞甲爪距如金一日风雨大作化龙而去史登科正此日以是得名】龙西漈【在崇仁县西南两山耸峙中通一渠逺接相山泉随石泻下注为龙潭可济嵗旱】镜香池【在乐安县治西旧有莲池乆渐湮废宋淳熈十二年邑令赵善恭芟秽疏塞建清乐亭于其上取李白荷花镜香句名池】双龙池【在乐安县南七十里】梅仙潭【在乐安县南五十里】温泉【在临川县西三十二里寰宇记广六十步疾者浴之多愈】玉香泉【在金谿县东四十里其泉甘香】黄蜂泉【在金谿县西三十里井寛不盈亩而泉脉多于蜂房灌田约百顷】五星泉【在金谿县南十一里名灵泉自石眼喷出累累如拟珠】三龙井【在金谿县东五十里】仙人井【在乐安县平湖冈上水可引以灌田】
