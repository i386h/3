<!-- { "loadSidebar": true } -->
　　【曰兄弟相攻胜负皆为人笑希萼不聴苑泣曰祸将及子不忍见也赴井死】周行逢妻严氏【行逢性勇敢果于杀戮民过无大小皆死严氏諌曰人情有羙恶安得一槩杀之行逢怒曰此外事妇人何知严氏绐曰家田佃户以公贵颇不力农多恃势侵民请徃视之至则营居以老嵗时以青裙押佃户送租入城行逢徃就见之劳曰吾贵矣夫人何自苦严氏曰公思作户长时乎民租后时常苦鞭朴今贵矣宜先期率众安得遂忘陇畆间乎行逢强邀之以羣妾拥升肩舆卒无留意因曰公用法太严失人心所以不欲留者一旦祸起田野间易逃死耳行逄因少损】明冀元亨妻刘氏【武陵人元亨被逮家属并系狱刘氏与二女治麻枲不辍事且白守者欲出之曰未见吾夫出将安徃按察诸僚妇闻其贤召之辞不赴已而来就见则囚服而见手不释麻枲问其学曰吾夫之学不出闺门袵席间闻者悚然】邹张鲁妻郭氏【桃源人鲁殁郭哀号废饮食三月而殒天启初旌】潘防妻史氏【武陵人年二十余流防破城史趋赴横港贼起之勒令上马史怒骂不止贼斫其口即以口血喷贼面遂磔死】鲍启登妻杨氏【武陵人年二十余夫死励操数十年流防至长子幼孙俱死杨呼天泣曰吾为夫后故称未亡人今子孙俱亡当早见夫于地下因积薪屋下先置二尸火中寻跃入死】周笏妻谭氏【武陵人为贼所执不辱骂贼死同县有罗三才妻亦为贼所获贼欲杀其夫其子以身蔽之遇害三才妻即赴水死】赵昌年妻熊氏【武陵人流防防城熊被执不従贼以刀斫其两臂熊骂曰杀则杀耳何斫为贼剖其腹而死】吴某妻陈氏【武陵人吴崇教子妇贼防城与其姒贺氏见获两人俱骂贼贼先杀陈以胁贺贺骂愈励贼复杀其子贺闭目大骂贼怒刲其腹死】杨鹤妻郑氏【武陵人鹤官三边总督谪戍死崇祯末流防至武陵郑率二妾走避遇贼叱令跪我曰我朝廷命妇肯跪贼耶谓二妾曰而等遭辱何以见而主地下两妾俱伏剑死郑亦触城死】熊某妻何氏【武陵人举家防贼中何谓其夫曰君当与儿脱归以存嗣妾请死无为俱屠次日伺贼他出见夫负子行且逺投水死】郑人玫妻钟氏【武陵人年十九为贼所掠逼之不従抜髪齧肉以寄其夫云誓不辱身亏节贼怒刲之】胡养冲妻燕氏【桃源人崇祯末避乱黄溪港贼断养冲手执燕欲汚之燕赴大死】彭祖睂妻唐氏【桃源人为叛将所执载至舟中欲逼之唐绐曰此緑萝崖即妾祖墓愿一拜之始従命舟泊岸唐整衣拜毕跃入江潭死】
　　本朝欧阳某妻石氏【武陵人年二十一守节姑病剧割股以进遂愈康熙五十八年旌又同邑梁国朗妻陈氏樊维都妻龚氏康应章妻彭氏生员刘和义妻梅氏杨之矩妻余氏聂】
　　【苏世妻万氏聂官成妻黄氏顾其言妻夏氏顾应松妻张氏举人梁惟勤妻周氏黄启翼妻余氏龙昭明妻杨氏吴世绅妻刘氏吴卓妻唐氏季方泰妻邱氏陈人龙妻周氏裴繁妻杨氏吴自元妻梅氏陈士汉妻李氏曽之玥妻贵氏举人龙英明妻邢氏蒋文魁妻陈氏又烈女石氏俱乾隆年间先后　旌表】戴氏【武陵人字龙刚明年十七刚明病故誓徃夫家守志事姑尽孝道立侄为夫后抚之成人乾隆三十年　旌表】童鹤年妻聂氏【桃源人年二十四守节抚侄为子教训成人厯五十九年如一日又同邑聂之泰妻薛氏张士经妻刘氏童心安妻聂氏陈世琳妻周氏周成章妻艾氏姚钐妻戴氏鄥之璜妻胡氏程至道妻孙氏康士涟妻李氏孔传成妻熊氏孔传防妻张氏张大谟妻杨氏张士莽妻杨氏李翔鸣妻宋氏胡南容妻沙氏俱乾隆年间　旌表】刘侃逺妻王氏【龙阳人夫卒时年二十四日不食身无完衣苦节五十余年一子五孙以夀终又同邑刘廷妻曽氏年十九而寡无子女田产誓死飬姑姑卒曽亦死叶茂逢妻童氏年二十五茂逄卒孤仅二嵗贫难自存力纺绩勤园圃仰事俯畜抚孤成人彭錧妻刘氏罗洪伦妻胡氏俱乾隆年间　旌表】生员吴才仑妻杨氏【沅江人年二十八守节奉姑孝养才仑弟夀山继亡偕婶宋氏共厉氷操两四孤杨氏主持家政训子成立祝如婉妻李氏秦秉焕妻郭氏俱乾隆年间　旌表】
　　仙释晋黄道真【武陵人晋时弃俗居髙吾山修道乗白鹿去不知所终】唐瞿栢廷【辰州人大厯间武陵人黄洞源学道于桃源宫栢廷师事之寻遇一老遂辞洞源曰去后十八年当相见遇期洞源往润州茅山栢廷忽至洞源曰吾将蹈沧海次日亦化去】宋李正【字宏卿武陵人学道见东皇公教之十七年后死家人埋之武陵塜上有树髙七尺能生花人遇见此花皆聪明能文章号聪明树】张虚白【不知何许人举进士游武陵仙去郡人余安复遇之扬州因寄诗于尝所沽酒媪崔婆】
　　土产包茅【沅江县出书禹贡荆州包匦菁茅即三眷茅也宋史祥符元年遣使沅江采三眷茅府志此间出者】蜡【府境出府志境产蜡树其叶常青即冬青树缀虫生蜡故亦名蜡树】黄精【境内间出根叶大概似姜张华博物志太阳之草黄精食之长生】翡翠【府境出】鮆鱼【府境出郭璞山海经所谓刀鱼也】鮰鱼【生江中无鳞骨即苏轼诗所咏者　按旧志载蒟醤即汉书所称蜀蒟醤俗名鬼芋叶如天南星子如桑椹】











　　钦定大清一统志巻二百八十
<史部,地理类,总志之属,大清一统志>
<史部,地理类,总志之属,大清一统志,衡州府图>
<史部,地理类,总志之属,大清一统志,衡州府图>
<史部,地理类,总志之属,大清一统志,衡州府表>
<史部,地理类,总志之属,大清一统志,衡州府表>
　　钦定四库全书
　　钦定大清一统志巻二百八十一
　　衡州府【在湖南省治南三百六十里东西距四百里南北距二百九十里东至江西吉安府永宁县界二百八十里西至宝庆府邵阳县界一百二十里南至桂阳州界一百六十里北至长沙府湘潭县界一百三十里东南至郴州治三百里西南至永州府治三百五十里东北至吉安府治八百七十里西北至长沙府湘乡县界一百六十里自府治至　京师四千二百二里】
　　分野天文翼轸分野鹑尾之次
　　建置沿革禹贡荆州之域春秋战国属楚秦属长沙郡汉初属长沙国南境又分属桂阳郡后汉属长沙桂阳二郡地三国吴分置湘东衡阳二郡晋以后因之隋废湘东衡阳二郡改置衡州【李吉甫元和郡县志晋以湘东郡属湘州开皇九年罢郡为衡州以衡山为名　按隋书地理志梁置衡州于含洭又置东衡州于始兴隋始以衡阳置衡州而改含洭为洭州始兴为广州盖梁时东西衡州皆不在今府境也】大业初州废置衡山郡唐武徳四年复曰衡州天宝元年改衡阳郡乾元初复曰衡州至徳中为衡州防御使治属江西道五代时属楚后为周行逢所据宋曰衡州衡山郡属荆湖南路元至元十四年改衡州路属湖南宣慰司明洪武二年改为衡州府属湖广布政使司
　　本朝因之康熈三年属湖南省治乾隆二十二年析衡阳置清泉县领县七
　　衡阳县【附郭在府治西北东西距一百二十里南北距一百五十里东至清泉县治一里西至宝庆府邵阳县界一百二十里南至祁阳县界一百里北至衡山县界五十里东南至清泉县界七十里西南至邵阳县界一百二十里东北至清泉县界五十里西北至湘乡县治一百里汉置酃县属长沙国后汉属长沙郡三国吴为湘东郡治又析置临烝县属衡阳郡晋湘东郡治酃兼领临烝县太元二十年省酃县入临烝移郡治焉宋齐因之梁大通元年割临烝东乡为新城县隋改县曰衡阳为衡山郡治唐武徳四年复曰临烝开元二十年又曰衡阳仍为衡州治五代及宋因之元属衡州路明属衡州府　本朝因之】清泉县【附郭在府治东南东西距一百里南北距一百五十五里东至来阳县界一百里西至衡阳县治一里南至常宁县界七十五里北至衡山县界八十里东南至耒阳县界九十里西南至祁阳县界八十五里东北至安仁县界一百一十五里西北至衡阳县界四十里汉置烝阳县属长沙国东汉改烝阳为重安属长沙郡吴为重安县属衡阳郡梁大通元年置新城县隋后为衡山郡唐武徳四年复置临烝县开元二十年改名衡阳元至元三年复分衡阳之东乡置新城县明洪武初复省新城入衡阳衡州府　本朝乾隆二十一年析衡阳东南乡置清泉县】衡山县【在府北一百里东西距二百四十里南北距八十里东至长沙府攸县界一百三十里西至长沙府湘乡县界一百十里南至衡阳县界五十里北至长沙府湘潭县界三十五里南北至安仁县界一百二十里西南至衡阳县界四十五里东北至长沙府醴陵县治一百七十里西北至湘乡县治一百九十里汉湘南县地三国吴太平二年立衡阳郡兼置衡阳湘西二县晋改衡阳县曰衡山宋齐因之隋初郡废省衡山改湘西曰衡山属长沙郡唐属衡州五代因之宋干徳三年改属潭州元属天临路明属衡州府　本朝因之】耒阳县【在府东南一百五十里东西距一百四十里南北距一百五里东至安仁县界八十里西至常宁县界六十里南至郴州永兴县界五十里北至衡阳县界五十五里东南至永兴县治九十里西南至桂阳州治一百八十里东北至酃县治一百八十里西北至衡阳县界六十里汉置耒阳县属桂阳郡晋以后因之隋改曰耒阴属衡山郡唐武徳四年复曰耒阳属衡州五代及宋因之元至元十九年升为耒阳州明洪武二年降县属衡州府　本朝因之】常宁县【在府西南一百二十里东西距八十里南北距八十里东至耒阳县界五十里西至永州府祁阳县界三十里南至桂阳州界五十里北至衡阳县界三十里东南至桂阳州治一百五十里西南至永州府新田县治一百五十里东北至安仁县治一百六十里西北至宝庆府邵阳县界一百二十里汉耒阳县地三国吴析置新宁县晋属湘东郡宋齐因之隋属衡山郡唐属衡州天宝初改曰常宁五代及宋因之元至元十九年升为常宁川明洪武二年降县属衡州府　木朝因之】安仁县【在府东一百五十里东西距五十五里南北距八十里东至长沙府茶陵州界二十五里西至衡阳县界三十里南至郴州永兴县界五十里北至衡山县界三十里东南至酃县界八十里西南至耒阳县界七十里东北至长沙府攸县界九十里西北至衡山县治一百四十里汉湘南县地晋以后为衡山县地宋干徳三年析置安仁县属衡州元属衡州路明属衡州府　本朝因之】酃县【在府东三百里东西距一百五里南北距一百二十里东至江西吉安府永宁县界三十里西至安仁县界七十五里南至郴州桂东县界一百五里北至长沙府茶陵州界十五里东南至吉安府龙泉县界一百十里西南至郴州兴宁县界八十里东北至永宁县治一百四十里西北至茶陵州治七十里汉茶陵县地宋嘉定四年析置酃县属茶陵军元属衡州路明属衡州府　本朝因之】
　　形势东傍湘江北枕烝水【元和志】郡直雁峯之北潇湘带其左【图经】
　　风俗湘川之奥民丰土闲【南齐书州郡志】民以渔猎为业【舆地志】俗尚农桑民知教化【祝穆方舆胜览】
