<!-- { "loadSidebar": true } -->
　　寺观干明寺【在黄冈县东宋苏轼有雪后到干明寺宿诗】安国寺【在黄冈县东南二里宋苏轼有记】永兴寺【在黄冈县南江滨宋王禹称有记】承天寺【在黄冈县南宋苏轼有夜游记】昭化寺【在蕲水县东唐咸亨间五祖宏忍禅师建　本朝顺治中复葺】三角寺【在蕲水县东三角山唐宋建赐额龙洞寺名胜志寺有宋人赵不迹书观颐视履四大字唐伏虎禅师居此】永乐寺【在蕲水县西北七十里五代晋时建】清泉寺【在蕲水县东北二里东坡志林清泉寺有王逸少洗笔泉水极甘下临兰溪水西流】塔山寺【在罗田县东一名玉屏山寺唐贞观间建】芝佛寺【在麻城县东北龙湖北岸建寺时掘地得三芝类佛像因名】正觉寺【在蕲州治南唐四祖道信禅师卓锡于此】真慧寺【在蕲州东二十里唐五祖宏忍禅师卓锡于此】大藏寺【在广济县东二十五里唐蒋祖师自暹罗来建此居之内有藏经】幽居寺【在广济县南县志相传四祖卓锡此山夜闻声掘地得云板上有灵山幽居寺字因名今改曰璎珠寺】东禅寺【在黄梅县西南名胜志东禅寺号莲花寺乃五祖传衣鉢于六祖处有六祖簸糠池坠腰石及道道子传衣图】四祖寺【在黄梅县西北双峰山亦名正觉寺唐武徳间建为四祖道信禅师道塲】五祖寺【在黄梅县东北冯茂山亦名贞慧寺唐咸亨中五祖宏忍禅师建】灵峰寺【在黄梅县东北乌牙山名胜志灵峰寺有唐白居易所撰碑及宋张商英轮藏记】定惠院【在黄冈县东南宋苏轼有记有诗】神光观【在蕲水县东玉台山旧志汉张道陵建此炼丹神光烛天故名】凤桑观【在黄梅县北二十里北邙山相传罗真人修炼于此】
　　名宦晋毛宝【荥阳阳武人咸康四年诏以宝监扬州之江西诸军事与西阳太守樊峻以万人守邾城石虎遣其将率二万骑攻邾城宝求救于庾亮亮以城固不时遣军宝率峻等突围出赴江死】戴邈【广陵人永嘉中出补西阳内史有劲节清操】南北朝梁吉士瞻【冯翔莲勺人天监中出为西阳太守在郡清约家无私积】唐员半千【齐州全节人中宗时蕲州刺史不専任吏以文雅粉泽故礼化大行所着有三阵对甚竒】左震【泾县人肃宗时为黄州刺史乾元元年遣中使女巫乗传分祷天下名山大川黄州有巫盛年美色暴横无甚震至驿门破鐍入曳巫于阶下斩之悉毙所从少年籍其贜数十万请以其贜代贫民租民歌咏之】吕元膺【郓州东平人徳宗时蕲州刺史除夕録囚囚或以父母在嵗旦不得省为恨因泣元膺悉释械归之戒以期还吏白不可答曰吾以信待人人岂我违如期而还自是羣盗感愧悉避境去】杜牧【京兆万年人太和间任黄州刺史専任徳教吏民懐之】南唐陈起【蕲州人为黄梅令妖人诸祐挟左道惑人从者数百起捕斩之由是知名】宋孙光宪【陵州人太祖时黄州刺史有治声】安徳裕【河南人太平兴国中知广济军时军城新建徳裕作军记及图经三巻优诏加奬】钱易【临安人太宗时通判蕲州上言今四方长吏竞为残暴非法之刑非所以助治请除之帝嘉纳焉】王禹偁【钜野人咸平初知黄州奏请江淮诸人并置守捉军士五百人阅习弓劒葺城壁缮完甲胄真宗嘉纳之州境多怪禹偁手疏引洪范传陈戒且自劾帝询日官云守土者当其咎帝惜禹偁才即日命徙蕲州至郡未逾月卒】李宥【青州人仁宗时知蕲州嵗凶民散遗婴相属于道宥令吏收取计口给谷俾营妇均养之每旬阅视所活甚众或杀人以米十石给佣者使就狱曰我必贿史尔必不杀宥得其情论如法】任汲【眉山人通判黄州负气节与兄孜齐名当时称大小任】陈轼【神宗时知黄州苏轼谪黄时人皆惧其累已逺避之轼独愿交期与同患】张毅【熙宁间知麻城县事夹道植松万株苏轼谪黄作诗咏之尝入山祈雨雨降赋诗刻石】胡定之【熙宁间监岐亭酒税尝载书万巻喜借人观苏轼谪黄定之从轼游】马正卿【元丰间知黄州爱民下士广学舎禁妖巫黄人感之】张激【知黄冈县有善政】赵令【燕王懿之后建炎中知黄州贼丁进李成兵迭至俱击却之叛将孔彦舟又引兵围城率民兵固守凡六日乃解金兵至黄州令方以内艰去官在道闻警疾趋夜半入城翼日城陷金帅欲降之不屈帅怒鞭之流血被面骂不絶口死事闻赠徽猷阁待制諡曰忠愍时都监王逺判官王源巡检刘卓皆以不屈死】章夀【宣城人孝宗时知蕲州寛平不扰蕲产竹簟例充献纳赠遗焘罢之】韩世清【知蕲州贼刘忠犯境世清与战破之】李宗思【乾道中蕲州教授迁建学舎切磋生徒朱子尝称其日月有程不躐不惰非俗吏所及】何大节【嘉定中知黄州金兵辟黄城陷投江死】李诚之【东阳人嘉定中知蕲州金兵攻淮南选丁壮城守募死士迎击遇于横槎桥大破之居数日金人拥众临沙河欲渡又破之寻金兵大至蕲兵直前奋击杀其帅金兵攻益力围城数重燔木册诚之又杀其将卒数十人金使持书来胁降诚之戮使而还其书越二日金兵以攻具进诚之设械御之夜出其营防黄州失守援兵不进城遂陷率兵巷战子士允力战死诚之引剑自刭妻许及妇若孙皆赴水死事闻赠朝散大夫封正节侯】秦钜【江宁人通判蕲州金兵至境与郡守李诚之协力捍御城破钜率兵巷战死伤略尽归署火诸仓库赴火自焚有老卒挽出之钜叱曰我为国死汝辈可自求生掣衣就焚子浚瀈皆从父死钜追封义烈显节侯与诚之皆立庙蕲州时教授阮希甫防御判官赵汝标蕲春主簿时凤録事参军杜谔监蕲州都大监严刚中俱殉节统制官孙中小将江士旺陈兴曹全邱卞军士李斌等俱鬭死】孟洪【枣阳人理宗时以主管侍卫马军司知黄州増碑浚隍搜防军实边民来归者日数千为屋三万间居之厚加赈贷又虑兵民杂处因髙阜为齐安镇淮二砦以居诸军创章家山母家山两堡为先锋虎翼飞虎营经略荆襄民甚頼之】陈仲微【髙安人理宗时通判黄州职馈饷以身律下随事检柅军頼以不乏制置使上其最固辞】王霆【东阳人理宗时知蕲州建学舎祀祠忠臣尝贻书丞相杜范乞置瞰江三新城蕲春于龙尾矶安庆于孟城滁阳于宣化不报】杨掞【临川人理宗时麻城尉向士璧守黄州檄入幕以战功升三官】张世杰【范阳人理宗时累功至黄州武定诸军都统制与髙逹援鄂州有功从贾似道战蘱草坪夺还元所俘】米立【淮安人从陈奕守黄州奕降立溃围出江西制置使黄万石署为帐前都统制元兵畧江西立迎战于江防被执不降行省遣万石谕之立曰立一小卒何足道但三世食宋禄宋亡何以生为再三说之不屈遂遇害】王彦明【宋末守蕲州元兵压境力战粮乏援絶不屈遂挈家属乗船至城西大江中流凿船沉水死】元张好古【中统间以千户戍蕲州李坛叛宋人攻蕲好古迎击力不支死】史弼【至元中为黄州等路宣慰使盗起淮西司空山弼讨平之】赵筼翁【守蕲州有防名】樊懋侁【真定人皇庆初知黄梅县兴学劝农有循声县治徙三十年至懋侁始建城郭】吴汝【饶州人至正间千户戍邾城隄决尽力塞之徐夀辉乱汝起兵复武昌后为陈友谅兵所袭死之】明陶安【当涂人太祖平黄州思得重臣镇之遂以安知黄州安至寛赋省徭逋民相率归附】徐谊【夀昌人太祖征陈理于武昌谊时知黄冈县作诗送使者太祖览而壮之加承务郎时兵燹之余邑里萧条谊拊循流亡修举废坠庶政咸理】赵干【归安人洪武初知麻城县修学舎以劝学兴行多士至今尸祝之】胡升【新淦人洪武初知广济县辟榛莽招流亡百废具兴九年秩满士民戴之诣阙乞留太祖降敕褒美后遂家于广济】滕霄【汝州人永乐间知黄州府在官十八年防能谨慎吏民畏之政绩甚着】胡奎【鄱阳人正统中知蕲水县县有回风矶当圻湖大江二水之滙往往冲击为民患奎乃筑堤以分二水之势立江神庙于矶上民甚赖之后知黄州府七年政尚寛厚为民兴利勤于劝农暇则训校诸生多兴起者】徐泰【江隂人成化初知罗田县创便民仓为凶荒赈贷之备又虑转输多艰购巴河水次第一区置仓数十楹买附近田数十以给修缮之费】王霁【上海人成化初知黄州府黄俗健讼霁善防决讼为衰息境素有火灾及虎患江水尝暴溢壊民庐至是咸不为害九年赐诰旌异】戴中【新淦人成化时知黄梅县莅政明敏县治学宫仓库邮舎皆中所葺治】庄辙【上元人成化时知蕲州建明伦堂乐育堂贮书楼以教育诸生剧盗逼境兵民有被殱者悉优其家】潘珏【源人成化时知黄州蕲水县不擕家累廨宇萧然人或劝新之珏曰我兴一事民即多一事城内有津人竞渡或致淹溺珏架梁以铁揵之民不病涉北郭外置仓二十四所又増修水次仓后至蕲州作阜民仓逾年大旱发仓赈民多所全济益广仓厫积粟至八万余石】卢濬【天台人宏治中知黄州府多政时三江口有水妖嵗壊舟楫濬移檄投水中妖遂灭】余贵【绵州人正徳间知黄州府寛猛适宜军民安堵于城内凿二十余井以便民】刘规【巴县人官御史正徳中以忤刘瑾谪知麻城县为政务以徳化民】王世禄【广徳人正徳中知麻城县县河每冲激为患世禄别凿新河以杀水势为政简易恺悌　事不繁而民赖以安】杨最【射洪人嘉靖间知黄州府清严峭直人不敢干以私凡乗传贵人闻其风多迂道而去】吴淮【镇江人嘉靖间知黄州府制文庙礼器建号舎数十楹于东坡书院防诸生茂异者讲习其中一时人材称盛】黎泮【乐平人嘉靖中知麻城县嵗大祲盗贼蜂起泮擒贼人治之仍命富民开仓庾平价粜食足而盗自息】尚□恒【南充人嘉靖中知麻城县建仓于岐亭以谨葢藏便输税】涂宗濬【南昌人万厯中知黄冈县值嵗饥流亡过半宗濬至勤恤民隠全活甚众】钱节用【富顺人知麻城县万厯初诏天下缮城节用出藏以充公费分作以均任役七阅月而城成】阎士选【江都人万厯中知蕲水县时方清丈田士选与邑绅士定步弓度田肥瘠计便宜俟秋敛姑兴事即以所制弓令民自为丈诸积吏闭弗使出民感之相率公平又设抽丈法益不敢欺以八行举贤士习丕变】徐希明【上虞人万厯中知蕲州江中石矶每为商船患希明筑基建亭于上名曰浮玉行者得以趋避】钱兆元【仁和人万厯间知蕲州时三王之国供用浩繁兆元防敏强干务以身先民得无扰擢辰州府同知百姓泣送者万人】陈防【江西人万厯中判蕲州贼梅堂詹三汉等据柴家山作乱防奋勇搏战贼以钩生致之不屈死　本朝乾隆四十一年予諡烈愍】刘引昌【桐城人万厯中知广济县为治敏练多决疑狱他邑质成者毕聚江隄久圯改筑之益广且坚】桂生枝【贵溪人万厯中知黄州县值大水民咸罹昏垫生枝筑隄以障之至今称桂公隄】樊守仁【西平人万厯中广济县丞有干畧江水溃隄议改筑自盘塘至龙坪接黄梅坝六十余里守仁董其役计租起夫畚杵期悉有程度】祝万龄【咸宁人崇祯中知黄州府集诸生于定惠书院迪以圣学诸生恱之称闗西夫子后殉甲申之难　本朝乾隆四十一年】
