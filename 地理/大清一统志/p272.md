<!-- { "loadSidebar": true } -->
　　寺观报恩寺【在府城北隅本呉通元寺唐改为开元寺呉越为报恩寺今亦称北寺吴地记通元寺呉大帝孙权呉人人舍宅置续图经报思寺在长洲县西北一里半开元中诏天下置开元寺遂改名开元同光三年钱氏更造移支硎山报恩寺额于此通志梁僧正慧造浮图于中凡十一成宋蘓轼舍铜以藏舍利建炎四年罗兵燹寺塔俱烬绍兴闻再创止九成】承天能仁寺【在报恩寺西甘节坊梁卫尉卿陆僧瓉舍宅置初名广徳重元寺呉郡志能仁禅寺在长洲县西北二里即梁重元寺宣和中改今额府志元末张士诚据以为宫明洪武初复为寺成化十年重建　本朝康熈五十八年圣祖仁皇帝赐金叶祥光匾额】雍熈寺【在呉县城隍庙左府志寺在周武状元坊内本周瑜故宅梁为陆防宅天监二年舍以为寺名法水寺宋改今名明洪武初以其地为城隍庙乃即庙左重建】朱明寺【在城隍庙西呉地记晋朱明与弟同居弟妻欲异居明以金谷尽与弟惟留空宅一夕风雨悉吹财帛还明宅弟与妻羞而自缢明乃舍宅为寺新志顺治初曾为巡抚署屡见神光发地得湏菩提碑刻五百罗汉朱明字迹在焉遂迁署南城复为寺】宝林寺【在府城西北隅姑苏志元至正间僧圆明建内有栟榈径梧桐园水竹亭山茶坞煮雪寮停鹤馆诸景】开元寺【在呉县治西南舆地记胜开元寺在呉县西南隅寺有晋时浮海来二石像及佛鉢梁简文有石像铭皮日休有佛鉢序府志寺在盘门内有阁供奉大蔵纯垒细甎不用寸木乾隆二十二年】
　　【翠华南巡　　御制开元寺诗】瑞光寺【在呉县盘门内姑蘓志呉赤乌间僧性康建名普济院宋时塔有五色光现诏赐今额　本朝康熈四十二年圣祖赐普度羣黎匾额乾隆二十七年】
　　【翠华南巡　　　　御制小憩瑞光寺诗】龙兴寺【在呉县治西呉地记则天皇后置御书额八方开元五年再兴此寺刺史张廷珪模勒御书于碑呉郡志在呉县西南梁所置绍兴间于官仓瓦砾中得房琯所作寺碑韦夏卿再立者】西竺寺【在呉县西南一里呉地记即祥符寺唐大中八年处州人马厚舍宅为马禅寺钱氏改保夀院祥符中改今额】永定寺【在呉县西南呉地记梁天监三年蘓州刺史呉郡顾彦先舍宅置陆鸿渐书额】西禅寺【姑苏志在呉县学前唐贞观间建咸通间有僧自南渐来称西禅和尚因名寺】北禅寺【在长洲县治东北晋戴颙舍宅置有雨花堂禁蛙池】东禅寺【在长洲县东南姑蘓志呉赤乌二年陈丞相宅池中生瑞莲遂舍宅为镇国院唐大中间勅改东禅明觉寺府志宋异僧杜酒仙尝居之今有祠】南禅寺【在郡学东姑蘓唐成间建有千佛堂转轮佛经藏白居易记居易在郡尝书白氏长庆集留千佛堂】
　　宝光寺【在府城东北跨唐桥本郁林太守陆绩宅呉赤乌时赐额寺内向有郁林石今迁至府学】万夀寺【在府治东北龚明之中呉纪闻万夀寺有禅月阁禅月者唐僧贯休也寓迹万夀甚久府志万夀寺晋义熙中西域僧法愔建名净夀院明嘉靖时改为长洲学僧证果移佛像就寺之东结茨覆之仍称万夀庵】天宫寺【在长洲县东北呉郡志天宫禅院旧武平院唐景福元年僧淡然建】禅兴寺【在长洲县乗鲤坊内姑蘓志相传梁天监二年刺史孙文舍宅建或云孙防故宅防尚尘寺后有庙严公主墓】宝积寺【呉郡志宝积教院在黄土塔桥之东旧灵岩山廨院也府志梁天监中建相传寺基为要离宅今为寺中伽蓝】灵鹫寺【在府城东北隅梁天监中建呉地记梁干化三年钱氏为永光院祥符中改今额】狮子林【在府治东北隅元至正二年天如禅师之法弟买地搆椽以居其师多聚竒石状若狻猊石洞螺旋人游其中迷于往复其上翘林秀木若不阶尺土离立岩际寺内有卧云室立雪堂问梅阁指栢轩禅窝竹谷诸景元倪元镇曾绘为图真迹入内府康熈四十二年】
　　【圣祖仁皇帝御赐寺匾额乾隆二十二年二十七年三十年四十五年四十九年】
　　【翠华南巡皆有御制游狮子林诗且】
　　【命画苑摹倪卷真迹永藏呉中并叠赐匾额】双塔寺【在府城东南隅唐咸通中建为般若寺至道九年改夀寜万嵗禅院宋雍熈中文王罕建两砖塔遂名双塔】定慧寺【在双塔寺西呉郡志定慧寺万嵗院之子院也祥符中改赐今额府志僧卓契顺尝居此即访东坡于恵州者】云岩寺【在元和县虎邱山康熈二十三年】
　　【圣祖南巡至蘓州登虎邱山蠲免钱粮建万嵗楼于兹山之阳四十六年视河南巡】
　　【翠华驻跸颁赐匾额凡有十五曰虎阜禅寺曰路接天闾曰青云境曰天光云影曰仙境澄潭曰旷宜楼曰静观齐曰香界连云曰云光台曰连云曰澹香楼曰静逺曰晴峦飞翠曰含辉山馆曰水云深处又建御书亭二恭勒】
　　【圣祖御制诗乾隆二十二年二十七年三十年四十年四十九年恭遇】
　　【翠华南巡皆有御制游虎邱云岩寺诗及静观斋含辉山馆诗续图经云岩寺在长洲西北九里晋王珣与弟珉之宅咸和二年舍建精卢即剑池分为东西二寺寺皆在山下后乃移寺山上顾湄虎邱山志云岩寺即虎邱山寺宋至道中知州事魏庠奏改云岩】夀
　　圣寺【呉郡志在长洲县西北七里练云桥半塘寺有雉儿塔晋道生法师有诵法华经童子死此义熈十一年商人谢本夜泊此岸闻诵经声旦见坟上生青莲花事闻诏建是塔号法华院宋治平间赐今额】白莲花寺【在甫里呉中旧事寺乃陆鲁望故宅后有祠堂盖唐时物】寒
　　山寺【在呉县西十里枫桥相传寒山舍得尝止此故名内有寒山拾得二像唐张继宿枫桥诗云姑蘓城外寒山寺即此也】楞伽寺【在上方山上俗名上方寺乾隆二十七年四十五年】
　　【翠华南巡御制上方山楞伽寺诗续图经寺在呉县西南横山下其上有塔据横山之巅隋时所建有石记存焉白乐天及皮陆有诗】治平寺【在上方山下梁天监二年僧法境建旧亦名楞伽宋治平元年改今名乾隆二十七年】
　　【翠华南巡御制治平寺诗呉郡志相近有宝积寺亦名楞伽今楞伽寺在山上而宝积治平在山下盖皆一寺所分呉郡诸山録治平寺门外八角大井石栏刻字云隋开皇十年杨素开盖素初平陈徙呉郡于此】夀圣广福寺【在呉县呉山呉郡志夀圣县在呉县西南二十里晋天福五年呉越中军节度使钱文奉建以奉其父广陵王元璙墓祀初名呉山院治平中改赐今额】荐福寺【续图经在横山下广陵王元璙墓在其旁故号荐福院或云亦钱氏建】宝华寺【在呉县西南宝华山续图经梁人呉广施所居为寺号曰宝林钱氏改名宝华祥符中重建通志梁天监中西域僧防防和尚卓锡出泉今在寺左百歩】尧峯寺【在呉县横山西南旧名免水院后改曰尧峰有十景谓清晖轩碧玉沼多境岩宝云井白龙洞观音岩偃盖松妙髙峯东齐西隠】思益寺【在呉县狮山呉地记岝防山中有寺号思益梁天监二年置府志元季燬明宣徳间重建】灵岩寺【在呉县灵岩山一名秀峰寺呉地记晋太尉陆玩舍宅置呉郡志秀峯寺呉馆娃宫也后为韩蕲王功徳寺改名崇报禅院新志明洪武中赐今名】
　　【本朝康二十八年圣祖赐岚翠二字额乾隆三十年】
　　【翠华临幸有　　　　　御制灵岩寺用赵嘏韵诗】法螺寺【在府治城外之西径接寒山千尺雪山径盘纡从修篁中百折而上势如旋螺故名岩腰滴翠涧道流泉莲社花源兼斯胜概乾隆十六年二十二年二十七年三十年四十五年四十九年】
　　【翠华南巡皆有御制法螺寺诗并】
　　【赐匾额一御聨一】支硎寺【在支硎山东麓呉郡志观音禅院亦曰支硎山寺即古报恩寺基也】南峯寺【在支硎山西呉郡志旧名天峯院即支遁别庵也祥符五年赐今名府志今废止存支公放鹤亭】天平寺【在呉县西南天平山下续图经山有白云泉始见于白公诗其寺见于宝厯二年乃乐天为雍州刺史之嵗因兹以兴寺宋庆厯间赐额白云寺呉郡诸山録今为范文正公功徳院义仓在其中文正祖父山下】清逺寺【在呉县莲花峯东南府志夲名华山寺明僧鹿亭结茅于此长松夹径寺门幽絶康熈二十三年】
　　【圣祖南巡赐今额】穹窿寺【在穹窿山梁天监二年置相传朱买臣故宅或曰呉越时徳韶国师道塲也明洪武初姚广孝为僧尝居此勅改显忠禅寺嘉靖中鬻为民产崇祯十三年重建名拈华寺本朝康熈四十一年圣祖赐拈花禅寺额乾隆二十二年二十七年三十年】
　　【翠华南巡皆有御制拈花寺诗四十五年五幸江南有】
　　【御制过拈花寺不入寄题诗】白马寺【在穹窿山西呉郡诸山录梁天监中取梅梁于此因乗白马而得唐防昌六年置禅寺姑苏志白马寺即穹窿所析者】光福寺【姑苏志在邓尉山龟峯上梁大同间建寺有舍利塔】天夀圣恩寺【在呉县西南邓尉山之右康熈二十八年】
　　【圣祖南巡驾幸邓尉山驻跸于此】
