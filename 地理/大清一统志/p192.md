<!-- { "loadSidebar": true } -->
　　名宦汉祭彤【颍阳人建武十七年拜辽东太守时匈奴鲜卑及赤山乌桓连和强盛数入塞杀掠吏民彤励兵马广斥堠宼至数破走之二十一年秋鲜卑万余骑冦辽东彤率数千人迎击之自被甲防阵斩首三千余级获马数千匹鲜卑震怖不敢复窥塞彤乃离其党与抚以恩信威声畅于北方西自武威东尽元莬及乐浪皆来内附野无风尘在辽东几三十年显宗征为太仆及卒乌桓鲜卑每朝贺京师常过塜拜谒号泣乃去辽东吏人为立祠四时奉祭焉】耿防【扶风茂陵人拜辽东太守元兴元年髙丽冦郡界防追斩其渠帅建光中拜度辽将军】陈禅【巴郡安汉人永宁初为辽东太守邉人惮其威强退还数百里禅不加兵但使吏卒往晓慰之单于随使还郡禅于学行礼为説道义以感化之懐服而去】厐参【缑氏人河南尹厐奋举为孝廉后拜辽东太守迁度辽将军】蔡讽【元初五年句骊王宫与濊貊冦元莬建光元年春讽以辽东太守与元莬太守姚光等将兵出塞击之捕斩濊貊渠帅后貊人复与八千人攻辽地杀掠吏人讽等追击于新昌战殁功曹耿耗兵曹掾龙端兵马掾公孙酺以身捍讽俱殁】冯绲【巴郡宕渠人顺帝末鲜卑冦邉以绲为辽东太守晓谕降集冦皆弭散】段颎【武威姑臧人桓帝时为辽东属国都尉鲜卑犯塞颎即率所领驰赴恐贼惊去乃使驿骑诈赍玺书诏颎颎于道伪退潜于还路设伏敌以为信然乃入追颎颎因大縦兵悉斩获之】种暠【河南洛阳人桓帝时为辽东太守乌桓望风率服迎拜界上】公沙穆【北海胶东人永夀中迁辽东属国都尉善得吏人欢心】度尚【山阳湖陆人桓帝时为辽东太守数月鲜卑率兵攻尚与战破之邉人惮畏】公孙域【永康初为元莬太守扶余王冦元莬域击破之】耿临【建宁人为元莬太守貊王伯固犯辽东临讨之斩首数百级伯固降服乞属元莬】公孙瓉【辽西令支人灵帝时为辽东属国长史冦惮其勇逺窜塞外】辽耶律隆先【义宗子封平王留守东京薄赋税省刑狱恤鳏寡数荐贤能之士后与统军耶律室鲁同讨髙丽有功】萧孝穆【钦皇后族为南京留守改东京留守为政寛简抚纳流徙其民安之寻复为南京留守】耶律布库【太祖弟苏之四世孙太平中为东京统军使莅政严肃诸部慑服　布库原作蒲古今改】王棠【涿州新城人重熙进士迁东京户部使大康二年辽东饥民多死请赈恤従之】大公鼎【渤海人咸雍中为沈州观察判官时辽东雨水伤稼北枢宻院大发濒河丁壮以完隄防有司承令峻急公鼎独曰邉障甫宁大兴役事非利国便民之道乃疏奏其事朝廷従之罢役水亦不为灾濒河千里人莫不悦天祚时为东京户部使时盗杀留守萧保先始利其财因而创乱民亦互生猜忌家自为鬬公鼎单骑行郡陈以祸福众皆投兵而拜曰是不我欺敢不聴命安辑如故】金髙昌福【宛平人天防十年进士同知东京留守以治最迁山东西路转运使工部尚书】完顔齐【穆宗曽孙大定初授同知复州军事先是复州哈斯罕闗地方七百里因围猎禁民樵捕齐言其肥衍令富民开种则公私有益上然之为弛禁即牧民以居田收甚利因名其地曰哈斯罕明安　哈斯罕原作合厮罕明安原作猛安今并改】承晖【本名福兴章宗初置九路提刑司承晖为东京咸平等路提刑副使豪猾屏息】伊喇富森【东北路人充辽东宣抚副使嵗大饥富森出沼海仓粟先赈其民而后奏之优诏奬谕　伊喇富森原作移刺福僧今改】梁持胜【绛州人累官咸平路宣抚司经厯官兴定初宣抚使布希万努有异志欲弃咸平徙海兰路持胜力止之万努怒杖之八十持胜走上京告行省太平是时太平已与万努通谋口称持胜忠而心实不然署持胜左右司员外郎既而太平受万努命焚毁上京宗庙执元帅承充夺其军持胜与提控咸平治中费摩萨布万户韩公恕约杀太平复推承充行省事共伐万努事泄俱被害　布希万努原作布萨鄂谟费摩萨布原作裴满赛不今改】孝晏【字致美泽州髙平人任辽阳推官有政绩】伊喇子敬【字同文辽五院人除同知辽州事旧本防自有占地嵗入数百贯子敬曰已有公田何为更取民田竟不取伊喇原作移刺今改】达春【蒙古扎拉尔民初授东京等路总管府辽噜噶齐以亷勤进开元等路宣慰东京行中书右丞辽东道宣慰使纳延叛力战却之军懿州州人罗拜道傍泣曰非公吾属无遗种矣至辽西讨擒余党禁止俘掠复领军讨哈坦帝嘉其功赐珍珠上复拜辽阳等处行中书省平章政事　达春原作塔出札尔八旗姓原作扎刺儿哈坦原作哈丹今译改】王结【易州定兴人性敏悟従董朴受经深于性命之学宪使王仁见之曰公辅器也泰定帝元年拜辽阳行省叅知政事辽东大水谷价翔涌结请于朝发粟数万石赈之结平生非圣贤之书不读非仁义之言不谈晚邃于易着易书一卷及卒公卿唁于朝士大夫吊于家曰正人亡矣卒赠资政大夫追封太原郡公諡文忠有诗文十五卷行于世】元唐仁祖【辉和尔人至元中授翰林学士承防辽阳饥奉防偕左丞实都往赈实都欲如户籍口数大小给之仁祖不可曰昔籍之小口今已大矣皆以大口给之民赖活者无数　辉和尔原作畏兀实都原作忻都今并改】赵洙【至正间为辽阳儒学提举红巾贼陷辽阳洙与妻许氏避资善寺贼至不屈厉声叱之遂见杀许氏骂不絶口亦遇害寺僧收其尸葬之】明吴立【宿州人洪武初以大都督府防事招抚辽东迁葢州卫指挥佥事再破纳克楚屡有军功守葢二十余年治城郭练兵甲课农兴学勤劳夙夜由是兵食饶足政事修举人多颂之　纳克楚原作纳哈出今改】房暠【仕元为辽阳行省左丞洪武初力赞平章刘益奉表归欵及益被洪保保所害暠与右丞张良佐勒兵悉捕其党马彦翚等斩之迎吴立于徳哩英城摄辽东卫事良佐及暠俱为指挥佥事共守葢州未几纳克楚至见城有备不敢攻越葢至金州败还暠与良佐等乘胜追击斩获甚众　徳哩英原作得利嬴今改】张良佐【元辽阳行省右丞洪武四年屯兵金州垒土为城与左丞房暠力赞刘益归附诏以良左为葢州卫指挥佥事摄辽东卫事纳克楚至良佐击败之获鼐尔布哈于火焰山调复州卫佥事改金州卫上嘉其功赐蟒衣四袭侍卒三人大学士解缙为撰耆徳记年九十五卒　鼐尔布哈原作乃儿不花今改】韦富【黄冈人洪武八年为金州卫指挥其冬纳克楚数万围金州时城池未完富与指挥王胜督士卒树栅补城分守诸门敌蚁附欲登富令城中男女以瓶盛沸恶于城上掷之着人无不麋烂敌骁将鼐喇固率精骑数百挑战城下中伏弩仆获之富縦兵追击遂败走乃完城郭缮甲兵创卫治置屯戍宣布恩信抚绥劳来功绩甚着　鼐喇固原作乃刺吾今改】闗忠【河南获嘉人洪武中以功陞沈阳中卫指挥佥事创治之初能以抚恤为事政理民安家给人足】庄鉴【辽东人成化初袭定辽右卫指挥使骁勇有胆决遇敌辄奋数有功官至都督同知】邓佐【定辽前卫指挥使仪表魁梧天资刚勇善骑射有胆力提督军务王翺荐之擢署都指挥佥事成化三年春随总兵施英按奉集堡遇敌二千余佐率五百骑为前锋奋击败之追至苏珠埒峻山四壁复杀数人鼓战而前敌并力鏖战久之有一校防马西走众遂溃惟余五十骑佐悉令下马扼其归路督战益急右手拇指剔见骨余死卒伤畧尽佐知不可为遂引佩刀自刎五十人无一生还者报未至辽人遥见佐乘马挟弓鼔吹前导自东而回僚属皆出迎竟不至佐家亦闻鼓吹声入门老少惊惶逆之竟不见事闻诏有司立祠致祭苏珠埒埒原作树遮里今改】许进【灵寳人成化初为山东副使分巡辽东威名震慑中官屏息辨疑折狱人称神明】许逵【固始人正徳间分巡辽海东宁道礼贤爱民聴狱详明】潘宗顔【保安卫人万厯中以户部郎中督饷辽东擢开原备兵佥事四十六年总兵官马林将出师宗顔上书经畧杨镐曰林庸懦不足当一面乞易他将以林为后继不然必败镐不従命宗顔监林军出三坌口营稗子峪夜闻杜松败林军遂详及旦　大兵大至林恐甚一战而败策马先弃宗顔殿后奋呼冲击胆气弥厉自辰至午力不支与逰击窦永澄守备江万春赞理通判董尔砺等皆死焉事闻赠大理卿諡节愍立祠奉祀　本朝乾隆四十一年】
　　【赐窦永澄等俱諡节愍】何廷魁【威逺卫人天启初以副使分巡辽阳袁应泰纳降廷魁争不聴及沈阳破同事者遣孥归廷魁曰吾不敢为民望无何　大兵渡濠廷魁请乘半济急击俄薄城围未合又请尽鋭出击应泰并不従辽阳破廷魁懐印率其妾髙氏金氏投井死婢仆従死者六人都司徐国全亦自经公署事闻赠大理卿諡忠节本朝乾隆四十一年】
　　【赐徐国全諡节愍】崔儒秀【陜州人天启初为开原兵备佥事时开原已失儒秀募壮士携家辞墓而行经畧袁崇焕以兵马甲伏不足恃为忧儒秀曰恃人有必死之心耳辽阳被围分守东城矢集如雨不少却防兵渍儒秀痛哭戎服北向拜自经事闻赠大理卿赐祠曰愍忠　本朝乾隆四十一年赐諡节愍】陈辅尧【扬州人万厯末为永平同知以转饷出闗驻沈阳天启元年沈阳破辅尧方奉命印烙左右以无守土责劝之去辅尧曰孰非封疆臣何为去望阙拜拔刀自刭赠按察使佥事　本朝乾隆四十一年赐諡烈愍】段展【泾阳人为自在州知州驻沈阳天启元年日晕异常展牒袁应泰言天象示警宜豫防逾月而沈阳破展死之　本朝乾隆四十一年】
　　【赐諡节愍】
　　本朝张尚贤【辽东人顺治十一年知辽阳府郡方新设地广人稀尚贤善拊循居一二年人民遂众后陞府尹新设州县皆遵教令户口日増及去辽阳人建祠祀之】范时崇【沈阳人康熙二十三年知辽阳州时议拨屯田时崇以本州屯种有余请不他徙辽阳民得安生业】徐廷玺【汉军正白旗人康熙三十五年为奉天府丞寻迁府尹抑奸暴扶善良振兴礼让旗民皆服】
