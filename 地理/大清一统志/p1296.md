<!-- { "loadSidebar": true } -->
　　山川狮子山【在大庾县东一里形类狮蹲山腰有清恵泉其左石壁峭立俗名赤壁延袤八十余丈南临章江为舟人牵挽之路明成化十八年知县文志贵病其险募工凿平之】大龙山【在大庾县东三十里髙八里延亘数里形若游龙山顶有幞头岩右折有呆婆岩岩后有锡坑山山有坪有泉有田畆又崇义县东八里亦有大龙山】太平山【在大庾县东九十里上有圆坪如盘有泉出石隙瀑流数寻下为龙湫左右两阜形如龟蛇】宝珠山【在大庾县西三里形圆如珠】西华山【在大庾县西十里髙耸万仭石壁峭立转磴而立平衍为田前有石涧水流挂石壁为瀑布三十余丈南有石洞可坐十余人】印山【在大庾县南二里四围皆池岿然中拱如印又南三里有五里山当入广大路】天马山【在大庾县南三十里梅岭之东又东为贵人峯又南康县东南一里亦有天马山旧名西岭形状突起巅甚寛平】金莲山【在大庾县北三里诸峯环拱状若莲花迎候馆在其下】玉枕山【在大庾县北五里地名石人坑郡之主山也髙三百仭连延三里两五岩次第相属俗名五指山又名华盖山】东山【在大庾县东南二里隔江山势特起俯瞰两城上有仙泉下有小沙河横山下来防大河若萦带然左折为亚东山泉石甚胜稍南为南山有泉下流为陂又南康县东南五里亦有东山盘回突起与小南山对章江绕出其后】云台山【在大庾县西南一百里由石溪度诸村而入山势髙甚常有云气横布】双秀山【在大庾县东北二十里旧名了山两峯尖削形若马耳山产怪石】玉泉山【在大庾县东北五十里两山对峙如门一径而入其中夏凉冬暖士人多肄业于此】天竺山【在大庾县东北六十里与了山相对岩壑延亘林木茂郁东有月峯竒秀特出又巘山亦在县东北六十里】云山【在大庾县东北七十里接崇义县界山髙十里上有灵应水】镇龙山【在大庾县西北六十里四山环列内有坪有溪下流为陂右有龙湫】东华山【在南康县东一里江水经此萦回若带因湫石为长堤】李家山【在南康县东四十余里接赣县界】西山【在南康县西一里又西四里为潜仙山】南台山【在南康县南五里上有岩可坐十余人稍西又一山曰小南山】旭山【在南康县北一里巍然髙耸为县主山以日出先照故名一名九日岭】昼锦山【在南康县北十五里旧名大乗山周亘三十里】莲花山【在南康县北一百七十里巫桥里亦名巫桥岭五峯攅簇状若莲花上有岩容百余人前有桥名仙桥下有瀑布百丈防于石窦不知所注又县西北五里亦有莲花山】独秀山【在南康县东南二十五里旧名鸡笼山宋苏轼爱其峯峦耸鋭改名下有龙湫】髙灵山【在南康县东南三十里与独秀山对峙周十余里山势巍峻蹑蹬而上为三天门相距各里许上有平嚋瀑布泉四注又东数里为腾龙山北出九牛驿抵玉潭山为往来通径】廪山【在南康县东南六十里龙村与信丰县接界上有石髙圆如廪又谷山在县东南七十里髙千余丈上有池相传出五色鲤即廪山之支峯也】龙山【在南康县西南四十里地名锅坑山髙三百五十丈横亘四十里接大庾县界】云主山【在南康县西南一百里亦接大庾县界形如飞骏俗名马山上有岩容数十人】石君山【在南康县西南一百五十里俗名董岭亦接大庾县界乐史太平寰宇记南康县有君山在泥水口三石形甚似人中者为君左曰夫人右曰女郎】丫髻山【在南康县东北一里两峯夹峙如双髻然山顶稍右有池不竭又东为鲤鱼山以形似名大江绕其前为县治水口】玉潭山【在南康县东北四十里滨江地名潭口下有潭水莹洁如玉】禽山【在南康县西北六十里俗曰防山髙三百余丈绵亘百里入上犹县界禽水出焉】资寿山【在上犹县东半里】九龙山【在上犹县西二十五里山有九峯】琴龙山【在上犹县西三十里地名琴冮下有龙潭】书山【在上犹县西八十里髙千余丈延亘十余里形如书柜一名太傅山以邑人卢光稠尝居山下后赠太傅故名相近又有焦龙山两峯对峙中防急湍下有龙潭】方山【在上犹县南二里形如防斗一名石台又名颁诘台与古县治相对又南山亦在县南二里髙挿云霄】大犹山【在上犹县北二十五里亦名犹石嶂耸防中峙羣山拱揖其旁后有月岩圆窍如月径数十尺又有龙池】西云山【在上犹县东南十五里旁有龙井】飞鳯山【在上犹县西北一里轩举如飞鳯其东有腾龙岭旧名归龙坑土人以为龙鳯二山皆县主山也】龟山【在崇义县西三十里产茶及水竹】大嶂山【在崇义县西五十里回环横亘如帘幙然延袤百里前临絶岸跨以石桥腰带水出此一名大嶂山】五指山【在崇义县西七十里亦名五指岭五峯相连尖秀如指又西有镬山西符水所出也】观音山【在崇义县南十里壁立峭絶】崇山【在崇义县北半里旧名旗山耸秀特立明王守仁改曰独秀峯后改名崇山】符水山【在崇义县西南三十里一名浮竹垇产竹小而轻又十里为天台山】傀垒山【在崇义县西南七十里数山髙低相连若傀垒故名有大明水出此】南源山【在崇义县西南九十里髙峻绵延周围约六十里接大庾县界明统志在府城西北七十里飞瀑百丈其下湫潭深不可测】聂都山【在崇义县西南九十里山海经聂都之山赣水出焉寰宇记在南康县西南二百二十五里即南溪源也山出石明统志在府城西南一百二十里相传昔有聂姓者开都以居民故名县志髙一百六十仭连亘四十里西接湖广界本属大庾县平政乡明正徳中割属崇义山之东有双岩一名石室洞门可二寻中平广容百人别有岩穴相去一二里玲珑相通有泉曰观音池】大庾岭【在大庾县南与广东南雄府分界一名台岭又名梅岭为五岭之一后汉书郡国志南野有台岭山呉録南野县有大庾山九岭峤以通广州太康地志岭路峻阻螺转而上逾九磴二里至顶下七里平行十里至平亭道元水经注南康县凉热山即大庾岭也五岭之最东故曰东峤山梁载言十道志江南名山曰大庾旧志初岭路峻阻唐开元四年张九龄开凿新径两壁峭立中途坦夷上多植梅因又名为梅岭五代以后驿路荒废宋嘉祐八年蔡挺提刑江西兄抗漕广东乃陶土为甓各甃其境仍复夹道植松以休行旅遂成车马之途又立闗于岭上植柱碣名梅闗以分江广之界明成化十五年郡守张弼病岭路狭隘复修新路始为寛平府志在府南二十五里岭东北为白猿洞洞北为梅闗闗侧为灵封寺俗名挂角寺今为张曲江祠祠左有霹泉一名卓锡泉东有嫦娥嶂北拱郡治如屏障然】双童岭【在大庾县南三十里即大庾之支陇旧名三将军岭三峯并秀】小梅岭【在大庾县西南二十五里大庾岭稍西北较大庾差平小相传唐开元以前入粤之路由此又名小梅闗】金星岭【在大庾县东一里水口旧名旗山横亘三里东北有尖峯屹立又庄彭岭在县东南十里亦名扁岭周二里许路通南雄】崌岭【在南康县东南五十里峭防髙险逾岭即信丰县界】红桃岭【在南康县西北八十里接崇义县界有水入江】羊岭【在南康县北一百六十余里东与莲花山并峙绵亘百余里下有泉石旋绕】小回岭【在上犹县北三十里与南康县接界】举岭【在上犹县西八十里髙防与书山竞秀】马迹岭【在上犹县西北五十五里石路多马迹故名又县北三十里有小梅岭相传为梅福居处亦谓之梅山又大雷岭在县北一百四十里】金鸡岭【在崇义县西北一百七十里】天柱峯【在大庾县东北五里髙耸防天】齐云峯【在上犹县西十五里势干云霄南濒江土人亦呼为嶂山又县西一百五十里有笔架峯县东二十五里有双秀峯东北五十里有白塔峯】月子冈【在大庾县东五里形如半月下有月子塘潴水常澄】铁冈【在大庾县北一里旧产铁有铁冶久废】青龙冈【在大庾县东北寰宇记在县东四十里有陈蕃子孙墓冈顶尝有青龙现故名县志在县东北三十里平地突起回环髙耸】桶冈【在崇义县西北二百余里与湖南郴州接界山深谷广纵横无际明正徳初为贼所据巡抚王守仁讨平之】天心岩【在南康县西北四十里平田中突起其中通厰可坐数千人】燕子岩【在崇义县西北一百二十里】茶嶂【在上犹县西四十里石壁峭峻】蜈蚣峡【在上犹县西四十里山势峻峭水色深黒亦名渔翁峡其前曰未洲俗以视水髙下可占米价故名】白面峪【在崇义县东北四十里】鼓楼【在上犹县东南二十三里与南康县接界亦名古梅防髙耸竒秀如楼阁状又县西南四十里有茶瓶与崇义县接界县北九十里有较车径路纡曲如较车然】欧公洞【在大庾县西十里山隈有石涧多菖蒲又罗汉洞在旧郁林镇西八里崖石如门中有石十八若罗汉然有清泉上有石梁长丈余危峻人不敢渡】巾子石【在南康县北二百余里髙百余丈横亘四十五里巅有岩可容五十余人中有瀑布泉石形逺望如巾故名】笋石【在崇义县西北一百五十里有二丈者髙一百丈小者差低俱崭然特立】章江【在府城南门外源出聂都山东流过府东又东经南康县南折东北入赣县界即古赣水亦即豫章水亦名南江又名横江横浦山海经赣水出聂都山东北流注于江汉书地理志豫章水出赣县西南北入大江水经注赣水出豫章南野县西北过赣县东注庾仲初谓大庾桥水地理志曰豫章水盖控引众流总成一川虽称谓有殊言归一水矣其水导流东北流迳南野县北又迳赣县东寰宇记章水源出大庾县界聂都山之沙溪洞如星宿海然扶良热等水流三十里入赣县郭与贡水合大庾县志章江源出聂都山之沙溪洞如星宿海然至府东六里有过步滩水势湍急巨石突起舟行至此极险舟中人必登岸步过故以名滩明成化十五年知府张弼凿平峻阻南康县志章江在县南一名芙蓉江相传唐时两岸多植芙蓉故名有浮石在县西三十里髙二十余丈当江流之冲水环其外舟行輙漂溺明宏治中里人呉登显凿石浚水道由石之南行者便之旧志宋苏轼诗浮石已就霜后水即此】上犹江【旧名益浆水源出湖南桂阳县东流迳崇义县北又东迳崇义县南亦名县前水又东至南康县东北界防章江寰宇记益浆水在南康县西五百九十里东流合西符水至南埜口合凉热水明统志县前水在上犹县治南源发自县西会北胜水横水礼信水料水梢水流绕县前下入南埜水旧志源出湖广桂阳县东四十里益浆镇相近有麟潭水牛皮龙水合流为益浆水东北流经崇义县北又东至上犹县西五十里曰琴江口合礼信水又东十里径蜈蚣峡有闗水至此合流至县东合犹水为上犹江】大沙河【在大庾县南十里源出大庾山东北流绕东山下合章江又小沙水在县西南二十五里源出岭下砦楼寨东流十里入大沙河又有深坑水在县南二十里源出梅岭北亦入大沙河】平政水【在大庾县西南五十里源出广东仁化县界长岭东流合凉热水又七十里入章江以经平政乡故名】大明水【在大庾县西六十里源出崇义县傀垒山下流至大明村口入章江】凉热水【在大庾县西一百三十里东流合平政水明统志水源一温一泠热水池围二丈余深尺余流四步合凉水东流　按寰宇记有凉热水出聂都山昔名豫水即此】孤桥水【在大庾县北一里源出北营泉窦南流入章江又县西城外有鼻吸河源出小溪由濠以达城中嵗久淤塞明知府张弼甞浚之】峒山水【在大庾县北十八里源出黄公坑南流过县北出云津桥入章江又和溪水在县东北三十里源出巘山樟槎水在县东五里源出章坑相近有五羊滩水源出月村大里水在县东十五里相近有灵岩水皆源出了山密水在县东三十里源出云山池江水在县东六十里源出南康县云主山湛口江水在县东南四十里源出留地坑皆流入章江】西流水【在南康县治东南旧名六秀水又名巽水有二源一出大头一出卢源坑二水合而西流绕县学前入章江】封侯水【在南康县西南寰宇记源出封侯山水浅不通船西南入凉热水县志在西南五十里源出布尾东流会九江水又至县东石门滩入章江】蕉溪水【在南康县西三十五里源出锅坑流至浮石入江苏轼诗蕉溪闲试雨前茶即此】南埜水【在南康县西北一名桃水源出红桃岭下流至南埜口合莲塘水入章江】禽水【在南康县西北源出禽山东流百五十里至南埜口入章江】河田水【在南康县西北一百四十里源出铅场分为二派东至县西北百二十里长龙里合流为至坪江又东至县东北十里为瑞阳江入章江】塘江水【在南康县北四十里源出丫髻岭及赣县蛤湖二水合流至县北塘江村曰塘江东折至县东北三十里三江口入章江】犹水【在上犹县东半里源出大犹山又县东三里有造水源出老寨背皆南流入益浆水县东南二十五里有感坑水源出凉伞蝀龙潭北流入益浆水】稍水【在上犹县南六里源出石溪稍口流八十里至南康县沙口入章江】料水【在上犹县西北三十里料村源出赖塘坑南流入益浆水】礼信水【在上犹县西北一百五十里源出礼信乡石溪东南至琴江口入益浆水】石门水【在上犹县北一百里源出百丈洞东南流入益浆水】九十九曲水【在上犹县东北四十里源出上坪西南流入益浆水回环九十九曲故名】西符水【在崇义县东南五十里源出县西镬山东南流合南源水又东入南康县界入章江亦谓之西扶水】义安水【在崇义县南六十里源出大庾县玉泉山流经县东南义安里故名下流入西符水】南源水【在崇义县西南五十里源出南源山东流北折合西符水曰符口】潜水【在崇义县西一百三十里源出嶂山洞流数里入坑寻复喷出故谓之潜土人谓之钻水下入益浆水】带围水【在崇义县城北即横水也源出大嶂山自县西绕城北会东溪水入益浆水又县东南四十里有桃水源出红桃岭东北流入益浆水】天池【在上犹县北三十里小梅岭南】湛泉【在大庾县东一里水南入江】涌水泉【在大庾县西南四十里明永乐中居民见四山云雾朦胧往视有泉涌出可溉田数十畆】温泉【在崇义县西二十里潆洄达于江渚】鱼目井【在大庾县治西有二井一在西门内一在城外鱼背冈俗以城形如鱼二井为鱼目】苏步井【在南康县治东苏步坊下有石底如盘开九孔泉自下涌出苏轼甞经此酌之故名】太阴井【在上犹县东南其水甘冽饮之可已瘴疠】
