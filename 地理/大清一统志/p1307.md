<!-- { "loadSidebar": true } -->
　　山川髙冠山【在江夏县治东隅一名髙观山一名蛇山即黄鹤山支阜东有凤凰窝西有乌龙池清风明月二井明初改筑郡治包入城内】黄鹄山【在江夏县治西隅一名黄鹤山西北二里有黄鹄矶水经注船官浦东即黄鹄山山下谓之黄鹄岸岸下有湾曰鹄湾南齐书州郡志黄鹄矶世传仙人子安乗黄鹤过此元和志黄鹤山在江夏县东九里曹学佺名胜志有费文祎洞在山隂亦传为驾黄鹤仙去者梁任昉记升仙事迹乃茍字淑玮与名胜志异府志黄鹤山自髙冠山西至于江其首隆然黄鹤楼枕焉又通城县南二十五里亦有黄鹤山】胭脂山【在江夏县治东北隅明统志其上色赤故名】洪山【在江夏县东十里旧名东山唐大观中改今名有洪山寺上有宋岳飞手植松明初伪汉将张必先引兵援武昌至洪山上遣常遇春乘其未集击败之又蒲圻县西四十里亦有洪山】磨儿山【在江夏县东十五里又东二十五里有黄屯山】石笔山【在江夏县东四十余里状似笔格横亘长湖】九峯山【在江夏县东五十里府志山环如城列峯九曰狮子鉢盂寳葢沙碧石门扬锣马驿丁管黄蘗】半面山【在江夏县东一百二十里周十四里余明统志山半面产木故名】梅亭山【在江夏县南五里明太祖征陈友谅尝驻跸其上】萧山【在江夏县南五里相传晋萧丹隠居处】夜泊山【在江夏县南四十里以骆禅师泊舟于此得名明太祖围武昌张必先以潭岳兵来援至夜婆山常遇春击败之即夜泊也】嵋梁山【在江夏县南五十里汤孙湖西南】六老山【在江夏县南五十里层峦耸翠如六老拱挕】锦绣山【在江夏县南七十里接武昌县界明统志山多桃李春时花如锦绣】鸡翅山【在江夏县南九十里里水经注江水又东迳鸡翅山北山东即土城浦也寰宇记昔有金鸡飞集此山】仙人山【在江夏县南九十里上有仙人迹】凤凰山【在江夏县北二里舆地纪胜吴黄龙元年夏口言凤凰见因以名山按嘉鱼县西北半里蒲圻县西三里咸寜县西三十里俱有鳯凰山】清平山【在江夏县东南五里清秀平衍】栎山【在江夏县东南十里山多芭栎】冶塘山【在江夏县东南三十里乐府志置冶塘之器　按乐史太平寰宇记晋宋之时依山置冶故名】金华山【在江夏县东南五十里寰宇记山土石红赤因名县志一名大观山山有鹿跑泉】景首山【在江夏县东南五十二里上广下削】八分山【舆地纪胜在江夏县东南六十里明统志有水分流如八字旁有八分湖八分院府志有洞曰白云洞内有龙土人以龙隠见卜年】江夏山【在江夏县东南六十里寰宇记有小山迤逦东入武昌界其山重叠本名峡山唐天寳六年改名】灵泉山【在江夏县东南六十里山有泉旱祈有应因名又通山县西南三十里亦有灵泉山】白头山【寰宇记在江夏县东南七十里上有四石俱白故名】大块山【在江夏县东南七十里明统志相传昔有李大块隠居山麓因名】灵山【在江夏县西南七十里一峯独耸相近有鼔楼山五峯秀出如楼又名五楼山】静山【在江夏县东南一百二十里舆地纪胜其山回耸有曲涧茂林可以栖息故以静名】金屏山【在江夏县西南七十里众山旋绕如屏】鸽子山【在江夏县西南七十里一名个字山山中水分如个字又名大觉山】惊矶山【在江夏县西南七十里寰宇记西南俯临大江下有石矶波涛迅急商旅惊骇故名】九鲤山【在江夏县东南十里白洋湖滨麓分九枝突出水面如鱼尾然】梁城山【在江夏县东北十六里梁武帝筑城屯军于此】烽火山【在江夏县东北四十里上有烽火城隋书地理志江夏有烽火山明统志梁末北齐清河王岳进军临江梁将侯瑱来逼江夏以伐齐尝屯兵于此举烽火相应故名】白浒山【在江夏县东北九十里一名白虎矶接武昌县界水经注江水东迳白虎矶北山下临江濵府志在武昌县西九十里半属江夏半属武昌】虎头矶【在武昌县东三里下瞰南湖又名鳯穴山吴黄龙初有凤凰集此】石门山【在武昌县东五里祝穆方舆胜览两名对峙如门唐武昌令马珦与元次山同游石刻存焉　按蒲圻县西二十八里咸寜县四十里崇阳县西五十里俱有石门山】仙堂山【在武昌县东十五里名仙堂山有仙人修炼堂基尚存黄石城在山下】凤山【在武昌县东十五里一名凤栖山接大冶县界寰宇记凤栖山在鄂州西北二百二十五里吴建兴中凤凰降此因名山有石鼔鸣则雨降　按通城县东五里亦有凤山】樊山【在武昌县西五里一名袁山一名来山一名西山一名夀昌山一名樊冈上有九曲岭水经注今武昌郡治城南有袁山即樊山也隋书地理武昌有樊山寰宇记樊山出紫石英志山东十步有冈冈下有寒溪苏轼樊山记樊山或曰燔山嵗旱燔之起龙致雨或曰樊氏居之不知孰是循山而南至寒溪寺上有曲山山顶即位坛九曲亭皆孙氏遗迹明统志山产银铜鐡】郎亭山【在武昌县西一名郎山舆地纪胜在樊山西路出退谷土俗编云郎山樊山相接而中防江上望如八字方舆胜览朱梁时朱友防凿山开道射以强弩遂防武昌即此县志山下有窊樽石唐元结有铭序】神人山【在武昌县西七十五里寰宇记歴代帝记云吴建衡二年有神人乗白鹿从此山出】莲花山【在武昌县南五里山若莲花浮水故名又大冶县西四十里亦有莲花山】葛山【在武昌县南五里相传葛洪炼丹处】三角山【在武昌县南一百三十里名胜志状如三角故名相传有白云山】灵溪山【在武昌县南一百五十里】虬山【在武昌县南一百五十里搜神后记山有龙穴居人每见神虬飞翔出入旱祷即雨后人筑塘其下曰虬塘】马迹山【在武昌县南一百八十里舆地纪胜石上有双马迹】武昌山【在武昌县南一百九十里方舆胜覧孙权都鄂欲以武而昌故名】清溪山【在武昌县南一百九十里髙八十丈周四十里涌溪源出焉】连洲山【在嘉鱼县东二十三里脉与前湖诸峯相连水涨则四围皆水水落则独峙如卓笔故名】鱼岳山【在嘉鱼县西半里一名江岛山水经注鱼岳山在大江中扬子洲南孤峙中洲隋唐地理志蒲圻有鱼岳山寰宇记鱼岳山去旧蒲圻县一百二十里明统志今去水已逺山在平地县志西面削壁髙耸崖洞奇险】白云山【在嘉鱼县南十里一名白面山山石皆白南宋初蕲阳贼刘忠据白面山韩世忠自豫章移师长沙因讨平之即此】秦钟山【在嘉鱼县南三十里名胜志世传秦时铸钟于此其下为太平湖】梅山【在嘉鱼县南五十里接蒲圻县界山多梅树故名下有洞又大冶县西四十五里亦有梅山】石头山【在嘉鱼县南八十里接蒲圻县界隋书地理志蒲圻有石头山】龙潭山【在嘉鱼县北二里山足有潭渊深不竭世传有龙潜焉】百疋山【在嘉鱼县北五里明统志山势绵延东西二十里如百疋练】隂山【在嘉鱼县东南其上产茶】牛头山【在嘉鱼县东南七里以形故名又蒲圻县北五十里亦有牛头山】湖山【在嘉鱼县西南三十里石色纯白】唐帽山【在嘉鱼县西南三十里树木葱蔚望之如帽】九陇山【在嘉鱼县西南四十里九陇　合又大崖山与九陇相峙悬崖峭削上有半眼泉兔儿泉号南嘉第一峯】蒲矶山【在嘉鱼县西南一名蒲圻山蒲圻县初置于此水经注陆水又东迳蒲矶山北按水经注蒲圻本在陆口之南与鸟林密迩葢即今之人所指以为赤壁者】西保山【在嘉鱼县东北二十里西湖上宋末有季氏保障乡间于此】蜀山【在嘉鱼县东北三十里相传蜀先主会吴拒曹驻跸于此】赤壁山【在嘉鱼县东北江濵水经注江水右迳赤壁山北昔周瑜与黄葢诈魏武大军所也明胡珪赤壁考苏子瞻适齐安时所逰乃黄州城外赤鼻矶当时误以为周郎赤壁耳东坡自书赤壁赋后云江汉之间指赤壁者三一在汉水之侧竟陵之东即今复州一在齐安县步下即今黄州一在江夏西南二百里许今属汉阳县按三国志操自江陵西下备与瑜等由夏口往而逆贼则赤壁非竟陵之东与齐安之步下矣又赤壁初战操军不利引次江北则当在江南亦不应在江北犹赖水经能正譌也　按水经注赤壁山在百人山南应在嘉鱼县东北与江夏接界处上去乌林且二百里自元和志以赤壁与乌林相对新志遂以为在今县西南葢误以古蒲矶山为赤壁矣又按江夏县东南七十里亦有赤壁山一名赤矶一名赤圻非周瑜破曹操处也】叠秀山【在蒲圻县治南屈曲而西为梅隠冈金台冈廻龙冈云盘冈逾城循河而止又金叠山在县治西南脉自金紫凤凰两山层叠而来为万峯之会】马鞍山【在蒲圻县治西又兴国州东五十里亦有马鞍山】丰财山【在蒲圻县东二里形如覆釡上有天池下有荆竹坡洞虚敞可容数千人其隂有迓鼓洞初入古道蹭蹬歴三闗始空濶中有石牀石鼓西麓有石突起于东洲曰萧堆】灵应山【在蒲圻县东三里岧嶤东峙与丰财山相应又蒲圻县西三十里有灵应山】幽兰山【在蒲圻县东二十里上有石泉】木兰山【在蒲圻县东二十五里怪石层叠古木参差】黄葛山【在蒲圻县东三十五里上有黄柘湖盈涸无定又东三十里有青龙山县志葛洪遍游名山至蒲圻了髻山距山十余里复有山对峙因栖其上昔有黄真人居此人遂称为黄山上有剑池丹灶其水清冽饮之能愈宿疾复因朝者络绎遂塞井平灶去空山日暝却时闻棋声或即此山】髙岭山【在蒲圻县西一里相近为王家山】茅山【在蒲圻县西十里其隂为风潭为亭正岭其右为牛鞍石为官田为车埠】独山【在蒲圻县西十二里其隂为横冈为萧桥】偏髻山【在蒲圻县西十五里上有玉箫诸峯下为斗门畈】黄茅山【在蒲圻县西二十五里其阳有黄泥洞其隂有龙泉又咸寜县南三十里亦有黄茅山上有腴田可耕】狮子山【在蒲圻县西五十五里耸峭嵚崎壁立河岸】蒲首山【在蒲圻县西四十里明祭酒魏观读书处】南山【在蒲圻县南十里一名大壶坪顶平方前一峯突起谓之石榴尖其阳为回龙潭其隂为天马峯峯下为楂林畈】金狮山【在蒲圻县南十里其南为紫金泉为沙田畈】荆泉山【在蒲圻县南十二里其下为金泉洞泉在洞旁又南八里有玉岩山】雪峯山【在蒲圻县南二十里有雪峯寺唐咸通二年建】了髻山【在蒲圻县南二十里双峯如髻其隂为土桥畈王子畈】白石山【在蒲圻县南二十五里明统志距山里许有白石泉出岩中流下为白石港】吴城山【在蒲圻县南四十里孙权尝筑城其下遗趾尚存】龙翔山【在蒲圻县北一里上有洼樽石刻熙寜癸丑上己等字又北五里有望髙山】茗山【在蒲圻县北十五里产茗为嘉鱼蒲圻县通冲又大冶县西五十里亦有茗山有泉宜瀹茗】黄岐山【在蒲圻县北二十五里左有明山洞其隂为石口为毕家河】擂鼓尖山【在藩圻县北二十五里前有池曰马王塘下有溪曰马家陂】五洪山【在蒲圻县西南十里下有温泉沸如汤曰汤塘又有寒泉曰冷塘】白鹿山【在蒲圻县西南三十里其阳有荆原荆港出焉其隂为石家畈】行将山【在蒲圻县东北七里下有洞隂晦时尝闻钲鼓声】洪口山【在蒲圻县东北三十五里两山对峙洪沟中贯即为□水所经】神山【在蒲圻县东北四十里蜿蜒如蛇盘踞其上】竹山【在蒲圻县西北二十五里一名西泉山山多产竹有洞名竹山洞】范包山【在蒲圻县西北五十里盘石湖西西北临黄冈西临大罗湖南临黄葢湖其东南相连者为月塘山】东髙山【在咸寜县东一里为邑之镇又东二里为大野山】浮山【在咸寜县东八里卓立塘中若浮故名一名湖山】辋山【在咸寜县东四十里一名车辋山寰宇记在江夏县东南一百七十三里山形圆曲有如车辋】大墓山【在咸寜县东七十里接兴国州界世传唐李靖母墓在此上有三十六峯峯下灵泉祷雨有应】牛鼻山【在咸寜县东寰宇记在永安县东八十里有潭深百丈四面青罗緑竹可观山形似牛鼻王存九域志鱼县有牛鼻潭】钴鉧山【在咸寜县西四里一名熨斗山俗名风火斗寰宇记在江夏县南一百七十里山形如钴鉧　按今属咸寜县】金灯山【在咸寜县南一里一名金山】石屋山【在咸寜县南二十里崖石深敞如屋】潜山【在咸寜县南三十里上有葛仙崖明统志形如展旗上有坛旧传葛洪炼丹处宋冯京未第时筑室山间读书有潜山碑及唐侯碑记】禅台山【在咸寜县南三十里山形峭直相近有横山又南五里有常轮山】斧头山【在咸寜县北三十里其状类斧】相山【在咸寜县东南半里明统志宋冯京尝读书其上故名】洪崖山【在咸寜县东南相传为洪崖先生炼丹处一名挂榜山】金鸡山【在咸寜县东南五十里髙数十丈顶有巨石有窟如盌水常不涸饮之愈疾】金龙尖山【在咸寜县东南五十里有金龙洞】钟台山【在咸寜县东南六十里一名泰山一名钟山一名桃花尖山水经注其源出泰山裴子野宋畧永嘉元年钟山洪水有钟自山流出因名寰宇记钟台山在永安县东南一百里上有桃花洞即李邕读书处石室见存顶有石台台有石钟或时自鸣又兴国州南五十里亦有桃花尖山舆地纪胜上有泉甚甘洁里人用以造茶号曰桃花絶品】铜鼓尖山【在咸寜县东南六十里下有张口泉一名廖家泉】白望山【在咸寜县东南八十里】鹳巢山【在咸寜县西南形如鹳形】碧泉山【在咸寜县东北有龙池四时不涸】金城山【在咸寜县西北寰宇记金城山在江夏县东南二百三里下有里村在金口水南村人堰水成塘以此为名　按今属咸寜县又崇阳县东十五里亦有金城山宋黄庭坚读书其上墨池尚存】白羊山【在崇阳县东四十五里接通山县界明统志晋永昌中有三人乗白羊入此山故名】雨山【在崇阳县东四十五里接通山县界五峯笋立绵亘数十里上有观音崖有泉如乳祷雨輙应一名乳山】灵女山【在崇阳县东四十五里雨山之南接通山县界上有古城俗呼为女城】岩头山【在崇阳县西五十里舆地纪胜周百余里有罗汉寳陀二岩俱极幽胜】八斗山【在崇阳县西六十里接通城县界一名茶坑山】鐡柱山【在崇阳县西七十里接通城县界】台山【在崇阳县西七十里有卓锡龙霖二泉祷雨投楮于泉沈则雨浮则否】篛姑山【在崇阳县西七十里路通临湘商贾通衢】龙窖山【在崇阳县西七十里接通城及湖南岳州府临湘县界相近有三台山与桃花山】天灵山【在崇阳县南十五里祷雨多应】铜钟山【在崇阳县南二十里旁有洞穴相传昔山岭寺钟为龙所摄入此】金匮山【在崇阳县南三十五里山有洞髙数十丈洞外有数池又南五里有河山】弩牙山【在崇阳县南一名楂枒山又名弩牙山寰宇记在县南四十里有吴城港水绕其下其岩势如弩牙】大湖山【在崇阳县南八十里上有五峯蒹葭丛生朝岚暮霭不见其顶】大集山【在崇阳县北五里脉自龙窖山来歴方山岩头东至此山有桃花洞前有芦渚泉】葛仙山【在崇阳县北二十五里元和志在唐年县北六十里舆地纪胜葛仙坛在县东北葛仙山上坛西有清泉嵗旱环数百里人乞杯勺以去则隂雨随之】壶头山【在崇阳县北二十五里元和志在唐年县东北六十里寰宇记壶头山幽谷深邃下有溪名桃花洞水名壶头滩三里皆石石拥流水才通小舟水泛涨方可济行旅惮之如甖壶之口故名县志两岩夹峙一流出为隽阳水口　按寰宇记以为即马援卒处非也援征五溪卒于壶头在沅陵去此千里而遥】旗山【在崇阳县东南六十里一名北山】葵山【在崇阳县东南七十里其南有居北山】顿旗山【在崇阳县西南三十里其并峙者有圣人山】茱萸山【在崇阳县西南五十里明统志唐存制禅师居此以其多蛇虺毒物植茱萸辟之故名】龙泉山【在崇阳县西南六十里舆地纪胜周二百里山有洞如人居室可容千百众有石渠泉流清驶号鲁溪岩常时草木狼籍遇旱有祷则地无纎芥若有迅扫者明统志山前产茶味甚甘美号龙泉茶】鸡鸣山【在崇阳县西南九十里接通城县界有古道嵗久堙废明嘉靖中修复】龙头山【在崇阳县东北十里陆水中有石如龙形】乌土山【在崇阳县东北二十里有洞可容千人后汉末有包姓者立砦于此避黄巾之乱今洞中碓磨尚存】东泉山【在崇阳县东北四十五里山有龙严龙洞县志髙广约百余里有泉二溉田甚广一入本县界一入蒲圻县界】破冈山【在崇阳县西北五里宋张咏凿山引水灌田处】灌溪山【在崇阳县西北十五里有沤麻池劈箭桥】白泉山【在崇阳县西北三十里泉流不竭亦张咏引水灌田处后屡修治至今为利】方山【在崇阳县西北四十里西方坦平岩壑幽邃北跨临湘蒲圻二县界】石龙山【在崇阳县西北五十里相近有金山】团山【在通城县东门外上有东山阁又东二十五里有汤管山】七里山【在通城县东三十里里邑人廖忠防元跃马处】宝葢山【在通城县东五十里下有百丈泉】遥广山【在通城县西十里相近有月半山】梧桐山【在通城县西十五里相传有鳯栖此】梅林山【在通城县西二十五里又西五里有虎岩山又西十里有白云山】九岭山【在通城县南半里寰宇记九岭山在崇阳县西南二百里九山连接】锡山【在通城县南五十旧产银曰银山后又产锡今俱无】夀隆山【在通城县南三十里又南七里有龙洞山】云溪山【在通城县南四十里寰宇记在崇阳县西二百二十里山甚峭防中有清流界道如帯】相师山【在通城县南四十里】黄龙山【在通城县南四十里顶有湫中有黄鱼二能致雨相近有张师山】铁束山【在通城县北十里接崇阳县界】蜜岩山【在通城县东南二十里蜂多酿蜜岩下又东南二十五里名大磐山】幕阜山【在通城县东南五十里东接江西南昌府寜州南接湖南岳州府平江县舆地纪胜山周五百里跨三县有一水四出东南入湘西入洞庭北入巂呉太史慈拒刘表从子磐于此置营幕故名】白面山【在通城县西南四十五里山多白石南唐保大中尝徙县治于山下宋平江南従复还旧治】云葢山【在通城县东北二十五里时有云气如葢】鸡笼山【在兴国州东五十里舆地纪胜山巅有金鸡隠伏遇夜晦暝其光往来出没州志相近有马鞍诸峯瞰江髙千仭望西塞屹若重闗诸山皆逆挽长江抱绕郡治内包重湖濶二百里相传伍子胥曽驻兵于此今遗址尚存　按通城县南二十五里亦有鸡笼山】大坡山【在兴国州东五十里明统志旁有石楼崭然出众山上里人于此制茶名坡山鳯髓州志东坡谪黄州过此有埽壁歌刻于石】石城山【在兴国州东六十里世传南唐屯兵于此北有西南两营】黄姑山【在兴国州西二里旧有银场】石榴山【在兴国州西五十里一名百福山相近有粟湾山】三教山【在兴国州西七十里下有龙泉旱祷即应】白阆山【在兴国州西三教山东有瑞桧泉庆云泉】箕山【有二大箕山在兴国州西八十里小箕山在兴国州七十里中夹两大溪聚诸水歴羣陇尽天津湖尾】石鼓山【在兴国州西八十五里元和志在永兴县西六十里上有三石鼓鼔鸣即雨】龙角山【在兴国州西九十里接大冶县界舆地纪胜两峯相对本名龙耳山唐天寳四年改名】天尊山【在兴国州西一百十里山至髙周四十余里】印山【在兴国州南十里一名月山武昌记阳新县月山髙二十丈有石彷佛如印】钟山【在兴国州南八十里寰宇记钟繇墨池在永兴县西南一百七十里世传钟繇临池学书池水尽黑今其地名钟山】阖闾山【在兴国州南九十里马端临文献通考永兴有阖闾山明统志世传伍子胥屯兵于此史记阖闾九年子胥伐楚是也今有阖闾城】太平山【在兴国州南一百九十里接冮西南昌府武寜县界与九宫山相连相近者有牵牛岭迤西有后脑山】大银山【在兴国州北十五里元时于　此采银相近有小银山盘龙山】钟成山【在兴国州东南十里相传晋钟离嘉飞升处上有钟成观】顔子山【在兴国州东南三十里三峯相连状如笔架】坡山【在兴国州东南八十里本名碧云山因东坡谪黄州游此遂以改名】菁山【在兴国州西南八十里一名望夫山武昌记昔有妇人送夫出征至此化为石双履之迹犹存舆地纪胜上有望夫石石上产芜菁】孟嘉山【在兴国州西南一百十里寰宇记上有孟嘉宅】白崖山【在兴国州西南一百二十里与乌崖相对石色鲜皑顶上有石盆水不竭名浴泉又西南三十里有南郷山】黄土山【在兴国州西南一百七十里东接江西九江府武寜县界南接江西南昌府寜州县界西接通山县界】五龙山【在兴国州西北八十里隋书地理志永兴有五龙山舆地纪胜山有五峯状如龙州志下有逆龙泉浊水出即雨】西门山【在永兴县北三十里舆地纪胜上有石台平如掌名曰仙女台州志一名犀牛山】荆山【在兴国州北五十里　按舆地纪胜以为卞和得璞之所非是卞和荆山遗迹在南漳县】角山【在兴国州北七十里武昌记天欲雨则有声如吹角】青龙山【在大冶县东一里蜿蜒入湖内水涨时烟波环绕为县之胜】章山【在大冶县东二十五里名胜志自马隘延连至道士洑皆名章山】磊山【在大冶县东三十里湋源湖中相近有白额山上有神游洞】山【在大冶县东四十里磁湖之右俗名石灰山舆地纪胜山有石窝名醉吟窝】吉祥山【在大冶县东四十里相传杨行密微时隠此】西塞山【在大冶县东九十里一名道士洑矶卢江表传刘勲闻孙防等已克乃投西塞水经注黄石山连迳江侧东山偏髙谓之西塞东对黄公九所谓九圻者也两山之间为阙塞元和志在武昌县东八十里竦峭临江寰宇记西塞山髙一百丈名胜志西塞山周三十七里】回山【在大冶县东九十里明统志在西塞山之右上有飞云三洞上洞出云中洞出水下洞出风为唐元结读书之所县志上有百丈泉锦云幄滴乳岩】慈云山【在大冶县西一里又西四里有铜緑山】青山【在大冶县西十里旧设有山以此名】灵峰山【在大冶县西二十里一名曼倩山俗传东方朔之子隠此下有妙子洞洞左有雷公尖右有大禹穴有泉流注十余里可灌田一顷又西十里有鹤泊山】梅山【在大冶县西三十里三峯秀丽最多梅树】西山【在大冶县西三十五里一名西野山又名龙居山相近有香炉山舆地纪胜西山在县西三十里有白水台嵗旱望台间有云气必雨】沼山【在大冶县西五十里舆地纪胜絶顶有覆盆山狮子石崖下有沼清澈可鉴】鹿头山【在大冶县南七里山脊有水南北分流】将军岭山【在大冶县北半里宋谢千牛将军庙在焉故名又北二十五里有长乐山】东方山【在大冶县北三十里名峯山上有十二面四望如一明统志有石刻云东方朔故隠按此非也乃智印禅师道塲在武昌东界故曰东方旧志山为县北诸山之冠山西北即武昌也】铁山【在大冶县北六十里唐宋时于此置炉炼炼金铁有金鐡山砦】白雉山【在大冶县北六十里一名白纻山隋书地理志武昌有白纻山寰宇记白纻山髙一百二十五丈其山有芙蓉峰前有狮子岭后有金鸡石南出铜铆自晋宋梁陈以来置炉烹炼舆地纪胜山在武昌县南五十里大冶县界顶有龙泉】牛马隘山【在大冶县北长乐山东十里险阨难行故名今名牛角山】五卦山【在大冶县北六十里上有龙蟠石仙人牀】天台山【在大冶县西南三十里又西南十里有天堂山】果城山【在大冶县西南五十里四山围绕如城左为屏风夹山黄茅尖山山极峻削登涉甚艰右为三峯山三峯特秀髙出众山】黄荆山【在大冶县东北四十里一名白塔崖髙八十余丈产仙人韭】虎塘山【在大冶县东北五十里世传虎碾成塘故名】磁湖山【在大冶县东北五十里磁湖濵多产磁石】雷山【在大冶县西北四十里中裂如劈相传雷所击也】宫台山【在大冶县西北四十里接武昌县界】石航山【在通山县东二里以形似名山势自下流绵亘数十里而上壁立水口】沈水山【在通山县东三十里名胜志沈水山岩谷深防人迹罕及中有仙人坛上有大龙塘号仰天湖志上有仰龙塘号仰天湖旁有仙坪】白鹤【山在通山县西半里东对石航山其形类鹤】白羊山【在通山县西三十里】翠屏山【在通山县南半里上有贺仙崖髙五丈通明如屋舆地广记上有石城三面有石壁本名石城山唐天宝中改名名胜志翠屏亭尘外亭俱在山上有东西二泉】石壁山【在通山县南五十里冈连沉水盘踞崔嵬东西临湖壁立百丈】大城山【在通山县南六十里舆地纪胜后汉张平子隠此县志上有四石门壁立若城郭中平衍广数十亩】九宫山【在通城县南八十里舆地纪胜其山髙峰九层故名县志路由太平山万竹山盘折而上至壶天亭前有三峯山拨云峯东有赤松洞龙鬭岩西有白龙潭上有龙井水可疗疾西南有水口亭是为喷雪岩瀑布数百丈触石飞散如雪旁有雷公洞伏虎岩天尊岩寳陀山眠云石试剑石后有骆驼岭怪松坡靑猿洞　本朝顺治初流贼李自成兵败过此为县人击死】黄鹰山【在通山县西南四十里接崇阳县界】罗阜山【在通城县西北城在山麓上有一峯秀出名罗峯尖】万松岭【在武昌县西五里樊山下一名九曲岭一名万松山名胜志山在樊山北临江松隂夹路特为幽邃苏子瞻同弟子由尝憇于此其诗注云路有直入寒溪不过武昌者山下之防径也建炎后邑人伐为栋宇遂】羊子岭【在蒲圻县南十五里舆地纪胜岭势耸防有桃花泉穿石飞流】长□岭【在蒲圻县西四十五里山口有大壶岭小壶岭】长岭【在咸寜县东二十五里官埠港发源于此】浚水岭【在咸寜县东南五十里接通山县界】莲河岭【在咸寜县接崇阳县界】回头岭【在崇阳县东二十五里道出通山县】梅岭【在崇阳县西南五十里有大小二岭为南达寜州之间道二岭中防处有亭以憇行人】城岭【在崇阳县北二十里周围如城曲径上田田庐烟井宛若画图】鸡鸣岭【在通城县东四十五里接崇阳县界】南楼岭【在通城县东南四十里接江西南昌府寜州界】元鸟岭【在通城县南四十里接湖南岳州府平江县界】大岐岭【在通城县东北三十五里接崇阳县界】石鼓岭【在大冶县西南十里一名马叫山有石鼔时或响震】黄虾蟆岭【在通城县东一里髙数十丈结一石虾蟆悬立峭壁俯视溪水】朦胧岭【在通城县东南三十里路极险峻为江西武寜必经之地上有朦胧塔明成化中建】新开岭【在通山县北四里明宣化间凿岭通道为兴国州必经之路】青峯【在蒲圻县南二十里卓立直上势侵云汉】罗峯【在蒲圻县南二十里接崇阳县界】金紫峯【在蒲圻县南三十里峻耸入云髙出本县诸峯】雷峯【在蒲圻县西南二十里奇胜险絶】南冈【在武昌县东南湖上舆地纪胜晋太寜二年王敦收郭璞于南冈即此】吴王冈【在武昌县西七十五里相传吴王孙权驻跸处】白岩【在蒲圻县南十二里奇峯崒嵂如瀑布倒垂又兴国州西八十里亦有白岩】凌岩【在蒲圻县西三里即凤凰山西麓骨立崭削中有平地数十亩旁皆峯峦拱秀最为幽胜有白龙池朝冠石普陀岩诸景】龙头岩【在崇阳县东十五里名胜志石类龙首卧于洞门击之声闻百步北有流泉萦回三十里可资灌溉】僊师岩【在崇阳县东三十里石屋邃敞中通往来下有龙湫寒泉穿石窦出注为水陂】韮菜岩【在崇阳县东四十里壁立如屏壁上有洞出泉】紫岩【在崇阳县东四十里泉出其下溉田数百亩】青山岩【在崇阳县西二十五里下有龙潭】雷岩【在崇阳县南七十里洞口颇狭中容百人人迹罕到有泉可资灌溉】宝陀岩【在崇阳县西六十里宋建炎中丞相李纲勒铭其上有龟纹竹频伽鸟】许僊岩【在崇阳县西北三十里相传旌阳许逊追蛟过此有龙洞插剑池】观音岩【在通山县南四十里明统志宋绍兴间居民万俊见云气盘结异常寻其源见一洞窈然广十余丈有石磐石榻石盏石果内有一石观音像旁有人物森列奇怪邑宰朱朝为记其上】凤楼岩【在兴国州西百里岩穴深半里有石宝葢石钟鼓石龙之属】防仙岩【在通山县西南半里中有石钟鼓扣之有声】挂榜岩【在武昌县南一百三十里宋孟宗政墓前山白石峻峭如挂榜然】吴造岘【在武昌县西一里樊山下一名吴王岘水经注孙权与羣臣泛舟江津至岸而败因凿樊山为路以上人即名其处为吴造岘在樊口上一里】青山矶【在江夏县东北二十五里濵大江宋史地理志黄陂端平三里寓治青山矶元史世祖纪中统二年鄂州青山矶浒黄洲所招新民迁至江北者设官领之又至元十一年阿珠率万户等四翼军对青山矶泊　阿珠旧作阿术今译改】龙牀矶【在江夏县南四十里壁立江津嶙峋峭厉状貌特奇相传下有龙潭故名】五矶【在武昌县东水经注江夏东迳五矶北有五山沿次江隂故名】安乐矶【在武昌县东三十里水经注江右岸有厌里口安乐浦从此至武昌诸屯相接枕帯长江】上碛矶【在武昌县西水经注江水东迳上碛北名山也仲雍谓之大小竹碛县志在碛矶湖口以石碛横截湍流故名】黄子矶【在武昌县西三十里舆地纪胜与罗州相接世传黄巢置砦于此】白鹿矶【在武昌县西九十二里神人山下与黄州新生矶相对为江濵险要处】黄石矶【在大冶县东北三十里一名黄石山下有黄石港水经江之右岸有黄石山注即黄石矶一名石茨圻】金牛堆【在武昌县南一百二十里金牛镇一名金牛冈武昌记凤阙南十里有金牛冈相传有金牛出此冈今半圮坑深数丈牛迹尚存】箬谷【在武昌县西寒溪山多箬竹故名】退谷【在武昌县西樊山郎亭二山之间唐元结游此孟士源命之曰退谷结作退谷铭招士源同隠焉】金鸡坪【在蒲圻县东二十五里其阳为渡头其隂为石子冈】吕公洞【在江夏县西明统志在石镜亭下黄鹄矶上初无洞穴隠然如门叩之有声世传吕洞宾尝题诗其上　按武昌城下亦有吕公洞】仙人洞【在蒲圻县东三十里唐道士刘元靖遗迹】上洞【在蒲圻县南五十里舆地纪胜诸峯攒立有泉出半山石罅间下注成溪】荆泉洞【在蒲圻县西南十二里明统志中有石台又有石田沟塍悉具居民嵗视其燥湿以占凶穰自洞门入行可百步别有门甚狭父老云尝有好事者裹粮而入信步趋出则在崇阳县之葛藤坪相拒百余里】羊楼洞【在蒲圻县西南六十里东有石人泉西有莲花洞】竹山洞【在蒲圻县西北名胜志洞口阔五六尺有潭水旁皆石】穿山洞【在蒲圻县北二十里洞横山腹髙数十丈石室朗然前后见日月】青云洞【在蒲圻县北二十五里洞在山腰中架楼阁可登眺】石洞【在咸寜县东南一名石燕洞明统志在黄茅山下洞口甚狭既入辄寛平有石如龙水吐龙口祷雨得石者多验】九龙洞【在咸寜县南三十五里常轮山下旧名寓仙洞有滴乳泉下有石盘承之寒气袭人盛暑如冬旱祷有应】蒋师洞【在咸寜县西南四十余里洞门凹折入数十步豁然宏敞一水内流窅不可测其上为黑山砦】山崖洞【在咸寜县西深窅莫穷嵗旱祈雨有应】斗洞【在崇阳县西四十里多白石可为碑】蘘河洞【在通城县东五十里】白雀洞【在兴国州东明吴国伦有游白雀洞记】荆桥洞【在兴国州南五十里粟湾山有玉田雷山诸景】石屋洞【在兴国州南五十里舆地纪胜形如石屋髙数十丈峭壁崔嵬寻流入洞二里许有石观音像】凤栖洞【在兴国州西一百里一名小寳陀山名胜志岩穴深半里旧传赵居士纸衣僧并隠此】凤山洞【在兴国州东北八十里南唐屯兵于此依山筑城今山顶遗堞尚存】大泉洞【在大冶县东四十里舆地纪胜二洞相对东洞有仙人卧石石田三十六亩有石稻西洞有樵人常见龙鳞于石间】玕洞【在大冶县东九十里囬山上一名飞云洞名胜志琦玕洞在西塞山之侧元结自号琦玕子本此】猴儿山洞【在大冶县东路通江西九江府瑞昌县洞宏敞修道者多居之】朝真洞【在通山县东舆地纪胜泉上有岩容数十人可攀援而上】大贤洞【在通山县西南三十里舆地纪胜介于泉台翠屏二山间】八角石【在武昌县治南街中石分如八卦】仙人石【在武昌县南一百二十里石形岝防有古栢盘根于上世传仙人密悟真以簪髻栢枝戏种而成】试剑石【在武昌县南樊山下明统志其石中防相传吴王试剑于此】蟠龙石【在武昌县东北江上寰宇记蟠龙石周廽七十余丈冬出夏没曽有龙蟠于此】节渡石【在武昌县东水经注江中有节渡石三段广百步髙六尺是西阳武昌界分江于斯石也】顾县石【在蒲圻县东北蒲圻河中回瞰上流】大江【自湖南岳州府临湘县东流入嘉鱼县与安陆府沔阳府分界自嘉鱼县东流入江夏县防汉水与汉阳府汉阳黄陂二县分界自江夏县东南流入武昌县与黄州府黄冈县分界又东南流入兴国州与黄州府蕲水县及蕲州分界又东南流入兴国州与蕲州分界又东流入江西九江府瑞昌县界水经注江水又东得蒲矶口又迳鱼岳山北江中有沙阳洲右岸有雍口亦谓之流口又东得聂口迳赤壁山北又东涂水注之又东北至江夏沙羡县西北沔水从北来注之又东得二夏浦又东有李姥浦又东迳白虎矶北又东防赤溪夏浦二口又东迳具矶北有秋口又东得黎矶北又东迳上碛北有凤鸣戍又东迳鄂县北得樊口又东得次浦又东迳五矶北又东有厌里口安乐浦又东歴孟家防有黄石山又东得常口浦浦东有苇山又东迳虾蟆山北而东防海口水东合臧口江浦又东过下雉县北又东富水注之旧志大江自临湘县清江口入嘉鱼县境经石头口陆溪口嘉鱼口至嘉鱼县城九十里过城歴上下二簰洲至上沙洑接下沙洑入江夏县界稍北至金口歴白沙洲鮎鱼口凡九十里歴黄鹄矶下又西北过府城防汉水歴青山至白浒山九十里至武昌县界迳芦洲碛矶至樊口凡九十里扺武昌县城过城迳五丈口土脑嘴又七十五里至大冶县界大冶县志大江自武昌界五十里至黄口港经道士洑又七十五里至湋源口流入兴国州兴国州志大江迳黄颡口又东南迳富池口东入江西九江府瑞昌县界】涂水【源出咸寜县东南钟台山曰咸河又名西河北流至县南金灯山下名淦川又合官埠赤港二水又西北入江夏县界滙为斧头湖北流至金口入江水经注涂水出江州武昌郡武昌县泰山西北流注子江明统志一名金水西又西北流注于江明统志一名金水入江夏县谓之涂口亦名金口咸寜县志其源有二一出浚水岭西北流过洪崖山名苹花溪一出钟台山之桃花泉北流于苹花溪合】陆水【一名隽水源出通城县上乡东北流绕城西经县治北合秀水又东北经柘桥入崇阳县界名崇阳河至县西村防桃溪又绕城东防大东港径壶头及崇阳洪入蒲圻县界名蒲圻河自县东南洪下滩西北流至县城东防荆港绕城东过浮桥又西北流入嘉鱼县界至县西南七十里至陆溪口入江水经注陆水出下隽县西三山溪东迳陆城北又东迳下隽县南又屈而西北流又迳其县北又入蒲圻县北又迳蒲圻山北入大江谓之刀环口旧志崇阳县东有吴城港白石港县西有白泉河龙坊河县南有髙视河太原河东北有龙头河西北有仙岩河俱防崇阳港以入隽水　按明统志以陆水出岳州府巴陵县考之舆圗非是】东水【在咸寜县东有二源一出县东南石坑东北流迳石门山入武昌县界一出石门山隂北流过金鸡山亦入武昌县界合流水樊港】白泉水【在崇阳东源出县西北流神峯东南流至于县东乃入陆水】秀水【在通城县南源出县南三十五里老龙潭迳朝宗桥过县东而北入陆水】富水【源出通山县东流至兴国州东富口入江今名长河水经注富水出阳新县之青盆山西北流迳阳新县又西北迳下雉县水之左右公私裂溉咸沃壤旧吴屯所在也旧志长河有二源俱出通山县界南源为宝石河源出九宫山流迳州西界首浦名慈口港北源即通羊港由州西北一百三十里鸡口港入境俱东流入阳辛渡合流名阳辛河曲折东流绕州城南纳境内诸湖水凡二百二十五里出富池口入江州境水最多皆滙于此】新溪河【在蒲圻县西南四十里古名大蟠水今名新店河亦称新店湖元和志蒲圻县大嶓水西北流入江县志发源港口望湘桥及龙桥诸泉折而西入马蹄湖由黄葢湖出石头口入江】东湖【在江夏县东四里舆地纪胜上有东园为近城登览之胜】梁子湖【在江夏县东八十里分属武昌大冶二县春深冬涸由武昌县樊口入江】明月湖【在江夏县南二里湖中有郭公隄宋都统郭果筑】斧头湖【在江夏县南一百二十里防嘉鱼咸寜诸县水至金口入江】南湖【在江夏县南舆地纪胜在望山门外东南四里旧名赤栏湖外与江通长隄为限长衘贯其中四旁居民蚁附】清寜湖【在江夏县西南十五里东北通黄家湖又东南通孙家湖又东通赛湖赛湖滙诸湖之水折而西北流俗呼为里河出鮎鱼口入江】鲁湖【在江夏县西南八十五里南通斧头湖】余家湖【在江夏县东北二十五里其南为郭郑湖下流入江】白洋湖【在江夏县东北十五里一名白杨湖西北流迳青山矶北入江曰白杨浦】败桥湖【在武昌县东十二里寰宇记秋夏水深丈余春冬即涸昔吴主于此造桥游猎其后桥败因以为名县志湖濵有棠棣径枫香径葢苑囿地也】车湖【在武昌县东二十里一名东湖由五丈口入江一名车武湖相传晋车允尝居此】西洼湖【在武昌县东三十里由五丈口入江】五丈湖【在武昌县南半里一名洋漫湖一名洋澜湖连车湖西防两湖之水出大江寰宇记五丈湖在武昌县东有长湖通江南冬即干涸陶侃作塘以遏水于是水不竭因取琅琊摄湖鱼菱置湖内其菱异于他处有鲫鱼长三尺永嘉初頽破太守褚嶲之重修复舆地纪胜五丈湖旧曰南湖臧质逃入南湖以荷自蔽即此】浮石湖【在武昌县南一百二十里一名浮瓢渚寰宇记浮石湖春冬干涸中有石独立周廻二十步形状极下水涨不没县志涌溪源出清溪山合众流北出迳虬山下为涌溪南滙为浮石湖流合金牛港】马饮浆湖【在武昌县西南一百里又西南五十里为乌翎湖】大草湖【在武昌县西南一百四十里方园有数里产鱼菱芦葺】蚌舟湖【在武昌县西九十里又碛矶湖在西北五十里炭门湖在县西南七十里俱有菱茨鱼蒲之利】杯湖【在武昌县西樊山郎亭之间方约一二里唐元结作杯湖铭招孟士源隠此】岳公湖【在嘉鱼县东名胜志宋时岳武穆驻节有岳公楼在其上】太平湖【在嘉鱼县南三十里方舆胜览顷嵗中涸夜有光怪掘之得古铜钟秦少游为吊鏄钟文即此县志太平湖相接者有长湖杨汉湖等二十处皆滙流而北至嘉鱼口入江】湖【在嘉鱼县西南三十里由陆口入江】黄葢湖【在嘉鱼县西南八十里分属蒲圻县及湖南岳州府瀶湘县由石头清江二口入江县志相传孙权论赤壁战功以此湖赐黄葢故名明洪武初以赐武臣汪清一名黄冈湖】莼湖【在嘉鱼县西分属蒲圻县】西保湖【在嘉鱼县东北三十里又致思湖大□湖皆在县东北界】龙坑湖【在蒲圻县西五十里又县六十里有马蹄湖沧湖俱流出通新溪河】大罗湖【在蒲圻县西北六十里由嘉鱼县石头口入江相近有小罗湖活湖松柏湖左荆湖栁山湖杨林湖俱由蒲圻湖南岸入江】蒲圻湖【在蒲圻县西北湖多蒲草元和志呉大帝立蒲圻县因蒲圻湖为名】盘石湖【在蒲圻县西北由嘉鱼县石头口入江相近又有郎当湖接里湖梅湖锦湖沙湖湖螺蛳港湖俱由蒲圻湖北岸入江】西良湖【在蒲圻县东北分属咸寜县东接涂水北防斧头湖】宿曹湖【在咸寜县西北一名后湖与紫潭湖通涂水濚帯其门】谷口湖【在咸寜县西北中有洲渚鳬雁聚焉其东为阙阳湖与紫潭湖相接】紫潭湖【在咸寜县西北水甚深大旱不涸涂水所经】天井湖【在咸寜县西北接江夏县界中有五湖龙蛰其中旱可取水祷雨其东为泉水湖又东为黄塘湖接江夏县界】戴家湖【在崇阳县南十五里遁吴城港入涂水】长湖【在崇阳县西南二十五里】明湖【在兴国州东三十里无雨则涸久雨则涨流入富水】网湖【在兴国州东五十里州志良荐港北流二十里入门枋湖又东北流四十里入网湖南塘湖东流五十里入网湖网湖滙诸流入长湖】富池湖【在兴国州东六十里富水下流滙为湖入江其入江处名富池口】戎湖【在兴国州东三十里滙州南石田湖等水入长湖】舒婆湖【在兴国州东南五十里黄冈港东南流八十里入夹节湖又东南六十里入舒婆湖而入长湖】常湖【在兴国州南十里北入长湖】肘湖【在兴国州西南十五里排港等水滙于此入长湖】沫湖【在兴国州西二十五里亦称沫河萩田港水防流为湖南入长湖】欧家湖【在兴国州北一里其北有双港莲花池水流入焉东南入长湖】湋源湖【在兴国州北七十里接大冶县界发源武昌县杨桥诸山合大冶县诸水迳下游湖湋源口入江】海口湖【在兴国州东北六十里源出州西诸山至黄颡口入江即水经注海口水也】金湖【在大冶县南半里湖南为兴国州界春冬则涸夏潦盛时由湋源口入江】华家湖【在大冶县东北五十里源出县西北流十里自黄石港入江】磁湖【在大冶县东北五十里自胜阳港入江名胜志以岸旁多生磁石故名府志有苏公石在湖上二苏诗刻犹存】寒溪【在武昌县西樊山下寰宇记盛暑之月常有寒气逼人唐元结尝居此有寺陶侃读书台基尚在】桃溪【在崇阳县西四十里源出龙窖山东流入陆水】牧马港【在武昌县东十里明统志其上即吴王故城葢孙权牧马之处】樊港【在武昌县西南一名樊溪一名袁溪一名樊川源出咸寜县东四十里石燕泉北溪为髙河入武昌县界又北迳金牛镇为金牛港滙为梁子湖又北为芦蓆口又北为樊港经樊山下而北入江为樊口唐书地理志武昌有樊川明统志在樊山西南控县南湖泽凡九十有九】石头港【在嘉鱼县西南临湘县东蒲圻县北诸水所滙也北注大江为石头口】荆港【在蒲圻县南源出县西南白鹿山东流滙诸水以为镜潭又北入蒲圻县名胜志荆港发源荆泉洞为泉六合流数里入于钟潭又西泉山竹山洞有潭水迓鼔行将二洞俱有潭水以上诸泉皆防荆港流入蒲圻湖】官埠港【在咸寜县东源出长岭北流至县东北至官船渡与亦口浦合又西流入涂水】马桥港【在咸寜县西二里源出县南沸泉西北流入西良湖】北洪港【在咸寜县西十里源出县西南长手畈过黄家桥入紫潭湖】丁泗桥港【在咸寜县西四十里源出县西南杨泉西北流入西良湖】桃林港【在咸寜县北源出县东北桃林浦西北流至黄石桥入黄塘港】赤口港【在咸寜县东北源出县东九嶰西北流至官船渡南合官埠港】大东港【在崇阳县东南六十里北流入陆水】梓木港【在崇阳县西南三十里顿旗山下北流入陆水】太平港【在通城县东五里文献通考通城有太平港】新安港【在通城县东二十里源出黄龙山西北流入陆水】鲤港【在通城县东三十里源出蘘荷洞流入新安港】黄沙港【在通城县西北十里一名鐡东港源出湖南岳州府临湘县东北流入通城县迳鐡东山入陆水】通羊港【在通山县南五里源出灵泉山北流迳县西南十里名犀港又东北至兴国州曰鸡口港为富水之源九域志通山县又有通羊水舆地纪胜犀港在通山县之西兴善里世传昔有犀牛经涉因名县志通羊港可灌田千亩中有大石锦亘至兴善里为乡城陂】湄港【在通城县南源出雨山东北流四十里入通羊港又城港源出大城山东北流三十里入湄港】南浦【在江夏县南三里一名新开港寰宇记离骚云送美人兮南浦其源出景首山西入江春冬涸竭秋夏泛涨商旅往来皆于浦停泊在郭之南故名名胜志有赵陀石在其内长十丈许髙半之】黄金浦【在江夏县西一名黄军浦宋书沈攸之传攸之至沌口暂泊黄金浦水经注直鹦鹉洲之下尾江水防洄状浦是曰黄军浦昔吴将军黄葢军师所屯故浦因以名】官船渡【在江夏县西水经注江之右岸有官船浦歴黄鹄矶西而南】张公洲【在江夏县南二十五里相传晋隠士张公灌围处】鹦鹉洲【在江夏县西南二里水经注江之右岸当鹦鹉洲南有江水右迤谓之驿渚三月以后水下通樊口水寰宇记鹦鹉洲在大江中与汉阳县分界后汉黄祖为江夏太守祖长子射大防宾客有献鹦鹉于此洲故名】金沙洲【在江夏县西南大江中】白沙洲【在江夏县西南大江中对陈公套土壤甚沃】新淤洲【在江夏县西南与鹦鹉洲相对明永乐中立水母祠以镇之】鸭弹洲【在江夏县东北江中】杨叶洲【在武昌县东一名白田洲南史陈世祖纪天嘉元年侯瑱袭破独孤盛于杨叶洲】芦洲【在武昌县西二十里一名逻洲水经注邾县故城南对芦洲亦谓之逻洲寰宇记舆地志云伍子胥逃楚出闗于江上见渔父求渡时旁多人渔父歌曰灼灼兮侵已私与子期兮芦之漪既渡解剑与渔父渔父曰楚购子粟五万爵执珪岂百金之剑乎子胥行未数歩回顾渔父已覆舟而死此处是也】新生洲【在武昌县西四十里分属黄州府黄冈县】峥嵘洲【在武昌县西六十里分属黄州府黄冈县一名得胜洲水经注李姥浦北对峥嵘洲冠军将军刘毅破桓元于此】蒲圻洲【在嘉鱼县西南水经注蒲矶山北对蒲圻洲亦曰擎洲又曰南洲洲头蒲圻县治所在洲上有白面洲洲南又有澋口水出豫章艾县东入蒲圻县至沙阳西北鱼岳山入江】蔑洲【在嘉鱼县西又叶家洲圑洲杜家洲俱在嘉鱼县西】金梁洲【在嘉鱼县西北水经注江水迳鱼岳山北下得金梁洲洲东北对渊洲一名渊歩洲江渍从洲头以上悉壁立无岸歴传岐至白沙方有浦江中有沙阳洲沙阳县治也】龙穴洲【在嘉鱼县北水经注龙穴洲沙阳洲之下尾也洲里有驾部口宋景平二年迎文帝于江陵法驾顿此因以为名文帝车驾发江陵至此黑龙跃出负帝所乗舟左右失色上谓长史王昙首曰乃夏禹所以受天命矣我何徳以堪之故有龙穴之名焉】上簰洲【在嘉鱼县东北相近又有下簰洲】黄龙洲【在兴国州东北江中舆地纪胜在富池江中乾道中龙生舟楫夹洲而下自是无风涛之虞上有仙女屋】磁湖洲【在大冶县东三十里名胜志宋绍兴间新生一洲相望磁湖状如覆釜黄石矶峙立】散花洲【在大冶县东西塞山侧舆地纪胜在县大江中流之南周瑜战胜于赤壁吴王散花劳军于此故名】鄂渚【在江夏县西江中楚辞乗鄂渚而返顾刘向説苑昔鄂君乗青翰之舟下鄂渚浮洞庭榜人拥楫而歌鄂君翕绣袂行而拥之举绣被而覆之舆地纪胜在江夏县西黄鹄矶上三百步隋立鄂州以渚故名】陈公套【在江夏县西南五里旧名管家套明宏治十四年知府陈晦以小舟数百载器沉于此并渡急棹犯其髙处沙随水去于是水绕城南商旅得避风涛之险遂名陈公套】夏口【在江夏县西一名鲁口一名夏浦宋书何尚之传夏口在荆江之中正对沔口南齐书州郡志郢州镇夏口旧要害也吴置都督将鲁口屯对鲁山岸因名晋永嘉中山简自襄阳避贼奔夏口庾翼为荆州治夏口并依地险也秦元中荆州刺史桓冲上表言江州刺史桓嗣宜进屯夏口据上下之中以事为便义熙元年冠军将军刘毅以为夏口二州之中地居形要请并州刺史刘道规镇夏口】五丈口【在武昌县东】樊口【在武昌县西北五里水经注江水古得樊口】湋源口【在大冶县东南】败舶湾【在武昌县西一名败舶矶水经注樊口之北有湾昔吴孙权装大船名之曰长安与羣臣泛江值风起权欲西取芦洲谷利不从乃防刀急止令取樊口薄舶船至岸而败故名】河泾凌家湾【在大冶县西北县志源出顾云县城等里合流至芦蓆口百折而东至樊口入江界武昌者为下兴湖连江夏者为月山湖冬春不涸】散花滩【在武昌县西欧阳修集古録吴王散花滩疑当时苑囿之别名名胜志散花滩在寒溪之侧怡亭石门窊樽俱在此滩上】洪石滩【在蒲圻县东南一名洪下滩蒲圻湖所经崇阳蒲圻至此分界有石屹立水中势若建瓴】流浪洑【在武昌县东江中明统志俗譌为刘郎洑名胜志旧传孙权迎蜀主刘备于此】大小洄【在武昌县西北江中舆地纪胜在樊口者曰火洄在钓台下者曰小洄】崇阳洪【在崇阳县北二十五里名胜志崇阳洪在壶头山下两山相夹水中多石其中为大洪东西为小洪行者不下吕梁之险】镜潭【在蒲圻县南左岸为金狮观右岸为鲍家洲】界石潭【在蒲圻县西北蒲圻湖及诸湖之中咸滙于此有石屹立水中当蒲圻嘉鱼二县界因名】风潭【在蒲圻县陆水中有巨石出水中髙可十丈名曰海船有洞室】鸬鷀潭【在蒲圻县陆水中峭壁对峙】黄龙潭【在蒲圻县陆水中岸有黄龙镇旁有矶】龙回潭【在蒲圻县陆水中中有石梁盘涡漩洑水势险絶】老龙潭【在通城县南三十五里龙蛰其中旱祷辄应】百丈泽【在通城县西南三十五里每隂雨有声如钟】石牛潭【在通城县东三里水中有石如牛开其颐世传南唐时洪都廪米多耗占者以为此牛所啖当在武昌之南因索得之凿其颐自是不复耗】曲水池【在江夏县东十五里寰宇记梁邵陵王纶为大守雅好宾客乐诗酒尝慕王右军兰亭流觞曲水之兴故效之】洗剑池【在武昌府西南山中松风阁下世传吴王淬剑于此有石刻洗剑池三字旁有井清冽异常】卓刀泉【在江夏县东十里明统志在汉昭烈郊坛下世传闗忠义卓刀于此】飞锡泉【在江夏县东南四十里八分山明统志昔骆禅师飞锡腾至泉所因建道场虽久旱甚雨泉无盈涸】鹿跑泉【舆地纪胜在江夏县东南六十里大观山上】乌龙泉【在江夏县南七十里县志峯回路转处巨石夹道或立或伏其水夏凉冬温甚甘】醴泉【在武昌县冶堂左相传令贤则泉涌出】白岩泉【在武昌县南一百六十里方舆胜览泉石幽絶有马祖禅师道场】菩萨泉【在武昌县西樊山宋苏轼菩萨泉铭序寒溪少西数十步别为西山寺有泉出于嵌窦间色白而甘号为菩萨泉名胜志西山有泉曰菩萨水晋时书滴滴泉三字刻于崖顶】蜜泉【在嘉鱼县南其水甘如蜜故名】温泉【在嘉鱼县西南石头港其水常温冬月可浴又咸寜县南潜山下亦有温泉浴可愈疾】汤泉【在蒲圻县南五里冬夏常沸炎蒸上逹又崇阳县东北十里亦有汤泉寰宇记汤泉有龙头山可以愈疾县志在城冈岭上泉眼周四五丈沸出热如汤】神山泉【在蒲圻县东北名胜志神山泉有龙神山湖水环绕泉涌湖中其深莫测】鸣水泉【在咸寜县南四十里与寓仙洞通其水东流入双汊港名胜志鸣水泉飞沙泉其地可雩】沉泉【在咸寜县西五十里明统志源出蒲圻境入咸寜县界数里下注大石窦中声如撃鼔遂伏流不见】分水泉【在通城县南四十里黄龙山下分二流一南入江西南昌府武寜县一西流入于陆水】玉泉【在兴国州东六十里髙二丈五尺如瀑布状】双泉【在兴国州东七十里舆地纪胜有双泉院院之东西有两泉并涌故名】三潮水【在兴国州西北四十里泉一日三涌故名】金水潭泉【在大冶县东五里一名蛟潭】异泉【在大冶县东回山唐元结有异泉铭顔真卿书舆地纪胜天寳十三载回山岭忽有飞泉涌出垂流四百仭元结名之曰异泉】龙窟洞泉【在大冶县西南三十里天台山下泉流四时不竭】圣水泉【在大冶县东北旱久泉涌则雨雨久泉涌则晴故名】石航泉【在通山县东二里出石航山大泉洞水流数十丈常有四足鱼长二尺许出没于水中】泉港泉【在通山县东三十里沉水山龙塘下溉田数顷】阮婆泉【在通山县南翠屏山下与井湾泉通】井湾泉【在通山县西五里与石航泉通】铜盘井【在府治南明统志昔有铜盘葢井防日汲不竭故名】浪花井【在江夏县东十五里明统志在大洪山南塔下名曰无影塔水常沸涌如浪其胍通江】义井【在通城县东二十五里县志昔吴述道七代不分共饮其井故名】
