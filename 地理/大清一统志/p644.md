<!-- { "loadSidebar": true } -->
　　【圣驾幸鲁有御制故井賛及】
　　【御制故井诸诗并勒石井侧】伯禽井【在曲阜县东北三里周公庙东南水清冽而甘亦名甘井】顔子井【在曲阜县东北周公庙西南】季桓子井【在曲阜县东北三里周公庙北围五丈三尺深八十尺以石甃之白褒鲁记鹿门有两井一为臧武仲井深六十尺一为季桓子井深八十八尺国语季桓子穿井得土缶其中有羊以问仲尼即此】阿井【在阳谷县北五十里东阿城镇上有亭覆之水经注东阿城北门内西侧皋上有大井其巨若轮深七丈歳常煑胶入贡本草所谓阿胶也沈括梦溪笔谈东阿济水所经取井水煑胶谓之阿胶用搅浊水则清服之下膈疏痰止吐皆取济水性趋下清而重故以治淤浊及逆上之痰齐乗今水不盈数尺色正緑而重周为垣掌之于官】








　　钦定大清一统志卷一百二十九
<史部,地理类,总志之属,大清一统志>
　　钦定四库全书
　　钦定大清一统志卷一百三十
　　兖州府【二】
　　古迹瑕邱故城【在滋阳县西二十五里左传哀公七年季康子伐邾以邾子益来囚诸负瑕杜预注负瑕鲁邑髙平南平阳县西北有瑕邱城是也汉置瑕邱县元朔三年尝封鲁恭王子政为侯国晋省入南平阳郦道元水经注瑕邱鲁邑昔卫大夫公叔文子升于瑕邱曽子吊诸负夏郑元皇甫谧并言卫地鲁卫虽殊土则一也李吉甫元和郡县志宋元嘉三十年立兖州理瑕邱城而瑕邱无县隋文帝割邹县汶阳平原三县界立瑕邱县属兖州县志汉之瑕邱宋置于嵫阳明洪武初隶济宁府十八年废而建今治】乗邱故城【在滋阳县西北春秋荘公十年公败宋师于乗邱注乘邱鲁地汉置县属防山郡武帝封中山靖王子夜为侯国后汉省水经注洸水流迳乘邱县故城东萧徳言括地志故城在瑕邱县西北三十五里司马光通鉴周安王二年魏韩赵伐楚至桑邱胡三省注桑邱史记楚世家作乗邱即今兖州之瑕邱县也　按水经注引史记赵世家韩举与齐魏战于乗邱谓即乗邱县考史记乗邱本作桑邱张守节正义引括地志辨桑邱在易州不在防山窃思鲁地入楚三国伐楚而至桑邱其为乘邱无疑若赵齐魏之战安得在此可以证水经注改桑邱为乗邱之失又汉志注泰山郡乗邱下济阴郡乗氏下俱引春秋公败宋师于乗邱水经注乗氏县故城宋乗邱邑也似又以乗邱为宋地考左传乗邱之役公子偃自雩门出则乗邱之去鲁城不逺以为宋地恐未必然至汉志注之两引亦自相矛盾附辨于此】樊县故城【在滋阳县西南汉置县属东平国后汉改属任城国晋因之后废括地志故城在瑕邱县西南三十五里】鲁国故城【今曲阜县治周时鲁国旧都左传定公四年祝鮀曰因商奄之民命以伯禽而封于少皥之墟史记武王封周公于曲阜正义曰兖州曲阜县外城即鲁公伯禽所筑也元和郡县志兖州曲阜县本汉鲁县其地即古炎帝之墟自后或为鲁国或为鲁郡而县属焉北齐文宣帝省鲁郡仍于鲁城置任城郡开皇三年罢郡仍移汶阳县理此属兖州十六年改汶阳县为曲阜县府志古鲁城在今曲阜县城外周回延袤可十余里县志在县城北三里今为古城村按元和郡县志阙里矍相国俱云在曲阜县西南三里鲁城中始知县志之古城乃唐时之曲阜非鲁城也乾隆二十七年圣驾南巡】
