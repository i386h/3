<!-- { "loadSidebar": true } -->
　　古迹新平故城【今州治古漆县也汉初周勃自咸阳北攻漆撃章平军后汉书建武八年帝自西征隗嚣至漆马援于帝前聚米为山谷开示众军所从道径兴平元年分扶风之漆置新平郡晋书载记太元十年苻坚败姚苌攻新平太守苗辅固守初石季龙末清河崔峻为新平相为郡人所杀坚禁锢新平人缺其城角以耻之新平酋望深以为惭故相率拒苌以立忠义魏书地形志新平郡治白土而无漆县隋书地理志北地郡领新平县旧曰白土开皇四年改县为新平括地志云新平汉漆县元和志新平郡晋姚苌之乱郡废后魏又置郡文帝大统十四年于今理置南州废帝除南字大业二年省入寜州义寜二年复为新平郡武徳元年复为州开元十三年以字与幽字相渉诏改为邠字义云新平县郭下本汉漆县姚苌之乱郡县不立后魏于今县西南十里陈阳原上置白土县属新平郡隋开皇三年移白土县于今州城中四年改白土县为新平县州志新平县明初始省入州故城有二南北狭而东西依水唐城也四靣广濶而东南亘于山顶宋城也俱于今城相因乂有古公城在州南山上与州城相连今山城俗以为古公所筑故名】栒邑故城【在三水县东北汉初郦商破章邯别将于栒邑地理志右扶风领栒邑县应劭曰左传毕原鄷邭文之昭也邭侯贾伯伐晋是也薛瓒曰邭当在晋之境内不得在扶风界晋书地理志作邠邑盖以古国而名后废寰宇记今三水县东北二十五里邠邑原上有邭邑故城即汉理所】三水故城【在今三水县西汉县在今固原州界后魏改置于此通典三水汉栒邑县地元和志县西南至邠州六十里本汉旧县属安定郡后魏于今县理西二十八里重置三水县取汉旧名寰宇记后魏置三水县大统十四年移县于今邠州西北十五里白马堡隋开皇三年移理新平故郡城大业元年移今理唐元和十二年移县于陇堡下旧城初大厯中吐蕃焚县城又移堡上后人民不便邠帅郭钊复移下之县志隋大业初县自邠州西北十五里移于今县北十五里半川府后之陇川堡唐广徳元年移县东北三十里职田镇元和四年复移陇川堡旧治又有旧县址城在鸡阜山前邠州三水旧城在县东五里东西六里南北三里遗址犹存　按三水县移徙不一县志与寰宇记互异并存备考】云阳故城【在淳化县西北史记秦始皇三十五年除道于九原抵云阳堑山堙谷直通之又徙五万家云阳复不事十歳汉书武帝太始元年徙郡国吏氏豪杰于云阳括地志汉云阳故城在今云阳县西北八十里元和志魏司马宣王抚慰闗中罢云阳县置防军及赵王伦镇长安复罢防军后氐反又立防军刘石苻姚因之后魏罢防军更于今理别置云阳县长安志汉故县城在云阳县西北六十里淳化县在县西北三十里城基犹存后魏太武别置县在嵳峩山前】淳化故城【今淳化县治故云阳县之黎园镇也王褒云阳宫记车箱坂下有黎园一顷汉武筑之树数百株青翠繁密望之如车葢唐书干寜三年李克用讨王行瑜行瑜屯黎园克用与战破之长安志黎园镇在云阳县金龟乡淳化四年以太子中舍黄观言此地山林深僻多聚盗贼遂建为淳化县以云阳金龟平泉古鼎三乡仍析山后甘延温丰威逺三郷属焉属耀州王存九域志县在耀州西九十里】云陵故城【在淳化县北二十里汉书地理志左冯翊云陵县昭帝置辛氏三秦记钩弋夫人居甘泉宫三年不返死即葬之名曰思合墓昭帝即位追尊为皇太后发卒二万人起云陵邑三千戸后汉县废括地志云陵在今云阳县西北五十八里长安志陵在汉云阳城南】宜禄故城【今长武县治元和志宜禄县东至邠州八十一里后魏为东隂槃县地废帝以县南临宜禄川因改名隶泾州暨周隋又为白土县贞观二年分新平县又置宜禄县后魏旧名也寰宇记周地图记云后魏孝平帝熈平二年析鹑觚县置东隂槃县废帝元年改曰宜禄九域志宜禄县在邠州西六十里县志宜禄县元省明洪武中置为镇隶邠州设廵司治十七年移司治冉店隆庆五年増设州同知驻此万厯十一年始于地建县取县西旧长武城为名】长武故地【在今长武县西接泾州界魏书地形志隂槃县有长武城元和志长武城在宜禄县西五十里隋开皇中筑在泾河南岸武徳元年废大厯初郭子仪置兵以备西戎旧唐书李懐光传懐光频嵗率帅城长武以处军士城据原首泾泾水俯瞰通道自是为西边要防宋史地理志咸平四年升长武镇为县五年省为砦属保定县大观二年后以砦为县元史地理志泾州旧领长武县至元十一年并于泾州明统志长武城在泾州东七十里县志在今县西北三十里】隂槃故城【在长武县西北汉书地理志安定郡领隂槃县后汉置作隂盘灵帝末寄理于新豊此城遂废十六国春秋赫连定胜光元年畋于隂槃即此后魏复置隂槃县在京平凉县界元和志隂槃城在长武县西北二十五里即汉县也】浅水废县【在长武县北汉置县属上郡后汉省元和志宜禄县本汉浅水县地县志今县废北五里余浅水城】故豳城【在三水县西诗大雅公刘之篇居允荒汉书地理志栒邑县有乡诗国公刘所都杜预左传注在漆县东北括地志三水县西三十里有原城在原上元和志豳国城在邠州东北二十九里寰宇记古地在三水县西南三十里有城在陇川水西葢公刘之邑谷名也与故栒邑城相去约五十余里县志县西南三十里为古公卿亦谓之古公原上连土墙迤南即公刘墓】高墌城【在长武县北唐武德初薛举宼泾州进逼高墌刘文静等陈于高墌西南举潜师掩其后文静败于浅水原举遂防高墌既而秦王败薛仁杲于高墌追至泾州唐书地理志定平县有高墌城元和志故城在宜禄县北五里寰宇记谓即浅水城魏大统十四年废未知何据】甘泉宫【在淳化县西北甘泉山史记封禅书齐人少翁以鬼神方见上作甘泉宫中为台室画天地太乙诸鬼神而置祭具以致天神封禅之来年作通天茎台甘泉更置前殿广诸宫室冇芝生殿房内中赦天下后以柏梁灾受计甘泉作诸侯邸汉书宣帝纪甘露三年幸甘泉呼韩邪单于来朝成帝纪永始四年幸甘泉郊泰畤神光降集前殿杨雄传甘泉本秦离宫武帝复増通天高光迎风宫外近则洪厓旁皇储胥弩阹逺则石阙封峦枝鹊露寒棠梨师得游观屈竒瑰玮三辅黄图甘泉宫一曰云阳宫闗中记曰林光宫一曰云阳宫秦所造在今池阳县西故甘泉山宫以山为名周匝十余里汉建元中増广之周十九里去长安二百里望见长安城闗辅记甘泉宫中有宫十三台十一顔师古曰秦之林光宫胡亥所造汉又于其旁起甘泉宫非一名也元和志云阳宫即秦之林光宫汉之甘泉宫在云阳县之北八十里甘泉山上武帝以五月避暑于此八月乃还程大昌雍録汉甘泉宫在云阳县磨石岭上】通天台【在淳化县西北甘泉山史记封禅书公孙卿言神仙好楼居乃作通天茎台置祠具其下将招来神仙之属汉旧仪台高三十丈三辅黄图通天台去地百余丈望云雨悉在其下武帝时祭太乙令人升通天台以天神天神既下祭所若流星乃举烽火而就行宫望拜上有承露盘仙人掌擎玉杯以承云表之露元和志通天台在云阳县西北八十一里甘泉宫中又汉武内传钩弋夫人从至甘泉而卒既殡香闻十余里帝哀悼乃起通灵台于甘泉常有一青乌台上徃来至宣帝时始止又云阳宫记甘泉宫北有槐树今谓之玉槐根干盘峙三二百年物也相传甘泉赋所谓玉树青葱即此】公孙庄【在邠州西南三十五里旧志汉公孙贺故宅今谓之孙村】半川府【在三水县北唐书地理志邠州有公刘蜯川等府十三水县志有半川府在县北十五里葢即蜯川之讹又八王城在县东北川中中流后秦姚时故城也旧址犹存】眉夀堂【在州西北隅宋范仲淹知邠州时建】吏隠堂【在淳化县治内宋宣和七年县令张安祖建有碑】
　　闗隘石门闗【在三水县东南六十里石门山为耀州淳化宜君同官四州县交错之地明置闗甃石为城屏藩东方旧设廵司后裁今设把总】大峪镇【在州南三十里州志高处山巅势极险要有堡】停口镇【在州西四十里与长武县接界金史地理志宜禄有停口镇即此】白骥镇【在州西北九域志新平镇有白骥镇州志今有白吉镇在州西北四十里即白骥之讹也】土桥镇【在三水县南四十里有城当古公原之冲】张洪镇【在三水县西二十里有城周二里有竒】太羽镇【在三水县北二十里有城周二里有竒又底庙镇在县北五十里城周二里】职田镇【在三水县北三十里有城周三里唐广徳初三水县尝治此】冉店镇【在长武县东二十里东至邠州六十里有闗城其地道路四逹深沟巨壑中道仅容一车明宏治间移宜禄镇廵司于此后复徙于窑店】窑店镇【在长武县西三十里与泾州接界有城明万厯中徙冉店廵司于此今裁】胡空堡【在州南晋书载记符坚将败其将军徐嵩胡空各聚众据险筑堡以自固崔鸿十六国春秋晋太元十二年符坚自瓦亭进据胡空堡】水帘石堡【在州西明岨山上南北朝时土人凿以避兵依山直上数丈入石洞中有石乳丈余透出山顶】藁邱堡【在州西元和志在新平县西十八里藁邱堡东西南三靣石坡峭峻高十丈北靣筑城高二丈武徳二年置贞观元年废】双槐堡【在三水县西五十歩四壁悬崖碧流东绕上有平地二顷旧传元末张思道李思齐据北明末筑城与县城相为犄角　本朝康熙十五年重葺】陇川堡【在三水县北十五里半川府后四靣壁立溪涧环流隋大业时县尝治此】金源堡【在淳化县西四十里泾水中四靣陡絶上有洞窟数十】新平驿【在州治西西至长武县宜禄驿八十里明置】宜禄驿【在长武县治东西至泾州瓦云驿五十里明置】
　　津梁广济桥【在州东门外明嘉靖中改名皇涧】千金桥【在州西门外洪龙河上】汃水桥【在三水县南门外】土桥【在三水县南四十里土桥镇跨姜嫄河】细腰桥【在三水县西四十里跨梁渠沟上接本州界长二十余丈县志平接两岸细如蜂腰故名】便桥【在三水县西北便门外通双槐堡亦名棉桥】暗桥【在三水县北三十里县志跨支唐川上两旁悬崖中通道路明嘉靖中建铁门一重覆屋其上】石桥【在淳化县东南一十五里石桥镇】圣人桥【在淳化县南三十五里县志跨米仓沟入冶谷河处相传汉武帝经此故名明嘉靖中改名圣济桥】永安桥【在淳化县北门外相传汉昭帝时筑以逹云陵后废　本朝康熈四十年重建】泾水桥【在长武县西北十五里】黒水渡【在州西四十里黒水河上】【与长武县接界通平凉固原甘肃诸路】高渠渡【在州西北二十里泾河上通环庆宁夏诸路】水北渡【在州北五里泾河上通三原泾阳榆林诸路】
　　陵墓商公刘墓【在州东八十里北枕山谷南控泾水墓长三里许状类伏龙】汉钩弋夫人云陵【在淳化县北三辅黄图云陵在甘泉宫南今人呼为女陵括地志陵在云阳县西北五十里长安志在汉云陵城南通志在县北三十里】晋苻坚墓【在州西南十六国春秋姚苌葬坚于胡空徐嵩二垒间苻登复改之元和志在新平县东南二十里州志在州西南二十里】隋牛宏墓【在长武县东北四十里】唐侯君集墓【在三水县东北鸡阜山之麓】宋范祥范育墓【俱在三水县南】
