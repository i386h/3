<!-- { "loadSidebar": true } -->
　　山川景山【在安化县西一百十里山多奇木怪石及产獐鹿猿猱之属魏书地形志富平县有彰猎山疑即此】寡妇山【在安化县北十五里乐史太平寰宇记寡妇原在安化县界旧五代史庆州北十五里有寡妇山蕃部野鸡俗居之周广顺二年反命环庆二州及府州帅折从阮讨平之府志寡阜砦在县北三十里即寡妇之讹】太白山【在安化县北一百五十里黑水河发源于此】铁边山【在安化县北三百二十里顶平麓险川流萦绕宋范仲淹尝置寨于此】第二将山【在安化县东北一百二十里峯峦髙耸林木茂盛其地居民富庶】白于山【在安化县东北山海经白于山洛水出其阳李吉甫元和志县志白于山一名女郎山在洛源县北三十里】马岭山【在安化县西北七十五里接环县界寰宇记马岭山俗名箭括岭与青山相连亘在废马岭县西一里有马岭坂左右带川相传汉之牧地也九域志安化县有马岭山金史地理志通远县冇马岭坂府志在环县南一百三十里旧多居民冇果实猿鸟之属岩洞幽邃莫穷所止】子午山【在合水县东五十里及宁州正宁县东即桥山也史记封禅书上北巡朔方还祭黄帝冡桥山魏书地形志阳周县有桥山隋书地理志罗川县有桥山又襄乐县有子午山元和志子午山一曰桥山在真宁县东八十里黄帝陵在山上又秦故道在襄乐县东八十里子午山始皇自九原抵云阳即此道也又子午山旧名翟道山在华池县西四十五里寰宇记子午山一名鸡山郦道元水经注有乌鸡水出焉西北注于洛水明统志子午山在合水县东五十里一名桥山南连耀州北抵盐州东接延安绵亘八百余里又横岭在宁州东一百里葢子午山别阜也正宁县志桥山在县东七十里一名子午岭亦谓之横岭又雕梁在县东九十里亦桥山支峯通志山长千余里北入大汉南尽分山其东水皆东南流为延安界其西水皆西南流为庆阳界直南直北皆随地异名】南山【在合水县南一里许巍然屹立林木茂盛】锦屏山【在合水县西四十里其状如围屏】丰峙山【在合水县东南五十里故城川上多林木又八棱山在故城川北】尖山【在环县东一百里山形耸拔因名】青山【在环县西后汉建武六年冯异至义渠青山胡率众降二十一年安定属国胡叛屯聚青山遣将兵长史陈防讨平之刘昭郡国志注北地参□县有青山章懐太子曰山在马岭县西北】牛家山【在环县西一百里牛讹奴族类所居黒水河源于此又名火焰山】乌仑山【在环县北三十里寰宇记通逺军北至灵武路乌仑寨三十里府志山在县北三十里甚髙峻顶濶根狭难于登陟宋时置寨于此】大方山【在环县西南相近有小方山形皆方正】罗山【在正宁县东二十里相传唐天寳初获玉石真人像二十七于此】抚琴山【在正宁县南一里山畔有洞风过如琴音故名】云寂山【在正寜县南十五里苍翠干霄为县屏障又县西南一里有泰山上有青帝庙故名又县西南三里有黎阳山】五掌山【在正宁县东北二里山有五峯其形如掌】髙山【在宁州东发自横岭迤而西至此丰隆特峙】鳯凰山【在宁州东六十里】西山【在宁州西马莲河岸列峙城西】画石山【在寜州西十五里瑚川其石有文灿然如图画因名】南山【在宁州城南二里为州屏障上有元将李思齐故城】横岭【在安化县北十八里产铁形如蛴螬制为刀针极锋利】秦霸岭【在安化县西南一百二十里旧名安化原相传秦穆公会西戎北戎之地又金鸡岭在县西南一百六十里】走马岭【在安化县北二百里其岭耸拔其麓平衍又青沙岭在县北二百二十里多出青沙金石】白城子岭【在安化县北二百三十里东西绵亘二三里上冇白城】节义峰【在安化县西北宋史景祐元年夏人侵庆州伏兵节义峯擒宋将齐宗矩】安定岩【在宁州西一十五里岩如泼墨石可镌砚】青冈峡【在环县北亦曰青冈岭唐开元四年单于副都防张知运击突厥叛戸于青冈岭后唐天成四年朔方节度使康福赴镇自方渠至青冈峡遇吐蕃野利大虫二族大破之宋至道三年遣五路兵讨李继迁诏李继隆出环州继隆以环州路迂乃自青冈峡绕灵武径趋平夏赵珣聚米图经环州洪徳砦有归徳青冈两川归徳川在洪徳东透自盐州青冈川在洪徳西北本灵州大路自此过美利寨入浦乐河至耀徳清边镇入灵州】药地峪【在安化县南二十五里又西姬峪在县西南三里叶胡峪在县西北十里黒泉峪在县北十里东川之东嘉乐峪在县北二十五里葫芦峪在县北一百里】麻峪【在合水县东南七十里故城川东】东原【在安化县东其派自合水县东来兄沟涧皆西流又西原在县西其脉自景山来凡沟涧皆东流为城左右之防】彭原【在安化县西南九十里元和志彭原县有彭池原南北八十一里东西六十里寰宇记原在宁州西隋因原名县】花村原【在安化县西六十里地产牡丹芍药】二谷原【在安化县北五里一名庆元为郡城来脉又八株原在县东北二百八十里与环县接界旧为明珠蕃族之地】长厚原【在合水县西南七十里】汉城原【在合水县西九十里】天池原【在环县南九十里】燕原【在宁州东北六十里襄乐镇后魏置燕州于此】石鼓坪【在宁州东六十里襄乐县有石如鼓扣之有声其地腴可田】花坡【在安化县东十里地多花木为郡人游览处世传不窋遗园】洛河【源出安化县东北东南流入陜西延安府保安县界山海经白于山有洛水出于其阳东流注于渭汉书地理志洛水出归徳县北蛮夷流入河淮南子洛水出猎山括地志洛水出洛源县白于山南入渭寰宇记洛水源出废洛源县北白于山经上郡雕阴县秦望山南过襄洛郡又东南过冯翊衙县旧志洛河在安化县东北二百五十里按洛水今发源延安府定边县东南冡领下东南流入保安界去安化东北二百五六十里旧志山记里数与元和志寰宇记皆合古洛源县白于山盖近今定边县地明统志谓洛水源出府城南乐蟠废县北庆阳旧志又载白于山在合水县北二十里皆误府志冇芦草桥在县北一百七十里谓即洛河之源亦入洛小水非正源明统志又有白豹川在府北二百里与境内西阳川横水川合东南流入保安县洛河府志西阳横水二川源皆出环县境东流径安化县北二百里葢皆洛水上源别流也】东河【在安化县东即白马水也元和志延庆县西临白马川寰宇记白马水出北塞夷中水经注云洛川南径尉李城东北合马岭水号白马水明统志白马川在府北一百二十里南流注东河又东河在府城东来自沙漠至城北合懐安川及灵沟水南流至合水县界为马莲河其灵沟水在府城北五十里府志槐安川源出府城北二十里南流入东河又柔逺川在府城北一百八十里南入槐安川循府城为东河乂石板沟在城北七十里津子沟在城北二十里皆流入东河按汉书地理志郁郅县有泥水应劭曰出北蛮夷中又曰泥阳县在泥水之阳今东河及下流马莲河皆即古泥水也】环河【在环县西东南流至安化县西曰西河合东河明统志环江源出环县北七十里亦名环河流经县城西委曲环抱石桥交跨小沟分流南入安化县界又西河在府城西来自环河流经城下合杨集涧水谷沟下马汀诸水由西转南会于东河其下马汀在府北三十里水滨地平行者常憇于此故名府志环江在环县西十里源出青冈峡流至府西与东河会　按元和志方渠马岭诸谷水东南流经县又随置合水县在马岭水口寰宇记马岭县冇水出西北注水经云与青山水合今环河即马岭水也其下流曰马莲河者葢亦马岭之讹】甜水河【在环县西三里寰宇记甜河在通逺城西从东北蕃部鼻家族北界来明统志有合道川在县西八十里与境内黑水甜水七里沟诸水俱注环县又鸳鸯沟在县西十八里东入环河县志甜水沟在县西三里源出间城县界又城西沟在县西十里亦名赵大夫沟又肃逺城沟在县北四十里七里沟在县东七里马坊沟在县西北二十里清平沟在县西八十里皆流入环河府志合道川源出开城县界二水相合故名又苍耳川在县西九十里佛堂谷水在县西一百里皆东流入环河又安塞川在县东四十里西南流入环河木鉢沟在县东南四十里源出安化县界马岭沟在县东南百里皆西流入环河三岔沟在县南百里东流入环河又杨集涧在府北八十里南流五十里入西河又水峪沟在府北七十里南流二十里又下马汀西流三十里皆入西河】马莲河【在合水县西南即东西二河合流又南经宁州西入泾水明统志马莲河在合水县西南四十里自安化县合冉家河南流入真宁县界会九龙川府志马莲河在宁州西二里自安化县来与九龙川合流经政平镇入泾水】冉家河【在合水县西五十里源出安化县界南流入马莲河又神灵沟在县西六十里冉冡河西沟中央有山特起元至正末居民避兵于此寇至沟口适风电大至若有神灵拥防得全因名】三合水【在安化县西南一百二十里东流至合水县入马莲河】建水【在合水县东一里即乐蟠水也元和志合水县临大小乐蟠二水交口明统志北岔口在安化县城东七十里来自白豹寨南流至合水县会建水又建水在合水县治东源出子午山西南流与北岔川水合谓之合水南入马莲河府志北川在合水县东一里与建水合南流六十里入马莲河又清水沟在县西南一里源出县西南田家里流入合水又小川在县南二十里源出子午山西流入于合水乂锡蜡沟在县东六十里流入建水】瑚水【自环县流经安化县西又南经宁州西入马莲河隋书地理志彭原县有瑚水寰宇记安定县有瑚谷水注水经云瑚水东南至枸邑入洛明统志冇黒水河在安化县西一百二十里源出大白山合蒲川水流入宁州界又瑚川在宁州西四十五里流入马莲河川傍有龙祠府志黑水河源出环县牛家山东南流经安化入宁州界为瑚川又蒲川河源出环县流经府西一百二十里南入黒水河又大乐涧在府南五十里南流至宁州界入瑚水宁州志瑚川在府西二十里旁有湫池祷两有应川中有紫阿石可作砚】九陵水【在宁州东自合水县流入寰宇记安定县冇九陵水源出华池县子午山川中有九堆似陵故名明统志九龙川在宁州东一百二十里一名九陵川自横岭流至州西南合奢延川南注泾水】大延水【在宁州东寰宇记注水经云大延小延水出油水南延溪西南流经襄乐县南于延城西二水合流又油水东出翟道山明统志奢延川在州东一百里一名小延川自横岭流至襄乐故城合大延川又西流至城南会九龙川又有走马水在州东三十里源出桥山东北流入长城又东北注奢延川州志大延水有二源一出横岭之白羊溪谓之白羊水西北流至罗山务一出武亭塞西南流至罗山务合流至襄县城与小延川合至寨子口与合水县谷城川合又南至州城北名城北河绕城西而南入马莲河】故城川水【在合水县南五十里与麻谷大三门相通源出子午山南流入宁州界为谷城川又流径州西北入大延水川旁土壤肥润多产苇荻花药又栁叶沟水在宁州北二十里源出牛头巘西南入谷城川】罗水【在正宁县南西南流入宁州界元和志隋罗川县以县南罗水为名明统志真宁河在真宁城南源出横岭合小河南沟二水西流入宁州界又宁江在宁州东一百里亦名宁河其水清莹旧志罗水自横岭西南流经真宁县南城下亦谓之县河又西南至宁州东南七十里入泾水亦名亚谷河又小河水在县东南流入罗水又龙门川自宁州来经县西北四十里南流入罗水又长沟河在县西十里又马造沟在县北十里皆入罗水】华池水【在合水县东北史记封禅书秦时二渊有祠正义二渊在华池县西子午岭东二川合流故名元和志华池县因县西华池为名明统志华池水在合水县东北七十里其来自保安县至此合豹子川平戎川苗村沟诸水入鄜州界府志华池在县东北一百里】荔原川【在安化县东源出县北二百里东南流经合水县滙华池水入鄜州界又白塔水源出安化县界百里南流入合水县界】豹子川【在合水县东北一百二十里源出安化县界西入华池水】平戎川【在合水县东北源出保安县界南流入华池水】玉梅川【在合水县东明统志玉梅川与延鸠川俱出子午山东流入华池水又鳯川在县东北源亦出子午山流入华池水其水清澈多鸥鹭春月邑人游赏于此府志玉梅川鳯川俱在合水县东七十里又厮坡川在县东八十里亦出子午山有苗村沟水东流入焉又东入华池水又延鸠川在合水县东九十里】于庄沟【在正宁县东二十里南流入邠州淳化县界寰宇记引注水经云县有大陵小陵水出巡和南殊川西南流经宁阳城豳诗云夹其皇涧此即皇涧也今无考人马槽沟在正宁县西北二十里】要册湫【在正宁县东六十里魏书地形志阳周县有湫水唐书地理志真宁县有要册湫寰宇记太平兴国二年封真宁县界要册湫普济王为显圣王明统志湫在县东六十里桥山之尾周围九畆旁有龙祠唐开元中建厯代皆加封号县志湫在县东四十里湫在镇麓俗名圣水泉又史记正义有泥阳湫在县东北四十里疑即此】水波湫【在宁州南四十里旧有祠旱祷辄应】鵞池【在府治北二百三十步唐末郡从事李克新濬宋庆厯中经略安抚使施昌言重修旁通东河】天池【在环县南九十里池形如盘水溢不出】莲花池【在正宁县东二十里旧产莲花】清水泉【在安化县西泉水澄澈冬溢夏凉】暖泉【在安化县北五里其水清甘冬不冻涸名麻家暖泉】圣公泉【在合水县南五十步南山之麓卑祷多应上有圣泉亭又暖水泉在县南四里其水常温】玉泉【在合水县西南七十里石崖上】宝泉【在合水县北二十里宝泉寺出如贯珠】石泉【在环县南五里泉流入环河又唐书贞元十三年杨朝晟城方渠三城师次方渠乏水有青蛇降岩下走视其迹水从而出筑防环之遂为渟渊冇诏置祠名其泉曰应圣今堙】葫芦泉【在环县西明统志在环县西镇戎堡旧有蕃部居之与明珠防藏部相接】温泉【在正宁县西三里有三池皆夏凉而冬温】金沙泉【在宁州南一里沙色如金有泉悬崖而下入九龙川乂暖泉在州东南五里其水冬温】牛圈【在安化县西北二百里四旁皆沙碛中有圈潴水人马给饮宋时章楶置毒于此夏人来犯饮者多毙】石沟泉【在宁州城东北百步许味甘洌】
