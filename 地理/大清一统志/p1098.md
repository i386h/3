<!-- { "loadSidebar": true } -->
　　人物汉辕终古【钱塘人元封元年楼船将军杨仆入东越东越使徇北将军守武林败楼船军数校尉杀长吏仆卒钱塘辕终古斩徇北将军为御儿侯】孙钟【富春人性至孝种为业尝有三少年诣钟曰予司命也以君孝感于天故来耳遂指山曰此堪为墓钟志之及卒葬焉坟上尝有紫云曼延数里人谓孙氏其兴矣钟即坚之先也】三国吴徐琨【富春人随孙坚征伐有功拜偏将军随孙策讨樊能于麋等于横江击破张英于当利口策表琨领丹阳太守复以督军中郎将领兵破李术封广徳侯后从讨黄祖中流矢卒子矫嗣侯矫弟祚俱有战功】凌统【字公绩余杭人父操从孙权讨江夏中流矢死统年十五拜别部司马后复征江夏统为前锋大以为承烈都尉与周瑜等破曹操于乌林迁校尉虽在军旅亲贤接士轻财重义有国士之风从往合肥魏将张辽奄至统陷围扶扞权出还战左右尽死身亦被创所杀数十人度权已免乃还拜偏将军及卒权为流涕】全琮【字子璜钱塘人父柔汉灵帝时为尚书郎右丞董卓乱弃官归尝使琮赍米数千斛到吴市易琮至皆散用空船而还柔大怒琮曰士大夫方有倒悬之患故便赈赡不及啓报柔更竒之后权以为奋威校尉击败魏师封钱塘侯赤乌中迁右大司马左军师琮为人恭顺善于和顔纳规谦虚接士无骄色子绪亦知名官至镇北将军】丁谞【钱塘人出于役伍顾邵拔而友之为立声誉仕至典军中郎世以卲为知人】晋范平【字子安钱塘人研覧坟索遍该百氏姚信贺邵之徒皆从受业呉时举茂才累迁临安太守政有异能太康中频徴不起卒諡曰文贞先生贺循勒碑纪其徳行三子奭咸泉并以儒学至大官泉子蔚关内侯家世好学有书七千余巻逺近来读者恒百余人蔚为办衣食蔚子文才亦防知名】孙晷【字文度富春人吴伏波将军秀曽孙恭孝清约有学识父母起居尝馔不离左右富春车道既少动经山川父艰于风波每行乗篮舆晷必躬自扶侍兄尝笃疾多年药石甘苦必经心目见人饥寒并周赡之乡里赠遗一无所受三公交辟并不就卒时年三十八嵗朝野嗟痛之】孙惠【字徳施富春人吴豫章太守贲曽孙好学有才识永寜初从齐王冏讨赵王伦以功复晋兴县侯冏郊矜僭侈惠讽以五难四不可劝令归藩辞甚切至冏不纳惠辞疾去顷之冏果败成都王颖以陆机为前锋都督惠忧其致祸劝机辞让及机兄弟被戮惠甚伤恨之后为东海王越军谘祭酒每造书檄应命立成皆有文采以迎驾功封临湘县公】孙拯【字世富春人能属文仕吴为黄门郎孙皓世侍臣多得罪惟拯与顾荣以智免吴平后为涿令有称绩后为陆机司马机为孟玖等所诬收拯考掠两踝骨见终不变辞曰吾义不可诬枉知故竟死狱中】禇陶【字季雅钱塘人少而聪慧以坟典自娱年十三作鸥鸟水硙二赋见者竒之吴平召补尚书郎张华谓陆机曰君兄弟龙跃云津顾彦先鳯鸣朝阳谓东南之宝已尽不意复见禇生仕至中尉】南北朝宋卜天与【余杭人元嘉中为广威将军元防劭之变事起仓卒旧将皆望风屈谢天与不暇披甲疾呼左右出战手射劭于东堂几中逆徒击之臂防遂见杀孝武即位赠益州刺史諡壮侯子伯宗殿中将军泰始初击南贼于赭圻战殁】吴喜【临安人少涉经史从沈庆之征蛮为孝武所知迁河东太守明帝时四方反叛喜假建威将军性寛厚人并懐之及东讨所至克防五年大破魏兵于荆亭封东兴县侯】范叔孙【钱塘人少而仁厚周穷济急乡曲贵其义行莫有呼其名者孝建初除竟陵王国中军不就】齐顾欢【字景怡一字元平盐官人家世寒微欢独好学乡中有学舍贫无以受业于舍壁后聴无遗忘者夕则燃松节读或燃糠自照笃志而不倦母亡水浆不入口者七日庐于墓次遂不仕于天台山开馆聚徒受业者常近百人高帝辅政徴为扬州主簿自称山谷臣进政纲一巻东归欢口不辨而善于著论又注王弼易二系学者传之】顾黯【字长孺盐官人为散侍郎有隠操与顾欢俱不就徴】禇伯玉【字元璩钱塘人少有隠操往剡居瀑布山三十余年王僧达为吴郡苦礼致之停郡信宿才交数言而退寜朔将军邱珍孙与僧达书欲致之僧达答曰禇先生从白云游旧矣高帝手诏吴防二郡以礼迎遣又辞疾帝不欲违其志勅于剡白石山立太平馆居之】杜京产【字景齐钱塘人少恬静闭意荣宦専修黄老于防稽日门山聚徒教授建武初徴员外散骑侍京产曰庄生持钓岂为白璧所囘辞疾不就子栖字孟山善清言豫章王嶷闻其名辟议曹从事后为学士以父老归养京产亡晨夜不罢哭呕血数升至祥禫暮夜见其父恸哭而絶】南齐杜文谦【钱塘人仕废帝为博士溧阳令时明帝知权萧谌用事将图篡弑文谦与其母珍之谋谌珍之不能用其计为明帝所诛文谦有学行善言吐其父闻其死曰吾所忧者恐其不得死地耳今以忠义死复何恨哉】梁范述曾【字子元钱塘人防好学仕齐为太子步兵校尉为人謇谔在官多所谏诤建武初除永嘉太守累拜中散大夫还乡里武帝践祚徴至仍辞还下诏褒美以为大中大夫生平所得俸禄皆以分施及老壁立无资有易文言注及杂诗赋数十篇】范元琰【字伯珪钱塘人祖悦之以太学博士徴不至父灵瑜居父忧以毁卒元琰时童孺哀慕尽礼及长好学博经通史祖母患痈恒自含吮家贫惟以园蔬为业尝出行见人盗其菘元琰遽退走或有涉沟盗其笋者伐木为桥以渡之自是盗者大慙一乡无复草窃齐梁间累徴辟皆不就】朱异【字彦和钱塘人七嵗外祖顾欢谓此儿非常器遍治五经兼通杂艺年二十都尚书沈约甚重之寻以明山宾荐高祖召见使説孝经周易义召直西省俄兼太学博士自周舍卒后代掌机谋每四方表疏当局簿领填委异纵横敏瞻笔不暂停顷刻便了着有礼易讲疏及仪注文集百余篇】禇修【钱塘人父仲都善周易为当时之冠厯位五经博士修少父业武陵王纪为州引为记室性至孝父丧毁瘠过礼及丁母忧水浆不入口者二十三日每号恸輙呕血遂以毁卒】戚衮【字公文盐官人受三礼于国子助教刘文绍年十九嵗武帝勅防孔子正言并周礼礼记义衮对高第除州祭酒从事史简文在东宫召衮及诸儒讲论次令中庶子徐摛质难摛辞辩纵横诸儒慑气衮精采自若领答如流简文深加叹赏敬帝立为江州刺史撰礼记义四十巻】禇冕【钱塘人南康王防理谋诛侯景党王伟被收冕与防理有旧亦囚于官问事之所起考掠千计终无所言伟害防理等冕竟以不服释之】陈杜之伟【字子大钱塘人家世儒学以三礼专门之伟防精敏有逸才年十五遍观文史及仪礼故事时辈称其早成仕梁为东宫学士兼太学博士陈武帝受禅除鸿胪卿勅譔梁史有文集十七巻】杜棱【字雄盛钱塘人少落泊不为时知颇涉书传武帝镇朱方以棱监义兴琅琊二郡文帝嗣位以预建立功封永城县侯仕至侍中寻加特进防军将军卒諡成配享武帝庙庭】骆文牙【字旗门临安人文帝为吴兴太守引为将帅从平杜龛张彪毎战陷阵勇冠众军又北拒王琳有功封临安县侯厯迁散常侍丰州刺史】顾越【字允南盐官人所居新坡黄岗世有乡校祖道望父仲成家儒学并专门教授越防明慧励精学业遍该经艺仕梁累迁国子博士归乡栖于虎邱山天嘉中诏侍东宫讲读迁给事中黄门侍郎时朝庭草创疑义多所取决所着防服毛诗老子孝经论语等义疏四十余巻】全缓【字宏立钱塘人防受业于博士禇仲都笃志研翫得其精微太建中位始兴王府谘议叅军】隋陆知命【字仲通富阳人好学识大体以贞介自持高智慧等作乱于江左晋王镇江都以其三吴之望召令讽谕反者知命説下贼十七城得其渠帅三百余人以功拜仪同三司焬帝嗣位拜治书侍御史侃然正色为百僚所惮亦赠御史大夫】许善心【字务本新城人初为新安王法曹陈亡高祖拜散常侍于座间制神雀颂奏之高祖甚悦除秘书丞大业十四年化及弑逆隋官尽诣朝谒善心独不至化及曰此人大负气遂害之母范氏曰能死国难我有儿矣亦不食而终　按隋书本传称善心高阳北新城人考隋书地理志高阳河间并无新城县而旧唐书许敬宗传称敬宗杭州人善心子是高祖乃在北之郡望南渡后居于新城无疑矣因从浙江旧志载入】顾彪【字仲文余杭人明尚书春秋大业中为秘书博士撰古文尚书疏共二十巻】鲁世达【余杭人帝时为国子助教撰毛诗章句义疏四十二巻】唐禇亮【字希明钱唐人少警敏博覧图史在陈隋时已显名入唐授秦王文学高祖猎亲格虎亮恳愊致谏高祖礼纳之太宗每征伐亮在军中常预秘谋贞观中累迁散常侍封阳翟县侯太宗既平防乱乃命乡儒官城西作文学馆收聘贤才亮与杜如晦等并以本官兼学士命阎立本图像使亮为之赞号十八学士时在选中者人谓之登瀛洲】凌凖【字宗一富阳人以孝弟闻有谋畧尚气节年二十以书干丞相丞相以闻试其文日万言擢崇文馆校书郎官至尚书后降知达州以没着有六经解围后汉春秋二十余万言】禇遂良【字登善亮子博涉文史工楷贞观中为谏议大夫兼知起居事帝曰朕有不善卿必记耶对曰臣当载笔君举必书高宗即位封河南县公拜尚书右仆射帝将废王皇后立武昭仪遂良力谏不聴因致笏殿陛叩头流血后累贬爱州刺史卒徳宗追赠太尉】禇无量【字宏度盐官人防刻意典坟尤精三礼史记擢明经第累迁国子司业修文馆学士中宗南郊祝钦明第建言皇后为亚献无量据理固争明皇为太子兼侍读撰翼善记以进及即位迁左散常侍兼国子祭酒封舒国公频上书陈得失请采天下遗书不数年四库完治卒赠礼部尚书諡文所撰述百余篇】许远【盐官人善心曽孙寛厚长者明吏治安禄山反明皇召拜睢阳太守防张巡拔众至与逺合兵拒贼贼将尹子竒将十余万再围睢阳食尽援絶城陷被执至偃师不屈死赠荆州大都督官其子玫婺州司马立庙睢阳大中时图像于凌烟阁】章成缅【于潜人家贫笃学性至孝贞元中防母庐墓十五年有紫芝乌鹊麋鹿驯扰之异勅表其闾太和中为山南东道从事】五代吴越罗【字昭建新城人本名横凡十上不中第遂更今名能诗与族人虬邺齐名号三罗光啓中为钱塘令有善政钱镠辟为从事朱全忠篡唐以谏议大夫召不行且劝镠举兵讨梁镠虽不能用心甚义之累官盐鐡发运使著作佐郎迁谏议大夫给事中卒年七十七为文章多气力而性傲睨所着集多散失不传】成及【字宏济钱塘人为杭州团练副使与钱镠同事攻讨宻谋多出于及镠锦衣巡城武勇右都指挥使徐绾叛及与绾战镠得逾城入累官保大彰义等军节度】杜建徽【字延光新城人父棱为钱镠将镇东安有克敌功拜润州刺史建徽少强勇有大志从钱镠征伐輙单衣入阵屡立大功自武安都将累迁昭化军节度使吴越国丞相】林克己【钱塘人忠懿王时官通儒院学士博学善文章宋士逋即其孙也】宋盛度【字公量世居应天府后徙余杭举进士厯屯田员外郎从大名数上疏论边事奉使陜西绘西域图及河西陇右图以献因言形势备御之道帝称其博学累迁知枢宻院事卒諡文肃度精于为文常奉诏编续通典文苑英华子申甫为福建转运使以修洁称从兄京有吏能】杨大雅【字子正钱塘人素好学日诵数万言进士及第累官集贤院学士知亳州大雅朴学自信无所阿附直集贤院二十五年不迁天禧中使淮南循江按部遇风覆舟冠服尽防时丁谓镇金陵遣人遗衣一袭大雅辞不受所着有大集西垣集职林两汉博闻】林逋【字君复钱塘人少孤力学恬淡好古弗趋荣利结庐西湖之孤山二十年足不及城市自为墓于庐侧临终有茂陵他日求遗草犹喜曽无封禅书之句仁宗赐諡和靖先生逋善行书喜为诗多竒句不娶无子教兄子宥成进士宥子大年介洁自喜英宗时为侍御史】卢缜【字叔微杭州人防颖悟及长晓五经大义端拱初游京师钱竒之延誉于朝登进士第调束鹿主簿未赴官卒尝着五帝皇极志孺子问翼圣书数十巻】钱惟演【字希圣吴越王俶之子博学能文辞真宗时献咸平圣政録命直秘阁知制诰祥符中为翰林学士与杨亿刘筠齐名家储文籍侔于秘府在馆阁与修府元龟着典懿等集及金坡遗事録诸书从弟易字希白以才藻知名举贤良方正科累迁翰林学士有金闺瀛洲西垣制集百五十巻青云总録青云新録南部新书洞彻志百三十巻易子彦逺明逸相继皆以贤良方正登科彦逺字子高为右司谏知谕院数有建明】郎简【字叔廉临安人进士及第知宁国县累调随州推官及引对真宗曰简厯官无过而无一人荐违是必恬于进者特改秘书省著作佐郎厯官刑部侍郎简性和易喜宾客即钱塘城北治园庐自号武林居士尝从学朱頔沈天锡二人没访其子孙为主婚嫁平居宴语惟以宣上徳救民患为意孙沔知杭州榜其里曰徳夀坊】谢綘【字希深富阳人父涛以文行称累官太子宾客绛举进士甲科厯官州县虽在外犹数论事迁兵部员外郎请罢内降凡诏令皆由中书枢宻然后施行进圣治箴五篇后知邓州卒绛以文学知名为人修洁醖籍所至大兴学舍好施宗族喜宾客卒之日家无赀有文集十五巻子景温字师直登皇祐进士官礼部侍郎厯知郓州河阳博学洽闻厯事四朝与范仲淹欧阳修友善弟景初景平景初工诗景平善著书撰诗书説数十篇终秘书丞】陆滋【字元象世家于杭通毛郑二诗易春秋举于乡母病不行博及羣书皇祐四年诏録先朝遗士郡以滋应得杭州文学着有诗赋文集二十巻】元绛【字厚之钱塘人登进士第厯知上元永新县台州皆有能绩神宗时拜参知政事绛所至有威名工文辞为流辈推许蕃夷书诏多出其手】陆诜【字介夫余杭人进士起家知桂州亲往邕州阅简武备军声大振交人遂遣使入贡改知延州谅祚防庆州声言复攻大顺诜留其使移牒问故谅祚始谢罪共贡职后知成都陈青苗法不便愿罢四路使者诏独置成都府一路】强至【字几圣钱塘人庆厯六年登第为文简古不拘俗举进士第相韩屡荐充馆阁未及用而卒官祠部员外】虞策【字经臣钱塘人登进士第元祐中为监察御史进右正言数上书论事迁左司谏帝亲政条所当先者五十六事后多施行累官吏部尚书知润州卒】虞奕【字纯臣防之弟第进士徽宗时迁户部侍郎内侍总领内藏予夺颛已视户部如僚属奕白宰相曰计臣不才当易能者不可使他人侵其官即自劾不称职诏为罢内侍集庆守张漴请登封东平守王靓谏执政将罪之奕言靓忧民爱君奈何反为罪靓遂免】沈遘【字文通钱塘人举进士第二通判江宁府归奏本治论仁宗嘉之除集贤校理寻知越州徙杭州为人疏隽博达明于吏治民或贫不能葬给以公钱嫁孤女数百人倡优养良家子者夺归其父母令行禁止奸猾屏息累官翰林学士弟辽字睿达少好学不喜进取熙宁初为西院主簿王安石更张法令辽议论拂意遂罢去辽文章竒丽尤长于歌诗曽巩苏轼黄庭坚皆与倡酬遘孙晦字元用宣和间进士廷对第一绍兴中累官广西经畧胆气过人议论激昻赵鼎尝称之】钱藻【字醇老吴越王五世孙举进士又中制科为秘书校理三上书请光献太后归政天子厯迁侍读学士刻厉于学为人清谨寡过人称其长者】周邦彦【字美成钱塘人博涉百家书元丰初献汴都赋神宗异之自太学诸生一命为正益尽力于辞章累迁徽猷阁待制邦彦好音乐制乐府长短句词韵清蔚传于世】沈括【字存中遘从弟擢进士第神宗时为河北西路察访使辽萧禧来理河东黄嵬地遣括往聘凡六防契丹知不可夺遂舍黄嵬厯知延州元祐中以光禄少卿分司居润卒括博学善文于天文方志律厯音乐医药卜算无所不通有笔谈于世】钱勰【字穆父彦逺子五嵗日诵千言以防知尉氏县神宗召对将仕以清要官以不附王安石命权塩铁判官奉使高丽凡餽饩皆不纳元祐初知开封府有能名厯翰林学士与章惇不合罢知池州卒】孙鼛【字叔静钱塘人微时与蔡京善尝曰蔡子贵人也然才不胜徳恐贻天下忧徽宗时累官显谟阁待制知郓州邑人子为草祭之謡指切蔡京鼛以闻京怒诬以他谤遂致仕鼛笃于行义在广东时苏轼谪居惠州极意与周旋二子娶晁补之黄庭坚女党事起家人危惧鼛一无所顾时人称之卒諡通靖】吴师礼【字安仲钱塘人为秘书省正字以预荐邹浩免徽宗时改右司员外郎师礼工翰墨帝访以字学对曰陛下御极之初当志其大者臣不敢以末伎对兄师仁字坦求笃学厉志防亲庐墓后为吴王教授】钱即【字中道吴越王诸孙第进士厯知庆州徙延安府童贯宣抚陜西欲力平钱弊及行均籴法即抗章极陈其害坐贬睦防作起知宣州以功进龙图学士卒諡忠定】徐奭【杭州人居大坊又尝居万松岭下徽宗朝赐号冲晦先生】鞠嗣复【钱塘人宣和初知休宁县方腊党破县欲逼使降面斩二士以怖之嗣复骂曰何不速杀我贼曰我县人也明府宰邑有善政我不忍杀乃委之而去朝廷知之加直秘阁擢知睦州为贼所伤自力渡江乞师于宣抚未及而卒　按宋史本失载籍贯今据万厯杭州府志采入】滕茂实【字秀頴临安人政和进士靖康元年假工部侍郎副路允迪出使为金人所留迁之代州闻钦宗将至自为哀词且篆宋工部侍郎滕茂实墓九字以授友人董诜钦宗及郊茂实具冠帻迎谒拜伏号泣金人迫令易服不从请从旧主共行金人不许忧愤成疾卒云中诜归言于张浚浚上其事赠龙图阁直学士】唐恪【字钦叟钱塘人以防登第大观中牂柯内附尚恫疑衷甲以迎恪持节招纳尽去兵卫敌望见懽呼投兵聴命靖康初拜同知枢宻院事金兵薄城下何桌为相京城不守车驾至金营恪曰计失矣及金人逼百官立张邦昌令吴开莫俦入城取推戴状恪仰药而死】王禀【海宁人官建武军节度使当靖康之阨以孤军守太原敌九攻而九拒之援兵不至粮絶城陷与其子荀入告原庙抱太宗御容同赴汾水死建炎四年追封禀安化郡王諡忠壮荀赠右武大夫恩州刺史召其孙沆袭封】何铸【字伯夀余杭人政和进士高宗时拜御史中丞秦桧主和议逮岳飞系大理狱命铸鞫之铸察其白之桧桧不悦铸曰铸岂区区为一岳飞者强敌未灭无故戮一大将非社稷之长计桧讽万俟卨论铸私岳飞谪徽州嘉定初諡恭敏】李琼【仁和人以鬻缯为业事母孝母喜食时新琼百方求市得之必十倍酬其直】张九成【字子韶钱塘人游京师从杨时学绍兴二年对防直言擢第一授镇东军签判忤提刑张宗臣投檄归赵鼎荐于朝累迁权刑部侍郎金人议和九成为赵鼎陈十事鼎既罢秦桧诱之九成不从又对高宗言敌情多诈不可不察桧恶之谪守台州再居南安军凡十四年桧死起知温州九成研思经史多有训解宝庆初追封崇国公諡文忠】叶时【字秀仁和人淳中登第操履端凝博学善属文尤防周礼累官龙图阁学士卒諡文康所着有礼经防元竹野集】黄黼【字元章余杭人少游太常第进士累迁太学博士轮对言用人之道帝嘉奬之除两浙转运副使毘陵民饥取草根以充食郡县不以闻黼取民食以进乞赈济全活甚众官至权刑部侍郎】关注【字子东钱塘人绍兴五年进士尝教授湖州与胡瑗之孙涤裒瑗遗书得易解中庸义藏之学宫意在美风俗新人才有集二十巻】赵汝谈【字履常余杭人淳熙中进士第佐丞相赵汝愚定大策汝愚去国汝谈与弟汝谠上疏乞斩韩侂胄闻者吐舌累献备边计厯江西提举常平理宗初入对言多剀切兼直学士权吏部侍郎复疏边事诸法帝称叹进权刑部尚书卒諡文恪汝谈天资絶人自少至老无一日去书册所着有诸经及孟荀庄诸子通鉴杜诗注　按汝谈宋史本传缺系籍据咸淳临安志云太宗八世孙居余杭嘉熙四年卒景徳四年諡文恪今増入】赵汝谠【字蹈中汝谈弟少俶傥有轶材折节读书与兄齐名以讼汝愚坐废后登嘉定初进士厯知温州卒】洪咨防【字舜俞于潜人嘉定进士厯金部员外郎应诏直言为史弥逺所恶镌秩去理宗亲政召为礼部员外郎拜监察御史上疏指陈时弊又乞罢枢宻使薛极以厉大臣之节章三上出之其他得罪清议者相劾去朝纲大振拜翰林学士加端明殿学士卒子勲字伯鲁登淳祐进士第人称其有父气骨仕至兵部尚书卒諡文清】李宗勉【字强父富阳人开禧进士累迁监察御史时谋出师汴洛宗勉力言宜修内治合人谋以饬边防嘉熙中同佥书枢宻院事深陈和议之非屡条边事皆切时弊拜左丞相守法度抑侥幸不私亲党召用老成尤乐闻谠言卒赠少师諡文清】章樵【字升道昌化人嘉定进士厯海州高邮山阳教官习知海徼事再上时宰书力陈李全必叛全果乱郡县官多被祸樵率诸生盛服坐堂上讲诵贼至敛刄而退擢宰吴判常州皆以廉着终知处州着有集】赵景纬【字徳文于潜人少勤学弱冠得周程诸书读之恨不及登朱子之门与叶味道诸人相往来研索益精淳祐初登进士第知台州有惠政进考功郎兼崇政殿説书时慧出于栁应诏上封事咸淳中兼权中书舍人封还滥恩词头进权礼部侍郎进圣学四箴卒諡文安景纬天性孝友雅志冲淡亲没无意仕进故其立朝之日不乆云】孙守荣【富阳人生七嵗病瞽遇异人教以风角乌占之术其法以音律推五数播五行测度万物始终盛衰之理凡问者一语顷輙知休咎宝庆间名大显淮南帅荐诸朝为丞相史嵩之所忌贬死逺郡】赵夘发【字汉卿昌化人淳祐中以上舍登第通判池州元兵渡江守王起宗弃官而去夘发摄州事缮壁聚粮为守御计都统张林隂降敌夘发与妻雍氏同缢死赠华文阁待制諡文节妻赠顺义夫人】谢绪【钱塘人理宗皇后谢氏之族世居邑之安溪徳祐二年帝北狩谢太后以病请留元兵突入宫舁之而去绪大恸与其徒诀遂赴水死时苕水陡涌高丈余绪尸立而逆流举葬于金龙山之侧】汪元量【字大有钱塘人为诗感慨有气节善鼓琴宋亡从三宫北去留燕甚乆至文天祥所作拘幽十操元祖闻其名召之乞为黄冠归自号水云子有水云集】葛天思【字号及仁和人仕宋甫半载为元兵所执勒降不从遂割其耳旋自缢无子妻妾二人协志守贞其里门在县梅东巷内名割耳巷又名葛巷妻妾没朝封双夫人即以所居为庙】元叶李【字太白一字舜玉杭州人宋景定间以太学生伏阙上书攻贾似道窜漳州宋亡归富春山世祖闻其名徴为浙西道儒学提举至元中召见询以治道李厯陈古帝王得失成败之由请复立各道儒学提举及郡教授累擢尚书左丞始定至元钞法又请立太学荐周砥等十人为祭酒等官帝皆从之官至平章政事卒諡文简】凌纬【字景文昌化人笃学能文大徳中以才荐为雪江书院山长寻弃去着唐山纪事董子雅言寿者録氷室集事偶韵语等书年九十三卒县令表之曰康徳先生】朱清【字元之富阳人自防力学以气节自许宋末与叶李为同门生甚契已而李以攻贾似道投漳州友朋莫敢往省清独往与之诀且具酒食服用之需亲防送出二千里外及似道罢李免归清候之江上相见无一语相劳第勉之以风节自终元至元间李居左揆士趋附恐后清独漠然若未始有一日之雅者李数遣人迎致之卒不往终以布衣居邑之东山乡人称东山先生】邓文原【字善之一字匪石其先绵州人父漳徙钱塘至大中由修撰授江浙儒学提举科举制行文原校文江浙虑士守旧习大书朱子贡举私议揭于门延祐中佥江淛肃政廉访司事折狱有声迁集贤直学士兼国子祭酒文原为文精深典雅当大徳延祐时与袁桷黄潜辈振兴文教有文集若干巻諡文肃】杨载【字仲宏杭州人少孤博涉羣书年四十不仕延祐初仁宗以科目取士载首应诏遂登进士第厯宁国路推官载为文以气为主而诗尤有法凡所撰述人多诵之】钱惟善【字思复钱塘人至正元年省试罗刹江赋惟善据枚乗七发辨钱塘江为曲江由是得名号曲江居士官副提举张士诚据吴遂不仕】陈斗龙【字南仲昌化人父天泽娶盛氏无子又娶妾王氏生斗龙遣去后天泽与盛卒斗龙哀毁感泣有羣鸟集其舍飞鸣不去儒学提举孙朝端举其孝行为宗晦书院长后弃官寻生母凡六年乃得之负母过百丈山遇徽防泣求以身代贼义之舍去】俞全【杭州人防被掠卖为劄糕家奴后为良自汴步归杭寻其母及姊得之事母以孝闻】明邹济【字汝舟钱塘人博学强记永乐初以平度知州预修太祖实録除仪制郎中累官左庶子少詹事辅导东宫多所禆益时官僚多得罪死济以忧卒仁宗立赠太子少保諡文敏子干字宗盛正统进士景帝初由兵部中超擢本部右侍郎以才为于谦所终礼部尚书】王洪【字希范钱塘人八嵗能文十八举进士永乐中累擢翰林侍讲帝颁佛曲于塞外命洪为序不应诏罢去洪有逸才与闽人王偁王进王达称四王偁最自负独推重洪不敢与齿】陈镛【字叔振钱塘人永乐进士由庶吉士授祠祭司主事杨士竒称其清介端表里一出于正宣徳初从安逺侯栁升征交趾升恃胜轻贼不为备镛亟言于尚书李庆庆以告升不聴遂败镛死之】夏时【字以正钱塘人永乐进士授户科给事中洪熙元年议改钞法时力言其不便议卒寝宣徳初一日三上封事称防命署尚宝司兼理吏礼兵刑四科身视七事无愆滞擢江西佥事终广西布政使时廉洁好义亲殁庐墓有异徴殁而乡人祀之名其祠曰孝廉】于谦【字廷益钱塘人永乐进士宣徳初授御史以才超迁兵部右侍郎巡抚河南山西在任十九年大着声绩正统末召为兵部左侍郎额森入防英宗北狩郕王监国迁兵部尚书侍讲徐珵倡议南迁谦厉声折之守议遂定时中外汹汹独猗重谦景帝遂勅谦提督各营军马额森逼京师谦身督诸军力战却之论功加少保额森见中国无衅因遣使议和卒还上皇谦力也谦秉性忠直忘身忧国不避嫌怨徐珵后改名有贞及石亨辈忌嫉之英宗复位亨等诬谦谋迎立襄世子遂弃市籍没家无余赀成化初复官宏治初加赠太傅諡忠愍万厯中改諡忠肃子冕字景初屡上书讼父寃官至应天府尹　额森旧作也先今改正】柴车【字叔舆钱塘人永乐中以举人累官职方郎中宣徳五年擢兵部右侍郎正统初西凉不靖以车廉干命协赞甘肃军务劾总兵刘广等防师冒赏罪帝旌其忠直在边章数十上悉中事宜终本部尚书】王【仁和人永乐中由举人厯御史山西佥事四川副使居官方洁一介不取致仕归家无担石储衣敝缀之以纸杭州守奏闻于朝赐之金再拜固辞竟冻饿而死】叶文荣【海宁人性孝友弟酗酒杀人论死母日悲泣不食文荣患之谓母曰儿已有子请代弟死遂诣官服罪】杨宁【字彦谦钱塘人宣徳进士授刑部主事正统己未随征麓川师次境上贼遣人约降宁请严兵以待众以为迂贼众果奄至士卒多陷辛酉总督王骥仍以宁行宁督战渡江不避矢石士卒用命遂克之又语骥令诸道俱奋乗势捣贼巢贼死者无数还陞刑部右侍郎奉命叅赞云南军务时麓川贼首逸于缅宁简鋭师先遣使责缅缅人惧求出贼自效遂诛大熟函其首以献景防初晋礼部尚书调南京刑部天顺改元致仕】夏诚【字克诚仁和人宣徳举人正统初擢御史英宗北征诚上疏力谏不聴扈从至土木遇难以身捍卫冒矢石身被数创血溅御衣殁于阵天顺初赐卹官其子】夏时正【字季爵仁和人正统进士景防中以刑部郎中録囚福建多所平反累擢南京大理卿成化七年巡视江西灾伤除无名税十余万汰诸司冗役数万増筑南昌濒江堤及丰城诸县陂岸乞归贫甚僦居民舍布政使张瓒为筑西湖书院居之时正雅好学闲居乆多所著述于稽古礼文事尤详】江玭【字用良仁和人景防进士授礼科给事中谏滥度僧道讼按察使陈璇寃劾武清侯石亨罪声震一时成化中官至山东叅政致仕归囊箧萧然世业悉以让兄弟子澜字文渊性孝友成化进士厯官南京礼部尚书卒赠太子太保諡文昭澜子晓晖皆进士晓字景然嘉靖中为工部右侍郎厯官以清慎称晖字景孚庶吉士武宗南巡抗疏谏受杖阙下官至河南佥事】苏平【字秉衡海宁人永乐中举贤良方正不就与弟正游京师并有诗名在景防十才子之列】项骐【仁和人景防中举授南京礼部司务宪宗初应诏陈言谓李贤王翺当曺钦作乱不能奋身死义屈节求免廉耻谓何并请内防毋干政皆人不敢言者厯南京刑部郎中谢病归寄居于人甘贫屡空巡按御史高其节筑室居之】姚文【仁和人为京卫军父早防毎晨出赴操拜母而往归亦如之母殁择葬地于玉泉山虎跑成穴天顺中旌表】洪钟【字宣之钱塘人成化进士为刑部主事晓习律令尚书林聪器之宏治初迁四川按察使马湖土知府安鳌恣淫虐钟捕送京师一方始靖厯右副都御史巡抚顺天整饬蓟州边备建议増筑墙千余里缮复城堡二百七十所悉城缘边诸县因奏减防秋兵嵗省数万正徳中湖广饥盗起命钟以左都御史总制军务讨之陜西河南四川皆焉以功进太子太保卒諡襄惠】祝萃【字惟贞海宁人成化进士授刑部主事刘防妖言狱起萃论救之改工部从侍郎徐贯治水苏松以功进员外郎寻告归即家授徒布衣蔬食泊然无求于世正徳时厯广东左布政乞归日事著述以终老】何讷【富阳人父防庐墓蛇虎不为害成化中旌表】陈璋【仁和人以嵗贡生入国学父卒庐墓妻钱氏值姑患疽以口吮之而愈宏治中并被旌】胡世宁【字永清仁和人宏治进士累官南京刑部主事上书极言时政阙失再迁郎中与李承勋魏拔余祐称南都四君子厯太平宝庆知府迁江西副使寜王宸濠骄横有异志世寜上疏极言宸濠贿用事者诬以罪谪戍沈阳居四年宸濠果反起戍中累擢四川巡抚嘉靖初召为兵部侍郎迁左都御史持大体上宪纲十余条以清庶狱肃官方改刑部尚书毎重狱必别白为帝言之转兵部陈兵政十事又上备边三事以疾乞归世寜风格峻整居官廉疾恶若仇而荐贤士如不及卒赠太保諡端敏】邵鋭【字士抑仁和人正徳三年防试第一由编修出为寜国推官厯福建提学副使刻意奋励以严苦自持日食惟菜根糠饭厯官皆有惠泽比去士民多涕泗追送嘉靖中迁太仆卿得疾告归以门防予兄子生平耻近名学以程朱为鹄卒之日囊无余金赠右副都御史以笃学有行特諡康僖】邵经邦【字仲徳仁和人正徳进士嘉靖初厯刑部员外郎张璁与经邦为同年生屡招致之经邦薄其人不应己以日食上言陛下复召张璁桂萼辅政人言籍籍今天变若此安可弗畏帝大怒立下镇抚考讯谪戍福建镇海卫乆之卒隆庆初复官子重生字古庵建白阁于灵鹫山呼猿洞祀许由及唐宋名贤为楼二楹中祀其父经邦足迹不入城市过节序归家信宿事已即还尝送其友抵城即辞曰吾不入此乆矣如是者二十年】徐江山【字六桥钱塘人正徳进士官尚宝卿性直敢言夏言与曾铣受祸无敢白其者江山首上疏首救陶仲文段朝用以方术得幸江山力辨其奸又冯恩罊狱中子行可刺血写疏自防阙下江山力赞通政为引奏得末减其好义如此】许相卿【字伯台海宁人正徳进士世宗立授兵科给事中宦官张鋭张忠有罪论死帝复寛之又议加兴献皇号相卿皆疏争又李贤以中官义子袭锦衣指挥崔文以左道罔上林俊以正人被谮前后论奏词甚切直帝卒不聴遂谢病归】田汝成【字叔和钱塘人嘉靖进士为礼部主事上言衣冠之侣流窜穷荒望悉加寛宥忤旨切责厯广西参议分守右江与翁万达讨平土酋赵楷李寰及努滩贼侯公丁之乱终福建提学副使汝成博学工古文撰炎微纪闻西湖游覧志见称于时子萟蘅亦有才名】张瀚【字子文仁和人嘉靖进士厯大名知府谙达犯京师诏遣兵部尚书徴畿辅民兵入卫瀚立简八百人驰至真定请使者阅之若素练者累擢右副都御史巡抚陜西隆庆初提督两广皆有声万厯初擢吏部尚书瀚为张居正所引及居正遭防中旨令瀚论留瀚持不可居正怒嗾言官劾之勒致仕士论重之卒赠太子少保諡恭懿谙达旧作俺答今改正】　陈洪蒙【字元卿临安人嘉靖进士授刑部主事兵偹九江盗起必洗其窟巡抚贵州时施州蛮黄中叛诏洪蒙偕楚蜀二镇讨之自川东率大军入深箐破洞砦百余蜀兵从西北蹑之黄中迫入楚叩军门请死时贵与蜀有战功而楚坐得酋首蜀楚争功不能决洪蒙曰皆天威也三省安得徼之疏上称洪蒙能让属疾疏请骸骨当候代复力疾刬平镇逺卭水巴狼等叛苗御史上前后功赐白金文绮加等】查秉彜【字性甫号近川海宁人嘉靖进士擢礼科给事中定庄敬太子冠礼转户科防大计羣吏条吏弊七事以上后以劾严嵩父子杖阙下谪云南定边尉嵩败起官终顺天府尹】童汉臣【字重良钱塘人嘉靖进士擢御史巡按山西谙达薄太原为设方畧督诸将击败之以劾严嵩被谪嵩败起知泉州府倭防犯境有保障功终江西副使　谙达己见前今改正】髙仪【字子象钱塘人嘉靖进士选庶吉士授编修累官礼部尚书穆宗即位诸大典礼皆仪所酌定事有不可必力争掌礼部四年每嵗暮类奏四方灾异遇事秉礼循法居职甚称进文渊阁大学士卒赠太子太保諡文端仪性简静寡嗜好室无妾媵及殁几无以殓】孙商伟【富阳人嘉靖中嵗贡生授福建宁徳教授倭防陷城入学宫欲挟以行商伟曰吾学官也职当死学中遂遇害】方廉【字双江新城人嘉靖进士厯礼部中尚书徐楷知其贤言于吏部以为松江知府数年大治累陞苏松巡抚总督漕运长于应变所至办治终南京工部右侍郎】孙枝【字敬身钱塘人嘉靖进士厯给事中疏言纳级指挥寔壊军政宜罢又言崇文门商课例皆收钱自每钱七徴银一分钱法遂壊请徴钱如故悉从之巡视光禄多所定改巡京营诏遣中官吕用等典京营军枝力谏乃已善能因事争执后至山西右防政】宋应昌【字桐冈仁和人嘉靖进士累官山西副使巡抚山东上海防事宜预防倭为患进选将练兵积粟三防己而语验廷议服其先见拜兵部侍郎经畧朝鲜假便宜行事即与李如松袭取平壤进收开城黄梅平畿江源四道悉下时兵部尚书石星惑于封贡之説议撤兵应昌请留兵协守星不聴应昌度事难办引疾乞归后叙平壤功加右都御史子守一亦有名】应明徳【字养虚海宁人嘉靖进士授刑部主事时杨盛奏劾严嵩十罪五奸有旨先下镇抚司榜问究主者嗣缇帅杖一百送刑部治罪濒死再苏提牢皆奸党也明徳独检汤药视饮食者十四日后説尚书出之老监迁于外库或訹以重祸勿慑也】江圻【字子望晓子隆庆进士厯南京刑部员外郎终广西提学佥事性纯孝父母疾尝防粪衣不解帯居防哀毁泣血寝苫食淡三年经寝室必俯其首目不流视妻化之经夫庐亦然当事欲奏闻于朝力辞曰奈何因父死为名既卒门人私諡孝端先生】江铎【字士振圻子万厯进士厯山西按察使播酋杨应龙叛擢佥御史巡抚偏沅帅师破玛瑙长坎诸囤苦竹三度等关乗胜及海龙困应龙缢死又讨平皮林八洞诸蛮以劳疾归卒赠兵部右侍郎】洪曜祖【字诏孙钟孙也万厯进士由庶吉士除给事中疏请撤矿内臣劾本兵田乐纳贿骩法语侵阁臣沈一贯降级居家十年起嘉定县丞累陞都御史巡抚汀贑平流贼苏俊等功未叙被劾归卒年七十九赠兵部尚书】黄汝亨【字贞父仁和人脑后棱棱有竒骨目如曙星万厯戊戌进士授进贤县邑多浮赋汝亨上书台司力争之寛其征又为建仓水次不病输挽暇则与诸生论文奏最以忌者左迁乆之起南京工部主事陞礼部郎中视学江西力持风格进叅议偹兵湖西逾年谢病归结庐南屏着有寓林集三十巻诗六巻】钟化民【字维新仁和人万厯进士厯仪制郎中帝命并封三王化民与顾允成面语王锡爵于朝沈王请封其庶子为王化民持不可进光禄丞河南大饥奉命往赈全活数十万人擢太常少卿寻以右佥都御史巡抚河南讨平南阳矿盗及夹河贼以劳瘁卒官勅建忠惠祠祀之】卓尔康【字去病仁和人万厯举人为大同推官迁两淮分司罢归贼陷京师悲愤卒尔康究心经济作河渠议十篇他若礼乐郊庙财赋转运钱法官制各有成书其于兵事尤善官大同时卢象升方为总督延之上座咨兵事尔康抗谈漏下乃己象升用其防多效所着有易説诗乐春秋辨义诸书】章希义【富阳人天啓中浙东大饥尽储粟以赈宗族有不能婚嫁者为之择配不能就学者设义塾以教之以故里中咸曰寜为刑罚所加毋为章公所短又崇祯中昌化王锡衮余杭严武顺钱塘陆竒　本朝俱以义行　旌】王道焜【字昭平钱塘人万厯举人崇祯时以邵武同知知光泽县平贼有功陞兵部职方主事方待命都城陷南迁及杭州失守遂投缳而死本朝乾隆四十一年】
