<!-- { "loadSidebar": true } -->
　　【类执卷故号曰孔子岭旧志即赞皇山之岭也】五马山【在赞皇山东宋建炎初和州防御使马扩奔正定五马山聚兵得徽宗子信王榛总制诸寨即此旧志山在县东十里上有五马石因名岩隙出泉甚甘美名曰白马泉】太行山【在赞皇县西八十里层峦叠嶂延袤一帯县境诸山皆其支垅也】坛山【在赞皇县东北十五里髙百余丈相传周穆王尝驻跸于此崖壁上有吉日癸巳四字云是周穆王书今移学中】四望山【在赞皇县西北二十里山髙耸登临可以望逺】鼓城山【在晋州西五里下有鼓城坡以鼓子所居而名】土山【在藁城县西南二十五里即古宜安城故址】童山【在新乐县西北二十余里接曲阳县界一名见龙山绵亘数里下有小溪萦帯流入沙河】两下岭【在井陉县西三十里山脊隆起东西陡削如墙壁然】石墙岭【在井陉县东南八十里悬崖险竣有路仅通一线】青泉岭【在井陉县东北三十五里本名叱日岭旧属平山县界唐景福三年李克用败成徳军于平山王镕出兵赴救败于叱日岭即此】割须岭【在元氏县西北七十里接井陉县界中有径通井陉相传汉光武驻跸元氏尤来大枪之徒皆割须变帽由此遁去因名】长冈岭【在灵寿县北十五里突起一山盘亘甚逺又横山岭在县西北八十里髙耸干霄虽晴明时云雾常蒙其上】圣佛岭【在灵寿县北五十里】车道岭【在平山县西三十里山崖积石不生草木下有深川鸟道盘曲又十八盘岭在县西百二十里】分水岭【在平山县西一百五十里五台太行之水于此分流东西故名】陡岭【在平山县西北二百六十里山势峻不可登陟又神堂岭在县西北二百里一名神堂闗】长城岭【在阜平县西九十里东至龙泉闗二十里岭路陡絶直上二十里出龙泉闗即山西地泛守为要乾隆十一年十五年二十六年皇上西巡銮舆经此俱有】
　　【御制诗】孙子岭【在阜平县东南二十里县境诸山皆从恒岭分支此岭仰视大茂拱列如儿孙因名俗讹为孙膑所居】杨川岭【在行唐县西北一百二十里郜河源出此】十八盘岭【在赞皇县西六十里山势嵯峨林木郁茂中有小径萦纡上下凡十八盘】铁脚岭【在赞皇县东南十二里髙险﨑岖艰于登陟元至正中县尹武纪稍凿平之以便行者】黄沙岭【在赞皇县西北七十里槐水源出此葢即太平寰宇记所谓黄石山】障石岩【在赞皇县西南一百一十里峯峻秀挺拔上有石乳泉】孟尝冈【在元氏县西十八里两冈横亘中通一线曰鸡鸣道口相传孟尝君度闗处】白马冈【在灵寿县东八里又孤独冈在县西北五十里】卧龙冈【在栾城县东南八里盘曲如卧龙今名浪头邱】百陵冈【在赞皇县东北史魏李灵传李显甫集诸李数千家于殷州西山开李鱼川方五六十里居之元和郡县志百陵冈在县东十里赵郡李氏别业在此】黄龙冈【在无极县东广二百步髙丈余土色甚黄盘绕如龙】长银洞【在井陉县东南四十里相传旧尝产银】白云洞【在元氏县封龙山龙首熊耳两峯间方广丈许相传徐真君修道处下有修真道观宋政和间赐额】九仙洞【在元氏县西三十里西贾村南势极险峻】禅师洞【在平山县西一百三十里山势峻絶上有石洞出泉汹涌冬夏不竭又白龙洞在县西北二十里内有龙潭水深莫测】水帘洞【在阜平县东南四十里峯峦秀拔上有石洞泉从洞口飞下如帘】金龙洞【在阜平县东北九十里大茂山之口也北接倒马闗旧为戌守要地】示衣坡【在藁城县西北三十里路侧唐天寳末安禄山反至藁城常山太守顔杲卿以力不敌与长史袁履谦往迎之禄山衣之金紫使仍守常山杲卿归至坂侧指其衣示履谦曰何为着此因相与起兵讨禄山人因以此名坂】系马石【在获鹿县西六里韩信砦东相传韩信尝系马于此】试剑石【在元氏县封龙山上明统志唐郭元振游学于此见一石中裂出五色云气因得石中寳剑左丞史彬书试剑石三字于上金南阳彛伦勒颂】滹沱河【源出山西代州繁峙县秦戏山由平定州盂县流入迳平山县北又东迳灵寿正定二县南又东迳藁城县北晋州南又东入保定府东鹿县界战国策赵攻中山以擅滹沱崔豹古今注后汉永平十年作常山滹沱河蒲吾渠通漕船郎蔚之隋图经魏改滹沱曰清寜河元和郡县志滹沱水在灵寿县西南二十里又正定县滹沱河南去县一里又在九门县西九十里去藁城县二十九里鼓城县北十三里元史河渠志滹沱河在正定县南一里经藁城县北一里平山县北十里延祐七年正定路言正定县城南滹沱河北决隄寖近城每嵗修筑闻其源本微与冶河不相通后二水合其势遂猛屡坏大隄本路达鲁噶齐哈散于至元三十年引辟冶河自作一流滹沱河水十退三四至大元年冶河口塞复入滹沱自后嵗有溃决之患旧志滹沱河明成化八年由正定出晋州紫城口南入寜晋泊十三年大水隄溃逼府城西南隅坏民庐舍知府田济修筑郡西北曹马口又于旧河数里外凿新河十余里分杀其流复筑隄以御旧河之水于是水有所归正徳十三年晋州紫城口淤分为二一仍由寜晋泊一东溢由束鹿鸦儿河入深州界乃就湼盘集迤东筑隄障东溢之水归寜晋故道工甫毕秋水泛涨仍并南流而东入束鹿界嘉靖十一年太仆寺何栋相视奏言晋州地形西髙东下水性趋下遂失故道议于藁城张村起至晋州故坝筑隄障归故道不果本朝顺治十二年又南徙由藁城南彭村迳晋州西南州头村入束鹿县百尺口至冀州归清水河今在平山县北八里灵寿县南五里正定县南八里绕藁城县北过晋州西南达束鹿县通志雍正三年滹沱河又东徙决州头村直冲束鹿环城而流弥漫四野时官民咸请障归故道仍入寜晋泊怡贤亲王以泊乃三郡众水滙归之地不可复令浊流淤塞乃亲行相度得旧河一道由木邱南至焦冈入滏阳河遂遣官疏濬导水由此南流又于州头村筑坝障其东下自是束深无冲溃之虞泊水亦免填淤之患乾隆七年八年经督臣奏请建葑坝数处十一年】
　　【圣驾西巡驻跸望河亭指示建坝挑水之宜不三四年河益南徙淤沙可耕十
　　五年二十六年銮辂再经并有】
　　【御制诗纪事其后各坝工益加培筑导御有资士民于河干建坊纪
　　恩额曰　　　　　　　　　　　　　　　圣谟底绩　达鲁噶齐旧作达鲁花赤今译改】冶河【源出山西平定州东流为绵蔓水入府境迳井陉县南又东与甘淘河防迳井陉县东之东冶邨又北入平山县西之西冶村遂称冶河北流至合河口村入滹沱汉书地理志上艾县绵蔓水东至蒲吾入滹沱水又绵蔓县斯洨水首受太白渠东至鄡入河郦道元水经注绵蔓水上承桃水水出乐平郡之上艾县东流迳靖阳亭南又北流至井陉闗下注泽发水乱流东北迳蒲吾县故城西又东南流迳桑中县故城北又东南流迳绵蔓县故城北自下通谓之绵蔓水又东流迳乐阳县故城西右合井陉山水又屈从城南东迳乌子堰支津出焉又东谓之太白渠地理志所谓首受绵蔓水者也白渠水又东南迳闗县故城北又东为城郎河又东迳耿郷南又东迳宋子县故城北又谓之宋子河又东迳敬武县又东谓之斯洨水元和郡县志绵蔓水在井陉县西南八十里韩信击赵背水为阵谓此水也又斯洨水在栾城县南北二十里平山县志冶河在县西一里自井陉县流至县界湍激之声可闻数里冬月不冷由城西北入滹沱河为两河口一清一浊如泾渭然顾祖禹方舆纪要冶河在栾城县西北旧自平山县东南流经此其后自平山县东北流合于滹沱滹沱不能容决溢为害元至元末引冶河分流滹沱水势遂杀数年下流湮塞仍决入滹沱皇庆初又议自平山县西北改辟河道下至寜晋使冶水仍入旧河则滹沱势分正定之害必少但栾城地形颇低拟于路北圣母堂东冶河东岸开减水河一道以杀其势于是冶河复导流于此未几复废俗亦谓之运粮渠通志冶河故道本与洨河通自并入滹沱决溢为患本朝雍正四年兴修水利于冶河入滹沱处坚筑大隄以过絶之引水由正定栾城入于洨河以分滹沱之涨其后滹沱南徙府治以西河患益少冶河入洨之道日就堙塞仍由平山入于滹沱其经厯之地本属无多而自井陉至平山沿河开辟水田数百顷引水注田水势亦杀今成熟之效月异而嵗不同灌溉有资畅流无阻葢水道迁徙今昔异宜惟在因所利以治之矣　又按正定府志今治河自井陉县东东冶村经平山县西西冶村至合口河入滹沱河其上防为绵蔓河雍正四年引由栾城入洨故道今堙塞莫考洨河逺隔城西不相入矣考栾城县有所谓旧冶河者证之方舆路程考即太白渠也由获鹿入栾城之冶河铺东南入防城河南流入赵州长四十二里乾隆二十八年奉】
