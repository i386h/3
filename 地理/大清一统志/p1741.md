<!-- { "loadSidebar": true } -->
　　古迹珠崖故郡【在琼山县东南汉书地理志序自徐闻南入海得大洲方千里元封元年略以为珠崖儋耳郡应劭注郡在大海中崖岸之间出真珠故曰珠崖臣瓒注引茂陵书珠崖郡治瞫都去长安七千三百二十四里元帝本纪初元三年珠崖山南县反省珠崖郡贾捐之传珠崖儋耳郡在南方海中广袤千里合十六县其民自以阻絶数犯吏禁吏亦酷之率数歳一反帝用捐之言遂罢郡地理志合浦郡领朱卢县为都尉治盖即改故珠崖郡所置后汉志无朱卢而有珠崖县仍属合浦郡晋书地理志呉赤乌五年复置珠崖郡平呉后省入合浦其合浦所领有珠官县宋书州郡志合浦领朱卢县吴立朱崖即晋志之珠官也齐因之梁陈时朱崖县废隋移珠崖治义伦而故郡废县志汉珠崖郡在县东南三十里东潭都即故瞫都县】儋耳故郡【在儋州西山海经除儋国在鬰水南即儋耳也汉书地理志序元封元年置儋耳郡昭宗初省三国呉志赤乌中陆凯除儋耳太守盖甞复置寻废也水经注引杨氏南裔异物志曰儋耳在珠崖分为东蕃元和志隋大业六年置儋耳郡唐武徳五年改儋州治义伦县章懐太子曰儋耳故城即今儋州义伦县寰宇记儋州东至乐防县界射狼山三百二十里西至旧振州延徳县界白沙三百四十七里东北至澄迈县界合桥三百七十里宋避太子讳改县曰宜伦舆地纪胜儋耳外城杨朴筑子城儋耳婆筑通志故州治在今州西三十里髙麻都湳滩浦隋末徙髙坡即今治　按詹耳应劭曰其种大耳渠率自谓王者耳尤缓下肩三寸张晏曰镂其颊皮上连耳匡分为数支累累下垂顔师古曰儋字本作瞻丁甘反舆地纪胜引平黎记载伏波收黎人西至一处有聃耳妇人出现号其地为聃或讹而为儋】琼山故城【在今琼山县南元和志本汉瑇瑁县地唐贞观五年置琼山县属琼州以县西六里琼山得名寰宇记琼州理琼山县开寳四年平南越割崖州之地属琼州旧志故县在今县南六十里宋熙宁四年始移今治　按汉瑇瑁县无考晋志合浦郡有毒质县疑即瑇瑁盖晋亦省珠崖入合浦也】舎城故城【在琼山县东南元和志隋大业六年置唐书地理志隋珠崖郡武徳四年平萧铣置崖州治舎城县新唐志以舎城水为名寰宇记开寳五年废崖州以舎城县属琼州本汉瞫都县地九域志熙宁四年省入琼山舆地纪胜引图经序云去琼州三十里有古崖州城又引琼管志云在今琼州南之谭都土人犹呼为旧崖州府志旧州在今县南四十里濵江筑城引小溪为濠遗址尚存　按寰宇记云旧崖州在琼州东北二百六十里疑误】澄迈故城【寰宇记在旧崖州西九十里汉茍中县地隋置澄迈县以界内迈山为名舆地纪胜引图经云旧县治在澄迈材后移今治明统志在府城西六十里　按九域志云县在州西五十五里县志云澄水迈山四面环绕县治宅焉元燬于冦明洪武三年仍相旧址建设成化中邱濬以县治海濵欲议迁徙未果舆地纪胜云后移今治亦无确据今县治在府西六十里与九域志所载相近疑即今治】定安故城【在今定安县东南明统志在府城南八十里本唐宋琼山县地通志元至元三十年元帅朱斌平黎巢明年置县治在今县东南南资都新寨岭下天厯二年升南建州移治琼牙乡即今治明洪武二年故南建知州王官子廷金为乱寻平之因废州复为县】文昌故城【在今文昌县北唐志寰宇记在旧崖州东南一百四十里通志故县在今县北何恭都潭步村元至顺二年移于北山都即今治】会同故城【在今防同县西北县志本乐会县黎峒地元至元二十八年克呼济蘓平黎始割乐防西北境置县治在今县西北永安都乌石确皇庆元年为土酋王髙所燬徙于端山即今治又有故址在乐东南太平都牛斗村　克哷济苏旧作濶里吉思今译改】乐会故城【在今乐防县北宋史地理志乐防县唐置环以黎峒寄治南管九域志在琼州东南一百余里舆地纪胜引琼管志云黎人屡攻破县迁徙不一今现治南管村通志唐县治黎黒村在今防同县东元至元二十四年徙调懒村在今防同县东南大徳六年王文河之乱又徙万泉渡南即今治】临机故城【在临髙县东南唐初置开元初更名临髙舆地纪胜县初治英邱绍兴初迁于莫竹府志有临机村在临髙县东那虞都海邉】昌化故城【在今昌化县东南元和志儋州昌化县本汉至来县地隋大业六年置寰宇记在儋州西南一百八十里明统志在州南一百九十里有千户所在县北十里洪武二十五年建正统六年徙县治千户所通志隋县在今县东南十五里旧县村石基犹存宋移治今县南十里南北二江间洲中明初数罗水患正统间移治千户所即今治其汉至来县无考】万安故城【在万州北本汉紫贝县地唐置万安县为万安州治宋熙宁时废州为军九域志北至琼州三百八十五里西南至朱崖军二百九十五里舆地纪胜大观二年移军于陵水洞又移于容寮后移今处通志唐治通化都在今州北今名旧州宋移今治】陵水故城【在今陵水县东北隋置九域志在万安军西南一百十里明统志在万州城南六十里又有南山守御千户所在县西南通志唐初县治陵水峒博吉季村在今县东北元初迁南山头皇庆间迁龙头村海邉后又迁港门明洪武间筑城正统间燬迁于南山所即今治】感恩故城【即今感恩县治元和志本汉九龙县隋大业六年改名感恩取感恩水为名寰宇记县东至儋州二百二十五里九域志在昌县军西南二百七十九里明统志在崖州西北二十二十里通志故县治中和乡万厯九年以其地近海口多浮沙移治县东大坡后以岚瘴复移还今治】废忠州【在定安县西南舆地纪胜唐咸通中辛傅赵李四将进兵擒捉黎峒蒋璘等于其地置忠州旧志废忠州在县西南黎母山峒中】废镇州【在感恩县东北宋史地理志熈寕元年置镇州于黎母山心倚郭县曰镇宁赐静海军额政和元年州废以静海军额归琼州元南宁军记宋立镇州邑三曰龙门四逹感恩隋废入昌化县志废镇州城在县东北七十里有石城遗址名杨文广坝今为黎人杂处】武徳废县【在琼山县东南隋书地理志珠崖郡领武徳县盖梁陈时废朱卢后置唐初省】顔城废县【在琼山县东二十里旧唐书地理志武徳四年崖州领顔卢县贞观元年改曰顔城新唐书开元后省入舎城府志有顔村在今县东二十二里有龙卢洞即顔卢故址也】中废县【在澄迈县地理宇记汉县县志在县南四十里那舎县】曾口废县【在澄迈县南旧唐书地理志贞观十三年复置琼州领曾口县马端临文献通考五代时省县志在县南七十里曾家东都今其地名博罗村】富罗废县【在临髙县北旧唐书地理志儋州领富罗县本隋毗善县武徳五年改名寰宇记废富罗县在儋州东北一百二十里文献通考南汉时废旧志富罗乡在今县北冇故县址在东塘都那在村即古富罗也】紫贝废县【在文昌县南元和志文昌本汉紫贝县地通志故县在县南紫贝山阳今地名新衙】容琼废县【在防同县西旧唐书地理志贞观十三年琼州领容琼县贞元七年省入琼山寰宇记废县在乐会县界其地冇容琼洞府志在旧琼山县东南一百五十里应在今县西界】洛废县【在儋州东南旧唐书地理志儋州洛县乾元后置寰宇记元县在黎峒山心今移入州城下舆地纪胜太宗时省入宜伦州志黎中落窰峒古为洛县地】吉安废县【在昌化县北隋置属珠厓郡唐初省入昌化贞观元年复置属儋州寻省县志今县东北有旧县疑是】富云废县【在万州西旧唐书地理志贞观五年析文昌置富云博辽三县属琼州十三年崖州后属万安州寰宇记二县皆唐末废文献通考并南汉时省】宁逺废县【在崖州南隋置宁逺县为临振郡治唐改郡为振州寰宇记开寳六年割旧崖州之地琼州却改振州为崖州东至陵水县界一百六十里东北至琼州四百五十里西北至儋州四百二十里治宁逺县漠临振县地九域志熙寕六年废州为朱崖军废县为宁逺镇舆地纪胜政和七年知军吴况奏改军为吉阳军又并故吉阳宁逺二县地为宁逺县旧志明复改军为州省宁逺县通志有旧州址在今州南一里水南村】吉阳废县【在崖州东元和志贞观二年析宁逺置寰宇记在崖州东北九十里九域志熙宁六年废为镇文献通考今吉阳军地乃旧吉阳县基旧志宋绍兴六年复为县元废】临川废县【在崖州东元和志本汉临振县地隋大业六年置唐属振州宋属崖州寰宇记在州东南八十里文献通考南汉省】落屯废县【在崖州东元和志振州落屯县永徽元年置在落屯洞因名寰记记在崖州东北二百里文献通考南汉省州志即今黎冲落屯村在州东北一百五十里按新唐志云天寳后置与元和志异】延徳废县【在崖州西北隋书地理志珠崖郡领延徳县元和志本汉临振县地隋大业六年置唐属振州宋属崖州寰宇记在州西一百四十里文献通考南汉时废旧志废县在州西北一百五十里白沙铺西南　按宋史地理志有延徳军崇宁五年置延徳县于朱崖军黄流白沙侧浪之间大观元年改为军又置倚郭县曰通县政和元年废军为感恩县昌化军废通逺县曰通逺镇属朱崖军六年复置延徳砦盖隋置旧县在崖西北乃南汉已废之延徳宋置延徳县后复为砦疑即今感恩县】九龙废县【在感恩县西北九龙山下汉儋耳郡故县】云海楼【在琼山县舆地纪胜在郡治】海山楼【在琼山县城南宋陈瓘有诗】鉴空阁【在琼山县西五十里俯瞰江流宋苏轼有诗】通潮阁【在澄迈县治西宋苏轼尝憩其上有诗其后胡铨和之李光书扁】六瑞堂【在琼山县南谯楼下明统志宋时尝开双莲者三郡守王光祖建堂因名又与地纪胜冇平理堂燕喜堂在郡治莭爱堂超然堂在倅知乐堂在放生池上】载酒堂【在儋州城南儋人黎子云之居东坡访之名其屋曰载酒堂】秀香堂【在儋州治北舆地纪胜乃陈氏北园李泰名之曰秀香】尊贤堂【在儋州治东明统志盖苏轼所居郡守韩景先建此以祀轼】继美堂【在儋州治东宋知军陈适建以其父中孚亦尝为守故名又有坚白堂亦陈适建李光改为无倦斋】爱民堂【在万州治又有观徳堂在防事后皆见舆地纪胜】盛徳堂【在崖州治内舆地纪胜河东裴闻义曾守昌化居于吉阳胡铨名其堂曰盛徳有铭】洗兵堂【在崖州西过江二里取杜甫诗净洗甲兵长不用之意】泂酌亭【在琼山县东北双泉上宋苏轼有诗】瑞莲亭【在琼山县城南有池产瑞莲】湄邱草亭【在文昌县东北五十里东昆溪北邱狭而长若堤然延亘六七里中藏一邱隆然深秀宋知军邢梦璜世居于此其裔孙宥自都御史致仕归乃作革亭其上】问汉亭【在儋州北大江桥上胡澹庵命名李泰有诗】涌月亭【在儋州城北下临大江宋李光名之取杜甫月涌大江流之句】凝香亭【在万州治见舆地纪胜】鉴亭【在万州城东下瞰大江又有鲁亭在城北元邱世杰建】望阙亭【在崖州城南十里唐李徳裕为司户时建】江亭【在崖州西元叅政王士熙谪居时建】风月台【在琼山县治旁宋建】琼台【在琼山县谯楼下明统志在府治西】东坡台【在琼山县舆地纪胜云在开元寺东东坡尝寓其间】熙春台【在儋州治东见舆地纪胜又博望台在儋州东北重冈之上】茉莉轩【在临髙县治内宋胡铨有诗】白玉蟾故居【在澄迈县东十里地名香山】王宏诲故居【在定安县东南李家都龙梅村】东坡故居【在儋州城南故天庆观侧】松台书屋【在儋州西二十里明陈瓒建】桄榔庵【在儋州城南旁有桄榔林宋苏轼谪儋时结庵其下为偃息之所尝摘叶书铭记之】下田村【在琼山县西北一里明邱濬故居】买愁村【在临髙县东南那盆岭下宋胡铨谪崖州经此有诗】逸贤洞【在崖州西北十里舆地纪胜胡澹庵以其地多水竹取六逸七贤之义为名】玳瑁栏【在崖州东南五十里海边有巨石数十文如屋宋陈明甫凿石为栏以养玳瑁】
