<!-- { "loadSidebar": true } -->
　　人物汉萧何【沛人为沛主吏掾高祖起为沛公何当为丞督事沛公至咸阳何独先入収秦丞相御史律令图书蔵之以此具知天下阨塞户口彊弱处项羽立沛公为汉王汉王怒欲攻羽何谏止之乃就国以为丞相进韩信为大将军东定三秦汉二年汉王与诸侯击楚何守关中转漕给军汉王数夫军遯去何尝兴关中卒补缺上以此専属任何闗中事汉五年论功行封上以何功最盛封为鄼侯位次第一拜为国孝惠二年薨諡文终侯】曹参【沛人秦时为狱掾高祖为沛公以中涓从攻秦大破之封建成侯汉二年为假左丞相参经七十余战凡下二国县百二十二功次萧何封平阳侯为齐相齐国大治萧何薨参代为相国举事无更变壹遵何之约束百姓歌之曰载其清静民以寜一为相国三年薨谥曰懿侯】樊哙【沛人与高祖俱隐于芒砀山泽闲陈胜初起萧何曹参使哙迎高祖立为沛公从攻秦破之沛公入咸阳欲居秦宫室哙谏乃还军坝上及谢项羽鸿门范增谋杀沛公哙持盾直入谯让羽是日微哙沛公几殆及定天下以功封舞阳侯孝惠六年薨諡曰武侯】夏侯婴【沛人试补县吏与髙祖相爱高祖为沛公以婴为太仆常奉车从击项羽至彭城项羽大破汉军汉王驰去见孝惠鲁元载之汉王急常拨两儿弃之婴常收载行卒得脱汉王即帝位封汝阴侯惠帝立赐县北第第一曰近我以尊异之后与大臣共立文帝复为太仆薨諡文侯初婴为滕令奉车故号滕公】周勃【沛人高祖为沛公勃以中涓从战功多封绛侯为人木强敦厚高帝以为可属大事临崩语吕后曰周勃厚重少文然安刘氏者必勃也可用为太尉吕后崩吕禄吕产秉权欲危刘氏勃与陈平　诛诸吕迎立代王是为文帝拜右丞相卒諡武侯】周苛【沛人从入关破秦汉王以为御史大夫汉三年楚围汉王荣阳急汉王出去使苛守荥阳城楚破荥阳令苛将苛骂曰若趣降汉王不然今为虏矣项羽怒烹苛】周昌【苛从弟秦时为泗水卒吏从沛公入闗破秦为中尉拜御史大夫六年封汾阴侯昌为人强力敢直言高帝欲废太子而立戚姬子如意为太子昌延争之强如意立为赵王徙昌为赵相吕后鸩杀赵王昌谢病不朝见三嵗而薨】王陵【沛人从汉王定天下封安国侯陵为人少文任气好直言为右丞相高后欲立诸吕为王问陵曰不可高皇帝盟曰非刘氏而王者天下共击之今王吕氏非约也太后不悦乃阳迁陵为太傅实夺之相权遂谢病免杜门竟不朝请】任敖【沛人少为狱吏素善高祖高祖起敖以客从为御史守丰二嵗高祖东击项羽迁为上党守陈豨及敖坚守封为广阿侯高后时为御史大夫三嵗免卒諡懿侯】周緤【沛人以舍人从高祖起沛至霸上西入蜀汉还定三秦常为参乘从东击项羽战有利有不利终无离上心上以緤为信武侯上欲自击陈豨泣曰始秦攻破天下未尝自行今上常自行是亡人可使者乎髙帝以为爱我更封蒯成侯卒諡贞侯】陆贾【楚人以客从高祖定天下有口辩髙祖使赐尉佗印为南越王贾卒令称臣奉汉约归报拜大中大夫贾时时前説称诗书帝曰乃公居马上得之安事诗书贾曰马上得之寜可马上治之乎著书十二篇每奏一篇帝輙称善名曰新语吕太后用事廼病免及诛吕氏立孝文贾颇有力后使南越令比诸侯皆如意指以夀终】朱建【楚人故尝为淮南王黥布相汉既诛布闻建谏之高祖赐建号平原君家徙长安为人辩有口刻亷刚正行不茍合义不取容】韦孟【彭城人为楚元王傅传子夷王及孙王戊戊荒不遵道孟作诗谏后遂去位徙家于邹】季布【楚人为任侠有名籍使将兵数窘汉王籍灭高祖购求布布匿濮阳周氏置广柳车中之鲁朱家所卖之朱家説滕公公为上言之上乃赦布拜为郎中孝惠时樊哙欲横行匈奴布争之遂不复议后为河东守布弟心气葢闗中遇人恭谨为任侠方数千里士争为死当是时季心以勇布以诺闻闗中】周亚夫【勃次子文帝时拜为河内太守封条侯匈奴屡犯边以为将军军细栁帝自劳军亚夫营亚夫请以军礼见帝叹曰此真将军矣景帝立呉楚反以亚夫为太尉讨平之拜丞相帝废立太子亚夫固争窦太后欲封皇后兄王信为侯又争之谢病免】爰种【楚人盎兄子为散骑常侍盎为呉相辞行种谓盎曰吴王骄日久国多奸今丝欲刻治彼不上书告君则利剑刺君矣丝能日饮亡何説王母反而已如此幸得脱盎用种之计呉王厚遇盎】丁寛【梁人初梁项生从田何受易寛为项生从者读易精敏遂事何学成谢归何谓门人曰易以东矣至雒阳复从周王孙受古义号周氏传景帝时为梁孝王将军作易説三万言】田王孙【砀人从丁寛受易王孙授施雠孟喜梁邱贺繇是易有施孟梁邱之学也】鲁赐【砀人申公弟子东海太守】刘辟疆【字少卿楚元王孙好读书能属文武帝时以宗室子随二千石论议冠诸宗室清静寡欲常以书自娱不肯仕昭帝即位拜光禄大夫改宗正卒】刘徳【辟疆子字路叔昭帝时为宗正常持老子知足之计大将军光欲以女妻之徳不敢取畏盛满也地节中封阳城侯徳寛厚好施生每行京兆尹事多所平反罪人家产过百万以赈昆弟宾客食饮曰富民之怨也】严彭祖【字公子下邳人与顔安乐俱事眭孟孟弟子百余人唯彭祖安乐为明质问疑谊各持所见孟曰春秋之意在二子矣繇是公羊春秋有顔严之学彭祖后为宣帝博士厯迁太子太傅亷直不事权贵或曰君无贵人左右之助经谊虽高不至宰相彭祖曰凡通经术固当行先王之道何可委曲从俗茍求富贵乎竟以太傅官终】施雠【字长卿沛人从田王孙受易与孟喜梁邱贺并为门人贺为少府荐雠结髪事师数十年贺不能及诏拜雠为博士甘露中与五经诸儒杂论同异千石渠阁雠授张禹鲁伯禹授彭宣繇是施家有张鲁之学】蔡千秋【字少君沛人受谷梁于鲁营广及皓宣公宣帝时为郎召见与公羊家并説帝善谷梁説擢千秋为谏大夫给事中】闻人通汉【字子方沛人受礼于后仓以太子舍人论石渠至中山中尉】庆普【字孝公沛人受礼于后仓由是礼有庆氏之学授鲁夏侯敬又族子咸】禇少孙【沛人事王式问经数篇式谢曰闻之于师具是矣自润色之禇生为博士由是鲁诗有禇氏之学】翼奉【字少君下邳人治齐诗好律厯阴阳之占元帝即位诸儒荐之徴待诏宦者署数言事宴见天子敬焉奏封事言左右无同姓独以舅后之家为亲非后嗣之长防又以为祭天地于云阳汾阴及诸寝庙不以亲疎迭毁皆烦费违古制后贡禹定迭毁礼匡衡奏徙南北郊其议皆自奉发之为博士谏大夫以夀终子及孙皆以学在儒官】刘向【字子政夲名更生彭城人以父徳任为辇郎宣帝时初立谷梁春秋徴更生受谷梁讲论五经于石渠元帝初萧望之周堪荐更生宗室忠直擢散骑宗正给事中为恭石顕所谮愬下狱废十余年成帝即位复进用更名向迁光禄大夫王鳯秉政兄弟皆封列侯向为洪范五行传论奏之又序次列女传八篇以戒天子时政由王氏灾异浸甚向遂上封事极谏上终不能用每召见常显颂宗室讥刺王氏及在位大臣其言多痛切发于至诚年七十二卒卒后十三嵗而王氏代汉向三子皆好学长子汲以易教授官至郡守中子赐九卿丞少子歆成帝河平中受诏与父向领校秘书讲六艺传记诸子诗赋数术方枝哀帝时复领五经卒父前业集六艺羣书种别为七畧】申章昌【字漫君楚人从梁丁姓受谷梁春秋为博士至长沙太傅徒众尤盛】龚胜　龚舍【皆楚人胜字君宾舍字君倩二人相友并著名节故世谓之楚两龚胜居谏官数上书求见其言祖述王吉贡禹之意王莾秉政胜乞骸骨归莾既簒国拜胜为讲学祭酒胜称疾不应徴后复遣使者奉太子师友祭酒印绶即拜胜不食死舍通五经以鲁诗教授以胜荐为谏大夫病免徴为博士又病去拜光禄大夫舍终不肯起乃遣归王莾居摄中卒】高相【沛人治易与费直同时授子康及兰陵母将永繇是易有髙氏之学】刘平【字公子彭城人本名旷后改为平更始时天下乱弟仲为贼杀平扶持其母奔走逃难抱仲遗腹女而弃其子与母俱匿野泽中朝出求食逢饿贼将烹之平曰愿得归食母毕还就死贼哀而遣之建武初陇萌反攻败郡守孙萌平时为郡吏冐刃伏萌身上被创号泣请以身代贼曰此义士也遂解去后拜全椒长政有恩惠迁侍中宗正数荐达名士于朝】朱浮【字叔元萧县人从光武破邯郸拜大将军幽州牧遂讨定北边建武二年封武阳侯浮年少有才能颇欲厉风莭收士心辟召州中名宿以为从事徴为执金吾因日食上疏言冝久任长史又言宜广博士之选帝然之后为大司　空徒封新息侯】陈宣【字子兴萧人性刚毅博学明鲁诗王莾簒位隠处不仕光武即位徴拜为谏议大夫乘舆出宣列引在前行迟乘舆欲驱宣谏曰王者承天统地车用和鸾步则佩玉动静应天上遂徐行安辔迁为河隄谒者以病免卒于家】刘般【字伯兴宣帝四世孙父纡袭封楚王王莾废为庶人因家彭城世有名节而纡尤慈笃早失母同产弟原乡侯平尚幼纡亲自鞠养及成人未尝离左右平卒纡哭泣呕血数月亦殁般数嵗而孤奉母转侧兵草中笃志修行讲诵不怠光武诏封菑邱侯永平元年徙封居巢十年徴般行执金吾事兼屯骑校尉肃宗即位以为长乐少府迁宗正在位数言政事其防九族行义尤着时人称之】刘恺【字伯豫般子当袭爵让与弟宪侍中贾逵表荐徴拜为郎恺入朝在位者莫不仰其风行拜侍中迁太常恺性笃古贵处士徴举必先岩穴论义引正辞气髙雅厯司空司徒时征西校尉任尚以奸利抵罪邓隲党防之恺不肯与谋朝廷称之安帝亲政事复拜太尉卒】谢安【下邳人顺帝末扬徐盗贼羣起为滕抚所破贼徐鳯等复将余众攻烧东城县安应募率其宗亲设伏击鳯斩之封平乡侯邑三千户】陈球【字伯真下邳人阳嘉中举孝亷厯零陵太守州兵朱葢等反与桂阳贼数万转攻零陵掾请遣家避难怒斥之卒破贼斩葢等迁廷尉宦官曹节等以积怨欲别葬寳太后球首发正议公卿从之后拜太尉谋诛宦官事泄下狱死子瑀琮弟子珪并知名于时珪官济□相】刀韪【字子荣彭】
