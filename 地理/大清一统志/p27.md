<!-- { "loadSidebar": true } -->
　　【皇上有御制金台夕照诗　按史记昭王为郭隗改筑宫而师事之不言筑台后汉孔融论盛宪书始云昭王筑台以事郭隗然亦无所谓黄金台也至郦道元水经注及文选李善注引王隐晋书隋上国图经始有黄金台之名然皆在今易州惟述异记谓台在幽州后人缘此以筑耳】晾鹰台【在永定门外南海子内高十数丈周围一顷刘侗帝京景物畧海子中有殿殿旁晾鹰台台临三海子筑七十二桥以渡元之旧也】谎粮台【在大兴县东南六里相传唐太宗征高丽时尝虚设囷仓于此以疑敌人】聚燕台【在大兴县东九十里孙承泽春明梦余録台高一丈广三四十尺嵗秋社燕辞巢日必各将其雏数千百羣聚此台呢喃一二日然后分翔而去】宁台【在宛平县西史记乐毅传齐器设于寜台大吕陈于元英故鼎反乎磨室括地志元英磨室二宫皆燕宫在幽州蓟县西四十里寜台之下】拜郊台【在府西南七里金大定间拜天于此金史地理志金因辽旧俗以重五中元重九日行拜天礼重午于鞠塲中元于内殿重九于都城外】丰台【在宛平县西南草桥南为京师种花之所芍药之盛连畦接畛弥野绚烂相传元人园亭皆在于此　按朱彛尊日下旧闻金时郊台在南城外丰宜门者金之南门也丰台疑即拜郊台因门曰丰宜故目为丰台云耳】看花台【在宛平县西玉泉山隆教寺西长岭之半为金章宗故迹又有防花台在密云县西北三十里大水峪相传辽萧后尝登此】钓鱼台【在宛平县西花园村台下有泉涌出滙为池其水至冬不竭相传金人王鬰隐此】驻跸台【在宛平县西元史文宗纪至顺二年发军士筑驻跸台于承天防圣寺东】雀台【在固安县西南十八里相传赵李牧所筑旧志谓当作将台寺譌耳】武毅汉军台【在永清县南二十五里又有武毅番军台相传皆宋初所筑】奕台【在东安县西八里在奕村宋为左奕卫台高一丈六尺周一百二十步制如土楼元时点军于此】呼鹰台【在通州故漷县西南二十五里元至大初所筑亦名晾鹰台高数丈周一顷元时游猎多驻于此】将台【在通州西二十五里曹学佺名胜志将台有三其二在州城西徐建建或曰唐薛仁贵征辽所筑用席垒土为之其一在州城北通京师东直门中路旧传慕容氏拜将台也又保定县志县西南有将台相传宋杨延朗演武于此】虚粮台【在通州城东有台千余相传赵徳钧屯兵于此因军中乏粮筑台以诳敌】驻马台【在宝坻县南五里相传金章宗尝驻此一名歇马台】龙虎台【在昌平州西旧县四十里居庸闗南口地势高平如台广二里袤三里元时车驾嵗幸上都往来皆驻跸其上】仙台【在懐柔县东十里高十丈下有深河可容百人】孤台【在懐柔县北三里高十余丈】展台【在涿州西南二十里旧传燕昭王所筑】燕昭王台【在涿州西南五十里亦称仙台水经注濡水出燕王仙台东台南三峯甚崇峻腾云冠峯高霞翼岭岫壑冲深含烟罩雾者旧言燕昭王求仙处】华阳台【在涿州城内西北隅相传燕丹与樊于期置酒华阳馆即此】金章宗歇凉台【在房山县西二十里茶楼山顶遗址犹存】龙门台【在房山县西南二百里四面皆山其下深涧莫测南有一窍上有龙神祠】霸台【在霸州州治后相传宋时将台也今圯改题于州治左谯楼之台】孟母台【在文安县东北栁河台下有洞深广不测】钓台【在大城县东北子牙镇盐河中相传太公尝居此所谓北海之濵也其台浮出水面土人云常随水高下虽大浸不没】鳯凰台【太平寰宇记在大城县东北十五里晋石勒四年鳯凰见于此因筑台】三台【明统志在平谷县北十五里中曰发箭东曰擂鼓西曰望马相传金章宗出猎登此县志望马台摩鼓台在县东二十里发箭台在县北二十里又有看花台在县南五里】燕角楼【在大兴县东南辽建明统志在府西南四十里误】披云楼【在大兴县南旧有题额金章宗手书楼上有逺树影即风晦明皆见元耶律楚材诗间上披云第一重即此】齐政楼【明统志在府西海子东岸元建取齐七政之义】卷幔楼【孙国敕燕都游览志玉泉山有吕公岩下临一潭广丈余山上有看花台卷幔楼】雁月楼【在永清县信安镇】土楼【在东安县东六里宋时为土皃卫台高一丈二尺周一百六十步旧建楼其上以为四时歌乐之所】酒楼【在霸州州治东澄清街元华亭管讷为州学正有东城酒楼花满烟之句今废】崇文阁【在西直门内元延祐六年建呉澄撰碑即今国子监彛伦堂址也】中心阁【在府治西元建以其当都城中故名阁东十余步有台缭以垣上有碑刻中心台三字乂有天堂在府治后】万柳堂【在大兴县南花园村元防希宪别墅陶宗仪辍耕録堂临池数亩池中多莲绕池植栁数百株每夏栁荫莲香风景可爱】遂初堂【在大兴县南元詹事张九思别业明统志花竹水石之胜甲于都城九恩常以休沐与公卿贤大夫觞咏于此从容论説古今以达于政理非直为游乐也】天主堂【在宣武门内东城隅大西洋奉天主教者明万厯中利玛窦自殴逻巴国航海入中国神宗命建第于此其左建天主堂祀耶苏　本朝以来西洋人之来京师者授为钦天监监正监副等官居此　按西安门内光明殿后亦有天主堂】玩芳亭【在大兴县南元栗院使别墅马祖常王士然薛元卿皆有玩芳亭诗】南野亭【在大兴县南前临涧水元宋褧虞集皆有诗】垂纶亭【在大兴县西南元学士宋本故居】匏亭【在大兴县南十里明统志亭多野趣元赵参谋别墅　按参谋赵禹卿尝种匏以制饮具当时目曰赵匏王恽诗所谓君家匏尽鼎彛也】双清亭【在大兴县东南通惠河上元都水张经厯园也宋褧有诗】潄芳亭【在朝阳门外元道士呉金节建陶宗仪辍耕録初燕地末有梅花呉全节从江南移至防以穹庐顔曰潄芳亭道士张伯两造其所不觉熟寝于中梦觉赋诗有风沙不惮五千里将身跳入仙人壷之句】东郭草亭【在大兴县东南明兴济伯杨善别业朝士休暇宴游饯迎賔友或憇于此】婆娑亭【在广宁门内元马文友别墅又有饮山亭亦文友所筑】鰕菜亭【在徳胜门水□西明戴大图建】雅集亭【在宛平县西南卢沟河畔相传元符氏建】望湖亭【畿辅通志在宛平县玉泉山裂帛湖上睨瞰西湖明如年月明李梦阳何景明皆有诗】飞泉亭【在宛平县五峯山西北有泉自山畔涌出建亭于上以翼之泉水东南流逾寻丈许伏而不见至玉泉山趾涌出葢玉泉之源也】崔氏园亭【在通州故漷县内陈卫寰宇通志邑人崔礼仕金为四乡学谕后隐居于此作园亭植花卉以自娯元人时往游观焉】通潞亭【在通州东南水经注以为王莽所建】郦亭【在涿州楼桑村南三里后魏郦道元故居】初月亭【在密云山南山麓有二泉相逾仅数尺滙为一流故称圣水泉泉上有初月亭】避暑亭【在蓟州西北五里相传金章宗避暑于此】干越王廨【在大兴县界宋王曾上契丹事燕京子城南门外有千越王廨为宴集之所】永平馆【在大兴县南十一里辽时朝士宴集之所王曾上契丹事燕京南门外永平馆旧名碣石馆清和后易之】望京馆【在大兴县东北五十里辽建为南北使臣宿昔饯饮之所王曾上契丹事出燕京北门至望京馆沈括梦溪笔谈幽州东北三十里有望京馆】金沟馆【在密云县东北四十里王曾上契丹事檀州五十里至金沟馆将至馆川原平旷谓之金沟淀梦溪笔谈金沟馆东北三十余里至中硕过顿屈折北行峡中济滦水道三十余里钩折投山隙以渡所谓古北口也】大安馆【在房山县西北大安山刘仁恭师事方士王若讷于此】鹿园【在东便门外大通桥东方广十余里地平如掌古树偃仰传是金章宗时故址今曰蓝靛厰】杏花园【在东直门外元董宇定建植杏千余株至顺二年王用亨舆华阴杨廷镇高安张质夫莆阳陈众仲防集于此虞集为之记】李戚畹新园【在大兴县三里河东明武清侯李伟别业有金鱼池梅花亭又有鸥台鳬楼船桥鱼龙诸亭厯二水闗长廊数百间水岸设村落宛如江浦鱼市】曲水园【在大兴县东明驸马万炜围也园石墙一径皆竹竹尽而西迢迢皆水曲廊亭台皆东西濵水其中有松化石其半尚存木质又冉驸马宜园石假山名万年聚亦在东城】韦园【在左安门外二里明正徳中太监韦霦建水木清幽为当时胜地】栗园【在广寜门外辽史百官志南京栗园司典栗园即此又在固安县界括地志固安之栗天下称之为御栗因有栗园】万春园【在宛平县西积水潭元时进士登第恩荣娄后防同年于此宋聚诗临水亭台似曲江是也】奇太保园【在徳胜门外元延祐四年诏作林园于建徳门外以赐太保奇齐耶赵孟頫名其堂曰贤乐亭曰燕喜　奇齐耶旧名曲出且今译改】梁园【在宛平县西南宣武门东南旧城边明时都人梁氏建引凉水河入其中亭榭花木极一时之盛今废】张园【在宛平县西嘉兴观西二里明惠安伯张元善别墅牡丹芍药各数百亩】米家园【在宛平县西北海淀明米万钟建曰勺园又曰风烟里都人称曰米家园为当时郊外胜地】独秀园【在通州南故漷县北二里辽司徒郭世珍建】桑园【在宝坻县西十五里明嘉靖中知县张元相置后废知县唐链重筑垣墙植桑课蚕】神木厰【在广渠门外二里许有大木偃侧于地高可一人一骑明初搆宫殿遗材也相传其木有神因名皇上经临其地有】
　　【御制神木謡】楼桑村【在涿州西南十五里蜀志先主少孤与母贩屦织席为业舍东南角篱上有桑树高五丈余遥望见童童如小车葢往来者皆怪此树非凡或谓当出贵人先主少时尝与宗中诸儿于树下戏言吾必当乘此羽葆葢车水经注督亢沟水东迳涿县郦亭楼桑里南即刘先立旧里也旧志楼桑村在涿州西南十五里又南三里许为郦亭】北台村【在涿州东三里宋太祖故里今为清凉寺】张华村【在固安县东北八里有八角井相传即华故宅　按宛平县西亦有张华村在西直门外八里庄相近晋书华方城人当以在固安者为是】桃庄【在涿州西北一里相传即张飞旧里】相公庄【在文安县治西北三里唐工部尚书张仁宪故里】窦氏庄【在蓟州东三里窦禹钧故里又有燕山窦氏庄在昌平州东山口内二里相传有古槐大数千围中可容十人坐今无】卢植故宅【在涿州东十五里地名卢家滦】刘越石坛【在永清县东南拒马河之阴相传晋刘琨与毁匹防同盟处遗址犹存】卢王屯【在东安县常道城东南二十五里相传汉卢绾屯兵于此与刘贾夹攻取燕今名卢村】柴市【在北城教忠坊西北隅元至元十九年宋丞相文天祥殉节于此】灯市【在中城崇文街西亘二里许燕都游览志灯市南北两防珠玉寳器日用微物靡不毕具相对俱高楼楼设毺帘幙为宴饮地夜则燃灯于上望如星衢市自正月八日始十八日罢鬻灯在市西南今名灯市口】石鼓【在国子监　文庙防门内世传周宣王猎碣凡十辞类风雅字画葢籕文大径二尺余高可三尺其形如鼓而顶微圆初在陈仓野中唐郑余庆取置鳯翔县学而亡其一宋皇祐四年向师得之民间十数乃足大观二年自京兆移汴梁初置大学后移保和殿字涂以金靖康二年金辇至燕置王宣抚家复移大兴府学元大徳未虞集为大都教授得之泥草中始移今所鼓文多剥落宋治平中存字四百六十有五元至元中存字三百八十有六今所存者仅三百余字】
　　钦定大清一统志卷六
