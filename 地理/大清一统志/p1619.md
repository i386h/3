<!-- { "loadSidebar": true } -->
　　闗隘镇南闗【在同安县南旧为鸿店亭后置闗为海濵要地】金门【在同安县东南五十里海中浯州屿有城周六百三十丈门四明洪武二十年创筑置千户所于此辖县东刘五店澳头牛岭秽林踏石等五寨县西洪山西山天寳等三寨　本朝顺治十四年所裁有总兵官镇守】厦门【在同安县西南五十里洿中嘉禾屿有城周四百二十五丈门四明洪武二十七年创筑徙永宁卫中左千户所于此辖东澳伍通二寨　本朝顺治十四年所裁有提督縂兵官镇守分巡兴泉道及府同知驻其地】安海城【在晋江县西南六十里古名湾海宋初改名安海市东曰旧市西曰新市海舶至州遣吏税于此曰石井津建炎四年置石井镇绍兴二年六年海冦奄至镇官自镇西偏循东北筑土城垒石为门偹之后圯元置石井镇廵司明洪武二十年徙司于同安之陈坑镇仍为商民辏集处嘉靖三十七年倭乱甃石拓城周一千二十七丈门四水闗大小八设官军戍守亦曰安平镇三十八年四十三年倭冦屡来攻皆不能防万厯三十四年移府通判驻此后复旧　本朝雍正七年以地为海濵扼要仍移府通判驻焉】鹧鸪镇【在晋江县改祥芝司移驻此旧志祥芝司在县东南五千五里旧在县南石湖镇复移于此有城周一百五十丈南北二门今设有鹧鸪廵司】庵上镇【在晋江县东北洋埭庵上改□头司移驻此旧志明永乐中移永春县陈岩廵司于围头有城周一百六十丈门二今废】雒阳镇【在晋江县东北与南安县接界今设有巡检司驻此旧志有深沪司在县南八十里元置于县南五十五里二十都港边明洪武二年移此有城周一百五十丈门二今废】浦邉镇【在晋江县南龟湖浦邉今龟浦廵司驻此旧志乌浔廵司在县东南八十里本置寳葢寨县大西坑移于此有城周一百五十丈南北二门今废】围头镇【在晋江县南一百里宋置寳葢寨旧志淳熙十三年于泉州城南十里置宝林寨城东十五里置法石寨嘉定十一年以海冦冲突围头守臣真徳秀移寳林兵戊围头立寨曰宝葢即此明置廵司又石湖镇在县南南五十二里亦濵海要地宋宁初置砦戍守后废明万厯中筑石城】石井镇【在南安县南七十五里濵海宋绍兴十四年置廵司在下坊村去石井十五里元移于晋江安海中明正统又自澳头移廵司于此　本朝顺治十八年裁连河廵司在县西南九十里明洪武二十年置后废】大盈镇【在南安县西南五十里有土堡又十里为康店驿去南三十里有土堡俱　本朝康熈元年筑雍正十二年改康店驿丞为康店镇廵检司兼理驿事今裁】澳头镇【在南安县西南七十七里有澳头渡明正统中置巡司后并入石井镇】辋川镇【在恵安县东五公山南阻山负海居民繁密有城周四里明嘉靖三十七年筑】峯尾镇【在恵安县东北四十里有城明洪武二十年移沙格廵司于此又内有小砟在县东南三十里黄崎在县东四十里獭窟在县南四十五里俱有城明洪武二十年各置廵司今俱省又涂岭在县东北四十里元元统二年置廵司明洪武中省】源口镇【在安溪县西北五十里源口渡旧有廵司明洪武二十年徙同安县浯洲屿为田浦廵司正统五年知县邵鸿奏复嘉靖三十五年移白业堡后复旧治万厯三十三年省】灌口镇【在同安县西五十里灌口寨移高浦司驻此旧志高浦司在县西南六十里旧在县西积仓坂尾后移于此有城周一百四十丈门二明万厯九年移于白礁后又移于灌口寨今裁】石浔镇【在同安县东南十里石浔港口今设有石浔廵检司驻此旧志有列屿司在县东南八十里有城周一百八十丈门一今移于石浔又县南六十里旧有塔头廵司有城又县西四十里有苎溪廵司明正统初置今皆废】踏石镇【在同安县东南二十五里踏石寨移官澳廵司驻此旧志官澳司在浯洲屿本置于徳化县东西团明洪武二十年移此有城周一百六十丈门二今移于踏石寨又浯洲屿旧有田浦廵司陈坑廵司峯上廵司俱有城明洪武二十年移安溪县之源口渡南安县之石井镇及莲河三廵司置此今并裁】都廵寨【在南安县东五里潘山市元至顺间徙县北泸溪桥为泸溪廵司今裁明洪武中又徙恵安之獭窟屿】酒库山寨【在南安县西南七十里去海五十里有土堡　本朝康九年设又青石官寨在县西南八十里有土堡康元年设攀龙寨在县西南六十里有土堡康熙八年设】古田寨【在安溪县东十里里人筑以御冦明嘉靖辛丑嵗冦围之四十日不能下】白叶坂寨【在安溪县东十里里人崇山宻林间岚气最甚明嘉靖二十六年佥事余爌既平陈日辉请建石城于此发泉州卫千户一员戍守今废】浯屿寨【在同安县东南浯屿中中大武山下明洪武初置与福州烽火兴化南日为三寨景泰间増漳州铜山福州小珵共为五寨浯屿外挹大担小担二屿之险内絶海门月港为泉郡咽喉成化中或言孤岛无縁迁入厦门内港仍曰浯洲寨令移于晋江县金钗山】塘市【在晋江县南二十里元置晋江税务司于此明洪武六年徙于县南三里车桥村改曰税课局正统初省十二年复置嘉靖十六年省又有河泊所在县东南三里法石寺明洪武十四年建嘉靖间移于县之蕚辉铺又南安县东鹏溪有税务宋初置宣和初始置监官元移于金鸡山明废】洪瀬市【在南安县西北二十五里当永春孔道民居春集繁盛倍于县治】浔美盐场【在晋江县九域志晋江县有盐亭一百六十一旧志在县东南七十里元至元十六年置勾管司至大二年改司令局明洪武初改为浔美二十五年改盐课司辖仓珵二十所又洲在县东南七十里亦元置明初改】恵安盐场【在恵安县九域志恵安县有盐亭一百二十九旧志场在县东南三十八年五埕元至元十六年设管勾司寻文司令局明洪武十五年改转运分司二十五年又改盐运分司辖广运等仓埕凡八所】晋安驿【在晋江县西肃清门元置清源店明洪武九年改为驿】康店驿【在南安县西南六十里北至府城晋安驿六十里旧为大荣驿宋嘉宋中改名】锦田驿【在恵安县西南一里宋曰皇华元曰龙山明洪武八年改今名】大轮驿【在同安县治西宋曰大同元曰同安明洪武九年改名】深青驿【在同安县治西六十里宋置鱼浮驿元改今名】
　　津梁梅溪桥【在晋江县东十里府志长五十余丈宋绍兴十六年建南北二溪流自南安县文弥陀梅花二岭小岭合于此桥】啸桥【在晋江县西长十五丈广余唐欧阳詹当于此吟啸又名　又有一在县南十五里九十九溪一小由清洋陂厯大桥及沿江斗门经此】海岸长桥【在晋江县南里许宋时建长桥中有亭有庵以为憇息祈赛之所】顺济桥【在晋江县南徳济门外跨海江宋嘉定四年建长一百五十余丈　本朝雍正八年修乾隆十六年二十二年重修】普利大通桥【在晋江县南四十里宋绍兴中建长三百丈凡一百二十间　本朝康五年六年重建】泔江桥【在晋江县南四十里濵海地名泔下宋元符中甃石为路二十里许中为大桥三曰前埭村鸾高飞悉覆以亭】苏埭桥【在晋江县东南十里宋绍兴二十四年建凡大桥四计二十三间小桥一百四十间共长二千三百余丈九十九溪之水分支灌蘓埭者经流于此】陈坑桥【在晋江县东西七十里宋淳熙初建酾水为一百四十道并甃石路八十余丈】石笋桥【在晋江县西南临漳门外跨笋江上宋皇祐初创浮桥名履坦绍熙间改作石桥庆元中又造二小桥相续以达临漳门　本朝康熙二十七年修雍正四年鸠工重整修】下辇桥【在晋江县西南二里元至元中建长百余丈】玉澜桥【在晋江县西南十里跨海港宋绍兴中建长千余丈】安平桥【在晋江县西南方舆胜览泉州有安平桥在石井镇绍兴中赵令衿建长八百余丈旧志跨安海港酾水为一百六十二道】东洋桥【在晋江县西南五十里亦跨安海港绍兴中建长六百余丈酾水二百四十二道赵令衿有铭】万安桥【在晋江县东北方舆胜览一名洛阳桥宋嘉祐中太守蔡襄累址于渊立石为梁酾水为四十七道长三百六十丈广一丈五尺府志在县东北二十里为往来通道襄手书碑记事郭祥正诗五里一望排琨瑶行人不忧沧海潮　本朝康二十年修雍正八年乾隆二十六年重修】北平桥【在南安县西南十五里宋绍兴中建长百余丈名太平桥淳祐间重建改名】上陂桥【在南安县西南十五里长枝洋陂有两港潮汐通焉桥跨其上长一百三十余丈乡人呼为蜈蚣桥】镇安桥【在长安县西南六十五里长三百一十余丈】从龙桥【在南安县治西宋治平中建】琼田延夀桥【在恵安县东五里元建长二里余为梁百二十九间为县南诸溪滙流处】辋川桥【在恵安县东辋川上村长五十余丈明成化二十一年建】跃津桥【在恵安县东北宋崇寜中建】龙津桥【在安溪县南黄龙山下宋绍兴八年始作浮桥庆元五年易以石址木梁嘉靖二年始易以石长六十八丈上覆以屋四十三间明天顺间重修今圯又恵安县南三十余步有龙津桥宋建亦长六十八丈】凤池桥【在安溪县西接鳯山宋嘉宋中甃石成梁明季重修又号为上椽桥龙津曰下椽桥】太师桥【在同安县方舆胜览在同安县东留从效用石架陈洪进嗣成之旧志跨东溪长五十二步通水入城】通济桥【在同安县东南五十里大担大屿之间潮汐没现宋建隆初始甃石为路通港为桥共长一千三百丈】铜鱼桥【在同安县南门外东西两溪合流处】西安桥【在同安县西门外二百步跨西溪宋元祐中建长一百丈石梁十九条通水十八门】东石桥【在晋江县南六十里又县西南二里有东山渡】珠渊渡【在南安县西北五十里旧名乌淹渡】吴浦渡【在安溪县西北五里】黄岊渡【在同安县东南十里】
　　隄堰陈埭【在晋江县南二十五里本陈洪进所筑其埭最大受西北吟啸浦及罗裳山诸润西南出分为众港从二斗门入于海南洋之田多仰溉焉】烟浦埭【在晋江县东南二十里旧志堰水曰埭县境之埭九十有四烟浦最大广袤六十里襟帯三十六埭水源凡九十九所计县田三分之一仰溉于此】白衣埭【在晋江县西南三里元时改名七娘浦上通清源山水下通浯溪长八里余】东禅埭【在晋江县东北二十五里相近有华庆埭洋埭嵩浦埭庄埭梅林新田埭】马山埭【在恵安县西南马山下又傅埭在县东北四十里】六里陂【在晋江县南闗外府志自永靖和风永福永禄沙塘聚仁六里内积山之源流外隔海之潮汐纳清防卤以资灌溉凡水旱蓄泄设有掌陂之役必择才且勤者掌之明季叔元为之记】清洋陂【在晋江县南二十里旧志自烟浦而西水之小者为溪大者为浦溪浦分流之际筑土为陂以溉溪旁之田县境陂共八十有二清洋最大亦曰陂以陂凡九十九溪之水皆防于此溉田一千八百顷宋淳七年始累石垾之长一百八十丈广二丈余修小陂于支流者五为斗门于下流者七陂之南北増筑长垾各三倍其长之数明嘉靖十年重修今长三千六百八十丈濶六百十丈又县西南三里有斗门陂十五里有黄陂县北五十里有留陂即丰谷陂宋留元刚所筑因名又县北九十里有伏乌陂】万石陂【在南安县西三里源出葵山流绕九日山环县城东经吴亭山前滙鹏溪徙门水绕黄龙江溉田万余顷】永利圳【在南安县西北二十里自董湖泸口达郑山又达琉璃长万余丈溉田千余】
