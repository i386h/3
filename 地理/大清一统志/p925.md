<!-- { "loadSidebar": true } -->
　　名宦南北朝周高林【髙句丽人武成初除延州刺史从柱国豆肤寜讨稽胡郝阿保刘桑徳等破之二年文州氐酋反琳率兵讨平之天和初徙丹州刺史】于实【洛阳人天和二年延州蒲川贼郝三郎等反攻逼丹州遣实率众讨平之斩三郎首获杂畜万□头乃除延州刺史】王庆【太原祁人武帝时厯丹州刺史为政严肃吏不敢欺大象元年除延州总管】唐段徳操【延州总管梁师都与突厥千骑营野猪岭徳操坚壁不战师都气懈遣兵进击战酣徳操自以轻骑出其旁乗之师都大溃逐北二百里俘馘甚众未几以步骑五千入防徳操又尽屠其军】宋赵赞【蓟人宋初镇延州许以便宜行事将及州境乃前后分置步骑绵绵不絶林莾之际逺见旌旗所部羌浑来迎无不慑服】王显【开封人淳化三年知延州时制沿边粮斛不许过河西河西清盐不得过界贩鬻犯者不以多少论斩显请犯多者依法自余别为科断以差其罪】马知节【蓟人真宗时知延州无鄜延驻泊部署方上元节邉警至知节遽命张灯开阁饮食宴乐冦不测即引去】石普【太原人为延州缘邉都巡检使羌酋乜羽内防普追杀之】李若谷【徐州丰人仁宗时知延州州有东西两城城夹河夏秋水溢岸輙圯役费不可胜计若谷乃置石版为岸押以巨木后虽暴水不复壊官仓依山而贮谷少若谷使作露囤囤可贮二万斛他郡多取法焉】薛奎【正平人仁宗时知延州赵元昊每遣使至京师请奉予吏因市禁物隐闗算为奸利奎亷得状请留蜀道缣帛于闗中转致给之以忠信结人威令严明夏人不敢入塞】张亢【临濮人仁宗时为鄜延路都钤辖屯延州奏邉机军政十事】夏安期【徳安人仁宗时知延州州东北阻山无城郭敌骑常乗之安期至即大筑城不逾月而就元昊请画彊界朝廷欲遣使以问安期安期曰此不足烦王人衙校可办也议遂决】刘平【祥符人为鄜延路副总管属元昊盛兵攻保安军时平屯庆州范雍以书召平平未至敌兵破金明围延州平督骑兵昼夜倍道行与敌遇时大雪敌兵涉水为横阵官军并进薄之杀数百人敌复蔽盾为阵官军又击却之杀获及溺者几千人会日暮敌复以轻兵薄战都监黄徳和率麾下走遁甘泉众皆溃平遣军校仗剑遮留士卒得千余人转鬬三日贼退平率余众保西南山立栅自固夜四鼓敌骑自山四出合击防官军为二遂被执徳和言平降贼朝廷命文彦博厐籍往讯得其实徳和坐腰斩延州吏民诣阙诉平战殁状赠朔方节度使兼侍中諡壮武】范仲淹【呉县人元昊反延州诸砦多失守仲淹自请行乃兼知延州于是大阅州兵得万八千人分为六使各将三千分部教之量贼众寡使更出御贼冲时塞门承平诸砦既废用种世冲防筑青涧以防贼冲大兴营田且聴民得互市以通有无又请建鄜城为康定军修承平永平等十二砦招还流亡定堡障通斥于是羌汉之民相踵归业】厐籍【成武人仁宗时知延州兼鄜定都总管经畧安抚缘邉招讨使自元昊陷金明等砦破五龙川边民焚掠殆尽籍至稍葺治之戍兵十万无壁垒皆散处城中畏籍莫敢犯法使部将狄青筑招安砦于桥子谷旁数募民耕种收粟以赡军又取承平龙安等砦悉复所侵地筑十一城元昊既臣召为枢蜜副使】狄青【汾州人寳元初为延州指使常为先锋凡四年前后大小二十五战破金汤城畧宥州屠咩等族燔集聚数万收其帐三千三百又城桥子谷筑招安丰林新砦大郎等堡皆扼贼要害临敌每带铜面具被髪出入贼中皆披靡莫敢当尹洙为经畧判官荐于经畧使范仲淹曰此良将材也后以彰徳军节度使知延州夏人不敢犯塞】郭遵【开封人为延州西路都巡检使元昊宼延州遵以裨将属刘平驰马入敌阵杀伤数十人所向披靡会黄徳和溃敌战益急遵奋击期必死独出入行间持大矟横突之敌知不可敌因纵遵使深入攅兵注射之中马马踠地被杀赠固州团练使】王信【太原人康定初徙知保安军兼鄜延路兵马都监始至之夕敌众号数万薄城军吏气慑信领劲兵三千使出南门与战失其前锋因按军不动迟明信潜上东山整军乗势而下击走之获首级马牛居多】明镐【安邱人仁宗时元昊冦延州起镐为陜西转运使敌破金明砦既去议修复其城帅臣拥兵不即进镐止以百余骑自督将士一月而成又阅同州厢军得材武者三百余人教以强弩奏为清邉军号最骁悍其后陜西河东仿置之】周美【回乐人仁宗时为延州兵马都监夏人既破金明诸砦美请于经畧使范仲淹亟完金明城如故数日贼众数万来薄美徙军山北多设疑兵复使人各持一炬从间道上山益张旗帜四靣大噪贼惧走遂募兵筑万安城而还】马懐徳【祥符人为延州南安砦主东路巡检数以少击西贼败其众范仲淹知延州修清涧城奏懐徳为兵马监押以所部兵入贼境破遮鹿要册二砦亲射杀其酋又率蕃汉烧荡贼海沟茶山龙柏安化等十七砦三百余帐厐籍奏为东路巡检检使以兵修龙安城贼不敢犯】呉育【建安人为鄜延路经畧安抚使判延州夏人既称臣而并邉种落数侵耕为患厐籍守并州欲筑堡备之育谓要契未明而亟城则羌人必争移文河东又遗籍手书及疏于朝不服既而夏人果犯河外陷骑将郭恩如育所言】程琳【博野人以宣徽北院使判延州尝获渠魁不杀戒遣之夏人亦相告无捕汉民乆之以五百步驱牛羊扣邉请降琳拒不受已而贼果以骑三万临境上以捕降者为辞琳谍知之闭壁戒诸将勿动贼疑有偹遂引去】程戡【阳翟人英宗时拜鄜延路经畧安抚使判延州延夹河为两城雉堞卑小敌登九州台则下瞰城中戡调兵夫大增筑之在邉安重习事治不近名】张载【郿县人为云岩今以敦本善俗为先每月吉具酒食召乡人高年会于县庭亲为劝酬使人知养老事长之义且口谕使往告其里闾一言之出虽愚夫孺子无不预知】景思立【普州人熙寜中啰兀用兵韩綘使摄保安军夏人防顺寜思立领兵赴援诸将败一军独全】吕大防【蓝田人熙寜四年知延州城河外荒堆砦咸谓不可守大防留戍兵修保障有不从者斩以徇众遂安】沈括【钱塘人神宗时知延州至镇悉以别赐钱为酒命防市良家子驰射角胜有轶羣之能者自起酌酒以劳之边人驩激越嵗得彻札超乘者千余皆补中军义从威声雄他府朝廷出宿卫之师来戍赏赉至不及镇兵括以卫兵虽众而镇兵无嵗不战今不均若是且召乱乃藏勅书而矫制赐缗钱数万以驿闻】刘昌祚【真定人元丰中知延州时武僃废弛士气不振昌祚先修马政令军中校技击优者给马自义合至徳靖砦绵亘七百里昌祚度屯戍险易地望逺近事力强弱立为定式上诸朝夏人防塞门拒破之杀其统军叶悖麻咩吪理二人图其形以献】燕达【开封人为延州巡检戍懐寜砦夏人三万骑薄城达所部止数百人跃马奋击所向披靡擢鄜延都监数率兵深入敌境九战皆防】陆诜【余杭人知延州谅祚防庆州以败还声言益发人骑且出嫚词复攻围大顺城诜乃留止赐时服使者及嵗赐而移宥州问故明年又乞留赐冬服及大行遗留二使而自以帅牒告之谅祚始因诜谢罪共职贡】赵卨【卭州人本延州夏人屡欲欵塞每以虚声摇邉诏问方畧卨审计形势为破敌之防以献检括境内公私闲田得七千五百余顷募骑兵万七千训练精鋭过于正兵后迁龙图阁直学士复帅延安知夏将入防檄西路将刘安李仪曰夏即犯塞门汝可以轻兵其腹心后果来犯安等攻洪州俘斩甚众夏遂入贡】范纯粹【呉县人元祐中出知延州徽宗立临延州以课最闻】陶节夫【鄱阳人知延安府招降羌有功筑石堡等四城石堡以天涧为隍可趋者帷一路夏人窖粟其间以千数既为宋有其酋惊曰汉家取我金窟埚亟发铁骑来争节夫分部将士遮御之斩获统军以下数十百人夏人度不可得敛兵退方议城银州谍告夏人已东节夫料必西趋泾原乃遣禆将耿端彦疾驱至银州五曰城成夏人果从泾原至则城偹已固遂遁去】李南公【郑州人知延安府夏人犯泾原南公出师其虚夏人解去】贾炎【获鹿人徽宗时知延安府时宣使童贯禁夹钖钱不得用民以为苦炎表言邉甿生理萧条官又变法鄜延去敌廹近民不安则邉不可守又与贯论疆事不合贯沮之改河阳】钱即【钱塘人徽宗时知延安府时夏使由鄜延事有小不如式者即投檄夏国责其失礼夏人惮之】郭永【元城人徽宗时为丹州司法参军守武人为奸利无所忌永数引法裁之守盛威临永永不为动则缪为好言荐之朝后守欲变成狱永力争不能得拂衣去】王庶【庆阳人髙宗时为鄜延路经畧使兼知延安府与金兵战于屈泉及神水峡皆大破之】魏彦明【开封人通判延安府建炎初金兵陷府东城而四城犹坚守金将并兵围西城彦明与权府事刘选分地而守彦明当东壁空家赀以赏战士城陷彦明坐于城楼上金兵并其家执之论使速降彦明曰吾家食宋禄汝辈使背吾君乎罗索怒杀之赠中大夫　罗索旧作娄宿今改】金图克坦哈希【上京人皇统中为延安尹时闗陜以西初去兵革百姓多失业图克坦哈希守之以静民多还归者图克坦哈希旧作徒单合喜今改】完顔哈达【兴定五年知延安府言诸军官以屡徙往往不知地形险易乞自今勿徙夏人攻安塞堡哈达潜军褁粮倍道兼进夜袭其营夏人大溃追杀四十里坠崖谷死者无算　完顔哈达旧作完顔合达今改】元李徳元【至正中为安定县尹兴学劝农均徭息讼民立碑颂之】明张着【洪武三年知肤旌县邑频年被兵民窜匿山谷着招谕抚循修举废坠民始安辑有邹二者不孝着召谕化之二遂改行为孝子】陈虬【永丰人宣宗时知延安府为政公敏任满当迁军民遮道乞留诏加陜西右参政给正三品俸仍莅延安】张庸【江寜人宣徳中知延安县有政绩九年奏最当迁民乞留诏增秩还任】王鉴【太原人天顺时为御史以劾石亨曺吉祥左迁肤施知县宪宗嗣位所司以治行闻擢守郡特赠封诰】董尽伦【合州人万厯中知安定县有恵政秩满安定人诣阙奏留诏加巩昌同知仍视县之事】李懐信【大同人万厯中迁定邉副总兵布色图和尔启都哩巴顔泰等无嵗不扰定邉居延绥西被患尤棘懐信勇敢有谋防入辄败故邉患虽剧而士气不衰　布色图旧作卜失兎和尔启旧作火落赤都哩巴顔泰旧作铁顔摆言太今并改】罗爌【清源人崇祯初知延川县土冦焚刼孤城受围爌训练民壮誓众死守居北门城楼五年不返署邑城获全】蒲来举【崇祯中知甘泉县贼至守偹孙人龙乃拥兵不救城陷来举手刃数贼而死赠光禄少卿】应昌士【仙居人崇祯末知安定县贼至坚守贼环攻旬日不能克前任知县王垣四川人以摄会寜县事为贼所执至是逼之説降垣登城朂昌士死守贼急攻陷之杀垣于城上执昌士亦不屈死】万代芳【辽东人崇祯中知延昌县流贼至与教谕谭恩驿丞罗文魁协力城守城陷皆死之代芳妻刘氏妾梁氏俱从死代芳赠光禄丞妻妾并旌表恩等亦赐祭】
