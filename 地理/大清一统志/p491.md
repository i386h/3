<!-- { "loadSidebar": true } -->








　　钦定大清一统志卷九十六
　　钦定四库全书
　　钦定大清一统志卷九十七
　　太原府【二】
　　关隘天门关【在阳曲县西北六十里唐书地理志阳曲县有天门关宋史高继宣传赵元昊寇麟府继宣帅兵营陵井抵天门闗府志天门凌井一道相连互为首尾山之东尽为天门山之西尽为凌井山势险阻旁有深沟稍上为石梯可二丈许新志明崇祯十六年筑全民堡于此与凌井红土桥共相犄角旧有巡司　本朝乾隆三十二年移驻清源城】石岭关【在阳曲县东北百二十里北去忻州四十里为并代云朔要冲势甚险固唐武徳三年突厥窥晋阳自石岭以北皆留军戍之至徳中置石岭军宋开宝二年太祖征晋阳辽师来援命何继筠将兵赴石岭闗拒却之太平兴国四年以郭进为太原石岭闗都部署断燕蓟援师元至正二十年命博洛特穆尔守石岭闗以北察罕特穆尔守石岭闗以南明初尝筑土城戍守后圮万歴二十二年改为石筑延袤二百丈有奇置巡司于此今因之　博洛特穆尔旧作孛罗帖木儿察罕特穆尔旧作察罕帖木儿今并改】马岭关【在太谷县东南七十里马岭上其地控扼要险自昔为戍守处唐书地理志岭上有长城自平城至鲁口三百里贞观元年废乐史太平寰宇记路通古邢州明统志路通直隶顺徳府界曹学佺名胜志五代梁伐太原刺史张归厚自马岭闗入即此】龙舟峪关【在祁县东南九十里南通沁州北通徐沟两壁皆山旁有胡甲水旧有巡司今裁】蔚汾关【在兴县东唐书地理志岚州合河县东有蔚汾闗北有合河闗元和志在合河县东七十里】合河闗【在兴县李吉甫元和郡县志在合河县北三十五里唐开元八年并州长史张説出合河闗掩击叛羌大破之宋庆歴元年赵元昊陷丰州遣兵絶麟州饷道议者请弃河外保合河津金史地理志岚州合河县有合河津镇即此新志在兴县西北七十里】洪谷堡隘【在岢岚州南四十里唐书僖宗纪干符五年崔季康及李克用战于洪谷宋史地理志岚谷县有永和洪谷等砦胡三省通鉴注岢岚军南有洪谷今为洪谷堡隘路出汾州府永宁州】天涧堡隘【在岢岚州北五里路通朔平府朔州两山并峙深狭如涧俗名暗门子又有于坑堡隘在州西北八十里路通保徳州】故交村巡司【在交城县东北九十里　本朝康熙四十年设巡司于此知县赵吉士议交城东北与静乐阳曲接界其山若神师羊肠交山皆絶险而河北古交村当其奥左汾右孔二河夹之又相近有古交城】百井镇【在阳曲县北四十里一作柏井宋书地理志阳曲县有百井砦府志今城东北七十里有栢井铺或以为即古栢井镇云】源涡镇【在榆次县东八里又东阳镇在县南三十里永康镇在县西南三十里皆有堡城又王胡镇在县北八里四镇皆大聚落为商旅止宿之地】什贴镇【在榆次县东北五十五里接寿阳县界夀阳山道又为井陉驿道】范村镇【在太谷县东乾隆四十三年添设主簿一员驻劄于此】子洪镇【在祁县东南三十里南倚双泉山又县东北三十里有白圭镇】盘陀镇【在祁县东南五十里宋史姚古靖康元年金人进兵迎古遇于盘陀县志又有来逺镇在盘陀东南去县七十里有寨在东山巅明嘉靖间设四面临沟上垒石桥】团栢镇【在祁县东南六十里东接太谷南接武乡金史地理志祁县有团栢镇亦曰团栢谷新志又北闗镇在县东南九十里相传宋太祖征河东克金鎻闗即此】贾令镇【在祁县北十五里以春秋时晋大夫贾辛名旧置贾令驿明嘉靖十二年移置城西因筑堡于此其北又有新韩镇明万歴二十五年建】故驿镇【在徐沟县北三十五里又尧城镇在县西南二十里高白镇在县西南五十里一名蒿泊镇】孝义镇【在文水县南三十里】东村镇【在岚县东南三十里有堡又大贤镇普明镇俱在县南合会镇在县西南上明镇吸百里镇大蛇头镇俱在县西河口镇在县北】交城营【在交城县西城外　本朝康熙十一年创设】埽峪村石寨【在阳曲县西北九十里凌井口天门闗之险要也】阳兴砦【在阳曲县东北一百里宋史地理志阳曲县有百井阳兴二砦府志阳曲县境内堡寨凡七十余所皆为防御要地】晋安砦【在太原县故晋阳城南亦曰晋安乡史畧注晋安寨在太原县西南三十余里晋祠南】谷头寨【在榆次县北十五里又训谷寨在县东北二十里形险天成】圣贤寨【在榆次县西北二十里甎井堡后又有杨壁寨中平如砥四面深沟惟东一径仅容旋轨麓台寨即沟为堑旁通曲径中平衍】杏林寨【在太谷县东十里又奄谷寨在县东南十五里东咸阳寨在县西南十里朝阳寨在县东北十里又东北有牛许寨东贾寨阎村寨以上俱明嘉靖间筑】安寨【在祁县东南三十里双泉山巅明嘉靖间置】水泉寨【在交城县北一百里故交村又龙头寨在县北一百二十里皆高百余丈周围石崖仅通一径】石壁寨【在交城县西北石壁山上一岭孤高下视沟谷极为险峻又县西北有卢头寨防水寨西南有三山寨三层寨皆高百余丈壁垒巉岩仅通单骑】马西寨【在文水县西隐泉山上因山设险堰石为城周三里明嘉靖十九年置】寒光寨【在岢岚州北五十里金史地理志地有寒光堡新志作韩光寨又州东南有天牢寨西南有温泉小砦】鹿径岭寨【在岚县北六十里旧有巡司今裁】天村寨【在岚县北二十五里有城周三里明洪武九年调振西卫官军守御寻罢】红土桥堡【在阳曲县东北八十里当盂县夀阳孔道其地焦卤无居民为盗贼薮明崇祯中筑生民堡于此以备守御又范家堡辛庄堡三和上堡三和下堡俱在县东北】全民堡【在阳曲县西北六十里天门闗又安民堡在县西北八十里凌井驿俱明崇祯十六年筑又新城村堡永宁堡向阳堡镇城堡俱在县西北皆民堡也】小店堡【在太原县东十五里东至榆次甎井村墩汛二十里东北至阳曲亲贤村墩汛十七里南至徐沟同戈村墩汛三十五里北至阳曲老军营墩汛二十五里乃太原四达道也】东庄水堡【在太原县南八里周二里因晋水为濠甚险固其西南有王郭村堡姚邵堡高家堡又县东南有南格堡其东为张花堡】嘉节堡【在太原县东北汾河东岸其南为孙家寨堡其东为贾家寨堡折而西为巩家堡又西北为范家堡】郑村堡【在太原县东三十里其东为西贾堡接榆次县界又县东北有许东堡县西南有故驿堡枣园堡】董茹堡【在太原县西北十二里其北为南堰堡又北为义井堡又西为北堰堡因山为险高数十丈】东郝堡【在榆次县东南十里又长夀堡开白堡陈胡堡俱在县南懐仁堡马龙堡张庆堡胡乔堡俱在县西南】使赵南堡【在榆次县西北八里外为驰道环甃以甎门以铁为之南北建楼四隅置铺稍北又有北堡又杨盘堡在县西北十五里砖井堡在县西北二十里以上诸堡皆明嘉靖二十一年筑】武村堡【在太谷县东北临象谷水三面石厓势极险阻唐武徳初筑为戍守处又上善堡在县北阳邑堡在县东太白堡在县东北洸村堡白城堡俱在县西南皆官堡也】惠安堡【在太谷县东南十八里又东南有桃园堡四卦堡回马堡又白村堡郭村堡俱在县北胡村堡小常堡东里堡西薄堡俱在县东北登丰堡在县西北皆民堡也】武乡堡【在祁县东二十里又温曲堡东六支堡俱在县东南高村堡王村堡西六支堡谷恋堡俱在县东北南谷丰堡在县西北皆明嘉靖年间筑】懐逺堡【在徐沟县西南又有楚王堡在县南】靖安堡【在交城县西北百四十里明崇祯三年建营设守备十一年筑堡后移驻文水县之开栅镇　本朝康熙十年复设守备驻此雍正十年改设都司为控制要区】孝义堡【在文水县南十三里其南二里有孝义墩接交城县界又县西南有岳青堡东南有仁义堡俱明嘉靖时置】开栅堡【在文水县北二十五里开栅镇接交城县界周四里今其半为文峪水所啮毁又县东有原东堡接祁县界西南有青泉堡云州村有云州东西二堡俱明嘉靖二十一年建置】三井堡【在岢岚州西北四十里元为岢岚镇立巡司明废为三井村万歴中于村北复设三井堡】飞鸢堡【在岚县西北六十里乏马岭宋史地理志宜芳县有飞鸢堡　按明初为乏马岭寨洪武九年调振西卫官军守御寻罢】孟家峪【在兴县西南五十里黄河崖路通陜西神木县明初置巡司后裁】黑峪口【在兴县西五十里即黄河官渡通陜西神木榆林诸处】界河口【在兴县东六十里路通岢岚州明初设廵司后罢】成晋驿【在阳曲县北七十里旧有驿丞今裁】凌井驿【在阳曲县西北八十里金史地志阳曲县有陵井驿后讹陵为凌旧有驿丞今裁】鸣谦驿【在榆次县北二十里西去府城五十里明景泰七年筑城周三里许门三池绕其外旧有驿丞今裁】盘陀驿【在祁县东南三十里子洪镇明洪武三年建七年尝置盘陀递运所于此旧有驿丞今裁】同戈驿【在徐沟县北闗外西隅即洞涡字之讹也】岔口村【在交城县北一百十里北至静乐天成川四十里明天启间曾建营房于孔河都岔口诸村防兵二百守备统之】柳林【在太原县东南三十里县志今县东十五里有柳林庄又东南有东柳林庄】
　　津梁迎泽桥【在阳曲县南门外明万歴中建府志又有承恩桥在南门外宜春桥迎晖桥在东门外振武桥阜成桥在西门外镇逺桥拱极桥在北门外皆因门得名】汾桥【在阳曲县东一里郦道元水经注魏土地记曰太原城东汾水上旧有梁襄子解衣之所元和志汾桥架汾水即豫让欲刺赵襄子处桥长七十五歩广六丈四尺今废】赤桥【在太原县南七里晋水北渠上旧名豫让桥宋太祖凿卧虎山血流成河因更今名】清跨桥【在太原县南八里跨晋水上晋水一名清水因名】柳林庄桥【在太原县南汾河上又汾河上有南屯桥小店桥】源涡桥【在榆次县东八里甃石为之】万春桥【在榆次县南二里许旁翼以栏其下垒石为洞中平如砥又南有郭村桥脩文桥东南有中郝桥三桥皆架木覆土水涸则成水涨则圮】张庆桥【在榆次县西南二十里竖巨石为梁绕以石槛四周坚致又永康桥在县西南三十里乃徐沟县之京通道又永济桥在县西十里】流村桥【在榆次县北二十里明万歴中筑】什贴桥【在榆次县东北四十里桥跨深沟积土为之无水患】永济桥【在太谷县南门外明成化中建又西门外有济民桥嘉靖中建北门外有利渉桥万歴中建】韩令桥【在祁县南门外又围柏桥在县东南团柏镇又涧村桥在县东南二十里】上段桥【在祁县西二十里又贾令桥在县北十五里皆以土木结搆夏初则撤秋杪复修】米阳桥【在徐沟县西因米阳渡为名又有孔村桥青堆桥俱跨汾水上秋冬架木为之夏则撤去】广仁桥【在交城县北门外又通济桥在县东门外南城桥在县城南八里秃尾河】交河桥【在交城县古交村汾孔交流之会　本朝康四十七年建】朝阳石桥【在文水县东门外又县南门外有连城桥　本朝康熙十一年用石重搆县西门外有乐成桥北门外有通济桥俱甃甎石又广济桥在县北文谷善济桥在汾水上】岚漪桥【在岢岚州南门外又通济桥在州东】通惠桥【在兴县城内通惠水上又利渉桥在东门外通惠泉水经桥下明嘉靖中石甃】汾河渡【在阳曲县西南十里道通太原县夏秋置船冬春为木桥以渡】
