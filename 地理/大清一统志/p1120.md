<!-- { "loadSidebar": true } -->
　　本朝刘玺【朝邑人顺治四年知乌程县寛以抚民严以治盗每歳暮量赈贫士必面给士民建祠于便民仓】王业乆【平凉人康熙十年知归安县政尚淳简徴収有方请于上官免门摊课钞编里均平私悉为屏除莅任二载卒官士民醵金以殓】罗为赓【南充人康熙十年授孝豊知县值歳荒禁革烦苛蠲饥民存活甚众公余集士子讲明理学性严谨人无敢以私干者】高必腾【奉天人康熙十四年知乌程县聼讼明允不狥干谒值编审厘剔积弊官民一则徭役均平莅任九年擢守新宁士民送留填街巷】潘麒甡【溧阳人康熙中知湖州府政尚寛而严治奸匪催科有法差役无扰民甚安之】蒋洪澍【贵州人康间知湖州府不擕家眷萧然入署谳决如神案无留牍自奉俭约日供止蔬腐为两浙循良苐一卒于官湖人罢市巷哭】高崇徽【武威人雍正十年知安吉州亷介安静有长者风初下车禁一切餽遗陋规胥役舞文悉防以法莅任八载有吏瘠民肥之颂】
