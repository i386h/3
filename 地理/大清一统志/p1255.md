<!-- { "loadSidebar": true } -->
　　堤堰千金陂【在临川县东南省志汝水自旴水达于瑶湖斜直孔家渡地平土疏唐时初决一口其后支港横溢正道湮淤上元中守臣建华陂以通支流大厯中刺史顔真卿继筑名土塍陂贞元中刺史戴叔伦继筑名冷泉陂咸通九年刺史李渤凿令泉故基凡九百七十余丈又于其上横截汝水置千金陂南北百二十五丈自此水复故道西过南塘桥口滙连矾之流东西四乡之间灌田各数千顷宋嘉祐四年谢卿材知临川修筑千金等九陂熙寜中知县事谢泂又修之绍兴中郡民王姓者独修之嘉熙中州守赵师鄀别凿一渠引水至拟岘台下功未竟淳祐十一年州守兼梦得筑陂长三百丈浚渠广二十丈自元及明陂复大决万厯中知府古之贤甃石隄铸铁犀而为之铭　本朝康熙二十七年重修】博陂【在临川县西南五十里跨崇仁县界引宜黄水溉田六十三顷有竒】文昌堰【在临川县东汝水之浒】
　　陵墓南北朝陈黄法墓【在崇仁县西南巴山】唐罗隠墓【在乐安县南罗家潭】宋乐史墓【在崇仁县西南官山东林】晏殊墓【在临川县北沙河】邹极墓【在宜黄县北玉田寺后】聂昌墓【在临川县招贤乡雷公岭】吴沆墓【在崇仁县茶山沆隠居环溪卒此】何异墓【在崇仁县东南浮石山庄】陆九韶墓【在东乡县东南螺首山南麓】陆九龄墓【在东乡县万石塘】陆九渊墓【在金谿县东延福乡】罗防墓【在崇仁县蛇坑】元吴澄墓【在崇仁县东神顿坑】虞集墓【在崇仁县南门官路旁初泽源后徙此】虞盘墓【在崇仁县礼贤乡】掲徯斯墓【在临川县富城乡】明吴与弼墓【在崇仁县罗源冈】罗玘墓【在金谿县南顶山】谭纶墓【在宜黄县南十五里崇贤郷】董裕墓【在乐安县招擕鹿源】五杰墓【在乐安县明崇正五年汀船流宼入乐安有义士陈球六张俊五陈香四唐大老罗兴华五人防阵死之邑人哀而合之号五杰墓巡抚解学龙为文祭之】
　　祠庙栾巴祠【在崇仁县巴山】谢康乐祠【在府治祀宋谢灵运】黄司空庙【在崇仁县七都祀黄法】顔鲁公祠【在府治祠唐顔真卿宋曽巩张栻皆有记】博陂庙【在府城西南五十里明统志昔防茂洪仕唐为南丰令道经其地教民凿渠引水以灌田乡人徳之遂祠焉】二孝女庙【在金谿县东二里祀唐葛祐二公】曽文定祠【在临川县南三里祀宋曽巩元虞集记】忠勇祠【在崇仁县治南六十五里祀宋令苏□】朱文公祠【在府学】三陆先生祠【在府学西淳祐中州守叶梦得建祀陆九龄九韶九渊又有祠在金谿县学右】黄文肃公祠【在临川县学左祀宋县令黄干】三贤祠【在临川县学宋建祀县令刘弥正黄干主簿京镗】吴文正公祠【在崇仁县迎恩桥左明治中建祀元吴澄】虞邵庵祠【在崇仁县南门外明建祀元虞集】吴康斋祠【在崇仁县昭清观故址明嘉靖中建赐额崇儒】烈孝祠【在乐安县城南隅明进士詹崇妻潘氏子詹迪以防贼赴井死正徳中勅建祀之】七烈祠【在东乡县祀明正徳初死节陈忠妻周氏等七人】五贤祠【在临川县南三里明建祀宋陆九渊元吴澄明吴与弼陈九川吴悌　本朝康熙十年移建于府学后】
　　寺观天宁万夀寺【在府治东五代时杨英建】广夀寺【在临川县城东隅古永安寺后改今名规制宏敞为一郡冠】寳应寺【在府治南有谢灵运繙经台唐顔真卿白居易俱有记今为县学】北景徳寺【在府治东北宋曽巩王安石于此题名谢逸有记】明水寺【在临川县西三十里唐建有石双立号石门闗夹道多古松开池种号十里松风九曲莲池】东林寺【在崇仁县北宋建即乐史读书之所】翠云寺【在金谿县南四里唐建宋王安石陆九韶皆有题咏】疎山寺【在金谿县西北五十里唐何仙舟此中和中始建寺中有白云阁一覧亭】寳积寺【在宜黄县北三十里本名荷玉观唐僧本寂驻锡处宋改今名】白土寺【在宜黄县北隋建唐为普慧慈应禅师道】禄源寺【在乐安县北宋建】祥符观【在临川县城东隅拟岘台侧隋创南唐升元中甘露降扵仙坛松上因改甘露观宋大中祥符中重建更今名】明真观【在临川县南三十里隋建有唐顔真卿铭】洞灵观【在临川县西六里有魏夫人坛唐睿宗命道士叶法善醮于坛西建此观奉之】梅仙观【在临川县东北六十里相传汉梅福寓此宋白王蟾有诗】昭清观【在崇仁县东二里晋王郭尝逰处元吴澄有记】妙常观【在宜黄县南九十里汉李洞仙修炼飞举之地有炼丹井朝斗坛望仙峯又有龙池能出云雨宋宣和中赐额】招仙观【在乐安县南门外宋建】

　　钦定大清一统志巻二百四十六
　　钦定四库全书
　　钦定大清一统志巻二百四十七
　　抚州府【二】
　　名宦晋王羲之【临川人为临川内史】南北朝宋荀伯子【颍川颍隂人临川内史在郡作临川记六巻】谢灵运【陈郡阳夏人文帝时临川内史】齐何昌防【废江灊人永明初临川内史歴郡清白士君子多称之】梁到洽【彭城武原人天监中临川内史在郡称职】殷钧【陈郡长平人天监中临川内史闭阁卧治而百姓化其徳刼盗皆奔出境尝擒刼帅不加拷掠但和顔诮责刼帅稽颡乞改过即命遣之后遂为善人】萧子云【兰陵人大通中为临川内史在郡以和理称民吏悦之】陈骆牙【吴兴临安人世宗时以平周迪功迁冠军军临川内史】隋张奫【清河人髙祖时为抚州刺史有能名】唐周法猛【武徳中抚州刺史建述陂引渠溉田二百余顷】顔真卿【京兆万年人大厯中抚州刺史修塍筑陂以溉民田甚便之】杜佑【京兆万年人大厯中抚州刺史】戴叔伦【润州金坛人徳宗时抚州刺史民歳争灌溉为作均水法俗便利之耕饷歳广狱无系囚诏书褒羙】宋和防【开封浚仪人雍熙初知崇仁县江南转运杨缄以其才干奏】王彬【光州固始人淳化中知抚州州民李甲饶英恃财武断乡曲县莫能制彬治甲索其家得所藏兵械又得服噐有龙凤餙坐大逆弃市并按英尝强取人孥配岭南州里肃然】周执羔【信州弋阳人宣和初调宜黄丞时四境俶扰溃卒相挺为变令大恐不知所为执羔谕以祸福皆敛手聼命既又诛其党执首谋者斩以徇邑人徳之】谢谔【新喻人绍兴中乐安多盗监司檄谔摄尉条二十防大约使其徒相紏而以信赏随之盗果觧散金渝盟诸军往来境上行县事有治办声】刘汝翼【绍兴中为抚州守饷兵不匮及劝诱赈粜流离转一官】张孝祥【歴阳乌江人绍兴中知抚州年未三十其莅事精老于州县者所不能及】林大中【婺州永康人淳熈中知金谿县郡督输赋急大中请寛其期不聼纳诰敕投劾而归】赵善誉【宗室子淳熙中知临川县县尝预借民赋善誉按籍征催以时办集遂罢预借】黄榦【福州闽县人宁宗时知临川县歳旱劝粜捕蝗极其力】范应铃【丰城人宁宗时知崇仁县始至明约束信期会正纪晓谕吏民使知所趋避然后罢乡吏之需供校版籍之欺蔽夙兴冠裳聼讼摘如神真徳秀表其堂曰对越】罗必元【隆兴进贤人嘉定中调崇仁丞复摄司法郡士曾极题金陵行宫龙屏忤丞相史弥逺谪道州觧吏窘极甚必元释其防使之善达】刘应龙【髙安人理宗时知崇仁县淮西失守江西诸州有残破者县佐贰闻变先遁应龙固守不去】刘子荐【吉州安福人寳庆中为抚州司録有愬王应亨欧死荷担黄九者狱成矣子荐疑而驳之俄烈风迅雷辟狱户裂吏楔杀人者实孔目冯汝能也狱遂白事闻颁谕天下之为理官者】赵时焕【宗室子淳祐中知抚州时马歩旗军甚悍时焕节制之迄去无敢哗者增置贡院修复文昌堰寳祐二年复以朝奉大夫来提举常平以临川新増山税病民奏减其半】徐霖【衢州西安人淳祐中知抚州祠先贤寛租赋赈饶民诛悍将一月而政举化行以言去士民道不能行】黄震【慈谿人咸淳八年抚州饥起震知州事单车疾驰至则大书闭籴者籍强籴者斩掲于市米价日损转运司下州籴米七万石震曰民生蹶矣岂宜重困以设官田三荘所入应之修复朱子祠树晏元献里门复风雷祀劝民种麦禁兢渡焚三百余艘用其丁铁创军营五百□】黄申【井研人徳祐中乐安县丞亷谨有治声元兵防抚州索降状乐安令率其僚聨署以上申独抗不徃令遣人强舆致之申阳死令无如之何翼日遁去隐巴山以终】元杨景行【吉安太和州人延祐中抚州路总管府推官奸摘伏郡无寃狱金谿县民陶甲厚积而充险尝屡诬防其县长吏罢去之由是官吏不敢诘治景行至以法痛防之徙五百里外豪僧云住人冢墓取财物事觉官吏受贿缓其狱景行急按之治之如法豪猾敛迹良民获安】秦起宗【广平深水人文宗朝抚州路总管至官有司供帐甚盛亟使归之宜黄乐安常租外帯耕没官田田薄赋重倍于正数起宗请于行省以时估折价民始不病】明王升【龙谿人宣徳初择廷臣二十五人为郡守升以大理寺正出知抚州府以政绩着在郡九载部民乞留増秩还任】王宇【祥符人景泰初知抚州府为政简静而锄强遏奸凛不可犯一境大治】李祥【天顺中知崇仁县常俸外一毫无取于民修造不扰赈济有方】周瑛【莆田人成化中知抚州府以文字饬吏治尤励风节安静不扰】李鳯【昆山人正徳中金谿典史宸濠反东乡贼起鳯奋勇率民兵御贼死之】蔡元伟【晋江人嘉靖中为府同知署乐安县事流贼数千焚掠邻邑乐安故无城元伟急简丁壮防险设守贼闻不敢犯时狱久倾会天暑防作元伟欲新其狱乃纵囚归家狱成囚俱自至后署崇仁县事亦无城贼突至元伟勒兵出战斩馘数十贼惧引去】陆大受【武进人万厯中知抚州府刚正不阿下吏皆惮之以前在大理持挺击一案追论去官】
　　本朝孙世荩【兴县人顺治初知崇仁县大盗罗汉七聚众万余前令将勦之谋遇害世荩至佯怯请降诱其魁宻计事设饮而诛之明日率乡勇捣其巢余党悉遁】汪基逺【黄冈人顺治中知东乡县值土防攻城亲督兵出战死之赠佥事】汪士竒【黄冈人顺治丁亥进士知东乡县甲寅防乱县与闽接壤士竒围练乡勇保障孤城城外闽兵四掠男妇被执者数千士竒冐险设机罄归所掠】
