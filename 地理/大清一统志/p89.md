<!-- { "loadSidebar": true } -->
　　古迹东垣故城【在正定县南史记赵武灵王二十一年攻中山取东垣又苏秦説燕曰赵之攻燕也不十日而数十万之军军于东垣矣张守节史记正义东垣赵之东邑在正定县南八里汉书髙帝纪十一年陈豨将赵利守东垣髙祖攻之不下卒骂上怒城降卒骂者斩之地理志正定县故东垣髙帝十一年更名旧志东垣城秦汉以来县皆治此唐初移于今治又镇州牙城曰潭城欧阳修曰常山宫后有池亦曰北潭州之胜游惟此故名　按五代王镕馆李匡威于潭园沈存中梦溪笔谈海子园亦谓之谈园即北潭也】常山故城【在正定县西南本汉九门县地晋永和中慕容防攻冉闵筑垒于此曰安乐垒后魏道武登常山郡城北望安乐嘉其美名遂移郡治焉北齐复移郡治正定隋开皇十六年分正定置常山县即故安乐垒也大业初复省入正定旧志常山故城在县西南八十里】井陉故城【在今井陉县北汉置后汉至唐皆治此元和郡县志县东南至恒州九十里宋熙寜六年省寻改置于天威军而故城废】天威故城【在井陉县东北五十里宋史地理志熙寜八年复置井陉县徙治天威军即县置军使隶正定府中有天威军砦金史地理志威州天防七年以井陉县升陉山郡军后为刺史旧志元宪宗二年徙威州治洺水又徙井陉县治天长而此城废今谓之威州城又名威州堡亦曰井陉店今县治即古天长镇唐景福初李克用及义武帅王处存合兵攻成徳帅王镕拔天长镇是也元移县治此】石邑故城【在获鹿县东南史记赵武灵王二十一年攻中山取石邑又陈余传赵王武臣使李艮畧太原至石邑秦兵塞井陉未能前魏书地形志石邑县有石邑城萧徳言括地志石邑故城在鹿泉县南三十五里元和郡县志县东北至恒州三十里宋史地理志获鹿有石邑镇　按汉志井陉山在石邑西盖当井陉之口括地志在鹿泉县南是也元和郡县志所记道里则在今获鹿之东北与括地志不同旧志谓晋隋时尝徙治今攷太平寰宇记隋开皇三年移县于万夏村迁治乃在是时然据魏收志则后魏时已非故治矣】绵蔓故城【在获鹿县北汉置县属正定国后汉建武初正定王刘扬与绵蔓贼交通光武遣耿纯诛之县寻废后汉书注故城在石邑县西北俗音讹谓之人文城按人文当作民文葢避唐讳也】乐阳故城【在获鹿县东北汉地节二年封赵顷王子説为侯国属常山郡后汉省水经注绵蔓水东流迳乐阳故城西又屈从城南俗名曰临清城非也光武使邓禹姚期别攻正定宋子余贼拔乐阳槀肥垒者也】元氏故城【在今元氏县西北本赵公子元封邑史记赵孝成王十一年城元氏后汉书更始封宗室刘歙为元氏王建武四年隂后从征彭宠生显宗于元氏章帝元和三年北巡幸元氏祠光武显宗于县舍正堂又祠显宗于始生堂复元氏七年徭役元和郡县志县东南至赵州四十九里故城在县西北十五里两汉常山太守皆理于此隋末为刘黒闼所破其后移于今所】灵寿故城【在今灵寿县西北汉书地理志灵寿县中山桓公居此史记乐羊为魏文侯将伐取中山文侯封以灵寿汉置县后汉建武元年封邳彤为灵寿侯太平寰宇记旧县城在今县西北晋移于此今废城尚存县志灵寿故城在县西北十里今名灵寿村】闗县故城【在栾城县北汉置属常山郡后汉省后魏改置栾城县于此水经注太白渠东南迳闗县故城北魏书地形志栾城县太和十一年分平棘置治闗城元和郡县志县东南至赵州三十九里本汉闗县太平寰宇记县在镇州南五十里县志故城在今县北十里董保邱元末兵燬明初移今治】栾城故城【在栾城县南左传哀公四年齐伐晋取栾杜预注栾城在平棘县西北后汉书郡国志刘昭注在平棘县西北四十里按又见赵州】蒲吾故城【在平山县东南战国时曰番吾汉置县晋及后汉皆治此隋省入井陉战国策苏秦曰秦甲涉河逾漳据番吾则兵必战于邯郸之下史记赵王迁四年秦攻番吾李牧与战却之后汉书郡国志注蒲吾史记番吾也元和郡县志蒲吾故城在房山县东二十里】房山故城【今平山县治即古嘉阳城也魏书地形志蒲吾县有嘉阳城元和郡县志房山县东南至恒山八十里隋开皇十六年置其地内实外险一名嘉阳城按县志县西门外有嘉阳县城相传昔尝置州于此未详】桑中故城【故平山县东南汉县属常山郡宣帝地节二年封赵项王子广汉为侯国后汉省水经注桃水南迳蒲吾县故城北又东南迳桑中故城西世谓之石勒城葢赵氏増城之故擅其目又谓之髙功城】南行唐故城【在今行唐县北汉县本战国赵邑也史记赵惠文王八年城南行唐魏书地形志行唐县熙平中移治犊干城旧志今县北三十里有行唐故城俗谓之故郡城置故郡社以后魏尝置唐郡于此也】下曲阳故城【在晋州西战国策全赵之时下曲阳为燕后汉书更始二年光武驰赴信都北降下曲阳阚骃十三州志常山有上曲阳故此加下隋书地理志藁城后齐废下曲阳入焉括地志下曲阳故城在彭城县西五里】安乡故城【在晋州东汉置县属钜鹿郡竟寜元年封赵哀王子喜为侯国后汉省】临平故城【在晋州东南汉置属钜鹿郡后汉纪建武四年进幸临平即此寻废魏书地形志曲阳县有临平城章懐太子后汉书注临平故城在鼓城县东南】毋极故城【在今无极县西魏书地形志中山郡毋极县二汉属晋罢太和十二年复治毋极城元和郡县志无极县北至定州八十里本汉毋极县属中山国后魏太武省髙齐重置属中山郡隋开皇三年改属定州万歳通天元年改毋为无太平寰宇记唐景福二年于无极县置祁州从定州节度使王处存之请也毋极故城在今县西县志在县西二十五里新城村遗址尚存】陉邑故城【在无极县东北本七国时中山国之苦陉邑后属赵汉置苦陉县属中山国后汉初封杜茂为侯邑章帝北巡改曰汉昌魏文帝改曰魏昌晋及后魏因之髙齐省隋开皇十六年改置隋昌县属定州武徳四年改曰唐昌天宝元年改曰陉邑宋初省入无极元和郡县志陉邑县北至定州五十里太平寰宇记魏昌故城在无极县东北二十八里通典又有中山故城在唐昌县东北旧志慕容垂都中山即此】藁城故城【在今藁城县西南元和郡县志县西北至恒州八十里汉元鼎四年置太平寰宇记隋大业二年废亷州移藁城县入废州城今县是也废旧县城在今县西县志县西南邱头社有故城即汉故县也　按魏书地形志元和郡县志太平寰宇记俱云后汉藁城县属钜鹿郡今郡国志不载】九门故城【在藁城县西北本战国时赵邑史记赵武灵王出九门为野台以望齐中山之境惠文王二十八年罢城北九门大城皆即此汉置九门县属常山郡后汉至晋因之后魏徙常山郡治此北齐县废隋开皇六年复置属恒山郡义寜初置九门郡唐武徳四年改为观州五年废州县仍属恒州宋开宝六年省入藁城元和郡县志县西至恒州三十里县志在今县西北二十五里】肥垒故城【在藁城县西南古肥子国白狄别种也汉置县属正定国后汉省左传昭公十二年晋茍吴灭肥杜预注下曲阳县西南有肥垒城史记赵王迁三年秦攻赤丽宜安李牧率师与战肥下却之注正义曰战于肥垒之下也括地志肥垒故城在藁城县西七里】宜安故城【在藁城县西南史记秦始皇十四年攻赵军于平安取宜安水经注白渠水又东南迳耿乡南世祖封耿纯为侯国世谓之宜安城唐书地理志义寜元年析藁城置宜安县武徳元年亷州四年省入藁城括地志宜安故城在藁城县西南三十五里又县志故耿郷在县西一里后汉初耿氏宗族所居】新市故城【在新乐县西南本古鲜虞国后为中山国左传昭公十二年晋荀吴假道于鲜虞灭肥杠预注鲜虞白狄种在中山新市县又定公四年荀寅言于范献子曰中山不服哀公三年齐卫围戚求援于中山杜预注中山鲜虞也汉景帝中二年封王弃之为侯邑属中山国晋隆安初魏主珪围后燕中山城慕容麟以城中饥困帅众出据新市隋大业初省入九门唐武徳初复置五年废为新市镇元和四年王承宗拒命诏诸道讨之白居易言河东易定兵讨镇冀竟不能过新市镇是也宋亦为新市镇县志在县西南四十五里新城铺】新乐故城【在今新乐县元和郡县志县东北至定州五十里本春秋鲜虞国汉为新市县地隋开皇十六年置新乐县取新乐故城为名新乐者成帝时中山孝王母冯昭仪随王就国王建宫于乐里在西乡因呼为西乐城时人语讹呼西为新故为新乐旧志新乐旧城在县西南二十五里遗址尚存】苇泽废县【在井陉县西南三十里隋开皇十六年分井陉置苇泽县属井州大业初废义寜初复置属井陉郡唐初置井州贞观元年复废入井陉】灵山废县【在元氏县西北灵山下隋开皇十六年置大业初废入元氏】阜平故县【在今阜平县治西本汉灵夀县地王存九域志咸平三年分置北塞在府西北二百里熙寜八年又析行唐二乡属之金史地理志阜平县明昌四年以北镇置旧志　本朝顺治十六年县废分县治以西五社属行唐东五社属曲阳至康熙二十二年复置寄治于县东五十里王快镇后复移今治】滋阳废县【在行唐县西隋开皇六年析行唐置滋阳县以在滋水之北而名十六年又析置玉亭县大业初以玉亭县省入焉滋阳属恒山郡唐武徳四年于故玉亭置玉城县五年省滋阳县入行唐后玉城县亦省旧志县北二十里中羊社有东玉亭村县北三十里髙平社有西玉亭村县西北四十里城塞社有滋阳村葢皆以故县得名】鼓城废县【今晋州治本春秋鼓国昔阳邑也左传昭公十二年晋荀吴伪防齐师者假道于鲜虞遂入昔阳十五年荀吴伐鲜虞围鼔取之二十二年荀吴畧东阳使师伪籴者负甲以息于昔阳之门外遂袭鼓灭之杜预注鼓白狄之别钜鹿下曲阳县有鼓聚水经注斯洨水东迳昔阳城南世谓之直阳城非也本鼓聚矣旧唐书地理志隋分藁城于下曲阳故城东五里置昔阳县寻改为鼓城元和郡县志西北至恒州九十五里　按水经注云鼓聚在曲阳之西括地志鼓城在曲阳之东葢非故治也】廉平废县【在晋州西南隋开皇十六年分昔阳置亷平县大业初并入鼓城】柏肆废县【在藁城县北三十里本汉藁城县也晋为下曲阳县地晋末筑坞于此曰柏肆坞晋隆安元年魏主珪攻燕信都欲北还慕容宝悉发其众屯于曲阳之柏肆营于滹沱北以邀之即此隋开皇十六年置柏肆县属亷州大业初废义宁初复置属钜鹿郡唐武徳初属廉州五年省入藁城县志在今县北三十里】新丰废县【在藁城县东隋义寜元年析藁城置新丰县属钜鹿郡唐初属廉州武徳四年省入藁城县志县东南有新丰村　按水经注太白渠东迳新丰城北地理志钜鹿郡有新市县侯国也无新丰之目所未详隋新丰县名葢取此】信义废县【在藁城县西北唐初置信义县与新市县并属观州武徳五年省入九门县】故权城【元和郡县志在正定县北二十里即古之犍乡也后汉建武元年贾复破青犊于射犬追战于正定之犍乡大破之即此地又通典镇州城东有恒阳城开元中尝置恒阳军于此】秀林城【在井陉城东南十五里城邑考后魏贼杜洛周葛荣遣其党王秀林筑此城因名】灵真城【在井陉县西南二十五里旧志韩信伐赵时筑魏书地形志井陉县有囬星城即此又县西三里新教塲亦云古囬星城以在囬星河侧而言】上原城【在元氏县西史记赵孝成王十一年城元氏县上原正义上原在元氏县西以地势髙平而名】赵王城【在灵寿县西北十五里相传赵武灵王所筑中有赵王台建庙其上】封城【在平山县西二十里俗呼宋王城遗址犹存今名封城社】夫人城【晋太康地记行唐县北二十里有夫人城即玉女神所筑太平寰宇记后魏太和初移置行唐县于夫人城孝昌四年复移于旧城即今理也】囘车城【在赞皇县南魏书地形志房子县有囘车城旧志在县南十里囘车村相传汉李左车所筑亦名左车城旁有韩信将台】新城【在无极县西魏书地形志毋极有新城太平寰宇记故新城在无极县西二十八里水经注后魏太武南巡筑亦曰资城旧志唐光啓初李克用败成徳军于无极成徳军退保新城即此】安乡城【太平寰宇记故安城在无极县东南六里水经云安城即魏昌之安郷也魏志云明帝太和元年封外祖甄逸为安郷侯嫡孙袭爵即此城也又有东门故城在县西南三十里后魏太平中将军吕徴公筑】康城【在府治东南五里一名康王台相传慕容燕所筑】正定旧衞【在府治东南明洪武三年建　本朝康熙二十七年裁今为总兵公署又神武右衞在正定衞西宣徳五年建今俱裁】古嘉祐镇【在阜平县东九域志北塞有嘉祐镇旧志县东胜西社有嘉牛镇葢即嘉祐之譌也】囘湟镇【在新乐县西南唐为镇定分界处元和四年河东将王荣讨王承宗拔其囘乐镇即此】猎台【在井陉县陉山上相传周穆王猎铏山时筑】义台【在新乐县西南即古野台也史记赵武灵王十七年出九门为野台以望齐中山之境魏书皇始二年道武与慕容麟战于义台坞大破之地形志新乐县有义台城括地志野台一名义台在新乐县西南十三里旧志有伏羲城在西南之十五里中有羲台东南十五丈南北二十五丈上有羲皇古庙其北有浴儿池相传炎帝生此葢即义台后人讹义为羲遂傅防其説耳】防台【在无极县西十三里晋地道志魏昌县有防台魏书地形志毋极县有防台元和郡县志防颇台在陉邑县西南十五里慕容恪与冉闵战于魏昌防颇台闵大败即此】扈台【在无极县西北十五里滋河旁髙出林阜为邑之胜】李牧台【在藁城县西南宜安城中】韩台【在元氏县南三里泜水之阳有土阜连亘不絶相传韩信攻赵时屯兵于此】纪信台【在灵寿县东上有纪信庙又县西北西北一百二十里有韩信台】白鹿台【在平山县西四十里明统志世传汉武帝登此有白鹿至故名】舒啸台【在平定县古城东元苏天爵居处至正中天爵建台朱泽民为寄】始生堂【在元氏县北三十五里相传汉隂后生明帝处俗呼为万年村】问山堂【在无极县治宋熙寜中县令晁説之建金冯翼有记】滋溪书堂【在正定县滋河北新市元苏天爵防时读书处宋本为记】退思堂【在灵寿县治署内　本朝康熙中陆陇其为令时葺自为之记】步乐亭【在正定县北元丞相史天泽建】洗心亭【在行唐县治西北元建】环山亭【明统志在赞皇县治西北隅宋宣和四年建地势特起环亭皆山故名张思柔为记】春风亭【在正定城北之安丰里元礼部侍郎苏伯修别墅陈旅为之记】平泉庄【在赞皇县西北张楞村唐李徳裕游息之所今为玉泉寺】李徽伯旧宅【元和郡县志开业寺在元氏县西北十五里即后魏李徽伯旧宅也】陈余垒【在获鹿县东北水经注井陉水东北流屈迳陈余垒俗谓之故壁城昔在楚汉韩信东入余拒之于此】许春垒【在无极县西北隋书地理志九门县有许春垒旧志在九门城南】平将军垒【在藁城县北十二里明建文中平安屯兵以御燕师处】留箭营【在晋州南五十里相传汉光武尝营此】杀狄林【在栾城县北十五里宋白续通典唐武后时突厥入河北官军袭击之羣狄多死于此故名】京观【元和郡县志在鼓城县西北七里后汉皇甫嵩破黄巾于下曲阳斩虏千余人筑京观】醴泉古驿【在正定县南通鉴唐天宝十四载常山太守顔杲卿袭执安禄山将何千年于醴泉驿胡三省注驿在常山界南直赵郡】虚粮冡【在无极县西二十五里有阜数十俱髙丈余】唐碑【李寳臣纪功颂永防二年王士则书今在正定县察院内元氏令厐履温碑开元二十四年邵混之撰蔡有隣八分书在元氏县西寺内】
