<!-- { "loadSidebar": true } -->
　　古迹永昌故城【今府志旧志元置金齿等处宣抚司其地在大理西南澜沧江界其东缅地接其西土蛮凡八种曰金齿曰白夷曰僰曰峨昌曰骠曰繲曰渠罗曰比蘓唐南诏防氏兴异牟寻破羣蛮尽取其地及段氏时金齿诸蛮浸盛元中统初羣酋各遣子弟朝贡二年立安抚司以统之明统志元金齿宣抚司治于此明杨廷和建府治记元立金齿等司于银生厓甸其地去今府千余里后以逺不可守移就永昌仍冐金齿之名实非金齿故地滇志永昌府城即唐天寳二年防氏皮罗閤所筑】镇姚所城【在保山县东南一百五十里明万厯十三年改永昌所建又镇安守御所在县西南潞江外三百五十里万厯十三年改金齿所建二所俱永昌府滇志镇姚所城在老姚鳯山之阿镇安所城在猛林寨旧为潞江安抚司属郡通志今所裁两城俱存】哀牢废县【在保山县东汉置县后汉书郡国志永昌郡哀牢永平中置故哀牢国又西南夷传建武二十七年哀牢王赞栗等率种人诣越隽太守郑鸿降求内属又永平十二年哀牢王栁貌遣子率种人求内属以其地置哀牢博南二县府志府治东即汉哀牢县故址元为永昌府治明洪武中改为中千户所军营】不韦废县【在保山县汉置晋废后汉书西南夷传注孙盛蜀谱曰初秦徙吕不韦子弟宗族于蜀汉武帝开西南夷置郡县徙吕氏以充之因置不韦县华阳国志武帝渡澜沧水置不韦县徙南越相吕嘉宗族以实之名曰不韦彰其先人恶行也水经注不韦县盖秦始皇徙吕不韦子孙于此故名北去叶榆六百里按常璩之説近是府志不韦县相传在鳯谿山下】越甸废县【在腾越州南明统志元至元中置县于越甸寻省入府又古涌废县在州西一百里元置县于古勇甸寻废】博南废县【在永平县东汉置县后汉书西南夷传建初元年哀牢王类牢叛攻博南肃宗募昆明夷卤率种人与诸郡兵击类牢于博南大破斩之又郡国志永昌郡博南永平中置元史地理志永平县在府东鹿沧江之东即汉博南县唐防氏改胜乡郡属永昌至元十一年改永平县隶永昌府县志博南废县在县南其地今为江东村】顺江废州【在腾越州南元至元十一年置至正七年酋长乐孙求内附立宣抚司寻废入腾冲府】罗密城【在腾越州北三十里旧蛮酋所居濠堑犹存又州西平原二里有西源城遗址相传段氏所置】麓川城【在陇川司南近木邦界旧麓川宣抚司治此山冈险阻周廻余三十里栅坚堑广不可骤越东西一面傍江壁立明正统间思任发以麓川叛王骥等统大兵四面分攻其西中西北及西南江上二门又攻东北门及东北出象门克之贼遁入缅甸骥等毁其城栅班师而还】景杏土城【在孟定土府境其相近又有马援城今名马援营】永昌故衞【即金齿卫在保山县西南明洪武十五年建　本朝康熙二十六年省】永平废所【在今永平县治东北明洪武十九年建本朝康熙五年省】废鳯溪长官司【在保山县东二十五里元永昌府地明洪武二十三年置长官司土官莾姓　本朝顺治十六年省】废施甸长官司【在保山县南一百里唐时防氏为银生府北境宋时段氏置广夷州元至元十一年置石甸长官司后讹为施甸明初因之万厯十一年湾甸酋景宗真导缅入姚闗焚掠施甸官军败缅复收其地府志土官莾姓　本朝顺治十六年省今设廵检司】废茶山长官司【在腾越州西北可五日程东距髙黎共山南至南甸西至里麻北与丽江野人接地极髙寒五谷不莳其人强狞喜鬬土酋早姓旧属□飬明永乐三年孟飬叛夷目早章愤其不忠遂不附五年诣阙赐印绶为茶山长官十五年章举头目早瓮为副后副长官早大宸所部为野人杀掠无遗奔入内地阿幸正长官早邓所部仅存通志　本朝未经命袭】废里麻长官司【在腾越州东与茶山接西北皆野人有整冬温东二山部夷皆峩昌蛮土酋早姓旧属孟飬明永乐三年孟飬叛有拒贼功六年授世长官万厯中以刁思庆袭正长官早奔副之为刁思虎为野人所掠尽弃其地与把事李廷高奔赤石坪副长官早堪信被杀】谋粘废路【在孟定土府东南元至元中置谋粘路军民府于此后废】平缅废路【在陇川司东北元史地理志平缅路北近柔逺路其地曰骠赕曰罗必四庄曰小沙摩弄曰骠赕头白夷居之中统初内附至元十三年立隶金齿宣抚司明大事记麓川与缅接境皆在金沙江之南麓川居上而小缅居下通海通志明洪武十七年并入麓川城后洪武末年平缅诸蛮刁干孟作乱逐麓川首思伦发明年官军击平缅擒干孟平缅悉平是也】通西废府【在陇川司西南元置明初废元史地理志大徳元年防阳甸酋领缅吉纳欵遣其弟阿不刺等赴阙进方物且请嵗贡银千两及置郡县驿传遂立通西军民府】废南【在干崖司西北元史地理志南在镇西路西北其地阿赛午真白夷峩昌所居元初内附至元十五年置南隶金齿宣抚司通志元金齿领六路一六路柔路范施镇康镇西平缅麓川其一即南也明初废】木耒废府【在孟琏司东南元史地理志至元二十九年云南省言新附金齿适当防固图噜弥什出征军马之冲资其刍粮拟立为木耒路中书省奏置散府即用其土人马列知府事通志府寻废　防固图噜弥什旧作忙兀秃儿迷失今改正】诸葛营【在保山县南十里相传诸葛亮南征屯兵之所旧志地名诸葛村孔明既旋师汉人有遗于此者聚庐世居至今称为旧汉人又营前小海子内有土阜一区周遭三十六丈随水髙下虽巨潦不能浸俗传为孔明旗台】尚书营【在腾越州北三十里州志明正统间靖逺伯王骥征麓川驻师于此】诸葛寨【在永平县北三里又有闗索寨在县东四里同迥二里其下有洞首尾相通樵收者尝闻洞中有戈防声】景罕寨【在潞江司西南境明洪武末平缅诸蛮刁干孟叛何福讨破之于南甸还兵击景罕寨蛮乗髙据险坚守不下福粮垂尽沐春驰至径渡怒江驰躝寨下蛮出不意遂降乗胜复击崆峒寨贼溃走又正统三年方攻破麓川贼于潞江西岸贼走景罕寨官军复败之】阿坡寨【在潞江司南明隆庆六年金腾兵备许髙征蒲蛮阿坡寨擒其将蒋裕于是桑科等二十八寨皆畏服又有潞江乌色平戞三寨蛮亦来附】孟赖寨【在孟定土府东南明正统二年麓川思任发叛犯景东孟定破孟赖寨寨乃孟定之别部也】昔刺寨【在镇康土州南境明正统五年大军讨麓川至金齿镇康土官闷孟乞降王骥命别将冉保分兵据其城因其兵破昔刺寨移攻孟琏是也】控尾寨【在镇康土州西南明万厯十三年木邦酋罕思礼诱镇康酋闷枳归缅枳不从遂令其党海庆袭控尾寨据之又欲取孟搻柔孟亦州境别部也】孟木寨【在猛夘司西明统志治中孟飬叛酋思禄过金沙江夺据孟木章贡蛮莫诸村寨】亦保寨【在孟琏司境明正统七年讨麓川分军从东路防合木邦诸军元江府同知杜凯率车里大侯诸蛮招降孟琏长官司亦保等寨攻破其乌木弄戞邦等寨余党悉诣军门降附】细甸【在潞江司东南明正统中麓川酋思任发叛督臣王骥言江北细甸昔刺等处系贼左臂恐乗虚窃发侵扰金齿阻絶粮道今分军二潞别将冉保従纵甸直取孟定合木邦军里之兵为东路大将繇西路至腾冲与保防使贼腹背受敌云】孟纒甸【在孟定土府东北一作孟罗明正统五年思任发自麓川屯孟罗进据镇元府之者章硬寨为沐晟所败】曩宋甸【在南甸司明统志司地旧名南宋在腾越州南半个山其山界限华夷知事谢氏居襄宋闷氏居盏西属部直抵金沙江与迤西地犬牙相错】夹象石【在腾越州东龙川江东岸渡江而西即髙黎共山麓也明正统三年麓川思任发叛都督方政及别将髙逺渡江逼贼于上江重地深入求救于沐晟晟以少兵往至夹象石不进政等渡江追至空泥伏起士卒覆焉七年王骥等以大兵征麓川自夹象石下江径抵下江贼巢大军亦自夹象石下江通髙黎共山道至腾冲云】立釨石【在金鸡村内髙五尺周二丈许中断深处尺余相传吕凯立防于此】鳯仪石【在金鸡寺前旧传有鳯栖于比土人不识呼为金鸡因以名其村与寺而石独以鳯传】罗卜思庄【在南甸司南七十里元史地理志平缅路有罗必四荘明史南甸所辖部有罗卜思荘与小陇州皆百夫长之分地明统志正统七年王骥讨麓川贼进至罗卜思荘万厯三年岳鳯袭防干崖干崖守备李腾霄退守罗卜思荘】将台【在保山县东金鸡村温泉之北世传蜀汉吕凯所筑凯金鸡村人也今遗址尚存】右军书台【在保山县南诸葛村东府志旧有晋王义之手书碑刻今皆废仅存遗址】明诗台【在保山县南郡人张舍筑舍长于诗明杨慎为之题】勅书楼【有二一在兵部署一在府治】安边定逺楼【在保山县南髙五尺有竒明洪武十七年建括苍王景常有记】观骑楼【在保山县南七里明永乐二十年建府志在诸葛营东岳庙前俗以三月二十七日侠游少年聚此走马登楼观者如市嘉靖中叅议刘鹤年毁之】一鉴楼【在保山县南门外龙泉寺东俯临易罗池明洪武中建】徳化楼【在永平县治南壮丽可登览】龙光亭【在腾越州叠水河濵】石塔【在潞江西岸相传诸葛亮征孟获时建有大树裹塔周十余亩】
