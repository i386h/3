<!-- { "loadSidebar": true } -->
　　名宦汉贾逵【襄陵人汉末为绛邑长郭援攻河东所经城邑皆下逵坚守不拔乃召单于并军急攻之城将溃绛父老与援要不害逵既溃援欲使逵为将以兵刼之逵不动左右引逵使叩头逵叱之曰安有国家长吏为贼叩头援怒将斩之绛吏民乗城呼曰勿要杀我贤君有俱死已耳左右义逵多为请乃免】三国魏吕防【伍城人魏武使将家兵守湖陆时襄陵校尉杜松部民炅母作乱命防代松防诱炅母渠率及同恶数十人赐酒食伏壮士其侧察炅母等醉尽格杀之抚其余众贼悉平】晋刘毅【东莱掖人魏末侨居平阳太守杜恕请为功曹沙汰郡吏百余人三魏称焉为之语曰但闻刘功曹不闻杜府君】李重【江夏钟武人恵帝时为平阳太守崇徳化修学校表笃行拔贤能清简无欲正身率下在职三年弹黜四县】李矩【本郡人元帝时领平阳太守时饥疫相仍矩尽心抚恤百姓赖焉防长安羣盗东下所在多掳掠矩遣部将撃破之尽得贼所掠妇女千余人诸将以为非矩所部欲遂留之矩曰俱是国家臣妾焉有彼此乃一时遣之】南北朝魏穆亮【代人孝文时为征南大将军领防西戎校尉仇池镇将宕昌王梁弥机死子弥博立为吐谷浑所逼来奔仇池亮以弥博凶悖氐羌所弃机兄子弥承戎人归乐表请纳之孝文从焉于是撃走吐谷浑立弥承而还氐豪杨卜自延兴以来从军二十一战前镇将抑而不闻亮表为广业太守豪右咸服境内大安】吴平仁【孝文时定阳令有恩信户増数倍吏民懐之刺史穆罴为之请留从之】房谟【河南洛阳人以晋州刺史摄南汾州事先时境接西魏土人多受其害为之防守至是镇将及都督守令前后降附者三百余人谟抚接殷勤人乐为用西魏惧乃増置城戍慕义者自相紏合撃破之自是龙门以北西魏戍皆平】冦儁【上谷人孝昌中为盐池都将仍主簿永安初华州人史底与司徒杨椿讼田长吏以椿势贵皆言椿直欲以田给椿儁曰史底穷人杨则横夺其地若欲损不足以给有余未敢闻命遂以地还史底孝荘帝后知之嘉儁守正不挠拜司马其附椿者咸责焉】北齐封子绘【渤海蓚人魏孝静初为平阳太守晋州北界霍山千里径山坂髙峻每大军徃来士马劳苦子绘请于旧径东谷别开一路从之仍令子绘领汾晋二州夫修治旬日而就神武亲总六军路经新道嘉其省便赐谷二百斛】刘丰【普乐人为南汾州刺史与诸将征讨平定防乱】周梁士彦【安定乌氏人从武帝拔晋州除刺史帝还齐后主亲攻围之楼堞皆尽短兵相接士彦慷慨谓将士曰死在今日吾为尔先于是勇烈齐奋呼声动地无不一当百齐师少却乃今妻妾及军人子女昼夜修城三日而就武帝六军亦至齐师围解】隋周揺【河南洛阳人周武帝时拜晋州总管时文帝为定州总管文献后自京师诣之路经晋州揺主礼甚薄既而白后曰公廨甚富于财限于法不敢辄费又王臣无得効私其质直如此文帝以其奉法每嘉之】唐崔翳【清河人曲沃令永徽元年引古堆水溉田百余顷】刘齐贤【魏州观城人髙宗朝由侍御史出为晋州司马帝以其方直尊惮之时将军史兴宗从猎苑中言晋州出佳鹞可捕取帝曰齐贤岂捕鹞人耶】陶善鼎【髙宗时晋州临汾令治百金泊引潏水溉田】张懐器【武城人中宗初为翼城令引翔髙泉开防隂道以便汲者行者又辟荒田五百余顷邑人爱之】萧至忠【沂州人中宗时为晋州刺史治有名】李愬【洮州临潭人宪宗时为晋州刺史以治异等加金紫光禄大夫】石雄【徐州人武宗时李彦佐讨刘稹逗留以雄为晋绛行营诸军副使助彦佐雄受命勒兵越乌岭破贼五壁斩贼千计贼大震雄临财亷每朝廷赐予辄置军门自取一匹缣余悉分士伍由是众感发无不奋武宗喜曰今将帅义而勇罕有雄比者就拜行营节度使】王式【其先太原人家扬州大厯中为晋州刺史饬邮传器用毕给防河曲大歉民流徙他州不纳独式劳恤之活数千人时特峨胡亦饥将入掠汾浍闻式严备不敢道境报其种落曰晋州刺史当避之以善最称】五代梁徐懐玉【亳州焦夷人太祖时为晋州刺史晋数攻之懐玉坚守败晋师于洪洞】唐张仲温【长兴初为翼城令县旧治在翔髙山下风气虽厚而险隘不足仲温为察原隰泉流之宜移至王逢寨迄今尚仍其地】周杨廷璋【真定人世宗时以为建雄军节度使在镇数年颇有恵爱前后率兵入太原境防仁义髙壁等砦并人弃沁州二百里退保新城廷璋遂置保安兴同白壁等十余砦显徳六年率所部入河东界下保砦十三宋初吏民诣阙请立碑颂功徳太祖命卢多逊撰文赐之】李谦溥【并州盂人世宗时为晋州兵马都监以偏师入河东境颇致克防】宋荆罕儒【冀州信都人建隆初为晋州兵马钤辖尝领千余骑抵汾州城下焚其草市退次京上原刘钧遣大将郝贵超领余众袭罕儒罕儒锦袍裹甲据胡床享士方割羊臂臑以啖上马挥兵径犯敌锋手杀十数人遇害刘钧素闻罕儒勇欲生致之闻其死求杀罕儒者戮之太祖痛惜不已】崔遵度【淄州淄川人太平兴国中为临汾主簿馈刍粟三抵绥州渉无定河沙水混流陷溺相继遵度悯之着铭以纪端拱初转运副使夏侯涛上其勤状召对便坐擢著作佐郎】陈希古【天禧中以秘书著作郎知翼城事有文学多所振刷百度修举风俗一变】李及之【濮州人知晋州吏事精明居官称职】刘舒【皇祐中任乡寜令县治频河数遭水患舒改迁今治自是民有寜宇】文彦博【汾州介休人仁宗时知翼城县事有恵政后人思之称其所建河亭曰潞公轩】扈周卿【大名人嘉祐中为襄陵令视事终日无倦色未半载刑清讼简】刘恕【筠州人英宗时为和川令发强摘伏一时能吏自以为不及郡守得罪被劾属吏皆连坐下狱恕恤其妻子如己骨肉】李周【冯翊人洪洞令民有世絶而官録其产者其俗晚得遗劵周取以还之郡吏咎周周曰利民所以利国也县南有涧支流溢入嵗赋菑楗调徒遏之周始筑新堤民不告病】时彦【开封人哲宗时为晋州守减职田所入什七八佃户始脱苛敛之苦】李察【开封人以朝奉郎知翼城县事政平讼简不喜钩距时察访民间疾苦民皆颂之】金张浩【辽阳渤海人天眷中为平阳尹平阳多盗临汾男子夜掠人妇浩捕得榜杀之盗遂衰息近郊有滛祠郡人颇事之庙祝田主争香火之利累年不决浩撤其祠屋投其像于水中强宗黠吏屏迹莫敢犯郡中大治】刘徽柔【大兴安次人迁洪洞令明敏善聴断县人杨逺者投牒于县以为夜雨屋埬压其侄死号诉哀切徽柔熟视而笑曰汝利侄财而杀之乃诬雨耶叱付狱其人立伏曰公神明也不敢延死遂寘于法秩满县人遮留不得去者弥日为立生祠刻石颂徳】杨伯雄【真定藳城人为平阳尹先是张浩治平阳有恵政及伯雄为尹百姓称之曰前有张后有杨】丁暐仁【大兴宛平人迁和川令申明法禁羣小屏息或走入他县避之有董祐者最强悍畏服暐仁以刀断指誓终身不复犯法凡租赋与百姓前为期不事敲朴率比他邑先办】李晏【高平人皇统间授岳阳令兼摄隰州蒲县积牍盈案晏立判百余事众皆畏服】孙九鼎【定襄人以尚书员外郎知翼城县事时多盗贼鼎多方勦捕之枲其渠魁余党悉解散邑頼以安】胥鼎【繁畤人嘉祐二年知平阳府兼河东南路兵马都总管就拜宣抚使元兵掠霍吉隰三州已而合步骑六万围平阳急攻者十余日鼎遣兵屡却之招还胁从人七千有竒续至者又六千余俱令复业拜枢密副使擢尚书左丞行省于平阳累有陈请无不从者鼎通达吏事有度量为政静镇无贤不肖皆得其欢心】李革【河津人宣宗兴定元年知平阳府事擢防知政事平阳被围军不满六千禆将出降元兵入左右请突围出革叹曰吾不能保此城何面目见天子乃自杀赠尚书左丞】完顔从坦【宗室子权元帅左监军行元帅府事与防知政事李革同守平阳元兵至平阳提控郭用战于城北濠壖被执不屈死城陷从坦自杀赠武昌军节度使】任厚礼【兴定中任吉州同知元兵陷城厚礼与其妻坠崖死】元李守贤【太宁义州人知平阳府事兼本路兵马都总管太宗南伐取道平阳见田野不治以问守贤对曰民贫窘乏耕具诏给牛万头仍徙闗中生口垦地河东后平阳当移粟万石输云中守贤奏以百姓疲不任挽载帝嘉纳之】李伯温【守贤从兄行平阳元帅府事镇青龙堡平阳已陷弟守忠被执选骁勇拒守金人尽鋭来攻李成开水门导敌入伯温登堞楼谓左右曰吾兄弟受方面之寄当以死报国弟已被执我不可再辱拔剑杀家属投井中以刃植柱刺心而死金人登楼见伯温抱柱如生无不嗟叹】李守正【守贤弟为平阳守活俘卤甚众以功授荣禄大夫河东南路兵马都元帅金完顔哈逹攻平阳守正先以救隰州中矢伤足及是裹疮战殁大帅以其兄守忠代之完顔哈逹旧作完顔合逹今改】李守忠【亦守贤弟为河东南路兵马都元帅兼知平阳府事金袭击招讨使伊照尔于洪洞师清入城城陷金人执守忠至汴诱降守忠骂之语恶金人怒置守忠铁笼中火炙死　按旧以伯温为守贤从兄守正守忠为守贤弟乃从元史守贤本传若忠义传伯温世系误叙不可从　伊照尔旧作按扎儿今改】郑鼎【泽州阳城人至元三年迁平阳路总管嵗旱鼎下车而平阳地狭人众常乏食鼎导汾水溉民田千余顷开潞河鹏黄岭道以来上党之粟修学校厉风俗建横涧古桥以便行旅民徳之】王恽【卫州汲县人至元中为平阳路总管府判官初太平县有狱蔓引三百余人五年不决恽一讯即得其实乃尽出所逮繋者时境内久旱是夕大雨】杨宜【翼城人任本县令为政亷明不任刑罚南川水灌田甚广民争讼不已宜防理明允遂为定例县东有炭窰歳久患圮压宜相地别开民甚便之凡三十余年无病民事】王元礼【至正初尹襄陵扶植善良摧抑奸慝兴学校于征战之余有古循吏风】郝信臣【至顺间任太平尹有恵政】明徐铎【南昌人洪武初以戸部侍郎改知平阳府疏濬水利改建临汾县学他所建置皆有益于民】李谅【潍县人洪武初知翼城县修建坛壝庙学移县治以逺水患除奸宄安良善遇事必以公正持之】徐彪【商河人洪武末临汾县丞存心亷恕复流离辟荒芜均徭役简词讼政有成效陞本府同知官民信服境内肃清】袁景【甘泉人洪武间太平主簿有清操贫能自守隆冬单衣理事有小吏夜持緼袍遗之辞弗受至旦谕众痛惩之自是奸顽敛迹】刘濬【临川人永乐初知临汾县有亷节政平讼简吏民不敢欺】万观【南昌人宣徳中知平阳府政绩茂异有芝生尧祠栋上士民皆言使君徳化所致观曰太守知奉职而已芝非吾事也】王彧【开州人正统六年知洪洞县濬导霍泉以广溉民田其民田滨河为水沙冲徙者彧悉为核免其赋民皆頼之】张文在【西平人成化间知平阳府行朱子社仓法筑学宫逺聘耆儒主师席为政五载狱无系囚】张鼐【厯城人成化十二年知襄陵县县俗故偷鼐至力革之以从厚在任十六年以亷恪显】李咨【故城人成化间知襄陵县尝置二碑书民善恶于其上示劝惩民皆耻于为恶嵗祲出粟煮糜以食饥者多所全活】刘机【咸宁人成化十九年知曲沃县每嵗巡行阡陌教民播种劝之栽桑枣各三百株民有罪令入枣赎积数万斛嵗饥赈粟不给发枣继之民不病灾】郭桂【咸宁人正徳中知平阳府课耕桑导礼义盗贼衰息藩府各辑其下不敢梗法】浦鋐【文登人正徳十三年知洪洞县洁已爱民振兴文教尝改佛殿为学宫规制宏敞以治行征拜御史】单讷【枣强人嘉靖四十二年知翼城县性介而勤庭无留牍丞以帑金羡余餽叱而却之防疾革邑人防议刘志赙以木偿其值及卒士民流涕】张一敬【朝城人隆庆间知乡宁县精明强毅均役清田为一时循吏冠】李枝【咸宁人万厯初知乡宁县均赋役赈贫乏筑城濬河具有成绩】李时茂【干州人万厯中知乡宁县驭吏严明政事修举善防狱乡民争讼者咸愿得时茂决之】何出光【扶沟人万厯十一年知曲沃县城南有浍水濒河地旧为砂碛出光导民引水溉田民获其利嵗大祲发仓赈贷设医局以疗民疾全活甚众】毛炯【任邱人万厯中知汾西县政尚清简絶私谒又教民织絍隙地督植寻枣由是衣食渐饶】袁葵【东明人崇祯中知洪洞县嵗饥请蠲租出见弃儿于道命收哺后皆以袁为氏】李乗云【高阳人崇祯中知浮山县流贼数万来宼乘云手发一矢毙其魁众遂遁累迁山西佥事】
