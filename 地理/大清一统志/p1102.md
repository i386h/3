<!-- { "loadSidebar": true } -->
　　仙释晋杜子恭【钱塘人通灵有道术东土豪家及京邑责望并事之为弟子执在三之敬】齐昙超【姓张氏清河人居钱塘灵苑山常夜讲经有老人来聴诘其姓曰我龙也师曰吾此地无水汝能致之乎老人抚掌泉自涌出今玉泉也嘉定三年赐号灵悟大师】隋贞观【字圣达钱塘范氏世本显仕师出家谒天台智者为法兄弟众建南天竺寺请居焉时人语曰钱塘有贞观佛法当天下一半】唐道钦【昆山人入径山坐石牀有白衣老人前拜曰我龙也自师到此吾属皆不安将挈家归天目愿舎居为师卓锡之所又指大湫谓钦曰吾去湫当涨留一穴弗堙当时至卫师今此穴尚存谓之龙井代宗赐号圆一大师】五代槩齐物【一作济物字子虚杭州人师玉清观朱君绪受法箓神符后随入大涤山中依岩洞为室东西各置一隙采日月光华忠义王欲为赐度弟子对曰乐静巳乆不愿有也久之忽语左右曰吾将复往罗浮石楼间矣遂不知所之】行修【号法真泉州人生而长耳垂肩七嵗犹不言或问曰汝非哑乎忽应声曰不遇作家徒撞破烟楼耳后唐同光初至杭之法相院依石为室禅定其中因乏水卓锡岩际清泉迸出呉越王以生日饭僧永明寺僧延夀谓王曰长耳和尚乃定光佛应身也王趣驾参礼但云永明饶舌即跏跌而逝赐号宗慧大师】延夀【余杭人王氏子初说法雪窦后移灵隠又移居永明着宗镜録百巻　本朝雍正中加封妙圆正修智觉禅师】宋马湘【号自然盐官人世为小吏湘独好经史攻文学徧游方外尝至湖畔堕霅溪经日而出衣不沾湿指溪水能令逆流宋祥符间卒葬于其家东园明年东川奏梓潼县有道士马自然白日上升杭人发其冢止存竹杖】智圎【字无外自号潜夫生钱塘徐氏八嵗受具后奉先源清师天台三观之防问辨凡二年而清殁遂居孤山干兴元年二月十七日自作祭文挽词越二日示寂门人敛以陶器合而瘗之后山后十五年积雨山頽啓陶视之真身不坏爪髪俱长唇微开齿若珂雪諡号法慧】道潜【于潜人通内外典能文章尤善为诗居杭州智果院苏轼与之游号参寥子按五代时有僧道潜河中人武氏子钱忠懿王署慈化定慧之号周显徳初建慧日永明寺居之至宋寺改名净慈】道济【天台人李氏子初就灵落髪狂嗜酒肉人称济颠后依净慈火发寺燬济行化严陵以袈裟笼诸山山木尽拔浮江而出报寺众曰木在香积井中六丈夫勾之而出葢六甲神也濒湖居民食螺已防尾矣济乞放水中活而无尾】元明本【号中峯杭州人幼聪悟博涉书史为文援笔立就仁宗赐号广慧禅师】邓牧【字牧心钱塘人与谢翺善能通庄列诸书下笔追古体后居余杭洞霄宫之超然馆大徳中无病而逝所着有洞霄志游丁山志诗文集名伯牙琴众称文河先生】野鹤【钱塘人弃家为全真于呉山之紫阳庵一日召其妻王守素入山付书四句诗坐抱一膝而逝方外谓之鹤化妻守素亦得道见蒋骙尭山堂外纪】明慧日【天台人尝从柏子庭讲台衡之学住上下天竺洪武初召至京师以其学最髙有戒行甚尊异之一夕梦青莲花生方池中晨起说偈而寂】周思得【钱塘人少颍悟从张宇初读道书永乐中召至京师尝扈从北征屡着灵异年九十二卒赠通灵真人】祩宏【号莲池钱塘沈氏子先业儒后为僧居云栖坞建道塲定为十约僧徒奉为科律昼夜梵呗不彻本朝雍正中赐号浄妙真修禅师】赤脚仙【不知何许人常黙不食一食则兼十人犹未餍冬大雪呼居停主扫雪聚成小庐居其中须臾气拂拂腾上聚雪皆化与之言多中人】
　　土产铜【唐书地理志余杭有铜】盐【仁和海寕二县出】绫【唐书地理志杭州贡白编绫绯绫】罗【咸淳临安志杭之罗有花素二种染丝织者名熟丝罗尤贵】纱【元和志杭州贡白编纹纱】黄芽菜【咸淳临安志冬间取巨菜覆以草积久而去其腐叶黄白纎茔】茶【临安有天目茶余杭有径山茶产自钱塘龙山者尤为珍品】漆【昌化县出】于术【陶谷清异録潜山产善术以其盘结丑怪有兽形因号狮子术万厯府志白木产于潜者佳称于术】黄精【余杭于潜两县出】石膏【通典钱塘有石膏山敷用为最】姜【仁和县临平出】银杏【俗名佛指甲临安县出】春笋【一名圆笋钱塘余杭两县出又鞭笋夏月从土中掘得之杭四时不乏笋味特甲于诸蔬】莼【出西湖第三桥初生无叶名雉尾莼又名马蹄莼叶舒长名丝莼】藕【出西湖扁眼者著名】芡【一名鸡头产西湖者最胜】鲥鱼【出富阳县尝充贡又有篛鱼】纸【元和志杭州贡黄藤纸】铅粉【钱塘仁和两县出】锡箔【虎林杂记锡箔独杭产城内造者不下万家　按旧志据寰宇记载杭州出干地黄又据元和志载杭州贡黄连本非本产之良今并从删而附记于此】












　　钦定大清一统志巻二百十九
<史部,地理类,总志之属,大清一统志,嘉兴府图>
<史部,地理类,总志之属,大清一统志,嘉兴府图>
<史部,地理类,总志之属,大清一统志,嘉兴府表>
<史部,地理类,总志之属,大清一统志,嘉兴府表>
　　钦定四库全书
　　钦定大清一统志巻二百二十
　　嘉兴府【在浙江省治东北一百八十里东西距一百五十里南北距一百里东至江蘓松江府华亭县界六十里西至湖州府归安县界九十里南至杭州府海宁州界七十里北至江蘓蘓州府吴江县界三十里东南至江蘓松江府金山县界一百五里西南至杭州府仁和县界一百里东北至松江府娄县界六十里西北至湖州府乌程县界八十里自府治至　京师四千二十里】
　　分野天文斗牛分野星纪之次
　　建置沿革禹贡扬州之域春秋时为呉越之疆战国属楚秦为会稽郡由拳海盐二县汉因之后汉永建四年分属呉郡【朱长史呉郡图经续记汉顺帝永建四年分防稽为呉郡以淛江中流为界与呉兴丹阳号为三呉】三国属呉呉郡晋及宋齐以后因之隋为呉余杭二郡地唐属苏州五代梁属杭州晋天福五年呉越钱氏始奏置秀州【府志后唐同光二年钱镠置开元府治嘉兴兼领华亭海盐二县长兴二年府罢　按唐制非京尹不得称府镠不敢置府于杭州何由置府于嘉兴开元改府之名恐误】宋因之属两浙路政和七年赐名嘉禾郡庆元元年升为嘉兴府【以孝宗诞于此属浙西路】嘉定元年升为嘉兴军节度元至元十三年曰嘉兴路属浙江行省明洪武初曰嘉兴府属南直十四年改隶浙江布政司
　　本朝因之隶浙江省领县七
　　嘉兴县【附郭治府东南偏东西距五十三里南北距八十二里东至平湖县界五十里西至秀水县界三里南至杭州府海宁州界六十里北至嘉善县界二十二里东南至海盐县界五十四里西南至桐乡县界三十六里东北至嘉善县界三十里西北至秀水县界一里春秋呉檇李地为长水县秦置由拳县属防稽郡汉因之后汉属吴郡三国呉黄龙四年改曰禾兴赤乌五年又改曰嘉兴晋以后因之隋省入呉县唐武徳七年复置八年废贞观八年复置属蘓州五代初属杭州寻属秀州治宋为嘉兴府治元为嘉兴路治明仍为嘉兴府治　本朝因之】秀水县【附郭治府西北偏东西距三十八里南北距四十五里东至嘉兴县界三里西至桐乡县界三十五里南至嘉兴县界十五里北至江蘓蘓州府呉江县界三十里东南至嘉兴县界五里西南至桐乡县界三十里东北至嘉善县界四十五里西北至桐乡县界四十五里汉由拳县地三国呉以后为嘉兴县地明宣徳四年析置秀水县与嘉兴府附郭　本朝因之】嘉善县【在府东三十六里东西距三十六里南北距四十二里东至江蘓松江府娄县界十八里西至秀水县界十八里南至嘉兴县界十里北至江蘓蘓州府吴江县界三十二里东南至平湖县界三十六里西南至秀水县界三十六里东北至松江府青浦县界三十六里西北至呉江县界七十二里汉由拳县地三国吴以后为嘉兴县地明宣徳五年析置嘉善县属嘉兴府　本朝因之】海盐县【在府东南八十里东西距六十四里南北距八十四里东至海一里西至杭州府海宁州界六十三里南至海宁州界四十八里北至平湖县界三十六里东南至海二里西南至海宁州界五十里东北至平湖县治四十里西北至嘉兴县界四十里汉海盐县地晋始徙置海盐县治于此属吴郡宋齐以后因之陈永定二年分属海宁郡寻入于盐官县唐景云二年复置属蘓州先天元年废开元五年复置五代后唐初割属杭州晋天福五年呉越改属秀州宋属嘉兴府元元贞元年升为州属嘉兴路明洪武二年复为县属嘉兴府　本朝因之】石门县【在府西南八十里东西距四十五里南北距三十里东至桐乡县界三十里西至湖州府徳清县界二十五里南至杭州府海宁州界十里北至桐乡县界二十里东南至海宁州界十里西南至徳清县界二十五里东北至桐乡县界三十里西北至湖州府归安县界三十里春秋时越崇徳地汉由拳县地三国吴以后为嘉兴县地五代晋天福三年吴越折置崇徳县属秀州宋属嘉兴府元元贞元年升为州明洪武二年复为县属嘉兴府　本朝康熙元年改曰石门仍属嘉兴府】平湖县【在府东南五十四里东西距三十九里南北距五十六里东至江蘓松江府金山县界三十六里西至嘉兴县界三里南至海二十七里北至江蘓松江府娄县界二十九里东南至海四十里西南至海盐县治四十里东北至娄县治八十里西北至嘉善县界十五里汉置海盐县属防稽郡后汉顺帝时属吴郡寻以地防为湖故废晋以后为海盐县地明宣徳五年析置平湖县属嘉兴府　本朝因之】桐郷县【在府西南五十五里东西距四十三里南北距六十二里东至嘉兴县界十入里西至石门县界二十五里南至杭州府海寜州界三十里北至江蘓蘓州府呉江县界三十二里东南至海盐县界四十五里西南至石门县界二十七里东北至秀水县界三十八里西北至湖州府归安县界三十七里汉由拳县地三国呉以后为嘉兴县地五代晋以后为崇徳县地明宣德五年析置桐乡县属嘉兴府　本朝因之】
　　形势负海控江土为上腴【防浦河记】海滨广斥盐田相望【吴郡志】介二大府傍接三江擅湖海鱼盐之利号泽国秔稻之乡【旧志】大海环其东南震泽滙其西北【府志】
　　风俗土膏沃饶风俗淳秀文贤人物之盛前后相望【宋祝穆方舆胜览】罕习军旅尤慕文儒不忧冻馁颇勤农务【古圗经】饷给于国尺寸之土必耕衣被他郡机杼之声不絶【府志】
　　城池嘉兴府城【周九里有竒门四濠南引鸳鸯湖水西引漕渠防于北门外广二十丈创筑　本朝雍正乾隆中屡修】嘉善县城【周六里有竒门四水门五濠广六丈明嘉靖三十二年筑　本朝雍正乾隆中屡修】海盐县城【周九里有竒门四水门三东濒海西南北三面有濠广六丈九尺明洪武十七年筑　本朝康雍正中屡修】石门县城【周七里有竒门五水门五濠广五丈有竒明嘉靖三十四年筑　本朝康雍正乾隆中屡修】平湖县城【周九里有竒门五水门五濠广五丈明嘉靖中筑　本朝雍正乾隆中屡修】桐乡县城【周五里有竒门四水门四濠广六丈明嘉靖三十二年筑　本朝雍正乾隆中屡修】
