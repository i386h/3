<!-- { "loadSidebar": true } -->
　　山川陂山【在南海县城内西南隅髙三四丈其阳有穗石洞相传五羊仙人持谷穗至此化为石因名】浮邱山【在南海县西一里相传为浮邱道人得道之地】防女山【在南海县西十五里一名鳯山宋史开寳四年潘美等伐南汉度泷头之险至马径屯防女山刘鋹出降即此又县西二十五里有金利山】黄麖山【在南海县西五十里东南有二岩后有石室通明可容数十人又西三里曰龙郁山】旗峰山【在南海县西五十五里山半有泉不竭】三山【在南海县南二十八里临江三峰并起髙三十余丈旧有三山寨明初廖永忠擒邵宗愚于此今为桂华堡】西淋山【在南海县西南三十里接顺徳县界其岭为鳯坑其木多雷杻西二十里有山纯石曰鸦山南有碧玉池长百丈】秀罗山【在南海县西南三十六里山阜竒秀木多松罗又西南五里曰牛鼻山又十里曰狮云山下有金紫堡】王借山【在南海县西南六十里近佛山镇与紫洞相望山产石如剑防然】西樵山【在南海县西南一百二十里髙耸千仞周四十里势若游龙有七十二峰聮属内向若莲花然峰峦回合千态万状若云谷庄防鱼陂寳鸭池尤为竒絶其入处曰翳门明方献夫砌石磴千级行人便之山半地平有居民十三村唐诗人曺松移植顾渚茶于此居人遂以茶为生】海目山【在南海县西南一百四十里九江海中两峯并立其形如目麓多竒石】三洲山【在南海县西南一百七十里一名黄冈耸拔千仞周百余里峰峦数十西连髙明东南接新防与西樵皆为县之镇山其峰之竒者为石阁狮子将军又有竹子岭直走二十余里状如蜈蚣亦名蜈蚣岭】石门山【在南海县西北史记南越列传元鼎六年楼船将军将精卒防寻陿破石门索隠引广州记云在番禺县西北二十里因吕嘉拒汉积石江中为门故名元史周全传全从大军征广东以游骑巡广中过灵星海石门敌势甚张全戈杀敌乗胜夺其旗鼓王象之舆地纪胜两山对峙横截巨浸据南北往来之冲屹若门阙通志在县西北三十里】肃连山【在南海县西北四十五里连大象山中有石洞】灵洲山【唐书地理志南海县有灵洲山在郁水中乐史太平寰宇记引南越志云肃连山西十二里有灵洲焉其山平原弥望层野极目通志在县西北六十五里一名灵峰山俗名小金山上有妙髙台郁水经其下】越秀山【在番禺县北城跨其上耸拔二十余丈上有越王台故址唐韩愈诗乐奏武王台是也山一名越王山明永乐初指挥使花英于山巅起观音阁山半起半山亭俗呼为观音山】番山【在番禺县城东南山海经桂林八树在贲禺注贲禺即番禺后汉书地理志番禺县以有番山禺山得名李吉甫元和郡县志番山在县东南三里禺山在县西南一里尉佗葬于此寰宇记番禺山在南海县东二十五歩又曰番山在县北一里舆地纪胜引番禺杂记云番山在南禺山在北明黄佐番禺二山小记番山在番禺邑东南一里峰峦圆秀北一里曰禺山二山相连如城南汉时刘防凿平之积石为朝元洞后改曰清虚洞】万松山【在番禺县南十里土阜平坦其旁即卢循故城】抱旗山【在番禺县南四十里为府城案山江水环绕上有古烽堠其南为南山峡屹立江滨东二里有文笔峰髙削千仞本名大夫山俗讹为大乌冈】蓆帽山【在番禺县北里许下为兰湖】马鞍山【在番禺县北郦道元水经注引裴渊广州记云城北有尉佗墓墓后有大冈谓之马鞍山秦时占气者言南方有天子气始皇民凿破此冈地中出血今凿处犹存旧志在县北五里自北而西有鳯凰鸿鹄二岭自北而东有松栢麒麟望州诸岭】白云山【在番禺县北十五里上有九龙泉流为大小水洞其北有鹤舒台台北有飞霞洞瀑布飞流又北一里为虎头岩岩麓有寳象峰前有虎跑泉又折而西南五里曰栖霞山六朝时有僧景泰住此一名景泰云峰山下有泰霞洞泰泉水出焉又一里曰玉虹洞洞之南曰聚龙洞折而西曰御书阁以有宋髙宗御书故名】大桥山【在番禺县北十八里下临大涧山形如巨象垂鼻饮涧中亦名象坑】砺山【在番禺县东南八十里屹峙海旁髙二百余丈绵亘四十余峰为虎门捍山一名狮石山以东有石壁峻削状如狮子故名本朝康熙三年建砖城墩台于其上】乱石山【在畨禺县东北二十里唐杜审言诗涨海积稽天羣山髙嶪地相传称乱石图典失其事悬危悉可惊大小都不类上耸忽如飞下临仍欲坠旧志髙险与白云山相连亦名白云后洞一名紫云洞又东北二十里曰真武山其南七阜布列曰七星冈】博大山【在番禺县东北四十里下有铜鼎溪今堙其东有昭陵山南汉陵寝在焉】龙峒山【在畨禺县东北五十里俗呼龙眼峒一曰大罗岭又冇尧山嶤然而髙在龙峒之东】鳯山【在顺徳县西前曰金榜山城跨其上】永安山【在顺徳县西二十四里其东为官山临金斗海】象山【在顺徳县西六十里其南为仰船冈西临仰船洋】大金山【在顺徳县西七十里象山之北东曰狮子岭临狮岭海又西有石壁山一名金犂壁在郁水中西挹大雁南尽海门北望海目为一邑之胜】天湖山【在顺徳县西少北七十余里上有湖渟数畆故名东曰鳯凰山下有潄玉泉西有紫金峰又西有鐡炉冈北曰北华山】华葢山【在顺徳县南半里又有安东山迎晖山登俊山锦岩山在县东北皆髙十余丈五山环列累累如五星总名五峰山】翠竹山【在顺徳县南十六里上多产竹】都宁山【在顺徳县北三十里下有龙岩又东南曰珠冈又南有桃洞】神歩山【在顺徳县东南四里临碧鉴海明万厯中知县倪尚忠自县城东南筑路直抵山麓纡回十里名曰青云路】太平山【在顺徳县东南八里与神歩山隔碧鉴海南北对峙上有烽堠可望香山东莞】雁塔山【在顺徳县东南十五里又南半里为容山少西为竒山又县南十三里有金钗山在容竒二山之西】黄榜山【在顺徳县西南九里其北为金斗山皆西临金斗海有斥堠】龙头山【在顺徳县西南三十里蜿蜒最秀西为马登山南为象山亦曰龙马山上有堠下有马鼻岩明邹智尝鼓枻游此至今人称为泊邹崖】鳌峯山【在顺徳县西南四十里有石壁西为石龙冈有白莲池东曰火号冈临马宁海有堠】镇山【在顺徳县西南五十里其西南有二山对峙东曰蓬西曰壶通名曰蓬壶山】星槎山【在顺徳县西南六十里自新防天河渡草鞋洲来有二山西曰星东曰槎通名曰星槎山】顺风山【在顺徳县西南七十里蜿蜒而东象山莲花定山皆其左支也右支则上园隂罗二山通山沥海】神山【在东莞县东二十里其阳为鼔镇峡下有龙潭潭旁有二石鼓镇之故名水滨有许公石岩絶险】石涌山【在东莞县东四十里水中石如涌出因名居民多种香木于其上】金牛山【舆地纪胜在东莞县西二里山势岧嶤下瞰海水有亭在絶顶路皆攀援而上名曰海月竒观】钵盂山【在东莞县城内南隅井泉清冽有竒石又道家山在城内西南隅相传昔有鳯凰来集因名鳯凰冈】黄岭山【在东莞县南唐十道志岭南名山之一县志在县南三十五里县治朝山也峰峦秀拔状如卓笔迤逦而西作展旗状俗名黄旗岭下有泉出石罅味甘美宋绍兴间邑宰张勲筑亭甃石扁曰亷泉】彭峒山【在东莞县南四十里上有水飞瀑如珠】三角山【在东莞县南五十里接新安县界九峰峻耸如莲花新名莲花峰顶上有池不竭】深溪山【在东莞县东南四十里有瀑布飞流南下十里滙为龙潭】石鼓山【在东莞县西南二十里上有石如鼓故名山侧为城子冈平旷如城旧设千户所于此】飞鹅山【在东莞县西南四十里流水环绕状如飞鹅】大岭山【在东莞县西南四十余里髙五百丈竒突耸峭下视羣山瀑水泉出其阳紫霞泉出其隂】武山【在东莞县西南海中南当大洋毎潮汐消长髙低可辨舆地纪胜余靖尝潮于此】秀山【在东莞县西南海中接新安县界宋史景炎二年元将刘深以舟师攻帝于浅湾张世杰奉帝退保秀山明统志谓之虎头山在县西南五十里海中有大虎小虎二山俗号虎头门外夷入贡及出使外夷者皆道此】石鼓楼山【在从化县东三里其石层叠有石穴大如屋溪水滙注冲击有声因名又名鹅形岭】韶峒山【在从化县东五十里亦名王任岭下有带水在大石坂中】水亭山【在从化县东五十里有石径可上其岭有杨溪洞广十余丈有石长数十丈敻出如船下覆洞穴有藤生焉又名水藤山】中心山【在从化县东五十里前有嶅头岭中有流泉三级下注下有曲水】风门山【在从化县西三里旧名枫梅岭其阳有观音岩月岭其隂有刘仙岩黄石洞】围脑山【在从化县西十里下有仰天池又西为将军山三峰屹立】云台山【在从化县北三十里山巅平衍如台常有云气覆之旁有洞穴可容三百余人】髙云紫草山【在从化县北七十里甚髙峻望之光如赭霞】防鳯山【在从化县东南四十里接増城县界防峰崛起周百里亦名大小鹧鸪山又青幽山在县东南六十里亦接増城界】武台山【在从化县西南四十里两峰对峙】蜈蚣山【在从化县西南四十里有三十余节形如百足其麓有铁坑相传旧尝煮鐡于此】北山【在从化县东北五十五里接龙门县界周一百里三峯峻拔上入云汉山巅有瀑布下注龙潭山半迤北有兰和峒延袤数十里登者穷日之力而后至】五指山【在从化县东北百里五峰相连如指周百余里东通龙门北通英徳】龙潭山【在从化县西北三十里下有龙湫绕出三四里许皆石涧清流分流至县后溉田数百顷】百丈带山【在从化县西北四十里有泉自山巅飞下分为两道望之如带下滙为深潭溢出浅处为流杯池】蝴蝶防山【在龙门县东十二里髙七十丈望之林峦对峙翩翩若舞】石应山【在龙门县东二十五里枕河之涯外实中虚舟楫往来语笑相应故名】陈峒山【在龙门县西六十里其脉自庾岭而来势若卓旗】防石山【在龙门县南三十里二石屹立山石可烧灰粪田甚沃有仙人洞髙五十丈周七里有石床石灶石臼石井泉从井出大旱不竭】天岭山【在龙门县南六十里髙千仞为一邑之望一名指天岭】东涧山【在龙门县南一百里层崖叠巘多禽兽草木皆珍异】鳯凰山【有三一在龙门县北五里俗名丫髻山又名防女峯防峦并峙一在増城县城内南隅舆地纪胜本名春冈宋熙宁七年有鳯凰来集因名县志其东北曰峰一名登髙峯为县后主山稍西曰鹤峯为学宫主山一在香山县东南百里广四十里西为金竹园白域石诸峯南有尖峯石牛二岭又有风门凹银涌角皆有烽堠下为鸡拍村旧有银矿】桂峯山【在龙门县北七十里山多桂树花时香闻十余里】石马山【在龙门县北八十里县境诸山此为最髙石磴森列旁有五石名童子读书石相近有白牛岩髙数十丈俱白石望之如堆雪其北有上建峒】卷龙山【在龙门县东北八里与鳯凰山对峙山形峭极顶平矌又东北二里有八字山其土细润可为瓦器又东北有鐡坑山】虎狮山【在龙门县西北五十里形若虎狮对踞上有飞泉防入蛟穴有路名虎狮径】蓝粪山【在龙门县西北一百里周三十里有水东西分流东连铁冈髙明诸水源】白水山【在増城县东二十里髙一百丈周二十里山巅有瀑布如练故名元和志泉山在县西三十二里上多漆树寰宇记引广州记云县有白水山葢即泉山后人传冩讹合白水二字为一也　按元和志山在县西今县已徙五十里则应在县东明统志云在城西四十里者误】罗浮山【隋书地理志増城县有罗浮山寰宇记引南越志云増城县东有罗浮山浮水出焉是为浮山与罗山并体故曰罗浮非羽化莫有登其极者崄尖之峯四百四十有二同归于罗山上则三峯争耸各五六千仞其穴溟然莫测其极北通句曲之山即茅君内传所云第七洞名朱明耀真之府璿房瑶室七十有二峎防穹窿自然云搆泉源之府九百八十有三飞泉引镜悬波委緑穷幽极响百籁虚鸣又裴渊广州记云罗浮二山隠天惟石楼一路可登县志在县东五十里接惠州府博罗县界】云母山【寰宇记在増城县东七十里出云母石续南越志云唐天后朝増城县有何氏女服云母粉得道于罗浮山因所出名之葢即罗浮之支垅也】古华山【在増城县西六十里形如垂莲又西十里有古散山其山布散不属蓊郁盘旋为县右辅绥福水出焉南流可通舟楫】元徳山【在増城县西一百里与番禺县接界多竒岩怪石大木丛林上有土邱广百丈髙数十仞名曰仙人大座】南山【在増城县南二里滨江下有巨石是为钓台其西隔江对峙者曰豸岭亦曰寨岭稍南为流防山防水出焉又新安县南七里亦有南山为县朝山有观音泉其西南滨海曰赤湾】石龙山【在増城县北七十里枕长溪山形若龙怪石千尺相近有澄溪山澄溪水出焉】灵山【在増城县北少西八十里接从化县界周百里体势极髙而顶上寛平南有石岩石积水出焉灌田千畆】猊山【元和志在増城县东南二十三里多婆娑罗竹围三四尺至坚里人取以为弓】蛾眉山【在増城县西南七十里一名南樵山又名南乡岭髙近千仞周百里山秀而长层峦叠嶂前瞰大江下有乌石冈髙三十余丈状若覆钟其形若墨】马山【在新防县东门外下瞰文溪明洪武中凿山东北为城堑】龙防山【在新防县东三十里山形四面旋绕下有龙湫】鸣山【在新防县西右曰象山石角嶙峋下瞰江水一名金斗山】龙山【舆地纪胜在新防县西二里山有龙窟东西相望近百步东山数穴窅不可窥以石投之隠然不絶西山则玲珑下属表里洞开总于窟者九旧传为神龙出入地又有雷电山在县西三里五峰环拱下有九井又西一里曰大云山葢皆龙山之分名也】石船山【在新防县西三十里上有大白石可十丈状如船又有学堂山与石船相对石径千寻下瞰无际】将军山【在新防县西三十五里自潮阳都燕子尖山迤逦向龙水都与防门径山相接髙大盘踞山南突起数峰曰马尾曰小冈曰石碑东尽于海】熊耳山【在新防县南寰宇记有东熊洲西熊洲俱在县南二十七里海心有孤山相对涌出旧志在县南二十里凡四曰防熊曰马鞍熊曰东熊曰长熊皆在海中】谭波罗山【寰宇记在新防县南六十里昔有外国人居此谭波罗者葢番语也又莫山在县南八十里出鹦鹉又壁防山在县南七十里】仙涌山【在新防县南六十里地名罗坑本无山一夕风雷震怒涌出数峯因名舆地纪胜云在县西北六十里者误】厓山【寰宇记在新防县南八十里临大海宋史祥兴初帝昺立于碙州张世杰以厓州为天险可扼以自固乃奉帝移驻于此未几元将张宏范来攻宋军溃陆秀夫负帝昺沉于海宋遂亡通志厓山延袤八十余里髙四十余丈与汤瓶嘴对峙如两扉然亦曰厓门山宋绍兴中置寨以控扼乌猪大洋之险】黄云山【舆地纪胜在新防县北一里本名贵峯唐一行僧来游有云自出色如金因建寺名曰黄云】圭峯山【在新防县北二里一名玉台山上多松竹瀑泉出焉又北山亦在县北二里舆地纪胜云山顶有塘四时花果不种而生古号为圣池】緑屏山【在新防县北十里周八十余里环绕县后如屏幛一名緑防屏鸟道险絶山顶平旷】蓬莱山【在新防县北三十里与緑屏相望宏峻幽胜俗呼防梅岭又北十里有石螺冈】桂山【寰宇记在新防县西南三十四里产翡翠孔雀县志有天台山在县西南三十五里】石径山【在新防县西南五十里有石岩如屋容数十人前有笋山又浔阳山在县西南六十里】古兠山【在新防县西南八十里最髙峻东与厓山相峙西与新宁县百峯山相连有峯曰汤瓶嘴】仁山【在香山县城内县志城内旧有七阜环列谓之七星峯北曰仁山县治建焉又北曰庆夀山东南曰丰山西曰武山县城跨其上外有盈山鳯山文山已平于筑城时】大北山【在香山县东一里平逺连绵东界牛起湾西曰莲峯元末宣羌托啰克台守其上一名旧寨山　宣羌托啰克台旧作宣羌朶罗歹今改】烟筒山【在香山县东五十里上有石岩清泉出焉又东十里曰四岩山北临海东有丰阜湖海水所滙】云梯山【在香山县东七十里髙七十丈广百丈】象角山【在香山县西十里西北临海上有小石室俗呼佛子屋其南有石门山】叠石山【在香山县西十余里石门之西石角嶙峋为县右障】东林山【在香山县南一里旧名笔架山三峯屹立又老安山在县西南半里为县水口冲要】湖洲山【在香山县南二十里一名文笔山孤峭临海相接者曰湾月山一名鹿鸣岭羣峯森立为县之案】夀星塘山【在香山县南二十里其隂有塘水方数畆梅花水出焉其阳为六十陂大岭石溪瀑布出焉潴为大龙潭】贵峯山【在香山县南四十里本名大尖山髙三百丈为县治前案东有野牛径南有小尖峯箬叶岭】北台山【在香山县南四十里东接贵峯又南二十里曰南台山两山相对】香炉山【在香山县南六十里峯崖幽峻东界白银水南接岭山有瀑布出焉按寰宇记云东莞县有香山在县南隔海三百里地多神仙花卉疑即此山县以此名】金星山【在香山县南一百里二峯相峙隠若防龙中有小屿如珠】横琴山【在香山县南二百里海中二山相连东曰小横琴西曰大横琴路最幽峻元末为海冦王一所据明洪武二十八年平之诏墟其地下有井澳亦名仙女澳宋史瀛国公记景炎二年帝舟入海至仙女澳风飓舟败几溺又马南寳起兵井澳即此】浮虚山【在香山县北七十里海中随波上下若浮虚然因名山海经南海有浮石之山疑即此宋邓光荐浮虚山记略番禺以南海浩无际岛屿洲潭不可胜纪未至香山半程许曰浮虚山山虎踞而鳯翥钟悬而磬折苍然烟波之上四望无不通方空澄雨霁二览千里来航去舶櫂歌相闻及微风鼓浪喷薄冥迷咫尺若不可到】古镇山【在香山县北八十里西接新防县界又北有百富山在梅洲村】长江山【在香山县东南三十里宫花水出焉北合神涌南有相合山东为紫马岭有天池】大圜山【在香山县东南四十里神涌之东三峯并峙海上亦名三洲山】乌岩山【在香山县东南七十里东北抵云梯西北抵相合西介香炉北为千秋岭红旗峒诸山迤逦赴海岩崖幽暗人迹罕到宋末邓光荐避乱居此】棱角山【在香山县东南八十里南面海四峯峻峭下有龙井悬瀑又有五眼井冬暖夏温】葫芦山【在香山县东南八十三里西近香炉石壁峭立如门东北曰东岭北接乌岩西南曰西岭有瀑布南注】五桂山【在香山县东南八十五里俗名五鬼山岩壑瀑布与罗浮争胜山左有大小花园产异花甚多其阳产神仙茶】大芒山【在香山县东南九十里西有罗鼓冈下有冷池】望门山【在香山县东南一百十里起自北岭延袤二十里至海门突起羣岫隔九星大洋内包乡都外泊舟舰渔樵纷集其九星洲山九峯分峙有水甘美曰天塘水海舶往来所汲】濠境澳山【在香山县东南一百二十里突出海中明初番舶往来泊无定所率择滨海地之湾环者为澳若新宁则有广海望峒东莞则有虎头门屯门鸡栖香山则有浪白濠境十字门皆置守澳官嘉靖初诸澳尽废唯濠境为泊薮万厯初因于澳口设闗闗外割为诸番住所今迁弃】东洲山【在香山县东北七十里突入海中潮汐湍激舟不可渡又北曰壶头山与东莞接界】髙城山【在香山县西南六十里层峦叠岫周回如城郭】黄杨山【在香山县西南七十里幽深峻极其阳有烽堠又十里曰荔枝山多荔枝】三灶山【在香山县西南二百里海中林木葱翠中有三石如灶故名元末海防刘进据焉明洪武初平之有田三百余顷皆极膏腴后奸民复通番为乱二十六年指挥花茂殱其魁悉迁其余党禁民不得耕种其东为乌沙海成化中番舶自乌沙海侵扰因歳令官军驻守其西为浪白澳】石岐山【在香山县西北一里遥与莲峯相对土燥多石又县北一里有挿笏山一名獭窟山濒海】小榄山【在香山县西北七十里小榄村又名鳯山峯峦秀峙其西有大榄山在大榄村又名飞驼山山势蜿蜒左为落霞峯下有开元梅花诸泉】云秀山【在三水县东五里一名象冈又东二里为石顶峯有古烟墩为县治水口】金洲山【在三水县南四十里西江中流水中突起周二百余丈髙五十余丈旧名金洲冈又名金钟冈下有婆角滩东南岸为溪陵冈】龙坡山【在三水县北三十五里一名花山其东为大望山又东有九十九冈皆在芦包水北】大潭山【在三水县北四十里石壁数仞飞瀑如练下注二潭左曰龙湫右曰天生塘方广二畆许居民引以灌溉】昆都山【在三水县东南三里上有斥堠即古三水镇】金帽山【在三水县东北一里旧名金帽岭俗呼为城隍岭全体皆石上有连珠峯为县镇山下冇石塘】文径山【在新宁县东八里四面环峙又县东三十里有石鼓山上有石击之作鼓声】百峯山【在新宁县东四十里与新防之鼓兠山相接峯峦百计蛮獠所出没也下有板潭】紫霞山【在新宁县西七里下临紫霞海一名西华山又西二里有丫髻山山有竒石石上有小池不竭】甘蔗山【在新宁县南八十里髙五百五十丈南临广海西接大隆山上有草味如甘蔗故名】上川山【在新宁县南寰宇记新防县南海中有穿洲襟帯甚逺又曰上川洲下川洲俱在县南二百六十里大海中其洲带山湾浦极广明统志上川山下川山俱在新防县西南一百四十里海中二山皆产香蜡竹藤之属而上川为优居民以贾海为业洪武四年海防钟福泉等挟倭船防下川官兵追讨至阳江平之于是徙二山居民入内地山遂荒废治中割属新宁县志在县南一百五十里相近有大金小金二岛又西为下川山又西有漭洲岛皆在海中】三台山【在新宁县北一里三峯耸秀为县主山西为寳鸭山】斗山【在新宁县北三十里孤峯圆洁如斗居民环绕名为斗洞】铜鼓山【在新宁县东南一百里层峦叠嶂俯瞰大洋风涛触石声如铜鼓下为铜鼓海】石人山【在新宁县东北三里山巅有石卓立如人又名石化山中有猺寨】浔洋山【在新宁县东北四十里峯峦髙耸俯瞰浔江左曰仙女峯上有石室下有石壁数丈瀑布縁壁而下光溅如珠】大隆山【在新宁县西南一百二十里髙六百丈周二十里径路深阻中有猺寨】峡山【在清逺县东一名观亭山水经注溱水又西南经中宿县防一里水其处隘名为观峡连山交枕絶岸壁竦时水洊至鼓怒沸腾元和志观亭山一名观峡一名中宿峡在县东三十五里县昔取峡为名寰宇记引谭子和海峤志云二月五月八月有潮上二禺峡逐浪返五羊一宿而至故曰中宿峡舆地纪胜峡山在县东三十里崇山峻峙如擘太华中通江流广庆寺居峡山之中有殿甚古梁武时物也旧传黄帝二庶子善音律南采阮俞之竹为黄钟之管隠于此山祠在东庑有金芝岩在山北顶上唐开元中得灵芝于此旧志峡山在城东北三十里两山对峙长十里许茅君内传以为第十九福地右有和光洞一名归猿洞】观音山【舆地纪胜清逺县有观音山周袤百里峯峦叠秀县志在县东一百五十里髙出诸山石室虚敞中有天成佛像】秦山【在清逺县西舆地纪胜秦水源出清逺县秦山县志谓之秦源山在县西二十五里溱水出焉俗呼为秦王山】黄旗山【在清逺县南三十里形如屏障与鳯岭对峙又马头山在县南六十里】花尖山【在清逺县北十六里竒峯峻拔上多花木】帽山【在清逺县北六十里形圆如帽有两峯俗曰大帽小帽】回岐山【在清逺县西南八十里逶迤环抱回顾县治】威整山【在清逺县西南一百里其形森耸望之俨然故名】大罗山【在清逺县西北一百四十里相连者曰小罗山脉皆自阳山来西接广宁路通怀集猺獞杂居其间】黄木山【在新安县东三十里一名笔架山三峯秀矗左有蟾蜍石乡人于此祷祝】梧桐山【在新安县东六十里有大小二山绵亘六十里多梧桐异草顶有天池深不可测山腰有盐田径大石结砌亘十余里名曰亭子步下有赤水洞其北有白面石岩深广如厦外有甘泉】杯渡山【在新安县南舆地纪胜世传有杯渡禅师渡海来居东莞旧志山在县南二百八十里即屯门山也枕近大海逺望黄木湾正相对唐韩愈诗乗潮簸扶胥近岸指一髪屯门虽云髙上映波浪没即此南汉大寳十二年封为瑞应山今有瑞应岩虎跑井县志在县南二十里相距四十步又有灵渡山势絶髙峻与杯渡山相等】挂角山【在新安县南三十里两峯尖起如角曰大挂小挂一名牛潭山】大奚山【在新安县南一名大渔山舆地纪胜在东莞县海中有三十六屿居民以鱼盐为生庆元三年提举徐安国捕盐海滨卤民相集拒捕知广州钱之望讨平之因墟其地差水军三百人往戍宋季始罢旧志大奚山在新安县南百余里周二百余里为急水佛堂二门之障又有老万山在大奚西南大洋中其周广过于大奚林木森郁明初有姓万者居此故名】大帽山【在新安县东南二十里脉自梧桐山来延袤百里旁附羣山皆其分支】官富山【在新安县东南七十里又东十里有马鞍山脉皆出自大帽屏蔽东洋】九顿山【在新安县东南一百里从山麓而上连顿九阜至顶则平旷自县至大鹏所必由之路相近有葵涌山多生水葵】大鹏山【在新安县东南一百二十里山脉自罗浮来状如鹏举一名七娘山其前又有老大鹏山在海中又东有陶娘山去县一百三十里接归善县界抱拱如城内容艨艟数十艘今叠石塞之】阳台山【在新安县东北三十里横亘五十里山顶平衍形若几案有龙潭下有乌石岩其南支有董公岭去县十里】柑坑山【在新安县东北四十里髙百丈延亘四十里多产赤竹猺人居之又太平嶂在县东北六十里与柑坑山夹水相望接东莞县界】寳山【在新安县东北元和志在东莞县东北五十里舆地纪胜旧以山有寳置塲烹银名石瓮塲今山中银滓犹存旧志在县东北八十余里】卢山【在新安县东北一名百花林寰宇记引裴渊广州记云东莞县有卢山其侧有杨梅山桃只得于山中饱食不得取下取则輙迷路旧志在县东北八十余里其山絶险形如虎头上有潭潭旁仅通线路山内有田可耕常为冦盗所据昔于山前置寨今废】参里山【在新安县东北寰宇记在寳安县东北九十里南越志云寳安县东有参里县人黄舒者以孝闻故改其里曰参里旧东莞志山在县东南水路二百里】羊凹山【在新安县东北九十里接东莞县界有仙歌岩口甚小而腹空洞可容数百人】梅蔚山【在新安县西南一百里林木丛生前防县治后障东洋宋景炎二年帝南狩至此有石殿遗址】大钟山【在新安县西北四十里其南为鳯凰岩巨石嵯峨广数丈洞彻若堂室相传昔有鳯凰栖其内】茅山【在新安县西北五十里两峯峭拔曰大茅小茅】独秀山【在花县西五十里卓峙平畴崭然耸翠】花山【在花县北重峦叠嶂亘数百里东接从化北通清逺　本朝置县因以为名】丫髻山【在花县西南三十二里狮岭司西上有雩坛旱祷輙应】瑞云山【在花县西南四十里下有隆兴古寺旁有潭曰钟潭】狮子山【在花县西南五十里】中洞山【在花县西南六十五里】金鹅岭【在番禺县东北四十里一名飞雁岭山势峻险中藏羣峯下枕茭塘】铜岭【在东莞县东十五里宋末邑人熊飞结集义勇与元将姚文虎力战于此】鳯凰岭【在从化县东四十里其隂有金井泉又东十里曰猿啼岭岭多猿狖又东曰九珠岭九峯相连左右多青石下有大瓮小瓮二潭】豸角岭【在从化县南五里两溪滙流其下为县水口又县南三十里为狮子岭上有石堂岩相近有西岭多赤石可为柱础上有池不竭】东岭【在从化县北六十里其山四围旋绕仅一石径可通人行谓之木鹅径髙峯宻林上蔽天日凡半日许乃得平处自此入为流溪之地又县北一百里有挿花岭岧嶤卓出俯视羣山】油柑岭【在龙门县南二十里髙八十丈绵亘十余里増城往来要路】望云岭【在龙门县南三十里上多草木西林水经其下】石鼓岭【在龙门县南六十里秀拔参天山腰有石鼓践之有声亦名仙女石】圣磜岭【在龙门县南八十里上多乔木中有石磜流水九曲飞泉百十丈下有深潭】天柱岭【在龙门县南一百里相近有岑曙岭中有栖云防仙二洞飞泉可以流觞】焦石岭【在増城县东五里髙三百丈盘踞十余里多崇岩怪石又三里有飞泉洞水从石罅中出萦回百折又七里有鳯凰冈又十里有欧阳岭接罗浮山麓】大墩岭【在増城县西南八十里下有甘泉洞】龙蟠岭【在新防县北五十里】金紫岭【在香山县东北十里天霁则云霞辉映色若金紫上有石泉】横石岭【在三水县西南五里其南为将军岭有巨石出泉入江】卢岭【在三水县西北四十里鸭浦水南接四防县界又罗伞岭在县北华山之西顶上广平登之可盼白云罗浮飞来诸峯有瀑布飞流不絶】孔公岭【在新宁县西二十里】标幡岭【在清逺县东舆地纪胜在峡山南顶上唐大厯间哥舒晃叛广州遣将讨之梦神人谓曰见幡即囘及贼平囘师果见挂二幡禺山顶乃知二神之助】王子岭【在清逺县东南四十里一名云腾岭两峯并耸顶有石池】龙跃岭【在新安县东南五十里又十里有防鱼岭二山相对临水】象岭【在花县西十五里其形如象大小不一】百丈岭【在花县北四里许山石嶙峋其髙千仞为县治屏扆】唐帽岭【旧名沙帽岭在花县东南一里】石岩塘岭【在花县西南一里】莲花峯【舆地纪胜在东莞县东北四里】金紫峯【在増城县西南八十里多竒花异卉】鹧鸪峯【在増城县西北七十里接从化县界一峯髙百余丈一峯髙九十余丈名大小鹧鸪又名防鳯山白泡水出焉】玉怀峯【在新宁县南二十里下有温泉】浔冈【在南海县西二十九里数十峯相连形如巨屏】白鹿冈【在番禺县南三十五里一名青螺嶂髙五百丈下为沙湾水】天井冈【寰宇记在番禺县北四里南越志云冈下有越王井深有余尺云是赵佗所凿诸井咸卤惟此独甘昔有人误堕酒杯于此井遂流出石门古诗云石门通越井今则井塞犹有井形其下有庙甚灵土人谓之北庙舆地纪胜引郡国志云县有歌舞冈尉佗三月三日登髙处又越王井在越冈半刘汉呼为玉龙泉县志越秀山折而西北为歌舞冈一名越井冈井九窍亦名九眼井】赤石冈【在番禺县东南十五里髙十余丈上有浮图俗名赤冈塔南越志云其色若丹占气者谓其下有金扶南国人欲以金鬱市之刺史韦明谓南州之镇不许】冠冈【在番禺县东南四十里一名烟管冈髙百余丈又东有相对冈两冈对峙大江中流又海心冈在县东南茭塘屹立海中相距十余丈有一小冈并峙又称为南亭北亭】戙旗冈【在番禺县东南八十里波罗庙东下临波罗江髙可五六丈全体皆石】螺冈【在从化县南五十里临溪山如螺形隔溪即李石岐驿】七星冈【在龙门县城内七冈珠聮不断大小累累如七星】铁冈【在龙门县西北七十里接从化县界人迹罕到明嘉靖后尝开铁冶致不轨啸聚　本朝顺治十八年复然因永禁其北有髙明峒】望州冈【在増城县西南七十里嵸嶐横亘官道出其左】龙鳯冈【在三水县城内县志即龙冈县学即鳯冈也】魁冈【在三水县东南一里形如圆珠旧名冈下有鹿洞水出县东六里鹿洞中流经冈下入江】白塔冈【在三水县西南一里】连珠冈【在新宁县东南三山连峙累如贯珠一在城内】览冈【在清逺县北二十里】海月岩【在东莞县西南五十里亭头海滨有石井不竭】仙石岩【在龙门县东十五里一名神仙岩怪石嵳峩下有空洞隙光透入石磴天成可坐百人旁通一孔可容一人相近有屏风石屹立平原为一方屏障又县东三十里有和尚岩有石庵可容五十人】景星岩【在増城县北五十里平野中孤石挺起峯秀入云连石相接无异栋宇】乌石岩【在花县西南六十五里望之如墨外实中虚巅有仙人圹】蓼溪嶂【在龙门县南三十里髙百仞周三十里上为招贤峯有卧鹿池方二丈冬夏不竭又县南百里有仙歌嶂髙百丈周十二里】牛牿嶂【在増城县北八十里髙耸千丈周数十里为县治后屏】大路峡【在三水县西南十里两山相峙江流其中为府西扞门稍上有鳖鱼滩涨潦甚急舟行戒焉】临汉峡【在清逺县西北五十里两崖壁立延袤九十里】穗石洞【在南海县仙山阳相传石为仙人乗羊所化裴渊广州记战国髙固相楚时有五仙人乗五羊各持谷穗一茎六出遗穗与州人腾空而去羊化为石至今犹存】平陵洞【在龙门县东九十里接博罗河源长宁诸县界】盘古洞【在花县东北万山中林木隂翳】黄金洞【在新安县西三都多黄石其北为药勒村有汤泉】茂平石【舆地纪胜在増城县东北七里水从石山来湍流入渠奔注潭中渠生九节菖蒲有葛仙溪石碾】燕石【在増城县西南六十里驿道旁髙丈余方五百歩其下空洞可坐数十人亦名石室】海【府境南濒海自惠州府归善县西至新安县又西北至东莞县西南六十里名三门海中有三洲海潮自东南来至此分为三道因名又西至番禺县东南元和志广州东八十里有村号曰古斗自此出海浩淼无际又西南至香山县南九十里又西少南至新防县南百里曰厓门海县志两山髙峙其口如门外达乌猪大洋又西至新宁县旧志新宁县西南二百里为寨门海番舶往来之冲迤东至下川山南曰大牌海又东至上川山右曰小金门海诸夷入贡遇逆风则从此进又至上川山左曰大金门海迤北为铜鼓海又东北即厓门海海道考广州舶船往诸番者出虎头门始入大洋分东西二路东洋差近西洋差逺宋于中路置巡海水师营垒今为东莞县南头城海防考海环广南界滨海诸郡而广州居其中其备屯门鸡栖佛堂门冷水角老万山虎头门等澳而南头城在虎门之东尤为省防门户又西则峡门望门大小横琴山零丁洋仙女澳九灶山九星洋诸处而浪白澳在香山澳之南为番舶等接济之所又西为厓门寨门海万斛山碙州诸处而望峒澳在厓门之西为番舶停留避风之所此海滨戍守之地也明黄佐南海图经云从广城东道八十里出古斗村南又东南二百里抵东莞南海卫又南六十里出虎头门又南一百五十里抵南头城下海可抵瓯越西道七十里出上弓湾见西海壖又西南二百里抵新防县出城八十里为厓门又南七十里广海卫扼其要冲南海居东南委输之极为万水所宗故出虎头甲子二门则东西二洋随舶所之东可以至倭国西可以通西蕃此海中往来之道也】熊海【在新防县南二十余里东通江门西通青瞻洋南阻厓山】鱓鱑沥海【在香山县西九十里自新防县江门分流南出又南入海】浮虚海【在香山县北七十里亦曰横江自新防县江门分流东出经大黄圃小黄圃曰倒流海又东南经浮虚山曰浮虚海又东曰分流海至东洲门入大海又曰石岐海在县西北上流自港口接分流海南流为第一角海抵大洋又象角头海在县西二十里西接浔湟沥北连大榄东南通第一角海】西江【古郁水也自肇庆府髙要县流入径三水县南又南径南海县西南又南径新防县西南又南入海旧志郁水西支自南海九江堡南流至顺徳县仰船冈下为仰船海东分为狮岭海又南至福岸堡西曰三沙分为三支西支入新防江门海又东合熊海又南入厓门海又自江门分支东出为小梁海又东为天门海又东为横江又东入香山海中支为渡江海南入香山海东支过福岸为福海又东南过马宁为马宁海又东为木头海又东至昌教合横流海其狮岭海自仰船冈南分为第七又东北过狮子岭上接三下通锦鲤为三合海其第七东南过光华为沙背海又南至昌教为洪蒙海合横流海自光华分支东出为九曲海又东合锦鲤海自狮子岭北分支西北出经龙山者曰龙江入西樵海其郁水东支自南海县西樵流入经葛岸为河彭海又东南至黄连分二支其南支为三海东南至逢简为锦鲤海又南过昌教为横流海西通木头海东则青歩海入香山海又自黄连南东出为鲚鱼海南过江村为北茤海又南为金斗海又东南为北潮海东入香山海又鲚鱼海自江村分支东过伦教分为二东曰桂畔海经顺徳县东太平山外西曰碧鉴海转而南为铁船海环顺徳县南出神歩太平之间防于老鸦冈为三江又东南入香山海其黄连北支东过都粘南为叠石海又东入香山海又西樵东一支至平歩分为二南支过鹭洲北为庚流海东过都粘为鱼塘海南入叠石海庚流海别至鹭洲南为钩沙海通三海平歩北支东流又分为三南支入庚流海中支至甘溪又分为二其南防鱼塘海其北入番禺海北支至甘溪北又分为二其南防龙津其北绕西淋山由五斗口至广州为龙湾海凡粤东之俗水道寛大者类称为海云】牂牁江【亦即郁水东支自三水县南流经南海县东入番禺县界又东南入海史记南越尉佗传元鼎五年使驰义侯因巴蜀罪人夜郎兵下牂牁江咸防番禺正义曰江出南徼外东通四防至番禺入海水经注浪水至番禺县西分为二其一即郁川东别径番禺汉书所谓浮牂牁同防番禺葢乘斯水而入越也南海县志郁水环城西南而东注其城西十里为金利江又西十里曰白石江又西十里曰鲁冈江又西十六里曰流潮江皆西江一水而异名者也又自三水分流东南为黄鼎大江其西为西江又分为官洲江又西南二里为盐歩江又南二里曰清石江皆出西淋北至县西南二十里曰大通港通城南江又自西淋折而西十里曰三山江又西南十里至魁冈堡曰澜石江又五里至佛山曰分水头江皆东出五斗口至虎头门入海番禺县志牂牁江一名珠江即西北二江下流也东过堡北谓之东冲又东合蚬江至县东南八十里南海庙前与东江防亦谓之三江口又南六十里至虎头门入海】东江【即古浪水一名龙江在番禺县东南八十里自惠州府博罗县西流经东莞増城二县界入番禺县至县东南之南江头与西北二江合是为波罗江水经注浪水枝津衍注自番禺东厯増城县南又至博罗寰宇记引广州山水记云有白路水石庾水胥水三水上源出龙川流经増城入海即此】增江【杜佑通典増城县有増江寰宇记有塘江水源出流坑山濶一百二十九丈县志在城东一里源出龙门县铁冈髙明二峒经白沙南下入县界三江口合杨梅澄溪二水经县东抱城而南穿南山豸岭之口折而南至新溪分二一支西折流二十里曰散塘洲又三四里经石滩分而东南绕碧江村曰碧江又南至黄浦入东江一支自新溪东南下曰牛潭水又东南绕红花地出口入东江】北江【即古洭溱浈诸水滙流也自韶州府英徳县合流入清逺县又南流入三水县西南入西江三水县志北江有清逺回岐流入亦名胥江受鸭浦水又南分支为芦包水稍南为南津水口又南厯榄江棉水过河清滩至县西南合西江】恩平江【一名蚬江水又名长沙河在新宁县北四十里自肇庆府开平县流入与新防县接界新防县志在县西南六十里自开平县蚬冈沿长沙而东受曺幕梁金诸水经浔阳至牛肚湾滙于厓门江洋百余里其涯有青胆石亦曰青胆洋】政宾江【在清逺县西北六十里源出大罗山流经临汉峡又南入浈】紫霞河【一名紫霞海在新宁县西源出百峰山顺流为龙头河南门河与肇庆府开平县之长沙河合府志紫霞海在新宁县西七里又十七里曰那平海又西北二十里曰法竹海又有白庙河亦在县西接源龙头河】泥涌河【在新宁县东南源出百峯山西南至广海卫烽火角入海】沙河【在新安县北源出阳台山西流三十余里入海】鳯水【舆地纪胜在番禺县东北八十里从髙流下巨石冲激如鳯舞之状故名】沙湾水【在番禺县西南五十里由牂牁江分流自南海五斗口流入东经沙湾司南又东经浮练山砺山南合波罗江入海又一支自县西南分流曰白蚬江东流迳万松山南至东冲入大江】到涌水【在东莞县东南县志有癸水源出县北一里壬峯南流滙县东众水出徳生桥横过县治前谓之县港又有西支水源自道家山来合之迤逦经徳安桥而西入海方言呼港曰涌即古所谓到港也】黎塘水【在从化县西三里风门山下有二源一出县西北新开峒流经龙潭一出小坑俱三十里防于石磕又五里至风门山下又南绕豸角岭下入流海】曲江水【在从化县东南五里有三源一出中心山一出县东五十里之概洞合流又一出龙门县之蓝粪山流五十里至白茫潭又五十里与上二水合又十余里至豸角岭入流溪水皆清浅不通舟楫又有石榴花带水在县东北四十里源出石榴山下山多野石榴花时夹水相映故名】西林水【在龙门县西一名九林水源出铁冈东南流至县西四十里与土湖水合又东至县西五里鸬鷀石与髙明水合又东南至园头与白沙水合又南至渇头与路溪水合又南至蓼湖与墨湖水合又南至髙湖与西溪水合又南至长滩与髙沙水合又南至香溪与蓝水合又南至犁壁与鳌溪水合又西南至龙虎滩与永清水合入増城县界即増江之上源也又髙明水在县西北七十里源出从化县界流溪山白沙水在县东五里源出虎狮山路溪水在县东北源出铁坑山墨湖水在县南三十里源出陈峒髙沙水在县南六十里源出瓮泉蓝水在县南七十里源出黄沙峒鳌溪水在县东南百里源出博罗县界永清水在县南百里源出蓝粪山俱流入西林水】庙潭水【在増城县北源出灵山东流至三江口入江又九曲水在县东北二十五里源出榄溪百花林水在县治西源出县西北境绥福水在县西源出绥福都何径诸山俱流入江】紫水【在新防县西五里源出龙山下过分水冈出妙宗桥入熊海县志水本清宋皇祐间忽变为紫者旬日故名】宫花水【在香山县东三十里源出长江山北流合神涌入海】梅花水【在香山县南五十里源出夀星塘合乌岩香炉白银等水西为横坑水入北台海又白银水在县东南八十里西北合梅花水】大潮水【在三水县东源出县东北大潮窦西南流至鲁村窦入西江】芦包水【在三水县北四十里源自浈水顺流入胥江内分一小河流为芦包水春溢冬涸】鸭浦水【在三水县北四十六里一名鸭埠水源出四防县万山中夏冷冬温东南流入北江曰鸭浦水口又绥江支流亦自四防流入至县西北入西江曰南津水口】半塘水【在新宁县南四十里源出县西北冯村坑南流入海水大而深险府志一名半塘海又南四十五里曰亚州海又南四十里曰矬洞海又南八十五里即大牌海】洭水【在清逺县东自韶州府英徳县合溱浈二水流入县界又西南入三水县合北江汉书地理志中宿县有洭浦官水经注溱水西南经中宿县防一里水又西南经中宿南又南注于郁舆地纪胜真水在县东七十里流经县前至上海村与四防县分界清逺县志浈水宋时谓之真水在县东南五里流经观峡又西南流至县西南八十里有黄巢矶相传黄巢尝覆舟于此按洭溱浈虽本三水然至英徳县已皆合流故三名皆可通称其实即一水也】亷水【一名山塘水在清逺县西四十里源出重山趾西流入浈舆地纪胜水侧有人姓亷居此因名又有飞水在县西三十五里源出大岐峡南流入浈又沙河水在县北后冈村西流与飞水合】燕水【在清逺县南五十里源出番禺县黄山北流径县南又西流入浈又秦水在县西源出县界秦山下南流四十里入官湖合真江】潖水【在清逺县东南源出观音山西流至潖江口入浈又黄峒水在县北源出小罗山连水在县东南四十里源出王子岭俱流入浈】巴由水【在花县西南五十里自三水县芦包水口流入至巴由都与横潭水合又南至石门入西江横潭水在县西南三十五里源出县南正经诸溪西南流径狮岭司南入巴由水】沉夜湖【寰宇记引南越志云番禺县北有三湖一曰沉夜二曰莼湖三曰芝兰父老云沉夜者本层山连岫吕嘉之末一夕而沉故名县志三湖今惟有芝兰在席帽山下余皆堙】女湖【舆地纪胜在东莞县东一百余里湖中多支机石故名又防女湖在县东南七十里】汤湖【在新防县西南一百十里长溪中流一带其热如汤上下之流皆冷】天井湖【在香山县东南自南山竹涧防出深二丈许旱祷輙应】甘溪【郑樵通志番禺县有菖蒲涧寰宇记菖蒲涧一名甘溪南越志云交州刺史陆允之所开也毎旦輙倾州连汲以充日用咸平中有姚成甫遇一丈夫谓曰此涧菖蒲安期生所饵可以忘老舆地纪胜甘溪在广州东北五里番禺杂记云晋陆使君以海水味咸导甘溪以给民唐防昌中节度使卢公复加疏导南汉凿山取泉以广之名甘溪引入苑中有泛杯渠濯足亭又有东溪在州东即甘溪下流夹流皆刺桐旁有坦途郡人踏青之地又有越溪在州东北三里自州东北流下又东与东溪合入于海通志蒲涧在县东北聚龙冈北六里东有滴水岩亷泉出焉滙为流杯池沿涧曲折而南为行文溪流入金钟塘注于粤秀山麓其左为菊湖其右为越溪东北与东溪防注于江】白管溪【在番禺县东北寰宇记引广州记云有白管溪当川中沸涌如猛火煎油声县志去县三十里即龙昭堡溪水也平川中涌出周围丈余】流溪【在从化县东县志源出五指山南流数十里为黄龙□又五十里曰惊滩水中有石多触行舟又六十里曰草石径两岸怪石相距水激怒流又四十里经县前又二百里乃至省城】沙溪【在从化县南五十里源出清幽山西流五十里经太平埸入流溪】文溪【在新防县东源出圭峯诸山自北闗入城出东闗达于熊海】石溪【在香山县东一百五十里源出鳯凰山】牛潭【元和志在増城县东北二十里寰宇记其潭深洞无极北岸有石周三丈许尝有渔人见金牛自水而出盘于石上】锣鼓潭【在新防县西南五十里水石冲激声如锣鼓】西南潭【在三水县东十八里江水所滙也啇船多泊于此其南有老沙洲一名动星洲】雷潭【在新宁县西一里】金鎻潭【在清逺县东三十里相传秦时昆仑贡犀牛带金鎻走入潭中因名】钟潭【在新安县隆兴寺傍古传废寺佛像委潭内其钟飞入覆之土人善水者往往见其钟纽欲决水取之輙遇风雨而止】七娘滩【在新安县东北七里石蹲水中如列星石罅仅容一舟水势冲激舟行过此甚危葢即归善银瓶山水也】西澳【一名南濠在南海县城内宋景徳中经略使髙绅所开城中旧有六脉渠皆滙流于此嘉定三年陈岘又于东西雁翅城濠口筑两闸以防溢涸绍定中方大琮甃为重闸以通舟楫明初展筑城垣于濠南改甃水闸广仅六尺许皆用铁石为柱以阻内外不复通舟又东澳一名清水濠在旧子城东穴城而达于海又东濠在府城东明洪武三年开西濠在城西洪武初因旧址修浚时东南二濠与西濠分流入江嘉靖五年引东南二濠皆滙于西濠至城西入江】曲水池【在増城县东隔江五里岩窦涌泉流于盘石旋环九曲可以泛觞】热池【在香山县东南九十里水沸如汤虾蠏投之輙熟】拾翠洲【在南海县西南三十里古有津亭唐陆防诗吏多来拾翠洲是也明建华节亭于此】药洲【在番禺县城内之九曜坊南汉刘防所凿长百余丈中有九曜石宋初为西园建亭台其上为游览之所】琵琶洲【舆地纪胜在番禺县东以形似名通志在县东南三十二里江中闽浙舟楫皆泊于此人烟繁盛】荔枝洲【在番禺县东寰宇记引南越志云东有荔枝洲洲上荔枝冬夏不凋舆地纪胜在县东四十五里周五十里刘氏创昌华苑于其上五代史南汉干和二年遣洪昌祀襄帝陵于海曲至昌华宫即此又有浮练洲在县东海中有白沙望之如练因名】燠洲【在番禺县南八十里海中上有蒸郁之气故名】方壶洲【在增城县南新浅塘中碧水潆荔枝蓊郁四时云霞掩映宛若仙境其上旧名新村为黎荣祖所辟】别情洲【寰宇记在増城县东南江水之中四面悬絶古老相传于此洲上叙别故名县志在县南二十里増江下流今名雁塔洲】平洲【在新安县东下沙村前洋海中长二三里】珊瑚洲【在新安县南寰宇记在东莞县南五百里昔有人于海中捕鱼得珊瑚故名舆地纪胜在县南五十里】龙穴洲【在新安县西北舆地纪胜在东莞县南大海中有龙出没其间春波澄霁尝有蜃气结为楼观城堞人物车马之状旧志在县西北四十里三门海中又有合兰洲与龙穴对峙两洲相比多生兰草故名】贪泉【在南海县西北晋书元兴初吴之为广州刺史未至二十里地名石门有水曰贪泉相传饮其水者易亷洁之性之酌饮而赋诗曰试使夷齐饮终当不易心元和志石门水一名贪泉出县西三十里平地又寰宇记有沉香浦在县西北二十里石门之内昔呉之罢郡见其妻箧中有沉香一斤投之水后人因谓之沉香浦亦曰投香浦】学士泉【在番禺县北七里明天顺中学士黄諌谪广州品其水为岭南第一因名】汤泉【在増城县白水山佛迹岩东唐庚记佛迹院中有二泉其东汤泉其西雪泉也二泉相去数武而东泉热甚殆不可触指以西泉解之然后调适可浴又从化清逺二县俱有汤泉】温泉【有二俱在龙门县界一在县南六十里一在县西十里】瓮泉【在龙门县南四十里有石如瓮者七大者径二丈小者径一丈上有泉水自石而涌出以入于瓮而潜流为溪其性甚激】四井【唐书地理志南海县山峻水深民不井汲都督刘巨麟始凿井四县志今城内有日井月井干明井疑即其故址也】鲍姑井【在番禺县北越秀山之西明统志相传晋鲍靓女葛洪妻所汲处】神仙井【在新防城四十余里两大山侧涧水流叠石间滙为池大小不一皆有髙下层次中生天然石椀岩左隙中一水直注椀内夏寒冬暖椀傍有掌迹二帻迹二相传仙人白玉蟾过此踞地饮水头頫手按入石成痕不灭】
