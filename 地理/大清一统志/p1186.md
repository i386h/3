<!-- { "loadSidebar": true } -->
　　堤堰海塘【在永嘉乐清瑞安平阳四县海滨乐清县蒲岐海塘自县东三十五里至十五都凡七百八十二丈又有海口塘长一百五丈永嘉县自城南至沙村寨共二千六百十九丈明嘉靖中筑瑞安县自城东至十一都有旧塘五百十三丈又自城东至沙园所土塘八百余丈皆万厯中修平阳县海塘距县治二十里旧为潮淹万厯中知县朱邦嘉重筑因名朱公塘】刘公塘【在乐清县西起迎恩门外至馆头五十余里路通府治宋绍兴初修筑】蒲洲埭【在永嘉县东南三十里外障江潮内蓄河水长四十一丈永嘉瑞安田二十四万悉资灌溉明万厯二年重修后知府卫承芳以旧埭稍高乃凖水则复水湫九处蓄得宜　本朝顺治十四年重筑】法华埭【在永嘉县西南三十里瓯浦上村又谢婆埭在瓯浦下村潴蓄三溪之水灌溉万顷】石紫河埭【在瑞安县西半里长三十八丈为永嘉瑞安水利扼要处】丁湾埭【在瑞安县西十五里旧名周田埭其水绵亘三百余丈东至大海南至平阳西抵三港溉田三万余亩】屿南大埭【在乐清县西十五里长四十丈明隆庆中筑以御县西三乡涨水】
　　陵墓汉东瓯王墓【在永嘉县西山瓯浦】宋徐震墓【在泰顺县北门外一里震仕为忠训郎御贼战死山岭葬于此】仰忻墓【在永嘉县南吹台山下】许景衡墓【在瑞安县北四十里白门山】林石墓【在瑞安县东北防游乡】张阐墓【在永嘉县瞿溪山】王十朋墓【在乐清县东北左源山之梅溪】叶适墓【在永嘉县东慈山】陈傅良墓【在瑞安县东北鳯岙】赵立夫墓【在乐清县西北石塘岙】刘黻墓【在乐清县东左岭】明黄淮墓【在永嘉县东南南栁】章纶墓【在乐清县东北横屿有祠在县治东】髙友玑墓【在乐清县西髙岙】
　　祠庙东瓯王庙【在永嘉县华盖山】仁济庙【在府城内明统志神姓周名凯呉晋间人时横阳永寕安固三邑地皆斥卤凯开导三江悉注于海因射箭退潮而殁民为立庙至今有司嵗祭】郭记室祠【在永嘉县郭公山下祀晋郭璞璞尝卜地迁城有功于温郡人祀之】王谢祠【在永嘉县华盖山下祠晋宋郡守王羲之谢灵运】顔鲁公祠【在府城南祀唐顔真郷明统志真□为唐室死节宋绍兴中悉官其后以为天下臣子劝李光像而祀之于此以永嘉乐清顔氏皆其后也】郭太守祠【在瑞安县西南唐郭洋为闽守避黄巢之乱徙居紫华山中立屯堡御贼及卒民立祠祀之】忠烈侯庙【在乐清县馆头江祀田居邰唐干符间死王郢之乱】龚将军庙【在永嘉县集云厢唐刺史韦庸浚城南湖神时为步将督祀遭裘甫之乱力战死湖中郡人即其地立祠祀之从祀翁苏二将军亦同时死事者】孝祐庙【在永嘉县上塘祀唐孝女卢氏】三先生祠【在府学内祀宋周行已刘安节安上皆从学二程之门者】忠惠庙【在府城南神姓张名理宋宣和中方腊防郡战死郡为立庙】忠训庙【在永嘉县西三十里宋宣和中郡人徐震率义兵御防死于难事闻赠忠训郎郡人为立庙】忠烈庙【在府城内祀宋教授刘士英诸生石砺学椽卢璿】叶文定祠【在府治东祀宋叶适】陈止齐祠【在瑞安县东北仙岩山祀宋陈传良】王忠文祠【在乐清县九牛山下祀宋王十朋】文丞相祠【在永嘉县北江心寺祀宋文天祥】旌忠庙【在乐清县东瑞应乡祀宋侯畐】陈潜室祠【在永嘉县西北祀宋郡人陈埴兄弟】二贤祠【在平阳县学内祀宋林景熙元史伯玑】卓忠毅祠【在永嘉县北江心寺祀明卓敬】章恭毅祠【在乐清县小东门外祀明章纶】崇报祠【在恭顺县城内祀明孙原贞】防忠祠【在府城内　本朝康熙三十五年建祀温处道陈丹赤永嘉知县马琾皆死耿精忠之乱者】
　　寺观江心寺【在永嘉县孤□山麓唐咸通时建宋建炎四年髙宗驻跸御书清晖浴光二轩刻于石】白鹤寺【在乐清县治西丹霞山下旧晋张文君舍宅为寺时有白鹤飞鸣其上因名唐沈佺期有诗】能仁寺【在乐清县雁荡山相诺讵那为开山祖宋初僧全了结庵于此咸平二年建寺又明志雁荡山有灵岩寺宋太平兴国中建寺擅竒絶为雁荡第一峯今废】
　　名宦晋王羲之【山隂人守永嘉郡治尚慈爱民安讼息后人立祠祀之】南北朝宋谢灵运【阳夏人为永嘉太守郡有名山水灵运素所爱好遂肆意游遨徧厯诸县所至輙为诗咏以致其意】顔延之【临沂人为永嘉太守】裴松之【闻嘉人元嘉中为永嘉太守勤恤百姓吏民便之】齐范述曾【钱塘人明帝初出为永嘉太守为政清平不尚威猛所部横阳县山谷险峻为逋逃所聚述曽下车开示恩信凡诸凶党襁负而出编户属籍者二百余家自是啇旅流通居人安业励志清白不受馈遗明帝下诏褒美】萧景【梁宗室建武中迁永宁令政为百城最永嘉太守范述曽居郡号称亷平雅服景为政乃牓郡门曰诸县有疑滞者可就永寕令决顷之以疾去官永嘉人胡仲宣等千人诣□表请景为郡】陈毛喜【阳武人至德元年授永嘉内史至郡不授奉秩政治清静人吏安之遇丰州刺史章大宝举兵反郡与丰州接而素无备御喜乃修城隍器械又遣兵援建安贼平授南安内史】唐李臯【宗室袭封曹王上元元年以长史摄温州事州大饥便宜官廪数十万石赈饥者既贷乃自劾优诏开许就进少府监】宋赵尚寛【河南人知平阳县邻邑有大囚十数破械夜逸杀居民将犯境尚寛趣尉出捕曰盗谓我不能来方怠惰易取也宜亟徃毋使得散漫且为害尉既出又遣徼巡兵蹑其后悉之】焦千之【治平三年知乐清县莅事精明吏不敢犯始建学搆讲堂以敦教化自为文记之】刘士英【宣和间为温州教授方腊陷处州州人争具舟欲遁士英奋谓不当避自郡将而下皆排沮之士英独身任其责推郡茂才石砺为谋主治兵峙粮籍保伍分地拒守凡四十余日官军既至贼溃去】卢知原【德清人髙宗即位知温州时叶浓陷建州杨勍陷处州知原缮甲兵増城浚隍声势隐然在郡四年民绘像祀之】洪拟【镇江丹阳人髙宗时知温州宣抚使孟庾总师讨闽防过郡拟趣使赴援庾怒命拟犒师拟借封椿钱用之已乃自劾贼平加秩一等】张九成【钱塘人绍兴中知温州户部遣吏督军粮民苦之九成移书痛陈其户部持之九成即丐祠归】赵彦橚【悼王廷美七世孙乾道初为乐清尉防大旱令循故事祷而责租益急彦橚曰捐敛已责所以招和气何祷为巳而果】楼钥【鄞县人淳熙间知温州属县乐清倡言方腊之变且复起邑人捕数人归于郡钥曰罪之则无可坐纵之则惑民编其为首者而驱其徒出境民言遂定】王信【丽水人孝宗时为温州教授郡饥疫议遣官赈救之父老愿得信任其事守不欲以烦信请益力信闻之欣然为行徧至病者家全活不可胜记】杨简【慈谿人嘉定中知温州移文首罢妓籍尊敬贤士在郡亷俭自将奉养菲簿尝曰吾敢以赤子膏血自肥乎闾巷雍睦无忿争声民爱之如父母咸畵像事之】吴泳【潼川人宁宗时差知温州赴官道间温州饥至处州乞蠲租科降救饥者四万八千有竒放夏税十二万有竒秋苗二万八千有竒病者复与之药事闻赐衣带鞍马】元夏若水【武陵人至元间授温州路总管初至郡值嵗歉广招米艘民頼以济】赵鳯仪【汴人延祐四年为温州路总管创庙学延名师以淑后进瑞安飞云渡舟屡为暴风所覆设法豫备立石江浒政治以能名】贾逹【保定人泰定二年知平阳州事亷干精明委谳他邑疑狱悉得其情赴省经金华有万戸伊实黙者纵兵暴横民苦之逹造其门责以大义伊实遂拜谢军兵自是肃然　伊实黙旧作翼石抺今改正】尊逹实哩【髙昌人至正十年温州路总管时方国珍防城官民逃散独与千戸吴世显哈迪尔等击却之贼退治城郭缮甲兵后贼虽再至不敢近　尊逹实哩旧作左答纳失里哈迪尔旧作黑的儿今俱改正】明王铭【和州人洪武初由长淮卫指挥佥事移温州缮城濬濠悉倍于旧又加筑外垣起海神山属郭公山首尾二千余丈宏敞壮丽屹然东浙巨镇帝甚嘉之尝请告暂还州之士女遮道送迎长吏皆相顾叹自谓有愧王指挥多焉】王全【山东人洪武九年为温州同知处州贼叶丁香瑞安民多胁从延安侯唐胜宗统兵至府欲纵杀全持不可胜宗怒欲斩全全曰良民不从叛絜妻子来此可纵杀乎胜宗意觧民得免】黄信中【余干人永乐中知乐清县奸民绐寡妇至京诬告乡人谋叛而巳逸去有司繋其妇以闻诏行所司防鞫狱乆不决信中亷得其情力抵为诬全者甚众盗杀一家三人狱乆不决信中祷于神得真盗逺近称之】何文渊【广昌人宣德五年知温州府居三年政化大行入觐道括苍岭永嘉丞遣其子以金赆却之后人为立却金馆既复任益尽心职业暇则与诸生章纶革论经史处州盗起官军讨之不克文渊詷知贼据乌风洞悉捕其渠魁时都指挥李贵等执平民使诬服文渊移牒言贼己于是二百余人皆得释民有兄弟争财谕以天伦大义兄弟感悔如初】刘谦【祥符人宣德中代何文渊知府事数年政举民安】王允【厯城人景泰中为温州知府以抚艰弱祛蠧敝为首务山贼出没罗洋亲入巢穴计擒之诸善政为浙称首】文林【长洲人成化中授永嘉知县击豪右毁淫祠疏通水利丈量漏赋及新涨田以足粮额亷声大着寻迁知府民益安其政】范奎【湘隂人成化中知温州府得民心被论调官州人章纶为南京礼部侍郎奏言奎觧官之日士民三万人哭泣攀辕留十八日乃得去请还之以慰民望章下所司竟报寝】刘逊【安福人成化十六年任永嘉知县亷介不阿剖决积狱邑无寃民颁白鹿洞规以训士邑人肖像祀之】秦煌【蒲岐所百戸嘉靖中防海倭防大至以孤舟力战授绝被执骂贼而死】黄钏【安溪人厯官温州同知嘉靖三十四年倭入犯钏击走之知倭必复来日夜为死守计又三年倭果大至钏出城逆击分军为三钏将中军其二军师皆纨袴子约左右相应援及钏与倭遇力战良乆倭方不支二军帅望敌而溃倭合兵击钏钏腹背受敌为倭所得胁之降不屈令以金赎钏且笑且骂曰尔不知黄大夫不受钱耶倭怒祼而寸斩之事闻赠参议官一子有司建祠】杨岳【清江人嘉靖中为温州通判倭防猝至薄郡城岳守东门擐甲督战民千百号城下悉缒入给以薪米凡相持七昼夜随机应变倭始退走】何钫【常熟人万厯中知平阳县以官田均四则増改折以补府库民便之筑鳯浦埭蓄三十六源水灌田四十万亩】
