<!-- { "loadSidebar": true } -->
　　津梁仁义桥【在州东十五里又十五里有黄涧桥州西郭外有洗耳桥　本朝乾隆七年修】董家桥【在鲁山县东南四里又县东有大石桥一名三里桥】长桥【在郏县东四十里一名蓝桥跨长桥河上本朝雍正二年修】汝河桥【在郏县东十五里跨汝河】扈涧桥【在郏县西五里又五里为义济桥县西北三十里为孝济桥】通都桥【在寳丰县东门外又南门外有惠众桥西门外有永济桥北门外有仁政桥明正徳十一年建　本朝乾隆八年重修】逹鲁桥【在寳丰县南十里跨缨河上明正徳五年建】通济桥【在寳丰县西北又有西桥俱跨净肠河上元延祐四年建】石河桥【在寳丰县东北二十里跨石河上】紫罗桥【在伊阳县东十五里又县西三十里有枣林桥】永定桥【在伊阳县北茹店镇为汝洛大道跨长夀河上明万厯二十一年建　本朝顺治十年修】夹河渡【在州东南十里】
　　堤堰聚寳堰【在州东又有龙泉堰荆河堰兴济堰保生堰黄道堰皆在州界】防城石堰【在州西门外沈耳河东旧堰残阙康熙雍正年间屡修乾隆七年重修】
　　陵墓周鲁阳公墓【在鲁山县西北二里淮南子鲁阳公与韩搆难战酣日暮援戈挥之日为之反三舍寰宇记墓在露山东北五里有石碑】汉薄姬冡【在郏县东薄姬保寰宇记薄姬在郏县城东四十里】贾复墓【在寳丰县城内南街西有庙】冯异墓【在寳丰县城东父城保】唐元结墓【在鲁山县西北三十里明统志在县北青条领陂泉之原有顔真卿所书碑碣】马燧墓【在郏县南】宋秦王墓【在州西北牛碑山朱时秦王廷美葬此追封魏王諡曰悼亦名魏悼园】寇瑊墓【在寳丰县东南】二苏墓【在郏县西北小峩睂山苏轼卒于常州其子过卜葬于此宋史苏过传过葬轼汝州郏城小峩睂山东坡年谱葬于汝州郏城县钧台乡上瑞里明统志后苏辙亦葬此】明李希顔墓【在郏县西】刘济墓【在郏县西北大刘山之麓】滕昭墓【在州北】李贞佐墓【在郏县南贞佐知郏县死流寇之难友人王昱収葬于南郏每岁寒食乡人倾邑祭奠广其冡至二亩余　按郏县志辨误云葬贞佐者为所举孝子王锡允而作传者门人仝廷举也至史所称友人王昱则县前后志并无是人因附注以俟考】
　　祠庙风伯庙【在州东北风穴山】广成子庙【在州西南崆峒山】胶东侯庙【在寳丰县治西南祀汉贾复　本朝乾隆七年修】二贤祠【在鲁山县祀唐元徳秀元结】顔鲁公祠【在州治东龙兴寺内】三贤祠【在郏县治北祀汉铫期臧宫唐马燧明嘉靖中建】二程祠【在州治西圣学书院内又寳丰县西北有明道先生祠】三苏祠【在郏县西北小峩睂山元至正中建】滕公祠【在州东闗内有祠嵗二祀祀明昭武滕公】
　　寺观仙林寺【在州东北四十里唐岑参有诗】荷福寺【在鲁山县城后街一名卧佛寺晋大安三年建　本朝康熙年间屡修雍正二年重修】润国寺【在鲁山县阳石保隋开皇十六年建宋太和五年重修】龙泉寺【在州城东北二十五里又鲁山郏城寳丰俱有龙泉寺】开化寺【在郏县治东后魏时建本朝顺治十一年修】香山寺【在寳丰县东龙山内有古塔唐时建】干明寺【在伊阳县南现山之麓北齐天保中建勅名弥陀寺后唐曰天成寺宋改今名】金山寺【在伊阳县城北五十里周天复十一年建】朝阳观【在郏县治南元泰定中建本朝顺治十年修】
　　名宦汉冯鲂【湖阳人建武中为郏令时郏贼延裒等聚众三年余攻围县舍鲂率吏士七十余人力战连日城陷帝闻驰赴按行鬬处嘉之曰此健令也褎等降帝以还鲂鲂责让以行军法听各反农桑为令作耳目是时每有盗贼并为褎等所发无敢动者县界清净】晋华谭【广陵人永宁初为郏令时兵乱之时境内饥馑谭倾心抚防司徒王戎闻而善之出谷三百斛以助之甚有政绩】南北朝宋郦道元【涿鹿人景明中试守鲁阳郡□立黉序崇劝学校山蛮服其威名不敢为寇弟道约继兄守鲁阳为政清净吏民安之】隋公孙景茂【阜成人开皇中为伊州刺史以疾徴吏民号泣于道】栁旦【解人开皇中鲁州刺史有能名】唐张善相【襄城人为伊州总管王世充攻之粮尽善相谓僚属曰我为唐臣当効命君等无庸死斩我首以下贼可也众泣曰与公同死愈于独生城陷被执骂贼见杀】李暠【开元初为汝州刺史政严简有治称昆弟繇东都之輙□服徃州人无知者其清慎举如此】元徳秀【河南人为鲁山令有盗系狱会虎为暴盗请格虎自赎许之吏白彼诡计徳秀曰不可负约明日盗尸虎还举县嗟叹元宗在东郡酺五鳯楼下命三百里县令刺史各以声乐集河内太守辇优伎数百被锦绣或作象犀瓖谲光丽徳秀唯乐工数十人联袂歌于蒍于于蒍于者徳秀所谓歌也帝闻叹曰贤人之言哉乃黜太守徳秀益知名所得俸禄悉衣食人之孤遗者岁满笥余一缣驾柴车去】陆长源【吴人为汝州刺史清白自守将去送车二乘曰吾祖罢魏州有车一乘而图书半之我愧不及先人云】薛平【龙门人为汝州刺史治有风绩】令狐绪【华原人宣宗时为汝州刺史有佳政汝人请刻石颂徳绪以弟绹当国固让宣宗嘉其意乃止】五代汉刘审交【文安人帝时为汝州防御使有能名卒州人聚哭柩前上疏乞留葬近郊诏特赠太尉使民得岁时祠祭】周姚内斌【卢龙人世宗时为汝州刺史将代吏民诣阙举留恭帝诏褒之】宋王素【莘人仁宗时知汝州政余书不去手遇事立决待僚賔以谦恭待吏民以寛厚】朱景【偃师人英宗时知汝州叶驿道逺囚为送者所虐多死景重禁以絶其患】窦卞【寃句人通判汝州秦悼王葬汝宗室来汝者众后兵三千郡守林潍以汝与其乡近因使辇薪刍銕石致其家众怨愤遂挟大校叛卞啓闗招谕之少定乃宻推首恶覊之请于朝诏潍致仕悉配从乱者】江翺【建阳人景徳中为鲁山县令邑多旷土亢魃连岁翺以黍稻性耐旱喜高原乃自建邑取种教民艺殖自是皆为膴田】富弼【河南人熙寜时以仆射判汝州言新法臣所不晓不可以治郡愿归治养疾许之】李大临【字才原华阳人由进士歴绛州推官用荐为秘阁校理以事责官监税家故贫神宗擢知制诰累格诏命出知汝州徙知梓州复官天章阁待制致仕卒世称为熙寜三舍人之一】程颢【河南人监汝州盐税哲宗召为宗正丞未行而卒】葛胜仲【丹阳人徽宗时知汝州李彦括田破产者众胜仲请蠲不当括者彦怒劾胜仲上寝其奏】赵子栎【燕懿王五世孙靖康中知汝州金兵破荆湖诸州独子栎能保境土李纲言于朝廷除寳文阁学士】李安仁【安庆人庆元中为寳丰令轸恤民依作兴士类开渠以兴水利三年之间致民富庶百弛具举有能声】金姬汝作【汝阳人授汝州招抚使天兴初元兵至城城垂破汝作乃招集士卒以死拒之兵退授防御使其冬战于襄郏得马百余士气颇振遂为总帅二年中京破部曲谋以城降惧汝作不敢言乃以迁州入山白之怒曰朝廷以州事帅职委我生为金民死为金鬼汝軰欲避非欲降乎再言迁者斩八月州人梁臯作乱径入州廨遂为所杀事闻哀宗甚嗟惜之】元尚野【蒲城人至元中为汝州刺史廉介有为宪司屡荐之】明官谦【长汀人永乐中知汝州恭慎慈爱为政知缓急招抚流亡贷种免役民归者千数】沈贵【石门人宣徳中知汝州均徭役课树艺作陂隁溉田延耆贤以访政治得失教化顿兴】范衷【丰城人正统中知汝州吏部尚书王直察天下廉吏擢第一】傅子荣【南城人正统中为郏县丞有干才葺廨舍修桥梁设仓庾秩满士民乞留诏进七品俸复任】彭纲【清江人宏治中知汝州凿渠溉田数千顷】钱祚徴【掖县人崇祯中知汝州土冦窃据山中祚徴训练壮士好言招抚且昼闭城门以示惧贼果不疑乃夜半取问道捣其巢大败之令民千家立一大寨有急鸣钲相应卒降其魁十四年李自成骤来冦祚徴擐甲乘城身中流矢益自力守月余城陷骂贼而死汝人立庙祀之】顾王家【仁和人崇祯中为汝州吏目抚城有功当迁汝人乞留之助守郏县十五年城陷大声叱贼贼乱刃斫死其子国击贼杀之又朱任卿徾州人亦以吏目殉难】杨呈秀【山海卫人崇祯中知鲁山县有抚字恩千总詹思鸾与进士袁熊瑞等谋不轨呈秀捕斩之十五年城陷不屈死】邵子灼【防清人崇祯中知郏县李自成陷城遂被杀郏吏先后死贼难者知县徐廷试教谕雷振扬山西人训导董耿光舞阳人皆署县事主簿陈维孝绍兴人典史胡士奇江西人刘名扬湖广人】李贞佐【安邑人崇祯十四年知郏县土冦窃发贞佐练乡兵以备之又劳农课士邑有殉难二女拜其冡祀之民大悦李自成来寇贞佐集众死守城陷有劝微服遁者不可贼执之见杀人厉声曰驱百姓困守我也妄杀何为贼支解之母乔氏亦死赠河南佥事】朱由棫【明宗室知寳丰县崇祯十四年死于李自成之难赠佥事又周之徳陵县人以洛阳丞署县事亦死贼】张人龙【遵化人崇祯中知宝丰县流冦陷城不屈死妻年少家奴数人欲乱之妻饮以酒潜遣婢告丞尉捕杀奴以扶榇归】孔贞璞【曲阜人崇祯中知伊阳县时值流冦多方守御贼惧不敢入城后至汝阳被执不屈死】陈维孝【绍兴人崇祯末为郏县县丞流冦陷城被执断鼻斩手终不从遂殉节】
　　本朝徐鳯鸣【奉天人顺治十一年知郏县招集河朔流民给牛种垦荒田创立鸿宅保以居之康熙五十年入祀】张震维【吴县人康熙二十年知郏县县多水患震维设法开渠疏通淤滞遂成膏壤康熙五十年入祀】王登魁【广寜人康熙二十八年知汝州岁疫疠盛行飞蝗蔽天魁率众捕蝗开仓赈贷全活甚众鲁邑拐河山逆冦揭竿啸聚魁率民兵歼其渠余党悉平康熙四十九年入祀】杨宫建【海寜人康熙三十六年知寳丰县亷介自矢庭无私谒开沟疏渠以备旱涝邑人赖之康熙四十九年入祀】章世麟【宛平人康熙时知汝州听断明决以兴废举坠锄强扶弱为己任培文风赈民贫奸宄敛迹】康其武【河南人康熙三十九年为伊阳令廉公有威卹民重士从前杂派诸弊革除殆尽涖任二载卒于官灵輀西归士女号恸竞相传为本县城隍云】
