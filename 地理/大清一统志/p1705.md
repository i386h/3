<!-- { "loadSidebar": true } -->
　　陵墓宋古成之墓【在长宁县北君子嶂下】吴潜墓【在归善县北嘉祐寺南岭】张宋卿墓【在博罗县罗浮山白莲池】文烈女墓【在河源县北八十里忠信都三角村天祥二女定娘寿娘此】明何真墓【在归善县西南笔架山】李颙墓【在博罗县西五里大潘】张津墓【在博罗县西五里龙冈】杨起元墓【在归善县西西湖官田上】
　　祠庙景贤祠【在府城西丰湖上明嘉靖五年建祀宋周子后以罗从彦配改名崇道祠万厯四年以唐张锡宋唐庚杨万里陈鹏飞陈次升吴潜文天祥明王守仁合祀更今名】豫章祠【在博罗县西北五十歩祀宋罗从彦本华光祠址明嘉靖初提学副使魏校改建】陈使君祠【在府城内明统志宋治平间陈偁知恵州时其子了翁亦随侍偁有徳及民民生祠之榜曰陈使君堂中塑二像】苏文忠公祠【在归善北白县鹤峯上有碑】二贤祠【在龙川县东五里宋嘉防中郡守赵善亿建祀苏辙陈次升】表忠祠【有二一在府城西超然台下祀明御史王度本曰孤忠寺嘉靖十五年改名以谅江州判官刘简配享一在海丰县北五坡岭祀宋文天祥及僚属邹陈龙复刘子俊杜浒萧明哲张唐林熊桂吴希奭陈子全徐溱萧资等共十三人】韩侯祠【在府城内元妙观明统志侯讳京以忠义起上党率众破金人宋授以高爵使总兵岭南平大盗七十余屯行军有律郡邑多肖像生祠之】五将庙【在和平县北十里祀祁任窦薛余五姓失其名皆元末江西安逺县义士以追贼死于大陂明洪武末建庙】王公祠【在和平县署后祀明王守仁】姚娘庙【在博罗县东莫村汉河平时姚氏女幼嫺礼义事父母孝顺贞淑为乡族所钦及卒乡人于所居立庙祀之】孝女祠【在博罗县西五十里明统志梁富民陈志年八十独有一女志卒女哀毁过甚亦卒乡人立女像于龙华寺南汉封昌福夫人县志明嘉靖间改为孝女祠】
　　寺观栖禅寺【在归善县西三里宋苏轼诗平湖春草合步至栖禅寺即此】永福寺【在府城西西湖上宋建】香积寺【在博罗县西苏轼游香积寺诗引寺去县七里三山犬牙夹道皆美田麦禾甚茂寺下溪水可作碓磨】寳积寺【在博罗县西北罗浮山明统志唐中宗时僧道迪建于卓锡泉旁名中阁院宋改今额】光孝寺【在龙川县西即粤王佗故基宋绍兴间建　本朝康熙间修雍正十年重修乾隆二十六年又修】元妙观【在府城南宋建名天庆观元改今名】白鹤观【在归善县北白鹤峯】冲虚观【在博罗县罗浮山朱明洞南明统志宋建有朝斗坛人于其上尝获铜龙六铜象一通志即都虚观故址内有葛洪丹灶】明福观【在博罗县罗浮山朱明洞东南汉建明统志即泉源福地宋赐额】
　　名宦隋樊子盖【庐江人高祖时转循州刺史许以便宜从事十八年入朝奏岭南地图赐良马杂物加统四州令还任所】桞旦【河东解人大业初拜龙川太守民居山洞好相攻击旦为开设学校大易其风帝闻而善之下诏褒美】唐李翺【陇西人元和四年杨于陵节度岭南辟为幕府后摄循州文学为一方矜式卒諡曰文】宋陈尭佐【闗中人咸平初以潮州通判权知恵州治以诚信事从省约吏民化服】陈偁【沙县人治平三年知恵州时丰湖防废水涸而税尚存偁始蓄水置门建桥奏免课钱五十余万又教民以牛车转水入东湖溉田民咸赖之】髙登【漳浦人髙宗时广漕郑鬲赵不弃辟摄归善令遂差考试命题防浙闽水灾所致之由郡守李仲文驰以达泰桧桧怒编管容州】詹范【崇安人绍圣中知恵州时兵荒之后野多暴骨范为掩埋作丛冢苏轼作诗以纪其政】韩京【河南人绍兴中知循州招集流亡百废具举守循十年大有功于民循人绘像祀之】陈膏【莆田人绍兴初知恵州时广贼曽衮犯恵膏单车诣其垒喻降之】罗从彦【南剑人为博罗县主簿闻同郡杨时得程氏学慨然慕之遂徒歩往学焉】宋煜【莆田人淳熙间知府州境旧多旷土煜教民垦耕奏免其租六年遂成沃壌陈峝盗发仓卒征旁郡兵惟煜所遣皆精练卒赖以殄贼寻改知恵州执法严明豪猾屏息又减重额刷逋户刬虚籍以苏积困恵人徳之】傅大声【仙游人淳熙中通判循州适防起守称疾不视事大声调发诸军奋力鏖战贼皆溃去漕使劾守不职以大声摄州事寻奏为真郡中旧有例册钱千缗悉却之在循州四年民乐其政】郑勲【仙游人端平中知博罗县时熊乔部卒焚掠州境长驱西下或劝避之勲曰我见贼而去如民何贼至谕之不从正色叱之遂遇害】宋翊【莆田人端平中知循州时防盗充斥翊至集官民兵扼其要冲増陴浚隍募兵益戍缓催科裁浮羡通商裕民流移复业】蓝通判【史失其名景炎二年倅恵元兵至众皆请降独蓝率兵民数百拒战力竭而死】明何真【东莞人元末恵州王仲刚与叛将黄常起兵据恵真击走常杀仲刚遂有循恵二州洪武初诏授恵州路同知】万迪【东平州人洪武初为恵州知府以兴学建城功行省参政周正奏请旌赉】陈敬【祥符人洪武中知龙川县时盗起为患都司官欲统兵来敬宻遣人诱其酋擒之不遗一矢民頼以安】邓文张【宁都人洪武中知河源县县经兵荒民多流徙虚税防及六千石悉奏免之】郑述【莆田人宣徳中为府通判民居率茅茨竹椽易致火患述教民陶瓦构木环之以堵火患遂息正统七年按察使郭智等荐其行谨才优擢南雄知府】邵铜【闽县人天顺时以御史劾曹吉祥石亨下狱谪博罗知县莅政严明能厘宿尝督造册籍括为易见图至今式之】黄良节【莆田人正徳初知恵州府有中官奉使索贿所至奉命惟谨良节独不为动恵诸邑十年再役独归善三役力请减之又筑三隄以捍西湖水闗西闗引湖环而东注寻擢广东副使】张祐【广州人正徳中守备恵潮盗魁刘文安李通寳啸聚为患祐直捣其穴以次削平】刘琰【宣城人嘉靖初知和平县时邑新造琰至创公署建月城招民以实闾井修立学社择民子弟教之平定羣盗邑赖以安】李信【兴化人崇祯末知和平县大兵入粤城破偕其二子逺淑逺阖门死焉】
　　本朝沈时【鳯阳人顺治四年为永安知县流冦攻城时亲冒矢石出竒制胜筑子城造云车防御周宻阅三月而援兵至城得保全】王时熙【闽县人顺治四年知长乐县未莅任流冦防城盘据数月民多流亡熙至招集赈饥给种买犊缮葺城垣募练士卒翦除奸防人颂如神】武荩【来安人顺治十五年为归善知县时里甲苦边冦类多逃亡孤丁应徭不堪重困荩特寛宥之东平盐埠为通邑盗患力详禁革勘迁海界万军云集独能多方安置不致颠连寻以劳瘁卒官民咸感泣】尹惟日【茶陵州人顺治十七年知和平县时九连冦盗猖獗四省防未克惟日以单骑深入招抚贼为感动归附投诚复条陈固守机宜设兵驻防岑冈民得乐业未防卒于官民立田以陪祀王守仁祠】
　　人物宋古成之【字亚奭河源人端拱初进士召见太宗亟赏之淳化间李顺乱蜀张咏辟知绵州魏城令乱俗一变咸平五年蜀又警咏再辟令绵竹初道由潭州遇异人邀以仙术答曰亲老禄仕长生非所愿及登第咏劝之亦不为动至是叹曰今亲没何以仕为慨然思赋罗浮诗未防卒于官四世孙革绍圣初进士教授瓇州招谕蛮动叛黎擢潮州守有恵政】翟逢亨【归善人博学事母至孝居白鹤峯东苏轼谪恵诗尝与往来】张宋卿【字恭甫博罗人绍兴间擢进士第除秘书省正字迁校书郎正色立朝不通权贵胡铨张浚荐之终知肇庆府】易青【归善人为都督行府推锋军绍兴六年经畧使连南夫与统志韩京督兵讨曽衮京遣青夜刼衮营为所执贼驱至后军赵续砦外声言大军俱已就擒青呼曰勿聴所擒者我耳贼又言吾不杀汝第令经畧来招抚青又呼曰任贼杀我我以一死报国贼焚之青骂不絶口事闻赠保义郎閤门只】潘预【字晋卿博罗人善易尝着易范八篇三山林东少许可扺罗浮闻预论易遂为之屈乾道中以特科受宜州司法叅军】明王度【字子仲归善人洪武末举明经授御史靖难兵起方孝孺与约死社稷及成祖嗣位谪戍贺州抗词不逊遂被杀】王佐【海丰人永乐中举于乡擢吏科给事中器宇凝重奏对详雅为宣宗所知超拜户部右侍郎正统七年进尚书调剂国用节缩有方后死土木之难赠少保諡忠简】刘简【字以忠归善人永乐中由乡举为交阯谅江州判官洪熙元年黎利判攻刼郡邑所在皆奔降独简城守数月援兵不至城遂陷被执不屈而死其弟及妻子七人皆赴井而死】李颙【字思诚博罗人正统进士由户部主事厯山东右布政以治平卓异闻成化中召为工部右侍郎治河芦沟天津筑隄钱塘皆有功绩】张津【字广汉博罗人成化进士由大城知县擢御史数有论谏出为泉州知府以忤刘瑾削职瑾败复官累擢右副都御史巡抚江南时有诏蠲逋租数十万工部以嵗办物料非所宜蠲征之如初津执奏谓朝廷不宜失大信于天下又疏言织造内臣二人嵗计供应不赀宜令守备臣兼理取回新差内官二人民力以纾国本未定请择宗室之贤者育之宫中不报寻卒于任赠南京户部尚书】姚祥【字应龙归善人成化进士由县令擢御史有政声正徳初迁云南按察副使以忤刘瑾谪戍铁岭瑾诛复官卒于道】何宇新【字子完博罗人幼孤事母至孝母亡庐墓其师陈献章贻以诗曰绕舎乌成阵终年虎卧门山梅初并蒂冬竹又生孙盖纪其实也治中举乡试官至宗人府经厯】叶梦熊【字男兆归善人嘉靖进士由县令屡擢御史以谏受把汉那吉降贬郃阳丞屡迁山东右布政万厯十七年擢右佥都御史巡抚陕西进右副都御史移甘肃梦熊有胆决敢任事防哱拜反上疏自请讨贼寻代为总督宁夏平以功进右都御史加太子太保兵部尚书】陈吾徳【字懋修归善人嘉靖进士隆庆中厯给事中以嵗首日月并食请帝屏一切玩好应天以实诏遣中官督造织偕同官严用和切諌已复偕给事李巳谏市珍寳被斥为民神宗立起官数有论諌以忤张居正出为饶州知府后终湖广佥事】陈大礼【永安人为藩司椽嘉靖末贼起告归筑垒积粟训练什伍扞保乡里备兵使者檄率乡兵同千户讨曽廷鳯战于黄沙官兵却大礼奋骂曰公等糜廪食欺朝廷我敢惜死以辱国耶力战死之督抚赐金祭为立祠】徐春芳【和平人嘉靖末痛祖父为杀所杀防县兵击贼谓友人曰吾行矣友以其未有子止之不聴赴敌死焉讣至妻曽氏自收簪珥遗姑抱女痛哭而絶】叶春及【字化甫归善人隆庆初由乡举授教谕上书陈时政三万余言都人传诵迁恵安令民感其徳政寻引归以太常卿艾穆荐起郧阳同知入为户部郎中卒春及刚方防介位虽不达时论重之】黄让【永安人其兄为贼所掠罄囊赎之贼又掘其父母冢责赎以金让以身质贼垒易亲骨归旋脱身复率其二子启鲁启愚将乡兵杀贼隆庆五年擒贼苏允山启愚死焉又明年从监军道为先锋击贼贼据险坚壁让深入贼巢诱之官兵乗间而进启鲁以父陷贼大呼先登夺让归而身被创死万厯中旌其门曰一门三孝】杨起元【字贞复归善人万厯进士改庶吉士授编修奉命册封崇藩取道旴江就罗汝芳论学证悟有得曰吾乃今如客得归矣因绘汝芳像悬之出入必告清修姱节雅为士大夫所重官至吏部左侍郎卒諡文懿】张萱【字孟竒博罗人万厯中举于乡官至平越知府好学博识经史百氏靡不淹通其平生著述甚富为时所重】
