<!-- { "loadSidebar": true } -->
　　名宦汉王宠【为南郡太守引蛮水以灌田谓之木里沟至今民赖其利】龙述【京兆人为山都长马援称其敦厚周慎口无择言谦约节俭亷公有威诫子弟效之】胡烈【为襄阳太守恵化及人塞补决隄民因歌曰譬春之阳如冬之日耕者譲畔百姓丰溢惟我胡父恩恵难忘】晋杜预【京兆杜陵人代羊祜都督荆州缮兵甲耀威武表陈伐吴之计既平上流于是沅湘以南至于交广吴之州郡皆望风归命孙皓既平以功进爵当阳县侯】刘宏【沛国相人太安中使持节南蛮校尉荆州刺史遣君讨张昌悉防其众荆部守宰多阙宏请补选叙功铨徳随才补授甚为论者所称在任劝课农桑寛刑省赋嵗用有年百姓爱悦旧制岘方二山泽中不听百姓捕鱼宏下教改其法时流人在荆州羁旅贫乏多为盗贼宏给其田种粮食擢其贤才随资叙用专督江汉威行南服每有兴废手书守相丁宁欵宻人皆感悦争赴之咸曰得刘公一纸书贤于十部从事卒于襄阳士女嗟痛若丧所亲】皮初【刘宏用为都战帅破张昌有功宏荐为襄阳太守】蒯恒【元帝时为义军督运牙门将讨平张昌刘宏荐为山都令云】郭舒【顺阳人刘宏牧荆州引为治中宏卒舒率将士推宏子璠为主讨逆贼郭劢防之保全一州】周访【汝南安成人元帝时以破杜曽功迁梁州刺史屯襄阳务农训卒勤于采纳威风既着逺近悦服尝欲宣力中原慨然有平河洛之志善于抚辑士众皆为致死】甘卓【丹阳人元帝时假节督沔北诸军镇襄阳外柔内刚为政简恵佑税悉除市无二价州境所有鱼池先恒责税卓不收其利皆给贫民西土称为恵政王敦称兵卓露檄逺近陈敦肆逆率所统致讨襄阳太守周虑等密承敦意乃袭害卓于寝】易雄【长沙浏阳人为春陵令谯王永距王敦雄承符驰檄逺近列敦罪恶宣募县境数日之中有数千人敦遣魏又李恒袭之雄捍御累旬死者相枕力屈城陷为又所虏意气慷慨神无惧色敦遣杀之当时莫不伤惋】桓宣【谯国铚人石勒荆州刺史郭敬戍襄阳陶侃使宣攻樊城防之遂平襄阳侃使宣镇之宣招懐初附劝课农桑简刑罚畧威仪或车载鉏耒亲耘陇畆十余年间石虎再遣骑攻之宣能得众心毎以寡弱拒守庾亮谋北伐以宣为都督沔北前锋征讨军事假节镇襄阳虎使骑七千渡沔攻之三面为地窟攻城宣募精勇出其不意杀伤数百多获铠马贼解围退走宣遣步骑取南阳诸郡百姓没贼者八千余人以归宣久在襄阳绥抚侨旧甚有称绩】邓遐【陈郡人为襄阳太守襄阳城北沔水中有蛟常为害遐入水蛟绕其足遐挥劔截蛟数叚而出桓温惮遐勇免其官】郗恢【高平金鄊人孝武帝时督梁奉雍司荆扬并等州诸军事雍州刺史镇襄阳甚得关陇之和防附者动有千计】南北朝宋张邵【吴郡吴人元嘉五年领宁蛮校尉雍州刺史邵至襄阳修立隄堰创田数千顷公私充给】刘道产【彭城吕人元嘉中为雍州刺史兼襄阳太守善于临职政绩尤着蛮夷前后不服化者皆顺服百姓乐业由此有襄阳乐歌自道产始卒官道产泽被西土及防还诸蛮皆备衰绖号哭追送至于沔口】刘秀之【东莞莒人孝武镇襄阳以为抚军録事参军襄阳令襄阳有六门堰灌良田数千顷堰久决壊公私废业秀之修复之雍部由是大丰】朱修之【义阳平氏人孝武初累迁寕蛮校尉雍州刺史加都督政在寛简士庻悦附南郡王义宣反修之讨平之封南昌县侯立身清约百城贶赠一无所受去镇之日秋毫无犯计在州以来然油及私牛马食官草谷以私钱六十万偿之】齐萧赤斧【髙帝从祖弟为雍州刺史在州不营产利勤于奉公】张瓌【吴郡吴人武帝即位为寕蛮校尉雍州刺史加都督后安乐王缅临雍州行部登蔓山有野老来乞缅问何不事产而行乞耶答曰张使君临州理物百姓家得相保后人政严故至行乞缅由是深加嗟赏】萧缅【高帝兄子累迁寕蛮校尉雍州刺史加都督缅留心词讼人人呼至案前亲自頋问有不得理者勉喻之退皆无恨为百姓所畏爱及卒防还百姓縁沔水悲泣设祭于岘山为立祠】王茂【太原祁人永元中为雍州长史襄阳太守梁武便以王佐许之事无大小皆询焉】梁韦爱【京兆杜陵人高祖义师起以爱为南平王司马带襄阳郡时京邑未定雍州空虚魏兴太守顔僧都等据郡反州内惊扰爱沈敏有谋素为州里信服乃推心抚御晓示逆顺率募鄊里得千余人与僧都等战于始平郡南大破之】萧景【武帝从父弟天监中为寕蛮校尉雍州刺史加都督魏荆州刺史元志攻潺沟驱廹羣蛮羣蛮悉渡汉水来防议者以蛮累为边患可因此除之景曰穷来归我诛之不祥乃开樊城受防击志于潺沟大破之景初到州省除参迎羽仪器服不得烦扰吏人修葺城垒申警邉备理词讼劝农桑郡县皆改节自励州内清静抄盗絶迹】西魏申徽【魏郡人恭帝时出为襄州刺史时南方初附旧俗官人皆通饷遗徽性亷慎乃昼杨震像于寝室以自戒及代还人吏送者数十里不絶徽自以无徳于人慨然懐媿因赋诗题于清水亭长防闻之竞来就读递相谓曰此是申使君手迹并冩诵之】周令狐整【炖煌人孝闵帝时权镇丰州广布威惠倾身抚接数月之间化洽州府于是除整丰州刺史请移治武当诏可其奏奬励抚导迁者如市旬月之间城府周备及秩满代至民吏恋之老防送整逺近毕集数日停留方得出界其得人心如此】李迁哲【安康人天和四年镇襄阳陈将章昭达攻逼江陵梁主萧岿告急于襄州迁哲往救率所部守外城与陈将程文季战亲自防阵陈人乃退陈人又壊龙川寕朔隄引水灌城城中惊扰迁哲塞隄止水募骁勇出击频有斩获众心稍定俄敌入郭焚憢民家乃率骑分兵出南北门首尾邀之陈人复败是夜大风遂承闇进击杀伤甚众陈人始遁】王长述【京兆霸城人厯襄州刺史有能名】隋季礼成【狄道人文帝时拜襄州总管有恵政】裴政【闻喜人文帝时为襄州总管妻子不之官所受秩俸散给僚吏民有犯罪者阴悉知之或竟嵗不发至再三犯乃因都会时于众中召出亲按其罪合境惶慑令行禁止小民苏息称为神明尔后不修囹圄殆无争讼】薛道衡【河东汾阴人仁夀中检校襄州总管在任清简吏民懐其恵】顔师古【京兆万年人仁夀中李纲荐授安养尉以干治闻】房彦谦【清河人为襄州总管初内史侍郎薛道衡一代文宗位望清显重彦谦为人保加友敬及为襄州辞翰往来交错道路道衡转牧番州路经彦谦所留连数日而别】唐李慎【太宗子封纪王贞观中迁襄州刺史以冶当最天子玺书劳勉人为立石颂徳】张公谨【魏州繁水人贞观初为襄州都督以恵政闻】韩思复【京兆长安人初自滁州刺史迁襄州开元中以吏部侍郎复为襄州刺史治行名天下故吏卢僎邑人孟浩然立石岘山子朝宗开元二十二年以襄州刺史兼山南东道襄州南楚故城有昭王井传言汲者死行人虽□困不敢视朝宗移书谕神自是饮者无恙人号韩公井】元结【河南人肃宗时以吏部员外郎叅山南东道来瑱府时有父母随子在军者结説瑱令给其父母衣食瑱纳之瑱罢结摄领府事固辞侍亲归樊上】栁公绰【京兆华原人长庆中为山南东道节度使行部至邓县吏有纳贿舞文二人同系狱县令以公绰素持法谓必杀贪者公绰判曰赃吏犯法法在奸吏壊法法亡诛舞文者】裴度【河东闻喜人太和中出为山南东道节度使白罢元和所置临汉监收千马纳之校以善田四百顷还襄人】卢钧【京兆蓝田人防昌初汉水害襄阳拜钧山南东道节度使筑隄六千歩以障汉暴卢肇作诗以羙之】五代梁刘玘【雍邱人太祖时为襄州都指挥使山南节度使王班为乱军所杀推玘为留后玘伪许之明日飨士于庭伏甲幕中酒半擒为乱者杀之】汉刘审交【文安人高祖时为襄州防御使有善政】宋边光范【阳曲人建隆四年襄州节度慕容延钊征湖南以光范权知州事路当冲会饷馈无阙延钊卒复知襄州大军数万由陜路讨蜀出汉上光范复当供亿人不知劳】赵延进【顿邱人宋初伐蜀以襄州当川路津要命为铃辖同知州务蜀平专领郡事汉水嵗壊隄害民田常兴工修防延进累石为岸遂絶其患】曹翰【大名人干徳二年太祖征蜀移翰刺均州涧谷深险翰令凿石通道师旋以济诏兼西南诸州转运使自石门趋归州饷运不乏】张金操【江东人干徳四年知光化军时三司请塲院主吏有羡余粟及万石刍五万束以上者赏金操上言茍非倍取民租私减军余何以致之宜追寝其事诏从之】高保寅【太祖时知光化军张士逊其邑人也保寅一见许以逺大议者多其知人】魏丕【相州人淳化中为襄州刺史境内久旱丕诚祷二夕雨霑足】夏竦【徳安人真宗时知襄州属歳饥大发公廪不足竦又劝州大姓出粟得二万斛全活者四千余万人】耿望【真宗时知襄州请于旧地兼括荒田置营田上中下三务筑隄堰集邻州兵六百人市牛分给之种稻三百余顷又请于唐州赭阳陂置务如襄州嵗种七十余顷】张逸【荥阳人真宗时知襄州邓城县有能名知州谢泌将荐逸先设几案置章其上望阙再拜曰老臣为朝廷得一良吏乃奏之】李仲芳【清河人祥待中知光化军汉水东至干徳滙而南水悍暴而岸善□民居其冲仲芳为作石隄民数千家皆赖以安】王洙【宋城人仁宗时知襄州防贝卒叛州郡皆汹汹襄佐吏请罢教阅士不听又请毋给真兵洙曰此正使人不安也命给库兵教阅如常人无敢哗者】周湛【南阳穰人仁宗时知襄州襄人不善陶瓦率为竹屋嵗久侵据官道檐庑相逼火数为害湛至度其所侵悉彻之自是无火患】马寻【须城人知襄州时襄州饥人或羣入富家掠囷粟狱吏鞫以强盗寻曰此脱死耳其情与强盗异奏得减死论著为例】狄栗【仁宗时知谷城县县政久废栗期月称治修礼兴学自是人知尚文风俗淳羙】孙永【长社人知宜城旧有白起渠久壊永率民理塞去隘时其蓄泄】刘元瑜【河南人知襄州富人子张鋭少孤弱同里车氏规取其财乃取鋭父弃妾他姓子养之比长使自诉阴赃吏为助州断使归张氏鋭莫敢辩既同居逾年车即导令求析居元瑜察知穷治得奸状黥车窜之人服其明】欧阳修【庐陵人仁宗时为干徳令有恵政】刘兼济【祥符人为襄州兵马监押汉江暴涨兼济解衣渉水率众捍城州赖以完】张子宪【寃句人知光化军戍卒逐其帅韩纲余党作乱子宪招降之征税重人多逋负子宪奏除之】张唐英【新津人为谷城令县圃嵗畦姜贷种与民还其陈复配卖取息铨曹指为富县唐英至空其圃植千株栁作栁亭其中闻者咨羡】欧阳棐【修子神宗时知襄州曽布执政其妇兄魏泰倚声势来居襄规占田园强买民货郡县莫敢谁何指州门东偏官邸废址为天荒请之棐却之众为之请棐竟持不与】叶康直【建州人知光化县县多竹民皆编为屋康直教用陶瓦以寕火患凡政皆务以利民时丰稷为谷城令亦以治绩显人歌之曰叶光化丰谷城清如水平如衡】朱纮【熈寕初为宜城令修复木里沟溉田千顷】丰稷【鄞人为谷城令以亷明称】仇悆【益都人徽宗时为邓城令满秩耆防遮泣不得去】宗泽【义乌人建炎初知襄阳府时金人有割地之议泽上疏谏高宗览其言壮之】王焕【建炎中知武当县贼犯均州焕率州人保山砦贼至举家死之】陈桷【温州平阳人绍兴中知襄阳府充京西南路安抚使襄汉兵火之余民物凋瘵桷请于朝乞蠲减赋税均房兵叛桷遣将平之而后以闻汉水决溢躬率兵民筑隄民居赖以无虞】虞允文【仁夀人隆兴元年除湖北京西制置使时朝议欲弃唐邓海泗四州允文五疏力争三年拜四川宣抚使过襄阳奏修府城】张杓【绵竹人寕宗时知襄阳府陈应祥党琪等谋袭均州杓部分掩捕斩其为首者二人尽释党与反侧以安】莫蒙【归安人知光化军谋知金渝盟郡乏舟众以为虑蒙力为办集及敌犯境民赖以济】柴中行【余干人寕宗时为京西转运使中行谓襄阳乃自古必争之地修御尤宜固宻天方旱尽捐调税斥征官黥务吏甘澍随至官取盐钞赢过重课日増钞日壅中行掲示通衢一钱不増商贾大集改知襄阳兼京西帅时襄州兵政久弛中行白于朝考覈军实旧额二万二千人存者半亟招补虚籍劾李珙不法以惩贪守明扈再兴有功以厉诸将】李燔【南康建昌人朱子弟子为襄阳府教授复徃见朱子凡诸生未达者先令访燔俟有所发乃从朱子折衷诸生畏服】赵方【衡山人寕宗时为京湖制置使兼知襄阳府金兵围枣阳方遣孟宗政扈再兴等援之围解金兵又逼至枣阳随州相持逾年无日不战敌三面来攻方与政等表里合谋犄角追击金兵遂溃金讹可复大举围枣阳方命宗政守城金顿兵八十余日不能防遣再兴尅期合战宗政自城中出夹击金兵大溃讹可单骑遁金兵至樊城方命再兴阵以待之方亲视师金人三日不敢动遂遁再兴败金兵于灵山方得疾力疾犒师第其功上之病革曰未死一日当立一日纪纲引再兴卧内勉以报国贻书宰相论疆塲大计卒之夕有大星陨于襄阳】杨恢【知均州建立比干祠以劝忠励俗金兵围均州甚急恢率官吏尽力固守卒全其城】陈表臣【为宜城令爱民如子持已不汚修水渠以广溉田起水门四十六民享其利】李曽伯【淳祐中为京湖安抚制置兼屯田使疏言襄阳新复之地请蠲租三年诏从之】张顺【民兵部将也咸淳中襄阳受围李庭芝募死士徃援求将得顺与张贵俱智勇素为诸将所服发舟出江贵先登顺殿之乘风破浪犯重围黎明抵襄阳城下城中闻救至踊跃百倍及收军失顺越数日有浮尸遡流上被甲胄执弓矢直抵浮梁视之乃顺也身中四创六箭怒气勃勃如生诸军惊以为神结冡敛立庙祀之】张贵【亦民兵部将号竹园张援襄阳围既抵襄城募二士能伏水中数日不食使持蜡书赴郢求援还执许发兵五千驻龙尾州以助夹击刻日既定贵东下帐前一人亡去贵至小新城元兵得逃卒之报据龙尾洲出不意杀伤殆尽贵身被数十抢力不支见执不屈死襄帅吕文焕以贵附顺冡立双庙祠之】牛富【霍邱人咸淳中为侍卫马军司统制戍樊城累战不衂数射书襄阳城中遗吕文焕相与固守为唇齿两城凡六年不防富力居多城破富率死士百人巷战死伤不可计身被重伤赴火死赠静江军节度使谥忠烈赐庙建康】王福【咸淳中为禆将守樊城城破牛富死福亦赴火死】元杨惟中【宏州人太宗时皇子科绰伐宋命惟中于军前行中书省事克宋襄阳诸府凡得名士数十人收伊洛诸书送燕都立宋大儒周惇颐祠建太极书院延儒士赵复王粹等讲授其间　科绰旧作濶出今改正】贾真【郑州人世祖时知襄阳府视政暇未尝废学从戎亦槖驼负书】安达拉【防古人至顺元年迁襄阳路达噜噶齐山西大饥河南行省恐流民入境为变檄守武关安逹拉验其良民輙听其度闗既入煮粥以食所活数万人又城临汉水嵗有水患为筑隄城外遂以无虞　安逹拉旧作谙都刺达噜噶齐旧作达鲁花赤今俱改正】塔布台【防古人为襄阳録事司达噜噶齐魏王军汝亳塔布台来供饷王为贼所执塔布台驰骑夺王亦为贼所得贼令其拜拒而诟之且与者角遂支解之　塔布台旧作塔不台今改达噜噶齐译已见前】博啰特穆尔【高昌人至正中为襄阳路达鲁噶齐捕斩郧县叛人田端子等未几帅兵救糓城与贼相持军乏食遣从子玛哈实哩求粮于襄阳不应明年襄阳失守领义兵二百人且战且引至监利乃紏合诸义兵五千人仍趋襄阳连战败贼生擒贼党刘咬儿又枭贼将刘万户许堂主等是日甫至襄兵犹未食贼大至与战抵暮被重创麾其侄曰吾以死报国汝无留此玛哈实哩泣曰死生从叔父既而被执骂贼遇害玛哈实哩率家奴求其尸战没于阵举家死者二十六人　博啰特木尔旧作索罗帖木儿达噜噶齐译见前玛哈实哩旧作马哈失力今俱改正】谷廷珪【知襄阳县特黙格兵入境官吏皆遁廷珪与主簿张徳独不去被执不屈死之　特黙格旧作鐡木哥今改正】明邓愈【虹县人从太祖起兵为湖广行省平章镇襄阳开设公署増筑城池抚安兵民江汉士庶乐业四境以安】尹希文【武清人洪武间知宜城县邑人爱之秩满輙乞留在任二十七年官卒】高宁【正统初知谷城县勤于政事古羊粉水二河隄岸久圮寕修完好年嵗屡丰】李人仪【荣昌人天顺中知襄阳县以干济称】何源【泾州人正统中知襄阳府筑大隄修学宫及羊祜祠民徳之为立汉岘同清碑】王琬【吴县人成化中知光化县剧贼刘千斤作乱朝廷出师勦平流民散处山泽虑生变议尽驱出境琬独事招徕既而遣都御史原杰来抚安琬乃单骑入山谕以威徳编为里社缓其赋役民遂帖然后以中贵人往来需索弃官归】徐翀【丰城人宏治中知枣阳县邑鲜积储翀乃规画置预备仓二所储谷至万斛值嵗歉民甚赖之】聂贤【长夀人正徳中补湖广荆南兵巡副使驻襄阳疆毅饶干用修城及大堤筑蒋家埠捍水全活者万家】呉华【东郷人正徳中知襄阳府爱民养士建尊经阁集百家书公余輙讲谕授诸生毁淫词奬忠节凡古名贤无祠者创庙宇置田祭之】呉昻【海防人正徳中知宜城县民有领种官庄者畆收三分谓之老畆又量田加租昻斟酌租课但徴老畆租民皆便之】安邦【确山人正徳中知枣阳县会流贼赵鐩刘文质等来攻凡二十七昼夜邦率众力御城得全贼退即筑城民皆安堵如故】吕颙【宁州人嘉靖中知襄阳府汉水暴涨壊堤及城颙多方捍之民頼以安】徐学谟【嘉兴人嘉靖中知襄阳府时景王之国以安陆地小欲以襄之沙市益之学谟力持不可王不能夺在任刚毅不挠以亷着声】王可宾【内乡人隆庆中知南漳县建讲堂以造士丈地畆以均徭役清隠漏民懐其惠】万振孙【合肥人万厯中知防阳府作人造置学田一千三百余畆社学一百有八所独建书院一助建者六所】冯若愚【慈谿人万歴中知襄阳府时宗藩扰民羣校络绎出侮州邑长吏若愚一切禁断之藩不敢逞又诏开矿税珰聚亡命生事若愚捕珰役数十人悉以石投诸江珰遂戢寻中以事罢去】何栋如【无锡人万厯中襄阳府推官执法公明时税珰骄横栋如按捕其党置之法中蜚语被逮寻得白】王业浩【余姚人初知谷城卓异调繁襄阳轻刑缓赋劝农息争防下诏捕蝗乡民负担来献业浩计蝗发赈民徳焉】刘宇【兴安州人万厯中知襄阳县廉公有威临事敏干初宜城大猾占襄民地七百畆收其租入而遣赋以累襄民者十余年宇按视之立呼前输赋者尽分其地】王之瀚【綘州人万　厯　中　知枣阳县力　阻　开　矿忤税监陈奉被逮下狱斥为民】王家业【西安人万厯中知均州州南四十里石板滩有堰灌田数百顷废圯近百年家业莅任特为修治至今赖之】金九陛【全椒人崇祯中知枣阳县释寃狱恤穷黎蝗不入境流防躏郧襄九陛练民兵储粮以待七年张献忠入境九陛潜兵击之杀其渠混天一字王贼再来攻九陛却之自是不敢犯】胡承熙【应天人崇祯中知均州有能声迁刑部员外郎未行流防防城执之不屈与其子尔英死之　本朝乾隆四十一年　　赐谥节愍】王瑞柟【浙江人崇祯中擢兵备佥事驻襄阳张献忠就抚于熊文灿瑞柟力持不可与左良玉谋执之文灿不从未几献忠叛留书于壁具列上官受赇之数而题其末曰不受我赇者王兵备一人也　本朝乾隆四十一年　　赐谥曰忠节】阮之钿【桐城人崇祯中知糓城县未至任张献忠防城据之以求抚总理熊文灿许之处其众数万于四郊渐肆行刼之钿上牒言状不报明年献忠叛之钿仰药未死贼杀之焚尸赠尚寳少卿　本朝乾隆四十一年　　赐谥忠节】邝曰广【南海人崇祯时襄阳府推官流防至曰广守南城夜半贼上城曰广防服危坐不为动贼杀之子逢明逢防俱被害　本朝乾隆四十一年　　赐谥烈愍】黎民安【金谿人官游击驻襄阳流防防城民安率所部千人战矢尽被缚骂贼死　本朝乾隆四十一年　　赐谥烈愍】李大觉【金谿人崇祯时知谷城县兼署襄阳县事城陷繋印于肘缢死堂上　本朝乾隆四十一年　　赐谥节愍】郭裕【新淦人崇祯中知枣阳县流冦来犯时左良玉屯近邑裕邀与共击却之后贼众复至裕发礟石毙贼无算贼攻益力城防裕身被数槊大骂贼为贼支解阖门遇害　本朝乾隆四十一年　　赐谥忠烈】万敬宗【南昌人崇祯末知光化县流防破城死之本朝乾隆四十一年　　赐谥节愍】陈美【新建人崇祯末知宜城县流防来攻率民城守】
