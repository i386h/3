<!-- { "loadSidebar": true } -->
　　我国家玉帛车书，来之万国，文教之所渐被，无间于南北东西。以故京畿有一统之书，四方有郡邑之志，所以润色鸿业，鼓吹休明，甚盛事也。仙为东南胜地，土沃财饶，民淳俗朴，加以泉山环绕，溪水萦洄，扶舆清淑之气，不孕为丹砂、石乳，必钟而为巨卿、学士、孝子、忠臣，以及乎幽人之返璞归真，节妇之饮冰茹蘖，而且寓贤循吏亦若借其山水之灵奇，以错出乎其间。盖自炎宋以来，后先辉映，仙邑甲于八闽，所从来远矣。邑故有志，创修于宋宝佑五年，厥后而元、而明，亦间有纂辑。迨至朝陈侯芥舟，本郭生手定之书，纲罗旧闻，采遗事于故老，后虽裒而成集，而此中之湮没已多，越于今又忽忽二十余载矣。余友邑侯胡君，惧其久而无征也，谋所以重辑之。开局于已丑年九月，四阅月而纂修过半，　乃以养疴乞归林下。邑侯王君履任伊始，亟亟焉相与搜遗补缺，以究观厥成，余兹于二公观其深矣。今夫士方读书论世，胥有不自菲薄之恩，谓异日出膺民社，当如古之人，慨然以植纲常、扶教化为已任。及夫一行作吏，此事遂废，持筹握算，较赢缩于土田、财赋间，其或锐志功名，力图进取，又沾沾发奸、摘伏，峻法严刑，以听断诩为能事。至所部内何以阐幽芳，何以发潜怀，何以廉顽而立懦，易俗而移风，则固为意计所不及周者，比比然也。今二公留心风化，先后同符，与邑之贤士大夫谘焉、谋焉，本旧志而损益，就中变质加丽。其于人物一志，是非去取，尤加慎重，以昭激劝于邦人，视世之出处异致者，固何如耶？
　　昔考亭之守南康，甫下车，首谘郡乘。诚以志乘之书，乃有心家国者之一大关键也。是役也，其尚有考亭之遗意欤？余小子，技穷五短，才乏三长，正古人所谓作露布而不知体，制铁卷而不知式者。侯不弃，使厕其间，因得从诸君子，后以躬逢其盛，可愧夫！小子其何力之有焉。
　　先是乾隆二十四年，太守品公议修郡志时，邑侯朱君欲续邑乘以备采择，延陈君对藜独任其事，稿将就而中止焉。对藜邑之名孝廉也，检其遗稿，如历代恤典，实为历志所未备，因采而入之。今对藜往矣，兹志之修，虽谓其与焉可也。
　　西昌叶和侃谔亭氏题
　　诗文集萃
　　(一)诗
　　九　鲤　湖
　　唐　郑良士
　　仄径倾崖不可通，湖岚林霭共溟蒙。
　　九溪瀑影飞花外，万树春声细雨中。
　　覆石云间丹灶冷，采芝人去洞门空。
　　我来不乞邯郸梦，取醉聊乘郑圃风。
　　九　座　院
　　宋　刘克庄
　　化尽开山物，惟存□堵坡。
　　俗传潭出雨，僧说火因魔。
　　旧给唐绫暗，新镌蔡字讹。
　　岩前观蟒石，尤觉可疑多。
　　四贤一不肖诗
　　宋　蔡襄
　　中朝鸾鹤何仪仪，慷慨大体能者谁。
　　之人起家用儒业，驰名古今无所遗。
　　当年得从谏官列，天庭一露胸中奇。
　　矢身受责甘如荠，沃然华实相葳蕤。
　　汉文不见贾生久，诏书晓落东南涯。
　　归来俯首文石陛，尹以京兆天子毗。
　　名都翼翼郡国首，里区百万多占辞。
　　豪宗贵幸矜意气，半言主者承其颐。
　　昂昂孤立中不倚，傅经决讼无牵羁。
　　老奸黠吏束其手，众口和附歌且怡。
　　日朝黄幄迩天问，帝前大画当今宜。
　　文陈疏举时密启，此语多秘世莫如。
　　传有籍籍十得一，一者已足为良医。
　　一麾出守鄱君国，惜此智虑无所施。
　　吾君睿明广视听，四招邦俊隆邦基。
　　廷臣谏列复钳口，安得长喙号丹墀。
　　昼歌夕寝心如疚，咄哉汝忧非汝为。
　　(上咏范希文)
　　南方之强君子居，卓然安道襟韵孤。
　　词科判等屡得隽，呀然鼓焰天地垆。
　　三年待诏处京邑，斗粟不足荣妻孥。
　　耳闻心虑朝家事，螭头比奉帝曰都。
　　校书计课当序进，丽赋集仙来显涂。
　　诰墨未干寻已夺，不夺不为君子儒。
　　前日希文坐言事，手提敕教东南趋。
　　希文鲠亮素少与，失势谁复能相扶。
　　崭然安道生头角，气虹万丈模天衢。
　　臣靖胸中有屈语，举嗌不避萧斧诛。
　　使臣仲淹在庭列，日献陛下之嘉谟。
　　剌史荣官虽重寄，奈何一郡卷不舒。
　　言非由位固当罪，随漕扁舟昼室俱。
　　炎陬此去数千里，囊中狼籍惟蠹书。
　　高冠长佩丛阙下，千百其群诃尔愚。
　　吾知万世更万世，凛凛英风激懦夫。
　　(上咏余安道)
　　君子道合久以成，小人利合久以倾。
　　世道下衰交以利，遂使周雅称嘤鸣。
　　煌煌大都足轩冕，绰有风采为名卿。
　　高名重位盖当世，退朝归舍宾已盈。
　　胁肩诌笑不知病，指天报遇如要盟。
　　一朝势夺德未改，万钧已与毫厘轻。
　　畏威谀上亦随毁，矧复鼓舌加其评。
　　逶迤阴拱质气厚，两豆塞耳心无营。
　　鸣呼古人不可见，今人可见谁与明。
　　章章节义尹师鲁，饬饬佩道为华荣。
　　希文被罪激人怒，君独欣慕如平生。
　　抗书毂下自论劾，唯善与恶宜汇征。
　　削官窜逐虽适楚，一语不挂离骚经。
　　当年亦有大臣逐，朋邪隐缩无主名。
　　希文果若事奸险，何此吉士同其声。
　　高谭本欲悟人主，岂独区区交友情。
　　(上咏尹师鲁)
　　先民至论推天常，补衮扶世为儒方。
　　圜冠博带不知本，樗栎安可施青黄。
　　帝国日盛人世出，今吾永叔诚有望。
　　处心学士贵适用，异端莫得窥其墙。
　　子年五月范京兆，服天子命临鄱阳。
　　二贤拜疏赎其罪，抛若止汤反扬汤。
　　敕令百执无越位，谏垣何以敢封囊。
　　哀来激愤抑复奋，强食不得下喉吭。
　　位卑无路自闻达，目视云阙高苍茫。
　　裁书数幅责司谏，落笔经骥腾康庄。
　　刃迎缕析解统要，其间大意可得详。
　　书曰希文有本末，学通古今气果刚。
　　始自理官来秘阁，不五六岁为天章。
　　上心倚若左右手，日备顾问邻清光。
　　苟尔希文实邪佞，曷不开口论否臧。
　　阴观被谴始丑诋，摧枯拉腐奚为疆。
　　傥曰希文实贤士，因言被责庸何伤。
　　汉杀王章与长倩，当时岂曰诛贤良。
　　唯时谏官亦结舌，不曰可谏曰罪当。
　　遂今百世览前史，往往心愤涕泗滂。
　　欺言感切固已至，读者不得令激昂。
　　岂图反我为怨府，袖书乞怜天子傍。
　　谪官一邑固分耳，恨不剖腹呈琳琅。
　　我嗟时辈识君浅，但推藻翰高文场。
　　斯人满腹有儒术，使之得地能施张。
　　皇家太平几百载，正当鉴古修纪纲。
　　贤才进用忠言录，祖述圣德垂无疆。
　　(上咏欧阳永叔)
　　人禀天地中和生，气之正者为诚明。
　　诚明所钟皆贤杰，从容中道无歌倾。
　　嘉谋谠论范京兆，激奸纠缪扬王庭。
　　积羽沈舟毁销骨，正人无徒奸者朋。
　　主知胶固未遐弃，两藩五马犹专城。
　　欧阳秘阁官职卑，俗雪忠良无路岐。
　　累幅长书快幽愤，一责司谏心无疑。
　　人谓高君如挞市，出见缙绅无面皮。
　　高君携书奏天子，游言容色仍怡怡。
　　反谓范文谋疏阁，投彼南方诚为宜。
　　永叔忤意窜西蜀，不免一中谗人机。
　　汲黯尝纠公孙诈，弘于上前多谢之。
　　上待公孙礼益厚，当时史官犹剌讥。
　　司谏不能自引咎，复将已过扬当时。
　　四公称贤扬不肖，谗言易入天难欺。
　　朝家若有观风使，此语请与风人诗。
　　(上咏高若纳)
　　过　梅　岭
　　宋　朱熹
　　去路霜威劲，归程雪意深。
　　往还无几日，景物变千林。
　　晓磴初移屐，寒云欲满襟。
　　玉梅悚丰落，犹足慰幽寻。
　　过蔡忠惠故居
　　宋　王十朋
　　怀章南过蔡公乡，驻马遥瞻数仞墙。
　　丹荔株株经品藻，乔松叶叶惠清凉。
　　四贤诗出人增气，三谏章成国有光。
　　真是济川三昧手，清源游戏作虹梁。
　　读渡江诸将传
　　宋　王迈
　　读到诸贤传，令人泪洒衣。
　　功高成怨府，权盛是危机。
　　勇似韩彭有，心似廉蔺希。
　　中原岂天上？尺土不能归！
　　元宵观灯
　　宋　王迈
　　元宵灯火费科条，斗巧争妍照彩鳌。
　　官府只知行乐事，谁知点点是民膏。
　　泛舟木兰溪
　　明　郑纪
　　白发投簪爱胜游，片帆摇漾出沙洲。
　　鸟飞鱼跃随双棹，云景天光共一舟。
　　竹几平铺时劝饮，逢窗半启浸赓酬。
　　醉归不觉春山暮，犹载斜阳任水流。
　　枫　　亭
　　明　曹学佺
　　长亭山势倚岩　，半壁斜阳散采樵。
　　烧野轻烟遥渡水，海门喧市乍归潮。
　　芦花古戍生残角，木叶西风过断桥。
　　回首不堪天路远，马头尘梦又今宵。
　　登摘斗岩
　　明　戚继光
　　幽径层层草树遮，山亭高望隔烟霞。
　　攀跻到处同回首，万户千树总一家。
　　仙游龙华寺
　　明　柯潜
　　宝幢峰下烟霞古，老树如龙欲飞舞。
　　花气熏成五色云，泉声散作千林雨。
　　我爱溪山事事幽，锦袍醉踏东风游。
　　题诗净扫岩头石，把酒还登竹外楼。
　　空门自与人间别，夜榻焚香卧清绝。
　　明朝长啸拂衣归，闲却溪风与山月。
　　菜　溪　岩
　　明　李梁
　　风吹溪涧水流沙，高阁虚栏半紫霞。
　　未会聘君修炼法，空教童子采松花。
　　燕京羁中
　　明　林兰友
　　如风如火复如霆，触目神怆恨未经。
　　热血一腔能化碧，丹心千古孰垂青。
　　残魂梦被偏为祟，厉鬼余呼亦不灵。
　　此际梦囚徒对语，那堪泣下独泠泠。
　　登石所山观石上古篆
　　清　王寿桁
　　鲤湖春水散烟雨，中藏琼楼与玉宇。
　　我观鲤湖最佳绝，难与石所争奇石。
　　樵谷山前山盘行，山中怪石立门户。
　　人行石上声咚咚，步到麦斜日初午。
　　危峰叠嶂皆石积，不见尺地与寸土。
　　试登绝顶手摩天，八壶三山近指数。
　　占星石上苍苔生，樵谷先生读书苦。
　　丹崖古篆百余字，奇奇怪怪同石鼓。
　　韩公苏公生已遥，谁把新诗纪视缕。
　　仙溪仙水自清幽，何必寻幽到岣嵝？
　　天　马　山
　　清　陈芳郊
　　岚光树影郁苍苍，天马行空势莫当。
　　雨霁西山帘暮卷，烟收南麓髻晨妆。
　　千林淡霭连精舍，百谷鸣泉入草堂。
　　古刹谈经曾仰钵，清溪渴饮欲飞觞。
　　蜿蜓起伏如龙虬，合沓分支自凤凰。
　　路连青云联步上，鹏程万里愿堪偿。
　　归田小咏
　　清　郑远
