<!-- { "loadSidebar": true } -->
　　莆之风俗惟仙游为近古生其间者人性敦朴嗜好简静始也士未知有科举之利民未知有纷华之悦承平日久始多儒雅多世家宦族而习俗渐趋于文然儒者力于修饬而不苟进取仕者乐于清贫而不急富贵有高卧山林而累征不起者有致身公相而田不增一亩屋不插一椽者风声气习之熏染盖可想已业进士者明经多而词赋少隶民伍者耕农多而商贾少昏姻不愆于礼丧葬不俭其亲有无缓急相通融岁时往来相问劳犹有古之遗风焉县三面皆山而濒海之地仅东南一隅生齿日繁田畴有限中产藉曲蘖以营生细民莳蔗秫以规利勤俭以署户门者能安于澹泊而不尚侈靡以相夸争竞以泄私忿者能亟于惩艾而不事嚚讼以求胜知理循分而寡欲易足安土乐业而用志不偷此风俗之大略也惟其风俗之湻故流弊有所未能免俗敬鬼神则受巫觋蛊惑之欺性多慈弱则启幸民侵牟之害人皆爱身畏法则滋鴈鹜舞文之奸使或者得以议俗焉武城化言偃而弦歌晋鄙熏阳城而善良返朴还醇盖将有望

　　○户口 
　　置县之始人烟稀疏五季干戈北方避地者多居于此故老相传其时主客未满千户也宋兴三百余年生齿日繁校之畴曩不知其几倍焉郡志载本县主客户二万七千九百八十七口六万二千四百六十四时绍熙三年也宝佑四年主户二万七千四百三十七口四万七千五百五十七客户一万三千三百六十三口二万五千八十视绍兴加多也

　　○财赋 
　　隋唐以来财赋多仰于江南绍兴中诏天下行经界法量亩步置砧基而县之版赋始定以土色计产而县之产钱比他邑为最重比年以来民户兼并而逃产无所归寺观不济而虚产不可豁由是经赋沦失县计焦熬

　　○夏税 
　　岁额七千六百九十一贯四百五十文 【 省】 
　　　麦八百二十九石一斗二升
　　　布正共一千三百五十七贯六百五十七文 【 足】 
　　　草一万八百五十束 【 以上四色解发使府】 
　　畸零钱八百一十一贯二百四十八文 【 省】 
　　　麦一百一十九石七斗八升
　　　布正钱二十五贯七百五十文 【 足以上解发京司】 
　　小麦义仓钱三百三十三贯七百七十文 【 省】 
　　　麦五十一石四斗 【 解发使府】 

　　○产盐 
　　岁额二十七万八百六十九斤计钱五千三百八十二贯七百三十四文 【 省内除小塩放免余分四色窠名】 
　　　凈利盐钱一千四百七贯二百五十二文 【 省解发使府】 
　　　增盐钱三千一百六十六贯三百一十七文 【 省解通判厅纳转运司】 
　　　赡学盐钱四百九十九贯五百七十文 【 省内一百七十八贯二百四文省支省额学职俸余丞厅催拨头合等外解军学】 
　　　贴纳盐钱一百八十七贯五百一十文 【 省解发提举司】 
　　畸零盐三万一千六百九十五斤计钱六百二十九贯七百九十文 【 省解发经司】 

　　○夏秋二料役钱 
　　岁额共管一万八千一百七十贯六百八十六文 【 省】 
　　　经緫制钱一万三百六十五贯七百二十八文 【 省】 
　　　官户役钱一千七百一十四贯三百八十四文 【 省】 
　　　纲脚钱一十六贯二百八十六文 【 省以上解通判厅】 
　　　减人吏顾钱二百七十四贯九百一十二文 【 省解发使府闰年解增二十二贯九百一十文省】 
　　　弓手额三千五百七十五贯四十文 【 省闰月在外丞厅催县尉庄弥高申县拨僧院役钱支尚阙五百二十贯县丞赵汝傕申军县增拨民户役凑支】 
　　　支遣吏役手力等庸钱一千八百九十六贯文 【 省上项就官民院户纳到役钱支散近以产钱走失所催皆不及额视纳数之多寡随宜斟酌支给】 
　　　常平役头子钱二百贯文 【 省解提举司】 

　　○秋税 
　　苖白米额管二千五百七十二石八斗九升
　　职白米额管九百二十二石四斗五升
　　苖糙米额管一万七十二石三斗六升
　　庄糙米额管一万一千三百二十三石五斗八升八合
　　　县省仓递年科拨白米约二百石支官员俸 【 随年增减】 
　　　太平仓递年科拨糙米二千四百石支寨兵铺兵月粮 【 蔡端明请于朝科拨近男人户冬苖输之以给系蓼寨兵风亭长岭铺兵军民两便】 
　　　军都仓 【 除催纳正色米额外余并折变价钱行下县库交纳解发所有五斗以下米湻佑间知县蔡次传入台申请依潮州例每石价钱二贯四百五十文民甚便之五斗以下及小米先折价钱一万四千一百四十二贯四百一十二文省岁有逃亡落溪正色糙米三百五十石二升白米八十二石六斗僧院不济米在外又五斗下小米逃落钱共有一千五百贯文省州郡递年豁退今合豁之数又不止此】 
　　畸零糙米一百八石一升白米一百一十六石四升计钱七百七十六贯三百七文 【 省补发经司】 
　　常平义仓糙米九百三十八石六斗九升白米二百 【 下阙】 

　　○物产 
　　县境依山濒海故水陆之产足于他邦五谷之种随所宜树 【 稻之别有三秔秫金成也粟麦麻豆】 六牲之物随所宜畜酒则以秔为曲 【 闽中记云俗尚以秔为曲酝酒微红色燔而熟之经夏尤清】 盐则编竹为盆货殖之利则捣蔗为糖渍监为淀红花可以朱茈草可以紫布帛之幅则治麻与蕉织丝以纻 【 细织纻麻皮杂丝织为布本军士贡葛布一疋非土宜乃以本县土产兼丝代之】 纱出于土机者最精紬粥于蚕户者为良用物则窠蜂而取蜜且溶其房以蜡灰蛎而柔竹则蒸其屑以纸炼鈆而粉采桕而烛凝土而燔之窑则埏埴之器通于三邑煮铁而出之模则鼎釜之利及于旁郡木有松梌杉山绵水绵竹有慈贵筋石雪钓猫头花卉则有紫芝紫荆瑞香龙瓜蜜槱而芍药之奇南州所无焉果■〈瓜瓜〉则有荔子员眼黄甜李栗而鳬茨之珍又他郡未有焉菰蕈以春荐瓜瓠以夏摘蹲鸱以秋熟荀蓣以冬供兽有麞狸竹■〈鼠留〉禽有黄爵鹧鸪鸠子雉鸡介鳞之类有石鳞鱼子鱼蛎■〈虫房〉螃蠏团鱼抱石鱼草有黄连乌药草乌半夏木耳莎草石莲苍耳木通木鳖鹤虱枯楼空青黄精莺粟地黄天南星吴茱萸草决明麦门冬骨碎补龙胆草金樱子蜀葵子山栀子使君子草牛膝薏苡仁石菖蒲金毛狗脊诸物余与邻壤同者不记

　　○货殖 
　　盐 【 海物异名记云编竹为盆熬波出素即以竹名盘也其法以竹篾织之　缝以蛎灰使不漏不烧者以卤水隔之也】 
　　沙糖 【 捣蔗为之太平港籍此取易】 
　　蜂糖 【 土人为之蜜有三种石蜜土蜜木蜜】 
　　蜡 【 有黄蜡无白蜡】 
　　铁 【 苏山蔡家世其业焉原注】 
　　磁 【 白磁器出仁德里】 
　　鈆粉 【 桃花雪花二粉县市所造】 
　　纸 【 竹纸出东西里商人贩卖于莆泉纸出香山里朱山及慈孝里洪仓】 
　　青淀 【 尔雅云马蓝今大叶冬蓝为淀者是也】 
　　红花 【 可以染绛尔雅名虎杖】 
　　紫草 【 可以染紫一名茈草】 
　　蕉布 【 海物异名记取蕉以灰理其皮绩而成布可以为暑服出西里】 
　　稻 【 种类非一有一岁两收者春种夏熟曰早谷闽中记谓之献台既获再插至十月熟曰■〈禾庶〉有夏种秋熟曰晚稻无芒而粒曰占城稻其种甚多难以俱载】 
　　豆 【 物理论菽豆之緫名有黑豆菉豆赤豆褐豆白豆藿豆红光豆】 
　　糯 【 字林云粘稻也俗谓之秫】 

　　○菓实 
　　国史补载李直方甞第菓实名如贡士者以绿李为首楞李为副樱桃为三柑子为四蒲萄为五或荐荔支曰寄举之首蔡端明荔支谱云荔支闽中惟四郡有之福州最多而兴化最为奇特泉漳时亦知名列品虽高而寂寥无纪夫以一本之实生于海滨嵓险之远而能名彻上京外被夷狄重于当世是亦有足贵者其于菓品卓然第一又李赞皇谓此树为南方佳人不柰寒稍寒之处已不可植矣
　　荔枝 【 名品者特出天成虽核植与旧本终不相类宋香之后无宋香所存者孙枝尔陈紫之后无陈紫过墙即为小陈紫朝散林迪诗云为种不同攒核李过墙便作小陈紫支今小陈紫亦枯老旧谱所存惟方红游家紫周红员丁香后出者有　王玉堂红郎官红游丁香为最胜其余若状红紫琼百步兰寿香西紫红香大小江绿琉黄红瑞堂红松红麝囊红百步香黄玉之类是亦名家邑中植荔惟风亭为宜然皆不若产于赤湖者为佳】 
　　龙眼 【 过荔支后始熟名为荔支奴碧溪者为佳】 
　　李 【 琥珀李红穰李蜜李粉李黄甜李产于新胜者为最】 
　　菩提果 【 海物异名记花如冠蕤花碧叶似冬青实略似枇杷味甘且香核堪入药用】 
　　黄弹 【 祥符图经云黄檀子海物异名记木有黄弹子其实若弹丸其叶若山桂而香又云本出于越王祭太一檀之侧曰王坛子】 
　　栗 【 近海之地不可植见海终不实】 
　　鳬茨 【 石碑新岭者为上品　原注】 
　　杨桃 【 闽中记生五瓣状如碜磓酢可食】 
　　甘蔗 【 赤者曰昆仑蔗白者曰荻蔗土人捣以为糖风亭者为最】 
　　新萝葛 【 闽中记云藤似家葛根甚大甘味似萝卜解醒消烦渴一名土瓜】 
　　个摩子 【 林谞记生山间煮而食之皮有壳褁肉如莲子】 
　　丹黏子 【 林谞记山生叶如白杨其子倒黏紫色大如枣味甘东坡云海漆】 

　　○花 
　　牡丹芍药 【 莆中地暖非所宜独仙游之汾阳山间有之　原注】 
　　海棠 【 别有一种黄者　原注】 
　　紫荆 【 枝似黄荆大叶无桠春月开花紫色至秋叶始盛子如小珠林谞记叶如白杨树如来禽】 
　　鸡冠 【 闽中记秋开紫色如画鸡冠之状佛书曰波罗奢花矮者曰玉树后庭花】 
　　瑞香 【 冬月开有簇头者有缠枝者紫色者香浓】 
　　素馨 【 岭表录异云耶悉茗花始自番船载至香闻百步广中种之名曰素馨转而入闽蔡端明诗云素馨出南海万里来商船】 
　　茉莉 【 佛书谓之末丽林世程云此花惟闽中有之又有一种红色者蕙生有毒曰红茉莉】 

　　○草 
　　鼠曲 【 蓝色生山园中土人多以米粉并糖和作饼其味香美艾轩集谓之署菊】 
　　蹲鸱 【 芋也土所宜种胜于他邑有五种白芋真芋连绵芋紫芋八卯芋少毒】 

　　○木 
　　松 【 有五鬛松有三鬛松蔡端明为本路转运使命自大义渡直抵漳城夹道植松郭祥正以道傍松歌之所谓行人六月不知暑千古万古摇清风者也】 
　　水绵 【 好生水泽傍其状似柏】 
　　杉 【 出文贤永福里】 
　　加条 【 闽中记云其叶可用磨犀角象牙】 
　　冬青 【 韩子苍云万年枝也闽中记云肥理白文如象牙道家取以为简】 
　　金荆 【 闽中记木坚有文彩色黄可作床榻】 

　　○竹 
　　筀竹 【 沈括云筀笋三月生有四月生者又有五月生者谓之晚筀俗云立夏生笋多不成竹】 
