<!-- { "loadSidebar": true } -->
　　粉红者荔枝，多深红而色浅者为异，谓如傅朱粉之饰，故曰。
　　中元红荔枝，将绝才熟，以晚重于时，予尝七月二十四日得之。
　　火山，本出广南，四月熟，味甘酸而肉薄，穗生梗如枇杷，闽中近亦有之(山在梧州)。
　　右三十二品，言姓氏，尤其著者也，言州郡，记所出也，不言姓氏州郡，四郡或皆有也。
　　嘉佑四年岁次己亥秋八月二十四日
　　莆阳蔡襄述
　　明年三月十二日泉山安静堂书
　　端明殿学士蔡公墓志铭
　　宋　欧阳修
　　公讳襄，字君谟，兴化军仙游人也。天圣八年，举进士甲科，为漳州军事判官，西京留守推官，改著作佐郎馆阁校勘。庆历三年，以秘书丞集贤校理知谏院兼修起居注。是时天下无事，士大夫驰于久安。一日，元昊叛，师久无功，天子慨然餍兵，思正百度以修太平，既已排群议，进退【一作用】二三大臣，又诏增置谏官四员，使拾遗补阙，所以遇之甚宠，公以材名在选中，遇事感激，无所回避，【一有于是二字】权幸畏敛，不敢挠法干政，而上得益与大臣图议。明年，屡下诏书，劝农桑，兴学校，革弊修废，而天下悚然，知上之求治矣，于此之时，言事之臣，无日不进见，而公之补益为尤多。四年，以右正言直史馆，出知福州以便亲，遂为福建路转运使，复古五塘以溉田，民以为利，为公立生祠于塘侧，又奏减闽人五代时丁口税之半。丁父忧，服除，判三司盐铁勾院，复修起居注。今(应作会)参知政事唐公介时为御史，以直言忤旨，贬春州别驾，廷臣无敢言者，公独论其忠，人皆危之，而上悟意解，唐公得改英州，遂复召用。皇佑四年，迁起居舍人知制诰，兼判流内铨，御史吕景初、吴中复、马遵坐论梁丞相适罢台职，除他官，公封还辞头，不草制，其后屡有除授，非当者，必皆封还之。而上遇公益厚，曰，有子如此，其母之贤可知，命特赐冠帔以宠之。至和元年，迁龙图阁直学士，知开封府。三年，以枢密直学士知泉州，徙知福州。未几，复知泉州。公为政精明，而世【一作于】闽人【一有尤字】知其风俗，至则礼其士之贤者，以劝学兴善而变民之故，除其甚害。往时闽人【一作士】多好学，而专用赋以应科举，公得先生周希孟，以经术传授，学者常至数百人，公为亲至学舍，执经讲问，为诸生率；延见处士陈烈，尊以师礼，而陈襄、郑穆方以德行着称乡里，公皆折节下之。闽俗重凶事，其奉浮图，会宾客，以尽力丰侈为孝，否则深自愧恨，为乡里羞，而奸民游手无赖子，幸而贪饮食，利钱财，来者无限极，往往至数百千人，至有亲亡秘不举哭，必破产办具而后敢发丧者，有力者乘其急时，贱买其田宅，而贫者立券举债，终身困不能偿，公曰："弊有大于此邪！"即下令禁止。至于巫觋主病盅毒杀人之类，皆痛断绝之，然后择民之聪明者，教以医药，使治疾病。其子弟有不率教令者，条其事，作五戒以教谕之，久之，闽人大便。公既去，闽人相率诣州，请为公立德政碑，吏以法不许，谢即退，而以公善政私刻于石，曰俾我民不忘公之德。嘉佑五年，召拜翰林学士，权三司使三司。开封世称省府，为难治，而易以毁誉，居者不由以迁，则由以败，而败者十常四五，公居之，皆有能名，其治京师，谈笑无留事，尤喜破奸【一有发作】隐，吏不能欺，至商财利，则较天下盈虚出入，量力以制用，必使下完而上给，下暨百司因习蠹弊，切磨划剔，久之，薄书纤悉纪纲条目皆可法。七年季秋，大享明堂，后数月，仁宗崩，英宗即位，数大赏赉，及作永昭陵，皆猝办于县官经费外，公应烦，愈闲暇若有余，而人不知劳，遂拜三司使。居二岁，以母老，求知杭州，即拜端明殿学士以往。三年，徙南京留守，未行，丁母夫人忧。明年八月某日，以疾卒于家，享年五十有六。
　　蔡氏之谱，自晋从事中郎克以来，世有显闻。其后中衰，隐德不仕。公年十八，以农家子举进士，为开封第一，名动京师。后官于闽，典方州，领使一路，二【一作而】亲尚皆无恙，闽人瞻望咨嗟，不荣公之贵而荣其父母。母夫人尤有寿，年九十余，饮食起居，康强如少者，岁时为寿，母子鬓发皆皤然，而命服金紫，煌煌如也。至今闽人之为子者，必以夫人祝其亲，为父母者必以公教其子也。公于朋友重信义，闻其丧，则不御酒肉，为位以哭，尽哀乃止。尝会饮会灵东园，坐客有射矢误【一有中】伤人者，客遽指为公矢，京师喧然，事既闻，上【一又有上字】以问公，公即再拜愧谢，终不自辩，退亦未尝以语人。公为文章，清遒粹美，有文集若干卷，工于书画，颇自惜，不妄为人书。故其残章断稿，人悉珍藏，而仁宗尤爱称之，御制元舅陇西王碑文，诏公书之。其后，命学士撰温成皇后碑文，又敕公书，则辞不肯书，曰，此待诏职也。公累官至礼部侍郎，既卒，翰林学士王珪等十余人列言公贤，其亡可惜，天子新即位，未及识公而闻其名久也，为之恻然。特赠吏部侍郎，官其子旻为秘书省正字，孙传【一作傅】及弟之子均，皆守将作监主薄，而优以赙恤，以旻尚幼，命守吏助给其丧事。曾祖讳显皇，不仕；祖讳恭，赠工部员外郎；父讳琇，赠刑部侍郎。母夫人卢氏，长安郡太君；夫人葛氏，永嘉郡君。子男三人，曰匀，将作监主薄，曰旬，大理评事，皆先公卒，幼子旻也。女三人，一适著作佐郎谢仲规，二尚幼，以某年某月某日，葬公于莆田县某乡将军山。铭曰：
　　谁谓闽远，而多奇产，产非物宝，惟士之贤，嶷嶷蔡公，其人杰然，奋躬当朝，谠言正色，出入左右，弥缝补益【一作阙】，间归于闽，在政在人，食不畏盅，丧不忧贫，疾者有医，学者有师，问谁使然，孰不公思，有高其坟，有拱其木，凡闽之人，过者必肃。
　　《欧阳文忠公文集》卷三十五
　　游九鲤湖日记　　
　　明　徐霞客　　
　　浙闽之游旧矣！余志在蜀之峨眉，粤之桂林，及太华、恒岳诸山；若罗浮、衡岳次也；至越之五泄、闽之九漈又次也。然蜀广闽中，母老道远，未能卒游。衡湘可以假道，不必专游。计其近者，莫若由江郎二石抵九漈。遂以庚申午节后一日，期芳若叔父启行。正枫亭荔枝新熟时也。
　　二十二日，始过江山之青湖。山渐合，东支多危峰峭嶂，西伏不起，悬望东支尽处，其南一峰特耸，摩云插天，势欲骞腾。问之，即江郎山也。望之趋二十里，过石门街，渐趋渐近，忽裂而为二，转而为三。已复半岐，其首根直剖下。迫之，则又上锐下敛，若断而复连者。移步换形，与云天同幻矣。夫雁荡灵峰，黄山石笱，森立峭拔，已为瑰观。然俱在深谷中，诸峰互相掩映，反失其奇。即缙云鼎湖，穹然独起，势更伟峻。但步虚山即峙于旁，各不相降，远望若与为一，不若此峰特出众山之上，自为变幻而各尽其奇也。
　　六月初七日抵兴化府。
　　初八日，出莆郡西门，西北行五里，登岭四十里至莒溪，降陟不啻数岭矣。莒溪，即九漈下游。过莒溪公馆二里，由右上，步过溪。又二里，一侧径西向山坳。北复有一蹬可转上山。时山深日酷，路绝人行，迷不知所往。余意鲤湖之水历九漈而下，上跻必有奇景，遂趋石蹬道。芳叔与奴辈惮高陟，皆以为误。顷之，境渐塞，彼益以为误。而余行益励，既而愈上愈高，杳无所极。烈日熏铄，余亦自苦倦矣！数里，跻岭头，以为绝顶也。转而西山之上高峰复有倍此者。循山屈曲行三里，平畴荡荡，正似武陵误入，不复知在万峰顶上也。
　　中道有亭，西来为仙游道，东即余所行。南过通仙桥，越小岭而下为公馆，为钟鼓楼之蓬莱石，则雷轰漈在焉。涧出蓬莱石旁，其底石平如砺，水漫流石面，匀如铺设。少下而平者多注，其间圆穴为灶，为臼，为樽，为井，皆以丹名，九仙遗也。平流至此，忽下坠湖中，如万马初发，诚有雷霆之势，则第一漈之奇也。
　　九仙祠即峙其西，前临鲤湖。湖不甚浩荡，而澄碧一泓于万山之上。围青漾翠，造物之蕴灵亦异矣。祠右有石鼓、元珠、古梅洞诸胜。梅洞在祠侧，驾大石而成者。有罅成门，透而上，旧有九仙阁。阁前旧有水晶官，今俱圮。当祠而隔湖下坠，则二漈至九漈之水也。
　　余循湖右行，已至第三漈，急与芳叔返，曰："今夕当淡神休力，静晤九仙。劳心目以奇胜，且俟明日也。"返祠，往蓬莱石，洗足步涧中，石濑平旷，清流轻浅。十洲二岛，竟褰衣而涉也。晚坐祠前，新月正悬峰顶。俯挹平湖，神情俱朗，静中沨沨，时触雷漈声。是夜祈梦祠中。
　　初九日辞九仙，下穷九漈。九漈去鲤湖且数里，三漈而下，久已道绝。数月前，莆田祭酒尧俞，令陆善开复鸟道，直通九漈出莒溪，悔昨不由侧径溯漈而上，及纡从大道，坐失此奇，遂束装改途竟出九漈。瀑布为二漈，在湖之南，正与九仙祠相对。湖穷而水由此飞坠深峡，峡石如劈，两崖壁立万仞。水初出湖，为石所扼，势不得同，怒从空坠，飞喷冲激，水石各极雄观。再下为第三漈之珠帘，泉景与瀑布同。右崖有亭曰："观澜"。一石曰："天然座"，亦有亭覆之。从此下岭涧，盘折峡中，峡壁上覆下宽，珠帘之水从正面坠下，玉柱之水从旁霭沸溢，两泉并悬峡壁上梢。铁障四围，上与天并，玉龙双舞，下极潭漈。潭水深泓澄碧，虽小于鲤湖，而峻壁环锁，瀑流交映，集奇撮胜，谁此为最，所谓第四漈也。
