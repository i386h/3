<!-- { "loadSidebar": true } -->
　　师说字箕仲少为知名进士屡当补官逊于从兄师文弟师龙故入仕最晚试铨为第一调严州司士寨卒骄甚郡请公摄理官以经画之悍卒帖服枢密李公时为守御使就辟公改秩知江州德化县继倅新定敌犯二浙新定民大恐公跃骑出城遇敌骑哗曰吾受命主帅以城降者赏公叱之曰吾闻国家命不闻贼命擒斩于市以是新安之民婴城死守累迁朝奉郎通判滁州未行除两浙福建淮东制置司参谋官拜尚书员外郎丞相赵公力荐子朝将漕广东韩京以武将立功知循州颇骄慢公乃上其奸状后数岁里人陈士宏以檄见京京曰监司直须还此老第于我少恩尔后除两浙东路提点刑狱山阴圻内贵人率占田取竹木石办墟垄为民害公一绳之以法以忤权贵力请祠禄而归陈西轩昭度撰公墓志纔成而属疾乃命其子约林艾轩更定其文艾轩以书报之曰林郎中大率如富郑公径截其它表里只是一个人光朝每对人常如此说非率尔之辞
　　△师皐 
　　师皐通直郎殁于王事朝廷特官其一子
　　△叶宾 
　　叶宾景德三年登进士第宋初仙游登第自公始知南安县民牛为盗截舌以闻县公阳叱去阴令屠之果有告私屠牛者公谓告者曰截牛舌汝也讯之伏罪官至都官员外郎南剑州通判从子确
　　△叶确 
　　确元丰八年登进士第时乡人蔡京当国公与朱大卿宗皆其里姻每议论间知其必败未甞一诣其门后欲以苏州守与公令人约一见然后报行公翛然挂冠后京果败终河北提举曾孙立志
　　△叶立志 
　　立志字仲愿湻熙十二年登进士第调泉州南安县尉县有重辟牒公验视一尸无首人皆难之公焚香告天夜设榻尸侧梦一神人指示曰死者之首投于溪北杀之者已遁于潮之小江明发急诣溪北寻之果获移文至小江捕之见其人磨刃江侧捕者诘之曰汝非南安杀人者乎其人惊怖刃堕地于是就擒一鞠即服人称其神改秩宰上饶有廉声有见山集十卷官至惠州通判子衮奉议郎通判泉州
　　△许懋 
　　许懋字敏修庆历六年登进士第将漕两浙衢民私酿系狱久不决公至出之因感泣竞诣佛寺饭僧祝寿时甘露降于州人谓德政所感作甘露颂
　　△余象父 
　　余象父积守职方员外郎致仕公擢庆历六年进士第历官光禄寺丞首奏王安石议论诡辨名实眩耀虽为一时之文人终为异时之巨蠹上怒安石亦憾之因与左右倾公出通判宜州到任上疏又奏安石小人终累大事若果亟用必至有纷更之失一时出安石之门者皆恶之得蔡襄余靖力辨获免上亦知公之直就加秘书丞寻除太常博士英宗即位召见特授屯田员外郎谓近臣曰余某敢言不惮左右朕常畏之卿等宜自谨勿使之有言也名动朝廷憸党侧目出通判宣州至州与民无扰州民至登门检皷院乞公领州事上以问司马光吕公着对曰余象乃陛下之汲黯内则面折廷争外则卧治社稷臣也即授都官员外郎知宣州神宗即位就授职方员外郎寻除屯田郎中通判南剑州十一月除礼部尚书郎中造朝入对荐胡安定门人钱藻孙觉钱公辅范纯仁遂求致仕公耽书好为诗有遣兴一集论语集解一集中庸大义三十五章吕公着荐其书于朝上欲大用而公卒范纯仁状其行从子授
　　△余授 
　　授熙寍六年登进士第初调福州候官县尉捕盗改秩李内翰清臣作告词曰劳其大小之异而材志之所存俱可嘉也尔奋励格贼是亦忠勇为不孤所职矣迁秩书省以示劝焉 【 见其水文集】 迁校书郎愽学能文多所著述官至京西提举
　　△陈觉民 
　　陈觉民字达野熙寍九年登进士第元佑间诏举贤良方正林希钱■〈思劦〉以公名闻时方纷更神考法度人莫敢言公力陈役法则乞复顾役边事则乞勿弃地其言剀切时议者欲罪公并坐举者赖言者获免知建州建阳县以救荒得民心家画像生祠之历太常寺奉礼郎除宗正丞将大用公以母老乞补外知漳州改知建州政治有声擢充福建路转运判官移知福州故枢密安公惇昔与公为同舍生情好甚笃元符间任谏议大夫中执法曾无片言扳引及谪守长沙乃欲以公代已令史持文书以为信意规厚利公笑而遣之小史归间言惇由是不乐及居政府言者承惇意谓公甞却近臣举自代坐是罢监东岳庙寻起知泉州时有同建言欲搉六郡酤朝廷下其奏公陈五不可且移书约他郡使同之事遂寝寻迁本路提点刑狱兼三路都转运使兼提举河渠以太夫人年九十九奉母莅政于家人皆荣之复知泉州以右文殿修撰知广州所至有风力两为乡部使者凡过郡邑未甞与僚属妄交一谈人甚惮之卒官至中奉大夫有文集若干卷制策十卷书评十卷研谱一卷陈谏议瓘状其行子宋辅登进士第磷赐上舍及第官至吏部郎中
　　△开 
　　开字发明以太学生登熙宁六年进士第调密州教授时太守苏文中公深器重之诸生力留更七年而后代密州儒风之盛自公始后入为太学博士召对进两札其一排新法其一去小人进君子言议激切时小人当国出为雄州通判寻除宗正寺丞官至朝奉大夫累赠金紫光禄大夫蔡端明襄状其行子毕元符三年登第
　　△张式 
　　张式字景则天圣五年登进士第调南剑将栾簿有银冶坐岁课不足系者数百人公籍其人使贫富财力相兼亡者释之课更以羡知福州古田县迁太常博士知开封府咸平县吕许公罢相以许州观察推官辟之御史中丞举公知洺州以选知虔州三司市舶绢十余万非经数拒而弗市复知濠寿二州
　　△许■〈禾贞〉 
　　许■〈禾贞〉景佑二年登进士第历尚书都官郎中通判德州仁宗朝举天下廉吏凡四十九人公预焉除监察御史未造朝而卒该致仕恩国初凡该致仕者差官未到不敢敛子巽曰人子不能自致功名求致仕以累亡者可乎乡人贤之后与弟贲异及子孙相继登第从子章
　　△许章 
　　章字潜道庆历二年登进士第历官知达州除尚书屯田郎中公为政能治烦剧而不问苛细所至有声由初仕至郎位有荐者五十二人官终朝奉郎
　　△林宋卿 
　　林宋卿字朝彦崇寍五年以舍选登进士第三山郑侠孙女议公婚所获系脔资不以为已有寒畯出京者例厚赆之搢绅咸高其志量西归道出通州与年交廖尚书刚拜陈忠肃先生求教忠肃先生徐曰头项直公言下领悟所得为多又甞从游杨龟山先生故立朝行已多遵二先生之榘矱改秩除睦亲北宅宗学博士召试秘书省正字与张朴见素韩驹子苍等二十六人为诗社公为之序引有道山诗社一集除暂权直翰林学士院出知恭州泸南帅司奉御笔开溪费州道南通辰沅西抵泸戎置一州二县夔梓二路听其节制时边臣多以开拓蒙赏故泸帅希旨兴役公屡移书于泸以止不从乃上疏反复数千言词气忠愤其略曰溪费州检踏切恐生夷疑惑别致生事大率役其地不足耕得其民不足治引惹边患贻害一方盖蜀郡与群蛮为邻若不杜窒其源则接武边功者众寍不斵丧六十州生民之命脉乎徽宗览奏侧然有旨罢役帅臣褫镌命公兼提举夔州潼州府路兵马都监司公事仍知恭州二漕随亦合奏开陈杨龟山闻之曰观复和卿朝彦三子学方真百炼刚也未几思州纳土夷官田佑恭与弟佑祥为怨家告密宪台欲寘极刑谳奏朝廷命公直其狱公至察诖误者释之以事干边防乞从末减奏至上大喜时尚书省令夔路敷十万缣充燕山军须漕台文移星火公禀漕以堡障茧丝当权轻重夔门至隘人心易摇末产下户当为蠲削故恭民德公甚深官满张运判深与部使者荐公治行乞畀再任上曰是甞奏罢溪州役者姑与再任以宽朕西顾忧公蠲恭民宿逋二十万八千四百五十余缗米十五万四千三百石有奇自受俸非禄令所著者一介不取始终五■〈礻冀〉不易也家绘坐祠以奉之靖康中以烦言得旨冲■〈兟上日下〉诸公祖饯哦诗拥卷冯时诗云并游英俊颜如甲颂德蛮傜口即碑假使当时头项缩了翁泉下也相嗤侨寓涪陵之韩亭歌咏自适与吴公敏邓公雍相唱和有涪陵集涪之士夫与以公才学出处与黄太史相先后号公为小涪尹公和靖见之曰溪费一奏皆自养气中得之后荐于张魏公以元枢宣抚川陕辟公参谋军事公力辞建炎三年降德音四方人才流寓四川者众监司择其才能者以闻涪守王择仁荐公学识纯正气节刚方可备中兴任使密院遂移檄于涪趣之赴阙湖北帅奏兵兴机密帅幕参谋以儒知兵以节全城无出于林宋卿者得旨差充湖南帅司参议魏公复由相府出都督众复推公赴督府禀议甞条湖北兵筹五利又有湖北事宜一集督府集议一集魏公视师江上欲以宣抚判官辟公辞以家累寓涪欲挈东归魏公还朝首以公荐蒙召力求丐祠归里终朝请大夫汪农卿叔詹状其行弟宋臣■〈弓弓攵〉皆公自训导后同时登第
　　△林正 
　　林正字明辅唐九牧藻之七世孙本莆田澄渚人父中奉公茂宗为叶都官招致师席遂家于仙游石碑公以大观四年释褐及第历严州福州济南府三任教官知定海邵武二县寻除广南西路提举洞丁事改除通州婺州入为秘书丞尚书屯田员外郎司封员外郎除广南西路提点刑狱先是陈感作过高雷间搔扰沿海诸郡公冒大暑亲至海上招谕陈感闻公至果来出迎尽散其胁从者数千人亲押首领数十人归于桂林及奏官自属官使臣以下各迁官独公不肯受赏遂除广南东路转运副使移两浙运判除左司员外郎关升右司郎中迁左司郎中卒子一飞一鸣皆以父荫补官
　　△林一飞 
　　一飞字升卿官至朝请郎右司员外郎权给事中
　　△林一鸣 
　　一鸣字闻卿累迁户部左漕郎官枢密院检详诸司文字寻以烦言去国时卿相正简叶公魏国陈公大参龚公皆其姻旧公奉母家居读书自娱与林萍斋为忘年交谈论倡酬略无干进意后丞相梁仪公当国起公知南雄州公以母老丐祠未几丁母忧服阕知惠州立陈文惠陈史君苏东坡唐子西四君子祠岁饥请发常平仓广行赈粜民赖以活罢卖口食塩淹造塩钞纸官酤为民病者十数事又为文谕力学垦荒田修坡塘种麦去丧乐禁杀牛等事居民有杀牛者方挥刃间牛掣断绳索奔至厅下若有所诉见者惊异公命饲其牛为治屠者人以为仁化所及官满之日惟有书数担白金二笏而已知常德府卒官至朝议大夫子澧
　　△林一枝 
　　一枝以伯父左司荫补官左司公已奏二子有致仕恩陈氏曰叔氏三子皆白衣吾不忍见遂奏从子时人高之官至朝奉郎潭州佥判弟一鹗
　　△林一鹗 
　　一鹗字云卿绍兴二十一年登进士第父殁衰绖庐墓读大藏经三年人称其孝知建昌南丰县颂声载道有民谣集朝廷闻其治行擢审计院出为江州添倅官至朝奉郎子涣知南康军都昌县
　　△林澧 
　　澧字同叔为建寍职幕以廉勤自持朱文公喜其操行刮目待之书问往复相期甚厚知崇安县清静不扰士民为之立祠有林长官庙存焉
　　△苏钦 
