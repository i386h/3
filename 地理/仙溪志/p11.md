<!-- { "loadSidebar": true } -->
　　朱绂字君贶治平四年登进士甲科元佑二年以李常孙觉陆佃曾肇列荐除王宫大小学教授寻外除绍圣初章惇当国首唱异议寘元佑诸公于死地一时趋附之徒争言功利公被旨召对首陈正心诚意知人安民之说上意嘉纳除诸王宫侍讲再迁翊善元符元年除都官员外郎时正言邹浩以论元符后不当立窜新州贫甚不能就道公率亲旧出金赆行其事上闻悉以所馈遗者赴台鞠治狱具第轻重以公赆金特厚追一官勒停徽宗登极以藩邸旧臣除直秘阁召赴阙累迁右谏议大夫给事中时范纯礼刘安世吕希仁张舜民屏黜于外悉为论列有旨后苑作使奏审山园陵支过钱帛更不供报户部公谓户部主财赋出入国家用度岂宜有不预闻山园陵支钱陈师锡自颍移庐自庐移苏吴伯举自苏移滑公谓监司郡守于民最亲宜谨择久任以安百姓不宜数易马涓送吏部与合入差遣公谓马涓任台官兼进士第一人无他过犯送部非朝廷崇重台官之体蔡王府狱事兴有司捕逮株连甚众江公望论列颇切　守外郡公封还制书言公望杜塞间隙以全陛下兄弟之义今若以言罪之虽笃信不惑之士亦不敢以直道自任况非其人耶论驳再三以是忤大臣意出知寿州久之上思其忠崇寍元年进宝文阁待制真定府路安抚使二年中丞石豫力肆诋诬落职提举杭州洞霄宫入元佑党籍再降指挥朱绂系奸党人姓名适同乞改名谔从之五年星文变异上悟党锢之非凡隶籍者悉蒙湔洗起知福州蔡京复相公遂罢大观元年依旧落职提举杭州洞霄宫二年以疾终于家官至左朝请大夫初公在后省凡四月论驳无虚日政府遣人谕意于公曰上春待如此不日当在此地公不为动时绍述说兴赵挺之唱于前蔡京和于后京既不相天下事滋纷纷公以书责之曰彼为绍述之议者岂毫发为朝廷计特借是固宠位复恩雠尔自公秉政中外属望今乃持之益坚行之益峻是知有私恩不知有国恩知肆情得意取快于一时不知基祸异日之为可畏也京得书大怒抵于地始力谋所以去公者台官谕意始抉公细故并以合党王回缔交邹浩罪之盖是时圣眷未衰若不钩致党籍它日必复召用其措意深矣其后陆佃王珪叶祖洽韩维等于大观二年凡四出籍通一百五十二人公独不数中益信京之忌公也深建炎间始复旧职赠少保子宗
　　△朱宗 
　　宗字成德以父任补官历司农丞驾部司门仓部吏部员外郎时铨漕法废事皆留滞公视职之始有士人在任被赏转官俾任满赴部自陈吏扼以须会问原任之处遂欣于公公索案一览叱吏立开钞一时该赏五六人并令具钞人服其果决累除司农鸿胪太府卿徽宗尊宠潜藩之旧并录其子如何志同温万石传谊夫之俦皆超进大官待制亦旧学之臣公不自言亦无为公言者大师蔡京同州里持国柄逾二纪公未甞造其门靖康初政近臣荐公才堪治剧渊圣召见欲用公为开封尹而公奏事触宰相命遂止高宗即位除不附已者多被谴斥公亦罢免建炎三年提举南京鸿庆宫绍兴元年召为大理少卿建安盗起上饬制置使发兵捕诛师屡无功除直秘阁福建路转运使且趣入对公曰遇民穷困无聊矣陛下兵将吏养寇弗除诛敛益急将尽驱齐民以为盗陛下第追还制置使付臣绥集之可无战而平也陈便宜十字上嘉纳之制置司方奏募兵撽取钱米数十万公遗书责之曰拥兵弥年州县转饷费百万而诛责不已民在壑矣吾不能复为学石公自为之会朝廷更遣它将而盗平卒如其策官至右朝散大夫累赠中散大夫子元飞
　　△元飞 
　　元飞字彦实仕官三十年不营一金产所得奉给即买书籍每部各三本分遗三子为书藏之所居之地有穹石堂林萍斋诸公留题其上有归乐堂朱文公为之记官至福州通守公丞同安时文公为簿因通族系子滚广东帐管涓溉俱游其门其家藏文公往复墨迹尚存族孙泳分居紫阳
　　△朱寘 
　　寘待制绂之从子正议大夫綖之子元丰二年登进士第元符三年为秘书省秘书丞以待制公入元佑奸党并遭罢免政和元年起公知南雄州辞不赴寻责于家其子迁居风亭市
　　△王回 
　　王回字景深少事亲孝登熙寍六年进士第累任为江陵府松滋县令邑苦淫祠以人祭鬼谓之采生行旅不敢道境公踪迹痛绳以法民用寍生监开封府陈留县酒提点刑狱罗适以公不自表襮率尹顾临诸公共荐之改秩知濠州鹿邑县岁余邑人状其治行于州及部使者乞留万余人朝廷闻其名召为宗正簿充睦亲广亲宅讲书时邹浩为谏官以言事窜南方平时故旧往往不敢顾公慨然为之治装慰其母心仍上书力卞上怒之遂罢其职及御史请具狱甞出饯者公卒从吏讯有司执奏削籍遂徒步出都城其子持橐粮问以家事公曰苟获宥及以宽政幸矣家事唯若等自力也哲宗即位复官加武骑尉监泉州税未几召还旧职公往返莆泉见者以手加额无不称贤既至擢为监察御史未几以疾终年五十二知与不知咸为嗟恻侍从台谏表其行闻于朝乞官其子涣老太庙斋郎绍兴中令陈致一立祠于保福院
　　△傅楫 
　　傅楫字符通少试广文馆第一不第而归闻孙觉陈襄有学行抠衣从之襄门人许安世江衍之流皆以文艺冠多士襄不之取独曰传元通金石人也以其女妻之治平四年登进士第调杨州司户再调福州福清丞帅曾巩负才倨视天下士独与公钩礼历太原府大谷县令谒帅曾布文惊曰是福清传丞为吾兄所知者耶率部使者交荐改秩知吉州龙泉县时孙觉为御史中丞谓公曰朝廷欲用公幸少留除书且下矣公曰仕所以乐居中者免外台督责之辱今俯首权门与外台奚择径出国门道除太学博士凡四年足未甞及宰相执政之门秩满即日诣曹曾布知枢密院与其副林希共荐之除太常博士神宗时有诏复议祠北郊议者多持两可公独援经据古损其半服仪卫赏赉之类颇得其中后卒如公议施行绍圣三年徽宗由遂寍邸就资善堂绍大臣择德行老成人为傅宰相以公名闻除诣郡王位说书徽宗封端王就除诸王府记室参军为侍讲翊善会谏臣邹浩以言事遣公厚赆其行坐是免所居官纔两月徽宗即位问公安在除直秘阁进尚书司封员外郎擢监察御史权殿中侍御史论内侍都知刘　恃宠专恣不报移国子司业迁起居郎召试中书舍人徽宗面称训词有西汉风是时曾布当国以兄弟与公有汲引恩冀其助己公岿然守正凡朝廷命令两可欲进退人材有未当如救王古范纯礼之类皆人所难言者必极论之不合者因是中伤公公不恤也建中靖国秋见时事更张窃叹曰祸其始此乎不去楚人将钳我于市闻者莫不甚其言公笑曰后当以吾言为验遂求补外以龙图阁待制知毫州卒有文集三十五卷累以诸子恩赠少师汪龙溪藻状其行米芾题其墓曰宋傅元通之墓子谅友谊夫谦受从子权希龙
　　△傅谅友 
　　谅友字冲益元佑九年登进士第初注苏州吴县主簿政和六年除尚书祠部员外郎改膳部明年知和州未赴而卒公天资恬淡自六经太史氏百家诸子浮屠黄老之书无所不读歌诗赋颂表笺传序箴铭记志之文甚工有氷厅文集藏于家孙内翰觌铭其墓曰观公之文蔚若武库魁琦玮丽九鼎十皷听公之诗隐若大吕震越洋锽歌周颂鲁胡不畀之天子之所帝制坦然常杨燕许诗诵穆如奚斯吉甫百不一试赉恨入土天造茫茫孰知其故荆溪之阳名原膴膴吾岂草木而与俱腐遗书烂然照映千古
　　△傅谊夫 
　　谊夫元符三年登进士第官至朝请郎尚书兵部侍郎赠中奉大夫
　　△傅谦受 
　　谦受字冲亨以父荫补承务郎自少刻苦六经子史下至阴阳道释之书无不涉猎而尤长于诗天性友爱雅量宽厚重违迕乐假贷于人倅新安镇静不饶公事之余觞咏而已除夔州路转运判官卒
　　△傅权 
　　权元佑间太学学录时太皇太后高家府求师有旨令太学选德行文艺兼著者祭酒司业以公名应命至高氏皆尊之曰傅夫子六年登进士第唱名日传宣许特恩太皇太后赐御厨食十合钱十万金钱一千绢百匹及香茶等高大龙图赠行诗有上林供王宴圣母赐金钱之句子共三荐奏名文词秀拔有东坡和陶诗解
　　△傅希龙 
　　希龙字廷允与从兄权求同登第时人号为傅氏三龙知漳浦县日开河达县学之前至今学中有傅公河碑时二蔡当国不肯附之崇寍间诏具元符上书姓名党籍公与焉从子知柔
　　△傅知柔 
　　知柔字德潜宣和三年以上舍登进士第授循州判官有盗曾少龙迫境居民惊遁公教军士造百枝弩及置炮石之属寇至登城发弩被伤者百余人寇溃一城赖以全活部使者闻于上改秩知漳州龙岩县虔寇为扰闻公威名避去后解印归寇复至县为灰烬调泉州佥判海寇林元仲猖獗叶师梦得素知公檄往焉出帜示寇招抚元仲请降帅闻于朝转朝请郎调福州佥判卒有香风遗文一集
　　△林豫 
　　林豫字顺之熙寍九年登进士第元丰初淮南贼啸聚公为连水军使多设耳目悉就擒捕迁京东排岸司二苏兄弟皆推敬之元佑初苏轼荐公曰自为布衣已着奇节及其从事所至有声其在涟水屏除羣盗尤着方略试之盘错之地必显利器遂除通利军 【 见东坡大全集】 苏辙又荐公吏干聪敏长于应变所至可纪更加试用宜有可观 【 见栾城文】 当时名公以其言为当初轼以作诗讥切下御史狱公适赐对神宗问所荐为谁公曰苏轼问何以识之曰臣经由杭州因会客识之又曰是日所谈何事公稽首曰臣子所言无非忠孝词气从容畧不避孝公辈之侧目识者韪之元佑八年五月御史董敦逸攻苏辙黄庆基攻苏轼庆基疏曰近荐林豫自京东排岸司遂差知通利军奔竞之士趍走其门吕大防奏敦逸等所言三省皆以为非敦逸庆基皆罢绍圣元年辙贬惠州轼贬雷州章惇恨公饯辙词有怒发冲冠壮心比石之句左迁公云骑尉换授内藏副使绍圣四年敌人撤霸桥深入除公河北沿边安抚使公乃乘间兴筑敌人无能为也后因陛对泰陵褒奖再三元符三年除鄜延路兵马知鄜州黄河北决移守冀州尽收老弱幼穉廪以官粟募少壮者筑堤厚与之佣民争应役赖以全活除定州兵马知广信军奏论河之利病崇寍二年以六宅使除真定府兵马知邢州力议钞面钱陜西铜钱之弊及朝廷下本路折籴公格不行数忤时宰朞年罢去上终思之大观四年知邵武军凡历七郡悉有遗爱邢台邵武之民各画像立祠公平日不苟合所知者皆正人端士坐二苏所荐入元佑党籍平居未甞废书自易老子庄子阴符道德经佛氏心经皆有注释又着杂说十卷杂文十卷目为笔峯草录玉龙图悦铭其墓子师舜师益师说师皐
　　△师舜 
　　师舜靖康中以守职不肯避狄全家犯敌官至中大夫
　　△师益 
　　师益靖康初以阁门宣赞舍人提举京城四壁守御司后军统制金人犯京城杨龟山先生立讲莚奏公晓达军政器识可用使之专督训练必有绩効可观授京畿第一正将悉力捍御敌既去公急为防秋计敌再渡河诸将皆遁公孤军奋勇勤王至封丘与敌前锋迎战敌大败明日金军大至公谓其副曰彼众我寡吾当以死报国遂力战殁焉后有题其墓曰虎踞龙盘经几春靖康孤节映苍旻至今凛凛有生气愧死当年膜拜人侄日选游陈复斋之门登嘉定七年进士第官至福州通判
　　△师说 
