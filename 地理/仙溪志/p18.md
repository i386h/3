<!-- { "loadSidebar": true } -->
　　初至涧底，芳叔急于出峡，坐视峡口不复入。余独缘涧石而进，踞潭边石上，仰视双瀑从空夭矫。崖石上覆如瓮口。旭日正在崖端，与颓波突浪掩晕流辉，俯仰应接不能舍去。循涧复下，忽两峡削起，一水斜回。涧右之路已穷，左望有木板飞架危矾断蹬间，乱流而渡，可以攀跻。遂涉涧从左，则五漈之石门矣。两崖至是，壁凑仅容一线，欲合不合，欲开不开，下涌奔泉，上碍云影，人缘陟其间，如猴猿然，阴风吹之，凛凛欲坠，盖自四漈来，山深路绝，幽峭已极，惟闻泉声鸟语耳。出五漈，山势渐开，涧右危嶂屏列。左侧飞凤回翔对之，乱流绕其下，或为澄潭，或为倒峡。若六漈之五星，七漈之飞凤，作八漈之盘石，九漈之将军岩，皆次第得名矣。然一带云蒸霞蔚，得趣故在山水中，岂必刻迹而求乎？盖水乘峡展，既得自恣。其旁崩崖颓石，斜插为岩，横架为室，层迭成楼，屈曲成洞。悬则瀑，环则流，潴则泉。皆可坐、可卧、可倚、可濯，荫竹木而云烟，数里之间，目不能移，足不能前者竞目。每历一处，见有别穴，必穿岩通隙而入，曲达旁疏，不可一境穷也。若水之或悬、或淳、或翼飞、或叠注。即匡庐三叠，雁荡龙湫，各以一长擅胜，未若此山微体皆具也。
　　出九漈，洞涧依山转东向五里，始有耕耘樵石之家。然见人至，未有不惊讶者。又五里，至莒溪之右，步出间道。
　　初十日，过蒜岭驿至渔溪，闻宏路西十里有石竹山，岩石最胜，亦为九仙祈梦所。闽有"春游石竹，秋游九鲤"语。虽未合其时，然不可失之交臂也。乘兴遂行，以宏路去此尚十五里，乃宿渔溪。
　　十一日至黎坡铺，即从小路为石竹游。西向山五里，越一小岭，又去五里，渡溪即石竹南麓。循麓西转，仰见峰顶耸崖，如攒如劈。西北行久之，有楼傍山。西向乃登山道也。石蹬颇峻，遂短衣历级而上。蹬道曲折，木石荫翳，虬枝老藤，盘结危石欹崖之上，啼猿上下应答不绝。忽有亭突踞危石，拔回凌虚，无与为双，亭当山之半。再折，石级巍然直上。级穷，则飞岩　覆垂半空。再上两折，入石洞，侧门出即九仙阁。轩敞雅洁，左为僧庐，俱倚山凌空，可徙倚凭眺。阁后五六峭峰高立，高皆数十丈，每峰各去二、三尺。峰罅石壁如削成，路屈曲罅中，可透漏各峰之顶。松偃藤延，纵目成胜。僧供茗芳逸，山所产也。侧径下至垂岩，路左更有一径。余曰："此必有异。"从之，果一石洞嵌空立，穿洞而下，即至半山亭。下山出宏路而返。
　　是游也，为日六十有三，历省二，经县十九，府十一，游名山者三。



