<!-- { "loadSidebar": true } -->
　　吾郡三邑，仙游为巨。其山川之美，户口之众，前未有记载者，少府黄君始奋为县志。上下数百年间，人事之变，风土之宜，采之旧闻，访之故老，皆有考据，厘为十五卷。其言曰：地以人重，瞻言耆旧，有列于庆历谏官者，有危言谠论，相望于元佑党籍者，有与邹道卿同贬者，有为干道名宰相者。其它魁彦胜流，不可胜书，故其志人物尤详焉。
　　曩予尝同郑子敬、方孚若至邑，西清陈公时年八十余矣。余三人设醴，清谈竟夕，多及干、淳间事，健少年不及也。岂其水深土厚，所产皆秀杰欤？
　　黄君俾余序其书，不获辞。君名岩孙，字景传，温陵人。秩满，台、郡皆以才荐，将去为潮州郡文学矣。
　　宝佑五年孟夏既望，中大夫右文殿修撰、提举亳州明道宫刘克庄序。
　　《仙溪志》跋
　　宋宝佑五年(1257年)　　
　　图牒之传尚矣。今僻陋之邦，偏小之邑，亦必有纪录焉。仙游号莆望县，绵历几岁祀，更迭几令佐，曾无只字以诏，非阙典欤？官长赵侯与泌，慨然俞邑士之请，属笔于岩孙。遂摭之前闻，质之故老，参之学职二苏君国台、攀龙，黄君尧俞。订郡志之失纪载者，访碑刻之未流传者，博观约取，诞去实存，而笔诸小序，尤深致其意。论财赋，必以惜民力为本；论山川，必以产人杰为重。人扬取其前言往行，否则爵虽穹弗载焉；诗文取其义理法度，否则辞虽工弗录焉。按是非于故实之中，寓劝戒于微言之表。匪禀为纪事设也。越半载而书成，累政之因袭，一旦而洗；数百年之欠阙，一旦而补；千万古之山川人物，一旦而发越呈露。不惟是也，官乎此者，睹前人之政绩，庶几有所钦式；生乎此者，闻庆历元佑诸先生之高风，庶几知所兴起乎！后将有考于今，亦犹今之有考于昔也。
　　宝佑丁已季春中浣，温陵黄岩孙谨识。
　　重刊《仙溪志》序
　　元至正十一年(1351年)　　
　　郡邑有志，其来尚矣，凡境土之广狭，山川之近远，户口之多寡，租赋之重轻，廨署之布置，守令之代更，与夫忠臣、孝子、义夫、节妇，文章足以经世，道德足以师表者，以至物产之宜、仙释之异，莫不备具焉。予行四方，所至郡邑常首访是书，故每得其风土之实。厚者因以勉之，薄者因以励之，其为补助，岂浅浅也哉！
　　至正辛卯仲春，偕亚中大夫福建闽海道肃政廉访副使朵儿只班按部至于莆之仙溪，而其志书之板则已厄于兵燹矣。方用叹惜，而邑士傅玉成以家藏本来贽，因求重缕于学宫。
　　或曰：是志也，不过一邑之事尔，且多言曩代，奚足以吾辱？呜乎！不有垂宪，孰窥乎前；不有述事，孰继于后？矧是邑之板籍入于我皇元也久矣。舆图虽大，又岂以其细微而不恤哉？制度沿革当有续志于将来者。然而是书也又可泯而不传乎？
　　方与从事刘朴等谋复之，而监邑倒剌沙乃愿受其役，故以余俸为之倡。士子咸喜板成之有，复拜于庭而请序，因书而遗之。
　　朝散大夫佥福建闽海道肃政廉访司事河东田九嘉序。
　　书吏：李元、刘朴。奏差：王忠。
　　朝散大夫佥福建闽海道肃政廉访司事田九嘉、亚中大夫福建闽海道肃政廉访司副使朵儿只班。
　　《仙溪志》序
　　明弘治四年(1491年)　　
　　仙溪邑志，始创于宋宝佑丁巳，重刊于元至正十一年辛卯。今考自宝佑丁巳至至正辛卯，才九十有五载，已称邑志无存。遍求墨本，独得邑士傅玉成家藏一帙，可为依据而重镂之。自辛卯至于今，历年虽未甚久，然其间屡经兵燹，典籍残缺，家藏墨本，千不能有一。有者唯兰溪茅氏、西湖傅氏一二家。然又以手录数简，补其脱漏，未必尽旧时之墨本也。于乎！文献不足禀其然乎。宣德、正统间，邑之故老如飞山张乐素、兰溪茅梅涧、枫溪薛别驾、西湖傅提举辈，每叹此书之散逸，而虑后日之无传，俱欲重修，锓板以传，惜乎未就而卒。成化初，屏山郑检讨家居，以新志无秽不治，亦尝芟柞繁乱，掇拾精英，编次几成，而先生复北上。余以成化末，释服从吉，休养衰朽于林泉，亦颇有诸公之念。顾以官无余禄，家无余积，欲重锓梓而未能也。至弘治庚戍秋八月，别驾之子瑞昭，与其从子文征，提举之族子体纯，梅涧之子常正，陈待制次升公之裔孙德威，乐素之孙叔华，检讨之从弟延时，暨余仲弟汉明，邑士貂峰吴延兴、锦溪郑必谦十余人，挟新旧二志偕诣予倦飞馆，请予裒次成帙，且鸠邑之好事者，相与募工重刊，以传诸后。余曰：盛哉此举！是固成尔先君之志，亦适予平日之愿也。遂忘固陋，刻意募修。其门类条目，一以旧志为主，别为卷十有六；其目五十有六，每目皆先录旧志而缀新者于后。凡五阅月而书成。将锓梓，间适邑长陈侯履任，复捐俸金赢二镒以赞成其事而刊者就绪焉。于乎！是书之作，那以载往事，专记前言以资多识，盖欲借此以垂示于将来者也。是故，录名臣正士德业闻望之重，使览之者必有所感发而思齐焉；录礼又敦朴之风，将使浇薄之俗有戾乎古者，亦将感此反正而淳庞焉；录良吏政绩之实，则后之可教养者，覩此宁不慨然而自励乎！录贞女节妇之扬名于世者，则世之怕寒饿死之妇，闻此宁不赧赧而无地自容者乎？书之有关于世如此，岂徒山川境土与鸟兽草木之名义已哉！是为序。
　　弘治辛亥七月朔日，朝列大夫、西江布政司右参议邑人槐林陈迁书于倦飞馆。
　　《仙游县志》序
　　清康熙十七年(1678年)　　
　　俊自少而壮，俱从先君子学，朝夕训诲。暇恒溯前代山川之秀，城郭之雄，人物之盛，风俗之淳，与夫贤有司之仁政、德泽。曰：是皆载之于志，灿焉可述，而生是邑者，容视之茫然而不知所考哉！康熙甲辰京试归，自分将林泉老，乃取先君子所示邑志而详览之。邑始置自唐圣历二年，邑名仙游，始自康天宝元年。邑属兴化，始自宋干德五年。邑志始自宋宝佑五年丁巳，县尉泉州黄公岩孙实首事焉。宋更而元，越九十有五年，是为至正十一年辛卯，起而修者，朝散大夫河东田公九嘉也；元更而明，越百四十年，是为弘治三年庚戍，起而修者，朝列大夫邑倦飞陈公迁也；越二十有五年，是为正德九年甲戍，起而修者，奉政大夫郡忍庵彭公甫也；越十有三年，是为嘉靖五年丙戍，起而修者，中顺大夫郡忍庵公男大治也；更十有三年，是为嘉靖十七年戊戍，起而修者，中宪大夫郡林公有年也。邑志之修自是止矣。
　　至于国朝顺治十二年乙未，有兵燹之变，则百一十八年矣。续籍既无所载，故老更无可询，倘无起而修之者，地舆将安考乎，官制学校将安稽乎，人物祀典及杂记将安访乎，并百十八年间嘉言微行将安著述乎？俊不揣末学，搜之宋志，参之府志，博采其所见闻，依原本而确者存之，略者详之，无者补之，断者续之，提其纲以摄其总，条其目以别其绪，凡其质乡先生暨诸友，阅数年所去取而成焉者也。窃私自藏以待后续。巳酉春，邑侯卢公学　，再四征览，欲即登梓，乃详之郡守许公焕，公可之。俊闻而瞿然曰：浅识如俊，卑陋寒薄如俊，倘兹志行，不囟莽甚耶？侯随命开镌于已酉初秋，迄壬子夏。
　　郡奉部文到县，有夙学老儒共修大清一统志，县举俊同学师康公正灿应，志成归，而卢侯方以艰谢事，此志几镌十之四，署县事冯公桂征捐倡，续梓于辛亥初夏，不数月去，仍未及半。嗣而癸丑阳月，梁公嵋初任，才欲捐续而辄阻。噫！志至是十易草木矣。矧值省变，窃谓志修是止也。岁己已崔公岷来，缓定莆邦，幸来苏时雨而即为孔迩父母也，莅篆初，筹利病，举兴革，慨然取已刻之志，次第完竣，勤谕所及，襄成恐后，邑人士曰：有侯如此，百四十余年杞宋之忧可立释矣。由而培山川之秀，峙城郭之雄，育人物之盛，陶风俗之淳，与夫展布贤有司之仁政、德泽、俾仙享亿万年长治之休，以默酬先君子所以示俊之意，侯之功讵不千秋铬篆哉？
　　康熙戊午季冬望日，后学恩贡生郭彦俊谨书。
　　《仙游县志》序
　　清乾隆十四年(1749年)　　
　　邑建自唐圣历，志作于宋宝佑，相去五百六十余岁。时移代异，黄岩孙始编而成书，岂前此数百年山川、人物、文章、制度，悉付诸荒烟蔓草，飘忽灭没而无纪乎！何轻而废之也。降自元、明，踵而辑者屡矣。
　　国家定鼎以来，迨康熙巳酉，距前之所修者，又有历年。邑人郭彦俊恐前志湮没，力起而任之，类多因仍固陋，考　未详，是非夺于乡评，爱憎失所依据，非其才不及要，亦势使然也，嗣是旷而不举者八十年。邑绅士修明有志，而无为之主持，其间则辞多忌讳；而为长吏者，又困于簿书期会，日不暇给，遂无复有过而问者矣。废而修之，若是难乎。鹤湖陈使君莅仙五载，政通人和，好文笃士，阅旧志芜滥，思所易之，询谋绅士，延请名宿，开纂于戊辰仲秋，告竣于已巳菊月，删繁冗，订讹舛，当补书者引类增入，附以辩证，无谀词，无蔽指，尽脱旧志面目，视他志亦别为一体。然后千余年之山川、人物、文章、制度，掌指缕分，厘然可数，且即一邑之损益利弊、美恶盛衰，盱衡权度于天下，古今之成败得失，俾晓然于治乱。所由生反复削扬，备深惩勤，何其伟欤！此固非一邑之书，直为天下古今所通共之书也，志其不虚作矣。阙典修明，式昭民度，叹政之举废，存乎人而益信；移风易俗类非俗吏所能为也。后之人采而披之，当憬然干休养生息聚训之难，去虚名而崇实惠，斯民之食福，不永永于无既哉！
　　俅躬与盛事，乐观厥成，不揣鄙陋而引其端如此。
　　古宁李俅恭若氏顿首拜书。
　　《仙游县志》序
　　清乾隆三十五年(1770年)　　
　　盖闻治家者不编食指之数，则汗漫而财散；治国者不览人物之纪，则朴陋而道湮。稽古职方之掌、麟经之作尚矣。汉制邦国上计簿颁副于太史，唐初作十道图，继有元和郡县志，宣宗命儒臣纂次诸州风土为处分语，卒成大中之治。至宋寰宇志，明太祖因之；元一统志，成祖因之。岂徒驰骋载籍、搜索虫鱼之谓哉。其谓因革损益，即已往之得失，而为后来考镜之资也。
