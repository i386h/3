<!-- { "loadSidebar": true } -->
　　苏钦字伯承上世自泉之德化迁居仙游宣和六年登进士第历惠州录参时盗贼充斥郡将务立威有捕至者辄置之法公白曰人命至重盍少须之以审得实加戮未晚郡将怒曰公欲纵贼耶且将按劾公不慑会审者至果平民得免士民咸服未几丁朝请公忧哀毁骨立凡六年庐墓不置墨衰调福州闽清令帅张魏公浚嘉其廉退且有治剧才易治闽县与漕使贺参政允中交荐之改秩知洪州新建县时诸邑多积欠郡责尽数催理公独争之曰民力告竭二税分数及常岁足矣必欲取办非重施棰楚不可为民父母何忍为吾有去尔守不能屈辟广州机幕摄倅事会预押舶例偿一资逊之同僚士夫称其廉改江西帅属值赣卒叛帅宪两司争致之寇平论功以公居首擢守巴州陛辞高宗宣谕之曰巴去朝廷远甚卿到彼存抚百姓务令镇静公奏曰臣当宣布朝廷宽大期于不扰上首肯之巴无迓兵例出脚乘三千缗公悉封还以代输赋邦人立碑纪其事改知阆州自俸给外例钱互送钱皆不受寻除利路转运使时郡王吴璘屯重兵于兴元知公出魏公之门每加敬爱公适行县至其州吴王厚礼迎犒留馆于第宴集之外馈送几万缗蜀锦数十匹铺设供帐悉以充馈一无所受吴王愈敬之寻以疾终公廉俭出于天性政事基于文学割俸市田分给诸弟作富义堂记以示子孙甞寓福州嘉福院有锺楼为黔卒所秽锺为之不鸣寺僧日加祷祈不应公适至而锺鸣如初人以为精诚所感公为纪其事有文集六卷两汉提要十卷子洸
　　△苏洸 
　　洸字澄老以父荫补官调饶之余干尉子决精敏时令丞簿皆不事事民谣曰知县一桶粥县丞一酒漉主簿一盾肉县尉一竿竹邑人赵忠定汝愚方魁天下喜公廉介有守折节与交改秩堂除临川县时经钱鈌解至捐俸代输秩满质钱治装倅宾州日张南轩先生帅桂林知运判公曾为魏公所知喜公廉介有父风檄摄倅帅府又摄高州张公以廉吏举公后连知雷新封辰四州所至以廉着归扁所居之轩曰止足邑令高之美赠以诗曰四郡甘棠清到底一枝丹桂庆流芳至今以为美谈时子权已登第长子禀孙熹皆以父荫终县令
　　△苏权 
　　权字符中父知郡摄倅宾州时南轩先生为帅甞执经从学从伯国博公緫龟乡之巨儒又参扣马故学问日进繇太学登湻熙甲辰第调浯州推官日帅蔡戡闻公世有廉名檄摄帅属调三山教官加意训导士论称之改秩就班时赵忠定侄崇伊同班言知郡公尉余干有遗爱公盍惠故焉感其言遂注是邑甫至官卒人莫不痛惜之有春秋解三卷子国台从潘瓜山柄受学从国兰登进士第
　　△陈可大 
　　陈可大字齐贤父奉直公汝器性友悌赀产尽逊其兄居家积善一夕飞钱满其家奉直公与妻朱氏焚香祝曰愿一子光显门户钱乞减其半后季子可大果以政和二年登进士第再调泉州工曹兼右推时龙岩解死罪强盗七人公明其无罪赖以不死时称神明知长乐县大修坡塘邑人感德纪其事曰陈公齐贤碑 【 见长乐志】 后知肇庆府民不忍欺相与绘公像祠之归日囊无余资惟衣衾书籍而已始仙游县学自宣和以来颓圯殆尽公率族党裒金鼎新之适知县谢天民至相与赞成以其余赀买田收租为后日葺治之计又于县南溪流所会之地造仙溪桥以家赀为里人倡坚丐祠禄以毕其事至今利之积官朝散大夫累赠中大夫子伯玉承议郎官至邕州通判仲珪朝奉郎官至漳州通判以父任侄孙尧道登端平二年进士第奉议郎国子监丞
　　△郑升 
　　郑升字符举其先常州别驾淑自莆之南湖迁于仙游以皇佑元年登进士第试秘书省校书郎苦学着文仕宦有能声终循阳理掾有寓怀诗集易学释疑春秋发微藏于家孙可复
　　△郑可复 
　　可复字彦修两荐乡书嘉定七年登进士第调婺州东阳县尉县乃平章乔公行简之桑梓邦时乔处要路族党倚势挠法公屹然有守乔深器之授婺州教授访古书刊戴礼修尔雅再调福州教授知潮阳县通判循州官至朝奉郎公性俭朴嗜书老不释卷捐金构书如恐失之晚年家藏几数千卷手自编录以韵类之目曰百八集书未及竟而卒
　　△郭琪 
　　郭琪庆历二年登进士第试秘书省校书郎历官兵部郎中有国戚曾其姓者夺民田累政不敢决公判归之民为国戚所陷而死蔡端明以诗哭之有如山判笔心常壮为国忠魂势莫惊之句复铭其墓侄孙峣
　　△郭峣 
　　峣绍兴十二年登进士第初调广州司户马上转战身殁于阵帅奏于朝官其子一侄孙子力
　　△郭子力 
　　子力字景行以太学舍选登开禧元年进士第调肇庆府教授时郡守事掊敛公从容以言箴之守感悟且以剡上再调惠州教授校文程江监试欲私其所亲以贿嘱公正色却之其人衔公置毒于酒公夜梦神人为涤其肠遂不为害官至漳州通判卒王臞轩迈铭其墓
　　△陈阐 
　　陈阐字伯通皇佑元年登进士第历汀州武平县令洞獠贩盐挟刃久为民患公明立斥堠训谏丁壮讫公之去境内晏然知广德县县旧多滞讼公与民面议可否立决辟监建州丰国监时廖恩啸聚闽岭一路骚然安抚司檄公经画其置水口仓立锁港均定八州盐佑以弭寇攘皆自公发之凡六年岁课增三十六万缗未甞自言通判泉州知建州岁饥境内有竞籴者令疑以为盗以状白于州者数十公曰一日之聚至数百人此何盗而遽如许耶殆不过以饥故争食尔已而推验信然遂檄县杖而释之促令出粟赈贷众遂复业知莱州郡人信服相与画像祠之力求挂冠终于私第官至朝请大夫勋官至柱国赐服至三品子子平朝奉大夫子辉朝请大夫累赠金紫光禄大夫有盐法议三卷文集数十卷陈觉民状其行蹇序辰铭其墓从子高
　　△陈高 
　　高字可中少游湖学补太学生登元符三年进士第召试除太学录祭酒龚原司业傅楫荐公潜心经术尤深于易迁博士致和中始建太医学除太医学事业时有紫芝对产于北堂之左应制撰双芝记累上封事以切直忤卿相慨然力请休致卒官至朝奉郎
　　△陈大卞 
　　陈大卞字仲循治平四年登进士第与章惇有旧及惇当国屡招以书竟不往以明堂恩封二亲拜且泣曰吾不能与时俯仰黾勉仕宦者正为吾亲今恩封既及可以休矣遂致事时年五十六友人游酢赠诗其略曰即今年纔五十余脱去簮绂弊屣如圣时搜选动空谷策足要路争先趋庙堂故人握重柄僵者可植瘦可腴惓惓风义数寄语掉头不顾甘如愚 【 见游酢文集】 官至奉议郎
　　△洪中 
　　洪中元佑六年登进士第除国子司业出知建州中年勇退不嗜仕进家居几二十年侄孙天赋
　　△洪天赋 
　　天赋幼敏悟通六经应童子科免文解试礼部不中补入太学宝庆二年登进士第居官所至以循良称历阳江县令有讼至庭者不施鞭朴谕以道理民皆胥化知古田连江二县通判循州卒
　　△黄显 
　　黄显字景儒其先唐御史滔季子巨源自莆田迁于仙游公以登元佑九年进士第不求荣进余太宰深榻前特荐改秩历提举广南西路学事知儋州四考官至朝请大夫从子沔
　　△黄沔 
　　沔字朝宗元符三年登进士第徽宗奇其才甞以江南豪士称之擢为御笔编修历江淮福建等路都大提点坑冶使官至朝请大夫秘书修撰侄孙南一绍兴元年登第
　　△洪范 
　　洪范字天锡大观三年登进士第祖忠庆历初以家赀造风亭沙溪等桥凡七所陈校书高立石纪事蔡端明襄持节本路以劳绩奏敕赐本军助教蠲其役及公登第人谓造桥之报历泉州安溪县朝散郎致仕子处厚
　　△洪处厚 
　　处厚升补太学内舍以父荫补官调欝林州推官时钦州守倅诋訾置狱禁勘连年不决干证凡一百七十余人公司其狱淑问明允咸得其情尽释之宪使大喜再任漳浦县尉孙叶以舍选登绍定二年进士第
　　△张■〈车巳〉 
　　张■〈车巳〉字景载父叡熙寍间应八行科乡人称为八行先生公以崇寍元年乡贡补太学生致和元年上舍释褐历仕至福州通判官至承议郎赐服五品
　　△郑少连 
　　郑少连字仪鲁少力学能文累举不第嘉佑二年特奏调南剑州剑浦主簿历摄五县民畏服之调许州判官以老求致仕除大理寺丞卒有诗学藏于家侄孙列宝庆二年登第终于平江府教授
　　△朱泳 
　　朱泳字子游待制绂之族孙登干道八年第初调连江尉以捕盗改秩知海阳县代者以月解亏减为州家拘留公笃交承议谊出私橐代偿公优抚字而拙催科人感公德赋以时输不劳自辨寻除福建运管董试漕闱当路嘱公私其子公正色拒之去卒为窘拾终于官所士党悲慨犹子首谅颖之联中特科首谅调龙岩簿汀寇冲突长官廵尉弃县去大参陈公韡时为本路招捕使喜公守节悉以令佐职任委公公感知已身率士卒督战尽擒贼党邑赖以全劳绩上闻公无意荣进一力丐祠大参陈公甚义之颖之官至香山以通直郎赐绯致仕

　　●跋 
　　图谍之传尚矣今僻陋之邦偏小之邑亦必有纪录焉仙游号莆望县绵历几岁禩更迭几令佐曾无只字以诏非阙典欤官长赵侯与泌慨然俞邑士之清属笔于岩孙遂摭之前闻质之故老参之学职二苏君国台攀龙黄君尧俞订郡志之失纪载者访碑刻之末流传者博观约取诞去实存而笔诸小序尤深致其意论财赋必以惜民力为本论山川必以产人杰为重人物取其前言往行否则爵虽穹弗载焉诗文取其义理法度否则辞虽工弗录焉按是非于故实之中寓劝戒于微言之表匪亶为纪事设也越半载而书成累政之因袭一旦而洗数百年之欠阙一旦而补千万古之山川人物一旦而发越呈露不惟是也官乎此者覩前人之政绩庶几有所矜式生乎此者闻庆历元佑诸先生之高风庶几知所兴起乎后将有考于今亦犹今之有考于昔宝佑丁巳季春中澣温陵黄岩孙谨识
　　


附录：
县令黄景傅先生巗孙
黄巗孙字景传惠安人宝佑四年进士授仙溪尉兴学校修邑志治梁桥水利一以义理之学为政作思贤堂以祀前尉段全凌景阳二公并作堂记咸淳间令尤溪重新南溪书院建四斋及讲堂以栖学者复作夫子燕居堂録朱子所作太极通书西铭三书解及与门人问答书疏散见文集语类中者及后儒之说有发明者申以己意荟萃成篇伦类通贯名曰辑解刋于书院未几通守福州又校刋西山读书记皆行于世（四库全书·史部·传记类·总录之属·闽中理学渊源考卷十八）
黄岩孙【字景傅恵安人寳佑四年进士咸淳间令尤溪新南溪书院建四斋及讲堂以栖学者复作夫子燕居堂疏朱熹所觧太极通书西铭三篇及所与门人问答之语及诸儒之说有发挥者间申以巳意会萃成编伦类通贯名曰辑觧刋于书院后守福州】（四库全书·史部·地理类·都会郡县之属·福建通志卷四十五）


　　历代县志序跋选
　　《仙溪志》序
　　宋宝佑五年(1257年)
　　古书有《九丘》，有《方言》，今图经之类尔。然左史倚相与典坟共读，扬雄勤勤纂辑，岂其书果不可阙欤？
