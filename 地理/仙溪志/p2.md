<!-- { "loadSidebar": true } -->
　　宋太平兴国四年定为四乡二十六里 【 此条及下四乡原本未注】 
　　嘉禾乡在县西南管里六功建 【 县郭】 孝仁养志 【 旧名曾参】 廉洁仁德保德
　　归德乡在县西北管里七旋珠善化兴贤 【 旧名乐输】 清泉万善闻贤 【 旧名闻弦】 永福 【 旧名永安】 
　　修德乡在县东北管里七咸平常德 【 旧名常乐】 折桂 【 旧名阳乐】 安贤 【 旧名安乐】 昼锦 【 旧名幽谷】 永兴 【 旧名永泰】 香山
　　唐安乡在县东南管里六香田旸谷仙溪慈孝依安 【 旧名依仁】 连江

　　○官廨 
　　圣历置县几六百年中间撤旧更新不知其几而碑刻多阙岁月无所乎考然规模面势雄壮伟丽比他邑为冠
　　县治据大飞山之南正门南向上有皷楼 【 崇寍二年知县钱闻重建】 前设手诏亭内为簿尉二厅相望簿厅之后为省仓常平仓次为中门翼以两庑中为厅事 【 始建岁月莫考湻佑十一年知县赵时铸重建】 榕阴满庭东则库帑吏舍西则宾次狱犴厅事之后有堂曰平政又其后曰平易 【 旧名清心轩又名捐末后改名五柳嘉熙间知县姚遇重建二堂改今名】 堂之东西寝处之室在焉繇厅之东曰东圃 【 旧名梅圃】 圃之内有锦香径径之中爱香亭循爱香而北有亭二曰横琴曰制美循制美而南有台二曰清越曰玉醮花木青葱亭台爽垲皆公余游息之所厅事之西有楼曰望秀 【 今废】 有堂曰道爱 【 嘉定十二年知县许伯诩建陈谠记宝佑四年知县赵与泌重修】 乃视事之便厅堂之后为旧宅堂县治之规模大略在是矣
　　丞厅在县皷门外南街之东 【 旧为仙溪馆后改迟轩馆崇寍三年置丞始葺为厅事绍定元年县丞赵瑟夫重建】 大门之北为厅厅之相向曰南馆内曰简靖东为宅堂前凿池筑水阁其上
　　簿厅在县中门外东南隅 【 始建岁月莫考】 前有看窗一间瞰于市之东街东西有亭二曰鸾栖曰乐香 【 旧名高士矮屋主簿林伪所建后改今名】 
　　尉厅在县中门外西南隅 【 始建岁月莫考元佑六年县尉李环重建】 前有南轩 【 嘉定十年县尉庄梦说重建】 东有甲仗库库之上有楼曰大隐 【 旧名见山县尉周瑞常改今名自记】 西有轩植双梅于前曰默林默林之北有堂曰思贤 【 县尉黄岩孙记】 堂之前有熙春台之旧址繇台而北有古松数十株夹以梅竹气象幽雅中为亭曰环秀 【 陈复斋宓书】 

　　○仓库 【 附税务教场】 
　　县之岁入无几而仓库乃积储之地不可不载
　　省役库常平库在县治之东庑
　　省仓常平仓在县中门外之东偏
　　太平仓在连江里风亭市
　　东仓在常德里仙溪观界
　　西仓在仁德里龙华寺界
　　北仓在县之大门西南 【 右四仓皆备荒而设】 
　　盐仓在县中门外之西偏
　　太平盐仓在连江里风亭市
　　税务在县皷门外之东街
　　甲仗库在尉厅之东庑
　　教场在县北二百步 【 自省役库以下原本失注】 

　　○县郭 
　　县负山带溪虽无城筑然剙县以来中更山寇而按堵如故者得非溪山形势之壮欤
　　县郭袤二里旧无城筑绍兴十年山寇窃发知县陈致一始筑城浚濠以御之寇退不克终役干道中知县赵公绸始作四门东曰朝京 【 旧名九仙庆元中知县吕祖平重建改今名宝佑四年知县赵与泌重建吴叔告书】 西曰元台 【 旧名甘泽后名麓泽湻佑三年知县黄清叟重建以叶正简改今名郑性之书】 南曰登俊 【 旧名流庆后名望壶湻佑三年知县蔡次传重建改今名潘昉书】 北曰拱德 【 旧名横翔嘉定十二年知县许伯诩重建改今名陈谠书】 

　　○坊表 
　　表宅里以彰善其来尚矣县之坊表凡悉书之
　　东曰耆德 【 以侍郎陈谠立】 积善登龙西曰省元 【 以省试第一人叶大有立】 尚贤南曰登俊登云 【 以在县学前立】 

　　○市镇 
　　县地僻而物货悭商旅迹罕到一閧之市间或有之而镇废久矣
　　风亭市在连江里 【 人家并海土产砂糖商舟慱贩者率于是解缆焉旧有太平镇绍兴二十六年废】 
　　沙溪市在旸谷里
　　龙华市在养志里龙华寺之前 【 旧有阜安镇绍兴二十六年废】 
　　潭边市在万善里 【 旧有石碧镇绍兴二十六年废】 
　　中岳市在万善里中岳寺前

　　○宸翰 
　　云汉之章示异宠也见者当耸然而作如望旄头之尘而听属车之音僻远臣子亲被宸奎其际遇亦荣矣谨拜手恭书于左
　　戒石铭批诏 【 太宗皇帝摘孟蜀劝农箴语绍兴二年高宗皇帝得黄庭坚所书且批诏以赐长吏咸刻石置于厅事前及座右】 
　　赐字君谟 【 皇佑五年九月蔡襄为模写真宗奉神述圣制毕特降中使赐御书一轴其文曰御笔赐字君谟襄进诗以谢上赐诏奖谕后模刻作序以献】 
　　春风赋 【 干道二年孝宗御制书赐叶颙】 
　　教忠东石 【 赐叶大有】 
　　篆书明堂二字飞白明堂之门四字 【 仁宗赐宏法大师清衷各题曰孝子嗣皇帝御名书】 
　　御书古诗二首 【 神宗赐宏法大师清衷其字径尺草书藏于普惠院御书合】 

　　○学校 
　　古者教人自王宫国都以及闾巷莫不有学则郡邑之学其来远矣实讲学行礼作成人材之地故录之特详
　　庙学始建于县西咸平五年迁于县南前为殿祠先圣后为堂左右为廊绘从祀以祠之又作游圣亭移风厅日新中鹄二亭 【 叚全为记】 庆历八年修之元佑九年复修之宣和末例废养士学宫圮陋不治绍兴九年寓公肇庆守陈可大出家赀率邑人更新之知县谢天民助成之 【 谢天民为记】 干道七年知县赵公绸重修之 【 翁亢为记】 殿曰大成讲堂曰尊道 【 米芾书扁】 斋有六曰忠告明伦笃志懿文宣哲诚意 【 旧有七斋后废其一】 位有四曰学长直学学谕教谕六经有阁祭器有库瑞筴有堂 【 皂筴长于诏岁常应举人之数故名】 土地有祠庖福有舍此学规创之始也绍定六年知县黄登撤尊道堂重新之即瑞筴堂之旧址建亭曰色笑嘉熙四年知县黄清叟始造三献官祭服宝佑三年权县赵汝傕撤县治西楼建于学之东偏役未就知县赵与泌移于色笑之西偏扁其阁曰尊经堂曰文会 【 卓得　记】 新立朱文公祠 【 陈晓道记】 新东庑辟西沟 【 旧为居民所侵故重辟之】 造祭器规模备于前矣

　　○学田祀田 
　　游学田绍兴九年肇庆守陈可大以建学之余资买置以助修学 【 田一十二叚三十五亩一十四步岁入租谷四十石二枋见学粮碑今租钱四十六贯三百二十八文省】 赡学田干道七年知县赵公绸因屏山之隙地白湖坂之荒田及诸里湮废之田垦辟以充学廪 【 田三百余亩岁入租米二十一石七合今租钱七十九贯四百一十五文省】 建兴院田产钱一十一贯二百六十四文四分绍兴三年郡守赵彦励以其田助学廪嘉定六年知县叶文炳委学职核实租谷置籍画图如经界砧基之式 【 田八十五叚园一十一叚详见学职陈鼎新图籍今租谷四百六十一石九枋大麦二石五枋二角小麦五石三枋三角子头钱三十二贯六百一十三足园租五贯九百八十九足共管租钱八百九十六贯六十五文省】 
　　建福院田产钱二贯七百九十九文一分嘉定二年主簿韩漪请于郡以助学湻佑元年知县蔡次传三对僧院旧租署籍 【 田二十五叚园二叚详见官籍合租谷一百四十八石三枋二角小麦七枋子头钱七贯七百五十六文足园租三贯二百八十八文足共管租钱二百八十五贯三十八省】 二院田岁输租如编户而县胥虚张之费几倍焉宝佑二年知县赵与泌委司计核输租之实数余以养士 【 元额租钱四百贯文委司计林天骥驱磨实坐二百三十贯二百三十文】 学长直学学谕教谕四员为省额其始乃军学分隶于县以军学盐钱给其俸 【 每岁就塩钱拨一百七十八贯二百四文本县自催自给近以塩钱兑折输租自是县免拨塩钱学免输官租每岁仅支其余五十二贯二十六文以足输租之数四员俸给如元数悉于学粮取办焉】 前廊等职无定员大率随时增减六斋长谕十二人春秋二补生员共八十人
　　郑家绝户田园宝佑五年知县朱浚拨入学廪 【 田计七叚园计四叚岁入租钱咸湻二年赵知县必燧拘纳正色为例】 下建福院田产钱八贯六百一十三文景定三年平湖陈尧道官谏议日请于部使者以继廪士时朝家新剙主学春秋二补复增堂试校定分数存留十员每季行供教养职事生员共百余人 【 田仅有佃户名字缘此耕久废租额难考时职计者肆为欺隐续知县邓桂发委司计苏三英等核实早租计谷九十一石七枋三升佃户二十五名新来租同晚租一百单二石二枋三升佃户二十一名有额无催一百六十余石尚未复尚额搜扶厘正于来者有望焉】 
　　春秋二丁释奠先圣先师凡牲币醴齐各有司存惟仲丁舍菜于朱文公暨西山勉斋二先生忠惠正简及元佑四君子祠祀费每请于县帑支给不时咸湻十禩郡纠曹赵必侅来摄兹邑甞莅祀事惧其简略非传远计遂拨西塘官田租谷一十石又置下阮田租五石园租一贯四百金专充次丁礼料继自今仪物有须藏祀无缺于此见赵侯之为政其知所崇尚欤 【 西塘田计六坵下阮田计三坵园一坵又号槐■〈木〈自上大下〉〉兜四至载官契产钱刈入学系将郑家义还戴氏奁田钱十八界一千贯会委直学苏三英置买上件田管租自乙亥为始】 

　　○社稷 
　　县之社稷与郡等重民事也长吏上之三日率致谒按式以修治焉
　　坛在县西南半里中立社稷西为风师立石为主旁设燎坛前为斋厅外建门严钥以守之 【 始置岁月莫考干道六年知县赵公绸重修】 
　　雷风坛坛旧在教场东北隅蒇事间遭风雨权就阅武亭之西偏望东北以祭岁以为常其坛遂废 【 按政和颁式横列三壝中立社稷东风师西雷师雨师总为五坛社坛方二丈五尺高三尺稷坛如社之制四出陛四门同一壝二十五步风雨雷师坛皆卑小于社四出陛四门同一壝二十五步燎坛于神坛之左壝之外视他坛稍高瘗坎于坛之北壬地南出陛方深取足容物姑记之以俟改作者】 

　　○风俗 
