<!-- { "loadSidebar": true } -->
　　节妇郑氏者，海国锺灵，闺门毓秀。爰以弱质，作配乌衣。方偕伉俪如宾，旋痛幽明隔世黔娄短被，顿覆王生；梁案齐眉，难同郑女。惨淡孤鸾之操，悲鸣独鹄之歌。乃犹佯作承欢，少冀得疏防范。我心匪石，断一息于青丝；遗恨终天，缔三生于石上。渺矣魂归夜月，凄然海泣洪波。青史不遗，愿征诗而表着；海天生色，先拈韵以阐扬。瓦砾当前，珠玑为继。诗曰：

　　绣幕尘生破镜鸾，一朝春色已凋残；从容就义水心苦，慷慨辞亲血泪干。渺渺幽魂随地下，萋萋衰草泣江干。百年今日乾坤老，一夜西风俎豆寒。

　　廿载红颜誓柏舟，霜天皓月耀中州（郑氏所居）。绘来环佩皆生气，死去纲常属女流。早订双栖同土壤，肯留只影度春秋！尺丝魂断声名振，愧杀须眉万古愁。（吴周桢。凤山谕）。

　　一死从夫孰颉颃？盖棺犹着嫁衣裳。丹心直付水霜冷，白骨能同日月光！天上玉楼应有伴，人间巾帼独流芳。尘阛那得留仙种，两两精魂依北邙。（孙曰高。桐城人）。

　　双凤喈喈恋俦匹，屈指余生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。水雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜！生别死离在须臾，戚族罗拜皆长吁。精神顷刻化天地，斯称巾帼如眉须。君不见，湘竹泪斑传自昔？又不见，古来望夫化作石？以兹寸息付青丝，山为枯容水为赤，吁嗟乎！郑女节烈耀人间，千载留名垂史册。（李钦文。廪生）

　　吾家孙女名月娘，少小聪颖识书帙。十九及笄归王门，尝服敬恭称良匹。何意王生命不辰，一朝捐背嗟云没！义重如天女知之，矢志从夫泪成血。我闻其语奔相视，女自雍容正言说：尺丝昨夜手自裁，愿与纳甫（王生字）栖同穴；妇式礼言一与齐，茕独此身不欲活。乡里见者为酸辛，自视声吞皆哽咽。拜辞尊长与姑嫜，礼数周详到毫末。举止安闲若平时，顷刻房中命已绝。精诚凛凛塞两间，生气飘飘凌白日。似此贞烈信难哉，哀汝命名不媿月。吁嗟乎！共姜苦誓「柏舟」诗，陶婴「黄鹄亦歌」拙。何如举案泉壤间，地久天长树名节！（郑凤庭。廪生）

　　论曰：三女之节操，堪垂不朽。郑则褒章累牍，阮、黄则泯泯无闻；岂非时为之乎？藉令当日「郡志」不及载，则二女贞烈，徒抱恨于九泉之下耳。今并登之邑乘，虽未经褒奖，而与郑女同争光于日月矣。

　　流寓

　　宁靖王，讳术桂；字天球，别号一元子。明洪武九世孙长阳郡王次支也。配公安罗氏女。始授辅国将军，晋镇国将军。乙酉，隆武改封为宁靖。王初栖金门，癸卯挈眷来台。癸亥六月，我师克澎湖。二十二日，王语诸妃曰：『我之死期至矣！汝辈听自主之』。妃云：『王能全节，妾等宁甘失身！请赐尺帛，从王以死』。各冠笄被服，齐缢堂中；袁氏、王氏、秀姑、梅姐、荷姐其人也。王亲视殓毕；越二十六日，具冠、素服，投缳而死。葬于长治里竹沪，与元妃罗氏合焉。乡人建庙塑像祀之，有祷辄应。妃五人，别葬台湾县仁和里魁斗山之后；竖其碑曰「宁靖王从死五妃墓」。王无嗣，以益王裔宗位之子俨鉁嗣，年方七岁。归附后，奉旨安置河南开封府杞县（有传载「艺文志」）。

　　李茂春，字正青；漳之龙溪人也。登明隆武丙戌乡榜，遯迹至台。好吟咏，喜著述；仙风道骨，性生然也。构一禅亭，名曰「梦蝶处」；与住僧诵经自娱，人号李菩萨。寻卒，葬新昌里。

　　论曰：当明社之既墟也，王东奔西窜，靡有宁处。及其渡海而东，天涯海角之际，庶几得保其全躯乎！澎湖一北，郑氏归诚，而王竟以身殉，伤矣！五妃从死，闺阁中之以忠烈显者，又何多也！正青遯身全志，吟咏自乐，飘然于世俗之外。「梦蝶」故处，其亦可哀者夫！  
　 

卷之九

　　艺文志

　　传记赋诗

　　艺文之志，岂踵事增华哉！政教之得失、风俗之淳漓，咸于斯镜之。而且掞国华、征邦瑞，用垂不朽，顾容缺略弗备欤？邑固新辟，著述罕觏；然而博雅之才，何地蔑有？其间或采诸「郡志」、或广搜见闻，凡有关于邑治，选其文之尤者，辑而载之；从此文明渐启，富有日新，安在海外歌章，不足上登黼座乎！志文艺。

　　传

　　记

　　赋

　　诗

　　传

　　明宁靖王传（「郡志」采入）陈元图（会稽人）

　　宁靖王，名术桂，字天球，别号一元子；明太祖九世孙辽王后、长阳郡王次支也。始授辅国将军。配公安罗氏女。

　　崇祯壬午，流寇破荆州，王偕惠王暨藩封宗室避湖中。甲申京城陷，崇祯帝殉社稷。福王嗣立于建业，王与长阳王入朝，晋镇国将军，令同长阳守浙之宁海县。乙酉夏，浙西郡邑尽归我大清，长阳率眷属至闽中；王尚留宁海。而郑遵谦从绍兴迎鲁王监国，时传长阳入闽，存亡莫测，监国封王为长阳王。郑芝龙据闽，又尊唐王为帝，建号隆武；王奉表称贺，隆武亦如监国所封。后闻其兄尚存，已袭辽王，王具疏请以「长阳」之号让兄次子承之；隆武不允，改封「宁靖」，仍依监国督方国安军。

　　丙戌五月，我师渡钱塘；王乃涉曹娥江，奔避宁海，觅海艇出石浦。监国亦由海门来会，同至舟山。十一月，郑彩率舟师北来，因芝龙与隆武未洽，知越州不守、监国出奔，故遣迎之；王与监国乘舟南下。岁杪抵厦门，而芝龙已先归命北行矣。是时郑鸿逵迎淮王于军中，请宁靖监其师。合芝龙子大木兵攻围泉州，经月不下，鸿逵乃载淮王、宁靖同至南澳。值粤东故将李承栋奉桂王之子称帝肇庆、改元永历，王因入揭阳；永历令居鸿逵师中，月就所在地方支膳银五十两。戊子春，命督鸿逵、成功师。

　　庚寅冬，粤事又溃。辛卯春，王仍与鸿逵旋闽，处金门。及成功取台湾，王辄东渡；成功事王，礼意犹有可亲。成功死，授餐之典废，视等编户；无以资衣食，乃就竹沪垦田数十甲以瞻朝晡。郑氏又从而征其田赋，悉索募应，困甚。

　　戊午，闻靖海将军调集水师楼船进讨，郑氏诸臣燕雀处堂，晏如也；王独蒿目忧之。常言『台湾有变，我再无他往，当以身殉』。癸亥六月，我师克澎；二十六日，郑兵败回。王向诸媵妾曰：『我之死期已到，汝辈或为尼、或适人，听自便』。侍妾佥云：『王既能全节，妾等宁敢失身！王生俱生、王死俱死，请先赐尺帛，死随王所。「从一而终」之义，庶不忝耳』！王曰：『善』。妾袁氏、王氏、秀姑、梅姐、荷姐俱冠笄被服，齐缢于堂上。乃大书曰：『自壬午流贼陷荆州，携家南下，总为几茎头发，保全遗体，远潜外国。今四十余年，六十有六岁；时遭大难，全发冠裳而死，不负高皇、不负父母。生事毕矣，无愧无怍』！次日，校役升主人柩；王视之，无他言，但曰：『未时』。即加翼善冠、服四团龙袍，束玉带、佩印绶，将宁靖王麟钮印送交郑克塽，拜辞天地、祖宗；耆士老幼俱入拜，王答拜。又书绝命词曰：『艰辛避海外，总为几根发。于今事毕矣，祖宗应容纳』！书罢，结帛于梁自经；且曰：『我去矣』。遂绝。众扶之下，颜色如生。越十日，藁葬于凤山长治里竹沪，与元妃罗氏合焉，不封不树。妾媵五棺，埋于台湾仁和里魁斗山，竖其碑曰「明宁靖王从死五妃墓」；去王墓三十里。

　　王无嗣，继益王裔宗位之子名俨鉁为后，时年七岁；安置河南开封府杞县。

　　其平生，得诸台之故老云。

　　记

　　文庙记（「郡志」采入）施士岳（凤山谕）

　　圣天子御极二十有二年，廓清台湾，以其地为郡县，定凤山为一邑，建黉宫于南路莲潭上；山明水秀，台之发科者自凤山始。特事因草创，所作圣庙、启圣祠，规模犹朴略也。十余年间风雨飘摇，仅存数椽，先圣庙堂窘于寒暑。

　　四十三年，莱阳宋公永清以平川令移宰于斯。行释菜礼，怆然念之。曰：『凤山自有君天下以来，版图未入，文教不施；今声名人物得与中土媲美，称为盛事。苟庙宇犹然卑陋，无以体圣天子尊师崇儒至意，其谁之责哉』！于是请诸上宪、集诸绅衿，捐俸乐输，鸠工兴建。高大前制，增两庑、棂星门，因地制宜，靡不周备。栋梁得大木，垣墙固砖砾，云锦丹漆，涂饰以法；诚壮丽巨观也。侯之用心，可谓至矣。而侯犹虑无以广圣泽，爰设义学、设学田，其为厥庙筹更深也。

　　士岳来教是邑，诸生具陈其事，请为文以记。士岳谓文庙告成，士皆欢感；从此子益知孝，臣益知忠，工文章者显当世，立事业者昭后代，莫不由文教中来。是则侯之为政能达本也，功德大矣；宁特以廉明勤慎为良吏已哉！谨刻石以记。

　　义学田记（「郡志」采入）李钦文（廪生）

　　圣天子尊师重道，文教振兴；诏府、州、县设立义学，延师课督寒士，为制已久。台固以初辟地，未遑也。

　　邑侯宋公，以武平调补凤山。甫至，而建兴文庙，自大成殿、启圣祠、两庑以及棂星门，次第毕举。乃复置义学，择郑应球为之师；日有试、月有课，顽者秀之、陋者文之，士之登其堂者，彬彬乎盛矣。又虑其久而辄废也，捐俸购田，以供束脯；而以半给灯火之资。请诸列宪报可，令勒石以垂不朽。

　　斯举也，有三善焉：宣朝廷崇文至意，一也；乐育人才，二也；海外之士笃于文行；三也。钦文备列弟子员，逢兹盛事，谨记始末，俾后之学者知邑侯之功有如此。

　　重浚莲池潭碑记（「郡志」采入）郑应球（凤山庠生）

　　莲池之浚，始于颜氏。岁久淤泥壅塞，几与地平。附近田园向资灌溉者，无利赖矣。居民谋疏通之，绌于力而止。

　　四十八年，邑侯宋公随郡宪周公巡行至此，见草奥其宅，耜悬于室，地亘数里尽为石田，目击心伤；于是历阡陌、相地势而观流泉，由茄冬坑至半屏山麓，议筑坝开圳，以便蓄泄。计费不赀，侯慨然出粟千二百石以贷民；鸠工兴作，填岸凿渠，淤者瀹之、塞者通之，计长千三百丈，费金四百有奇。而莲潭灌溉之利，遍兴隆庄矣。

　　四十九年孟夏告成，父老子弟群相感叹曰：『微巡行之役，不及此；今而后，旦暮耰锄，岁乐仓箱之庆者，皆郡宪、邑侯赐也』。爰立石而为之记。

　　新建县署记（「郡志」采入）宋永清（县令）

　　邑之有署，固传舍也。然向明而治，且居高望远、退食思过，实攸赖焉。台入版图，其分土设官，虽有此疆彼界；而衙斋朴陋，萧萧数椽，日就倾颓，殆不足以蔽风雨。来莅政者，辄假馆郡治，久遂习然；问所谓公署，无有也。
