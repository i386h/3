<!-- { "loadSidebar": true } -->
　　高帝五年，封无诸为闽越王，王故地，都冶。【苏林注《严助传》曰：“冶，山名，今名东冶。”林，魏黄初人，当得之。今瓯冶池山是也。（底本作“瓯冶地山”，据库本、崇抄改。）唐元和八年，刺史裴次元于其南辟为球场，即山为亭，作诗题于其壁，自为《序》，大略云：“场北有山，维石岩岩。峰峦巉峭耸其左，林壑幽邃在其右。是用启涤高深，必尽其趣；建创亭宇，咸适其宜。勒为二十咏，有望京山、观海亭、双松岭、登山路、天泉池、玩琴台、筋竹岩、枇杷川、秋芦冈、桃李坞、芳茗原、山阴亭、含清洞、红蕉坪、越壑桥、独秀峰、筼筜坳、八角亭、磐石椒、白土谷诗各一章，章六句。”内《望京山》云：“积高依郡城，迥拔凌霄汉。”盖始以“望京”名之也。时观察推官冯审为《记》，刻石，大略言次元“报政之暇，燕游城之东偏，曰左衙营，遂命开治。化硗确为坦夷，（底本作“址夷”，库本作“夷址”，据崇抄改。）去荆棘于丛薄，以为球场。其北乃连接山麓，翳荟荒榛。公日一往或再往焉，扪萝蹑石，不惮危峭。转石而峰峦出，浚坳而池塘见。为潭、为洞、为岛、为沼，窈窕深邃，安可殚极，凡二十有九，所声于歌咏者二十篇。”盖又有涟漪亭、东阳坡、分路桥、乾冈岑、木瓜亭、石堤桥、海榴亭、松筠陌、夜合亭未为诗也。至大中十年，亭壁之诗已无存者。刺史杨发访于邑客，得其本，为鑱诸碑阴而识之。其后，碑石埋沍。（（底本作“埋沍”，库本作“埋没”，崇抄作“埋湮”。又，底本于“沍”字下、“皇朝”前虚一格，原为尊崇本朝而提格，非缺字，库本填入“洎”字，不取。））皇朝熙宁二年夏，新子城。役人裒土，于宣毅营北将军山下得之。乃辇而置于郡中日新堂之西庑，有程大卿师孟题记，今存。其言宣毅营，即旧左衙营，今广节营也。将军山，即唐望京山，旧冶山也。按《治平图》，则曰泉山；《熙宁图》名为将军，未详所始。经累代营造修筑，山形今卑小矣。然观唐元和中犹巉峭幽邃如许，则秦、汉间益可知。闽越王故城即此山西北。】孝惠三年，立闽越君摇为东海王，都东瓯。【应劭注“东海”曰：“在吴郡东南滨海。”徐广注“东瓯”曰：“今之永宁也。”永宁即今永嘉。师古曰：“今泉州”，盖指福州。非也。】吴王濞败，子驹亡闽越，怨东瓯杀其父，屡劝击之。建元三年，闽越围东瓯。帝遣严助发会稽兵浮海救之。闽越闻风而遁。【其年，东瓯举国徙江淮。】六年，其王郢擅击南越。【《严助传》：“闽王以八月举兵于冶南。”盖兵已离所都，由南路以往。】复遣王恢、韩安国两道击之。弟余善鏦杀郢，遣使者上符节，请所立。【《严助传》云：“不敢自立，以待天子之明诏。余善意欲汉立之耳。”】汉以繇君丑独不与谋。【张晏曰：“繇，邑号”。】使立为繇王，奉无诸祭祀。余善威行国中，民多属，遂窃自立为王。帝闻之，因立为东越王。【汉只封丑王繇邑，以奉闽祀，有意于郡县之矣。及余善自立以继郢，（底本作“绘郢”，据库本、崇抄改。）乃因而封之。按：司马迁作《东越传》，总闽越、东瓯为名。立为东越王者，尽王此闽越、东瓯之地也。自秦以会稽郡之南皆为闽中郡。汉高、惠始分为二。建元三年，东瓯既徙江淮，其地无所属，闽越并有之。至此，乃尽以封余善，故曰东越王。班固《汉书》用迁之文，乃以东瓯请举国徙中国，改为“东越请举国徙中国”。其名始不辨矣。盖汉唯有东越、南越。此则“东越”其统名也。与繇王并处。既立余善，亦不废繇王，故曰“与繇王并处”。】元鼎五年，余善请从击南越，不至。汉将请伐之。兵临境，乃反。【《朱买臣传》：“时东越数反覆，买臣因言：‘故东越王居保泉山，一人守险，千人不得上。今闻东越王更徙处南行，去泉山五百里，居大泽中。今发兵浮海，直指泉山，可破灭也’。”是时，元鼎六年，余善之立，已二十五年矣。买臣故言旧时东越王只守泉山之险，今乃去之而南，可直指其巢穴而取之。盖谓所都之地。颜师古曰：“即今泉州之山”，谓福州也。自隋文平陈，改丰州为泉州。唐开元置“福州折冲”，亦号“泉山府兵”，皆即今瓯冶山为名尔。（据所述，泉山即冶山，亦即瓯冶池山。天泉池，或即瓯冶池之原名。泉山当亦因此得名。）唐裴次元作《天泉池》诗题其山亭云：“游鳞息枯池，（底本作“□鳞息枯池”，缺一字，库本作“鱼鳞息枯池”，据崇抄补。）广之使涵泳。疏凿得蒙泉，澄明睹秦镜。”今山下犹有泉一泓。绍兴间，薛殿撰弼创泉山堂其侧，盖识古也。旧城在此山西北，越王山之南。《越山寺记》乃云：“山本泉山。因迁今城，乃指故都以‘越王’名之”，非也。后之人又不详究始末，以余善与丑为共王其地，疑各别在一处。有以泉山为在莲华山下，有指鼓山为说，皆失之。买臣言：“更徙处南〔行〕，（底本作“更徙处南去泉山五百里”，据《汉书·朱买臣传》补“行”字。）去泉山五百里”，即所谓“泉南”，犹言“冶南”也。泉山堂侧有龙王祠。王参政之望因祷雨获应，更名“喜雨”。】诏朱买臣与韩说出句章，【今慈溪。】浮海东往；杨仆出武林；【今钱唐。】王温舒出梅岭；【今虔化。】越侯出若耶、白沙【今会稽有若耶溪。】击之。【汉时，东越四境民物稀旷。史言“守武林”，“田余干”，（底本作“由馀干”，崇抄同，据库本改。）“入寻阳”，可见矣。】元封元年入东越。繇王居股杀余善，以其众降。帝以其阻、悍、数反覆。改封居股东成侯，万户。【《汉表》：“东成在九江郡。”】迁其民江淮间，遂虚其地。或窜山谷，后稍稍出，因自立为冶县。【前、后汉及晋以来《地理志》并无此县名。《前汉志》虽有“治县”，疑是“冶”字。然考之《后汉志》，乃是章安，今台州临海县地也。惟《晋志》云：“武帝灭之，徙其人，名为东冶。”《旧唐志》云：“其逃亡者自立为冶县”，得之。】汉置会稽南部都尉于塞上，以禁备之。【治回浦，鄞县南回浦乡，汉边县，有障塞尉，掌禁备羌夷犯塞者。自武帝既废东越，遂于塞上置“治”县，以处近境之民。又置回浦以为南部都尉治所。故《前汉志》此两县最在会稽郡诸县之后。颜师古注“治县”曰：“本闽越地。”注“回浦”曰：“南部都尉治”，是也。“治”县在今临海，旧东瓯地，闽王郢至余善皆得而有之，又秦统名为“闽中”，谓之“本闽越地”可也。而《宋书志》，沈约所作，乃引司马彪云：“章安，故冶地”。然则，临海亦冶地也。又引张勃《吴录》云：“闽越王冶铸地”，盖以“治”字为“冶”字。后人因之，遂以汉尝置冶县于此。且无诸都冶，摇都东瓯，自是两处。若置冶县，岂于东瓯界中又置？（底本作“岂于东瓯界中又冶”，库本同，据崇抄改。）今州治去临海一千二百里，若置县在此，其界至临海；则《前汉表》县大率方百里，又安得一县如此之远乎？况“治”县，始改为章安，续又分章安南为永宁；不应永宁介乎其中，（底本作“不□永宁介乎其中”，缺一字，库本作“不将永宁介乎其中”，据崇抄补。）而南北断为两境，皆名冶县。故今《前、后汉志》及唐《元和郡国志》皆作“治”字。《宋志》又云：“后分冶地为东、南二部都尉。东部，临海是也；南部，建安是也。”此固后汉至吴时所分。吴时，多指东越之地呼为东冶，故云尔。以为汉尝置冶县于此，（底本作“治县于此”，据库本、崇抄改。）则误。】光武时，罢都尉。【时遂废回浦县。】后复置南部。【建安元年，孙策令永宁长韩晏领南部都尉，将兵讨东冶时，方立此名。及晏败，以贺齐代之。八年，始置府于建安。】建安初，始有侯官等五县。【《旧记》（“旧记”，即林世程《闽中记》，下皆同。）谓光武以为东侯官，未见其据。建安元年，孙策渡浙江。会稽太守王朗浮海奔东冶。侯官长商升不纳，赖虞翻说之，乃为起兵。策复遣将击之。是时，县皆豪杰自立，可知也。未几，升降于贺齐。（底本作“外降于贺齐”，据库本、崇抄及《三国志》改。）建安、南平、汉兴三县复反。又其后，东冶五县反。四县名见前，其一，史缺书。自孙氏时，五县既平，始随立为县。或者，乃以遁逃者出，汉复立为冶县，亦误矣。】吴景帝时，置曲郍都尉，领谪徒造船于此。【《旧记》：开元寺东直巷，吴时都尉营，号“船场”。】永安三年，置建安郡治，建安、侯官属焉。【时建安属县：（底本作“建安土县”，据崇抄、库本改。）吴兴、东平、建阳、将乐、昭武、延平。建衡元年，李勗从建安海道击交趾。】 
