<!-- { "loadSidebar": true } -->
　　盐麸子　叶如桔子，秋熟为穗，粒如小豆。上有盐似雪，食之酸咸，止渴。蜀人谓之“酸桶”，吴人谓之“乌盐”。 
　　桑螵蛸　螳螂子也。多在山木及荆棘间。桑上者，以得桑津气，故佳。市之者，以附枝为验。 
　　蒴藋　轻虚无心，主续筋骨，一名接骨方。 
　　覆盆子　苗短不过尺，茎叶皆有刺，实如佛螺而旋。 
　　石菖蒲　陶隐居士云：“生石碛上，概节者佳。下湿地大根者，名昌阳。”惟真菖蒲叶脊如剑。今黄檗山龙湫崖下，瀑布飞度，却溅可数步，（底本作“却□可数步”，缺一字，据崇抄补。）生其间者绝佳；非神全不为溅悸者，莫能采。溪荪，根形气色极似，但叶无脊耳。　 

《三山志》卷第四十一终 

●卷第四十二 土俗类四 

　　物产 
　　　　木 
　　　　竹 
　　　　草 
　　　　藤 
　　　　畜扰 
　　　　兽 
　　　　禽族 
　　　　水族 
　　　　虫 

○物产 
　　 
　　山海天地之藏。郡封所至，林烟蓊薆，横属数百里，沧波弥漫，下极无涯，物产万殊，可得而尽名耶？鸟、兽、草、木，要欲多识；矧属吾境，亦耻一物之不知。姑以所闻见纂其可书者，附于篇。 

·木 

　　松　四时不改柯易叶。《史记》曰：“松柏者，百木之长也。”蔡密学襄知州日，令诸邑道旁皆植之。又，自大义渡夹道达于泉、漳，人称颂之。诗曰：“夹道松，夹道松，问谁栽之我蔡公。行人六月不知暑，千古万古摇清风。”树既老，愚民多穴取其松脂以烧，（底本作“松明”，据崇抄改。）以至枯折。尉司虽尝籍记，或令补种，未能禁绝。旧隶宪司，近亦申严云。又元祐中，道士颜象环自东门植松，抵铁塔、康山之巅。陈傅赠诗云：“初与田蔬一样平，一千年后插天青。行人息荫凉风下，应说栽松道士名。” 
　　柏　叶扁生而香。 
　　相思　木坚有文，堪作器用、几案、碁局、书筒、拍板之属。子冬实，名红豆。《吴都赋》曰“相思之树”。 
　　■〈木党〉　木高大，枝有刺。子似茱萸而香，味辛如椒，杀腥物。 
　　椒　木有刺，子朵生而热，味辛。生蜀都名蜀椒，西戎名胡椒，本土者名土椒。 
　　樟　高大，叶似柟而尖长。弥辛烈者佳。为大舟，多用之。 
　　桧　柏叶而松身。《诗》曰“桧楫”者此。 
　　金荆　木坚有文彩，可为床榻。 
　　黄杨　叶细，皮薄。岁长三寸，至闰年则缩一寸。东坡诗：“惟有黄杨厄闰年”。木坚实可为器用。 
　　檗　木枝、叶与石榴无辨。皮黄。子赤如枸杞子，两头尖。枝可剉以染黄。生山石间。 
　　槚　《尔雅》曰：“苦荼也”，注云：“似栀子”。 
　　木槵　叶似橄榄而小，实可以浣衣，子可贯为数珠。佛经：“贯木槵子一百八个”，（底本作“贯木橞木”，库本作“贯木槵木”，据崇抄改。）是也。 
　　槦　州以南为多，至剑、建，则无之。以其拥肿不中绳墨，名以“槦”。或曰：其荫覆宽广，宜以“榕”名。庆历中，王守逵诗云：“清阴随日远，翠影共烟浮。广荫均荣贱，安人异品流。（上句底本作“□荫均荣贱”，缺一字，崇抄作“荫物均荣贱”，据库本补；下句底本作“安人异而流”，亦据库本、崇抄改。）幄帷临大道，冠盖俯高楼。避暑疑无夏，当风别得秋。”熙宁中，程大卿师孟命多植此，自为诗：“三楼相望枕城隅，临去重栽木万株。试问国人行住处，（底本、库本作“试问国人行住处”，崇抄作“试问国人来往处”。）不知还忆使君无？” 
　　桂　叶似枇杷，花白，丛生岩岭间。冬夏常青。唐大和四年夏，天降桂子，散落人家，芬馥异香，圆如珠颗。 
　　朴　叶如“加条”差小。其皮粗，故名。 
　　柟　材堪栋梁，根生瘤。《吴赋》云：“楠瘤之木”。 
　　楮　皮有斑花。其皮可以为布，亦可捣以为纸。实如杨梅。 
　　楝　高丈余。叶密如槐而长。三四月开花，红紫色，实如弹丸，熟则黄，即金铃子也。 
　　椿　叶似橄榄，芽香可啖。 
　　樗　木形，干类椿，叶脱处有痕，如樗蒲子，（底本、库本作“叶脱处□□□□□□”，缺六字，据崇抄补。）故名。然无用。《庄子》所谓“匠者不顾”者。（底本、库本作“匠者不□□”，缺二字，据崇抄补。） 
　　梓　似桐而叶小。花紫。《尔雅》云：“椅梓”。郭璞云：“即楸也”。（底本作“花紫□□云付梓郭璞□即是也”，崇抄作“花紫尔雅云付梓郭璞云即是也”，据库本改、补。）陆机云：“梓者，楸之疏理、（底本、库本作“楸之疏□”，据崇抄补。）白色而生子者。” 
　　橡　高可二三丈。三四月开黄花。八九月结实，名皂斗，（底本作“结□□皂□”，据库本补，崇抄“斗”作“角”。）其壳可以染皂。即栎梂。《尔雅》云：“栎，其实梂”。郭璞曰：“梂，盛实之房。”（底本作“即□□尔雅云栎□□梂郭璞曰□盛实之房”，崇抄作“即尔雅云栎其实郭璞曰梂盛实之房”，据库本参照《尔雅》改、补。）其实橡也。 
　　石南　叶如枇杷，有刺。凌冬不凋。人多植庭中间，阴翳可爱，不透日气。其木坚硬，可为斧柯。 
　　桄榔　木似棕榈，有节，叶亦如之，实外坚中虚，内有面，大者数斛。紫黑色，有纹理，可以制器。 
　　榉柳　皮似檀、槐，叶如■〈扌弃〉正生溪旁。（各本皆作“叶如……旁”，疑是“叶如柳止生溪旁”，待质。） 
　　柽　《〈尔雅〉疏》曰：“柽，一名西河柳”。郭璞云：“今河旁赤小杨也。”（底本作“河旁赤小□也”，缺一字，据崇抄补。）陆机云：“皮赤如绛，一名雨师，枝叶如杉”。（底本作“如杉”，库本作“似松”，崇抄作“似杉”。） 
　　■〈木杀〉木　生山中。叶□，子似茱萸。（底本作“叶□子似茱□”，缺二字，据库本、崇抄补“萸”。） 
　　加条　叶有毛，作磨犀、象、牙、角□用之。（底本、库本作“叶似□作磨犀象牙角□用之”，据崇抄改、补。） 
　　青刚　叶似石南，木纹如黄杨，堪作鞍桥。 
　　棕榈　亦曰栟榈，高一二丈，旁无枝条，（底本作“旁舞枝条”，据库本、崇抄改。）叶尺余，中包如鱼子，（底本作“中包”，崇抄作“中色”。）鹅黄色。然根浮。土人植时，先磐石其下。 
　　檀　叶似槐，可以为床榻器用。（底本作“为□床縜经”，崇抄同，据库本改。） 
　　枫　似白杨，叶圆而歧，有三角。二月花，色白。取其脂，可以为香。 
　　杉　木类松而劲直，叶附枝生，若刺针然。 
　　桐　有四种。青桐，皮青；赤桐，皮赤；梧桐，皮白微青俱有子；（底本作“青桐皮□□□□□子梧桐皮白□青而有子”，崇抄作“青桐皮叶俱青而无子梧桐皮白叶青而有子”，暂据库本改。）白桐，有花无子，一名椅桐，又名冈桐。冈桐似白桐，惟无子，可为琴瑟。（底本作“又名□□桐岗□似白桐惟□无子可为琴瑟”，暂据崇抄改、补。） 
　　槐　叶细而青绕尤入。（底本作“叶细而青绕尤入”，崇抄同。库本作“叶细而青花黄”。）有叶大而黑者，名棕。 
　　皂荚　有雌雄。雄者不实，凿木干方寸，以雌木填之，乃实。 
　　槠　郭璞云：“此木似柞，子可食，为柱不腐。” 
　　白牙　最白洁。可为器玩。 
　　水杨　叶圆而阔。枝条短硬。多生水岸。 
　　柳　柯条与北土无异，但飞絮者稀。 
　　桑　与柘为二种，皆可以蚕，亦可为鞍桥。 

·竹 
　　 
　　慈竹　丛生。任昉所谓“子母竹”。蔡公襄尝赋之。 
　　斑竹　生永福县鹤洋，差及湘江者。又有紫竹。今山邑皆有之。 
　　鹤膝竹　生古田县，似灵寿藤。不须琢削，自合杖制。 
　　箭竹　可为箭干。生长在古田山中。 
　　苦竹　笋味甚苦。又有苦伏竹，笋冬生，掘而食之，味尤珍。 
　　淡竹　肉薄，节间有粉，南人以烧竹沥者。 
　　石竹　连江等县为多。节疏而平，可为器用。 
　　麻竹　大至径七八寸，叶亦大，笋夏生。 
　　江南竹　粗大而坚直。 
　　秋竹　甚小，以为篾用。 
　　虫竹　丛生如芦。每节生虫，如新蝉之未翼者，□无窍隙，随竹而长。竹将枯，乃穴其旁而出。 
　　豁竹　节长细，可为笛材。笋味最美。 
　　筋竹　肉厚而窍小。可为弓弩材。 

·草 

　　萱　《诗》曰：“焉得蘐草”。《埤雅》谓：“一名鹿葱，草之可以忘忧者。”夏开者，梗高叶大；秋开者，短而叶细。别有鞓红而百叶者，有鹅黄而香者，非一种也。 
　　兰　一名水香。颜师古云：“即泽兰也”。生水旁，叶光润尖长，花蜡色六出，一桠敷蕊，（底本作“一桠敷□”，缺一字，崇抄作“三桠敷生”，据库本补。）耸若鼠耳一卷，而紫晕、檀心，气清远，盖国香也。春秋两种。《楚词》云：“春兰兮秋菊”，又云：“秋兰兮青青”。或云：“一干一花而香胜者兰；一干五七花而香薄者蕙。” 
　　剪刀股　叶如剪刀，苗甚软嫩。色深青绿，每丛十余茎，内一茎分枝，开小白花。 
　　琼田　春生苗叶，无花。三月，采根叶焙干，土人用治风。 
　　建水　枝叶似桑，四时常有。土人取其叶焙干碾末，治走疰风。（崇抄作“走■〈疒外圭内〉风”。） 
　　鸡项　叶红，花叶上刺青色，亦名千针草，根似小萝卜，枝条直上。三四月，苗上生紫花，八月叶凋，十月采根。 
　　火杴　春生苗，叶似紫苏大而尖长，白花。州人呼其叶为火杴草。 
　　马兰　叶类苦荬菜，（底本、崇抄作“苦益菜”，据库本改。）土人连根采之。（底本、崇抄皆作“土人连□采之”，缺一字，据库本补。）即《尔雅》所谓“箴马兰”是也。治■〈鱼规〉鱼毒。 
　　石龙蒭　丛生，俗名龙须草。今人以为席。 
　　莎草　根名香附子。 
　　灯心　生泽地，丛生。茎圆细而长直。人以为席。 
　　鸡肠　一名蘩■〈艹缕〉。叶似荇菜而小，其茎梗作蔓，断之有绿缕，细而中虚，似鸡肠，因名。 
　　鳢肠　即莲子草也。一种，叶似柳而光泽，茎似马齿苋，花细而白，其实如小莲房。一种，苗颇似莲花而黄色，实亦作房而圆，可以止血，方言谓之断血草。 
　　羊蹄　秃菜也。叶狭长色深，茎节间紫赤。采根醋磨，涂癣速效。 
　　通草　一名通脱木，叶如蓖麻。（底本、崇抄作“草麻”，据库本改。）中虚，有软白，可为轻花。出长溪。 
