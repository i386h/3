<!-- { "loadSidebar": true } -->
　　罗源　洞宫天庆观　县北六里。唐天宝七年。五月十三日，望□□□□□□□移置老君像此山下。樵采有禁。□□□韦尚书岫廉问，嗣而兴之，始给田度道士，□□宫观。【（底本“望”字下缺七字，崇抄末有“广州”二字；又底本“尚书”之前缺四字，崇抄有“韦”字，其余同缺；底本“宫观”二字之前亦皆缺二字。库本则自“望”字起至“宫观”止，皆无之，径以“五月十三日”下接“朱梁时”。今仍存底本所缺，待质。）】朱梁时，王氏尚佛，遂废。皇朝建隆元年，邑人林瑞复创殿一间。大中祥符二年，诏置天庆观，县令和恽挂额于殿门。有叟余成请大建堂宇，至天圣七年乃备。【有余成自为记，今存。】政和八年，以观徐真人旧宅，岁久颓损，其邻仙茅寺久据其地。可并归之。 
　　　　洞宫山　【高三百八十步。原出建州武夷山。（底本作“建□□荑山”，缺二字，崇抄作“建宁府武夷山”，据库本补。）真诰云：洞宫山，七十二福地，（底本作“洞宫山□□□福地”，崇抄作“洞宫山为第□福地”，据库本补。）此其一也。”村有神姥石。《旧记》云：昔有神姥来自罗源，所践之迹，入于磐石。”】 
　　　　仙茅山　【去洞宫四里。徐真人炼茅根之所，后于永福高盖山上升。】 
　　　　八仙亭　【开成中创。】 
　　　　旧产钱七十六文。【“曾记”：三十六文。】 
　　侯官　冲虚宫　西禅寺之南。梁王霸父增，自齐朝渡江入闽，【（今西禅，其宅也）】善黄老术。霸幼好之，每登怡山经宿乃返，年三十，游武夷山十六年，还旧居。乃于山南凿井，有白龟吐泉。炼药既成，点瓦为金。是岁，闽中斗米千钱，乃鬻金运米，以济贫民。后以所余药服之，旬日如醉，忽于所居皂荚木下蝉蜕而去。【林嵩记云：“梁时三月三日也”。周朴诗云：“王君上升处，信首故居前。皂荚即须朽，白龟应亦全。云间犹一日，洞里已千年。碧色坛如黛，今时谁可仙。”】唐贞元中，观察使李若初尝登楼西望，有五色云当其宅，遂以为冲虚宫，塑任敦、董奉、徐登及霸像为四仙祠。伪闽王延翰重创。其木与坛、井今存。【林嵩为记云：“坛灶基墌犹存。井有白龟，时或游泳。水能祛疾。”初王霸云：“坛坏不用修，木枯不用伐。皂木不结子，结子人得道。西南白龟井，吾乘之去来。龟归吾亦归。”庆历中，皂荚再生。王守逵诗：“修炼曾君此，（底本、库本作“曾君此”，崇抄作“曾居此”。）传闻固异常。坛留皂荚树，人去白云乡。龟向胎中息，（底本作“龟□胎中息”，缺一字，崇抄作“龟得胎中息”，据库本补。）神藏肘后方。辽东鹤未返，华表夜苍苍（底本作“□苍”，缺一字，据库本、崇抄补。）。”林安道《白龟井》诗：“古甃千龄在，寒泉味最纯”。（底本作“□龄在”、“□□纯”，缺二字，崇抄同，据库本补。）《皂荚木》诗：“海外蟠桃同永久，月中丹桂共参差”。（底本作“□参差”，缺一字，据库本补。）绍兴中，皂荚复生，然未见其异也。惟□号（底本作“推□号”，缺一字，库本作“推推号”，据崇抄改。）“真君济贫金”犹有之。旧陈植诗：“鼎边鸡犬知何在，云外龙鸾去已赊。惟有黄金馀瓦砾，贫民时复得些些。”今每风雨后，数里间耕者或得遗金，紫磨色，半瓦印文宛然，重不过三四铢。】 
　　　　景真堂　　东轩【孙逢吉、吴栻有诗。】 
　　　　旧产钱三贯五百五十九文。【“曾记”：三贯六百文。】 
　　福清　福真观　在海口镇。元祐七年，道士林知源创。政和八年赐今额。殿西隅有丹井，饮之愈疾，侧有宣圣庙。号丹井书堂。 
　　　　旧无产钱。 
　　福清　灵宝观　县南一里。昔有林真君玄光于石竹山炼丹【。丹成，骑虎上山。（底本、库本作“上山”，崇抄作“上升”。）今有虎岩溪，右有井，旱不涸，或曰炼丹水。】后为观。绍圣二年，移于水南玉融山之阴。宣和三年为灵宝道院。【曹绩书额。】乾道九年，史丞相浩重修。 
　　　　旧产钱二百二十九文。 
　　长乐　祐圣堂　旧有之。绍兴初，县令题今额，招道士住持，遂著《州籍》。其邑人自言：“大中祥符六年，既改东华宫为观，始以上相青童君香火于今所盖造奉安。”宣和间，知神霄宫刘静一增创殿宇。【淳熙七年，邑人有请欲以旧东华广德宫额于此张挂。】 
　　　　旧无产钱。 

《三山志》卷第三十八终 

●卷第三十九 土俗类一 

　　土贡 
　　戒谕 
　　谣谶 

○土贡 

　　州距京师四千五百里，远矣。然得天之气，和平而无戾，燠不为瘴，寒不至冱；得地之形，由建、剑溪湍而下，泉、莆潮涨而上，適至是而平。民生其间，故其性纾缓，其恐强力，可以久安无忧，【（底本作“其恐强力可以久安士忧”，库本作“而能强力善治可以久安”，崇抄作“其思强力可以久安无忧”。疑底本误“而”为“其”，复误“亡”为“士”，“亡”通“无”，今取崇抄“无”字。）】真乐土也。产惧薄以勤羡，用喜得以实华。【（底本、库本作“用喜得以实华”，崇抄作“用喜啬以实华”。）】其君子外鲁内文，而小民谨事畏法。市廛阡陌之间，女作登于男，四民皆溢，虽乐岁无狠戾；能执技以上游四方者，亦各植其身。丰年治世，气象闲暇，习尚可视齐、鲁。圣朝轸念遐服，厥贡土物，旧不逾三四。【在唐，贡蕉布、海蛤、文扇、茶、橄榄。见《唐志》。粉姜、红姜、姜鲊、鞍桥、朴白、藤箱等，见庆历《记》及《元丰九域志》。国初以来，厥贡蕉布、干荔支之属而已。】归化之始，犹命以系省钱给，且禁分配属县。仁圣节俭，又以其非急困民，罢之，德泽隆洽。冠带衣履，可不识所自也。具于左方： 
　　荔支干　大中祥符二年，岁贡六万颗。元丰四年，增减价本钱一百七十二缗有奇，岁以银输左藏库。三年，条次贡物如祥符之数。元祐元年，定为常贡，数亦如之。崇宁四年，增一万三千颗。大观元年，又增三千。政和增贡一万。宣和，于祥符数外进八万三千四百。七年，损抑贡物，减政和之半。建炎三年罢。 
　　荔支煎　大中祥符二年，定额一百三十瓶。丁香荔支煎三十瓶。元丰三年，条次贡物如祥符之数。元祐元年，名为常贡。崇宁四年，定岁贡，亦如之。建炎三年罢。【（底本作“三年□”，缺“罢”字，据库本、崇抄补。）】 
　　圆荔支　崇宁四年，定岁贡一十万颗。大观元年，增一万颗。宣和中，增十万六百颗。七年，减政和岁贡之半。建炎三年罢。 
　　生荔支　绍兴初始贡，至二十四年，因罢贡温州柑，亦令不得供进。【宣和间，以小株结实者置瓦器中，航海至阙下，移植宣和殿。锡二府宴，赐御诗云：“密移造化出闽山，禁御新栽荔子丹。玉液乍凝仙掌露，（底本作“山液”，崇抄作“琼液”，据库本改。）绛苞初降水精丸。酒酣国艳非朱粉，（底本作“朱粉”，崇抄作“珠粉”。）风泛天香转蕙兰。何必红尘飞一骑，芬芳数本座中看。”时，余太宰深诗，有“赐比西山药一丸”之句。上称赏之。】 
　　红蕉花布　大中祥符二年，以二百四为额。【（各本皆作“以二百四为额”，疑“四”为“匹”之抄误；下“二十四”之“四”，亦疑“匹”字。）】天圣六年，令其半浅色，余仍旧。元丰三年，条次贡物，于原额外增贡二十四。元祐元年，定以为常贡，深浅二色，如天圣之数。绍兴五年，因福清观音尼院陈请，住罢。 
　　干姜　天圣元年，以州产干姜，岁运十万斤，如温州例。熙宁四年，或议：“地远，姜亦非温比”，令漕司以价钱市银上京。元祐元年，定为钱一千一百六十八贯足。岁以银输左藏库。 
　　沙鱼　崇宁四年，定岁贡三十斤。大观元年，增贡三十斤。建炎三年罢。 
　　鹿角菜　崇宁四年，定岁贡二十斤，宣和七年罢。 
　　紫菜　崇宁四年，定岁贡二十斤，宣和七年罢。 
　　蕉干　崇宁四年，定岁贡三百斤，建炎三年罢。 

○戒谕　 

　　州自圣朝风化之厚，人知敦尚本业，上下相守，气习朴钝，盖浑然易治也。有如疾溺于巫，丧溺于佛，婚溺于财，与夫僧胥之情伪，狱市之烦扰，下至遐乡僻邑，牙侩、船户及蓄蛊之家，所以伤害人者。自庆历、嘉祐、元符以来，积观长吏，诲敕裁革，其见于碑刻、榜谕者，今并存之。庶观风宣化，倘犹有遗习可举而行也。 
　　劝用医　庆历六年十二月，蔡正言襄知州日，作《太平圣惠方后序》，亲书于碑。其略曰：“太宗皇帝一平宇内，集古今名方与药石、诊视之法，敕国医诠次，类分百卷，号曰《太平圣惠方》。诏颁州郡，传于吏民。州郡承之，大率严管钥、谨曝晾而已，吏民莫得与其利焉。闽俗左医右巫，疾家依巫索祟，而过医门十才二三，故医之传益少。余治州之明年，议录旧所赐书以示于众。郡人何希彭者，通方伎之学。凡《圣惠方》有异域瑰怪难致之物，若食金石草木得不死之篇，一皆置之，酌其便于民用者，得方六千九十六。希彭谨愿自守，为乡闾所信，因取其本誊载于板，列牙门之左右。所以尊圣主无穷之泽，又晓人以巫祝之谬，使归经常之道，亦刺史之一职也。”今其碑在府衙宅。堂右希彭家。今太平公辅坊有墨宝轩藏蔡公真迹。“治平图”：“榜《圣惠方》虎节门内。” 
