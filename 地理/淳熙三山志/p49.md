<!-- { "loadSidebar": true } -->
　　元丰二年十月，闾丘提刑孝直奏：“沿海州、军控扼地分，乞添置巡检，防遏盗贼。”时永泰县辜岭都巡检一员，遂移于闽县地名方山渡北岸置，以二百人为额，给与舟船，往来巡警两州、军地分。却移南台巡检一员于辜岭，以七十人为额，管认福州永泰县、兴化军兴化县地分巡警。宣和二年，颁下《福建路格》：本寨七十人。今九十二人。 
　　 
峰火巡检 

【（底本、库本于本志中各卷皆记作“峰火寨”、“峰火门”等，显非书误，崇抄则皆作“烽火×”。疑古或作“峰”，今仍从底本不改。）今长溪】 
　　元丰二年诏：“移长溪等六县巡检一员于长溪县海名峰火澳，管长溪、宁德海道，兼就近陆路盗贼，兼本澳公事。”【陆路七十五里至县。】 
　　先是，咸平二年六月指挥：“长溪县四向最远，去州城或七、八百里，山川险隘，盗贼多窜入温、处等州，而两浙州、军盗贼却入长溪县界，虽有都同巡检，不能依时会合。乃用建州浦城例，选差使臣一人充兵马监押兼知长溪县事，抽兵士七十人，给与衣甲，在县把守。”【是岁九月，兵马监押兼知县事吕怀谋奏：“准宣：‘抽拨兵士七十人赴县’。今只差到三十八人。”有旨：“令本州疾速发遣，不得少着一名。”】至庆历后，始差文臣，以知县兼兵马监押。会提刑司奏：“长溪、罗源、宁德、连江、长乐、福清六县皆边海，盗贼乘船出没。”乃添置沿海六县巡检一员，拨兵级三百人于长溪县置廨宇，仍造刀鱼船十只，往来海上收捕。是岁，嘉祐八年也。熙宁五年，更定以一百人为额。至是，闾丘提刑孝直复奏：“沿海州、军控扼地分，宜添置巡检及移置廨宇于卓望去处。”故亦迁焉。时兵额复定七十人。【宣和二年，《福建路格》数同。】三年闰九月，巡检下例增招土兵，乃复熙宁一百人之数。元祐七年五月，州以宁德宝瑞、宝丰场新发，集聚千余家，距县隔远，乃以峰火澳巡检兼长溪、宁德两县巡捉私煎、贩盐，兼管当两县盗贼公事。绍兴三十年八月，取七分土兵识水势者，每月一次同籍募到水手、海船出近海港口教阅。本寨五十六人。乾道七年，州增招土兵二十八人。时现管六十二人，遂增招一十五人，为七十七人。 
　　 
南湾巡检　今罗源 
　　 
　　元丰二年，闾丘提刑孝直奏：添置巡检。内一员，连江县海名西洋，管连江、罗源海道，从兵士七十人为额。西洋在巨海中，四顾惊涛，莫知畔岸，自廉山驾舟，两潮始达，风或逆，旬月莫至。七年，李提刑茂直行部，知非便。奏移罗源县海名南湾，寻置廨于廉澳。【（库本作“廉溪”。）徐师文为《记》。】绍兴九年白札子：“南湾巡检却离十里置廨，甚非朝廷设官巡警之意。其行下依祖宗旧法，仍归南湾。”三十年，拣七分水手五十六人。乾道七年，例增招土兵，现管九十人，再招一十五人。今一百八人。 
　　 
南匿巡检　今福清 
　　 
　　元丰二年十月，闾丘提刑孝直奏添置巡检一员。初置连江官澳，转运钤辖司相度：以迫西洋、闽安，遂置南匿屿，以兵士七十人为额，管福清县海道。宣和二年，颁下《福建路格》：土兵七十人。绍兴三十年，拣七分水手六十三人。乾道七年，例增招土兵，原管九十三人，再招一十五人。今一百九人。 
　　 
松林巡检　今福清 
　　 
　　元丰二年七月，贾运使青奏添差使臣两员，内一员于海口盐栅地名松林置，管海口、福清、长乐三处，专以巡盐为名。仍于本州厢军、禁军内差人巡防，以五十人为额。绍圣五年五月，州奏：“海口镇居民余二千户，所管官物、仓库浩繁，而于海口、南匿两寨各隔大海，又二十余里乃至本县，遇有盗贼，不即捕逐。惟松林寨相去三里，可就巡防。请于今巡检高士达衔内添入‘兼福清县就近陆路地分巡捕盗贼’一十四字，仍于本州差拨威果指挥兵士二十四人与旧管兵级共七十五人。”宣和二年，颁下《福建路格》，遂以是为额。绍兴九年，安抚司措置海道，移寨于地名松下置。三十年，拣七分水手六十人。乾道七年，例增招土兵，现管七十八人，再招一十五人。今九十九人。 
　　 
两县巡检　今宁德 

　　元丰三年，贾运使青奏乞添使臣两员。内一员于长溪县边海盐栅置立，管长溪、宁德、罗源、连江四县，以专切巡捉私煎、贩盐公事为名，仍差兵士，以五十人为额。元祐七年，宁德两场银宝新发，聚落既多，宜行分布巡防。乃以前四县巡盐，与免罗源、连江两县巡警，治宁德水漈里，令管长溪、宁德两县盗贼。宣和二年，颁下《福建路格》：本寨土兵一百人。绍兴九年，以宁德巡盐寨移管下地名蛇崎。三十年，拣取七分水手五十人。乾道七年，现管六十二人，增招一十五人。今六十人。 
　　 
五县巡检　今怀安 
　　 
　　州管界同巡检一员，旧止【（底本作“旧正”，据库本、崇抄改。）】十二县水陆巡捕。元丰三年，移置五处巡检，乃分认长溪、宁德、罗源、连江、长乐、福清、永泰七县。四年六月，以本路提刑之请，复以沿江闽、侯官、怀安、闽清、古田五县隶焉。同巡检自此始分矣。七年，提举盐事司奏：“甘蔗洲，大江津要。下通产盐之地，【（底本作“十通”，据库本、崇抄改。）】上抵建、剑、邵武，私贩所由散入支路，正须据要把截；而同巡检所管五县，疆界阔远，巡捕所不能及。其怀安鸡菜镇，私盐小路凑会之处，【（底本作“私小路……”，库本同，据崇抄改。）】可移彼驻札。”旧土军一百人，除二十人分拨甘蔗洲巡盐外，存留八十人。绍圣三年，增二十人，用本路提刑之请也。【时以古田水口巡检管一县地分，尚一百人，而五县阔远乃八十人。故增。】宣和二年十二月，颁下福建兵数：本寨一百人。今一百一十人。 
　　 
刘崎巡检　今闽县 
　　 
　　绍圣二年，诏添置巡检一员，驻札刘崎，巡捕长乐、连江、闽县私盐盗贼。【闽县东南百二十里。（库本作“二百十里”。）】 
　　先是，天圣七年，本路转运司奏：“闽县界有闽安镇，枕居海门，为舟楫往来冲要之地，宜用使臣一员监纳商税，兼沿海县分巡检。仍于本城及屯驻、驻泊指挥内，抽差军级员寮六十人往彼巡防，量给衣甲器械。”至是，本州复请：“闽安镇，客旅兴贩广、浙往来经由之处，监官每月三往巡盐，商旅滞留，课额亏失。”始于刘崎添置巡检，仍以闽安镇原管兵级六十人尽隶之。其镇官专一收税，却从本州轮差禁军三十人往本镇守把。宣和二年，颁下《福建路格》：土兵六十人。绍兴三十年，拣取七分水手五十九人。乾道七年三月，增招土兵，除现管七十九人外，招三十一人，为一百一十人。今，一百十六人。 

《三山志》卷第十九终 

●卷第二十 秩官类一 

　　郡守 

○郡守 
　　 
封君、诸使附（周至隋） 
　　 
　　闽自周季立国以王。【（库本作“称王”。）】秦虽置郡，犹弃不属，独降号君长而已。汉兴，既诏复国，绵及三世。顾无城郭邑里可以郡县，一经徙废，曾有孑遗。三百余年，生聚日蕃，自相臣仆。孙氏崛起，谋有江表，乃拓平内地，剪莠锄荒。然犹六十余年，仅克开郡。又至于晋，始建治此州。渡江之后，壤地既狭，分部益多。更宋、齐至陈，此州始为刺史。唐初，改郡为州，太守并为刺史，大小莫辨，此州又始为都督。开元分道，置使采访，惟在边镇，首谨兵防，此州又始为经略。乾元，内外悉治军戎，大府、要藩，许专节制，此州又始为防御、节度。大历以后，寇难略平，思弭甲兵，向意风俗，此州又始为观察。王氏僭伪，固不足言。皇朝改为提举，若提辖本路兵甲等事。嘉祐中，改为钤辖。大观初，又改为安抚、总管。因时废置，随事立名，轻重不同，要皆总统一道兵民之寄。比年，府望益显，来莅者，率宰执侍从之臣。 
　　今自周、秦以来，封君而下，至为诸使，编年以见之，其余列职本末悉著焉。 
【图表，故省略，详情请参看　http://www.fjsq.gov.cn/showtext.asp？ToBook=4044&index=125&　】 

《三山志》卷第二十终 

●卷第二十一 秩官类二 

　　郡守 

○郡守 
　　 
封君、诸使附（唐至后周） 

【图表，故省略，详情请参看　http://www.fjsq.gov.cn/showtext.asp？ToBook=4044&index=127&　】 

《三山志》卷第二十一终 

●卷第二十二 秩官类三 

　　郡守 

○郡守 
　　 
诸使附（本朝） 

【图表，故省略，详情请参看　http://www.fjsq.gov.cn/showtext.asp？ToBook=4044&index=127&　】 

《三山志》卷第二十二终 

●卷第二十三 秩官类四 

【（底本于此卷首书名作“长乐志”，盖原始抄本来源已有异名，今统一用“三山志”。）】 

　　安抚司官 
　　州司官 
　　安抚司兵官 
　　州司武官 

○安抚司官 
　　 
　　参议官　一员。绍兴十一年置，隆兴二年省，乾道五年复置。【隆兴二年，臣寮奏乞减罢诸路帅臣参议官。遂令除京西、江东、湖北、四川暂许依旧外，其浙东西、福建、江西、湖南、夔州等路应有参议官并罢。乾道五年，安抚司奏：“本司旧管参议官二员、主管机宜文字二员、干办公事三员、措置招捉盗贼一员、准备差遣差使一十二员，通计二十员。节次准朝廷指挥裁减外，今存主管机宜文字、干办公事各一员，余外并无官属，欲置一两员。”有旨：权复参议官一员。】 
　　添差参议官　一员。绍兴十一年置，厘务。隆兴二年省，乾道九年复置，不厘务。 
　　主管机宜文字　一员。大观元年置，四年并帅府罢，建炎三年复置。【时升帅府后，干办公事、书写机宜同。】绍兴十年增一员，【张丞相浚除安抚大使，奏增辟一员。】二十七年省一员。【先是，二十六年，中书门下省以“现任已注下知县□。今人往往干求举辟，（底本作“于求举辟”，据崇抄、库本改。）以图辟免。今后不许诸处差辟。”】 
