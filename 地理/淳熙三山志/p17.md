<!-- { "loadSidebar": true } -->
　　燕堂　大厅之北。嘉祐四年，燕司封度建安民堂。【见“治平图·序”，燕公所建也。安民堂在大厅北。又创甲仗库于安民堂东，亦见“熙宁图”。】熙宁间，又创谈笑轩于安民堂北。【见“熙宁图”。】后皆更名燕堂。堂之西庑有舫斋，元祐四年，林中散积作舣阁其上。【阁上有林公诗牌云：“州宅之东北有燕堂，堂之西庑，旧有舫斋，今又新舣阁，遂作小诗以纪之：‘济川须用楫，罔水戒行舟。四海风波路，安眠是胜游。’时四月十五日也。”大观三年，罗殿撰畸跋其后云：“因登舣阁，视梁间尺板，见字划奇劲，语简思远，超然有收身宁迹，谢脱世患之意。遂呼工理其栋宇，（底本作“遂呼二”，库本作“遂呼匠”，据崇抄改。）而刻其诗于石。”今斋、阁皆废。】六年，柯龙图述修。宣和七年，权州事俞提刑向重修。【绍兴十三年，叶观文梦得以校书黄伯思摹索靖《急就章》千四百五十字，镂板于堂之壁。】 
　　使宅　【“治平图”、“熙宁图”皆题为使宅。】燕堂之西南，今眉寿堂、雅歌堂、和乐堂之地也。绍兴十年，张丞相浚为其母秦国太夫人名其南为眉寿堂。【堂中有辛待制次膺留题云：“多病相如故倦游，四年纡缓到三州。君恩乞与归岩壑，何啻将军得罢休。”时丐祠得请也。】乾道间，王参政之望名眉寿之北为雅歌堂。【额，签判吴璂书。（底本作“答判吴■〈土墓〉稽”，库本作“签判吴■〈土墓〉稽”，据崇抄改。）】淳熙五年，又重创雅歌之北为和乐堂。旧眉寿之西庑，嘉祐八年，元给事绛建信美堂，【堂西南为筼筜轩，通忠义堂东庑。并见“熙宁图”。】后废。绍兴十五年，莫尚书将于其北为堂，曰庆雨。【以祷雨获应名。】二十六年，李待制如冈于其南为堂，曰爱山。 
　　万象亭　燕堂之北。绍兴十四年，叶观文梦得创。十六年，薛殿撰弼修，立名。【富枢密直柔作《诗·序》云：“燕堂后，本登览胜处，窘于短垣丛薄中，未见识拔。观文叶公政成之暇，命凿垣筑台，建亭其上，遂为一府面势殊特之观。落成有日，谨赋拙诗，少见欣快之意：‘堂后山川面面通，向来奇观窘蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凤阁鸾台上，好寄新诗下北风。’”叶公欲以万象名之，未果而去。寻为风雨所坏。薛复葺之，遂名以万象。令机宜乔民瞻隶额。（底本作“杭宜”，据崇抄改。）李侍郎弥逊留题：“断取方壶壮郡壕，钩连野色上亭皋。星移日转天容丽，江静山明地轴高。下榻延宾供啸咏，凝香罢寝助风骚。使君八九吞云梦，小展风烟遗我曹。”（以上注文，底本、崇抄皆有之，库本则整段无之。）】 
　　止戈堂　今安抚厅后架阁库之北。旧甲仗库置大厅东厢。【见“治平图”，上有凝翠楼。庆历初，王祠部逵有诗。（底本作“王祠部达”，库本同。按：王逵于庆历二年以祠部员外郎，自知池州移知福州，见本志“郡守”篇，正之。）今楼存。】嘉祐四年，燕司封度增置甲仗库于安民堂东。【见“熙宁图”，今燕堂东。】自庆历后，设厅之北惟日新堂而止。元丰四年十一月，刘待制瑾始创架阁库于堂北，【旧架阁库在使院之东。见“熙宁图”。】前作大门，谨启冾閤之时。【绍兴间，以门东西两间为安抚司钱库。】复辟库后为堂，曰武备，东、西、北列甲仗库。又为大门其南，而旁为便门二，扃鐍严固，于是，旧甲仗二库皆废。【大厅东厢库，今楼下便路，燕堂东库今为廊屋矣。】建炎四年，建寇猖獗。程待制迈乞师于朝，乃出禁旅，命孟参政庾、韩少师世忠讨之。绍兴二年，贼平。遂更名堂曰止戈。【有秦桧、李纲、孙近、汪藻、许份、张致远、李弥逊、辛炳、张觷、洪炎、邓肃、李芘、朱松等诗，咏程公之功。今为《止戈堂集》。】初，州签厅建长官厅侧。隆兴元年，汪侍郎应辰命移使院。赵侍郎子潚继之，以不便，遂移今所，盖用架阁库及通止戈堂门也。【今签厅即止戈堂门南。东为直司，即架阁库东庑；西为职官直舍，即架阁库西庑。（底本作“西库”，库本同，据崇抄改。）】 
　　甘棠院　今忠义堂之西。【按“熙宁图”，在忠义堂西，会稽亭南。后废。其额只寄于流觞亭西屋檐间。】开宝九年，钱昱创。昱之《记》曰：“予自下车数月。适因巡城，观隙地高下景趣，俯迩郡斋。乃命芟去荒芜，开辟基址。至是，车书既同，戈甲皆罢。乃卜筑：处花心者曰梦蝶亭，瞰水际者曰枕流亭，迎爽气者曰临风亭，眺夕阳者曰绮霞亭。【嘉祐八年，元给事绛建会稽亭。时签判乔孝本作诗云：“元侯选胜重经营，地取园心正且平。揆日募工逾再浃，创亭合乐落初成。面开西向缘忠孝，榜揭新封纪宠荣。隐隐湖田藏故国，（底本作“湖田”，库本作“湖丘”，崇抄作“湖山”，各异。）漫漫烟水隔都城。低迷叠嶂回峰抱，缭绕芳丛列艳迎。台上临风共潇洒，花间梦蝶助凄清。枕流小槛欹前沼，散绮幽轩接后甍。旧景周环如有待，夕阳偏照似多情。萦纡碧沚通潮浦，左右修篁拂画楹。自昔甘棠虽足爱，会稽从此擅佳名。”则斯时四亭皆在也。“治平图”有梦蝶亭在会稽亭西，临风亭在梦蝶亭西，枕流亭在梦蝶亭北；又有绮霞亭在威武堂西南，临风亭南，绮霞亭北，又有望京楼。至“熙宁图”，则临风、绮霞亭、望京楼皆废矣。】而又别创小斋，甲于四亭，不独用于待宾，亦可处兹为政，乃目之曰甘棠院。”【程大卿师孟有《甘棠院招通判小饮》诗。通判和云：“甘棠深院百花香。”后，院始废。今甘棠院额挂檐间者，徐兢篆，程迈立，盖存古也。】其南为门，榜曰甘棠。【“治平图”尚有甘棠门，今春台馆门是也。】天圣中，陈郎中绛重修。【男说之为《记》。】皇祐四年，刘待制夔于其东建逍遥堂。【大观三年，罗殿撰畸修。绍兴二年，程待制迈重修。额，徐兢篆。】嘉祐八年，元给事绛于逍遥堂西作流觞亭，【元公《流觞亭》诗：“春风流水出岩扉，载酒轻舟飏彩旗。把得玉杯还自笑，老翁真个似童儿。”旧有流觞木槽。后，汪枢密澈移双松亭，作石槽。【亭西北作佚老庵，【初名佚老，后改为隐几。见“治平图”。元公《隐几庵》诗：“分得藩符近海滨，溪山清处养天真。幅巾隐几春庵静，直是羲皇已上人。”后又改为净名庵，见“熙宁图”，今废。】庵西南作会稽亭。【以元公开国会稽，名公出守，庞公籍、王公珪、范公镇、王公安石、司马公光等五十三人赋诗五十七章，以宠其行。刻其显者置壁间，公亦自有诗。】治平元年，建忠义堂于逍遥堂南。【堂东、西壁绘像凡四十七：圣人一人，周公；社稷忠臣十六人，张良以下；节义忠臣十九人，申包胥以下；谏诤忠臣十一人，樊哙以下。】庭间有池，作亭其上，曰熙熙。【“治平图”见。政和元年，黄尚书裳更名得象，自为《记》。后废，池存。】熙宁八年，元郎中积中更甘棠门名为春台馆。其后，钱公四亭摧坏。绍兴十年，张丞相浚理梦蝶故址为偃盖亭。二十三年，张侍郎宗元改创为秀野亭。【取东坡《独乐园》诗：“花木秀而野”之句，有教授徐士龙《记》。】又创清风亭于秀野亭之南。 
　　双松亭　秀野亭之东北。有蔡公襄隶书额，【后刻石立日新堂左。】公为守时所创也。宣和七年，余提刑向修。绍兴二年，程待制迈重修。【“治平图”、“熙宁图”，亭西有火箭库，后废。】 
　　威武堂　忠义堂之西。有蔡公襄所书额，公为守时所创也。绍兴二年，程待制迈修。【前有教场，西有敦教侯庙。“熙宁图”作永安王庙。今永安王庙在逍遥堂东。】 
　　坐啸台　逍遥堂之北。旧养和亭也。【见“治平图”。】熙宁二年，程大卿师孟筑为台，初名玩月。【见“熙宁图”。】宣和五年，俞提刑向以得象亭材创，更名月榭。绍兴二年，程待制迈重修，改今名，有刘峤所书额。 
　　威武台　城隍庙东。【今兴福庵之东。】熙宁二年，程大卿师孟筑城日，封其址为之，今基犹存。【时又负城为三亭：春风亭在东山楼之北，吏隐亭在城隍庙西北，雅歌亭在城隍西南，各有诗。今皆废。】 
　　蕃宣楼　城西北隅。旧碧峰亭也。【见“治平图”。】熙宁二年，筑子城，改创，城上凡九楼，【西湖楼，蕃宣西；五云楼，城西南，下金墉桥；三山楼，城东南，下长利桥；清微楼，清泰门上；东山楼，康泰门上；堆玉楼，城东北隅，今观风亭；缓带楼，城北，今超览亭；望云楼，城西，今怡山阁。并见“熙宁图”。】今惟清微、东山与此存。【楼东有亭曰野云，淳熙五年创。】 
　　怡山阁　坐啸堂之东。旧望云楼、阅射亭、荔枝楼之地也。【“治平图”只有阅射亭在其东。“熙宁图”增荔枝楼于亭西。而中为望云楼。】元祐五年，柯龙图述创。绍兴二年，程待制迈修。 
　　怀隐庵　和乐堂之后，州宅墙之南。绍兴十四年，叶观文梦得创。【沈括有《怀隐集》，载居山之式，后归休于梦溪。叶公慕之，以名庵。自题云：“春风的的为谁来，绕舍闲花亦漫栽。庵内不知庵外事，夜来微雨小桃开。”】庵东小亭曰归意，【亭之东有元明王庙，相传闽王时灶神。】西小亭曰柏悦。 
　　清閟亭　自九仙楼下涉石桥而南，为南园。绍兴十六年，薛殿撰弼创亭，曰清閟；【今废。】又创亭于其东，曰与春。【后改名清虚。】 
　　观风亭　城东北隅，旧堆玉楼地，绍兴十年创。【额，张丞相兄滉书。】十六年，薛殿撰弼修。 
　　超览亭　天王堂西，旧缓带楼地，淳熙五年创。【亭西有亭曰流憩，同时之作。】 
　　澄澜阁　旧西湖楼基。待制赵公汝愚创建。【公题于柱曰：“按“熙宁图”，西湖楼在州治直西，鹿项门之南，久废不存矣。澄澜阁在子城之西，跨古渠南向，（底本作“跨古渠南向”，库本同，崇抄作“跨右渠南向”。）秋风亭下有败屋数椽犹在，或是其处也。湖事既兴，俯视众役，乃即楼之故基，为屋十楹，将因楼之名，则太质，而阁顾不可缓营也。（底本作“顾不可复营也”，崇抄同，据库本改。）遂以澄澜易之，亦存古之义云。”】 
