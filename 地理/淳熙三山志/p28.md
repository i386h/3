<!-- { "loadSidebar": true } -->
　　县仓有三：一曰盐仓，【（崇抄有“诸县仓库”标题及“县仓有三，一曰盐仓”，底本缺，库本亦缺。）】二曰省仓，三曰常平仓。盐仓者，国初有之，分贮漕盐于此。【（底本自“常平仓盐”以下至“漕盐”之前皆缺文，库本同，据崇抄补。）】其旁置场，听民自市焉。元丰，运额既多，【（底本自“听民”以下至“既多”之前皆缺，库本同，据崇抄补。）】随产科卖。无产者，谓之浮盐。民以时视价值多寡，【（底本自“谓之”以下至“多寡”之前，皆缺，库本同，据崇抄补。）】于此取给。闽、侯官、怀安、古田、闽清、永福，【（底本自“怀”字以下至“此六县”之前皆缺，库本同，据崇抄补。】）此六县者，由南台仓搬请。以往，仓场皆附县置。【（底本自“搬请以”之下至注文“闽县”之前皆缺，库本同，据崇抄补。）闽县，旧在主簿厅东。侯官，系天圣元年附主簿厅置场。古田，“治平记”：“卖茶盐场在县南。”永福，曾师建“记”：“盐仓，在县城东。”怀安、闽清，并县内。（以上注文，底本缺“田治平记卖茶盐”和“记盐仓在县城东”十四字，据崇抄补。库本则无此整段注文。）】连江、罗源、宁德、长溪、长乐、福清，【（底本缺“罗源宁德长溪”六字，库本同，据崇抄补。）】此六县者，各地产盐，岁捐，卖其民。以其余运纳南台仓。（【底本缺“岁捐卖其民以其”七字，库本同，据崇抄补。）】虽海仓逐邑别创，许亭户输纳至县给卖，【（底本缺“别创许亭户输”六字，库本同，据崇抄补。）】则又各置仓场县东、西。【连江在县西南，罗源在县西之侧，建炎二年，知县吴确重建。宁德在县门内之西，亦兵火后重创。长溪、福清，皆县门内之西。长乐，县内。】天圣六年，四县罢煎漕课，犹命鬻县盐。惟长乐岭口、福清海口二海仓如故。【岭口仓，去县东二里，旧在临水渡侧。熙宁中，运使贾青移此。海口仓，去县东二十五里。岭口有监仓一员，（底本作“监仓”，库本同，崇抄作“盐仓”。）廨舍在县尉厅之西。海口仓以监镇兼管。】政和中，盐本不给。官吏趣办漕额，谓民产浮盐可米偿，因仍至今，仓场皆在也。 
　　省仓者，咸平四年始置。初，诸邑输米，悉趋都仓。至是，大理寺丞马易从奏：“诸郡外县合销粮草，令顺便受纳。”于是，敕各置仓。闽、侯官、怀安以倚郭不置，余九县皆置。【连江、永福，皆县内之西。福清，县门外之右。长乐，去县西半里。长溪，县之东南。罗源、宁德，皆在县东，建寇焚毁。其明年，罗源再创；宁德至绍兴二十八年乃更造。古田、闽清，皆在县侧。古田，兵火后再创；闽清，淳熙四年灾，明年更造。】其后，水口、鸡菜两镇置寨，又分两仓，凡十一所。隆兴二年，以连江民赴都仓输米便，自后科拨，岁止十仓。 
　　常平仓者，皇祐元年始置。初，诏州置常平，翰林侍读学士宋祁以为，远县乡保力农之家，无由沾被。是岁，州始以常平都数量户口多寡，分九县置仓。【连江，县西庑。福清，县门内之左。永福，在县东隅，去县四里，崇宁三年建。长乐，县西。长溪，县东。宁德，县门内之西，绍兴元年创六廒，乾道七年增创一廒。罗源、古田、闽清，与省仓同。】康定二年，复义仓法。元祐中，许于常平仓别项桩管。隆兴元年，州始拨还逐县义仓合管数目。明年，连江既并赴州仓，常平独八县受纳。若县钱库。 
　　有省库，国初，州县钱物悉以系省，始置有常平库，与仓同置于皇祐元年。有免役库，熙宁五年，起催免役钱，置闽、侯官省库。各县厅西常平、免役，移丞厅置。余十县并县门内。【福清，县厅西街上。长乐，县厅侧，旧建。连江，县东，乾道三年重建。罗源，常平库在县厅西，省、役库在县厅东，建炎三年重建。宁德，省、役库在县西，绍兴元年建，淳熙六年併归省库，以免役库为架阁库；常平库旧在县西，绍兴二十八年移在县东。古田、怀安，皆县厅西，皆建炎兵火后建。其后，有经制、总制、抵当、米价钱，各并就库眼。惟长溪，运司、免役、常平、抵当库，县西，经、总制、米价库，县东，元丰元年重建；永福，省、役、常平库，县东，经、总制、抵当、杂交库县西，建炎三年重建。】钱库外，各置架阁库。 
　　 
○诸县镇务　　 

　　祖宗时，州城都务、临河务，号里、外税务。二务之外，惟九县十务而已。闽清、长乐、罗源、宁德、长溪、永福、连江、福清与古田，里、外二务是也。是时，闽安镇特遣赴临河务输税尔，非别立征课也。黄崎镇，虽自闽时为税场，实属长溪县务。海口镇，乃福清主簿兼监，西自渔溪，【地名渔溪径，有径港。】东及海口，皆入县额。水口镇，即古田外务也。 
　　自太平兴国至明道、景祐间，州较亏剩，只十二务，见于文籍如此。景祐二年，水口镇始以巡辖马铺兼监。四年，闽安镇始轮里、外务官兼监。治平二年，海口镇始以钟门巡检兼监。其后，或复用县官，或别差官，然税额如故。崇宁初，乃增置怀安县务。【十县务，旧并号茶盐商税务。后罢科卖茶，只号盐商税务。今虽民产茶，盐不支给。其务名及务官带衔如故。】政和八年，遂定十县务及四镇正额：闽安镇，闽县东南八十里；除州轮里、外务官监外，黄崎镇，长溪县西一百五十里；【崇宁四年，就建市易务，（崇抄作“就建平市场务”。）以镇官兼。有《碑记》。】水口镇，古田县南八十里；海口镇，福清县东二十五里；皆自朝廷差官主之。怀安、福清，以县官兼；古田、长溪、连江、罗源、宁德、闽清、永福、长乐尝专置监务，寻罢；唯古田、闽清、连江、罗源四县今存。【（底本“罗源”下旁添“古”字，以“四”作“田”字，则古田重出，据崇抄改作“四县今存”。）】绍兴二十六年，减併闽安镇、临河务。明年，复闽安镇，独罢临河务。乾道元年，州置税亭河口津。淳熙五年，并怀安、永福、宁德、福清县务皆罢。明年，复四县务。州仍于美化门收河头税钱。若侯官有侯官镇，旧县治。怀安有鸡菜镇，【今五县寨。】长溪有峰火镇、【今峰火寨。】莆门镇，【今抵温州镇界。】连江有北交镇、三砂镇，【皆今县东。】永福有永泰镇，【今县郭下。】罗源有飞泉镇【，今飞泉渡。】旧皆不征商。唯长溪白沙务，绍兴二年置，十年以税额令黄崎管认，罢宁德关棣镇，号长境渡口，县故有栏脚巡税；永福辜岭务，元丰三年置；登冲务，政和三年，析辜岭税额置，【旧在归义里，后移洑口埕渡。】县故许百姓买扑，【（“买扑”，宋代称商人呈官包税为买扑。）】绍兴二十六年并罢。 

○诸县祠庙 

　　县祠庙率里社自建立，岁月深远，一邑或至数百所，不可胜载也。姑取有事迹、姓氏、封爵、庙额者记之。 
　　闽县　金崎庙，去县七十里。晋康帝时，渔人钓于此，得金锁二尺，因诏立庙。【见《旧记》，详见《海道》。】 
　　侯官　福顶庙，县西南，号古灵，其山之阳，其神居焉。唐天复三年，始降于义兴社，后迁于吴屿，已乃迁此。每岁孟春，土人竞祭以祈福，于是以福顶名山。政和八年，赐额昭惠。绍兴十九年，封普济侯。二十九年，加威显。乾道三年，又加灵应。 
　　连江　大小亭庙，县东江口。晋时，有黄助兄弟三人，汉黄香之孙也。舟回，自海南至是遇风，兄弟连臂浮于江岸，夜则画沙成字，表其履历，复现梦于乡人曰：“为我南山作坟，北山立庙，吾能辟灾降福。”如其言，里无虎豹之患；建盐亭，获其利。人号其兄庙为大亭，弟庙为小亭。永隆元年，大亭号浮济将军，小亭号昭远将军。　　炉峰庙，县北，号东乡。唐景福中，王氏入闽，淮民随之。始至，有桴浮香炉及书砚，【阔尺余，今犹存。】漂于岸侧。其人异之曰：“此吾乡杜三郎故物也。”因创为祠。通文三年，号高义侯。永隆元年，改稽圣侯。保大中，升为灵瑞王。【郑签判南卿为《记》。】　　又灵津侯庙。相传：始有物浮波间，达境上，睨而视之，石也。众异之，遂立庙。今有唐敕文，漫灭不可读。 
　　长溪　韩将军庙，县北莆门镇。前汉横海将军韩说也。【见《旧记》。又云：陈五官庙。】　　马郎庙，县东北。晋元帝时，司马浮入闽，后为江夏太守，溺死。乡人思之，为立庙。 
　　长乐　植柱庙，县南。唐开元中，有神降于察山之阴，乘大木溯湍流而上。渔者林生负而趋下还。不旋踵复溯而至，如此者三。心异之，取而置石室下，远近望之若植柱，遂以为名庙。尝有洪氏女浣纱其旁，见若银卮浮水，褰裳探之，水渐深，为蛟所吞。其家诉于神，不终日，雷雨暴作，刳蛟于水滨。得女尸蛟腹中。洪氏感涕，虚其居，刻所取木为像，塑其女配焉。景祐中，县尉王侯以祷雨获应，倡里人更立庙宇。绍兴三年，赐额显应。【庆历中潘奎为《记》。】　　通津庙，县东南。永隆四年封通津侯。【有敕牒云：“惟神禀气幽玄，效祥瓯冶，享惟馨之庙食，几换星霜；回不测之阴功，动谐舒惨。既彰通感，是切依凭。几因舟船之去归，皆契威灵之保护。今得申举，爰示封崇。宜钦优异之恩，用著聪明之德。事须承制，封通津侯。”】 
　　福清　昭灵庙，县南六十里，号余坑。其山之阳，有神降焉。古老相传：昔张仙师乘铁舟抵浮山，【海旁古舟痕犹存。】舍舟而陆，憩于磐石，有柱杖步履在。【（底本作“有柱□步履□”，库本作“有住舟步履在”，据崇抄改。）】陟而北，留巨迹鹿踪于苍石之上。【《记》云：“步石而成独迹，可尺有二许，今在庙中。许难诗：“玉鹿带符来月苑，（底本作“许难诗”，库本同，崇抄作“许离诗”；底本“来月□”，缺一字，据库本、崇抄补。）铁船拥旆下星河。”】天禧元年，邑人高赟率众为立庙。【皇祐中，陈良为《记》。】熙宁十年，封保禧真人。【言其窒溪流，（底本作“言县灵溪流”，据库本、崇抄改。）易平岗，捍涛，致雨，护饷，弭兵，有功在民，无德不报。】绍兴八年，赐额昭灵。三十年，加封妙应。乾道三年，又加普佑。有酿酒风、【岁六月，社民集祠其下。时歊热，酒善酸败。辄旬日北风以持之，号张公酿酒风。浙商常候以为便。】卢焦石。【高数丈。海涛漱激为龛岩玲珑之状，或采为池亭玩，必致谴怪。】　　昭应庙，县南四十五里。闽王牙将卢雄也。尝战殁于渔溪，因立庙，号通感王。绍兴二十六年，赐今额。 
