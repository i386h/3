<!-- { "loadSidebar": true } -->
　　初，衙前入役，曰乡户，曰押录，曰长名；职次曰客司，曰通引官；优者曰衙职。建隆以来，并召投名，惟乡户、押录，【衙前缺，即抽差年满押录、里正。押录三年，里正二年。替限内，各管重难一次。】主持管押官物，必以有物力者，其产业估可二百缗，许收系。更重难日久，有劳，至都知兵马使试验其才，遣趁缺与补摄。雍熙三年，本州衙前并使院诸色公人，总五百四十一人。【咸平年，福州主户三万户以上，衙前诸色公人共存留三百五十人。内衙前都押衙以下，军将、通引官、客司、厅子共一百二十人。】后定衙前以二百五十四人为额。内乡户，随事立额。其主持重难及优轻，并三年为界。天圣八年，吴思等乞依泉州例，二年一替。至和元年，前转运使蔡襄上言：“本路差使衙门不均，请行重定，以产多少，均重难分数。产钱五百者，定入十九分，重难以上，递加至三十三分止。其乡户，衙前岁以六十六人为额，以十二县产钱通排，共存留九百九十户。仍请罢里正，以宽衙前歇役年限。”治平元年，诏遣职方员外郎方峤等诣州相度，裁损衙前旧额，定一百五十六人。详定所审奏：“按令敕，以户口立额：福州大藩、场、务等处，所差人数不少。其衙前宜以二百二十人为额，减放三十四人。”【时府亦缺额，更不填补，余二十八人，于通引官、客司下名内减出。】有旨：“现缺六人，更不填补，只减放二十人。”于是乡户，衙前以五十六人为额；押录，衙前五十五人；长名，衙前六十人，客司、通引官五十七人，【原七十七人，减二十人。】凡二百二十八人为衙前额。熙宁三年，乡户，衙前增为七十二人。【先是，治平三年，添乾姜十万斤，增十人。熙宁二年，运海口盐，增六人。】明年，行募法，令民出免役钱。七年，州定：长名，衙前一百一十七人；【情愿投名，不请雇钱。】雇募，衙前三十七人，内：主押纲运、搬请官物三十三人，主持馆驿四人。八年，减罢方山、太平、小若三驿专知三人，存留渔溪一驿，每岁增支傭钱。九年，裁减长名二十五人，存九十二人。元丰三年，以募役衙前三十三人并入长名九十二人，总一百二十五人，均轮优、重差使。四年，免差年满押录。【诸县得替押录，旧管干处，今现役人兼管，仍轮差贴司。】其使星馆，以闽、侯押录轮兼。元祐初，罢募法，改招税户投充。【是时，改雇募为招募。】乡户，衙前别立法优假之。【如公使库等。上京纲运之类，并别差使臣、将校。】其高强户，许出助役钱，免约重难分数。绍圣初，复熙宁法。建炎元年，额减三分之一。州，一百二十五人减四十二人，定八十三人为额：五十三人客司，【内十七人权募，或充诸厢虞候及非泛差使。】一十人通引官，一十人分押衙，一十人升职员。 
　　吏人　一百人。 
　　建隆四年，使、州、院人吏员缺，并募有田产、谙公事人充；不足，则据数均于属县曹司正员内差补。开宝六年，诸州主户三万以上者，使院、书表司、【太上嫌名】（勾）院，【（底本作“书□可太上嫌名院”；库本作“书表司勾院”，直接揭出“勾”，是太上皇赵构的嫌名。今依崇抄作“书表司太上嫌名院”，以存原书面貌，下同。）】共五十人；州司三十人。天圣六年，【（底本作“天圣□年”，缺一字，库本作“天圣八年”，据崇抄补。）】朱谏言：“福州抽差曹司，许二年一替。因此，差役频併。”寻下转运司定夺：“自后如有缺额及老病不任、无子侄可替者，【（崇抄无“者”字。）建隆敕：“职级年满出职，许令男、侄替”。】与募百姓；如委无投充，许于中户以下选差，不得更令二年一替。”八年，官嵩等以“县乡户差替后行，不谙书算，若令长充胥吏，实为难堪。”以告转运司。乃委官体访，下福州均定：“抽差复替以二年，如县缺人，仍自来体例。”其后，始诏：“使、州、院曹吏并许投名，取三人以上节级保明，充。”【系康定以前敕。】先是，本州使院、书表司、【太上嫌名】（勾）院，二百四人；州院，三十人；总二百三十四人。至是，额内一百六十六人，系有田产投充；三十八人，外县轮差。治平元年，方峤相度：“本州主户九万八千六百六十六，若依条，只置五十人。然福州大藩，狱讼、帐目遣发甚繁，实难按条立额。加以所差外县人吏，不谙行移，宜拨放归县。可存留长名一百五十五人为额”。详定所审覆：“恐供应不足，增为一百七十人外，其州院三十人内，一十二人县差，今并减放，拨使院后行充填，候募到代充。”【（底本作“代□”，库本作“代者”，据崇抄补。）】熙宁七年，吏额仍旧二百人，许投名。元丰二年，州院三十人减二十人，内存留四人充填使院缺额，实减一十六人。元祐初，行“差役”。州吏额仍旧一百八十四人。三年，许不限产税投充。绍圣，复“募法”，以一百八十一人为额。【造帐司在外。】建炎元年，减三之一，择无心力及罪过多者罢。州减六十人。三年，赦诸不经残破处，【（“三年，赦诸不经残破处……”，指前一年建州军乱，所未被战争破坏之县。“赦”字疑为“敕”字之误。）】减三之一。遂再减四十人，存八十一人。寻以差使不足请于朝，乞将已减人数五分增一。乃增十九人。今总一百人为额：职级二十人，【旧法，孔目官年满，补摄参军。后来厘正官称，改补摄助教，愿充僧、道者听。】前行四十人，后行四十人。 
　　贴司　五十人。 
　　建隆初，诸州惟有私名书手，在京及监司即置贴司。景德二年，量私名书手人数立额，许正行人吏保明籍定姓名。祗应人吏有缺，选无过犯者充。元丰中，始有攒司，【试书算。】又吏人不足，听差贴司权行。绍兴五年，州、县贴司，每案不过五人。二十七年，言者请以吏额之半置贴司。本州人吏一百人，贴司五十人，至今为额。 
　　造帐司　人吏四名。 
　　建隆以来，本州以使院人吏有缺，抽诸县曹司充补。治平元年，以县差人率不谙攒造，拨放归县。熙宁四年，诸州募能造帐人充，合得职名，令专主造帐，非造帐月分，从其便，并优与请给，以免役钱支，仍各立定限酬赏。元丰二年，本州募四人，【（底本作“本州募人”，据崇抄、库本补作“本州募四人”。）】并给雇钱。元祐三年，罢给，听于吏人内抽差。候满三年无过，转一资，与优轻酬奖一次。 
　　祗候典　四人。 
　　初，诸县各遣人吏赴州承领文帖，付解子达于县。熙宁十年，以县务繁，并始募祗候典四人。【闽、侯官、怀安共一名，古田、闽清、永福共一名，连江、长乐、福清共一名，长溪、宁德、罗源共一名。】绍圣，减二人，后复四人。以使院守缺人充。 
　　散从官　六十六人。 
　　初，诸州有承符、散从、步奏官，追催公事；又有人力当直。并差税户或坊、郭有行止人，二年替。雍熙三年，本州步奏、散从官二百人。咸平“编敕”：“州三万户以上：节院，散从、步奏官并杂职总一百人；两使、判官，人力十五人；节察、推官，各七人。【总不满二万户：（底本作“×不满三万户”，第一字难辨，库本作“照”，崇抄作“总”，其下库本、崇抄皆为“不满二万户”，姑依崇抄改。）录事、参军，二十五人；司法藏、司户事，十人。】嘉祐五年，州职曹官，人力减半。八年，散从、步奏官，州一百人外有杂职。治平元年，方峤相度，复併杂职为一百人。熙宁七年，散从官五十人，承符三十五人，人力增四人，【司推厅。（底本作“司□厅”，崇抄则无此三字注文，据库本补。）】总二十五人。三年，改人力、承符并为散从官，总一百五人。【四年，裁减都监务、（库本、崇抄皆作“都盐务”。）】银器、赋羽库等处承符、散从六人。元祐，一百七人，内杂职八人。绍圣，杂职外九十九人。宣和三年，减曹官当直、散从官。建炎元年，又减三之一，存六十六人。【（底本作“存□□六人”，崇抄作“存留六人”，库本作“存散从六人”，各本不一。按，本条开首云“散从官六十六人”，当即建炎总数，文中述人数变动，自绍圣之“九十九人”至建炎“减三之一”，当是“六十六人”，亦与前述总数相符，因据改。）】至今人数依建炎，给钱依元丰。 
　　左、右司理院　虞候　八十人。 
　　建隆四年，院虞候依承符、散从官例，以乡里差其节级自转充，三年替归农。【（底本作“赞归农”，库本同，据崇抄改。）】熙宁二年，更“募法”，以无投充，遂于第四等户差，一年替。【（底本作“一年□”，缺一字，据崇抄补。）送接司理，许差六人。九年，改正，各差七人。】元丰至绍圣，皆以一百二十人为额，并募投名，不给产钱。政和三年，狱子给重禄。两院狱子各六人，节级一人，半年替。当直司狱子四人，一季替。宣和，罢重禄。淳熙四年，两院各减二十人，令守缺。今两院总八十人。 
　　杂职　十一人。差如院虞候法。 
　　建隆以来，三周年替，若年满未愿归农者听。咸平中，并散从官、步奏官一百人为额。嘉祐八年，散从官外，杂职八人。寻拨放，复总为一百人。熙宁七年，散从、承符人外，杂职六人。九年，复八人。绍兴二十年，增补二人充补散从一十人。【（底本作“□补二人充教□一十人”，崇抄作“□补二人充□教□一十人”，依库本补改。）】淳熙四年，额外补一人。现管十一人。 
　　斗子　三十一人。库子、秤子、掐子附。 
　　国初，斗、掐等并选下户有行止人充。皇祐三年，一路遍敕州、县，库、秤、拣、掐、仓、斗子等，原无名额、人数，但不系创新添置，并权存留。以后不得添置。熙宁，本州三十一人，并投充，不给钱。元祐，仍熙宁旧。绍圣四年，召保，产五十千以上充。今三十人，外节级一人。 
　　拣子　七人。 
　　景祐中，军资库所隶拣子二十人。后因婺州奏：“拣、掐人要须转密诸路委运使裁减。”本州有留十人。【（各本皆作“有留”，疑为“存留”之误。）】熙宁，增为十五人，投充，不给钱。绍圣四年，召保产如斗子法。绍兴以来，经总制钱隶通判厅，自是罕有投充者。乾道九年，以诸色钱分为六库，有司请补拣子六人。淳熙五年，增节级一名，都辖之，三年为界。今总七人。 
　　栏头　三十人。 
