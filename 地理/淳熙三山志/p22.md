<!-- { "loadSidebar": true } -->
　　庙学，旧州西北一里。唐大历七年，观察使李锜移城南，【（李锜，见《唐书·宗室世系表》。《福建通志》又作“李椅”，有传。卒后谥为“成”，以下注文故称“成公”。）始补生徒三十。独孤及《记》：“成公始至，礼先圣先师，叹其湫隘，乃易其地而大之。”（底本作“助其地而大之”，库本同，据崇抄改。）】贞元、元和间，学者益盛。乾宁元年，王□于州四门置义学。【（底本于“王”字下虚缺一格，库本、崇抄皆作“王鸿”，疑是“王潮”之误。）】梁龙德元年，忠懿置四门学，以招徕四方之秀。吴越时作新宫，号使学。逮属皇朝，学制废坏。太平兴国中，转运使杨克让始作孔子庙。景祐四年，权州事谢微表请于庙，【（各本皆作“表请于庙”，“庙”疑为“朝”字之误书。）】立为府学。从之。【是年八月二十九日敕：“福州奏，据试助教黄洵武及进士郑洙等一百一十三人状：‘伏见节镇旧规，许将宣圣庙立为府学，颁国监之坟史，给官籍之田畴。虽庙貌攸存，尚亏工葺。乞修门、宇，陈请监书。’许从建立。当州体量：所管一十二县，仅二十万余户。文物弥盛，仕进实繁。虽严宣圣之学堂，未兴府学之制度。伏望特颁芝检，许复杏坛，建立儒宫，恢张圣域。候敕旨牒。”奉敕：“许将文宣王庙立为府学，所乞经书，仰依近降旨挥，备钱于国子监赎置。”五年二月一日，敕：令本州勘会，于远年系官荒、闲、逃田内量拨五顷，充州学支用。】诏下，微适罢去，范都官亢、许驾部宗寿踵其事，历五载乃成，麋公帑钱千万，植宇六十楹，中设孔子与其徒高弟者十人像，又绘六十子及先儒以业传世者于壁。有九经阁、三礼堂、黉舍、斋庐、旁翼两序、庖次、井饮，百用皆给。康定二年，沈都官邈增赐田，延旧儒敷讲经术。乃立课程、要束，以示学者。【是年，朝奉郎、秘书省著作佐郎、充馆阁勘校蔡公襄撰《庙学记》并书。“治平图”：进德坊内之北，有文宣王殿，今兴贤坊是也。熙宁二年“图”：进德坊之北，又二州学坊，（各本皆作“又二州学坊”，“二”字疑误。）坊内之北为文宣王庙。是时庙学皆从西出也。元祐，外门自中门之南，于是南出。】熙宁三年灾。郡人韩昌国、刘康夫等二百人以状言于府，请自创盖，无费县官一钱。程大卿师孟许之。既而，十二县之士各以状请于令，如昌国等。不一月，集钱三百万，为门、为殿、为公堂，环列十斋以居学者，如其旧。公堂之后，又别为室以藏书，为堂以讲议，为斋以处师长，盖合百有三十间。自孔子以下至十哲塑像冕服，更请制度自朝廷颁降。【熙宁四年五月，中书批送下提点福建刑狱沈郎中状：“福州文宣王庙、州学，为火延烧净尽，及百姓人家一百三十七间。州司现将本学官物收买材植盖造。次伏见至圣文宣王及亚圣十哲从祀之人，诸州塑像、冕服之制，多有不同，盖是朝廷未曾颁降制度，乞明降旨挥。”后批送太常礼院检坐牒报。学成之数年，（崇抄于“数”字下多一“是”字。）编修林希为《记》。】然自是以前，养士岁才十数人。元丰初，始增至数十。【时，孙公觉奏增安福寺籍没田。范扩为《记》。】元祐八年，王秘监祖道始至，顾视狭隘不足以处多士。乃斥东西序之北二百四十尺，增为斋十。合旧斋十。而小学在中门外之左，客次在中门外之右。外门直中门之南。岁补生员五百。【绍圣改元，王公祖道自为《记》。】崇宁元年，舍法行，始自朝廷选择教授，增养士之额，益广为三百五十一区。【（崇抄作“盖广”。）是年十一月，准转运衙牒：“准敕：罢开封府解额，除量留五十名取土著人外，余并改充天下贡士之数。（崇抄作“改齐”。）约度所在应举人数多寡，别立定额。所有诸州、军额，各取三分之一添充贡士。郡大或应举人多，则度地之宜，或因旧增广，量合教养人数，置立舍屋。自朝廷选择教授，分教天下。以太学三舍校试法删立颁降。其升补上舍者，听每二年贡入太学。每州知、通依《发解条》管勾。每路选委监司二人提举。知、通每十日一诣学。监司一岁巡遍所部州学。”】有御书“稽古阁”二，【即旧九经阁也。后改名经史。大观二年，御笔：“比闻诸州学有阁藏书，皆以经史名者。方今崇八行以迪多士，尊六经以黜百家，而史何足云。应已置阁处，可赐名‘稽古’。”今书阁一。】养源、议道、驾说堂三，【今养源堂一。】斋二十有八：审礼、由智、祖义、隆仁、崇德、事道、兴能、宾贤、尚志、逢原、爱日、誉髦、久中、端身、通理、嗣音、明善、拔萃、逊志、依仁、养浩、育英、致道、烝髦、壮猷、制胜、小学、自讼。其后舍法罢，寻省为十二斋，养士二百人。【兴能、事道、崇德、时习、祖义、由智在东庑，明善、嗣音、通理、端身、隆仁、誉髦在西庑，外职事位四，祭器、乐器库各一，印书库一。】有先贤堂。【庆历、皇祐间，陈先生襄、郑先生穆、刘先生彝，皆已登仕籍，乡人尊师之，与周先生希孟、陈先生烈同号五先生。绍圣初，贤良陈旸始与提举陈敦夫请置祠于学，（底本作“陈旸”，库本、崇抄皆误作“陈赐”。陈旸，侯官人，绍圣元年（1094年）应“贤良方正极言直谏”科中第。以后各卷底本亦多有误为陈赐者，皆径正之，不再出校。）郡守温公益从之，遂立五先生祠。政和中，黄尚书裳复以闽清勘校陈公祥道解经以悟学者；宣和中，余太宰深复以侯官刘公康夫教授诸生为多；（底本作“余太宰□”，缺一字，据库本、崇抄补。）其后又以福清郑公侠节义著闻；并图像于学。先是，唐观察使常衮配享学宫；（底本作“常衮□□”，缺二字，据库本、崇抄补。）政和中，柯旸为漕，自试院迁其父龙图述生祠于学。（底本作“龙图□□祠”，缺二字，据崇抄补。）遂并称为十先生。又其后，王端明祖道亦以有功于学，祀焉。绍兴九年，（底本作“绍圣九年”，据崇抄改。）张丞相浚言：“常公首振儒风，不可与后来者并列。乃位常公于中，益以欧阳詹，与诸公列左右。乾道中，有言陆公祐亦乡先生宜祠者。于是为十三人。 
　　襄，字述古，侯官古灵人，气古行高，与郑先生穆、周先生希孟、陈先生烈为友。时学者方溺于雕篆之文，所谓知天尽命之说皆指以为迂，（底本作“知天尽命”，崇抄作“知天尽性”。）而莫之讲。四人者，独以斯道鸣，闻者笑之，不为变，守之益坚，躬行于其家，而达于州闾。皇祐初，知河阳县。富郑公弼移镇河阳，厚遇之，会入相，以文学政事荐，召试秘阁校理，判尚书祠部。权贵人奏乞寺观名额且度僧、道士。（底本作“且度僧道上先生执著令奏言”，据库本、崇抄改。）先生执著令奏言：“近年以来，自宫阙宦官以及要近，一例陈乞。盖秉政大臣不为陛下爱惜典刑，臣不敢奉行。”寻，知常州。熙宁初，召修《起居注》、知谏院、管勾国子监。荐常秩、陈烈、管师常、程颐经明行修，宜召为太学官。迁知杂、侍御史。论青苗可罢。召试知制诰。先生言：“论事未能开悟圣意，不敢就。”请外补。上批其疏曰：“朕慕卿经术、行己，深惜远去。”遂复修《注》。寻知制诰，兼直学士院。适河决河北，有诏先生视草。以“水不润下”为言，中书改之。乞知陈州。召还，知通进银台司，除枢密直学士，判太常寺，兼侍读。卒年六十四。有文集三十卷。绍兴初，上得先生所荐司马光以下三十三人《奏草》，手诏褒嘉焉。（底本作“下诏”，库本作“降诏”，据崇抄改“手诏”。） 
　　穆，字闳中。笃学修饬。历国子监直讲、太常博士。熙宁中，为岐王侍讲。陈先生襄为台杂，疏言：“府僚不可不谨择人。”神宗曰：“如郑穆德行，乃宜左右王也。”出知越州。元祐初，入为国子祭酒。时扬王、荆王请为侍讲，除直集贤院，扬王翊善。（底本作“扬王□善”，库本作“赞善”，崇抄作“扬王翊善”。查《宋史·郑穆传》，所任扬王、徐王官属皆作“翊善”，据改。）太学诸生复上书乞为师范，除祭酒，未允。请解职，许之。五年，除宝文阁待制复为祭酒。逾年，乞骸骨。提举杭州洞霄宫。给事中范祖禹上疏：（底本作“□□中范祖禹”，缺二字，据库本、崇抄补。）“穆年虽过七十，祭酒为国子师，非藉其筋力，愿留之，以示朝廷贵老尊贤之美。”（底本作“贵老贪贤”，崇抄同，检《宋史》本传改作“贵老尊贤”。）太学诸生请留者亦数百人。皆不报。公卿大夫、太学之士设祖道供张于东门外，（底本“供张”下缺一字，据崇抄补。）辞决而去。卒年七十五。 
　　希孟，字公辟。通《五经》，尤邃于《易》。取孟子辟扬、墨之义以为名而字焉。初与郑先生穆为同志友。后得陈先生襄、陈先生烈相与讲贯，力主斯道。既而，刘先生彝以问学显名，复与定交。学者师慕之。知州刘公夔、曹公颖叔、蔡公襄皆亲至学舍，质问经义。既而，部使者相继论荐。诏赐粟帛，授将仕郎，试国子监四门助教，充本州学教授。先生三表力辞。不许。寻以病终，年四十二。门人曾伉、陆宣、朱敏中、许将、曾默、范镗、陆术、王晦、林璋等七百人，相与塑像立祠堂于保福寺。（底本作“□福寺”，缺一字，库本作“崇福寺”，暂据崇抄改。）元符中，太守率寮属致奠焉。有《诗义》十卷，《易义》十卷，《春秋义》三十卷，《杂文》二卷。 
　　烈，字季慈。甫年十四，继失怙恃，水浆不入口五日。自壮迨老，恪奉如事生。（底本作“□奉如事生”，缺一字，崇抄作“享奉如事生”，据库本补。）特立独行，非礼不言不践，虽御童仆，如对大宾。庆历中，蔡公襄为守，下车之始，以书问闽俗利病。先生条利害二十篇献之。尝谒襄，留《建溪滩》诗以讽之。襄为霁威严。先生通三代之礼，凡婚冠丧祭悉遵行之。虽博学如陈先生襄、刘先生彝，皆问礼焉。皇祐五年，周先生希孟及乡老柯怀祚等举先生文行。太守以闻，诏：授将仕郎、试秘书省校书郎、本州教授。三表辞，不许。复授守安州司户参军，充国子监直讲，又辞。元祐元年，授宣德郎，致仕。其后，监司复荐。落致仕，为州学教授，改京秩。凡六考，不愿磨勘，不受廪禄，敝衣粝食，裕如也。卒年七十六。有《孝报经》数卷授其子丞。 
