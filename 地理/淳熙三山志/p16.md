<!-- { "loadSidebar": true } -->
　　〔十四潮〕　泊圆塘。 
　　　西：敛港，出吉坑十里入海。怯港，【俗谓“恶”为“怯”。】合小溪水至上洋，五里灵峰，十里圆塘，入海。【船至圆塘止。】 
　　　东：榆山。 
　　〔十五潮〕　至钱夯头，【谚云：“钱夯头，无风自球流。”言荡漾也。】白露门，【或曰：即白水江也。白水郎停船之处。】泊莆门寨前。 
　　　西南：沙埕港。源出温州界，至桐山东入海。【船至桐山。】白水江。【《旧记》：县东北百七十里。《寰宇记》：“白水郎，夷户也，亦曰游艇子。或曰卢循余种散居海上。唐武德中，王义童招其首领周造、麦细陵等，授骑都尉。以船为居，寓庐海旁。船首尾尖高，中平阔，冲波逆浪，略无惧怛，名了鸟”。乾符间，有陈蓬者，驾舟从海来，家于后崎，号白水仙。有诗云：“水篱疏见浦，茅屋漏通星。”又云：“石头荦确高低踏，竹户彭亨左右闻。”尝留谶曰：“东去无边海，西来万顷田。松山沙径合，朱紫出其间。”蔡学士《杂记》：“福唐水居船，举家聚止一舟，（底本作“杨止一舟”，崇抄同，据库本改。）寒暑、食饮、疾病、昏娅，（底本作“昏娅”，库本同，崇抄作“婚娶”。）未始去。所谓白水郎者，其斯人之徒欤？”】 

《三山志》卷第六终 

●卷第七　公廨类一 

　　府治 
　　转运行司 
　　提点刑狱司 
　　提举行司 
　　西外宗正司 
　　帅属廨舍 
　　通判厅 
　　职官厅 
　　曹官厅 
　　教授厅 
　　驻泊都监、监押厅 
　　将官厅 
　　监务廨舍 
　　监甲仗库廨舍 
　　巡检厅 
　　巡辖马铺厅 
　　试院 
　　都仓 
　　盐仓 
　　安抚司盐仓 
　　军资库 
　　公使库 
　　安抚司公使库 
　　安抚司抵当库 
　　经总制库 
　　作院 
　　使院 
　　衙院 
　　都税务 
　　临河务 
　　楼店务 
　　修造场 
　　抽木场 
　　窑务 
　　船场 
　　灰场 
　　炭场 

○府治　 

　　州自严高大相兹土，告卜于晋，乃定宅方位，迄今不移矣。遐服列邦，初作郡宇宫室，规制可知也。暨为刺史、加都督、进节钺、改廉帅，皆号会府。自陈至唐三百余年间，创立营筑，往往易庳陋为高广，更坏复葺，亡所纪载。 
　　惟衙门，唐上元；军门，元和所建；天王堂，咸通所造；尚有遗迹。然是时，衙门止为都督，军门止为州门也。乾宁，锡军号“威武”，遂作重镇。梁贞明，复升府大都督，势望雄伟。盖与岐、益、扬、越齐列。伪闽僭号，改作逾制。通文、永隆之间，宫有宝皇、大明、长春、紫薇、东华、跃龙；殿有文明、文德、九龙、大酺、明威；门有紫宸、启圣、应天、东清、安泰、全德。钱氏内附，废撤无留者，独面衙门一殿故址犹在，至今呼为明威。国初，守臣避不敢居，以为设厅。凡敕设、宴集，乃就焉。而即其西建大厅以为视事之所。【《旧记》：“节度、观察使衙在府中近西。”此今呼为常厅。】天圣五年，始于其东创都厅。【今修令堂、自公堂。】九年，以大厅毁敝摧剥，斥而新之。景祐四年，又于其西创便坐。【今三清堂。】有以接僚属、治政事、临见吏民矣。庆历八年，乃大新衙门。嘉祐中，又更军门为双门。于是，重谯杰丽，邃宇闳固，翚飞云矗，望者肃服。名公钜人剖符开藩，官崇地重，佥曰惟称。其余燕室、闲馆、虚堂、华阁、巍楼、广榭、离亭、别圃，自公之暇，据胜临眺，乐丰余而壮吟观，盖又开宝以来，间有作者；夷荒理废，感兴寓怀，更名易额，不一而足。仕四方者，阅历孔多，独目此为善部。姓名、岁月，于是悉书焉。 
　　威武军门　本唐元和十年观察使元锡所建州门也。乾宁三年，州升为威武军，遂为威武军门，周改为彰武，皇朝太平兴国三年，复旧名。【吕权书。】嘉祐八年，元给事绛更为双门，上建楼九间。【楼上梁题作是年“岁次癸卯五月壬寅朔二十有七日戊辰重建。”】熙宁二年始创滴漏。【建州门之岁置，推昼夜刻。（底本作“建州门之岁推置昼夜刻”，崇抄作“建州门之岁摧置昼夜刻”，据库本改。）元给事绛改筑威武军台门。至熙宁二年，程大卿师孟始作滴漏，推测昼夜。盖祥符中刘承珪之制也。今漏室中有程大卿诗牌二。一云《科漏新成，因成二篇，呈监官叶左院》：“台门新漏一声闻，从此朝昏百刻分。他日郡人思太守，也须谈及叶参军。”“风雨虽昏漏不移，百年应未失毫厘。须知万户千门里，正得人间凶吉时。”一云《晓登威武鼓角楼》：“百尺谯门戍万兵，黄昏初动画龙声。铜钲犹是闽王点，银秤才悬汉守更。四面僧誇金作界，半年人看玉为城。官程稍近千余里，不到侬家向此行。”于第四句下，自注云：“旧无滴漏，予至始创。”建炎二年，江待制常申明约束：“一、守漏人四，分为两番直日，放漏水，候鱼珠落铜盘，乃移秤刻，即告户外报时者；一、诸衙报牌人九，日通以鼓角匠轮差，于户外祗应告报；一，直漏人五，夜分直五更，并以挝鼓人轮差。其奁具等物五十日一濯。”】有鼓角、【国朝《军防格》：“节镇鼓角各十有二。”旧有十二角。建炎二年，江待制常约束云：“昏时，吹角八人，各二十六声为三叠；挝鼓八人，角声止，乃各挝鼓千，为三通。凡三角、三鼓而毕。四更三点及申刻，各吹角三叠为小引。”】更点。【说云：“更以鼓，点以钲。”今钲间款识云：“梁开平五年岁次辛未七月壬午朔十三日甲辰造，重百二十斤。”所谓闽王点即此。】下为亭以翼之，左“宣诏”，右“班春”。内府廊三十五楹。【时，元给事绛移南都，代者未至间建。】 
　　大都督府门　唐武德八年，州始升为都督府。上元二年，创门。梁贞明六年，升为大都督。钱氏归朝，凡伪世门额悉废毁，惟威武军与大都督门仍旧。庆历八年，成郎中戬修。【有潮阳从事丘濬为《记》云：“蔡公时方欲新之，俄，诏为本路转运使。成公至。以是年六月始事，九月告成。”旧额，蔡正言襄书；绍兴七年，南市火，拆以禳之。张待制致远重书。列戟十有四，戟衣长一丈二尺，以朱、白、苍、黄、玄为次。】谓之仪门，亦曰衙门。 
　　设厅　衙门内旧有之。庆历六年，蔡正言襄重建。【伪闽时明威殿旧基，国初改为设厅。至是颓敝，蔡公始重创。今梁间有公自书：“庆历六年岁次丙戌春正月壬午朔二十有七日戊申新作使厅”二十五字。后太守许大夫懋为锓板牌，立日新堂右。】嘉祐八年，元给事绛修。宣和五年，俞提刑向权州事，复修。【有通判黄琚为记。】设厨，【在今自公堂之地，见“熙宁图”。】后移于设厅西南隅，大厅之东厢。 
　　大厅　设厅之西，【“治平图”题为大厅，自设厅西过都厅是。】旧有之。天圣九年十一月，郑职方载重建。十年十月，建大厅东门。于中庭之东、西，创“御书”二阁。 
　　都厅　大厅之东，【“治平图”题为都厅，今所谓签厅也。】天圣五年，章兵部频创。隆兴元年，汪侍郎应辰移都厅。【见“止戈堂”项内。】至乾道二年，王参政之望始立今额。前修令堂，后自公堂。【王参政有《自公堂》诗：“丛石当轩峙，横池傍砌深。还将修竹绕，半入古榕阴。昼赏风澜皱，宵怜月影侵。聊行江海志，寄此小山林。”（底本作“聊行江海志”，库本、崇抄作“聊纾江海志”。）】 
　　小厅　大厅之西。景祐四年，范都官亢创。【“治平图”题为小厅。】熙宁中，更名清和堂。【见“熙宁图”，时以设厅为大厅，以大厅为小厅。于是以小厅为清和堂。】靖康后，始塑三清像于此，为三清堂，旁有观音堂。 
　　日新堂　设厅之北。庆历六年，蔡正言襄创。【“治平图”有之。熙宁二年，程大卿师孟重题《球场碑》额云：“辇而置之日新堂西庑。”今碑在堂下之西廊。】建炎三年，改钤辖为安抚使，以为安抚厅。 
　　春野亭　日新堂东南。庆历六年，蔡正言襄创。元丰四年，刘待制瑾修。【“治平图”有之。蔡公留题古风两篇，首云：“太守职名治，诏书劭吾农。载酒事缅邈，作室当廨中。况凭轩牖高，中视田野功。淡沱沐新泽，依微生柔风。江潮涨晚绿，山麓延朝红。耕锄时节动，歌语声意通。惭非共理才，幸遇频年丰。未厌畎亩乐，驾言谁相从。”观此可见命名之意也。后有：苏舜钦、刘瑾、王子京、林颜、李上交、王伯虎、（底本作“字上交生伯虎”，库本作“字上交王伯虎”，据崇抄改。）范伯玉、吴栻、余授、陈粹诗各一篇。若曰：“翰林遗创久欹隤。”又曰：“镂额奇踪蔡翰林”。知亭公所创，额公所书也。又曰：“天章余力起倾隤。”知刘公所修也。】前有池亭，淳熙三年陈丞相俊卿创。 
　　九仙楼　楼下东衣锦阁，西五云阁。旧小厅之西南有清风楼、爽心阁，即此也。【见“治平图”，蔡公襄有《登清风楼》诗：“郭外清溪溪外山，溪云飞上破山颜。晴明天气琉璃色，何处峰头带雨还。”】楼，旧有之；阁，嘉祐八年，元给事绛创。【州有元给事诗碑，乃元公自题，云：“嘉祐八年癸卯，建威武军门，又建远南门、宜兴门、使院、作院、公使七库；作会稽亭、流觞亭、佚老庵、爽心阁；修转运司。明年，建忠义堂、信美堂、筼筜轩；又修城隍庙、本城八营；作戍兵三营门、怡山门、升山门、康泰门。杪冬讫役。厚之记。”（“厚之”，为元绛字。）又有《移镇南都留别福唐》诗二首。观此，知爽心阁元公所作；（底本作“却爽心阁立公所作”，库本作“知爽心阁为公所作”，据崇抄改。）楼，即旧有之。】熙宁间，更名九仙楼、赏心阁。【见“熙宁图”，程大卿师孟有《九仙楼观塔灯》诗。】宣和元年，孙龙图竢于阁西增名五云。【唐李若初尝登城西望，有五色云当王霸宅，遂作冲虚宫。至此，既楼南对九仙，遂以西对五云为阁名。今五云阁下，有安抚司印书库。】五年，俞提刑向权州事。以余太宰典乡郡，于阁东更赏心名衣锦。安抚司签厅，置衣锦阁南，寻移春野亭。乾道元年，王参政之望复旧。淳熙五年，移自公堂。六年，复旧。 
