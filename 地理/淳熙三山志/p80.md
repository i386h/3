<!-- { "loadSidebar": true } -->
　　　　宿猿洞　【怪石森耸，藤萝蓊翳。昔隐者畜一猿。俗因以名之。景福三年，大筑城，隔于墙外。湛侍郎俞有二十五咏。罗源林迥留题：“几年形胜晦南州，一且声名蔼湛侯。夜色并来三岛月，水光分破五湖秋。荔支影里安吟榻，红藕香中系钓舟。金印解还天子后，诏书重起不回头。”】 
　　　　金刚迹　【峰顶上石有巨迹。】 
　　　　般若台　【沙门持《般若经》于此不释手，因名。今为金粟庵。】 
　　　　初阳顶　【阎公暇日，酷爱此峰，谓从事曰：“每旦，群山犹暝，独此峰太阳先升。”因题石上云。】 
　　　　落景平　【即“初阳”之西。】 
　　　　百道阶　【王氏时造。】 
　　　　鸦浴池　【《古记》云：“雷震石坛，成一穴丈余，不知泉脉所出。夕阳萧疏，群鸦乱浴，故名。”】 
　　　　道山亭　【程大卿师孟作。前际海门，回览城市，宜比道家蓬莱山。元丰二年曾巩《记》、林希书。】 
　　　　华严岩　【寺西北峰。大足中，有僧持《华严经》于此。一夕，雷雨大震，擘石为巨室。僧遂晏坐其间。】 
　　　　李阳冰篆　【《般若台记》刻于华严岩顶。与《处州新驿记》、《缙云县城隍记》、镜水《忘归台铭》，（底本、库本皆作“缙云县城隍记”，崇抄作“缙云县城隍庙碑”。又底本、库本皆作“镜水忘归台铭”，崇抄初作“丽水”，复改注为“镜水”。）世宝之，为四绝。】 
　　　　五台山　【王氏始创文殊台并东、中、南、北四台，仿佛真定府云】。 
　　　　王氏像设　【景福二年，王氏开国。至乾宁四年，大建院宇、设像铸，以植福田。】 
　　　　迦毗罗神　【释氏护法之神。】 
　　　　尊胜真堂　【知州孟彪、崔干祠像。】 
　　　　崔公井　【尊胜堂前。崔公赏其甘美。】 
　　　　石观音　【僧广惠于尊胜堂后得异石，因琢为之。】 
　　　　慈氏阁　【巡官钟杲建，后弃官出家，以身餧虎。】 
　　　　射乌山　【一云九日山。相传：九日登高，引弓落乌于云际，故号。】 
　　　　谢公浴堂　【凿井引泉为之。】 
　　　　高僧行道处　【相传：有僧创一砖室于西峰，白日晏坐，清宵径行。一日，端坐而逝。其夕人闻爆裂之声，诘旦见一石塞行道之处。】 
　　　■〈揑，氵代扌〉槃佛　【卧佛也。】 
　　　　大悲院　【有僧常止庐岳三十年，诵《大悲神咒》。空中言曰：“功已成，出去救人。”乃归乡创此。】 
　　　　四圣院　【梁武帝、志公和尚、娄约法师、傅大士。】 
　　　　神光寺额　　左神策钟　【咸通五年赐。】 
　　　　【（已上，僧神解所记）】 
　　　　不危亭　【在山绝顶。】 
　　　　凌霄台　【初创，其四面材、瓦、土、垩，皆秤而后用。约曰：“损则勿修，修必坏。”于是屹立震堎之中。（底本作“震堎之中”，崇抄作“震灵之中”，库本作“震凌之中”。）后人不悟创法，遽修之，不逾时而坏。】 
　　　　蟠桃坞　【疑转“盘陀”为名。】 
　　　　石像　【雷所震者。】 
　　　　铜像　【王氏用铜六万斤、黄金三百两铸弥勒像。方三丈六尺。】 
　　　　向阳峰　【旧附薛老峰，今析焉。】 
　　　　幽幽亭　【明道初，沈邈为侯官县，得释迦院东北隅地作台，曰峻青。后十年，为太守。寺僧并台作亭。馆阁勘校蔡公襄至其下，名之曰幽幽。】 
　　　　跨鳌亭　【即木雁亭。孙觉有诗。】 
　　　　三贤堂　【侯官令薛逢、四明诗人周朴、僧鉴空，或以为灵观。观，唐末人，茅居扃户，人罕识其面，惟山下一居士，斋时荐供，即开，复杂嗤詈之。一日，雪峰伺隙扣门，推出闭之。后有碎石子时往还。】 
　　　　笺香台　　白塔　　宿云庵　【即瑞云也。云，道人名。】 
　　　　击壤亭　　【横山阁】 
　　　　金蟒穴　【宿猿洞之东。后唐天成间，大石穴中有巨蟒，鳞甲如黄金，蟠屈六、七丈。王氏命运土塞之，因建大殿以奉佛。今葫芦城是也。】 
　　　　刚显祠　【事见《祠庙》。】 
　　　　　　【（已上，乃后人以神解所记三十三奇，未尽善。如般若台，以李阳冰篆得名，而两出之，失之赘。于是以不危亭以下，易李阳冰以下十六名。）】 
　　　　放生池 
　　　　旧产钱一十六贯九百二十四文。 
　　侯官石塔寺　州西南。贞元十五年，德宗诞节。观察使柳冕以石造塔。【庚承宣为《记》。】赐名“贞元无垢净光”。《旧记》亦以净光名寺。【“熙宁图”作“石塔寺、净光庵”。今石塔十层，（按，今存塔仅七层，塔中每层皆有王氏官眷等姓名，第七层所志名录已尽，实无十层，恐“十”为“七”之误。）】晋天福六年，【乃伪闽永隆三年。】王延羲重建。 
　　　　旧产钱一贯八百二十九文。 
　　怀安剑池院　州子城东。元和十四年置。 
　　　　剑池　【相传越王无诸淬剑处。唐元和中，僧惟干浚之，得铜刀、剑环数枚，送武库。当时，冶灶犹有在竹林间者。】 
　　　　旧产钱四百八十一文。 
　　侯官上生院　州西南，乌石山。大中六年置，刺史李贻孙为《记》。有放生池。 
　　　　旧产钱八百八十三文。 
　　侯官南报恩院　南涧寺南。大中十一年，观察使杨发以“隙游亭”地，命僧鉴空创寺及塔七层。咸通九年，敕号神光之塔，院曰报恩塔院。【唐，周朴有诗：“风云会处千寻直，日月中时八面明。”】闽之浮屠，始于萧梁，高者三百 尺，至有倍之者，铦峻相望。乾符五年，巢寇焚殄无遗。开元中，闽王审知复其二，大中、定慧是也。【是时，复创：万岁“定光”、安福“崇庆”及太平“开元”塔。延羲又作石塔。谢郎中泌诗：“城里三山千簇寺，夜间七塔万枝灯。”】太平兴国二年，升为寺。明道中，始为禅刹。 
　　　　旧产钱七贯一百四十五文。【“曾记”：“五贯四十八文”。】 
　　怀安庄严寺　子城之东。中和三年置。后王氏据闽，于三寺创阁，开元、东报国与此。庄严之阁独雄丽，遂以名其寺。天禧三年火。熙宁二年，程大卿师孟鸠众重建。 
　　旧产钱二贯三百二十四文。 
　　闽县九仙文殊院　州东南。景福二年，王潮建。 
　　旧产钱九百三十文。 
　　闽县万岁寺　九仙山西南。天祐元年，琅琊王审知所造，明年赐名。梁开平中，表请其寺祝天子寿，盖取其名也。至今诞节前一月，太守率僚属及倚郭令、佐若寓居文武官，下至军员、父老等，班拜于庭，以佛法启祝。及是日，拜祝如初。熙宁八年，始创千秋堂候班。乾道九年，史丞相浩改为“华封”。 
　　　　定光塔　七层。【梁开平元年，忠懿王所造。】 
　　　　三山阁　【在平远台东。许敦仁诗：“蓬莱方丈与瀛洲，东引长江欲尽头。几处坛场浑得道，万家楼阁半封侯。名园荔子尝三熟，负郭潮田插两收。七百年来遗谶事，（底本、库本皆作“□□荔子”、“□谶事”，缺三字，据崇抄补。）钓台沙合瑞烟浮。”】 
　　　　平远台　【东有小桥，桥旁有巨石，刻平远峰三字。】 
　　　　金粟台　【程师孟以塔中王氏时所塑】金粟像名。石上金粟台三字，元少卿篆。后，侄积中为守，绘金粟像于台侧，作小堂安奉之。 
　　　　一华亭　【郡人朱敏功诗：“自闻达磨西来意，五叶敷荣祗一华。从此祖风传不泯，灵枝到处有奇葩”。陈莹中亦有诗。】 
　　　　祈雨僧　【僧义收，后梁时人。贞明三年春不雨，至五月。义收以膏■指，不雨；积薪通衢，期七日自焚，炬举而后雨。后游洪州，将归。俗遮留。乃截左臂付之，曰：“吾去后，不雨出以祷，必应。”众塑其像，以臂附之。今，真身在寺。】 
　　　　旧产钱五贯七百八十文。“曾记”：八贯九百五十六文。 
　　侯官道清天王院　州西南。梁乾化二年置。 
　　　　旧产钱二百六十二文。 
　　侯官千福院　州西南。乾化三年置。 
　　　　长乐台　【曹颖叔诗：“蓝姿冰骨与秋辉，疑作危棱磴翠微。向晚山僧苦留我，层层寒有乱云归。”（底本、崇抄诗中字句如此。库本首句为“蓝绥水谷与秋辉”，末句为“层层寒牖乱云归”。）程师孟以台名刻石。见通判马益诗。】 
　　　　飞燕亭　【程师孟有诗。】 
　　　　旧产钱一贯七百四文。 
　　侯官五百罗汉寺　乌石山之麓。本雪峰廨院。贞明五年，闽王审知梦梵僧数百，奕奕有光。光所至处，有双桧并池而秀。一僧擎跪而前曰：“王能饭吾于此乎？”及旦，图而访之，得今寺地百步，池、桧皆如梦中。乃为堂环之，命池曰浴圣、桧曰息圣。改今名。有放生池。 
　　旧产钱二贯八百四十九文。 
　　闽县净业尼院　州东秀实坊。贞明六年置。 
　　旧产钱二贯五百三十九文。 
　　怀安太平寺　州东。本开元寺地。后唐同光元年，闽忠懿王析建。【寺碑云：“地据灵山、巨山之麓”。（各本皆作“巨山之麓”，疑“巨山”为“芝山”之误。）】忠懿于城西南张炉冶十三所，备铜、镴三万斤，铸释迦弥勒像。庄宗题为“金身报恩之寺”，又泥金、银万余两，作金、银字四《藏经》，各五千四十八卷，旃檀为轴，玉饰诸末，宝函朱架，纳龙脑其中，【（底本作“宝幽宋架内龙脑其中”，崇抄作“宝幽朱架内龙脑其中”，据库本改。）】以灭蠹蟫。唐翁承赞碑而铭之。又造木塔七层，天禧中尽焚，庆历中修完，元丰中复灾。后太守程公命僧守恩新之，及大观乃成。政和六年，更为神霄宫。建炎元年，复为太平寺。三年，敕奉安濮安懿王神主，遂以其寺之半为嗣王行府。绍兴五年，因以为西外宗正司。 
　　旧产钱七贯三百四十三文。【“曾记”：七贯三百五十七文。】 
　　侯官育王塔院　兴文坊北。闽王时有之。【佛殿题：“琅琊安远使募缘架造。”】康定二年重建。 
　　旧产钱二百八十三文。 
　　怀安荐福光严藏院　州北乾元寺之左。同光三年置。本伪闽闽兴长公主与其夫余廷芳所建。旧有门出乾元寺之东庑，相传以为乾元藏院，实别席也。 
　　旧产钱一贯八百一文。 
　　闽县南法云院　州东南。清泰元年置，龙启二年也。初号地藏通文寺。大中祥符三年，赐今额。 
　　旧产钱三贯七百一十文。 
　　侯官万寿院　州南。晋天福元年置，闽通文元年也。王继鹏以太平宫为之。 
　　旧产钱九百七十七文。【“曾记”：九百九十五文。】 
