<!-- { "loadSidebar": true } -->
　　郭璞《迁州记》：“桑田为海，人事更改。【洪水浸田，人事多变。】六旬甲子，当有其害。【六六之数，当见其害。】更重著衣，周回重载。【见三重墙，复而修之。】郑国归朝，重关为待。【东南有水，潮入其音。】鸟出木空，千载不昧。【无朱雀山，千年无咎。】前有双眉，重施粉黛。【九仙、乌石山为之眉，方山为之黛。是太阴宫也。】溪涧水来，尽归于海。【南台有江，出其地户去也。】主揖其客，客住主在【。莲花山、高盖山、方山相应。】稳首东日，高山镇寨。【卯山见，高盖为日门。鼓山为威瞻之位。】本自添金，因成右兑。【在乾为金佛国，兑赤金也。】但见蛇形，莫知坐亥【。木行巳，街正坐壬也。】事过方知，知而未会。【久后出人，见了方知。】龙山高山，光照其代。【建水为阳福之水，光显朝廷。】巧妇能裁，得令人爱。【迁出于巧妇之裁，人俱爱之。】若解修心，得其终信。【云民得慈心，得长寿。信生阳数，即长龄也。】市笼放火，聚集磊磊。【去郊为市，横山有赤路，三二顶峰为火笼。】有一老翁，手把竹筒。【乾为主阳之位，主山也。艮山入为主。艮、震为苍茛竹也。】重添新宰，在言不在。【云在，是乾为主山。云不在，是被巫山遮也。】铭曰：泰康之载，迁插瓯基。四色牢城，层峦三径。洪许南流，瑞龙地应。其主螺女，现对花峰。千载不杂，世代兴隆。诸邦万古，繁盛仁风。其城形状，如鸾似凤。势气盘拏，遇兵不馑。遇荒不掠，逢灾不染。其甲子满，废而复兴。” 
　　于山　九仙光孝观《于山碑记》云：“我有一庄园，寄在于山边。九山九道士，呼名为九仙。辄然来相贺，磊老自相传。李公来战曰，此无无一物。只有一积金，寄在于山庄。不是中山中，只是陇西郡。我住东北城，庄在于山下。有人有不信，但呼碑中话。只看于山松，于山金出现。不在路傍只在中陇西。拾得无，分张时。人莫笑，金泥师。拾得金泥也有富。太和二年，于山二断。吾年乙丑，金园一片。寄在山前，在前左臂。不归庚申，须归乙未。留传子孙，衣锦次第。时人见碑，吾今在世。” 
　　古渡　旧有人得一石于城南钓龙台，刻云：“按晋太康三年，太守严高图越王山南之西势，以咨郭璞。云：方山秀拔于前，三山环峙于后，八百年后大盛。谶曰：石间崒兀创危亭，八百年前兆此名。天降元精如汉佐，岳陶灵气似周臣。中坻不见容舠路，古渡应无病涉人。好是褰裳待今日，罾浦坊中人挺生。”年世寝邈，石刻今不复存。惟故老口传，犹可据云。 
　　沙合路通　郭璞《迁城诗》云：“南台沙合，河口路通。先出状元，后出相公。”闽县。 
　　石移　“天宝石移，瑞云来期。”属福清县界。 
　　龙爪　“龙爪花红，状元西东。”永福县保安里。 
　　水流　“水流张墓园，此地出状元。”永福县。 
　　石桥　“石桥全，出状元。”永福县。 
　　鲲潭　“鲲潭生芝草，溪北有高楼，此时出公侯。”鲲潭，在永福县越峰寺前。今成沙洲，生草矣。 
　　苏溪　“苏溪不用船，此时出状元”。福清县。 
　　海口　“江南沙合按龙头，两角才成事可谋。但看甲子重开日，此时方始出公侯。”福清县。 
　　松山　“东去无边海，西来万顷田。松山沙径合，朱紫出其间。”时，松山沙径，风波险恶，民有没舟之虞。今沙合，可褰裳矣。长溪县。 
　　渡船潭　“渡船通人行，状元方始生”。淳熙年，史丞相创县学于此。宁德县。 
　　凤凰　“凤凰展翼欲飞渡，大小长江侵云雾。蝴蝶按花水中去，必出三公连四辅。”绍兴十年，知县林觉创县学于此。连江县。 
　　磨剑石　“磨剑石平，方出公卿。”古田县保安里玉鸿桥下。 

《三山志》卷第三十九终 

●卷第四十 土俗类二 

　　岁时 
　　　　元日 
　　　　立春 
　　　　上元 
　　　　寒食 
　　　　上巳 
　　　　三月廿八 
　　　　四月八 
　　　　端午 
　　　　七夕 
　　　　中元 
　　　　重阳 
　　　　冬至 
　　　　岁除 

○岁时　 

　　岁时，古有之，四时习尚不能无异。郡人曾师建记闽事，效荆楚、秦中纪岁时、闾里、礼节、行乐尤悉。今掇其可载者，其未备者增修之。人情之醇薄，物态之纾急，后先迁变，毕见乎此。因俗设教者，庶有观焉。 
　 
·元日 

　　祈年　自五鼓后，户无贵贱、贫富，皆严洁厅宇，设上、中、下三位，陈列酒果、茶汤，焚金银楮钱，冀承灵贶，以保遐龄。盖用道家之说，谨岁始。（以上注文中，底本三处各缺一字：“□承灵贶，以保□龄”，“□岁始 ”。库本作“冀承灵贶，以保年龄”，无末三字。据崇抄补。） 
　　饮屠酥　除日，以药剂入绛囊，置井中，元旦出之，渍酒，东向而饮，自幼至长以为序，可避瘟疫。盖用华陀与魏武帝方也。 
　　序拜　闽俗：诸节，最重元日，冬至次之。是日，享祀毕，序拜，称觞祝寿于尊者；出见亲族邻里，更相庆贺，间亦团拜。虽闾阎委巷，举手相祝，往反还谒，尽节假乃止。自搢绅而下，士人、富民、胥吏、商贾、皂隶，衣服递有等级，不敢略相陵躐。士人冠带或褐笼衫，富民、胥吏皂衫，农、贩下户白布褴衫。妇人非命妇，不敢用霞帔。非大姓，不敢戴冠、用背子。自三十年以前，风俗如此，不敢少变。又其称呼：士人，非实读书不称秀才；豪门大户，“爹”呼父、“娘”呼母，其婢仆及在己下，呼之曰“郎君”、曰“娘”；农、贩下户，“罢”呼父、“妳”呼母，其党类及在己下，呼之曰“叔”、“伯”，曰“嫂”。锱铢甚严，虽骤富骤贫，不可移易，故其名分素定。岁时，揖逊、俯伏，井井可观。三十年来，渐失等威，近岁尤甚。农夫、细民至用道服、背子、紫衫者；其妇女至用背子霞帔；称呼亦反是。非旧俗也。 
　　却荤食　以岁首，率食素一日。绍兴辛亥，程待制迈以寇盗未平，（时为绍兴元年。按：前此“建炎二年六月癸亥”至“建炎四年七月辛酉”，叶侬、范汝为相继起事兴兵，见《宋史·高宗》。）榜谕部民：先是日禁屠。 
　　上冢　州人坟茔尽在四郊，岁节之二三日，华门大姓率携家拜扫，虽贫贱、市贩亦盛服靓妆，竞出城闉。东、西、北郊之外，冠盖填塞。故自节内，酒亭、食肆，凡诸阛阓之家，垂帷下箔，优游歌笑，至开假乃止。近数岁，乃有节内列市如故者。 
　　入学　每岁节既五日，各遣子弟入学。或须卜日，则以寅、申、巳、亥吉，亦不过三二日止。凡乡里，各有书社。岁前一二月，父兄相与议。求众所誉学识高、行艺全、可以师表后进者某人。即一、二有力者，自号为“纠首”，以学生姓名若干人，具“关子”敬以谒请，曰：“敢屈某人先生，来岁为子弟矜式，幸甚。”既肯可，乃以是日备礼延致，诸子弟迎谒再拜惟恐后。远近闻之，挈箧就舍，多至数百人，少亦数十人，间有年四五十不以老为耻。月率米、钱若干，送为司计，为掌膳，给赡饮食。先生升堂，揭立规矩，有轻、重罚，至屏斥，凡五等，曰：“不率者，视此!”诸生欲授何《经》，乃日就讲席唱解敷说。旬遇九日，覆问之。常以岁通一经。若三日、八日，则习诗赋。若“经义”与“论策”讲题命意有未达，点、削、涂、改，俾自入绳墨。风俗如此，盖旧矣。龙昌期《咏福州》诗云：“是处人家爱读书”。程守师孟诗云：“城里人家半读书”，又云：“学校未尝虚里巷”。自周希孟、陈烈先生以来，以德行、经术警悟后学。自是，都邑有所推择，莫不尊敬畏服，近三十年以前尚然也。故知有父兄、师友，琢磨淬厉，纵不为世用，亦有成德。三十年之后，生以趋试上庠，率游学四方，而先生亦各开门以待来者。事师之礼浸衰，教人之礼甚略，非旧俗也。 

·立春 
　　 
　　土牛　以占农耕之早晚与岁之丰瘠。是日，舁置府前。闽、侯官倚郭县不别造。 
　　蔬饼　闽俗，立春以为节物。蔡公襄《立春寄福州燕司封》诗：“春盘食菜思三九”。又罗源林迥诗：“青韭供盘饼面圆” 

·上元 
　　 
　　灯球　燃灯，弛门禁。自唐先天始，本州准假令三日。旧例：官府及在城乾元、万岁、大中、庆成、神光、仁王诸大刹，皆挂灯球、莲花灯、百花灯、琉琉屏及列置盆燎。惟左右二院灯各三或五，并径丈馀，（底本作“并经丈馀”，据库本、崇抄改。）簇百花其上，燃蜡烛十余炬，对结采楼，争靡斗艳；（底本作“斗焰”，据崇抄改。）又为纸偶人，作缘竿、履索、飞龙、戏狮之像，纵士民观赏。朱门华族设看位，东、西衙廊外，通衢大路，比屋临观。仍弛门禁，远乡下邑来游者，通夕不绝。 
　　彩山　州向谯门设立。巍峨突兀，中架棚台，集俳优、娼妓，大合乐其上。渡江后，停寝。绍兴九年，张丞相浚为帅，复作。自是不废。 
　　观灯　旧例：太守以三元会监司，（底本作“三□”，缺一字，崇抄作“三日”，库本作“三元”。疑是“上元”，今从库本。）命僚属招郡寄居者，置酒临赏。既夕，太守以灯炬千百、群妓、杂戏迎往一大刹中以览胜。（底本作“□□览胜”，缺二字，库本作“登临览胜”，据崇抄补。）州人、士女却立企望、排众争睹以为乐。本州司理王子献诗：“春灯绝胜百花芳，元夕纷华盛福唐。银烛烧空排丽景，鳌山耸处现祥光。管弦喧夜‘千秋岁’，罗绮填街百和香。（底本作“百合香”，据库本、崇抄改。）欲识使君行乐意，姑循前哲事祈禳。”又司理方孝能诗：“街头如昼火山红，（底本、库本作“如昼”，据崇抄改。）酒面生鳞锦障风。佳客醉醒春色里，新妆歌舞月明中。”“薄薄春衫新镂金，樽前风细怯轻阴。酒香隐约生红粉，正与桃花共浅深。”又“灯外风摇沽酒旆，月中人数买花钱。少年心绪如飞絮，争逐遗香拾坠钿。”元丰， 刘待制瑾为守。元夕，不问富贫，（底本作“富贵”，据库本改。）每户科灯十盏。陈先生烈以诗题鼓门大灯笼云：“富家一盏灯，太仓一粒栗。贫家一盏灯，父子相聚哭。风流太守知不知，惟恨笙歌无妙曲。”瑾闻而谢之。 

·寒食　 

