<!-- { "loadSidebar": true } -->
　　光严寺　仁义里。陈太建元年置。初，土人严光之子恭商维扬，舟次江浒，市鼋五十而舍之。光家居，一日，被黑衣者五十人送缗钱五十，曰：“君之子恭扬州所附还也。”及恭回，验之，实未尝有，乃悟赎鼋之故，遂舍宅为寺田，为湖，因以为名。寺背二里有瀑布，下有白龙潭。 
　　　　旧产钱二贯五百八十九文。 
　　光泽院　崇贤里。唐天宝二年置。初，僧光蟾庵此，夜现神光，因曰“普光”。后改今额。 
　　　　旧产钱一百四十八文。 
　　建林院　廉风里。永泰元年置。【《县志》：施主陈兰创。】 
　　　　旧产钱五百七十五文。 
　　泗明院　永胜里。大中六年置。【《县志》：厓人陈省创。（崇抄作“县志里人陈省创”。）以塑泗洲像名。】 
　　　　旧产钱一贯五百八十八文。 
　　天王院　宾贤里。大中七年置。初，有檀木溯江潮而上，牧童取之，夜中发光。里人林闉梦其木谓：“我北方毗沙门天王”。遂舍宅为寺。廉帅杨公奏（底本、库本皆作“□公”，缺一字，崇抄作“杨公”。大中十年，观察使为杨发，当是，据补。）赐额曰灵感天王寺。寺有天王阁、檀像，今存。 
　　　　烟萝亭　【庆历中，县令董渊立。】 
　　　　枕流轩　【皇祐中，县令吴仲举立。连江尉林伯材诗：“谁在红莲阵里行，（底本作“红莲□里行”，缺一字，崇抄作“红莲叶里行”，据库本补。）泠泠飞玉抱轩清。几番人世兴亡梦，千古云涯黯淡声。春暖藓花随雨到，夜深寒月落湍明。倦怀一枕清凉梦，斗薮尘埃羽翼生。”县令关希哲诗：“山出太虚外，溪流千古高。过窗喧客枕，洗钵溅僧袍。夜月气犹凛，秋风声更豪。二年幽赏剧，欲别首频搔。”（底本缺若干字，据库本“希”下补“哲”字，“溪”下补“流”字；其下，据崇抄“窗”前补“过”字，“洗”下补“钵”字，“年”下补“幽”字。） 
　　　　清心亭　【皇祐中，县令余俯立。】 
　　　　松石峰　【嘉祐中，县令王企立，（底本作“王□”，缺一字，库本作“王金”，崇抄作“王企”，再参对下页“翠亭”条，有“嘉祐中，县令王企立”，据补。）诗云：“老树阴中闲日月，小池波面醉家乡”。运判蒋之奇诗：“晚向津亭泊画船，忽逢佳处在云烟。松根化作千峰石，山气蒸为一涧泉。祖意共看亭下柏，禅心同结社中莲。明朝舆马还跻岭，聊借僧房一觉眠”。闽清令彭次云诗：“来登云级上危巅，松石嵚崟挂晚烟。好是回头遥望处，海波如带石如拳。”（以上三首诗，据库本改“十池”为“小池”，改“千年石”为“千峰石”，改“山寺蒸”为“山气蒸”，改“禅交”为“禅心”；又据崇抄改“舆轿”为“舆马”；“□登云级”，据崇抄补。）】 
　　　　乐寿台　【嘉祐中，县令胡昱立。】 
　　　　望江亭　【熙宁中，县令萧竑立，诗云（底本作“萧竑邱诗云”，据库本、崇抄改。）：“沧波水上岭崔嵬，中有幽亭向水开。草色直连天色远，风声长送浪声来。云收山脚鸡园见，潮满航头钓艇回。咫尺市廛尘不到，槛前鸥鸟自毰毸。”竹溪陈传诗：“山蔼峨峨江岸深，望余亭影落江心。无风万里磨平玉，有月千波漾碎金。思远解邀无韵句，流清宜写不齐琴。仙槎一棹惊秋晓，此去银河尚几寻。”】 
　　　　旧产钱二贯四百一十二文。【“曾记”：二贯四百四十一文。】 
　　灵峰院　良田里。同年置。初，僧恩卓庵于溪潭上，有石洞。尝见龙乘云而归。里人施志为创寺，号龙龛山灵峰院。八年，赐额及图书。【陈密学襄诗：“天柱支南极，蓬山压巨鳌。云崩石道险，潮落海门高。客馆闻鼍鼓，秋风忆蟹螯。凭栏望乡国，（底本作“望乡国”，崇抄作“望乡树”。按：陈襄《古灵集》诗题为“望海”，此句作“望乡墅”。）千里楚江皋。”知县董渊诗：“礧硌弥沙界，谽砑古洞天。门邻金布地，桥枕玉鸣泉。庭鹤归迷主，龛龙去失年。扫云嫌俗驾，题壁诧诗仙。胜景无今古，居人有后先。不知游者驭，谁见海为田。”程大卿师孟诗：“阶前玉水供千指，钵里金沙饭百年”。运判蒋之奇诗：“龙归一晌云遮洞，猿叫三声月满山”。张徽诗：“云蒸洞穴秋成雨，泉落庭除夏结冰”。湛俞诗：“禅林潇洒倚危巅，税驾登临思豁然。万里碧光晴望海，一堂幽响夜听泉。寒龛龙卧清凉地，古洞云归黯淡天。好景自嗟吟不尽，拟凭图画寄诗仙。”县令萧竑诗：“怪石参差蹲虎兕，乱峰重叠走龙蛇”。连江陈珏诗：（崇抄作“陈珪”，底本、库本皆作“陈珏”。）“石洞云归春雨足，海门月上夜潮生”。罗源林迥诗：“门前红日海千里，地上白莲山四邻”。僧子耶诗：“松欺腊雪千年翠，（底本作“千年□”，缺一字，崇抄作“千年古”，据库本补。）竹引溪风六月寒”。】 
　　　　归云洞　【邑佐曹元振诗：“石洞兴衰亦有时，因师移锡致云飞。云心莫道全无着，应解从师去复归。”陈毅诗：“云道无心亦爱山，雨余时向此中还。而今天下焦枯甚，只恐苍龙未放闲。”】 
　　　　翠亭　【嘉祐中，县令王企立，有诗：“岚光入座茶瓯绿，海气逢春柱础腥”。】 
　　　　望海亭　【熙宁中张运使立。有蒋运判之奇诗。】 
　　　　香炉峰　　放生池 
　　　　旧产钱一贯二百八十一文。 
　　竹林寺　崇贤里。十一年置。【见《县志》。《旧记》作梁太清元年置。】时户曹林勣观“大历二年，释法照游衡州云峰寺，堂食次，钵中忽五色云现，云中有寺，寺有金榜，题曰‘大圣竹林寺’”。叹异之。以其居修篁千亩，遂舍为寺。 
　　　　藏经宝函　【《藏经》五百余函。内有宝函一，乃乾德中得之于海上，以巨螺乘之，发函，乃《妙莲经》也。前贤诗云：“昔闻僧观云中瑞，今得函浮海上书”。】 
　　　　龟山　【寺后主山，其形若龟。蔡公襄尝至，亲笔勒于石。有运判蒋之奇诗。】 
　　　　白龙岩　【寺背。乃唐末甘蔗洲白龙院僧遁于此。后人誌之。】 
　　　　安适轩　【唐最诗：“卧听潮音坐看山，烟萝静处闭禅关。都将物外红尘隔，占得壶中白日闲。吟罢寒猿号木末，定回清罄落云间。高僧隐几无余事，应笑劳生去又还。”】 
　　　　白云亭　　溪会亭　【昔元祐中，县令袁正规立。】 
　　　　三十六庵　【白莲、慈氏、上方、邻溪、华严、慈云、普云、地藏、龙溪、瑞应、观音、文殊、普贤、天冠、白龙、龙丘、释迦、白云、宝积、灵源、泗洲、归云、延寿、香严、弥勒、凌云、龟石、广平、弥陀、积翠、藏院、忏堂、乾懿、功德堂、育王塔、罗汉院，凡三十六所，皆唐末同兴。庆历中，并为禅寺，庵始废。】 
　　　　旧产钱二贯八百九十九文。 
　　龙泉院　清平里。十三年创庵。【见《县志》。《旧记》作梁承圣四年置。】时有僧师，邑人，曰怀海，甚谨。一日，师令浣巾，久之，师诘其由，曰：“适见青、黄二龙戏井中。”乃以钵往贮以示师，师心异之，因令游方。后果于百丈开山，著《丛林规式》，盛行于世。咸通中，尝录所受业及见龙之由奏之，乃赐今额。 
　　　　旧产钱一贯五百四十三文。 
　　新成院　崇化里。同年置。【《县志》作十四年，里人林烈创。】 
　　　　旧产钱一贯三百七十一文。【“曾记”：一贯三百五十七文。《县申》：一贯五百八十八文。】 
　　五云院　崇仁里。同年，僧道深创庵，清昼澄霁，五色庆云旋覆其上。咸通初，黄璟创院，二年，赐今额。 
　　　　旧产钱四百七十五文。 
　　碁山院　新开里。咸通二年置。后西峰顶有石台，耆艾云：昔有二仙于此枰碁”。【知县董渊诗：“风际有云多世态，海中无底是人心。可堪更问碁山话，一局闲争古到今。”】 
　　　　【旧产钱一贯八百八十一文。】 
　　北崇信院　大宏里。同年，陈皎舍地创。 
　　　　旧产钱一贯四十六文。【“曾记”：一贯九文。《县申》：一贯四十八文。】 
　　福兴院　崇邱里。同年，林迁创。后唐清泰初，赐今额。 
　　　　旧产钱二十五文。【《县申》：九十五文。】 
　　南观音院　同荣里。四年，陈公荐创。十年，赐今额。 
　　　　旧产钱一百四十九文。 
　　观音寺　宾贤里。同年置。本大夫王想之宅，宅背有岩，中有古观音像，像后，芝草覆焉。因舍为寺。 
　　　　石屏　【庆历中，监司苏、邵二公刻“去华、才翁”四字。】 
　　　　见江亭　【元祐中，县令袁正规立。有诗：“地产灵芝古道场，危亭陡起负重岗。江心远叠通潮浪，海外还分异域疆。（底本作“遇分”，崇抄作“从分”，据库本改。）缭绕人家依县市，寂寥烟景认吴航。倚栏望断暮云碧，不见长安见夕阳。”】 
　　　　旧产钱一贯二百五十文。 
　　双峰院　方安里。五年，林秦舍地以创。 
　　　　旧产钱一百一十五文。 
　　金砂尼院　建兴里。五年置。 
　　　　旧产钱六百三十文。【“曾记”：六十三文。】 
　　当阳院　同荣里。六年置。以面东名。 
　　　　高亭　【嘉祐中，县令王企立。】 
　　　　山月堂　【有陈郊诗。】 
　　　　旧产钱八百一十八文。 
　　南崇信院　崇丘里。八年置。 
　　　　旧产钱四百八十二文。 
　　禅林尼院　仁义里。同年置。宝元二年，并为十方。 
　　　　旧产钱一贯七百五十八文。 
　　灵光院　海滨里。九年置。林荣以其地夜发光，昼掘之，获古像首，遂创院，以像首重塑。同光中赐额。 
　　　　旧产钱八百二文。 
　　北灵山院　敦化里。同年置。十年，赐额。 
　　　　旧产钱一贯二百二十六文。 
　　灵鹫院　昆由里。同年置。【《县志》系此年里人冯吉创。《旧记》作：梁大通二年置。】耆老相传：先有二塔飞来。僧云：佛说法时，宝塔涌地，即灵鹫峰也。因以为名。塔为中朝所取，后人以砖为之，志其所也。既而院移溪上，故基惟二塔存。 
　　　　旧产钱二百九十一文。 
　　龙宫院　絃歌里。乾符三年，陈朏创。 
　　　　旧产钱九百八十七文。 
　　灵握院　嵩平里。广明元年置。以开山僧能伏灵蛇故名。 
　　　　旧产钱二贯二十九文。 
　　南栖林院　泉元里。中和元年置。【邑僧师普孤洁，乐处山林。林邵舍地以创。】 
　　　　旧产钱三百三十六文。 
　　阮山院　泉元里。二年，阮氏创。 
