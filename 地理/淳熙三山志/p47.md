<!-- { "loadSidebar": true } -->
　　先是，庆历四年，逐路留都巡检两员，改为提举捉贼。内漳、泉、福、兴都巡检、内殿崇班林克勤管军员、兵级二百九十一人，置廨宇于泉州惠安，后分置永泰县辜岭。熙宁五年就整，差拨巡检下厢、禁军，而福州、兴化都巡检始定二百人为额，从福州差拨步军。元丰二年十月，提刑闾丘孝直有请沿海州、军控扼地分，移置巡检。于是辜岭都巡检寨移闽县方山渡北岸置，仍以三百人为额，巡警贼盗两州、军。三年闰九月，巡检下例招土兵，惟都巡检以地分阔远，仍旧轮差就粮禁军、教阅厢军。宣和令格，复以一百七十五人为额。【六年，京东安抚使董正封条具收捕盗贼利害：“应都巡检下土军，乞依一指挥以上三百人为额，庶几些小贼徒，会合县尉，可以同共捉杀。”从之。】绍兴六年七月，安抚司奏置水军三百人，分隶福、兴、漳、泉都巡检两寨，每寨一百五十人，仍存留禁军五十人。【方山北岸，即闽县吴屿也。时多海寇，（底本作“时□海寇”，库本作“时有海寇”，据崇抄补。）始议迁寨近海。】 
　　至是，乃以安抚使司水军统领兼福兴都巡检使为名，仍移巡检寨于萩芦门置立。二十八年九月，安抚司奏：“本路海道，北连两浙，南抵广南。自前盗贼多寇掠僻远，及人船稍众，即突入本路。本司所管萩芦、延祥两寨水军人数不多。乞各以三百人为额。”从之。【内，萩芦寨昨以一百五十人为额。至绍兴二十四年，捕海贼苏安等，以合决配二十人，刺充本军。二十七年，广南贼船作过，遂急添募二十人，（底本作“城船作过逐急添募二十人”，崇抄作“贼船作过逐急添募二十人”，据库本改。）又捕得刘巨兴等，选强壮二十七人，共管二百二十七人。今更招七十三人，凑三百人为额。】三十年七月，有旨令安抚司籍募土豪、水手。漳、泉、福、兴积募到船三百六十只，水手一万四千人，仍于濒海巡检下土兵内取七分识水势人，每月一次，同土豪、水手船出近海港口教阅三五月，复归本处。本州九寨，共拣土兵六百三十一人，而本寨选取一百五十四人。乾道七年三月，以沿海州、军诸寨巡检下，土军人数甚少，措置增招。时现管三百六十八人，添招一百八十二人，计五百五十人。 
　　今四百四十五人。 
　　 
延祥寨水军　禁军名粮 

　　绍兴六年，安抚司招到郑广、郑庆等人船，存留强壮一百七十人，内拨五十人充萩芦寨水军，一百二十人充本州禁军缺额，于延祥寺置寨。【今侯官县西南。】继而萩芦五十人复取回隶之。十五年，莫尚书将奏招五百人为额。【自后节次募到一百七十人。又二十四年，捕获海贼苏安等，以合决配一十四人刺充本军。】二十六年四月，诏分本军之半隶统制陈敏于泉州。时去老弱，惟二百五十九人而已，命郑广领其半以往。【绍兴间，朝廷命刘宝分兵驻闽中以备盗贼。至十八年，泉州士民以状请于朝，乞更留刘宝收捕余党。于是诏本路帅司统领陈敏下奇兵并汀州驻札；（底本及库本皆作“……统领陈敏卞奇兵……”，疑卞奇为姓名，但下文不见提及其姓名。今据崇抄改“……统领陈敏下奇兵……”，仍疑“奇兵”为“骑兵”或“官兵”之误。）翟皋、温立漳州驻札；周皓、卢真下官兵改充殿前司左翼军，以陈敏为统制，漳州驻札；卢真充统领，汀州驻札；并权听刘宝节制。翟皋、周皓、温立发赴殿前司。刘宝更住半年，候回日，专令陈敏等弹压盗贼。时陈敏下管官兵四百人，及交割周皓、温立下官兵一千九十人、马六十八匹，汀州翟皋下官兵一千二百八十五人、马七十匹。十九年，以陈敏所部兵数少，令帅司于本路系将、不系将兵内拣选少壮一千五百人，每一百人差将校一名部辖，付陈敏下使唤，二年一替。二十五年，复令陈敏招刺吐浑一千五百人，替回诸州将兵。二十六年，并赴泉州驻札，汀、漳、建三州各差将官一员、军兵三百人屯戍。是年，延祥寨郑广水军亦分擘一半前去泉州。】存者一百二十八人。本军兵数既少，寻复增募为二百五人。 【时再募四十九人，及捕获刘巨兴等，剌强壮二十八人充本军，共二百五人。】二十八年，复募九十五人，充为三百人额。三十年六月，有旨：“广州、泉州、福州三大寨水军拣选强壮各一半起赴明州。”时，现管将佐、使臣、效用水军二百九十七人，除分往外，存留在寨惟一百四十九人。三十一年，安抚司措置增招三百人，分拨延祥、萩芦两寨，本寨计四百五十人。乾道七年，例增招土兵。现管四百八十七人，再招一百十三人，计六百人。 
　　今五百五十二人。 
　 
壮城指挥 
　　 
厢军。旧在威果二十四指挥之东。乾道九年，改为忠顺官舍。今散居厢军营。 
　　 
　　元丰三年五月敕：“诸路已置壮城兵士，其有城壁、楼橹去处，以城围大小分为两等：大城五十人，小城三十人，专充修城，不许招、拣填别军分用。”熙宁八年枢密院之请也。时本州差五十人。后崇宁五年，河东提举李公年以潞州城壁颓圮，申乞诸路州、军招置壮城兵士。工部检准元符“令”：“诸城池军器及应干军政或训练，有陈请者，申总管安抚钤辖司专行，唯以所用物料，责转运司应副。”下其说于诸路。至大观元年，复奉御笔：“东南城壁土恶，易于沦塌，往往作砖城、石城，或为木栅，或施瓦为屋以覆城身，非西北比。可令帅府置壮城兵士四百人，望郡三百人。依元丰法制，以土起筑，仍开壕。如土恶，乃以砖石，随宜施行。”继有旨罢。政和三年，因陈光弼【光弼时为编修国朝会要所检阅文字。】建请，于是，帅府、望郡及沿边州、军量数兴复。州原管五十人，复置三百三十人。今八十一人。将校一名，兵级八十人。缺二百五十人。 
　　 
牢城指挥 
　　 
旧营，丰乐门外之北。 
　　 
　　牢城指挥，以待有罪配隶之人。本路唯福、漳二州为然，余郡杂以召募，非本法也。间因厢卒选补他额，如本指挥内原以杖罪到营，及二年无过犯者，亦许充焉。熙宁元年，裁定兵帐，遂以二百四十三人为额。六年，复省併诸军，据现管人为一指挥，仍量留缺额以为备。内，权管军军员一人，军头、将级二十九人，各系招补。寻定为三百人。元丰四年，裁减一路军额为一万七千人，而牢城指挥当一千五百五十。本州复以二百人为额。 
　　今管四百四十七人。副都头一人，十将十一人，将虞候、押官三十人，小分曹司四人，不管事剩员一人，朝廷配到不应差使三人，长行四百人。 
　　 
剩员指挥 
　　 
　　大中祥符四年，敕诸路转运使、副，巡行属郡，同知、通、都监、监押拣选本城牢城人员、节级、兵士。庆历五年，乃差内臣往福建等路拣选。其就粮禁军及本城兵士如病患可医者，减充半分；剩员，久或不堪，与给放停公据；若曾有战功及阵亡人弟侄子孙，令仍旧。自后，岁委监司分拣，于是有剩员指挥。【《嘉祐编敕》：“转运、提点刑狱、巡历与当职官，据本处、本城牢城节级、兵士，当面拣选。其老病久远不堪征役者，即拣充剩员；若年七十以上，或病患不任医治，即给公凭放停讫奏。以天圣四年、嘉祐三年敕详定。”】然非疾病或衰老不任战御，视岁数有减切法：诸厢、禁卒，自十将至押官，六十五减切，七十放停；长行，六十减切，六十五放停；惟副都头以上，独免减切，至七十，则放停而已。【熙宁二年，枢密院札：“本城牢城节级、兵士拣选，其老病稍堪征役者，即减充剩员。若年六十五以上，并病患久远不任医治者，不问年甲，即便给公凭放停讫奏。”元丰“令”：“诸拣军：将校稍堪部辖，军人稍堪征役，及年六十者，减充剩员，内节级仍依旧职例，惟军头改十将。其病假满，不堪医治，及年七十者，并放停。厢军剩员，年六十五，准此。 ”淳熙“令”：“诸拣军：将校稍堪部辖，禁军报所属，（底本作“报所为”，据崇抄改。）厢军减破请给。兵级稍堪部辖征役者，并减充剩员。长行虽堪征役而年六十，节级虽堪部辖而年六十五者，亦同。其病假满不堪医治或年七十者并放停。厢军剩员，非节级而年六十五岁者，准此。”】凡减切及岁时拣汰，疾病稍堪役者充剩员，兵级尝有战功应放停者，亦减充看营不管事剩员，其衣粮等，各得原来之半，终其身。 
　　熙宁四年，改崇节水军为保节五指挥。其剩员凡一百五十八人。十年，敕逐州就粮禁军、厢军，通计十分，立一分为剩员额。听于旧营居住。遇出军，每指挥留守营，常二十五人。仍著为令。 
　　元丰元年，本州申：“厢、禁军剩员，现管二百八十九人。”时州就粮禁军、厢军共九指挥，四千三百人，当以四百三十人为额。【时合拣四百三十人。本州申：“合销差使剩员已足，乞以现管人数为额。”】 
　　今禁军、诸寨土军、厢军、壮城、作院、铺兵、水军、牢城，剩员共六百七十一人。【四百六十六人，减切剩员。二百五人，不管事剩员。】 
　　 
都作院指挥 

旧营浦尾，今斗门之北。 

