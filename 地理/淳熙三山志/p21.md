<!-- { "loadSidebar": true } -->
　　帅司钱库在大厅之南，与架阁库门之东西为三。若公使钱物、酒库，初皆即忠义堂西为之。既而，钱物移使院门北，惟忠义堂西廊南酒库如故。 

○安抚司抵当库 
　　 
　　安泰桥北之东旧利涉门下，今抵当库也。又时设于威武门西及还珠门外，凡三所。【州抵当库，起元丰七年，属常平。后浸废。绍兴初，帅奏行回易。此始置。】 

○经总制库 
　　 
　　经制钱，起宣和三年。至建炎三年，诏守臣桩管，令提刑司变转轻赍起发。绍兴四年，专委通判。五年初，取总制钱主管官如经制法。十年，敕“经总制钱，通判厅置库，别无当职官干预，以是专库侵盗。其令发纳军资库别为库眼桩管，许通判不时检察。”十五年，兼委知、通。十六年，独委通判。二十一年，改行十五年之制。三十一年，复诏通判厅置库，出纳委提刑司检察之。今经制库置内通判厅总制库。绍兴十七年，自军资库移外通判厅置。【今内通判厅又有牛皮库。】 

○作院 
　　 
　　嘉祐八年，元给事绛建。定安门内之北。【见“治平图”、“熙宁图”。】元祐初，建试院，其所移南街东。崇宁中，以其地置提举学事司，乃迁今开元寺南。绍兴初，寺为启运宫奉迎所。于是别置铁作院清远门内之东，谨火禁也。 

○使院 
　　 
　　大厅前过西园路公使库之南。嘉祐八年，元给事绛建。其门出府西廊，立使院额。【与东廊节推厅对。见“治平图”。】熙宁后，以不严密，移额北向大厅。【见“熙宁图”。】隆兴间，尝迁签厅于院中厅。复辟府西廊门。既而，以不便，仍旧。今为吏舍。 

○衙院　 

　　旧在府东廊职官厅之南。今不废。 

○都税务 
　　 
　　旧额“茶盐商税务”。国初，茶盐有榷官。自设市于此，收税官通领之。熙宁三年，罢科卖茶，故至今只称盐商税务。虽产浮盐，久不给，其名不废也。旧务，还珠门外西偏。【今春风楼。见“治平图”、“熙宁图”。】政和间，以为驻泊治所，遂移今安泰桥北之西。【旧驻泊广勇营地。】绍兴七年灾，再创。 

○临河务 
　　 
　　州东南美化门内，【《庆历记》、“治平图”、绍兴甲寅曾师建“记”同。】古南锁港，凡百货舟载，此入焉。故务于是置。 

○楼店务 
　　 
　　《治平记》：“左厢属州东兵马监押治所，右厢属州南兵马都监治所。”后合为一，以都监主之。淳熙元年，以隶司法厅。 

○修造场 
　　 
　　旧威武军门外西偏。【见“治平图”。】后为如归馆，复为醋库。今司户厅是也。场后隶都监。 

○抽木场 
　　 
　　“治平图”：有退木场在宜兴门外之北，旁有磨务。“熙宁图”：场与务皆废矣。淳熙五年，为安抚司客邸。惟抽木场附临津馆。后凡抽木，七分变转以归经制，此主焉；三分入河，以备州用修造。【今权就忠懿王庙内收管。】 

○窑务 
　　 
　　庆历《旧记》：务在南台，主造砖瓦。凡官有修筑营缮，命流役人充作。“治平图”：南瓦窑，巡检厅之西。【今闽尉厅后是也。】后并为闽尉厅，窑遂废。 

○船场 
　　 
　　庆历《旧记》：场在南台，旧盐仓之东。【今闽尉教场东也。】“治平图”：复在井楼门外。州东北，古有船场门，谓此。今皆废。官造舟，率就河口弥勒院之旁。 

○灰场 

　　旧在窑务之西。【见“熙宁图”，后废。】 

○炭场 

　　旧宜兴门外之北。【“治平图”无，“熙宁图”有。】 

《三山志》卷第七终 

●卷第八　公廨类二 

　　启运宫 奉迎神御所 
　　社稷坛 
　　庙学 
　　祠庙 

○启运宫　奉迎神御所 
　　 
　　神御七殿。今州东开元寺。 
　　始，景德四年，真宗诏西京建院，艺祖诞生之地，迎奉神御。祥符中，赐名应天。天禧以后，至建中靖国，六圣神御相继为前后殿，前曰继明，后曰会真。政和七年，诏三门外立额，曰应天启运宫。建炎元年十二月，迁东京景灵宫。四年二月，令干办官李启迎自温州，权奉安福州。三月，至自温州。七殿神御、四殿御容，遂奉安开元寺大殿。绍兴三年九月，敕以启运宫奉迎所为名。 

○社稷坛 
　　 
风师，雷、雨师坛附 

　　旧社稷坛，州南七里。并城以西地污湿，遇祭报，趣戒闽、侯官县吏办治。唐大中十年，观察使杨发始迁于其西，今南涧寺之东，为社、稷及风、雨师坛四。【天宝四载诏：“风伯坛置社之东，雨师坛置社之西，各稍北三数十步，卑小于社坛。”五载诏：“遇祭雨师，宜以雷师同坛，共牲，别置祭器。”时盖用此制也。】广狭高下有制度，斋庐皆具，周回三十有九丈七尺，缭以崇墉，为门东向，其外辟二室，南立双表。既成，命摄巡官濮阳■〈宀上一下〉为之《记》，以防改易。【《闽迁新社记》：“摄馆驿巡官、前乡贡进士濮阳■〈宀上一下〉撰：大中十年夏六月，公命迁社于州坤。凡筑四坛：坛社稷，其广倍丈有五尺，其高倍尺有五寸，主以石；坛风师，其广丈有五尺，其高尺有五寸；坛雨师，广丈而高尺。自初献讫终献，专一室，有厦。横附二室，皆南向，备牺币。西向之楹，凡二室。龟砖脊道，凡十有三条，其萦折则三百九十有七尺。缭垣凡百堵，其高迭寻，苞巨榕凡二十本。南北行，延崇甍、展阶，揭双扉以东向，具扃钥焉。其外，北、东辟二室，有厦。其南立双表及逵功。（底本作“及□功”，缺一字，据崇抄、库本补。）以十七日戊子起，冬十一月庚子毕。谨按：闽故坛坫南邪；西隙蛙、蟹洿辏，负蒲苇之壕；（底本作“豪”字，崇抄同，据库本改作“壕”。）家禽野牧，触践无禁。至祈报时，率戒闽、侯官责办与胥哗无权事。（底本作“胥譁无权事”，崇抄作“胥哗亢权事”，库本作“胥哗庀权事”。皆疑误，待质。）其晴也，虽重菅不免于濡舄；其雨也，必撑篷以护緌。渎神劳人，未尝有寤者。元侯关西公既莅闽。其春，具郡仪即社。（底本作“山郡仪”，崇抄作“由郡仪”，据库本改。）喟然顾曰：‘吾向理苏，厥坛惟更，仍岁穰穰，苏人宜之。今闽饶讹期将不革（底本作“今闽饶讹期将不革”，崇抄作“今闽饶讹期将丕革”，库本作“今闽浇讹期将不革”。皆疑误，待质。）首在兹乎？’由是择谨事者行故坛西，躬取其地，授之节饩、严帑。非隐者除，鸠工以掉畚，凿材以陶坯，肩有欢讴，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社于州坤，右位也；不书稷、风、雨，尊社也。《礼》称：‘诸侯为百姓立社，曰国社。’而烈山氏之农、弃辄隆焉，共工氏之后土、句龙兼飨焉。风秩，雨班，光昭旧典。盖先圣王尊以示本，均以行政，未之改也。惟我元侯敬恭于上，抚临于下。戢苛薙慢，显晦咸宁。繁条阴森，如肃其享。自然克灵克序，德致元侯，而施于一方也。是月，牙将翁行全牍其绩归成于公。公曰：‘坛迩浮屠，祠争出眉睫。吾患将来有醉浮屠者，或易于迁徙焉。（各本皆作“祠争”，疑是“词”字。底本于“浮屠”上空缺一字，库本、崇抄皆作“醉浮屠”，据补。）苟非镌琢，则本末无所彰。’遂以《记》徵百僚■〈宀上一下〉，■〈宀上一下〉不得辞，且拜命之辱。谨用二十九日戊辰献记云。”其碑隶书，今存。】伪闽时，以其地为佛祠，而迁坛于乌石山之阴。【今道清寺之侧。】 
　　皇朝元祐六年，柯龙图述辟而新之，建斋厅。中门外之西，为祭器库。政和元年，诏立州县社稷风雨雷师坛之式。颁图于天下。【是岁四月，江东提举沈延嗣奏：“天下州、县社稷坛壝，大率皆不如法。乞按式作图，镂板颁下。仍于坛壝之外，别为大墙围之，外建一门，常加封锁。于斋厅立石刊刻，增立法制。守、令上之三日，（各本皆作“守令上之三日”，“上”字下疑脱“任”字。）躬诣坛所，按图修治。”从之。九月，孙龙图琦立碑社坛，今存。】于是，移风师坛西门外龙山寺之西，为雨师、雷师坛北门外法云寺之东，惟社稷坛仍旧。【《政和五礼新仪》：“州、县社坛，方二丈五尺，高三尺，四出陛。稷坛如社坛之制，四门同，一壝二十五步。风师、雨师、雷师坛，皆卑小于社，四出陛，四门，皆一壝二十五步。燎坛于神坛之左、壝之外，（各本皆作“療坛”，当为“燎坛”，古燎柴以祭天。）稍高于神坛。瘗坎于坛之北壬地，南出陛，方、深取足容物。】 
　　 
○庙学 
　　 
