<!-- { "loadSidebar": true } -->
　　至道二年，诸路栏头，委转运使、副拣选充填。咸平三年，始招客户。祥符六年，陈尧咨奏请于第五等税户差。熙宁七年，本州募三十七人。元丰以来，不给雇值。绍圣四年，充补如拣子法。绍兴三十二年，【（底本作“三十三年”，库本、崇抄皆作“三十二年”，据改。）】转运判官陈寺丞弥作巡按，减十人。今二十七人，节级三人，三年为界。 
　　诸县人吏　一百三十六人。 
　　国初，押司、录事于等第户差选谙吏道者充。遇衙前缺，即抽差年满押录。【（崇抄作“抽差等满押录”。）建隆以来，诸县曹司，主户二万户以上三十人，一万户以上二十五人，七千户以上二十人，五千户以上十七人，三千户以上十五人，一千户以上十一人，不满一千户十人。抽等第户。（底本作“□等第户”，缺一字，据库本、崇抄补。）】康定二年，施昌言奏：“县吏差税户，多不看文书。乞依州军例，召有产业人投名；不足，则差。”既而诸县后行各抽充州吏，以二年替。仍轮上州充祗候典。治平元年，裁减吏额，拨放五十人归县。熙宁十年，募祗候典替县曹司。自是，县吏不复贴差。是时，诸县人吏总一百五十九人。元祐初，减七十九人。建炎，又减八十人。绍兴二十七年，增上县三十人，下县二十人。今总一百三十六人。 
　　（诸县）贴司　三百十五人。 
　　初，诸县人吏正名外，不得更置贴司、钞状司。景德二年，诸官司私名书手，并量人数立额。元丰著令，始籍定姓名，不得额外私补。人吏有缺，与乡书手以次补充。绍兴五年，县贴司每案不许过五人。二十七年，增上县人吏三十人，贴司二十人；下县贴司同人吏。今具于左（下）方： 
【图表，故省略，详情请参看　http://www.fjsq.gov.cn/showtext.asp？ToBook=4044&index=107&　】 
　　国初，以中等户拣差，专捉盗贼，不许别有差使。除广南外，（底本作“除两南外”，据崇抄改。）不得替。【建隆四年敕：“一万户以上五十人，七千户以上四十人，五千户以上三十人，三千户以上二十五人，二千户以上二十人，一千户以上十五人，不满一千户十人。”见咸平“编敕”。祥符七年敕：“一万户以上七十人，七千户以上六十人，五千户以上五十人，三千户以上四十人，二千户以上三十五人，一千户以上三十人，不满千户二十人。”见庆历“编敕”。】咸平四年，本州请依广南例，三年替。天圣中，除广南、川、陕三年替，余不得替。明道二年，范文正公仲淹请：“七周年替，愿留者听。”庆历中，除广南、登梓司、夔路三年替，余不替。皇祐三年，转运司奏：“本路与广南事体不同，乞仍旧七年替。”熙宁初，许税户投名，各破雇钱，仍选人材少壮者充。元祐元年，本路以第一等户差，仍以产钱分上、中、下三等：上户七年替；中、下递减二年。若不足，则于次等户差，亦三年替。绍圣，复熙、丰法。政和中，增大县十五人、中县十人、小县五人为狱子，给重禄。【元丰间，县二千户以下，差一人充狱子，半年替。】诸县各五名，节级五名。宣和，罢重禄。建炎元年，本路增置：大县三百人，中县二百五十人，下县二百人。寻有旨罢招。绍兴初，十二县总八百三人。今，八百人。 
【图表，故省略，详情请参看　http://www.fjsq.gov.cn/showtext.asp？ToBook=4044&index=107&　】 
　　建隆以来，差第二、第三等户，掌追催公事，兼催城、郭征科，二年替。【建隆四年敕：“县手力。一千户以上：令二十人，簿十人。三千户以上：令三十人，簿十五人。五千户以上：令三十五人，簿十七人。六千户以上：令五十人，簿二十人。”】治平元年，方峤相度本州所隶县人数，并如敕令置，以溢额裁减之。熙宁中，差乡户抵替。元祐，并杂职为额。绍圣，复熙、丰法。杂职在外。崇宁二年，增诸县丞，增白直手力总七十七人。【依二年，江东路立定：“承务郎以上十二人。职官，今录十人，判、司、簿、尉七人。”】今总五百十六人。 
【图表，故省略，详情请参看　http://www.fjsq.gov.cn/showtext.asp？ToBook=4044&index=107&　】 

《三山志》卷第十三终 

●卷第十四 版籍类五 

　　州县役人 
　　海船户 
　　炉 户 

○州县役人 
　　 
　　解子　二十五人。 
　　初，州公事有文移，府望解子、脚力等赍以下县，从乡户差，不立替期。咸平四年，州请依驿子例，一年替。先是，输纳州帑，县各以手力赴郡拣钞。景祐五年罢差，亦令解子传钞以下，因婺州之请也。治平元年相度减九县解子十三人，存留十四人。熙宁，诸县总二十八人。元祐，三十二人。绍圣，复募二十八人。今二十五人。 
　　医人　州三人，县各一人。 
　　嘉祐六年，州、县号“当旬医人”者，许于郭下轮差。其外县医人听侧近村抽取，各不限主、客户，仍不得影占州色役。熙宁四年，本州相度诸县医人如无愿祗应处，量给傭钱，募人充应。诸县各一人，内七人给雇钱。元祐初，以第四等户轮给，与免身丁。绍圣，闽、侯官各增一人。今县各一人。余杂职以下悉附见于后。 
【图表，故省略，详情请参看　http://www.fjsq.gov.cn/showtext.asp？ToBook=4044&index=109&　】 
　　渡子：熙、丰法不载。 
　　连江　熙宁，江亭渡六人。罗崙渡、二人。东岸渡、七猴渡、船浦头渡、潘渡、萩芦渡。【各一人，并七年置。（崇抄无“置”字，库本无此注。）】 
　　绍圣，芦渡废。 
　　今，六人。 
　　　侯官　熙宁，小若一人。安仁溪口、一人。大目渡。【十五人，并八年置。】 
　　绍圣，移小若、安仁二渡并于汤背前置。【仍旧三人。】 
　　今，二人。 
　　　长溪　熙宁，盐田渡、【十三人。】饭溪渡、【二人，并八年置。】 
　　元丰，黄崎镇渡、【四人】。深浦渡。【二人，并四年置。】 
　　　　　【减盐田渡二人。】 
　　元祐八年，移盐田渡于浙埭渡置，仍旧。一十三人。 
　　今，二人。 
　　　福清　熙宁，城头渡、【二人。】益崎渡、【二人。】柯屿渡。【一人，并七年置。】 
　　今，无。 
　　　古田　熙宁，清潭渡。【三人。】 
　　今，无。 
　　　永福　熙宁，溪东渡、越峰渡、五十渡、洪面渡，【各一人。】重光寺前渡，【二人，并七年置。】 
　　元丰，越峰渡，四年，罢雇。 
　　　闽清　熙宁，白塔渡【三人。】天王渡【二人，七年置。】 
　　今，四人。 
　　　宁德　熙宁，飞泉渡、【十五人。】西碧渡、程党渡、西溪渡、金溪渡、峬溪渡、金垂渡。【各一人，并七年置。】 
　　元丰，深浦渡，【二人。】赤鉴门渡。【二人。四年置。是年，飞泉渡减四人。】 
　　元祐八年，移飞泉渡于蕉门颊。【置十一人。】安乐渡。【一人。】 
　　今，深浦渡。【一人。】 
　　耆、户长　保正、副 
　　国初，里正、户长掌课输，乡书手隶里正。【里正于第一等、户长于第二等差。乡书手，天圣以来以上户多占色役，于第四等差。】耆长掌盗贼、烟火之事，其属有壮丁。耆长差第一、第二等户。壮丁差第四等、第五等户。 至和元年，罢里正，增户长。熙宁二年，募耆长、壮丁。四年，仍旧于本等人户轮充。五年，罢户长。六年，行保甲法，始置保正、副，大、小保长，讥察盗贼。【（底本“机”旁校改作“讥”，库本仍作“机察”。）】七年，轮保丁充甲头，催税。是岁，本州总括诸县耆长四百四十四人，壮丁一千五百九十二人，乡书手六十二人，等第给雇钱。寻罢募壮丁。八年，罢耆长，令保正、大保长管干，量立傭值，别召承帖人隶其下。元丰八年，复募耆户长、壮丁。其旧以保正代耆长催税、甲头代户长、承帖人代壮丁，并罢。元祐元年，复令户长催税，凡一百三十人。差耆、壮，依保正长法。耆长，四百四十三人；壮丁，一千六百一十四人。二年，罢保甲，犹三年一造簿。绍圣元年，耆户长、壮丁复雇募法，不许以保正长、保丁充代。寻复保正长法。诸县募雇保正、副，凡八百三十四人；大保长三千五百五十五人；催税甲头五千二百一十一人；承贴人八百二十九人。明年，罢甲头，以大保长催税。其保正长不愿就雇者，仍旧法募税户充耆户长、壮丁。建炎元年，罢户长催税，复甲头。绍兴初，拘收耆户长钱等罢。七年，大保长仍旧催科。九年，令保正长专管烟火、盗贼，不得承受文帖及课输事。十年，以耆户长雇钱充总制窠名。又明年，复拘壮丁钱充。三十一年，令甲头催税。乾道二年罢。四年复。八年罢。至今，耆、壮并募投名。惟保正长差税户如故。 
【图表，故省略，详情请参看　http://www.fjsq.gov.cn/showtext.asp？ToBook=4044&index=109&　】 
　　在城三县社首、副。初，靖康元年，诏乡民丁壮十七社，井楼、遗爱二门外一社，丞差一年。 

○海船户　　 

　　沿海九县，三百七十三只。 
　　　闽县，八十只。【甲番三十只，乙番二十八只，丙番二十只。】 
　　　连江县，四十只。 【甲番八只，乙番一十八只，丙番一十四只。】 
　　　侯官县，七只。【乙番三只，丙番四只。】 
　　　长溪县，七十九只。【甲番二十五只，乙番二十五只，丙番二十九只。】 
　　　长乐县，一十八只。【甲番八只，乙番六只，丙番六只。】 
　　　福清县，百二十五只。【甲番三十四只，乙番五十三只，丙番三十二只。】 
　　　宁德县，一十只。【甲番三只，乙番三只，丙番四只。】 
　　　罗源县，一十只。【甲番四只，乙番一只，丙番五只。】 
　　　怀安县，四只。【甲番一只，乙番一只，丙番二只。】 
