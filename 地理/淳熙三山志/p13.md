<!-- { "loadSidebar": true } -->
　　　嵩溪驿　（底本、库本及崇抄皆题名为“高溪驿”，下注文则作“嵩溪驿”，前“西门铺”注文亦“嵩”字，不应两名歧异，因统一为“嵩”字。）古田县南九十里水口镇。已上三驿，熙宁六年并省併后，独嵩溪驿批支。 
　　朱坑铺　西取芋洋三十里。 
　　芋洋铺　西取使华亭二十里，又十里至营顶。 
　　　使华亭　地名黄日。宣和六年，创为星轺食息之地。（底本作“地名黄日”，库本同，崇抄作“黄田”。文末：底本作“食息之也”，库本作“食息之所”，据崇抄改。） 
　　营顶铺　西取南剑界首五里，又八里至武步，去金沙六十里。金沙至南剑五十里。 
　　　　已上三铺，惟营顶崇宁三年行北门路，增厢军二人。其元丰、大观人数及今额，并同前五铺。 

南路　　 

　　横山铺　州南九里，取江南铺十五里，旧有马递兵士三人。元丰六年，独不置急脚。（底本于“急脚”以下错简达四页，正之。）大观元年，增步递三人，急递二人。政和元年，罢步递三人后，额管二十四人。今除供申、节级外，铺兵二十五人。 
　　　临津馆　唐名南台。梁开平中，（底本作“梁闽平”，库本作“梁开平”，据改。）翁承赞册王审知为闽王，有《南台路书事诗》。今馆，天圣五年章频作。馆之西南隅，榜“合沙亭”。是时，以谶“四方望沙合”。皇祐间，江东、西始有洲。元祐四年，洲犹中断而为二。林中散积又即馆之东南楹，望合沙之水开轩，（底本作“望合沙□水开轩”，库本作“望合沙临水开轩”，据崇抄补。）仍旧名亭。是岁，许公将为尚书右丞。 
　　浮桥　由郡直上南台，有江广三里，扬澜浩渺，涉者病之。元祐以来江沙颇合，港疏为二，中成楞严洲。八年癸酉七月，郡人王秘监祖道为守，相其南北，造舟为梁。北港五百尺，用舟二十，号合沙北桥；南港二千五百尺，用舟百。号南桥。衡舟，纵梁板其上，翼以扶栏，广丈有二尺，中穹为二门，以便行舟。左右维以大藤缆，以挽直桥路；于南、北、中岸植石柱十有八而系之，以备痴风涨水之患。縻金钱千万，一出于施者。明年，绍圣元年甲戌十月成。以其余钱三千九百缗分给负郭三县僧寺，以为本钱。俾岁取息，以待缺弊修造。十一月落成，自为文记之。寻又为屋以覆缆柱，架亭于其侧，以憩行者。中亭之北，又有泗洲堂一所，命僧守之，施熟水亭下，而守桥军房亦在焉。南亭之南，复即山为亭，以济川名之。创庵其西。有齐礼、九功、驯翚、嘉祥四里。产钱二贯二百八十八，苗米一十五石二斗七升。轮大院三十主之，以管干桥事，再岁一替。有水手二十一人隶焉，朝夕巡视，白所当修造者，以报逐寺。崇宁二年，公复守是邦，乃于桥南建天宁寺，以庵之田产并归之，命天宁主僧为三十院都管。是时，港已分为三矣。北港，舟十有六；中港，七十有三；南港，十有三。凡一百二只。僧寺产钱，初自五贯以上，令独任其一；不及，则合一二或三四院以为助。盖受船板本钱者，二百一十三所；而受置大藤缆本钱者，又其内三十所。公命籍本钱之目及其要束，（各本皆作“本钱之日”，“日”当是“目”字之误，正之。）一藏之郡案，一付之桥司，使相授受。其略曰：“桥船及板本钱三千三百九十贯。正桥，门船四只、板六间，四院主之，各受本钱六十贯。南港、南岸马头，船一只，板二间，一院管认，本钱亦如之。桥门第二，船四只，板四间，四院主之，各受本钱五十贯。北港、中港两岸，南港北岸马头，船五只，板五间，五院管认，本钱亦如之。其余，每船一只，板一间，各受本钱三十贯。自北而南，船以《千文》为号。（“千文”，即《千字文》。按字以次编为号。）后有废坏，永历息钱兴修，常取坚固。大藤缆本钱，五百一十贯。鼓山、雪峰、神光、西禅、芙蓉、法海、乾元、安国、寿山、开元、大中、精严、等觉、九峰、囷山、万岁、报恩、白鹿、天王、太平、贤沙、升山、灵峰、仁王、双峰、大沩、圣泉、衡山、兴福、广因，凡三十寺，各十七贯，岁出息一分，令桥庵经官置簿拘纳，分轮两院管。置缆一次及逢架之属悉交割，（底本作“及逢架之属”，崇抄同，库本作“及属架之蓬”，“逢”疑为“篷”字。）乃得替。凡桥门船，长四丈六尺，面一丈五尺，头各八尺；板二间，长各四丈四尺，阔一丈；直梁八，围各三尺六寸；轮木阔各一尺三寸，厚一尺；两头铁索各四，并四斤。其次，桥门第二船、三港马头船，长四丈四尺，面一丈一尺，头六尺。其余船，长三丈九尺，阔一丈，头五尺五寸。板，每间长二丈三尺，阔一丈；直梁七，围各二尺四寸；轮木阔一尺，厚八寸。铁索二，各四斤。勾栏，每扇各二，柱高二尺五寸，方五寸；上下压枋，阔五寸，厚三寸；短柱四，高一尺七寸，阔五寸，厚三寸。凡大藤缆，于船左右，常各存新旧二条，围各二尺五寸，五岁一易。不许以退缆旧藤间杂收使。如三港西岸马头，（底本及各本皆作“西岸马头”。 江面只有南北岸，无东西岸，疑为“两岸马头”之讹。又底本自“马”字以后脱失一页，今以崇抄、库本互校补足，同者存之，异者注之。）时有流刷倾侧，或泥地淤长，可堪增筑。及桥亭、军房、屋宇、井篷缆：盖架等损弊，（崇抄作“井盖缆蓬架等”，库本作“井蓬缆盖架等”，“井”字疑为“并”字。）悉仰管干桥院划时修葺。其铁索常备六十具，以待去失急用，于守桥兵士名下勒填。余船板、碇石，有一不备，刷染更换；有一灭裂，以时巡察；报逐院增修。不得别有率敛。”其措置，纤悉尽，盖如此。寻复岁以三院轮入管干。其后，间以故获免受役者至十八院。先是，水手各认管船五只，月米一石，钱二千四百，从逐院向桥司输送，然后给之。后浸为弊，乃悉罢去；轮诸院行者代其役。给官舟与来往护视，遇夜则守桥。（崇抄作“巡桥”，库本作“守桥”。按：前句云“给官舟与来往护视”，即是巡桥，遇夜当以“守桥”为是，据改。）绍兴十一年都管主僧僧珵立《规式》庵中，课督群行者甚力，辍前所给水手钱米入长生局为度牒之本，（崇抄作“度牒本□”，缺一字，库本作“度牒之本”，据改。）以劝勉之。是时北港已为石墩桥道十五座矣，船惟中港七十四，南港十三。拘纳二分息钱，复散寄逐寺，收息愈广。其后，藤缆乃不以时治。二十三年，僧圆觉住天宁寺，募作铁缆，每节为钱三百，越一月遂办，（崇抄作“每节焉为钱三百不一月遂办”，今据库本改作“每节为钱三百越一月遂办”。）藤缆始废。二十四年，提点刑狱赵公令摄郡事，睹桥道浸坏。命闽县丞黄昭祖因旧制度，复一新之。会圆觉以事罢，估籍衣物金银等，钱一千二百八贯有奇，及桥司所桩置缆息钱二百三贯有奇。用旧例，复命以其钱分为九十二份半，均给诸寺。其桥门船及南港南岸马头船，凡三只，各给二份；桥门第二船及中港两岸、南港北岸马头船，凡五只，各给一份半；余各一份；增为本钱。申严旧式：凡尺寸，悉以官省尺为度；梁木，须劲直者；板，必厚一寸六分。募置水手，复仍旧役。惟船头抛碇藤缆务要紧实，各长一十五丈，不许水手打揽以旧缆添造。亦置籍二本：一藏郡案，一付桥司。明年梁山等十七院，复为石墩桥道。于是，庵中既无所拘纳，都管之职亦渐衰弛。向所输送水手钱米，遂从逐院自取之。（底本脱页至“自取”止，以上皆取崇抄、库本互校得之。）上下懈怠，莫有统属。桥事以是愈坏。今铁缆断裂仅存置庵舍，藤缆息钱枉增。诸寺船板之数，本钱虽散在三十寺，未有兴复者。石墩桥道，寻又增置。今为船者，六十二耳。中亭项赁浍户以匿税故，乾道中并拆其屋逐之。泗洲堂，淳熙元年，一夕尽。往时，管干桥僧既交替，（底本作“营干”，依上文例，当是“管干”，并据崇抄改。）以有劳率得院住持，近乃无闻。水手，昔属闽尉；后有尉适不振职，因属县丞云。 
　　江南铺　南取方北十五里。元丰六年，添定马递三人，步递三人，急递二人。大观元年，添递马二匹。政和议存减，独不罢。后额管十四人。今供申一，节级一，铺兵十二。 
　　　西峡北驿　名济川北馆。宣和六年作。 
　　方北铺　南取方南，隔江折二十里。异时，驿路出方山渡，江面弥漫，无风二十里，有风七十里，沿两沙洲，随潮涉二时乃至。（底本作“二时乃□”，缺一字，据崇抄补。）既有倾覆之患，又有候次之劳。风潮弗律，候或一二日。甫登南岸，即陟方山岭，又有佛岭、白蒲岭、热隔岭，而后达太平驿。宣和六年，俞提刑向以西峡水面五里，私商往来之地。命本邑治道：由玉泉院、浦尾、鼓山，入新路；（底本作“由玉泉院□尾鼓楼入新路”，库本作“由玉泉院之尾鼓楼入新路”，崇抄作“由玉泉院浦尾鼓山入新路”，据以补改。）经弥陀庵、西方院，五里真隐，又五里峡江北岸亭渡，五里枕峰，十八里白鹿寺，逾岭十二里抵福清县界。行者便之。乃植木以庇行人。寻自枕峰前良步角、梁山院十里通麻溪桥，五里濑溪桥，过常思，五里通旧路。遂不登白鹿，履道尤坦。因名峡江二亭俱曰济川。有《记》合沙亭之右。于是，以方北铺移于西峡路石铺桥头，方南铺移于枕峰院前，大田铺移于大义驿下，接常思铺。绍兴六年申明，以为经久可行。九年，峡江路旁诸寺赂州吏，请遵故道。张丞相浚召驿兵质之。遂不复易。铺仍旧名。今于城门村渡，以避峡流之迅，且约里数也。（底本作“里数”，崇抄作“数里”。） 
　　方南铺　南取大田铺二十里。 
　　　西峡南驿　宣和六年作。旧方山驿移此。 
　　大田铺　南取常思铺二十三里。 
　　　大义临津驿　河口渡次。 
　　常思铺　福清。南取太平七里。 
　　岭　高一里，相承为“相思”。故王文公珪赠元公绛诗：“颁春莫向相思岭”。 
　　　太平驿　福清县西四十里。熙宁六年，省并方山、太平、渔溪三驿不批支驿券。七年，犹雇衙前主持给马草。八年，除渔溪外，复罢。绍圣元年，转运、提刑司状：以方山至迎仙，只一百二十七里，輒作三程。乞减罢太平一驿，移渔溪驿于石堘马铺盖造。寻留渔溪驿为憩息亭馆。拆太平驿材料盖造于石堘。 
　　太平铺　南取假面十七里。 
　　假面铺　南取渔溪十八里。 
　　　渔溪驿　有蔡密学襄《梅》诗。 
　　渔溪铺　南取蒜岭二十三里。 
