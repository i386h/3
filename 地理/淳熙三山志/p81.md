<!-- { "loadSidebar": true } -->
　　侯官仁王寺　州西南。天福三年，闽连重遇所造。国朝，僧归赞始修葺之。 
　　　　雨花阁　【王逵、范亢有诗。】 
　　　　横山楼　【张劝有诗。】 
　　　　旧产钱六贯二百四十六文。 
　　怀安天宫院　州北。天福四年置。 
　　　　藏翠轩　【太守元积中有诗。】 
　　　　今为西外敦宗院。 
　　　　旧产钱四贯九百一十一文。 
　　怀安庆成寺【（底本、库本及崇抄皆作“庆成寺”，志中他卷涉及者皆同。今俗称庆城寺矣。）】州东。本王延羲之第。既即伪位，天福七年，乃施为永隆金身罗汉禅寺。皇朝祥符三年三月，东封、西祀毕，赐今额。 
　　　　高丽铜像　【铜佛三，一为人所攘，后木刻代之；胡僧八，状膜者；（各本皆作“状膜者”，“膜”下疑脱“拜”字。）罗汉十八，侍立；胡奴及僧各一。】 
　　　　石碑　【径二尺，高丈余。上刻无量寿、文殊、普贤像及楼阁之状。东小殿，深沙神一，旁立僧一，童一。（崇抄“童”前多一“及”字。）】 
　　　　石笋　【高五尺，东西植于庭。西廊有板记。】 
　　　　小木塔　【藏于西殿。伪闽王时，高丽所献。】 
　　　　旧产钱四贯一百九十二文。 
　　侯官延祥院　州西南，乌石山之阴。天福五年置。本闽之邮馆，王延羲以为永隆院，名以其年号也。皇朝祥符四年，赐今额。绍兴五年，屯驻水军，因为延祥寨。 
　　旧产钱四贯七百七十二文。 
　　闽县法海寺　州东南，旧名罗山，本司空孟公之第。初，寺在城南，【（底本、库本作“在泉南”，据崇抄改。）】伪闽徙之于城西钦德里。开运二年，李仁达时，唐兵压境，遂迁居于此，为兴福院。皇朝祥符中改今名。政和七年，改为神霄宫。宣和元年，改为女真观。建炎元年仍为寺。有放生池。 
　　旧产钱十三贯九百八十五文。【县申：一十三贯九百六十二文。】 
　　怀安法性院　州东，忠懿王庙之左。开运三年置。初，闽王作东、西二宅为诸子居，此其东宅也。其子延钧僭伪，建为宫。其后，南唐兵攻城，李仁达指天自誓：兵退，愿以宫为院。初，院在南台，至是，遂迁其额于此。仍号“千佛南禅院”。【与东、西、北禅，时号为四禅。】 
　　旧产钱一贯五百四十文。 
　　怀安北法云院　周显德四年置。唐楞伽寺也，号白龙，有藏曰万善。淮兵夷荡，僧道坚卜居之，易名万善。【《旧记》又云：“本乾元寺地。谢仁谦造万善。”】皇朝祥符八年，赐今额。有银字经一藏。因亡宋间，【（底本、崇抄皆作“因亡宋间”。宋人撰书，不当称“亡宋”，疑是元人所补。库本无自“因亡宋……”以下文字。）】被宗子占管，寺宇废坏无存，田土荒芜。原院基起盖军营。归附后，僧法聚别置基址，创建于乾元寺之东除外。 
　　现有产钱一贯七百五十文。 
　　闽县圆明院　九仙山之南。显德二年，伪臣李廷谔所造，名观音。皇朝天禧三年，改圆通禅寺。天圣二年，避彭城郡王名，改通为明。【有邓甫雹诗墨迹。（底本、库本作“邓□雹诗”，缺一字，据崇抄补。）】 
　　　　小华山　【旧石上镌三字。太守程师孟、运使刘彝、湛俞、侍郎陈赐〔旸〕、（底本、库本、崇抄皆作“陈赐”。考本志“府治”、“科名”等卷，当是“陈旸”，郡人，官礼部侍郎，正之。）提刑陈建有《圆明小华峰》诗。熙宁后，通诸寺便门。由“嘉福”亦可到。】 
　　　　野意亭　【有孟参政庾、（底本作“孟泰敝庾”，库本作“孟泰厂庾”，据崇抄改。）韩少师世忠画像。建炎四年，范汝为叛。韩副宣抚使（底本作“范汝为忠将宣抚使”，崇抄作“范汝为反忠将宣抚使”，据库本改。）自永嘉浮海至福州，不整阵，串巢穴而出，直抵建城，造楼车以登，俘其渠以献。闽人德之，立像于其亭。孟朝服，韩戎服。】 
　　　　廓然台　　清辉阁 
　　　　旧产钱三贯九十六文。 
　　侯官法祥院　州西南。皇朝初置。旧号闽山保福寺。其山铲削殆尽。所存者，巨石岿然。有： 
　　　　石镌观音像　【建隆三年造。有记刻石云：“寺虽新号，山则故名。”盖古闽山也。】 
　　　　镌光禄吟台四字。　【熙宁二年，程大卿师孟诗：“永日清阴喜独来，野僧题石作吟台。无诗可比颜光禄，每忆登临却自回。”（底本作“元诗河比颜先禄每忆登临却自□”，据库本、崇抄改、补。）】 
　　　　旧产钱一贯三百六十文。“曾记”：一贯一百七十四文。 
　　怀安越山吉祥禅院　乾元寺之东北。 
　　无诸旧城处也。晋太康三年，既迁新城，其地遂虚。隋、唐间，以越王故，禁樵采。钱氏十八年，其臣鲍修让为郡守，遂诛秽夷巇为佛庙，乾德二年也。 
　　御书　【绍兴六年，张丞相浚奉安御书《裴度传》。】 
　　　　环峰亭　【古山岭，旧名四见。有太守刘瑾、罗畸诗。后更名倚云。王继先寓居是寺。乾道丁亥，太上皇帝赐名“环峰”，仍洒宸翰以贲之，并“越山”四字刻石于寺。】 
　　　　绝学寮　【张丞相为之名。】 
　　　　胜会亭　【有太守李上交诗。（底本作“有太守宁上□诗”，据库本、崇抄改、补。李上交，皇祐间郡守。）】 
　　　　旧产钱三贯四十三文。 
　　怀安保寿院　州北。乾德五年置。 
　　旧产钱六百七十三文。 
　　侯官祖堂院　州西南。开宝四年置。 
　　旧无产钱。【“曾记”：楼店务税钱二百六十八文。】 
　　侯官龙山院　州西。端拱二年置。 
　　　　旧产钱七十七文。【“曾记”：一百四文。县申：一百九文。】 
　　怀安越峰罗汉院　城北。太平兴国二年置。 
　　　　旧无产钱。【“曾记”：越峰庵产钱四十有奇。】 
　　闽县报慈崇因经院　州东。六年置。《寺记》作：“太平兴国始号”。《旧记》作“六年”。本潮州刺史李彦晖之故宅。【有男乙，年九十岁，嘉祐二年作记云：“彦晖从王氏起光山，以功出镇越、台，分符潮郡，遂赏兹宅。及太平兴国，归款。乃曰：‘幻质无常，终归坏灭’。因舍为寺。”】 
　　旧产钱七百九十二文。【《县申》：七百九十六文。】 
　　闽县崇庆尼院　州东南。雍熙元年置。 
　　　　旧产钱一百三十六文。 
　　闽县嘉福院　州东南。大中祥符四年置。初为“众香院”，后改今额。 
　　　　鳌顶峰　【陈状元诚之肄业之所。】 
　　　　旧产钱五百六十一文。 
　　闽县妙严院　州东南。天禧四年置。 
　　　　熙春亭　【有太守温益、王祖道诗。】 
　　　　旧产钱一贯三百四十三文。 
　　怀安荐福院　州城。【“曾记”：水陆寺。】天圣四年置。 
　　　　旧产钱一百六十八文。 
　　侯官释迦院　州西南。同年置。 
　　　　幽幽亭　【见前。】 
　　　　旧产钱六百七十九文。 
　　闽县九仙天王院　州东南。元年置。崇宁三年为崇宁观厨宫。建炎元年仍旧。 
　　　　无产钱。 
　　侯官开化院　县西。景祐四年置。 
　　　　旧产钱一文。 
　　怀安灵山天王院　州东北。皇祐三年置。 
　　　　旧产钱五百三十文。 
　　闽县内汤院　州东。嘉祐以前置。有： 
　　　　汤泉　【碑云：“嘉祐七年，元给事阅郡图，图有佛寺曰内汤”。】元给事绛阅《郡图》，得其名，往观之。乃浚其源，砻石为井，揭宇环之，疏其余于垣外。宣和六年，陆侍郎藻命谢令重修温室四，中有振衣亭，浣日一启，非衣冠不许游也。 
　　旧产钱四百一十文。【“曾记”：除落江七分外，二百五十文。】 
　　闽县九仙育王院　州东南。嘉祐二年置。 
　　　　海月堂　【有太守程师孟诗。】 
　　　　旧产钱四百二十七文。 
　　闽县九仙资福尼院　州城南。元祐五年置。 
　　　　旧产钱五百三十一文。【“曾记”：五百五十三文。】 
　　侯官西法林尼院　州西南。崇宁二年置。旧产钱一文。 
　　怀安隆庆院　州东北。 
　　旧产钱六百六十八文。【今皆擗截为宗子锁屋。】 
　　侯官弥勒寺　释迦寺之东。绍兴二十九年，为洪水漂流，后重建。乾道元年火。 
　　旧产钱三百七十八文。 
　　　　【已上二所，无起置年代。】 
　　闽县安福院　州东南丁戊山。唐咸通十三年置。山居阛阓，磅礴隐隆，占形势之中。梁乾化二年，忠懿王始建木塔七层于其上，号新塔。元丰间，以主僧不谨，废。田入学。后寺亦灾，官籍其地售民以居，犹存上、下庵。今《州籍》无。 
　　 
闽县 

　　【一百七十三所并在城十四所，共一百八十七所。（底本、崇抄皆作“一百一十七所”，据库本改。）庆历《旧记》：二百一十九所。内二十六所有寺额，又倚郭九寺有起置年代。曾师建“记”：“除在城外，一百一十六所”。钟世明根括宽剩：【（底本“□□宽创”，库本“根括宽创”，据崇抄改“根括宽剩”。此四字卷中频见。）除道观一所外，计一百八十六所。今《州籍》数同。除十四所在城外，一百四十二所会到起置年代，三十所未详，一所续申。】 
　　法林尼寺　易俗里。梁大通元年，武帝舍身同泰寺，【（底本、崇抄作“武帝舍同泰寺”，据库本“舍”字下补“身”字。）】因改元，遂置园居、尼寺于建康。闽中尼寺自此始。 
　　旧产钱一百八十五文。 
　　灵山院　仁惠里。大同元年置。 
　　　　旧产钱三十七文。 
　　祥光龙华寺　鼓山里。三年置。 
　　　　旧产钱六百七十三文。 
　　东禅院　易俗里。五年，州人郑昭勇捐宅为之，在白马山上，旧名净土。唐武宗废为白马庙。咸通十年，【（底本、库本作“咸通十年”，崇抄作“咸通十三年”。）】郡人迎僧惠筏居之，及夜禅定，有戎服若拜而辞者。是夕，或见白驷东之。观察使李景温因撤祠为寺，号东禅净土。钱氏号东禅应圣。皇朝大中祥符八年，赐号东禅等觉。崇宁二年，因进《藏经》，加号崇宁万岁。绍兴十年，改崇宁万岁为报恩广孝。【为徽宗焚修。张丞相浚为请，仍移漏泽园。寺有生祠。】十七年，改“广”为“光”。 
　　《大藏》【（“大藏”，即北宋时福州东禅等觉院所刻《崇宁万寿大藏》，今仅日本国图书馆尚存其完帙。）　米芾书额。有《大藏》经版。侍郎陈赐〔旸〕劝造，（各本皆误作“赐”，实是“陈旸”，该藏经各卷首多刻其姓名，可证。）有画像。】 
