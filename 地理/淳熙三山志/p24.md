<!-- { "loadSidebar": true } -->
　　忠懿王庙　庆成寺之东。王讳审知，字详卿，姓王氏，本琅琊人。高祖晔，唐贞元中，为光州定城令，遂世为固始人。黄巢之乱，王与兄潮从王绪入闽。景福初，攻福州兵马使范晖杀之。诏授潮廉帅。乾宁三年，拜威武军节度、观察、处置等使。明年，潮卒，王代立。天复初，敕列十二戟于私门。天祐元年，封琅琊王。三年闰十二月，敕立王《德政碑铭》。【礼部侍郎于兢之文也，碑今立庙中。】梁开平二年，加封琅琊王。寻进封闽王。后唐同光三年薨，年六十四。册赠尚书令，谥忠懿王。奉身俭约，至蹑敝屦。聚书建学，以养闽士之秀者。属诸邦僭窃，独遣使出海道奉朝贡，民不见兵革殆三十年。晋开运三年，地入吴越。钱氏始命即王旧第立庙。【（底本作“即正旧第立庙”，据崇抄改。）】开宝七年，刺史钱昱复缮新之，塑故都押衙建州刺史孟威等二十六人配飨。【自为《记》。】政和元年，罗殿撰畸命雪峰、太平主僧重修。【畸自为《记》云：“过忠懿王祠，叹其陋甚。窃自惟曰：浮屠氏好谈因果以动世，而忠懿喜营塔庙，其功德在佛之徒为多。若使反其所施，以治其庙像，是使浮屠氏之说益信也。闻雪峰、太平主僧足以任事，乃谕之。未阅月而成。”】绍兴二年，州官吏以庙摧圮宜致严饬，请于郡。张参政守乃出公帑，令知闽县李公彦董其役。暨讫功，率官吏祗谒祠下。【四年，何大圭《记》。】自唐以来碑记铭，今存。 
　　东岳行宫　伪闽所建东华宫之太山庙也。【见淳化四年，节度掌书记、承直郎、试大理评事兼监察御史裴询所作《福州东华宫太山庙记》，首云：“四时代谢，东方立生杀之权；五岳辨方，太山掌生死之籍。”盖本宫中之庙也。】钱氏时，庙祀始盛。【《记》云：“王氏既灭，斯师治民。（各本皆作“斯师治民”，疑有讹字。）斯庙也，玉宇恢廓，金殿峥嵘。乞福人多，纸钱飞雪；祭神客众，竹叶成池。阴司之部从克全，地府之曹寮毕备。”】大中祥符中，既以东华宫为天庆观，庙乃独为东岳行宫。自是祈献愈多，屋宇浸广。 
　　城隍庙　府治之东。古有之。【元祐戊辰，长乐人林通作本县《图经》，内“县东北城隍庙”曰：“庙之神，西汉御史大夫周苛也。守荥阳，为项羽所烹。高祖休兵，思苛忠烈，乃令天下州县附城而立之庙，以时祀之。”】晋太康迁城，即建今所。绍兴二十七年，沈待制调增创厅宇。寻置兴福庵其东。淳熙五年，前作更衣亭、肃仪亭。今十二邑皆旧附县治置。（末句，崇抄无“县”字。） 
　　五通庙　通津门之外河南岸。《旧记》亦名龙官庙。相传王氏入闽。州邑闾井许民咸得立祠。斯庙之址，昔怀远驿之地也，景德中，叶扆、陈熙等所建。康定元年，陈绍济、僧怀轸与其徒复创屋七间，有进士方■〈日高〉为《记》。【记云：“占笔峰之上游，宅石渠之左界，（底本作“古笔峰之上游宅□渠之左界”，崇抄作“占笔峰”、“宅清渠”，据库本补。）厥地广袤，周回十寻。”】时，所至庙祀，郡大姓咸世事之，今不衰。 
　　惠安明应王庙　乌石山之西。王，姓陈氏，旧隐是山，【庙碑云：“心游典坟，性爱山水，游憩乎宿猿之洞，窥临乎落景之平。”注：“山下旧有古迹，结石垂藤，号宿猿洞。山号朝阳顶、落景平。”】没而显灵。唐元和后始立庙，凡水旱疾疫必祷焉。大中时，罗中丞祈雨霰，立应。咸通间，李大夫运饷湖湘亦获阴祐。至闽王忠懿，乃表其事，曰宁远将军，封武宁侯，增至显应王。后唐长兴三年，改服远昌运王。后五年，改振义保成王。又十年，改贞闽安吉王。后归吴越，封宣威感应王。先是石人娘旧庙于城西，忠懿王移以配享，【（底本前作“元是”，后作“务以配享”，崇抄同，据库本改。）】别创闺阁。永隆庚子，骁卫长史彭城文遇，又于堂东北隅为寝室。属检校太傅陈郯撰碑铭，犹存。皇朝熙宁八年，改封今号。 
　　刚显庙　乌石山之巅。公姓周氏，讳朴，本吴人，唐末隐居于此，与僧灵观、薛长官逢友善，【（底本作“薛长吉逢”，据崇抄改。）】双峰寺法主大沩寺懒安更为禅悦之交。黄巢之乱，求公，得之。曰：“能从我乎？”曰：“我尚不仕天子，安能从贼。”遂遇害。后人即其山立三贤祠。【观、逢与公为三。双峰寺亦有三贤堂，法主、李中丞瓒及公也。】绍兴初，张丞相浚谪福州，将游双峰，夜梦一僧与一金紫人及白袍士来谒。翌日，登山堂，见三公容貌如梦中，异之。及为帅，游乌石，至公祠，叹公死节三百年，未有扁额，何以激厉当世，【（底本作“可以激厉”，据库本、崇抄改。）】乃奏之。诏赐号刚显。郡人郑昂记而序之曰：“东汉之衰，陈蕃、李固、孔融之徒相与标榜，以节义名世。故虽以曹公之阴贼，终身睥睨汉室不敢取。唐末，名节扫地，君子在野，小人在位。朱温以斗筲、穿窬之才，谈笑而攘神器，士大夫亦欣然与之，莫敢正议。使公得志，其肯以国与人乎？乃为诗以贻来者，俾歌以祀公。诗曰：‘公昔隐居乌石岗，老观禅师同道场。法主懒安共倘佯，李、薛咨参互击扬。【（崇抄作“系扬”。）】摆脱利欲心清凉，是以能全此至刚。黄巢兵乱来福唐，公力抗之不肯降。欣然引颈齿剑芒，白乳上涌如雪霜。老贼自谓暴无伤，才杀半人于南方。【巢斩公，白乳高一尺五寸。时懒安闻巢至，坐蜕去，已入塔。以剑斫塔，白乳高三尺。巢与人言：“自入闽，才杀一人半而已。”】公无爵位在周行，史臣不书名不彰。后三百年丞相张，夜梦三贤与迎将。翌日游山登公堂，宛如梦中貌昂藏。再来为州剡奏章，赐名刚显烈有光。葺祠为庙饰栋梁，【（底本作“葺嗣”，据库本、崇抄改。）】普与州人奉肴觞。于荐荔丹与蕉黄，岁时来享以为常。我作铭诗刻其旁，千万亿载死不亡。’” 
　　北庙　遗爱门之外，去州十里。王姓刘氏，讳行全。唐末，事其妻兄王绪为将。绪为秦宗权所逼，拔其军南徙，以王为兵锋。至漳州，绪忌而杀之。忠懿有国，悼其死非罪，为立庙州北。【时乌石庙号南山庙，故指此为北庙。】乾宁四年，奏封武宁侯。梁初累封昭感王。凡出师捍敌，阴助显著。贞明五年，备以闻于朝，追封崇顺王。栋宇宏丽，有果园、稻田，岁殖其利，祀事以给。时移事变，庙宇圮坏。皇朝政和二年，知怀安县吴与始召祠旁寺僧谕之。乃筑高寝其后，设重扉于前，周垣修庑，爨濯皆具。旧有从祀三人，亡其名氏，始迁于外，示有别也。既成，与自为之《记》。时帅张殿撰劢为书其额。 
　　石头庙　严胜门之东北。《旧记》：“无诸王时，民转漕往浮仓，于此祈福。因有磐石，故名之。”今东湖地形是。【浮仓，近莲华山下，闽粤转漕以备东瓯之地。或者遂以为旧尝建府治于此，非也。】 
　　昭利庙　东渎，越王山之麓。故唐福建观察使陈岩之长子。乾符中，黄巢陷闽。公观唐衰微，愤己力弱，莫能兴复。慨然为人曰：“吾生不鼎食以济朝廷之急，死当庙食以慰生人之望。”暨没，果获祀连江演屿。本朝宣和二年始降于州，民遂置祠今所。五年，路允迪使三韩，涉海遇风，祷而获济。归以闻。诏赐庙额“昭利”。建炎初，建寇犯西，吏民奔走，乞救于神。俄顷，雨雹交下，盛夏如冬时，平地水尺，贼惶怖而遁，道连江，欲掠之，见士马云布，而去。四年，封褒应王，子侄九人皆赐列侯。知西外宗正嗣濮王仲■〈宀上一下〉为《记》。 
　　锺山肃安王庙　子城西。梁普通二年，袁士俊舍宅为钟山寺。王其寺之土地也。后唐长兴三年，闽惠宗始崇建庙宇。龙启初，封感化将军，永隆二年改玄应将军。明年进封洪音侯，塑立夫人像。晋开运三年，江南兵至攻城。王有神助李仁达，升拜武灵王，夫人封号昭德。汉天福十二年，改肃安王。建堂三间，亭一间。周广顺二年，林嗣宗为《记》。皇朝以来，寺遭爇者再，火及庙辄灭。元丰五年，里人复修之。 
　　龙迹山　广施庙　怀安县兴城里。唐林谞《记》：“广德中，一日，清昼云雷腾震，有飞龙自地出，骤雨，石上遗迹可数寸。岁为大丰。遂名其地为龙迹山。”太平兴国之后，遇水旱，有恳辄应。民立庙祠之，竹椽茅屋，盖草创也。嘉祐四年春，不雨。知县樊纪初祷祠下还，未五里，甘泽倾澍。于是，撤屋为堂，易茅以瓦，修廊崇宇，庙貌俨肃。绍圣元年，知县洪子著祷之，复然，而所润不过邑境。洪以白，帅王祖道谒之，即日大雨。乃创亭其右为驻节之地。三年，复旱，又以白，帅叶伸请与签判偕行。是日，于炎烈之中倏然变为滂沱者继日。大观三年，知县吴与以祠迫通衢，属有祷，亟得，乃命僧营葺，【（崇抄作“命增营葺”。）】基山为殿。即亭之背，列斋室、设庖厨。前临大溪，又建亭其上，曰沛然。自为文记之。【又有西湖陈文伯为《记》。】政和五年，以转运司奏，赐额广施。 
　　武胜王庙　今南台教场之北。【见“治平图”、“熙宁图”。《旧记》：“南台馆后。”（底本作“南台节后”，库本同，崇抄作“南台馆后”，与下文合，据改。）知此旧别有馆也。今犹呼“馆前庙”。】旧传，陈九郎神。伪闽通文二年，封宁应侯。永隆五年，改昭义侯。寻升武胜王。熙宁中，丁少卿竦重建。【见曾师建“记”。】宣和二年，既大新武济庙钓龙台西，复迁左右二侯像于武胜王庙，以便民祠祭。七年，俞提刑向乃新庙宇。靖康初，江待制常立额为武胜王左右二侯庙。 
