<!-- { "loadSidebar": true } -->
　　蒜岭铺　南至莆田县界三里，至迎仙二十八里，至兴化军五十里。或曰山形如蒜，亦其间多蒜苗。由建、剑、汀、邵武至此，方见涨海烟波万顷。岭头有照海亭，宣和间有唐运使留题。隆兴初废。今送迎，时寓民家。 
　　已上八铺，元丰六年，并添马、步、急递共八人。今并额管十二人。常思现缺三人，假面二人，蒜岭一人，内供申、节级各一人。 

北西　取建宁后路 
　　 
　　出州北门，由沙溪、别仕、新蓝、鸡菜、【“距县百里，极嵲恶。觜于旁而啄衣，牙于中而啮足，蹲于前而梗步。”嘉祐三年，知怀安县樊纪易而夷之，自记云。】雪峰，至古田县。【一出西门，经石岊，至葛崎，与北门路通。】 
　　　鸣玉驿　古田县东。初，溪有洪濑滩。知县李堪以其非雅，改为“鸣玉”。遂以名桥，亦以名驿。前有“涵碧亭”，绍兴七年，移于县西北旧学基。 
　　　通建驿　县北。 
　　　镇安驿　县北，地名孤镇村。西至建宁府七十里。崇宁元年，废西门路，行北门。由土■〈土区〉、葛崎、别仕、鸡菜、雪岭、杉仓、北望、青田、船岭、（底本作“■〈舟谷〉岭”，库本同，据崇抄改。）中馆、龙爬、林换、营顶，凡十四铺，至建州。三年，以山岭危险，里数隔远，每铺各增厢军二人。五年，以改路后，雪峰一带，山岭既峻，道旁绝少人家，每铺几三十里，或七八十里，始至馆驿，实有未便。其水口下虽有倒羊、猪猔等岭，然官员并行水驿，独铺兵往来而已。况自行北门，六驿、十四铺添厢军二十八人，一岁请给衣、粮，约一千五百余贯、匹、石。比之西门添置渡子、古田添置解子费，绝不等。今将六驿、十四铺及古田县西南剌从谷口出至南剑一驿、二铺，并行废罢。仍旧行西门路。 

北　取温州路 
　　 
　　出井楼门，经四明亭、盘石，陟北岭，【一路出井楼门，经安国寺、透马溪，抵北岭下。岭高一千八百步，十五里属连江界。顽石根互，沿崖而跻。嘉祐三年，知怀安县樊纪“僦工致治。乃奠高为夷，正曲为直，凹者培，陷者续。（底本作“回者培，陷者续”，库本作“陷者培，回者续”，据崇抄改。）迄今利之。”主簿王知微《记》。“又治路，自北门入岩溪，抵青山，又培土筑趋府道。积德、承平、移风三乡地庳泞，（底本作“庳宁”，据崇抄改。）悉砌石以便民。至溪涧或江浦之阻，梁石以渡者五十一。木为桥十有六。皆利民之著者。”周希孟《记》。】下汤岭。【谚云：“汤岭兜，（底本作“阳岭兜”，据崇抄改。）北岭头。”志险也。】 
　　温泉馆　距连江三十二里，旧名汤泉驿。淳熙元年重作，因改名。 
　　潘渡桥　东取连江二十三里。道罗源，即绝渡而北。异时溪涨，需渡者病之。绍兴十四年，知连江阮珪，始创桥焉。未几，水淙啮以坏。（各本皆作“水淙啮以坏”，“淙”字疑为“流”之误。）乾道三年，晁子开更新之。长六十五丈，累趾十九。（底本作“□趾十九”，缺一字，据崇抄补。）名惠政。 
　　陀驿（底本作“陀驿”，库本同，崇抄为“陀市驿”。）　北取罗源四明驿七十五里。 
　　四明驿　南取飞泉驿四十里。（各本皆作“南取飞泉驿”。按：此为北去之驿路，南取则逆行，疑为“北取”之误。）建炎三年置。淳熙三年重作。 
　　飞泉驿　有渡。熙宁七年置。过官井洋百八十里，达长溪盐田。元祐八年，移置焦门颊。绍兴三十年，以风海险恶，禁渡。驿今佃为民居。陆行出宁德县。 
　　白鹤岭【岭头有白鹤亭，半有憩亭，泉眼清澈可饮，亭多留题。（底本作“清澈可处多留题”，库本同，据崇抄改。）下，即县也。】 
　　宁川驿　宁德驿南。绍兴二十八年，以主簿廨置。（底本作“主簿□”，缺一字，库本作“主簿王”。崇抄作“主簿廨”，据改。）乾道八年重作。 
　　深浦渡　元丰三年置。渡头有康济亭。十里至双岩。 
　　双岩岭　五里至黄崎。　 
　　黄崎镇滩头渡　元丰三年置。陆路径绝，经环坞村秦家山，路如马齿，旁无逆旅。行者多过渡至下杯。 
　　下杯驿　长溪县西出七十里。有渡，一潮至盐田，准陆二十五里。 
　　盐田驿　县西三十五里。有渡。元祐八年移于析棣置。 
　　温麻驿　县海晏门内。今废。 
　　倒流溪驿 
　　饭溪驿　县东五十里。有渡。 
　　白林驿　县东北百里，（崇抄于“白林”下无“驿”字；底本作“县东北首里”，据崇抄改作“县东北百里”。）去桐山五十里，今废。只憩天王院。　 
　　牌岭。 
　　桐山驿　去泗洲驿二十五里，今废。只憩栖林院。　 
　　骆驼岭、平阳，二十里，泗洲院。　 
　　过分水岭。 
　　　　是路，国初置驿。自使星至陀驿、罗源县、下杯驿、白林驿、饭溪驿，支给驿券。熙宁六年，减并陀驿、盐田驿、白林驿、饭溪驿，併归所过州县批支。绍兴六年，本路陈运使国瑞请立马递铺，招置土兵承传文字。寻罢。 

○渡 
　　 
　　州东南门，河口登舟。 
　　大义渡　乘退潮，东经古山尾，憩程水港候潮，西入峡门旁入港，即此渡。贞观中，别驾卫总持见其处商旅（底本作“西旅”，库本同，据崇抄改。）宾主有序，故名之。 
　　长乐航头渡　百二十里。 
　　洋门渡　百五里。 
　　白田渡　百十五里。 
　　洋下渡　百八里。皆退潮一。初，临水、洋门、洋下、白田四渡，皆贫民以私船装载，（底本作“私船□载”，缺一字，库本作“私船渡载”，据崇抄补。）志在逐利，（底本作“遂利”，库本同，据崇抄改。）安弊不修。中经鸡屿，风涛最险，多方难之，必厚获而后涉，桨无宿手，（底本作“必淳获而从涉奖无宿手”，不可解，崇抄作“必浮获而后涉桨无宿手”，暂据改。）惟取于所渡之人，操纵不调，以此易致漂溺。嘉祐中，长乐始置三渡于临水，创官船以渡之，募善水者为桨夫。渡者，人输钱七，籍给募之余，为船具及补败之资。后因循不举。元祐六年，知县丁掌乞奏举行。明年敕以白田距临水十五里，洋下相距八里，洋门相距五里，且同岸，又三渡水路皆避征者所由。遂罢之。止于临水造官船四。大船所载止百人，水手十五人；小者五十人，水手八人。渡者，人输钱五，均给之。（底本作“均给为”，崇抄同，“为”疑为“焉”字之误，据库本改。）绍兴元年，流寓民姜子清乞收江淮河港溪渡钱。遂令日收，岁终较额为殿最。令渡人输钱十一。（崇抄作“输钱三十”。） 
　　洞江、营前、洋屿、筹崎、浮崎、翁崎。皆一退潮。 
　　王峬渡　河口渡抵翁崎。由翁崎渡三十里乃至，入城亦然。 
　　出西门十五里渡桥　旧有之。岁久颓甚，霖潦艰涉。绍兴七年，汪义和知怀安。举一讲僧更造之。六十五间。（底本作“六批五间”，库本同，疑误，据崇抄改。） 
　　灵光桥　旁有灵光寺。至怀安县。 
　　石岊亭　县之右，建炎间置。亭东有石，异时，岁觉增长，后因火乃止。 
　　闽越亭　县前，闽越王游憩之地。旧有记，相传为雷震飞入水中。 
　　石岊渡　驿路，百六十里至水口；水路，经甘蔗衙、大小目、福院、小若、大若，亦百六十里，至水口渡；风，或跨二日。尝有监司诗云：“朝辞虎节门，暮宿牛头寺。江神也世情，一送三程路。”（此诗文句各本皆同。但疑“牛头寺”为“牛头渡”，方与末句“三程路”合辙。“江神也世情”疑为“也有情”之误。） 
　　又　西门十五里，洪塘、高崎渡　即石岊江东流分为二，自洪塘渡至水西高崎。 
　　江南　杨崎渡、大章渡　杨崎属怀安，大章属永福，相去三十里。由大章至永福县。 
　　越峰渡　永福县下。元丰元年造桥。 
　　重光渡 
　　五十口渡　皆县下。 
　　洪面渡　县南七十里。南取溪东渡七十里。熙宁十年置。渡阔十五丈，涨准十五里。 
　　溪东渡　县北百一十里。北去洑口东渚渡二十里。渡阔七丈，涨准三里。熙宁十年置。（底本作“熙宁十一年置”，误。检《宋史·神宗纪》，熙宁只有十年，即元年至十年，据改。） 
　　洑口埕　（缺十字）剑阔十丈（缺六至七字），绍兴二十六年罢。（“洑口埕”条注文，各本同虚缺，暂无从校。） 
　　 
《三山志》卷第五终 

●卷第六　地理类六 

　　江潮 
　　海道 

○江潮 
　　 
　　水路，视潮次停泊，犹驿铺也。循州境东出，涨海万里，潮随月长，昼夜至如符契。道闽安而上，江面澄阔，别为西峡，逾于南台，皆会于怀安，进而至汤背止，以与溪流接。白爱湋东下，【（底本作“白爱湋东下”，崇抄同，库本作“自爱津东下”。疑各有所据，待质。）】萦纡数百里，危径狭道，【（底本作“危径狭过”，崇抄同，据库本改。）】行者茧足。轻舟朝发，乃一夕可至。南望交广，北睨淮浙，渺若一尘。【（底本作“南望交尘……渺在之尘”，库本作“南望交广……渺渺之尘”，今据崇抄改为“南望交广……渺若一尘”。）】乘风转舵，顾不过三数日。伪闽时，蛮那放椿，【（底本作“顾不过三数自伪闽时蛮那放椿”，崇抄同，据库本改“自”为“日”字。但“蛮那放椿”不可解，疑“蛮那”为“蛮舶”之误，下文“海道”中即有“伪闽时蛮舶”句。又“放椿”疑为“放樁（桩）”之误，待考。）】且次江岸。国初，六县盐舸，径输州仓，以达于上四郡。今福清、长乐、涵头，岁运未尝停。民无酤其米酿作。【（底本作“民无酤其来酿作”，库本同，暂据崇抄改作“民无酤其米酿作”，其间疑犹有讹夺。）】两溪糯粒，舳舻相衔。岁小俭，谷价海涌。南北舰囷载，歘至城外。其诸货宝回往，不可名计。浮于海、达于江以入于河，莫不有潮次云。 
　　初一、十六（午）　　　初二、十七（午） 
　　初三、十八（未）　　　初四、十九（未） 
　　初五、二十（申）　　　初六、廿一（申） 
　　初七、廿二（酉）　　　初八、廿三（酉） 
　　初九、廿四（卯）　　　初十、廿五（卯） 
　　十一、廿六（辰）　　　十二、廿七（辰） 
　　十三、廿八（巳）　　　十四、廿九（巳） 
　　十五、三十（巳末、午初） 
　　此潮入州城内河之候也。江潮常缓海潮三刻，至入河，则又少迟耳。（按潮一昼夜当两至，各本皆只举日间自晨至暮（卯、酉刻）所至之潮候。盖夜间舟不出入城关，故不记乎？） 

○海道 
　　 
