<!-- { "loadSidebar": true } -->
　　蜈蚣　能制蛇。《庄子》称“螂蛆”是也。（底本作“螂蛆□□”，缺二字，崇抄作“螂蛆甘带”，据库本补。）《淮南子》云：“腾蛇殆于螂蛆”，即此。 
　　蝙蝠　一曰飞鼠，能啖荔支。五百岁变白，体重。 
　　螟蛉　桑虫。 
　　蜻蜓　一曰绛驺，一曰赤衣使者，又曰赤弁丈人，俗呼青鸦娘。 
　　蛷螋　似促织，隐墙壁，口溺人影，令生疮。 
　　蜘蛛　空中结网，取蚊虻食之。小者，南人呼为蟢子。 
　　螳螂　青色，长臂。 
　　蚯蚓　《淮南子》曰：“食土者，无心，不慧。” 
　　蜚　方言谓之石蜚。《尔雅》曰：“■〈虫卢〉蜰”。（底本作“示推白庐蜰”，据库本、崇抄改。） 
　　蝴蝶　有黄色、白色。一名野职。 
　　苍蝇　苍色。首赤者，呼为景迹。欧阳公《赋》云。 
　　白蚁　《礼》谓之“蚍蜉”。（底本作“礼谓之世蜉”，据崇抄改。）梅雨时化为飞蛾。又有黄蚁，出入有序。 

《三山志》卷第四十二终 

●附录 

　　《宋史·梁克家传》 
　　《直斋书录解题》 
　　《宋史·儒林·陈傅良传》 
　　明万历考订重刊《三山志》序 
　　明万历重刻淳熙《三山志》后跋 
　　《潜研堂集》跋《三山志》 
　　《宋史·朱貔孙传》 
　　《四库全书总目提要》（卷六十八） 
　　淳熙《三山志·跋》（曝书亭集） 
　　《三山志》程庆馀题记 
　　《竹间十日话》论《三山志》 
　　识《三山志》 
　　后记 

○《宋史·梁克家传》 

（卷三百八十四　列传第一百四十三） 

　　梁克家，字叔子，泉州晋江人。幼聪敏绝人，书过目成诵。绍兴三十年，廷试第一，授平江签判。时金主亮死，众皆言可乘机进取。克家移书陈俊卿，谓：“敌虽退，吾兵力未振，不量力而动，将有后悔。”俊卿归以白。丞相陈康伯叹其远虑，召为秘书省正字，迁著作佐郎。 
　　时灾异数见。克家奏，宜下诏求直言，从之，令侍从、台谏、卿监、郎官、馆职疏得失。克家条六事：“一正心术，二立纪纲，三救风俗，四谨威柄，五定庙算，六结人心。”其论定庙算，谓今边议不过三说，曰将、兵、财，语甚切直。累迁中书舍人。 
　　使金，金以中朝进士第一，敬待之，即馆宴射，连数十发中的。金人来贺庆会节，克家请令金使入朝由南门，百官由北门，从者毋辄至殿门外，以肃朝仪。诏定为令。 
　　郊祀有雷震之变，克家复条六事。迁给事中，凡三年，遇事不可，必执奏无隐。尝奏：“陛下欲用实才，不喜空言。空言固无益，然以空言为惩，则谏争之路遂塞，愿有以开导之。”上欣纳，因命条具风俗之弊，克家列四条，曰欺罔、苟且、循默、奔竞。上手笔奖谕。 
　　乾道五年二月，拜端明殿学士、签书枢密院事。明年，参知政事。又明年，兼知院事。初修金好，金索所获俘，启衅未已。克家请筑楚州城，环舟师于外，边赖以安。在政府，与虞允文可否相济，不苟同。皇太子初立，克家请选置官属，增讲读员，遂以王十朋、陈良翰为詹事，中外称得人。允文主恢复，朝臣多迎合。克家密谏，数不合，力丐去。上曰：“兵终不可用乎？”克家奏：“用兵以财用为先，今用度不足，何以集事？”上改容曰：“朕将思之。”诘朝，上面谕曰：“朕终夜思卿言，至当，毋庸去。” 
　　八年，诏更定仆射为左、右丞相，拜克家为右丞相兼枢密使。一日，上谓宰执曰：“近过德寿宫，太上颐养愈胜，天颜悦怿，朕退不胜喜。”克家奏：“尧未得舜以为己忧，既得舜，固宜甚乐。”允文奏：“尧独高五帝之寿以此。”上曰：“然”。允文既罢相，克家独秉政，虽近戚权倖不少假借，而外济以和。张说入枢府，公议不与，寝命，俄复用。说怒士夫不附己，谋中伤之。克家悉力调护，善类赖之。 
　　议金使朝见授书仪，时欲移文对境以正其礼，克家议不合，遂求去，以观文殿大学士知建宁府。陛辞，上以治效为问，克家劝上无求奇功。既而三省、密院卒移牒泗洲，敌不从，遣泛使来，举朝震骇。后二年，汤邦彦坐使事贬，天下益服克家谋国之忠。 
　　淳熙八〔六〕年，起知福州，在镇有治绩。赵雄奏，欲令再往，降旨仍知福州。召除醴泉观使。九年九月，拜右丞相，封仪国公。十三年，命以内祠兼侍读，赐第，在所存问不绝。逾月而疾。十四年六月，薨，年六十。手书遗奏，上为之垂涕，赠少师，谥文靖。 
　　初，唱第时，孝宗由建邸入侍，爱其风度峻整，及登政府，宠眷尤渥。为文浑厚明白，自成一家，辞命尤温雅，多行于世。 

○《直斋书录解题》 
　　 
（卷八·地理类）① 
　　 
　　《长乐志》四十卷，府帅清源梁克家叔子撰，淳熙九年《序》。时永嘉陈傅良君举通判州事，大略出其手。 
　　 
　　【注】 
　　①《直斋书录解题》，南宋·陈振孙著。陈振孙，字伯玉，号直斋，浙江安吉县人。端平中（1234～1236年），任浙西提举，改知嘉兴府，终侍郎。尝仕于福建莆田县。传录夹漈郑氏、方氏、林氏、吴氏旧书，至五万一千一百八十余卷。所著《直斋书录解题》，极精赡，为南宋著名学者。 

○《宋史·儒林·陈傅良传》 

（卷四百三十四　列传第一百九十三） 
　　 
　　陈傅良，字君举，温州瑞安人。初患科举程文之弊，思出其说为文章，自成一家，人争传诵，从者云合，由是其文擅当世。当是时，永嘉郑伯熊、薛季宣皆以学行闻，而伯熊于古人经制治法，讨论尤精，傅良皆师事之，而得季宣之学为多。及入太学，与广汉张栻、东莱吕祖谦友善。祖谦为言本朝文献相承条序，而“主敬集义”之功得于栻为多。自是四方受业者愈众。 
　　登进士甲科，教授泰州。参知政事龚茂良才之，荐于朝，改太学录，出通判福州。丞相梁克家领帅事，委成于傅良，傅良平一府曲直，壹以义。强御者不得售其私，阴结言官论罢之。 
　　后五年，起知桂阳军。光宗立，稍迁提举常平茶盐转运判官。湖湘民无后，以异姓以嗣者，官利其赀，辄没入之。傅良曰：“绝人嗣，非政也。”复之几二千家。转浙西提点刑狱，除吏部员外郎，去朝四十年，至是而归，须鬓无黑者，都人聚观嗟叹，号“老陈郎中”。 
　　傅良为学，自三代、秦、汉以下靡不研究，一事一物，必稽于极而后已。而于太祖开创本原，尤为潜心。及是，因轮对，言曰：“太祖皇帝垂裕后人，以爱惜民力为本。熙宁以来，用事者始取太祖约束，一切纷更之。诸路上供岁额，增于祥符一倍；崇宁重修上供格，颁之天下，率增至十数倍。其它杂敛，则熙宁以常平、宽剩、禁军缺额之类别项封桩，而无额上供起于元丰，经制起于宣和，总制、月桩起于绍兴，皆迄今为额，折帛、和买之类又不与焉。茶引尽归于都茶场，盐钞尽归于榷货务，秋苗斗斛十八九归于纲运，皆不在州、县。州、县无以供，则豪夺于民，于是取之斛面、折变、科敷、抑配、赃罚，而民困极矣。方今之患，何但四夷，盖天命之永不永，在民力之宽不宽耳，岂不甚可畏哉。陛下宜以救民穷为己任，推行太祖未泯之泽，以为万世无疆之休。”且言：“今天下之力，竭于养兵，而莫甚于江上之军。都统 司谓之御前军马，虽朝廷不得知；总领所谓之大军钱粮，虽版曹不得与。于是，中外之势分，而事权不一，施行不专；虽欲宽民，其道莫由。诚使都统司之兵与向者在制置司时无异，总领所之财与向者在转运司时无异，则内外为一体。内外为一体，则宽民力可得而议矣。”帝从容嘉纳，且劳之曰：“卿昔安在？朕不见久矣。其以所著书示朕。”退以《周礼说》十三篇上之，迁秘书少监兼实录院检讨官、嘉王府赞读。 
　　绍熙三年，除起居舍人。明年，兼权中书舍人。初，光宗之妃黄氏有宠，李皇后妒而杀之。光宗既闻之，而复因郊祀大风雨，遂震惧得心疾，自是视章疏不时。于是，傅良奏曰：“一国之势犹身也，壅底则致疾。今日迁延某事，明日阻节某人，即有奸险乘时为利，则内外之情不接，威福之柄下移，其极至于天变不告，边警不闻，祸且不测矣!”帝悟，会疾亦稍平，过重华宫。而明年重明节，复以疾不往，丞相以下至于太学生皆力谏，不听。而方召内侍陈源为内侍省押班，傅良不草词，且上疏曰：“陛下之不过宫者，特误有所疑而积忧成疾，以至此尔。臣尝即陛下之心反覆论之，窃自谓深切，陛下亦既许之矣。未几中变，以误为实，而开无端之衅；以疑为真，而成不疗之疾。是陛下自贻祸也。”书奏，帝将从之，百官班立以俟。帝出，至御屏，皇后挽帝回，傅良遂趋上引裾，后叱之。傅良哭于庭，后益怒，傅良下殿径行。诏改秘阁修撰，仍兼赞读，不受。 
　　宁宗即位，召为中书舍人兼侍读、直学士院、同实录院修撰。会诏朱熹与在外宫观，傅良言：“熹难进易退，内批之下，举朝惊愕，臣不敢书行。”熹于是进宝文阁待制，与郡。御史中丞谢深甫论傅良言不顾行，出提举兴国宫。明年，察官交疏，削秩罢。嘉泰二年复官，起知泉州，辞。授集英殿修撰，进宝谟阁待制。终于家，年六十七。谥文节。 
　　傅良著述有《诗解诂》、《周礼说》、《春秋后传》、《左氏章指》行于世。 

○明万历考订重刊《三山志》序① 
　　 
　　闽自晋太康始置郡，迄今且越千年，沧海桑田不翅三变矣。东晋太守陶夔、唐郡人林谞、宋郡人林世程各有撰记，皆久湮无存。宋淳熙间，清源梁克家叔子来守是邦，辑《三山志》。时永嘉陈傅良君举通判州事，负文名，多所考述。元致和又《三山续志》。明兴二百五十年，《志》一修于正德庚辰，再修于万历己卯，迨兹壬子，复加修辑。欲求正德庚辰《志》而参阅之，仅仅得于一、二世家；至万历己卯《志》，则阴祈求改，浸失太史之旧，执简盱衡，为之三叹。② 
　　夫以近者尚如此，又何意于数百载之上更有鲁壁藏经、汲冢断简者哉？ 
　　一日，谢在杭水部、王永启武曹持马恭敏家所抄宋淳熙《三山志》，过道山相示。③余喜而作曰：“事核而词确，彰往昭来，于是乎在。”遂谋以授诸梓，顾山中菑畲，安获所羡，以觅梨枣？会有郡乘之役，悉公家庖廪之继，可数十金，又节缩裘饪以益之。 
