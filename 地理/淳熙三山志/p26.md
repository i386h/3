<!-- { "loadSidebar": true } -->
　　长溪　四履旷远。县治广四十步，袤一百一十步，元丰改号所建，循旧址也。县故有丞，其廨，大门内之右，庆历六年所重创。虽元祐暂省，至崇宁复旧。簿，在东门之内。尉，在东门之外。簿治久废，寓资寿院西庑。尉治则庆历三年再葺也。元祐增置一尉，曰西尉。自始即以西门外西禅院为廨。【建炎二年六月，建寇叶侬攻福州。宁德、罗源县皆遭焚荡。时潘中为长溪宰，提兵策应，道遇贼战死，县治赖以全。蒙恩赠五官，得朝请大夫，与二子恩泽。】 
　　长乐　名县在郡名之先。【天宝始以州为长乐郡。】自上元移县今所，始建厅事，于西北隅为燕室。皇祐中，令吴中举创惜阴轩其西。熙宁五年，令萧竑即燕室东南作堂，曰求诲。【竑自为《记》曰：“古之君子莫不克己以求天下之善言，纳之以宽，思之以静，择之以正，然后行之以果焉。虽其所行有小大，所造有远近；而未尝用明以忽人之是，作气以拒人之忠也。孟子曰：‘子路，人告之以有过则喜。’孔门之能是，计非一人；而孟子独称子路然者，爱其刚勇过人，而自克以从善矣。（末句崇抄为“而能自克”，多一“能”字。）修身且然，况治人乎？夫治人者，心虽无愧，而事有未察；行虽无失，而人或见欺。不能师古训以广其智，资诸人以裨其不逮；则毫毛之差，有莫大之谬焉；（底本作“毫毛之恙”，据库本、崇抄改；底本句末有“焉”字，崇抄、库本所无。）又况自贤以求胜人者乎？以予之愚，于修身未能有得，而又辱一邑之寄，恐惧修省，安敢怠遑。凡退息是堂，庶几阅图籍以探圣贤之意，接寮友宾客之论，以益见闻。至于匹夫、匹妇辩讼之际，其言或中于理而可申，与夫悖于理而可戒。以退息之静，皆得以谨思而审求之，以为愚者之诲。”（底本作“愚者之□”，缺一字，据库本、崇抄补。）】元丰中，权令施闻于其北作望云轩。元祐二年，令袁正规又于厅堂东西创憩息之所。【厅之东尽心轩，西弦歌堂。求诲堂之东仰轩，西乐古堂，西北月台。】主簿，始置自曾孝杰。始初建厅事县西南隅，东为亭曰清心，西为阁曰待月。时，元丰七年也。尉，旧治县市。【今文行坊，尉厅故基也。旁有高隍庙，乃昔尉高氏尝事神，曰高将军；下车日，于廨宇之侧立庙，今犹存。】后迁县东南隅。【前有吟石，大中祥符中，尉陈伯孙所立。有闲亭，熙宁中，尉陈师韩所立。有揽翠轩，又元祐三年立。并见元祐《县志》。】元祐初，省主簿，尉复徙其廨，后再置，遂即东南为主簿厅。【今主簿厅县东南，尉厅西南。】 
　　福清　虽县号数易，厅治不改。熙宁三年，崔宋臣为令，始大新之，且迁主簿廨于县门内之东。【（底本作“□迁”，缺一字，据崇抄补。）旧在县右鹫峰路口。（底本作“县古”，据崇抄改。）】明年，置丞；又明年，令胡景道为创厅中门内之右。七年，重建尉厅中门外之左。 
　　古田　自唐归化，于环峰复嶂间得平陆，版垣墉三百步，立官廨。太平兴国，徙水口。端拱，复旧。【景德初，李堪为宰，县墙西甃义井一。（底本作“载井一”，据崇抄改。）】宣和二年，创便坐厅事之旁，曰静轩、曰舫斋、曰阳春亭、曰飞舄堂。乾道初，令杨汝南复创斋其东，曰不欺。【自为《记》云：“客曰：‘三不欺者，皆古之贤令尹。公欲兼而有之乎？’曰：‘予所谓者，不欺于心，求在我而已。’”】县，初有令、尉、簿。簿廨，县之侧，淳化中废，诏以尉兼焉，后复置。尉厅，本县东南，绍兴十年，移行衙右。元丰二年，增置西尉，建治教场间；绍兴八年，郭昭仲辟所舍之西为堂，曰隐吏；乾道六年，迁教场西门外，重架厅事居之。崇宁，置丞，于县西为廨。 
　　永福　旧令、尉二员止尉厅，县鼓门内之西。元丰二年，始置簿厅，即县东隅四十步创。崇宁置丞，又拓鼓门内之东为厅。建炎三年火，沿县以东丞、簿厅皆灾。陈炎为宰，趣调二役，仅措立县宇。【（底本作“二役”，崇抄作“工役”；底本作“指立”，库本、崇抄作“措立”，皆据改。）】绍兴改元，王禹同继之，乃建外鼓楼门楼。至二十一年，令叶秉彝补葺盖造，乃备。是时，丞、簿寓重光寺二十三年矣。吴庭表为丞，秉彝仍与创复旧治。独簿至今犹寄重光寺西庑。若尉治，则无所改易，崇宁三年，尉江信摄县事所重建也。 
　　闽清　以税场为县。近起乾化，草创陋狭。大中祥符初，史温为令，上事之月，守严辟疆适至，一见而知之。于是去宿弊，兴滞利，不一岁称治。【《县记》云：“征口之耗登，户输之损益，金谷之逋负，词牒之稽留，胥吏之侵渔，兼并之骄僭，寇攘之聚集，巫觋之淫祀，缁流之伪滥，（底本作“巫□之淫祀□流之伪滥”，缺二字，据崇抄补。）契券之欺诈，封洫之交争，称责之倍息。（底本作“称责之□息”，库本同，崇抄作“称贷而倍息”，补“倍”字，仍“责”字。）俾自陈而改张，责伍保而督察。又列为簿领，（底本作“簿□”，缺一字，据崇抄补。）制以关防。强则抑之，弱则举之，惩之顽恶，诲之孝悌，戒之游惰，劝之播种。养生送死，节用知方。未逾期月，一境咸格。”（底本作“□格”，缺一字，据崇抄补。）】既为之建学立社，设市井，置射场，表分闾巷，界定村落，陆途则布石，水渡则造舟。【置越客亭以备迎送。又为双舟，名曰仙槎。亭之行，有二小舟从焉。】民大悦之矣。大姓者四十四人，乃鸠财以“愿葺公宇”为请。首新令廨，置敕书楼。有台曰励俗、斋曰无惑、阁曰退食、楼曰将归。有亭二：内曰北堂，外曰星徽。至于诸僚厘务之所，靡不修盖。其外，则鼓门之右有南昌阁，公圃之内有波心亭。廓开公庭，彻视通路，民有讼诉，罔有不达。【时，民有诉告，令相追究。未尝遣一吏摄一民，面自穷理，至则遣之，以是囹圄多空。招携疲瘵，给以旷土，宽以祖制（库本、崇抄皆作“宽以租赋”。），树以室庐，因其登谷，诲以储蓄。不急之用，无或为者。秩满去官，所有惟琴书，所得惟民谣。皆祥符三年，温自为《记》。】时，主簿已废，坏宇犹在，后复建。治平改元，尉廨，以州司户沈安圃摄邑，乃修复之。熙宁元年五月，霖雨荐作，山谷百水争出。前去数百步，大江复涨溢，民庐漂没，官舍亦遂荡然。有僧远思等余八十人，【（底本作“余八十八”，库本同，复旁改“八”为“人”，崇抄作“百十余人”，据库本改。）】以住院遗积请任其役。阅四月，为屋五十七楹。规模始大于前。故狱舍在东南隅，远不可察视，迁创于内。时知县徐绛也。【绛自为《记》。】淳熙四年十二月，灾。其明年正月，令朱棨视事，以二月调役，六月告成。令、尉、簿廨，以次悉复。 
　　宁德　县本盐场。令、簿、尉、丞，旧四厅。建炎二年，建寇皆焚之。绍兴改元，令，赵诜之更创；丞，县西。尉，又在其西；簿，二十八年始移治故驿舍地，【今馆驿即旧主簿厅。】今县南。 
　　罗源　自庆历八年移廨宇县北。时，令陈偁也。【偁，延平人。开渠以膏民田，人号永利渠。作亭以来商征，且燕息于是，人号陈公亭。新孔庙以劝民学，数年，学优而仕，知名者众。人曰：陈公之门人。既去，而人思之。元丰中，守温陵。士人、父老越境迎之数十人，争奉酒肴。（底本作“争奏”，库本同，据崇抄改。）陈诗云：“壶浆压境来迎拜，犹记溪山旧主人。”元祐中，闻其讣。邑人相与聚哭者三日。元符改元，为立祠堂。余太宰深时为太学正，为《记》。】旧令、尉二厅，【尉兼簿。】亦坐建寇毁。【（底本无“毁”字，据崇抄补。）】建炎三年，令吴确始建县宇。尉犹草创，其厅事，淳熙六年，尉施炎乃克为之。簿，自绍兴四年初置，寓水陆寺。淳熙二年灾。其明年，王葵为簿，始即寺建厅事。【（底本作“始印寺”，据崇抄改。）】 
　　此其诸县兴造废革之大概也。若县故各有回车院，县官率先后秩满移此以俟代者。怀安，天禧初改创；古田，祥符初，以废簿厅为之；长乐，元祐初，簿废，尉迁入其廨，以所居立。斯见于碑志者。他可知矣。今皆无之。 

○诸县社坛　 

　　社稷，宰邑有之，从古然也。风伯、雨师附社稷坛左右，雷师之祭寓雨师坛。自唐，州、县同制。五代，干戈蹂躏无禁；洁夷缮饰，取其临时。【（库本、崇抄皆前句作“蹂践”、末句作“取具”。）】 
　　皇朝景德、祥符以来，申戒严饬诸县，以次修举。至政和，颁降图式，或乃改创焉。 
　　闽县　故坛南台尉厅之西。绍兴二年，始移于西南。【（底本作“始□□西南”，缺二字，崇抄作“始移西南”，据库本补。）】今法海寺北。 
　　侯官　乌石山下。于县亦为西南。政和元年，始建斋厅。 
　　怀安　在县东北，旧矣。政和二年，吴与为宰，援据礼典，正位西南。】见教授张读《记》。】 
　　长乐　福清　皆去县西南一里，如故。 
　　古田　坛今县西南。景德二年，李堪始立坛二于县东，【《记》云：“廨垣东址曰县学，学左顾曰县社。”】正厅一，祭器房四。自初献至终献与陪位者，斋宿有所。祀事毕，引乡老、秀民，效“乡饮酒”、歌丰年。时人称之。 
　　闽清　大中祥符二年，史温亦始置社稷坛县西南隅，坛左右，风伯、雨师坛各一，其南植双表，北为亭以待三献。堪、温皆自为文记之。 
　　宁德　自有县以来，建于白鹤岩西。政和二年，徙西南置。 
　　惟连江、长溪、永福各分置坛近县三所，如郡之制。 
　　连江　社稷坛县西南，风伯坛县西，雷、雨师坛县东北。 
　　长溪　坛社稷县西南惠海山下，坛风伯县西明宗山下，坛雷、雨师东北龙泉山下。【（此段文中，库本、崇抄皆置“坛”字于“社稷”、“风伯”、“雷雨师”之后，与底本异。）】 
　　永福　方位如二县，皆政和后作也。 

○诸县庙学 


（底本只以“诸县庙”三字为题，按本志目录，当是“诸县庙学”，据补。又，底本自标题以下脱简一整页，即自“唐制……”至侯官条“……治平甲辰重修侯”止，复将前一章“诸县社坛”之半页文字窜入。今去其窜入之重复内容，并据库本、崇抄补正所缺。） 

