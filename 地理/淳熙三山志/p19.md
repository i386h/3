<!-- { "loadSidebar": true } -->
　　驻泊，旧总一道戍卒；都监、监押，主本城兵。其始责重，故驻泊兵马都监在府东偏。【“治平图”：在职官厅之东。“熙宁图”：门出府东廊，在签判厅之东南。】政和中，以为廉访治所，移还珠门外。【今春风楼地。见绍兴甲寅曾师建《记》。】绍兴七年火，遂僦居。后治雄略指挥校场官厅。【（“校场”，底本先书“教”复旁校改作“校”字，库本、崇抄作“教场”。）】都监厅，旧宁越门内之东。监押厅，旧利涉门内之东。【见“治平图”、“熙宁图”。】元丰间，以都监厅为东南第十将公廨。绍兴九年，移副将建州，正将始迁其西，因以为犒军库。监押厅不知何时圮废，【今旌隐坊内桥东。】绍兴间，已为士大夫居宅。今都监、监押，增四员，皆僦居。 

○将官厅 
　　 
　　今宁越门内之西，旧崇轺驿。庆历四年，以为路分厅。【见“治平图”、“熙宁图”。】元丰间，改副将廨。绍兴九年，始为正将厅。 

○监务廨舍 
　　 
　　初，监务两员：都务官廨舍，旧旌隐北；临河务官廨舍，旧法海寺北。【见“治平图”、“熙宁图”。】建炎以来，旌隐坊北迭为机宜、通判、参议厅。法海北，尝为登瀛馆，近亦添差、签判所寓。监务后增三员，皆僦居。 

○监甲仗库廨舍 
　　 
　　旧康泰门内之南。乾道元年，以展拓试院，移瓯冶池南庵舍。淳熙八年，复为庵舍，始僦居。 

○巡检厅 
　　 
　　旧在城巡检，以都监、监押兼。天禧中，尝令南台盐仓兼管四城门外巡检公事。故巡检厅在盐仓之西，今闽县尉厅是也。【见“治平图”、“熙宁图”。】后移置辜岭。 
　　 
○巡辖马铺厅　 

　　旧在南台横山之西。【见“治平图”、“熙宁图”。】天圣九年，移白田渡。景祐二年，移水口，寻仍旧。 

○试院 
　　 
　　长乐大府，祥、禧以来，【（底本作“祥禧”，合“大中祥符”、“天禧”而言，崇抄作“祥符”。）】文物岁盛。自景祐建学，大比，例为集试所，生员逡巡邸宿于外，先圣释奠，亦移他所。元祐五年，柯龙图述谋所以易之，会朝廷下“学及孔子庙不得试进士”之制。五月，乃择州治之东南公廨及隙地，【“治平图”有察推厅及作院。（底本作“察推倚”，崇抄作“察推衙”，库本作“察推厅”。据前“曹官厅”条所记，应作“厅”，据改。）】广二百三十尺有奇，而深倍之。乃增筑厥址，崇其旧三尺。穹堂延庑，中辟旷除，后敞公堂，缭以重屋，以为考校之舍。外门之内，监门、巡铺、封弥、誊录之所皆具，旬五十而成，凡为正屋百有二十区。是时，举士才三千，峨冠鹄袖，雍容而入。其后浸增至于五倍，侧肩争门，坐不容膝。绍兴十七年，乃假漕司行台，以杀其溢，然犹病其隘也。【三十二年，王尚书师心以就试人益来，奏请增考试官三员为十员。】乾道元年，郡学诸生、乡士林丙相率以请于王参政之望。乃相其西北隅官舍易之，【如监甲仗库廨舍之类。】得其地，东西二十有八丈，南北四之三。增为屋百二十有七楹。【是岁秋试。王参政有《戒谕文》云：（底本作“在戒谕文云”，崇抄同，据库本改。）“福唐今年秋试，（底本作“秋赋”，崇抄同，据库本改。）投《家状》于有司者，几一万七千人。乡举之众，天下莫比，亦闽中昔日之所未有也，可谓盛哉。前榜自大魁而下，联甲科者五人，与胪唱者六十七人。国家于此邦人士，诚无负矣。本州仰体朝廷之意，以宾兴为重事，开斥贡院，编排坐次，增添内外执事等人，种种如法。州郡于此邦举子，亦不苟矣。诸君盍修身厉行，（底本作“修身属行”，崇抄同，据库本改。）思所以称副者？父兄戒其子弟，长上训其后生，朋友之间更相劝约，咸趋礼义，尽革嚣浮。毋怙众以作非，毋党恶以长乱。绝博塞之戏，息锥刀之争。出为里巷之游，必有矜持之色。众庶归重，儒服自尊，凡所观瞻，谁敢干侮。（底本作“于侮”，崇抄同，据库本改。）士风如此，顾不美哉。或有败群不靖之徒，（底本作“败郡”，据崇抄、库本改。）多士共疾之。盖岁历三更，科诏一下，贤才皆待时藏器，指日奋身。岂容一夫猖狂，以致众人颠沛。且大开选举，精考艺能，乃功名富贵所由之途，非凶暴强豪兴争之地。正使捷如庆忌，（“正”，疑为“纵”或“即”之误。）勇若孟贲，何取于翰墨之场乎？一犯严科，自有公法，三木被体，二物加威，屏于远方，编之罪籍；与夫鹿鸣开宴，黄堂享劝驾之仪，豹变还乡，绿袂耀观光之宠者；荣华、僇辱，乌可同日道哉？又况阔步既腾，亨衢甚坦，稽古所获，不止于此而已。夫以万七千人，群考于此，其间琐碎，宁无短长？在于宽通，所宜阔略，三日借路，岂责其全；（底本作“岂贵其全”，崇抄同，据库本改。）一忿亡身，虽悔何及。至如，（底本作“至如”，库本同，崇抄作“至此”。）将来引试，切忌搀先。盖缘题目出颁，必俟举人尽入。何须竞进，以冒隘途；虽少迁延，未逾晷刻。（底本作“未晓晷刻”，据崇抄改。）远于践蹂，方免忧危。宅心既宁，下笔孰御？又按设既定，（底本皆作“按设”，库本同，崇抄作“按试”。）尺寸有分，移徙乱行，扰动实深。（底本作“扰动实采”，崇抄同，据库本改。）我欲自便，人将谓何？若其有知，必不为此。呜呼!在丑不争，先圣之格言；畏威如疾，前贤之明戒。凡我应书之众，勿屑细故，以远大自期。鸿鹄秋天，一飞万里，安可量也。惟诸君勉之。”】 
