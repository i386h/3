<!-- { "loadSidebar": true } -->
　　灵泽庙　通仙门外。庙旧号五龙顺化王，塑位五方，配以方色。相传，伪闽王氏所建。本朝因之，载在祀典。皇祐中久旱，邑人祭于庙，云雾昼暝，暴雨大霪。即殿中视之，北位黑龙，鳞甲犹带池萍，如乍出水，灵迹显异。绍圣四年，温公益命知县叶默，因其旧增葺之。重堂夹庑，轮奂一新；元符改元，庙告成，有神光发于殿屋；是冬大旱，麦苗将枯，井泉几涸，率僚属祷祠下，读祝未毕，阴云四合，飞洒随至，命侯官尉王寿刻石书之。【大观三年敕应天下有五龙会应庙处，合依已封王爵称呼：青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。】乾道二年夏不雨。王公之望一祷而应，岁则大稔。邦人曰：“庙未有额，无以彰神之灵。”乃为请于朝。诏赐号灵泽。知闽县丁长卿为《记》。庙旁有田及莲塘二十余亩，州许蠲租，以僧掌之。【淳熙十四年，安抚贾逵奏以旧制改作会应庙，事见后。（底本作“安抚贾□旧制改作会应庙事□”，库本作“安抚贾选奏以旧制改作会应庙事见后”，崇抄作“安抚贾选因旧制改作会应庙”。查本志，淳熙十四年当是“贾逵”，因据改。注末则据库本补。）】 
　　九仙安境侯庙　光孝观之北。伪闽永隆元年，封光威振远将军。【是年十一月牒：“九仙龟七郎可封上件。”或云本龟灵也。原有青白石二片，盛贮木座，现在。】会同十年，【年号史缺。（“年号史缺”，不确。会同年号实有之，乃辽太宗耶律德光所用。十年（947年）即闽王曦之永隆元年，并非史缺，辽亦为五代诸国之一。闽王延羲夺位之时，或曾勾通辽国，用其正朔乎？）】封安境侯。【制词云：“闽府苦于多难，近致承平。得非神福其善，而善者兴；祸其淫，而淫者败。九仙山光威振远将军，夙严祠宇，久尊是邦。幽赞伊人，炳然慕义。是致封疆大肃，黍稷长馨。苟虚褒美之恩，曷报感通之惠。”】《告牒》今存。【时庙祝皆命官。先是，龙启二年敕：太祝院祝生陈兴可银青光禄大夫、检校太子宾客兼监察御史、上柱国。制词云：“敕祝生陈仁遇等，每修祝典，常睹正辞，告天地以诚虔，致神祗之响应。宜行奖擢，岂吝官荣。可依前件。”至永隆元年牒：“兼殿中侍御史，余如故。”三年牒：“兼侍御史，余如故。”《告牒》今并存，可以见当时之政矣。】 
　　效节护君侯庙　南涧寺。开运二年，卓岩明所封《告》今存。【制词云：“奉宣旨当国。（底本作“奉宣昔国”，库本作“奉宣昔当国”，据崇抄改。）山名乌石，地布黄金。乃西乾释子之居，曰南涧天王之寺。（底本作“南涧去三之寺”，库本作“南涧去山之寺”，据崇抄改。）寺有龙神善护，神于像代最灵。从他社鼠稷蜂，应难托附；任尔心猿意马，终被区分。但于隐憾之时，往还斯境。受五通之加备，致万姓之推援。亦尝许与封崇，报于昭感；今则因追旧诺，爰沛新恩。（底本作“爰□新恩”，缺一字，据崇抄补。）俾阴德之为侯，处名蓝而作圣。所宜初、中、后夜，冥扶三宝以勤拳；过、现、未来，无怠双林之付嘱。前件，天王寺土地，可封效节护君侯。开运二年，五月日。”】 
　　利泽庙　瓯冶池之南。【（底本作“瓯冶之南”，据崇抄补。）】绍兴四年，有龙昼现于池，郡为立祠。乾道二年，王参政之望以祷雨获应，为请于朝，赐是额。 
　　威胜侯庙　【馆前。“治平图”、“熙宁图”有南殿庙。（底本作“南殿庑”，据崇抄改。）】 
　　河伯保胜侯庙　【汤巷。】 
　　资利成宝灵应侯庙　【钱作前。伪闽铸钱监所。】 
　　姑娘庙　【西湖。见治平、熙宁图。】 
　　应圣侯庙　【河口。】 
　　惠民侯庙　【河口。】 
　　镇宁侯庙　【怡山门内。】 
　　镇武侯庙　【浦尾。】 
　　保安王庙　【河东。】 
　　竹林通应庙　【仁庆坊。丁戊山之麓，竹林之墟。神兴于此，立祠。】 
　　广瞻侯庙　【闽县前。】 
　　会应庙　通仙门外。旧号灵泽。淳熙十四年，安抚贾逵祈求屡有感应，乃新庙宇。【教授许衍为《记》。】是岁九月，奏改今额。【淳熙十四年十二月二日礼部状，“准都省批下福建安抚使贾逵《状》，照得：福州去岁自入冬以来，亢旱日久，麦不入种。遍走群祀，寂无感应。按之图籍，本州通仙门外旧有五龙庙，塑位五方，配以方色，灵迹显异，遂具辞致祷，一念方启，雨势顿作；奠祭未彻，大雨随至；连夕滂滂，四郊沾足。又于十二月二十八日并今年正月二十日，以大小麦垂熟，阴雨不解，遣官致祭，皆一祷而晴，二麦悉获收刈。逵缘是时拘于近制，不敢陈乞恩典，止给钱委官新其庙貌。自是，节次祈祷，无不响答。又今年六月初三日，本州以早禾已熟，晚田缺水，亦一祷而雨至。六月二十日，逵赍捧御香，躬诣祈雨，感应稍迟。逵详思其由，再以图籍考之。见得大观三年，礼部符备坐敕命：天下应有五龙会应庙处，自合依已封王爵称呼：青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。今福州五龙庙亦是五方龙神，其庙貌封爵自合遵用大观三年指挥。而今来庙额，乃因乾道二年守臣祷雨有应，失于检点，遂请于朝以灵泽名额。而邦人又止以伪世旧号呼为五龙顺化王。度神之意，恐或在是。乃于二十六日具此意默祷，且约如获感通，当为奏请，乞正大观庙号封爵。是夕大雨，倾注累日，高下之田悉赖以济。兼福州诸县，所在多是高仰山田，水泽易涸，逾旬不雨，即以旱告。前月二十九日，逵又因缺雨，遣官祈祷，方书祝文，雨势大至，日夜不止。今月初二日，告谢甫毕，即渐开霁，次日晴明。越十日又雨，两日而止。非独晚禾赖以成熟，而一岁再插之田，皆有剩水，悉得秀茂，丰登可望。委是有功于民，一邦之人倚以为命。欲望特赐敷奏，照大观三年指挥，正其庙号、封爵，给降《诰命》并旧额、敕、牒，以彰灵异，以慰邦人之愿。伏候指挥后，批送部勘当。由尚书省、本部，寻行下太常寺检照到《国朝会要》：‘东京会应庙、春明坊五龙祠，元祐四年七月赐额。先是，熙宁十年八月，信州言：州有五龙庙，祷雨有应，赐庙额曰会应。自是，五龙庙皆以此为名额。大观二年十月，诏天下五龙神皆封王爵，青龙神封广仁王，赤龙神封嘉应王，黄龙神封孚惠王，白龙神封义济王，黑龙神封灵泽王。’本寺今勘当，欲乞将福州五龙庙从《国朝会要》；大观二年已封王爵、庙额，一体称呼。本部勘会：‘今来本官奏，照得：福州去岁入冬以来，亢旱日久，麦不入种，遂具致祷。一念方启，雨势顿作，奠祭未彻，大雨随至，又今年六月内，晚田缺水，一祷而雨。及今年七月内，又缺雨，遣官祷祈，雨势大至。委是有功于民。欲望特降眷旨，照大观三年指挥，正其庙号、封爵，给赐诰命，并旧额、敕、牒。本部照得：今来本官奏到前项事理，应得《国朝会要》，合行一体称呼。其本官奏陈，乞给降诰命、敕、牒，于本部虽无似此条法指挥，今来本官奏：福州诸县高仰山田，悉得雨秀茂，丰登可望，委是有功于民，一邦之人倚以为命。本部今勘当，欲乞朝廷特降旨挥：从大观二年已封王爵、庙额，指挥给降敕札，下本州照会施行申闻事。”十一月三十日，奉圣旨：“依礼部勘当到事理施行”。】 

《三山志》卷第八终 

●卷第九　公廨类三 

　　诸县官厅 
　　诸县社坛 
　　诸县庙学 
　　诸县仓库 
　　诸县镇务 
　　诸县祠庙 

○诸县官厅 
　　 
　　国初，诸县惟有令、尉，间置主簿，后始置丞。县视民最亲近，去郡远者至六、七舍。民望得贤县官吏，束手请命，即百里蒙福。临莅听决，可不先治其所哉？自县立官，设厅事，室宇随备。岁久更葺，或易地迁创，往不可记已矣。见于文籍，不可略也。 
　　闽县厅　嘉祐七年重建。【后陈知县凿池开轩，名曰鱼乐。有曹伟、翁谷、陈渐留题长篇。熙宁四年，知县吕百能始立《题名记》。】仍创主簿廨县东隅。崇宁间，始置丞，即县东南故驻泊杭、越、苏营地为视事所。【时崇宁四年也。绍兴壬申，县丞林亮功始立《题名记》。】尉，旧治城东。【今漏泽园地。】绍圣元年，既造浮桥，乃移置南台，故城外巡检厅，盖今所也。【宣和甲辰，尉丘立之重建。】 
　　侯官　自唐贞元徙治郡城。天圣初，大创厅宇。令据西南，主簿居其东。崇宁中又分主簿之东以为丞治所。【县所梁题：“天圣元年正月二十八日建。”主簿及丞厅梁并是年闰九月二十八日建。】尉厅，旧出怡山门西，建寇焚烬，旋为教场，至今寓龙山寺。【今迎仙门外。（库本作“丰乐门外”。）】 
　　怀安　以石岊为县自咸平始。天禧改元，才二十一年，栋宇倾颓。令与簿、尉协力毕新之，更建敕书楼其南。【吴延年为《记》。】三年，新作大门，设漏鼓警昏旦。陈恺为《记》。政和二年，吴与为令，易置犴狱于县西。【旧在县东，以异天下郡邑之式，乃移于西。增创宴息之地为十六所。旧止熙春堂及东斋而已。至是，堂曰日休、曰难老、曰秋兴；（底本作“秋与”，据库本、崇抄改。）厅曰海棠；亭曰邃芳、曰种药、（库本作“钟乐”。）曰正己；阁曰归云、曰碧芦；轩曰洞隐、曰竹轩；楼曰清辉；斋曰西斋、曰清虚。】禁绝陶灶，通道南浦，作新亭仙迹山之巅。并见教谕张读《记》。旧，县门内左簿、右尉。熙宁中，尉方叔完迁廨于邑之东，簿始居右。崇宁中，置丞治于其左。建寇之难，咸爇无遗。【（底本原作“威爇”，旁勘改作“咸爇”，库本作“威爇”，崇抄作“灭爇”。）】其明年，令黄卓、簿唐允创复其旧。绍兴十七年，尉张夔乃能新之。惟丞至今寓灵光寺。 
　　连江　邑廨重建于治平四年。其西，主簿厅，熙宁辛亥再创；崇宁三年，增丞职，辍居之；而更置簿治于县西南。【今丞厅，熙宁四年十月建。时未有丞，知是簿旧厅也。今簿厅乃崇宁三年三月建。】尉厅，在县东南如故。改造之日，元祐六年八月也。 
