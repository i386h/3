<!-- { "loadSidebar": true } -->
　　　　计四万二千一百五十七贯九百七十六文。 
　　　助军钱： 
　　闽县　五千六百五十七贯六百六十文。 
　　连江　二千四百七十九贯五百四十文。 
　　侯官　七千五百八十五贯八百八十八文。 
　　长溪　二千五百贯四百二十文。 
　　长乐　一千六百二十六贯五百八十文。 
　　福清　四千六百九十七贯三百八文。 
　　古田　三千一百三十六贯二百六十文。 
　　永福　二千九十八贯二百五十二文。 
　　闽清　一千八百九十七贯九百七十二文。 
　　宁德　一千三百一贯四百七十二文。 
　　罗源　一千六百四十九贯七百五十二文。 
　　怀安　五千八百五十六贯一十二文。 
　　　　计四万四百八十七贯一百四十二文。 
　　外郊祀之岁，别科大礼银 
　　钱八万一千三十七贯六十四文省。 
　　闽县　一万一千五百二十八贯六百七十八文。 
　　连江　四千八百六十八贯七百八十文。 
　　侯官　一万六千八百二十二贯三百八文。 
　　长溪　四千一百一十四贯四百六十文。 
　　长乐　二千八百二十七贯三百三十八文。 
　　福清　八千八百八十五贯七百一十八文。 
　　古田　五千五百四十六贯五百九十四文。 
　　永福　四千三百贯三百八十四文。 
　　闽清　三千二百七十六贯八百九十文。 
　　宁德　二千七百三十二贯一百二十八文。 
　　罗源　三千一百一十八贯二百六十八文。 
　　怀安　一万三千一十五贯五百□十八文。【（底本作“五百□十八文”，缺一字，崇抄、库本皆作“五百十八文”。）】 
　　 
○他司应副钱物 
　　 
　　　本路转运司： 
　　　　上供银　本钱一万四千一百七十一贯五百七文外，郊祀岁别应副大礼银，本钱一万贯文省。 
　　　　军粮　钱二万贯文省。 
　　米二万石。 
　　　　西外宗子请受　钱一万六千九百六十四贯七百三文省。 
　　米七千四百七十一石八斗。 
　　　　萩芦寨水军粮米三千三百七十五石。 
　　　两浙、江东路转运司　取拨： 
　　　　温州，岁绢一万七百匹，紬二千二百匹，绵三万一千五百两。【今递年只应副绢五百匹，绵一千两。】 
　　　　饶州，岁绢四千五百六十八匹。【今递年只应副绢五百九十匹。】 

○岁贡 
　　 
　　上供银　六万八千七百四十一两四钱。 
　　　年额银四万五千两。 
　　　折博香药银一万三千三百三十三两四钱。 
　　　大礼助赏银七千四百八两。 
　　　圣节进奉银三千两。 
　　大礼银　每遇郊祀年，别进奉九千两。 
　　上供钱　六千贯。 
　　　罢科茶　价钱二千五百贯。 
　　　罢科乾姜、荔枝、龙眼　价钱一千七百贯。 
　　　铸不足上供钱　一千八百贯。 
　　上供军器物料　岁额： 
　　　甲叶六万八千九百一十五片。 
　　　黄牛皮九百四段六十尺。 
　　　羊皮一千八百一十二张一十尺。 
　　认发建宁府：黄牛皮四十八段。羊皮八十九张。 
　　泛抛每岁两科：甲叶三万五千片。黄牛皮八百段。羊皮七百张。 
　　无额上供钱　岁以一万五千五百一十八贯七百五十文省为额。 
　　【以下并系通判所收纳、起发：】 
　　赡学籴米钱【（底本、库本及崇抄皆作“籴本钱”，疑误；抱山堂本作“籴米钱”，据改。）　】岁以八千一百三十六贯七百八十四文省为额。 
　　经制钱　岁以一十一万五千五百九十二贯一百四十四文省为额。 
　　总制钱　岁以二十万三千六百六十四贯一百六十三文省为额。 
　　外：添收头子钱、增收勘合钱、【（底本作“增收□合钱”，缺一字，库本作“增收合钱”，据崇抄补。）】新拨本州一半牙契钱，并据收到数起钱。 
　　统制官供给钱　一千二百贯文省为额。 
　　官户不减半役钱　岁以五千七百四十一贯八百四十文省为额。 
　　僧道免丁钱　岁额：二万一千一百三十三贯文省。【今只据收到钱起发。】 

《三山志》卷第十七终 

●卷第十八 兵防类一 

　　诸厢、禁军 

○诸厢、禁军 

【（底本作“诸□禁军”缺一字，库本作“诸禁军”，据崇抄及本志“目录”补“厢”字。）】 
　　 
　　闽自无诸以兵从番君灭秦及助汉伐楚，非无兵矣。中更废徙。建安八年，孙策始立南部都尉于建安。吴景帝时有都尉营，在今开元寺东直巷，盖已分兵于此。晋因吴旧，既有典船校尉，又有温麻船屯，舟兵往往有之，【（底本、库本皆作“舟兵”，崇抄作“州兵”。）】然法制未立。唐兴，宇内为一。高祖尝以其子寿王为越、福十二州招讨海贼使，虽升督府，【（底本作“虽升”，库本作“虽进”，崇抄作“遂升”。）】开元十九年，始置泉山府兵。左衙营在州东百步，今东球场是也；【球场旧在州西北隅，元和八年裴次元始移于此。见《球场记》，今广节营。】而右衙，莫记其地。二十一年，置经略使。史言：“有兵千五百人，刺史领之。”岂其数耶？至德二年，复置经略、宁海二军，刺史为防御宁海军使。寇盗既平，易以观察。至元和，二军亦罢。乾符俶扰，陈岩置九龙军。王氏继之，窃立龙虎、天霸等六军及拱宸、控鹤、宸卫三都以自卫，迄于五季，有曰全胜、百胜、横冲、海路、捉生、护闽，营垒故号，斑斑犹在。【全胜营，今坊名；百胜营，今棣锦坊；横冲营，今润泽坊；海路营，今罾浦坊；捉生营，今仁庆坊；护闽营，今道山坊；而井楼门外百余步又有营墌，不知何营基也。】 
　　国初兵制，尚详西北而略东南。州有本城兵，曰崇节、【营三：保一、保二、保三。】曰水军【营三：第一，今保四；第二，今雄略；第三，今全捷。】及牢城，【今营。】凡三千一人而已。外则自京或他路更番遣至屯驻、驻泊军兵。【旧有屯驻建州营，今朱紫坊之南；街东驻泊杭、越、苏营，今闽县丞廨；屯驻西京营，今嘉荣坊，号南营；又有带号戍兵：若骁骑，今坊名；骁勇，今太平坊西；驻泊广勇，今利涉坊。】庆历中，添置澄海、宣毅指挥，【宣毅营，今广节。】嘉祐四年，併为威果。熙宁中，改本城兵为教阅广节、不教阅保节指挥；牢城兵如故。元丰中，置壮城、作院指挥及巡检诸寨土兵。仍分东南置第十将。绍圣五年，罢遣戍兵，置有马雄略。【国初，未尝增置兵额，惟岁时分遣出戍。故习险阻，忘顾恋，缓急征行，人皆可用。本州兵多戍二广。咸平五年，差借职厖翰往福州本城内抽差百五十人赴潮州屯驻；至和元年，四十人赴浔州，五十人赴桂、宜州；二年，四十五人赴藤州，七十三人赴宾州，四十八人赴融州。嘉祐六年，密院札子：“福建路差本城兵士赴广西屯驻，并二年一替。”熙宁六年，厢军系转运司，差往本路州、军屯驻，置籍拘管，于合替前一季，检举差替讫奏。八年指挥：“广西钤辖司并宜州驻泊，已系就粮禁军、教阅厢军。全指挥并依旧替换。内福州系威果二十五指挥四百八十五人，其邕州驻泊。”福建等路畸零厢军一千人。十年，克复广源、思浪等州，要兵马驻札，内抽差福州广节第一指挥一百一十人。此类是也。又有外来戍本州者，皇祐三年，差在京奉节第二指挥三百二人赴本州权驻泊。（底本作“奉节二指挥”，库本、崇抄作“奉节第二指挥”，据改。）五年，本州驻泊雍丘怀勇第一指挥六十一人、忠节第十六指挥一百十二人，可往亳州抽押平塞弩手指挥一百七十三人充替归营。六年，福州屯驻抚州骑射等指挥一百人，仍于抚州差人替归。嘉祐二年，福州屯驻抚州崇节、苏州牢城、润州水军等指挥各八十人，差人于逐州抽本城兵士前来抵替。七年，于滑州抽广勇第二十三副指挥三百七十三人赴本州充替。驻泊陈留赓勇第十六指挥一百七十三人归营。熙宁八年，差亳州雄胜第三指挥四百五十人、寿州勇捷第三指挥二百五十人、永城威武第一指挥二百五十人，赴福建路钤辖司驻泊。此类是也。自熙宁元年指挥：“福建路将逐州厢军拣选教阅，今后不得申奏、乞差禁军至州防托。”八年，福建厢军驻泊邕州一千人。内五百人，候邕州招填澄海士兵替换；五百人，令运司就整差拨替换。今后，福建承例，差赴广西屯戍，更不差拨。至此，又以抽回虎翼军归营，遂置雄略。盖兵额既增，自熙宁及今，始免出戍，然兵渐骄惰。大观元年御笔：“帅府、望郡各别屯兵，每二年更互出戍。”（底本作“更及出戍”，库本同，据崇抄改。）终亦不能行。】大观元年，升帅府，置全捷。绍兴初，乃置萩芦、延祥二寨水军，兵籍甚众矣。铺兵、弓手犹不在是云。【铺兵，见《地理类》；弓手，见《版籍类》。嘉祐七年，知泉州关咏请籍福建枪杖手，云：“每有盗贼，胆勇可用，然无事之时，亦能教诱乡民为盗，是未有制御之法。宜各簿籍姓名，若有功，与量免户丁差役；敢结集作过，除死罪外，并加一等。”熙宁九年，本路提刑申明行之。如每年遇提举司考阅弓手之际，（底本作“考阅乃平”，据库本、崇抄改。）暂行勾唤，较试酬奖。十年，诏枪杖手有浮浪、凶顽、无家业。令逐州募充厢、禁军。元丰元年，以旧管人数，于逐州、县就整裁定，以为永额，隶提刑司；于农隙牒运司提举，（底本作“牒”，崇抄作“隶”；底本作“捷举”，据库本、崇抄改“提举”。）分往教阅：】 
　　　长溪　三都零六大保，定九百人。 
　　　古田　二都零五大保，定六百二十五人。 
　　　闽清　七大保，定二百七十五人。 
　　　宁德、连江　各六大保，各定一百五十人。 
　　　永泰　五大保，定一百二十五人。 
　　　长乐　四大保，定一百人。 
　　　福清、罗源　各三大保，各定七十五人。 
　　　闽、侯官、怀安　各两大保，各定五十人。元祐元年，与免勾、集、教阅。绍圣二年，诏仍旧。政和六年，朝请大夫许縠札子：“本朝联保甲于西北，籍枪杖手于东南，深得寓兵于农之意。然经历年深，浸失稽考，乞严括责，考正名籍。”宣和中，方腊反，乃募往衢、信州策应。绍兴三年，臣僚以多聚群不逞剽掠，如范汝为之徒，乞行禁止。至五年，有旨：福建枪杖手并与蠲放。今姑记之。【（底本作“今始记”，库本、崇抄作“今姑记之”，据改。）】 
　　 
威果指挥 
　　 
禁军。隶侍卫步军司。二十四指挥在永安桥北，二十五指挥在乾元寺西。 
　　 
