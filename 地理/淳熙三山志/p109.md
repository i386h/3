<!-- { "loadSidebar": true } -->
　　　粉红　荔支多深红，（底本、库本作“多深红”，崇抄只作“深红”。）而色浅者为异，故曰粉红。 
　　　中元红　荔支将绝才熟，（底本作“将绝□□”，缺二字，崇抄作“既绝才熟”，据库本补。）以晚重于时。 
　　　已上，蔡公所谱。 
　　　一品红　于荔支为□品。（底本、库本作“为□品”，缺一字，崇抄作“为一品”。）出州宅堂前。 
　　　状元红　于荔支为第一。出东报国院。 
　　　已上，曾公巩所记。 
　　　驼蹄　以其长大而甘柔也。 
　　　金粽　上锐而下方，色深黄。 
　　　栗玉　似金粽而圆实。其□味佳胜。（底本作“其□味□胜”，缺二字，崇抄作“其肉味大胜”，库本作“其味佳胜”，据补一“佳”字。） 
　　　洞中红　出于宿猿洞，因以名之。 
　　　已上，陈傅所传。 
　　　火山　《岭上□□记》：（底本、库本作“岭上□□记”，缺二字，崇抄作“岭表录异云”，仍存疑缺。）“荔支，南中之珍果也。梧州江前有火山，上有荔支，四月内先熟，核大而味酸。谓之火山。”今州为盛，其佳者不减名品。 
　　　星球红　止一木，出灵岫里田间，枝条□□，大三倍。色红而不绛，蒂根于脐。（底本作“带根于脐”，据库本、崇抄改。）锐者如瓜，扁者如桔，圆者如鸡子，颀者如皂荚，形殊状诡，核皆如丁香，亦有绝无者。大者挈不能盈，（底本作“契不能盈”，库本作“器不能盈”，据崇抄改。）细者拳之颇重。甘脆而韵，盖神品也。夺其气者，竟莫能逮焉。 
　　　　已上，近所称。 
　　龙眼　一名益智。叶凌冬不凋，春末夏初，生细白花，七八月实成，壳青黄色，圆如弹，肉白而甘。有大如钱者，人亦珍之，曝乾寄远。亚于荔支。 
　　橄榄　木端直而高。秋实，先苦后甘。脆美者曰碧玉。 
　　柑桔　柑类有朱柑、乳柑、黄柑、罗浮柑、镜柑、石柑、沙柑、洞庭柑。桔类有蜜桔、朱桔、乳桔、踏桔、山桔、黄淡子、金桔、绿桔、宜母子。今怀安黄江多，亦有柚子。 
　　橙子　类极多。佛头橙、蜜橙、青橙、皱橙、栾橙、香绵橙。 
　　香橼子　大者长尺余，香胜柑种。（底本、库本作“香胜柑种”，崇抄作“香胜柑类”。） 
　　杨梅　木似荔支，叶细阴厚。其实生青熟红，无皮壳，南人多淹藏之。 
　　枇杷　其叶阴密，四时不凋。十月开花，四月熟。 
　　甘蔗　二种，短者似荻节而肥，长者可八九尺，似竹管。宋孝武送蔗百梃与魏太武。今闽人称之为杖。（底本、库本作“称极为杖”，据崇抄改。疑是“称梃为杖”。） 
　　蕉　葩如菡萏，妫紫而倒垂，左右挺弓，骈其间。味甘清妫者为佛指，旧极香美为牙蕉，（底本、库本皆作“旧极者美”，据崇抄改。疑“旧”为“蕉”字之误。）曝干可以寄远。无实而花红者为红蕉，白者为水蕉。 
　　枣　种类非一。方者名骰子。尖长者名龙牙。不坚实者名麸枣。 
　　栗　外刺如猬，熟则罅发。永福诸山邑为多。（底本作“熟则罅簇永福谓山邑为多”。“簇”，崇抄、库本作“发”，“谓”，库本作“县”，崇抄作“诸”，今取“发”、“诸”二字改之。） 
　　蒲萄　龙须蔓衍。水沃其本，须臾露泫藤杪，故根号“木通”。花细而黄白，实如马乳，碧者叶差厚，此果之珍者。今州有之。 
　　莲　《尔雅》及陆机《疏》：“荷为芙渠，华未发为菡萏，已发为芙蓉，其实莲，其根藕。” 
　　鸡头　芡也。《埤雅》：“蓬樽似鸡首，先实而后花，昼合而宵开，（底本、崇抄皆作“宵”，据库本改。）与荷花相反。”盖阴、阳之别也。今连江东湖亦多有之。 
　　芰　菱也。浮水上，花黄白，实则回向水中。 
　　樱　四月熟。深红者曰朱樱，黄晶者曰蜡樱。（底本、库本作“蝟樱”，据崇抄改。） 
　　木瓜　大者出长溪。 
　　瓜　城北下洋最多。其小者，谓之一握青，出福清。 
　　柿　有花柿，有卯柿，有乌柿，有朱柿。古田县最多。 
　　杏　圆者名金杏，熟最早，扁而青黄者名木杏，外皮中实者名银杏，即鸭脚也。州近亦有之。 
　　石榴　有黄、赤二色，近亦有白者，实亦甘、酢二种，甘者为果，酢者入药。 
　　梨　鹅梨旧出近京。今州亦有之。皮薄而浆多，味差短于宣城乳梨，香则胜之。（底本作“香则谓之”，库本作“香则如之”，据崇抄改。）其余：轻消梨、拒霜梨、水梨、赤梨、紫梨、煤梨之类，其糜者谓之绵梨。 
　　桃　有红桃、白合桃，晚者为十月桃。 
　　李　有绿李、赤李、琥珀李、鹅黄李。 
　　林檎　一名来禽，有甘、酢二种，甘者早熟脆美，酢者差晚。 
　　胡桃　本出羌胡，今亦有之。 
　　柰　似林檎而青小，花白，其味苦。 
　　榅桲　味酸甘，似橙子而大。旧生北土，今亦有之。 
　　杨桃　《临海异物志》：“杨桃，其色青黄，核如枣核。生晋安侯官县，可密藏之，有五瓣，或谓之五瓣子。” 
　　王坛子　《临海异物志》：“王坛子，如枣大。晋安侯官越王祭坛边有此果，无知其名，以其生处遂名王坛，形小如龙眼。”王彪之《闽中赋》：“王坛、假栗。”《扬都赋》曰：“果则龙目、荔支、王坛、丹桔。”《旧记》又云：“相传生于王霸坛侧”。 
　　茨菰　叶如剪刀，草根，实大如钱而差长，方言谓之“苏”。 
　　菩提果　自西域来，得名。夏实，中虚，味香甘而脆，核如枇杷子。 
　　金斗　实红，叶似橄榄而长。 
　　新罗葛　根甚大，色青白。一名土瓜。 

·菜蓏 
　　 
　　菘　与芜菁相类。茎叶不光者为芜菁，茎短、叶阔厚而肥者为菘。 
　　芥　似菘而有毛，味辛辣，此青芥也。紫芥，茎叶通，叶多。作齑食之最美。白芥，子粗大，色白如梁水。（底本作“子粗大色白如梁水”，库本无。崇抄先书“染”，复旁改为“梁”字，皆疑误，暂无可校。）其余：南芥、花芥、石芥之类，皆菜茹之美者。 
　　莱菔　俗呼为萝卜。 
　　■〈艹專〉　叶似凫葵，浮水上，采茎堪啖。（底本作“凫蔡”、“采根”，据库本、崇抄改。）花黄白，子紫色。三月至八月，茎细如钗股，名綵■〈艹專〉，（底本作“彩■〈艹專〉”，库本、崇抄皆作“丝■〈艹專〉”。）味甘。 
　　凫葵（底本作“凫菜”，据库本、崇抄改。）即荇菜也。茎涩，根极长，花黄。水中极繁盛。 
　　白苣　如莴苣，叶有白毛。又有“鸡苣”，亦堪作茹。 
　　莴苣　《遁斋闲览》载：“王舜求云：莴菜，出■国，（底本、库本作“■国”，崇抄作“莴园”。）有毒，百虫不近。” 
　　芸台　香，可啖。散破结血。 
　　雍菜　蔓生，花白，堪为菜。南人先食雍菜，后食野葛，二物相伏，自然无害。（底本、库本作“无苦”，据崇抄改。）取汁滴野葛即死。张司空云：“魏武帝啖野葛至一尺”。应是先食此菜也。一名瓮菜，《遁斋闲览》：“瓮菜本生东夷。人用瓮载其种归，故以为名。” 
　　水鄞　音芹，生池泽中。可为生菜，亦可作菹。有两种：荻芹取根，白色；赤芹取茎、叶。 
　　菠薐　刘禹锡《嘉话录》：“菠薐出西国中，有自彼将其子来。如苜蓿、蒲萄，由张骞而至也。” 
　　苦荬　可傅蛇虫咬。蚕蛾出时，不可取，令蛾赤烂；蚕妇亦忌食。 
　　莙荙　茎灰淋汁洗衣，白如玉色。 
　　东风菜　叶长，极厚软，上有细毛，紫茎。先春而生，故有东风之号。 
　　茄子　有数种：紫茄、重茄、青水茄、白茄，一名落苏。《岭表录异》记：“南中草菜，经冬不衰，故蔬圃之中栽种茄子，宿根有二三年者。”近城种，多出城西。 
　　苋　苋有六种，有人苋、赤苋、白苋、紫苋、马苋、五色苋。 
　　胡荽　《湘山集》：“胡荽，即园荽也。人或谓之香荽。”《幼幼新书》云：“一名鹅不食草”。 
　　同蒿　令人气满，不可多食。 
　　蕨　《尔雅》曰：“蕨，鳖也。”郭注：“初生者可茹”。 
　　姜　出在城三县，连江县多。 
　　葱　有数种：入药用山葱、胡葱，食品用陈葱、汉葱。凡葱皆能杀鱼肉毒。 
　　韭　园人种莳，一岁三四割之，其根不伤。至冬，壅培之，先春而复生。许云：“先种而久，（底本、崇抄作“□种而久”，缺一字，据库本补。）故谓之韭。” 
　　薤　似韭而叶阔，多白无实，不可生啖，以其荤辛也。 
　　葫　大蒜也。每头六、七瓣。主散痈肿。蒜为小蒜，以其气类相似也。苗皆如葫而极细。 
　　冬瓜　即白瓜也。生苗蔓下，大者如斗而更长。皮厚而有毛。初生青绿，经霜生粉。乃取藏蓄，弥年可作菜果。 
　　瓠　味甘，似越瓜，长者一尺余。夏时熟。 
　　瓠　夏末始实。取以为器，经霜乃堪。小者名瓢。 
　　白蘘荷　春初生，叶似甘蕉，根似姜而肥。其性好阴，在木下生者尤美。潘岳《闲居赋》：“蘘荷依阴”，是也。《荆楚岁时记》谓，可以防虫。 
　　紫苏　叶下紫而甚香。夏采茎叶，秋采实。一名荏。 
　　薄荷　叶尖，冬不死，夏秋采茎叶曝干。（底本、库本作“夏秋采茎叶暴死”，崇抄作“夏秋采茎叶曝干”；又以“冬不死夏秋采茎叶曝干”十字重复接入前条“一名荏”之后。今只取“曝干”二字改之。） 
　　马芹子　香似桔皮，花似芹花，子似防风，扁而大。 
　　茵陈　春初生苗，秋后叶枯，茎干经冬不死，春生新叶，故名因陈。 
　　海藻　叶大，生深海底。《〈尔雅〉疏》：“藻，水草也。”扬州人以当谷食。《埤雅》云：“善疗瘤疬”。 
　　紫菜　附石生海上。生青，（底本、库本作“生青”，崇抄作“色青”。）取干则紫。其茎纤而希，其味尤珍。出福清者佳。 
　　鹿角菜　生海中，亦能解面热。 
　　芋　陶隐居云：“蜀川生者，形圆而大，状如蹲鸱，谓之芋魁。（底本作“状□□□□之芋魁”，缺四字，崇抄作“状如蹲鸱之芋魁”，据库本补。）闽中出者，形长而大。细者如卵，生芋魁旁，（底本作“细者□□□□魁旁”，崇抄作“细者生魁旁”，据库本补。）食之尤美。”州北，下洋尤多。 
