<!-- { "loadSidebar": true } -->
　　枸杞　春生苗。茎干高三五尺，秋生红紫花，随结红实。（底本作“红□□□□红实”，缺四字，库本作“红实是时采红实”，据崇抄补。）是时采红实。春夏采叶，冬采根。《幼幼新书》云：“一名地骨，一名西王母杖。”（底本作“新□□□□池骨”，缺四字，据库本、崇抄补、改。） 
　　 
·花　 

　　末丽　此花独闽中有之。夏开，白色妙丽而香。方言谓之“末利”。（底本作“妙丽□□□言”，缺三字，库本作“妙丽嵇含草木状”，据崇抄补。）佛经曰：“末丽花香”。又有番末丽，（底本作“又□□□丽”，缺三字，据崇抄补。）藤生，亦香。 
　　素馨　蔓生，白色，露浥愈香。蔡公襄诗：“素馨出南海，（底本、库本作“素□□□海”，缺三字，据崇抄补。）万里来商舶。团圞末丽丛，繁香暑中折。”（底本、库本作“繁香□□□”，缺三字，据崇抄补。） 
　　牡丹　州旧无之。庆历间，罗源林迥隐居南华洞，（底本、库本作“隐居□□□”，缺三字，据崇抄补。）有《出山遇慈恩长老献牡丹》诗云：“春晚花王在处稀，（底本、库本作“春□□王在处稀”，缺二字，据崇抄补。）山中还信正芳菲”。盖有之矣。（底本、库本作“盖有之□”，缺一字，据崇抄补。）熙宁间，（底本、库本作“□宁间”，缺一字，据崇抄补。）程大卿师孟《咏福州》诗云：“芍药牡丹难种处”，（底本、库本作“芍药□□难种处”，缺二字，据崇抄补。）谓城中也。今古田、长溪、罗源、连江多有之。 
　　芍药　所产与牡丹同。 
　　紫玫瑰　亦名徘徊花。郡人翁承赞诗：“三株红芍药，一架紫玫瑰”。 
　　四时山丹　花红色，葩英丛起如绛罗囊。林迥诗：（底本作“林迥□”，缺一字，据崇抄补。）“叶剪青油蕊渥丹，春风随众出栏干。（底本作“春风随众出栏□”，缺一字，据崇抄补。）碧桃黄菊凋零后，谁伴长松到岁寒。” 
　　长春　花亦四时有之。林迥诗：“洞门深不放春期，客到寻芳莫问时。迟日暖风花草丽，照人红艳一枝枝。”（底本于诗首句作“放春□”，缺一字，第三句作“迟日暖风冰与客”，末句作“照□红艳一枝枝”；崇抄首句作“放春归”，“归”出韵，据库本补。库本第三句作“迟日暖风冰与雪”，据崇抄改。末句亦据二本补“人”字。） 
　　真珠　有单叶，亦有百叶。许公将诗：“蔌蔌圆英淡粉妆，（底本作“春粉妆”，崇抄作“滴粉妆”，据库本改。）肯随桃杏媚韶光。金刀不到春风外，（底本作“金刀不到春风□”，缺一字，据崇抄补。）草密林深只自香。” 
　　酴醾　花白而香，春时极盛。叶公梦得诗：“东风吹麝入铅华，未肯随春到谢家。夜半粉香沾露泣，（底本诗第一句“东风麝入铅华”脱一字，据崇抄补；第二句“未肯随风到谢家”，“风”字与首句犯，据崇抄改；第三句“夜半粉香露注”，亦脱一字，崇抄作“夜半粉香和露注”，“和”字仍与末句“和”字犯，据库本改。）定应和月怨梨花。”又有檀心而紫者尤香。 
　　梅花　又有红梅、腊梅、百叶梅。 
　　瑞香　紫色。芬香。《旧记》：近州多有之。 
　　千叶石榴　花红艳，不结实。 
　　蔷薇　枝干有刺，花红紫色，盛开如锦。亦有黄蔷薇，（底本作“亦有□蔷薇”，缺一字，据崇抄补。）如棠棣，金色。有淡黄蔷薇，鹅黄色。（底本作“鹅黄□”，缺一字，据崇抄补。） 
　　越桔　花如瑞香，叶干如黄杨，实如朱樱。 
　　金林檎　花繁生，如郁李花状差大。实如来禽而差小。 
　　半丈红　花如御带而差大，一名棠棣。 
　　衮绣球　色白，圆如球。 
　　海棠　色红。以木瓜头接之，则色白。 
　　斗雪红　闽中近有之。花如玫瑰，而香色逊之，（底本作“而香色□□”，缺二字，据库本补。）四时常芳，不随群卉凋茂，亦名胜春。（底本作“亦□□□”，缺三字，据崇抄补。） 
　　阇提　南海种，商人传之。花皙白而香胜于素馨，（底本作“而香□□□馨”，缺三字，据崇抄补。）盖岩桂之流品也。《仙书》曰：“阇提花香”。（底本作“阇提□□”，缺二字，据崇抄补。） 
　　玉簪　质素而香，形如玉簪，亦名白鹤。 
　　金沙　玫瑰之流也，香不及之。 
　　剪金红　圆，无香，叶分数歧，如剪刀之状。 
　　度年红　干高而花难凋，自冬末涉春不少变。（底本作“自冬求涉春不少□”，缺一字，据库本改补。） 
　　含笑　白花，有二种。小者，香尤酷烈，开尽则香微，故以含笑名。 
　　百合　茎特生而直上，亦名倒仙，花白。一种斑红，谓之川百合。 
　　凌霄　藤蔓附大木而生。其花黄赤，夏盛。 
　　紫荆　木似林檎，花深紫可爱。 
　　罂粟　花有红白二种，九月布子，春深乃生。实如小罂，子若细粟。 
　　葵　有数种。蜀葵出戎蜀。《尔雅》所谓菁莪。葵花白者，主咳疟；黄者，叶尖狭，夏间花，浅黄色，主疮痈。小花者，名锦葵，俗呼为胡燕脂。 
　　菊　紫茎而香，叶厚嫩。可食者，花微小，味甘，为真菊。又或茎青、根细、花白、蕊黄，其叶似同蒿，花蕊并黄者，俗传为广菊。状似婴儿者，俗呼为孩儿菊。《遁斋闲览》：“南方花发，较北地常先一月，独菊花开最迟。菊性宜冷也。”惟一种深黄色，名滴滴金，六月开。 
　　玉蝴蝶　色白如琼花，中丛蕊，旁有八蝶绕之，谓之聚八仙；垂枝条而双对者，名玉蝴蝶。 
　　朱槿　一名佛桑，一名佛日。色深红，叶如桑，高者丈余。（底本作“高者大馀”，据库本改。）一种色白，一种色紫。淡黄者，俗谓之金木兰。纯白而英间无紫点者，名舜英。 
　　鸡冠　秋生，紫色。如绣画鸡冠之状。 
　　山茶　花深红色，冬盛开。 
　　御仙　似罂粟而小。 
　　金凤　状如飞凤。有红、白、紫、粉红数种。 
　　金钱　深红色，叶长细。 
　　拒霜　一名木芙蓉，秋开，色淡红。一种百叶，朝开纯白，午后则渐红如醉。谓之醉芙蓉。 
　　岩桂　其叶两两相向，粟结其间。及开，清馥断续而远闻，俗呼为九里香。木纹如犀，可以为器，亦号木犀。数种：有四时开者、紫者、鞓红者，深红者曰丹桂。凡色胜则香薄。 
　　鹰爪　藤生，夏开。末锐似鹰爪，薄暮方开。香如烂瓜。 
　　凤尾　有二种。大者花白蕊黄，穗生，长仅尺，若凤尾然；一种差小，花疏而香胜，亦名七里香，可以避蠹。 
　　玉屑　藤生，花白色，如碎玉之状。（底本作“如辟玉之状”，据崇抄、库本改。） 
　　玉笼松　藤生，花微红而圆。一种“醉杨妃”，花相类，叶尖。 
　　宝相　藤生，花类长春。 

·药 
　　 
　　地黄　叶生布地上，有皱文。根如手指，通黄色。 
　　牛膝　春生苗，茎高二三尺，青紫色，有节如牛膝状。今州人单用土牛膝根，治血块。 
　　薯蓣　根如姜芋，土人单呼为藷。生于山间石罅者良。 
　　天门冬　春生藤蔓，大如钗股，高至丈余，华如茴香，极尖细而疏滑，有逆刺，根大如指，长二三寸。《尔雅》谓之蘼。一名衅冬。 
　　麦门冬　叶青似莎草，长及尺余，四季不凋。根如连珠，形似■〈禾广〉麦颗，故名。 
　　黄精　三月生苗，高一二尺。叶如竹叶而短，两两相向。茎梗柔脆，颇似桃枝。根如嫩生姜，黄色。八月采，蒸熟啗。《博物志》：“天姥谓黄帝曰：‘太阳之草，名黄精，饵之可以长生。’” 
　　细辛　其根细，而其味极辛，故名。 
　　香子　亦名茴香。叶似胡荽，疏细作丛。花头如圆盖，（底本作“花头如□盖”，残一字，崇抄作“花头如盖”，据库本补。）黄白色。实如麦而小，北人呼为土茴香。 
　　茯苓　生大松下。望松赤者，下有之。作块如拳，大者至数斤，似人形、龟形者佳，（底本作“龟形者使”，崇抄同，据库本改。）假松气而生，不附著根上。其抱根而轻虚者为茯神。《淮南子》曰：“下有茯苓，上有兔丝”。 
　　茱萸　叶似椿而阔厚。实似椒子，嫩时微黄，熟则深紫。 
　　石韦　丛生石生。叶如柳，背有毛，面斑点如皮，故名。一名石皮。州自有一种，三月有花，采叶可煎汤浴。亦有生古瓦上者。 
　　决明子　叶似槐，花黄，子如绿豆而大。 
　　香薷　陶隐居云：“似白苏而叶细。”一作香药，（底本作“一作香药”，库本同，崇抄作“一作香葇”。）俗呼香茸。霍乱、转筋，煮饮服之。（崇抄作“煮饭服之”。） 
　　连翘　南方生者，叶狭而小，茎短，才高一二尺，花亦黄，房实黑，内含黑子如粟粒。 
　　香茅　四季常有。苗叶而无花。其根谓之茅香。 
　　何首乌　春生苗，叶叶相对如山芋而不光泽，其茎蔓延竹木、墙壁间。根大者如拳，各有五棱瓣，似小甜瓜。赤者雄，白者雌。本名交藤，因何首乌服之，故名。 
　　半夏　独茎生，茎端出三叶，浅绿色似竹叶，根下相重生，皮黄肉白。 
　　使君子　蔓生，花红白相间，形如栀子，而棱瓣深。 
　　天南星　苗似荷梗，茎高尺余，叶两相抱，花黄，子作穗生，根如芋而圆。 
　　蓖麻子　音卑。茎有节，秋花结实，壳上有刺，仁白有油，如大麻。 
　　牵牛子　蔓生篱落间，叶有三尖，花带碧色，实作球，内有黑子。一名鼓子花。 
　　子　其木似樗，茎间有刺。子辛辣如椒。 
　　石蚕　草根之似蚕者，出山石上，四时常有。其苗青，亦有节。 
　　土红山　味甘苦，大者高七八尺。叶似枇杷而小，无毛，秋生白花，如粟粒。州生者作细藤，似芙蓉，上青下白。根如葛，治劳瘴。 
　　车前子　《尔雅》云：“芣苡，马舄。马舄，车前。”郭璞注：“江东人呼为虾蟆衣。”今闽中亦然。 
　　栝楼　一名天罗藤，亦名天瓜。退之所谓：“黄团挂门衡”者。治夙热。（崇抄作“治风热”。）土人取瓤研，和酒饮之。方家捣其根为粉，入剂。 
　　独脚仙　生山林，傍阴泉处多有之。春生苗，至秋冬而叶落。其叶圆，上青下紫。夏采根叶，连梗焙干，治人血块。 
　　石益　生山中，子治蛊毒。 
　　赤孙施　叶如浮萍草，一名岁寒浆，一名酸浆。《离骚》云：“薋菉葹”。 
　　紫金牛　味辛，叶如红花，上绿下紫，实圆如丹朱，根微紫色。八月采牛心，曝干，颇似巴戟。 
　　小青　生捣其叶，可治痈疮。 
　　菴　状如蒿艾，可以避蛇。 
