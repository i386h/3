<!-- { "loadSidebar": true } -->
　　自迎仙至莆门平行用退潮十有五：【海不计里。】 
　　〔一潮〕　迎仙港乘半退，里碧头。 
　　迎仙港　源自兴化三百里，合桃源水为大溪，过迎仙市，为子鱼潭。【三百步。】历福清黄茅墩，【墩南江上三千余家属兴化，人烟如海口镇。其墩，溪涨、海涌，皆不能没。】合蒜溪东流，过浮山三里，合径江入海。【潮至子鱼潭。】径港，源出兴化县界金支大泽，至里洋合黄蘗山南水十里，名渔溪，过应天院；一源出黄蘗山，北过铁场边，北流东折，合渔溪，入径港。南至绵亭，东出乌屿门。又南至双屿头为二，东出白屿，西出后屿，合于昭灵庙前，会迎仙港入海。【潮至应天院前。】 
　　东：南匿、草屿、塘屿。　【昭灵庙下，光风霁日，穷目力而东，有碧拳然，乃琉求国也。每风暴作，钓船多为所漂，一日夜至其界。其水东流而不返，莎蔓错织，不容转柁，漂者必至而后已。其国人得之，以藤串其踵，令作山间。盖其国刳木为盂，乃能周旋莎蔓间。今海中大姨山，夜忌举火，虑其国望之而至也。】 
　　〔二潮〕　过洛化洋、牛头门，泊寄沙。【多水劫。】 
　　〔三潮〕　至燕锡，泊婆弄澳。【一名暴露，声相近。】 
　　　东：草屿。 
　　〔四潮〕　半退至银盏舷，乘半涨，取钱藏，出止马门。【为过浅，溯潮不克，所以必待半涨也。元丰二年尝移海口巡检于此。】 
　　　西：海口镇。 
　　海口　源出兴化县界，流为百丈溪，二百余里，至假面，为横路溪。【即无患溪也。】东流二十里，合石堘溪，至水陆院，合东溪，经福清县河头，潴为琵琶洋，十八里至海口入海。【潮至水陆院西。】 
　　盐埕　岁管纳海口仓七百万斤。经南交输怀安仓。【叶庭珪《记》：埕有三等：沙埕为上，夹沙次之，泥埕为下。沙埕喜受潮信，退则易乾，实漏丘则易淋，故为上。半沙半泥，故为次。泥湿拒潮，且难乾淋，故为下。大埕一、二亩，小者半亩。大水取信，小水暴乾。盖海水咸卤过埕，则卤归土中，日曝则咸，乃凝白花。取海水淋之，炼为盐。亦犹胆水浸铁，水中自有铜性，遇铁涩住，故烹铁而得铜也。一月之间，大水六日，初一至初三，十六至十八。晴明则土信可收；雨濯则土信败矣。一年之间，惟五、六、七、八月，土信特厚，盖烈日之功也。故旧法：六月起火，八月住火。】 
　　　东：盐屿、苏屿、钟门。【昔人没钟于此。潮退，蒲牢微现。】 
　　〔五潮〕　半退，过石帆洋，【状如帆。】泊大、小练。【二练门相去十里，无便风，停留或逾月。】 
　　　西北：松林塞。 
　　〔六潮〕　出练门，至东、西洛止。【虽近，过此无泊所。】 
　　〔七潮〕　泊慈澳。【敕号慈孝洋。】 
　　　西：长乐桨过港。【长乐溪源极微，大概潴为陂湖，溢则泄而入海。】 
　　〔八潮〕　转南交，山峙海中。【港内沙浅，大潮二丈六尺，小潮丈有九尺，最为险厄。舟人多于慈澳候便，及晨潮，方挟橹而济。便风，则自外洋纵繂。伪闽时，蛮舶至福州城下。国朝以南交之险，遂置司温陵，时有飘风入港者。】岭口盐埕。【于历屿头、永丰、石马、砂坑、郑胡、闾山。】岁纳二百四十二万斤。【旧三百万斤。】陆运二十里，避南交之险，输长乐仓。 
　　　西：梅花澳　闽安镇港。源出处州龙泉，东流经松溪、政和。一出建宁之浦城。一出于崇安。其间小溪数十，汇于建城。出南剑之东曰东溪。一出邵武之光泽，北流经顺昌，至沙溪北。一出汀州之宁化，西至清流、沙县之西，合流至南剑，与东溪合。百八十里至水口，左合古田溪。【源出建宁县界，东南流，号横溪，至上生院，南合荐溪潭水，数里合桃溪东流至县东北隅龙津桥，合东北溪。知县李堪名曰润泽。南经戴星洲、鸣玉滩、磨剑石，下百丈漈，入大溪，故曰水口。】过大、小溪乃无滩，平流至猴山。右纳闽清水。【源自盖平里，合仁寿、孝顺、金沙等里小溪，土人多以小艇力胜至江口，謄于巨舟，（底本作“瞻于巨舟”，库本同，据崇抄改。）乃浮江而下。小溪有三桥：良石、普贤、宝山，通尤溪黄洋诸场。尤小者，土民堰以溉田。】次鼋溪，【唐大历中，有女子浣纱溪次，为鼋所食。其父哭之哀。既而得鼋，乃烹以释愤，名士多为记述。其山，源深险多，不逞民盗贩茗、卤，官莫谁何。俗号七村鼋里。】次左纳大目溪，次右小目溪，【源出闽清界，六七十里入江。】次螺女江，【侯官县西北三十里。《搜神记》：“闽人谢端，江滨得大螺一，蓄之家。每出归，盘飨必具。乃密伺，见一姝，丽甚。遂突入问之，曰：‘我天汉中白水素女也。帝哀卿少孤，遣为卿具食。（底本作“遣为卿具”，下无“食”字，库本同，据崇抄补。）今已悉，不可止。卿宜以居粮，可使尽市，更盈。’（底本作“卿宜以居良可使尽市更盈”，据崇抄改“良”为“粮”。）言讫，化去。端如其言，资给数世。”今足迹尚存。或曰江形如螺。】至甘蔗北分，数里复合，至石门南分，【赤岸山尾与沩山尾相迎如门，（崇抄作“伪山尾”。）水中有石阈。】过石门为马渎江中流，至洪塘歧为二：北行者为南台江，纳北山众流，【桑溪，自鹅鼻岭经大坑岭出东峰后，至茶焙浦通潮。鳝溪至浦东桥通潮。】过鼓山；南行者合马渎江，纳永福溪、【源自南剑尤溪县。西流至泉州德化县；南流至永福洑口埕，会溪流，行七十里，合兴化县游洋青桐溪，至重光寺前六十里，合闽清县界水至大章六十里，合福清县界十八溪入江。县以西有师姑等六滩，东有太原等十滩，不为害。潮至保安里，溯三十里至县。】金崎江、【闽县东西南七十里，昔渔者于此钓得金锁，因见金牛，急挽至岸。（“闽县”下各本皆作“东西南七十里”，“西”字疑衍。又，底本、库本“渔者”下皆无“于”字，据崇抄补。又，底本作“急投至岸”，据库本、崇抄改。）俄而锁绝，犹得二尺许。因名金崎江。《寰宇记》：“晋康帝诏于此立庙。”】螺洲，【州形也。在大义西北，纳龙泉坑溪。】合大义江、濑江，出西峡门，合琅琦江。【西浦溪出福清县界，经泥屿至琅崎接潮。一星溪，（底本作“一□溪”，缺一字，崇抄同，据库本补。）出长乐界，至白田，接琅崎潮。】会鼓山之派，经石马、鸡屿洋，【中有石，号师子，对方山。巨浸未尝没。俗谓：“水浸方山鼻，不到师子耳。”】抵东峡，二十里入海。【潮自西峡上者，先至洪塘；由南台上者，差迟，（底本作“差逢”，库本同，据崇抄改。）大潮至大若。南台江中有洲数里。潮至鼓山分为二：南广而北狭，由北上者，入直渎浦；由南上者，涉洲尾，反东流而与之遇。谚谓：“南台江水颠倒流”，以此。】 
　　　东：刘崎、王浦、湖江。 
　　〔九潮〕　至埕角，【每岁二月，乌头数万，至自东海，萃于此。】泊关澳。 
　　　西：萩芦【（底本作“芦”，库本同，崇抄作“荻芦”。）　连江东南四十里，有九龙江，根连鼓山。相传，秦始皇以东南气王，自江而南，秀拔者皆凿之。至是得芦根，长可数丈，朝劚暮合，终不殊。执役者梦有告曰：“锹锸可夕置勿收。”乃如其言。血流而绝，通水成峡。】蛤沙、万海小港、赤琦、连江港。【源出古田葺洋界，（底本作“古田□洋界”，缺一字，库本作“古田林洋界”，崇抄则作“古田葺洋界”。按，今连江县之鳌江上游霍口溪，源至古田县境水流多歧，其地名有卓洋、吉洋等，皆与“葺洋”音相近，因据崇抄改。）至七猴渡之北，合小溪南流至潘渡桥。一出罗源界，号曰岩溪，南至朱令桥，合宝山院前丹阳溪，西南流至兴宁庙前，与潘渡溪合，西南流，合参溪水，至峡口镇入海。】 
　　　东：郑崎、官屿、双髻焦、土花盐场。【今废。】 
　　〔十潮〕　转北交，【聚石为滩，连接海岸，比南交差易。（底本作“北南交差易”，崇抄作“南北交差易”，库本作“比南交差易”，据改。）】泊东、西洛。 
　　　西：罗源港。【源自蒋山溪，经白塔院，至四明桥，合龙潭溪，过务前，合古弄溪，至栏头铺入江。又下倪南北溪，经观前桥，至栏头铺前，与蒋山溪合，入松崎江，入海。潮过四明观】。廉湾【、俗呼“林”为“廉”，中多林姓。】南湾寨。 
　　　东：黄土山。 
　　〔十一潮〕　至水澳。【（底本作“水澳”，库本同，崇抄作“水湾”。）】 
　　　西：官井洋港。西源出处州龙泉界，【首溪。】东流百里至斜滩，过载首，合松潭溪，白沙镇、【绍兴初废。】至廉首村；一出政和县界，经麻岭至缪洋三十里，至廉村，会龙泉溪，南流为江，过甘棠港，【旧有巨石屹立波间，舟多溺覆。唐天祐元年，（底本作“唐宝祐元年”，库本同，下文称“昭宗诏褒之”。按，唐昭宗天复四年四月改元天祐，因据崇抄正作“天祐元年”。）琅琊王审知具太牢礼祷于神，将刊之。其夕雷雨暴作，石皆碎解。（底本作“石皆柿解”，库本同，据崇抄改作“石皆碎解”。）迟明，安流如砥。昭宗诏褒之，赐号甘棠。神曰显灵侯。三年，赐德政碑。《五代史》谓：“闽人私号”，误。】黄崎岭。【潮，东至白沙，西至廉首，各距四十里。舟行一潮至由镇，陆行各百里。白沙溪船至斜滩。廉首溪船至缪洋。】北源出政和界，至外渺程家渡，南合甘露溪、磁溪，经深浦渡，至长境、平水，分为二。【（各本皆作“分为二”，审下文疑为“分为三”，待质。）潮至金垂。】一出古田山谷，合周仙湖东流为穹窿溪，又东为晡溪，又东为淀尾，经赤鉴门；一出古田至游溪，合罗源山溪至溪口村，出于三屿寨之左；一出罗源飞泉渡，出于三屿之右，汇于官井洋，【风涛险恶，号三港口。】东入于海。 
　　　东：浮鹰山。【（底本先书作“浮膺山”，复旁校改“膺”为“鹰”字，库本、崇抄仍作“膺”字。今闽东海上尚标名“浮鹰岛”，故仍从底本所改。）】 
　　〔十二潮〕　转驴头山，泊斗米。近有大小金澳、盐埕。【宁德县纳。】 
　　〔十三潮〕　泊桃门筋竹山。 
　　　西：松山港。【古谶：“松山沙径合，朱紫出其间。”】西源，号长汀溪。自白岩十五里，经建善寺至沙塘。北源，自赤岸澳村龙潭至大桥，经盐埕、合沙塘而东入海。潮北行者至大桥，西行者至斗门。次西乌崎港，源出西乡蔗洋，八十里至七溪，南流七十里至饭溪，出乌崎，向峰火入海。【小船至饭溪，大船至杨门潭。】 
　　　东：三沙峰火寨。 
