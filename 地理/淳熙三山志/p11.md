<!-- { "loadSidebar": true } -->
　　《旧记》：“州，东带沧溟，百川丛会，控清引浊，随潮去来。”《吴都赋》所谓“潮汐为池”，【（底本作“朝夕池”，崇抄作“朝夕为他”，库本作“潮汐为池”。按：左思《吴都赋》原是“潮汐为池”，据改。）】几是也。今城东南地势卑平，潮上，大江自南台城南有越王钓龙台，故名。东北入河口津，经通仙门、【旧乐郊门，后以土人嫌“乐”、“落”音同，改。】美化门之东，至临河务，入南锁港，【水门。】北过德政桥，【古渡也。绍兴十四年，僧觉渐作。阔九丈，为三门，号曰新桥。曩时大义、白田诸渡至河津，及城南有东适者，皆出澳桥。欲径者，此渡焉。或曰：自桥立，东走者免百步之迂。然北山七十里之水，会于澳桥之北，驻而后进行，未百步，复逡巡于是桥之下，时潦暴至，尾泄不逮，东湖数十里田亩莽为水病，由此故也。今考《旧记》则不然。东湖，自晋开凿，正欲受北山之水，民自湮塞而为田。岂桥之罪哉？乾道二年，创亭。】至去思桥为罗城大壕。【即澳桥也。南从江岸开河口通潮，（崇抄作“至河口通潮”。）北流至澳桥浦，遂通东湖，直如沟渎，号直渎浦。相传：无诸时，四面皆江水，此如屋奥，舟楫所赴。北会山原，东达行路。其时已有桥，惟木性喜腐，更革莫得详。闽王时，始以“澳”名桥。皇朝开宝中，钱昱修。景德元年，谢郎中泌， 谋易以石。州民陈祐等奔走营集。泌去三年而桥始成。后泌死，州民相与缟素。严侍御辟疆问之曰：“皇朝刺史十四人，而尔犹拳拳于兹何？”于是，严尚严。（底本、崇抄及库本皆作“于是严尚严”，疑“于是”为“于时”之误。）故祐等皆曰：“侯于吾民，天地也。不张权，不恃威。兄弟而争者，训之；顽梗者，责之。讼几乎息矣。”严闻其言，刑亦为宽。祥符七年，改曰通津。崔轲《记》：“熙宁八年，元郎中积中慕谢之政。于是举何武故事，改曰去思，大书于桥左。后五十年，陆侍郎藻守乡郡，始措民居而亭之。朱欄雁齿，缥碧凌空，亦一时壮观也。俞提刑向《记》，（底本作“俞提刑句记”，崇抄作“俞提刑有记”，据库本改。）植于桥右。】过桥，北出锁港，【非水路，但设水门。】散入东湖。【《旧记》：“在州东北，周回二十三里。晋严高筑城日，与西湖同时开凿。今渐堙塞为民田。”庆历中作《记》只曰“渐湮塞”，是犹有湖也。】其西，分为三：一自通仙门之南入通仙桥，【乾通三年始创亭。】西行经洗马桥，【合沙门外。时洗省马于此桥之东，别分一支，南横通韭菜桥，又东西分为两支而南，名曰“玉筋水”。】而西会于夹城壕之西南隅；一自美化门之西，入教场南，过宁越门外九仙桥，【有景德四年林洪范为《闽光门合沙新石桥记》，大略言："南城之濠，实要津焉。先是，濠梁造以官籍之木，（底本作“官籍之□”，缺一字，库本作“官籍之数”，据崇抄改。）岁理日葺。军什即役，相顾共咨。（底本作“相顾其咨”，库本同，据崇抄改。）虞部袁公召缁流、士人好善者，（底本作“缁流亡人”，库本作“缁流地民”，据崇抄改。）示以石梁之议。人乐其便，逾时告成。“或曰：”梁开平二年，闽王作，名合沙。“按开平四年，翁承赞册闽王，（底本作“门闽王”，库本作“同闽王”，据崇抄改。）有《登水阁诗》：“轧轧朱轮下九霄，登庸门内驻星轺。他时若问今时事，只有南边是旧桥。注：桥名合沙。”然则，二年，盖修之也。皇朝元符二年，颜象环亭其上，更今名。桥东有湖，（查对旧地图，参照下文《旧记》"南莲池"方位，南湖当在南门外之西。又“桥东有湖”，疑为“桥西有湖”之误。）闽王筑南月城，因设大壕百五十步，后为莲池。宣和五年，榜曰“南湖”，今多湮为田矣。旁薰风亭、禊游亭、秉兰堂。】西逾宿猿洞趾，过西门迎仙桥，乃北通西湖，至遗爱门池桥；【《旧记》：“西湖在州西三里，蓄水成湖可荫民田。伪闽又益广之。迤逦南流，接城西大濠，直通南莲池。”父老相传：闽时湖周回十数里，筑室其上，号“水晶宫”，时携后庭游，不出庄陌，乃由子城复道跨罗城而下，不数十步，至其所。今宫迹犹存，民田其上，而湖尽为民田及菱池矣。异时，太守出西湖观竞渡，则知与南湖通也。《旧记》云：“无诸时，湖中山一夕飞往临海。”其说诞。】一自德政桥之西，南至河西桥以西，【大中祥符二年作。绍兴二十六年，乡人更名“使君”，以闸名之也。】置闸，【旧名清水堰，今名“使君闸”。（河西桥又名使君桥，水闸名使君闸，即今之古仙桥闸。）】吸大河水贯城而西，经通津门桥，【旧名“兼济”。《旧记》：“从清水堰开河通澳桥浦。拔潮贯城，横度兼济门。”盖伪闽筑罗城时所凿也。咸平中，陈象舆重浚之，并门改名。俗号“新河”。通大船往来。】次安泰桥，【利涉门外。旧有《重修津渠记》在利涉门下，掌书记陶岳文。宣和七年，陆侯藻创亭。】次清远门桥，次板桥，次金斗门桥，直抵浦尾，【罗城壕在金斗门东，桥近之，故名。若横出金斗门以西，乃是外城壕，壕通迎仙门外桥，至西湖。观《治平图》：水从外濠入城，（底本作“水后外濠入城”，崇抄同，据库本改。）至金斗门，西入至浦尾，通澳桥潮水。相传：自晋时有堰，今湮塞。】折而东，经金墉桥，【五云楼下，保一营门南。】与甘棠闸潮相遇。其东，别为一自通仙门之东，北行至临河务水门分支壕，绕外城而北，过行春门外乐游桥，【元祐中，颜象环作。】又绕而西，至汤井门，接去思桥、河尾，其北又分为二；一自去思桥北，西入甘棠闸。【《旧记》：“晋严高筑城日，从今迎仙馆前开水口，通澳桥浦。”观《治平图》：馆在甘棠闸侧，今转运东行衙是也。闸旧有之。政和中，黄裳修。绍兴二年夏旱。程迈命知闽县王陔重修。（底本作“知闸县”，据库本、崇抄改。）陔曰：“凡闸，必设二，以迭为启闭。今但修其一，其泄必利；或遇启放，驰驶易涸。宜增一，以节其势，启前闭后，于水无损。此真法也。”乃从之。“使君闸”，六月二十四日兴，十有八日成。“甘棠”，八月十三日兴，十日成。今法海、庆成二寺管之，以潮大小为启闭之节。淳熙元年，史丞相浩复修。】又西行过延庆桥，【庆成寺前。】次师桥，【寿宁坊前。】次经院前桥，次长利桥，【由三山楼下，（底本作“由三山楼下”，库本同，崇抄作“旧泰山楼下”。）桥之北又有一桥，旁有闸基犹存。前通仁爱桥。】通阛桥，【（底本作“癏楼”，库本、崇抄皆作“阛桥”，据改。）左院后、后河，新瓦路。】次虎节门大桥，【《旧记》云：“前大桥河，晋严高开，舟楫往来，因名大航。相承，去航字，直曰大桥。后五百年，当唐元和中，观察使薛謇再开，（底本、库本及崇抄皆作“薛蹇”。本志“秩官”，元和中郡守“薛謇”。不应前后异名，改作“謇”。）以油杉作堤限。熙宁三年程大卿师孟改为“乐土”。】次清泰门雅俗桥。【清泰门外。门东，迫子城有小桥，名众乐。下有水门。】至子城西南隅发苗桥，【髢也。俗呼“苗”为 “尧”。昔有妪于此卖发髢，因名。今普明庵旁旧桥侧有水库，基石犹存。（底本作“基石犹有”，库本同，据崇抄改。）后又创为桥。】与清水堰潮相遇，北行至丰乐门义和桥，【（底本作“北行主丰乐门”，库本同，据崇抄改。）今俗呼定远桥，恐旧名。】次宜秋桥，至鹿项门墙止；【相传：伪闽时，凿渠引西湖清水贯城而入，沿丰乐门城隅与浦尾潮接，为浴马之所，且以涤滓秽。今无清水，潮尾或时至。（底本作"潮尾或时至"，库本同，崇抄作“潮水时至”。）先时尚容小舟，今不复有。犹名西湖。】一自去思桥北北行，稍不附城，至严胜门，并石泉而北，乃东折至安国之左。【《旧记》云：“旧渠一支，自严胜门通潮。西至遗爱门，四面设壕堑通潮。凭高望之，如小蓬瀛。”是亦言其大概耳，未必实抵遗爱门也。伪闽时，尝穿龙腰。术家以为主山蜂腰之脉，竟不敢而罢。所谓至遗爱门者，谅第抵龙腰而止。今自石泉西折至龙腰之东，皆为民田。】若其子城之东南，自长利桥北走，经定安门仁爱桥，并开元而北，逾康泰门乐游桥，趋将军山之南。【自长利桥至定安门渠旁，民多侵为浮舍。熙宁二年，程大卿筑城，始撤之，寻其源而复浚焉，乃北趋将军山之麓。】西南，自清泰门东众乐桥水门入子城，【旧以宜兴为子城，是渠沿城而北。熙宁拓子城，遂为水闸。】经开通桥，【与众乐桥隔墙。】次便民桥，】大中寺东。】次宜兴门桥，【桥东，退木场西，（退木场，疑即“官廨”中所称“抽木场”。“退”、“抽”，于方言亦一音之转耳。）旧宜惠坊磨务，治平犹有之。今为安抚司客邸。】沿都仓至威武堂西澄澜阁，【阁临水，今废。】通西园池，【园在府治之西，左高而右庳。（底本作“左高而右庳”，崇抄作“左高而右卑”，库本作“左亭而右库”。）忠义堂前池，旧通潮。凡府右诸窦之水皆归焉。已上，嘉祐二年，蔡密学襄开河，有《记》立于左院之碑亭：“自清水堰口至兼济门桥，南岸百五丈九尺五寸，北岸百五丈七尺，泥面三丈六尺，底二丈四尺，深三尺。兼济至利涉门桥，南岸百七十六丈，北岸加一丈八尺。泥面三丈三尺，底二丈二尺，深四尺。利涉至清远门桥，南岸百四丈一尺，北岸加八尺，泥面三丈三尺，底二丈二尺，深三尺；清远门至发苗桥，南岸四百八十一丈六尺，北岸四百六十八丈二尺，泥面三丈，底二丈，深六尺。发苗桥至清泰门桥，南岸四十八丈五尺五寸，北岸四十二丈六尺，泥面二丈，底一丈四尺，深六尺。清泰门至后河口开元寺前小石桥，南岸九十二丈九尺五寸，北岸百八十九丈二尺，泥面二丈，底减六尺，深五尺。小石桥至经院前桥，十八丈八尺，泥面三丈，底二丈，深五尺。经院桥至南禅寺斗门，南岸百七十六丈二尺五寸，北岸百八十七丈七尺，泥面三丈，深四尺。发苗桥至乐输门桥，百六丈五尺五寸，泥面二丈，底丈有四尺，深六尺。乐输门至鹿项门墙，九十八丈四尺，泥面二丈，底丈有四尺。深六尺。清泰门至宜兴门桥，东岸九十五丈八尺，西岸加五寸，泥面丈有五尺，底丈，深六尺。宜兴门至州衙墙，七十八丈。泥面丈有五尺，底丈，深六尺。小石桥至定安门，六十三丈六尺，泥面八尺，底六尺，深六尺。定安门至东康门桥，百九丈六尺，泥面丈有五尺，底减三尺，深六尺。”】又自西北绕郡城之后，东入瓯冶池。【今将军山之北，昔冶山之麓也。亦名“东冶”及俗呼“瓯冶”，皆以东越故耳。程大卿师孟创瓯冶亭作诗，又为后序云：“予至州之明年，新子城。城之东北隅，灌木阴翳。因为开通，始问此水。或对曰：瓯冶池。予窃喜其迹最古，且爱其平阔清泚。又池之南陇阜盘迂，乔林古木，沧洲野色，郁然城堞之下。于是亭阁其上，而浮以画舫。可燕可游。亭之北跨濠而梁，以通新道。既而，州人士女，朝夕不绝。遂为胜概。”程以为“迹最古”者，谓瓯冶子善为剑者，事载《越绝书》颇详。此池乃瓯冶子铸剑之地。然无所稽考。（底本作“然元所稽者”，库本、崇抄皆作“然无所稽考”，据改。）州虽有剑池寺，唐元和中，僧惟干浚之，得铜刀、剑环数枚，犹有冶灶在竹林间，又隔在将军山之南，南去尚数百余步。非此池也。或恐铸剑者因此以自号，则有之矣。然池非以铸剑者得名。伪闽时，州北无渠，从州西北西湖庙南十五步，罗城开渠，外吸西湖水源东入，沿子城以通此池，长三百步。上立木桥四：西湖楼下悦济桥直通安善门，次玉垒桥，次永安桥，（正北天王堂下，盖主山之经脉，初开遇石，恐伤其气，故不甚深。）次龙泉桥，入瓯冶池。政和中，廉访以其地植花修贡。宣和五年，俞提刑向摄郡事，移瓯冶亭木植于禊游堂之东，为秉兰堂。绍兴四年，复亭于故址，又有喜雨堂、城阴馆。】 
