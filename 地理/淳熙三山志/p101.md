<!-- { "loadSidebar": true } -->
　　泗洲院　同里。淳化三年置。 
　　　　旧产钱四百三十文。 
　　洪福院　罗平里。咸平二年置。 
　　　　旧产钱八百一十三文。 
　　香林尼院　徐公里。大中祥符二年置。 
　　　　旧产钱二百二十文。 
　　栖林尼院　同里。三年置。 
　　　　旧产钱二百七十三文。 
　　灵岩院　新顺里。四年置。 
　　　　旧产钱三百六十六文。 
　　灵峰尼院　临济里。皇祐五年置。 
　　　　旧产钱九十二文。 
　　荐福院　新顺里。同年置。 
　　　　旧产钱一百八十文。 
　　普明院　善化里。嘉祐元年置。 
　　　　旧产钱二百一十八文。 
　　翠岩院　善化里。二年置。 
　　　　旧产钱六百九十四文。 
　　三学院　招贤里。治平元年置。 
　　　　旧无产钱。 
　　泗洲庵　安金里。绍圣三年置。 
　　　　旧产钱四文。 
　　仙岩院　新顺里。元符二年置。 
　　　　旧产钱七百九文。 

·怀安县 
　　 
　　一百五十四所，并在城十八所，共一百七十三所。庆历《记》：一百八十六所，内十二所有寺额，附郭一十一所有起置年代。曾师建“记”：一百六十五所。钟世明根括宽剩：一百七十二所。《州籍》现管数同。今《县申》增一所。除一十八所在城外，一百十五所会到有起置年代，四十所未详。 
　　　　升山灵岩寺　州北怀贤里。陈天嘉三年置，旧号飞山。世传越王勾践时，自会稽一夕飞来，鉴湖即其址也。山有寺，经始于天嘉三年，以其西岩石间，时闻钟磬之音，故曰灵岩。唐天宝中，任敦轻举于此，乃号升山。【周朴诗：“升山往古道飞来，此是神功不可猜。（底本、库本作“不可猜”，崇抄作“莫浪猜”。）气色虽然离禹穴，峰峦犹自接天台。岩边析树泉冲落，（底本、库本作“析树”，崇抄作“石树”。）顶上浮云日照开。南望闽城尘世界，千秋万古卷尘埃。”（末二句两“尘”字，各本皆同，疑有一误。）】兴元初，僧雅操居之。观察使孟皞因请于朝，为立额，【《旧记》云：皞始移今所，乃任公上升处。】操尝与谈经于此。今寝堂榜曰紫云，其遗迹也。【国初，钱昱诗：“杉松满寺廊，（底本、库本作“法寺廊”，据崇抄改。）栏槛倚高冈。郡郭晓云淡，（底本、库本作“晓云淡”，崇抄作“晓云漠”。）禅斋春草长。涧青连竹色，山静带茶香。（底本作“花香”，据库本、崇抄改。）更有名僧在，茅庵住上方。”则当时有寺可知矣。（底本作“十宇可知”，库本作“卜宇”，据崇抄改。）】 
　　　　任仙公台　上升处。 
　　　　祠堂　【陶隐居《登真注诀》云：“玉溜山在海中。赤鬓子谓之地肺，肺门，晋太元中，任敦自茅山往居之十余年，乃自玉溜来居此，其后又往玉笥山，后复来居于王霸坛，得金版仙诀，丹成上升。因号升山。”今台及洗药池存。运使石赓诗：“衰年脚手倦跻攀，今日凭高一解颜。驱得江山来目下，（底本先书“目下”，旁校改“目”为“日”，库本、崇抄皆作“目下”。）化将楼殿出云间。真人炼药仙都近，释子焚香佛界闲。尘事数来宁易得，放歌须尽夕阳还。”（底本、库本皆作“后歌”，据崇抄改。）程守师孟诗：“行处松萝深似幄。望中城郭细如棋。清泉可惜藏岩下，不作先生洗药池。”陈先生襄诗“云中直有三清路，尘外都如一局棋。闻欲引泉添洗药，未应夺我凤凰池。”通判陈铸诗：“任公何代此升仙，万仞仙台倚翠巅。石径层层封绿藓，松萝步步拂青烟。海中岛屿分诸国，野外云霞萃一川。贤守乘秋纵登赏，不妨吟到夕阳天。”】 
　　　　旧产钱六贯三百四十七文。 
　　石泉院　州北，观风里。越王山之北。石壁峭直，泉出其下。元和中，僧绍先表请建院于泉侧，敕号石泉。 
　　　　旧产钱二贯七十六文。 
　　芙蓉院　稷下里，山如芙蓉。大和七年，僧灵训创。【（底本作“僧僧训”，据崇抄改。）】咸通八年，以咸通延庆禅院为额。皇朝改太平兴国禅院。 
　　　　芙蓉洞　【洞口可丈许，萦纡十余里。游人篝灯束炬以往，岩石互锁，乍隘乍廓，绀乳时滴，阴气逼人，火色青闪。五里，至开山堂，坐可百人，有石床、石鼓、石盆。过此，益凛凛，故莫穷其源。】 
　　　　旧产钱一十二贯七文。 
　　九峰院　兴城里。以山峭拔若笔格名，与芙蓉、寿山号曰三山。大中二年，僧僧贤创。【（底本作“僧僧贤”，崇抄作“僧□贤”。）】咸通二年，号九峰镇国禅院。【柳公权书。】大顺元年赐僧慈惠禅师并紫衣。 
　　　　旧产钱一十贯五十一文。【“曾记”：九贯三百文。】 
　　清流院　接下里。三年置。 
　　　　旧产钱一贯七百六十三文。 
　　洪福院　钦德里。同年置。 
　　　　旧产钱九百九十文。【“曾记”：九百八十二文。】 
　　翠林院　高迁里。同年置。 
　　　　旧产钱二贯三十四文。【“曾记”：二贯二百三十四文。】 
　　鹫峰院　长寿里。八年置。 
　　　　旧产钱三百九十九文。 
　　南山院　恭顺里。十年置。 
　　　　旧产钱三贯八百四十二文。 
　　东林院　兴城里。咸通三年置。 
　　　　旧产钱一贯二十文。 
　　吉祥院　高阳里。六年置。 
　　　　旧产钱三百六十六文。 
　　幽居院　施化里。广明元年置。 
　　　　旧产钱二贯一百二十六文。 
　　广明郁林院　德风里。同年置。 
　　　　旧产钱一贯八百四十二文。【“曾记”：一贯七百四十二文。】 
　　清凉院　施化里。光启元年置。 
　　　　旧产钱三贯四百五文。【《县申》：三贯四百文。】 
　　寿山广应院　稷下里。三年置。开山僧号妙觉。龙纪元年改今额。 
　　　　寿山石　【洁净如玉。大者可一、二尺。柔而易攻，（底本作“□未而易攻”，库本作“许润而易攻”，据崇抄改。）盖珉类也。五花石坑，相距十数里，红者，髹者，缃者，紫者，（底本作“红者髹者缃者紫者”，库本同，崇抄作“红者、绀者、紫者、髹者”。）惟艾绿者难得。正若登山，视罅凿之，（底本作“正若登山纪罅”，据库本改“纪”为“视”，崇抄作“止若登山视罅”，“正”、“止”疑为“工”字。）仅容身，乃侧肩入，尽柹而后见，或竟不值，终□穷取。（底本作“成竟不值终□穷取”，崇抄作“成竟不慎终□穷取”，据库本改。）今益深远矣。】 
　　　　旧产钱一十二贯九百四文。 
　　莲花院　宁碁里。大顺二年置。有铜铸闽王像一躯。【相传三铸而后成。】 
　　　　旧产钱五贯八十五文。【“曾记”：五贯七十五文。】 
　　金峰院　越城里。三年置。 
　　　　旧产钱一百三文。 
　　安国寺　忠信里。始曰龙丘。会昌例废。乾宁二年，忠懿王复之。光化初，僧师备自雪峰来居焉。馆徒常千人。高丽、日本诸僧亦有至者。【师备，闽县江南人也，号宗一禅师。长兴元年，闽王延钧所立碑文：“节度副使王延禀舍”。石刻今存。】晋开运中，淮兵入寇，蹂为荒墟。皇朝祥符四年，仍故址新之。 
　　　　卧龙山　【石刻三字。程公师孟诗：“闻说林泉便访寻，平田一径上孤岑。榕阴落处宜千客，（崇抄作“宜诸客”。）荔子生时直万金。尽放迟回官舍近，不妨闲坐石门深。四边稻熟征租了，（底本作“正租了”，据崇抄改。）稍惬侬家出郭心。”时陈先生襄、刘先生彝、湛郎中俞同游，各有和诗。《旧记》云：陈宝应时，此山有巨石无故自移。】 
　　　　笺经台　【祥符四年，僧可度即此院之北台笺《楞严经》。景祐四年，夏英公竦记其事。】 
　　　　得爱亭　【元公绛诗：“朱轓何事独来频。（底本作“朱幡”，崇抄作“朱旙”，据库本改。）不为溪山只为民。最爱年年禾稻熟，（底本作“年年千顷稻”，据库本改。）时丰自有壤歌人。”】 
　　　　放生池 
　　　　旧产钱一十三贯五百一十三文。【“曾记”：一十二贯九百六十一文。】 
　　小资福院　兴城里。同年置。 
　　　　旧产钱六十五文。【“曾记”：六十三文。】 
　　五台院　同里。光化三年置。 
　　　　旧产钱五十二文。 
　　兴国院　施化里。天复二年置。 
　　　　旧产钱二百九十四文。【“曾记”：二百六十文。】 
　　广平院　同里。【县申：蕉溪屯。】天祐四年置。 
　　　　旧产钱一贯八百五十二文。 
　　贤沙寺　怀贤里。升山之下。梁开平元年置。本安国宗一禅师塔院也。【（底本作“旧产国”，据库本、崇抄改。）《宗一碑》云：“开平二年十二月，灵龛归怀贤里飞山之原。”即此。谢三郎者，闽县人，钓鱼江上。年三十，投钓翻舟，入芙蓉山为头陀行，后居焉。】晋开运三年，淮兵寇闽，焚掠几尽。皇朝天禧二年，僧戒珠始葺而新之。绍兴三十一年，朱丞相倬奏请为功德院，敕赐教忠崇报为额。 
　　　　飞来山　【在寺前。寺门有飞山二字，刘提刑峤书。按察使安稹诗：“升山游罢到贤沙，松桧阴中一境赊。自愧簪缨趋仕路，翻怜泉石属僧家。寻穷越国真仙迹，（底本作“真山迹”，据库本、崇抄改。）见尽闽封好物华。幸接凭熊拥千骑，（崇抄作“画熊”，据底本、库本改“凭熊”，谓凭熊轼也。）红旌归去照残霞。”太守叶棣诗：“乱山深处款禅扃，十里松阴步障行。翠竹黄花几开发，南星北斗自高明。楼台日转天边影。钟磬风回地底声。为问闽江船钓客，谢家谁更未知名。”】 
　　　　静游亭　【崖南百步。有运使庞公籍留题长篇。后刘待制夔诗云：“题诗人已贵，衮路冠三台”。程公师孟诗：“石磴高轩榜静游，度年红叶少惊秋。使君会得山僧意，不放笙歌到上头。”】 
　　　　熙春台　【亭之西。】 
　　　　不溢泉　【亭东十步。】 
　　　　鬼磨石　　仙升崖　　朵芝崖　　息龟池　　寒岩 
　　　　览秀亭　　小隐 
　　　　旧产钱六贯四百五十七文。 
　　白泉院　长寿里。二年置。 
　　　　旧产钱五百五十九文。 
　　隐峰院　施化里。同年置。 
　　　　旧产钱一贯四百一十九文。【“曾记”：一贯八百四十一文。《县申》：一贯四百四十九文。】 
　　资圣院　稷下里。四年置。 
　　　　旧产钱五百八十六文。【“曾记”：五百六十文。】 
　　嵩山院　江阳里。乾化元年置。 
　　　　旧产钱一贯五百三十九文。 
