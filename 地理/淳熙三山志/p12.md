<!-- { "loadSidebar": true } -->
　　西湖【（西湖一章，记淳熙十年赵汝愚知福州重浚西湖，事在《三山志》成书之次年。或为陈傅良所足成者。）】《旧记》：“在州西三里，伪闽时，湖周回十数里，筑室其上，号'水晶宫'。其后，尽为民田。”淳熙十年，待制赵公汝愚奏请兴复开浚，朝廷从之。今尽复旧制。【公奏曰：“契勘本州元有西湖，在城西三里。迤逦并城南流，接大濠，通南湖。潴滀水泽，灌溉民田。事载《闽中记》甚详。父老相传：旧时湖周回十数里。天时旱暵，则发其所聚，高田无干涸之忧；时雨泛涨，则泄而归浦，卑田无淹浸之患。（底本作“渰”。崇抄及库本作“弇”。“渰”即“淹”字，径改之。）民不知旱涝，而享丰年之利。后来，人户夤缘请射，岁纳些小课利，谓之池户。官中但见其丝毫之入，而不知其为民户永远之害。岁月浸久，填淤殆尽。各立封畛，以为己物。或塞为鱼塘，或筑成园囿，甚至于违法立券相售，如祖业然。（底本作“租业”，崇抄同，据库本改。）西湖、南湖不复相通，而古人积水利民之地，尽为豪民猾户所有。虽潮水不住往来，而上下阻隔，无由通济。臣照得本州地狭民贫，全仰岁事丰登，田畴广殖，小有荒歉，难以枝梧。况田并湖，弥望尽是负郭良田，自从水源障塞之后，稍遇旱干，则西北一带高田，凡数万亩皆无从得水。至春夏之交，积雨霖淫，则东南一带低田，发泄迟滞，皆成巨浸。致使一方人户白纳税租，而所谓池户者，公然坐享重利。第以圭撮稍入。（底本作“圭撮□□”缺二字，库本作“圭撮之入”，崇抄作“圭撮稍入”，据补。）其为利害，大不相侔矣。今来，若不申明，则诚恐向后转见湮废，（底本作“申明□□□诚恐”，缺三字，库本同，崇抄于“申明”下仅加“则”字，据补。）难以兴复。”】 
　　并湖三闸，（底本作“并湖三□□尺”，缺二字，库本、崇抄作“并湖三闸高六尺”，据补。）高六尺，长二丈四尺。板二重，各五片，高五尺，长一丈一尺五寸。开元寺看管。 
　　第四闸，高六尺，长二丈三尺，板二重，各五片，高四尺五寸，长九尺。安国寺看管。 
　　第五闸，高六尺五寸，长三丈五尺。板二重，各四片，高四尺，长一丈七尺。东禅寺看管。 
　　右五闸，各以板数为准。滀水灌溉，常宜扃锁，不可妄启。惟大潮候日，初三、十八，遇有小舟乘载往来，听启闸一次。 
　　一、凤池桥堰一座。高五尺，长二丈四尺。遇上斗池涸竭，听民户从便车湖水入池，以助灌溉。 
　　一、西湖巡铺屋三所：凤池桥、鼋潭、三桥。每所差延祥寨兵士四人守宿。十日一替。近湖居民以农为业，并不许置捕鱼网具。 
　　一、《西湖新买官地、砧基簿》十本，内四本藏之本州及三县架阁库；六本藏之雪峰、鼓山、南禅、西禅、支提寺、紫极宫常住，永远照用。 
　　一、三县承食水利民田，总计一万四千四百五亩。 
　　西湖：闽县三千五百九十八亩； 
　　侯官县一千六百八十三亩； 
　　怀安县二千三十亩； 
　　东湖：怀安县七千九十四亩。 
　　一、浦三道： 
　　　　凤池桥浦：阔一丈五尺； 
　　　　道士洋官亭下浦：阔五尺； 
　　　　道士洋房廊屋后浦：阔一丈七尺。 
　　　　右系引水灌田之处，各有水窗，禁鱼出入。 

《三山志》卷第四终 

●卷第五　地理类五 

　　驿铺 
　　　　城中 
　　　　西路 
　　　　南路 
　　　　北西 取建宁后路 
　　　　北 取温州路 
　　渡 

○驿铺 
　　 
　　驿铺，古亭邮也。 
　　州，南出莆田，北抵永嘉，西达延平。车旌之所宿会，文檄之所往来，求其安便迅驶，而无阻绝沉滞之忧。故更易废置，迄今始定。 
　　由南以往，凡五驿、十铺。旧由方山渡。宣和六年，乃出西峡。 
　　由北以往，经十一驿。绍兴元年，以建寇故，道路梗绝，亦尝命置铺。 
　　由西以往，驿四、铺十三。崇宁初，以岭峻狭，废西门路，从北门铺，历雪峰，直抵富沙；又从古田谷口，剌出南剑。五年，复西门路。【西路，旧无车道抵中国。缘江乘舟，奡荡而溯，凡四百六十二里，始接邮道。唐元和中，岁歉，宪宗纳李播言，发使赈济。观察使陆庶为州二年，而江吏籍沦溺者百数。乃铲峰湮谷，停舟续流，跨木引绳，抵延平、富沙，以通京师。有洪文馆秘书李叔夏为《记》，盖谓此路也。其古田路，亦自开元二十八年，洞豪刘彊等纳土，始渐有之。】 
　　今冠盖旁午，负戴四达，三方驿馆，听所投足。独传致期会，取西南二十三所，设立铺兵。国初，犹役递，未曾迭命诸卒。【（底本作“未寻迭命诸卒”，库本作“未曾迭命诸卒”，崇抄作“木寻迭命诸卒”。揣文意，据库本改。）】已，乃许就置营房，然犹未立额。元丰六年，郑居简始添定人数，仍创急递。【居简时催刷本路军器，奏：“福、建递铺，未曾兴置急脚兵士，文字违滞。乞每铺以十五人为额，内二名充急脚。”转运司申：“本路除偏僻递铺四十三所不消添置外，有一百六十二所，乞添急递一名。”兵部看详：“各添急递二名”。元祐元年，减罢急脚兵士，改作马铺。剩数拨填厢军。崇宁二年十二月，复依《元丰法》施行。】崇宁三年，以行北门十四铺，各增厢军二人。罢横山，惟二十二铺。北铺率三，南铺五，置将校一名。初，给印历，考其稽慢者。【时有旨：“近来递铺稽留盗匿，缓急报应，有失事机。”本路下州，遣司户窦参祖相度。寻施行。】五年，行西门，复横山，罢土■〈土区〉。大观元年，土■〈土区〉复置，自横山至营顶十四铺。复塘急递二人。【（底本、库本及崇抄皆作“复塘急递二人”，疑“塘”为“增”字之误。）】门，许置曹司。政和元年更议存减。【时有旨，以大观添置兵马未便，再行相度。州委签判杜思、巡铺曹晐措置存减。除横山急递不减，余悉损其半。】军兴之后，警报益急，增额浸多，以至于今。旧有铺马，【（崇抄作“驿马”。）】至和二年，章柬之奏罢。【柬之时知漳州，以山径险僻，递送转见迟回，乞抽收官马，差急脚兵士。时本州有马四十五匹，并罢。】嘉祐二年，薛纶请复之。【纶时知建州，奏：“急脚兵士，止传送递角。使命经过州县，临时借马于人户，不无骚扰。乞每铺量置马两匹。”复罢急脚。】隆兴三年，乃尽罢。其详具见于后云。 

城中 
　　 
　使星馆　海晏门内街北。旧为“使星驿”。州差衙前支官员驿料。（底本作“州差衙前官员驿料”，库本作“州著衙前主官员驿料”，多一“主”字，可读。崇抄作“州差衙前支官员驿料”，似更明白，据改。）绍兴中火，因为宅子店，俄复为馆。闽、侯官典押更主之。今批给驿券，犹以“驿”名。 
　　　迎仙馆　南禅寺东。景祐中，范都官亢所造，“治平图”有之。其后为转运行衙。 
　　　崇轺驿　南门内西，旧置。翁承赞册闽王，馆于登庸门内。是时已有驿。“治平图”为路分厅。元丰中，为东南第十将公廨。 
　　　如归馆　威武军门外西。“治平图”修造务：自迎仙馆废，始为如归馆。后尝为醋库，今司户厅。 
　　　皇华馆　还珠门外，旧春风楼地。淳熙十四年，安抚贾逵创建。（底本作“贾□”，缺一字，库本、崇抄皆作“贾选”。查本志“秩官”，淳熙十三年知州，各本皆作“贾逵”，据改。按：皇华馆建于梁克家去职之后五年，此条当是后人所补。）侯官县丞欧阳光祖为《记》。 

西路 
　　 
　迎恩馆　旧迎仙门内，北有送客亭。淳熙元年，史丞相浩始置馆于门外之南，为迓御香及恩赐之所。 
　　西门铺　国初置。东取州城半里，西取土■〈土区〉十八里。旧本州及南路递角，并从西门至剑、建，及官员驿料经水口嵩溪驿支给，久以为便。崇宁元年，因本州申请：以古田不当驿路；及西门一去水口，中间有号倒羊、猪猔岭、和尚盂一带路，不通轿乘；及小若、安仁两溪，置渡子三人，古田置解子三人，岁支雇钱七十八贯；以为费多，乃废西门路。遂从北门铺、雪峰路以去，不由南剑，直抵建州。又从古田县西南，刺从谷口出南剑。五年，复以北门路支费不赀，仍旧行西门、葛崎、陈湖等，至芋洋十一铺，（底本作“芊洋”，库本为“芉洋”，崇抄作“芋洋”。参对下文有“芋洋铺”，此去恰十一铺，据崇抄改。）通接营顶，至南剑。元丰中，马递四人，步递六人，急递二人。大观元年添马递三人，步递三人，急递二人，曹司一人。政和元年，减急递一名，后额管二十四人。今供申一人，节级二人，铺兵三十人。 
　　土塸铺　西取葛崎铺十八里。崇宁五年罢，大观元年复置。元丰中，添定马递三人，步递四人，急递二人。大观元年，添急递二人，递马一匹。政和元年，减急递一人，留递马并元额共二匹。以监司巡历，将官巡教，不可阙也。今额管十四人，供申一，节级一，铺兵十二。 
　　　葛崎驿　怀安县北。旧在芋源村置驿，取州六十里。后移此，于使星虽近，亦作一程驿券批支。元祐八年，转运司以使星至大濑七十里。大濑至小若七十里，遂罢葛崎驿，不批支。按程，大濑至小若五十五里，使星至大濑实九十里。（底本作“九千里”，崇抄、库本皆作“九十里”，据改。） 
　　葛崎铺　西取陈湖二十里。 
　　陈湖铺　西取丰田二十里。大目渡　熙宁九年置，投充不支钱。 
　　丰田铺　西取大濑二十里。 
　　　已上三铺，元丰六年，并定马递三人，步递四人，急递二人。大观元年，并添急递二人，递马一匹。惟葛崎，崇宁三年行北门路，添厢军二人。政和元年，并减急递一人，罢添马。今并额管十四人，供申一，节级一，铺兵十二。 
　　　大濑驿　侯官保安里。距城九十里，临江。下水口值风，多暂憩于此。 
　　大濑铺　西取汤背三十里。 
　　汤背铺　西取小若二十五里。安仁渡　熙宁八年置。 
　　　小若驿　闽清县东北五里。祥符二年重建。 
　　小若铺　西取嵩滩二十五里。渡　熙宁八年置。绍兴中，以安仁、小若二渡归汤背。 
　　嵩滩铺　北取常濑二十五里。 
　　常濑铺　西取朱坑十五里。 
　　　已上五铺人数更改及递马存减，并与丰田同。（底本作“丰田司”，库本同，据崇抄改。） 
