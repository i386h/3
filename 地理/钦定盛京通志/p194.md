<!-- { "loadSidebar": true } -->
　　完顔苏哷字伯扬至寜元年策论进士贞祐初累迁应奉翰林文字权监察御史宣宗迁汴苏哷谏以为宜留太子重声势系人心为高琪所阻不从既至汴又上书以为宜亲君子逺小人大明黜陟以革东海之政又言国家不可一日无兵兵不可一日无食军官宜加精选徒务多置妄耗粮储临敌亦未可恃皆不用时高琪秉政恶儒喜吏上下苛察苏哷首攻琪恶谓琪变乱纪纲戕害忠良又言琪妬贤树党窃弄国权内外臣庶莫不切齿惟陛下断然行之社稷之福也上以苏哷屡进直言命再任监察御史正大七年出为金安节度使兼同华安抚复召还朝至陜被围久之亡奔行在道中遇害苏哷莅官修谨每进言多有补益其居父丧不饮酒庐墓三年时论以为难【苏哷国语解见选举卷原作素兰今译改】
　　完顔罗索正大中为鹰都尉八年庆善努弃京兆适罗索运军器至白鹿原遇元兵与战兵刄既尽以縧系掉金牌力战死【庆善努原作庆山奴今译改　按金有三罗索皆内族时以其名同以长防别之】
　　尔佳实伦隆安人刚勇善战贞祐四年知延安府兼鄜延路兵马都总管元兵围忻州实伦率兵往援以兵护其民入太原所全军民甚众正大八年权昌武军节度使元兵至城下使人招降实伦即斩之既而偏禆軰皆开门降实伦投廨后井中死之【尔佳八旗姓实伦国语解见选举巻原作古里甲石伦今译改】
　　完顔哈达一名瞻字景山少长兵间能得人死力兴定时知延安府上言诸军官以屡徙故往往不知所居地形险易缓急之事恐致偾事自今乞勿徙从之十一月夏人攻安塞堡哈达曰先破夏人则北兵易为力于是倍道兼进夜袭其营夏人大溃延安遂固元光初河中已破哈达复取之正大二年七月陜西旱甚哈达斋戒请雨雨澍是嵗大稔民立石颂徳延安既残毁哈达令于西路买牛付主者招集散亡助其耕垦自是延安之民稍复耕稼之利八月巩州田瑞反哈达移文罪止田瑞一身余无所问不数日贼党杀瑞以降哈达如约抚辑一州以寜四年徴拜平章政事芮国公七年十月哈达及枢宻副使布哈解卫州围哀宗九年两省军溃于阳翟之三峯山哈达以数百骑走钧州城破不屈死之【哈达国语解见京城卷原作合达布哈语解见名宦卷三原作蒲阿今俱译改】
　　伊喇布哈契丹人正大七年权叅知政事同完顔哈达行省事于阌乡哀宗九年三峯山之败布哈走京师未至元兵追擒之械至官山召问降否往复数百言但曰我金国大臣惟当金国境内死耳遂见杀
　　完顔鄂抡萨布之侄正大九年自徐引兵入援将趋归徳行次扬驿店遇萨纳台军遂溃鄂伦战死【国语鄂抡缺也元作兀论萨纳台蒙古语萨纳意也台有也原作小乃解今俱译改】
　　庆善努字献甫仪观甚伟贞祐初迁武卫军副都指挥使兼提防近侍局呼沙呼専权僣窃尝为宣宗言之后呼沙呼伏诛庆善努愈见宠任兴定元年击败元兵于寜州进元帅府左都监三年连败夏兵赐金带正大九年与元兵战马踬被擒见史天泽曰吾国已残破公其以生灵为念及见大帅特黙台诱之使招京城不从又偃蹇不屈左右以刀砍其足至折亦不降遂杀之【特黙防古语解见名宦卷台解见闗邮卷原作忒木防今译改】
　　珠嘉托罗该上京人幼袭爵宣宗迁汴率本部兵扈从大军南伐以功遥授武昌军节度使哀宗即位授镇南军节度使行户工部尚书二年传言宋人将入侵农司令民先期刈禾托罗该曰夫民所恃者秋成今使秋无所获国何以仰民何以给但遣军巡逻聴民待熟而刈宋人卒不入宼九年从行省叅政图克坦乌登将潼闗兵入援至商山遇雪元兵邀击之士卒皆冻不能战而溃托罗该被执不屈自杀【珠嘉蒙古语八旗姓托罗该头也原作木甲脱鲁灰图克坦八旗姓乌登语解见山川卷原作徒单吾典今俱译改】
　　完顔彛字良佐系出萧王小字陈和尚天资高明雅好文史人以秀才目之哀宗时任忠孝军提控五年元兵入大昌原平章哈达问谁可为前锋者彛出应命擐甲上马不反顾是日以四百骑破八千众奏功第一授定逺大将军彛所领忠孝军最称难治彛御军有方所过秋毫无犯每战则先登疾若风雨诸军倚以为重九年钧州城破纵军巷战知不可为遂自匿杀掠稍定出见元将自言曰我忠孝军总领陈和尚也我死乱军中人谓我负国家今明白死天下必有知我者时元人欲其降使之跪砍足胫至折不屈割其吻至耳喷血而呼迄死方絶元将义之酹以马潼曰好男子他日再生当令我得之诏赠镇南军节度使塑像褒忠庙温特赫老尔同知上京留守事布希万努攻上京其子特尔格生获老尔胁之使招余人不从特尔格怒乱砍而死赠龙虎卫上将军【温特赫老尔原作温迪罕老儿今译改】
　　完顔绰哈恕之子官鳯翔万户以死节赠懐逺大将军【绰哈原作丑和今译改】
　　冀禹锡中京路利州龙山人至寜初第进士厯州郡有声归徳受兵禹锡为行院都事经画守御一府倚重及闻变或劝以防服免不从遂遇害舒穆噜世勣字景畧幼勤学为文有体裁贞祐三年累官为太常丞时朝廷徙河北军户河南议给以田世勣上言荒闲之田及牧马地其始耕垦费力当倍一嵗断不能熟若夺民素莳者与之则民将失所上大悟乃罢之正大中为礼部尚书天兴元年冬哀宗北渡世勣从行明年六月走蔡州次新蔡之姜寨世勣子嵩时为县令拜哀宗于马前哀宗嘉之授嵩应奉翰林文字以便养亲城破父子俱死于难
　　完顔珠尔萧王之裔天兴二年为南面元帅扈从哀宗走归徳方济河北风大作后军不克济元兵追击于南岸珠尔战死黄陵冈诏赠官即日补其弟为防卫【索伦语珠尔二数也原作猪儿今译改】
　　乌克逊仲端字子正性寛厚知大体奉公好善独得士誉哀宗将迁归徳召为翰林学士承旨留守汴京元兵围汴自度事不可为从容自缢其妻亦从死焉
　　完顔仲徳海兰路人少頴悟不羣读书习策论有文武才哀宗天兴元年行尚书省事于陜州会徴诸道兵入援仲徳提孤军千人间闗百死至汴至之日适哀宗东迁妻子在京师五年矣仲徳不入其家趋见哀宗于东门力劝当西幸秦巩不宜北渡不从二年车驾至归徳以仲徳行尚书省于徐州寻诏仲徳赴行在及迁蔡领省院蔡既被围仲徳日夕守御三年正月元兵凿西城为五门整军以入鏖战及暮乃退次日复入仲徳率精兵巷战自夘及已俄见子城火起闻哀宗自缢谓将士曰吾君已崩吾何以战为吾不能死于乱军之手遂赴汝水死于是叅政伯噜罗索等及军士五百余人皆从死焉仲徳状貎不逾常人平生喜怒未尝妄发闻人过常防讳之虽在军旅手不释卷门生故吏每教以名分家素贫敝衣粝食终身晏若雅好推毂善类其掌军务赏罚明信号令严整故所至军民为用至危急死生之际无一士有异志者南渡后将相文武忠亮始终无瑕者仲徳一人而已【富珠哩罗索语解见人物卷原作索木鲁娄室今译改】
　　乌库哩黑汉初以亲军入仕天兴二年权知唐州刺史行唐邓帅府事宋兵攻城急惟裕州大城山聂都统一军五百人共守城城中粮尽人相食黑汉杀其爱妄啖士士争杀其妻子冯总领欲降聂都统斩之冯之党赵彻尔开门潜纳宋军黑汉率军巷战见执不屈而死【蒙古语彻尔洁净也原作丑儿今译改】完顔经实哀宗之奉御也系出始祖天兴二年蔡城破哀宗自缢于幽兰轩经实焚之元兵突入左右近侍皆走避经实留不去遂为元兵所执问之经实曰吾君终于是吾俟火灭灰寒収瘗其骨耳兵笑曰汝狂者耶身不能保而収尔君乎经实曰吾君有天下十余年身死社稷忍使暴露遗骸耶得瘗吾君寸斩不恨兵以告其帅帅布展曰此竒男子也许之经实乃掇其余烬裹以敝衾塟于汝水之傍再拜号泣将赴汝水死军士救止之后不知所终【国语经实吟咏也原作绛山布展原作奔盏今俱译改】
　　完顔色埒黙哀宗缢于幽兰轩权检内族以君命召承御实嘉氏近侍局大使焦春和内侍局殿头宋珪赴上前晓以名分大义及侍从官巴良弼阿勒锦文卿皆从死色埒黙遗言完顔经实使焚幽兰轩乃自杀【色埒黙国语解见兵防卷原作斜烈实嘉原作石盏今俱译改】赵慤女直人即兆斋氏讹为赵家遂以赵为姓仕至威胜军节度使死于王事諡忠愍长子良贵嵩汝招讨使良贵子谠许州兵官慤从子良材守太原城破俱死焉后慤子良弼仕元奉使日本将行奏请曰臣父兄四人死事于金乞命翰林臣文其碑臣虽死絶域无感矣帝从其请【兆斋原作木要甲今译改】
　　钦定盛京通志卷八十二
　　钦定四库全书
　　钦定盛京通志卷八十三
　　忠节【二】
　　元
　　明











　　钦定四库全书
　　钦定盛京通志卷八十三
　　忠节【二】
　　元
　　石天应字瑞之兴中永徳人善骑射豪爽不覊颇知读书穆呼哩南征承制授天应兴中府尹俾从征临机应变捷出如神旗用纯黑人目之曰黑军大小二百余战身先士卒后从穆呼哩征陜右攻葭州抜之因説穆呼哩以劲兵留守葭芦分兵四出悉定葭绥之地以功迁兵马都元帅移军河中金军潜师由中条来攻天应命骁将呉泽设伏泽嗜酒醉卧金军由间道抵城下遂入城天应饮血力战死初天应死事时弟天禹子佐中伺敌少懈倒抽其斧反砍之突城而出趋穆呼哩行营求得防古军数千回与敌战败之穆呼哩嘉其勇奏授金符行元帅【穆呼哩原作木华黎今译改】
　　刘徳仁辽东川州人为律州节度使丙戍金将伊喇副枢攻绛州悉力守御城防不屈死之【伊喇八旗姓原作移剌今译改】
　　耶律特黙契丹人元初授帅府监军与其子天祐从元帅史天倪畧赵州等县及邢洺磁相懐孟等路有功穆呼哩承制授特黙真定路安抚使洺州元帅进降泽潞复有功迁河北西路安抚使兼泽潞元帅府事嵗壬午致仕居真定子天祐袭职乙酉金降将武仙据真定叛杀守将史天倪特黙父子逾城而出将以闻遇天倪弟天泽于满城合蒙古诸军南与贼战遂走武仙复真定朝廷以天泽袭兄爵而以天祐镇赵州明年武仙复犯真定天泽潜师出藁城特黙与妻舒穆噜氏及家孥在真定者皆陷焉武仙遣特黙仆刘揽尔持书诱天祐言能以赵州降当活汝父母特黙密令揽尔语天祐曰忠孝难两全汝能固守不失国家大计我视刀锯甘如蜜矣天祐痛哭承命驰至藁城以贼书示史天泽天泽曰汝能遵父命忠诚许国功不在王陵下天祐乃趋还赵璧率众殊死战武仙怒尽杀特黙家一十八人战于栾城等处武仙兵屡挫叛将张林啓闗纳贼天祐仓皇巷战手杀数十人斩闗复出收散卒围城丁亥贼弃城走追至藁城与天泽兵夹击杀叛将张林加洺州征行元帅赵州安抚使天祐以伤惫致仕卒【特黙语解见名宧卷二原作忒末舒穆噜八旗姓原作石抹揽尔原作揽儿今俱译改】
　　李伯温义州人守贤之孙彀之子也行平阳元帅府事镇青龙堡知平阳已陷弟守忠被执选骁勇拒守久之金人尽鋭来攻李成开水门导之入伯温登堞楼谓左右曰吾兄弟受方面之寄今不幸失利誓以死报国吾弟已被执我不可再辱汝等宜自逃生士卒皆犹豫不忍去伯温拔剑先杀其家属投之井中自以刃植柱刺心死后金兵登楼见伯温抱柱面色如生共称为烈士
　　李伯通彀之次子嵗甲戍锦州张致叛国王穆呼哩命击之大战城北伯通死之
