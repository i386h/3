<!-- { "loadSidebar": true } -->
　　都达海姓托和罗正白旗满洲初任防军校崇徳三年随征明至山东攻济阳克之顺治元年随南征追破流贼于潼闗二年随征浙江至杭州连破伪兵于余杭平湖等处三年从破喀尔喀土谢图汗及硕雷汗兵四年録其勲加优叙
　　布当齐理姓纳喇正白旗满洲初任叅领崇徳徳三年从征明过燕京出边明兵来犯奋击败之五年随圉锦州击杏山兵六年围锦州破松山兵皆先登陷阵八年随攻明至三河击明兵于浑河岸顺治元年随破流贼于潼关先登克其关门二年至扬州攻城克之三年叙功授佐领世职嘉努喀正白旗满洲崇徳三年从征明攻宁津以第二人先登克之顺治初累遇
　　恩诏加三等轻车都尉同旗有尼堪姓扎思瑚哩崇徳三年从征明攻武邑有功顺治十五年从征伪晋王李定国屡奏捷寻卒于军康熙七年叙功加赠三等轻车都尉
　　赛达正白旗满洲崇徳三年随征明至山东败明兵于青山石六年从围锦州破明经畧洪承畴军顺治元年随击败流贼于山海关及平山西攻太原并着功绩二年追破流贼于鳯翔三年録功加优叙同旗有三徳布崇徳三年从征明山东攻夏津先登
　　赐号巴图鲁授佐领顺治初加一云骑尉
　　堪泰正白旗满洲崇徳四年从征萨哈连乌拉设伏社城外斩馘甚众五年从征明围锦州破其众松山兵来援又破之并败其杏山兵六年复围锦州击败松山兵八年随征明败敌于浑河岸顺治元年从入关破流贼于庆都累遇
　　恩诏加二等轻车都尉
　　卓讷正白旗满洲崇徳五年从征明于塔山北攻克四台随围锦州击败杏山兵六年再围锦州击破松山兵又破明经畧洪承畴三营步兵八年随征明连败敌于宻云等处至山东胶州又败明兵进攻乐安先登克其城顺治元年随入闗二年加世职佐领累遇
　　恩诏加二等轻车都尉
　　栋鄂乐正白旗满洲初随征杏山松山皆有功顺治初从徇山东福建郡县厯着战绩授骑都尉加一云骑尉三遇
　　恩诏加一等轻车都尉
　　察罕正白旗满洲崇徳五年随征明围锦州城内兵出击败之又破明杏山兵六年围锦州与明松山兵合战奋击有功复破明经畧洪承畴三营军八年从征明攻宁逺设伏于乌兰哈达明兵来追击败之顺治四年授云骑尉三遇
　　恩诏加三等轻车都尉十八年从征山东土寇于七败贼将刘思举等之众复破之东岭山大寨岭康熙三年叙功加授二等轻车都尉
　　台玕正白旗满洲崇徳五年随征明围锦州刈其禾城内兵出援败之又连败其杏山松山军六年围锦州合击明松山败其众八月破明经畧洪承畴三营步兵八年随征宁逺击败明骑兵顺治元年从入关追流贼至庆都大败之以功授佐领世职及随征陜西连破贼于潼关二年追执明福王于芜湖督巨礟攻常熟克其城三年论功加优叙
　　觉罗瑭古善正白旗满洲崇徳六年随围锦州败明松山军顺治元年从入关以功授佐领世职五年加一云骑尉累遇
　　恩诏加一等轻车都尉世职同旗有达尔罕崇徳七年从围松山有功顺治初加二等轻车都尉世职阿玉玺正白旗满洲崇徳六年从围锦州破明经畧洪承畴援军顺治二年驻防江寜连败贼众五年从征江西叛镇金声桓四战皆捷累遇
　　恩诏加世职二等轻车都尉后縁事降三等
　　穆福姓佟佳正白旗满洲崇徳八年随征明率众围中前所乘夜据其城顺治元年从入关追流贼至庆都败之复败贼于真定从征山西至怀庆遇贼追败之黄河岸而还北至太原绛州连败贼众获其战舰二年随征陜西湖广败贼于西安承天等处三年叙功授佐领世职五年从征江西叛镇金声桓连破之九江南昌寻至建昌招服南丰等县累遇
　　恩诏加一等轻车都尉世职
　　萨克察姓锡塔拉正白旗满洲崇徳八年随征明至山东攻夀光先登克其城
　　赐号巴图鲁授佐领世职顺治元年从入闗积军功三遇恩诏加一等轻车都尉同旗有和尔特崇徳八年从征明
　　至山东攻平度州先登亦
　　赐号巴图鲁顺治初累以军功加三等轻车都尉














　　钦定盛京通志卷七十
　　钦定四库全书
　　钦定盛京通志卷七十一
　　国朝人物【七】
　　正红旗满洲












　　钦定四库全书
　　钦定盛京通志卷七十一
　　国朝人物【七】
　　正红旗满洲
　　何和里正红旗满洲先世为栋鄂部长因以为氏何和里性寛和识量宏逺年二十六即长其部
　　太祖纳妃哈达身率甲士卫行遂以所部来归尚固伦公主授一等大臣从征乌拉徇瑚尔哈路围扎库塔城皆有功再征乌拉
　　太祖欲谕降之何和里以其渠布占泰性狡谲虽降必且叛与费英东等力请进战乃灭乌拉天命六年从取辽阳何和里事
　　太祖三十余年与费英东额亦都扈尔汉安费扬古为五大臣抒诚宣力佐命之功为多授爵三等子予世袭及卒费英东等俱已前死
　　太祖恸哭曰朕股肱诸臣何不遗一人耶顺治中追諡温
　　顺
　　多积礼何和里次子也初任佐领从征乌拉有功天聪中大军征明薄燕京多积礼以叅领从攻克土城闗五年从围大凌河城屡败明兵授三等轻车都尉世职崇徳元年征瓦尔喀部俘获甚众凯旋
　　命礼官迎劳之寻擢副都统五年偕叅领喀珠征乌扎拉部降其户百余六年从围锦州明总督洪承畴以兵十三万来援驻于松山连营抵乳峯山大军屡败之复分兵絶其运道承畴兵日穷蹙其将王朴遂乘夜遁多积礼率骑兵截击之穷追至海滨多所斩馘七年以年老致仕顺治五年卒
　　和硕图何和里第四子也袭父爵为三等子性明敏兼通汉文
　　太祖爱其才以贝勒代善女妻之封和硕额驸
　　太宗即位任都统天聪元年从征朝鲜又从攻锦州宁逺着有劳绩二年从贝勒阿巴泰畧地锦州战杏山松山皆捷以兵循察哈尔克其四路军叙功晋三等公三年从入大安口败明兵于马兰峪再败之石门寨进取遵化击明副将申甫兵于卢沟桥破其车营明武经畧满桂合总兵孙祖夀黑云龙麻登云诸军逆战永定门外大破之擒云龙登龙桂祖夀皆阵殁明年还军取永平拔滦州与都统纳穆泰等留守其地屡却明兵已而明兵备叅政张春以祖大夀马世龙诸镇兵来犯发礟毁州城和硕图突围力战与叅领觉善殿而东归寻围大凌河城以所部攻其西北明兵出城拒战偕都统叶臣夹击追奔至城濠而还七年卒
　　太宗亲临恸哭赠防有加顺治十二年追諡端恪雍正九年加公号曰勇勤子和尔本早卒追諡端俨都类何和里第五子也初任佐领天聪中擢都统与其兄和硕图并娶贝勒代善女为和硕额驸崇徳元年从征朝鲜克其国都城三年从入墙子岭破明兵三千于宻云乘胜南下山东大小数十战皆捷顺治元年从入闗追击流贼李自成大破其众自成遂西窜三年从肃亲王豪格征四川道出西安讨平庆阳土贼防师西充殪流贼张献忠别将兵克遵义夔州先后叙功并遇
　　恩诏晋爵至二等伯十三年卒
　　觉善姓李佳正红旗满洲初任佐领从
　　太祖灭叶赫取沈阳辽阳以功授骑都尉世职进叅领天聪三年从征明下遵化明年下永平滦州诸城大军既旋与都统纳穆泰图尔格等留守滦州明兵备叅政张春以兵来攻觉善勒众出城奋矟逾堑直趋春军春军皆溃走寻春复合马世龙诸镇兵薄城下发巨礟攻城城堞毁觉善殊死御之凡五败敌敌来益众攻益力诸将突围走遂殿而东归自防待罪
　　太宗嘉其悉力守御特原之加世职为三等轻车都尉五年从围大凌河城明兵自锦州来援猝至小凌河岸觉善以二百人渡河迎战敌围之数重觉善左右驰击所向皆靡既破围出有军校陷于阵复拔之归已而张春监总兵吴襄宋伟军四万抵长山距大凌河十五里而营与大军战方酣觉善从贝勒硕托以右翼兵突入春营守营兵溃其战士望见营已拔亦却走襄伟先后遁去春遂就擒叙功晋二等轻车都尉崇徳五年擢副都统驻守义州六年战松山杏山间八年从郑亲王济尔哈朗攻宁逺克前屯卫有功顺治元年从入闗击流贼李自成伤于礟犹力战败贼二年从顺承郡王勒克徳浑驻守江宁防自成遣其党寇扰湖北诸郡移师征之三年师至石首贼方围荆州觉善率精鋭驰压贼营贼惊走追斩畧尽分兵逺安南漳宜昌诸贼次第就平凯旋复往平山东土贼馘其渠扫地王五年从讨江西叛镇金声桓击败其步骑七万明年破南昌金声桓中二矢溺水死遂围叛镇李成栋于信丰先登拔其城成栋亦溺水死师还赣州尽平新喻安福诸贼
　　赐号巴图鲁先后遇
　　恩诏并论战功晋爵至二等男七年从睿亲王多尔衮牧于中后所不白王遽出射猎降一等轻车都尉兼一云骑尉明年
　　世祖亲政察其枉复所夺爵擢左都御史寻罢之俾理副都统事如故加封三等子十五年以老病致仕康熙三年卒年六十有六
　　赐祭諡敏勇勒碑墓道
　　法谭姓他塔拉正红旗满洲初以防军校从
　　太祖灭叶赫取辽阳擢任佐领天聪元年征宁逺七年取旅顺崇徳三年自墙子岭征明至于山东四年征瑚尔哈部六年围锦州败明总督洪承畴兵于松山塔山八年再征宁逺法谭皆从军有功顺治元年擢叅领兼工部理事官是年冬从顺承郡王勒克徳浑追李自成于湖广明年春进师石首闻自成党方拥众扰荆州法谭驰赴贼以精骑蹂其营贼溃走宜昌复进击之自成弟牧及伪磁侯田见秀等俱穷蹙降累加世职至一等轻车都尉兼一云骑尉康熙元年以病致仕三年卒
　　赐祭如例
　　安达立姓纳喇正红旗满洲初任佐领天命初将兵刈铁岭田禾明人挟防古兵来拒击走之天聪中戍于牛庄时明边将尝利诱我防古降人安达立乃严警哨慎侦缉有逸去者辄追斩以循降人乃不敢贰从攻永平城上发礟矢以御不少却竟先登下其城擢前锋叅领从征察哈尔旋军畧大同宣府分兵攻崞县拔之还伏忻口败明兵多俘获叙功授骑都尉世职进副都统崇徳三年
　　入墙子岭越燕京南至山东所攻辄克五年从围锦州明兵自松山来犯连战皆捷六年复从围锦州屡败明总督洪承畴援兵七年卒子阿赉以追破流贼从征山西湖南皆有功晋世职一等轻车都尉
　　叶克舒姓辉和正红旗满洲初授佐领天命六年从征辽阳明总兵李怀信引兵五万拒战于城西五里锋始交城中兵自西闗出援叶克舒率所部驰击之争退入闗蹂践死者枕籍复与大军击走怀信兵逐北六十里还攻城克之以功加二等轻车都尉世职战于沙岭多斩馘晋爵三等男天聪五年擢兵部承政六年任都统八年下得胜堡略大同九年大军征明将自大同入宁逺锦州兵赴援叶克舒截击之斩其副将刘应选崇徳元年从克延庆州二年征瓦尔喀师出防宁遇朝鲜兵于吉水海设伏斩其大将收降步骑甚众获马器械无算四年征索伦部进扺雅克萨克其城五年设伏锦州乌馨口俘其游牧以还七年从攻蓟州以轻进失利免官顺治元年起为副都统驻防寜逺统兵入山海闗击流贼李自成裹创力战大破贼二年征山东满家洞土寇平之三年以总管镇守
　　盛京晋爵至三等男未几卒康熙二十三年
　　圣祖东巡
　　盛京
　　遣官祭其墓
