<!-- { "loadSidebar": true } -->
　　元至正十八年宋关先生破头潘等破上都转掠辽阳至髙丽二十三年复攻上都博啰特穆尔击降之【博啰特穆尔博啰防古语解见奉天府山川卷特穆尔解见名宦卷三原作孛罗铁木児今译改】
　　明建文四年小河之战斩燕将陈文王真自刎燕王棣见失两将力自督战平安操长鎗几及之马蹶不得前燕番将王骐跃马入阵援去先是王尝梦与平安战败见一男子丰貎美髯乗白马提大刀自西来大呼救驾砍安马应声而倒王得脱问其姓名曰莘城隍也至是果符所梦
　　明治三年开原五色云见
　　俗传打孤椿者谓天旱是墓中新死人作怪所致掘墓碎之则雨成化间医巫闾先生贺钦言于当道禁其事后数年王备御始至适天旱村民来告欲踵故事王许之先生急投一简论其妄且干国典王遂悔而急止之已而天雨讹言亦息后有彭姓者专以此惑众先生言之王参戎杖其人火其书
　　国初有正黄旗骁骑校金光前起身戎伍目不识字然见善必为训戒兵丁不妄杀人不滛一妇不掳一物不烧一房妻龚氏识字诵经顺治癸巳冬随征福建道出武林闻具德和尚説法自此有得辛丑夏还驻节钱唐光前有疾龚为延医光前止之曰我曽与汝亲叩灵隠今正欲作转身之计求和尚证明耳何以药为龚笑曰不意君亦至此地位命造二棺曰当与金公偕行稍迟为公毕后事耳金合掌而逝龚于后十四日亦端坐而化
　　沈阳姚崇广最有力尝有人憇庙檐间崇广暗挟楹柱起压其人衣裾于下已而复为出之遂以力闻然终身不与人鬬有鬭者以力止之皆詟服莫敢支吾夫有勇力而不鬭狠又能服鬭者使之不鬭其人虽微固可传也
　　沟儿汤东三城子有一山洞洞口时有行迹未尝见人出入好事者常探之初穷一洞见一小沙河褰裳涉之复遇一河遥与前洞相属而洞口甚窄侧身入中颇黒暗及闻水声潺湲倐复开朗前阻一河徘徊欲渡忽得一小舟将操之过岸而舟系铁索一头沈水引之甚长河风渐觉刺骨又念来时已久遂寻故径而归自此之后洞口亦无人迹奉天城东南有九顶铁义山相传为仙灵窟宅三教堂郭道常于山中苦修数年时奉天大旱祷雨无验使郭道祈请起坛而雨当事者多敬重之延住三教堂自此世味已交回首灵山不可复入矣兵部郎中常某之仆尝于梦中为人促去至一官署仪卫甚严主者呼之入与一囊命之曰汝将此囊中物散布某屯若干某堡若干勿得多寡任意又与一大羊为坐骑复戒之曰手寒则于羊身频拭之仆既出骑羊背耳中但闻风声凡所经歴之处取囊中物如主者言散布焉颇觉入手甚寒终不知为何物也既苏闻某屯某堡皆下氷雹方悟而手已冻壊盖仆性强忍频拭羊身之戒未之聴也
　　墨尔根布克依站名【土人谓驲为站】在新城之北八百里距七站或曰大力人为布库曽有布库居此故名今曰布魁误也或曰有达瑚哩人名布克依耕于此或曰元置军民万户府五一曰布呼江今布克依枕嫩江南布呼江未知所在旧站去城十五里地名齐齐哈尔立城后移站于城城因站名官文书皆称之
　　墨尔根布克依东北四百二十里河边相传康熙初年掘井得石有莫来耕三大字系唐年号但唐疆宇不及此且非诰诫勒石语也
　　康熙五十年间出歪嘴雀罗雀者多得之形如阿蓝色微黒上嘴直而下嘴曲后亦不见
　　雍正九年萨哈连苏拉章京那莫善得一古刀光泽异常有若水珠一颗随刀上下以手拭之全无痕迹
　　雍正十三年四月辽河得一鱼重三百六十觔无鳞刺惟背上有若骨者一行共数十片炼其油色赤不知何名















　　钦定盛京通志卷一百八
　　钦定四库全书
　　钦定盛京通志卷一百九
　　厯朝艺文【一】
　　前代帝王诏勅
　　制
　　祭告文
　　赦文
　　诗








　　钦定四库全书
　　钦定盛京通志卷一百九
　　厯朝艺文
　　【臣】等谨案文章者经世之大业是以观于人文可以稽察时变考镜得失辽沈山川雄秀
　　王气钟灵自古帝王拓迹开统文武名臣谋谟献替颁之诏令见之章奏布在方防咸可观焉至如唐皇辽城之篇金宗上京之作风雅所存遗韵斯在兹篇辑厯代帝王诏勅诗文及臣下奏议杂著凡六卷谨志厯朝艺文第三十八






　　钦定四库全书
　　钦定盛京通志卷一百九
　　厯朝艺文
　　前代帝王诏勅
　　东汉安帝诏元菟太守姚光等
　　遂成等桀逆无状当明正刑章以示百姓幸防赦令乞罪请降鲜卑濊貊连年有事迁徙小民动以千数而裁送数十百人非向化之心也自今以后不与县官战鬬而自以亲附送生口者皆与赎直缣人四十匹小口半之
　　唐太宗征髙丽诏
　　朕所过营顿每饬饮食毋丰怪水可涉者勿作桥梁行在非近州县不得令学生父老迎谒朕昔提戈拨乱无盈月储犹所向风靡今幸家给人足止恐劳于转饷故驱牛羊以饲军且朕必胜有五以大撃小以顺讨逆以安乗乱以逸敌彼劳以悦当彼怨渠忧不克耶
　　辽太祖天赞三年诏
　　上天降监恵及蒸民圣主明王万载一遇朕上承天命下统羣生每有征行皆奉天意是以机谋在已取舎如神国令既行人情大附舛讹归正遐迩无愆可谓大含溟海安纳防山矣自我国之经营为羣方之父母宪章斯在允嗣何忧升降有期去来在我良筹圣防自有契于天人众国羣王岂可化其凡骨三年之后嵗在丙戍时值初秋必有归处然未终两事岂负亲诚日月非遥戒严是速辽道宗赐左伊勒希巴诏
　　朕以眇冲获嗣大位夙夜忧惧恐弗克任欲闻直言以匡其失今以数月未见所以副朕委任股肱耳目之意其令内外百官比秩满各言一事仍转谕所部无贵贱老幼皆得直言无讳【伊勒希巴国语解见人物二原作夷离毕今译改】
　　金太祖谕内外诸军都统杲诏
　　辽政不纲人神共弃之欲中外一统故命汝帅大军以行讨罪尔其慎重兵事择用善谋赏罚必行粮饷必继勿扰降服勿縦俘掠见可而进无淹师期事有从权毋须申禀
　　金太祖抚谕迁民诏
　　郡县今皆抚定有逃散未降者已释其罪更宜招谕之前后起迁户民去鄊未乆岂无懐土之心可令所在有司深加存恤毋辄有骚动衣食不足者官赈贷之
　　金太祖谕东京诸路诏
　　顷因兵事未息诸路闗津絶其徃来今天下一家若仍弃之非所以便民也自今显咸东京等路徃来从其便其间被畧及鬻身者并许自赎为良仍令驰驿布告
　　金太宗敦劝农功诏
　　朕惟国家四境虽逺而兵革未息田野虽广而畎畆未辟百工畧备而禄秩未均方贡仅修而宾馆未赡是皆出乎民力苟不务本业而抑游手欲上下皆足其可得乎其令所在长吏敦劝农功金世宗封长白山敕
　　自两仪剖判山岳神秀各种其分野国将兴者天实作之对越神休必以祀事故肇基王迹有若岐阳望秩山川于稽虞典厥惟长白载我金徳仰止其其髙实惟我旧邦之镇混同流光源所从出秩秩幽幽有相之道列圣蕃衍炽昌迄于太祖神武徴应无敌于天下爰作神主肆予冲人绍休圣绪四海之内名山大川靡不咸秩矧王业所因瞻彼旱麓可俭其礼服章爵号非位于公侯之上不足以称焉今遣某官某持节备物册命兹山之神为兴国灵应王仍勅有司嵗时奉祀于戯庙食之享亘万亿年维金之祯与山无极岂不伟与
　　金世宗封混同江敕
　　昔我太祖武元皇帝受天明命扫辽季荒茀成师以出至于大江浩浩洪流不舟而济虽穆满渡江而鼋梁光武济河而水氷自今观之无足言矣执徐之嵗四月孟夏朕时迈旧邦临江永叹仰艺祖之开基嘉江神之効灵至止上都议所以尊崇之典盖古者五岳祀三公四渎视诸侯至有唐以来遂享帝王之尊称非直后世靡文而崇徳报功理亦有当然者矧兹江源出于长白经营帝鄊实相兴运非锡以上公之号则无以昭答神休今遣某官某持节备物册命神为兴国应圣公申命有司嵗时奉祀于戏严庙貌正封爵礼亦至矣惟神其衍灵长之徳用辅我国家弥亿年神亦享庙食于无穷岂不休哉元成宗加封五镇诏
　　三代以降九州皆有镇山所以阜民生安地徳也五岳四渎先朝已尝加封惟五镇之祀未举殆非敬恭明神之义其加东镇沂山为元徳东安王南镇防稽山为昭徳顺应王西镇呉山为成徳永靖王北镇医巫闾山为贞徳广寜王中镇霍山为宗徳灵应王仍敕有司嵗时与岳渎同祀着为定式
　　明太祖正神名号诏
　　自有元失驭土宇分裂声教不同朕奋起布衣以安民为念训将练兵平安华夏天统以正永惟为治之道必本于礼考诸祀典知五岳五镇四海四渎之封起自唐世崇名美号厯代有加在朕思之则有不然夫岳镇海渎皆髙山广水自天地开辟以至于今英灵之气萃而为神必受命于上帝幽防莫测岂国家封号之所可加黩礼背经莫此为甚至如忠臣烈士虽可以加封号亦惟当时为宜夫礼所以明神人正名分不可以僭自今依古定制凡岳镇海渎并去其前代所封名号止以山水本名称其神郡县城隍神号一体改正厯代忠臣烈士亦依当时初封以为实号后世溢美之称皆与革去至孔子善明先王之要道为天下师以济后世非有功于一方一时者可比所有封爵宜仍其旧庶防神人之际名正言顺于理为当因称朕以礼事神之意所定各神名号一五岳称东岳防山之神南岳衡山之神中岳嵩山之神西岳华山之神北岳恒山之神一五镇称东镇沂山之神南镇防稽山之神中镇霍山之神西镇吴山之神北镇医巫闾山之神一四海称东海之神南海之神西海之神北海之神一四渎称东渎大淮之神南渎大江之神西渎大河之神北渎大济之神一各处府州县城隍之神府城隍之神某州城隍之神某县城隍之神一厯代忠臣烈士并依当时初封爵名称之一大小神祠无功于民不应祀典者即系滛祠有司勿得致祭呜呼明则有礼乐幽则有鬼神其理既同其名当正故兹诏示咸使闻知
　　明成祖建北镇庙敕
　　北镇医巫闾山之神自昔灵应彰显而为国祐民厥绩光着独其庙宇至今弗克修治朕心惓切夙夜弗忘敕至尔等择日兴工建立祠宇饬严祀事以称朕崇仰之意
　　制
　　唐文宗授刘悟幽州节度使制
　　门下朕闻将星明则英豪用灵旗指则妖【集作氛】祲销劲草可以受疾风盘根然后见利器苟非处剧何以用长况幽并少年燕赵竒士居常以紫骝自骋失意则白刃相批将领斯难是先才杰昭义军节度副大使知节度事泽潞磁邢洺等州观察制置使金紫光禄大夫检校尚书左仆射兼潞州大都督府长史御火大夫上柱国彭城郡王食邑三百户刘悟天与忠诚人推敬让蕴孟贲之勇不以力闻避亷颇之强使之心伏是以居危邦而智免临大节而功髙尝见委于先朝屡作藩于右地朕以辽阳巨镇自我底宁始欲抚之以仁然后示之以礼而守臣婴疾幕吏擅权挠政行私亏恩剥下过为捶楚妄作威棱不均飨士之羊但养乘轩之鹤致兹扰变职此之由不有将材孰惩儿戯敷求朕志深谓汝谐是用拔竒式冀宣力升以亚相宠之上公俾光十乗之行以壮三军之气可检校司空兼幽州大都督长史御史大夫充幽州契丹两番经畧卢龙等使散官勲封如故
　　唐宣宗授张允伸幽州节度使制
