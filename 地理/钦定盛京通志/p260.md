<!-- { "loadSidebar": true } -->
　　定三城序　　　　　　　　　【明】程启充功名之际人之所开也残慢之习政之所激也迟速之宜几之所投也是以君子致览焉石塘曽子举进士拜县令擢御史来按辽东当是时吕九州为巡抚乙未春御史南巡都御史北巡防于海州相得甚欢也已乃御史行而南都御史行而北北抵开原而返辽阳又两日而难作时御史尚在熊岳报至趋归驰檄往谕门启檄入张檄众号檄下仆旗息鼓坐甲解櫜鞬释官吏防奉吕中丞入居都司众惊曰御史至矣登陴走集日四五起逺近风靡列城响应御史兼程至官属父老走逆入院诸叛卒呶呶待命军民啼泣陈説御史慰劳父老问所便宜更张之人人自喜曰御史爱我也往唁吕中丞移之行台上言曰臣待罪边圉边人不靖敢干制使罪唯在臣愚民不足诛唯圣明矜宥诏勿问诸台谏请用师遣工部侍郎林公来按是月丙辰广宁再变其夜抚顺刧辱主帅御史复上状朝野汹汹司马忧益剧御史日事拊循涣其羣佯莫与较物色大憝稽其所往来谋稍解七月甲子晨集将校官属下令曰三城干纪罔治胁从首乱者死其捕之国宪母登叛人左右相顾舌御史出袖中姓名分配校卒即走西城指授未移晷而防八人明日抚顺擒七人来献又明日计杀陈羊儿陈羊儿者倡乱广宁者也骁悍难敌故先事收之丁夘再擒十有二人后先迟速悉仰成筭地方底绥反侧震悚御史复上言曰辽东三变臣不佞见大同失画屠戮惨毒臣欲以计灭贼故请勿问臣愤恨不敢忘已讨擒元恶二十七人杀一人取其首赖陛下神灵军民帖服唯臣死罪死罪天子览之喜诏司冦议辟诏冢宰陟御史大僚诏司马论功赏诏使者还别遣御史勘奏敕至辽人呼曰防公吾为大同矣我东人曷以报公诸父老请建生祠御史不许请肖像俎豆之又不可请为文纪寔御史又谢乃守台下不去御史曰父老且休予方辞功请罪未遑也诸父老乃以李张二生来蒲河谒予以状启充受状太息曰嗟乎事几之不可失也边兵搆患始宁夏而甘肃而大同当其时非无抚按也特以处置失宜玩兵激冦损师累月费数十万杀伤数万俾朝廷旰食可慨也唯辽变起三城五路震撼先是御史请勿问悉解关钥予心窃疑之比寓书于予曰兹举终当别图先生幸教我也予固谢未省也及其赫然决防不假兵革羣凶就系弭兵裕民万全无害虽古管葛岂其过之孔子不云乎必也临事而惧好谋而成者也乃知诸镇之变唯无人焉当患而谋以致丧师糜财祸乱荐作絜此相度宏济孰多父老俎豆之朝廷爵赏之不亦宜乎
　　重刻医闾贺先生稿序　　　　【明】陈仁贺先生三十登进士三十一官给諌灾异乞罢免其最沉痛之言曰但今所谓修省惟陛下一人耳三十二归读书医闾山疏荐陈白沙宜居宰辅任经筵悬像静室率子弟拜之廿载事母荐起不赴寻遘艰上书陈四事劾内镇守甚力执政迂之公輙自忖不学无术尽削其草刚毅类罗一峯一峯先生年友也事之亚于白沙教人先小学敦古礼革习俗义州化之冦不敢犯其里见先生且罗拜止杀嵗庚午余承匮司业上然大司成马言有防本雍坊翰防议孔庙从祀公最无间知其人不读其书可乎是书得之前屯贺训导君卿以选贡捍危城率先道义及进香河令勤政凛操抚恤遗黎公贤子孙也乞余序以传先生生于义州古曰宜州医闾山居其右余奉使辽东都司即其地今移而之宁逺矣初髙皇帝命功臣龙虎上将军都督马公云叶公旺自登莱渡辽招附经营设都司马东广宁南锦州西大宁北一面邻敌耳自徙大宁诸城人民尽予诺延此州两面受敌缘边最要害云先生亟称王中丞九臯创六马营堡治间王参戎铭修建大清堡而大宁大平大康大安大定堡逾年皆复多者七百少者四百授之堡田耕且守而又极称辽当世祠莫如马叶二公大都开创卫所建立学校报徳报功何可忘也公尝言洪永间辽兵八分农种二分守城以八养二今尽反之银籴中盐尚若不足亟反二八农守之数使战兵虽少而精不求给于农种之外边防无虞大费亦省至哉言也予憩宁逺屯计工而分粒土甚沃美公言犹信公以银的教射语人曰进不为朝廷用退不为乡里益吾耻之虽老病不敢不勉又称懐柔伯念久雨治水口既僝工设酒筵所部将士有礼节其守台贴台不习于射官军半私门敌至如入无人而争买汉首以充级则齿牙愤裂各记姓名俟天道报复又念此方之人不习蚕织于是教家人纺绩以及城堡公于贴台守台劝耕劝绩用心如此躬行君子不虚耳嗟嗟中山王垂老蓟门经营九载而从海之役属之二将蓟辽可兼中山兼之矣髙皇帝必使中山兼之者意者山辽海濶闗外金城辽海相注灌遥呼山东舒吻近控蓟门张翼辽蓟各自为而全体相首尾耶意者大宁一失两受敌两受牵左枝右梧情形迫遽昔离之乃合今合之乃离耳茍求其故宜阅此书茍求其故而不得宜阅此书揣公之心若曰为人臣不保疆土保父母保乡里以贻君父之忧岂人也哉兹余评阅意也










　　钦定盛京通志巻一百十二
<史部,地理类,都会郡县之属,钦定盛京通志>
　　钦定四库全书
　　钦定盛京通志巻一百十三
　　厯朝艺文【五】
　　记












　　钦定四库全书
　　钦定盛京通志巻一百十三
　　厯朝艺文【五】
　　记
　　辽右书院记　　　　　　　　【明】贺　钦治癸丑秋南燕绣衣樊公按治东土以教育人材为首务乃选河东西诸生之优等者庠各有差建辽左辽右二书院分处之读书其中以相切磨延学行老成师儒主之复命官典薪米供亿之费院额之扁廵抚都宪河南张公九云之所署也樊公临古宜枉顾病夫请为辽右书院记欲成诸生而久斯院辞以迂鄙不足辱命继而托分守叅戎金防王公彦箴恳求不己乃为一言夫古今之道一而古今之学不能一葢古之学者将以明此道而体于身足乎已而及乎物非若今之学者务诵读工组织要声光徼利禄而已此义利正邪之分而治道汚隆生民休戚之所系焉者予不能茍同流俗谨取紫阳文公之教于白鹿者躬勉以训子弟暨馆下之生时人不迂濶之者鲜矣今樊公之记斯院乃不我迂而惓惓是托公其有意于法古乎则亦遵文公之规而已葢其所示立教之目为学之叙修身处事接物之要炳然具在至所谓诚明两进敬义偕立其丁寜之意愈益深切诸生由是以进髙乃志正乃学实乃功以祛习俗趋利之鄙陋吾知徳成而才富体立而用行进足以匡吾君而泽吾民退足以化其乡而善其俗夫然后古圣贤垂教之意可以不悖朝廷育才之心可以无负而樊公之建斯院与夫耸防而成之者亦皆有光于无穷矣嗟夫此固诸生之所以成而斯院之所以久者与书曰事不师古以克永世匪説攸闻故敢以是为诸生劝敢以是为将来告樊公名祉字介福丁未进士是役也提调者参戎王公铭督工则都阃鲁公勲云
　　史氏倚庐记　　　　　　　　【明】贺　钦史氏祖山东东昌聊城人今为古宜金紫巨家君名璠字公玉昭信校尉百戸公讳镔之三子也生而刚明自好雅重乡里虽处廛市而衣冠言动简饬不少慢浮薄者或诮之曰乃亦士夫态耶君惟自信而己既而遣其仲子册从病夫逰病夫教人不能专事口语文辞以取青紫必首以文公小学使人读而躬行之迂之者恒多史公乃能于其家亦取小学学焉诮之者亦甚而君子自信益笃治五年仲冬母安人刘以夀终哀毁如礼乃于中门之外数椽为倚庐居焉絶肉酒逺帷薄且未尝一造亲故之侧以终防制又常以其自制居第让其季焉是其行谊今之士夫毎每难之矧流俗之浮薄者耶嗟乎礼教之壊久矣滔滔者固无足言而仁人孝子之间出者复徃徃舍神灵而守塜墓孝有余而学不足守先王中制者希矣故记史君之行于其庐以世其子若孙且以告吾之乡人
　　北镇庙记　　　　　　　　　　【明】贺　钦舜即位分冀医无闾之地为幽州于时分州十二各封一山以为一州之镇医无闾山即幽州之镇也按书传及职方氏俱作无后变无为巫考之广寜志云山在城西五里庙在山南今验地里城西五里无山又云清安寺即观音阁在闾山内去城十二里今阁入山仅二里许则是山距城十里与今地里歩数正合而志云五里者传冩之讹也今庙在山之阳去山五里四分里之一距城三里四分里之三唐开元中封山神为广寜公金加封为王元以闾山宻近邦畿大徳间加封贞徳字嵗祀与岳凟同元季值兵燹止遗正殿三间我太祖髙皇帝洪武二十三年于寝田之南建瓦屋三间左右司各一间别于庙东建宰牲亭神库神厨各三间缭以垣墙春秋命有司致祭太宗文皇帝永乐十九年特勅所司撤其旧而创搆前殿五间中殿三间后殿七间殿前又搆御香殿五间以贮朝廷之防香通为一台髙丈余周凿白石为栏后殿前左右各建殿五间前殿前东西各建左右司十一间又建神马门及外垣砖甃朱门通二层入门以渐而髙就地势为之也厯嵗滋久鸳瓦日脱椽木渐朽檐宇倾垂梁栋欹斜毎遇滛雨浸及神座先是守臣以邉事旁午不暇及此成化戊戍镇守太监韦朗自开元迁此到任三日谒庙观之惕然不寜谓前廵抚陈公钺总戎侯公谦曰吾辈奉命守是方为神人所依今一方山镇之神庙壊弗安则镇守之臣岂得自安乎是当急为修茸也二公是之于是命官董其事鸠工市材凡殿宇及左右司门墙朽腐者撤而易之倾斜者扶而正之损者修之葺之废者营之补之又得监鎗监丞洪义縂储即中金廸协守叅将崔胜咸加賛襄之力材用不取所司工力不劳军士经始于是年秋九月落成于成化癸邜夏四月庙貎焕然一新告成之日太监与总戎请予纪其事以垂于后用是记之
　　大望海寺记　　　　　　　　【明】王　佐墖山为寜逺属城去城西南八里许松山在焉寺居山之阳东望大海极目千里溪谷萦纡土地沃衍实胜境也兵燹之余汩没于断蓬枯草间者非一日而遗址尚在景防改元之初有僧印静者飞锡至此徘徊瞻眺目睹而心悦之遂结草为庐坐卧三载一夕忽梦神人呼之引至平旷地指小古井云内有古物师凌晨汲之果得铜钟一枚题曰至正十四年四月吉日松山大望海寺住持兴善其列名余僧仍不下百人始知望海寺古刹也墖山指挥李君荣白副将东寜伯焦公即具木石命工重建佛殿广设僧堂命印静为住持以率僧众事甫毕而师圆寂矣不数年旧业多圮其徒义聪重新之外立观音阁拙地复得铙钹螺磬十余事题曰防和四年三月吉日敕赐松山法华禅寺住持如贤此葢文宗时物意者兹寺旧名法华而曰大望海者乎元间所更乎无碑记考传疑可也指挥杨君宗白叅将盛公铭命致政百户罗汉义官王政董匠事毁者饰之缺者増之傍立钟鼓楼阁庑其左右二门其前缭以四垣鼎鼎然东北一钜丽观也又命石王沈贤砻石为碑记其事以垂不朽始于景泰初元而成于治九载以世而计则二以嵗而计则四十有七以匠石工费而计不下数千百緍成之不易如此谋虽成于印静而业实创于焦公事虽毕于义聪而功实成于盛公也嗣义聪之后者当思前人剏业之甚难后人守成之不易哉
