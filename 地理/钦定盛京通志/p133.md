<!-- { "loadSidebar": true } -->
　　杨云翼字之羙其先赞皇檀山人后家乐平天资頴异初学语輙画地作字日诵数千言且精歴数章宗明昌五年登进士第一泰和元年累官上京东京等路按察使司事有威望云翼天性雅重自律甚严待人则寛国家之事知无不言尝因事召见章宗咨以世务深重之大安元年翰林承防张行简荐其才召授提防司迁翰林侍讲兼修国史承晖字维明内族好学淹贯经史章宗明昌时授东京咸平等路提刑副使改同知上京留守御史台奏承晖为提刑豪猾屏息迁临海军节度使歴利涉辽海军迁北京路提刑歴知咸平临潢府为北京留守卒为名臣死于中都之难赠尚书令广平郡王諡忠肃
　　冯璧字叔献真定路人幼頴悟不凡章宗承安二年进士由莒州军事判官调辽濵主簿县有和籴粟未给价者十万斛散贮民居以富人掌之有腐败则责偿于民民殊苦之璧白漕司罢之民大悦累迁同知集庆军节度使致仕卒年七十有九裕尔伯特北京路库本明安托啰山穆昆人以功擢海濵令廉能称职章宗明昌六年除东北路招讨使时北边有警围庆州伯特率本路兵往救敌解去承安元年授镇宁军节度使以六羣牧人叛改寜昌军伯特为都统领步骑万人至懿州奋击大败之二年糺军千余出没剽掠锦懿间伯特追败之复获所掠悉还本户五年知广宁府改东北路招讨使捍边有功三迁为崇义军节度使伯特勇决善战自幼以军功显任兵镇十余年所向克捷【裕尔八旗姓伯特解见前原作瑶里孛迭国语库本棉也原作窟白托啰国语解见黒龙江山川卷原作陀罗穆昆族也原作谋克今译改】
　　伊喇富森东北路乌尔呼河明安人以防补吏累功迁顺义军节度副使卫绍王大安初迁沃州刺史同知兴中府事富森缮城浚濠百姓颇怨顷之兵果至攻北城富森战于北使备西城薄暮贼果攻其西以有备乃解寻改广寜府富森被牒往邻郡贼来攻之富森子铜和尚率家奴与战城赖以完富森归悉放奴为良终不言其子之功未几充辽东宣抚使嵗大饥出沿海仓粟先赈而后奏之优诏奬谕【伊喇八旗姓国语富森孳生也原作移剌福僧国语乌尔呼偏也原作乌连苦今译改】
　　完顔伊尔必斯海兰路特克绅毕喇明安人章宗明昌五年登第宣宗贞祐初官御史中丞辽东路行尚书省事兴定元年叅知政事行尚书省元帅府于博索路寛厚爱人敏于吏事能治剧要时伯特呼图有异志以兵戕杀伊尔必斯识者惜其用之未尽诏赠平章政事封芮国公【伊尔必斯解见选举卷原作阿里不孙海兰见建置沿革卷原作曷懒特克绅毕喇国语特克绅整齐也毕喇河也原作泰申必刺博索山隂也原作婆速伯特见前呼图鬼也原作伯徳胡土今俱译改】
　　李完字全道朔州马邑人经童出身复登词赋进士章宗明昌中同知广宁府初辽濵人崔元入城饮酒不归后得尸水中有司执同饮者讯之皆诬服提刑司疑其寃以狱畀完完廉得其贼乃舟师也遂免同饮者迁北京临潢路提刑副使
　　梁持胜字经甫河东绛州人章宗泰和六年登进士第累迁咸平路宣抚使经歴官宣宗兴定初宣抚使布希万努有异志欲弃咸平徙海兰路持胜力止之万努怒杖之八十持胜走上京告行省太平是时太平已与万努通谋口称持胜忠而心实不然署持胜左右司员外郎既而太平受万努命焚毁上京宗庙执元帅承充夺其军持胜与提控咸平治中费摩萨布万户韩公恕约杀太平复推承充行省事共伐万努事泄俱被害诏赠持胜忠顺大夫韩州刺史【忠节附　按布希费摩俱入旗姓布希万努原作蒲鲜万奴费摩萨布原作裴满赛不国语萨布鞋也今俱译改】
　　赫舍哩和勒端西安路和伦松科明安人宣宗贞祐二年为宣差副提控同知博索路兵马都总管行府事三年布希万努取咸平东京沈澄诸州多从之万努侵博索近境和勒端率兵击却之九月万努众九千人出宜风及易池和勒端率兵与战其众溃去四年和勒端遣王汝弼由海道奏事宣宗嘉其功迁辽海军节度使【赫舍哩八旗姓国语和勒端烟墩也原作纥石烈桓端和伦松科国语和伦威也松科踪迹也原作忽论宋割今俱译改】
　　赫舍哩徳字广之真定路沁明安人明昌进士宣宗贞祐二年官肇州武兴军节度使时肇州围急食且尽有粮三百船在鸭子河去州五里不能至徳浚濠増陴筑渠导濠水属之河凿陷马穽伏甲其傍以拒守一日兵数接士殊死战渠成船至城下食足围解改辽东转运使民遮道挽留乘夜乃得去【国语沁塞也原作山春今译改】
　　达鲁杨照努金末时防古兵畧地髙州拔惠和金源和众龙山利建富庶等十五城降其北京留守音达珲进攻北京傍近诸寨楼子崖等二十余寨皆降惟西干河达鲁五指山杨照努固守不下大小百余战照努死之达鲁败走复聚众攻龙山以槊刺乌页尔中胸堕马复为史天祥所败达鲁力战死之【忠节附　防古语逹鲁琵琶骨也原作荅鲁杨照努原作杨赵奴音逹珲国语解见奉天府山川卷原作银荅怱蒙古语乌页尔涝也原作鸟野儿今俱译改】
　　沃哩布金末为兴中府同知防古兵起穆呼哩遣人招降沃哩布斩其使谋拒守未几吏民杀沃哩布举城降【国语沃哩布令留也原作兀里卜穆呼哩八旗姓国语凡物有棱角之谓原作木华黎今俱译改】
　　傅霖玉田人第进士累官至崇义军节度副使行部临潢没于兵【忠节附】
　　谨案旧志辽金名宦人物两门往往混淆重覆今核其治辽有政迹者列入名宦门其或别有表见而不以治辽著者列入人物门以区别焉






　　钦定盛京通志卷五十四
<史部,地理类,都会郡县之属,钦定盛京通志>
　　钦定四库全书
　　钦定盛京通志卷五十五
　　名宦【三】
　　元












　　钦定四库全书
　　钦定盛京通志卷五十五
　　名宦【三　忠节附】
　　元
　　穆呼哩防古人雄勇有谋与博尔济博勒呼齐拉衮俱以忠勇事其主号为都尔本库鲁克犹华言四杰也太祖命穆呼哩为征辽东都总帅先是张鲸据金锦州自称临海王附于元元以鲸总北京十提领兵从多果朗南征鲸怀反侧穆呼哩觉之令萧额森监其军至平州鲸称疾逗遛不进额森执杀鲸鲸弟致愤其兄被害乃杀长史据锦州自称瀛王改元兴隆畧平滦瑞利义懿广寜等州下之穆呼哩帅军讨致州郡复降致依险为阻穆呼哩欲设竒取之乃遣权帅乌页尔等别攻溜石山堡且谕之曰汝等急攻贼必往援我出其不意断贼归路可一战擒也又令防古布哈别屯永徳县东伺之致闻溜石被围果以兵救防古布哈遣骑扼其归路且驰报穆呼哩中夜引军急驰比曙抵神水与致遇而防古布哈兵亦会前后夹击致遂奔溃抜开义县进围锦州致闭门拒守月余其下之降穆呼哩杀致辽西平穆呼哩进位太师封鲁国王卒諡忠武【穆呼哩语解见名宦卷二原作木华黎国语博尔济两代奴也原作博尔术蒙古语博勒呼可也原作博尔忽齐拉衮石也原作赤老温都尔本四数也库鲁克超众也原作掇里班曲律多果朗瘸也原作掇忽兰额森平安也原作也先乌页尔语解见名宦卷二原作吾也而布哈牤牛也原作不花今俱译改】
　　史天祥燕之永清人太祖伐金署天祥都镇抚平兴州赵守玉败金将达鲁进克兴中府从穆呼哩平锦州张致又防契丹汉军擒闗肃复利州破尖山香炉红螺塔山大虫骆驼团崖诸塞即命天祥统锦州军拔盖金苏复等州迁镇国上将军利州节度使所部降民都总管【达鲁解见名宦卷二原作荅鲁今译改】乌页尔沙卜珠氏状貌甚伟腰大十围太祖五年乌页尔与珠卜诺延克金东京有功九年从穆呼哩取北京先驰下之授北京总管都元帅留抚其人绥怀有方自京以南相继降附赵守玉据兴州乌页尔讨平之张致以锦州叛又攻破之太宗元年与萨里和尔济征下辽东三年又与萨喇达征髙丽下十余城髙丽请和送质帝大悦俾乌页尔充北京东京广寜盖州平州泰州开元府七路征行兵马都元帅镇抚东陲甚着威望【乌页尔语解见名宦卷二原作吾也而唐古特语沙卜珠字钩也原作竹珠卜诺延蒙古语珠卜是非之是也诺延官长之称原作折不郡演萨里和尔济防古语萨里地弩也和尔济执箭壶人也原作撒里火儿赤国语萨喇达执总领也原作撒里答今俱译改】
　　怀闾公西域鄂勒欢人太祖时为瑞州达噜噶齐民感其惠立徳政碑【按元太祖时置达噜噶齐监治郡县瑞州即今寜逺州鄂勒欢国语解见吉林山川卷原作阿鲁浑防古语逹噜噶齐首领也原作达鲁花赤今俱译改】胡秉彞霸州人为锦州知州初州民不业耕织秉彞编伊尹武侯耕田遗制及苗司农栽桑图编行都部又于城东筑济民园种桑百余畦听民移植虽蔬菜果蓏栽植有方小民效法衣食饶足世祖至元中省部移檄东方和籴奉行不善秉彞令蓄积者聴自输官民辇运赴仓侵鱼遂息
　　伊埒萨哈勒唐古鄂摩克氏世祖至元二十一年为北京宣慰使知诸王纳延镇辽东有异志请密备之二十三年立辽阳行省以伊埒萨哈勒为参知政事纳延反帝自将征之伊埒萨哈勒掌运粮储东方帝嘉其有先见且运粮有劳加左丞【伊埒萨哈勒蒙古语伊埒显显也萨哈勒须也原作亦力撒合唐古鄂摩克俱见八旗姓谱原作亦兀乌密纳延防古语解见黒龙江城池卷原作乃顔今俱译改】
　　萨竒苏回鹘人世祖时授北京宣抚锄奸抑强辽东以寜会高丽有异志帝遣使究治则委罪于其臣洪察忽械送京师道出辽东萨竒苏访知洪察忽以直谏忤意即奏疏为直其事帝命释之【防古语萨竒苏看守也原作撒吉思今译改】
　　王居礼河东人世祖时知锦州劝学兴农一以清心省事为本时境内嵗凶发仓赈济全活甚众有讼田不决者以情理开喻之其人相让而退罗璧字仲玉镇江人初为利州西路马步军副总管世祖至元十九年用丞相巴延言初通海运璧为运粮万户进怀逺大将军管辽沈海运二十四年纳顔叛璧以漕舟至辽阳浮海抵锦州小凌河至广寜十寨诸军赖以济以功加昭勇大将军【巴延解见疆域形胜卷原作伯顔今译改】
　　赵璧字寳仁云中怀仁人世祖为亲王知其名召见呼秀才而不名即位拜中书平章政事至元六年髙丽王植为其臣林衍所逐世祖命璧偕国主特讷克行以璧为中书左丞知东京等路行中书省事聚兵平壤璧议曰髙丽迁居江华岛内恃其险故权臣无所畏忌擅逐其主今衍已死王实无罪若遣兵防归复国于古京可以安兵息民策之上也帝从之时同行者分髙丽美人璧得三人皆还之师还迁中书右丞【特讷克蒙古语解见黒龙江山川卷原作头辇哥今译改】
　　亷希宪字善甫博罗哈雅子也世祖至元十一年为北京行省平章时辽东多亲王使者传令防扰民官吏不能抗希宪至即为革正有西域人自称驸马营于城外絷富人诬其祖父尝贷息钱索偿甚急民防之希宪命收捕之其人怒马入省堂坐榻上希宪捽下跪而问曰法无私系汝何人敢擅系民其人惶惧国王亦为之请乃稍寛长公主入朝纵猎郊原扰民为甚希宪欲入奏公主请以钞偿民乃止自是贵人过者皆莫敢纵卒赠太傅追封魏国公后加赠太师恒阳王諡文正【博啰解见奉天府山川卷防古语哈雅墙也原作布鲁海牙今译改】
