<!-- { "loadSidebar": true } -->
　　舒穆噜元毅本名神思咸平人初为大理知法省録陜右五路刑狱无寃人复委受宋嵗币故事有私遗物元毅一无所受明昌初为大明等路提刑以最迁汾阳军节度副使所至多政绩后厯抚州刺史会边将失守元毅率吏卒出州经画军饷猝与敌遇州倅及从吏坚请还元敌曰我辈任边守遇敌而奔如百姓何纵使自安复何面目见朝廷众感其忠争为効死鏖战久之众寡不敌遂遇害赠信武将军元毅性沈厚武勇过人每读书见古人忠义事嗟叹赏慕喜动顔色子世勣后登进士奏名之日上谓宰臣曰此神思子耶叹赏久之【舒穆噜八旗姓原作石抹今译改】
　　伯特梅和尚泰州人性鲠直尚气节累官至复州刺史明昌六年移镇崇义军时有事北边左丞相尔佳清臣行省于临潢檄梅和尚等逆击之敌积阵以待梅和尚直捣其阵杀伤甚众敌知孤军无继聚众团之度不能免乃下马相背射复杀百余人矢尽犹以弓提击为流矢所中死诏赠龙虎卫上将军【伯特国语解见名宦卷三原作伯徳今译改】
　　洪果玖珠临潢人以廕补部令史明昌间累官河东北路按察使转运使后改彰徳府事战没赠荣禄大夫南京留守【洪果玖珠原作黄掴九住洪果八旗姓今译改】
　　延宗室子为符宝祗侯至寜元年赫舍哩执中作乱变起仓卒中外不知所为延与防卫长完顔实古纳往天王寺召大汉军五百人赴难与执中战于东华门外执中扬言曰大汉军反矣杀一人者赏银一锭执中兵众大汉军少二人不胜死之诏赠延宣武将军顺天军节度副使赠完顔实古纳镇国上将军顺州刺史【延语解见山川卷原作鄯阳实古纳语解见人物卷三原作石古乃今俱译改】
　　图克坦航至寜元年为安州刺史元兵至城下航谓民曰我家两世驸马受国厚恩决不可降汝辈计将安出民曰太守不屈我辈愿以死守航尽出家财犒军民众尽力备御又五日度不可支乃先缢其妻子谓家人曰我死即撒屋焚之城破人犹力战曰太守既死我辈不可独降死者甚众【图克坦八旗姓原作徒丹今译改】
　　尔佳守中咸平人厯官通逺军节度使至寜末移彰徳军未行夏兵数万入巩州守中御之兵少不能支城防独不屈夏人壮之且诱且胁守中益坚遂载而西至平凉要以招降府人守中佯许至城下呼曰夏兵矢尽且遁矣慎勿降夏人交刃杀之诏赠资善大夫东京留守【尔佳八旗姓原作夹谷今译改】纳喇绰竒咸平路伊克河明安人契丹里使人招之不从里兵且至绰竒遂团结旁近村寨为兵出家马百余匹给之教以战阵击刺之法相与拒里于改渡口贼月余不得进既而里兵大至绰竒迎战贼兵十倍遂见执脔而杀之赠官两阶二子皆得廕叙【纳剌八旗姓国语绰竒前奔颅也原作纳兰绰赤伊克蒙古语解见疆域形胜卷原作伊改里语解见人物卷曰原作括里今俱译改】
　　乌克逊乌页上京路人以战功除归徳军节度副使察亷累迁主唐州刺史大安初转上京留守三年将兵三万入卫中都迁元帅左都监兼北京留守贞祐元年以兵入卫中都诏乌页以兵万六千人守定兴军败死之【乌克逊语解见选举卷蒙古语世代乌页原作乌古孙兀也今译改】
　　完顔特尔格性淳直体貌雄伟世袭明安授广威将军御下恵爱察防除临海军节度副使伐宋有功迁同知临潢府事贞祐二年入卫中都迁东北路招讨使兼徳昌军节度使布希万努在咸平忌特尔格兵强牒取所部骑兵二千又召泰州军三千及户口迁咸平特尔格察其有异志不遣嗣布希万努为宣抚使遂杀特尔格朝廷知其以忠遇害諡勇毅【特尔格蒙古语解见黑龙江山川卷原作铁哥布希万努原作蒲鲜万奴今俱译改】
　　高锡字永之徳基子以廕补官课最迁萍乡令察亷迁辽东路转运度支判官厯北京辽东转运副使贞祐初仕至河北东路按察转运使元兵破城自投城下死之
　　高守约字从简辽阳人累官观州刺史元兵狥地河朔郭邦献已降偕至城下呼守约曰从简当计全家室守约弗顾至再三守约厉声曰吾不汝识也城破被执不屈死赠崇义军节度使諡忠敬伊喇古尼安化军节度使贞祐初元兵取密州率兵力战流矢中其颈颊死赠安逺大将军【国语古尼思想也原作古语揑今译改】
　　乌库哩仲温葢州安春明安人累官上京东京等路按察司事改提举肇州漕运贞祐初为镇西军节度使时中都被围遂至太原移书安抚使约以乡兵驰救不能进抵平阳仲温尝治平阳吏民争留之仲温曰平阳巨镇易为守御于私计得矣如岚州何遂还镇已而元兵大至城破不屈死赠资徳大夫博索路兵马都总管諡忠毅嵗时致祭【乌库哩原作乌古论今译改安春解见山川卷】
　　完顔玖珠宗室子为武州刺史唐古布格苏为军事判官贞祐二年元兵取玖珠子侄抵城下招玖珠曰不降且杀之玖珠曰当以死报国遑恤家为城破与布格苏俱力战死诏赠玖珠临海军节度使加骠骑上将军布格苏建州刺史加镇国上将军嵗时致祭【玖珠原作瓦住唐古八旗姓原作唐括防古语布格苏虱也原作孛果速今俱译改】
　　王维翰字之翰北京路利州龙山人厯官贵徳州军事判官察防迁永覇令累迁至同知保静军节度使有治绩贞祐初转定海军节度使舟行遇盗维翰呼谓之曰尔軰本良民因乱至此财物不惜勿恐吾家盗感其言而去至镇无兵时敌骑充斥邻郡皆望风奔溃维翰谓吏民曰孤城不可守此州阻山浮海当有生地无俱为鱼肉也乃纵百姓避难维翰率吏民愿从者奔东北山结营堡死守力穷被执不屈死之赠中奉大夫
　　图们色埒黙咸平路明安人袭父职承安中讨契丹有功迁知彰徳府事贞祐四年元兵复取彰徳色埒黙死之【国语图们八旗姓色埒黙顺刀也原作陀满斜烈今译改】
　　苏尔坦宗室子大安中充尚书省祗候郎君贞祐二年自募义兵数千充宣差都提控应援中都上书曰绛解二州仅能城守而村落皆尝被兵重以连嵗不登人多艰食皆恃塩布易米今大阳等渡皆不许粟麦过河愿罢其禁从之兴定元年权河平军节度使经畧孟州是时诸路兵皆入城自守百姓耕稼失所苏尔坦上书曰养兵所以卫民方今惟真定河间之众可留扞城其余府州皆当散屯以为民防俟稼穑毕然后移于屯守之地是为长策从之兴定二年与叅知政事李革守平阳元兵破城苏尔坦自杀赠昌武军节度使【苏尔坦蒙古语苏尔威也坦有也原作从坦今译改】
　　伊喇阿哩哈辽人兴定间累迁霍州刺史四年移治好义堡元兵至力战不支与保昌节度副使孔祖汤俱被执元人胁之降阿哩哈曰吾有死无二叱使跪不屈但向阙而立于是丛矢射杀之事闻赠龙虎卫上将军祖汤亦以不屈死【阿哩哈语解见人物卷四原作阿里合今译改】
　　富察罗索东北路安春噶尔罕明安人以亷能累迁中都右警巡副使兴定二年同知河中府权元帅右都监复取平阳晋安遥授盂州防御使将兵救鄜州转战而至城破死之赠资徳大夫定国军节度使諡襄勇【富察八旗姓罗索解见人物卷三原作蒲察娄室安春解见山川卷原作按出虎国语噶尔罕枝也原作割里罕今俱译改】
　　乌雅恩彻亨隆安府明安人累迁汾阳军节度使兴定二年隆安城破死之【乌雅八旗姓恩彻亨语解见选举卷原作兀顔讹出虎今译改】
　　钮祜禄资禄本姓张咸平府人兴定元年官西寜州刺史赐以姓资禄乆在行阵御下有法五年擢授金安军节度使将兵救鄜州城破不屈死之赠银青荣禄大夫中京留守【钮祜禄八旗姓原作女奚烈今译改】完顔额尔克元光中为同州节度使元穆呼哩兵下同州额尔克死之【蒙古语额尔克解见疆域形胜卷原作讹可穆呼哩解见名宦卷原作木华黎今俱译改】
　　完顔萨布始祖弟博和哩之后状貎魁伟沉厚有大畧由知鳯翔府事擢至湖尔哈路节度使屡有战功正大元年拜平章政事四年吏部郎中杨居仁上封事言宰相宜择人哀宗语大臣以为此非吏曹所宜言萨布进曰天下有道庶人犹得献言况在官上是之寻请致事二年复诏行尚书省事于徐州时蔡已被围徐州将士以州降元萨布自缢于州第【萨布国语解见名宦卷二原作赛不博和哩解见名宦卷原作保活里瑚尔哈解见吉林山川卷原作胡里改今俱译改】
　　图们呼图克们字子秀贞祐三年为临洮总管夏人入冦围城呼图克们夜出袭贼垒夏兵大乱遂遁去兴定二年迁元帅左监军兼知晋安府河东南路兵马使总管缮甲兵积刍粮以备战守正大三年复为临洮府总管城破被执诱之降不应使之跪不从以刀乱斫膝胫终不屈遂见杀赠中京留守立像褒忠庙【图们八旗姓呼图克们语解见选举卷原作陀满胡土门今译改】
　　持嘉乌绅字大用上京人当袭廕不愿受职登明昌五年策论进士丞相高汝砺尝荐其有宰相才元光初为户部尚书寻拜叅知政事编修国史宣宗谕近臣曰乌绅资禀纯貭事可倚任且其姓孝今相之国家必有望汝辈当效之正大元年拜尚书右丞哀宗欲修宫室乌绅极谏至以卧薪尝胆为言上悚然从之又言萨哈连奸谀在天子左右非社稷福上悟出为中京留守五年致仕居汴中崔立之变明日召家人付以后事望睢阳痛哭以弓弦自缢死【特嘉八旗姓乌绅语解见选举卷原作赤盏尉忻萨哈连解见山川卷原作撒合辇今俱译改】
　　完顔莽格系出萧王叔父伊都节度秦州为元兵所攻适病不能军莽格为提控独当一面兵退而伊都死莽格以城守功世袭穆昆充奉御崔立之变莽格义不受辱与妻温特赫氏并缢【莽格原作忙哥伊都国语解见人物卷三原作益都温特赫八旗姓原作温迪罕今俱译改】
　　乌克逊珠绅字道逺由译史入官性伉特有直气为监察御史时中丞完顔直家以酷烈闻珠绅紏罢之哀宗柬迁为谏议大夫行省左右司郎中留汴京居守崔立之变自缢死于台中【乌克逊解见前国语珠绅臣仆也原作乌古孙奴申今译改】
　　完顔珠赫字仲平第进士厯官户部尚书崔立之变皆死于难同时死者御史大夫费摩阿固岱【珠赫国语解见选举卷原作珠颗费摩八旗姓蒙古古语阿固岱寛也原作裴满虎带今俱译改】
　　完顔思烈南阳郡王襄之子资性详雅颇知书史自五六嵗入宫充奉御及宣宗入承大统呼沙呼跋扈思烈尚在龆龀尝涕泣抱帝膝曰愿早诛权臣以靖王室帝急掩其口自是深器重之天兴元年以思烈叅知政事守中京思烈自南山领军民十余万入洛行省事二年元兵自汴围中京崔立遣人监思烈子于东门下招之使降思烈不顾令军士射之既而知崔立以汴京归元愤怒发病死【呼沙呼语解见人物卷四原作胡沙虎今译改】
