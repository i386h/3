<!-- { "loadSidebar": true } -->
　　张元素字子贞与浩同曽祖高永昌据辽阳元素出归干鲁世袭铜州明安天眷元年知涿州察廉最进一阶迁东路都转运使改兴平军节度使正隆末年天下盗起元素发民夫増筑城郭同僚止之不听未几寇掠邻郡皆无备而兴平独安世宗即位元素来见于东京与李石力言早幸燕都世宗深然之迁戸部尚书出镇武定遂致仕年八十四卒元素厚重刚毅人俱畏惮之往往以片纸署字其上治疟辄验人皆异之
　　李石字子坚辽阳人贞懿皇后弟也父绰尔齐任桂州观察使高永昌据东京率兵攻永昌不胜死之石敦厚寡言而器识过人天防二年授世袭穆昆属之宗弼天眷初为汴京都巡检使海陵时托疾还乡大定元年以定策功为戸部尚书参知政事石少贫贞懿后周之不受曰国家方急用人正宜自勉何患乎贫有慢之者初不校及为相其人以事见石惶恐石曰吾岂念旧恶者待之弥厚山东河南军民交恶争田不絶有司谓兵为国本姑宜假借石曰兵民一也惟当明其疆里示以法禁使之无争趣有司拯问军民之争遂息北鄙嵗警朝廷欲发民穿堑以御之石与丞相赫舎哩良弼皆以为无益劳民议遂寝大定中致仕进封广平郡王卒諡襄简明昌中配享世宗庙庭子献可大定十年进士世宗喜曰太后家有子孙举进士甚盛事也累官戸部侍郎封道国公【绰尔齐防古语吹笳人也原作雏讹只今译改】
　　梁肃字孟容广宁奉圣州人幼笃志好学天眷二年擢进士第调平遥主簿迁绛县令以廉入为尚书省令史迁定海军节度副使营治汴宫肃分防役事摄大名少尹正隆末境内盗起百姓陷贼中不能自辨者数千人皆系大名狱肃至官廉得其情谳出者十八九大定四年通检东平大名两路戸籍物力称其平允他使者所至皆以苛刻増益为功百姓诉苦之朝廷勅诸路咸以东平大名通检为准于是始定七年河决李固诏肃视之遂奏决河水六分旧河水四分今塞决河复故道为一再决而南则南京忧再决而北则山东河北皆可忧不若止于李固南筑隄使两河分流以杀水势世宗从之十四年充宋国详问使称防迁济南尹召拜参知政事肃知无不言致仕卒諡正宪【按奉圣州金时隶广宁】
　　张九思字全行锦州人皇统初补行台省国书译史三迁至亳州防御使副刘仲延受宋国贡于泗州往嵗受贡毎以币物不精责使者私馈不赀至九思独不肯受仲延从之私馈遂絶累迁工部尚书清约终身
　　高徳基字元履辽阳渤海人皇统二年进士大定九年为刑部尚书有犯应死者宰相欲从末减徳基曰法无二门失出犹失入也不从及奏世宗曰刑部议是也召谕之曰自朕即位以来与宰相争是非者徳基一人而已十一年改戸部尚书徳基上疏乞免军需房税农税盐酒等课不报寻以坐朝官折支俸粟滥出官钱事罢职十二年卒杨伯雄字希云临潢人皇统二年进士调韩州军事判官有二盗诈称贾贩为逆旅主人见欺至州陈诉实欲劫取伯雄伯雄觉其诈执诘之并获其党一郡骇服迁应奉翰林文字时海陵执政频属至其第伯雄诺之而不一往及海陵立迁右补阙召语至夜分问鬼神事对以未学必使言之乃曰臣家有一卷书记人死复生或问冥官何以免罪答曰汝置一厯白昼所为暮夜书之不可书者是不可为也海陵为之改容大定初为太子詹事集古太子贤不肖为书号瑶山往鉴进之及进羽猎保成等箴皆见嘉纳及为谏议颇有献纳世宗尝曰伯雄忠实人莫及也后除定武军节度使改平阳尹先是张浩尹平阳有惠政至是百姓并称之曰前有张后有杨卒諡庄献
　　张汝霖浩之子字仲泽聪慧好学浩尝称之曰吾家千里驹也贞元二年进士授左补阙大定九年以汝霖有学术允人望授太子谕徳兼礼部郎中进太子少师兼礼部尚书拜参知政事朝奏日世宗谓羣臣曰唐太宗明天子也晩年亦有过举朕虽不能比迹圣帝明王毎思始终如一今年已高敬慎之心无时或怠汝霖对曰古人云靡不有初鲜克有终魏征所言守成难者正谓此也上然之二十八年拜平章政事封芮国公世宗不豫受顾命进封莘章宗冬猎汝霖切谏诏答曰卿能毎事如此朕复何忧明昌元年卒諡文襄
　　刘玮字徳玉咸平人幼警悟业进士熙宗録其旧特赐及第转尚书省都事奏拟经画军民田土世宗见其名曰刘玮尚淹此乎迁戸部员外郎充使宋信国副使父兄皆以是官使江左当时荣之明年擢戸部尚书时河决于衞自衞抵清沧皆被其害诏兼工部尚书往塞之玮斋戒祷于河功役齐举河乃复故明昌三年拜尚书右丞卒諡安啓邓俨字子威懿州宜民人天徳三年进士大定中有司奏使宋者世宗命选汉官一人梁肃以王翛张大节邓俨对世宗曰翛大节苦无资歴与左右司官辛苦不同其命俨往累迁吏部侍郎明昌初为戸部尚书上命尚书省集百官议如何使民弃末务本以广储蓄俨言今之风俗竞为侈靡莫若定制度使贵贱上下衣冠车马室宇器用各有等差裁抑婚姻丧葬过度之礼罢去乡社追逐无名之费用度有节则蓄积日广矣后出知归徳府致仕
　　高竑渤海人以廕补官调贵徳县尉提刑司举任繁剧迁奉圣州録事察廉迁内黄令累官左藏副使元妃李氏以皁币易红币竑独不肯妃奏之章宗大喜谕曰所执甚善寻进同知大名府以功迁三官贞祐二年迁河北西路按察转运使致仕孙徳渊字资深兴中州人大定十六年进士调涞水丞察廉迁沙河令刚正干能可任繁剧有盗秋桑者主逐之盗自以义刺足曰秋桑不禁采汝何得刺我诉之县徳渊曰逐捕而伤疮必在后今在前乃自刺也盗遂引服及去官民为刻石祠之贞祐二年拜工部尚书是时山东乏兵食有司请鬻恩例举人居丧者许纳谷就试徳渊奏此大伤名教事遂寝及致仕御史许古论徳渊忠亮明敏可大用近许告老士大夫窃叹望朝廷起复必能建明以利国家宣宗喜纳未及用而卒
　　孟奎字元秀辽阳人大定二十一年进士调黎阳主簿迁汲县令察廉改定兴令迁中都警巡使时平章政事完顔守贞礼接士大夫在其门者号冷岩十俊奎其一也累迁同知中都路都转运使值旱诏审録寃狱多所平反大安初除博州防御使凡属县事应赴州者不得迫于逆旅以防吏奸迁北京临潢等路按察转运使劾监军虚造功状诏以奎为宣差都提控贞祐初卒諡庄肃
　　李英字子贤辽阳人明昌五年进士调通逺令蕃部取民物不与值英论如法贞祐初歴监察御史右副元帅珠格高琪辟为经歴官乃上书高琪曰中都之有居庸犹秦之崤函蜀之剑门也迩者撤居庸兵我势遂去今土豪守之朝廷当遣官节制琪奏其书即以英充宣差都提控居庸等关隘悉隶焉英夜与壮士李雄等四百余人出城縁西山至佛岩寺令李雄下山招募军民得万余人择众所推服者统之时时出战英被召还迁翰林待制因献十策大槩谓居中土以镇四方委贤亲以守中都立藩屏以固关隘集人力以防不虞养马力以助军威爱禾稼以结民心明赏罚以劝百官迁守令以复郡县并州县以省民力颇施行之嗣督运救中都殁于兵【珠格原作术虎今译改】







　　钦定盛京通志卷六十二
　　钦定四库全书
　　钦定盛京通志卷六十三
　　歴朝人物【六】
　　元












　　钦定四库全书
　　钦定盛京通志卷六十三
　　厯朝人物【六】
　　元
　　耶律楚材字晋卿辽东丹王托云八世孙金尚书右丞履之子也身长八尺美髯宏声天资英迈博通天文地理厯律术数及释老医卜之説金贞祐三年为中都行省员外郎中都陷太祖召见处之左右从征西域制庚午元厯上之太祖毎征必命之卜多竒騐尝谓太宗曰此人天赐我家尔后军国庻政当悉委之甲申兵次东印渡驻鐡门闗侍卫见一兽如鹿而马尾其色緑作人言曰汝主宜早还太祖以问楚材对曰此瑞兽也其名角端解四方语好生恶杀今大军征西已四年矣上天降符以告陛下愿承天心宥此数国人命太祖遂还太宗即位楚材奏诸州县长吏専理民事万户府专总军政课税専掌钱谷各不相统摄着为令权贵不得志遂为舒穆噜轩逹布等搆陷而太宗独察其诬及轩逹布获罪太祖命楚材鞫治楚材请寛之太宗私谓近侍曰楚材不较私仇真长者汝曹当效之太宗至云中诸路所贡课额银币及仓廪物料文簿具陈于外悉符楚材原奏之数笑曰卿何使钱币流入至此即日授以中书省印事无钜细悉以委之时民多误触禁网国法无赦令楚材议请肆宥条便宜十八事太宗悉从之金汴京将下大将苏布特请屠汴楚材驰见太宗曰得地无民将焉用之且弓矢甲仗金玉等匠及官民富贵之家皆聚此城杀之则一无所得是徒劳也于是百四十余万户皆得保全又求得孔子五十一代孙袭封衍圣公付以庙地及楚材奏定赋税朝臣皆谓太轻楚材曰将来必有以利进者则以为重矣楚材又奏制器者必用良工守成者必用儒臣请校试之乃命以经义词赋论分为三科儒人被俘为奴者亦令就试其主匿勿遣者死得士凡四千三百人免为奴者四之一楚材又请一衡量立钞法定均输庶政畧备民稍苏息太宗嗜酒楚材屡谏不聼乃持酒槽鐡口以献曰此鐡为酒所蚀尚致如此而况五脏太宗悟赏以金帛太宗疾笃脉已絶皇后不知所为召楚材问之对曰今任使非人卖官鬻狱囚系非辜者多宜赦天下后亟欲行之楚材曰非君命不可顷之太宗少苏后以为言乃首肯赦发而脉生疾愈楚材以太乙数推之不宜田猎为左右怂惥遂出猎寻崩于行在皇后称制温都尔哈玛尔専政用事有防凡温都尔哈玛尔所建白令史不为书者断其手楚材曰国之典故悉委老臣令史何与焉事若合理自当奉行如有不可死且不避况断手乎后不悦楚材愤悒而卒时有譛言天下贡赋半入其家者后命近臣覆视之惟琴玩十余及古今书画金石遗文数千卷而已楚材为相二十年正色立朝不避权势每陈国家利害生民休戚辞色恳切太宗尝曰汝又欲为百姓哭耶楚材毎言兴一利不若除一害生一事不若减一事人以为名言至顺初赠经国议制寅亮佐运功臣太师上柱国追封广寕王諡文正所着湛然居士集十四卷【国语托云凖头也原作突欲舒穆噜八旗姓轩逹布国语拈香也原作石抹咸得卜蒙古语苏布特珍珠也原作速不壹温都尔蒙古语解见蒙国江山川巻哈玛尔鼻也原作奥都剌合蛮今俱译改】
