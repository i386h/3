<!-- { "loadSidebar": true } -->
　　窦瑗字世珍辽西辽阳人系出扶风平陵汉大将军武曾孙崇为辽西太守遂家焉瑗仕魏为太常博士从尔朱荣东平葛荣封容城伯乞以封让兄叔珍宣武时为廷尉卿及释奠开讲与温子升魏季景李业兴并为摘句天平中除广宗太守有清白称转中山太守为吏民所懐累迁至大中正兼廷尉卿贫窘如布衣齐献武王颁书州郡尝称瑗政绩以为劝励卒諡曰明
　　北齐
　　可朱浑元字通元辽东人寛仁有武畧少与齐神武相知后从尔朱天光平万俟丑奴等有功为宇文泰所疑遂归神武累功拜司空封扶风郡王元平生用兵持重未尝负败皇建初配享文襄庙廷弟天元亦有将畧便弓马封昌阳县伯天保初位位尚书卒諡恭武
　　按可朱浑元旧志以为不应滥入人物但北齐书既有列传且称元自云辽东人应存之以备考
　　北周
　　豆卢宁字永安徒河人骁果善射魏永安中从尔朱天光破万俟丑奴赐爵灵夀男周文时来归从擒窦泰破稽胡与东魏战于芒山皆有功进范阳郡公周保定四年卒初宁无子养弟永恩子勣及生子赞亲属皆请赞为嗣宁曰兄弟之子犹子也终不易时以此多之
　　李弼字景和辽东襄平人六世祖根【北史作振】仕慕容垂为黄门侍郎祖贵丑平州刺史父永大中大夫弼少有大志膂力过人属魏室丧乱尝云大丈夫会须平寇难安社稷以取功名安能借阶资求荣位乎魏永安元年从尔朱天光讨破赤水蜀以功封石门县伯又与贺拔岳讨万俟丑奴万俟道洛王庆云皆破之弼恒先锋陷阵贼咸畏之曰莫当李将军天光赴洛弼因侯莫陈悦太昌初除南秦州刺史随悦征讨屡捷及悦害贺拔岳周太祖宇文泰讨悦弼勒所部归泰仍令弼以本官镇原州太统中从平窦泰又从平农与齐神武战于于沙苑以功拜特进十四年讨北稽胡平之迁太保加柱国大将军孝闵践祚封赵国公弼每征讨朝受命夕便引路畧不问私事秉性沈雄有深识故能以功名终卒年六十四諡曰武配食太祖庙廷
　　谨案李弼系本陇西周太祖时来归始家辽东并赐姓徒何考李延夀北史尚载弼为陇西成纪人葢就其始而言之今依周书所载列入辽东人物
　　李字云杰【北史作灵杰】弼之弟长不盈五尺性果决有胆气为周文帝帐内都督从复农破沙苑跨马运矛冲坚陷阵敌人见之皆避周文初亦闻骁悍至是方嗟叹之谓曰但使胆决如此何须八尺之躯也武成初从豆卢宁征稽胡有功封汝南郡公
　　李纶弼之子有文武才以功臣子居显职歴吏部内史下大夫并获当官之誉位至司会中大夫封河阳郡公
　　隋
　　李衍字拔豆辽东襄平人父弼为周太师衍少专武艺慷慨有志畧仕隋为行军总管讨叛蛮平之进柱国后以伐陈功拜安州总管颇有惠政豆卢勣字定东宁之子聪悟有器局初周明帝时嗣宁爵授左武伯中大夫自以经业未通请解职游露门学帝嘉之勅以本官就学嗣丁父艰武帝嗣位起复为渭州刺史甚有惠政大致祥瑞鸟鼠山絶壁千寻由来乏水勣马足所践忽踊飞泉又有白乌乳子庭前人为之謡曰我有丹阳山出玉浆济我人夷神鸟来翔因号其泉曰玉浆泉隋开皇中拜夏州縂管上以家世贵盛勲效克彰甚重之
　　李寛弼之孙干畧过人自周及隋数任将领位柱国蒲山郡公号为名将
　　度地稽粟末人本白山渠帅炀帝时窘于髙丽因率所部降拜右光禄大夫居桞城及征辽东之役从战有功十三年从幸江都寻放还栁城为李宻所邀前后十余战仅得免【谨案度地稽唐书作突地稽】
　　唐
　　李谨行靺鞨人父突地稽初事隋及唐武徳初奉朝贡授总管以战功封耆国公贞观初进右卫将军赐姓李谨行伟容貌勇冠军中累迁营州都督高宗时破高丽于发卢河之西妻刘氏亦以伐匈奴功封燕国夫人上元元年发兵讨新罗以谨行为安东镇抚大使三战皆捷新罗乃入贡谢罪三年破土蕃于青海封燕国公卒赠幽州都督陪葬干陵
　　李楷洛营州栁城人本契丹渠师中宗时累官左羽林大将军封蓟郡公吐蕃冦河源楷洛击走之初行谓人曰贼平吾不归矣师还卒于道諡忠烈李多祚其先靺鞨人号黄头都督入中国多祚乃其后裔累军功迁右鹰大将军室韦及孙万荣之叛命多祚进讨以劳改右羽林大将军领北门卫兵张柬之将诛二张以多祚素感慨可动以义就与定谋多祚泣数行下引天地以自誓遂与王同皎李湛等共诛易之昌宗中宗复位封多祚辽阳郡王
　　李惠登营州栁城人为平卢军禆将安禄山叛从董秦泛海畧定沧棣等州轻兵逺鬬贼不支战辄北史思明叛惠登陷贼中以计得脱依来瑱及李希烈反以兵二千使屯隋州惠登挈州归朝即拜隋州刺史居二十年兴利去害田辟户增人歌舞之节度使于頔上其绩诏加御史大夫
　　李光弼营州栁城人楷洛子袭父封以功破吐蕃吐谷浑进云麾将军安禄山叛郭子仪荐其能诏加魏郡太守河北采访使光弼以朔方兵五千东救常山降贼将安思义又却贼于饶阳会郭子仪守云中诏悉众出井陉与光弼合击史思明于九门西大败之及拔赵郡士多掳掠光弼坐谯门收所获还之民至徳二载思明等将兵十万攻光弼于太原时麾下兵不满万光弼撤屋为櫐石车石所击辄伤贼思明为飞楼障以木幔筑土山临城光弼遣人穴地頽之又时遣突骑出乗贼俘斩万计思明乃遁去乾元初九节度师溃于相州光弼整众还太原未几为天下兵马副元帅贼方闚洛光弼悉军趋河阳擒安太清于懐州广徳元年擒浙东贼袁晁赐铁劵圗形凌烟阁光弼知兵善用人谋定后战能以少覆众初与郭子仪齐名而战功推中兴第一卒赠太保諡武穆
　　李彚光弼子有志操亷洁自矢元和初徐州苻离分为宿州以光弼有遗爱擢彚为刺史后迁泾原节度使罢军中杂徭出俸钱赎将士质卖子还其家卒赠工部尚书
　　王思礼高丽人入居营州初事哥舒翰以功授右卫将军安禄山叛思礼劝翰表诛杨国忠翰不从潼闗失守思礼走行在及收东京战数有功封霍国公乾元初讨安庆绪九节度之师溃于相州惟思礼与李光弼全军还光弼徙河阳代为河东节度副大使在镇器甲完整储粟至百万斛奏输其半于京师卒諡武烈
　　侯希逸营州人天寳末为州禆将安禄山叛以其亲将为平卢节度使希逸率兵与安东都防王元志斩之数击贼有功以孤军无援浮海保青州寳应初平史朝义加检校工部尚书圗形凌烟阁李澄辽东襄平人隋蒲山公寛之裔徳宗时为滑州刺史李希烈陷汴渭州亦降兴元初澄自永平遣卢融间道奉使诣行在徳宗嘉之署帛诏纳蜡九授澄刑部尚书汴滑节度使澄宻勒训士马以诛希烈养子之戍白马者及希烈悉众围陈州澄遂引兵归国贞元初迁检校尚书左仆射义成军节度使封陇西王卒赠司空
　　李璀渤海靺鞨人本姓茹父懐光为朔方将以功赐姓李建中四年朱泚围奉天懐光入援倍道至河东败泚兵于醴泉又败之于鲁店泚解围去功髙威重为卢所忌屯咸阳不进璀时为监察御史宻言于徳宗曰臣父必负陛下愿早为备徳宗惊曰然则卿以何防自免曰臣之进言非茍求生臣父败则臣与俱死矣使臣卖父求生陛下亦安用之及懐光死璀亦自杀



　　钦定盛京通志卷五十八
　　钦定四库全书
　　钦定盛京通志卷五十九
　　歴朝人物【二】
　　辽












　　钦定四库全书
　　钦定盛京通志卷五十九
　　厯朝人物【二】
　　辽
　　耶律赫噜字洪隠徳哷勒部人其地在松漠之间髫鬐与太祖游从父舒噜竒之曰兴吾家者必二儿也其父尝谓太祖曰尔神略天授吾儿赫噜他日可委以事后太祖亦知赫噜贤军国事非赫噜议不行会讨永安乌尔古部为前锋战有功并説降奚部击降室韦及太祖即位以赫噜总军国事时兵民日以抏敝赫噜抚辑有方畜牧盛滋民用富庶太祖受尊号以赫噜为阿勒坦裕悦从伐西南诸部所向皆有战功及卒立石纪功清宁间命立祠上京太祖二十一功臣各有所拟以赫噜为心史臣以为君臣相得之诚庶吴汉之于光武云【国语赫噜车辐也原作曷噜索论语徳哷勒脸也原作迭剌舒噜解见名宦卷二原作释鲁永安国语解见吉林山川卷原作越兀蒙古语乌尔古孽息也原作乌古阿勒坦蒙古解见吉林山川卷原作乌鲁敦裕悦原作于越今俱译改】
　　耶律实讷齐字萨喇六院部人太祖即位掌腹心部抚辑西域讨平渤海扶余皆有劳绩破辉罕城大諲譔之众威望大着天显中卒年七十为佐命功臣之一【防古语实讷齐山岗行走人也原作斜湼赤萨喇国语解见吉林山川卷原作撒剌辉罕解见名宦卷二原作忽汗今俱译改】
　　耶律硕格字黙赫特横帐族人幼为太祖所养及冠从伐渤海有功天显七年授三河乌尔古部都详衮平易近民民安之以故久于其任会同间从征石晋与赵延夀防中渡桥降杜重威遂定汴京【国语硕格银锞也原作朔古黙赫特上唇短也原作弥骨顶详衮解见名宦卷二原作详穏今俱译改】
　　髙模翰一名松渤海人有膂力善骑射好谈兵太祖平渤海模翰避地髙丽后亡归下狱太祖知其才贳之唐师五十万攻太原石敬塘求救太宗遣模翰与唐师战败之太原围解太宗尝谕模翰曰朕自起兵百余战卿功第一虽古名将无以过乃授上将军会同元年册礼告成宴百官太宗指模翰曰此国之勇将朕统一天下斯人之力也及石晋背盟模翰为统军副使下闗南城邑数十与赵延夀议救杨覃于干宁军俄有光自模翰目中出萦绕旗矛焰焰如流星模翰曰此天赞之祥遂进兵屡胜之以功加侍中降杜重威兵三十万车驾入汴加特进检校太师封开国公迁镇中京天禄二年加开府仪同三司赐对衣鞍勒名马应厯初召为中台省右相至东京父老欢迎曰公起戎行致身富贵为乡里荣相如买臣辈不足过也九年迁左相卒
　　耶律乌哲字达年横帐族人姿简静有器识重然诺遇事造次处之从容博学知天文会同间为特哩衮太宗崩诸大臣立世宗太后怒甚遣皇子鲁呼以兵逆击乌哲从中和解之乃罢兵天禄三年表列察克隂谋事世宗不聴遂为所弑乌哲率诸将讨诛之穆宗即位谓乌哲曰朕之性命实出卿手命知国事后以援太原功加裕悦卒道宗时诏上京立祠树碑以纪其功【防古语乌哲看也原作屋质国语达年遮蔽处也原作敌辇特哩衮解见名宦卷二原作隠鲁呼撴子箭也原作李胡察克解见名宦卷二原作察割今俱译改】
　　耶律吼字赫噜六院部人端慤好施不事生产太宗特加倚任会同六年为南院大王莅事精简人不敢以年少易之时石晋表不称臣词多倨慢吼力赞伐之以所部兵从车驾入汴诸将多取珍异吼独取马铠及太宗崩于栾城吼与耶律斡议曰天位不可一日旷欲厌人望当立永康王斡然之会耶律安图意亦合遂定防立世宗以功加采访使赐以寳货辞曰臣位已髙复敢求富臣从弟达鲁诸子坐事籍没陛下哀而出之受赐多矣世宗曰吼舎重赏以族人为请其贤逺甚许之时有取当世名贤作七贤傅者吼与其一天禄三年卒【谨考辽史赞曰太宗崩非安图吼干谋而能断册立世宗非乌哲直而能谏杜太后之私折鲁呼之暴以成横渡之约则乱将谁定四臣者庶几春秋首止之功今按安图吼斡乌哲四人皆耶律氏安图详见孝义赫噜觧见前原作喝鲁国语斡气味也原作洼达鲁解见名宦卷原作的琭安图解见吉林城池卷原作安今俱译改】
