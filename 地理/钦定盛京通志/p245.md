<!-- { "loadSidebar": true } -->
　　石耳【生山石上味胜木耳一统志一名灵芝诸山中有之】
　　龙芽【有二种一曰树龙芽叶似椿而大初长刺条来年于顶上吐芽采为茹其条便枯一曰地龙芽即升麻苗叶亦相似】
　　龙须菜【一统志出金州海濵石上丛生状如柳根须长者至尺余白色土人呼为麒麟菜】鹿角菜【生海边大如鐡线分了如鹿角紫黄色干为海错】
　　海丝菜【明一统志复州卫出】
　　海蕰【叶似乱丝又有海藻色黑如髪】
　　海带【似海藻而粗俗呼海白菜】
　　昆布【新唐书渤海传南海之昆布较之海带则细其实一类也】
　　草类
　　檾麻【土人需此为绳种之田中户部官庄以麻交税后汉书濊传种麻飬蚕作绵布】靛【一名蓝草内务府设靛庄为染布之用靛花入药名青黛】
　　茜草【可染绛诗称茹芦即此内务府采以充贡】
　　烟草【冬可御寒土人尤多食之出抚顺者佳】
　　芸香草【叶类豌豆而细丛生可以辟蠧】
　　矬草【可治木器内务府采以充贡】
　　苇【岀海城盖平界今有税】
　　红根草【叶瘦而长柔韧可为绳旧例采贡　京师又有黄根草似红根草而色黄土人采之】羊草【生山原间户部官庄以时收交备饲牛羊之用西北边谓之羊须草长尺许茎末圆劲如松针黝色油润饲马肥泽居人以七八月刈积之经冬不变大宛苜蓿疑即此今人以苜蓿为菜葢名同也】
　　星星草【亦曰猩猩草出山谷间】
　　狼尾草【又有马尾草俱以形相似而名】
　　扁担草【又有莠草马房草水稗草俱生田间可饲马】
　　章茅【可苫屋】
　　黄背草【层层有节可代章茅亦曰黄茅】
　　荻【尔雅谓之萧】
　　芦【一名萑诗八月萑苇一名葭诗蒹葭苍苍尔雅葭芦注曰苇一物而三名也】
　　塔子头【洼地丛生其根里土壅如小塔】
　　小青草【味苦田间以之充茗】
　　燕麦【粒如麦而小尔雅谓之雀麦】
　　白草【可织帽宁逺州出又黄草可染黄色】
　　莎草【诗南山有台指此茎宜簔笠根即香附】
　　马兰【似蒲而小花蓝无香可染色根可为刷礼月令荔根出即此子入药名蟊实】老少年【一名秋红一名雁来红春夏叶色青黄至秋则渐红如花土人谓之老来变一名十様锦】
　　香蒲【蒻如笋可食茸入药名蒲黄又有菖蒲生湖泊中俗呼臭蒲】
　　荇【叶圆紫赤茎如钗股】
　　苹【四叶相合中折十字浮生水面生陵地者则青苹也】
　　藻【叶大者曰马藻叶细者曰水蕴土人呼水蕴为杂草冬取食之名冻青草】
　　菰【一名蒋俗呼茭草春生笋亦可茹茎中如儿背者曰茭结实曰菰米一云雕胡】水葱【生水中如葱而长又名翠管可为席今但织为团扇曰蒲扇】
　　萍【浮生水面或云杨花所化紫背者入药】
　　蓬【尔雅释名云齧雕蓬荐黍今人统呼为蓬子蒿】
　　如意草【一名箭头草开紫花茎实下垂似如意可疗治风疮】
　　芃兰【蔓生叶緑而厚断之有白汁子长数寸俗名雀瓢】
　　葛藤【蔓延山谷长至数丈出宁海复州等处海南人以船载去治为絺绤土人但取东物】猫儿眼草【叶纹如猫睛】
　　木类
　　松【山中最多种类不一土人以结子者为菜松无子者为沙松脂多者为油松】
　　赤白松【理细气香木之贵者】
　　黄蒿松【松枝叶如蒿生宁古塔石向子上他处所无又有刺儿松其松多刺】
　　俄罗斯松【一名老鎗菜抽薹如万苣高二尺余叶出层层删之其末层叶叶相抱如毬取次而舒已舒之叶老不堪食割毬烹之畧似安菘郊圃种不满二百本八月移盆官弁分畜之冬月苞防以贡】
　　依竒松【生吉林北依竒甸子质瘦劲少枝叶色青如松土人不知何名因所生地呼为依竒松伐为材木性燥易裂入土则裂缝复合坚如石】
　　栢【多生于西北边外栢叶栢仁皆入药】
　　香树【茎直丛生花黄长白山中最多可焚以祭神土人取以作香生近山石崖者有节名竹节香根作箭骲头极佳不可多得】
　　桑【后燕録辽川无桑慕容廆通于晋求种江南始得　按此地桑类颇多特少飬蚕者耳皮入药曰防白皮】
　　檿【山桑中为弓材及车辕叶亦可饲蚕】
　　榆【本地榆类甚多皆美材刺榆花榆尤佳刺榆大者中为车轴一名轴榆唐风所谓山有枢者此也花榆埋细宜为几案凡榆臃肿处花纹尤胜可餙器用人多珍之】
　　檀【色紫赤纹细润中车辕及箭笴其交枝处花纹尤细可为小刀柄】
　　槐【尔雅疏叶大而黒者名榱槐昼合夜开者名守宫槐细而青緑者但谓之槐今山中皆有之花入药未开者名槐子可染色】
　　杜【一名甘棠移接梨树结实甚佳】
　　小刺榆【叶初生鲜可茹长仅丈余质细而坚激打鎗竿多用之】
　　青杨【叶大而圆采为箭笴嵗入贡】
　　白杨【如青杨叶微小皮白木宜箭笴一种生水泽者多合抱刳为槽盆性不燥裂嵗入贡】榉【树高举如栁今呼柜栁大者可刳为舟根可为骲头】
　　栁【桮棬之属多用之直长者采取入贡备帐房之用】
　　柽【河畔赤茎栁】
　　花秬栁【质坚致可为鎗竿蜡虫食之一名蜡条】
　　桦【北史室韦传用桦皮葢屋　按桦树皮似山桃有花纹紫黑色可裹弓及鞍镫诸物诸山中皆有之而嫩江混同江之间尤多内务府采桦木箭笴乌拉有桦皮屯设壮丁采皮充贡亦贡箭竿木包纹极细作椀亦佳又黑龙江桦皮船仅受一二人携以入水游行便捷】
　　椵【叶大皮黒纹细微赤者曰紫椵边外人参多生椵树之下内务府所贡椵板即此质白者曰糠椵椵皮可制绳引火鎗军中需之】
　　椿【叶香可噉者为香椿】
　　楸【类核桃树其木可为鎗杆及船桨每嵗采取备用皮坚韧亦可束物】
　　樗【似椿而叶臭土人呼为臭椿】
　　杻【尔雅谓之□皮理纠结质最坚俗呼纽筋子木大者为车轴次于轴榆】
　　栲【似樗而叶差狭尔雅注种即山樗】
　　柞【一名凿子木高大坚实中为车材皮黄充贡可染色木心黄朽者可为火绒黑龙江贡木火绒即此】
　　栎【亦柞类一名栩质坚土人多以烧炭实名橡子蒂曰橡椀可染皂　按栎叶染皂佳今尚无用之者】
　　棫【亦栩类不结实俗呼薄罗树俗以五月五日取叶裹面蒸食之谓之薄罗饼】
　　青刚栁【山中皆有之亦柞类材中为弓】
　　梀【赤者叶细中为车轮白者叶圆木理坚致其色亦中木椀刀柄之用】
　　暖木【明一统志海州卫出或云即黄药木皮温厚可垫镫心包弓抱细者中为鞭捍又萨哈连乌拉出小暖木形类杉松木质尤坚入水年久化为安石可充砥砺之用】
　　茶条【质坚可为杖染皂胜于橡斗】
　　荆条【一云牡荆成丛疏爽故又名楚一种叶圆花紫枝柔细可为筐筥一种粗劲者名鐡荆条根可为骲头】
　　漆树【通考百济海岛出黄漆树似小棕树而大六月中取汁漆物器若黄金其光夺目皮白叶似椿花似槐木心黄深山有之但无采漆者】
　　楛【一名雉尾荆色赤中为矢世传肃慎氏楛矢即此旧唐书靺鞨传有角弓矢及楛矢】皂荚树【刺长皮润结角如猪牙者入药长而肥厚者多脂长而瘦薄者枯燥子黑】山藤【木之类枝柔韧中为鞭杆】
　　六棱木【枝干皆六棱最坚实】
　　明开夜合木【一名金银栁结子如花至冬不凋木理细润】
　　老鹳眼【一名鼠李木坚致有花纹子赤黑如鸦眼皮可染色】
　　东木【似柜栁皮色青名水柜栁质坚中为砚材按本地石可为砚者出年顶山及骆驼洞然性滑瓦可为砚者出北镇庙然性坚难磨得辽阳东上石桥金星砺石方可成器木可为砚者即辽阳东木也质轻易携颇能下墨虽非奇玩亦自可珍】
　　防柃木【松漠纪开防柃木有文缕可爱多用为椀】
　　黄杨【木坚难长东北大山间有之】
　　棘【一名樲有赤白二种结子者名酸枣仁入药不结子者为牛棘俗呼枣刺科】
　　白桵【尔雅谓之棫木高五七尺坚致可为杖其果红色核麻而扁仁入药名蕤仁】杜仲【山中有之皮薄不堪入药】
　　冻青【寄生树下叶微圆子赤凌冬不凋青葱可爱】
　　亮木【古木根茎所化夜视有光遇雨益明移置室中即可烛物山中徃徃有之】
　　银木【明一统志载有此木】
　　雒常【晋书肃慎氏有树名雒常皮可为衣雒常山海经作雄常　按字书雒与洛通或音作额】花类
　　长春【奉天吉林黑龙江皆有之柔条纷披黄花烂漫逐时开放】
　　迎春【经春即开又有探春春过始开亚于南中】
　　杏花【春夏之交开如锦绣较南方稍迟黑龙江杏李无成树者地气寒也】
　　桃花【有红白粉红诸色千山最胜又有碧桃花一种】
　　梨花【千山最胜每春望之亦如香雪海】
　　李花【松汉纪闻宁江州多草木如桃李之类皆成园至八月则倒置园中封土数尺覆其枝干季春出之厚培其根否则冻死春暮放花蕋细如雪种亦不一惟黑龙江絶少】
　　丁香【紫白二色生山原者名野丁香】
　　小桃红【花色红亚于碧桃】
　　金雀花【形如小雀黄色】
　　地檀花【杏黄色大如粉团】
　　雀儿花【黒龙江诸境有之色翡翠似鸳鸯菊而单蒂跗横枝上如鸟之翔又闪縀花以色名似龙爪而小山丹而曲又有草芙蓉不知何以名叶细如皂荚花黄同菊瓣高者亭亭二尺许】
　　日竒花【类蝴蝶花而小一茎十数花辰收申放数必竒故名叶如萱黑龙江出】垂丝海常【有丝下垂一种曰贴根植者甚稀】
　　牡丹【红黄两色俱有之契丹国志渤海富室徃徃为圆池植牡丹多至二三百本有丛生数十干者皆燕地所无】
　　芍药【大金国志金太祖十四年生红芍药花北方以为瑞女真地向多白芍药花皆野生絶无红者好事之家采其芽为菜以麪煎之凡待賔斋素则用之金人珍惜不肯妄设遇大賔缕切数丝置楪中以为异品　按今英莪门外猎场中有芍药两丛相对繁柯密叶鬰然犹存其下不生杂草土人云凡鸟兽避迹不敢蹂践花时人过之畏不采撷或有所犯必致疾病因名其地为花园详见御制花园诗序及注】
　　蔷薇【有红白色二种】
　　玫瑰【红者可入食品黄者花微小俗通呼刺玫野开者花皆单瓣色红子赤名山刺玫】石榴【有红白黄三种不结果者名番花石榴】
　　山丹【红花六瓣一名红百合其跗未开者干之即红花菜】
　　鳯仙【俗呼指甲草性能透骨子入药】
　　木槿【朝开暮敛即诗之舜华】
　　莴苣莲【即罂粟八月始花高尺许叶如莴苣生黑龙江者单瓣微红中土人携十层五色种布輙变又名生菜莲花有红有白子入药】
　　常梨花【黑龙江郊圃间皆有之土人系缯条于上曰神所凭伏腊祠之有戕其枝者则怒不知何所取义】
　　翠蛾眉【随日侧暎鲜妍有致】
　　蜀葵【花色不一俗呼黍菊花紫者可染色红白者可治疾一种茎短花小而单者锦葵也俗呼小黍菊又葵黒龙江土人呼曰鬼脍葵】
　　向日莲【独茎顶作黄花大如椀向日而转亦名葵花又一种曰秋葵】
　　荷花【即诗之菡萏尔雅谓之芙渠今名莲花有红白二色】
　　鸡冠【其形如鸡冠有黄红白数种】
　　素馨【本出福建今郊原有之黄白二色白者团而小香胜茉莉】
