<!-- { "loadSidebar": true } -->
　　王珣字君实本耶律氏金末避难辽西家义州开义更姓王武力絶人善骑射曽遇道士谓曰君相竒甚他日因一青马贵居嵗余客有市青马者珣喜以道士言騐倍价买之后乗以战进退周旋悉如意又尝得古刀于凌水有惊辄鸣故所向皆建竒功初以乡兵归穆呼哩援元帅兼领义川二州军事及张致僣号锦州珣以全军防穆呼哩兵复开义擒伯杰等锦州破穆呼哩悉以付珣珣但诛致家余皆释之以功赐金虎符充兵马都元帅镇辽东兼义川等州莭度使珣貎黒人呼为哈喇元帅哈喇中国言黒也甲申春卒珣为政简易赏罚明信诛强抚弱毫髪无徇【穆呼哩见名宦巻原作木华藜今译改】何实字诚卿北京人父道忠仕金为北京留守实少孤依叔父居气节不凡家人常入卧内见青蛇蜿蜒衣被中骇视之乃实也及长多雄畧骁勇善骑射通诸国译语锦州张致叛谋于实实叱拒之籍户口来归穆呼哩与论兵事竒变百出拊髀欣跃大加称赏遂引见太祖选充前锋时张致复据锦州实与贼遇于神水县挺身陷阵以功为帐前军马都督弹压迨取燕南齐西山右等处畧地攻城所向克防累功至元帅左监军癸未破走武仙于邢州士民安堵戍于邢多善政邢民敬如神明太宗时赐世爵更赐白貂帽貂衣弓矢等件以疾遣归
　　刘世英其先范阳人后迁辽阳川州初穆呼哩经畧辽东世英麾下以功充行军副总兵庚辰平阳诸郡被兵之余民物空竭世英言于穆呼哩曰自古建国以民为本今杀掠殆尽异日我师复来孰给转输収存恤亡此其时也穆呼哩善之遂奏授绛州节度使兼行帅事卒弟亨安嗣其职累立战功赐金虎符称为骁将征巴蜀进围成都有乔长官与亨安争功未防攻城乔为炮所伤亨安负之以出乔感愧亨安攻金伐宋出竒制胜从军十年所获金帛悉推与将佐故士卒咸乐为用焉舒穆噜额森辽人祖库哷勒誓不食金禄父托里布扎尔亦不仕额森年十嵗问其父宗国之所以亡即大愤及长勇力过人多智畧闻太祖起朔方匹马来归首言东京为金开基之地荡其本根中原可传檄而定太祖悦命从穆呼哩取东京额森为先锋谍知金人新易留守将至独与数骑邀而杀之怀其所受诰命至东京入据府中夜下令易置其将佐部伍三日穆呼哩至不费一矢得地数千里定城邑三十二移师围北京城破将屠之额森以上闻得赦进上将军以御史大夫提控诸路元帅府事举辽水之西滦水之东悉以付之后从穆呼哩攻蠡州先登中石殁【舒穆噜八旗姓额森解见名宦巻原作石抹也先蒙古语库哷勒生铜也原作库烈儿托里蒙古语觧见黒龙江山川巻布札尔汚秽也原作脱罗毕察儿今俱译改】
　　田雄字毅英北京人防孤能树立以骁勇善射知名从穆呼哩征兴中广寕诸郡定府县二十有九屡着战功从太宗攻西和兴元等州功尤最赐金符召为御前先锋招纳河南降附民皆安堵而别部将纵兵掳掠雄力为救防至出已财与之民免于害癸巳镇抚陜西总管京兆等路时闗中苦兵革郡县萧然雄披荆棘立官府招徕未降者教民力田京兆大治追封西秦王
　　李守贤字才叔大寕义州人初与兄庭植归穆呼哩入朝太祖命庭植为右副元帅守贤援锦州临海军节度观察使迁河东南路兵马都总兵镇河东太宗南伐道平阳见田野不治以问守贤曰民贫窘乏耕具诏给牛万头仍徙闗中人民垦地河东时河中未下守贤请自北面凿城先登如其言城果下由蒲津南济潼闗破赵雄兵时防师围汴守贤留屯嵩汝金兵十万保少室山守贤以三千破之攻河南降其渠帅洛西遂定
　　髙宣辽阳人太宗元年诏宣为元帅赐金符从睿宗攻大名宣进曰奉命出师伐罪吊民愿勿嗜杀人以称上意睿宗召元帅穆纳谕之下令军中如宣言及城破兵不刃血民心悦服四年从破金兵三峯山降宣者三百余户籍以献以宣为鹰坊都总管赐金符仍令子孙世其职卒皇庆二年赠宣力功臣银青荣禄大夫大司徒封营国公諡简僖【索伦语穆纳水镩也原作木乃今译改】
　　王荣祖字敬先珣长子性沉厚勇力絶人袭崇义军节度使入朝上闻其勇选三力士与皆应手而倒讨金平章政事葛布格所至有功授北京等路征行万户换金虎符伐髙丽围王京髙丽奉表入贡擒布希万努再伐髙丽破十余城降天龙诸堡皆禁暴掠民咸悦服移镇髙丽募民戍屯辟地千里中统元年诣阙世祖慰之曰卿父子勤劳于国诚节如一授沿边招讨使兼北京等路征行万户还镇卒【葛布根蒙古语布格巫也原作葛不哥布希万努见名宦巻原作蒲鲜万奴今俱译改】
　　赵良弼字辅之女直人父慤明敏多智畧举进士世祖在潜邸召对称防擢邢州幕长己未世祖南征召参议元帅事兼江淮安抚使良弼亲执桴鼓为士卒先五战皆防所至禁焚庐舍杀降民宣布徳意人皆安堵及商议陜西省事蜀人费寅以私憾诬亷希宪商挺在京兆有异志引良弼为徴帝诘良弼良弼泣曰二臣忠良愿剖臣心以明之帝切责良弼至欲断其舌良弼誓死不变帝意解费寅卒以反诛至元九年奉使日本至金津岛金津守延入板屋太宰府官陈兵四山胁取国书至于再三良弼曰不见汝国王寕持我首去书不可得也日本知不可屈遂遣使入觐良弼复命帝曰卿可谓不辱矣后帝将讨日本三问良弼皆力言勿击便从之十一年同佥枢密院事屡以疾辞得防居怀孟良弼有地三千亩乃析为二六与怀三四与孟州皆永庙学以赡生徒尝言人情之难制者怒为甚必克已然后可以制怒必顺理然后可以忘怒能忍所难忍容所难容事斯济矣卒年七十赠推忠翊运功臣太保仪同三司追封韩国公諡文正
　　伊竒哩女直人防悟能记诵及长以孝友闻事世祖于潜邸备宿卫至元七年命为监战以所领军围襄阳一时名将索多刘国杰李庭等皆麾下攻樊城率众先登受赐悉分与将士从巴延南伐以兵破宋将夏贵于防罗洑加定逺大将军及攻常州安吉皆有功十三年宋降巴延命伊竒哩监守其宫号令严肃秋毫无犯拜镇国上将军浙东宣慰使镇守绍兴【国语伊竒哩一连也原作谒只里蒙古语索多大领也原作唆都巴延解见疆域形胜巻原作伯顔今俱译改】
　　赵炳字彦明惠州人防失怙恃鞠于从兄嵗饥遇盗将杀其兄炳年十二泣代死盗惊异舍去甫弱冠侍世祖于潜邸以恪勤蒙眷署为州长中统元年判北京宣抚司北京控制辽东番夷杂处号称难治炳至皆安定济南妖人作乱炳为济南总管止罪首恶余党解散复迁辽东提刑按察使辽人闻其至豪猾屏迹至元九年授京兆路总管兼府尹皇子安西王开府于秦时多纳炳言免逋捐赋秦民大悦王薨炳被防入见具陈民间利害因言王薨之后运使郭琮郎中郭叔云弄权不法帝即令乘传偕敕使往按至则琮等假嗣王防収炳妻孥徙炳等于平凉北崆峒山炳子仁荣诉于上上驰使脱炳琮等醉使者以酒遣人毒炳于狱其夜星陨有声如雷帝闻之抚脾叹曰失我良臣俄械琮等至亲鞫得其实命仁荣手刃琮叔云于东城诏雪炳寃赠中书左丞諡忠愍
　　髙天锡宣子事世祖于潜邸甚见亲幸中统二年授父官寻改燕京诸路总管按察司副使天锡与丞相言曰农桑衣食之本不务本则衣食不给教化不兴古之王政莫先于此愿留意焉丞相以闻遂命立司农司以天锡为中都山北道廵行劝农使迁司农少卿进兵部尚书卒后赠推忠保义功臣太师仪同三司上柱国追封营国公諡庄懿子谅后亦官至兵部尚书卒諡宣靖
　　刘国杰字国寳女直人姓乌库哩后改刘氏国杰貌魁雄善骑射胆力过人从巴延攻宋襄樊及南征破张世杰兵有功加怀逺大将军赐号巴图巴图者华言勇敢之称也至元二十三年平湖南广东冦盗二十五年平湖南盗詹一仔余众悉降或请尽阬之国杰曰多杀且不可况杀降乎乃相地为三屯迁其众屯守以备贼后皆为良民二十七年江西盗起国杰下令徃击贼诸将皆曰此他省盗我勿与闻国杰曰纵敌生患患将难图岂可以彼此言耶遂进兵连破之又破永州盗李末子千七及上思州黄胜许取贼巢地为屯田募庆逺诸獞人耕之以为两江蔽障上遣使即军中赐以玉带元贞元年加湖广行省平章政事经营茶陵衡彬桂阳之地东尽交广西亘黔中皆设屯戍守之盗贼遂息大徳五年罗鬼女子蛇节反贼多健马官兵战失利诏国杰讨之国杰令人各持一盾布钉其上俟阵合弃盾伪遁贼果逐之马遇盾皆倒遂大败贼擒斩蛇节台臣言国杰在军中每以家财赏士帝命倍偿之国杰常言吾为国宣力视死如归虽身弃草野不恨何必马革里尸还哉平日推诚待士故战则有功江西湖广广东云贵诸盗以次削平卒赠推忠効力定逺功臣光禄司徒柱国封齐国公諡武宣【乌库哩原作乌古伦巴图蒙古语解见疆域形胜卷原作覇都今俱译改】
　　张庭珍字国寳临潢全州人父楫仕金后来归授为北京都转运使因家北京宪宗即位以庭珍为笔且齐时髙丽徙江华岛命庭珍徃问其故其王言大军嵗入侵掠避而走险不得已也因厚赂庭珍却之归以状闻帝为禁戍兵无擅入其地髙丽遂安世祖即位将北伐以庭珍熟知西京入汉南路授同佥土蕃经畧使至元六年安南入贡不时以庭珍为安南王逹噜噶齐由大理至安南世子光炳立受诏庭珍反覆责之光炳惭愤使卫兵露刄环立庭珍坦卧乃皆服遂入贡及从伐宋累功至南京路总管兼开封府尹有控鹤军士赁大宅聚居纵横街陌庭珍察其必为盗急捕之果然索其党俱杀之民以为神河决太康漂溺千里庭珍括船防筏载粮糗四出救之全活甚众俄卒于官庭珍性清慎丞相巴延尝语人曰诸将渡江无不荒贪惟我与国寳始终自守闻者以为知言【蒙古语笔且齐写字人也原作必阇赤逹噜噶齐解见名宦巻原作逹鲁花赤今俱译改】
　　张庭瑞字天表庭珍之弟防以功业自许兵法地志星厯卜筮无不推究以宿卫从宪宗伐蜀为先锋中统二年戍守青居筑城虎啸山宋将夏贵以重兵围之庭瑞坚守以全城有功及围重庆舟楫兵仗粮储皆倚以办蜀平陞诸蛮夷部宣慰司碉门羌入市争价杀人被系羌酋谋刼之已防防桥鱼通司来告急左丞汪惟正问计庭瑞曰羌俗以鬬杀为勇今如蜂毒一人而即以门墙之寇待之不可宜遣使往谕祸福彼自回矣惟正即以庭瑞为使果不劳兵而罢都掌蛮叛命庭瑞讨之蛮聮松枝为牌自蔽庭瑞所射矢出其牌半簳蛮惊曰何用弓矢如此之力即请服授叙州等处蛮夷部宣抚使改潭州路总管
　　耶律有尚字伯强辽东丹王十世孙有尚资识絶人笃志好学受业许衡邃于性理而尤以诚为本人莫不服为有道君子至元十年衡还乡里朝廷乃以有尚为助教嗣领其学事久之出知蓟州以寛简得民裕宗在东宫召为詹事长史复除国子监司业时学馆未建师弟子皆寓居民屋有尚屡以为言二十四年朝廷乃大起学舍始立国子监及监官而増广弟子员于是有尚陞国子祭酒儒风为之丕振寻以亲老辞职归大徳时以安车召之复起为昭文馆大学士兼国子祭酒有尚前后五居国学其立教以义理为本而省察必真以恭敬为先而践履必端身为师表数十年海内宗之犹昔之宗衡也年老致仕朝廷赐楮币七千緍于其家卒年八十六諡文正
