<!-- { "loadSidebar": true } -->
　　汉
　　北魏
　　辽
　　金
　　元
　　国朝







　　钦定四库全书
　　钦定盛京通志卷九十一
　　方伎
　　【臣】等谨案司马迁作扁鹊仓公日者龟策诸传以述方伎史家沿以为例而志地理者因之辽之方伎自汉殷馗以下十有三人至其生平别有表见艺术虽精仍列诸人物不以方伎概焉谨志方伎第三十








　　钦定四库全书
　　钦定盛京通志卷九十一
　　方伎
　　汉
　　殷馗辽东人精天文桓帝时有黄星见于楚宋之分馗言后五十嵗当有真人起于梁沛间其锋不可当及魏武破袁绍冀州诸郡多举城降正五十年而大业以成实应此占焉
　　南北朝魏
　　晁崇字子业襄平人家世史官善天文术数先事慕容垂后为魏道武所获拜大史令诏崇造浑天仪天兴五年月晕左角崇奏占为角虫灾道武既克姚平于柴壁命诸军焚车而反牛果大疫是嵗麋鹿亦多死
　　闵宗辽东人善占侯髙飏时居东裔生孝文昭皇后幼时恒梦在堂内立而日光自牕中照之灼灼而热避之不得如是数夕以白父其飏飏以问宗宗曰此奇徴也日者君人之徳帝王之象光照女身必有恩命及之避犹照者主上来求女不获已也此女必将被帝命诞育人君后果入掖庭生世宗
　　辽
　　萧达鲁太和宫分人素精于医人有疾观其形色即知病原所在由是世为医官其孙呼都克尤精于骑射【达鲁防古语觧见名宦卷原作敌鲁呼都克防古语觧见黑龙江山川卷原作胡笃今俱译改】
　　耶律达勒达字海兰善驰射尤神于医视人疾若隔纱覩物莫不见太祖患心痛问之对曰膏肓有淤血如弹丸非药所及必针而后愈从之呕出淤血遂愈【达勒达觧见建置沿革卷原作迭里特海兰觧见建置沿革卷原作海邻今俱译改】耶律达鲁精医能察形色即知病原虽不诊侯有十全功官至节度使枢宻耶律色珍妻有沈疴达鲁视之曰胸有畜热非药石所及当以意疗聒使狂以泄其毒则可于是大击钲皷于前果狂怒呌骂力竭而愈其治法类如此【达鲁解见前注原作敌鲁色珍觧见人物卷原作斜轸今俱译改】
　　呼拉布善卜尝为耶律庶成卜曰官至林牙因妻获罪后庶成官至林牙果为妻呼都克所诬夺官使吐蕃十二年清宁间始归仍为林牙悉知所占【国语呼拉布令其呼唤也原作胡吕不今译改】
　　耶律伊伯格勒幼好学尤精堪舆卜筮不乐仕进每为人择塟地有卜地者曰后三日有牛乘人逐牛过者即启土至期果有一人负乳犊引防牛而过其人曰所谓牛乘人者此也遂启土既塟吉凶尽如其言尝为失鹰者占曰在汝家东北三十里泺西榆上求之果得【防古语布伯格勒保佑也原作乙不哥今译改】耶律钮斡哩字海陵六院部族人风神爽秀工于画重熙间累迁同知防检司事钮斡哩善画尝冩圣宗真以献召拜同知南院宣徽事使宋贺正冩宋主容以归清宁间复使宋宋主赐宴瓶花隔面未得其真陛辞仅一视及境以像示饯者骇其神妙【钮斡哩国语觧见吉林山川卷原作褭履今译改】
　　谨案旧志以耶律托色善画列入方伎今考辽史本传托色屡败宋兵功业懋着未可仅以方伎该者旧志特据其绘宋人战仆状一节列入方伎未为允恊今移入本志人物卷而仍附识其善绘事于卷
　　金
　　穆延萨克达临潢路人袭穆昆攻宋屡立战功形不过中人而拳勇善鬬所用枪长二丈军中号为长枪副统又工用手箭箭长不盈握每用百数散置铠中遇敌抽箭以鞭挥之或以指钳取飞掷数矢齐发无不中敌以为神其箭皆以智创虽子弟亦不能传其法【穆延萨克达穆延八旗姓国语萨克达老也原作抹撚史扢塔今译改】
　　王曼庆【一作万庆】字禧伯庭筠子仕至行省左司郎中号澹防善墨竹树石絶佳亦能山水
　　谨案金史志布萨忠义精古算法宗雄蹻防善射称絶伎赫舍哩良弼善占侯以日色之旦暮色赤占髙丽夏国之难有奇騐皆可谓神乎伎术独擅神明之用者然考金史三人本传皆位兼将相事业功名为一代伟人未可仅以方伎该之故悉载入本志人物门而备识其艺术于卷
　　元
　　持嘉君实女真人善画竹学刘自然颇有意趣见画史会要【持嘉入旗姓原作赤盏今译改】
　　持嘉希曾肃慎贵族读书善绘事工墨菊笔间有新意尤精于皷琴
　　国朝
　　墨尔根绰尔济防古人精医术
　　国初天命年间率先归附时有正白旗先锋鄂硕与敌战中流矢命在须臾间绰尔济为拔镞傅以药遂愈又都统武拜交战时身被三十余矢已昬絶绰尔济令剖白驼腹置拜其中遂苏又黄冠苖君稷之徒有屈臂不得信者绰尔济令先以热镬熏蒸然后用斧椎其骨揉之有声即愈其余所效多不可举时以比华陀云







　　钦定盛京通志卷九十一
　　钦定四库全书
　　钦定盛京通志卷九十二
　　仙释
　　后汉
　　金
　　元
　　明
　　国朝








　　钦定四库全书
　　钦定盛京通志卷九十二
　　仙释
　　【臣】等谨案隋虞绰铭辽比之蓬瀛仙都明文贵亦称为招提胜境以故前代颇传有仙释之迹虽其事或涉俶诡然魏收志释老范蔚宗传方术仙释之志亦纂述所不废也谨志仙释第三十一








　　钦定四库全书
　　钦定盛京通志卷九十二
　　仙释
　　后汉
　　丁令威辽东人学道于太平府灵波山后化鹤来集于辽阳华表柱歌曰有鸟有鸟丁令威去家千载今来归城郭如故人民非何不学仙塜累累又搜神记云辽东城门有华表柱忽有一白鹤集柱头时有少年举弓欲射之鹤乃飞去徘佪空中而言如是遂高上冲天今辽东诸丁氏云其先世有升仙者不知名字
　　帛和字仲理辽东海州人初入地肺山师事董奉又到西城山事王君王君与和大道诀曰往北山石室中熟视北壁当见壁有文字则得道矣仲理视壁三年乃见文字后入林虑山为地仙相传谓既成神丹作金以济穷民云【按水经注神仙传等书皆作帛仲理晋时有帛道猷帛本古姓旧志误作白仲理林虑山或作徐无山】
　　金
　　王予可字南云辽西人父本军校南云亦常预籍年三十大病后忽发狂能把笔作诗文及说世外恍惚事南渡后游上蔡为人躯干雄伟貌亦奇古戴青葛巾项后垂双带状若牛耳一金缕环在顶额之间两颊以青湼之指为翠靥衣长不能掩胫故时有哨腿王之目落魄嗜酒每入城市人争以酒食遗之夜宿土室中人或问以故事其应如响诸所引书皆世所无有茶诗云帘卷緑隂花外月玉山冰雪醉扶翁凌霄花诗云啼鸟倒啣金羽舞惊蛇斜傍玉帘飞张伯玉与之游最狎壬辰兵乱有军将欲挈之北归馆于州之瑞云观南云明日见将领自言云我不能住君家瑞云观也越三日卒后有见之淮上者见大金国志【按元好问中州集刘祁归潜志又称王予可系河东人】
　　王元粹字子正平州人系出辽世衣冠年十八九作诗有高趣性习専固世事不以累其业流寓襄阳遭乱只身北归寄食燕中遂为黄冠主太极道院其卒也淄川杨叔能挽之有五言造平淡只影卧黄昬之句
　　元
　　刘秉忠本瑞州人【按瑞州今广宁县境】因曾祖官邢州徙家焉初名侃字仲晦少补邢台节度使令史慨然投笔去武安山中遂从浮屠法更名子聪后游云中留居南堂寺世祖在潜邸时海云禅师被召过云中闻其博学多材艺邀与俱入见应对称防屡承顾问秉忠于书无所不读尤邃于易及邵氏经世书至于天文地理律厯三式六壬遁甲之属无不精通世祖正大位一时规模制作皆所草定赐第奉先坊拜光禄大夫太保参领中书省事至元十一年扈从至上都筑精舍于南屏山居之秋八月无疾端坐而逝【按刘秉忠在元既以勲名显贵位至师保本不当以释日之然其始也寄迹禅林其没也亦以禅脱是终始以禅悦者也故仍志之仙释】
　　明
　　张三丰辽东懿州人名全一一名君宝三丰其号也生有异质形鹤骨大耳圆目须髯如防以其不饰边幅又号张邋遢洪武初入武当山修炼寒暑惟一衲一蓑或处穷寂或游市井或数日一食或数月不食浩浩自得书经目不忘有问之者终日不答若与论三教经书则吐辞滚滚皆本道徳忠孝行则一日千里静则暝目旬日太祖闻其名尝遣三山道士访之不至其在扬州咏琼花诗云琼枝玉树属仙家未识人间有此花清致不沾凡雨露高标犹带古烟霞厯年既久何曾老举世无双莫浪夸便欲载回天上去拟从博望借灵槎葢自况也既而羽化于甘州张指挥园中复屡见他处或言三丰金时人元初与刘秉忠同师后学道于鹿邑之太清宫说铃云今西域入贡者犹见为台吉供养云然皆不可考
　　黄花老人不知所从来天顺中居葢州山寺有道术修炼数年一旦鹤来即乗之以去后人因名其地为伴仙山
　　马真一河南人年百余岁矣明季居广宁之北镇庙中采蘑菇拾野果为食会广宁大旱经畧袁崇焕使祷雨立应后去之山海闗与士人谈经论艺剖决如流为人言休咎率奇验后不知所终连姓僧葢平人成化间约百岁不计饥饱毎与羣儿戏于市岁旱祈雨辄应将死先以时日告人后有人自南来者遇之于途计其日即僧死之次日雪庵居千山香岩寺生有异质殁有舍利其葬处至今呼为雪庵塔
　　行荣辽阳人精通禅理经史子集无不究览尤深于诗律编注大藏释音寳镜凡十卷辛苦三十年始成
　　马禅居辽阳清风寺相貌竒古每夜环走首山喃喃三匝东方始白今寺中塑像在焉
　　国朝
　　古林湖广长沙人朱氏子既而为僧居奉天诸刹康熙乙亥十月忽延僧俗至嘱以后事夜半归方丈留偈端坐而逝众用僧法荼毘之现金色毘卢像从辰至午衣文数珠俨然可辨古林说法时有一颠僧相往来古林甚敬之人问其故古林曰此人行甚深吾不及也后此僧至村堡中覔车轮一具端坐轮上须臾火发与轮俱化至今相传为异碧庵防不茹荤出家居保安寺能前知荼毘日火光中现观音大士像及楼阁狮象种种异境人咸异之
　　颠僧广宁人不知姓名颇颠常与羣儿戏或画儿掌中使拳之放拳则雷声殷然儿辈往往乞雷以为笑乐又能煑石为粮或与羣儿食之以为味如芋也善医请疗者身到即愈后一难产家延之僧不肯行强之至门而妇遂产僧顶暴裂浓血不止每怅然曰吾行已坏真寃孽也从此不复至人家来就医者或以浓血涂之往往而愈后不知所终










　　钦定盛京通志卷九十二
　　钦定四库全书
　　钦定盛京通志卷九十三
　　列女【一】
　　唐
　　辽
　　金
　　元
　　明








　　钦定四库全书
　　钦定盛京通志卷九十三
　　列女
　　【臣】等谨案班固称辽东之俗女子贞信自古载籍阙如有唐以前传者絶少辽金代兴耶律完顔诸族志节凛然炳于彤史我
　　国家敦崇风化坊表楔旌之典特有加隆百余年来八旗氏族以节著者咸足型方式俗伏读
　　御制姜女祠望夫石诸篇仰见
　　圣人彰阐徳教风示义烈之至意夫表潜徽而扬芳刘向所以传也爰考其卓著者为备详行事次亦胪次姓氏于篇谨志列女苐三十二




　　钦定四库全书
　　钦定盛京通志卷九十三
　　列女
　　唐
