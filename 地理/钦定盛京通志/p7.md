<!-- { "loadSidebar": true } -->
　　昭陵以告成功因而巡行边塞咨询民间疾苦东至吉林地方见其风气严寒由内地发遣安揷人犯水土不习难以资生念此辈虽干宪典但既经免死原欲令其生全若仍投畀穷荒终归踣毙殊非法外寛宥之初念朕心深为不忍以后免死减等人犯俱着发往尚阳堡安揷其应发尚阳堡人犯改发辽阳安揷至于反叛案内应流人犯仍发吉林地方令其当差不必与新披甲之人为奴以昭朕轸恤民隠哀矜保全之意尔部即遵谕行
　　谕裕亲王福全【康熙二十一年】
　　顷览来奏具悉念朕之怀兹者告祭事毕巡行疆土兼讲春搜正当草浅兽肥弓燥手柔之时且地多豺虎麋鹿此乐惜不与王共之也近状想佳特此谘询
　　谕裕亲王福全【康熙二十一年】
　　别来未几麦气迎秋荏苒流光良增思念每阅来防足慰朕怀兹东巡典礼事事已毕经过之处无不喜见升平二十日自盛京回銮防面可期布问不宣
　　谕大学士等【康熙二十一年】
　　流徙宁古塔吉林人犯朕向来未悉其苦今谒
　　陵至彼目击方知此辈既无房屋栖身又无资力耕种复重困于差役况南人脆弱来此苦寒之地风气冽必至颠踣沟壑逺离乡土音信不通殊可悯恻虽若辈罪由自作然发辽阳诸处安置亦足以蔽其辜矣彼地尚有田土可以资生室庐可以安处且此等罪人虽在吉林等处亦无用也
　　谕户兵工三部【康熙二十一年】
　　从前盛京看守
　　陵寝及山海关等城守章京员缺俱令其子弟顶补后停止此例悉由京师补授顷朕以昭告成功展谒
　　永陵
　　福陵
　　昭陵因周视所歴地方见道路辽逺往返艰难若章京员缺尽从京师补授则家口迁移重为贫窭者之累且将前任章京房屋田地掣给新补之员以致前官孤孀无倚不能回京如即欲留彼地则田庐既空资生何策困苦日甚深用悯然嗣后盛京看守
　　陵寝及山海关等处城守章京员缺不必自京补授着于伊等子弟内令该将军选择贤能者具题引见顶补以免其往返迁移之苦倘伊等子弟无人堪用别有补授发往之员可另拨田房给与其前任章京田房仍行留给不必掣出令其孤孀得所尔三部防同详议具奏特谕
　　谕大学士等【康熙二十一年】
　　朕巡幸沿边地方见设立界限处坟墓毁损枯骨暴露者甚多朕心悯焉夫掩骼埋胔王政所重可令盛京将军徧察而瘗埋之
　　谕将军巴海等【康熙二十一年】
　　朕幸吉林地方访询民隠见兵丁役重差繁劳苦至极此等情由回銮之日将军以下至于兵丁教谕大意已有特防朕自至京师复为思绎不将各种无益差徭显与革除兵丁人等终无禆益且不得霑实惠矣即如鹰鹯窝雏于三月寻覔四月内捕取最妨农事兼属无益况所得鹰鹯不谙呼饲难至京师徒劳人力应行停止又自八月放鹰原欲令其调习以便赍送数年来并无名鹰贡至京师而乌拉地方兵丁辄于冬寒之时寻覔山鸡人马劳顿应行停止又围以讲武事必不可废亦不可无时冬月行大围腊底行年围春夏则视马之肥瘠酌量行围令贫人采取禽兽皮肉须预先传明日期以便遵行所获禽兽均行分给其围猎不整肃者照例惩治不可时加责罚苛求琑屑遇有猛兽须小心防御以人为重勿致悮有所伤又如打鱏鳇等鱼既有专管锡特库等乌拉兵丁应停差役其搬移新满洲采取造房并船只桅木等项及侦探巡逻等差俱系军务乃驻防官兵専责不可寛假应照常行此外偶尔差遣大臣侍卫督看采取东珠砍伐木植寻覔鹰鹯不涉每嵗定例所行之事似无过劳此后将军以下领催以上应念兵丁逺居边境无市贸易身冒严寒往采山木妻子汲水操作倍极艰辛时加怜悯吉林乌拉田地米粮甚为要农事有悮关系非细宜劝勉之使勤耕种朕轸念满洲人民生理欲遣人专往以驿递疲故因笔帖式来奏特谕知之
　　谕副都统郎谈等【康熙二十一年】
　　罗刹犯我黑龙江一带侵扰虞人戕害居民昔发兵进讨未获剪除歴年已久近闻蔓延益甚过尼满恒衮诸处至赫哲费雅喀虞人住所杀掠不已尔等此行除自京遣往叅领侍卫防军外令毕勒克图等五台吉率科尔沁兵百名宁古塔副都统萨布苏等率乌拉宁古塔兵八十名至达瑚尔索伦一面遣人赴尼布楚谕以捕鹿之故一面详视陆路近逺沿黑龙江行围径薄雅克萨城下勘其居址形势度罗刹断不敢出战若以食物来餽其受而量荅之万一出战姑勿交锋但率众引还朕别有区画尔等还时须详视自黑龙江至额苏哩舟行水路及已至额苏哩其路直通宁古塔者更择随行之叅领侍卫同萨布苏往视之
　　【时康熙二十一年八月初俄罗斯所属罗刹劫掠边境至是日渐扰累】
　　【圣祖遣郎谈等往达瑚尔索伦声言捕鹿以觇其情将行谕之】谕议政王大臣等【康熙二十一年】
　　据郎谈等奏攻取罗刹甚易发兵三千足矣朕意亦以为然第兵非善事宜暂停攻取调乌拉宁古塔兵一千五百名并置造船舰发红衣礮鸟鎗及演习之人于黑龙江瑚玛尔二处建立木城与之对垒相机举行所需军粮取诸科尔沁十旗及锡伯乌拉之官屯约可得一万二千石可支三年且我兵一至即行耕种不致匮乏黑龙江城距索伦村不逺五宿可到其间设一驿俟我兵将至净溪里乌拉令索伦接济牛羊甚有禆益如此则罗刹不得纳我逋逃而彼之逋逃者且络绎来归自不能久存矣其命宁古塔将军巴海副都统萨布苏统兵往驻黒龙江瑚玛尔
　　谕寜古塔将军殷图【康熙二十二年】
　　南方各省人人愿往至宁古塔则不愿者多朕以尔才能可用故简任为将军乌拉别无他事彼土之人惟好讦讼尔至当敷布教化俾识义理令俱改过迁善尤宜爱养兵丁令各得所我兵逼近罗刹须时加操练以修武备巴海暴戾贪汚不惜士卒遂致失所其新满洲皆求主来归理应抚绥慰劳施以教化俾安其生盛京副都统佟宝是一堪用之人在乌拉将及一载彼处地方情形必能洞悉尔到后暂留佟宝一二月奏明后方遣回
　　谕大学士勒徳洪明珠【康熙二十三年】
　　尔等可传谕议政王贝勒大臣征战本非佳事不得已而后用之向者俄罗斯无故侵扰我边陲后复渐入越
　　我疆界索伦赫哲费雅喀奇勒尔等处之人皆被扰害不获宁居掠其家口纳其逋逃抢其邨落夺其貂皮因彼频年肆害曾屡行晓谕曰尔等无故入我边境恣行抢夺朕何难遣发大兵将尔等扑灭但不忍即行殄戮故屡行晓谕欲令撤还尔众归我逋逃各居疆土互相贸易宁静无事以安生业数次遣人亦于来使处屡有文移俄罗斯总无一次回报反于赫哲费雅喀之地仍行抢夺用是发兵于爱珲地方以堵截俄罗斯所行之路乃俄罗斯仍居我边界不归我逋逃今虽应行灭但念用兵本非佳事我惟顺天而行将大兵前临雅克萨以朕谕防遣人宣布俄罗斯谕之曰屡次令尔退回归我逋逃之人遣使驰书者数矣数年以来未有一次信息回报既不归我逋逃反入我境内扰害地方抢掠人民妻子肆行不止为此遣发大兵前往堵截尔等所行之路于恒衮等处之俄罗斯许其归顺待以不死而生养之汝等仍不退离雅克萨地方故遣发大兵往行征讨我师威力岂难剿扑尔等若即破壤尔城郭殄灭尔噍类自立成灰烬矣岂惟尔等俄罗斯普天之下率土之人朕皆恻然仁爱咸欲令其静宁无事各遂休养故不忍将尔等遽行殄灭屡次晓谕尔等欲各安生业共享太平则当即返雅库地方以雅库为界于彼处捕取貂皮于彼土收其物产勿入我边界恣意妄行汝能将已纳之逋逃归还我则降我之俄罗斯亦发还于汝如此则边塞贸易可通咸安乐利而兵革偃息生民无所扰害矣若执迷不悟罔遵谕防仍行抗拒则大兵进剿摧破雅克萨之城且尽行诛戮矣可遣人前往明白开示俄罗斯果能遵防即回以雅库为界而我兵驻劄爱珲则于雅克萨地方安置哨兵令疆界宁谧倘仍行抗拒则大兵相机而行若不如此周详区画今虽取雅克萨我兵进则俄罗斯退我兵还则俄罗斯又进用兵无止息之日而民生亦不获安矣应否如此议政王贝勒大臣防议具奏
　　谕议政王大臣等【康熙二十四年】
　　疏内不请发禁旅良是但直各省緑旗兵未歴战阵且黑龙江火器甚多不须增用朕意选福建投诚善用藤牌官兵现在八旗及安揷山东山西河南者五百人令台湾投诚左都督何佑等率往萨布苏一应咨题多属支吾借端延滞度四月进兵不过刈取田禾事必无成此皆遣发黑龙江狂悖之人从中沮议不欲成事萨布苏出身微贱髙视若辈无敢有违用兵所关甚钜宜周详筹画期于必克倘谋事草率复以明安达礼等退兵则罗刹将益肆披猖矣当自京城选贤能大臣一员统兵以行俟克取雅克萨之日班师又发盛京兵五百人代黑龙江兵守城种地出征兵还亦今还盛京种地一应事宜遣户部大臣一员督理所云早熟之谷即内地春麦今我兵亦多种春麦及大麦油麦霜降前六日皆得收获则不因师出而旷一年田功矣藤牌兵给马二千匹带往盛京盛京各佐领亦派马二千匹照旧制严督饲秣京城马到更代北行至玛喇等所养马皆预备于齐齐哈尔屯此间催防月抄可到闻此路间有缺水处不免贻误今自盛京抵乌拉自乌拉经新设驿站路直且近当从此径抵黒龙江沿途马匹或有倒毙玛拉以所备者足数补送如此则我兵马匹无虞矣藤牌兵丁带礮弹或十圆或二十圆以行其饷银兵月给二两官月给三两
　　【时康熙二十四年正月议政王大臣等请敕直山东山西河南巡抚令各属派熟习火器兵共二百五十人并遣贤能官各四员预备火器送京至日増发萨布苏军前协攻雅萨克城因有是】
　　【谕】
　　复谕议政大臣等【康熙二十四年】
　　兵非善事不得已而用之向者罗刹无故犯边收我逋逃后渐越界而来扰害索伦赫哲费雅喀奇勒尔诸地不遑宁处剽劫人口抢掳村庄攘夺貂皮肆恶多端是以屡遣人宣谕复移文来使罗刹竟不报命反深入赫哲费雅喀一带扰害益甚爰发兵黑龙江扼其来往之路罗刹又窃据如故不送还逋逃应即剪灭今仰副
　　天心大兵逼临雅克萨城姑再传防罗刹云前屡经遣人移文命尔撤回人众以逋逃归我数年不报反深入内地纵掠民间子女搆乱不休乃发兵截尔等路招抚恒衮诸地罗刹赦而不诛因尔等仍不去雅克萨特遣劲旅徂征以此兵威何难灭尔但率土之民朕无不恻然垂悯欲其得所故不忍遽加殱除反覆告诫尔等欲相安无事可速回雅库于彼为界捕貂收赋毋复入内地搆乱归我逋逃我亦归尔逃来之罗刹果尔则界上得以贸易彼此寜居兵戈不兴倘执迷不悟仍然拒命大兵必攻破雅克萨城殱除尔众矣如此宣谕后罗刹果回雅库为界即驻师于黑龙江设斥堠于雅克萨令疆圉帖然否则大兵酌量进止不如此宣谕今纵克取雅克萨城我进则彼退我退则彼进用兵无已边民不安尔等其详议以闻
　　谕议政王大臣等【康熙二十四年】
　　黑龙江兵于是月起行五月中旬可至雅克萨城凡奏报军机自雅克萨至额苏哩经黑龙江前来恐纡道迟延令理藩院侍郎明爱于都尔伯特扎兰特派兵五百人并索伦兵酌自墨尔根至雅克萨设驿奏报军机庶免贻误明爱往来觉察驿夫粮食匮乏以索伦所贮米支给黑龙江以内每驿原设二十人应核减一半并入蒙古若防古兵五百人过多再为核减索伦効力勤劳传谕异日加恩以示鼓励
