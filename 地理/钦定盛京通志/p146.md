<!-- { "loadSidebar": true } -->
　　尼玛哈鉴隆州人大定中第进士调隆安教授擢近侍局直长世宗器其材改太子侍丞迁应奉翰林文字世宗尝谓宰臣曰鉴尝近侍朕知其正直干治及为东宫侍丞保防太孙礼节言动犹有国俗纯厚旧风朕甚嘉之明昌五年拜叅知政事卒諡文肃【尼玛哈解见选举巻原作尼厐古今译改】
　　富察哲鲁字文叔东京路干尔达毕喇明安人为人重厚寡言笑大定中第进士累迁北京临潢按察副使改顺义军节度使西京人李安兄弟争财府县不能决哲鲁不问防释奠孔子庙乃引安兄弟与诸生列坐防酒陈説古之友悌数事安兄弟感悟誓不复争禁游食简兵卫盗息狱空大定二年知庆阳夏人犯边哲鲁击走之至宁元年知平凉府夏人复来攻哲鲁招溃卒为御守计乃退贞祐二年改东京留守致仕及卒取奏稿尽焚之【哲鲁语解见选举巻原作郑留国语干尔辽乎泗水也毕喇见吉林山川巻原作干底必剌今俱译改】完顔安国字正臣其先占籍上京世有战功安国沉雅有谋尤善骑射明昌元年大石部有乞修岁贡者诏安国徃使时北凖布迫近塞垣隣部邀安国俱行讨安国以未奉诏为辞或以危言怵之安国曰大丈夫岂以生死易节暴骨边庭不犹愈于病死牖下乎众壮其言而止六年尔佳清臣出兵以安国为先锋都统适临潢泰州属部叛安国先讨定之以功迁东路招讨使承安元年大盐泺之战安国功最既而右丞相襄总大军遣安国追敌佥言粮道难继安国曰人得一羊可食十余日请驱羊以袭之遂追薄敌降其部长进封道国公安国在军旅十五年号令严明善伺敌人虚实周知山川险易战必身先士卒故所向辄克诸部入贡安国每戒谕之闻者皆震悚悦服【国语凖布捉撕也原作阻防今译改】
　　温特赫达字子达葢州安春明安人性敦厚寡言笑初举进士廷试搜阅官易达藐小谓之曰汝欲求作官耶达曰取人以才学不以年貎众皆异之明昌五年中第迁监察御史转太常少卿摄侍御史上疏言辽东兴王之地当専守以系一方之心又言宰相系天下轻重不宜权摄时宰相高琪高汝砺恶其言俄充陜州行枢宻院叅议官仕终户部尚书【温特赫原作温迪罕今译改】
　　完顔闾山葢州明安人明昌进士累官沁南军节度使入为工部尚书兴定中诏陜西行省伐宋闾山防议诸军破宋兵于吴寨谷改知平凉府又屡有军功召为吏部尚书时选戸部官率举桑孔之术应诏闾山曰民劳极矣复用此辈将何以堪识者韪之
　　布萨揆本名临喜武庄公忠义子以战功迁西北路副招讨陞西南路招讨复出御边时边政久弛揆防徼筑垒营栅相望烽堠相应边人得安耕牧章宗手诏褒谕累拜平章政事封济国公泰和六年宋人来侵揆为右副元帅遣将御之敌悉遁出境复诏揆总大军南伐江表震恐次下蔡遇疾卒上遣使迎丧葬祭皆官给諡武肃揆体刚内和与物无忤临民有恵政为将时军门镇静赏罚必行所至因粮于敌无馈运之劳未尝轻士卒而与之同甘苦人亦乐为用南征北伐为一代名将完顔伯嘉字辅之北京路额尔衮毕喇明安人明昌二年进士兴定初官御史中丞宣宗忧旱伯嘉奏曰日者君象旱者人君自用亢极之应且爕和隂阳宰相之职不宜归罪有司嗣行尚书省元师府于河中廷议欲弃河东徙民以实陜西伯嘉切谏乃止伯嘉纯直不能与时低昂尝曰生为男子当益国泽民其他不可学也元光二年权防知政事行尚书省于河中率陜西精鋭与平阳公共复河东寻卒【国语额尔衮一纪之纪也原作讹鲁古毕喇原作单剌今俱译改】防古纲本名和罗噶咸平府明安人承安五年进士累官知东平府事拜右副元帅权防知政事尚书省兴定二年诏以纲忠贞为国保完城邑进官二阶赐金带重币时益都张林据险为乱纲遣右监军王庭玉讨擒之后改兼靖难军节度使行省邳州纲御下严信赏罚必当卒为经略使禄格所害【和啰噶见建置沿革巻原作胡里纲禄格原作六哥今俱译改】
　　耶律辨材尚书履之子楚材之兄家义州天资倜傥躯干雄伟以志节自负为中京兵马副都指挥使宣宗问军政利弊辨材言将相多非真才遂忤权贵出为许州兵马钤辖【按耶律履己载本志文学耶律楚材见元人物】完顔纲字正甫初为奉御明昌中诏与曹佛哩计事佛哩每谓属羌青伊克愿内属及纲部署陜西召佛哩子布希传箭羌中青伊克籍其境土人民诣纲内属遂以青伊克为叠州副都总管纲以功迁拱卫直都指挥使泰和六年宋吴曦叛附于金七年宋安丙杀曦遂防散关纲遣兵潜自昆谷西山养马涧入四面攻之复取散关八年与宋和纲罢兵还京师至宁元年呼沙呼入中都迁卫绍玉于卫邸并杀纲贞祐四年纲子安和权复州刺史上书讼父寃畧曰先臣纲在章宗时招怀西羌青伊克等十八部族取宋五州吴曦以全蜀归朝呼沙呼无故见杀夺其官爵诏以纲本良将追复尚书左丞【国语佛哩击也原作佛留布希旗姓原作普贤青伊克防古语青诚也伊克大也原作青宜可今俱译改】
　　完顔弼本名达希布葢州明安人积功加平南荡江将军贞祐初驿召弼赴中都时弼为云内州防御云内已被兵弼善马槊与数骑突出由太原出泽潞防有诏除定武军节度使防为元帅左都监驻真定弼请明赏罚招勇敢结堡塞严防御及劝迁都南京阻长淮拒大河扼潼闗以自固宣宗将迁汴弼兼河北西路都总管三年改知山东西路宣抚副使招抚刘二祖余党孙邦佐张汝楫其后邦佐屡立战功元光末累官山东西路兵马都总管充宣差招抚使元兵围东平弼百计应战乆之乃解围去赐诏奬励弼寻卒弼生平喜读书闲暇引儒士雅歌投壶以为常所辟士皆立方面功治东平爱民省费军民帖然有古良将风【国语达希布令复也原作达吉不今译改】
　　布萨安贞揆之子贞祐二年为山东路统军安抚使时杨安既攻刼州县潜号改元天顺防登莱沂宻等州欲取益都安贞连破之又破刘二祖郝定等遂平山东及伐宋屡有功尝曰三世为将道家所忌自忠义揆至安贞为将三世后果为执政所忌诬杀之










　　钦定盛京通志卷六十一
<史部,地理类,都会郡县之属,钦定盛京通志>
　　钦定四库全书
　　钦定盛京通志巻六十二
　　歴朝人物【五】
　　金【沈辽诸路隶属人】












　　钦定四库全书
　　钦定盛京通志卷六十二
　　歴朝人物【五】
　　金【沈辽诸路隶属人】
　　田灏字黙之兴中人辽天庆进士太祖定燕以功权节度使四迁知真定府事招降贼众五千余人贼垒悉平迁行台左丞彰徳军节度使是时新定力役灏捐籍之半而上之故相之徭役比他州独轻同知河北东路都总管改同佥燕京留守司事民遮留不得出易服夜去累迁刑部尚书请老卒
　　王伯龙沈州双城人天辅二年率众归太祖从攻临潢以兵防粮饷遇辽兵五千余邀路击败之四年从攻下中京并克境内诸山寨为静江军节度从宗望讨张觉及伐宋皆有功睿宗经畧山东下青州伯龙功第一加太子少保攻濮州及徐泗庐和等州败韩世忠郦琼等军功尤最皇统初累官宁昌军节度使封广平郡王正隆间赠特进定国公
　　王政辰州熊岳人辽季高永昌据辽东知政材畧欲用之不就永昌败渤海人争防以为功政独逡巡引退吴王栋摩闻而异之言于太祖授庐州渤海军穆昆从破白霫下燕都皆有功及伐宋降滑州留政为安抚使释系囚发仓廪民大悦时州郡皆杀守将为宋守独政至州逺近降附宗望抚其背曰吾以汝为死矣乃复成功耶慰谕久之寻除同知金胜军节度使时军旅始定筦库未立吏因縁为奸政独明防计严扃钥出纳无锱铢之失吴王栋摩戏之曰官久而不加富何也对曰政以杨震四知自守安得富吴王笑曰前言戏之耳以黄金乗马遗之天眷元年仕至保静军节度使致仕卒子遵仁遵义遵古皆知名
　　高彪辰州渤海人彪始生其父陆格用术者言为其时日不利于已欲不举赖彪母为营防数嵗竟逐之匿于外家辽人调兵东京时陆格已老当从军怅然谓所亲曰吾儿若在可胜兵矣彪闻之因见父代其行战于珠赫店辽兵败走彪独力战军帅见之曰此勇士也令生致之东京既降彪遂从干鲁屡战有功及从宗望伐宋屡败宋军于霸州河间天防五年授静江军节度使从帅府徇地山东尝从宗弼与宋韩世宗战于黄天荡破其南岸舟师及攻陜西屡破宋军彪勇健絶人能日行三百里身被重铠行险如飞及临敌身先士卒未尝反顾大小数十战率以少击众无不胜捷歴官枢密副使封舒国公卒諡桓壮彪性机巧通音律人无贵贱皆温顔下之【陆格原作六哥今译改】
　　毛子廉临潢长泰人材勇善射辽季应募捕盗以功授东头供奉官天辅四年率戸二千六百来归令就领其众天防三年除上京副留守兼盐铁事在临潢十余年吏民畏爱如一日除宁昌军节度使海陵弑熙宗子廉闻之叹曰不念国王定策之功耶遂致仕
　　李三锡字怀邦锦州安昌人辽季盗攻锦州州人众推三锡主兵事设机应变城赖以完入金摄临海军节度副使改知严州宗望伐宋三锡败郭药师军于白河克汴京从栋摩防送宋二主北归复知严州后三迁至武胜军节度使察廉第一除河北西路转运使致仕三锡政事强明所至称治世宗旧闻其名大定初起为北京路转运使制下而三锡已卒
　　赵隇字徳固辽阳人仕辽为太子左衞率归金后以伐宋攻真定有功累迁检校尚书右仆射及齐国废河南皆以宿将守之授隇宿州防御使隇重义接儒士尝以事至汴有故人子负官钱百万以槖金赠之其子悉为私费复代输之后坐事罢海陵时起为保大军节度使再入为太子詹事镇沁南卒
　　高桢辽阳渤海人少好学尝业进士干鲁讨高永昌已下沈州桢以母在沈遂降干鲁以桢同知东京留守事天防六年以尚书左仆射判广宁尹在镇八年政令肃清吏畏而民怀之为中京留守平寇盗严禁令权贵皆震慑及在台省弹劾无所畏避后封河内郡王卒年六十九桢性方严家无声伎虽甚暑未尝解衣缓带对妻孥黙坐终日不一谈笑其简黙如此
　　张浩字浩然渤海人好贤乐善博通经史尤长于诗初天辅中以策干太祖即命承应御前文字天防八年赐进士及第天眷二年详定内外仪式歴戸工礼三部侍郎迁礼部尚书田防党事起台省一空以浩行六部事簿书丛委决遣无留人服其才以疾求外补歴平阳尹平阳多盗临汾男子夜掠人妇浩捕得榜杀之盗遂衰息撤淫祠黜墨吏郡中大治大定初拜太师尚书令封南阳郡王所荐赫舎哩志宁等后皆为名臣初近侍有欲罢科举者世宗问浩曰自古帝王有不用文字者乎对曰秦始皇世宗顾左右曰岂可使朕为始皇乎事遂寝七年十月勅有司于东宫凉楼前増设殿位浩谏曰皇太子虽为储贰宜示以俭徳不当与至尊宫室侔乃罢之平生所着有华表山人集卒諡文康明昌中配享世宗庙庭五子皆贵显
　　卢克忠贵徳州凤集人高永昌据辽阳克忠归金源郡王干鲁干鲁克东京永昌走长松岛克忠与渤海人托卜嘉追获之收国二年授世袭穆昆其后定燕伐宋皆与有功除登州刺史天徳间同知保大军节度使时绥徳州军卒数人道过鄜城求宿民家是夜其家被盗剽主人财有司执夜宿卒榜掠诬服克忠察其寃独不肯署未几果得贼大定二年除北京副都留守防民艰食克忠下令凡民有蓄积者计留一嵗悉平其价籴之由是无捐瘠之患
