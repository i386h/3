<!-- { "loadSidebar": true } -->
　　上谕诸王贝勒贝子公等曰前谕王贝勒贝子公等将各所属新旧人等加意恩养乃闻王贝勒等于近侍官员频频赐之以食至旗下官员守门护军及新附之人竟不得沾恩养如此甚为失宜试思独养官而不养民养贤而不养不肖官虽贤亦岂能独立乎以上下相维之理言之必为在下之人所托命而后可为在上之人如无在下之人则统辖者谁役使者谁也朕幸承
　　天眷以我兵之半往征明国遂能破其闗隘克其城池皆因抚绥各国俾倾心归顺势大力强之所致若止恃旧
　　日之兵岂能致此乎朕素于诸王贝勒贝子公等一切家事俱不预闻嗣后于新旧人等孰爱养有方孰漫不抚恤必加详察尔诸王贝勒贝子公等共宜加意爱养其都统护军统领及近侍护卫等各宜启迪其主凡见新旧穷苦之民即告知夲主给之衣食俾皆得所如此方可谓贤不然止图一已之丰厚不以众人为念众人岂复有繋恋尔等之心耶此后凡新旧人有因不沾恩养自行陈诉者所告果实该王贝勒皆坐罪若原告系骑兵将该管都统一例治罪若系防军将统领一例治罪盖善养人者国之要务不可忽也又有効力行间勤劳素着而不免穷困者亦有秉质椎鲁拙于经营而甘处贫乏者此等之人该管佐领察报都统转启各王贝勒酌给仆役牛马以赡养之如王贝勒贝子公等不能赡养即以不能赡养具疏奏闻俟朕赡飬之其有不思随征不畜马匹止图自养身家借口贫乏者不许滥及察报之时各佐领毋得徇庇亲属此番出征所获牲畜财物必须撙节俭用岂可恃俘获以为生计耶夫出师征伐以有土有人为立国之本非徒为财利也至于厚生之道全在勤治农桑耳
　　崇徳八年癸未九月乙酉
　　上幸御马厰见部臣遣民夫修治道路不分髙下皆増
　　土培髙
　　谕诸臣曰国有差徭民力疲敝皆由工部所致如修治道途不过损髙就下取其平坦而已乃不论髙下概令培筑重困民力甚为扰累至于民房稠密之处不即量行拆毁布置均匀乃止掲取数椽而置之小民何以安居尔等其详加查究




　　钦定盛京通志卷二
　　钦定四库全书
　　钦定盛京通志卷三
　　圣制【三】
　　世祖章皇帝御制文
　　诏
　　碑文
　　祭文









　　钦定四库全书
　　钦定盛京通志卷三
　　圣制【三】
　　世祖章皇帝御制文
　　诏
　　入闗定鼎
　　登极恩诏【顺治元年】
　　皇帝诏曰我国受
　　天眷佑肇造东土
　　烈祖迈图鸿绪
　　皇考弥廓
　　前猷遂举旧邦诞膺
　　新命迨朕嗣服虽在冲龄缔念绍庭永绥厥位顷缘贼氛洊炽极祻明朝是用托重亲贤救民涂炭乃方驰金鼓旋奏澄清既解倒悬非富天下而王公列辟文武羣臣暨军民耆老合词劝进恳切再三乃于今年十月初一日只告
　　天
　　地
　　宗庙
　　社稷即皇帝位仍建有天下之号曰大清定鼎燕京纪元顺治缅维峻命不易剏业尤艰况当改革之初更属变通之会爰乃酌今凖古揆天时人事之宜庶防吏习民安彰
　　祖功
　　宗徳之大所有合行条例胪列如左
　　郊
　　天配
　　祖诏【顺治五年】
　　皇帝诏曰大一统之业礼莫重于配
　　天通孝思之诚情莫切于尊
　　祖谨于顺治五年十一月朔八日冬至恭祀
　　天于南郊奉
　　太祖承天广运圣徳神功肇纪立极仁孝武皇帝配飨即于是日推本
　　孝思追尊
　　太祖以上四世
　　髙祖泽王为
　　肇祖原皇帝
　　髙祖妣为原皇后
　　曾祖庆王为
　　兴祖直皇帝
　　曾祖妣为直皇后
　　祖昌王为
　　景祖翼皇帝
　　祖妣为翼皇后
　　考福王为
　　显祖宣皇帝
　　妣为宣皇后典礼綦隆覃恩宜广特大赦天下以慰官民应行事宜条列于后
　　奉
　　太祖
　　太宗配飨诏【顺治十四年】
　　皇帝诏曰自古帝王禋祀天地必崇奉祖宗侑飨所以昭功徳申孝敬甚钜典也恭惟
　　太祖武皇帝智勇懋昭肇开骏业
　　太宗文皇帝寛仁覃播继廓鸿图厚徳丰功俱垂万世并宜配飨以尽尊崇朕仰承
　　天眷缵嗣
　　先猷南郊祈谷奉
　　太祖武皇帝配祀典礼已先举行兹复昭告
　　天
　　地
　　宗庙
　　社稷率诸王贝勒羣臣于顺治十四年三月初六日如冬至祈谷仪防祀
　　上帝奉
　　太宗文皇帝同配于初九日如夏至仪恭祀
　　皇地只奉
　　太祖武皇帝
　　太宗文皇帝并配式举宏章宜颁湛惠









　　碑文
　　肇祖原皇帝碑文
　　粤稽书称观徳诗咏发祥莫不由本支而溯厥初生只享假以垂夫来叶既隆报本之典亦昭受命之符洪惟我
　　肇祖原皇帝暨
　　原皇后徳合天地功配隂阳似后稷聿始周模同帝喾肇开唐业启廸
　　列祖雄图衍百禩家传黙祐冲人大统懋九围帝业顾瞻陵庙弥严祗敬之心镌勒碑铭益笃灵承之庆卜年卜世光华宣着千秋以祀以禋继述遐昌奕代昭垂有永申锡无疆
　　兴祖直皇帝碑文
　　稽承家之遐庆溯开国之鸿图积徳累仁发祥有自肇基垂统锡祉无疆洪惟我
　　兴祖直皇帝暨
　　直皇后诞树厥徳聿宣乃武虽大勲未集而经纶已建当草昧初开而
　　谟烈允光令绪昭垂皇图式启迨予冲人承兹丕绪涖九土之率从合万邦之爱戴
　　陵原重建洽笃祜之欢心
　　庙貎鼎新彰开天之盛烈永锡遐祚万禩承庥
　　景祖翼皇帝碑文
　　粤稽祖徳攸崇爰启承家之绪宗功有永益隆笃祐之恩盖追盛业以溯开天宜纪鸿勲以昭受命既彰发祥之有自更申锡福之无疆洪惟我
　　景祖翼皇帝暨
　　翼皇后宏谟大烈厚泽深仁虽未集耆定之勲而丕宣有象实始建经纶之业而式廓用光令绪丕昭已见六州归命皇图肇造先占率土倾心
　　原庙重新弓剑衣冠皆起羮墙之慕
　　山陵永奠子孙臣庶咸防佑启之仁爰勒丰功作本支之百世载扬休烈锡嘉祉于千秋继述遐昌昭垂不替
　　显祖宣皇帝碑
　　盖闻天肇一代之运必着开先启后之勲圣垂百世之模必有积徳累仁之实丕基方建缔造惟勤大业式宏骏厐宜勒用申报本之典益彰受命之符洪惟我
　　显祖宣皇帝暨
　　宣皇后文谟丕显武烈载扬星流华渚已秉赤日之祥电绕辰枢更兆神龙之瑞虽皇猷肇启大勲未遍于寰区而
　　帝绪昭垂
　　圣徳实留于奕禩
　　桥山载辟百千载无斁明禋
　　原庙重新亿万年用镌令烈承庥有永佑祚无疆
　　兴京显佑宫碑文
　　自古帝王统御天下必以仁义为本尤懋恭肃而崇祀明神盖期国祚熙昌俾兆民无不康寜之故钦惟神莫大于
　　昊天而事莫隆于开创防恪之志益当加倍寻常惟兹兴京所建显佑宫始于缔造之初昭事
　　上帝之所其闗甚重运祚灵长神实启之臣民瞻仰神实廸之是以国家膺图御箓固我
　　太祖髙皇帝
　　太宗文皇帝开骏业而肇鸿基本仁义而施政教所致然荷兹
　　天眷者岂非诚敬万灵懐柔河岳之故欤是以
　　天无所不在事
　　天之心即无时不谨稽王业所自始地擅神臯遡祖徳所潜通歆居
　　上帝朕夙夜寅防冀登上理睠念受命发祥之地益深钦天率
　　祖之思已命所司缮整维新春秋禋祀载表功徳树丰碑以传不朽于戏艰难不昧常懐对越之诚丹雘丕章永保冈陵之固后之子孙臣庻其无忘朕敬事之意焉盛京景祐宫碑文
　　自古帝王之兴莫不首隆祀典凡有功徳于民者皆为建坛宇而通肸蠁盖神既佑民以福国则国必崇祀以报神此庙貎之所由隆也我
　　太祖
　　太宗手定大业拯斯民于涂炭膺景祚之绵长虽积功累仁所致而百神之灵实式凭之大清门东三官殿尤神灵
　　显赫而及民功徳为最著者考之道书三官庙之神有天地水府之别国家当干戈扰攘之际急图康阜使时和年丰室庐相庆则天官赐福主之其或贯索未空金气犹沴使斯民秉徳格非逺刑罸而登仁夀则地官赦罪主之又或大军之致凶年大荒之致竒疫涤其灾而消其害气则水官觧厄主之然则使民康宁而因以黙佑我邦家孰非神之赐也欤呜呼发祥重地永借呵防之灵凡我生民咸防乂安之福爰命勒石用表神功以垂不朽云
　　庄亲王舒尔哈齐碑【顺治十一年】
　　惟国家褒显宗英推崇皇族生颁荣秩殁予追封所以笃本支昭亲爱也尔达尔汉巴图鲁舒尔哈齐乃
　　太祖髙皇帝胞弟朕之叔祖系序既尊天潢孔切更生贤胄克奏肤功宜用追崇以彰祖徳兹特加封尔为庄亲王列在藩屏聿展贻孙之义光施泉壤允敷敦睦之仁勒诸贞珉永垂不朽
　　毅公额亦都碑【顺治十一年】
　　帝王得人共图大业治定之日必昭其功于天下后世以志不忘洪惟我
　　祖宗创业艰难一时鹰扬之佐遘防风云号称济济成迹具在藏于册府额亦都者奋迹戎行战功久着从征哈达乌拉叶赫暨攻图伦袭塞克济率众先登敌无坚壁至取巴勒达城奋躯登堞矢贯其身连于堞上以刀断之犹能入城其鸷猛有过人者少年归命身经百战屡被重创遍体疮痍如收赫锡赫瑚尔哈雅兰诸部又能以少击众俘获甚多开拓疆土厥绩懋焉
　　太祖嘉与勲庸赐以婚媾及其殁也
　　先皇复加追序髙爵崇祀轸恤甚备国有若臣可谓忠勇忘身有始有卒者矣用勒贞石以示表章嵗月逾逺嘉绩弥彰于以褒劝有功庶几宣力国家者闻之而有感焉
　　忠义公图尔格碑【顺治十一年】
　　国家肇造鸿业栉风沭雨宣力効忠繄虎臣是頼故生膺宠锡殁与表扬公侯干城渥以典礼所以传其丰功伟绩至今而不衰也故忠义公图尔格义勇无敌忠荩不渝曩从
　　太祖屡着战功翼佐
　　太宗战山左扼闗门逐锦杏身被重创洒血疾趋惟尔庸特下青齐克名城歼渠魁先后登殿力保
　　御幄惟尔庸方期尔共享太平股肱是寄而尔早侍皇考于九天矣朕惟追忆前劳悼念无已虽恩防屡加朕心犹歉特允礼臣请勒石铭勲昭垂百世于戏忠贞世笃赏延于后其所谓文武为宪者耶尔英爽昭著服兹宠休垂示后人庻识朕报功之典永永罔替云
　　果壮公超哈尔碑【顺治十四年】
　　朕惟国家开创大业必有英贤佐命建立鸿勲生固显秩崇阶振威徳于天下殁亦荣名羙諡传盛烈于后昆此録故旧之深情劝忠臣之巨典也缅惟我
　　太祖
　　太宗时旧臣推诚宣力矢志服勤贞心亮节屹然不磨朕岂能已于追念也哉尔超哈尔原系防军统领任礼兵二部侍郎以办事有能授骑都尉后往董家口送谕帖遇敌哨兵杀之二次征明都城时撃败敌哨生擒防古二人都城北遇敌兵及卢沟桥歩兵领防军纛击败之初次过明都城徃征山东时遇冯太监兵率本叅领兵击败之指挥攻克任邱县遇赵北口守河桥歩兵领本旗兵歩战击败之又遇郝总镇兵率本叅领兵歩战击败之出边之时遇太平寨马歩兵遵指挥击败之尔乃能益励忠诚封疆攸頼及三次围锦州时城内兵出战在闗厢尔遇敌锋捐躯报国可谓始终尽瘁者矣今追述往事轸念前勲効力致勇死于原野諡曰果壮以垂不朽特命勒诸贞珉以光泉壤用昭朕故旧不遗之至意云尔
　　端壮公纳尔察碑【顺治十四年】
