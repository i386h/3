<!-- { "loadSidebar": true } -->
　　与辽东抚巡诸公书　　　　　【明】陈　绾夫辽东之荒极矣敝闗切近触目刿心愧不能上郑侠之图亦尝抱隣父之忧窃为议之今之所谓救荒者非请发内帑乎非悉发官廪乎非劝借富民乎夫请发内帑大工鼎兴司农告匮年例外不能多发矣悉发官廪辽之廪庾所积几何劝借富民自霖雨壊盖蔵外国掠屯堡富者转为贫矣今之所恃惟闗西籴买一节耳然蓟永嵗本不登加以沿边籴买军饷其资辽东者所谓以升合之水救涸鱼也近以蓟永米少辽人籴买者多则有商贩转市山东之粟自天津等处下船径抵丰台镇辽人有力者从此转搬无力者止赴山海防数十百文覔升斗于商贩之手夫米价已腾贵加以辗转接买大者驴防车辇小者背负手提盘桓中途计车脚之费浮于米值亦止可达广宁以西耳辽阳以东不惟隔三岔河而平陆沟渠车牛莫达其所仰给者惟金复等处及黄山一带些须之产而闗西之米逾河东者絶少夫转输不通籴买无从则米价日増虽月散数金无益也説者以为海禁少寛使天津直沽之船不抵丰台镇得抵三岔河不惟广宁以西可济而辽阳以东岂至踣毙如今日哉夫救荒如救焚溺海禁固不可弛然与活辽东千万人旦夕之命孰重夫从权以济一时之急而年丰禁复如故是从权以活千万人之命而禁复在也夫辽镇之山东者本以通海道也成化以前禁例未行文移往来花布钞锭解送皆取海上防径故有无相通缓急相济自禁例一行公私船只尽废究其所以不过杜絶逃军之路又或以为泛海恐引外冦也夫欲絶逃军惟严盘禁若倭冦自刘江望海埚之防其不至辽东者且百余年就虑其至不过逺哨望谨烽火而已即如江南时有倭冦岂能使江海之间不行只艘乎此所谓失火之家不火食之计也呜呼使辽境时和年丰道路无梗则可万一山海宁前咽喉一线之地少有隔阻则辽境不孤悬絶域乎即今盗窥衢路转输万难则咽喉之不塞者直一间耳其可不为寒心哉且登莱二府去金复等州不浃日而近考之防典正统年间登州卫犹存海船三十余只海道既废船亦无存夫登莱阻山依海商贾不行其地有羡粟而无厚售设若少寛其禁使金复之人得以泛海贸易则一苇航之而辽阳以东皆可获济其与广宁以西辇输闗内之粟者劳逸奚啻十倍也诚欲设为防范则嘉靖二十一年巡按尝奏添边备佥事驻金州矣今建议复添亦无不可不然则専责守备等官时为督察亦不至于滋奸而长就使有之较今日脱巾枵腹恐恐然虑萧墙之变利害不有间乎夫斗米六七百钱人相食不顾而犹泄泄然守惩噎之过计愚窃以为过矣夫惟仁人君子切痌瘝之念而不惑于拘挛之议当必有以处此者绾曷容赘
　　简牍
　　简石斋陈先生　　　　　　　【明】贺　钦钦往年京师承教诲之勤恩同父母奉别至今忽忽九载企慕之私无间时刻屡辱惠书教并纪梦説自防读近思録诸诗及门下从游诸友论学书每一拜领如饥之得食渴之得饮钦感佩恩教莫可云喻苐昏昧之质立志弗坚加以壬辰析居以来创搆室庐课治田事不克専意于学是以虽荷教诲屡屡未能少进愧惧之至推其病源又以不知其要耳何者往时见书册中先圣贤垂教之言及亲承先生之诲或涵养或省察或致知力行无所不信无所不悦随所闻见以用其力特以实非自得不知大要见无一定力且弗専坐是迄今无少改于其故耳今者屡承开示潜玩久之乃知此理充塞天地贯彻古今无处不有无时不然事事物物各有本然之理吾人何必劳攘勿忘勿助循其所谓本然者而已然虽见得大意如此茍非格物致知灼见事事物物本然之妙乌能勉强以循之此知之所以当先也然非敬以涵养此心使其常主于中不驰于外则身且无主虽视不见虽聴不闻至麤至近者且不能酬应之况于究义理精防之极乎此涵养之功又在知之先也以是知今日用功之始惟当先事涵养放心不收终难为学此则决无疑也林絶熙端黙有见诚晚学所当遵行钦又欲求僻静处或山寺中静坐以收久放之心苐老母年髙无他兄弟备养理无可出今春二月防一二生始就本城奉国僧寺杜门调摄旬日一归省母于是收心读书然亦弗能累旬端黙但孜孜持敬以收放心之意则弗敢忘耳前时因循负教罪过千万自今稍识用功宁敢蹈故辙以自取絶于大贤君子耶自是以后积累久之幸有所疑所得续当请教仰惟先生道明教行乐莫大焉钦之不肖再得亲炙函丈不识在何年耳相望万里不胜驰情谨贡此书不罪僭易幸甚
　　简都阃王公　　　　　　　　【明】贺　钦昨日进拜防厚欵承喻教家人纺绩推之以及城堡居人甚大惠也盖此方之人素不晓此用是困于无衣若上之人教劝之使一方无一家之不纺绩日后人人遂暖衣之愿无号寒之苦则大人恩泽之漙极于久逺人之感惠不但有五袴之謡也桑枣之植亦有久逺之利不三数年便见成效又云欲作射圃于府中以教射艺亦大好事凡此俱望及时行之边方之大幸也恐公务繁多或以此为不急则非吾民之福矣用敢凟告惟髙明留意焉
　　与邓都阃书　　　　　　　　　贺　钦钦之不才荷防误举母老身病有孤盛意愧负愧负更望执事充此为国荐才之心广询博访不间幽显茍得其人随其才徳之巨细或上之朝廷或荐之镇守或用以自辅或委拔卫所以主军政此忠荩之大端也或以生之不才有孤盛意而遂沮夫荐贤之心岂可乎哉惟髙明勉图之
　　序
　　放懐诗自序　　　　　　　【辽】耶律孟简禽兽有哀乐之音蝼蚁有动静之形在物犹然况于人乎然贤达哀乐不在穷通祸福之间易曰乐天知命故不忧顔渊箪瓢自得此知命而乐者也予虽流放以道自安又何疑耶
　　湛然居士集序　　　　　　　【元】行　秀【万松野老】湛然居士年二十有七受显诀于万松尽弃宿学冒寒暑无昼夜者三年以至扈从西征六万余里厯艰险困行役而志不少沮跨昆仑瞰瀚海而志不加大客问其故曰汪洋法海涵养之力也又尝慨然曰惟屏山闲闲可照吾心耳片言只字皆出于万化之原而肤浅未臻其奥者方索诸声偶鍜錬之余正如捡指防学对句之牧竪望涯于少陵诗史者矣平水王邻曰中书湛然有天然之才如寳鉴无尘寒氷絶翳按元裕之中州集载右相文献公诗又称赵闲闲为吾道主盟李屏山为中州豪杰如晋卿学问渊源有自来矣旁通诣极而要以儒者为归故当经营创制之初驰驱絶域宜若无暇于文而雄篇秀句散落人间为一代词臣倡始非偶然也
　　赠金徳容之任石州序　　　　【明】贺　钦治丁巳仲冬吉月古宜金徳容之任石州幕友人户科给事中贺钦时病居于家令其子士谘书赠徳容曰当官三事古今所尚徳容平生自誓曰居官取贿天罚其嗣又能谦谦自牧不忤于人自逰京师十数年来安于俭约常假贷以自遣若是者可谓有志于清慎勤者矣况徳容厯事刑曺国朝宪章拟议熟矣读书读律修己治人尚可谓无术者耶兹行也首举一州与贤太守相可否布善政以苏穷民必有可观者焉程子曰一命之士茍存心爱物于人必有所济况操一州之几要者乎徳容勉乎哉勿若俗吏惟雠怨于齐民而竭智力于鞭扑也州之侍御崔公武选陈公钦之故人也今不知厯何官已投老否徳容倘往拜而请焉必有善言也徳容勉乎哉巡抚都宪侯公大参前兵部亚卿张公钦之同年友也今不知迁转否徳容为之治属进谒之际必有善教也徳容勉乎哉孔子曰事其大夫之贤者友其士之仁者此之谓也又何患善政之不布穷民之不苏哉若然则病夫亦与有光矣徳容勉乎哉
　　医闾先生集序　　　　　　　【明】李承勲予昔从伯氏世卿子大崖山中读书至古之学者为己大崖慨然叹而问曰今天下有若人乎予未能对复叹曰白沙陈先生公甫医闾贺先生克恭真其人也吾将焚举子业从之游越数载还自白沙称其绪论以为人心通塞之防生生化化之妙有非见闻所及者必深思而自得之未易言也白沙之学以自得为宗吃工夫全在涵养端居静坐不为私妄间隔至心虚气灵天理流通大本立矣喜怒未发而非空万感交集而不动舍是则滞碍于形器支离于占毕力愈劳而心愈乱不足以语道矣故其诗云吾能握其几安用窥尘编先生之学亦出陈氏在諌垣时闻为已端黙之防笃信不疑谢病归搆小斋读书其中随事体验未知其要潜心玩味杜门不出者十余年乃见实理充塞无间化机显行莫非道体事事物物各具本然实理吾人之学不必求之髙逺在主敬以收放心勿忘勿助循其所谓本然者而已故为臣必尽其忠为子必尽其孝推之家庭里闾间冠婚祭服食起居必求本然之理而力行之久久纯熟心迹相应不期信于人而人自信有边将扑杀献绩者见先生即吐实曰不忍欺也城中乱卒焚刼不入其坊人扶先生往谕之众见即罗拜而泣曰吾父也遂解散待罪城赖以全非盛徳能至是乎尝并而论之二先生之学均于为己白沙资质髙明而虚静涵养之益为多故其见髙妙至其徳立道尊体任自然从容和易不事矫饰不善学者见其暮年气象之可亲而不知其早年自治之甚力惮深思而欲径造自然怠克治而欲妄效和易故多流于放荡先生性本笃实其学主于躬行循循然自下学始法地之下以固其基法地之广以聚其业如是而自治如是而诲人如是而始如是而终笃实之积光辉发外杰黠者心服而献诚叛乱者醉徳而革面予昔抚东土访先生之闾见其子进士士谘文行不忝所生又闻有老门生百戸胡深者亟欲招致匿不肯见先生之风髙矣逺矣今夏士谘辈録先生言行诗文奏议共若干卷遗余于戏先生之学本不可以言语文字求今先生往矣舍言语文字何可以见先生之心谨叙而传之先生讳钦世为定海人以戍籍隶辽之义州卫登成化丙戍进士任户科给事中养疾回隠居医闾山下克恭其字也辽人无老少贵贱至今称为医闾先生云
