<!-- { "loadSidebar": true } -->
　　大兵围祖大寿于锦州民仰转饷宁逺偕洪承畴进至
　　松山为声援八月五将皆溃
　　大兵遂进围松山民仰誓以死守十五年二月围急援
　　絶城破被执民仰死之
　　本朝乾隆四十一年
　　赐諡忠节【忠节附载】
　　曹变蛟山西大同人文诏从子也才勇冠时初文诏军中破山西湖广陜西四川诸流冦大小数十战斩馘无算积功最多贼咸畏大小曹将军歴官至援辽总兵崇祯十四年从洪承畴以十三万众救锦州时锦州围急变蛟营松山北乳峰山列七营于两山间环以长壕及战军保松山
　　大兵围之明年二月副将夏成徳为内应松山遂破被
　　执不屈死之
　　本朝乾隆四十一年
　　赐諡忠烈【忠节附载】
　　王廷臣沙河所人官辽东都督同知崇祯十五年
　　大兵破松山被执不屈死之又副总兵江翥饶勲兵备道张斗姚恭王之桢监纪同知袁国楝俱同时殉节
　　本朝乾隆四十一年
　　赐王廷臣諡忠节袁国栋諡烈愍江翥饶勲张斗姚恭
　　王之桢俱諡节愍【忠节附载】
　　朱文徳义州卫人后家锦州崇祯初积战功官辽东松山副将因忤监视中官高起濳斥罢十一年起原官及城被围文徳领前锋拒守甚力城破不屈死
　　本朝乾隆四十一年
　　赐諡烈愍【忠节附载】
　　李辅明辽东人累官副总兵崇祯初从祖寛南伐连破流贼于嵩县海州确山明年追破流贼于滁州加都督佥事擢山西总兵官被劾罢洪承畴出闗使从征既而杨国柱战殁遂代为援辽搃兵十六年冬
　　大兵薄宁逺辅明驰援力战殁于阵
　　本朝乾隆四十一年
　　赐諡烈愍【忠节附载】
　　杨伦前屯卫副总兵以拒守阵亡又前屯卫总兵李鸣凤前屯卫副总兵罗文耀宁逺总兵王定宸俱辽东人皆撄城拒守城破死之又自在州知州周继谟朔平右卫人同时殉节
　　本朝乾隆四十一年
　　赐杨伦諡烈愍李鸣凤罗文耀王定宸周继谟俱諡节
　　愍【忠节附载】
　　【臣】等谨按明季殉节诸臣其死事辽东者或守城致命或临阵捐躯以至俘擒骈僇视死如归当时
　　王旅徂征宣昭义问凡抗我顔行者自当悉从狝薙以明顺逆顾其冒镝撄锋身膏原野荩诚亮节终始不渝恭遇我
　　皇上圣仁公溥覃被无私轸念忠贞发潜徳特命廷臣稽搜史乗裦辑诸臣姓名考其生平志行定专諡通諡之例悉予易名譔胜朝殉节诸臣録宣示颁行并
　　御制诗篇冠诸简首俾忠节之气乆而益伸近复敕查熊廷弼袁崇焕后裔
　　加恩録用表式孤忠【臣】等伏考前史所载累朝代嬗之际从未有故国遗忠得邀易名之典者今乃
　　纶言特沛两字褒荣使胜国遗臣咸得邀恩泉壤是圣世旌之渥典实为旷古未逢之盛【臣】等奉敕纂辑
　　盛京通志详查史传其死事辽东诸臣俱附载名宦门其系辽人而临难捐生成仁取义者俱列入忠节门谨将
　　锡諡之由附识卷端俾知崇奬忠贞益以风励臣节圣人植纪扶纲大公至正之心天下万世莫不共仰焉










　　钦定盛京通志卷五十六
<史部,地理类,都会郡县之属,钦定盛京通志>
　　钦定四库全书
　　钦定盛京通志卷五十七
　　名宦【五】
　　国朝












　　钦定四库全书
　　钦定盛京通志卷五十七
　　名宦【五】
　　国朝
　　乌库礼姓扎库塔满洲镶白旗人年十六即効力戎行入关破流贼李自成屡着战功顺治十五年授
　　盛京总管
　　赐鞍马
　　圣祖仁皇帝康熈元年改总管为将军仍以乌库礼任之是年疏陈所属兵丁宜定更番直役之例以均劳逸
　　诏如所请先是
　　盛京设户礼工三部侍郎等官而兵民狱讼悉其事于总管未设刑部至是乌库礼请增设疏下廷议始设刑部侍郎以下等员四年四月以疾卒于任乌库礼居官清慎时初设将军办理奉天旗民事宜俱有条理旗民俱称其名
　　巴海姓尔佳满洲镶蓝旗人沙尔瑚达长子也初任佐领顺治十四年授秘书院侍读学士十六年袭父一等男爵
　　世祖章皇帝谕吏部曰宁古塔系边疆要地沙尔瑚达驻防年乆甚得人心今已病故其子巴海素着勤慎堪代其父授为宁古塔总管十七年俄罗斯犯边境巴海同副都统尼哈哩等率兵至黑龙江松花江交会处侦贼在费雅喀西境即疾趋使犬部界分布舟师潜伏江隈贼船踵至合击之贼败郤弃船登岸窜走巴海督兵追战斩六十余级溺水死者甚众获其船及鎗礟军器因招降费雅喀百二十余户叙功加一云骑尉康熙元年改总管为将军仍以巴海任之十年
　　圣祖诣盛京
　　召巴海问宁古塔及瓦尔喀瑚尔哈人民风俗
　　谕曰朕向闻尔贤能今益知尔矣费雅喀赫哲虽服然其性暴戾当广布教化多方训迪俄罗斯虽云投诚当加意防御训练士马整备器械毋堕狡计尔膺边方重任尚其黾勉以报朕知遇之恩初边境蒙古有墨尔哲勒氏者累世输贡至是巴海招之其长扎努喀布克托等愿率众内移巴海请安辑于宁古塔附近地设佐领四十以扎努喀布克托及诸族属任之分辖其众号为新满洲十三年冬巴海率诸佐领入
　　觐
　　颁赉有差
　　圣祖特赐巴海黑狐裘貂朝衣各一袭十七年
　　谕奬巴海暨副都统安珠瑚实心任事抚辑新满洲户咸令得所各予一等轻车都尉兼一云骑尉世职二十一年巴海疏言巡缉采葠官兵宜分别所获多寡定奬赏之例
　　圣祖谕部曰盗采者缉获视所获多寡议叙甚为允当其非葠而孑身采捕他物者毋得妄拘并详议着为令时
　　圣祖幸吉林旋跸
　　谕巴海以吉林兵丁劳苦宜加怜悯
　　命除捕鹰取鱼诸徭役俾勤耕种二十二年以奏报田禾
　　歉收分数不实经部臣议以革世职
　　圣祖谕曰巴海迁移新满洲不可谓无功应仍令袭三等轻车都尉世职惟罢其将军任三十五年卒
　　赐祭葬如例巴海父子俱镇守吉林宁古塔绥辑有方深
　　得民心
　　萨布苏姓富察满洲镶黄旗人顺治初年由骁骑校擢协领皆在吉林康熈十六年四月
　　圣祖仁皇帝以长白山为本朝
　　肇迹发祥宜崇秩祀
　　勅遣内大臣觉罗武穆纳侍卫费雅什塞防礼索鼐前往瞻视至吉林欲选曾往者导引弗可得宁古塔将军巴海令萨布苏率兵二百携粮三月以随循温徳亨河陆行七日至札伦果河复乗舟由斡穆呼河逆流二日至佛多和河顺流一日抵额音陆路为林所阻翼日萨布苏率兵伐木开路行三十余里陟山巅升树而望又行数里登高峯望之遣人还告武穆纳等望见片片白光即长白山计相距止百余里矣武穆纳等后一日至复开路行一日诘朝又行云雾塞径恍惚有鹤鸣六七声寻声疾走因得鹿蹊密林丛翳进至山麓跪诵
　　勅旨毕云雾忽开有路可登半山石砌若平台五峰环拱南一峯稍下如门山水左流有松花江右流为大小额音河中潭不流者周三十余里由潭边陟山五十余丈香树纷郁黄花灿烂徧地积雪即向所望见片片白光也萨布苏曰此地人迹罕到不宜乆留遂叩拜而返有羣鹿自山奔坠时竚立视者七人鹿适仆其七萨布纳谓武穆蘓曰此山灵所赠也令从者絷之以行不数十步囬首瞻望已云雾漫山矣仍由额音行十五日乃还吉林武穆纳等还奏十七年擢萨布蘓宁古塔副都统二十一年将讨俄罗斯遣萨布蘓往视水陆路径是年建木城于黑龙江呼玛尔二处调宁古塔兵一千五名往造战船运礟具以萨布蘓同将军巴海统之二十二年萨布蘓与巴海奏言黑龙江呼玛尔距雅克萨城尚逺若驻兵两处则势分道阻且过雅克萨有尼布楚等城罗刹倘水陆运粮增兵救援更难为计宜乗其积贮未备速行征勦一俟造船毕度七月初旬能抵雅克萨即统兵直薄城下疏入
　　圣祖谕曰宁古塔兵未谙行军纪律将军与副都统又不能齐心巴海可留守吉林萨布蘓同宁古塔副都统瓦礼祐领兵前往俟抵彼相度形势奏请酌行寻允王大臣等议额苏哩在黒龙江呼玛尔之间可以藏船且有田陇旧迹宜建木城令萨布蘓瓦礼祜统兵驻守十月以萨布蘓为黑龙江将军十一月疏言前自罗刹来归之宜畨鄂噶番锡圗颁三人効力勤劳宜与新投诚之吉礼固哩鄂佛那西等酌给官职以示鼓励得
　　防授宜番骁骑校余授七品官其新投诚之鄂佛那西等赐裘帽令驰驿赴萨布蘓军前酌遣招抚二十三年二月疏报宜番等抵罗刹界招抚二十一人以归二十四年五月萨布蘓等军于雅克萨城南集战船于城东南列红衣礟于城北夹攻之先积柴城下为焚城状城中大惊其头目额哩克舍穷蹙乞降先是萨布蘓等屡奉
　　圣祖恩谕行军不可多行杀戮至是与朋春等宣上恩徳额哩克舍垂涕稽颡谢引六百余人徙去我军毁
　　雅克萨城捷
　　闻
　　圣祖谕议政王大臣曰大兵迅速征行破四十年盘踞之罗刹于数日之间今雅克萨城虽已克取防御决不可疎应于何地驻兵弹压其速议具奏寻
　　允所议以副都统温岱那秦驻守黑龙江萨布蘓移驻墨尔根建城防御二十五年正月萨布蘓奏侦知罗刹复至雅克萨筑城盘踞请于氷消时督修战舰相机进勦
　　圣祖谕曰罗刹复筑雅克萨城若不速行扑灭势必积粮坚守圗之不易其令萨布蘓暂停墨尔根处兵迁移家口速修船舰统宁古塔等处兵赴勦其黑龙江城酌留奉天兵守之八月萨布蘓奏言臣等围雅克萨城已三面掘壕筑垒壕外置木桩鹿角分汛防御城西对江另设一军于未流澌时泊船东西两岸令堵截尼布楚援兵至流澌时即藏船上流之港内以资守御九月俄罗斯察罕汗遣使上疏纳欵乞撤雅克萨之围
　　圣祖谕以别遣使来议地界
　　命萨布蘓撤围城兵列舰结营二十八年四月俄罗斯使臣费耀多啰等至尼布楚与内大臣索额圗等定议令俄罗斯自毁雅克萨城徙其人去以吉尔巴齐河北岸为彼界立碑垂示久逺二十九年萨布蘓以前此索伦总管安珠瑚等所种官田二千余晌分给墨尔根兵丁屯种三十一年同宁古塔将军佟寳奏建齐齐哈尔城及白都讷木城以科尔沁所进献之锡伯卦勒察达瑚哩壮丁万四千有竒分驻二城编佐领上三旗并设防守尉防御等官先是有黙尔哲勒屯长扎努喀布克托请内附因于墨尔根编四十佐领号为新满洲三十四年萨布蘓奏于墨尔根两翼各设一学设助教选新满洲及锡伯索伦达瑚哩每佐领下幼童一名教习书义是为黑龙江建学之始萨布蘓为将军在任年乆经理地方事务谙练明敏深得军民之心其平定罗刹及建兴黑龙江学时称其有文武干济之才
　　沃内姓性佳满洲正黄旗人顺治三年随端重亲王博洛征明屡立战功授一等轻车都尉世职康熙十二年擢
　　盛京将军抚兵恤民缮治城郭并
　　奏设各城防御得
　　防允行沃内在任数年训练士卒严整有节制十四年察
　　哈尔布尔尼叛
　　圣祖命沃内同宁古塔将军巴海固守边界境内晏然安珠瑚姓尔佳满洲正黄旗人先世居苏完父阿喇穆任佐领顺治元年随睿亲王多尔衮至山海闗击流贼李自成力战阵亡
