<!-- { "loadSidebar": true } -->
　　萧巴雅尔字韩隠圣宗统和十五年加政事令迁东京留守开泰五年封东平王巴雅尔为政寛裕而善断诸部畏爱民以殷富【蒙古语巴雅尔喜也原作排押今译改】萧栁字图们多智能文膂力过人圣宗统和十七年南伐有功其父巴雅尔留守东京奏栁为四军兵马都指挥使明年为北女直详衮政济寛猛部民畏爱迁东路统军使秩满百姓愿留复任许之后致仕卒耶律观音努集栁所着诗千篇目曰嵗寒集【图们解见疆域形胜卷原作徒门索伦语详衮理事官也原作详穏观音努原作观音奴今俱译改】
　　李夀英里贯未详圣宗统和八年为严州刺史有惠政部民请留从之
　　韩制心幽州安次人圣宗开泰中拜上京留守太平中歴中京留守数以不曲法不虐民不爱官自箴嵗若不登奏免租赋民若被兵奏发廪赈宠居贵戚而不骄屡徙王位而不矜卒之日部民若哀父母
　　韩徳凝玉田人谦逊亷谨圣宗开泰中任崇义军节度使移镇广徳秩满部民请留从之
　　李可举里贯未详圣宗开泰初任中京留守推官治狱平允诏超迁之
　　萧孝穆小字和尔沁圣宗太平九年大延琳叛于东京以孝穆为都统致讨孝穆去城四面各五里许筑城堡围之遂擒延琳以功授东京留守治辽阳为政寛简抚纳流徙民甚安之【和尔沁唐古特语和尔防古人也沁大也原作胡独厪今译改】
　　刘晨言里贯未详圣宗开泰元年任中京留守推官治狱明允诏超迁之
　　耶律布库字提隠初从伐髙丽有功累迁上京客省副使圣宗太平二年城鸭緑江布库守之有治迹五年迁东京统军使莅政严明诸部慑服大延琳叛以书结保州夏行美执其人送布库布库入据保州延琳气阻东京平以功拜特哩衮【国语布库善朴人也原作蒲古防古语特哩衮为首之称原作惕隠今译改】
　　张杰里贯未详官沈州节度副使时东京锡里军详衮大延琳叛自号兴辽国建元天庆杰声言欲降以缓其师急修守御之具延琳攻之不克诏以杰为沈州节度使【锡里军详衮原作舍利军详穏今译改】
　　韩绍勋幽州安次人任东京户部使圣宗太平九年大延琳叛被执不屈贼锯杀之【忠节附】
　　刘伸字济时宛平人兴宗重熙中权中京副留守诏徙富民实春泰二州伸奏罢之歴崇义军节度使政务简净民用不扰致乌鹊同巢之异拜叅知政事迁上京留守
　　王棠涿州新城人兴宗重熙中乡贡礼部廷试皆第一累迁东京户部使道宗大康二年辽东饥民多死请赈恤从之
　　萧阿拉字额哩埒孝穆子道宗清宁中与萧格同掌国政格謟防不法阿拉争之不得告归除东京留守阿拉性忠果晓世务有经济才因行色克色礼入朝陈时政得失萧格以事中伤见杀【忠节附阿拉解见京城卷原作阿剌国语额哩埒以时之谓原作阿里懒萧格原作萧革色克色原作瑟瑟今俱译改】
　　耶律迪里字萨喇吼五世孙寛厚好学工文词道宗清宁中为北面林牙承防及重元作乱迪里赴援力战授临海军节度使咸雍五年累迁长宁宫使捡括户部司干州钱帛逋负立出纳经画法公私便之大康中迁上京留守后致仕【索伦语迪里头也原作敌烈萨喇防古语解见黑龙江山川卷原作撒懒今译改】
　　大公鼎渤海人先世籍辽阳率賔县后家大定幼庄愿长而好学第进士咸雍中为沈州观察判官时辽东淫雨伤稼北枢密院大发濒河丁壮以完隄防有司承令峻急公鼎独曰边障甫宁大兴工役非利国便民之道上疏乞罢朝廷从之役罢水亦不为灾濒河千里人莫不悦改良乡令省徭役务农桑建孔子庙学部民服化迁大理卿多所平反天祚即位迁东京户部使时盗杀留守萧保先始利其财因而倡乱民亦互生猜忌家自为鬭公鼎单骑行郡陈以祸福众皆投兵拜曰是不我欺敢不听命安辑如故独捕首乱者诛之拜中京留守时盗贼充斥有遇公鼎于道者即叩马乞自新公鼎给以符约俾还业闻者接踵而至不旬日境内清肃天祚闻之加赐保节功臣
　　萧乌纳字特黙六院部人魁伟简重性忠直天祚在潜邸乌纳数以直言忤防及即位出为临海军节度使上言自萧哈里亡入女直彼有轻朝廷之心宜益兵以备不虞不报天庆元年知黄龙府事改东北路统军使复上言臣治与女直接境观其所为志实非小宜先其未发图之又不听及金兵起人以为有先见之明寻授副元帅天祚以乌纳先朝重臣有定防勲每延问政事奏对甚切上虽优容终不能用卒年七十【乌纳国语解见黒龙江山川卷原作兀纳防古语特黙骆驼也原作特免国语哈里斜也又有水寛甸处原作海里今俱译改】
　　伊徳济萧乌纳之孙天庆初金兵来侵战于宁江州伊徳济死之【忠节附　防古语伊徳济巳食之谓原作移敌蹇今译改】韩庆民里贯未详任宜州节度使金栋摩下宜州拔槎枒山庆民死之其妻亦自杀【忠节附　国语栋摩茶桶也原作阇母今译改】
　　金
　　持嘉晖字仲明先居辽后家莱州体貌雄伟慷慨有志畧太祖天辅六年从栋摩定兴中府义锦等州破张觉及再伐宋功皆最留抚河间时居民被掠老幼存者无几晖下令军中听赎还之及攻降济州晖约束军士秋毫无犯连败宋军遂至余杭及还载资治通鉴板以归累功迁归徳军节度使宗州【即唐来州在今宁逺州境】旧无学晖为营建学舍劝督生徒肄业者复其身人竞趋之属县民家奴王防者尝业进士晖以钱五十万赎之使卒其业防后至显官天徳中封晖河南郡王拜平章政事卒諡武【持嘉八旗姓原作赤盏今译改】
　　程宷燕之析津人太祖天辅时授锦州安昌令洁已爱民兴利除弊史称其刚直耿介不謟权贵其没也邑人祀之
　　伯特徳哩布奚五王族人也太宗天防初与其父来归屡立战功初授濵州刺史廉入优等累迁崇义军节度使徳哩布为人孝谨为政简静不积财货常曰俸禄已足养廉衣食之外何用蓄积凡调官行李止车一乘臧获数人而已【伯特徳哩布国语伯特无能为之谓徳哩布兴起也原作伯徳特离补今译改】
　　髙昌福中都宛平人太宗天防十年登进士第三除同知东京留守事以治最迁山东西路转运使工部尚书
　　伊喇温辽横帐人从征有功熙宗时除同知东京都转运使事世宗时歴崇义军节度使移临海军州治近水秋雨水潦暴至城下城颇决百姓惶骇不知所为温督役缮完之身临不测无所避僚属或止温温曰为政疵疠水泛溢为灾守臣之罪当以身为百姓谢死不恨后移镇武定旱且蝗温刺指血洒酒中祷而酬之既而雨霑足有羣鸟啄蝗且尽人以为至诚之感【伊喇八旗姓原作移剌今译改】
　　李晏字致美泽州髙平人熙宗皇统六年进士任辽阳推官有政绩歴迁御史中丞初锦州龙宫寺辽主拨赐户民俾输税于寺嵗乆皆以为奴有欲诉者害之岛中晏乃具奏在律僧不杀生况人命乎辽以良民为二税此不可法今幸遇圣朝乞尽释为良世宗纳其言获免者六百余人
　　髙松澄州析木人年十九从军为佛宁多力善战熙宗时从宗弼破汴京及和尚原累官咸平府总管判官世宗即位充管押东京路渤海万户兵部尚书克实谋反前同知延安尹李老僧欲得髙松共事遂往见松以言挑之曰有功旧人至今不得大官何也松曰我一县令每念圣恩累世不能报庸敢他望乎老僧遂不敢言克实等事遂败后松从征斡罕以功迁咸平少尹官至崇义军节度使【佛宁原作蒲辇克实原作可喜国语斡罕马蹄也原作窝干今俱译改】
　　伊喇子敬字同文辽五院人熙宗皇统间与修辽史除同知辽州事旧本防自有占地嵗入数百贯子敬曰巳有公田何为更取民田竟不取及为兴中尹子敬女自懿州来省谒中途遇盗剽行李且尽既而还之曰我辈初不知为府尹家也尹有徳于民尚忍侵犯耶后子敬歴咸平广宁尹致仕卒时家无余财
　　马惠迪字吉甫漷隂人天徳三年进士初调昌邑令察廉第一世宗大定中歴西京留守判官以治最擢同知崇义军节度使廉能称职迁御史中丞拜参知政事
　　刘焕字徳文中山人宋末兵起乏食焕尚幼煮糠供母而自饮其清者稍长就学寒拥粪火读书不怠登天徳元年进士调中都市令以廉迁北京警巡使捕二恶少杖之庭中戒之曰孝弟谨慎则为君子暴戾隠贼则为小人自今以后毋狃故习国有明罚吾不得私也由是众皆畏服无敢犯者召为监察御史父老数百人或卧车下或挽靴镫曰我欲留使君期年不可得也世宗大定中同知北京留守事时世宗幸上京所过州郡大发民夫治桥梁驰道以期恩赏焕所部惟平治端好而已上嘉其意迁辽东路转运使
　　卢孝俭宣徳州人初登天眷进士官太原少尹世宗大定中用廉进官二阶迁同知广宁尹广宁大饥民多流亡孝俭设法赈济全活甚众
　　伊喇谙达辽横帐人熙宗时累官东京副留守参知政事嗣摄咸平路屯军都统除武定军节度使以招徕边部功迁东北路招讨使改临潢尹卒谙达骑射絶伦善相马【谙逹国语解见吉林山川卷原作按答今译改】诺延温都乌达阿卜萨水人通书史工为诗世宗时初授咸平尹改防宁尹北边行军都统时斡罕初定人心尚未安乌达为治寛简多备御谨斥堠边境以宁改北京留守以廉察举所至有能名无私过入拜参知政事【诺延温都乌达防古语诺延官长之称温都八旗姓国语乌达买也原作捋盌温敦兀带国语阿卜萨桦皮桶也原作阿补斯今俱译改】
　　王贲字文孺其先自临潢移贯宛平贲性孝友勤敏好学世宗时第进士调复州军事判官亷静有守不尚奔竞政府推荐累迁南京路按察使大懐贞字子正辽阳人皇统时累官彰国安武军节度使县尉获盗得一旗上图亢宿诘之有叛状株连几万人懐贞请诛首乱者余俱释之世宗大定时为兴中尹锦州富民萧鹤夀途中杀人匿府少尹家有司捕不得懐贞以计取之寘于法迁彰徳军节度使
　　张行信字信甫莒州日照人与兄行简皆有名纯正真率不事修饰世宗大定二十八年擢进士官铜山令有政声章宗明昌元年以亷擢授监察御史两登相位言无隠避及卒皆曰正人亡矣纳塔谋嘉上京路音徳尔明安人初习策论进士世宗大定二十六年补上京提刑书史以廉能著称章宗承安五年特赐同进士出身调东京敎授汤池主簿皆着治绩宣宗贞祐初迁翰林待制充元帅府经歴时中都危急宣宗议迁都谋嘉谏不聼兴定初上书谏伐宋降颍州刺史有守御功召为翰林侍讲学士同修国史【纳塔八旗姓原作纳坦音徳尔原作牙塔明安国语解见锦州山川卷原作猛安今译改】
　　图克坦绎上京阿勒楚喀逹哈人尚熙宗女沈国公主歴宣徳防安淄州刺史世宗时改同知广宁府事歴迁棣州防御使所至以政绩闻升
　　临海军节度使【图克坦八旗姓原作徒单阿勒楚喀原作按出虎国语逹哈顺从也原作逹阿今俱译改】
