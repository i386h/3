<!-- { "loadSidebar": true } -->
　　汪梅邨 【 士铎】 汉书释地略元菟郡高句丽即今铁岭又云乐浪诸县无考参以后汉书东夷传言建武弃岭东七县知乐浪元菟二郡以盖马大山为界疑即今长白山也其西南以单单大岭为界疑即今佟家江一带山东南为乐浪西北为元菟也方昶按谓盖马大山即今长白山是也谓单单大岭为佟家江一带之山非也三国志高句丽在辽东之东千里南与朝鲜濊貊东与沃沮北与扶余接都于丸都之下方可二千里多大山深谷按丸都乃其新国其旧国在兴京一带铁岭在北乃其属地其东南接今伊尔哈雅范山棐得里山冈岭绵亘以讫于长白即所谓多大山深谷也铁岭之北地接扶余即今开原以北科尔沁诸旗地所谓扶余于东夷最为平敞是也前汉书地理志西盖马马訾水西入盐难水西南至西安平入海马訾即鸭渌江盐难水即佟家江则盖马大山即长白山确然无疑三国志东沃沮在高句丽盖马大山之东滨大海而居汉武元封二年伐朝鲜分其地为四郡以沃沮为元菟郡后为夷貊所侵徙郡高句丽西北今所谓元菟故府也 【 按故府谓沃沮城也】 沃沮还属乐浪汉以土地广远在单单大岭之东分治东部都尉治不耐城别主岭东七县时沃沮亦皆为县又濊传云自单单大山岭以西属乐浪自岭以东七县都尉主之皆以濊为民后省都尉封其渠帅为侯详稽史传证以舆图 【 史文当以三国志为据后汉书即本于魏志而叙述地势不如魏志远甚魏志成于晋世代较近事实亦较核】 则知前汉元菟郡本在长白山之东乐浪郡在长白山之南即平壤地也 【 满洲源流考谓元菟为今海城盖平复州并不详其先后徙治所在但指海城盖复属地以为元菟疏漏不明】 后汉昭帝徙元菟于高句丽西北在今铁岭县境与乐浪中隔盖马大山矣盖马大山一岭绵延分枝四出今鸭渌江东之山皆其支麓自北而南直走朝鲜之境后汉书东沃沮传东沃沮在盖马大山之东注盖马县名其山在今平壤城西平壤即王险也按传云沃沮在盖马大山东者指其北面山脊言之注言山在平壤城西者指其南出之支麓言之单单大岭在盖马之东南其山脉即由盖马分出南走朝鲜此为干脊又南达于三韩者皆此岭也三国志单单大岭以西属乐浪自岭以东七县都尉主之最为分晓汪氏疑单单大岭为佟家江一带之山为二郡分界其误殊甚矣 

　　○勿吉七部考 

　　吉林全境在北魏时总称勿吉其部类分为七种北史勿吉传载之甚悉一曰粟末部与高句丽接方昶按高句丽在其西南今黑林岭斐得里大山之北与伊通长春之东跨松花江诸境即粟末部所居也 【 松花江本名粟末江即由粟末部所居得名其作速末疏木者皆译文之异】 二曰伯咄部在粟末北按今吉林省治以北拉林山色齐倭集玛颜河左右是也三曰安车骨部在伯咄东北按即今三姓城以东迤东南诸境是也四曰拂涅部在伯咄东按即今宁古塔南北左右是也 【 传又云自拂涅以东矢皆石镞即古肃慎氏也按唐书渤海传以肃慎故地为上京龙泉府即今宁古塔东南之讷讷赫城可证拂涅部为宁古塔左右之地在昔皆肃慎也】 五曰号室部在拂涅东按即今宁古塔以东兴凯湖一带是也六曰黑水部在安车骨西北按即今黑龙江左右其地跨混同江南北后复分为南北黑水靺鞨是也七曰白山部在粟末东南按即今额多力城东南长白山北诸地是也其曰咄国南徒太山华言太皇按即今长白山伯咄部在其北故曰咄国南有徒太山也其言延兴太和中遣使朝贡乙力支称初发其国乘船溯难河西上至太沵河沈船于水南出陆行度洛姑水从契丹西界达和龙按其道里所经亦朗然可证松花江唐以前本名粟末其伯都讷以下至黑河口皆名难河亦作那河即今之嫩江明曰脑温江脑温即那之转音也因难河至伯都讷北注于粟末故以下统名曰难河太沵河即洮儿河太沵先注难河而后达江所谓溯难河西上至太沵河者则自今三姓以西乘船西上转入嫩江又西转入洮儿河然后舍舟南出陆行经契丹西境以至和龙 【 和龙宫名在龙城中即今朝阳县治慕容燕建都于此洛孤河当即潢水满洲源流考谓魏书乙力支所渡洛孤河即上文如洛瓌水北史作洛瓌水即今老哈河之音转按老哈北入潢水是或然已】 

　　○长白山脉 

　　长白山脉来自绥远城北之大青山即阴山也 【 东出者为长白山脉其自绥远城东北折而南出经代哈泊西又南至宁远厅境入朔平府境山西全省及直隶省浑河以西诸郡县皆其支麓统名之曰管涔山脉太行山脉亦由管涔别出与居庸山脉支分派别宋人以居庸为太行北出之脉甚误因山后诸州皆为辽有不能亲历目验之故】 自大青山东出至多伦诺尔东北入巴林旗界起兴安岭者是也 【 其由张家口察汉托罗海岭分支迤东南行折而南出者为燕京正脉其由察汉托罗海分支东出折东南行至热河丰宁县西北境郭家屯司之西北又折而东南行者为遵化州东陵正脉】 自兴安岭北出迤东经达里泊之东 【 魏源元史新编元应昌路答尔海子在潢水源西北百余里今曰达里泊】 迤东北行又北起阿尔噶灵图山又北经察罕城之西折而东经察罕城之北迤东北行为海喇哈山又东北为哈禄那太山迤西北行折而东为苏克苏鲁山又东为奇勒巴尔罕山折而南为拉马依马哈拉岭迤东南为盔腾岭又东南为几尔有儿山至此入科尔沁界 【 其由奇勒巴尔罕山北出之干即北起索岳尔济山迤东北行起内兴安岭之干脉也长白山与内兴安岭之分支各出即由奇勒巴尔罕山而分】 又东南经大布苏图泊之东经西讷郭特尔站达赖哈克站之间迤东南行六七百里夷为平冈土阜经奉天昌图厅北境东辽河之北吉林长春府之东南折而南入柳边伊通门起勒克山 【 自盔腾岭迤南渐渐低平至此复起大山盖大干度峡往往平洋百里无踪可寻实则界水高低仍自分明第人多不察耳】 西南行百余里迤东南入围场 【 从此东分一支为吉林省治之干】 又南为岱扬阿登山经胖色城西 【 从此西分一支为奉天省治之干】 又南为戈尔敏朱敦岭折而东为伊尔哈牙范山 【 山南水入鸭渌江山北水入松花江】 迤东北为黑林岭 【 即依尔哈牙范山之连嶂】 又东折而南为斐得里山又东即长白山 【 图们江出其东麓东流鸭渌江出其南麓西流松花江出其北麓北流一在岭北一在岭南一在岭东各自为源不相通贯诸书多谓同出一源甚误】 北出者为正脉东出者为支南出者为尾尽于朝鲜海所谓余气也 
　　【 近人合肥徐曦东三省纪略谓内兴安岭山脉南渡松花江蟠结于吉林奉天两省之间为长白山脉更由辽东半岛渡直隶海峡至登州起陆西走而结太山其言山脉渡江之处则指松花江与黑龙江之会口其脉伏于松花江底而南与长白山脉之完达山相连徐氏此言殊为失理按其所谓完达山脉实长白山东出之支介居乌苏里江牡丹江二水之间指为长白来脉失之颠倒至由登州起陆为太山之说盖不始于徐氏惟徐氏既有渡江之臆说故不疑渡海之误言考渡海之说实因求太山来脉不得故疑为渡海而来不知古昔黄河本自析津入海太山之脉来自嵩山亦是穿平原而渡峡后世沟洫四通黄河南徙太山之脉乃为河流隔断桂未谷尝论及之惜尚未尽得其故详余所著太山来脉考中明乎此则山脉穿江越海之说可以决知其不然矣】 

　　○五国城 【 别十八】 

　　五国城说者纷纭皆无确据考辽史营卫志部族下五国部剖阿里国盆奴里国奥里米国越里笃国越里吉国 【 剖阿里旧作博和哩】 圣宗时来附命居本土以镇东北境属黄龙府都部署司契丹国志女真东北与五国为邻五国之东接大海北盟会编五国之东接大海出海东青金史世纪景祖稍役属诸部五国之长皆听命皆此五国也今乌苏里江口以东地名伯利即剖阿里国为五国之一地居会宁东北其东尽于海与史文皆合伯利即剖阿里博和里之音转考唐书黑水靺鞨传开元十年其酋倪属利稽来朝元宗即拜勃利州剌史于是安东都护薛泰请置黑水府以部长为都督剌史朝廷为置长史以监之安 【 安：按】 剖阿里又即勃利之音转其地即唐之黑水府黑水入江在其西南二百里金徙徽钦二宗于五国城盖极金之东北境矣元一统志混同江发源长白山经渤海建州西五十里会诸水东北流上京下达五国头城又东北注于海是已 
　　癸辛杂志伯机云高丽以北地名别十八 【 原注华言五国城也】 其地极寒海水皆冰自八月即合直至来年四五月方解辍耕录高丽以北地名别十八译言连五城也罪人之流奴而干必经此方昶按其地在今伯利伯利以下即五国所在其名具见辽志者是也伯利迤东北尽于海即所谓奴而干地库页岛在其东北明开元志苦兀在奴而干东苦兀即库页也别十八之名今不可考惟其地在元合兰路之北高丽在合兰路之南统言高丽以北盖地居荒远当日传闻不审故也元史译文证补云回语五为别失城为八里据此则癸辛杂志辍畊录皆脱一里字而今日伯利或即八里之音转已 

　　东北舆地释略卷三 

　　●东北舆地释略卷四 

　　兴义景方昶撰 

　　完水 
　　布特哈土城 
　　阔泺海子 
　　双泉海 
　　和林城 
　　起辇谷 

　　○完水 

　　北史乌洛侯国在地豆干北去代都四千五百余里其国西北有完水合于难水其小水皆注于难东入海又西北二十日行有干已尼大水所谓北海也方昶接 【 接：按】 地豆干国在室韦西千里乌洛侯国又在其北其地当在今蒙古车臣汗旗居克鲁伦河之北 【 西五度北极四十六度】 完水在其西北完水即黑龙江其上源今名敖嫩河是也黑龙江东北流折而东南合于难水即今黑河口为黑龙注混同江处混同江之名始于辽北魏及唐皆名难河故曰合于难水其小水皆注于难者谓岭南北诸小水或入敖嫩或入克鲁伦河皆入完水以合于难也自敖嫩河源西北行二十日而至北海即今俄境之拜喀尔鄂模一作柏海尔湖亦曰拜喀勒湖所谓干已尼大水殆即今色楞格河下流入北海者是已其国去代都四千五百余里则北经大漠人行纡远故也完水魏书作貌水何愿船尼布楚考云貌本作儿与完字形相近故致误当依北史作完为是又尼布楚西北二十日行有惹尼色河乃漠北大川汇色楞格诸水入于北海惹尼色当即干已尼下游入北海非即北海也史文以为北海盖传闻之误方昶按史文北海当即指今柏海尔湖若北冰洋海则距尼布楚不仅二十日行矣 
　　【 按魏书高车传高车古赤狄遗种北方以为勑勒诸夏以为高车丁零后徙鹿浑海西北百余里后世祖征蠕蠕破之而还至漠南闻高车东部在已尼陂遣安原等并发新附高车万骑至干已尼陂高车诸部望军而降者数十万落云云干已尼陂即干已尼水鹿浑海当即柏海尔湖高车之东部在干已尼陂于方隅准望相合】 
