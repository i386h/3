<!-- { "loadSidebar": true } -->
　　夫士之奋起久陋也，莫不怀忧世之心，思以补衮职之阙，其志固矫然立也。及乎儋爵立朝，虑惟恐不周其身，而或罹于咎；言惟恐逾乎其位，而或贻之危。于以并讳其言，而遗国家之虑，好为全身固家之图。是在非其任徼其责者，犹之可也。有当责受任者，而非靡于风焉，则安望其议论之明于世，节义之立于朝，而阴慝回邪之消沮于下哉！惟君子于所谓矫然立者，不敢隳也。虽际会明良之盛，亦若蒿目怛中，惴惴然惧其职之旷，过虑而极言。即咎且危，其心固无悔。非栟榈之高，有非凡近所易窥也。
　　先生名肃，字志宏。警悟博学，美风仪，善谈论，最为李文忠公纲所知。仕高宗朝，为右正言。居官不两月，切论时事凡二十余疏，竟忤执政，罢归。夫先生怀忧世之志，岂特居谏垣尽言责哉！其始在诸生之列，即上诗讽谏花石纲搜扰之害，志概风节可想见矣。余初不知先生何许人，昨岁以言外补得令永安。乡人有以君子朂我者，持先生集赠行。展而读之，景慕其高；比考行迹，乃知先生为沙县之栟榈人。栟榈自国朝割隶永安，是先生为永安人，永安之有先生，乡之望也。古者乡先生殁而祀于社，非率民以听神，将以垂后作则，俾其乡之后进觌前哲之遗范，思性行之可宗，观法恒于斯也。然则栟榈先生之于永安，非合于祭法者乎？虽尝祀于乡贤，非特典也，宜有专祀。余因谒郡，道出栟榈，循山陟阪，询咨耆宿，乃得先生潜读故地焉。地在栟榈寺之前，为平麓者凡百武许，后负岩壁，前绕流泉。薙秽除漫，发此奥区，盖数百年之湮废，良有待也。余敢不勉图为先生复其旧观哉！既构堂三楹，作室两腋，治门设键，题本主其中。俾寺僧一人世主之，置门子一人岁守之。惟是章缝时其游息，而樵牧毁画者有禁。春夏之仲，祀以特牲，令、丞执礼而师生相之用虔。庶几永安之士观感兴起，退而省曰：“先生之志，吾奚难于志！他日立朝，吾之有言，奚异于先生之言！”则是先生垂远之休，将复伸于今日，而吾道有耿光矣，安得而不祀之。祠未请制，故因先生之地旧称而名之曰“栟榈书院”。落成之日，实嘉靖三十年三月□日也。

科甲题名记
 同知(罗池)　计宗道撰

　　皇明学宫遍天下，而士之登名科甲者，何地无之？昔人云：“百步之内，必有茂草。”不可诬已。永安之为学以造士者，创自景泰间，为邑分自沙阳、尤溪。其山川之秀，盘结联络，气势嵯峨；二水自西南交至，逶迤曲折自东北而去，不五六百里竟泻沧溟，信一方雄镇也。所以朝廷兼设武人守之。虽以地僻之故，而其人才之出，如宋左正言邓肃，亦其里人，与杨龟山、罗豫章、陈了斋咸名当时，同为郡人。则士之崛然而兴者，何限其地哉！夫地因人显，人因地杰。有是地，有是人，则有是才，有是名。而名可易得乎？于戏！今斯地之士，既以登名天府，而复得镌名斯学之宫，盖欲垂诸星汉之表，而人仰其清光也。思名以副实，追前贤芳躅于百世之下，使同一道德功业之称也。彼以名焉而已者，无足尚矣。

忠洛无银矿记
 御史(郡人)　胡琼撰

　　永安忠洛乡距城六十里，崇山汇川，居人鲜少，樵采罕至，老木菑翳。断崖抉石与查腐相错，游埋剥蚀，久而异状，人视之误以为银矿也。始作于童稚之言，父老弗信，曰：“山川为矿固也，然有常产。古今一山川，未闻昔无而今有者，其诬乎？”
　　正德癸酉，民有趋利者，诱浙之峒民，拥众突来，未敢恣发。适郡节推郭姓者摄县事，峒民度其老而贪，得厚啗以利。郭欣然许其开凿，且为之陈于总镇。邑人以其地密迩大帽山，为江、浙、闽、广丛盗之会，虑其闻风袭夺，因以为乱，群情惊惧罔措。时佥宪、睢阳蔡公天佑行部至郡，闻之，乃兼程诣县，数郭之罪，率庶民塞而禁之。峒民方以采无所得，及闻蔡来，众遂宵遁。至是，人心始安，皆德于蔡。然闻总镇，祸已基于此矣。
　　正德丁丑，知县事、南海罗君珊，以儒饰吏，政先爱民。忽一日视事，有持总镇公文至者，云“欲进贡”，促罗偕往其所，督民发矿。罗知其罪，奉廷旨又以实无所产，惧为民累，乃抗言：“本府旧额忠洛无场，他县场冶，又奉正德五年诏书除豁，禁民私采，是宜据实申夺。”因忤使者徐俊。盖徐俊赂得公文，诈称进贡以牟大利者。为罗所阻，于是诬罗以人命，绐于总镇。差官复来，以拘罪人为名，罗不为动。又率其党攻县仪门，迫胁备至。邑人汹汹，咸曰：“使者贪利，欲执吾宰，以蠧吾土。吾辈有死而已，不知其身。”父老惧其党及民相攻为乱，乃谋为申救之策，民不期而集者数百。遂同诉诸当道，皆壮罗之持守不变，为之别白。其事始寝、民疑释。
　　罗以秋仲往朝于京，父老陈玄真等恐其宰以最他迁，则奸人复作。有罗之志者，无所征，于是具事始末，诣余乞言，期立石于忠洛，以表劝将来。余惟圣人论利为义之和实，盖以万物各得其分以为利也。夫何憸夫鄙人恣凭城社，擅采银矿，以牟大利者。其不至于胥攘胥夺，构成祸乱不已也，其害孰甚焉。且古有以锡山为无锡者，彼何人耶，今忠洛之矿，借曰有之，在位者尤当防守，以息争端。况本非实有，而或纳赂，以病民乎？郭首乱阶，所谓憸鄙之尤者，宁逭其责耶？若蔡公之刚明，已虑有今日，贤于人远矣。罗君以位卑势寡而所恃如此，尤人所难也。后之当道与宰摄是邑者，适是事若是类者，其知所自择哉！
安贡堡记
 封君(邑人)　林祥撰

　　邑北四十里市，曰“贡川”，居人联络，弦诵相闻，余世家焉。嘉靖三十九年，广贼入寇，掠劫烧戮，备极惨毒。流贼风燃，民汹汹无宁日。抚按行示村落，筑堡自卫。余倡士民捐资营筑，询谋佥同白欧阳尹弘。欧公恺悌，力赞其议。遍呈巡抚刘公焘、巡按李公廷龙、分巡余公日德、分守张公瀚，胥报曰“可”。下本府议。知府周公贤宣痛恻民隐，区画劝相以堡筑为己任，专委汤经历冈责成之。汤君殚竭心力，速堡之成。至于周，规画备工，作足粮糗。程能计功，奖勤黜惰，则监生赖明任，生员邓达材、乡老赖章、陈珂、余粟也。分理庶务，则范普、邓文绅、杨廷谏、林嘉言、黄应清、姜有道；至于树长画，成始终，则士民刘福、严焕、李正枝、赖明传、林腾鹄、林文、吴从周、林嘉谟、罗庭桂、叶天佑、严奕大、刘岩升。广计六百二十三丈，高计二丈四尺，费金六千有奇。大计贡民三则，派筑五百七十八丈，馀四十五丈，时诎莫举。分巡曾公一经、知府周公、知县欧公、经历汤君、县丞张君世鉴而乡宦、按察司佥事李公杏咸赞之。
　　堡北临流，南水直卫，迅激崩塌，费不可支。上世都人范癸六舍田一百一十六石于奉先堂以为焚修费，乃为善集寺归俗淫僧所占，士民白诸当道，查卖助堡。抚按司府皆是其议，行阴阳万全，定价二百三十金。召原派人户，丈增五钱。官买存堡，以支倾颓。其田粮四石六斗四升，原在冯吉安、林守清户，今收入黎永怀户当差。盖永民深德周公，立祠尸祝，额曰“永怀”，志(原文“识”，乃“志”字之误。)不忘也。旧有浮桥，征编夫守。请移编门夫十名，守堡五门。堡无职官，靡督防御，乃请移安沙巡检永驻贡川。乡有各牙，旧有恒课，请追入堡，以备修砌。巡抚谭公纶、涂公泽民、巡按王公宗载、分巡史公嗣元、知府陆公相儒、知县卓光谟力张主之，以终底绩。楼橹修修，粉堞遒遒；上削下壑，尽侦宵逻；外奸潜夺，内犬靡聒，贡民自是永有宁宇哉！
　　余于是有感焉：世之治乱，惟时事之成否，惟机际其时，适其机惟人。邓寇乱倾，百年承平，复遭荼毒，实逢其数，谓非时耶？上天厌乱，生我诸公，民之汤火，以身捍卫，谓非机哉？《易》曰：“大人休否。”又曰：“系于苞桑。”周公德望，久简岩廊，回翔闽疆，几逾一纪。以成休否之吉，以永苞桑之系，非天之不遗吾民哉？老夫耄矣，遭此乱离，今复际遇，乐此升平，亦天不遗于我也，乃喜为之记。记之日，落成日也。
郭公去思碑
 教谕　邓国宾撰

　　彻邑士民绎思前令剑泉郭公之德政，相与伐石竖去思碑。既成，乡大夫吴宏仁、林祥、管谷辈，庠彦李雍、饶俣辈，耆艾林元、吴奎、罗琪鼎辈，合十数百人，群造学宫，嘱国宾为之记，谓学校乃纪善之宗也。国宾辞不容再，乃前士民而问焉，曰：“闻古之县令有三异，有十奇，公得无有是乎？”士民曰：“清涤成性，惜民膏脂，抚字有方，刑罚罕用，民不畏吏，犬不夜号，四民乐业，万家安堵。迟之岁时，将与生成同功，三异、十奇何足为公知也！”曰：“亶是则公之恩惠广大为难名矣。然得无有为乎？得无以公在当路，故为溢词，如宋璟之《遗爱颂》乎？”士民同声曰：“有意为善，虽公亦私。吾人知思公之德而已，于显庸乎何知！使非公之德泽果在人心，即位都卿相，于吾人乎何与？”
　　夫世之司牧所在，蜚声非不藉藉，而能系人去后思者，鲜有闻也。睹今日士民之情，则公之去思在人，信有不可解于心者。《诗》咏《甘棠》，“传”称《遗爱》，“史”纪《循良》，义盖兼之矣。公何以得此于邑之士人哉！夫为人上者，莫非君子也。然《诗》称民之父母，必归之恺悌，谓其中心无欲，而强教悦安也，谓其好恶同民，而民之攸塈也。
　　公性天仁厚，心地光明，学问精粹，而德行纯懿。其存诸中者，皆恻隐慈爱之实心；见诸外者，皆公平正大之实政。治道之大端，莫先于均赋役、兴学校，莫急于省刑罚、节财用。公则躬稽黄册之弊源，厘正钱粮之飞诡，而赋役均；时诣学以发义理之精微，间捐资以助生徒之不给，而学校兴；慎好恶之端，流矜恕之德，示民以可生之路，而刑罚省；禁无名之科派，革里役之常供，敦俭约以为诸僚先，而财用节。且视民如伤，而不忍之心常施于见闻之所及。如时适愆阳，农有忧色，公即引咎责躬。去襜帷，行烈日中，而甘霖为之应祷以至。事有不便于民，公辄为之陈请；民有误罹于罪，公必为之拯拔。诚激于中，爱形于色，必得报可乃已。比与父母之于子，为之趋利避害，为之捍患御灾，又何异哉！常俸之外，毫无所取。趋朝之日，行李肃然，视浚民膏脂以为己利者，固天地悬隔。修邑乘之缺典而监戒昭，崇栟榈之特祀而风化饬。此又岂俗吏尚浮节，簿书期会以为政者，敢望下风哉！《诗》曰：“恺悌君子，民之父母。”公之谓矣。民之思之，不亦宜乎？昔崔瑗为汲县令，童翊为顺昌令，民皆为立碑。今日之人心，其即汲县、顺昌之人心也。斯民也，三代之所以直道而行也，讵不信夫！
