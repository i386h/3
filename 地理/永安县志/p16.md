<!-- { "loadSidebar": true } -->
　　先生之先大父沧溪公，以名进士出守吉安，卓有惠政，晋督江右学政。余署教时，当受督课命，居会省，则闻诸士子论明允必曰沧溪，沧溪宗师云。后以大参转余闽观察，未及抵任而殁。殁之日，靡有寸余以遗及子孙，其廉洁乃如此。而少沧先生其长子也，读礼毕事，慎念其先大夫清白家法，而以身审行之。饘粥甘心，茹淡被素，唯闭户办学，不轻步履，动求古人躬行而已。先公大夫所荐拔称得士，其通要者，知先生居约，欲以其馀为先生计，幸一见而致之。而先生素重干谒，竟守不见之节。然厄于数，不偶场屋。万历癸未年，竟以贡选上，且自念不能俯仰，惟时有司事，乃授余永邑司训，冀以简秩免仆仆也。抵学日，一意慕向古人造士良法，辨拆几微，课业上下，拳拳罔替。每以己膳膳诸士，就课者岁时常挚馈，不特重却，且常以其馀给诸生之不足者。居常论诲，必先躬行实践，所亲就乐育必端士，其奇袤汇落落不入也，大率以身先为教，孰不欲奋励趋于古人哉！亲见祀圣宫墙卑下弗称，先生则筑起以壮伟观；或言面学故路塞不宜，先生则买宅复辟之；启圣祠拜台毁缺，先生则备砖埴从新筑造。凡所费，皆自先生，不该有众也。前值缺县署，百姓父老驰请于上，重得先生。先生则恳切辞解。而上亦廉知先生有守有为，竟从父老请。先生接署，输期迫年。为先生虑者，恐其或愆速戾也，时则输役纷纷，兢赴效纳，故不假一鞭笞，遂报完先于他邑，前此所未闻者。先是，赋役蠧弊滋甚，父老辈请于谭府祖，愿遵立总则，分各图自派，时为转闻。檄下，为蠧者多方挠之，且怵以害。先生弗之动，毅然行报，岁计省千余金，遂为常法。此通邑不朽惠也。先者，民苦追逮扰甚。先生视署半载，村落安枕，鸡犬以宁，深陬穷谷，扶杖交庆，快幸在一时何如耳！
　　方届瓜期，拟有破调峻擢以偿先生，乃阒寂无闻及。先生不谋于人，径牒乞休。闻之日，诸士子彷徨于学，士夫辈太息于家，百姓父老咨嗟于道路，咸怆然不平于心。或曰：“人不可轻为人所知，知则必为用而诟随。”先生求致，意其远诟欤？或又言：“啬于身者，每丰于后。”先生不尽其未用，殆欲丰于后耶？余谓：先生耿介好修，顺理洁行，志念所向往，决然赴之，斯鞠躬君子哉！教士而士怀，治民而民戴，生平毕矣，又奚计其他？诸士、父老咸首是余言，但终不能释然于怀者，遂请余言劖诸石，建亭以志去后深长之思。先生广东揭阳县人，讳燧，少沧其别号云。 
　　督理　耆民邢存志　吴衍　饶偁
　　坊里　麻日成　李迁　叶奖臣　赖天洪
唐田王庙碑
 编修(三山)　唐震撰

　　孚佑广烈王神庙者，唐田王李肃庙食之宇也。初，王诞于陈州中川坊。母杨氏，生产夕，大见灵异，知其必贵，阴保之。及成童，父相尝诲之曰：“汝祖冲勋于帝室，赐壤琅琊。既薨，累世弗振，吾所以最恨。汝能继先志，吾死且暝目。”王泣而谢曰：“惟大人之命是从。”既长，膂力绝伦，发语成章。会唐中衰，天下多故。王以世家子从戎，搴旗获馘，而功名益盛。与浑、马辈胥前后，寻封田王。
　　建中间，天子幸奉天，怀光观望，谋归河中。闽叛将牛氏乘中原有事，闭关窃据。及朱泚平，天子赐王弓矢，命之曰：“闽粤弗廷，汝实征之。”于是，王率精锐数万，裨将有五，即今之胡、陈、周、汤、张是也。师次临汀浮流口，进于浮流城南，与贼遇。时王师未集，贼突兀至，锋交而后兵未继。左右俱失色，王笑曰：“此正吾报国之日也！”乃与短兵接，鏖战良久，而贼势益盛，犹手战数十而殁。尸浮于水，弥月不坏。
　　邑大姓詹纠，悯王之忠且勇，敛其尸，具服，殡而祠焉。凡祷无不应。贞元十五年，而朝廷追封死于王事者，有司具其实以闻，敕赐孚佑广烈王祀，妃陈氏配享。由唐迄今，五百有馀岁矣，廊庑圮毁，鞠为蔓草，乡人黄文驭等募众维新焉。由是乡人子趋云集，弗日完成，轮奂翼然焉。处士杨永中请余为文以纪之。余惟昔张巡守睢阳，死于贼手，骨齑形粉，似真可痛。向令遂破子琦，擒思明，俘禄山，勒石渔阳，饮至唐室，不过荣身一时，齐名李、郭，安能庙食千载，人谈诸口，恍然如昨？此岂他哉！是盖富贵易衰，忠义弗振，亦故天相之也。王之迹实不忝张侯，是宜庙食，继继承承，亦千百斯载，用书为忠义劝。
障水陂记
 知州(邑人)　萧时中撰

　　昔太史公从负薪塞宣房，悲《瓠子之歌》，而作《河渠书》，叹曰：“甚哉，水之为利害也何哉！”论其利，则滋益灌溉，岁致千万石入；语害，则横流暴出，鱼鳖其民。后世形地者流谓，其所系大有征验，其逶迤环抱则为吉，其直走反背则凶。
　　永初盖沙县远村，介漳、汀间，居民不盈百亩之宅、一丘之兆，各因其向背而趋避之。自景泰间寇乱后，始创城郭，置邑治。城之西、南，二水会流，襟带于右，独东一水至城后而直流。先是，亦尝筑为陂，堰障而上迎，汇西、南二水而合流，形地者谓其改无情为有情也。嘉靖丙辰，大水漫城坏屋，漂拔巨木，而陂亦因以毁，盖本卑狭浅薄致然。距今三十余年，未有创议改建者。
　　万历壬辰，君侯苏父母奉檄蒞治，起敝维新，百废俱举。庠生饶俨、李西铭等，乃敢以是请。君侯可其议，集耆民邢存志、吴衍、饶偁等掌其事，又选择市民公正有力量者麻日成、张天吉等分任其劳。兴工于是年冬十一月，告成于今春四月，盖阅数月而毕事。是役也，君侯捐俸以先倡，为子民者，孰不感激思奋以慰之。富余者输钱谷，丁壮者服筋力，盖本利民为劝相之道，故其成若是之速也。度其陂，昔也高不过数尺，阔不满丈，今增而十倍焉。诚坚固不拔，足垂永久。
　　夫睹河、洛者思禹功，今君侯功在永，当不下禹矣。然尚不肯以成功自居，谓此足以称塞，且惓惓于条陈兴举之议者，不一而足，凡可待泽于下，日未艾焉。佥谓不可无纪述，使后人见清风之华、峻伟之烈也。共谋碑言于斗阳萧子，萧子曰：“碑以勒勋而传后，才如蔡邕，故能骨鲠训典，句无择言，余则安能？特以分属子民，身亲其盛，且将徼惠利于无穷者，故不敢重辞。”乃直叙其事，载诸石。使后形德慕功者，读镌而似面焉。亦今日载言之职也，于是乎记。
　　掌事　耆民邢存志　吴衍　饶称　李圻
　　公正　麻日成　邓万寿　张天吉　李迁　饶维岳　陈志昂　陈必寿　同立
赖孝子传
 御史(邑人)　林腾蛟撰

　　嘉靖丙辰夏，五水暴溢，九龙、燕江平地高十数丈，沿江庐舍漂没以千数。风声怒号，雨如注，昼旦晦冥。
　　先是，孝子之母死未葬，家人蒿厝之城北隅冈山上。至是，孝子急觅舟救之。独呼苍头三四人，俱出门。祖母止之曰：“水势若是，死尔，不可去！”孝子掉臂不从，曰：“柩亡俱亡矣，何颜以立天地间！”至则厝屋坏矣。出柩而曳之舟，舟小水猛，威不克载。顾冈有古树，大可数围，乃与苍头力绠柩升树。遣苍头归，报曰：“柩升矣。”乃孝子执盖树柯上守柩。是时，村民避水高阜，咸不忍孝子独立风雨波涛中，招与俱，孝子第摇手谢之，不赴。顷，水及柯；又顷，水拔树，柩并孝子俱没。越二日，水退。柩不知所之，孝子尸在冈下数武，颜色不变。远近观者若堵，咸悲孝子，又嗟异孝子能尸独留也。
　　初，孝子母卒，齿尚稚。既长，则数以葬事请于父。父方信堪舆家言，苛择阴阳吉利，无所遇，以是卒不得葬。孝子以母未葬也，朝夕伤心自贬损，终其身未尝一御丝绮服。家人怪之。不敢问也。及置妇，妇间问之，曰：“吾人且未能成，奚服为？”以是知孝子意盖有在也。孝子为人恭而婉，居常俯首默默，不妄出一言。及询厥事理当否，及闾阎情状琐屑，咸能中其肯綮。少善饮，及就予家大人封君学，封君戒之，即不饮，饮即不至醉。先是，督学宪臣试子弟俊敏可进者若干人肄于学，命曰“俊秀生”，孝子与焉。孝子死，有司具其事观察诸司，诸司啧啧曰：“孝子，孝子！”署其门曰“赖孝子门”。孝子名豫，字立卿。
　　赞曰：“河孽为霤，岁在龙也。澒澒城野，鱼鳖宫也。母儿何辜，罹兹凶也。号吁不应，儿心恫也。儿魄虽留，魂俱东也。尾闾可塞，恨焉穷也！化为精卫，衔石终也。”
六烈祠记
 佥事(四明)　毛为光撰

　　嗟嗟，仗节死义之事，岂妇人女子能辨哉？而载籍以来，刚心烈气往往出自乡泽间。余不知峨冠大绅，名为男子者，或冒耻逞颜，窃一时之生于人世，当施何面目见天下也！夫节义者，天地之正气，无古今，无男女，一也。顾其在男子恒易，而在妇人女子难；在古之妇人女子易，而在叔季难。乃至于男子无闻，而妇人女子多表见。或在穷村下邑，生丁末世者，得与古之侣傅姆而闲图史者比芳揆烈，此不亦奇哉！
　　闽中庚申岁，寇盗被野。当时刓贞铲素、甘为瓦全者，无论妇女，即以人士自命，翻为贼响导以鱼肉乡闬；甚而身膺民社，不闻背城一战，率奉头鼠窜，令赭衣辈抚掌而笑，恧矣。
　　今永安为延平外邑，安贡堡又永之一乡聚。顾有妇女六人抗节死，如诸生称说，呜呼烈哉！六人者：严师训妻邓氏，抗声骂贼，贼以刀针其口，尚作咄啐声，至断咽乃已；邓林彩妻陈氏，延颈大詈贼求死，贼怒，丛刺之，溪其尸；吴天性妻，被执，过井边，绐贼释手，跃入井死；罗正茂妻刘氏、罗正卿妻姜氏妯娌，奔舟，为贼所及，各相携抱子投水死；林佑女尾姑，同母被系隙室，度不能免，乃拜母，缢而死。呜呼烈哉！鼎镬在前，白刃在后，归人不归鬼，在呼吸间耳。乃慷慨就死，不少低回。岂非天地间正气激昂、喷薄不能自禁者哉？或曰：永有六贤书院，盖杨龟山、李延平诸公云，无亦遗风流教渐染所致欤！庚申至今，只十六岁所，当时从贼以生者，老死无算，仅同腐草；而六烈之名，烱与天壤共尽，则谓之不死亦宜。
