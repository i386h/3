<!-- { "loadSidebar": true } -->
◎河东道三岚州石州忻州代州蔚州朔州州岚州，楼烦。下。开元户一万七百二十六。乡二十二。元和户六千三百八十二。乡三十三。
《禹贡》冀州之域。周并州之域。春秋时属晋，晋灭後为胡楼烦王所居，赵武灵王破以为县。秦为太原郡地，在汉即太原郡之汾阳县地也。汉末大乱，匈奴侵边，自定襄已西尽中、雁门、西河之遂空。建安中，曹公纠率散亡，立新兴郡，晋末陷刘元海。後魏於今理置岚州，因州西岢音哿。岚山为名也。隋大业四年，於静乐县界置楼烦郡，因汉楼烦县为名。隋乱陷贼，武德四年平刘武周置东会州，六年省东会州，重置岚州。天宝元年改为楼烦郡，乾元元年复为岚州。
州境：东西三百一十里。南北二百七十八里。
八到：南至上都取太原路一千五百八十里，取石、隰路一千三百七十五里。
东南至东都一千二百一十里。东至忻州二百四十里。西至黄河一百八十里。河上有合河关，从关西至麟州一百二十里。南至石州二百四十里。东北至朔州三百七十四里。东南至太原府三百三十里。东北至代州三百里。
贡、赋：开元贡：熊皮，石蜜。赋：布，麻。
管县四：宜芳，静乐，合河，岚谷。
宜芳县，上。郭下。开元户五千五百二十四。乡十一。本汉汾阳县地，属太原郡。後魏於此置岢岚县，隋开皇十八年改为汾源县，大业四年改汾源为静乐县。
八年，分静乐置岚城县，属楼烦郡，武德四年改为宜芳县。
岢岚山，在县北九十八里。高二千馀丈，西北与雪山相接。
岢岚镇，在县西北九十八里。
秀容故城，在县南三十里。刘元海感神而生，姿容秀美，因以为名也。
静乐县，上。西至州四十五里。开元户三千四百八十七。乡七。本汉汾阳地，城内有堆阜三，俗名三堆城。隋开皇三年，自今宜芳县北移岢岚县於三堆城，十八年改为汾源县，大业二年，改为静乐县。武德四年於县置北管州，因管涔山为名。六年省，县属岚州。
管涔山，在县北一百三十里。汾水源出焉。初，刘曜隐於此山，山神使二童子献剑於曜曰：“管涔山王使谒赵皇帝献剑。”
伏戎城，在县北八十里。隋楼烦郡所理也。
隋汾阳故宫，在县北一百二十里。
楼烦关，在县北一百五十里。
天池，在县北燕京山上。周回八里，阳旱不耗，阴霖不溢。故老言，尝有人乘车，风飘堕池，有人获车轮於桑乾泉。後魏孝文帝以金珠穿鱼七头放此池，後亦於桑乾泉得之。隋炀帝尝於池南置宫，每夜风雨吹破，宫竟不成。今池侧有祠，谓之天池祠。
合河县，中。东至州一百八十里。开元户一千八百五十九。乡四。本汉汾阳县地，後魏於蔚汾谷置蔚汾县，属神武郡。隋开皇三年罢郡，县属石州。大业二年，改为临泉县，四年属楼烦郡。武德七年改为临津县，属岚州。贞观元年改为合河县，以城下有蔚汾水西与黄河合，故曰合河。
黄河，在县西二里。
合河关，在县北三十五里。
蔚汾关，在县东七十里。
隋长城，起县北四十里，东经幽州，延袤千馀里，开皇十六年因古迹修筑。
岚谷县，中。南至州九十里。开元户四千六百五十七。乡五。隋大业三年置岢岚镇、压草城、川贼路。长安三年，於此置岚谷县，景龙年废，开元十二年重置，因岚谷为名。
石州，昌化。下。开元户九千二百六十二。乡三十二。元和户五千二十。乡三十二。
《禹贡》冀州之域，虞及周属并州。春秋时属赵。亦为白狄之地，今步落稽其胄也。在秦为西河郡之离石县。灵帝末，黄巾大乱，百姓南奔，其郡遂废。魏黄初三年复置离石县，晋惠帝末刘元海起於河西，攻陷郡县，其离石又没於贼。
石勒时改为永石郡，後魏明帝改为离石镇。高齐文宣帝於城内置西汾州，周武帝改为石州。隋大业二年，又为离石郡，武德元年改为石州，五年置总管，七年改为都督，贞观六年复为石州。
州境：东西一百九十里。南北三百三里。
八到：西南至上都一千二百五十里。东南至东都一千九十里。东南至汾州一百六十里。西渡河至绥州二百三十里。正南微东至隰州二百五十里。北至岚州二百五十里。
贡、赋：开元贡：胡女布三端，龙须席五岭，麝香，蜜蜡。赋：麻，布。
管县五：离石，平夷，定胡，临泉，方山。
离石县，中。郭下。开元户二千七百七十三。乡五。本汉旧县也，属西河郡，县东北有离石水，因取名焉。汉末荒废，魏黄初复置，後陷刘元海。石勒改为永石郡。高齐文宣帝於此置昌化县，属怀政郡。後周复为离石，属石州。隋氏不改，皇朝因之。
离石山，今名赤洪岭，在县西五十步。高欢大破尔朱兆於赤洪岭，盖此处也。
卢城，在县东二十里。晋并州刺史刘琨所筑，以攻刘曜。
平夷县，中。东至州五十一里。开元户一千五百七十一。乡四。本汉离石县地，周宣帝割县西五十一里置平夷县，属石州。隋氏不改，皇朝因之。
黄河，西去县一百四十五里。
宁乡水，在县西南一百五十步。
定胡县，中。东至州九十五里。开元户二千六百九。乡五。本汉离石县地，周宣帝大象元年於此置定胡县，隋因之。武德三年於县置西定州，贞观二年废州置孟门县，七年废县为孟门镇，八年废镇复为定胡县。
黄河，去县西二百步。
孟门镇，在县西一百步，河东岸。
临泉县，中下。南至州一百七十里。开元户一千五百九十六。乡五。本汉离石县地，周大象元年，於此置乌突郡乌突县。隋开皇元年改为乌突郡为太和郡，乌突县为太和县。三年废郡，以太和县属石州。武德三年，改太和县为临泉县。
临泉水，在县北一百步。县因此水为名。
黄河，在县北二十里。
方山县，中。南至州九十里。开元户一千三百五十三。乡四。本汉离石县地，高齐文宣帝於此县北六十八里置良泉县，属离石郡。隋大业三年移就今县南三十五里方山置，故名方山。贞观十一年移於今理。
赤洪水，在县南五十里。
三角戍，在县北七十三里。
忻州，定襄。下。开元户一万四千三百三十八。乡二十八。元和户四千二百四。乡二十九。
古并州之域。春秋时为晋地，战国为赵地，秦为太原郡也，今州即汉太原郡之阳曲县也。按汉阳曲县在今州东四十五里定襄县理是也，後汉末大乱，匈奴侵边，自定襄已西尽中、雁门之遂空，曹公立新兴郡以安集之，理九原，即今州是也。後魏宣武帝又於今州西北十八里故州城移肆州理此，因肆卢川为名也。
隋开皇十八年改置忻州，因州界忻川口为名也。大业二年省忻州。义旗初又置新兴郡，武德元年废郡，复置忻州。二年陷刘武周，四年武周平，依旧置忻州。
州境：东西一百四十五里。南北八十六里。
八到：西南至上都一千四百四十里。南至东都一千七十里。东北至代州一百六十里。西至岚州二百四十里。南至太原府一百八十里。
贡、赋：开元贡：麝香，扇十五枝。赋：麻，布。
管县二：秀容，定襄。
秀容县，上。郭下。开元户七千一百三十八。乡十一。本汉阳曲县地，属太原郡。後汉末於此置九原县，属新兴郡。後魏庄帝於今县东十里置平寇县。隋开皇十八年，於此置忻州，又於今县西北五十里秀容故城移後魏明元所置秀容县於今理，属忻州。国朝因之。
滹沱水，在县东三十二里。
定襄县，上。东至州四十五里。开元户五千五百三十二。乡十七。本汉阳曲县，属太原郡。黄河千里一曲，县当其阳，故曰阳曲。後魏末移阳曲县於太原界，仍於此城置定襄县，属新兴郡。高齐省，武成帝移平寇县於此。隋开皇十年移平寇於崞城，今代州崞县是也。武德四年，分秀容县於汉阳曲城重置定襄县。
圣阜，今名圣人阜，在县东北二十里。石上手足迹犹存。
滹沱水，西自秀容县界流入。
代州，雁门。中都督府。开元户一万五千七十七。乡二十八。元和户二千一百二十。乡四十。
古并州之域。春秋时为晋地，战国时属赵。《史记》曰：“赵襄子与韩、魏共灭智伯，分晋地，则赵有代、句注之北。”今按句注在州西北三十五里，雁门县界西陉山是也。秦置三十六郡，雁门是其一焉。汉因之。後汉末，匈奴侵边，其地荒废。周宣帝大象元年，自九原城移肆州於今理，隋开皇五年改肆州为代州，大业三年改为雁门郡。隋氏丧乱，陷於寇境，武德四年平代，置代州都督府。
州境：东西三百二十里。南北三百二十八里。
八到：西南至上都一千六百里。南至东都一千二百三十里。北至朔州一百二十里。西至岚州三百里。东北至蔚州四百里。东南取崩石岭至恒州五百四十里。
贡、赋：开元贡：雕翎五具，麝香。〔赋：布，麻。〕管县五：雁门，繁，五台，唐林，崞。
雁门县，上。郭下。开元户五千二百二十一。乡十。本汉广武县地，属太原郡，後魏改属雁门郡。隋开皇三年罢郡，县仍属肆州。後改肆州为代州，县属不改。十八年改广武县为雁门县，盖避太子之讳也。国朝因之。
夏屋山，在县东北三十五里。《史记》曰：“赵襄子北登夏屋，诱代王，使厨人操铜斗击杀之，遂有代地。”
句注山，一名西陉山，在县西北三十里。晋咸宁元年句注碑曰：“盖北方之险，有卢龙、飞狐，句注为之首，天下之阻，所以分别内外也。”汉高祖欲伐匈奴，不从娄敬之说，械系於广武，遂逾句注，困於平城，谓此地也。
河神祠，在县南。开元九年，并州刺史张说奏置。
繁县，中西至州六十里。开元户一千五百九十三。乡五。本汉旧县，属雁门郡。汉末匈奴侵寇，旧县荒废，晋又置繁县，周省。隋开皇十八年重置於今县东六十里大堡戍，大业十二年移於武州城。圣历二年，以县在平川，难於固守，遂东移於今理。其城三面枕涧，东接峻坂，极为险固。
泰戏山，一名武夫山，在县东南九十里。滹沱水出焉。
五台县，中。西北至州一百二十里。开元户二千一百六十五。乡五。本汉虑县，虑，音闾。，音夷。属太原郡，因虑水为名也。晋省，後魏孝文帝复置，即今县理是也，属新兴郡。高齐改为雁门郡。隋大业二年改为五台县，因山为名也。
五台山，在县东北百四十里。《道经》以为紫府山，《内经》以为清凉山。
虑水，在县北十五时。
唐林县，中。东北至州一百一十里。本汉广武县地，证圣元年分五台、崞二县置武延县，唐隆元年改为唐林县。
滹沱水，在县东。
沙河，在县南二里。
崞县，中。东北至州五十里。开元户二千七百四十八。乡五。本汉旧县，因山为名，属雁门郡。汉末荒废，晋初又置，魏改为崞山县，後魏宣武帝移雁门郡理此。隋开皇十年移平寇县於此，属代州，大业二年改为崞县。
