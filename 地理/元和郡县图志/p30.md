<!-- { "loadSidebar": true } -->
高齐相国咸阳王斛律金墓，在县西南十七里。
起义堂碑，在乾阳门街。开元十一年，玄宗幸太原所立，御制并书。
晋祠碑，在乾阳门街。贞观二十年，太宗幸并州所置，御制并书。
讲武台，在县西北十五里。显庆五年置。
榆次县，畿。西去府五十六里。开元户一万五千四百三十七。乡三十。本汉旧县，即春秋时晋魏榆地。《左传》曰“石言於晋魏榆”，注曰：“魏，晋邑。
榆，即州理名也。”《史记》曰：“庄襄王二年，使蒙骜攻赵魏榆。”汉以为县，属太原郡。後魏太武帝并入晋阳县，宣武帝复置榆次县。高齐文宣帝省，自今县东十里移中都县理之，属太原郡。十年改中都县又为榆次县，三年罢州为郡，县仍属焉。皇朝因之。
麓台山，俗名凿台山，在县东南三十五里。
洞过水，东自寿阳县界流入，经县南四里，又西南入太原县界。
中都故城，县东十里。高齐移於废榆次城，即今县理是也。
凿台，在县南四里。《水经注》曰：“洞过水西过榆次县南，水侧有凿台，智伯瑶刳腹绝肠，折颈摺颐之处。”《史记》曰：“智氏信韩、魏从而伐赵，攻晋阳，韩、魏杀之於凿台之下。”《说苑》曰：“智氏见伐赵之利，不知榆次之祸。”皆谓此也。今按其台为洞过水所侵，无复遗迹。
原过祠，俗名原公祠，在县东九里。《史记》曰：“智伯率韩、魏攻赵，赵襄子惧，乃奔保晋阳。原过从，後，至於王泽，见三人，自带以上可见，自带以下不可见。与原过竹二节，莫通。曰：‘为我遣赵毋┰。’原过既至，以告襄子。
襄子斋三日，亲自剖竹，有朱书曰：‘赵毋┰，余霍泰山山阳侯天使也。三月丙戌，余将使汝反灭智氏。汝亦立我百邑。’襄子再拜，受三神之令。既灭智氏，遂祠三神於百邑，使原过主之。”
麓台山祠，俗名智伯祠，在麓台山上。
清源县，畿。东北至府三十九里。开元户八千五百四十一。乡十七。元和户本汉榆次县地，《地理志》曰“榆次有梗阳乡，魏戊邑。”按梗阳在今县南百二十步梗阳故城是也，自汉、晋皆为榆次县地。後魏省榆次县，地属晋阳。隋开皇十六年，於梗阳故城置清源县，属并州，因县西清源水为名。大业二年省，又为晋阳县地，武德元年重置。
汾水，经县东，去县九里，又江南入文水县界。
梗阳故县城，春秋晋大夫祁氏邑也，在县南百二十步。《左传》曰“晋杀祁盈，遂灭祁氏，分为七县，魏戊为梗阳大夫”，是也。隋开皇十六年，於其城内置清源县。
鹅城，在县东南二十二里。《晋阳春秋》曰：“永嘉元年，洛阳步广里地陷，有二鹅，色典苍者飞冲天，白者不能飞。苍杂色，故夷之象，刘曜以为己瑞，筑此城以应之。”
阎没墓，在县西南三里。《左传》曰：“梗阳人有狱，魏戊不能断，以狱上。
其大宗赂以女乐，魏子将受之。魏戊谓阎没必谏，许诺退朝，待於庭。馈入，召之。比置，三叹，魏子问之，对曰：‘或赐小人酒，不夕食，馈始至，恐不足。’中置，自咎曰：‘岂将军食之而有不足。及馈之毕，愿以小人之腹为君子之心，属餍而已。’魏子辞梗阳人。”
寿阳县，畿。西南至府一百五十里。开元户五千一百六十七。乡十。元和户本汉榆次县地，西晋於此置受阳寿，属乐平郡，永嘉後省。晋末山戎内侵，後魏太武帝迁戎外出，徙受阳之户於太陵城南，置受阳县，属太原郡。受阳县，即今文水县是也，隋开皇十年改受阳为文水县，又於受阳故城别置受阳县，属并州，即今县是也。大业三年，罢州为太原郡，县仍属焉。武德三年置受州，县改属焉。
贞观八年废受州，县属并州，十一年更名寿阳。
方山，在县北四十里。
洞过水，东自乐平县界流入，在县南五十里，又西南入榆次县界。
马首故城，在县东南十五里。《左传》曰“晋分祁氏之田为七县，韩固为马首大夫”，即其地也。
神武故城，後魏神武郡也，在县北三十里。周废。
太谷县，畿。西北至府七十五里。开元户一万五百九十。乡二十。元和户本汉阳邑县地，属太原郡，今县东十五里阳邑故城是也。後汉明帝以冯鲂为阳邑侯。
後魏太武帝省，景明二年复置阳邑县，属太原郡，即今县是也。高齐及周同。隋开皇三年罢郡，属并州，十八年改阳邑为太谷县，因县西太谷为名。大业三年，罢州为太原郡，县仍属焉。武德三年，分并州之太谷、祁二县於此置太州，六年省太州，复以太谷、祁县属并州。
白璧岭，在县北七十五里。
蒋谷水，今名象谷水，源出县东南象谷，经县北四里，北入清源县界。
阳邑故城，在县东南十五里。
咸阳故城，在县西南十里。秦伐赵筑之，以咸阳兵戍之，因名。
萝蘼亭，俗名落漠城，在县西北十九里。
祁县，畿。北至府一百里。开元户一万五千七百八十二。乡三十。元和户本汉旧县，即春秋时晋大夫祁奚之邑也，《左传》曰：“晋杀祁盈，遂灭祁氏，分为七县，以贾辛为祁大夫。”注曰“太原祁县也。按汉祁县在东南五里故祁城是也，後汉迄後魏并不改。高齐天保七年省，隋开皇十年重置，属并州。武德二年改属太州，六年省太州，还属并州。
帻山，在县东南六十里。
胡甲水，一名太谷水，东南自潞州武乡县界流入，又南入汾州平遥县界。
故祁城，汉祁县城也，在县东南五里。晋大夫贾辛邑。《水经注》曰：“贾辛以貌丑，妻不为言，与之如皋射雉，中之妻乃笑。”按《左传》魏献子谓贾辛曰：“昔贾大夫恶，取妻而美，三年不言，御以如皋射雉，获之，其妻始笑而言。”
注曰：“贾国之大夫。”以此而言，则辛非射雉者，郦道元所引为谬。
赵襄子城，在县西六里。
州故城，後魏州城也，在县西二十里。孝武帝永熙中寄理并州界，谓此也。
祁奚墓，在县东南七里。
後汉温序墓，在县西北十四里。序本祁人，死葬洛阳，其子梦序云：“久客思故乡。”乃反葬焉。
後汉周党墓，在县东南十四里。党，广武人，世祖引见，伏而不谒。
高齐唐邕墓，在县东南七十里。碑云“齐尚书令晋昌王。”
文水县，畿。东北至府百一十里。开元户一万二千六百六。乡二十三。元和户本汉大陵县地，属太原郡，今县东北十三里大陵故城是也。後魏省，仍於今理置受阳县，属太原郡。隋开皇十年，改受阳县为文水县，因县西文谷水为名。
皇朝因之。天授元年改为武兴县，神龙元年复为文水县。城甚宽大，约三十里，百姓於城中种水田。
汾水，东北自清源县界流入，经县东十五里，又西南入汾州隰城县界。
文水，西北自交城县界流入，经县西，又南入隰城县界。
大陵城，汉大陵县也，在县东北十里。《史记》曰，赵武灵王游大陵，梦处女鼓琴而歌。异日，数言所梦，想见其状。吴广闻之，因进孟姚焉。
平陶城，汉平陶县城也，在县西南二十五里，属太原郡。後魏改为平遥县，後西胡内侵，迁居京陵塞，在今汾州界。
大于城，在县西南十一里。本刘元海筑，令兄延年镇之，胡语长兄为大于，因以为名。
交城县，畿。东北至府八十里。开元户五千四百十三。乡十二。元和户本汉晋阳县地，开皇十六年分晋阳县置交城县，取迸交城为名，属并州。皇朝因之。
天授二年，长史王及善自山北故交城县移就波村置。
少阳山，在县西南九十五里。其上多玉，其下多赤银。高二百丈，周回二十里。
羊肠山，在县东南五十三里。石磴萦委若羊肠，後魏於此立仓，今岭上有故石墟，俗云太武帝避暑之所。《地理志》上党，壶关亦有羊肠陂，在今潞州界，不谓此也。
狐突山，在县西南五十里。出铁钅。
汾水，西北自岚州静乐县界流入。
文谷水，出县西南文谷。《水经》曰文水出大陵县西山文谷。按大陵县，在今文水县北十三里大陵故城是也。文水发源此城西北，东南流入文水县界，行八十里。
广阳县，畿。西南至府三百六十里。开元户二千六百七十三。乡五。元和户本汉上艾县地，属太原郡。後汉属常山国，晋属乐平郡，後魏改石艾县，属乐平郡不改。隋开皇三年罢郡，改属辽州。大业三年，省辽州後属并州。武德三年，又属辽州。辽州，今太原府乐平县理是也。六年，改属受州，贞观八年废受州後属并州。天宝元年改为广阳县，因县西南八十里广阳故城为名也。
浮山，在县东南三十五里。
泽发水，一名阜浆水，亦名妒女泉，源出县东北董卓垒东。今其泉初出，大如车轮，水色青碧。泉傍有祠，土人祀之，妇人ㄚ服靓妆，必兴雷电，故曰妒女。
故老传此泉中有神似鳖，昼伏夜游。神出，水随神而涌。其水东北流入井陉县界。
废受州城，在县西北三十里。旧名塞鱼城，武德八年因故迹筑，移受州理此，贞观八年废。
井陉故关，在县东北八十里。《史记》曰：“汉二年，韩信与张耳欲东下井陉击赵王，成安君陈馀聚兵井陉口二十万，广武君李左车说成安君曰：‘井陉道狭，车不得方轨，骑不得成列。假臣奇兵三万，从道绝其辎重，不至十日，两将之头，可致戏下。’”馀不从，故败。今按井陉亦名土门。
盘石故关，在县东北七十里。
苇泽故关，在县东北八十里。
董卓垒，在县东北八十里。《水经注》曰：“泽发水出董卓垒东。”
妒女祠，在县东北九十里，泽发水源。
阳曲县，畿。南至府七十里。开元户八千一百二十二。乡十六。元和户。本汉旧县也，属太原郡。黄河千里一曲，曲当其阳，故曰阳曲。按此前阳曲县，今忻州定襄县是也，後汉末移於太原县北四十五里阳曲故城是也。後魏又移於今县南四里阳直故城。隋开皇三年改为阳直县，十年又移於今县东北四十里汾阳故县，十六年改阳直县为汾阳县，因汉旧名也。炀帝又改为阳直县，移理木井城，即今县理是也。武德三年，又於今县西十五里分置汾阳县，属并州。七年省阳直县，改汾阳为阳曲县，因汉旧县也。
方山，在县东六十里。
汾水，西自交城县流入，经县西南，去县三十里，又东南入太原县界。
县城，故木井城也，东魏孝静帝筑。城中有井，以木为，因名之。
狼孟故城，在县东北三十六里。《史记》曰“始皇十五年，大兴兵，至太原，取狼孟”，是也。汉以为县，属太原郡，晋末省。按城左右狭涧幽深，南面大壑，俗谓之狼马涧。旧断涧为城，今馀壁犹存。
故盂城，汉盂县也，本春秋时晋大夫祁氏邑，在县东北八十里。《左传》曰：“晋杀祁盈，遂灭祁氏，分为七县，以盂景为孟大夫。”汉以为县。
石岭镇，在县东北七十里。
