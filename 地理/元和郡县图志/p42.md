<!-- { "loadSidebar": true } -->
萨摩陂，在县北十五里。周回五十里，有蒲鱼之利。
鲁城县，上。南至州一百里。本汉章武县，属渤海郡，有盐官。高齐省。隋开皇十六年，於此置鲁城县。
大海，在县东九十里。
平鲁渠，在郭内。魏武北伐匈奴开之。
盐山县，上。西至州六十里。本春秋齐无棣邑也，管仲曰“北至於无棣”。
汉於此置高城县，属渤海郡。武帝以平津乡封公孙弘，即此县乡也。隋开皇十八年，改为盐山县。
盐山，在县东南八十里。
饶安县，上。北至州九十里。本汉千童县，即秦千童城，始皇遣徐福将童男女千人入海求蓬莱，置此城以居之，故名。汉以为县，属渤海郡。灵帝置饶安县，以其地丰饶，可以安人。後魏属沧州，隋不改，皇朝因之。
胡苏河，在县西五十里。
无棣河，在县南二十里。
乐陵县，上。北至州一百三十五里。本燕将乐毅攻齐所筑，汉以为县，属平原郡，即汉大司马史高所封之邑。後魏属乐陵郡。隋开皇三年罢郡，属沧州。
重合故城，县东二百步。汉重合县，武帝封莽通为重合侯。
无棣县，上。西北至州一百二十里。本春秋时齐之四履北至之地，在汉为阳信县地。隋开皇六年，割阳信、饶安置无棣县，以南临无棣沟，因以为名，属沧州。
横海军，在州城西南。开元十四年置。
景州，下。元和户二千二十五。乡一十五。
本汉景城县，属渤海郡。隋开皇三年罢郡，属沧州。十六年又於长芦县置景州，大业二年废。武德四年重置，贞观元年废，以所属县分入沧州。贞元二年，於弓高县重置。
州境：八到：西南至上都二千一百里。西南至东都一千二百四十里。西南至冀州二百一十里。东北至沧州一百二十里。南至德州二百里。北至瀛州一百四十里。
贡、赋：（与沧州同）〔元和贡：苇簟。赋：绵，绢。〕管县五：弓高，南皮，景城，东光，临津。五县志文，传写阙佚。

●卷第十九
◎河北道四阙
●卷第二十
◎山南道一阙
●卷第二十一
◎山南道二襄阳节度使（襄阳大都督府）襄州邓州复州郢州唐州随州均州房州襄州，〔襄阳。大都督府。〕开元户三万六千三百五十七。乡七十七。元和户十万七千一百七。乡一百六十二。今为襄阳节度使理所。
管州八：襄州，邓州，复州，郢州，唐州，随州，均州，房州。县三十八。
都管户一十四万二千。
《禹贡》豫、荆二州之域。於周诸国，则、邓、阝、卢、罗、若阝之地。
春秋时地属楚。秦兼天下，自汉以北为南阳郡，今邓州南阳县是也。汉以南为南郡，今荆州是也。後汉建安十三年，魏武帝平荆州，置襄阳郡。自赤壁之败，魏失江陵，而荆州都督理无常处。吴将诸葛瑾、陆逊皆数入其境，自羊公镇襄阳，吴不复入。永嘉之乱，三辅豪族流於樊、沔，侨於汉水之侧，立南雍州。孝武帝以朱序为南雍州刺史。苻坚遣将苻丕攻陷襄阳，序为丕所擒。安帝时，鲁宗之为刺史，仍於州理置宁蛮校尉。梁太清二年，岳阳王萧为雍州刺史，兄河东王誉为元帝所杀，怒，以州北附。西魏克江陵，以为梁王，都江陵，为西魏藩国。
恭帝改雍州为襄州，因州南襄水为名也。按襄阳去江陵陆道五百里，势同辅车，无襄阳则江陵受敌。自东晋庾翼为荆州刺史，将事北伐，遂镇襄阳，北接宛、洛，跨对樊、沔，为荆、郢之北门，代为重镇。周置总管，隋置行台，皇家初亦置山南道行台，武德七年废行台，置都督府。贞观六年废都督府，改为州。永贞〔元〕年升为大都督府。
州境：东西二百四十六里。南北三百六十七里。
八到：西北至上都一千二百五十里。北至东都八百二十五里。东至随州三百五十里。南至江陵府四百七十里。西至房州陆路四百二十里，水路五百八十四里。
东南至郢州三百二十里。西北至均州三百六十里。
贡、赋：开元贡：火麻布，库路真。赋：绵，绢。元和贡：麝香，绫纱，竹扇，橙子，柘木，弩材，漆器。
管县七：襄阳，临汉，南漳，义清，宜城，乐乡，城。
襄阳县，望。郭下。本汉旧县也，属南郡，在襄水之阳，故以为名。魏武帝平荆州，分南郡置襄阳郡，县属焉。後遂不改。
岘山，在县东南九里。山东临汉水，古今大路。羊祜镇襄阳，与邹润甫共登此山，後人立碑，谓之堕泪碑，其铭文即蜀人李安所制。
万山，一名汉皋山，在县西十一里。与南阳郡邓县分界处，古谚曰“襄阳无西”，言其界促近。
檀溪，在县西南。初，梁高祖镇荆州，闻齐主崩，令萧遥光等五人辅政，谓之“五贵”。叹曰：“政出多门，乱其阶矣！”阴怀平京师之意。潜造器械，多伐砍竹木，沈於檀溪，为舟装之备。参军吕僧珍独悟其旨，亦私具橹数百张。及义师起，乃取檀溪竹木，装战舰。诸将争橹，僧珍每船付二张，事克集。今溪已涸，非其旧矣。
州理中城，在县东边。一处，有土赤色。昔苻丕攻襄阳，朱序用道法，以朱砂熏之，至今土色有异。西北角有夫人城，苻丕之攻也，朱序母深识兵势，登城履行，知此处必偏受敌，令加修筑。寇肆力来攻，果衄而退，因谓之夫人城。
刘琦台，县东三里。琦与诸葛亮登台去梯言之所也。
诸葛亮宅，在县西北二十里。
郁池，在县南十四里。
临汉县，紧。南至州二十里。本汉邓县地，即古樊城，仲山甫之国也。西魏於此立安养县，属邓城郡。周天和五年改属襄州。天宝元年，改为临汉县。县城南临汉水，魏将军曹仁据樊，蜀将关羽围樊，使于禁、庞德救之。会汉水暴涨，羽以舟师攻禁，禁遂降羽。德目不屈，羽杀之。
故邓城，在县东北二十二里。春秋邓国也，桓七年邓侯吾离来朝是也，楚文王灭之。
邓塞故城，在县东南二十二里。南临宛水，阻一小山，号曰邓塞。昔孙文台破黄祖於此山下。魏常於此装治舟舰，以伐吴，陆士衡表称“下江、汉之卒浮邓塞之舟”，谓此也。
南漳县，中。东北至州一百四十里。本汉临沮县地，按临沮县，今在荆州当阳县西北临沮故城是也。後魏於此置重阳县，隋改为南漳县。
荆山，在县西北八十里。三面险绝，惟东南一隅，才通人径。
且山，〔且音祖。〕在县东北一百八里。吴将朱然、诸葛瑾从且中乘山险道北出，且中去襄阳城一百五十里。按此是地名，非山，盖以地山相近，因名。或云司马宣王凿八垒山，开路於此停阻也。
襄水，出县北一百一十里白石山。
义清县，中。东北至州五十八里。本汉中庐县地也，西魏於此置义清县，後因之。
中庐故县，在今县北二十里。本春秋庐戎之国，秦时谓之伊庐，项羽亡将锺离家在伊庐也。
长渠，在县东南二十六里，派引蛮水。昔秦使白起攻楚，引西山谷水两道争灌鄢城，一道使沔北入，一道使沔南入，遂拔之。
宜城县，上。北至州九十五里。本汉己卩音忌县地也。城东临汉江，古谚曰“己卩无东”，言其东逼汉江，其地短促也。宋孝武帝大明元年，以胡人流寓者，立华山郡理之。後魏改为宜城。周改宜城为率道县，属武泉郡。隋开皇三年罢郡，属襄阳。皇朝因之，天宝元年改为宜城县。
汉水，在县东九里。
故宜城，在县南九里。本楚鄢县，秦昭王使白起伐楚，引蛮水灌鄢城，拔之，遂取鄢，即此城也。至汉惠帝三年，改名宜城。
乐乡县，中下。东北至州二百二十里。本春秋时若阝国之城，在今县北三十七里若阝国故城是也。在汉为若县也，晋安帝於此置乐乡县，属武宁郡。隋大业三年改属竟陵郡，皇朝改属襄州。
汉水，东去县四十二里。
城县，上。东南至州一百四十五里。本春秋时国，《左传》“伯绥来朝”，今县北十五里故城是也。汉为筑阳县，〔筑，音逐。〕萧何子封筑阳侯，即此也。隋开皇七年，改为城县，属襄州。
筑水，在县南一百二十步。
邓州，南阳。上。开元户三万八千六百一十一。乡五十八。元和户一万四千一百四。乡六十一。
《禹贡》豫州之域。周为申国。战国时属韩，苏秦说韩宣惠王曰：“韩西有宜阳，东有穰、氵育”，是也。秦昭襄王取韩地，置南阳郡，以在中国之南，而有阳地，故曰南阳，三十六郡，南阳居其一焉。汉因之，领县三十六，理宛城。
後汉於郡理置（荆州）〔南都〕，建安中张绣屯兵於穰，降魏，魏於穰置万州，晋宣王、夏侯伯仁皆为都督，或理宛，或理新野。永嘉五年，为刘聪所没，成帝咸康四年复归於晋。苻坚之乱，又没前秦，姚兴时又复还晋。後魏孝文帝南侵，又陷之。梁普通中克，还入魏，太和中置荆州，理穰县，今邓州所理是也，隋开皇七年，梁王岿入隋，自穰县移荆州还江陵，於穰县置邓州。大业三年，改为南阳郡。武德二年，复为邓州。
州境：东西五百九十里。南北三百八十一里。
八到：西北至上都九百五十里。北至东都六百四十五里。东北至汝州四百七十五里。东至唐州三百二十里。南至襄州一百八十里。西南至均州三百四十里。
贡、赋：开元贡：白，丝布。赋：布，麻。
管县七：穰，南阳，新野，向城，临湍，菊潭，内乡。
穰县，望。郭下。汉旧县，本楚之别邑，取丰穰之义。後属韩，秦武王攻取之，封魏冉为穰侯。汉以为县，属南阳郡。後魏既克南阳，於此城置荆州。隋开皇三年属邓州，皇朝因之。
湍水，〔湍，音专。〕北去县七里。
六门堰，在县西三里。汉元帝建昭中，召信臣为南阳太守，复於穰县南六十里造钳卢陂，累石为是，傍开六石门，以节水势。泽中有钳卢玉池，因以为名，用广溉灌，岁岁增多，至三万顷，人得其利。後汉杜诗为太守，复修其陂，百姓歌之曰：“前有召父，後有杜母。”
南阳县，紧。西至州一百二十里。本周之申国也，平王母申后之家。汉置宛县，属南阳郡。更始即帝位，世祖纳阴后，并於宛城。魏代荆州都督所理。至隋改为南阳县，属邓州。
精山，在县西北二十七里。黄巾贼据宛城，汉西乡侯朱隽击破之，馀众走保精山，谓此也。
氵育水，东去县三里。《南都赋》曰“氵育水荡其胸”，是也。
新野县，中。西北至州七十里。本汉旧县，属南阳郡。魏代新野县为荆州都督所理，王昶为都督，即镇此城。晋惠帝立新野郡，隋开皇三年罢郡，县属邓州。
氵育水，西去县二百步。
後汉西华侯邓晨宅，在县北二十四里。晨，新野人，世祖姊夫也。初起兵新野，王莽焚其冢墓，ㄜ其宅，宗族怒曰：“幸自富足，何故随妇家入汤镬中？”
晨终无恨。
阴皇后宅，在县东北。捣衣石存焉。
