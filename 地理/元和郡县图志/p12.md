<!-- { "loadSidebar": true } -->
登封县，畿。西北至府一百三十五里。本汉高县，武帝元封元年置以奉太室，後省入阳城，累代因之。高宗将有事於中岳，分阳城、缑氏置嵩城县，万岁登封元年，则天因封岳，改为登封。
嵩高山，在县北八里。亦名外方山。又云东曰太室，西曰少室，嵩高总名，即中岳也。山高二十里，周回一百三十里。
少室山，在县西十里。高十六里，周回三十里。颍水源出焉。颍水有三源，右水出阳乾山之颍谷，中水导源少室通阜，左水出少室南溪，东合颍水。
启母祠，在县东北七里。《汉书》“武帝祀中岳，见夏启母石”，是也。应劭云“启生而母化为石”。《淮南子》亦同。《嵩山记》：“阳翟妇人，今龛中凿石像其石，汉安帝延光三年立。”
福昌县，畿。东至府一百五十里。古宜阳地，春秋时属晋，七国时属韩。汉以为县，属弘农郡。後汉建武三年，冯异破赤眉於崤底，馀众走向宜阳，帝自征之，赤眉君臣面缚，即此地也。隋义宁二年，於此置宜阳郡。武德元年改为熊州，改宜阳县为福昌县，取县西隋宫为名。贞观元年州废，以县隶州。显庆二年废州，以县属河南府。今县城即魏一（合）〔全〕坞，城东南北三面天险峭绝，後周置重兵於此，以备高齐。
女几山，在县西南三十四里。
寿安县，畿。东北至府七十六里。本汉宜阳县地，後魏分新安置甘棠县。隋开皇三年，以县属熊州，十六年，改为州，仁寿四年，改名寿安县。贞观七年改属河南府。
石墨山，在县西南三里。山石如墨，可以书字。
洛水，西自福昌县界流入。
少水，今名慈涧水，出县北。
八关故城，在县东北三十里。後汉灵帝中平元年，以河南尹何进为大将军，将五营士屯都亭，置函谷、广城、伊阙、太谷、に辕、旋门、小平津、孟津等八关，都尉官理於此。
永济桥，在县西十七里。炀帝大业三年置，架洛水。隋乱，毁废。贞观八年造舟为梁，长四十丈三尺，广二丈六尺。
渑池县，畿。东至府一百五十里。本韩地，哀侯东徙，其地入秦。汉以为县，属弘农郡。隋文帝时属熊，今河南府福昌县是也。十六年改属州，显庆二年废州，县属河南府。
广阳山，亦名渑池山，在县东北五十五里。
水，南去县二百步。东经秦、赵二城，俗谓之俱利城，东城在县西十三里，西城在县西十四里，昔秦、赵会於渑池之处。
大坞故城，在县北十五里。後魏武帝入关，使行台杨腾出安抚，腾因旧城置大坞镇。
永宁县，畿。东至府二百里。汉渑池县之西境，後汉、晋、宋不改。後魏文帝於今县东四十里置北宜阳县，属宜阳郡，废帝二年改为熊耳县。隋义宁二年置永宁县，属宜阳郡，贞观元年改属河南府。
二崤山，又名山，在县北二十八里。春秋时秦将袭郑，蹇叔哭送其子曰：“晋人御师必於崤。崤有二陵，其南陵夏后皋之墓，北陵文王之所避风雨。必死是。”汉建安中，曹公西讨巴、汉，恶其险，更开北山道路，多从之便。路侧有石铭，曰：“晋太康三年，弘农太守梁柳修复旧道。”《西征记》：“崤上不得鸣鼓角，鸣则风雨总至。”自东崤至西崤三十五里。东崤长坂数里，峻阜绝涧，车不得方轨。西崤全是石坂十二里，险绝不异东崤。汉冯异破赤眉於崤底，魏庞德破张白骑於两崤。
熊耳山，在县东北四十五里。後汉世祖破赤眉，积甲宜阳县城西，与此山齐。
按《禹贡》“导洛自熊耳”，在商州上洛县界，与此别也。
阳山，在县西北五十五里。《汉书地理志》水出阳山。
回，俗名回坑，在县东北三十六里。冯异与赤眉战败於此，玺书劳曰：“始垂翅於回，终奋翼於渑池，可谓失之东隅，收之桑榆。”
新安县，畿。东至府七十里。本汉旧县，属弘农郡。晋改属河南郡，後魏属新安郡。周武帝保定三年，省新安郡，又於今县理置中州。建德六年省中州，又置新安郡。隋开皇十六年改置州，贞观元年省州，新安属河南府。
水，在县南二里。《国语》曰“、洛斗，坏王宫”，是也。
县城本名通洛城，周武帝将东（封）〔讨〕，今陕州总管尉迟纲筑此城，以临齐境。
白超故城，一名白超垒，一名白超坞，在县西北十五里。垒当大道，左右有山，道从中出。汉末黄巾贼起，白超筑此垒以自固，东魏筑为城，因名白超城。
函谷故关，在县东一里。汉开帝元鼎三年，为杨仆徙关於新安。按：秦函谷关在今陕州灵宝县西南十二里，以其道险隘，其形如函，故曰函谷，项羽坑秦降卒於新安，即此地。今县城之东有南北塞垣，杨仆所筑。
慈涧故镇，在县东南二十里。周武帝保定六年置。武德三年讨王世充，前军镇此，太宗以轻骑击破之，充拔镇归於东都。
陆浑县，畿。东北至府一百三十里。本陆浑戎所居，春秋时秦、晋迁陆浑之戎於伊川，至汉为陆浑县，属弘农郡，後属河南尹。後魏改为伏流县，隋大业元年省伏流县，移陆浑县於今理。
三涂山，在县西南五十里。《左传》曰：“四岳、三涂、阳城、大室，九州之险。”
明皋山，在县东北十五里。
伊水，在县西南，自虢州卢氏县界流入。
伏流城，即今县理城，东魏孝静帝武定二年所筑，以城北焦涧水伏流地下，西有伏流坂，因以为名。
河阳县，畿。西南至州八十里。
自河阳以下至河清等五县，今权隶三城节度。
本周司寇苏忿生之邑，後为晋邑，在汉为河阳县，属河内。高齐省入温、轵二县。隋开皇十六年，分温、轵二县重置，属怀州。武德四年平王世充後，割属河南府。
南城，在县西，四面临河，即孟津之地，亦谓之富平津。後魏使高永乐守河南以备西魏，即此也。周、隋为宫，贞观置镇。
中氵单城，东魏孝静帝元象元年筑之，仍置河阳关。天宝已前，亦於其上置关。县西南十三里古遮马堤，即後魏尔朱荣杀朝士千三百馀人於此。谨按：至德中史思明之来寇也，时李光弼已至东都，闻思明将至，乃移牒留宁及河南尹并留司官坊市居人，令悉出避寇，空其城，乃率麾下士马数万，东守河阳三城拒逆贼。
贼党初谓光弼自洛而西，及闻保河阳，出其意外，疑惧久之，不敢犯宫阙。光弼训练招集，威声大振。贼虽入城，惮光弼兵威，南不出百里，西不越畿内，陕州得戎备，关隘无虞，皆光弼保河阳之力。故自乾元已後，常置重兵，贞元後加置节度，为都城之巨防。造浮桥，架黄河为之，以船为脚，竹{聂}互之。《晋阳秋》云“杜元凯造河桥於富平津”，即此是也。船{聂}出洪州。
温县，畿。西南至府一百三十里。本周畿内，司寇苏公之邑，春秋周襄王赐晋文公。汉以为县，属河内郡。隋大业十三年，自故温县移於今所。皇朝建都，割属河南府。
济源县，畿。南至府一百二十里。古轵邑，属魏。奏昭王时，伐魏取轵。汉文帝时，封薄昭为轵侯，属河内郡。隋开皇十六年，分轵县置济源县，属怀州，以济水所出，因名。显庆二年，割属河南府。
济水，在县西北三里。平地而出，有二源：其东源周回七百步，深不测；西源周回六百八十五步，深一丈，皆缭之以周墙，源出王屋山。《山海经》云：“王屋之山，氵联水出焉。”郭璞注云：“氵联，氵允水之源。”《尚书禹贡》云：“导氵允水，东流为济，入于河，溢为荥。”孔安国注云：“济水入河，并流十数里而南截河，又并流数里溢为荥泽。”《汉书》：“道氵允水，东流为，入于河，轶为荥，东出于陶丘北，又东至于荷，又东北会于汶，又北东入于海。”
颜师古云“氵允水流而为济。截河，又为荥泽。陶丘，在济阴定陶西南。荷即菏泽。过菏泽，又与汶水会，北折而东入于海”也。按：氵允水出今王屋县王屋山，东流至济源县而名济水。荥泽在今郑州荥泽县。定陶，今曹州济阴县也。菏泽在今衮州鱼台县。汶水出今衮州莱芜县。然济水因王莽末旱，渠涸，不复截河南过，今东平、济南、淄川、北海界中有水流入於海，谓之清河，实菏泽、汶水合流，亦曰济河，盖因旧名，非本济水也。而《水经》是和帝已後所撰，乃言济水南过荥泽至於乘氏等县，一依《禹贡》旧道，斯不详之甚也，郦道元又从而注之，尤为纰缪矣。
百尺沟，在县东北六里，引济水溉灌，仁寿三年置。初分功，人穿十丈，故名百尺沟。
河清县，畿。南至府六十里。本汉轵县地，县西有柏崖故城，即东魏将侯景所筑。武德初於城东置大基县，八年省。咸亨四年重置，先天元年，以犯玄宗庙讳，改名河清。
汜水县，畿。西南至府一百八十里。古东虢国，郑之制邑，汉之成皋县，一名虎牢。《穆天子传》曰：“天子猎于郑圃，有兽在葭中，七萃之士擒之以献，天子命蓄之东虞，因曰虎牢。”楚、汉之际，项羽使海春侯曹咎守此，汉王破之，咎自杀。至宋武帝北平关、洛，置司州、刺史理虎牢。魏使奚斤攻宋司州刺史毛德祖，经二十日不克，城中伤者无血，知其乏水，潜作地道，其穴犹存。隋开皇十八年，改成皋为汜水县。大业十三年，陷於王世充。武德四年讨平充，复於县理置郑州。贞观七年移郑州於管城，以县属焉。显庆二年，改属河南府，垂拱四年改名广武县，神龙元年复为汜水。开元二十九年，自虎牢城移於今理。
黄河，自巩县界流入。
汜水，出县东南三十二里浮戏山，经武牢城东。汉破曹咎於此。
成皋故关，在县东南二里。
旋门关，在县西南十里。即八关之一。
汴口，去县五十里，今属河阴。
板渚，在县东北三十五里。初，窦建德众数十万，自於板渚结阵，南属鹊山，以临汜水。太宗帅轻骑击之，贼众大溃，建德窜於牛口渚。将军白士让生获之。
先是童谣云：“豆入牛口，势不得久。”果败於此。牛口渚与板渚迤逦相接。
等慈寺，在县东七里。王师既破建德，诏於战所起寺立碑纪功焉，令颜师古为碑文。

●卷第六
◎河南道二陕虢观察使陕州虢州汝州陕州，陕郡。大都督府。开元户四万七千三百二十二。乡五十六。元和户八千七百二十。乡十六。今为陕虢观察使理所。
管州三，陕州，虢州，汝州。县二十一，都管户一万一千九百四十七。
垦田《禹贡》豫州之域。周为二伯分陕之地，《公羊传》曰：“自陕以东，周公主之。自陕以西，召公主之。”又为古之虢国，今平陆县地是也。战国时为魏地，後属韩。秦并天下，属三川郡。汉为弘农郡之陕县，自汉至宋不改。後魏孝文帝太和十一年，置陕州，以显祖献文皇帝讳“弘”，改为恒农郡。十八年，罢陕州。
孝武帝永熙中重置，西魏文帝大统三年，又罢州。周明帝复置，屯兵於此以备齐。
