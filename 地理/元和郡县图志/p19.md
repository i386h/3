<!-- { "loadSidebar": true } -->
涣水，西自临涣县界流入。
涡水，东去县一百里。
蕲水，北去县三十里。
虹县，上。西至州二百里。本汉旧县，属沛郡。虹音贡，《汉书》作“<工虫>“
字。梁武帝於此置贡城戍，後魏复置虹县，周大象中省，以其地属晋陵县。隋开皇十八年，改晋陵为夏丘县。武德四年，於今县南一百里故虹城重叠置虹县，属仁州，贞观八年属泗州，十三年移於今县理。临汴河。
赤坎故城，在县西南五十九里。梁天监八年置赤坎戍。
潼陂，一名万安湖，周回二十里，在县北五里。
垓下聚，在县西南五十四里。汉高祖围项羽於垓下，大破之，即此地也。按汉氵交县属沛郡，氵交音绞。垓下即氵交县之聚落名也。《图经》云：“项羽墓在县南六里。”按羽死後，高祖以鲁公礼葬羽於城，在今郓州东阿县界，言在此，俗说之谬也。
广济渠，按开元二十七年，河南采访使齐浣，以江、淮运漕经淮水波涛，有沈溺之忧，遂开广济渠下流，自虹县至楚州淮阴县北十八里合于淮。逾时毕功。
後以水流峻急，行旅艰阻，旋又停废，却由旧河。
泗州，临淮。上。开元户三万三百五十。乡六十。元和户四千一十五。乡五十。
《禹贡》徐州之域。春秋时属鲁，又为徐子之国，後为楚所灭。秦为泗水郡地，汉兴，改泗水为沛郡。武帝分置临淮郡，後汉下邳太守理此。自晋迄後魏，并为宿豫县。後魏於此置东徐州，周宣帝大象二年改为泗州，隋大业三年改为下邳，武德四年复为泗州。开元二十三年，自宿迁县移於今理。
州境：东西三百八十五里。南北三百七十九里。
八到：西北至上都一千三百二十里。西北至东都一千四百七十里。东南陆行至扬州二百七十三里。东水路至楚州二百二十里。西南至濠州二百一十里。西北至甬桥四百二十里。
贡、赋：开元贡：麻，细赀布。赋：绢，布。
管县五：临淮，宿迁，徐城，涟水，下邳。
临淮县，紧。郭下。本汉徐汉地，长安四年分徐城南界两乡於沙塾村置临淮县，南临淮水，西枕汴河。开元二十三年，自宿迁移於今理。
宿迁县，上。南至州二百一十里。春秋时宋人迁宿之地，至汉为{九厶}犹县，属临淮郡。晋立宿（豫）〔预〕县，隋开皇三年属泗州，宝应元年以犯代宗庙讳，改为宿迁县。
淮水，入县境南，与楚州山阳县分中流为界。
旧州城，梁将张惠绍北伐军所次，凭固斯城，堑其罗城，引水环之，今城在泗水之中。
下相故城，在县西北七十里。秦故县也，项羽即下相人也。应劭曰：“相水出沛国，故曰下相。”
鲁肃庙，在县东南一里。肃，临淮人，後人为之立庙。
徐城县，中。东至州五十里。本徐子国也，周穆王末，徐君偃好行仁义，视物如伤，东夷归之者四十馀国。周穆王闻徐君威德日远，乘八骏马，使造父御之，发楚师，袭其不备，大破之，杀偃王。其子遂北徙彭城原东山之下，百姓归之，号曰徐山。按山今在下邳县界。楚、汉之际，项羽置东阳郡。汉诛英布，置徐县，属临淮郡。後汉以临淮郡合於东海，明帝又分东海为下邳国，理於此。晋太康三年，复置徐县，属临淮郡。梁於此置高平郡及高平县，隋开皇十八年改为徐城县，属泗州，理大徐城，大业四年移於今理。
淮水，西南自虹县界流入。
永泰湖，县南二里。周回三百六十三里。其中多鱼，尤出朱衣鲋。
大徐城，在县北三十里。
徐君墓，在县北三十二里。季札挂剑处。
涟水县，上。西北至州一百六十里。本汉{九厶}犹县之地，後汉为徐县之地，晋为宿迁县之地。宋明帝於此置东海郡，又於城北置襄贲县属焉。後魏改为海安郡。隋开皇三年废郡，以县属海州。五年，改襄贲为涟水县，因县界有涟水，故名。武德四年置涟州，县属焉。贞观元年废涟州，县属泗州。
海水，在县东北一百四里。
淮水，西南自宿迁县界流入。
沭水，俗名涟水，西南自海州沭阳县界流入。
硕湖，在县北一百十六里，与海州朐山县中分为界。
下邳县，上。东南至州一百七十五里。本夏时邳国，後属薛，《左传》薛之祖奚仲迁于邳是也。春秋并於宋，战国时属楚，後属齐。至秦曰下邳县，汉属东海郡。《魏志》曹公征吕布於下邳，生擒布，令东中郎将镇下邳。宋改为下邳县，属东徐州。周改东徐为邳州。隋省邳州，以县属泗州。
峄阳山，在县西六里。
泗水，西自彭城县界流入。
淮水，自县西流入，去县六十里。
沂水，经县北分为二水，一水於城北西南入泗；一水经城东屈曲从县南亦注泗，谓之小沂水。水上有桥，昔张子房遇黄石公於圯上，即此处也。南人谓桥为圯。
故郯城，在县东北一百五十里。古郯子国，孔子问官於郯子，即此地也。
县理城，古邳国城也，魏武帝征吕布於下邳，决泗水，引沂水以灌其城，即此处也。按下邳城有三重，大城周回一十二里半，中城周四里，吕布所守也。魏武帝擒布於白门，即大城之门也。小城累专坚峻，周二里许。西南又有一小城，周三百七十步，征虏将军石崇所筑也。
石鳖屯，晋穆帝升平初，荀羡为北部都尉，镇下邳，起田於东阳之石鳖，即临津郡界。公私利之。北齐废帝乾明中，尚书左丞苏珍之又议修石鳖等屯，岁收数十万石，自是淮南军防，粮储充足。
濠州，锺离。上。开元户二万五百五十二。乡四十一。元和户二万七百二。
乡四十二。
《禹贡》扬州之域。春秋时为锺离子之国，後为吴、楚所争之地，《左传》“楚子为舟师以略吴疆，灭锺离。”又《史记》“楚平王时，锺离人与吴边邑卑梁小童争桑，二邑交相攻灭”。秦并天下，属九江郡。汉置锺离县，复隶九江郡。
晋立为锺离郡，宋因之。宋明帝失淮北地，复立徐州於此，後废帝改号北徐州。
梁因之，以昌义之为北徐州刺史，镇锺离。魏中山王元英、将军杨大眼，率众数十万来寇。锺离城北阻淮水，魏人於州东邵阳洲作浮桥，昼夜攻城，分番相代，义之善射，每弯弓所向，莫不应弦而倒，一日战数十合，魏军死者与城中平。会高祖遣曹景宗、韦率众二十万来救，魏军大败，英与大眼脱身而走，因轻骑追至洛口而还。州後入高齐，文宣帝改为西楚州。隋开皇三年改为濠州，因水为名。
大业三年改为锺离郡。南北朝皆为重镇。隋乱陷贼，武德五年，杜伏威附，改为濠州。按濠州本属淮南，与寿阳阻淮带山，为淮南之险，贞元元年，窦参为相，於是越淮割地隶属徐州，及徐州节度使张建封死，子为本军所立，常挫王师，其时朝廷几失淮南之地，盖参不学无术，昧於疆理之制所由致也。自贞元以後，州西涡口对岸置两城，刺史常带两城使，以守其要。“濠”字中误云“水”，元和三年又加“水”焉。
州境：东西二百六十里。南北一百八十一里。
八到：北至上都取虹县路二千三百七十五里。西北至东都一千五百一十里。
东北至楚州盱眙县二百二十里，从县至楚州一百九十里。西南至寿州二百二十里。
东南至滁州二百三十里。南至庐州三百三十里。东北至泗州二百二十里。西北至徐州四百五十里。
贡、赋：开元贡：官纟。赋：纟，绢，绵，布。
管县三：锺离，定远，招义。
锺离县，上。郭下。本汉旧县，属九江郡，至晋属淮南郡。安帝时，因东郡燕县流入锺离者，於此置燕县，至高齐复为锺离县。
涂山，在县西九十五里。
淮水，西南自寿州界流入。
西濠水，出县西南莫耶山，北入淮。
东濠水，出县南濠塘山，东北入淮。
当涂县故城，本涂山氏国，在县西南一百一十七里。禹娶於涂山，即此也。
荆山堰，在郡城西一百二十二里。梁天监十三年，魏降人王足陈计於武帝，求堰淮水以灌寿阳，引北方童谣曰：“荆山为上格，浮山为下格，潼、泡为激沟，并灌钜野泽。”帝遂发徐、阳人，率二十户取五丁以筑之，令太子右卫率康绚、左卫将军昌义之护作，令战士二十万人，於锺离城南起浮山堰，北抵石。至十四年四月，堰将合，淮水漂度，辄复决溃。或言江、淮多蛟龙，其性恶铁，於是引东西二冶故铁器，大则釜鬲，小则Θ，数千万斤沈於堰所，犹不合，缘淮百里内木石皆尽，负者肩上皆穿，士卒死者十七八。十五年四月，堰乃成，寿阳城、戍移顿於八公山。淮水清，人之坟墓皆历历见於水底。或谓绚曰：“四渎者，天地所以节宣其气，不宜久塞。”既而昏雾三日，雾解而堰决，杀数万人，其声若雷，闻於三百里。水中怪物，随流而下，或人头鱼身，龙形马首，殊类诡怪，不可胜言。
庄周台，在县南七里。濠水经其前，庄子与惠子观鱼之所，又曰观鱼台。
定远县，上。北至州一百里。本汉东城县地，属九江郡。梁武帝天监初置，属定远郡。高齐改为大安郡。隋仁寿元年废郡，改定远县为临濠县，属濠州。国朝复为定远县。
洛水，经县西四十里。
阴陵县故城，在县西北六十五里。本汉县也，项羽败於垓下，将麾下八百骑溃围南走，灌婴追羽至阴陵，羽迷失道，问田父，田父绐曰左，左乃陷大泽，以故汉兵及之。
东城县故城，在县江南五十里。项羽自阴陵至此，尚有二十八骑，南走至乌江亭。灌婴等追羽，杨喜斩羽於东城，即此地也。
招义县，上。西至州一百四十里。本汉淮陵县，属临淮郡。後汉属下邳郡。
宋孝武帝自淮北徙睢陵县，改为池南县。陈为招义县。隋大业元年为化明县，属濠州，武德七年更名招义县。
淮水，西自锺离县界流入。
浮山堰，在县西北六十里。梁天监十三年，与荆山堰同时修筑。
蔡州，紧。汝南。开元户五万一千二百一十。乡一百七。元和户一万二百六十三。今为蔡州节度使理所。
管州二：蔡州，申州，光州。县二十。
古豫州之域。春秋时为蔡、江、黄、道、柏、胡、蓼、沈、顿、项、息、房、吕十三国之地，七国时属魏。秦并天下，为三川、河东、南阳、颍川、砀、泗水、薛七郡之地。汉立汝南郡，领二十七县，理平舆。宋元嘉中，後魏太武帝率兵围汝南，郡守陈宪守所四十馀日，魏人积尸与城齐，不拔而退。宋文帝又於悬瓠城置司州，其後太武帝收河南地，献文帝改司州为豫州。周大象二年，改为舒州。
隋文帝改为豫州，移入悬瓠城，今理是也。仁寿四年改为溱州，大业二年改蔡州，三年罢州为汝南郡。武德四年，复置豫州，宝应元年以避代宗庙讳，复改为蔡州。
州境：东西四百一十七里。南北五百一十三里。
八到：西北至上都一千四百三十里。西北至东都六百二十里。南至申州二百五十里。西至唐州二百一十里。东北至陈州二百二十里。北至颍州三百六十里。
东南至光州三百里。
