<!-- { "loadSidebar": true } -->
通守陈叔达坚守不下，高祖命厨人曰“明日早下绛城，然後食”。乃引兵攻城，自旦及辰，破之。仍置绛郡。武德元年罢郡，置绛州总管，三年复为绛州。
州境：东西三百六十五里。南北三百三里。
八到：西南至上都五百九十里。东南至东都取垣县王屋路四百八十里。东北至晋州一百四十里。南至陕州二百里。东至泽州四百四十里。西北至慈州二百四十里。
贡、赋：开元贡：梨，蝎，防风。赋：布，麻。
管县九：正平，太平，万泉，曲沃，翼城，闻喜，绛，稷山，龙门。
正平县，望。郭下。本汉临汾县地，属河东郡。隋开皇三年罢郡，改属绛州。
十八年改临汾县为正平县，因正平故郡城为名也。
汾水，东北自曲沃县界流入。
浍水，东自曲沃县流入。
柏壁，在县西南二十里。後魏明帝元年，於此置柏壁镇，太武帝废镇，置东雍州及正平郡。周武帝於此改置绛州，建德六年又自此移绛州於今稷山县西南二十里玉壁。按柏壁高二丈五尺，周回八里。
晋祁宫在县南六里。《左传》曰：“石言于晋魏榆。师旷曰‘石不能言，或凭焉。抑又闻之，作事不时，怨ゥ动于人，则有非言之物而言’。於是晋侯方筑祁之宫”。今按宫南有浍水，北有汾水，俱西流至宫西而合。隋末依宫馀址筑堡，今名修义堡。
晋灵公台，在县西北三十一里。《左传》曰“晋灵公不君，从台上弹人，观其避丸”，即此台也。
武平故关，在县西三十里。高齐时置，周平齐废。
晋齐姜墓，在县南九里。申生之母也。
骊姬墓，在县南八里。
太平县，紧。南至州五十里。本汉临汾县地，属河东郡。後魏太武於今县东北二十七里太平故关城置泰平县，属平阳郡。周改泰平为太平县，因关名。隋开皇三年罢郡，改属晋州，十年改属绛州。
汾水，在县东二十九里。
太平故关城，在县东北二十七里。
白波垒，在县东南十二里。後汉末黄巾贼於西河白波谷寇太原，於此筑垒。
子奇垒，在县东三十里。後秦王姚兴遣弟义阳公平字子奇，与征虏将军狄伯支等步骑四万伐魏，攻平阳陷之，遂据柴壁。魏军大至，截汾水以守之。平大败，将麾下三十骑赴汾水而死狄伯支等十将四万人皆为魏所擒。今按此垒西临汾水，垒侧尚有柴村，子奇投汾水，即此处也。
赵盾祠，在县西南十八里。
李牧祠，在县东北十三里。
晋公孙杵臼、程婴墓，并在县南二十一里赵盾墓茔中。
万泉县，上。东北至州一百二十里。本汉汾阴县地，属河东郡。又薛通城者，後魏道武帝天赐元年，赫连勃勃僭号夏，侵河外，於时有县人薛通，率宗族千馀家，西去汉汾阴县城八十里筑城自固，因名之。武德三年，於薛通故城置万泉县，属泰州。县东谷中有井泉百馀区，因名万泉。贞观十七年废泰州，县属绛州。
曲沃县，紧。西至州五十里。本晋旧都绛县地也，汉以为绛县，属河东郡。
後汉加“邑”字，属郡不改。晋改属平阳郡。後魏孝文帝於今县东南十里置曲沃县，属正平郡，因晋曲沃为名。隋开皇三年罢正平郡，改属绛州。
绛山，在县南十三里。出铜钅。
汾水，西南去县二十二里。
浍水，在县南二里。
绛水，在县东南三里。
汉绛县，本春秋晋都新田也，在县南二里。周勃为绛侯，即其地也，今号绛邑故城。
陉庭故城，在县西北三十里。《左传》“曲沃武公伐翼，次于陉庭”是也。
台骀神祠，在县西南三十六里。《左传》曰：“晋侯有疾，卜台骀为崇，问于子产。子产曰：‘昔金天氏有裔子曰昧，为玄冥师，生允格、台骀，能业其官，帝用嘉之，封诸汾川。今晋主汾而灭之，由是观之，则台骀汾神也。’”
翼城县，望。西南至州一百里。本汉绛县地也，属河东郡。後魏明帝置北绛县，隋开皇末改为翼城县，属绛州，因县东古翼城为名也。武德元年於此置浍州，四年废浍州，县属绛州。
浍高山，在县东南二十五里，浍水出焉。其山出铁，隋於此置平泉冶。
浍水，今改名翼水。
故翼城，在县东南十五里。晋故绛都也。
故唐城，在县西二十里。尧裔子所封也。
闻喜县，望。西北至州六十里。本汉左邑县之桐乡也，武帝元鼎六年，将幸缑氏，至此闻南越破，大喜，因立闻喜县，属河东郡。後魏改属正平郡，隋开皇三年罢郡，属绛州。
景山，在县东南十八里。
董泽，一名董池陂，在县东北十四里。《左传》厨武子曰：“董泽之蒲，可胜既乎？”
桐乡故城，汉闻喜县也，在县西南八里。俗以此城为伊尹放太甲于桐宫之所，孔注《尚书》曰桐，汤葬地也。按今尸乡有放太甲处，在偃师县界，非此也。又汉大司农朱邑属其子葬桐乡者，又在今舒州界，亦非此也。
王官故城，今名王城，在县南十五里。《左传》曰：“俘我王官。”
祁奚墓，在县东二十二里。今太原祁县又有祁奚墓，未详孰是。
绛县，上。西北至州八十里。本汉闻喜县地，後魏孝文帝置南绛县，其地属焉，因县北绛山为名也，属正平郡。恭帝去“南”字，直为绛县。隋开皇三年罢郡，改属绛州。义宁元年属翼城郡。武德元年属浍州，寻改属绛州。
备穷山，在县东北二十五里。出铁钅，穴五所。
绛水，一名沸泉水，出绛山东谷，悬流奔壑，一十许丈，西北注於浍。《史记》称智伯率韩、魏引绛水灌晋阳，不浸者三版，智氏曰：“吾始不知水可以亡人之国，今乃知之。”汾水可以灌安邑，绛水可以灌晋阳。於是韩、魏之君共杀智伯。水在县北十四里。
晋文公墓，在县东二十里。《左传》曰：“文公卒将殡于曲沃，出绛，柩有声如牛。”贞观十一年诏致祭，五十步禁樵苏。
稷山县，紧。东至州四十九里。本汉闻喜县地，属河东郡。後魏孝文帝於今县东南三十里置高凉县，属龙门郡。隋开皇三年罢郡，县属绛州。十八年改为稷山县，因县南稷山以为名也。
稷山，在县南五十五里。《左传》曰“晋侯理兵于稷，以略狄土”，即此地也。
汾水在县南五十里。
玉壁故城，在县南十二里。後魏文帝大统四年，东道行台王思政表筑玉壁城，因自镇之。八年，高欢寇玉壁，思政有备，攻不克。周初於此置玉壁总管，武帝建德六年废总管。城周回八十里，四面并临深谷。
稷祠，在县南五十里稷山上。
羲和墓，在县东北七十里。
龙门县，望。东至州一百一十里。古耿国，殷王祖乙所都，晋献公灭之以赐赵夙。秦置为皮氏县，汉属河东郡。後魏太武帝改皮氏为龙门县，因龙门山为名，属北乡郡。隋开皇三年废郡，以县属绛州，十六年割属蒲州。武德三年属泰州，贞观十七年废泰州，县隶绛州。
汾水，北去县五里。汉武帝行幸河东，作《秋风辞》，即此水也。
故耿城，在县南十二里，古耿国也。
伏龙原，在县西南十八里。
黄河，北去县二十五里，即龙门口也。《禹贡》曰“浮于积石，至于龙门”，注曰“龙门山，在河东之西界。”大禹导河积石，疏决龙门，即斯处也。河口广八十步，岸际镌迹，遗功尚存。《三秦记》曰：“河津一名龙门，水陆不通，鱼鳖之属莫能上。江海大鱼集龙门下数千不得上，上则为龙，故曰‘曝鳃龙门’。”
《水经注》曰：“其鱼出巩县巩穴，每三月则上渡龙门，得则为龙，否则点额而还。”
蜚廉故城，在县南七里。
龙门关，在县西北二十二里。
大禹祠，在县西二十五里龙门山上。隋末摧毁，贞观九年奉敕更令修理。
高祖神尧皇帝庙，在禹庙南绝顶之上，画行幸仪卫之像，盖义宁初义旗至此也。
晋州，平阳。望。开元户六万八百五十三。乡一百四十八。元和户六千五百六十七。乡五十九。
《禹贡》冀州之域，即尧、舜、禹所都平阳也。春秋时其地属晋，战国时属韩，後韩将冯亭以上党降赵，又属赵。在秦为河东郡地，今州即汉河东郡之平阳县也。永嘉之乱，刘元海僭号称汉，建都於此。《前赵录》曰：“太史令宣于循之言于元海曰：‘蒲子崎岖，非可久安。平阳唐尧昔都，愿陛下都之。’於是迁都平阳。”後魏太武帝於此置东雍州，孝明帝改为唐州，寻又改为晋州，因晋国以为名也。高齐武成帝於此置行台，周武帝平齐，置晋州总管。义旗初建改为平阳郡，武德元年罢郡，置晋州，三年为总管府，四年为都督府，贞观六年废府，复为晋州。
州境：东西三百二十四里。南北二百五十里。
八到：西南至上都七百三十里。东南至东都六百二十四里。东北至汾州三百六十里。东至潞州三百九十里。西至慈州二百二十里。东南至泽州四百一十里。
东北至沁州二百九十里。西北至隰州二百五十里。
贡、赋：开元贡：蜡，烛。赋：麻，布。
管县九：临汾，襄陵，神山，岳阳，洪洞，霍邑，赵城，汾西，冀氏。
临汾县，望。郭下。本汉平阳县，属河东郡，在平水之阳，故曰平阳。魏置平阳郡，平阳县属焉。隋开皇元年改平阳县为平河县，三年罢郡，县属晋州，其年又改平河县为临汾县。
平山，一名壶口山，今名姑射山，在县西八里，平水出焉。《尚书》曰：“壶口治梁及岐。”
汾水，北自洪洞县界流入。
水，今名三交水，东自襄陵县界流入。
尧庙，在县东八里汾水东。
姑射神祠，在县北十三里姑射山东，武德元年敕置。
龙子祠，在姑射山东平水之源。其地茂林蓊郁，俯枕清流，实晋之胜境也。
刘和墓，在县南三十五里。和，元海太子也。
刘聪墓，在县西南十一里。聪，元海第四子也。
襄陵县，紧。西北至州二十六里。本汉旧县也，属河东郡。高齐省。周平齐，自临汾县移禽昌县於今理，属晋州。隋大业二年，改禽昌为襄陵，取汉旧名也，县东南有晋襄公陵，因以为名。先是以禽昌名者，後魏禽赫连昌以置县故也。
浮山，在县东南七里。
水，在县北十五里。
黑水，经县北二十五里。
晋贾充墓，在县西南十里。
神山县，中。西至州七十八里。本汉襄陵县地也，武德二年仆射裴寂奏分襄陵县置浮山县，属晋州，因山为名。至三年，因羊角山神人见，又改为神山县焉。
黑山，今名乌头山，在县东四十四里，黑水出焉。
羊角山，在县东南三十一里。
老君祠，在县东南二十里。武德三年，见神於羊角山下，语曲沃县人吉善行曰：“报大唐天子，得圣理一千年。”其年，敕遣通事舍人柳宪立祠，因改县为神山。
丘阳县，中。西南至州一百五十里。本汉远县地，後魏孝庄帝置安泽县，属义宁郡。隋开皇十六年改属沁州，大业二年改为丘阳县，因山为名。义旗初建，属平阳郡，武德元年龙郡，改属晋州。
乌岭山，在县东三十里。
千亩原，在县北九十里。周回四十里。
