<!-- { "loadSidebar": true } -->
建州，建安。上。开元户二万八百，乡四十。元和户一万五千四百八十。乡四十。
本秦闽中地也，汉于其地立冶县，属会稽郡。后汉改冶为东侯官。吴孙休永安二年，以会稽郡南部都尉分为建安郡，今州即其地也。宋、齐、梁皆以封子弟为王。开元十年罢郡，以县属泉州。隋氏丧乱，建安县人拥众自保，武德四年归附，遂于建安县，置建州。
州境：八到：西北至上都四千六百九十五里。西北至东都三千八百三十五里。正南微东至福州六百里。西北至信州五百四十里。西南至汀州水路屈曲一千五百里。
东北至处州水路九百里。西北至抚州八百三十里。正北微东至衢州七百里。
贡、赋：开元贡：金花练，焦葛布。赋：绵，绢。元和贡：焦布，偃鼠皮。
管县五：建安，浦城，邵武，将乐，建阳。
建安县，上。郭下。本汉冶县之地，后改为东侯官，又立建安县，遂因不改。
建阳溪，一名建安水，在州西四百步，南流入福州界。
浦城县，紧。东南至州三百六十里。本汉兴县，吴永安三年改曰吴兴。隋平陈，省入建安。武德四年又省，戴初元年复置，改曰唐兴。天授二年为武宁，神龙元年复为唐兴，天宝元年改为浦城。
梨岭，在县东北八十里。与弋阳县分界。
邵武县，上。本汉冶县地，吴于此立昭武县，晋改为邵武。
飞猿岭，在县西一百七十里。
邵武溪水，源出飞猿岭，东南流经县西。
将乐县，中下。东北至州四百五十里。吴永安三年置，隋开皇九年省，武德八年复立。
将乐溪水，源出百丈岭，东北流经县界。
建阳县，中。东至州一百六十里。本上饶县地，吴分置建平县，晋太元四年改为建阳。隋开皇十年省入建安，武德四年重置。
建阳溪水，源出县北温岭，南流经县界。
泉州，清源。上。开元户五万七百五十四。乡三十四。元和户三万五千五百七十一。
旧泉州本理在今闽县，武德六年置，景云二年改为闽州，开元中改为福州。
今泉州，本南安县也，久视元年县人孙师业诉称赴州遥远，遂于南安县东北界置武荣州，景云二年改为泉州，即今理是也。
州境：东西四百里。南北三百三十里。
八到：西北至上都五千六百九十五里。西北至东都四千八百四十五里。东北至福州三百七十里。东至大海一百里。西南至漳州三百五十里。南至大海一百里。
贡、赋：开元贡：蜡烛。赋：布，麻。元和贡：绵二十斤，蚺蛇胆。
管县四：晋江，南安，莆田，仙游。
晋江县，上。郭下，开元六年，刺史冯仁知缘州郭无县，请析南安县东置，在晋江之北，因名。
南安县，紧。东至州八十里。本汉冶县地，后汉为侯官县地，晋为晋安县地。
陈立为南安县，因县南安江取以为名。
海，在县东南九十里。
莆田县，上。西南至州一百五十里。本南安县地，陈废帝分置莆田县。隋开皇十年省，武德六年复置。贞观改隶闽州，景云二年割属泉州。
大海，在县东一十五里。
仙游县，中。南至州一百六十里。圣历二年，析莆田西界，于今县北十五里置清源县，天宝元年改为仙游，仍移于今理。
仙游山，在县西三十里，县因以为名。
漳州，漳浦。上。开元户一千六百九十。乡一十一，元和户一千三百四十三。
本泉州地，垂拱二年析龙溪南界置，因漳水为名。初置于今漳浦县西八十里，开元四年改移就李澳川，即今漳县东二百步旧城是。十二年，自州管内割属福州，二十二年又改属广州，二十八年又改属福州。乾元二年缘李澳川有瘴，遂权移州于龙溪县置，即今州理是也。
州境：东西三百七十里。南北三百九十里。
八到：西北至上都六千四百五十里。西北至东都五千六百四十里。东至大海一百五十里。南至大海一百八十里。西北至潮州四百八十里。北至汀州九百里。
贡、赋：开元贡：鲛鱼皮，甲香，蜡。元和贡：鲛鱼皮。
管县三：龙溪，漳浦，龙岩。
龙溪县，中下。郭下。陈分晋安县置，属南安郡，后属闽州。开元二十九年割属漳州。县东十五里至山，险绝无路，西二十里至山，南三里至山，北十六里至山。
大海，去县五十四里。
漳浦县中下。东北至州一百二十里。垂拱中析龙溪南界置。
龙岩县，中下。东北至州三百里。先置在汀州界杂罗口，名杂罗县，属汀州。
天宝元年改为龙岩县，大历十二年皇甫政奏改隶漳州。
废怀恩县，在州西南三百一十里。垂拱二年置，属漳州，开元二十九年废，今置镇。
汀州，临汀。下。元和户二千六百一十八。乡一十一。
开元二十一年，福州长史唐循忠于潮州北、广州东、福州西光龙洞，检责得诸州避役百姓共三千于户，奏置州，因长汀溪以为名。
州境：八到：西北至上都取建州路六千二百九十五里。西北至东都五千三百三十五里。东北至福州水陆相兼屈曲一千三百六十里。东北至建州水陆相兼一千五百里。
东南至漳州九百里。正南微西至潮州一千三百五十里。西至虔州水陆相兼一千二百里。
贡、赋：开元贡：蜡，偃鼠皮。
管县三：长汀，沙，宁化。
长汀县，中下。郭下。白石溪水，在县南二百步，下流入潮州界。
沙县，中下。西南至州一百八十里。本宋守置，属建安郡。隋开皇十六年废，武德四年又置，属建州，开元二十三年割属汀州，因沙丘以为名。
溪水，自县西来，经县郭东北流入建安溪。
宁化县，中下。西南至州六百里。本沙县地，开元二十二年开山洞置。县西与虔化县接。
玄武山，在县北五里。

●卷第三十
◎江南道六▲黔州，黔中。下都督府。开元户三千九百六十三。乡一十一。元和户一千二百一十二。乡九。今为黔州观察使理所。
管州十五，黔州，涪州，夷州，思州，贯州，南州，珍州，溱州，播州，辰州，锦州，叙州，溪州，施州，奖州。县五十二。
本汉涪陵县理，后汉献帝时分为四县，置属国都尉，理涪陵。至蜀，先主又增置一县，改为郡。晋永嘉后，地没蛮夷，经二百五十六年，至宇文周保定四年，涪陵蛮帅田恩鹤以地内附，因置奉州，建德三年改为黔州，隋大业三年又改为黔安郡。因周、隋州郡之名，遂与秦、汉黔中郡犬牙难辨。其秦黔中郡所理，在今辰州西二十里黔中故郡城是，汉改名黔中为武陵郡，移理义陵，即今辰州叙浦县是，后魏移理临沅，即今辰州是。今辰、锦、叙、奖、溪、沣、朗、施等州，实秦、汉黔中郡之地，而今黔中及夷、费、思、播，隔越峻岭，东有沅江水及诸溪，并合东注洞庭湖，西有（巴）〔延〕江水，一名涪陵江，自柯北历播、费、思、黔等州北注岷江，以山川言之，巴郡之涪陵与黔中故地，炳然分矣。贞观四年，于州置都督府，总务、施、业、辰、智、、充、应、庄九州。其年，自今州是东九十里故州城移于涪陵江东彭水之南。圣历元年罢都督府，景龙二年又罢庄州都督府，复以播州为都督府。先天二年罢播州都督府，复以黔中为都督府。开元二十六年，又于黔中置采访处置使，以都督浑为使，又隶五诸州入黔中道，仍加置经略使。天宝元年改为黔中郡，六年都督萧克济以旧城倾欹，移筑城于江畔。乾元元年，复为黔州。大历中年，以辰锦等五州为辰锦观察使，至十年奉敕隶黔府。
州境：东西五百四十五里。南北二百九十八里。
八到：（西）〔东〕北至上都，取江陵府路三千六百五十里，北到万、开州路二千五百七十里。（西）〔东〕北至东都三千四百四十五里。南至夷州五百八十里。东南至思州二百八十里。北渡江山路至忠州四百里。西北至涪州三百三十里。西南至播州八百里。
贡、赋：开元贡：黄蜡。赋：，布。元和贡：蜡五十斤，竹布，麻布。
管县六：彭水，黔江，洪杜，洋水，信宁，都濡。
彭水县，上。郭下。本汉酉阳县地，属武陵郡。自吴至梁、陈，并为黔阳县地。隋开皇十三年蛮帅内属，于此置彭水县。
伏牛山，在县北一百里。
左右盐泉，今本道官收其课。
黔江县，中下。西至州二百里。本汉酉阳县地，隋开皇五年置石城县，属庸州，大业二年废。武德元年又置，天宝元年改名黔江。
洪杜县，中下。北至州一百三十里。武德二年，析彭水县于今县北十八里置，因县东一里洪杜山为名，麟德二年移于今理。
洋水县，中下。东北至州一百六十里。本武德二年，于今县东置盈隆县，贞观十年移于今理。先天元年改为盈川，以县南有盈川山为名。天宝元年改为洋水，以县西三十里洋水为名。
信宁县，中下。东南至州一百三十里。隋大业十年，于今县西南置信安县，武德二年改为信宁县，属义州。义州，今夷州义泉县理是。贞观四年移于今理，十一年属黔州。
涪陵江水，去县二里。
都濡县，中下。北至州二百里。本贞观二十年析盈隆县置，以县西北六十里有都濡水为名也。
涪州，涪陵。下。开元户六千九百九。乡二十六。元和户三百五。乡二十一。
禹贡梁州之域。春秋时属巴国。秦为巴郡地。华阳国志曰：“涪陵，巴之南鄙，从枳县入，溯涪水。”枳县，即今涪州所理是也，与荆、楚界相接，秦将司马错田之取黔中地。汉为涪陵县地，蜀先主以为涪陵郡。武德元年立为涪州，在蜀江之南，涪江之西，故为名。上元二年，因黄莩硖有獠贼强聚，江陵节度吕请隶于江陵，置兵镇守。元和三年，中书侍郎平间章事李吉甫奏曰：“涪州去黔府三百里，输纳往返，不逾一旬。去江陵一千七百于里，途经三峡，风波没溺，颇极艰危。自隶江陵近四十年，众知非便，疆理之制，远近未均，望依旧属黔府。
州境：八到：东取江陵路至上都水陆相兼三千三百二十五里，从万州北开州通宣县，及洋州路至上都二千三百四十里。东至东都三千六百里，水路至万州六十里。东至忠州三百五十里。东至江陵府水路一千七百里。东南至黔州水路三百三十里。
西南至渝州水路三百四十里。西北陆路至渠州陵山县三百七里。
贡、赋：开元贡：麸金，文铁刀，酱，元和贡：白蜜，连头十段布一匹。
管县四：涪陵，乐温，武龙，宾化。
涪陵县，中下。郭下。本汉旧县，属巴郡。汉时赤甲军多取此县人。蜀置涪陵郡。隋开皇废郡，县属渝州。武德元年置涪州，县改属焉。
鸡鸣硖山，在县西十五里。先主时，涪陵人反，蜀将邓芝讨焉。至鸡鸣硖，见猿母子相抱，芝引弩躺中猿母，其子拔箭，以树叶塞疮。芝投弩水中，叹曰：“吾伤物之性，其死矣；”果亡。
州城，本秦枳县城也，自李雄据蜀，此地积为战场，人众奔波，或上或下。
桓温定蜀，以涪郡理枳县城。
