<!-- { "loadSidebar": true } -->
长举县，中下。南至州一百里。开元户四百三十。乡二。本汉沮县地，後魏於此分置长举县，属头郡。周武帝废头郡，县改属落丛郡。隋开皇三年罢郡，县属兴州。皇朝因之。
接溪山，在县西北五十三里。出朱砂，百姓采之。
青泥岭，在县西北五十三里接溪山东，即今通路也。悬崖万仞，山多雨，行者屡逢泥淖，故号青泥岭。
嘉陵水，去县南十里。
头故城，在县南三里。因水盘屈为名也。
鸣水县，中下。东至州一百一十里。开元户四百二十七。乡二。本汉沮县地也，後魏宣武帝於此置落丛郡，因落丛山为名。又置鸣水县，因谷为名。隋开皇三年罢郡，县属兴州。皇朝因之。
厨山，在县南三里。极崇峻幽深，多木蜜，百姓资其利。
落丛山，县西北十里。出铁。
成州，同谷。下。开元户四千九百五。
《禹贡》梁州之域。古西戎地也，後为白马氐国。西南夷自冉龙以来什数，白马最大。有山曰仇池，地方百顷，其地险固，白马氐据焉。秦逐西羌，置陇西郡。秦末，氐、羌又侵据之。元鼎六年平西南夷，置武都郡，今州界二郡之地。
晋宋氐帅杨定、杨难当窃据仇池，自称大秦王，宋遣将军裴方明讨平之。後魏於此置仇池镇，理百顷岑上，後又改为郡。梁改为秦州，齐废帝改为成州。隋大业三年，改成州为汉阳郡。武德元年，复为成州。本属陇右道，贞元五年节度使严震奏割属山南道。今於同谷县西界泥公山上权置行成州。
州境：东西三百九十三里。南北三百九十四里。
八到：东至上都一千里。东至东都一千八百六十里。南至武州三百八十里。
东至凤州四百五十里。东南取良恭县路至宕州五百四十里。东北至秦州一百八十里。
贡、赋：开元贡：蜡烛，鹿茸，防葵，狼毒。赋：布，麻。
管县三：上禄，同谷，长道。
上禄县，中。郭下。本汉旧县，属武都郡。後魏改为阶陵县，周武帝改为仓泉县。隋开皇三年罢郡，县属成州，大业三年改为上禄县。
仇池山，在县南八十里。壁立百仞，有自然楼橹敌，分置均调，有如人功。
上有数万人家，一人守道，万夫莫向。其地良沃，有土可以煮盐，杨氏故累世据焉。
鸡头山，在县东北二十里。後汉将来歙从山道袭得略阳，隗嚣出其不意，使将王孟将兵塞鸡头道，即此也。
州城，即杨难当所筑也。
同谷县，中下。西北至州一百八十里。本汉下辨道地，属武都郡。故氐白马王国。後魏宣武帝於此置广业郡并白石县，恭帝改白石为同谷县。隋开皇三年罢郡，以县属康州，大业初属凤州，贞观元年属成州。
仙掌山，在县南五里。
下辨水，一名甘泉，县东北七十里。
长道县，下。南至州五十里。本汉上禄县地，後魏之天水郡也，废帝改为长道郡，又立汉阳县属焉。隋开皇三年罢郡，县属成州。十八年改汉阳县为长道县。
祁山，在县东十里。蜀後主建兴六年，诸葛亮率军攻祁山，即此是也。汉水经其南，有诸葛亮垒，垒之左右犹有丰草，盖亮之所植也。
西汉水，东北自秦州上封县界流入。
盐井，在县东三十里。水与岸齐，盐极甘美，食之破气。
盐官故城，在县东三十里，在れ冢西四十里。相承营煮，味与海盐同。
ガ公营，在县西南三里。武德元年，行军元帅ガ国公窦轨讨薛馀党，营军於此是也。
文州，阴平。下。贞观中属陇右道。开元户一千七百六十九。乡九。元和户二百一十八。
《禹贡》梁州之域。战国时，氐、羌据焉。汉开西南夷，置阴平道，凡邑有蛮夷曰道。以统兵众，属广汉郡。永平之後，羌虏数反，遂置为郡。後入於蜀，属雍州。晋永嘉末，太守王鉴以郡降李雄，自後氐、羌据之，不为正朔所颁，故江右诸志并不录也。至後魏平蜀，始於此置文州，理阴平郡。隋大业二年罢州，县属武都。隋末又陷寇贼，至武德元年陇、蜀平，复为文州。大历十四年，西戎犯边，刺史拔城南走。建中三年，以旧城在平地，窄小难守，遂移於故城东四里高原上，即今州理是也。
州境：东西一百八十里。南北二百四十里。
八到：东北至上都一千四百五十里。东北至东都二千三百一十里。东取山路至龙州三百六十里。东南至利州四百九十里。西南至扶州一百六十里。北至武州二百五十里。
贡、赋：开元贡；麝香，蜡烛。赋：布，麻。
管县二：曲水，长松。
曲水县，中下。郭下。本汉之阴平道也，属广汉郡。晋为阴平县，属阴平郡。
永嘉末，地陷李雄，县遂废。後魏平蜀，置曲水县，属阴平郡。隋开皇三年罢郡，县属文州。皇朝因之。
太白山，在县南二百五十三里。其山岩谷高深，常多霜雪，春夏不消，俗因名焉。
太白泉，一名羌水，经县北，去县一里。
邓艾故城，在县东七里。魏景元四年，邓艾伐蜀，上言：“今敌既摧折，宜遂乘之。从阴平，由斜径，经汉德阳亭出剑阁，西百里，去成都三百馀里，奇兵冲其腹心，破之必矣。”遂自阴平道伐蜀，盖此时所筑城也。
姜维故城，在县东七里。後主令维於此筑城，与邓艾相守。
长松县，中下。西南至州七十里。开元户四百九十四。乡三。後魏之建昌县也，属（卢）〔芦〕北郡。隋开皇十八年改为长松县，属文州，大业三年罢州，县属武都郡。武德元年，复改属文州。
天魏山，在县北三十一里。
芦北故城，在县东五十二里。因葭芦镇为名也。
扶州，同昌。下。贞观中属陇右道。开元户二千一百九十五。乡十四。
《禹贡》梁州之域。古西戎之地，自秦、汉迄魏、晋属蕃夷，无所建置。後魏讨定阴平邓至羌，立为宁州，分置昌宁、帖夷等郡，後改为邓州，因邓至羌为名也。隋开皇七年改为扶州，大业三年改为同昌郡。武德元年，重置扶州。
州境：东西三百九十里。南北四百十九里。
八到：东北至上都一千六百里。东北至东都二千四百六十里。东南至龙州六百里。北至宕州四百里。东北至文州一百六十里。西南至松州驿路三百三十里。
西北至故芳州驿路三百三十里。
贡、赋：开元贡：麝香，当归，芎。赋：布，麻。
管县四：同昌，帖夷，钳川，尚安。
同昌县，中下。郭下。开元户六百一十九。乡四。本後魏之旧县也，废帝前元年置，属昌宁郡。隋开皇初改属邓州，後属扶州。皇朝因之。
邓至山，在县东二十五里。
白水，经县西，去县百步。
邓至故城，在县南三里。
帖夷县，中下。西至州一百里。开元户五百六十六。乡四。本後魏废帝元年置，属帖夷郡。隋开皇三年属邓州，七年改属扶州。皇朝因之。
白水，经县南，去县百步。
安昌故城，在县东北三十二里。後魏废帝遣宁同、宇文昶平阴平、邓至二蕃，立宁州，修筑故城。
钳川县，中下。东至州一百三十里。开元户四百一十八。乡三。後魏废帝二年置，因山为名。属尚安郡。隋开皇三年属邓州，七年改属扶州。皇朝因之。
罗夷山，在县东南五十八里。
白水，经县南，去县二十八里。
钳川神祠，去县西北十里。水、旱人祈请焉。
尚安县，中下。东南至州一百十里。开元户四百一十九。乡三。後魏恭帝後三年置，属武进郡。隋开皇三年属邓州，七年改属扶州。皇朝因之。
素岭山，在县西北一百六十八里。
黑水，源出素岭山，经县西北三十步。

●卷第二十三（阙）

●卷第二十四（阙）

●卷第二十五
◎江南道一▲浙西观察使润州，丹阳。上。开元户九万一千六百三十五。乡一百。元和户五万五千四百。乡八十。
垦田六千七百二十七顷。今为浙西观察使理所。
管州六：润州，常州，苏州，杭州，湖州，睦州。县三十七。都管户三十一万三千七百七十二。
垦田五万七千九百三十二顷。
本春秋吴之朱方邑，始皇改为丹徒。汉初为荆国，刘贾所封。后汉献帝建安十四年，孙权自吴理丹徒，号曰“京城”，今州是也。十六年迁都建业，以此为京口镇。按州理或名京城，就者以为荆王刘贾当都之，或曰孙权居之，故名京城。
今按“荆”字既不同，又孙权未称尊号已名为“京”，则两说皆非也。按京者，人力所为，绝高丘也。亦有非人力所为者。人力所为者，若公孙瓒所筑易京是也；非人力所为者，荥阳京索是也。今地名徐陵，即此京非人力所为也。京上郡城，城前浦口，即是京口。吴志曰“汉献帝兴平二年，长沙桓王孙策创业江东，使将军孙保领兵屯京地”，是也。吴志又云“魏将藏霸以轻般五百，敢死万人袭徐陵，攻烧城堑”，即吴时或称京城，或称徐陵，或称丹徒，其实一也。晋永嘉乱后，幽、冀、青、并、兖五州流人过江者，多侨居此处，吴、晋以后，皆为重镇。晋咸和中，郗鉴自广陵镇於此，为侨徐州理所。平二年，徐州刺史北镇下邳，京口常有留局，后徐州寄理建业，又为南兖州，后又为南徐州。隋开皇九年，贺若弼自广陵来袭，陷之，遂灭陈，废南徐州，改为延陵镇。十五年罢镇，置润州，城东有润浦口，因以为名。隋氏丧乱，杜伏威窃据其地，武德三年伏威归化。六年辅公┙叛，复据其地。七年平公┙，依前置州。其城吴初筑也，晋王恭为刺史，改创西南楼名万岁楼，西北楼名芙蓉楼。
州境：东西三百八里。南北一百九十里。
八到：西北至上都三千六百七十里。西北至东都一千八百一十里。东南至常州一百七十里。北渡江至扬州七十里。正南微西至宣州四百里。
贡、赋：开元贡：杂药，纹绫。赋：丝，，布。
管县六：丹徒，丹阳，金坛，延陵，上元，句容。
丹徒县，望。郭下。本朱方地，后名谷阳，春秋鲁襄二十八齐庆封奔吴，吴与之朱方，聚族而居之，富于其旧。后楚灵王使屈申围庆封于朱方，克之，尽灭其族，即此地。初，秦以其地有王气，始皇遣赭衣徒三千人凿破长陇，故名丹徒。
北固山，在县北一里。下临长江，其势险固，因以为名。蔡谟、谢安作镇，并于山上作府库，储军实。宋高祖云：“作镇作固，诚有其绪，然北望海口，实为壮观，以理而推，固宜为顾。”江今阔一十八里，春秋朔望有奔涛，魏文帝东征孙氏，临江叹曰：“固天所以限南北也。”
蒜山，在县西九里。山临江绝壁，晋安帝时，海贼孙恩至丹徒，战卒十万，率众登山，鼓噪动地，引阵南出，欲向京城。时宋代帝众无一旅，率所领横击，大破之。山多泽蒜，因以为名。
氐父山，在县西北十里。晋破苻坚，获氐贼，置此山下，因以为名。今土欲亦谓之金山。
兽窟山，一名招隐山，在县西南九里。即隐士戴之年居也。
东浦，亦谓之润浦，在县东二里，北流入江。隋置润州，取此浦为名也。
