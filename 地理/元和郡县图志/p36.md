<!-- { "loadSidebar": true } -->
新城垒，在县东北九里。武德三年，刘德威於此置营。
武陟县，望。西北至州一百里。开元户九千九百九十九。乡十六。本汉怀县地，隋开皇十六年分修武县置武陟县，理武德故城，今县东二十里武德故城是也，属殷州。皇朝因之，贞观元年省殷州，属怀州。
沁水，在县东一里。
故怀城，在县西十一里。两汉河内郡并理之，晋移郡理野王。
故殷城，在县东南十里。楚、汉之际，司马为殷王，都在此。
武德县，望。西至州四十七里。开元户一万二百六十二。乡二十。本周司寇苏忿生之州邑也，《左传》曰“周与郑人苏忿生之田州、陉、ㄨ、怀”，注曰“州，今河内州县”，是也。汉以为州县，属河内郡。隋开皇十六年，改州为邢丘县，遥取迸邢丘为名也。大业二年，改邢丘为安昌县，取安昌侯张禹国城为名也。武德二年，改为武德县。
太行山，在县北五十里。
沁水，北去县二里。
安昌故城，在县东十三里。即张禹所封国城也。
故大斛关，在县北一百六里太行山上。
平皋陂，在县南二十三里。周回二十五里，多菱莲蒲苇，百姓资其利。
修武县，紧。西南至州一百二十里。开元户六千七百一十七。乡十三。本殷之甯邑，《韩诗外传》曰：“武王伐纣，勒兵於甯，改曰修武。”《左传》曰“晋阳处父聘於卫，过甯”，注曰：“汲郡修武县是。”汉以为县，属河内郡。
周武帝以为修武郡，修武县属修武郡。隋开皇三年罢郡，属怀州。武德初属殷州，贞观元年省殷州，依旧属怀州。
太行山，在县北四十二里。
天门山，今谓之百家岩，在县西北三十七里。以岩下可容百家，因名。上有精舍，又有锻灶处所，即嵇康所居也。
浊鹿故城，在县界东北二十三里。魏文帝受禅，封汉帝为山阳公，居河内山阳之浊鹿城，即此城也。
禅陵，在县北三十五里。献帝陵也，以禅让名。
获嘉县，望。西南至州一百六十里。开元户一万一十四。乡十九。本汉县也，武帝将幸缑氏，至汲县之新中乡，得南越相吕嘉首，因立为获嘉县，属河内郡。
前获嘉县理，在今卫州新乡县西南十里获嘉县故城是也，高齐又移於卫州共城，隋自共城移於今理。
同盟山，在县东北五里。武王伐纣，与诸侯同盟於此山。
七贤祠，在县西北四十二里。嵇、阮祠也。
魏州，魏郡。大都督府。开元户十一万七千五百七十五。乡一百四十。元和户六千九百二十。乡四十五。今为魏博节度使理所。
管州六：魏州，相州，博州，卫州，贝州，澶州。县四十三。都管户垦田《禹贡》冀、兖二州之域。在夏为观扈之国。春秋时为晋地。按沙麓崩，在今元城东南四十里是。战国时为卫、魏二国地。秦灭魏，置东郡，灭赵，置邯郸郡。汉高祖使韩信定河北，以秦邯郸郡之南部东郡之边县置魏郡，即今元城县是也。後汉封曹操为魏王，理邺。前燕慕容都邺，其魏郡并理於邺中也。後魏於今州理置贵乡郡，寻省。周宣帝大象二年，又於贵乡郡东界置魏州。隋炀帝大业三年，罢州为武阳郡。隋乱陷贼，武德四年讨平窦建德，改置魏州。其年又陷刘黑闼，五年平黑闼，置总管府，七年改为都督府，贞观六年罢都督，复为州。
州境：东西一百九十六里。南北一百三十八里。
八到：西南至上都一千六百一十里。西南至东都七百五十里。东北至贝州二百一十里。正东微北至博州一百八十里。西至相州二百一十里。西北至州一百六十四里。东南渡河至濮州一百九十里。东南至郓州二百四十里。
贡赋：开元贡：绵纟由，平纟由。赋：丝，绵，纟，纟由。
管县八：贵乡，元城，魏，馆陶，冠氏，朝城。莘，昌乐。
贵乡县，望。三十。郭下。管西界。本汉元城县地，後魏孝文帝分置贵乡县，属昌乐郡。隋开皇三年罢郡，县属魏州。大业三年，改属武阳郡。皇朝因之，武德初割属魏州。
大河故渎，俗名王莽河，西去县三里。
州城，前燕慕容所筑，周宣帝於此置州理焉。
狄仁杰祠，在县东南四里。为魏州刺史，百姓为立生祠。
古堰，今名惬山，在县西九里。成帝时河决金是，河是使者王延世募人塞之，盖运土塞河之处，以其惬当人情，故谓之惬山。
元城县，望。三十。郭下，管东界。本汉旧县，属魏郡。魏武侯公子元食邑於此，因名。魏黄初三年，於此置阳平郡。高齐省元城县入贵乡，隋开皇六年复置。贞观十三年又省入贵乡，圣历元年重置。开元十三年，移在州东北三百步。
沙麓，在县东十二里。即《春秋经》所书“沙麓崩”，《汉书》以为元后兴之祥也。
马陵，在县东南一里。齐将孙膑破魏军，杀庞涓於此。
五鹿墟，在县东十二里。公子重耳乞食於五鹿，野人与之块，即此处也。
王翁孺墓，在县东二百步。元后之祖也。
束墓，在县东二十五里。
魏县，望。三十六。东至州四十里。本汉旧县，属魏郡。後魏孝文帝分魏县置昌乐，高齐省魏县属昌乐县。隋开皇六年，又分昌乐置魏县，属魏州，皇朝因之。
旧漳河，在县西北十里。
新漳河，在县西北二十里。
盖宽饶墓，在县东南八里。
馆陶县，紧。二十五。西至州五十里。本春秋时晋地冠氏邑，陶氏在县西北七里。《尔雅》曰“再成为陶丘”。赵时置馆於其侧，因为县名。汉属魏郡，魏文帝改属阳平郡。石赵移阳平郡理此。周大象二年置屯州，以近屯河为名。隋大业二年废屯州，以县属魏州。
大河故渎，俗名王莽河，在县东四里。
屯氏河，俗名屯河，在县西二里。
白沟水，本名白渠，隋炀帝导为永济渠，亦名御河，西去县十里。
冠氏县，紧。二十四。西至州六十里。本汉馆陶县地，隋开皇六年分馆陶东界置冠氏县，因古冠氏邑为名，属屯州。大业二年废屯州，县属魏州。
王莽河，北去县十八里。
冉仲弓墓，在县北二十五里。
朝城县，紧。三十。西北至州一百里。本汉东武阳郡，在武水之阳，故曰武阳，其後为县，属魏郡。隋开皇十六年属莘州，大业二年废莘州，属魏郡。贞观十七年废，永昌元年置，改名武圣，开元七年改为朝城。
武河，在县东十步。
黄河，在县东二十九里。
武阳台，在县西南一里。
扁鹊墓，在县罗城西北隅。
莘县，上。二十一。西至州一百里。本卫地，汉为阳平县，属东郡。魏改属阳平郡。隋开皇六年，又於乐平故城置阳平县，属魏州，八年改阳平为清邑县，大业二年改为莘县，因县北古莘亭为名。皇朝因之。
莘亭，在县北十三里。《传》曰“卫宣公使太子之齐，使盗待诸莘，将杀之，二子、寿争相为死”，即此地也。
昌乐县，望。二十四。北至州五十里。本汉旧县，属东郡，後汉省。後魏孝文帝於汉书昌乐城置昌乐郡及昌乐县，周武帝改属魏郡，隋罢郡，改属魏州。皇朝因之。
王莽河，西去县十六里。
相州，邺郡。望。开元户七万八千。乡一百五十一。元和户三万九千。乡二十九。
《禹贡》冀州之域。又为殷盘庚所都，曰殷墟，项羽与章邯盟於洹水南殷墟是也。春秋时属晋。战国时属魏，魏文侯使西门豹守邺是也。秦兼天下，为上党、邯郸二郡之地。汉高帝分置魏郡，理邺。後汉末，冀州理之，韩馥为冀州牧，居邺。其後袁绍、曹操因之。建安十七年，册命操为魏公，居邺。黄初二年，以广平、阳平、魏三郡为“三魏”，长安、谯、许、邺、洛阳为“五都”。石季龙自襄国徙都之，仍改太守为魏尹。慕容隽平冉闵，又自蓟徙都之，仍置司隶校尉。
苻坚平邺，以王猛为冀州牧，镇邺。後魏孝文帝於邺立相州。初，孝文帝幸邺，访立州名，尚书崔光对曰：“昔河甲居相。圣皇天命所相，宜曰相州。”孝文帝从之，盖取内黄东南故殷王河甲居相所筑之城为名也。至东魏孝静帝又都邺城，高齐受禅，仍都於邺，改魏尹为清都尹。周武帝平齐，复改为相州。大象二年，自故邺城移相州於安阳城，即今州理是也。隋大业三年，改相州为魏郡。武德元年，复为相州。後或为总管，或为都督。
州境：东西二百一十四里。南北一百六十九里。
八到：西南至上都一千四百四十里。西南至东都五百八十里。北至慈州六十五里。东北至州一百八十里。东取临县北至邢州二百六十五里。东至魏州二百一十里。西至潞州三百五十里。东南至滑州一百三十里。
贡赋：开元贡：纱，凤翮席，胡粉，知母。赋：绵，绢，丝。
管县十：安阳，邺，成安，内黄，尧城，洹水，临漳，临河，汤阴，林虑。
安阳县，紧。郭下。本七国时魏宁新中邑，秦昭襄王拔之，改名安阳。汉初废，以其地属汤阴县。晋於今理西南三里置安阳县，属魏郡，後魏并入汤阴。隋开皇十年置安阳县，属相州。皇朝因之。
韩陵山，在县东北十五里。东魏丞相高欢破尔朱兆众於此山。
洹水，西南自林虑县界流入。虑，音闾。
邺县，紧。二。南至州四十里。本汉旧县，属魏郡。晋以怀帝讳，改邺为临漳县，石季龙徙都之，复改为邺县。冉闵及慕容隽洎东魏、高齐并都於此，其县名直至隋氏不改，皇朝因之。浊漳水，在县北五里。西门豹为邺令，引漳水以富魏之河内。後史起为邺令，又引漳水溉邺，人歌之曰：“邺有贤令，号为史公，决漳水兮灌邺旁，终古泻卤生稻粱。”今天谷井堰，即其遗址也。
故邺城，县东五十步。本春秋时齐桓公所筑，自汉至高齐，魏郡邺县并理之。
今按魏武帝受封於此，至文帝受禅，呼此为邺都。
西门豹祠，在县西十五里。
魏武帝西陵，在县西三十里。
成安县，上。四。西南至州一百五十里。本汉斥丘县地，属魏郡。土地斥卤，故曰斤丘。其地旧属邺县，高齐文宣帝分邺县置成安县，属清都尹。周平齐，属魏郡。隋开皇三年，改属相州。皇朝因之。
浊漳水，西自滏阳县界流入。
斥丘故城，在县东南三十里。本春秋时乾侯邑，汉以为斥丘县。《左传》曰：“公如晋次於乾侯。”
内黄县，紧。三。西北至州八十里。本汉旧县，属魏郡。河以北为内，南为外，故此有内黄，陈留有外黄。後魏省，隋开皇六年重置内黄县，属相州。武德二年，於黎阳县置黎州，县属焉。贞观十七年废州，县属相州。
荡水，南去县七里。
黄泽，在县西北五里。
故殷城，在县东南十里。殷王河甲居相，因筑此城。
永济渠，本名白渠，隋炀帝导为永济渠，一名御河，北去县二百步。
尧城县上。西至州四十里。本汉内黄县地，晋於此置长乐县，高齐省长乐入临漳县。隋开皇十年，分临漳洹水二县於此重置长乐县，十八年改为尧城，因所理尧城为名也。
洹水，在县北四里。
丹朱墓，在县东一里。
