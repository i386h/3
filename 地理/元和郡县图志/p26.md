<!-- { "loadSidebar": true } -->
牟平县，中。西至州二百里。本汉县也，属东莱郡。有铁官、盐官。在牟山之阳，其地夷垣，故曰牟平。《汉书》齐悼惠王子将闾为牟平侯。後属莱州。武德四年於中郎城置牟州，牟平县属焉。贞观元年，牟州及县俱废。麟德二年，析文登县於此重置牟平县，属登州。
文登县，上。西北至州三百二十五里。本汉牟平县也，属东莱郡。高齐後帝分牟平县置文登县，属长广郡，取界县文登山为名。隋开皇三年废长广郡，文登县属莱州。武德元年，改属登州。
之罘山，在县西北一百九十里。《史记》曰：“始皇二十九年，登之罘，勒石纪功。”《封禅书》曰：“齐有八祀，之罘为阳主。”
成山，在县东北一百八十里。《史记》曰：“秦始皇二十九年，又东游，登成山，升之罘，勒石纪功。”《郊祀志》曰：“齐有八祠，成山为日主。”《封禅书》曰：“七曰日主，祠成山。”
文登山，在县西北九十里。
海，在县南六十里。县东一百八十里。三面俱县於海。县东北海中有秦始皇石桥，今海中时见有坚石似柱之状。
东牟故城，在县西北一百一十里。汉高后二年，封齐悼惠王子兴居为侯。
不夜故城，在县东北八十五里。属东莱郡。春秋时莱子所置，初筑此城，有日夜出，故名之。
黄县，中。东北至州五十里。本汉旧县也，属东莱郡。隋开皇三年罢郡，属莱州。武德四年属牟州。神龙三年置登州，黄县割属焉。《汉书》曰：“秦欲攻匈奴，运粮，使天下飞刍挽粟，起於黄、垂、琅邪负海之郡，转输北河，率三十锺而致一石。”黄即今黄县，垂即今文登县，属东莱郡。垂，直瑞反。北河，朔方已北。六斛四斗曰锺。计道路所费，凡用一百九十二斛，乃能致一石。
莱山，在县东南二十里。《封禅书》曰，齐之八祀，“六曰月主，祠之莱山。”
故黄城，在县东南二十五里。古莱子之国，《春秋传》曰“齐侯灭莱”，杜注曰：“今莱黄县是也。”
大人故城，在县北二十里。司马宣王伐辽东，造此城，运粮船从此入，今新罗、百济往还常由於此。
蓬莱镇，在县东北五十里。
海渎祠，在县北二十四里大人城上。

●卷第十二
◎河东道一河中府，河东。赤。开元户七万二百七。元和户一万九千六百。乡六十五。
今为河中节度使理所。
管州五：河中府，绛州，晋州，慈州，隰州。县三十七。都管户四万一千三百六十五。
《禹贡》冀州之域。按今州，本帝舜所都蒲坂也。春秋时，为魏、耿、杨、芮之地。《左传》曰：“晋献公灭魏以赐毕万。”服虔注曰：“魏在晋之蒲坂。”
毕万之後，十代至文侯，列为诸侯，至惠王僭号称王，至王假为秦所灭。今州即秦河东郡地也。汉元年，项羽封魏豹为西魏王，王河东，都平阳。二年，豹降，从汉王在荥阳，请归侍亲疾，至则绝河津反为楚，尽有太原上党地。九月，韩信虏豹，定魏地，置河东、上党、太原郡。文帝时，季布为河东守，文帝谓曰：“河东吾股肱郡，故特召君耳。”後魏太武帝於今州理置雍州，延和元年改雍州为秦州。周明帝改秦州为蒲州，因蒲坂以为名。隋大业三年罢州，又置河东郡。
隋将屈突通守河东，高祖师次桑泉县，通出守潼关，乃令鹰扬郎将尧君素、王行本留镇郡城，遂於今桑泉县置河东郡。武德元年罢郡，置蒲州。其年尧君素为贼人薛宋、李楚客所杀，王行本仍坚守不宾。二年，置蒲州总管。三年，行本归化，自桑泉移蒲州於今理。九年，废总管置都督府，复为州。开元元年五月，改为河中府，仍置中都，丽正殿学士韩覃上疏，陈其不可，至六月诏停，复为州。乾元三年，又改为河中府。大历中，元载为相，又上建中都议曰：“自古建大功者，未尝不用天因地，故高祖保关中，光武据河内，皆深根固本，以制天下。臣等考天地之心，本圣人之意，验古往之事，切当今之务，则莫若建河中为中都，隶陕、虢、晋、绛、汾、潞、仪、石、慈、隰等十城为藩卫。长安去中都三百里，顺流而东，邑居相望。有羊肠、底柱之险，羊肠在潞州壶关县东南一百六里。浊河、孟门之限，孟门在慈州文城县西南三十六里，即龙门上口。以に辕为襟带，与关中为表里，刘敬所谓‘扼天下之吭而抚其背’，即此之谓。推是而言，则建中都将欲固长安，非欲外之也；将欲安成周，非欲舍之也；将欲制蛮夷，非欲惧之也；将欲定天下，非欲弱之也。河中之地，左右王都，黄河北来，太华南倚，总水陆之形胜，郁关河之气色。每岁白露既降，凉风已高，陛下处金城汤池内绥华夏，登信臣骁将外驭戎狄，出於仲秋，还於农隙，有漕浊泛舟之便，无登高履险之虞，不伤财，不害人，得养威而时狩，如此则国有保安之所，家无系虏之忧矣。”疏奏不省。初，代宗自幸陕之後，每岁八九月，京师忄匈忄匈，常惧犬戎复至，将相之家，皆装储糗，为行李之备。载知人情不安，遂奏此疏，冀因制置，窃有兵权，议亦宏博，尽当时利害。然代宗探见载意，议故不行。或曰建中都，江融《设险图》之首篇也，融诛後书已不传，不知斯言何自而得？
府境：东西二百五里。南北一百七十七里。
八到：西南至上都三百二十里。东至东都五百八十五里。东北至绛州取桐乡路二百六十里。西南至华州一百四十七里。西至同州六十七里。东南至虢州一百八十三里。东南至陕州二百四十五里。
贡、赋：开元贡：麦<麦员>扇，竹扇，漆匣，乾枣，凤栖梨，龙骨。赋：绢，绵，麻，布。
管县八：河东，河西，临晋，猗氏，虞乡，宝鼎，解，永乐。
河东县，次赤。郭下。本汉蒲坂县地也，属河东郡。隋开皇三年罢郡，县仍属蒲州。十六年，移蒲坂县於城东，仍於今理别置河东县，大业二年省蒲坂县入河东县。
雷首山，一名中条山，在县南十五里。
风陵堆山，在县南五十五里。与潼关相对。
长原，一名蒲坂，在县东二里。其原出龙骨。
河水，北自桑泉县界流入。
妫水，源出县南雷首山。《尚书》曰：“降二女于妫。”
州城，即蒲坂城也，城中有舜庙，城外有舜宅及二妃坛。
故陶城，在县北四十里。《尚书大传》曰：“舜陶于河滨。”
故尧城，在县南二十八里。
蒲坂关，一名蒲津关，在县西四里。《魏志》曰“太祖西征马超、韩遂，夜渡蒲津关”，即谓此也。今造舟为梁，其制甚盛，每岁徵竹索价谓之桥脚钱，数至二万，亦关河之巨防焉。
风陵故关，一名风陵津，在县南五十里。魏太祖西征韩遂，自潼关北渡，即其处也。
舜祠，在州理舜城中。贞观十一年诏致祭，以时洒埽。
伯夷墓，在县南三十五里雷首山。贞观十一年诏致祭，禁樵苏。
河西县，次赤。郭下。本朝邑县东地，乾元三年因置河中府，割朝邑县置。
临晋县，次畿。西南至府七十四里。本汉解县地，後魏改为北解县。隋开皇十六年，分猗氏县於今理置桑泉县，因县东桑泉故城以为名也，天宝十二年，改为临晋。
河水，经县西四十里。
涑水，在县东二十三里。
故解城，本春秋时解梁城，又为汉解县城也，在县东南十八里。晋惠公许赂秦伯以河外列城五，东尽虢略，内及解梁城是也。
桑泉故城，在县东十三里。《左传》曰“重耳围令狐，入桑泉”，谓此也。
故司空魏国公裴寂墓，在县东北十七里。
猗氏县，次畿。西南至府一百一十里。本汉旧县，即猗顿之所居也。东魏恭帝二年，改猗氏为桑泉县，周明帝复改桑泉为猗氏县，属汾阴郡。隋开皇三年罢郡，属蒲州。
涑水，经县南六里。
故郇邑，在县西南四里。《左传》曰“晋侯谋去故绛，欲居郇、瑕氏之地。
韩献子曰：‘郇、瑕氏土薄水浅，不如新田。’遂迁新田。”即平阳绛邑县也。
虞乡县，次畿。西至府七十里。本汉解县地也，後魏孝文帝改置南解县，属河东郡。周明帝武成二年废南解县，别置绥化县，武帝改绥化为虞乡。
坛道山，一名百梯山，在县西南十二里。山高万仞，跻攀者百梯方可升降，故曰百梯山。南有穴，莫测浅深，每有敕使投金龙於此，兼醮焉。
王官故城，在县南二里。《左传》曰秦伯济河焚舟取王官。
王老仙人祠在县西十七里。
宝鼎县，次畿。西南至府一百一十里。本汉汾阴县也，属河东郡。刘元海时废汾阴县入蒲坂县。後魏孝文帝复置汾阴县，开元十一年，改为宝鼎县。
黄河，在县北十一里。赵简子沈佞臣栾激之所也。
汾水，北去县二十五里。
后土祠，在县西北一十一里。
殷汤陵，在县北四十三里。
解县，次畿。西北至府四十五里。本汉旧县也，属河东郡。隋大业二年省解县，九年自绥化故城移虞乡县於废解县理，即今县理是也。武德元年改虞乡县为解县，属虞州，因汉书名也，仍於蒲州界别置虞乡县。贞观十四年，废虞州，解县属河中府。
中条山，在县南二十里。
盐池，在县东十里。
女盐池，在县西北三里。东西二十五里，南北二十里。盐味少苦，不及县东大池盐。俗言此池亢旱，盐即凝结；如逢霖雨，盐则不生。今大池与安邑县池总谓之雨池，官置使以领之，每岁收利纳一百六十万贯。
熨斗陂，在县东北二十五里。
通路自县东南逾中条山，出白径，趋陕州之道也。山岭参天，左右壁立，不容轨，谓之石门，路出其中，名之白径岭焉。
永乐县，次畿。北至府九十里。本汉河北县地，周明帝改河北县为永乐县，武帝省永乐县，以地属芮城县。武德二年，分芮城於县东北二里永固堡重置永乐，属芮州，七年移於今理，贞观八年改属。（河中府）
中条山，在县北三十里。
河水，经县南二里。
永乐涧水，源出中条山，经县东二里，又南入河。
五老山，在县东北十三里。尧升首山观河渚，有五老人飞为流星上入昴，因号其山为五老山。
绛州，绛郡。雄。开元户八万一千九百八十八。乡一百七十六。元和户一万一千二百七十一。
《禹贡》冀州之域。春秋时属晋，《左传》曰：“晋人谋去故绛，欲居郇、瑕氏之地。韩献子曰：‘郇、瑕氏土薄水浅，不如新田。’遂迁新田。”注曰：“新田，今平阳绛邑县是也。”三卿灭晋，其地属魏，战国时亦为魏地。秦为河东郡地。今州，即汉河东郡之临汾县地也。魏正始八年，分河东汾北置平阳郡，又为平阳郡地。後魏太武帝於今理西南二十里正平县界柏壁置东雍州及正平郡，其地属焉。孝文帝废东雍州，东魏静帝复置，周明帝武成二年改东雍州为绛州。
隋大业三年废州，为绛郡。初，义师将西入关，大将军进次古堆，去绛郡十馀里。
