<!-- { "loadSidebar": true } -->
盂县，畿。西南至府二百二十里。开元户五千二百七十六。乡十。本汉旧县，属太原郡，後汉及晋不改。按此前盂县，在今县西南阳曲县东北八十里，故盂县城是也。後魏省，地属石艾县。隋开皇十六年分石艾县置原仇县，属辽州，因原仇故城为名，即今县是也。大业二年，改原仇为盂县，因汉旧名，属并州。皇朝因之。武德三年，割并州之盂、寿阳二县於此置受州，贞观八年省受州，盂县复属并州。
白马山，在县东北六十里。《山海经》曰：“白马之山，其阳多玉石，其阴多铁及赤铜，木马之水出焉。”山上有白马关，後魏所置。
原仇山，在县北三十里。出人参、铁钅。县取此山为名。
滹沱水，西自代州五台县界流入，南去县百里。
县城，本名原仇城，亦名仇由城。按《韩子》曰“智伯欲伐仇由国，道难不通，铸大钟遗之。仇由大悦，除涂将内之，赤章曼支谏不听，断毂而驰，仇由以亡”，盖其地也。
乐平县，畿。西南至府三百里。开元户二千六百八十九。乡五。元和户本汉沾县，属上党郡。沾音丁念反。晋於此置乐平郡，沾县属焉，又别置乐平县。
後魏太武帝省乐平郡及县。（晋）孝明帝於今仪州和顺县重置乐平郡及县，高齐移理沾城，即今县是也。隋开皇十六年，於此置辽州，县属焉。大业二年，省辽州，以乐平属并州。皇朝因之。武德六年属受州，贞观八年省受州，县改属并州。
少山，一名河逄山，在县西南三十里。《福地记》曰：“河逄山，在乐平沾县，高八百丈，可避兵水，此即恒山之佐命也”。
沾岭，在县西三十里。
清漳水，出县西南少山。《山海经》曰：“少山，清漳水出焉。”今按清漳出乐平，浊漳出潞州长子县界。
县城，即汉沾县城也，隋文帝更加修筑。
昔阳故城，一名夕阳城，在县东五十里。《左传》曰：“晋荀吴假道於鲜虞，遂入昔阳，灭肥子绵皋归。”七国时，赵戍於此。
汾州，西河。望。开元户五万三千七十六。乡一百一十四。元和户八千三百四。乡一百一十八。
《禹贡》冀州之域。其在虞舜十二州及周，皆属并州。春秋时为晋地，後属魏，谓之西河，子夏居西河，吴起为西河守，皆谓此也。秦属太原郡。汉武帝元朔四年置西河郡，领县三十六，理富昌县是也。後汉徙理离石，即今石州离石县也。献帝末荒废，魏黄初二年，乃於汉兹氏县置西河郡，即今州理是也。晋惠帝时，为刘元海所攻破，郡遂废。後魏孝文帝太和八年，复於兹氏旧城置西河郡，属吐京镇。按吐京镇，今隰州西北九十里石楼县是也，十二年改吐京镇为汾州，西河郡仍属焉。明帝时为胡贼所破，因北移西河郡理平阳界，高齐又於此城置南朔州。周武帝废南朔州，宣帝於此置汾州。隋大业三年废汾州，还於隰城县置西河郡，皇明初改为浩州，武德三年又改浩州为汾州。
州境：东西一百六十四里。南北二百八十五里。
八到：西南至上都一千九十里。东南至东都九百三十里。东北至太原府一百七十里。东南至沁州二百六十里。西北至石州一百六十里。东南至潞州四百四十里。西南至隰州二百七十里。
贡、赋：开元贡：龙须席，石膏。赋：布，麻，菽，粟。
管县五：西河，孝义，介休，灵石，平遥。
西河县，望，郭下。开元户一万二千三百七十五。乡二十五。本汉兹氏县也，曹魏於此置西河郡，晋改为国，仍改兹氏县为隰城县，上元元年改为西河县。今城内有晋西河王斌碑，文字残缺。
谒泉山，在县东北四十里，一名隐泉山，上有石室，去地五十馀丈，顶上平地可十顷，相传以为子夏石室。
比干山，在县北一百一十里。
文湖，一名西河泊，在县东十里。多蒲鱼之利。
八门城，在县北十五里。刘元海遣将乔嵩攻西河，筑营自固，营有八门，因名。
卜商祠，在县北四十里。
孝义县，紧。西北至州三十五里。开元户一万六百八十五。本汉兹氏县地，曹魏移西河郡中阳县於今理，永嘉後省入隰城。後魏又分隰城於今灵石县界三十里置永安县，贞观元年以县名与涪州县名同，改为孝义，因县人郭兴有孝义，故以名焉。
胜水，在县南一里。
团城，在县西北十八里。後魏筑以防稽胡，其城纡曲，故名团城。
魏文侯坟，在县西五里。
段干木墓，在县东北二十五里。
介休县，望。西北至州六十五里。开元户一万一千三百八十三。乡二十二。
本秦、汉之旧邑，在介山西，因名之。後魏明帝时为胡贼所破，至孝静帝更修筑，迁朔州军人镇之，因立为南朔州，但领军人不领郡县，其介休县仍属汾州。高齐省介休入永安县。周武帝省南朔州，复置介休县，宣帝改介休为平昌县，隋开皇末又改平昌为介休县。义宁元年於县置介休郡，武德元年改郡为介州。贞观元年废介州，以县属汾州。
介山，在县西南二十里。
雀鼠谷，在县西十二里。
汾水，在县北十二里。
邬城泊，在县东北二十六里。《周礼》“并州之薮曰昭馀祁”，即邬城泊也。
郭林宗坟，在县东三里。周武帝时，除天下碑，唯林宗碑诏特留。
灵石县，上。北至州一百二十里。开元户三千七百三十一。乡八。本汉介休县地，隋开皇十年，因巡幸开道得瑞石，遂於谷口置县，因名灵石。皇朝因之。
介山，在县东四十二里。
汾河，在县北十步，深一丈，阔三丈。
贾胡堡，在县南三十五里。义宁元年，义师次於霍邑，隋将宋金刚拒不得进，屯军此堡，有霍山神见灵，事已具於霍邑县叙事。
平遥县，望。西北至州八十里。开元户一万八千九百七。乡三十八。本汉平陶县地，属太原郡，後汉隶西河郡。魏以太武帝名焘，改平陶为平遥。隋属西河郡，义宁元年於介休县置介休郡，以平遥县属焉。武德元年，於此置介州，县属不改。贞观元年省州，县属汾州。
麓台山，在县东南五十二里。
京陵故城，在县东七里。汉京陵县，晋九原地也，《礼记》注云“九原，晋卿大夫之墓地也”。
中都故城，在县西十二里，属太原郡，汉文帝为代王都於此。
沁州，阳城。中下。开元户六千五百八十。乡一十三。元和户二千二百二十。
乡一十三。
《禹贡》冀州之域。春秋时其地属晋，战国时属韩，在秦为上党郡地。今州即汉上党郡之远县地也，隋开皇十六年於此置沁州，因州东沁水为名。大业二年省沁州，武德元年重置。
州境：东西一百五十里。南北二百六十四里。
八到：西南至上都一千二十里。东南至东都六百三十里。西南至晋州二百九十里。西北至汾州二百六十里。东北至太原府三百四十里。西至晋州霍邑县一百五十里。东南至潞州三百三十里。
贡、赋：开元贡：龙须席。赋：麻布。
管县三：沁源，和川，绵上。
沁源县，中。郭下。开元户二千二百五十四。乡五。本汉远县地，旧在今县南百五十里孤远故城是也，语音讹转，故以“”为“孤”耳。後魏庄帝於今理置沁源县，因沁水为名也，属义宁郡。隋开皇三年罢郡，县属晋州。十六年置沁州，县属焉。
霍山，一名太岳，在县西七十八里。
沁水，自绵上县界流入，在县东一里。
和川县，中下。北至州七十里。开元户二千八十。乡四。本汉远县地，後魏庄帝於今县南九里置义宁县，属义宁郡。隋开皇三年罢郡，改属晋州。十六年置沁州，县属焉。十八年改为和川县。大业三年省，武德元年重置。
乌岭，在县西十六里。
沁水，在县东十里。
弃波水，在县东八十步。
冀缺墓，在县南三十六里。
绵上县，中下。西南至州七十六里。开元户一千八百一十五。乡四。本汉远县地，隋开皇十六年置绵上县，属沁州，以县西界有绵上地，因以为名。
羊头山，一名谒戾山，在县东北五十里。沁水所出。
沁水，一名少水，出县东南二十四里覆甑山。《左传》曰“齐侯伐晋，封少水为京观”也。
霍山，在县西南八十里。
仪州，乐平。下。开元户七千九百七十五。乡一十九。元和户一千六百五十一。乡二十。
《禹贡》冀州之域。春秋时其地属晋，战国属韩，秦为上党郡地。今州理即汉上党郡之涅氏县地也，後汉於此置阳阿县，属上党郡。晋改为阳，属乐平郡。後魏明帝改阳为辽阳，隋开皇十六年，於阳故城置辽山县，属并州，即今州理是也。武德三年，於此置辽州，八年改为箕州，因辽山县界箕山为名。
先天元年，以与玄宗讳同声，改为仪州，因州东夷仪岭为名也。
州境：东西二百五十里。南北一百九十五里。
八到：西南至上都一千六百四十里。西南至东都七百八十里。西北至太原府三百四十五里。西至太原府祁县三百里。正东微南至州三百六十里。南至潞州三百一十里。北至太原府乐平县一百十里。
贡、赋：开元贡：人参三十两。
管县四：辽山，榆社，平城，和顺。
辽山县，中，郭下。开元户二千一百九十。乡五。本汉涅氏县地，後汉於此置阳阿县，属上党郡。晋改为阳县，属乐平郡。後魏明帝改为辽阳。隋开皇十六年改置辽山县，因县西北辽山为名。皇朝因之。
箕山，在县东四十五里。上有许由冢。按《司马迁传》曰“余登箕山，上有许由冢”，则在今洛州阳城县，不当在此。
（玉）〔五〕指山，在县东五十里。
祝融祠，在县北二里。
榆社县，中。东至州一百一十里。开元户二千七百一十。乡六。本汉涅氏县地，晋於今县西北三十五里置武乡县，属上党郡。石赵时，改属武乡郡。隋开皇十六年，於此置榆社县，属韩州，今潞州襄垣县是也。因县西北榆社故城为名。
大业二年省，义宁二年又置。武德三年，於县置榆州，县属焉。六年废榆州，以县属辽州，後属仪州。县城，故武乡城也，石勒时筑。《前赵录》曰：“石勒上党武乡人，僭号後还，令曰：‘武乡吾之丰、沛，其复之三世。’”
石勒沤麻池，在县北三十里。即勒微时与李阳所争处，今枯涸才有处所。
平城县，下。东南至州六十里。开元户九百五十四。乡三。本汉涅氏县也，晋置武乡县，地属焉。隋开皇十六年，於赵简子所立平都故城置平城县，属辽州。
大业三年改属并州。下德三年改属榆州，六年省榆州，改属辽州，贞观八年改属箕州，先天元年改属仪州。
八赋岭，在县西南三十里。武乡水所出。
和顺县，中。南至州八十五里。开元户二千一百二十九。乡五。本汉沾县地，即韩之阏与邑也。《史记》曰“秦伐韩阏与，赵惠文王使赵奢救之，大破秦师”，即此地也。隋开皇十年，於今理置和顺县，属并州，因县东北和顺故城以为名。
九京山，在县西十里。
清漳水，在县北。

●卷第十四
