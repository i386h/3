<!-- { "loadSidebar": true } -->
宁平故城，在县西南五十五里。汉县地。晋永嘉五年，东海王越自阳城率甲士四万死於项，秘不发丧，石勒兵追之，及宁平城，焚越尸於此，数万众敛手受害，尸积如山，王夷甫亦遇害。
玄元皇帝祠，县东十四里。祠院中有九井，隋季井皆竭，自武德已来，清泉沁涌。或云：汲一井而八井水皆动。
李母祠，在县东十四里。乾封元年，册号先天太后。今谓之洞霄宫。
颍州，汝阴。上。开元户二万八千一百七十九。乡五十六。元和户一万一千五百二十九。乡六十。
《禹贡》豫州之域。春秋胡子国，楚灭之。秦并天下，为颍川郡地。在汉则汝南郡之汝阴县也，魏、晋於此置汝阴郡，司马宣王使邓艾於此置屯田。後魏孝昌四年，改置颍州。高齐罢州置郡。隋末陷贼，武德四年讨平王世充，於汝阴县西北十里置信州，六年改为颍州，移於今理。
州境：东西三百五十七里。南北一百九十六里。
八到：西取陈州路至上都一千八百二十里。西至东都九百六十里。西北至汴州七百里。南至蔡州三百六十里。南至淮约一百里。南北至亳州二百六十里。
贡、赋：开元贡：纟二十匹，绵二十七斤。
管县四：汝阴，沈丘，颍上，下蔡。
汝阴县，上郭下。本汉旧县，属汝南郡。魏文帝黄初三年属汝阴郡。後魏孝昌三年，於此置颍州，北齐废，以县属汝阴郡。隋开皇三年罢郡，以县属颍州。
武德初置信州，六年复为颍州，县皆属焉。
淮水，西南流入，经县南，去县百里。
颍水，西北自陈州项城县界流入，伏於城下。
汝水，西南自蔡州新蔡县界流入，又东南入淮。
寝丘故城，在县西北一百二十里。楚相孙叔敖将死，戒其子请寝丘之地，即此。
古任城，在县北一里。陈将任蛮奴伐齐，於颍水北岸筑城。以围汝阴。
百尺堰，在县西北一百里。司马宣王讨王凌，至百尺堰，即此。
沈丘县，中。东南至州一百二十六里。本汉寝丘，孙叔敖子之封，一名沈丘。
汉为寝县，属汝南郡。後汉加〔丘〕字。东魏於此置才州，高齐文宣帝废州，改置褒信县。隋不置县邑，至神龙二年，十道使唐俭奏请分汝阴置沈丘县。
小汝水，在县北。
颍上县，中。西南至州一百一十七里。本汉慎县地，属汝南郡，自汉迄宋不改。隋大业二年置颍上县，属颍州。三年，以颍州为汝阴郡，县仍属焉。武德四年，移於今理。
淮水，西南自汝阴县界流入，去县七十里，又东北入下蔡县界。
颍水，西自汝阴县界流入，又东流入淮。
下蔡县，上。西至州二百二十里。本汉旧县，古蔡国，又吴州来之邑也。按：蔡国本都上蔡，又徙新蔡，後又迁此，故谓之下蔡。汉以为县，属沛郡，後汉属汝南郡。隋大业二年属颍州，十二年移於今理。武德四年，於此置涡州，下蔡属焉。八年州废，县属颍州。
硖石山，在县西南六十里。淮水经硖石中，对岸山上筑二城，以防津要。今按：淮水以中流分界，在西岸者属下蔡，在东岸者属寿阳。
淮水，西南自颍上县界流入。
淝水，经县理南，去县一里入淮。
硖石城，魏诸葛诞反，王昶据硖石以逼诞，即此城。又晋孝武帝太元八年，闻苻坚入寇，乃遣龙骧将军胡彬，将水军五千援寿春，既陷，退保硖石，亦此城也。今之县城，在旧城东北十馀里。
邓艾庙，在县西一百二十步。艾为魏将，作陂营屯田，後人赖其利，因为立祠。

●卷第八
◎河南道四郑滑节度使滑州郑州陈许节度使许州陈州滑州，灵昌。望。开元户五万三千六百二十七。乡一百五。元和户八千五十六。今为郑滑节度使理所。
管州二：滑州，郑州。县十四。都管户二万二千。
《禹贡》衮州之域。春秋时为卫国，《左传》曰“狄灭卫，卫立戴公以庐於曹”，今州城东北五里白马故城，即卫之曹邑也。卫文公自曹邑迁於楚丘，今卫南县也。卫成公又迁於帝丘。今濮州濮阳县是也。战国时，其地属魏。始皇五年，拔魏二十城，初置东郡。汉因之。後汉末，袁绍以曹公为东郡太守。东晋时，慕容德自邺南徙滑台，僭号南燕，都於胙城，至超徙都广固，为宋所灭。宋武帝既平慕容之後，尽得河南之地，於此置衮州，仍置东郡。宋之北境守在此，其城在古滑台，甚险固，後属後魏，宋文帝使王玄谟攻围，二十日不能取。隋开皇九年，又於今州理置杞州，十六年改杞州为滑州，取滑台为名。大业三年又改为东郡。
武德元年罢郡置滑州，二年陷寇，四年讨平王世充，依旧置滑州。
州境：东西二百三十六里。东北一百四十九里。
八到：西南至上都一千四百四十里。东北至濮州二百一十五里。南至汴州二百一十里。正西微南至卫州一百五十里。西南至郑州三百里。北至相州一百三十里。东南至曹州二百四十里。
贡、赋：开元贡：方纹绫。赋：绵，绢。元和贡：方纹绫二十匹。
管县七：白马，韦城，卫南，胙城，灵昌，酸枣，匡城。
白马县望。郭下。本卫之曹邑，汉以为县，属东郡，因白马津为名。隋开皇三年属汴州，九年属杞州，十六年改杞州为滑州，县又属焉。
白马山，在县东北三十四里。《开山图》曰：“有白马群行山上，悲鸣则河决，驰走则山崩。”津与县，盖取此山为名。
黄河，去外城二十步。
州城，即古滑台城，城有三重，又有都城，周二十里。相传云卫灵公所筑小城，昔滑氏为垒，後人增以为城，甚高峻坚险。临河亦有台。慕容时，宋公遣征虏将军任仲德攻破之，即魏武帝破袁绍，斩文丑於此岸者。
鹿鸣故城，在县北三十里。《宋书》宋将王玄谟据滑台，宣令走鹿鸣城是也。
黎阳津，一名白马津，在县北三十里鹿鸣城之西南隅。郦食其说汉祖曰：“守白马之津，塞飞狐之口，以示诸侯，则天下知所归矣。”谓此津也。建安五年，曹公征先主，先主奔袁结。曹公擒关羽，拜为偏将军。绍遣颜良攻刘延於白马，曹公使羽击之，羽刺杀良於万众之中，遂解白马之围。後慕容德为魏军所逼，率户四万馀徙於鹿鸣，达黎阳津，昏而冰合，是夜济河讫，旦而魏师至，冰亦寻泮。德悦，以为神助，因改黎阳津为天桥津。
河侯祠，在县南一里。汉王尊为东郡太守，河水盛，浸瓠子是，尊临决河不去，後人嘉尊壮节，因为立祠。
韦城县，上。西北至州六十里。本汉白马县地，殷伯豕韦之国也。《左传》“范宣子曰：‘昔我之祖，在夏为御龙氏，在商为豕韦氏’。”杜注“东郡白马县东南有韦城”，是也。隋开皇六年，分白马县南境置韦城县，属汴州，九年属杞州，十六年属滑州。
京观，在县北二百步。王莽篡汉，东郡太守翟义举兵，莽遣将王邑等八将败义於此，乃筑焉，俗号髑骨台。
卫南县上。西南至州五十五里。本汉濮阳县地，隋开皇十六年，於此置楚丘县，属滑州，後以曹州有楚丘县，改今名。
铁丘，在县东南一十里。
故Θ城，在县东一十五里。《左传》“后羿自Θ迁於穷石”，是也。
胙城县，上。北至州九十里。本古之胙国，《左传》“凡、蒋、邢、茅、胙、祭，周公之允也”。又为古之燕国，《左传》“卫人、燕师伐郑”，是也。汉为南燕县。其後慕容德都之，复号东燕县。隋开皇三年废东都，以县属汴州。十八年，文帝因览奏状，见东燕县名，曰：“今天下一统，何东燕之有？”遂改为胙城，属滑州。武德二年，於此置胙州，领胙城，又置东燕县。四年废州，胙城属滑州。
石丘，在县东北三十里。俗传汉成帝时星陨之石也。
濮水，在县南二十里，西南自酸枣县界流入。
灵昌县，上。东北至州七十里。本汉南燕县地，自汉至隋不改。开皇十六年，分东燕、酸枣二县置灵昌县，取灵昌津为名，属滑州。
黄河，在县北一十里。
赤眉故城，在县东二十四里。汉末赤眉帅樊崇筑。
延津，即灵昌津也，在县东北二十二里。初，石勒伐刘曜，至河渚，不得渡，时流澌，下流因风结冰，济讫泮，勒自以为得天助，故号灵昌津。又《左传》“郑太叔收贰以为己邑，至於廪延”。又曹公北救刘延，至延津。皆此津也。
酸枣县，望。东北至州一百二十里。本秦旧县，属陈留郡，以地多酸枣，其仁入药用，故名。後魏并入小黄，宣武帝复置，改属东郡。隋开皇三年属汴州，九年属杞州，十六年改属滑州。
黄河，在县北二十里。
酸枣故城，在县西南一十五里。六国时韩王所理处，旧址犹存。
金是，在县南二十三里。汉文帝时，河决酸枣，东溃金是，即此是也。
匡城县，上。西北至州一百里。古卫之匡邑，《论语》“子畏於匡”。至汉为长垣县地，自汉至後魏不改。隋开皇十六年，於此置匡城县，属滑州。
故匡城，在县西南一十里。
故蒲城，在县北一十五里。《左传》“齐侯、卫侯胥命於蒲”，子路为蒲宰，皆此也。
訾娄故城，在县西北一十六里。
故鹤城，在县西南一十五，卫懿公养鹤於此。
郑州，荥阳。雄。开元户六万四千六百一十九。乡一百二十四。元和户一万三千九百四十四。乡一十八。
《禹贡》豫州之域。春秋时为郑国。本高辛氏火正祝融之墟也，周宣王母弟及为周司徒，食采於郑，是为郑桓公。後幽王为犬戎所杀，桓公死之，其子武公与平王东迁，平定虢、桧之地，故《左传》曰“我周之东迁，晋郑焉依”，是也。
自武公後二十二君，至六国时郑为韩哀侯所灭。哀侯二年，韩自平阳徙都郑。秦并天下，属三川郡。汉高祖改三川为河南郡，荥阳属焉。晋武帝分河南置荥阳郡。
东魏孝静帝分荥阳置成皋郡。高齐文宣帝又改为荥阳郡，周改为荥州。隋开皇三年改荥州为郑州。十六年，分置管州。大业二年，废郑州，改管州为郑州。隋末陷贼，武德四年五月擒建德、王世充，东都平，其月置郑州，理武牢。其年又於今郑州理置管州，贞观元年废管州。七年，自武牢移郑州於今理。
州境：东西一百七十六里。南北二百里。
八到：西至上都一千一百四十里。西至东都二百八十里。东至汴州一百四十里。南至许州一百八十六里。东北至滑州三百里。北至黄河八十里。
管县七：管城，荥阳，荥泽，原武，阳武，新郑，中牟。
管城县，望。郭下。本周封管叔之国，自汉至隋皆为中牟县。隋开皇十六年，於此置管城县，属管州。大业二年改管州为郑州，县又属焉。
梅山，县西南三十里。春秋时楚子冯帅师侵费、滑，右回梅山，即此山也。
圃田泽，县东三里。
故市城，县西北三十里。曹操击袁绍军於故市，即此城也。
武强城，县东三十一里。曹参击项羽，还攻武强，即此城也。
祭城，县东北一十五里。
必阝城，县东六里。晋荀林父帅师与楚子战於必阝，即此城也。
