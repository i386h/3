<!-- { "loadSidebar": true } -->
会稽县，望，郭下。山阴，越之前故灵文（国）〔园〕也。秦立以为会稽山阴。汉初为都尉。隋平陈，改山阴为会稽县，皇朝因之。吴越春秋云：“禹巡行天下，会计修国之道，因以会计名山，仍为地号。”山阴县，秦旧地，隋改为会稽。垂拱二年，又割会稽西界别置山阴，大历二年刺史薛兼训奏省山阴并会稽。
七年，刺史刘少游又奏置，今复并入会稽。宋略云：“会稽山阴，编户三万，号为天下繁剧。
重山，大夫种葬处。
会稽山，在州东南二十里。
兰亭山，在州西南一十一里。
大海，在州东四十里。
镜湖，后汉永和五年太守马臻创立，在会稽、山阴两县界筑塘蓄水，水高丈余，田又高海丈余，若水少则泄湖灌田，如水多则闭湖泄田中水入海，所以无凶年。是塘周回三百一十里，溉田九千顷。
山阴县，望。同会稽。
诸暨县，望。东北至州一百四十五里。秦到也，界有暨浦诸山，因以为名。
越王允常所居。
鸟带山，在县北五十里。出紫石英。
余姚县，紧，西至州一百四十里。本汉旧县。舜后支庶所封之地，舜姚姓，故曰余姚。隋平陈废。武德四年复立，仍置姚州，七年废州。
四明山，在县西一百五十里。
大海，在县北三十里。
萧山县，紧。东北至州一百里。本曰余暨，吴王弟夫邑。吴大帝改曰萧山，以县西一里萧山为名。
浙江，在县西二十五里。
浦阳江，在县南一十五里。
上虞县，上。西至州九十六里。故城西枕上虞江。隋平陈废，贞元元年刺史王密复奏置。
上虞江，在今县西二十八里。
剡县，望。西北至州一百八十五里。汉旧县，故城在今县理西南一十二里，吴贺齐为令，移理今所。隋末陷于李子通。武德中以县为嵊州，六年废州，县依旧。
天姥山，在县南八十里。
剡溪，出县西南，北流人上虞县界为上虞江。
婺州，东阳。上。开元户九万九千四百九。乡一百八十九。元和户四万八千三十六。乡二百。
禹贡扬州之域。春秋时为越之西界。秦属会稽郡。今之州界，分得会稽郡之乌伤、太末二县之地，本会稽西部，常置都尉。孙皓始分会稽置东阳郡。陈武帝置缙州。隋开皇九年平陈置婺州，盖取其地于天文为婺女之分野。隋氏丧乱，陷于寇境，武德四年讨平李子通，置婺州。六年，辅公┙叛，州又陷没。七年平定公┙，仍置婺州。
州境：东西三百三里。南北四百五十六里。
八到：西北上都三千九百九十五里。西北至东都三千三十五里。正北微西至睦州一百六十里，水路一百八十里。正北微东至越州三百九十西至衢州一百九十里。东南至处州二百六十里。
贡、赋：开元贡：藤，纸。赋：布。元和贡：纤纩，白藤，细纸。
管县七：金华，义乌，永康，东阳，兰溪，武义，浦阳。
金华县，望。郭下。本汉乌伤县地，献帝初平三年，分乌伤置长山县，属会稽郡。隋平陈，改为吴宁县，十二年又改为东阳县，十八年又改为金华县。其长山一名金华，故取名焉。
东阳江，有二源，一南自永康县界流入，一东自义乌县流入，至县界南合为一，谓之东阳江。
金华山，在县北二十里。赤松子重道处。出龙须草。
义乌县，紧。西南至州一百五十一里。三秦乌伤县也，孝子颜乌将葬，群乌衔土块助之，乌口皆伤，时以为纯孝所感，乃于其处立县曰乌伤。武德四年，于县置绸州，县属焉，又改乌伤为义乌。
永康县，望。西北至州一百九里。三溪乌伤县地，吴大帝分乌伤之南界置，隋废。武德四年於县置丽州，八年废州，县属婺州。
东阳县，望。西至州一百五十里。本汉乌县地，垂拱二年分义乌县置，取旧东阳郡名也。
兰溪县，紧。东南至州五十里。咸通五年割金华县西界置。
兰溪，在县南七里，东北流入东阳江，武义县，上。北至州九十里。天授二年，分永康西界以为武义县。
浦阳县，上。西南至州一百二里。天宝十三年，分义乌县北界置。
浦阳县，在县西北四十里。出双溪山岭，东入越州诸暨县。
衢州，信安。上。开元户六万二千二百八十八。乡一百二十四。元和户一万七千四百二十六。乡一百七。
本旧婺州信安县也，武德四年平李子通，于信安县置衢州，以州有三衢山，因取为名。六年，陷辅公┙废州，垂拱二年复置。
州境：东西六百一十里。南北二百十六里。
八到：西北至上都四千九十五里。西北至东都三千一百三十五里。南至建州七百里。西至信州二百五十里。东至婺州一百九十里。东南至处州四百五十里。
贡、赋：开元贡：绵纸。赋：布。元和贡：纸，黄连，葛粉，簟，扇，龙须席。
管县五：信安，常山，龙丘，须江，盈川。
信安县，望。郭下。本春秋姑蔑之地，汉太末县也，献帝初平三年，分太末立新安县，属会稽郡。晋太康元年，以弘农有新安，故改名信安。皇朝置州，县属焉。
常山县，上。东至州八十里。本太末县地，隋初置定阳县，隋末废。咸亨三年，于今县东四十里置常山县，因县南有常山为名。广德二年本道使薛兼训奏，移置于旧县西四十里，却今县是也。
龙丘县，紧。西至州七十二里。本春秋姑蔑之地，越西部也，杜注云“今东阳太末县”。越绝书谓之姑婺州。晋改太末为龙丘，因县东龙丘山为名。隋末废，贞观八年又置。
须江县，上。北至州九十五里。武德四年置衢州，分信安县南境置须江县，八年并废。永昌元年秋复置，以县南有须江溪，因以为名。
盈川县，本汉太末县地，如意元年分龙丘县置。元和七年省入信安。
水江，在县东南一里。
处州，缙云。上。开元户三万三千二百七十八。乡七十六。元和户一万九千七百二十六。乡三十六。禹贡扬州之域。春秋时为越国。秦灭楚，置会稽郡。后越王无︹七代孙闽君摇佐汉有功，立为东越王，都东瓯，今温州永嘉县是也。后以瓯地为回浦县，属会稽。后汉回浦为章安。晋立为永嘉郡，梁、陈因之。隋开皇九年平陈，改永嘉为处州，十二年又改为括州，大业三年复改为永嘉郡。武德四年讨平李子通，复立括州，仍置总管府，七年改为都督府，贞观元年废。天宝元年为缙云郡，乾元元年复为括州，大历十四年以与德宗庙讳同音，改处州。
贞元六年，刺史齐抗以旧州湫隘，屡有水灾，北移四里就高原上。
州境：东西南北八到：西北至上都四千一百五十五里。西北至东都三千二百九十五里。西北至婺州二百六十里。西北至衢州四百五十里。东北至台州四百九十里。西北至建州水路九百里，陆路四百九十里。东南水路至温州二百七十里。
贡、赋：开元贡：葛，布，蜜，绵。元和贡：绵，布，麻布，树皮布，小绫，纱，绢，绵绸。
管县六：丽水，松阳，缙云，遂昌，青田，龙泉。
丽水县，上。郭下。本后汉松阳县地，隋平陈，乃分松县之东乡立括苍县，取括苍山为名，属处州。后因之不改。大历十四年改为丽水。丽水本名恶溪，以其湍流阻险，九十里五十六濑，名为大恶，隋开皇中改为丽水，皇朝因之，以为县名。
松阳县，上。东至州二百九十二里。本汉回浦县之地，属会稽，后汉分立此县，有大松树，大十八围，因取为名。隋开皇九年废，十二年复置。皇朝因之。
缙云县，上。西南至州八十五里。万岁登封元年分丽水县东北界、婺州永康县南界置，因山为名。
缙云山，一名仙都，一曰缙云，黄帝练丹于此。
遂昌县，上。东至州三百四十里。吴赤乌二年分太末县置平昌县，晋太康元年改为遂昌。武德八年废，景云二年刺史孔琮复奏置。
青田县，中。东至州一百五十里。本丽水县之乡名也，景云二年刺史孔琮奏于此分置青田县。
青田溪，在县西南十八里。
龙泉县，中。东至州三百五十里。乾元二年，越州刺史独孤峻奏割遂昌、松阳二置。
龙泉洞，在县南二里。
温州，永嘉。上。开元户三万七千五百五十四。乡七十八。元和户八千四百十四。乡一十六。
本溪会稽东部之地，初闽君摇有功于汉，封为东瓯王，晋大宁中于此置永嘉邯，隋废郡地人处州。武德五年，杜伏威归化，于县理置东嘉州，寻废。六年，辅公┙为乱于丹阳，永嘉、安固等百姓于华盖山固守，不陷凶党，高宗上元元年，于永嘉县置温州。
州境：东西二百四里。南北七百二十里。
八到：西北至上都四千四百二十五里。西北至东都三千五百六十五里。正北微西至台州五百里。西北至处州二百七十里。东至大海八十里。西南至福州水陆路相兼一千八百里。
贡、赋：开元贡“绵，，布，鲛鱼皮三十张。元和贡：鲛鱼皮，管县四：永嘉，安固，横阳，乐成。
永嘉县上。郭下。即汉回浦县之东瓯乡，晋立为县。一元二年于此置温州，县移在州东一百八十步。
永嘉江，一名永宁江，在州东三里。
华盖山，在州东一里。
安固县，上。北至州七十七里。本汉回浦县地，后汉改回浦为章安，吴分章安于此立罗阳县，少帝改曰安阳。晋太康元年更名安固，前上元二年自处州割入温州。
安固山，在县北一里。
安固江，在县南一里。
横阳县，上。北至州一百五里。本晋太康元年分安固南横屿屯置，隋平陈废入安固县，大足元年又分安固县再置。
横阳山，在县南二百七十里。东临大海。
横阳江，在县南一百里。
乐成县，上。北至州一百二十四里，本汉回浦县地，东晋孝武帝分永宁县置，隋废，载初元年复置。
大海，在县东一十一里。
台州，临海。上。开元户五万。乡一百一十五。元和户，乡九十五。
禹贡扬州之域。春秋时为越地，秦并天下置闽中郡，汉立（东）〔南〕部都尉。本秦之回浦乡，分立为县，扬雄解嘲“东南一尉，西北一候”，是也。后汉改回浦为章安县。吴大帝时分章安、永宁置临海郡，隋平陈废郡为临海县。武德四年讨平李子通，于临海县置海州，五年改海州为台州，盖因天台山为名。六年，辅公┙叛，州从陷没。七年平定公┙，仍置台州。
州境：东西三百九十三里。南北四百三十五里。
八到：西北至上都四千五百里。西北至东都三千一百四十五里。正南微东至温州五百里。东至大海一百八十里。西北至越州四百七十五里。正西微南至处州四百九十里。
贡、赋：开元贡：乾姜三百斤，鲛鱼皮。元和贡：甲香三十斤，鲛鱼皮一百张。
管县五：临海，唐兴，黄岩，乐安，宁海。
临海县，紧。郭下。本汉回浦县地，后汉更名章安。吴分章安置临海县，属会稽郡。武德五年改置台州，县属焉。
临海江，有二水合成一水，一自始丰溪，一自乐安溪，至州城西北一十三里合。
