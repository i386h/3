<!-- { "loadSidebar": true } -->
禹贡雍州之域。古西戎地也。六国时，月氐居焉，后为匈奴所逐，奔逃西徙。
匈奴得其地，使休屠，昆邪王分守之。武帝元狩二年，昆邪王杀休屠王，并将其众来降，以其地为武威、酒泉郡，以隔绝胡与羌通之路。以城下有泉，其味若酒，故名酒泉。初属张轨，后凉吕光复据有其地。后魏道武帝天兴三年，晋昌太守唐瑶移檄六郡，推武昭王为主，为大都督、凉公，领秦、凉二州牧，自敦煌迁都于此，号西凉王。后沮渠蒙逊复据有其地。后魏太武帝平沮渠氐，以酒泉为军，属敦煌镇。明帝孝昌中，改镇立瓜州，复置酒泉郡。隋开皇三年罢郡，立酒泉镇，所领县并属城州。仁寿二年，以境宇辽远，分甘州置肃州。隋末陷于寇贼，武德元年河右底定，复于酒泉县置肃州。大历元年陷于西蕃。
州境：东西五百六十四里。南北四百三十五里。
八到：东南至上都二千九百里。东南至东都三千七百六十里。东至甘州四百里。南至吐蕃雪岭二千五里。西北葭芦泉五百里。
贡、赋：开元贡：野马皮，砺石，肉苁容，柏脉根。
管县三：酒泉，福禄，玉门。
酒泉县，中。郭下。本汉福禄县也，属酒泉郡，自汉至隋不改。义宁元年，分置酒泉县。初，西凉武昭王自敦煌迁都于此，至子歆为沮渠逊所破。
昆仑山，在县西南八十里。周穆王见西王母，乐而忘归，即此山。
洞庭山，在县西七十里。四百悬绝，人不能上，遥望焰焰如铸铜色。山中出金。
白亭海，在县东北一百四十里。一名会水，以众水所会，故曰会水。以北有白亭，故曰白亭海。方俗之间，河北得水便名为河，塞外有水便名为海。
遮虏障，在县北二百四十里。李陵与单于战处。隋镇将杨玄于其地得铜弩牙箭镞。
西凉武昭王陵，在县西四十五里。
福禄县，中下。西至州一百里。本汉乐涫县，属酒泉郡。后魏太武帝平沮渠茂虔，改县为戍，隶敦煌镇。孝文帝改为乐涫县，隋改县为镇。武德二年置福禄县，取旧名也。
崆峒山，在县东南六十里。黄帝西见广成子于崆峒，汉武帝行幸雍，祠五，遂登崆峒，并为此山也。
祁连戍，在县东南一百二十里。
盐池，在县东北八十里，周回百姓仰给焉。
玉门县，中下。东至州二百二十里。本汉旧县，属酒泉郡。汉罢玉门关屯戍，徙其人于此，因以名县。后魏孝明帝改为玉门郡，周武帝省入会川县，隋开皇十年复改为玉门县。皇朝因之。
金山，在县东六十里。出金。
独登山，在县北十里。其山出盐，鲜白甘美，有异常盐，取充贡献。
石脂水，在县东南一百八十里。泉有苔如肥肉，烯之极明。水上有黑脂，人以草取用，涂鸱夷酒囊及亮车。周武帝宣政中，突厥围酒泉，取此脂燃火，焚其改具，得水逾明，酒泉赖以获济。
玉门军，开元中玉门县为吐蕃所陷，因于县城置玉门军。天宝十四年，哥舒翰奏废军，重置县。
沙州，炖煌。中府。开元户六千四百六十六。乡十三。
禹贡雍州之域。古戎地也，左传所谓“充姓之戎，居于瓜州”，注云“在今敦煌”，是也。汉武帝无鼎六年，分酒泉置敦煌郡，今州即其地也。前凉张骏于此置沙州，盖因鸣沙山为名。流沙即居延泽也。以西胡校杨宣为刺史，后三年宣让州，复改为敦煌郡。凉武昭王初都于此，后又迁于酒泉。后魏太武帝于郡置敦煌镇，明帝罢镇立瓜州，以地为名也，寻又改为义州，庄帝又改为瓜州。隋大业三年，又罢州为敦煌郡。隋末丧乱，陷于寇贼，武德二年西土平定，置瓜州，五年改为沙州，建中二年陷于西蕃。皇朝以敦煌为炖煌。
州境：东西南北八到：东南至上都三千七百里。东南至东都四千五百六十里。东至瓜州三百里。西至石城镇一千五百里。西至吐蕃界三百里。北至伊州七百里。
贡、赋：开元贡：野马皮，石膏，棋子石，孛羊角。
管县二：炖煌，寿昌。
炖煌县，上。郭下。本汉旧县，属敦煌郡。周武帝改为鸣沙县，以界有鸣沙山，因以为名。隋大业二年，复为敦煌。敦，大也。以其开广西域，故以盛名。
三危山，在县南三十里。山有三峰，故曰三危。尚书“窜三苗于三危”，即此山也。
鸣沙山，一名神沙山，在县南七里。今按其山积沙为之，峰峦危峭，逾于山石。四面皆为沙垅，背有如刀刃，人登之即鸣，隋足颓落，经宿风吹，辄复如旧。
有一泉水，名曰沙井，绵历古今，沙填不满，水极甘美。
县泉水，在县东一百三十里。出龙勒山腹，汉将李广得伐大宛还，士众渴乏，引佩刀刺山，飞泉涌出，即此也。水有灵，车马大至即出多，小至即出少。
盐池，在县东四十七里。池中盐常自生，百姓仰给焉。
寿昌县，中下。东至州一百五里。本汉龙勒县，因山为名，属敦煌郡。周武帝省入鸣沙县。隋大业十一年，于城内置龙勒府，武德二年改置寿昌，因县南寿昌泽为名也。
龙勒水，在县南一百八十里龙勒山上。李陵发兵至遮虏障东浚稽山南龙勒水上，徘徊观虏，所见即此水。
阳关，在县西六里。以居玉门兰之南，故曰阳关。本汉置也，谓之南道，西趣鄯善、莎车。后魏当于此置阳关县，周废。
玉门故关，在县西北一百一十七里。谓之北道，西趣车师前庭及疏勒。此西域之门户也，班超在西域上疏曰：“臣幸得护西域，如自以寿终屯部，诚无所恨，恐后代谓臣没西域，臣能无依风首丘之思域！臣不敢望酒泉郡，但愿生入玉门关。”
即此是也。
豆卢军，神龙元年置，在州城内。
瓜州，晋昌。下府。开元户。
本汉酒泉郡，元鼎六年分酒泉置敦煌郡，今州即酒泉、敦煌二郡之地。晋惠帝又分二郡置晋昌郡，周武帝改为永兴郡。隋开皇三年罢郡，置瓜州。按隋瓜州，即今沙州也。大业三年改瓜州为敦煌，武德五年改瓜州，别于晋昌置瓜州。地出美瓜，故取名焉。
狐食其瓜，不见首尾。大历十一年陷于西蕃。
州境：东西三百九十三里。南北六百八十四里。
八到：东南至上都三千四百里。东南至东都四千二百六十里。东南至肃州四百八十里。西至沙州三百里。南至大雪山二百四十里。
贡、赋：开元贡：草鼓子，吉莫皮。
管县二：晋昌，常乐。
晋昌县，中下。郭下。本汉冥安县，属敦煌郡，因县界冥水为名也。晋元康中改属晋昌郡，周武帝省入凉兴郡。隋开皇四年改为常乐县，属瓜州，武德七年为晋昌县。
雪山，在县南一百六十里。积雪复不消。东南九十里，南连吐谷浑界。
冥水，自吐谷浑界流入大泽，东西二百六十里，南北六十里。丰水草，宜畜牧。
玉门关，在县东二十步。
合河戍，在县东北八十里，在州西二百步。盖神龙元年置也。
常乐县，中下。东至州一百一十五里。本汉广至县地，属敦煌郡。魏分广至置宜禾县，后魏明帝改置常乐郡。隋于此置常乐镇，武德五年置常乐县也。
伊州，伊吾。下。开元户一千七百二十九。乡七。
禹贡九州之外，古戎地。古称昆吾，周穆王伐西戎，昆吾献赤刀，后转为伊吾，周衰，戎、狄杂居泾、渭之北伊吾之地。又为匈奴所得，及秦始皇攘戎、狄，筑长城以界中国。汉武帝时，骠骑将军击破匈奴右地，始筑令居以西，初置酒泉郡，后分置武威、张掖、敦煌，列为四郡，据两关焉。两关，即阳关、玉门也。
王莽时，地属匈奴。后汉明帝永平十六年，北征匈奴，取伊吾卢地，置宜禾都尉，以为屯田兵镇之所，未为郡县。后复为匈奴所得，自建武至于孝和，三通三绝。
至顺帝时，以伊吾旧亮腴之地，傍近西域，匈奴资之以为钞暴，开设屯田，如故事，置伊吾司马一人。至魏立伊吾县，晋立伊吾都尉，并寄理敦煌北界，又为群胡居焉。贞观四年，胡等慕化内附，于其地置伊州。
州境：东西一千一十五里。南北四百九十里。
八到：东南至上都四千四百三十里。东南至东都五千一百六十里。西南至西州七百三十里。东南取莫贺碛路至瓜州九百里。正南微东至沙州七百里。
贡、赋：开元贡：刀，阴牙角。
管县三：伊吾，柔远，纳职。
伊吾县，下。郭下。本后汉伊吾屯，贞观四年置县。
天山，一名白山，一名折罗漫山，在州北一百二十里。春夏有雪。出好木及金铁。匈奴谓之天山，过之皆下马拜。
咸池海，在县南三百里。周回百余里。州东北四涧水并南流，至州南七八里合流为一水。侧近皆有良田。
柔远县，下。西北至州二百四十里。贞观四年置。县东有柔远故镇，因以为名，兼置守捉。
天山，在县北二十里。
柳谷水，有东西二源，出县东北天山，南流十五里合。
纳职县，下。东北至州一百二十里。贞观四年置。其城鄯人所立，胡谓鄯善为纳职，因中县焉。后汉明帝曾于此置宜禾都尉。
俱密山，在县北一百四十里。山北二十里正抵蒲类海。其蒲类海，后汉桓帝时，匈奴呼衍王寇伊吾，司马毛恺遣吏兵五百人与战，悉为所没，即此海也。
绕海名良田，汉将赵充国所屯也，俗名婆悉厥海。
伊吾车，在州西北三百里折罗漫山北甘露川，置刺史为使，景龙四年置。
陆盐池，在州南六十里。周回十余里，无鱼。水自生如海盐。月满则盐多而甘，月亏则盐少而苦。
西州，交河。安西都护。开元户一万一千六百四十七。乡二十四。
本汉车师国之高昌壁也，后汉和帝永元三年，班超定西域，以超为都护，复置戊己校尉，理车师前部高昌壁，以其地势高敝，人物昌盛，因名高昌。晋成帝咸和中，张骏置高昌郡，后魏太武帝时有阚爽者，自为高昌太守，真君中爽为沮渠无讳所袭，夺据之。无讳死，弟安周代立，为蠕蠕所并，蠕蠕以阚伯周为高昌王，高昌之称王，自此始也。太和初，伯周死，子义咸立，岁余，为从兄首归所杀，自立为高昌王。五年，阿伏至罗杀首归，以敦煌孟明为高昌王。太和二十年，孟明为国人所杀，立马儒为王，以平<麦>嘉为长史，遣使内附。高昌人恋本土，不愿东迁，相与杀王，而立<麦>嘉。<麦>嘉卒，子坚嗣立。坚卒，子伯雅来朝，隋炀帝以宇文氏女玉波为华容公主妻之。伯雅卒，子文泰立，遣使贡献，其后渐失臣礼。贞观十四年，诏兵部尚书侯君集统薛万钧、牛进达等总兵讨之。文泰病死，子智盛立。八月，君集进兵破之，下其二十二城，获户八千，列其地为西州，并置西安都护以统之。显庆三年改置都督府，天宝元年复为西州。贞元七年没于西蕃。
州境：东西八百九十五里。南北四百八十六里。
八到：东南至上都五千三十里。东南至东都五千里。东北至伊州七百三十里。
