<!-- { "loadSidebar": true } -->
《禹贡》兖州之域。春秋时属宋，即鲁附庸须句音劬。国，太昊之後，风姓。
《左传》“公伐邾，取须名。”战国时，其地属魏。秦为薛郡地，在汉为东平国，属兖州。後汉封皇子苍是为宪王。宋及後魏，并为东平郡。周宣帝於此置鲁州，寻废。隋分兖州万安县置郓州，大业三年罢州，为东平郡。隋乱陷贼，武德五年讨平徐圆朗，於今郓城县置郓州，为总管府。本理郓城，贞观八年，以下湿移理须昌。贞元三年，为都督府。
州境：东西一百八十七里。南北二百六十四里。
八到：西南至上都一千八百二十里。西南至东都九百六十五里。东北至齐州二百八十里。东南至兖州一百九十里。西南至曹州三百三十里。北渡河至博州一百八十里。
贡、赋：开元贡：绢十五匹。赋：绵，绢。
管县十：东平，须昌，阳，寿张，卢，东阿，郓城，钜野，平阴，中都。
东平县，望。郭下。古宿国，《左传》曰“公及宋人盟于宿”，是也。两汉为无盐地。後齐於此置须昌县，属东平郡，县理无盐城。隋别置须昌县，属郓州，改须昌县为宿城县。贞元三年，移於州理，改为东平县。
须昌县，望。郭下。本汉旧县，属东（平）〔郡〕，故须句国。按此前须昌县，在今县东南三十二里，须昌故城是也。隋改须昌为宿城县，更立须昌县於今理，属郓州，县在州南四十五步。
济水，南自郓城县界流入，去县西二里。
州理故须句城，《左传》：“任、宿、须句、颛臾，皆风姓也。”注曰：“须句虽别国，而削弱不能自通，为鲁私属，若颛臾之比也。”
无盐故城，在县东三十六里。古宿国也。《列女传》曰：“无盐有丑女，名宿瘤，齐宣王善之，立为夫人。”即此县女也。
清水石桥，在县西三里。隋仁寿元年造，石作华巧，与赵州石桥相埒，长四千五百尺。
东平思王宇墓，在县东四十九里。汉东平思王宇，宣帝子，後薨，葬於此。
其冢松柏皆西靡，王奢侈，生葬所爱幸者，守冢者尝闻号呼，数年後乃不复闻声。
阳县，上。东南至州七十五里。本汉须昌县地，隋於此置阳县，取东阿县界阳亭为名也，属济州。天宝十三年，济州为河所陷没，以县属郓州。
黄河，在县北十二里。
故伏城，在县东南二里。盖伏生所居，因名之。
寿张县，紧。东北至州四十五里。本汉寿良县也，属东郡。後汉光武以叔父名良改曰寿张，属东平国。隋开皇三年罢郡，属济州。十六年，割属郓州。武德四年属寿州，五年废寿州，属郓州。
梁山，在县南三十五里。《汉书》曰“孝王北猎梁山”，是也。
寿州故城，在县东南十五里。隋末百姓筑以为堡，武德四年，於此置寿州。
吕母，在县东南三十五里。後汉东海吕母合众於此。兖州人谓城实中曰。
音直加反。
卢县，紧。东南至州一百里。本汉旧县也，属泰山郡，都尉理之，济北王所都。後汉卢县属济北国。宋属济北郡，隋开皇三年罢郡，县属济州。大业三年复为济北郡。武德四年，讨平王世充，复为济州。按济州理高敖城，高，苦高反。敖，音敖。本秦东郡之茌平县地，其城西临黄河，晋末为河水所毁，移理河北博州界，事具博州。宋元嘉二十年，宁朔将军王玄谟前锋入河北，平高敖，立戍守之。都督刘义恭，以沙城不堪守，召玄谟毁城而还。後更城之。後魏略得河南，置镇守。泰常八年，於此置济州。至天宝十三载，州为河所陷，废。
高敖津，在县北一里。後魏於此置关，名济州关，隋末废。
刘公桥，架济水，在县东二十七里。宋武帝伐燕过此造桥，故俗呼为刘公桥，隋末废，贞观元年重造，长十二丈，阔一丈二尺。
东阿县，紧。南至州五十里。本汉旧县也。春秋时齐之柯地，《左传》曰：“公会齐侯盟于柯。”注曰：“此柯今济北东阿，齐之柯邑，犹祝阿也。”《汉志》东阿县属东郡，都尉理。晋属济北国。隋开皇三年属济州，天宝十三载济州废，县属郓州。
鱼山，一名吾山，在县东南二十里。《瓠子歌》曰：“吾山平兮巨野溢，鱼怫郁兮迫冬日。”即此山也。曹子建每登此山，有终焉之志，及亡，葬於山下。
城山，在县东三十二里。黄石公出一编书与张良曰：“後十三年，孺子见我济北城山下，黄石即我也。”是其处焉。
东阿故城，在县西二十里。汉东阿县城也，晋太康後省。《魏志》程昱谓范令靳允曰：“曹使君智殆天所授，君必固范，我守东阿，则田单之功可立。”谓此城也。《水经注》曰：“东阿大井巨若轮，深七八丈，每岁取此井水煮胶入贡，《本草》所谓阿胶也。”
阳亭，县东南四十二里。《左传》齐桓公会诸侯於阳，是也。
项羽墓，在县东二十七里。初，羽为鲁公，羽死後鲁犹为楚守，汉王示以羽首，鲁乃降。羽死，乃以公礼葬於此。
郓城县，紧。东北至州一百里。本汉寿良县地。《左传》曰：“晋人执季文子於苕丘，还待於郓。”按古郓城，即今县是也。後汉及魏皆为寿张县地。隋开皇四年改为万安县，十六年於此置郓城县。贞观八年，移郓州於须昌县，郓城依旧。
黎丘，在县西四十五里。春秋时黎侯寓於卫，因以为名。黎之臣子讽其君归国，作诗曰“胡为乎泥中？”盖恶其卑湿也。
钜野县，望。西北至州一百二十里。本汉旧县，属山阳郡。钜野泽，在县东五里，即鲁西狩获麟处，武德四年，於此置麟州，以是获麟之地，故以为名。五年，废麟州，以县属郓州。
获麟堆，在县东十二里。《春秋》哀公十四年《经》曰：“西狩获麟。”
大野泽，一名钜野，在县东五里。南北三百里，东西百馀里。《尔雅》十薮，鲁有大野，西狩获麟於此泽。
蚩尤墓，在县东北九里。今山阳钜野县，有蚩尤肩髀冢。按黄帝杀蚩尤於涿鹿之野，身体异处，故别葬焉。
平阴县，上。西南至州一百二十里。本汉淝城县地，属泰山郡。古肥子国。
隋开皇十四年，於今县西北二十八里置榆山县，大业二年移於今理，仍改名平阴，属济州。天宝十三载，州废，县割隶郓州。
黄河，去县十里。
平阴故城，在县东北三十五里。《左传》曰：“晋侯伐齐，齐侯御诸平阴。”
故长城，首起县北二十九里，齐氵昏王所筑。苏代谓燕王曰“齐有长城巨防，足以为塞”是也。
陶山，在县东三十五里。范蠡葬处。
左丘明墓，在县东南五十五里。
中都县，上。西北至州一百里。本鲁国邑也，定公以孔子为中都宰，一年四方皆则之。《礼记》曰：“夫子制於中都，四寸之棺，五寸之椁。由中都宰为司寇。”故城在今县西三十九里，一名殷密城。至汉，以其地为东平陆县，属东平国。齐高帝改平陆县为乐平县，隋复改乐平为平陆县，属兖州。天宝元年改为中都，割属郓州，今隶兖州。
汶水，北去县二十四里，又北入须昌县界。
桓水，在县西八十里。晋桓温进军，北次金乡，凿钜野三百里以通舟运，自清水入河。以是桓所凿，故曰桓水，亦曰桓河。
兖州，鲁郡。中都督府。开元户六万七千三百九十七。元和户乡一百三十三。
《禹贡》兖州之域，兼得徐州之地。春秋时为鲁国。按：武王即位，封周公於少昊之墟曲阜之地，周公不就封，留佐武王。武王崩，又相成王。其子伯禽，乃就封之鲁，自伯禽至顷公三十四君，为楚考烈王所灭。六国时地属楚，秦灭楚以鲁为薛郡。汉高后时，更为鲁国。後汉仍为鲁国。兖州所理不恒，献帝初平三年移兖州理济阴之鄄城，以魏太祖曹操为兖州牧，魏仍移兖州理东郡之廪丘，晋不改。永嘉之後，陷於石勒。北州流入南渡，成帝立南兖州，寄理京口。宋武帝平河南，又得其地，置兖州，後又属魏。宋文帝元嘉八年理广陵，二十八年理盱眙，三十年复理广陵。隋大业元年，於兖州置都督府，二年改为鲁州，三年改为鲁郡，十三年为贼徐圆朗所据。武德五年，讨平圆朗，改鲁郡置兖州，贞观十四年，改置都督府。谨按：《禹贡》导氵允水东流为济，截河南渡，东与菏泽、汶水会，又东北入於海。兖州在济、河之，因济水发源为名，今郡理乃非其境。
至周置兖州，始兼得今郡之地。而济水自王莽末入河同流於海，则河南之地无济水矣，自後所说，皆旧名。
州境：东南三百三十一里。南北三百五十三里。
八到：西南至上都一千八百九十五里。西南至东都九百八十里。西南至宋州四百里。东至沂州三百八十里。西至曹州三百七十里。西北至郓州一百九十里。
东南至徐州三百四十里。正北微东至齐州二百三十里。
贡、赋：开元贡：镜花绫二十匹，防风二十斤，紫石英二十五两。赋：绫，绢，绵。
管县十一：瑕丘，金乡，鱼台，邹，龚丘，乾封，莱芜，曲阜，泗水，任城，中都。
瑕丘县，上。郭下。本汉县，属山阳郡。即鲁之负瑕邑也，《左传》曰：“季康子伐邾，以邾子益来囚诸负瑕。”宋元嘉十三年立兖州，理瑕丘城。而瑕丘无县，至隋文帝割邹县汶阳平原三县界立瑕丘县，属兖州。
洙水，东去县二十三里。
泗水，东自曲阜县界流入，与洙水合。
淮王神通营，在瑕丘故城中，武德五年平贼徐圆朗，屯兵之处也。又有管国公任环、薛国公长孙顺德、原国公史万宝垒，列营相次，各周回五里。
尧祠，在县东南七里，洙水之西。
金乡县，望。东北至州一百八十里。本汉东纟昏县也，属山阳郡。即古之纟昏国城，《左传》曰：“夏桀为仍之会，有纟昏叛之。”《陈留风俗传》曰：“东纟昏县者，故阳武户牖乡，汉丞相陈平即此乡人也。”後汉於今兖州任城县西南七十五里置金乡县，盖因穿山得金，故曰金乡，属山阳郡。武德四年，於此置金州，五年废为戴州，贞观中废戴州，县属兖州。
昌邑故城，在县西北四十二里。其中城周十馀里，外城周三十馀里。中有铁柱，出地数尺。汉景帝三年，吴、楚、赵、胶西，济南、川、胶东七国俱反，天子命条侯周亚夫将三十六将军击吴、楚，亚夫至淮阳，问父客邓都尉策安出？
客曰：“莫若此兵东北，壁昌邑，以梁委吴。将军深沟高垒，使轻兵绝淮、泗口，塞吴饷道，吴、梁相弊，乃以全制其极，破吴必矣。”条侯从之。吴楚以正月起，三月皆破灭，即此城也。
鲁台县，上。东北至州一百九十里。本汉方与县，属山阳郡。高齐文宣帝废。
隋开皇十六年复置方与县，属戴州。贞观十七年废戴州，县属兖州。宝应元年改为鱼台县，因县北有鲁君观鱼台，故名。
县理城，即汉方与城也。
