<!-- { "loadSidebar": true } -->
本汉辰州卢阳之地，垂拱三年以地界阔远，分置锦州，以州理前溪，水多文石，望之似锦，因名。长安四年移于伏溪水湾曲中置，即今理是。惟东面平地，余三面并临溪岸。
州境：八到：东北至上都三千二百一十一里。东北至东都二千七百五十里。东北至辰州水路七百里。南至奖州陆路五百四十里。东北至溪州五百里。南至思州八百里。
贡、赋：开元贡：光明砂，水银。
管县五：卢阳，洛浦，招喻，渭阳，常丰。
卢阳县，中下。郭下，垂拱三年与州同置，在卢水口，因以为名。长安四年移於今理。晃山，在县南一百里。山出丹砂。
洛浦县，中下。南至州一百八十里。先天二年分大乡县置，以县西洛浦山为名。县东西各有石城一，其险固，犭乞獠反乱，居人皆保其土。
招喻县，中下。西南至州陆路八十里。垂拱三年析辰州卢溪县置。
渭阳县，中下。东至州三百里。垂拱三年析麻阳县置，在坡山西。山甚高险，百姓食坡山溪水。
常丰县，中下。东南至州四百里。垂拱三年置。初名万安。天宝二年改为常丰。磨匿山，在县东五十里。
叙州，潭阳。下。开元户四千九百四十。开元户一千六百五十七。
秦置黔中郡，汉为武陵郡无阳县之地。荆州记：“舞溪獠、犭许之类，其县人但羁縻而已。溪山阻绝，非人迹所覆。又无阳乌犭许万家，皆咬地鼠之肉，能鼻饮。”隋初于此置辰州。贞观八年分辰州龙标县置巫州，天授二年改曰沅州。
开元十三年，以“沅”“原”声相近，复为巫州。天宝元年改为潭阳郡。大历五年，以境接叙浦，改为叙州。
州境：八到：东北至东都二千七百八十八里。北至上都三千四十八里。西溯流至奖州八百里。北沿流至辰州五百三十八里。南逾岭至融州水陆共一千五百里。东南逾岭至吉州水陆共二千一百里。
贡、赋：管县三：龙标，朗溪，潭阳。
龙标县，上。郭下。本汉无阳县地，舆地志“县本在无水之阴，后汉省入辰阳县”。隋初于此置辰州，炀帝废州。武德七年置龙标县，因龙标山为名。
朗溪县，中下。北至州一百二十里。汉镡音寻。城县之地，晋安帝省。贞观八年析龙标县置，在朗溪之侧，因为名。
沅溪水，西南自獠界流入。
潭阳县，中下。东至州三百二十里。先天二年析龙标县置，在无水东岸。
溪水，在县南二里。
溪州，灵溪。下。开元户四百七十七。元和户八百八十九。
汉属武陵郡，为沅陵、迁陵二县之地，梁置大乡县。天授二年割辰州大乡、三亭二县立溪州。
州境：东西六百里。东北八百里。
八到：西北至上都二千八百七十八里。北至东都二千六百一十八里。正东微南至辰州三百六十里，一路取西溯流三百七十里。东北至沣州，水陆相兼一千三百里，山路险阻，若遇霖潦，则不通行。本管三亭县，自县西水陆路相兼五百里至黔江县，又西三百里至黔州，其三亭县与施州接界，山路峻，不通行。
贡、赋：开元贡：朱砂，黄连。元和贡：朱砂一十斤，黄蜡二百斤。
管县二：大乡，三亭。
大乡县，上。郭下。萧梁置，已具州叙。
齐右城，在县东二百一十二里。秦时武安君所筑。
陋城，在县东南六十七里。汉横海将军韩说所筑。
三亭县，中下。东至州水路三百七十里。本汉迁陵县，属武陵郡，隋发人大乡县。贞观九年分大乡复置，因县西十五里有三亭古城为名。
酉水南有龙标故城，蜀将马德信所筑。其城其宽大，在龙标山。
石门洞，在县东一百五十里。其峡才通一舟。
黔山，在县西五十里。后汉时陆康伐蛮假此，即祷请为援，诸树木皆有人马之形，因平群寇，改为武神山。
旋州，清江。下。开元户三千四百七十六。乡一十六。元和户一千八百四十五。乡一十六。
春秋巴国之界，七国为楚巫郡之地，秦属黔中郡，汉为巫县之地。巫县即今夔州巫山县是也，吴分立沙渠县，至梁、陈不改。周武帝建德三年于此置施州，隋改为清江县，义宁二年复置施州。
州境：东西六百一十八里。南北四百九十五里。
八到：东北至上都二千七百里。东北至东都二千三百八十五里。西至万州六百八十五里。北至夔州五百里。东至叙州七百六十六里。南至黔州四百八十五里。
贡、赋：开元贡：清没，蜜，黄连，蜡。元和贡：黄连十斤，药子二百颗。
管县二；清江，建始。
清江县，中下。郭下。本汉南巫县地，吴沙渠县，隋开皇五年置清江县，属施州，置在清江之西，因以为名。
清江，一名夷水，昔廪君浮土舟于夷水，即此也。
建始县，中下。南至州一百三十里。本汉巫县地，后周以前无县邑。建德三年于此置业州，并置建始县，贞观八年废，以县属施州。
奖州，龙溪。下。开元户一千七百四十。乡六。元和户三百四十九。乡六。
本汉武阳县地，贞观八年于此置夜郎，属巫州。长安四年于此置舞州，开元十三年改为鹤州，二十年又改为业州，大历五年又改为奖州。
州境：八到：北至上都三千八百四十八里。东北至东都三千五百八十八里。西南溯流沿溪至费州五百七十里。西南溯流至柯充州七百里。东沿流至叙州八百里。
南至柯羁縻应州三百里。
贡、赋：年贡：熟蜡三十斤。
管县三：峨山，渭溪，梓姜。
峨山县，中下。郭下。本夜郎县，天宝元年改为峨山。其县本在渭溪之南，长寿初移于溪北。
渭溪县，中下。西至州水路一百六十里。圣历元年，析峨山县于渭溪东置，因以为名。
渭溪水，北自锦州阳县流入。
梓姜县，中下。东北至州水路四百里。建中四年，自柯洞外充州割属奖州。

●卷第三十一
◎剑南道士▲四川节度使成都府益州。大都督府。开元户十三万七千四十六。乡二百五十。元和户四万六千一十。乡二百四十二。今为四川节度使理所。
管州二十六：成都府，彭州，蜀州，汉州，邛州，简州，资州，嘉州，戎州，雅州，自雅州以下分入下卷。眉州，松州，茂州，翼州，维州，当州，悉州，静州，柘州，恭州，真州，黎州州，姚州，协州，曲州。县一百一十二。
禹贡梁州之域。古蜀国也，历夏、商、周、武王时，庸、蜀、羌、{髟矛}、微、卢、彭、濮皆助伐商。及周衰、蜀僭号称王。秦惠王元年，蜀人来朝。八年，因五丁伐蜀，灭之，封公子通为蜀侯，于成都置蜀郡，以张若为守，因蜀山以为郡名也。始皇三十六郡，蜀郡不改。其理本在青衣江，今嘉州龙游县界，汉高帝王蜀，分蜀置广汉郡。初有汉中、广汉、巴、蜀四郡，武帝遣唐蒙通西南夷，又置柯、越、犍为、益四郡，因分雍州之南置益州焉。后公孙述据成都，改益州为司隶，蜀郡为成都郡，吴汉讨述平之，州郡复旧。灵帝末，刘焉为益州牧，初理绵竹，后遇天火，焚烧成阙，府库荡尽，遂徙理成都焉。子璋继立，后以州降先主，独益州置牧。蜀郡置守。魏景元四年，钟会、邓艾平蜀。晋武帝改蜀郡为成都国，以皇子颖为王。惠帝时，李雄窃据，桓温讨平之。简文帝时，苻坚遣将邓羌、杨安伐蜀，益州并没于秦。孝武帝太元八年平蜀，安帝时谯纵又据益州叛，朱龄石讨平之。至梁，武陵王萧纪窃号于蜀，其兄湘东王绎讨之，斩于白帝。
西魏废帝二年，地并入于魏，益州置总管。至周并省，郡与州同理成都。隋开皇二年，置西南道行台。大业三年，罢州为蜀郡。武德元年改为益州总管府，三年置西行台。龙朔三年，复为大都督府。开元二十一年，又于边郡置节度使，以式遏四夷，成都为剑南节度理，都管兵三万九百人，马二千匹，凡衣赐八十万匹段，军粮七万石。西抗吐蕃，南抚蛮巢。统团结营，蜀郡城内，管兵一万四千人，马一千八百匹。临翼郡，通化郡北百四十里。管兵五百人。临翼，今翼州。天宝军，平戎城东八十里，在维川郡东。开元二十年章仇兼琼置，管兵一千人。蓬山郡，维川郡北。管兵五百人。蓬山，今拓州。交川郡，临翼郡北百里。管兵二千八百人。交川，今松州。平戎城，恭化郡南八十里。开元二十八年章仇兼琼置，管兵千人。去蜀郡八百里。恭化，今恭州。卢山郡，临邛郡西二百里。管兵四百人。
卢山，今雅州。江源郡，贞观二十一年裴行方置，管兵五百人。江源，今当州。
洪源郡，开元三年陆象先置，管兵千人。洪源，今黎州。昆明军，越郡南。开元中移置，管兵五千二百人，马二百匹。宁远军，越郡西昆明县南。开元中置，管兵五百人。云南军，管兵二千三百人。云南，今姚州。澄川寨，云南郡东六百里。管兵二千人。南溪郡，泸川郡西二百五十里，管兵二千人。南溪，今戎州。
泸川，今泸州。归诚郡。静川郡东南。管兵四百人。归诚，今悉州。静川，今静州。天宝元年，改蜀郡大都督府。十五年玄宗幸蜀，改为成都府。
州境：东西二百九里。南北三百八十八里。
八到：东北至上都二千一十里。东北至东都二千八百七十里。正东微南至简州一百五十里。西北至彭州一百里。正西微南至蜀州一百五十里。正南微西至陵州二百里。南至眉州二百里。西南至邛州二百六十里。北至汉州一百里。
贡、赋：开元贡：罗八匹。布八匹。元和贡：高杼裨布绫罗，高杼衫段，丝布。
管县十：成都，华阳，灵池，犀浦，广都，郫，温江，新繁，双流，新都。
成都县，次赤。郭下。本南夷蜀侯之所理也，秦惠王遣张仪、司马错定蜀，因筑城而郡县之。自秦、汉至国初以来，前后移徙十余度，所理不离郡郭。
武担山，在县北一百二十步。
大江，一名汶江，一名流江，经县南七里。蜀守李冰穿二江成都中，皆可行舟，溉田万顷。蜀人又谓流江为悬笮桥水，此水濯锦，鲜于他水。
州城，秦惠王二十七年张仪所筑。初仪筑城，屡颓不立，忽有大龟周行旋走，巫言依龟行处筑之，遂得坚立。城西南楼百有余尺，名张仪楼，临山瞰山瞰江，蜀中近望之佳处也。
南外城中有文翁学堂，一名周公礼殿，华阳国志云：“文翁立学，精舍讲堂作石室，一曰玉室。”李膺记云：“后汉中平中，火延学观，厢廊一时荡尽，唯此堂火焰不及。扌制虽古，而巧异特奇，壁上悉图古之圣贤，梁上则刻文宣及七十弟子。齐永明中，刘理图焉。”朱龄石平谯纵，勒宋武帝檄文于石壁之室，代王更以丹青增饰古画，仍加豆卢辨、苏绰之像。
少城，一曰小城，在县西南一里二百步。蜀都赋云：“亚以少城，接乎其四。”
少城，在县南一十里。故锦官城也。
摩诃池，在州中城内。
万里桥，架大江水，在县南八里。蜀使费聘吴，诸葛亮祖之，叹曰：“万里之路，始于此桥。”因以为名。
