<!-- { "loadSidebar": true } -->
菏水，即济水也，一名五丈沟，西自金乡县界流入，去县十里，又东南流合泗水。泗水东北自任城县界流入，经县东与菏水合，又东流入徐州沛县界。
观鱼台，即武唐亭也，在县北十三里。《春秋》隐公五年“公矢鱼於棠”，是也。
泰山府君祠，在县西十二里。
邹县，上。本汉驺县地，故邾国，鲁之附庸，鲁穆公改邾为邹，因邹山以为名。隋大业二年改兖州为鲁州，三年罢鲁州为鲁郡，县皆属焉。武德五年罢，县属兖州。按：邾国之地，陆终之子曹姓所封，即今邹县是也。今黄州地亦为陆终之後所封，盖陆终有六子，各为国也。
峄山，一名邹山，在县南二十二里。《禹贡》曰“峄阳孤桐”，即此也。秦始皇二十六年，观礼於鲁，刻石於峄山。晋建武初，兖州寄理山上。洛阳倾覆，郗鉴获归，州乡人士并宗附之，遂共推鉴为主，与千馀家避难於峄山。中宗假鉴龙骧将军、兖州刺史，镇邹山。後为石勒所侵逼，鉴率文武自峄山奔下邳。
凫山，在县东南三十八里。《诗》曰“保有凫、峄，遂荒徐宅”，即此山也。
龚丘县，中。南至州五十里。本汉宁阳县之地，属泰山郡，後汉改属东平国。
高齐文宣帝移置平原县於汉宁阳县城北十七里，今县理也。隋以此县与德州平原县同名，以县东南二十里有龚丘城，遂改为龚丘县，属兖州。
青石山，在县西三十里。後魏有青石山祠，即谓此也。其山都是一大石耳，发地杰立，高四十馀丈，周回三里。上有石池二所，东西行列，有类人工，冬夏澄清，初无耗溢，祈雨辄应，故今古祀之。
故汶阳城，在县东北五十四里。其城侧土田沃壤，故鲁号汶阳之田，谓此地也。
乾封县，上。西南至州一百六十里。本齐之博邑，延陵季子齐，子死，葬於嬴、博之。至汉武帝封禅，分嬴、博二县立奉高县，以奉泰山之祀。後魏改博县为博平，隋开皇十七年改博平为博城县。乾封元年，高宗封岳，析长安以置乾封，长安元年废，乃於岱山下改博城县为乾封县，属兖州。
泰山，一曰岱宗，在县西北三十里。
社首山，在县西北二十六里。
高里山，亦曰蒿里山，在县西北二十五里。
徂徕山，亦曰尤来山，《诗》曰：“徂徕之松。”後汉赤眉渠帅樊崇保守此山，自号尤来山老。
汶水，源出县东北原山，西南流经县理南，去县三里。又有北汶、嬴汶、柴汶、牟汶、浯汶，《述征记》曰：“泰山郡水皆名汶。”按：今县界凡有五汶，皆源别而流同也。
岳庙，在县西北三十里，泰山之南。《郡国志》庙前有柏树，汉武帝所种，赤眉贼斫一树，见血乃止，有岳令掌之。开元十三年冬，玄宗登封泰山。登封之夕，凝氛昏晦，迅风激烈，皇帝出齐宫，露立以请，及明清霁，旗幡不摇。事毕至山下，日光重轮又抱戴，明耀五色。千官称贺，其日大赦，以灵丘昭感，封泰山神为天齐王。
莱芜县，中。西南至州二百六十里。本汉县也，故城在今淄州东南六十里。
齐灵公灭莱，莱人流播，邑落荒芜，故曰莱芜。後汉范史曾为此县长，百姓歌其清俭，曰：“甑中生尘范史，釜中生鱼范莱芜。”至晋废，後魏移古嬴县於此。贞观元年废入博城县。至长安四年又於废嬴县置莱芜县，取汉旧名也，属兖州。
韶山，在县西北二十里。其山出铁，汉置铁官，至今鼓铸不绝。
曲阜县，上。西北至州四十五里。本汉鲁县，即春秋时鲁国，伯禽所都。其地即古炎帝之墟也。自後或为鲁国，或为鲁郡，而县属焉。高齐文宣帝省鲁郡，仍於鲁城置任城郡。隋开皇三年罢郡，仍移汶阳县理此，属兖州。十六年，改汶阳县为曲阜县。
防山，在县东二十五里。《礼记》曰“孔子既得合葬於防”，即此是也。
寿丘，在县东北六里。皇甫谧以为黄帝生於寿丘，在鲁城东门之北。
曲阜，在县理鲁城中，委曲长七八里。今按：季子台及大庭氏库及县理城，并在其上。
洙、泗二水，东自泗水县界流入，又西南流经县北，分为二流，水侧有一城，为二水之分会也，南为泗水，北为洙水。二水之，即夫子领徒之所居也。
沂水，亦名雩水，源出县东南八里。
泽，俗名连泉泽，在县东九里。鲁僖公牧马之地，《诗》曰“牡马，在之野”，是也。
阙里，在县西南三里鲁城中，北去洙水百馀步。
两观，在县东南五十步。定公二年“雉门及两观灾”，即《家语》孔子戮少正卯之处。
矍相圃，在县西三里鲁城中。
孔子墓，在县西北三里鲁城之北。
灵光殿，鲁王所造，在鲁城内。案《文选》，汉景帝子名馀，封为鲁王，好理宫室，而建此殿。遭王莽乱，宫室被焚，建章皆隳坏，而灵光殿岿然独存。
泗水县，上。西南至州一百里。汉卞县之地，即春秋之虚丁地。隋分汶阳县於此城置泗水县，属兖州。
尼丘山，在县南五十里。叔梁纥祷尼丘山而生孔子。
梁父山，在县北八十里，西接徂徕山。《封禅书》曰：“古者封泰山禅梁父七十二家。”
龟山，在县东北七十五里。《诗》曰“奄有龟蒙”，定公十年《左传》曰“齐人来归龟阴之田”，是也。
泗水，源出县东陪尾山，其源有四，四泉俱导，因以为名。
盗泉，源出县东北高径山之阴。《淮南子》曰：“孔子不饮盗泉之水。”
漏泽，在县东七十里。此泽漏穴有五，皆方丈馀，深二丈以上。其泽每春夏积水，秋冬漏竭。将漏之时，居人知之，不过三日，漏水俱尽，先以竹木作薄篱围之，水族山积也。
菟裘故城，在县北五十五里。鲁隐公曰：“使营菟裘，吾将老焉。”
任城县，紧。东至州七十六里。本汉旧县，属东平国。古任国，太昊之後，风姓也。僖公二十一年《左传》曰：“任、宿、须句，皆风姓也。”注曰：“任，今任城县也。”《魏志》曰文帝封鄢陵侯彰为任城王。齐天保七年，移高平郡於此，任城县属焉。隋开皇三年，罢高平郡，属兖州。
承注山，在县东南七十六里。女娲生处，按今山下有女娲庙。
桓公沟，源出县理西四十里萌山之下。宋武帝《北征记》曰：“桓公宣武，以太和四年率众平赵、魏时，遣冠军将军毛彪生凿此沟，号曰桓公沟。於今四十九年矣，沟已填塞，公遣宁朔将军朱超更凿石通之。”
女娲陵，在县东南三十九里。
魏王粲墓，在县南五十二里。
青州，北海。望。开元户五万五千一百三十一。乡一百二。
古少昊氏之墟，《禹贡》青州之地。舜时以青州越海辽远，分为营州。禹复置九州。武王克商，封师尚父於齐营丘。周成王少时，命太公曰：“东至於海，西至於河，南至於穆陵，北至於无棣，穆陵山，在今琅邪沂水县界。无棣，今景城郡属县也。五侯九伯，实得征之。”至二十九代，为田和所篡。和子孙强盛，与燕、赵、韩、魏、楚俱称王，五世至建，为秦所灭，分齐地置齐、琅邪二郡。
汉元年冬，更为临淄，项羽立田都为王，都临淄。其年四月，田荣击都，都走楚，荣自立为王。十二月，楚击荣，荣走平原，项羽立田假为王。荣弟横击假，假走楚，楚立田广为王。三年，韩信杀广，汉立韩信为齐王。五年，信徙王楚。六年，以胶东等七十馀城封皇子肥为齐王，传国至厉王昌，国除。武帝复封次子闳为齐王。後国除，遂以齐为郡，领县十二，理临淄。後汉改齐郡为齐国。曹魏明帝封子芳为齐王，寻即帝位。晋武帝以弟攸为王，子ぁ嗣，永嘉末陷於石勒。其後南燕慕容德建都於此，至慕容超，宋武帝伐克之，以沈文秀为青州刺史，守东阳城，为魏将慕容白曜所陷，遂入後魏。隋大业三年，罢州为北海郡，领县十。隋乱陷贼，武德二年，海岱平定，改为青州，置总管府。
州境：东西二百七十里。南北三百四十四里。
八到：西南至上都二千四百五里。西南至东都一千五百五十五里。东北至莱州三百四十五里。南至沂州四百五十里。东至密州三百三十里。西北至棣州三百二十〔三〕里。
贡、赋：开元贡：仙文绫，枣，糖，海物。赋：绵，绢。
管县七：益都，临淄，千乘，临朐，北海，寿光，博昌。
益都县，望。郭下。本汉广固县地，魏於今寿光县南十里益都城置益都县，属齐国。宋及後魏属齐郡。隋开皇三年罢郡，县属青州。
淄水，西去县五十五里。
广固城，在县西四里。晋永嘉五年，东莱牟平人曹嶷为刺史所筑，有大涧，甚广固，故谓之广固。初，南燕慕容德议所都，尚书潘聪曰：“青、齐沃壤号东秦，土方二千里，四塞之固，负海之饶，可谓用武之国。广固者，曹嶷之所营，山川阻峻，足为帝王之都。”德从之。及义熙五年，宋武帝征慕容超於广固也，城侧有五龙口，险阻难攻，兵力疲弊，河人玄文说裕曰：“昔赵攻曹嶷，望风者以为渑水带城，非可攻拔；若塞五龙口，城当必陷。石季龙从之，嶷请降。後五日，大雨震雷，复开，徙舟峄阳。冉闵之乱，段龛据之，慕容恪饱围数月，不克，又塞五龙口，龛遂降。後无几，又震开之。今旧基犹存，宜谨修筑”。裕从之。超及城中男女，皆患脚弱，病者大半，超遂出奔，为晋所擒。
临淄县，紧。南至州四十里。古营丘之地，吕望所封，齐之都也。太公後二十九代康公，为田和所灭。和立为齐侯，後後王，五代至王建为秦所灭。秦立为县，城临淄水，故曰临淄。自汉至後魏，并属齐郡。高齐省。隋开皇十六年，移高阳县理此，改为临淄县，属青州。
社山，在县西北二十五里。一名愚公山，有愚公谷，在山之阴。
牛山，在县南二十五里。昔齐景公游牛山，北望而叹曰：“美哉国乎！迸而无死，将何去此？”晏子对曰：“古而无死，则太公、丁鲍之乐也，君何与於此哉！”
营丘，在县北百步外城中。《尔雅》曰：“水出其前经其左，曰营丘。”今临淄城中有丘，淄水出其前，经其左，故曰营丘。
葵丘，在县西北二十里。齐侯使连称、管至父戍葵丘，即此也。
县理即古临淄城也，汉齐郡亦理於此。苏秦说齐王曰：“临淄城中七万户，户不下三人，即二十一万人。”又燕王谓苏代曰：“吾闻齐地清济浊河可以为固，长城巨防可以为塞。”《汉书》田肯曰：“夫齐，东有琅邪、即墨之饶，南有泰山之固，悬隔千里，持戟百万，齐得十二焉。此东西秦也，非子弟勿王。”汉六年，封皇子肥为齐王，尽得故齐地，人能齐言者悉与之。
齐雪宫故址，在县东北六里。《晏子春秋》所谓齐侯见晏子於雪宫也。
天齐池，在县东南十五里。《封禅书》曰：“齐之所以为齐者，以天齐池也。”
齐桓公墓，在县南二十三里鼎足山上。贞观十一年诏致祭，禁二十步内不令樵苏。
管仲墓，在县南二十三里。
