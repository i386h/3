<!-- { "loadSidebar": true } -->
李氏陂，县东四里。後魏孝文帝以此陂赐仆射李冲，故俗呼为仆射陂。周回十八里。
荥阳县，紧。东至州六十里。本汉旧县。晋属荥阳郡，高齐改郡名成皋，以县属焉。隋开皇三年罢郡，以县属郑州。万岁通天元年改为武泰县，仍隶河南府。
神龙初，复为荥阳，属郑州。
京水，出县南平地。
索水，出县南三十五里小径山。
古大索城，今县理是也。楚汉战於京、索，《汉书》注“京县有大索亭、小索亭。”晋末荥阳人张卓、董遇，鸠集流散，守固此城，因名大栅坞，今呼为大刺，盖音之讹耳。
小索城，县北四里。宋南平王铄遣王阳儿据小索破魏，即此城也。
京县故城，县东南二十里。即郑京城太叔之邑。
荥泽县，望。东南至州五十里。本汉荥阳县地，隋开皇四年分荥阳置广武县，取山为名。仁寿元年改为荥泽，属郑州。
广武山，在县西二十里，一名三皇山。
敖山，县西十五里。春秋时晋师救郑在敖、高阝之。敖、高阝二山名。宋武帝《北征记》曰：“敖山，秦时筑仓於山上，汉高祖亦因敖仓，傍山筑甬道，下汴水。”即此山也。
荥泽，县北四里。《禹贡》济水溢为荥，今济水亦不复入也。
黄河，北去县十五里。
东广武、西广武二城，各在一山头，相去二百馀步，在县西二十里。汉高祖与项羽俱临广武而军，今东城有高坛，即是项羽坐太公於上，以示汉军处。
践土台，故王宫，县西北（四）十五里。《左传》晋文公作王宫於践土，即此也。
敖仓城，县西十五里。北临汴水，南带三皇山，秦所置。仲丁迁於嚣，此也。
《诗》曰“薄狩于敖”，即此地也。
金是，县西北二十二里。汉文帝时河决酸枣，溃金是，东郡大兴卒塞之。
孝武帝时，王尊为东郡太守，又加修筑。至明帝永平十二年，诏乐浪人王景筑是，起自荥阳，东至千乘海口千馀里。十里立一水门，更相回注，无复溃漏之患。此是首也。
原武县，紧。南至州六十里。本汉旧县，属河南郡。後魏属荥阳郡。东魏改置广武，县又属焉。高齐天保七年，郡县并废。隋重置原武县，属郑州。武德四年属管州，贞观元年复属郑州。
黄河，县北二十里。
古阳池城，《竹书纪年》曰“惠王十五年，遣将龙贾筑阳池以备秦”，即此也。隋开皇六年，於此置县，今县理。
阳武县，紧。西南至州一百里。本汉旧县，属河南郡。晋属荥阳郡。
黄河，县北三十里。
南棣城、北棣城二故城，在县北十里。《春秋》楚伐陈，诸侯会於北棣以救之，此也。
汴渠，一名蒗宕渠，今名通济渠，西南自荥泽、管城二县界流入。
博浪沙，在县南五里。张良为韩报仇，击始皇处。
新郑县，紧。东北至州九十里。本有熊氏之墟，又为祝融之墟。於周为郑武公之国都，韩哀侯灭郑，自平阳徙都之。秦并天下，其地为颍川郡。汉以为新郑县，属河南郡，晋省。隋开皇十六年，重置，属郑州。
陉山，县西南三十里。《史记》魏败楚於陉山。山上有子产墓，墓累石为方坟，坟东有庙，皆东向，即杜元凯终制所言者。
函陵，县北十三里。《左传》“晋侯、秦伯围郑，晋军函陵，秦军南”，此也。
溱州府城，即东魏河南道行台侯景营军之垒。
溱水，源出县西北三十里平地。
曾阝城，县东北三十二里。
洧水，县西北二十里。灌颍渠首受洧水，西魏遣王思政固守长社城，东魏相高澄遣将清河王高岳攻之，筑堰通洧水渠，灌破长社城，即此渠也。
中牟县，紧。西至州七十里。本汉旧县，属河南郡。晋属荥阳郡。魏太武帝省。东魏孝静帝分荥阳置广武郡，隋氏避讳，改为内牟，属管州，今县理是也。
开皇十八年，改为圃田县。大业十三年陷李密。武德三年，李招抚东夏，於此置牟州，复改为中牟。贞观元年属汴州，龙朔二年复隶郑州。县理即古中牟故城，《论语》“佛以中牟叛”。後汉鲁恭为县宰，有善政，人为立祠。
圃田泽，一名原圃，县西北七里。其泽东西五十里，南北二十六里，西限长城，东极官渡。上承郑州管城县界曹家陂，又溢而北流，为二十四陂，小鹄、大鹄、小斩、大斩、小灰、大灰之类是也。
官渡台，俗号中牟台，亦名曹公台，在县北一十二里。曹操破袁绍於此。
许州，颍川。望。开元户五万九千七百十七。乡一百十七。元和户五千二百九十一。乡五十七。今为陈许节度使理所。
管州二：许州，陈州。县十三。都管户九千三百二十九。
《禹贡》豫州之域。周又为许国，《春秋》定公六年郑灭许，七年又封许，自是附庸於郑。周末为晋地，三卿分晋，其地属韩。秦灭韩，虏韩王安，以其地置颍川郡，理阳翟。汉高帝五年为韩国，以韩信为王，六年复为颍川郡。後汉献帝初，遭董卓之乱，迁都长安，卓死东归於洛，魏太祖迎帝都许。及魏受禅，改许县为许昌县。然魏虽都洛，而宫室武库犹在许昌。又析颍川，增置襄城郡。晋咸和二年，征西庾亮表成帝曰：“颍川、襄城，本是一郡，户口今少，请还合颍川。”从之。宋受禅後，魏明帝使达奚斤伐宋，长驱至武牢，颍川许并入於後魏，後又陷於东魏。高澄就古颍阴城改置南郑州，即今州城是也。隋仁寿元年，改南郑州为许州。隋末陷王世充，武德四年讨平世充，复为许州。
州境：东西二百一十七里。南北一百六十六里。
八到：西至上都一千二百六十里。西北至东都三百四十里。北至郑州一百八十六里。东南至陈州二百六十里。东北至汴州二百三十里。正南微东至蔡州三百里。
贡、赋：开元贡：蔗心席，〔乾柿〕。赋：绵，绢。元和贡：蔗心席六韵，绢二十匹，乾柿。
管县七：长社，长葛，许昌，鄢陵，临颍，舞阳，扶沟。
长社县，望。郭下。本汉旧县，属颍川郡。春秋时郑长葛地，其社中树暴长，汉更名长社。後汉属郡不改。隋文帝废郡，以县属汴州。大业三年，改为颍川县，武德四年复为长社，改属许州。
颍水，西南自襄城县界流入。
氵┆水，俗名敕水，经县西，其源出密县大鬼山。
长葛县，紧。南至州六十里。本汉长社县地，隋分置长葛县，属许州，取旧名。
洧水，自北流入，去县十三里。
长箱城，东魏武定五年，清河王高岳率众围西魏将王思政於颍川，因筑此城。
初以车箱为楼，因名长箱城。隋开皇六年，又於此立县，今县理是。
长葛故城，县北十三里。
长社故城，县西一里。西魏大统十三年，诏遣河南行台大都督王思政进据颍川，东魏遣将清河王高岳率众十万围颍川，思政不与战，岳造高堰，引洧水以灌城。十五年，颍川城陷，水自东北入城，思政为岳所执，即此城也。
东偏城，县东北五里。《左传》齐人、郑人伐许，许庄公奔卫，郑伯使百里奉许叔居许东偏，即此城也。
许昌县，上。西南至州五十五里。本许国，为楚所灭。至汉为县，属颍川郡。
後汉因之。魏太祖迎献帝都许。文帝受禅，改为许昌。《宋志》无许昌县，天平元年复置，今县理是也。高齐文宣帝省鄢陵入许昌。隋文帝又於鄢陵县置洧州，以县属焉。大业二年废洧州，以县属许州。初，魏武帝既破黄巾，经略四方，而苦军食不足。羽林监颍川枣祗建置屯田，於是以任峻为典农中郎将，募人屯田许下，即今许昌县。得百万斛。郡国列置田官，数年之，所在仓储盈积。
洧水，西北自长葛县流入，去县三十里。
〔故许昌城，县南四十里，即许国故城。〕许昌宫，在许昌故城中。杨修作《许昌宫赋》，即此宫也。
鲁城，县南四十里。《左氏》郑伯请以太山之礻方易许田而祀周公，即此城。
景福殿，基址今在许昌故城内西南隅。
鄢陵县，上。西南至州七十五里。本汉旧县，属颍川郡。《春秋》郑伯克段於鄢，晋、楚战於鄢陵，并此地。後魏颍川置许昌郡，仍立鄢陵县以属焉。高齐文宣帝废鄢陵，以其地入许昌县。隋开皇三年复置，属许州。十六年，又於县理置洧州，县仍属焉。大业二年废洧州，以鄢陵属许州。
洧水，西北流入，经县西十里。
鄢陵故城，县西北十五里。
太丘城，县西南二十里。陈尝为此县长。
故陶城，县南五十里。相传晋陶侃征杜殳所筑。
临颍县，上。西北至州六十里。本汉旧县，属颍川郡，历代因之。隋开皇三年罢郡，以县属许州。大业四年，自故城移於今理。建中二年属氵殷州，贞元二年州废，依前属许州。
临颍皋，东西长五十里，即龙脾冈也。嵩高山东南三百里有龙脾，其地沃壤可居，即此冈也。今临颍县理在冈上。
颍水，西北自长社县界流入。
繁昌故城，县西北三十里。魏文帝行至繁阳亭，筑坛受禅，因置繁昌县，即此城也。
舞阳县，上。东北至州一百六十里。本汉旧县，属颍川郡。在舞水之阳，因名。汉封樊哙、魏封司马宣王并为舞阳侯，皆此邑。自汉至晋不改。宋省，开元四年重於故城内置。
扶沟县，望。西至州一百一十里。本汉旧县，属淮阳国。後汉属陈留郡，魏属许昌郡。高齐文宣帝自今县北移於今理。武德四年置北陈州，县隶焉。其年废州，以县属洧州，九年洧州废，又属许州。
洧水，县西二十二里。
陈州，淮阳。上。开元户五万二千六百九十二。乡一百四。元和户四千三十八。乡三十七。
禹贡豫州之域。本太昊之墟，周武王封妫满於陈，春秋时楚灭之。秦灭楚，属颍川郡。汉高帝分颍川置淮阳国，後汉章帝改为陈国，献帝末陈王宠为袁绍所杀，国除，为陈郡。曹魏复为陈国，以东阿王植为陈王。植子志徙封济北，又为陈郡。晋、宋因之。东魏孝静帝以淮南内附，置北扬州，理项城，乃於项城侨立北丹阳郡及棱陵县。高齐文宣帝以百姓守信，不附侯景，改北扬州为信州。周武帝改信州为陈州。隋开皇二年改为沈州，大业二年废沈州入陈州，三年改为淮阳郡。武德元年，复为陈州。
州境：东西一百六十九里。南北二百八十里。
八到：西至上都一千五百二十里。北至东都六百六十里。东至亳州二百里。
东南至颍州三百里。北至许州二百六十里。西北至汴州三百一十里。西南至蔡州二百二十里。东北至宋州二百二十五里。
贡、赋；开元贡；绵，绢。赋：粟，麦。元和贡：绢十五匹。
管县六：宛丘，太康，项城，南顿，氵殷水，西华。
宛丘县，紧。郭下。本汉陈县。春秋时，楚灭陈，县之，秦、汉仍为陈县。
汉属淮阳国，後汉属陈郡，晋属梁国，宋属陈郡。高齐文宣帝省陈郡，仍移项县理於此。隋文帝罢陈郡，改项县为宛丘县。
陈州州城枕蔡水，周回三十里。
宛丘，县南三里。《尔雅》陈有宛丘，又丘上有丘为宛丘。注：“四方高，中央下，曰宛”。
