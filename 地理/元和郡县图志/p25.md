<!-- { "loadSidebar": true } -->
怀仁县，中。东南至州九十里。本汉赣榆县地，梁於此置北海郡，後魏改置义唐郡。隋开皇初废郡，移怀仁县理於此，改属海州。
赣榆故城，一名盐仓城，在县东北三十里。汉旧县也，属琅邪郡。
沂州，琅邪。中。开元户二万七千四百。乡五十五。
《禹贡》徐州之域。春秋时为齐地。秦并天下，置琅邪郡，因琅邪山以为名也。汉因之，高后立营陵侯刘泽为琅邪王，文帝元年徙泽为燕王，以琅邪为郡。
晋武帝咸宁二年，改封东海王睿为王，王即帝位於江东，是为东晋元帝。元帝於郡城置发千戍，以南军镇之。自永嘉之後，琅邪陷於胡寇，成帝於丹阳江乘县界别立南琅邪城。至宋武帝得河南，寻又没於後魏、庄帝置北徐州，琅邪郡属焉。
周武帝改北徐州置沂州，以州城东临沂水，因以名之。大业十三年乱离，郡为徐圆朗所破，武德四年讨平圆朗，复置沂州。
州境：东西三百二十一里。南北四百二十九里。
八到：西至上都二千二百七十五里。西至东都一千四百一十五里。东南至海州二百三十里。西至兖州三百八十里。东南至泗州下邳县二百七十七里。北至青州四百五十里。西南至徐州三百五十里。东北至密州三百七十里。西北至淄州五百三十里。
贡、赋：开元贡：紫石英，黄银。赋：绵，绢。
管县五：临沂，沂水，费，承，新泰。
临沂县，上。郭下。本汉旧县也，属东海郡，东临沂水，故名之。後汉改属琅邪国，晋属琅邪郡，高齐省。隋开皇末，复置，属沂州。
羽山，在县东南一百一十里。与海州朐山县分界。
沂水，东去县一里。
王僧辩城，在县东北五十里。梁将王僧辩屯兵於此。
王导故宅，在县东北三十八里。
沂水县，上。南至州二百里。本汉东莞县，即《春秋》莒、鲁所争之郓邑也。
城阳姑幕县南有员亭，即郓也，俗变其字耳。後魏孝文帝於此置新泰县，隋开皇四年改为东安县，十六年又於古盖城别置东安县，而此改名沂水县。
沂山，在县北一百二十四里。《周礼》青州其镇沂山。
穆陵山，在县北一百九十里。管仲曰“赐我先君履，南至於穆陵”，是也。
大岘山，在县北九十里。宋高祖北伐，慕容超大将公孙五楼说起曰：“吴兵轻锐，难与争峰，宜断大岘，使不得入，上策也。”超曰：“引使过岘，我以铁骑戚之，此成擒耳。”不从。宋高祖兵遂得入。初，是役也，或曰：“彼若严守大岘，军无所资，何能自返？”高祖曰：“鲜卑性贪，且爱其，必将引我兵，一入大岘，吾何患焉。”及师过大岘，高祖喜曰：“天赞我也！”遂大破之。伍缉之《从征记》曰：“大岘去半城八十里，直度山二十五里，崖坂峭曲，石径幽危，四岳、三涂，不是过也。”
雹山，在县西北二十八里。出紫石英，好者表里映彻，形若雹状，故名雹山，今犹入贡。
成平公营，在县北一百五十六里。周武帝拔邺城，齐王高纬，先送其母妻於青州。是日，纬率千骑走青州，周遣大将军成平公尉迟勤率二千骑追之，擒纬於青州南之双沟。周因授以青州总管，立碑纪功。
费县，上。东南至州九十里。古费国也，隐公元年《传》曰：“费伯帅师城郎。”後为鲁季氏之邑。至汉为费县，属东海郡。自宋至隋，皆属琅邪郡。大业末为贼潘当所破，武德四年重置，属沂州。
蒙山，在县西北八十里。楚老莱子所耕处。
东蒙山，在县西北七十五里。《论语》曰：“夫颛臾，昔者先王以为东蒙主。”
南城县城，在县南九十里。《史记》“齐威王使檀子守南城，则楚人不敢为寇”，是也。
承县，上。东北至州一百八十五里。本汉之承县，春秋时曾阝国也，属东海郡。隋开皇三年罢郡，承县属徐州。大业十三年，县为山贼左君衡所破，武德四年又於此置曾阝州，又改兰陵县为承县。贞观八年废曾阝州，县属沂州。县西北有承水，因以名焉。
抱犊山，在县北六十里。壁立千仞，顶宽而有水。此山去海三百馀里，天气澄明，宛然在目。昔有遁隐者，抱一犊於其上垦种，故以为名山。高九里，周回四十五里。
兰陵县城，在县东六十里。《史记》曰，荀卿以儒者楚，楚春申君以为兰陵令，因家焉。
县界有陂十三所，并贞观元年已来修立，以溉田焉。
新泰县，上。东南至州二百六十三里。春秋时鲁平阳邑也，宣公八年城平阳。
晋武帝泰始中，镇南将军羊祜，此县人也，表改为新泰县，属泰山郡。隋开皇四年属莒州，大业二年废莒州，以县属沂州。
蒙山，在县东南八十八里。《书》曰：“蒙、羽其艺。”
障山，在县东八十里。出销石、石脑、炬火等石，居人常采为货。
莱州，东莱。下。开元户二万三千一百五。乡四十三。
《禹贡》青州之域。即古莱子国也，齐灭之，迁莱子於阝。在齐国之东，故曰东莱。汉高帝四年，韩信虏齐王广，分齐郡置东莱郡，领县十七，理掖县，属青州。後魏献文帝分青州置光州，取界内光水为名。隋开皇二年，改光州为莱州。隋末陷贼，武德四年讨平綦顺，复为莱州。
州境：东南四百二十八里。南北二百四十一里。
八到：西南至上都二千七百六十里。西南至东都一千九百里。东北至登州二百四十里。正南微西至密州三百四十五里。北至大海五十里。西南至青州三百四十五里。
贡、赋：开元贡：黄银，文蛤，滑石器、牛黄。赋：绵，绢，赀布。
管县四：掖，即墨，昌阳，胶水。
掖县，上。郭下。本汉旧县也，属东莱郡。按；掖水出县南三十五里寒同山，故县取为名。隋开皇三年罢郡，属莱州。
万里沙，在县东北三十里。《郊祀志》武帝元封元年，大旱，祷万里沙。
浮游岛，在县西北四十里。遥望岛在海中，若浮游然，故名。
海，在县北五十二里。
胶水，西去县七十五里。
海神祠，在县西北十七里。
即墨县，中。西北至州二百六十三里。本汉旧县也，属胶东国。城临墨水，故曰即墨。高齐文宣帝并入胶水县，隋开皇末又於此置即墨县，属莱州。
大劳山、小劳山，在县东南三十八里。晏谟《齐记》曰：“太白自言高，不如东海劳。昔郑康成领徒於此。”
海，在县东四十三里，又在县南一百里。
壮武故城，在县西六十里。晋封张华为壮武侯。
昌阳县。上。西北至州一百九十九里。本汉旧县也，属东莱郡。置在昌水之阳，故名昌阳。有盐官。隋开皇三年罢郡，昌阳县属莱州。
黄银坑，在县东一百四十里。隋开皇十八年，牟州刺史辛公义於此坑冶铸，得黄银献之。大业末，贞观初，更沙汰得之。
奚养泽，在县西北四十里。《周礼职方氏》“幽州其泽薮曰奚养。”
胶水县，中。北至州一百里。本汉胶东国之地，後汉省胶东国为胶东县，属北海国，後魏属北海郡。隋开皇三年罢郡，属莱州，仁寿元年改为胶水县。
即墨故城，在县东南六十里。古东齐之地，《史记》苏秦曰“齐东有琅邪，即墨之饶”，此其处也。齐氵昏王时，燕将乐毅伐齐，下七十馀城，唯莒、即墨不下。田单设奇策破燕军，迎襄王於莒，尽按齐地，封单为安平君。《汉书》曰：“汉元年，项羽徙齐王田於即墨，为胶东王。田荣怒杀於即墨，自立为王，遂并三齐之地。”汉胶东国领八县，理即墨，即此城也。
平度故城，在县西北六十七里。城西北有土山，古今煮盐处。
淄州，淄川。上。开元户三万七千四百四。乡七十一。
《禹贡》青州之域，周之九州为幽州之境。《职方氏》“幽州其浸、时”，州盖取淄水为名也。春秋及战国时属齐。秦为齐郡之地，在汉为济南郡之般阳县也。隋开皇十六年，於今理改置淄州，隋乱陷贼，武德元年重置淄州。
州境：东西一百一十五里。南北一百八十二里。
八到：西南至上都二千二百九十五里。西南至东都一千四百三十五里。东至青州一百二十里。西南至兖州三百七十里。北渡河至棣州二百一十里。东南至沂州五百三十里。
贡、赋：开元贡：防风，理石。赋：绵，绢，米，粟。
管县五：淄川，长山，邹平，济阳，高苑。
淄川县，上。郭下。本汉般阳县也，属济南郡。在般水之阳，故名。後汉属齐国，晋省。宋於此置贝丘县，隋开皇十八年改贝丘为淄川县，属淄州。
淄水，出县理东南原山，去县六十里。俗传禹理水功毕，土石黑，数里之中，波流若漆，故谓之淄水。
长山县，上。东南至州六十四里。本汉於陵县地也，宋武帝於此立武强县，隋开皇十八年，改武强为长山县取长白山为名，属淄州。武德元年置邹州，县又属焉。八年废邹州，依旧属淄州。
长白山，在县西南四十里。
济水，西北去县三十五里。
邹平县，上。东南至州一百二十里。本汉旧县也，属济南郡。隋开皇三年，自梁邹城移平原县入邹平城，属齐州，今理是也。十六年，改属淄州。十八年，改平原县为邹平县，复旧名也。
黄河，西北去县八十里。
济水，南去县三十五里。
济阳县，上。东南至州九十四里。本汉梁邹县也，属济南郡。隋文皇於後汉梁邹城地置济南县，大业二年省。景龙元年於汉梁邹城置济阳县，属淄州。
八会津，在县南一里。相传水陆所凑，其路有八，故名。
济水，在县南，又东北入高苑县界。
高苑县，上。南至上一百一十里。本汉旧县也，属千乘国。後汉属乐安国。
宋於此置长乐县，属渤海郡，隋开皇十八年，改为会城县，大业三年改为高苑县，取县东南高苑故城为名。隋末陷贼，武德元年重置高苑县，属邹州，八年废邹州，县属淄州。
济水，北去县七十步。
千乘故城，在县北二十五里。汉千乘国也。
登州，东牟。中。开元户二万八千五百三十三。乡三十六。
《禹贡》青州之域。古莱子之国，《春秋》“齐侯灭莱”。至汉，为东莱郡之地。後魏孝静帝分东莱於黄县东一百步中郎故城置东牟郡，高齐废。隋开皇三年改置牟州，大业三年废。武德初又置，因文登县人不从贼党，遂於县理置登州。
州境：东西五百六十里。南北一百六十五里。
八到：西南至上都三千里。西南至东都二千一百四十里。北至海三里。西至海四里，当中国往新罗渤海过大路。正北微东至大海北岸都里镇五百二十里。东至文登县界大海四百九十里。东南至大海四百六十里。南至莱州昌阳县二百里。
南至大海六十里。
贡、赋：开元贡：牛黄，水葱席。赋：麻，布。
管县四：蓬莱，牟平，文登，黄。
蓬莱县，中。郭下。本汉黄县之地，属东莱郡。昔汉武帝於此望蓬莱山，因筑城，以蓬莱为名，在黄县东北五十里。贞观八年，於此置蓬莱镇。神龙三年，析黄县置蓬莱县，在镇南一里，即今登州所理是也。
