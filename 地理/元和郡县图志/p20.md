<!-- { "loadSidebar": true } -->
贡、赋：开元贡：龟甲，双绫，长安四年改为四窠绫。赋：绫，绵。
管县十二：汝阳，汝南，阙。平舆，吴房、西平，朗山，新息，真阳，上蔡，新蔡，褒信，郾城。
汝阳县，望。郭下。本汉旧县地，属汝南郡。晋属汝南国，宋属汝阳郡。隋开皇二年罢郡，县属豫州。仁寿四年改豫州为溱州，以县属焉。大业二年，又移於今理，属蔡州。
汝水，经县西南二里。
州理城，古悬瓠城也。汝水屈曲形若垂瓠，故城取名焉。
平舆故城，汉县也，古沈子国，在县东北六十里。
鸿郄陂，在县东一十里。汉成帝时，陂溢为害，翟方进为丞相，以为决去陂水，其地肥美，省是防之费，遂奏罢之。王莽时，尝枯旱，郡人追怨方进，童谣曰：“坏陂谁？翟子威。饭我豆食羹芋魁。反乎覆，陂当复，谁云者？两黄鹄。”
及建武中，太守邓晨使许阳为都水掾，令复鸿郄陂。阳曰：“昔成帝梦上天，天帝怒曰：‘何故坏我濯龙池？’”於是乃因高下形势，起塘四百馀里，数年乃立。
今废。
汝南县，阙。
平舆县，中。西至州六十二里。本汉平舆县地，属汝南郡。高齐废，隋大业二年重置。十三年陷王世充，置舆州，管平舆一县。武德中属蔡州。贞观元年废，天授二年重置。
汝水，在县南四十二里。
葛陂，在县东北四十里。周回三十里。费长房投杖成龙处。
吴房县，上。东南至州九十里。本汉旧县，属汝南郡。後魏置襄城郡，仍立遂宁县以属焉。隋改为濯阳县，大业二年改为吴房县。
西平县，上。东南至州一百五十里。本汉旧县，属汝南郡。後魏置。即春秋时柏国也，古韩地之分。苏秦说韩王曰：“韩有剑戟，出於棠。”今此县西界有棠村，是也。县又有龙泉水，可以淬刀剑。自汉至後魏皆为西平县地。隋末废，天授三年复置。
朗山县，上。东北至州九十一里。本汉安昌县地，属汝南郡。东汉省。後魏太平真君二年，於朗陵故城复置。隋开皇三年移於今理，属豫州，十六年改为朗山县。
朗陵山，一名大朗山，在县西北三十里。
淮水，经县理南，去县一百二十里。
道城，古道国也，在县东北二十里。
朗陵故城，汉县也，在县西南三十五里。晋何曾所封之邑也。
四望故城，在县东南七十里。後魏太和十一年，豫州刺史王肃於四望陂南筑之以御梁。梁太清二年，豫州刺史羊鸦仁以二魏交逼，粮运悬断，乃弃悬瓠归於义阳上表曰：“臣辄率所领，缩还旧镇，仍留夏绍等停四望城防备。”即此城也。
新息县，上。西北至州二百里。本息侯国，为楚所灭。汉以为新息县，属汝南郡。周武帝於此置息州，领此县。隋大业二年州废，改属豫州。武德四年，於此重置息州，贞观元年废，以县属豫州。
淮水，自西流入，经县南，去县五里。
汝水，自西流入，经县北，去县八十里。
王梁渠，在县西北五十里。隋仁寿中修筑，开元中县令薛务更加疏导，两岸通官陂一十六所，利田三千馀顷。
珉玉坑，在古息城东南五步，周回一百八十步，深三尺。其玉颜色洁白，堪为器物，隋朝官采用，贞观中亦令采取。其後为淮水所没。开元中，淮水东移，珉坑重出，其玉温润倍胜昔时，蔡州至今以为厥贡之首。
贾君祠，在县北一里。名彪，字伟节，後汉时为新息长，时小民多不养子，彪严其制，所活数千，佥曰贾父，後为立祠。
新息故城，在县西南一十里。
真阳县，中。北至州一百里。本汉慎阳县地，属汝南郡。晋属汝南国。後魏改为真阳县，高齐改为保城县。隋开皇十六年改置真丘县，大业二年复为真阳县，因慎水为名也。
淮水，经县南，去县八十里。
慎水，出县西南二十里。
上蔡县，上。南至州七十里。本汉旧县也。古蔡国。晋上蔡县，属汝南国。
後魏神龟三年，於此置临蔡县，高齐废。隋文帝开皇十二年，移於今理，为上蔡县。
蔡冈，在县东一十里。周回五十里。
汝水，西去县一十五里。
新蔡县，上。西北至州一百五十里。本汉旧县，古吕国也。汉属汝南郡，晋属汝阴郡，宋属新蔡郡。东魏孝静帝於此置蔡州。隋开皇十六年於此置舒州，领广宁县，仁寿二年改县为汝北，大业二年改为新蔡县，属蔡州。
汝水，经县南，去县二里。
褒信县，中。西北至州一百八十里。本汉郾县之地，後汉分立褒信县，属汝南郡。晋属汝阴郡。宋改为褒信县，隋大业二年，改褒信县属蔡州。
淮水，经县南，去县七十五里。
汝水，经县东北，去县五十五里。
白亭，在县东南四十二里。《左传》楚白公胜所封之地。
郾城县，紧。东南至州一百八十里。本汉县。七国时魏之下邑，《史记》“楚昭阳伐魏，取郾。”两汉以为县，属颍川郡。光武谓贾复曰：“郾最大，宛次之。”复曰：“臣请击郾。”帝执复手曰：“执金吾击郾，吾复何忧。”谓此城也。宋元嘉二年，将军刘缅说曰：“郾城有百年之福，若北朝保之，未可敌也。”
遂遣将军殷祖焚其仓储。高齐於今县置临颍郡，隋开皇三年废。五年，又於废郡城中置郾城县，属许州。武德四年，於此置道州，贞观元年废，以县属豫州。
汝水，经县西北，去县七十八里。
大氵殷水，上承汝水自襄城至岐额城分流，南为汝水，北为氵殷水。
小氵殷水，县西北六十里。至县合为大氵殷水。
邵陵故城，在县东四十五里。《春秋》齐桓公帅诸侯之师盟于召陵，即此处也。汉置邵陵县，属汝南郡，隋废入郾城。
征羌故城，在县东南七十五里。本秦安陵县，建武十二年，来歙征西羌有功，故改名以封之。
申州，中。义阳。本属淮南道，贞元已後隶蔡州节度使。开元户二万一千二十。乡四十二。元和户六百一十四。乡二十一。
《禹贡》荆州之域。又古申国也，郑武公娶于申曰武姜。在周为侯伯，後为楚所灭。秦并天下，属南阳郡。魏文帝分置义阳县，自後省置不常。宋元嘉末，於此立司州。自後入後魏为郢州，入梁为司州。周武帝平齐，改为申州，隋大业二年改为义州。武德四年复置申州。
州境：东西二百里。南北一百七十八里。
八到：西北至上都一千七百一十里。西北至东都九百四十二里。东北至光州二百六十里。南至安州二百六十里。西北至唐州二百六十里。西南至随州二百三十里。北至蔡州二百八十里。
贡、赋：开元贡：葛十匹。赋：布，，绵，绢。
管县三：义阳，锺山，罗山。
义阳县，上。郭下。本汉平氏县义阳乡之地也，魏文帝分平氏立义阳县。江左省义阳县地入平春县，晋孝武帝改平春曰平阳。隋开皇三年，改平阳为义阳县，属申州，大业二年改属义州，皇朝复属申州。
淮水，西自唐州桐柏县界流入，东北经县，去县三十七里。
故曹城，在县东三十八里。梁将曹景宗将兵侵魏所筑。
故平靖关城，在县南七十六里。旧有此关，不知何代创立。按义阳有三关之塞，此其一也。武阳、黄岘二关，在安州应山县界。长老云：“此关因山为障，不营濠隍，故名平靖。”
锺山县，上。西至州四十里。本汉黾阝县也，属江夏郡，宋永初中属义阳郡。
高齐於此置齐安郡，後改为万岁郡。隋开皇三年罢郡为齐安县，仍属申州。四年，以近锺山，改齐安为锺山县。
淮水，经县北四十里。
涩水，出县南霸山，去县七十五里。山石之，波流塞涩，因以为名。
石城，在县西南二十一里石城山上，本晋义阳县所理。
罗山县，上。西南至州一百一十里。本汉黾阝县地，梁武帝置西汝南郡於此。
隋开皇三年，并入锺山，十六年於锺山析置罗山县，属申州。武德四年置南罗州，领罗山一县。八年州废，以县属申州。
罗山，在县西南九里。
淮水，经县北，去县二十里。
光州，中。弋阳。本属淮南道，贞元已後隶蔡州节度使。开元户二万九千六百九十五。乡六十一。元和户一千九百九十。乡六十二。
《禹贡》扬州之域。春秋时弦国之地，鲁僖公五年，楚人灭弦，弦子奔黄。
在秦属九江郡。在汉为西阳，属江夏。晋安帝立光城县，理於此。梁末於县置光州，隋大业二年，罢州为弋阳郡。武德三年，改为光州总管府，贞观元年为光州都督府。太极元年，自光山县移於今理。
州境：东西四百四十三里。南北二百三十五里。
八到：西北至上都一千七百三十里。西北至东都九百二十里。东北至寿州四百三十里。西南至大别山三百里。西南至申州二百六十里。西北至蔡州三百里。
贡、赋：开元贡：葛十匹，生石斛六十斤。赋：纟，绢。
管县五：定城，殷城，固始，光山，仙居。
定城县，上。郭下。本汉弋阳县，属汝南郡。自汉至萧齐，常为戈阳城。武德三年置弦州，领定城一县，贞观元年省，定城属光州。
淮水，北去县六十七里。
黄国故城，在县西十二里。春秋时黄国，後为楚所灭。
殷城县，中。北至州一百二十里。本汉期思县地，属汝南郡。宋侨立苞信县於此，梁以苞信县属义州。隋开皇四年，改苞信县为殷城县，属弋阳郡。武德三年，重置义州，以县属光州。
浍水，在县西五里。
定城关，在县南四十里。高齐以南迫陈境，因置此关，隋废。
温汤，在县南山中，其汤绿色。
固始县，上。西南至州一百五十五里。本汉封蓼侯之地。春秋时蓼国，楚并之，今县城是也。自东晋已後，蓼县省。宋明帝失淮北地，乃於此侨立新蔡郡，领固始一县。隋开皇七年改属义州。大业三年废义州，属弋阳郡。
淮水，经县北八十里。
茹陂，在县东南四十八里。建安中，刘馥为扬州刺史，兴筑以水溉田。
孙叔敖祠，在县西北隅七十五里。
光山县，上。北至州三十里。本汉西阳县地，属江夏郡。魏属弋阳郡。宋孝武帝大明初，於此立光城县，隋开皇三年废入乐安县，十八年又置光山县。
光山，一名弋山，在县西北八十里。
淮水，经县北七十里。
木陵故关，在县南一百三十二里。齐、陈二境，齐置此关以为禁防。周因不改，隋开皇九年平陈後废。
仙居县，中。东至州一百里。本汉大县，春秋时弦国，楚灭之。汉以为县，属江夏郡。至宋分立乐安县，天宝元年改为仙居县，县西有仙居山，因以为名。
谷水，在县北九里。
大县故城，在县北四十里。春秋时弦国之都也。
仙堂六陂，在县西南十一里。梁武帝大同元年，百姓堰谷水为六陂，以溉稻田。

●卷第十
◎河南道六淄青节度使郓州兖州青州齐州郓州，东平。大都督府开元户三万三千三百八十九。乡六十二。元和户今为淄青节度使理所。
管州十二：郓州，兖州，青州，齐州，曹州、濮州、密州，海州，沂州，莱州，淄州，登州。
县七十三。
