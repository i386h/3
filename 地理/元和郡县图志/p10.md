<!-- { "loadSidebar": true } -->
隋榆林宫，在州城内，大业二年置，因榆林郡为名。其年，炀帝北巡，陈兵塞表，以威北狄，因幸此宫，突厥启人可汗献马及兵器新帐，因赋诗云云。
榆林关，在县东三十里。东北临河，秦匈奴之处，隋开皇三年，於此置榆林关。
河滨县，中下。本汉沙南县地，属中郡。讫於魏、晋，此地不立县邑。至後魏及周，复为银城县也。隋时复为榆林县地。贞观三年，於此置河滨县，东临河岸，因以为名。改州为威州，立嘉名也。八年，废威州，以县属胜州。
黄河，在县东一十五步。阔一里，不通船楫，即河滨关，渡河处名君子津。
河滨关，在县东北，贞观七年置。
丰州，九原。下府。开元户一千九百。乡五。元和户今置都防御使。
管州一，军一，城二：丰州，天德军，西受降城，中受降城。（二）县二。
其都防御使及天德军使，理在西城，今移理旧天德军城。
《禹贡》雍州之域。秦上郡之北境，秦末没胡。汉武帝元朔二年，使卫青逐去匈奴，开置朔方，领县十，理三封，在今丰州西一百里。後汉因之，灵帝末羌、胡扰乱，城邑皆空。永嘉後，匈奴卫辰父子新居其地，辰子赫连勃勃自称大单于，统万城地属勃勃。後魏太武帝擒灭赫连昌，置统万镇，孝文帝改置夏州，其地又为夏州之北境。周武帝於今永丰县置永丰镇。隋文帝开皇三年，於镇置丰州，後废。贞观四年，突厥降附，又权於此置丰州都督府，不领县，唯领蕃户，以史大奈为都督。十一年，大奈死，复废府，以地属灵州。二十二年，又分置丰州。永徽（九）〔元〕年，於州复重置永丰县。四年，於郭下又置九原县。麟德元年，又置丰安县。天宝元年，改为九原郡，乾元元年，复为丰州。
州境：八到：南至上都一千八百里。南至东都一千二百九十里。东至胜州五百三十里。西南至灵州九百里。东南至夏州七百五十里。西北至河西城八十里。
贡、赋：开元贡：野马皮。赋：布，麻。
管县二：九原，永丰。
九原县，中下。郭下。本汉之广牧旧地，（中）〔东〕部都尉所理。其九原县，永徽四年重置。其城，周、隋俗谓之甘草城。
永丰县，中下。州西一百十六里。本汉临戎旧地，後汉末废。北人又谓之贺葛真城，周武帝保定三年，於此置永丰镇。隋开皇五年废镇，置永丰县，武德六年省，永徽元年复置。
废丰安县，在州东南四十里。隋开皇六年，於县置丰安镇，麟德元年改为丰安县，天宝末废。
天德军旧理在西受降城，权置军马於永清栅，元和九年诏移理旧城。本安北都护，贞观二十一年，於今西受降城东北四十里置燕然都护，以瀚海等六都督、皋兰等七州并隶焉。龙朔三年，移於碛北回纥本部，仍改名瀚海都护。总章二年，又改名安北都护，寻移於甘州东北一千一十八里隋故大同城镇。垂拱元年置大同城镇，其都护权移理删丹县西南九十九里西安城。景龙二年，又移理西受降城。
开元十年，又移理中受降城。天宝八年，张齐丘又於可敦城置横塞军，又自中受降城移理横塞军。十二年，安思顺奏废横塞军，请於大同川西筑城置军，玄宗赐名曰大安军。十四年，筑城功毕，移大安军理焉。乾元後改为天德军。缘居人稀少，遂西南移三里，权居永清栅，其理所又移在西受降城。自後频为河水所侵，至元和八年春，黄河泛滥，城南面毁坏转多，防御使周怀义上表请修筑，约当钱二十一万贯。中书侍郎平章事李吉甫密陈便宜，以西城费用至广，又难施功，请修天德旧城以安军镇，其大略曰：“伏以西城是开元十年张说所筑，今河水来侵，已毁其半。臣量其事势，不堪重修，若别筑新城，所费殊广，计其人功粮食及改屋宇，比及事毕，不下三十万贯钱，此但计费，犹未知出入之处。城南面即为水所坏，其子城犹坚牢，量留一千人，足得住居。天德军士，合抽居旧城，岂可更劳版筑，虚弃钱物。若三城是国家盛制，仁愿旧规，亦须得天德添兵，然後有人修筑。按天德旧城，在西城正东微南一百八十里，其处见有两城。今之永清栅，即隋氏大同旧城理，去本城约三里已下，城甚牢小，今随事制宜，仍存天德军额。
北城周回一十二里，高四丈，下阔一丈七尺，天宝十二载安思顺所置。其城居大同川中，当北戎大路，南接牟那山钳耳觜，山中出好材木，若有营建，不日可成。
牟那山南又是麦泊，其地良沃，远近不殊。天宝中安思顺、郭子仪等本筑此城，拟为朔方根本，其意以中城、东城连振武为左翼，又以西城、丰州连定远为右臂，南制党项，北制匈奴，左右钩带，居中处要，诚长久之规也。寻属禄山有事，子仪留老弱於此城，身率大众河北讨贼，为贼将宋星星所破，纵火焚烧，遂移天德军永清栅，别置理所於西城，只缘添兵未得，且因循并在一处，力所不足，实非远图。臣久访略已计料，约修此城，不过二万贯钱。今若於天德旧城，随事增饬，因有移换，仍取城隶於天德军，别置使名，自为雄镇，以张声势，可殊邻。”
诏从之，於是复移天德军理所於旧城焉。先是缘边居人，常苦室韦、党项之所侵掠，投窜山谷，不知所从。及新城施功之日，遂有三万馀家移止城内。初，议者又虑城大无人以实，及是远近奔凑，边军益壮，人心遂安。
沃野故城，在军城北六十里，即是後魏时六镇从西第一镇也。
州境：东西南北八到：西取宁远镇故落盐池，经夏州至上都一千八百里。西南渡河至丰州一百六十里。西北至横塞军城二百里。西南至新宥州六百里。西至西受降城一百八十里。东南至中受降城二百里。
东受降城，本汉中郡地，在榆林县东北八里，今属振武节度。
八到：南至上都一千八百六十里。东南至东都取单于路一千八百二十里。东北至单于都护府一百二十里。东北至朔州四百里。西至中受降城三百里。北至碛口八百里。
武川城，今名里城，後魏六镇从西第三镇，在军北三百里。自北出石门障即光禄城，右入匈奴大路。
光禄城东北有怀朔古城，其城即後魏六镇从西第二镇，在今中城界向北化栅侧近也。
中受降城，本秦九原郡地，汉武帝元朔二年更名五原，开元十年於此城置安北大都护府，後又移徙。事具天德军。
八到：城南至上都一千八百六十里。城东南至东都取单于路二千一百二十里。
东至东受降城三百里。西北至天德军二百里。南至麟州四百里。北至碛口五百里。
敬本故城，在中城北四十里。郑虔《军录》曰：“时人以张仁愿河外筑三城，自古未有。今敬本城周一万八百七十二步，壕{渐土}深峻，亦古之坚守。”贾耽《古今述》曰：“以地理求之，前代九原郡城也。”
西受降城，旧天德军理於此城，元和九年移理天德军城。在丰州西北八十里。
盖汉朔方郡地，临河县故理处。开元初为河水所坏，至开元十年总管张说於故城东别置新城。今城一本云“其後城”。西南隅又为河水所坏。本末具天德军。
八到：城南至上都一千八百八十里。东南至东都取单于路二千二百五十里。
正东微南至天德军一百八十里。东南渡河至丰州八十里。西南至定远城七百里。
北至碛口三百里。碛口西至回鹘衙帐一千五百里。
右三受降城，景三年张仁愿所置也。初，突厥入寇，朔方军总管沙吒忠义为贼所败，诏仁愿代之。先是朔方军北与突厥以河为界，河北岸有拂堆神祠，突厥将入寇，必先诣祠祭酹求福，因牧马料兵而後渡河。时突厥默啜尽众西击突骑施婆葛，仁愿奏请乘虚夺取漠南之地，於河北筑三受降城，首尾相应，绝其南寇之路。太子少师唐休以为两汉以来，皆北守黄河，今於寇境筑城，恐劳人费功，终为贼所有。仁愿固请不已，中宗竟从之。仁愿表留年满镇兵以助其功，时咸阳兵二百馀人逃归，仁愿擒获尽斩之，军中股忄栗，六旬而三城俱就。以拂祠为中城。与东西两城相去各四百馀里，遥相应接。北拓三百馀里，於牛头牟那山北置烽堠一千八百所，自是突厥不得度山放牧，朔方无复寇掠，减镇兵数万人。
初，三城不置壅门及敌战具，或问曰：“边城御贼之所，不为守备，何也？”
仁愿曰：“寇若至此，当并力出战，回顾望城，犹须斩之，何用守备生其退恧之心。”其後常元楷为总管，始筑壅门，议者劣之。

●卷第五
◎河南道一河南府，洛州，东都。开元户一十二万七千四百四十。乡二百。元和户一万八千七百九十九。乡八十。
《禹贡》豫州之域，在天地之中，故三代皆为都邑。阳翟，夏城，禹都也。
偃师，西亳，汤都也。周成王定鼎於郏辱阝，使召公先相宅，乃卜涧水东，水西，是为东都，今苑内故王城是也。又卜水东，召公往营之，是为成周，今河南府东故洛城是也。至赧王献地於秦昭襄，昭襄王立为三川郡。三川，伊、洛、河也。汉改为河南郡，後汉光武帝建武元年入洛阳，遂定都焉。及董卓逼迁献帝西都长安，尽烧洛阳宫庙，後又都焉。魏文帝受禅，亦都洛阳，陈留王以司隶校尉所掌，置司州，领河南、河东、河内、弘农、平阳五郡。晋武帝受禅，司州不改。永嘉初，刘曜叛乱，司州没胡，後又没於石勒。东晋穆帝永和五年，桓温入洛阳，置河南郡。宋武帝北平关、洛，复置司州。後魏孝文帝太和十九年，六宫文武尽迁洛阳，改为河南尹。至周宣帝移相州六府於洛州，以为东京。隋文帝改六府为六尚书省，又置河南道行台省。仁寿四年，炀帝诏杨素营东京，大业二年，新都成，遂徙居，今洛阳宫是也。其宫北据邙山，南直伊阙之口，洛水贯都，有河汉之象，东去故城一十八里。初，炀帝尝登邙山，观伊阙，顾曰：“此非龙门邪？自古何因不建都於此？”仆射苏威对曰：“自古非不知，以俟陛下。”帝大悦，遂议都焉。其宫室台殿，皆宇文恺所创也。恺巧思绝伦，因此制造颇穷奢丽，前代都邑莫之比焉。又改洛州为豫州，置牧。三年，罢州为河南郡，置尹。四年，改东京为东都。十四年，复置洛州。隋乱，王世充僭号称郑，改为司州。武德四年讨平充，复为洛州，仍置总管府。其冬罢府，置陕东道大行台，太宗为大行台尚书令。九年罢台，置洛州都督府，贞观十八年废府。显庆二年，置东都，则天改为神都，神龙元年复为东都。开元元年改洛州为河南府。天宝元年，改东都为东京，至德元年复为东都。
府境：东西六百二十一里。南北八到：西至上都八百五十里。东至郑州二百八十里。东北至怀州一百五十里。
西北至陕州三百五十里。东南至汝州一百七十里。东南取岭路，至阳翟县二百四十里，从县至许州九十里。
贡、赋：开元贡：自瓷器，绫。赋：绢，绵。
