<!-- { "loadSidebar": true } -->
◎关内道三泾原节度使泾州原州宁节度使州宁州庆州坊观察使州坊州丹州延州泾州安定。上。开元户一万五千九百五十二。乡五十五。元和户一千九百九十。乡三十。今为泾原节度使理所管州二：泾州，原州。县九。都管户垦田《禹贡》雍州之域。春秋时属秦，至始皇分三十六郡，属北地郡。汉分北地郡置安定郡，即此是也。汉以六郡良家子补羽林郎，案六郡，安定即其一焉。後汉安帝永初五年，徙其人於美阳以避羌寇，郡寄理美阳，在今武功县界美阳故城是也。至顺帝移於今理，後魏太武神三年於此置泾州，因水为名，隋大业三年改为安定郡。大业末，金城贼帅薛举侵扰豳、泾，武德元年太宗西讨，会举死，因平举子仁杲，遂改安定郡为泾州。
州境：东西一百九十六里。南北二百八十六里。
八到：东南至上都四百八十里。东南至东都一千三百四十里。东北至宁州一百五十里。西北至原州平凉县一百五十里。北至原州城三百三十里。北至庆州三百二十三里。南至凤翔二百五十八里。东南至州一百八十里。西南至陇州私路一百八十里。
贡、赋：开元贡：龙须席。赋：麻，布。
管县五：保定，灵台，临泾，良原，潘原。
保定县，上。郭下。本汉安定县地，今临泾县安定故城也，後汉省。後魏文帝大统元年，自高平城移於今理，属安定郡。隋开皇三年罢郡，以县属泾州。至德二年，改保定县。
泾水，在县东一里。
折庶故城，在县东十里。西魏泾州刺史乙弗贵所筑，隋末薛举屯据於此城，举死仁杲复窃据，武德元年讨平之。
万俟丑奴馀趾，在县东五里。丑奴，高平人，後魏建义元年僭号於此。
灵台县，上。西至州一百里。本汉鹑觚县，属北地郡，周属赵平郡，隋开皇三年属泾州。天宝元年，改为灵台县。今县理西阴密故城，东接县城，即古密国之地是也。《诗》曰“密人不恭。”
临泾县，上。东南至州九十里。本汉旧县，属安定郡。隋大业元年於今县理置湫谷县，取县内湫谷为名。十二年，复为临泾县，皇朝因而不改。按：县有彭阳川，去彭阳县一百步。县界兼有汉安武、安武、彭阳、抚夷四县之地。
良原县，上。东北至州六十里。本汉三水县地，属安定郡，今安定县界三水故城是也。隋大业元年，分安定县之地置良原县，县西南三十里有良原，因以为名。
水，一名宜禄川，西自陇州华亭县流入。
石原，在县西南，即所谓良原也。
潘原县，中。东至州一百里。本汉阴盘县，属安定郡，在今州宜禄县西二十三里阴盘故城是也。地有阴驿。
原州，平凉。中都督府。开元户乡元和户乡《禹贡》雍州之域。春秋时地属秦，始皇时属北地郡。汉为安定郡。
州境：八到：东南至上都八百里。东南至东都一千六百六十里。东南至泾州三百二十里。西至会州三百九十里。南至秦州四百六十里。正西微南至临洮军六百二十里。北至灵州五百里。
贡、赋：开元贡，覆鞍毡。赋：布，麻。
管县四：平高，平凉，百泉，萧关。
平高县，望。郭下。本汉高平县，属安定郡。後魏太武帝太延二年，於今县理置平高县，属平高郡。隋开皇三年罢郡，以县属原州。大业三年，以原州为平凉郡。武德元年重为原州，县仍属焉。
笄头山，一名崆峒山，在县西一百里，即黄帝谒广成子学道之处。《史记》曰“黄帝东至於海，西至崆峒，登笄头”，是也。《汉书》曰头山，在泾阳西。
《禹贡》泾水所出。《庄子》云广成子学道崆峒之山。又《後汉书》隗嚣使将王孟塞鸡头道，即此也。
木硖关，在县西南四十里。
萧关故城，在县东南三十里。《汉书》文帝十四年，匈奴入萧关，杀北地都尉，是也。
瓦亭故关，在县南七十里。即陇山北垂。隗嚣使牛邯守瓦亭，即此是也。
秦长城，在县北十里。
朝那湫，《郊祀志》云“湫泉祠朝那”，苏林云“在安定朝那县。方四十里，冬夏不增减，不生草木，旱时即祠之，以壶水，置之於所在，则雨；雨不止，反水於泉，俗以为恒。”今周回七里，盖近代减耗。
监牧，贞观中自京师东赤岸泽移马牧於秦、渭二州之北，会州之南，兰州狄道县之西，置监牧使以掌其事。仍以原州刺史为都监牧使，以管四使。南使在原州西南一百八十里，西使在临洮军西二百二十里，北使寄理原州城内，东宫使寄理原州城内。天宝中，诸使共有五十监：南使管十八监，西使管十六监，北使管七监，东宫使管九监。
监牧地，东西约六百里，南北约四百里。天宝十二年，诸监见在马总三十一万九千三百八十七匹，内一十三万三千五百九十八匹课马。
平凉县，上。西北至州一百六十里。本汉泾阳县地，今县西四十里泾阳故城是也。後魏为长城郡长城县之地。周武帝建德元年，割泾州平凉郡於今理置平凉县，属长城郡。隋开皇三年属原州，皇朝因之。开元五年移於泾水南，贞元七年又移於旧县南坂上，今县是也。仍屯军其中。
马屯山，在县西。《十六国春秋》云“姚苌与苻登战於高平，登败，奔於马屯山”，即此也。其山南北二十里，东西三十里。
百泉县，上。西至州九十里。本汉朝那县地，故城在今县理西四十五里。後魏孝明帝於今县西南阳晋川置黄石县，隋炀帝改为百泉县，武德八年移於今所。
可蓝山，一名都卢山，在县西南七十里。《十六国春秋》曰“赫连定据平凉，登可蓝山望统万城，泣曰：‘先帝若以朕承大业，岂有今日！’”
泾水，源出县西南泾谷。《地理志》云泾阳县头山，泾水所出。《淮南子》云“笄头山一名薄落山”，故泾水亦曰薄落水。又南流经都卢山，山路之中，常如弹筝之声，故行旅因谓之弹筝峡。
萧关县，中。南至州一百八十里。本隋他楼县，大业元年置，神龙三年废。
别立萧关县，以去州阔远，御史中丞侯全德奏於故白草军城置，因取萧关为名。
蔚茹水，在县之西，一名葫芦河，源出原州西南颓沙山下。
州新平。紧。开元户一万九千四百六十一。乡四十九。开和户二千六百七十。乡四十九。今为宁节度使理所。
管州三：州，宁州，庆州。县二十。
《禹贡》雍州之域，周之先公刘所居之地。《诗大雅》云“笃公刘，于豳斯馆”，是也。《周本纪》曰后稷子不窟末年，夏政衰，奔戎翟之。至公刘，修后稷之业，乃国於豳。徐广云“新平漆县东北有豳亭”，是也。按豳国城在今州理东北三十九里三水县界，古豳城是也。自周东迁，其地属秦。秦并天下，分三十六郡，属内史。汉属右扶风，今州理即汉右扶风之漆县也。漆水在今县西九里，西北流注於泾。今凤翔府麟游县东南亦有一漆水，与此异也。後汉於此置新平郡。
及姚苌之乱，百姓夷灭，此地郡县，并无理所，至後魏又置郡焉。文帝大统十四年於今理置南豳州，废帝除“南”字。隋大业二年省入宁州，义宁二年复为新平郡，武德元年复为豳州。开元十三年，以“豳”与“幽”字相涉，诏曰：“鱼、鲁变文，荆、并误听。欲求辨惑，必也正名，改为‘’字。”天宝元年改为新平郡，乾元元年复为州。
州境：东西二百里。南北二百七十里。
八到：东南至上都三百里。东（北）〔南〕至东都一千一百六十里。东至坊州三百一十里。东至奉天县一百三十里。北至宁州一百四十里。西北至泾州一百八十里。
贡、赋：开元贡：荜豆，白蜡。赋：麻，布，米粟。
管县四：新平，三水，永寿，宜禄。
新平县，望。郭下。本汉漆县也，属右扶风。建武八年，隗嚣悉众攻略阳。
上幸漆，进止未定。会马援夜至，上喜，问之，援聚米以为山谷，於上前指军所从入。上笑曰：“虏在吾目中。”遂进兵。考诸记注，汉之漆县，即今州理是也。
姚苌之乱，郡县不立，暨乎後魏，於今县西南十里陈阳原上置白土县，属新平郡。
隋开皇三年罢郡，移白土县於今州城中，置豳州，四年改白土县为新平县。大业二年，省豳州入宁州，义宁二年复为新平郡。武德元年，以新平郡又为豳州，县属焉。
五龙原，在县南三里，原侧有五泉水，因名。
泾水，西北自宜禄县界流入。
丘堡，在县西十八里。东、西、南三面石坡峭峻高十丈，北面筑城高二丈，武德二年置，贞观七年废。
苻坚墓，在县东南二里。先有谣云“河水清复清，苻诏死新城。”坚闻恶之，语军候云：“地名‘新城’避之。”至是为姚苌杀於新平城，遂葬焉。
三水县，紧。西南至州六十里。本汉旧县，有铁官，属安定郡，以县界有罗川谷，三泉并流，故以为名。魏改三水县为西川县，亦属安定。後魏於今县理西二十八里重置三水县，取旧名，属新平。隋开皇三年罢郡，以县属州。皇朝因之。
石门山，在县东五十里。峰岩相对，望之似门。
邑故城，在县东二十五里，即汉邑县，属右扶风。古郇国也，《左传》云：“毕、原、丰、郇，文之昭也。”
古豳城，在县西三十里。公刘始都之处。
永寿县，上。西北至州九十里。武德二年分新平县南界，於今理北三十里永寿原西置永寿县，因原而名。贞观二年移於州东南八十里，兴元元年又移於顺义店，即今理是也。
高泉山，亦曰甘泉，在县北二十五里。
泾水，自新平县界流入。
醴泉苑，在县东北十里，并宫，并周所立，後废。贞观四年置醴泉监，兼置屯五所，隶司农寺。
宜禄县，中。东至州八十一里。本汉浅水县地，属上郡。後魏为东阴县地，废帝以县南临宜禄川，因改名，隶泾州。暨周、隋又为白土县。贞观二年，分新平县又置宜禄县，复魏旧名也。
浅水原，即今县理所。初，金城人薛举称兵，攻破郡县。武德元年，举寇泾州，屯兵於安定县之折庶城，太宗亲征，相守六十馀日。会举死，其子仁杲统其众，并羌胡十馀万，数来挑战。上遣总管庞玉自此原南出贼之右，因高而陈，上率大兵自原北，出其不意，斩首万馀级，贼大溃，仁杲惧而请降，俘其精兵万馀人，男女五万口。故城犹在今县北五里。
阴城，在县西北二十五里。
昭仁寺，在县西十步浅水原。上王师讨平仁杲诏於此置寺。碑，谏议大夫朱子奢之词也。
长武城，在县西五十里。隋开皇中筑在泾河南岸，武德元年废，大历初，郭子仪置兵以备西戎。
宁州，彭原。望。开元户三万二百二十六。元和户一千一百七。乡。
