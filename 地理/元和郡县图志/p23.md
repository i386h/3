<!-- { "loadSidebar": true } -->
晏婴墓，在县东北三里。贞观十一年，诏十五步并禁樵苏。
千乘县，上。东南至州八十里。本汉旧县也，属千乘郡，有盐官。後汉和帝永元七年，改千乘郡为乐安国，千乘县仍属焉。武德二年，於此置乘州，八年废乘州，千乘依旧属青州。千乘者，以齐景公有马千驷，畋於青丘，今县北有青丘县，因以为名。
淄水，南去县三十八里。
临朐县，上。北至州四十里。本汉县也，属齐郡。东有朐山，因以为名。隋开皇六年，改为逢山县，属青州取县西逢山为名。大业二年，又改为临朐县。
朐山，在县东南二里。
逢山，在县西二十二里。
破车岘，在县东南三十五里。按：岘高七十丈，周回二十里，道径险恶，因名破车岘。
北海县，紧。西北至州一百三十里。本汉平寿县地，属北海郡。隋开皇三年罢郡，置下密县於废郡中，属青州。十六年，又於此置潍州，取界内潍水为名。
大业二年废潍州，仍改下密县为北海县。
海水，在县东北一百二十里。《禹贡》“海、岱惟青州”。今按：海，东接莱州，西接寿光县界。
潍水，南去县五十五里。
胶水，东去县八十五里，与莱州胶水县中分为界。
公孙弘墓，在县西。
寿光县，紧。西南至州七十里。本汉旧县也，属北海郡。後汉改属乐安国。
宋省寿光县。隋开皇六年，於县北一里博昌故城置寿光县，属青州。武行署一年属乘州，八年废乘州，还属青州。
海水，在县东北一百一十里。东接北海县界，西接博昌县界。
淄、渑二水，西自千乘县界流入，去县四十里。
博昌县，上。东南至州一百二十里。本汉旧县，属千乘郡。昌水其势平博，故曰博昌。後汉以千乘郡为乐安国，博昌县仍属焉。晋、宋、後魏并同。高齐省，移乐陵县今县东十二里乐陵故城。理此，属乐安郡。隋开皇三年罢郡，乐陵县属青州，十六年改为博昌县。
济水，北去县百步，又东北流入海。
海浦，在县东北二百八十里。即济水东流入海之处，水口谓之海浦。
蒲姑故城，在县东北六十里。齐旧都也。
齐州，齐郡。上。开元户四万九千一百五十七。
《禹贡》兖州之域。春秋及战国时属齐国，秦并天下为齐郡。汉分齐郡立济南国，今州即济南国之历城县理也。景帝三年为济南郡，理东平陵，属青州。晋永嘉之後，郡移理历城，即今州理是也。後为石勒所据，慕容氏亦有其地，义熙五年，刘裕平之。宋元嘉九年，分青州立冀州，理历城。後魏将慕容白曜攻下历城，後文帝改冀州为齐州，与济南郡并理。隋开皇三年罢郡，以所领县属齐州。
大业三年罢州，为齐郡。隋末陷於寇贼，武德元年海、岱平定，罢郡复州。
州境：东西三百八十二里。南北一百四十二里。
八到：西南至上都二千一百五里。西南至东都一千二百里。东至淄州一百九十里。西渡河至博州二百九十里。东北渡河至棣州三百五十里。正南微西至兖州三百三十里。正北微西至德州二百四十五里。
贡、赋：开元贡：丝，葛。赋：绵，绢。
管县九：历城，全节，章丘，亭山，临邑，临济，长清，丰齐，禹城。
历城县，上。郭下。古齐历下，城对历山之下。汉为历城县，属济南国。晋属济南郡。隋开皇三年罢郡，县属齐州。
华不注山，一名华山，在县东北十五里。齐、晋战于鞍，齐败绩，晋逐之，三周华不注。
州理城，古历下城也。《左传》晋平公伐齐，战于历。《汉书》郦食其说齐王田广，罢历下军守备，韩信度平原袭破历下，因入临淄。《述征记》曰：“历城到营城三十里。自城以东，水イ漫数十里，南则迫山，实为险固也。”
神通寺，在县东七十里琨瑞山中，苻秦时沙门竺僧朗隐居也。朗少事佛图澄，尤明气纬，隐於此谷，因谓之朗公谷。
全节县，上。西南至州七十里。本春秋谭国之地，齐灭之。汉以为东平陵县，属济南郡。宋省“东”字。後魏为东陵，至周省。其全节县，本是隋末土人李满率乡人据堡，赡以家财，武德二年归国，於堡置谭州及平陵县，以满为谭州总管。
贞观元年废谭州，县属齐州。十七年，燕亮构逆，满及男君球固守。贼平县废，有诏重置县，改名全节，以旌其功焉。
济水，在县北四十里。
巨合城，在县东南二十三里。耿讨张步，守巨里，即此城也。
章丘县，上。本汉阳丘县也，属济南郡。高齐文宣帝天保七年，自高唐故城移高唐县理於此。隋开皇十八年，以博州亦有高唐县，改为章丘县，属齐州，取县南章丘山为名也。武德二年属谭州，贞观元年废谭州又属齐州。
东陵山，在县南二十八里。《庄子》曰：“盗跖死於东陵之上。”
龙盘山，在县东二十五里。上有神迹，是姜原所履处。
长白山，在县东南三十里。高二千九百丈，周回六十里。
济水，西去县十七里。
县理城，即黄巾城也，在济水之南岸。汉献帝建安中，黄巾贼张角之所守也。
亭山县，上。西北至州九十里。本汉〔东〕平陵县地，宋於此置卫国县，属顿邱郡。隋开皇六年，改为亭山县，属齐（郡）〔州〕，县东南有亭山，因以为名。
长白山，在县东北六十里。《齐记》曰：“於陵城西三里有长白山，陈仲子夫妻所隐也。”
百脉水，出县东北平地，水源方百馀步，百泉俱出合流，故名之。
临邑县，上。南至州六十里。本汉旧县，属东郡。至晋，属济北国。宋孝武帝孝建二年，立东魏郡，理台城，以临邑县属焉。隋开皇三年罢郡，临邑县属齐州。武德二年属谭州，贞观元年废谭州，属齐州。
黄河，在县北七十里。
济水，西去县四十里。
漯水，北去县七里。
鹿角关，在县西北七十里。隋大业三年废。
长清县，上。东北至州八十里。本汉卢县地，隋开皇五年，於此置镇，十四年废镇，长清县属济州。因清水为名。贞观十七年废济州，属齐州。
隔马山，在县东南三十五里。《左传》曰，晋侯伐齐，齐师遁，夙沙卫杀马於隘以塞道，後因为隔马山。
黄河，北去县五十五里。
济水，北去县十里。
清水，西南去县十里。
氵育沟泊，在县西南五里。东西三十里，南北二十五里，水族生焉，数州取给。
废四口关，在县西南五十里。後魏置，武德九年废。
石故城，在县东三十里。
临济县，上。西南至州一百二十里。本汉菅县，属济南郡。隋开皇六年，移朝阳县理於此，属齐郡，十六年改为临济县。
黄河，在县北八十里。
济水，在县南二十里。
丰齐县，上。东北至州四十里。本汉茬县也，取县东北茬山为名，属泰山郡。
隋大业二年省入历城县。武德元年重置，天宝元年改为丰齐。
岐阳山，在县东南五十里。
济水，西去县二十六里。
祝阿故城，在县东北二里。《礼记》曰“武王克殷封（皇）〔黄〕帝之後於祝”，即此。
禹城县，上。东南至州一百五十里。本汉祝阿县，春秋时齐邑，汉以为县，属平原郡。隋开皇十六年，改属齐郡。天宝元年改名禹城县，以县西南三十里有禹息故城，因而为名，在州西北八十五里。

●卷第十一
◎河南道七曹州濮州密州海州沂州莱州淄州登州曹州，济阴。上。开元户七万三千一百六十一。乡一百四十九。
《禹贡》豫州之域。於周又为曹国之地，後属於宋，《左传》哀公八年，宋景公灭曹。按：曹国在州东北三十七里济阴县界，故定陶城是也。七国时属齐，宋为楚、魏所灭，三分其地，齐得其济阴、东平。汉为济阴郡之地，在济水之南，故以为名。景帝中六年，别为济阴国。宣帝甘露二年，更名定陶。哀帝更为济阴郡，属兖州。後魏於定陶城置西兖州，周武帝改西兖州为曹州，取曹国为名也。
隋大业三年，改为济阴郡。隋乱陷贼，武德四年平孟海公，复为曹州。
州境：东西二百五十九里。南北二百五十九里。
八到：西至上都一千五百二十五里。西至东都六百六十五里。西南至汴州二百四十五里。东至兖州三百七十里。东北至郓州三百三十里。东南至宋州一百五十里。西北至滑州二百里。
贡、赋：开元贡：蛇床子，葶苈。赋：绵，绢。
管县六：济阴，冤句，乘氏，成武，南华，考城。
济阴县，紧。郭下。本汉定陶县之地，属济阴郡。隋开皇六年於此置济阴县，属曹州。皇朝因之。
曹南山，在县东二十里。《诗》所谓“荟兮蔚兮，南山朝齐”，是也。
水，在县南。昔汉高祖既定天下，即位於水之阳。张晏曰：“水在济阴界。取其受弘大而润下。”按今水县东亦有高祖即位坛，据《叔孙通传》云“高祖为皇帝，通於定陶就其仪”，在济阴是也。
菏泽，在县东北九十里，故定陶城东北。其地有菏山，故名其泽为菏泽。
《禹贡》曰：“导菏泽，被孟猪”。
州理中城，盖古之陶丘也，一名左域。《帝王世纪》“舜陶於河滨，即《禹贡》之陶丘，今济阴定陶西有陶丘”，是也。《尔雅》曰“再成为陶丘”，成，犹重也。
古曹国，在县东北四十七里，故定陶是也。定陶故城，尧所居也。尧先居唐，後居陶，故曰陶唐氏。《史记》曰曹叔振铎者，周武王弟，封於曹。鲁哀公八年，宋灭曹，执曹伯阳。自曹叔至伯阳，凡十八叶。又范蠡相越平吴後，变姓名为朱公，居於陶，号陶朱公，亦此地也。
莘仲故城，在县东南三十里。盖古之莘国也，伊尹耕於莘野，汤闻其贤，聘以为相，即此地。
三亭，古国也，在县东北四十九里。汤伐桀，遂伐三，俘厥宝玉。注曰：“三，国名，今定陶是也。”
冤句县，紧。东至州四十七里。本汉旧县也，汉初属梁国，景帝时属济阴郡。
隋开皇三年罢郡，以县属曹州。
煮枣故城，在县西北四十里。《汉书》“樊哙攻煮枣，屠之”，是也。
济阳故城，在县西南五十里。汉济阳县也，光武以建平元年生於济阳县，明照一室，是岁有嘉禾生，一茎九穗，大於凡禾，因名秀。光武皇考为济阳令。
袁本初故城，在县北七十里。袁绍所筑。
乘氏县，紧。南至州五十四里。本汉旧县也，属济阴郡。隋开皇三年罢郡，以县属曹州。大业末年废，武德四年重置。
孟海公南北二城，在县东四十五里。隋末贼帅孟海公所筑。
成武县，紧。西至州一百里。本汉旧县也，属山阳郡，後汉改属济阴郡。隋於此置戴州，成武县属焉。大业二年省戴州，县移理州城中，後属曹州。武德五年於金乡县重置戴州，县又属焉。贞观十七年废戴州，县又属曹州。
故宅城，在县西北二十九里。昭帝封金日为宅侯。
