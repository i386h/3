<!-- { "loadSidebar": true } -->
犍为县，中下。西北至州一百五十六里。本汉南安县地，周于此置沈犀郡，并立武阳县。隋开皇三年废郡，以县属戎州，又改武阳为犍为县，前上元二年割属嘉州。
大江，在县西十步。
大鹿山，在县北一里。
沈犀故城，在县东南三里。
戎州，南溪。中。开元户六千七百八十七。乡二十五。元和户一千二百九十三。乡二十五。
禹贡梁州之域。古国也。初，秦军破滇，通五尺道，至汉武帝建元六年，遣唐蒙发巴、蜀卒通西南夷自道抵柯，凿石开道，二十余里，通西南夷，置道县，属犍为郡，今州即道县也。戎獠之中，最有人道，故其字从“人”。
李雄窃据，此地空废。梁武帝大同十年，使先铁讨定夷獠，乃立戎州，即以铁为刺史，后遂不改。
州境：东西五百六十里。南北七百一十二里。
八到：东北至上都取嘉、眉州水陆相兼二千七百里。东北至东都三千五百六十里。东北至沪州水路三百一十里。陆路三百四十里。北至荣州三百一十里。西南至石门镇三百里。西北至嘉州水路三百五十里，陆路三百二十里。西南至南韶所居羊直咩城二千三百里。北至姚州三百一十里。
贡、赋：开元贡：葛五匹，布。元和贡：荔枝煎四斗。
管县五：道，义宾，开边，南溪，归顺。
道县，中。郭下。本汉旧县也，属犍为郡。永嘉后荒废。梁于此立戎州，周保定三年改道为外江县，隋大业三年改为道县。出荔枝，一树可收一百五十斗。
黄泉山，在县西北五十九里。
汶江，流经县东北，去县十步。
马湖戍，在县西二十一里。
义宾县，中。东南至州一百六十里。本汉南安县地，属犍为郡。天宝元年改为义宾，属戎州。
大秋溪，在县东北一十三里。有秋溪盐井，盖因此水为名也。
开边县，中。东北至州六十五里。本汉道地也，周为外江县地，隋开皇六年于此县北一百三十里野容川置开边县，后上元元年獠贼叛乱，因而荒废，永泰二年复于今理。
小梨山，在县南四十七里。
大梨山在县南六十里。
南广水，在县西北一里。
盐泉镇，在县西南八十里。
南溪县，中。西至州五十里。本汉道县地，梁于此立南广县，属戎州，隋仁寿二年改为南溪县，避炀帝讳也。皇朝因之。
平盖山，在县东三十里。多荔枝。
可卢山，在县南五十里，山多邛竹。
汶江，经县南，去县十步。
归顺县，中下。圣历二年析存阝马阝县地以生獠户置。

●卷第三十二
◎剑南道中▲西川下雅州眉州松州茂州翼州维州当州悉州静州柘州恭州真州黎州州姚州协州曲州雅州，卢山。下都督府。开元户六千五百八十九。乡二十二。元和户一千四百五十二。乡二十四。
禹贡梁州之域。秦灭蜀为郡，即严道县也。李膺记曰：“自晋永嘉崩离，李雄窃据，此地荒废，将二十纪，夷獠居之。”后魏废帝二年置蒙山郡于此，隋开皇十三年置蒙山县并镇，仁寿四年罢镇，改置雅州，因州境雅安山为名。大业三年，以雅州为临邛郡，武德元年复为雅州。
州境：东西五百三十九里。南北四百三十五里。
八到：东北至上都二千三百四十里。东北至东都三千二百里。〔东南至嘉州三百二十里。东北至邛州一百七十里。〕西南至黎州二百四十里。西北至西山谷口和顺镇九十里。
贡、赋：开元贡：麸金。赋：绵，，葛。元和贡：麸金，落雁木。
管羁縻州十一。管县五：严道，百丈，名山，卢山，荣经。
严道县，中。郭下。本奏旧县，属蜀郡。汉迁淮南王长于严道邛邮，县有蛮夷曰道。后魏于此置始阳县，隋大业三年改始阳为严道县。
蒙山，在县南一十里。今每岁贡茶，为蜀之最。
长坟岭，在县西南二十七里。道至险恶。
平羌水，经县东二里。
多切镇，在县西北三十二里。
垅越镇，在县西三十六里。
百丈县，中。西南至州八十六里。本秦严道县地，贞观八年于此置百丈县。
今按镇城东有百丈穴，故以为名。
陇西山，在县西北三十里。
大池水，经县东，去县十五步。
抚人戍，在县西南二十里。
名山县，中下。西南至州四十三里。本秦严道县地，后魏于此置蒙山县，属蒙山郡。隋开皇十三年改为名山县，因县西北名山为名也，属邛州，仁寿四年改属雅州。
名山，在县西北一十里。
弱栋坂，在县东北八里。长二里，道至险阻。
名山水，在县东二百步，东南入平羌水。
卢山县，中。东南至州七十里。本秦严道县地，隋仁寿元年于此置卢山镇，三年于此置卢山县，因山为名，属邛州，后属雅州。皇朝因之。
卢山，在县西北九里。其山西北连延入夷獠界，正北即邛州火井县界。浮图水，一名军卢水，经县西南五里。
罗带水，经县东五十步。
灵关镇，在县西北六十里，车灵山在下。山有峡口似门，阔三丈，长二百步。
关外即夷獠界。
荣经县，中下。东北至州一百一十里。本秦、汉严道县地，武德三年于此置经县。
邛来山，在县西五十里。本名邛笮山，故笮入之界也。山岩峭峻，出竹高节实中，堪为杖，因名山也。
铜山，在县北三里。即文帝赐邓通铸钱之所，后以山假与卓王孙，取布千疋。
其山今出铜矿。
九折坂，在县西八十里。王阳为益州刺史，经此叹息，谢病去官。后王尊为益州刺史，至此叱驭而过。
邛来水，东流经县北三里。
邛来镇，在县西南八十七里。
石门戍，在县西南三十五里。
眉州，通义。上。开元户四万二千八百三十六。乡六十五。元和户五千八百四。乡七十二。
禹贡梁州之域。在汉即犍为郡武阳县之南境。梁太清二年，武陵王萧纪开通外徼，于此立青州，取汉青衣县为名也。后魏废帝二年平蜀，改青州为眉州，因峨眉山为名也。武德元年改眉州为嘉州，二年于通义县复置眉州。
州境：东北至上都二千二百一十里。东北至东都三千七十里。东南至嘉州一百四十四。东至陵州七十里。正西微北至邛州一百七十里。西北至蜀州一百七十里。北至成都府二百里。
贡、赋：开元贡：麸金八两，獠麻布，柑子。元和贡同。
管县五：通义，彭山，丹棱，洪雅，青神。
通义县，紧。郭下。本汉代阳县之南境也，后魏于此置通义县，属齐通君。
隋开皇三年罢郡，以县属眉州。皇朝因之。
大江，一名汶江，经县东，去县五里。出麸金。
白战山，在县东北二十五里。西临汶江。
彭山县，紧。南至州六十六里。本汉武阳县也。秦惠王时，张仪、司马错伐蜀，蜀之王开明拒战不胜，退走武阳，获之，即其地也。汉昭帝时，犍为郡自道移理武阳。周武帝于此置隆山郡，以境内有鼎鼻山，地形隆起，故为名。隋开皇三年罢郡，以隆山属益州。贞观元年，割属眉州。先天元年，以犯讳改为彭山县。
鼎鼻山，亦曰打鼻山，在县南十五里。宋谯纵据蜀，朱龄石伐之，命臧熹外出奇兵，谯纵遣将谯小苟引兵塞打鼻以御之，即此也。山形孤起，东临江水，昔周鼎沦于此水，或见其鼻，遂以名山。
大江一名汶江，亦曰导江，在县东七里。
犍为故城，在县西北五里。汉犍为郡也，武帝建元六年分巴、蜀二郡立犍为郡。
彭亡城，亦曰平无城，彭祖家于此而死，故曰彭亡。后汉岑彭击公孙述，至武阳，所营地名彭亡，闻而恶之，欲徙，会日暮而止。是夜，蜀刺客诈为亡奴降彭，遂刺杀彭。初，岑彭至其地，改曰平无，若言巴、蜀已平，无复贼也。
馨堰，在县西南二十五里。拥江水为大堰，开六水门，用灌郡下。公孙述僭号，犍为不属，述攻之，功曹朱遵拒战于六水门是也。
丹棱县，上。东北至州七十三里。本南齐之乐郡也，周明帝置齐乐县，武帝改为洪雅县。隋开皇十二年，因县南有洪雅镇，就立洪雅县，仍改今理为丹棱县，属眉州，皇朝因之。
三青山，在县东北四十五里。
思蒙水，在县西北二十五里。
洪雅故城，在县东一百五十步。
洪雅县，上。东北至州一百二十里。本齐乐郡之南境也，自晋迄宋，夷獠有其地。周武帝攘獠，立洪雅镇。隋开皇十三年，改洪雅为彤棱县，更于此置洪雅县，兼带洪雅镇，属眉州。县西有洪雅川，以名县。
可暮山，在县西北三十九里。山多材木，公私资之。
青衣水，一名平羌水，经县南一里。
青神县，中。北至州六十里。本汉南安县地，李雄之后，夷獠内侵，西魏恭帝遥于此置青衣县，属眉州之青城郡。隋开皇三年罢郡，徙县居郡理，属眉州。
皇朝因之。
青神祠，即青衣神，在今嘉州界。
汶江，经县东三里。
青神故城，在县南二十三里。
松州，齐川，下都督府。开元户七百二十。乡六。
禹贡梁州之域。古西羌地也。羌本出自三苗，盖姜姓之别也，其国近南岳，及舜流四凶，徙之三危，滨于赐支，至于河首，县地千里。赐支者，禹贡所谓析支者也。夏桀之乱，犬夷入居岐、之间，成汤伐而攘之。及武王伐商，羌、{髟矛}会于牧野。周衰，四戎来寇，杀幽王于骊山。及秦穆公得戎人由余，遂霸西戎，开地千里，其后子孙分别，各自为种，所居无常，依逐水草；以战死为吉利，病终为不祥。妇人孕有身六月而产子，不避风雪。性刚猛，得西方金行之气。
始皇时，务力并六国，兵不西行，故羌种得以繁息。汉武帝北逐匈奴，西逐诸羌，乃渡河、湟，筑令居塞，始置护羌校尉，列河西四郡，隔绝羌胡。后汉至于魏、晋，或降或叛。至后魏邓至王象舒治者，并白水羌也，常为羌豪，因地自号为邓至王，其后子孙舒彭者，遣使内附，拜龙骧将军、益州刺史、甘松县开国子，假以渠帅之名。后魏末，平邓至番，始统有其地。后周保定五年，于此置龙涸防，天和元年改置扶州，领龙涸郡。隋开皇三年废龙涸郡，置嘉诚镇，与扶州同理焉。
大业三年，改扶州为同昌郡，领嘉诚县。隋末陷于寇贼，武德元年陇、蜀平定，改置松州，贞观三年置都督府，后但为州。
州境：东西二百一十四里。南北一百七十七里。
八到：东北至上都一千九百里。东北至东都二千七百六十里。南至翼州一百八十里。〔东北至扶州三百里。西南至当州三百里。〕北至茂州三百三十里。
贡、赋：开元贡：孤尾，当归，犀，牛酥。
管县二：嘉诚，交川。
嘉诚县，中下。郭下。本周旧县也，武帝天和元年置，属龙涸郡。隋开皇三年罢郡，属扶州，武德元年改属松州。
雪山，在县东八十里。春夏常有积雪，故名。
甘松岭，在县西南十五里。
宁远镇，在县北一百里。
大定戍，在县北四十里。
交川县，下。北至州三十四里。本周旧县，天和中置，属龙涸郡。隋开皇三年罢郡，属扶州，武德中改属松州。
洛稽山，在县西北七十五里。
