<!-- { "loadSidebar": true } -->
《禹贡》豫州之域。即高辛氏之子阏伯所居商丘，今州理是也。周为青州之域。武王封微子於宋，自微子至君偃三十三世，为齐、楚、魏所灭，三分其地，魏得其梁、陈留，齐得济阴、东平，楚得沛。按：梁，即今州地。秦并天下，改为砀郡。後改为梁国，汉文帝封其子武为梁王，自汉至晋为梁国，属豫州。宋改为梁郡。隋於睢阳置宋州，大业三年又改为梁郡。隋乱陷贼，武德四年讨平王世充，又为宋州。天宝末，禄山乱两河郡县，多所陷没，唯张巡、许远、姚り三人坚守睢阳，贼将尹子奇并力攻围，逾年不克，城中孤危，粮竭，人相食殆尽。时贺兰进明、许叔冀屯军临淮，争权不协，不发援师，城竟为贼所陷。巡、远等抗词不屈，遂俱被害。然使贼锋挫衄，不至江、淮，巡、远之力也。
州境：东西三百五十九里。南北二百一十八里。
八到：西至上都一千五百八十里。西至东都九百二十里。东南至泗州七百五十里。东北至徐州三百五十里。东南至亳州一百四十里。西北至曹州一百五十里。
贡、赋：开元贡：绢二十匹。赋：绵，绢。
管县十：宋城，砀山，虞城，楚丘，柘城，熟，下邑，单父，襄邑，宁陵。
宋城县，望。郭下。汉睢阳县，属宋国，後属梁国。後魏属梁郡。隋开皇三年罢梁郡，以县属亳州。十六年，於此置宋州，睢阳属焉。十八年改为宋城。
睢水，西南自宁陵县界流入。
涣水，西南自宁陵县界流入。
陨石水，源出县北四十里。春秋时陨石于宋，其处为潭。
小蒙故城，县北二十二里。即庄周之故里。
州城，古阏伯之墟，契孙相土亦都於此。春秋为宋国都。汉梁孝王广睢阳城七十里，开汴河，後汴水经州城南。
兔园，县江南十里。汉梁孝王园。
清泠池，在县东二里。
砀山县，上。西至州一百五十里。汉砀县，属梁国，後汉不改。晋以其地并入下邑。宋复置砀县，属梁郡。後魏置安阳，属砀郡。高齐文宣帝并废，以安阳县属彭城郡。隋开皇十八年，改安阳县为砀山县，大业二年改属宋州。砀，文石也，以其山出文石，故以名县。
虞城县，上。西南至州七十里。本虞国，舜後所封之邑，後汉及晋属梁国。
後魏延昌中於此置萧县，理虞城，属沛郡。高齐省。隋开皇十六年，分下邑置虞城县，属宋州。
孟诸泽，在县西北十里。周回五十里，俗号盟诸泽。
故纶城，县东南三十五里。《左传》“少康逃奔有虞，虞妻以二姚而邑诸纶。”
平台，县西四十里。《左传》宋皇国父为宋平公所筑。汉梁孝王大治宫室，为复道，自宫连属於平台，三十馀里，与邹、枚、相如之徒，并游其上，即此也。
楚丘县，紧。南至州七十里。古戎州己氏之地，至汉为己氏县，属梁国，後汉属济阴郡，北齐废。隋开皇五年又置，属曹州，六年改为楚丘县。武德五年属戴州，今宋州单父县是也。贞观十七年废戴州，隶宋州。
楚丘故城，在县北三十里。
柘城县，上。东北至州一百一十里。本陈之株邑，《诗陈风株林》，刺灵公是也。至秦为柘城县，《续汉志》属陈郡，至晋太康中废。隋开皇十六年复置。
贞观初废入熟、宁陵二县，後县人徭赋路远，陈诉积年，至高宗朝复置，属宋州，其罗城即古株邑故城是也。
涣水，在县北二十九里。
熟县，上。西北至州五十五里。本汉薄县地，置於古城，春秋时为丘，亦殷之所都，谓之南亳，汉於此置薄县，属山阳郡。薄与亳义同字异。後汉改置熟县，属梁国。隋开皇十六年属宋州。隋末丧乱，县人刘继叔戳力固守，免陷於贼。武德二年置南州，以继叔为刺史。四年罢，以县属宋州。
涣水，在县南二十八里。
高辛故城，在县西南四十五里。帝喾初封於此。
下邑县，上。西至州一百一十里。汉旧县。按鲁为楚所灭，顷公迁於下邑。
汉高祖攻下邑，拔之。在汉属梁国。後汉无下邑县，魏复立焉。晋宋属梁郡，隋开皇三年改属亳州，十六年改属宋州。
故谯城，县北三十一里。祖逖屯淮阴，进据太丘城，遂克谯城而居之，谓此也。
单父县，紧。西南至州一百四十九里。古鲁邑也，汉以为县，属山阳郡。後汉以为侯国，属济阴郡。後魏置北济阴郡，理单父城。隋开皇三年废郡，又置单父县属济阴郡。十六年，於县置戴州，单父属焉。大业二年废戴州，以县属曹州。
武德五年重置戴州，县又属焉。贞观十七年废戴州，县隶宋州。汉高祖后吕氏，即单父人。宓子贱、巫马期皆宰单父。
襄邑县，紧。东至州一百十四里。本汉旧县，即春秋时宋襄牛地也。秦始皇徙承匡县，於襄陵，改为襄邑县。汉以县属梁，後又属陈留。高齐文宣帝省入雍丘。隋开皇十六年，复置襄邑县，属杞州，大业三年割属梁郡。武德二年，复置杞州，以县属焉。贞观元年州废，县隶宋州。
睢水，西自雍丘县界流入。
承匡故城，在县西三十里。
宋襄公墓，在县城中东隅，故号襄陵。
宁陵县，紧。东至州五十九里。本汉旧县。“宁”亦作“甯”。七国时属魏，魏安王以弟无忌为信陵君，邑於此。汉初以魏咎为甯陵君，亦在此。《汉志》宁陵属陈留郡，後汉属梁国，晋属宋郡，改属谯郡，高齐省。隋开皇六年复置，属亳州，十六年割属宋州。
睢水，西北自襄邑县界流入。
涣水，西自襄邑界流入。
故葛城，在县北十五里。古葛伯国，以不祀，为汤所灭。
大棘故城，在县西南七十里。《左传》宋毕元、郑公子归生战於大棘。又七国反，先击梁棘壁，即此城也。
氵勺陵，在县南二十五里。《左传》郑子罕伐宋，宋将Θ乐惧，败诸氵勺陵。
故柘城，在县南七十里。陈之株邑。
故鄢城，在县南五十三里。汉之鄢县。郑伯克段於此。
已吾故城，在县西南四十里。後汉已吾县城，曹公初起兵於此。
始基故城，在县南九十里。晋豫州刺史祖逖督护卫策所筑。初，乞活魁遣陈川据陈留浚仪，遣将魏硕於水南营。逖遣策等追战，大破之，因即立戍留守。
策曰：“从祖公北伐数年，功始基於此。”因以为名。
仇留故城，在县南六十五里。初，陈川自始基败後，遣将仇留伐鄢，以逼豫州。祖逖遣卫策进戍谷北高丘，以御仇留，故呼为仇留城。
亳州，护郡。望。开元户七万七百三十二。乡一百三十八。元和户六千五百二。乡六十一。
《禹贡》豫州之域，至周不改。春秋时为陈国之焦邑，六国时属楚，在秦为砀郡地。汉为谯县，属沛郡。初，後汉熹平五年，黄龙见谯，太史令军以为其国当有王者兴，不及五十年，亦当复见。後如其言，魏文帝即位。黄初元年，以先人旧郡，又立为谯国，与长安、许昌、邺、洛阳，号为“五都”。後魏复置南衮州，周武帝改为亳州。隋乱陷贼，武德四年讨平王世充，复为亳州。
州境：东西三百六十七里。南北二百里。
八到：西至上都一千七百二十里。东至东都八百六十里。正南微东至颍州二百六十里。西北至宋州一百四十里。东北至徐州三百九十里。西至陈州二百里。
贡、赋：开元贡：绢二十匹。赋：绵，绢，黍稷，麻，麦。元和贡〔同〕。
管县八：谯，临涣，ガ，城父，鹿邑，蒙城，永城，真源。
谯县，紧。郭下。汉旧县，属沛郡，晋属谯郡。後魏无谯县，有小黄县。隋开皇三年，以小黄县属亳州，大业二年改小黄县为谯县。三年，以亳州为谯郡，县仍属焉。
涡水，在县西四十八里。魏黄初六年，文帝以舟师自谯循涡入淮。
魏文帝祠，在县东五里。初，魏太祖以议郎告疾归乡里，筑室於此，春夏读书，秋冬弋猎，以自娱。文帝以汉中平四年生於此宅。
故梅城，在县南四十里。古梅伯国。
临涣县，紧。西至州一百六十里。本汉钅至县，属沛郡，後汉属沛国，魏属谯郡。梁武帝普通中克钅至城，置临涣郡，以临涣水为名。後魏改为涣北县。高齐省临涣郡，改涣北县为临涣县，属谯郡。隋开皇三年，废郡留县，改置谯州，神尧尝为谯州刺史。大业二年改属亳州，武德四年属谯州，贞观十七年废谯州，县隶亳州。
嵇山，在县西三十里。晋嵇康家於钅至嵇山之下，因改姓嵇氏。
ガ县，上。西南至州七十里。秦、汉旧县，属砀郡，汉属沛郡。萧何封ガ侯，即此邑也。魏ガ县属谯郡。後魏省。隋开皇十六年，复置ガ县，属沛郡，武德四年改属亳州。
城父县，上。西北至州七十九里。春秋时陈国之夷邑，亦名城父。汉为城父县，属沛郡，後汉属汝南郡。晋属谯郡。《宋志阙》，而有浚仪县。隋开县十八年，以重名，复改为城父，属亳州。
涡水，西北自谯县界流入。
淝水，东南至下蔡入淮。
扶阳故城，在县东北三十六里。汉韦贤封邑。
章华台，县南九里。
高陂，县南五十六里。周回四十三里，多鱼蚌菱芡之利。
鹿邑县，上。东至州一百一十七里。本汉（蕲）〔郸〕县地，春秋时鸣鹿邑，属陈国，《左传》“晋智武子以诸侯之师侵陈，至于鸣鹿”，是也。晋属陈郡，後魏属陈留郡。隋开皇三年改属亳州为鹿邑县。
涡水，西北自陈州太康县界流入。
鹿邑故城，县西十三里。俗名牙乡城，春秋时鸣鹿邑也。
武平故城，县东北十八里。建安元年，汉献帝以曹公为大将军，封武平侯，以此城为封邑。
蒙城县，上。西北至州二百四十里。本汉山桑县，属沛郡，後汉改属汝南郡。
魏属谯郡。後魏孝文帝於此置涡州，理山桑城。其地後入於梁，梁於此置西徐州。
後复入魏，改为谯州，改谯县为涡阳县。隋改涡阳为淝水县。武德四年，重立山桑县，属谯州。贞观十七年废谯州，割属亳州。天宝二年，改为蒙城县。
县城北临涡水，後魏涡州城也。东魏武定六年，侯景叛，行台慕容绍宗破景於此。
檀公城，本汉山桑县城，宋将檀道济为征北将军居此，因名之。
永城县，上。西南至州一百四十里。因隋旧县。本秦芒县地，汉不改。後汉临睢县之境，晋蕲县地。隋大业六年，於马甫城东北三里，割彭城、睢阳置县，遂名永城，属谯郡。武德五年，移於马甫城，属谯州，即今理是也。贞观十七年罢谯州，以县属亳州。
砀山，县南五十里。汉高祖隐芒、砀山泽，应劭注“芒，今在临睢”，即永城县是也。砀属梁国，今砀山县是。二县之界，有山泽之固，可以隐也。
故费城，县南二十里。
真源县，望。东至州五十九里。本楚之苦县，春秋时属陈，後为楚所并。汉属淮阳国。後汉苦县属陈国，晋属梁郡，成帝更名谷阳。高齐省入武平县。隋开皇六年，复置谷阳县，理苦城。乾封元年，高宗幸濑乡，以玄元皇帝生於此县，遂改为真源县。
