<!-- { "loadSidebar": true } -->
《禹贡》冀州之域，亦尧帝始封唐国之地。春秋时鲜虞白狄之国，《左传》曰“晋荀吴侵鲜虞”，是也。战国时为中山国，与六国并称王，後为赵武灵王所灭。中山之地，方五百里，秦兼天下，今州盖秦赵郡、钜鹿二郡之地。汉高帝分赵、钜鹿置常山、中山二郡，城中有山，故曰中山。景帝改为中山国，封子胜为中山王。哀帝崩，立中山孝王之子ぅ，是为平帝。後燕慕容垂僭号，建都於此，仍置中山尹。後魏道武帝平慕容垂子宝为中山郡，置安州，又改为定州，以安定天下为名也。隋开皇元年，以“中”字犯庙讳，改中山郡为鲜虞郡。大业三年，改为博陵郡，遥取汉博陵郡为名也。九年，又改为高阳郡。隋末陷贼，武德四年讨平窦建德，复置定州，复开皇之旧名也。天宝元年改为博陵郡，乾元元年复为定州。
州境：东西一百七十四里。南北三百里。
八到：西南至上都二千八十五里。西南至东都一千二百二十五里。东北至易州二百五十里。东至瀛州二百里。西北至蔚州四百七十里。东北至莫州二百五十里。西南取城路至赵州一百九十五里。
贡、赋：开元贡：两窠细绫十四匹。
管县十：安喜，新乐，义丰，唐，望都，北平，无极，陉邑，深泽，恒阳。
安喜县，紧。郭下。本汉卢奴县，属中山国。黑水故池，在州城西北，去县四里，周回百馀步，深入不流，俗谓水黑白卢，不流曰奴，因以名县。後燕慕容垂都中山，故改卢奴为弗违县。後魏平燕，又改为卢奴。高齐省卢奴，移旧安喜县於此，属中山郡。隋改为鲜虞县，武德四年复为安喜县。按安喜故城，在今县东三十里，本汉安险县，後汉改为安熹县，《蜀志》曰“先主尝为安喜尉。”
氵寇水，〔氵寇，苦候反。〕一名唐河，在县北八里。
长星川，南去县八里。
天井泽，在县东南四十七里。周回六十二里。
新乐县，中。东北至州五十里。本春秋鲜虞国。汉为新市县之地。隋开皇十六年置新乐县，属定州，取新乐故城为名也。新乐者，汉成帝时中山孝王母冯昭仪随王就国，王为建宫於乐里，在西乡，呼为西乐城，时人语讹，呼“西”为“新”，故为新乐。
仪台，县西南十三里。《後燕录》曰：“慕容麟与道武战於仪台，燕师败绩。”
木刀沟，在县东南二十四里。沟傍人姓木名刀，因为名。
义丰县，紧。西至州六十里。本汉安国县之地，属中山国。魏明帝追封后父毛嘉为安国侯。晋属博陵国。隋开皇六年改为义丰县，属定州。皇朝因之。
氵寇水，俗名唐河，县北五里。
派水，县西二十五里。
解渎故城，县东北九里。本汉解渎亭，灵帝袭爵解渎亭侯，桓帝崩无子，窦武定册迎立，即灵帝也。
长林沟，今名木刀沟，经县南三十三里。
唐县，上。东南至州五十里。本春秋时鲜虞邑，汉唐县之地，即古唐侯国，尧初封於此，今定州北有故唐城，是尧所封也。汉唐县属中山国，高齐省入安喜县，隋开皇十六年重置，属定州。皇朝因之。
孤山，盖都山也，县东北五十四里。
氵寇水，一名唐河，西去县一百五十步。
寡妇故城，县北九里。後汉贾复追铜马、五幡贼，於此筑城，後人语讹，转呼为“寡妇”。
八度故关，县西北二十里。
倒马故关，县西北一百一十三里。以氵寇水东经倒马关，山路险峭，马为之倒，因以为名。
望都县，上。西南至州五十里。本汉旧县，属中山国。以尧山在北，尧母庆都山在南，登尧山见都山，故以望都为名。後魏属北平郡，高齐省。隋开皇六年复置，属定州。皇朝因之。
唐水，县西南四十二里。
阳城淀，县东南七里。周回三十里，莞蒲菱芡，靡所不生。
柳宿城，县东南四十二里。宣帝母王夫人微时，泣别於柳宿城，即此地也。
尧祠，县南四十里。
北平县，上。西南至州八十三里。本秦曲逆县地，属中山国，陈平封曲逆侯。
後汉章帝巡岳，以曲逆名不善，改名蒲阴县。後魏孝明帝改名北平县，於今县东北二十里置北平郡，割中山国之蒲阴、望都、北平三县属之。高齐省北平郡及蒲阴县，以北平县属中山郡。隋开皇三年属定州。皇朝因之。万岁通天二年，契丹攻围，七旬不下，故改为徇忠县，寻复旧名。
蒲阳山，在县西北四十里。
濡水，县西五里。
安阳故关，县西北二十五里。
无极县，上。北至州八十里。本汉毋极县，属中山国。後魏太武省，高齐重置，属中山郡。隋开皇三年，改属定州。万岁通天元年，改“毋”为“无”。
滹沱水，南去县三十五里。
陉邑县，中。北至州三十里。本七国时中山国之苦陉邑，汉苦陉县也。李克为中山相，苦陉之吏，上许入多於前。李克曰：“苦陉无山林之饶，而入多於前，是扰乱吾人也。”遂免之。汉属中山国，章帝改为汉昌，魏文帝改曰魏昌。高齐省，隋开皇十六年改置隋昌县，属定州。武德四年，改曰唐昌，天宝元年改曰陉邑。
廉颇台，在县西南十九里。慕容恪与冉闵战於魏昌，冉闵大败，即此也。
木刀沟，在县南二里。
深泽县，中。西北至州九十里。本汉南深泽县也，以涿郡有深泽县，故此加“南”以别之，属中山国。高齐省，隋开皇六年分安平县於滹沱河北重置深泽县，属定州。皇朝因之。
滹沱河，县南二十五里。光武为王郎所追，至滹沱，欲度，导吏还言水深无船，左右惧。上使王霸前瞻水，霸恐惊众，乃言可渡。比至，冰合，以囊沙布冰上，乃渡。未毕数车，冰陷，今名沟傍合处为危渡口。
恒阳县，上。东至州六十里。本汉上曲阳县，属常山郡。後汉属中山国。高齐天保七年除“上”字但为曲阳县，属中山郡。隋开皇六年，改曲阳为石邑县，其年移石邑於井陉县，属恒州。七年於此置恒阳县，属定州，以在恒山之南，因以为名。
恒山，在县北一百四十里。常水所出。《周官职方氏》“并州山镇曰恒山”，是为北岳。汉以避文帝讳，改曰常山。至周武帝平齐，复名恒山。
长星沟水，在县西北十七里。
郊坛，县东南十二里。後燕慕容垂都中山，置坛於此郊祭。
後燕故苑，县西南十五里。
恒岳观，在县南百馀步。
真君庙，在县东北十里嘉禾山下。
恒岳下庙，在县西四十步。
北平军，在州西三里。开元十年置。
易州，上谷。上。开元户三万七千二百二十七。乡七十二。元和户五百六十九。乡四十五。
《禹贡》冀州之域。虞及周为并州地。春秋时属燕、晋。战国时属燕、赵。
秦置三十六郡，以为上谷郡。汉分置涿郡，今州则汉涿郡故安县之地。隋开皇元年改为易州，因州南十三里易水为名。大业初为上谷郡，遥取汉上谷以为名。隋乱陷贼，武德四年又改为易州。高阳军在州城内，开元二十年置。
州境：东西二百一十里。南北四百四十七里。
八到：西南至上都二千三百四十五里。西南至东都一千四百七十五里。东北至幽州二百一十里。北至妫州取笔城头路四百里。东至莫州一百九十里。西北至蔚州取飞狐路三百六十里。
贡、赋：开元贡：纟由，绵，墨。赋：绢，丝。
管县六：易，涞水，容城，遂城，蒲城，五回。
易县，上。郭下。本汉故安县，属涿郡。文帝以申屠嘉为故安侯。隋开皇十六年，於汉故城西北隅置易县。故城即燕之南郡，周回约三十里。
孔山，在县西南四十五里。有锺乳穴，深不可侧。
涞水，自蔚州飞狐县流入。
易水，一名故安河，出县西宽中谷。《周官》曰：“并州，其浸涞、易。”
燕太子丹送荆轲易水之上，即此水也。
武阳故城，县东南七里。故燕之下都。
范阳故城，秦范阳县也，在县东南六十二里。以在范水之阳，故名。蒯通说武信君，使赐范阳令侯印，赵地闻之，不战而下者四十馀城。
樊於期故城，县西十三里。於期授首荆轲处。
涞水县，上。西南至州四十二里。本汉乃县，子由反。属涿郡。後周省入涿县。隋开皇元年，又於此置范阳县，遥取汉范阳为名，十年又改为永阳县，属幽州，十六年改属易州。十八年，以重名改涞水县，近涞水为名。
涞水，一名巨马河，东北二里。袁绍将崔巨业攻围故安不下，退军南还，公孙瓒击破之於巨马水，死者七八千人，即此水也。
石泉故城，县西北三十里。在众山之内，平山之中，四围绝涧，壁立五丈，水不周处，路不容辙。
容城县，上。西北至州八十八里。本汉旧县，属涿郡。高齐省入范阳县。隋开皇元年改置乃县，天宝元年改为容城县，复汉旧名。
遂城县，上。北至州七十里。本汉北新城县，属涿郡。後魏除“北”字，寻又省。隋开皇三年，移後魏新昌县於此，属易州，十六年改新昌县为遂城县。按县城，即战国时武遂城也，赵将李牧攻燕，拔武遂、方城，即此也。後魏孝武帝永熙二年，以韩瓒为营州刺史，行达此城，值卢曹构逆，就置南营州，以瓒为刺史。所部三千馀人，并雄武寇时，因号英雄城。
蒲城县，中。东北至州一百四里。本汉北平县，属中山国。高祖以张苍为北平侯。後汉世祖追铜马、五幡贼於北平，破之，即此。後魏於此置永乐县，天宝元年改为蒲城县，以县北故蒲城为名。
五回岭，在县西北五十里。高四十许里。
五回县，中下。东至州七十里。本汉北平县地，开元二十三年，刺史卢晖奏置，在五回山东麓，因名之。二十四年，刺史田琬以其险隘，东迁於五公城，在今易县西五十里。
沧州，景城。上。开元户九万八千一百五十七。乡一百七十九。元和户九千五百一十四。乡三十九。今为沧景节度使理所。
管州二：沧州，景州。县十二。
《禹贡》冀州、兖州之域。後魏孝明帝熙平二年，分瀛州、冀州置沧州，以沧海为名。隋大业二年罢州，为渤海郡。武德元年改为沧州，二年陷窦建德，四年讨平建德，州仍旧。
州境：东西三百二十二里。南北四百五里。
八到：西南至上都二千二百二十里。西南至东都一千三百六十里。西南至景州一百二十里。东南至棣州二百五十里。西北至幽州五百五十里。西南至德州二百四十里。东至大海一百八十里。
贡、赋：开元贡：柳箱，苇簟，糖蟹，鳢夸。赋：绵，绢。
管县七：清池，长芦，鲁城，盐山，饶安，乐陵，无棣。
清池县，紧。郭下。本汉浮阳县，属渤海郡，在浮水之阳。後魏属沧州。隋开皇十八年改为清池县，以县东有仵清池，因以为名。
仵清池，在县东南一十五里。
长芦县，上。东南至州三百四十里。本汉参户县地，周大象二年，於此置长芦县，属章武郡。《水经》云：“长芦，水名也。水傍多芦苇，因以为名。”隋开皇初属瀛州，贞观後改属沧州。
参户故城，一名木门城，在县西北四十里。
