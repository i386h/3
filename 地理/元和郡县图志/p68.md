<!-- { "loadSidebar": true } -->
韶石，在县东北八十五里。两石相对，相去一里。石高七十五丈，周回五里，有似双阙，名韶石。
牢石，在县东六十里。石高七十丈，周回二十一里。色备五彩，状若楼观，上多零羊。
玉城，一名故郡城，在县南六里。地势险固，晋义熙初卢循克广州，循将徐道覆移始兴郡，据此城。
浈水，在县东一里。元鼎五年征南越，楼船将军下横浦，入浈水，即此水。
始兴县，下。西南至州一百九十四里。本汉南海之地，吴于此分置始兴郡。
隋改属韶州，皇朝因之。
大庾岭，一名东峤山，即汉塞上也，在县东北一百七十二里。从此至水道所极，越之北疆也。越相吕嘉破汉将军韩千秋于石门，封送汉节，置于塞上，即此岭。本名塞上，汉伐南越，有监军姓庾城于此地，众军皆受庾节度，故名大庾。
五岭之戍中，此最在东，故曰东峤。高一百三十丈。秦南有五岭之戍，谓大庾、始安、临贺、桂阳、揭阳县也。
邪阶水，今名阶水，出县东一百三十里。近水有邪阶山，又有仁水，出县东北东峤山，仍有三枫亭、五渡水。齐范彦龙为始兴守，至仁，酌水赋诗曰：“三枫何习习？五渡且悠悠。宁饮仁水，不挹邪阶流。”
安远镇，在县东北一百五十里。
乐昌县，中。东南至州一百四十里。本汉曲江县地也，梁武帝分曲江置梁化县，属始兴郡。隋开皇十年改属广州，十八年改为乐昌县。武德中改属韶州。
蓝豪山，在县西北一百九十里。广五百里，崖岭峻阻，所谓泷中，即此也。
沧湖，在县东南十里。周回三十五里，南通泷水。
任嚣故城，在县南五里。秦、楚之际，南海都尉任嚣，因中国方乱，欲据岭南，故筑此城，以图进取。嚣死，此城尉佗因之，遂有南越。
翁源县，下。西北至州二百八十里。本汉浈阳县地，在今广州界，梁承圣末萧勃分浈阳立翁源县，因县界翁水之源为名也，后因不改。贞元元年，刺史徐申移于今理。
翁水，出县东北一百四十里。
松派水，与浈水合，经县南二十步。
浈昌县，下。西南至州陆路二百三十里。光宅元年，析始兴北界置浈昌县。
北当驿路，南临浈水。
大庾岭，在县北五十六里。
仁化县，下。南至州陆路一百一十里。垂拱四年，分曲江县置仁化县。

●卷第三十五
◎岭南道阙
●卷第三十六
◎岭南道阙
●卷第三十七
◎岭南道四▲桂管经略使桂州，始安。中都督府。开元户三万六千二百六十五。乡七十二。元和户八千六百五十。乡三十五。今为桂管经略使理所。
管州十二：桂州，梧州，贺州，昭州，象州，柳州，严州，融州，龚州，富州，蒙州，思唐州。县四十七。
禹贡荆州之域。汉元鼎六年置零陵郡，今州即零陵郡之始安县也，吴归命侯甘露元年，于此置始安郡，属荆州。晋蜀广州。梁天监六年，立桂州于苍梧、郁林之境，因桂江以为名，大同六年移于今理。隋开皇十年置总管府，大业三年罢州为始安郡，武德四年复为桂州总管府，七年改为都督府，天宝元年改为始安郡，至德元年改为建陵郡。
州境：东西三百八十一里。南北一百二十八里。
八到：北至上都三千七百五里。北至东都三千四百五十五里。东南至昭州二百三十五里。西南至象州五百二十里。东北道州四百八十里。西至柳州五百四十里。南至蒙州三百五十里。西北至融州四百九十里。东南水路至梧州六百三十里。
贡、赋：开元贡：铜镜四十四面。元和贡：银一百两。
管县十：临桂，全义，灵川，阳朔，永福，建陵，理定，慕化，永丰，荔浦。
临桂县，上。郭下。本汉始安县，属零陵郡，至德二年改为临桂。
桂江，一名漓水，经县东，去县十步。杨仆平南越，出零陵，下漓水，即谓此也。鹿山，一名福禄山，在县东北十五里。
全义县，中下。南至州一百五十里。本汉始安县之地，武德四年分置临源县，大历三年改全义县。
越城峤，在县北三里。即五岭之最西岭也。
汀水，出县东南八十里阳朔山下，经零陵郡西十里。阳朔山，即零陵山也。
其初则觞为之舟，至洞庭，日月若出入其中。
故越城，在县西南五十里。汉高后时，遣周灶击南越，赵佗踞险为城，灶不能逾岭，即此也。
灵川县，中下。西南至州六十里。龙朔二年，分始安县置。东临桂江。
冷山，在县西南一百里。出滑石。
阳朔县，中下。北至州一百四十里。本汉始安县地，隋开皇十年分置阳朔县，取阳朔山为名也。皇朝因之。
漓水，在县西二十里。
永福县，中下。东北至州一百里。武德四年，析始安县之永福乡置，因以为名。
白石水，经县东，去县七步。
建陵县，中下。北至州三百四十里。本汉荔浦县地，吴孙氏置建陵县，梁武帝立为郡。隋开皇十年废郡，仍为建陵县，后因之。
建水，出县北建山，南流，经县东。
骆驼水，在县西七里。
理定县，中上。东北至州三百里。隋仁寿初分始安县置兴安县，至德二年改为理定县。
慕化县，中下。东北至州二百五十里。武德四年析始安县置。
常安水，东去县七步。
永丰县，中下。北至州二百一十里。吴甘露元年，析汉荔浦县之永丰乡置，隋开皇十年省入阳朔县，武德四年复置。
荔浦县，中下。北至州二百四十七里。本汉旧县，因荔水为名，属苍梧郡。
县南有荔平关，今废。吴属始郡，隋改属桂州。武德四年于此置荔州，贞观十二年州废，县复属桂州。
荔江水，在县南一里。
梧州，苍梧，下。开元户二千二百九。乡九。元和户一千八百七十一。乡九。
垦田：古越地也，秦国取百越，以为桂林郡。秦末，越佗自立为南越王，其地复属焉。汉元鼎六年平吕嘉，又以其地为苍梧郡之广信县，领县十（一）。自汉至陈，为郡不改。隋开皇十年罢郡为苍梧县，属静州，大业三年罢静州，复为苍梧郡。
武德五年，于郡置梧州。
州境：东西一百一十里。南北三百八十里。
八到：西北至上都取桂州路四千三百三十五里。西北至东都四千一百五里。
东南沿流至封州五十里。西北溯流至富州三百二十里。正南微西至义州三百里。
西南沿流至藤州一百里。西北至州六百三十里。
贡、赋：开元贡：白石英二十两。元和贡：白石英二十两。
管县三；苍梧，戎城，孟陵。
苍梧县，下。郭下，本汉苍梧郡广信县地，自汉迄陈不改。隋开皇十年罢郡。
于此立苍梧县。皇朝因之。
通星山，在县北六十二里。汉刘曜为太守，常登此山，仰观星历，因号通星山。
郁水，南去县八里。
戎城县，下。东北至州二十里。本汉广信县地，梁于此置遂城县，隋开皇十年，虞庆则南征，顿兵于此，改为戎城县。皇朝因之。县北临西江水。
孟陵县，下。南至州水路九十里。本汉旧县也，属苍梧郡，隋省。武德四年重置，属藤州，贞观八年改属梧州。
贺州，临贺。上。开元户二千五百三十七。乡十。元和户四百四十九。乡十。
汉苍梧郡地，今州即苍梧郡之临贺县也。吴黄武五年，割苍梧置临贺郡。贺水出州东北界，西流，又注临水，郡对临、贺二水，故取名焉。吴属荆州，晋属广州。隋开皇元年，以郡为贺州，大业二年废州，以县属苍梧郡。武德五年，复置贺州。
州境：东西三百七十里。南北四百一十里。
八到：西北至上都三千八百五十五里。西北至东都三千五百九十五里。西至昭州三百里。西南至富州三百一十里。南至封州三百六十里。西南至梧州四百一十里。东至连州二百七十里。
贡、赋：开元贡：蕉布，蚺蛇胆，石斛，竹布。元和贡：银三十两，千金藤，班弓弹弓面。
管县六：临贺，封阳，冯乘，桂岭，荡山，富川。
临贺县，下。郭下。本汉旧县也，自汉至陈不改。隋大业二年省临贺县入富川县，十二年重置，属苍梧郡。武德四年，改属贺州。
县北四十里有大山，山有东游、龙中二冶，百姓采沙烧锡，以取利焉。
临水，东去县十步。又有贺水合，更名临贺水。
封阳县，下。北至州一百四十五里。本汉旧县，属苍梧郡。在封水之阳，故名。吴属临贺郡，隋属桂州，武德四年属贺州。
长林山，在县东五里。
临贺水，东去县百步。
冯乘县，下。东南至州一百八十里。本汉旧县，属苍梧郡。界内有冯溪，因以为名。吴属临贺郡，至隋不改，大业三年改属零陵郡。武德四年属贺州。
萌渚峤，在县北一百三十里。即五岭之第四岭也。按今县与道州江华县分界于此峤之上。
锡冶三。
桂岭县，下。西南至州八十二里。本汉临贺县之地，吴分置建兴县，属临贺郡。晋改为兴安县。隋开皇十八年改为桂岭县，属连州，因界内桂岭为名。武德四年，改属贺州。桂岭，在县东十五里。
程冈，在县东南一百二十里。
朝冈，在县东北四十五里。并有铁钅，自隋至今采取。
荡山县，下。东至州一百七十二里。萧梁于此立县，隋大业二年省，武德四年复置。
荡山，在县西七里。
富川县，下。东南至州一百四十五里。本汉旧县，属苍梧郡。吴属临贺郡，隋属桂州，武德四年改属贺州。
钟乳穴三。
灵溪水，今名富水，去县西二里。
昭州，平乐。下。开元户七千三。乡十二。元和户一千五百七十八。乡七。
本汉苍梧君之富川县地也，吴甘露元年分富川县置平乐县，属始安郡，至隋不改。武德四年，于县置乐州，贞观八年改乐州为昭州，取境内昭潭为名。
州境：东西一百七十五里。南北三百三十七里。
八到：西北至上都三千九百三十五里。西北至东都三千六百七十五里。西北至桂州二百里，水路三百里。北过岭至永州六百里。东至贺州三百里。东北过岭至道州四百里。东南水路至富州一百六十里。
贡、赋：开元贡：银三十两。元和贡：银二十两。
管县三：平乐，恭城，永平。
平乐县，下。郭下。本汉富川县地，吴于此置平乐县，取平乐溪为名。
目岩山，在县北三十八里。岩有两孔相对，如入目瞳子，白黑分明，因号为目岩。萦山在县南一十里。山有木客。
县东三十一里有阳里穴、那溪穴、新穴，皆出钟乳。
平乐溪，在县南三里。水之西岸有昭潭，周回一里，其深不测。
恭城县，下。西南至州九十里。武德四年，析平乐县置。
银殿山，其下有钟乳穴十二所，在县东二十八里。
平乐水，西去县二百步。
永平县，下。西南至州九十里。证圣元年，割平乐县永平乡置，因乡为名。
县南临永平水，西流入平乐县界。
象州，象郡。下。开元户三千二百九十。〔乡十〕元和户二百三十三。
