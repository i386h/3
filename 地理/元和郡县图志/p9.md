<!-- { "loadSidebar": true } -->
《禹贡》雍州之域。春秋时其地为白翟所居。七国时属魏，《史记》曰“魏有西河上郡”。秦并天上，始皇置三十六郡，为上郡。汉高帝元年，项羽立董翳为翟王。後废，复为上郡。汉武帝徵六郡良家子为羽林郎，上郡即其一也。按秦上郡城在今州理东南五十里上郡故城是也，自後汉末已来，荒废年久，俗是稽胡。
及赫连勃勃都於统万，上郡之地，又为赫连部落所居。後魏明帝神龟元年，东夏州刺史张邵於此置上郡，废帝元年於郡内分置绥州。隋炀帝又改为上州，後又改为雕阴郡，以雕山在西南，故名。隋乱，陷贼。武德三年，百姓归化，遂於延州丰林县置绥州总管，贞观二年讨平梁师都，废府，移州於今理。
州境：东西二百一十九里，南北三百一十八里。
八到：西南至上都一千里，东南至东都一千四百里，东至石州二百七十里，西至夏州三百六十里，西南至延州二百三十里，西北至银州一百六十里，东北至太原五百九十里。
贡、赋：开元贡：蜡，赋：布，麻。
管县五：龙泉，延福，绥德，城平，大斌。
龙泉县，中下。郭下。本秦肤施县地，二汉同。後魏於此置上县，取郡为名。
隋开皇三年，上县属绥州。大业二年，改绥州为上州，又改为雕阴郡，上县咸属焉。皇朝因而不改。天宝元年，改为龙泉。
疏属山，亦名雕阴山，即《山海经》云“贰昂之臣曰危，与贰昂杀{穴契}窳，帝乃梏之疏属山”即此也。
无定河，一名奢延水，自银州抚宁县界流入。
州城，贞观元年筑。实中，四面石崖，东面高八十尺，西面高一百四十尺，南面高四十尺，北面高一百二十尺，周回四里二百步。
上郡故城，在县东南五十里。始皇使太子扶苏监蒙恬於上郡，即此处也。
吴城，在县西北四十里。初，赫连勃勃破刘裕子义真於长安，遂虏其人，筑此城以居之，号吴城。
延福县，中下。西至州一百一十里。本秦肤施县地，後魏置延陵县，理延陵村。隋文帝改为延福。皇朝因之。
绥德县，中下。北至州一百里。本秦上郡之地，二汉不改。魏省上郡。後魏文帝分上郡南界邱尼谷置绥德县，隋不改。皇朝因之，武德二年移於吐延水北，即今理是也。
城平县，中下。东北至州一百里。本秦肤施县，二汉不改。後魏孝明帝於今县理西三十里库仁川置城中县，隋改为城平县，自库仁川移於今理，属上郡。皇朝因之。
大斌县，中下。东至州一百一十里。本秦肤施县之地，後魏孝明帝神龟元年，於今县东五里置大斌县，属上郡，周、隋不改。武德七年，於今城平县界魏平故城改置，因隋旧名。大斌者，取胡怀化，文武杂半之义。
银州，银川。下。开元户六千一百二十。乡十九。元和户《禹贡》雍州之域。春秋时属白翟地。秦并天下，始皇分三十六郡，属上郡。
汉为西河郡┯阴县之地。晋、十六国时为戎狄所居，苻秦建元元年，自骢马城巡抚戎狄，其城即今州理城是也。周武帝保定二年，分置银州，因谷为名，旧有人牧骢马於此谷，虏语骢马为乞银。隋大业二年废银州，县属雕阴郡，隋末陷於寇贼。贞观二年平梁师都，於此重置银州。天宝元年为银（州）〔川〕郡，乾元元年复为银州。
州境：东西二百七十一里。南北三百二十八里。
八到：西南至上都一千六百里。东南至东都一千四百里。东至石州界黄河一百六十里。西至夏州一百八十里。东南至绥州一百六十里。东北至麟州三百里。
贡、赋：开元贡：女稽布。赋：麻，布，粟。
管县四：儒林真乡开光抚宁儒林县，中。郭下。本漠┯阴县地，以其在┯水之阴，故名。隋开皇三年於此置儒林县，属银州。大业二年废银州，以县属雕阴郡。贞观二年重置银州，县又属焉。
无定河自夏州界流入。
真乡县，中下。西至州一百里。汉┯阴县地，周武帝保定二年置今县，属银州。皇朝因之。茹芦水，源出县理西北。
开光县，中下。西南至州二百里。汉┯阴县地，周武帝保定二年於今县理置开光郡，宣帝大象二年废郡，置开光县，属抚宁郡。隋开皇三年罢郡，以县属银州。皇朝因之。
抚宁县，中下。北至州八十里。本汉┯阴县地，後魏废帝於县东抚宁故城置抚宁县，属抚宁郡。隋开皇三年废郡，以县移於今理，属银州。皇朝因之。
无定河，在县北二十里。
废宥州，在盐州东北三百里。在夏州西北三百里。开元二十六年置，宝应已後废。事本末具新宥州。
新宥州，上。本在盐州北三百里。初，调露元年於灵州南界置鲁、丽、含、塞、依、契等六州，以处突厥降户，时人谓之“六胡州”。长安四年并为匡、长二州。神龙三年复置兰池都督府，在盐州白池县北八十里，仍分六州各为一县以隶之。开元十一年，康待宾叛乱，克定後，迁其人於河南、江、淮诸州，二十六年还其馀党，遂於此置宥州，以宽宥为名也。後为宁朔郡，领县三：怀德，延恩，归仁。天宝中，宥州寄理经略军，宝应已後，因循遂废，由是昆夷屡来寇扰，党项靡依。元和八年冬，回鹘南过碛，取西城、柳谷路讨吐蕃，西城防御使周怀义表至，朝廷大恐，以为回鹘声言讨吐蕃，意是为寇。唯中书侍郎平章事李吉甫以为回鹘入寇，且当断绝和事，不应便来犯边。今之多士，居平则横生异议，深沮边计，及闻边警，又承虚声以汹朝廷，冀因几危，摇动时事。但当设备，不足为虑。因请自夏州至天德军，复置废馆一十一所，以通急驿。又请夏州骑士五百人，营於经略故城，应援驿使，兼护党项部落。上悉从之。又上言曰：“国家旧置六胡州在灵州界内，开元中废六州置宥州，以领诸降户。天宝末，宥州寄理於经略军，盖谓居中可以总统蕃部，北接天德，南据夏州。今经略军远碍，灵武道路乖越，又不置军镇，非旧制也。请置宥州，理经略军。”至九年五月，诏复於经略军城置宥州，仍为上州，於州郭下置延恩县为上县，改隶夏绥银观察使，取城神策行营兵马使郑杲下兵士并家九千人，以实经略军。又置州之日，版筑之下，掘得釜二百五十四口，悉堪烹饪，识者以为暗合前贤之规模，亦足以彰玄化之所感也。其釜并散给诸营，以资军用。又顷年每有回鹘消息，常须经太原取驿路至阙下，及奏报到，已失事宜。今自新宥州北至天德，置新馆十一所，从天德取夏州乘傅奏事，四日馀便至京师。
州境：八到：东南取夏州路至上都一千三百里。东南至东都二千一百里。东南至夏州三百二十里。西南至废宥州三百里。东至麟州六百里。西南至灵州六百五十里。
东北至中受降城五百六十里。南至盐州六百里。
单于大都护府，今为振武节度使理所。
管府一，城一，州二：单于大都护府，东受降城，麟州，胜州。县六〔东受降城，在朔州北三百五十里〕。本汉定襄郡之盛乐县也，後魏都盛乐，亦谓此城。武德四年平突厥，於此置州，贞观二十年改为州都督府，麟德元年，改为单于大都护府，垂拱二年改为镇守使，圣历元年改置安化都护，开元七年隶属东受降城，八年复置单于大都护府。
府境：东西南北八到：西南取太原路至上都一千九百二十里。东南至东都一千七百里。东南至河界静边军一百二十里。南至朔州三百五十里。西南至东受降城一百二十里。
北至黑砂碛口七百里。
管县一：金河。
金河县，中。郭下。天宝四年置。初，景龙二年，张仁愿於今东受降城置振武军，天宝四年，节度使王忠嗣移於此城内，置县曰金河，即後魏什翼犍所都盛乐之地。道武帝迁都平城，则今州所理是也。
麟州，新秦。下。天宝户元和户《禹贡》雍州之域。秦、汉为中郡。隋开皇二十年置榆林县，改为胜州。
天宝元年，王忠嗣奏割胜州连谷、银城两县置麟州。
州境：东西南北八到：西南至上都一千四百六十里。东南至东都一千五百一十里。东至岚州一百八十里。东至岚州界黄河一百二十里。河上有合水关。东北至胜州四百里。
西南至银州三百里。
贡、赋：管县三：新秦，连谷，银城。
新秦县，中。郭下。初，汉武帝徙贫人於关中以西及朔方以南，谓之新秦，天宝元年置以为县，取旧名也。
连谷县，中下。南至州四十里。本汉┯阴县地，属西河郡，在今银州儒林县界。隋文帝於此置连谷县，炀帝改为连谷戍，大业十三年废戍。贞观八年於废戍置连谷县，属胜州，天宝元年割属麟州。
连谷镇，县理城中，贞观八年置。
银城县，中下。北至州四十里。本汉┯阴县地，属西河郡。汉末大乱，匈奴侵边，中、西河之，其地遂空，讫於魏、晋，不立郡县。後魏时置石城县，废帝改为银城关。周武帝保定二年，移於废石龟镇城，即今县理是也。贞观因之，属胜州，天宝元年属麟州。
胜州，榆林。下府。开元户四千九十五。乡十三。元和户《禹贡》雍州之域。春秋为戎狄地。战国时为晋、赵地。《地理志》云中立五原，本戎狄地，赵有之。始皇时分三十六郡，为中郡。汉因之不改。按汉中在今州理东北四十里榆林县界中故城是也。汉末大乱，匈奴侵边，其城遂空。晋末属赫连氏，赫连勃勃称夏，都於统万。按统万城在今州理西南八百里，夏州是也。後魏太武帝平赫连昌之後，讫於周代，往往置镇，不立郡县。隋文帝开皇三年於此置榆林关，七年又置榆林县，属州。二十年，割州之榆林、富昌、金河三县置胜州，立嘉名也。炀帝大业五年，以胜州为榆林郡，领榆林、富昌、金河三县。十五年，郡人郭子和以城入突厥。武德四年，郭子和归国，其地又陷梁师都。贞观二年平师都，三年，仍隋旧理置胜州。时柴绍、刘兰破灭匈奴，夺得河南之地，因置州，以决胜为名。
州境：东西南北八到：西南至上都一千八百五十三里。东南至东都一千九百四十里。西南至麟州四百里。西南至夏州九百里。南至银州七百里。北至丰州七百里。
贡、赋：开元贡：女稽布，麻，粟。赋：麻，布。
管县二：榆林，河滨。
榆林县，中下。郭下。本汉沙南县地，属中郡。汉末北虏侵扰，历魏、晋、周，此地皆无县邑。隋开皇七年置榆林县，地北近榆林，即汉之榆溪塞，因名，属州，二十年改属胜州。皇朝因之。
黄河，西南自夏州朔方界流入。
大葭芦水，县西二百二十里。
小葭芦水，县西二百四十里。其地甚良沃。
平河水，首受黄河，隋文帝开之以通屯仓。
金河泊，在县东北二十里。周回十里。
中故城，在县东北四十里。赵中城，秦中郡也。《史记》曰赵武灵王北破林胡、楼烦所置。秦因之。
