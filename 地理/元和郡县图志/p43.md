<!-- { "loadSidebar": true } -->
向城县，上。西南至州一百九十里。本汉西鄂县地，春秋时向邑。江夏有鄂，故此加“西”。後魏孝文帝於古向城置向城县，属氵育阳郡。贞观九年，改属邓州。
丰山，在县南三十二里。有九钟，霜降则鸣。
西鄂故城，在县南二十里。张衡即此县人，故宅馀址犹存。
鲁阳关，在县北八十里。今邓、汝二州於此分境。荆、豫径途，斯为险要，张景阳诗云：“朝登鲁阳关，狭路峭且深。”
博望故城，在县东南四十五里。张骞封邑。
临湍县，上。东南至州八十五里。本汉冠军县地，後魏孝文帝割县北境置新城县，属南阳郡。废帝以近湍水，改为临湍。隋文帝复改为新城，天宝元年又改为临湍县。
翼望山，在县西北二十里。湍水出焉。
冠军故城，在县南四十里。汉武帝以霍去病讨匈奴功冠诸军，故封此县，以褒异之。
後汉胶东侯贾复宅，在县南三十五里。
楚堰，在县南八里。拥断湍水，高下相承八重，溉田五百馀顷。
菊潭县，上。东南至州一百五十里。本汉郦县〔郦，音。〕武陶戍之地，後魏废帝因武陶戍置郡，隋开皇三年罢郡，以为菊潭县，因县界内菊水为名，属邓州。
菊水出县东石涧山。其旁多菊，水极甘馨，谷中三十馀家不复穿井，仰饮此水，皆寿百馀岁。王畅、袁隗为太守，命郦县月送水三十斛，饮食沐浴，悉皆用之。
内乡县，上。东南至州二百四十里。本楚之析邑，後属於秦，《史记》秦昭王发兵出武关，攻楚，取析十五城是也。汉以为县，属弘农郡。後汉属南阳郡。
後魏於此置析阳郡，废帝改为中乡县。隋开皇三年，以避庙讳，改为内乡，属邓州。
析水，北自卢氏县界流入，与丹水合，古今谓之析口。
县城，即楚析县也，《史记》楚顷襄王元年，秦出武关，斩楚众五万，取析十五城。汉高祖入关，下析、郦是也。
复州，竟陵。下。开元户五千二百三十二。乡一十一。元和户七千六百九十。
乡一十五。
《禹贡》荆州之域。春秋、战国时并属楚，《史记》白起拔郢，东至竟陵，即此是也。秦属南郡，在汉即江夏郡之竟陵县地也。晋惠帝分江夏立竟陵郡，周武帝改置复州，取州界复池湖为名也。贞观七年，州理在沔阳县，宝应二年移理竟陵县。
州境：东西四百三十里。南北六百九十里。
八到：西北至上都一千六百八十里。西北至东都一千四百二十五里。东北至安州三百三十里。东至沔州陆路三百四十里，水路七百里。西北至郢州陆路二百五十里，水路三百里。南至沔阳县一百三十里，自县南至岳州水路五百里。
贡、赋：开元贡：白布一十匹。赋：布，麻。
管县三：竟陵，沔阳，监利。
竟陵县，中。郭下。汉旧县也，属江夏郡。旧县在今郢州长寿县界竟陵大城是也。周属复州，隋大业三年，改复州为沔州，县属不改。武德初，又属复州。
五华山，在县东北七十里。
县城，本古风城，古之风国，即伏羲，风姓也。南临氵义水。
沔阳县，中下。北至州一百三十里。本汉杜县地，梁天监二年分置沔阳县，即今县东三十里沔阳故城是也。今沔阳县，即後魏所置建兴县，隋大业三年改建兴县为沔阳郡，武德五年改郡为县，属复州。
沔水，在县南八十步。东入氵义川县界。
马骨湖，在县东南一百六十里。夏秋涨，淼漫若海；春冬水涸，即为平田。
周回一十五里。
监利县，中下。东北至州二百六十里。本汉华容县地也，晋武帝太康五年分立监利县，属南郡。隋开皇三年，改属复州。
大江，在县南一百三十里。
郢州，富水。下。开元户五千六百九十九。乡一十九。元和户一万一千九。
乡二十三。
本江夏郡杜县之地。《周地图记》曰：“蛮人酋渠田金生代居此地，常为边患，梁普通末，遣郢州刺史元树讨平之，因置新州。”後魏废帝二年改为温州，因温水为名也。隋末废温州，县并入安陆郡。武德四年，於今京山县重置温州。
贞观十七年废温州，於长寿改置郢州。
州境：东西南北八到：西北至上都一千三百八十五里。西北至东都一千一百二十五里。东南至复州三百里。正南微西至江陵府三百里。西北至襄州三百一十里。东北至随州三百九十里。
贡、赋：开元贡：白布二十匹。赋：布，麻。
管县三：长寿，京山，富水。
长寿县，上。郭下。本汉竟陵县地，宋分置长寿县，理石城，即今县理是也，属竟陵郡。魏文帝大统後，属温州。贞观十七年，於县改置郢州，县属焉，後遂因之。
汉水，去县十步。
县城，本古之石城，背山临汉水，吴於此置牙门戍城，羊祜镇荆州，亦置戍焉，即今州理是也。
京山县，下。西至州一百六十里。本汉杜县地，隋属温州。大业二年，改为京山县。皇朝温州所理在此，贞观十七年罢温州，县属郢州。
大洪山，在县西北二百里。孤秀为众山之杰，其山多锺乳。
温汤水，在县南十五里。拥以溉田，其收数倍。流经其家，多凶。
富水县，中。西南至州三百四十里。本汉安陆县地，後汉分其地置新市县，属江夏郡。後汉有新市、平林兵，谓此。後魏改新市为富水县，取县界富水为名。
富水，南去县一百步。
唐州，淮安。上。开元户二万一千五百九十七。乡四十五。元和户四万七百四十。乡八十七。
《禹贡》豫州之域。春秋时为楚地，秦为南阳郡地，自汉迄宋皆同。後魏太和中於此置东荆州，理比阳故地，其後改为淮州。隋开皇五年，又改为显州。贞观九年，改为唐州。
州境：东西三百八里。南北三百十里。
八到：西北至上都取叶县路一千三百四十里，取邓州路一千二百二十五里。
西北至东都五百二十里。南至随州三百六十里。东南至申州二百六十里。西北至襄州三百五十里。西至邓州三百二十里。东至蔡州二百四十里。东北至许州二百七十里。北至汝州叶县一百八十里，自叶县取龙兴路至汝州一百八十里。
贡、赋：开元贡：绢，丝，布。赋：布，麻。元和贡：绢十匹。
管县七：比阳，慈丘，桐柏，平氏，湖阳，方城，泌阳。
比阳县，上。郭下。本汉旧县，属南阳郡。比水所出，故曰比阳。後魏属江夏郡，隋属淮安郡，贞观中改属唐州。
显望冈，在县西北六十里。
比水，南去县二里。後汉世祖破甄阜、梁丘赐於比水西，斩之，即此水也。
舞阴故城，在县西北六十五里。汉县，属南阳郡。曹公与张绣战，引还舞阴，即此城也。
慈丘县，上。西南至州七十里。本汉比阳县之地，後魏孝文帝於此置江夏县，并置江夏郡领之。隋开皇三年废郡，县属淮州。十八年改为慈丘，取慈丘山为名。
慈丘山，在县西五十里。
比水，出县东南太湖山。
桐柏县，中。西北至州一百二十里。汉平氏县之东界也，梁於此置义乡县，隋开皇十八年改为桐柏，取桐柏山为名也。
桐柏山，在县西南九十里。《禹贡》曰“导淮自桐柏”。出紫草。
天木山，俗名天目山，在县东北五十五里。祖逖为豫州刺史，藏家口於天木山，即此山也。山上有池，时人号为天目。
淮水，出县南桐柏山，一名大复山。
淮渎庙，在县西六十里桐柏山东北。
平氏县，中。东北至州七十里。本汉旧县，属南阳郡。晋属义阳郡，其後为北人侵掠，县皆丘墟。後魏於平氏故城重置，属淮州。隋改属淮安郡，贞观中改属唐州。
醴水，出县东南桐柏山，西流经县北三里。与淮同导，西流为醴，东流为淮。
湖阳县，中。东北至州一百六十里。古蓼国也，《左传》曰“郧人将与随、绞、州、蓼伐楚”，注曰“今义阳东湖阳县”是也。《地理志》曰蓼国，咎繇後，为楚所灭。後魏孝庄帝於此立湖州。贞观元年废，以湖阳属唐州。
方城县，上。东南至州一百六十里。本汉堵音者，阳地也，属南阳郡，在堵水之阳，故名。後汉朱为堵阳侯。梁於此置堵阳郡。隋改置方城县，取方城山为名也，属氵育阳郡。贞观中，改属唐州。
方城山，在县东北五十里。即沮、溺耦耕处。《左传》屈完对齐桓公，“楚国方城以为城”是也。
堵水，西去县三十五里。
泌阳县，中。东至州一百里。本汉棘阳县地，後魏於此置襄城郡，领襄城、上马二县，贞观元年废入湖阳县。开元十三年，刺史白知节奏复置，天宝元年改为泌阳。
随州，汉东。上。开元户一万三千二百一十六。乡二十七。元和户一万二千七百一十六。
本春秋时随国，与周同姓。《左传》曰“汉东之国随为大”。注曰“今义阳随县也”。其後为楚所灭，为南阳郡地。汉立为随县，属南阳郡。晋太康九年，分义阳置随郡。自宋已还，多以封建子弟为王。後魏文帝大统十六年改随州，後遂因之。
州境：东西三百七十里。南北三百七十八里。
八到：西北至上都一千四百三里。西北至东都一千一百六十五里。西至襄州三百五十里。西南至郢州三百九十里。北至唐州三百六十里。东南至安州一百五十五里。东北至申州二百四十里。
贡、赋：随，光化，枣阳，唐城。
随县，上。郭下。本汉旧县，属南阳郡。即随国城也，历代不改。
厉山，亦名烈山，在县北一百里。《礼记》曰厉山氏，炎帝也，起於厉山，故曰厉山氏。
断蛇丘，在县北二十五里。即随侯救断蛇处。
氵差水，在县西四十里。《左传》曰：“楚武王伐随，莫敖屈重除道梁氵差。”
平林故城，在县东北八十〔八〕里。王莽末，关东起兵，陈牧、廖堪起兵，号“平林兵”。
季梁庙，在县南门外道西三十二步。
光化县，下。西北至州三十四里。本汉随县地，南齐武帝分其地立安化县，属随郡。後魏文帝改为新化县，废帝改为光化县。
枣阳县，上。东南至州二百里。本汉蔡阳地，属南阳郡。後汉分蔡阳立襄乡县，周改为广昌，隋仁寿元年改为枣阳县，因枣阳村为名也。
舂陵故城，在县东南三十五里。汉景帝子长沙王发子舂陵节侯之邑也。世祖即位，幸舂陵，复其徭役，改曰章陵。
後汉世祖宅，在县东南三十里。宅南三里有白水，《东京赋》所谓“龙飞白水”也。
世祖父南顿君陵，县东二十七里。
唐城县，上。东南至州一百五里。本汉随县地，梁於此置下氵差戍。後没魏，改为下氵差镇。隋开皇三年，改镇为唐城县，大业〔二〕年废。开元二十四年，采访使宋鼎奏置。
唐城山，在县北三十二里。
均州，武当。下。开元户九千八百五十九。乡二十。元和户八千一百八十二。
乡二十。
汉南阳郡武当县地也，因山为名。永嘉之乱，雍州始平郡流人出在襄阳者，江左因侨立始平郡以领之，寄理襄阳。宋孝武帝割武当县以隶之。後魏改始平郡为武当郡，隋开皇三年罢郡，置均州。
