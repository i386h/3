<!-- { "loadSidebar": true } -->
普安县，中。郭下。本汉梓潼县地，宋于此置南安县，周改为普安县。
大剑山，亦曰梁山，在县北四十九里。初，姜维自沓中为邓艾所摧，与张翼、董厥合，还剑门以拒钟会，即此也。
石新妇东北一里千人岩之南崖，绝壁高数千丈，即剑山之危峰，见是里外，旁视众岭，犹平地也。岩下高百许丈，有石壁，红色，方如座席，即张孟阳勒铭之处也。
千人岩，有石室，可容千人，故名。
大剑水，出县西四十九里空冢山下。
汉德政城，又名黄芦城，在县东北四十六里。三面并阻绝涧，唯西面少平。
周回百五十步。
钟会故垒，一名开远戍，在县东北五十三里。亦名空冢戊，晋钟会军至此，既度剑阁，居死地，遂掘冢决为死战。既无所埋，故曰空冢。后魏改名开远戍，大剑镇，在县东四十八里。本姜维拒钟会垒也，在开远戍东十一里。其山峭壁千丈，下瞰绝涧，飞阁以通行旅，梁时于此置大剑戍。
剑阁道，自利州益昌县界西南十里，至大剑镇合今驿道。秦惠王使张仪、司马错从石牛道伐蜀，即此也。后诸葛亮相蜀，又凿石驾空为飞梁阁道，以通行路。
初，李特入汉川，至剑阁，顾盼曰：“刘禅有如此地，而面缚于人，岂非庸才！”
石新妇神，在县东北四十九里，大剑东北三十里。夫远征，妇极望忘归，因化为名。
梓潼县，上。东北至州一百六十里。本汉旧县，属广汉郡。蜀先主分广汉置梓潼郡，以县属焉。隋开皇三年罢郡，以县属始州，后改属剑州。
梓潼水，一名驰水，北自阴平县界流入。
邓艾祠，在县南百步。
黄安县，中下。北至州一百四十里。本汉梓潼县地，宋于此置华阳县，属南安郡，后魏禅帝改为南安县，周武帝改为黄安县。
永归县，中下。西北至州五十三里。本汉梓潼县地，宋于此置白水县，周闵帝改为永归县。
阴平县，中。东至州一百四十里。本汉梓潼县地，宋明帝泰始中于此置北阴平郡并县。隋开皇三年罢郡，以县属始州。皇朝初因之，后改入剑州。
龙血山，亦曰龙象岩，在县北五十里。绝壁高岩，万有余丈，有四石龙在石壁间，昔者群龙共斗，四龙疲衄呕血死，因化为石。血变成鳖，堪充器物，但不耐风日。绵布四五里，土人取之。今龙象犹存，石不复入用。
岐江水，下流即梓潼水也，东流，县西南五里。
武连县，中。东北至州八十五里。本汉梓潼县地，宋元嘉中，于县南五里侨立武都郡下辨县，又改下辨侨置武功县。周明帝改武功为武连县。隋开皇三年罢郡，以县属始州。
临津县，西北至州一百三里。本汉梓潼县地，南齐于此置胡原县，隋开皇七年改为临津县。
掌夫山，在县西南六十里。晋太安元年，遣都护卫博讨李特，特遣将李荡自掌夫山要博，博为伏兵所围，即此山。山出名柘，堪为弓材，虽桑、燕角，不能胜也。
剑门县，中。西南至州六十里。本汉葭萌县地，圣历二年分普安、永归、阴平三县置剑门县，因剑门山为名也。
梁山，在县西南二十四里。即剑门山也。
绵州，巴西。上。开元户五万一千四百八十。乡一百十三。元和户七千一百四十八。乡九十三。
本汉广汉郡之涪县，后魏废帝二年徙梓潼郡理梓潼旧城，于此别置潼州。梓潼旧城，在今剑州界。隋开皇五年，改潼州为绵州，因绵水为名也。大业三年改为金山郡，武德元年复为绵州。按州理城，汉涪县也，去成都三百五十里。依山作固，东据天池，西临涪水，形如北斗，卧龙伏马，为蜀东北之要冲。梁天监中，张齐为太守，更造楼橹敌。有东西门，东门久塞，富乐山气所冲，门开张则丧乱。宋元嘉初，太守王怀业开之，果致覆败，尔后还塞。
州境：东西三百一里。南北二百六十里。
八到：东北至上都一千七百三十四里。东北至东都二千五百九十四里。西南至汉州一百八十里。东南至梓州州一百三十里。西至茂州取松岭路三百七十里。
北至龙州二百二十里。
贡、赋：开元贡：对凤两窠独窠白绸，绢，又贡双纟川二十匹。赋：绵，绢。
元和贡：双纟川。赋同。
管县八：巴西，昌明，罗江，神泉，龙安，魏城，盐泉，西昌。
巴西县，望。郭下。本汉涪县地，属广汉郡。先主据蜀，立梓潼郡，以县属焉。晋孝武帝徙梓潼郡于此。后魏改为巴中县，隋开持元年避庙讳，改为巴西县。
富乐山，在县东五里。
天池山，在县北一十余里。
涪江水，经县西，去县五十步。
罗江水，经县西，去县三十二里。
蒋琬墓，在县西八里。琬为大司马，住汉中，后上疏曰：“今涪水陆四通，惟急是应，若东北有虞，赴之不难。”由是琬还住涪，疾转境剧，卒于此而葬焉。
谯周墓，在县南十六里。周将亡，戒诸子曰：“吾后嗣当有黄头黑齿，几亡吾族。”及周孙纵之生也，头黄齿黑。晋末，刺史毛璩使纵领白徒七百人，由涪水下讨桓玄。西人不乐远征，乃逼纵为主，攻陷巴西，遂屠益州。既害毛璩，自号成都王。义熙九年，朱龄石讨平之。卒如周言。
昌明县，紧。南至州七十里。本溪涪县地，晋孝武帝自白沙戍移汉昌县侨理于此，仍属巴西郡。后魏废帝改汉昌为昌隆县，先天元年改为昌明县。
涪水，经县南，去县一里。
罗江县，缺。
廉水，经县东北，去县五里。让水，出县北平地。宋明帝时，梓潼人范百年，因论事之次，帝语及广州贪泉，百年对曰：“臣家梁、益，所居廉、让之间。”
谓此水也。
神泉县，上。东北至州八十四里。本汉涪县地，晋孝武帝于此侨置西充国县，属巴西郡。隋开皇三年罢郡，县属潼州，六年改为神泉县，因县西神泉为名。
神泉，在县西平地。冬夏温沸，气如附子，能愈众疾。
龙安县，上。东北至州七十八里。本汉涪县地，周武帝天和六年，于此置金山县，隋大业二年废。武德三年，于废金山县城置龙安县，因山为名。
金山，在县东五十步。每夏雨奔注，崩颓之所则金粟散出，大者如棋子。
龙安山，在县北十里。有好林泉，隋开皇中蜀王杨秀立亭馆以避暑。
魏城县，上。西至州六十五里，本汉涪县地，隋大业十年自盐泉井移魏城县理此，属金山郡。按盐泉井在今县东南四十五里，盐泉县理是也。
高灵山，在县北二十四里。
东西井，在县东南四里。井西为涪县界，井东为梓潼县界，二县界分境之所，故曰“东西”。
盐泉县，中下。西至州五十六里。本汉涪县地，后魏禅帝元年割涪县置魏城县，武德三年分魏城置盐泉县。
五层山，在县西南三十里。
梓潼水，经县北，去县十八里。
阳下盐井，在县西一里。
西昌县，中。东至州五十一里。本汉涪县地，晋孝武帝于此侨置益昌县，隋开皇三年省。永淳元年又置，以与利州益昌县同名，以其在州西，因改为西昌县。
龙台山，在县东北四里。
龙安水，在县北五里。
遂州，遂宁。中府。开元户三万七千三百七十七。乡六十五。元和户三千八百四十六。乡六十五。
禹贡梁州之域。秦为郡地，汉分置广汉郡，今州又为广汉郡之广汉县地。后分广汉为德阳县，东晋分置遂宁郡，周保定二年立为遂州。后因之。
州境：东西一百二十里。南北一百九十里。
八到：东北至上都取果州路二千二十里。东北至东都二千八百八十里。东北至果州一百七十里。西北至梓州二百五十里。东南至合州二百六十里。正南微西至普州一百四十里。
贡、赋：开元贡：樗蒲绫十五匹。元和贡：天门冬，柑子。
管县五：方义，长江，青石，蓬溪，遂宁。
方义县，望。郭下。本晋小溪县也，穆帝永和十一年置，属遂宁郡，后魏恭帝改为方义县。隋开皇三年罢郡，县属遂州。
涪江水，北去县八十步。
县四面各有盐井，凡一十二所。
灵星池，在县西南四里。
龙池，在县北百二十步。
长江县，上。南至州五十里。本晋巴兴县，魏恭帝改为长江县。
涪江，经县南，去县二百五步。
青石县，中。西北至州七十里。本晋之晋兴县也，本属巴郡，既置遂宁，乃割属焉。后魏改为始兴县、隋开皇十八年改为青石县。
青石山，在县东南，水路五十九里。旧巴、蜀争界，累年未分，一朝密雾，石为之裂破，从上至下，直若引绳，因此定遂、合二州之界。
涪水，经县南，去县一里。
九节溪，出县东三十六里。滩有九节，因为名。
蓬溪县，中。西南至州一百二十里。永淳元年割方义县北界，于今县南二十里蓬川置唐兴县，长寿二年改为武丰，神龙元年复为唐兴，天宝元年改为蓬溪。
石香炉山，在县西五里。
县有盐井一十三所。
遂宁县，中。东南至州一百二十里。景龙二年割青石县置。
渝州，南平。下。开元户五千九百六十二。乡一十七。元和户八百三十四。
乡地十。
禹贡梁州之域。古之巴国也。阆、白二水东南流，曲折如“巴”字，故谓之巴，然则巴国水为名。武王伐殷，巴人助焉，其人勇锐，歌舞以凌殷郊，后封为巴子。其地东至鱼复，西抵道，北接汉中，南极柯，是其界也。春秋时亦为巴国，战国时楚既称王，巴亦称王。秦惠文王使张仪、司马错伐巴、蜀，灭发其地为三十一县，始皇置三十六郡，巴即一焉。汉高帝既定三秦，贡羽背约，封为汉王王巴、蜀。天下既定，乃分巴、蜀广汉郡，武帝又置犍为郡。刘璋为益州牧，于是分巴郡自垫江已下为永宁郡，先主又以固陵为巴东郡，由是巴郡分而为三，号曰“三巴”。梁武陵王萧纪于巴郡置札州，后魏改为巴州，周闵帝又改为楚州。
隋开皇九年，改楚州为渝州，因渝水为名。汉高祖还伐秦，巴人从军，歌舞陷陈，帝善之曰“此武王伐纣之歌也”，后令习之，所谓巴渝舞也。
州境：东西五百一十六里。南北四百七十九里。
八到：东北至上都二千八百一十里。东北至东都三千八百一十里。正北至合州一百六十里。西南至沪州水路七百里。东北至涪州水路三百四十里。西至渠州四百四十里。江津县在州西一百二十里，县南陆路至溱州三百六十里。又自江津县南循溪水路至南州二百三十里。
贡、赋：开元贡：葛五匹，药子。元和贡：葛，牡丹皮。
管县五：巴，江津，万寿，南平，壁山。
巴县，中。郭下。本汉江州县地，属巴郡，在岷江之西，汉水之南，即蜀将李严所修古巴城也。南齐改为垫江县，周明帝武成三年改为巴县，后遂不改。
州理城，即汉巴郡城也，先主令都督李严镇此，又凿南山，欲会汶涪二水，使城在孤洲上。会严被徵，不卒其事，凿处犹存。
江津县，中下。东至州一百二十里。本汉江州县地，属巴郡。周改为江阳县，隋开皇三年改为江津县，属渝州。
