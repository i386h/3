<!-- { "loadSidebar": true } -->
石镜山，在县西此四十五里。其山石皎彻，临照莫不见其形体，故以为名。
山有铜窟，隋代采铸，今亦填塞。
白水，一名垫江水，在州西六十里。
药水，在县东平地。人有患冷者，煎水服之，多愈。
常芳县，中。西北至州一百二十里。本周武成中所置恒香县，属芳州郭下，前上元中芳州没蕃，神龙元年移县名于天法山东苏董谷西，即合川县理是也。
芳州，贞观户八百六十二。
禹贡梁州之域。秦、汉及魏、晋诸羌所居。至后魏吐谷浑入侵据焉，周明帝武成中西逐诸戎，始有其地，乃于三交口筑城置甘松防，武帝建德中改为芳州，领恒香、深泉二郡。隋大业二年郡、州废，以县属扶州。隋氏丧乱，陷于寇贼。
武德元年，西边平定，复于常芳县置芳州。高宗上元二年陷于西蕃。
州境：东西南北八到：东至上都一千八百四十里。东北至东都二千七百里。东南至扶州三百里。西南至羌直州一百六十里。东至羌二百三十里。西至叠州一百四十里。
贡、赋：贞观贡：牛酥。赋：布，麻。
管县三：常芬，恒香，丹岭。
常芬县，下。郭下。本周置属恒香郡，隋开三年罢郡，县属芳州。前上元二年陷于西蕃，神龙元年移县名，属叠州。
素岭山，在县东七十里。春夏常多积雪，因名之。
甘松府，在城内。
恒香县，下。东北至州一十五里。贞观二年置，寄理恒香戍。
常侯山，在县南三里。
丹岭县，下。东南至州二十里。本隋旧县，开皇十九年置，属芳州，义宁三年属甘松郡。武德元年罢郡，县属芳州。所管百姓，皆是党项诸羌，界内虽立县名，无城郭居处。
湫池，在县西八十里通弥山中，周回百余里，盖古之天池大泽，白水之源，盖出此也。
宕州，怀道。下。开元户一千六百五十九。乡六。
禹贡梁州之域。古西羌地也。自秦、汉至魏、晋，皆诸羌据焉。后魏招抚西戎，始有其地。有梁弥忽者，宕昌羌也，其先羌豪祖勤自称宕昌王。弥忽于太武初表求内附，太武嘉之，拜弥忽为宕昌王，其后递相传袭，称藩于魏，谓其地为宕昌藩。周天和元年，改藩置宕州。隋大业三年罢州，置宕昌郡，武德元年复宕州。天宝元年改为怀道郡，乾元元年复为宕州，因宕昌山为名也。
州境：东西三百六十五里。南北四百二十九里。
八到：东北至上都一千四百七十里。东北至东都二千三百三十里。东南至武州二百五十里。西北至叠州二百五十里。西南至扶州四百里。北至岷州三百八十里。
贡、赋：开元贡：麸金，麝香。赋：布，麻。
管县二：怀道，良恭。
怀道县，中下。郭下。本周武帝天和元年置，属甘松郡。隋开皇三年罢郡，属宕州。皇朝因之。
苏董戍，在县西一百八十三里。
良恭山，在县北四十里。出雌黄。
斫花山，在县东北八十里。出朱砂、雄黄，人常采取之。
宕昌故城。今为交和戍，在县东五十二里。
良恭县，下。西南至州二百一十里。本周之阳谷县也，武帝天和五年置宕昌郡，隋开皇三年罢郡，县属宕州，十八年改为良恭县。
愿虏山，接县城西北隅，东西四十里，南北三里。
临州，狄道。下府。天宝初，割兰州狄道县又别置安乐县置临州。州郭旧有临洮军，久视元年置，宝应元年陷于西蕃。
州境：东西南北八到：东南至上都一千四百八十里。东南至东都二千二百四十里。南至岷州三百四十里。西至兰州一百九十里。
贡、赋：管县二；狄道，长乐。
狄道县，下。本汉县，属陇西郡。晋改为武轺县。隋复为狄道，属兰州。天宝初改属临州。
长乐县，下。天宝初置安乐县，乾元后改为长乐。

●卷第四十
◎陇石道下▲凉州甘州肃州沙州瓜州伊州西州庭州凉州武威。中府。开元户二万六千一百六十五。乡二十五。
禹贡雍州之西界。自六国至秦，戎狄及月氐居焉。后匈奴破月氐，杀其王，以其头为饮器，月氐乃远过大宛，西击大夏而臣之。匈奴使休屠王及浑邪王居其地。汉武帝之讨北边，休屠、浑邪数见侵掠，单于怒，遣使责让之，二王恐见诛，乃降汉。汉得其地，遂置张掖、酒泉、敦煌、武威四郡，昭帝又置金城一郡，谓之河西五郡，改州之雍州为凉州，五郡皆属焉。地势西北邪出，在南山之间，隔绝西羌、西域，于时号为断匈奴右臂。献帝时，凉州数有乱，河西五郡去州隔远，自求别立州，于是以五郡立为雍州。魏又分雍州置凉州，领河西五郡。晋惠帝永宁元年，以张轨为刺史，持节领护羌校尉，会永嘉之乱，因保据凉州，是为前凉，至张天锡，为苻坚所灭。后十余年，又为吕光所据，是为后凉，至吕隆，为录兴所灭。及沮渠蒙逊起兵张掖，是为北凉，至沮渠茂虔，为后魏所灭。及太武帝，改州镇，置四军戍，孝文帝太和十四年复为凉州，领武威等十郡二十县。周置总管府，隋大业三年改为武威郡，废总管。隋末丧乱，陷于寇贼，武德二年讨平李李轨，改为凉州，置河西节度使，都管兵七万三千人，马万八千八百匹。备羌胡。
统赤水军，在凉州城内。管兵三万三千，马万三千匹。本赤乌镇，有青赤泉，名焉。军之大者，莫如赤水，幅员五千一百八十里，前拒吐蕃北临突厥者也。大斗军，凉州西二百里。本是赤水军守捉，开元十六年改为大斗军，因大斗（枝）
〔拔〕谷为名也。管兵七千五百人，马二千四百匹。建康军，证圣元年尚书王孝杰开镇，周回以甘、肃两州中间阔远，频被贼钞，遂于甘州西二百里置此军。
〔管〕兵五千二百人，马五百匹。东去理所七百余里也。后仿此。宁寇军甘州东北十余里。天宝二年置。管兵一千七百人，马五百余匹。玉门军，肃州西二百余里。武德中杨恭仁置。管兵千人，实三百人，马六百匹。东去理所一千一百余里。
墨离军，瓜州西北一千里。管兵五千人，马四百匹。东去理所一千四百余里。新泉（郡）〔军〕，会州西北二百里。大足初郭元振置。管兵七千人。西去理所四百里也。豆卢军，沙州城内。以当匈奴要路，山川回阔，神龙初置立豆卢军以镇之。管兵四千五百人，马四百匹。去理所一千七百余里。张掖守捉，东去理所五百里。管兵六千五百人，马一千匹。交城守捉，凉州西二百里。管兵一千人。白亭军。凉州西北三千里。管兵一千七百人。天宝元年，改为武威郡，乾元元年复为凉州。广德二年陷于西蕃。州城本匈奴所筑，汉置为县。城不方，有头尾两翅，名为鸟城。南北七里，东南三里，地有龙形，亦名卧龙城。
州境：东西四百里。南北八百三十里。
八到：东北至上都取秦州路二千里，取泉兰咱一千六十里。东南至东都二千八百六十里。
贡、赋：开元贡：野马皮五张，白麦，柔毛毡。
管县五：姑臧，神乌，昌松，嘉麟，天宝。
姑臧县，上。郭下。本汉旧县，属武威郡，因姑臧山为名。亦言故匈奴盖臧城，后人音讹为“姑臧”焉。
姑臧南山，一名雪山，在县南二百三十里。
天梯山，在县南二十五里。
白亭军，在县北三百里马城河东岸。旧置守捉，天宝十年哥舒翰改置军，因白亭海为名也。
文车泽，在县东三十里。前秦苻坚遣将军苟苌、毛盛伐北凉，造机械冲车于此，因名。
休屠城，在县北六十里。汉休屠县也。
明威戍，在县北一百八十里。
武安戍，在县西北一百六十里。
武兴盐池、眉黛盐池，并在县界，百姓咸取给焉。
神乌县，上。旧郭下。本汉鸾鸟县，张天锡改置武兴县，后废。武德三年，又于城内置神乌县，与姑臧分理，神乌理西，姑臧理东。贞观元年废，总章元年又置也。
昌松县，中。西北至州一百二十里。本汉苍松县，属武威郡。后凉置昌松郡。
县属焉。隋开皇三年改昌松为永年县，后以重名，复为昌松。
金山，在县南一百八十里。丽水出焉。
苍松故城，在县东北十里。汉苍松县也。
丽水府，在县城中。
白马戍，在县东北五十里。
嘉麟县，中下。东南至州七十里。本汉宣威县地，前凉张轨于此置武兴郡，后凉吕光改置嘉麟县，后废，万岁通天元年重置。
天宝县，中下。东至州一百八十里。本汉番音盘。禾县属张掖郡，北凉沮渠蒙逊立为番禾郡。后魏太武帝平凉，罢郡置军，隋开皇三年改为县。皇朝因之，天宝中改为天宝县。
甘州，张掖。中府。开元户五千四十。乡一十七。
禹贡雍州之域。自六国至秦，戎、狄、月氐居焉。汉初为匈奴右地，武帝元鼎六年，使将军赵破奴出令居，乃分武威、酒泉地置张掖、敦煌郡，断匈奴之右臂，自张其掖，因以为名。初属张轨，后凉末段业亦尝据此地，后业为北凉沮渠蒙逊所杀，据之，后又迁理姑臧。后魏太武帝平凉，以为张掖军，废帝二年改军置甘州，因州东甘峻山为名。或言地多甘草，故名。隋大业三年罢州，为张掖郡。
隋乱陷贼，武德二年讨平李轨，改置甘州。永泰二年陷于西番。
州境：东西四百一十六里。南北一千三百七里。
八到：东南至上都二千五百里。东南至东都三千三百六十里。东至凉州五百里。西至肃州四百里。南至大雪山二百三十里。东北至花门山一千四百五十里。
贡、赋：开元贡：野马皮，白柰，枸杞。
管县二：张掖，删丹。
张掖县，下。郭下。本汉<角乐>得县，属张掖郡。本匈奴<角乐>得王所居，因以名之。晋改名永平县。隋开皇三年，改永平为酒泉县，大业二年改为张掖县，取旧郡为名也。皇朝因之。
合黎山，俗名要涂山，在县西北二百里。禹贡“导弱水至于合黎”。
祁连山，在县西南二百里。张掖、酒泉二界上，美水茂草，山中冬温夏凉，宜放牧，牛羊充肥，乳酪浓好，夏泻酥不用器物，置于草上不解散，作酥特好，不斛酪得斗余酥。
雪山，在县南一百里。多材木箭竿。
甘峻山，在县东北四十五里。出青鹘鹰，称为奇绝，常充贡献。
居延海，在县东北一百六十里。即居延泽，古文以为流沙者，风吹流行，故曰流沙。
盐池，在县北九百三十里。其盐洁白甘美，隋月亏盈，周回一百步。
建昌军，在州西北一百九十里。
删丹县，中下。西至州一百二十里。本汉旧县，属张掖郡。按马支山，一名删丹山，故以名县。山在县南五十里，东西一百余里，南北二十里，水草茂美，与祁连山同。匈奴失祁连、焉支二山，乃歌曰：“亡我祁连山，使我六畜不繁息。
失我焉支山，使我妇女无颜色。”
弱水，在县南山下。
大斗（枝）〔拔〕谷，在县南二百里。隋大业五年，炀帝躬率将士出西平道讨吐谷军，还此谷，会大霖雨，士卒冻馁死者十六七。
宁寇军，在居延水两氵义中，天宝二年置。
肃州，酒泉。下。开元户二千二百五十三。乡八。
