<!-- { "loadSidebar": true } -->
八到：西北至上都三千一百八十里。西北至都二千四百里。东至洪州七百四十里。西至潭州五百二十六里。南至吉州三百一十七里。北至江州五百六十五里。
贡、赋：开元贡：白布，麻布。
管县三：宜春，新喻，萍乡。
宜春县，上。郭下。本汉旧县，灌婴定江南所筑城。晋武帝太康元年，以太后讳春，改为宜阳县。隋开皇十一年，于县置袁州，移县于城东五里，复改为宜春。
新喻县，上。西南至州一百五十里。本汉宜春县地，吴孙皓分置新渝县，因渝水为名。天宝后相承作“喻”，因声变也。
萍乡县，上。东至州一百四十二里。本汉宜春县地，吴宝鼎二年分立萍乡，先隶吉州，隋开皇十一年属袁州。以地多生萍草，因以为名。
信州，上饶。中。元和户二万八千七百一十一。乡六十四。
本汉余汗县地，三国时又分鄱阳郡葛阳县之地，陈改为弋阳。今州所理在弋阳县东一百里，乾元元年，租庸使洪州刺史元载奏置。
州境：八到：西北至上都三千六百三十里。西北至东都二千八百二十里。东至衢州二百五十里。西北至饶州五百里。东南至建州五百里。
贡、赋：元和贡：绵，藤纸。
管县五：上饶，玉山，弋阳，永丰，贵溪。
上饶县，上。郭下。本吴所置，隋平陈省，乾元元年重立。
下山县，上。西至州九十里。证圣元年，分常山、须江等县置。乾元元年，自衢州割入信州。
弋阳县，上。东至州一百里。后汉分余汗东界立葛阳县，自吴至陈并属鄱阳郡。隋开皇中，因失印澳为弋阳县。朝元元年，自饶州割属信州。
永丰县，中。西北至州四十五里。本弋阳县进贤乡永丰里之地，乾元元年置，因里为名。
贵溪县，上。东至州二百二十里。永泰元年，洪州观察使李勉奏割乐平、余干二县置，在贵溪口，因以为名。
抚州，临川。上。开元户二万四千九百八十八。乡四十八。元和户二万四千七百六十七。乡五十一。
本禹贡扬州之境。秦属九江郡，汉属豫章。吴太平中改置临川郡，隋开皇九年改为抚州，大业十二年又改为临川县，武德五年又改为州。
州境：东西四百七十八里。南北六百三十里。
八到：西北至上都三千三百五十里。北至东都二千四百九十五里。东〔北〕至饶州四百七十里。西南至吉州四百五十六里。南至虔州一千一百八十里。北至洪州二百一十九里。
贡、赋：开元贡：葛十匹。元和贡：葛十匹。
管县四：临川，南城，崇仁，南丰。
临川县，上。郭下。后汉和帝永元八年析南城县为临安县，开元九年改为临川县。
南城县，上。东南至州一百三十里。汉分豫章郡立为南城县。
崇仁县，上。东北至州一百里。本汉临汝县之地，吴少帝太平二年分临汝为新建县，属临川郡。梁普通三年改为巴县，隋开皇中改为崇仁。
南丰城。景云二年又置，先天二年又废，开元八年复置。
宣州，宣城。紧。开元户八万七千二百三十一。乡一百六十七。元和户五万七千三百五十。乡一百九十五。今为宣歙观察使理所。
管州三：宣州，歙州，池州。县二十。都管户九万一千七百六。
禹贡扬州之域。春秋时属楚。秦为鄣郡。汉武帝改为丹阳郡，领县十七，理宛陵，即今理是也。汉有铜官，舆地志云：“宛陵县铜山者，汉采铜所理也。”
顺帝立宣城郡，东晋或理芜湖，或理姑熟，或理赭圻。隋开皇九年平陈，改郡为宣州，移于今理。武德二年置总管府，七年为宣城郡，乾元元年复为宣州。州理城，周封楚子熊绎于此，汉丹阳郡亦理此城，俗传晋桓彝所筑。
州境：西北至上都取和，滁路三千一十里，取润州路三千七十里。西北至东都取和、滁路二千一百五十里。正北微东至润州四百里。正北微西和州二百五十里。西南至池州三百四十里。正南微西逾岭至歙州三百八十里。西渡江至庐州六百四十里。
贡、赋：开元贡：白布。自贞元后，常贡之外，别进五色线毯及绫绮等珍物，与淮南、两浙相比。
管县十：宣城，南陵，泾，当涂，溧阳，溧水，宁国，广德，太平，旌德。
宣城县，望。郭下。本汉宛陵县，属丹阳郡，后汉顺帝置，至晋属宣城郡，隋自宛陵移于今理。
敬亭山，州北十二里。即谢赋诗之所。
青弋水，州西九十九里。
南陵县，望。东至州一百里。本汉春县地，梁于此置南陵县，仍于县理置南陵郡。隋平陈废郡，县属宣州。
鹊头镇，在县西一百一十里。即春秋时楚伐吴，败于鹊岸是也。沿流八十里，有鹊尾洲，吴时屯兵处。
得国山，在县西一百一十里。出铜，供梅根监。
梅根监，在县西一百三十五里。梅根监并宛陵监，每岁共铸钱五万贯。
铜井山，在县西南八十五同铜。
战鸟山，在县西北一百二十里，临大江。本名孤圻山，昔桓温于赭圻讨贼，屯兵山下，夜中众鸟鸣，贼谓官军已至，一时惊溃，因以为名。
春故城，在县西一百五十里。
赭圻故城，在县西北一百三十里。西监大江。吴所置赭圻屯处也，晋哀帝时，桓温领扬州牧，入朝参政，自荆州还至赭圻，诏止之，遂城赭圻镇焉。后城被火灾，乃移镇姑熟。
泾县，紧。东北至州一百五里。本汉旧县，因泾水以为名，属丹阳郡。晋属宣城郡。武德七年，于此置猷州，八年废，以县属宣州。
陵阳山，在县西南一百三十里。陵阳子明得仙处。
微领山，在县东南二百五十里。泾水所出也。
盖山，在县西南八十里。下有舒姑泉，昔舒氏女化为鱼于此泉，闻弦歌声，则有双鲤涌出。原本“西南”下有“二百”二字。
当涂县，紧。东南至州一百九十三里。本汉丹阳县地，其当涂县本属九江郡，汉为侯国。左传“禹会诸侯于涂山”，注云“在寿春东北”，以涂山为邑，故以名焉。晋武帝太康初分丹阳置于湖县，成帝时以江北之当涂县流入过江在于湖者，侨立为当涂县，属淮南郡。隋大业十年废于湖县，以当涂属宣州。
牛渚山，在县北三十五里。山突出江中，谓之牛渚圻，津渡处也。始皇二十七年，东巡会稽，道由丹阳至钱塘，即从此渡也。晋左卫将军谢尚镇于此。温峤至牛渚，燃犀照诸灵怪，亦在于此。
博望山，在县西三十五里，与和州对岸。江西岸曰梁山，在溧阳县南七十里。
两山相望如门，俗谓之天门山。山上皆有月城，宋车骑将军王玄谟所筑，于此屯兵捍御。
赤金山，在县北一十里。出好铜与金类，淮南子、食货志所谓丹阳铜也。
九井山，在县南一十里。殷仲文九日从桓温登九井赋诗，即此山也。
龙山，在县东南十二里。桓温尝与僚佐，九月九日登此山宴集。
丹阳湖，在县东南七十九里。周回三百余里，与溧水分湖为界。
芜湖水，在县西南八十里。源出丹阳湖，西北流入于大江。汉末湖侧亦尝置芜湖县，吴将陆逊、晋谢尚、王敦皆尝镇此。
姑熟水，在县南二里。县名因此。
慈湖，在县北六十五里。吴将卞融于此屯兵。晋成帝咸和二年，陶侃与苏峻战于慈湖。侯景之乱，兵至慈湖，梁人闻之大恐。
采石戍，在县西北三十五里。西接乌江，北连建业，城在牛渚山上，与和州横江渡相对，隋师伐陈，贺若弼从此渡。隋平陈置镇，贞观初改镇为戍。
溧阳县，紧。西南至州二百四十里。本汉旧县，属丹阳郡，以在溧水之阳为名。吴时置屯田于此。隋属蒋州，今润州上元县西石头城，是蒋州理也。又属润州，大业二年属宣州。
平陵山，在县南十八里。晋成帝时，李完围韩晃于此山，斩之。山高四十丈。
溧水，在县南六里。
溧水县，上。南至州二百二十五里。本汉溧阳县地，隋开皇十一年宇文述割溧阳之西、丹阳之东置。
中山，在县东南一十五里。出兔毫，为笔精妙。
丹阳湖，在县西南二十八里。与当涂县分中流为界。
固城湖，在县南一百里。周回九十里，多蒲鱼之利。
宁国县，上。西北至州一百一十里。本后汉末分宛陵南乡置，属丹阳郡。晋属宣城郡。其后武德中废，天宝三年复置。
五湖水，在县东北四里。
广德县，紧。西至州一百六十五里。后汉分故障县置，属丹阳郡。宋为经安县，隋仁寿三年属湖州，大业二年移于今理，属宜州。至德二年，改为广德。
桐水，在县西五十里。春秋“楚子期伐吴，至桐”，是也。
太平县，上。东北至州二百八十里。本泾县地，天宝四年，宣城郡太守李和上奏，割泾县西南十四乡置。
黄山，在县西南四十里。上有泉水，泉侧多黄连。
旌德县，上。北至州二百三十里。本太平之地，以县界阔远，永泰初土贼王方据险作叛，诏讨平之，奏分太平置旌德县。
歙州，新安。上。开元户三万一千九百六十一。乡七十二。元和户一万六千七百五十四。乡五十禹贡扬州之域。春秋时属越。秦时为丹阳郡歙县之地，其后或属新都，或隶新安郡，或立新宁郡。隋开皇十二年置歙州，武德中置都督，贞观废。
州境：东西四百一十九里。南北二百四十里。
八到：西北至上都取睦州路四千八百五里，取宣州路三千四百五十里。西北至东都三千三百二十五里，取宣州、润州二千五百九十里。东至杭州四百七十里。
东至睦州三百七十里。西南至饶州七百里。正北微东至宣州三百里。
贡、赋：开元贡：麻布。元和贡：细布，竹簟。
管县六：歙，黝，休宁，婺源，绩溪，祁门。
歙县，上。郭下。本秦旧县也，县西有歙浦，因以为名。晋后属新都郡。或属新安郡，或属新宁郡。隋初省，开皇十一年又置歙州分界处。
布射山，一名勤山，在县北二十里。吴志歙贼金奇万户屯于此。
乌聊山，在县东南二百六步。上有毛甘故城，后汉末，贼毛甘万户屯于此，吴将贺齐讨平之。
浙江，西自休宁县界流入。
黝县，上。东至州一百五十二里。本汉旧县，理在黝川，因以为名，属丹阳郡。隋平陈，省入休宁县。十一年复置，隶宣州，十二年改隶歙州。按县南有墨岭，出墨石，又昔贡柿心木，县由此得名。说文“黟”字从“黑”旁“多”，后传误遂写“黝”字。
林历山，在县西南一百五十里。昔吴大帝使贺齐讨黝歙山贼，贼帅陈仆、祖山等二万户屯此山。山四百壁立，高数十丈，径路危狭，不容方，贼乘高下石，不可得攻。齐乃阴募轻健士，密于隐险贼所不备处，以戈拓斩山为缘道，夜令勇士潜上，悬布援人，遂大破之。忽贼中有善禁者，官军刀剑不得拔，弓弩矢发多还自向。贺齐令曰：“吾闻虫有素者，兵有刃者，可禁；其无刃者，不可禁。”
乃多作韧木白，选异力精卒五千人攻之，禁果不行，贼遂大败。
