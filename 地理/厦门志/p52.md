<!-- { "loadSidebar": true } -->
　　池浴德，字仕爵，号明洲；中左所人。嘉靖四十三年甲子举人，明年成进士。

　　授遂昌令。父戒之曰：『吾家世积德，儿曹努力为清白官』。至则为文誓神，期不负苍生。设防守、置木皁、泽枯骨，多异政。故事：郡守朝正京师，里甲敛百金为赆；浴德代守却之。会新守至，搜旧案山积，前令不能决者；日下檄追督。浴德检三百余案，分别年次轻重平反，勒为数册上之，逮系悉空；守大喜。追征则详揭赋额于衢，宽以限期，不事桁杨；人争乐输。盗者给以业、赌者榜其家，旧习丕变。初，遂民往衢开矿失利，起为盗。上官申禁：凡入衢者，须有县符；无则以矿徒治之。后衢与遂民仇者，皆指为矿徒，送之官，无一脱者。浴德白于衢道毛某曰：『一里往来，岂能遍给；十室忠信，岂尽矿徒』？毛立弛其禁。民至讼庭，一毫缗锾不入官；只袖米半斤，即可结案，咸称为「池半斤」云。邻邑有难决者，悉檄剖之。丈量议起，编派既定，有以多为寡者、有全亩隐匿者；先拘豪家置之法，惧乞再丈，许之；无一差漏。有浮额者充学，以赡贫士。缙云诸邑争告当道，请浴德往丈；编法如遂，百姓欢欣。擢南吏部考工主事，民赴台乞留编赋；四阅月，汇成黄册，乃就道。老幼拥绕易靴，舆不得行，壮者夺舁夫争肩之；至龙游，万人曳舟，三日不得发。夜半解缆，哭声远闻。众为盖石亭于西明山水浒，曰「曳舟亭」。后祀名宦。

　　至南都三月，转北吏部稽勋司。丁外艰，抵家仅余四十五金。母曰：『谚称县令为银树花；吾子一树，乃无花果也』。起补原官；清介端严，无敢干以私。迁考功员外，升郎中；调护士类，常与相张居正相左。会汰天下冗员，居正戒部：汰其人，不复职。浴德竭力调停，得不汰者十二、三。有楚司理赵某行取入京，为南部所揭，居正欲斥之；力持不可。居正趣益急，浴德称疾；而太宰竟逢相意罢之。转太常寺少卿，有册封之命。

　　事竣告归，屡征不就。诸当道海上事宜皆就决，知无不言；奸宄敛迹，盗贼相戒不入境。家居三十七载，布衣蔬食。自课诸子，尝曰：『读书岂尽取科第？时时照管此念头，无负天地、祖宗，便为天地肖子』。人称明洲先生。所著有「空臆录」、「怀绰集」、「居室篇」。年七十九，卒。卒日，大星自南坠有声，山鸣三夜，城北大石忽摧；人谓是其应云。祀乡贤。

　　子显京、显方；显京自有传（「闽书」、「府、县志」、「晃岩集」、「处州志」）。

　　池显京，字致夫，号念苍；浴德子。万历三十七年己酉举人，授和州知州。有牛税，岁入千金；胥役又故横暴，一纸下乡，辄尽中人数家之产。显京至，首革之。旋忤巡按崔呈秀，劾罢。起补湖州通判，督运入都；属有兵事间阻，囏阨始达。转怀庆同知，以前运稽期，被议解组。显京善文章，精草、隶，画尤绝伦；晚喜禅学。三任皆腴地，而袖风载月以归。家居二年，卒（「府、县志」；参「晃岩集」）。

　　池继溥，太常浴德孙。康熙二十九年庚午举人，曲周知县。着有「然斋诗草」四卷（「府志」）。

　　杨乔椿，蚝头人。万历十年壬午举人。初令东流，矢志清白。一日，署中米尽，时已初昏，不欲启门，第令家人供面而寝。屡□□守山东平度州，在州清净，竟卒于官。两任牧令，归橐萧然（「闽书」、「府志」合参）。

　　陈则采，号对墀；官兜人。年十二，冠童子军。万历十九年辛卯，举于乡。初令应城，以终养告归。复任揭阳，首敦学校，造就人材；熊汝霖、郭之奇皆所赏拔。有惠爱，揭人立祠祀焉。迁王府长史，不赴。卒年六十九（「府、县志」）。

　　林应翔，字源渑，号负苍，后更号止岩；嘉禾里人。万历二十二年甲午顺天乡荐，明年成进士。

　　知永嘉县。岁苦疫，春夏尤甚；骨肉周亲不相顾，为申收恤之谊。岁旱，缟衣蹑屩祷五十里外，甘雨大沛。时采矿中使至县，多方阻之，民赖以全。丁外艰，起补京山；巡历劝课，停车决讼。楚藩构逆，郢中骚动；练兵葺城。迁南户部郎，督储凤阳。出守汝宁；汝、黄之交有逋逃主号自在王，应翔歼之，而潴其室。调广州，决积牍千六百，平反死狱八十余。一日，以闽、广开籴争议，弃官归。复起守衢州，修郡志、造树建塔、崇宣圣之后、恤赵清献子孙贫乏者；为龙游民陈利病，罢协济米本色；访擒剧盗滕奇兄弟，覆其巢。开化有盗程五龙等戕杀官兵，使者发兵捕治，近村民惶惑，鼓噪逐之；兵归告使者：『村之千余家，尽胜、广也』。应翔曰：『无恐』。独入巢，絷其酋，乌合悉散。良民得全，肖像祀之。迁湖广副使，未之官卒，年六十二。

　　应翔好道术，兼通释氏。尝自为「念不先生传」，谓其为文不古不今，功名不沉不浮，仕宦不秽不清，治产不缩不盈，躯貌不高不低，才情不巧不痴，于物不扰不撇，于人不冷不热，里评不善不恶，人品不雅不俗；死即以志我，毋求他人为也。其文奇矫变化，不可方物；「何镜山集」多载之。所著有「止嵒存稿」。祀乡贤（「闽书」；参「何镜山集」、「清白堂稿」及「府、县志」、「通志」）。

　　林宗载，字允坤，号亨万；塔头人。万历三十七年己酉举人，榜名鬷言。四十四年丙辰进士。

　　初令浮梁。有无赖，缘珰棍献民间田产，假为上用；一邑惶骇。宗载察其奸状，置之法；厘剔粮弊，人服其精明。

　　天启初，以治行，入为兵科给事中；历户、刑左右，进户科都给事。时边费无度，山海饷费月二十九万；宗载请旨查檄，省去七万。又疏『因饷檄兵、因兵檄官』，侃侃切中时弊。进太仆卿，摄太常事。庄烈帝即位，祭告郊庙、陵寝诸大典，皆宗载秩之。升太常寺卿。

　　疏乞终养归，书「还淳」二字于里闾，优游泉石者十余年。着有「观海堂平平编」，蔡复一为之序。年七十卒。祀乡贤（「府、县志」）。

　　国朝

　　池继善，字曦侯。康熙四十七年戊子举人。授达州州同，丁艰；起补原官。前后两任有惠政，卒于官。归榇无资，士民争赙之。「达州志」称其学问渊深、经术优裕，割俸改建崇圣祠，讲授子弟，多所成就云（「府、县志」、「达州志」）。

　　林云岚，字龙辅，号定轩；嘉禾里人。康熙五十六年丁酉举人，授江西泸溪知县。洁己爱民，兴利除弊。邑有漕米三千，旧例：米一石折银七钱，纳官代办；后价昂，官藉以侵牟。云岚申详当道，奏准定例，自此民免其累。乾隆八年，江右大荒，民取泥充饥，名曰「观音粉」。岚劝富民捐榖以济；又申请常平积贮，例粜三存七，权改粜七存三。多方筹划，饥民以安。卒年六十一（「鹭江志」）。

　　叶沈翥，字季翔；莲坂人。少颕异；甫十岁，客有不识穷蝉事者，翥曰：『得非史所称舜之祖乎』？雍正四年丙午举乡贡；补武平教谕，清俭自持。县令章文瑗集古赠之，有『举代推高节，儒林得异才』之句。寻以年老致仕，足不出户。卒年八十有二（「鹭江志」）。

　　叶其苍，字子远，号鸿斋；莲坂仙乐人。雍正五年丁未岁贡，任连江训导。在官十二载，勤于劝课，寒士依为慈母。及归，攀恋如婴儿，岁时存问不绝。先是，叶姓分南北房，不建祠；其苍谕以「敬宗合族」之义，遂合建焉（「鹭江志」）。

　　林翼池，字凤宾，号警斋；塔头人。雍正十年壬子举人，乾隆十年乙丑进士。选湖北来凤知县。苗疆新辟，未有城郭；甫下车，即请建城郭。设学校，躬亲考课，教以诗书，而民知学。其俗：聘礼以鸡酒为定，强婚悔嫁，往往滋讼。颁示婚六礼书帖式，而民知礼。居父母丧者，既除服，焚主灭祀。教以设龛藏主，岁时致祭，而民知孝。邑苦食盐价倍于米，商人年缴例金八百两，却不受；勒石平价。县毗接酉阳州，争地仇杀；厘定其界。邑未有志，捐俸纂辑，独出手裁。以母老乞归，百姓攀辕祖饯，累月不得行。着有「尚书捷解」、「读史约编」、「鹭洲拾草」、「远游闲居草」、「知以集」行世（节「县志」）。

　　刘承业，字垂恢，号鹤田；岐西保人。乾隆十三年戊辰进士，选铅山令。邑饥，奉檄发粟三千石行赈；自以拯济不敷，发六千石，捐俸垫补，民沾其惠。鹅湖书院为朱、陆讲学之所，重新之，捐膏火，兴文教。性耐烦剧，凡有审断，无论寒暑昼夜，不求自逸。有民妇被污不就，愤恚自尽；翁受赇，以溺死鬻狱。承业廉得其状，置之法；为妇请旌。卒于官。承业工书、能诗。

　　子启熊，字幼痴。少有才名。尝命撰巡道德泰寿诗，一夕成六十章。年未三十，醉后失足堕井死。着有「晞窗吟稿」、「梦亭赋草」（「县志」；参家乘）。

　　倪邦良，字耜南，号深田。乾隆十七年壬申举人。祖籍晋江；父都督佥事干培迁鹭门，与提督鸿范为从兄弟。一门以武功显；而邦良好学，选琼州定安令。琼孤悬海外，民黎杂处；邦良拊循有方，汲汲以爱民兴学为务。大吏方拟报最，丁内外艰回籍，年五十一（凌翰采）。

　　王凤来，字瑞周，号竹山；龙溪新岱人，迁厦门石埕。幼从父游台湾，入凤山县学。由贡生，补漳平训导。升苏州府同知；监漕储、押运艘、督采塘石，经理客逋。太湖多支港，宵小易潜；大吏调凤驻之，奸民敛迹。踰年，迁刑部员外郎，授怀庆府知府。怀庆民苦河淤，争水致讼历百余年。凤来规画开浚，率河内、济源二县发丁夫决壅塞、引沁水通其流，河以开广；二县田悉变为膏腴，民德之。郡有怀仁书院，课士月必亲至，择尤异者奖劝之。是科登贤书者十一人，而书院居其三；翰林卫肃，其所拔士也。后转兵部武选司员外郎。以母老，假归卒。所著诗文集各以所居名，藏于家（「鹭江志」）。

　　黄克明，字诏卿；张厝保人。廪贡生。嘉庆间，任永春学正。州有梅峰书院，倡捐膏火，延师课艺；知州汪楠为文纪之，士人歌颂。改泉州教授，得士望。后退老家居，以寿终（孙云鸿、林焜熿采访）。

　　列传二武功

　　明

　　池兆铭，其先长溪人。永乐间，从征沙县寇，叙功授永宁卫中左所总旗，遂为厦门人；太常浴德其裔也（「晃岩集」）。

　　国朝

