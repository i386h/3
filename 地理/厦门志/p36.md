<!-- { "loadSidebar": true } -->
　　交易：舟至，将货尽数取去，携入彼国深处售之；或别贩旁国。归，乃以夷货偿我。值岁多珠时，商人得一巨珠携归，可享利数十倍；获珠少，则所偿数亦减，顾逢年何如耳。夷人虑我舟之不往也，每返掉，辄留数人为质，以冀后日重来（以上「东西洋考」）。

　　高乐，与苏禄相近；出玳瑁（「东西洋考」）。

　　乾隆五年，苏禄番船送被灾人回中国，并献书水师提督、兴泉永道，代求奏请来岁入贡。遭飓风飘泊到台，官为咨送赴厦门（「台湾府志」）。

　　文郎马神

　　文郎马神，居息力大山正南。厦门至其国，从七洲洋过昆仑、茶盘、噶喇吧而至，水程三百四十更。而息力大山之东为苏禄，又隔东海一带为芒佳虱大山。自马神至芒佳虱，水程二十七更。番性相类，而马神人尤狡狯（「海国闻见录」）。马神国以木为城；城只一半，余皆山也。王出乘象，或泛舟以绣女自随。民居，多缚木水上，筑屋以居。男人用色布缠头，腹背多裸。俗用中国磁器，好市磁瓮为棺具（「东西洋考」。「名山藏」：『或云马文渊遣兵十余，家其国，故有马名。其俗不淫，奸者论死。入山深处有村，名乌笼里；其人尽生尾』。「东西洋考」云：『夷女蓄发苦短，见华人发长，心慕之。问何致此？或诒之曰：『我生长中华，用中华水沐之耳』。女竞市船中水，欲以沐发；华人故靳之，以为笑端焉』）。

　　土产：沙金（是金山出者，夷人持货往易；每虚往实归）、鹤值、降香、蜡、藤席、藤、荜拨、獐皮、血竭、肉豆蔻、犀、孔雀、鹦鹉（以上「东西洋考」）。

　　交易：故王有贤德，始开港时，待贾舶大有恩信；王子三十一人，俱不令出外，恐扰远人也。其妃，为买哇柔国主之妹。故王既殂，嫡子嗣立。买哇柔人导之为欺诈，买货辄缓偿直；至解维，每多负逋。商人从此稀造矣。其地女人悉荡小舟，以饮食来市；至售货物，则男人司之。市用铅钱（「东西洋考」）。

　　旧港

　　旧港，在东南海中，古三佛齐国也；初名干陀利，又曰渤淋。王号詹卑，故今王所部，号詹卑国；而故都为爪哇所破，更名旧港，以别于彼之新村云（俗名吉宁邦）。刘宋孝武世，始通贡中国（「东西洋考」）。其国在占城之南可一千里，由爪哇新村而往，水程六十三更可至（黄省曾「朝贡典录」。爪哇，即噶喇吧。「会典」云：『厦门至噶喇吧，水程二百八十更；旧港距爪哇，又六十三更：计距厦门，水程应三百四十三更』。「县志」作二百十五更）。其地东距爪哇、西距满刺加、南距大山、西北滨海。舶入淡港，至彭家里易小舟入港，达其国。流寓者，多广东、漳、泉人。风俗、言语，一如爪哇。水多地少，人习水战（「瀛涯胜览」。俗好赌博，如把龟、奕棋、斗鸡，皆索钱具也）。有地十五州，累甓为城；人民散处城外。部领居岸，余皆屋木筏。多热、少寒「名山藏」）。田土甚肥，倍于他壤（古云：『一年种谷，三年生金』。言其米谷丰盛而多贸金也）。俗嚣好淫。市用中国铜钱、布帛、磁器、铜鼎之属（「名山藏」。「文献通考」云：『三佛齐，盖南蛮之别种，间于真腊、阇婆之间。泛海便风，二十日至广州；如泉州舟行顺风，月余可至。国人多蒲姓，习水陆战；临敌敢死，伯于诸国。其国为诸番舟车往来之咽喉，若商舶过不入，即出船合战，期为必死；故诸国之舟辐辏焉』）。

　　物产：珠、金、银、犀角、象牙、琉璃、摩娑石（「庚辛玉册」曰：『阳石也，出三佛齐』）、水晶、沉香、安息香、龙脑香、乳香、降香、金银香、木香、蔷薇水、苏合油、猛火油、腽肭脐、吉贝、椒、阿魏、芦荟、没药、血竭、乌樠木、褊桃、没石子、万岁枣、火鸡（「瀛涯胜览」曰：『大于鹤，颈长、嘴锐，爪甚利；鲜伤人，食炭。虽系之，不死』。以上「东西洋考」）。

　　交易：舟至，献果币；有成数詹卑人商量物价，虽议偿金多少，然非偿金、实偿椒也。如值金二两，则偿椒百石；其大较云。喜买夷妇、他国多载女子易其椒以归。旧港则用铅钱矣。三佛齐夙称蕃盛，国破以后，渐觉萧条，贾人亦稀造（「东西洋考」）。

　　丁机宜

　　丁机宜，在东南海；针位居于己方。厦门往彼国水程，自吕宋东南而至，二百一十更（「同安县志」作一百四十七更）。又有万老高，亦距吕宋水程一百七十四更。二国番俗、物产相类（「海国闻见录」。丁机宜，爪哇属国也；与柔佛接境。幅员最狭，户仅千余。柔佛有启疆之思，年年索赋，动为国患。其国以木为城，以十月为岁首。民俗，都类爪哇；性好洁。食啖所须，手自操割。婚者男往女家，为持门户；故生女胜男（「东西洋考」）。

　　物产：犀角、象牙、黄蜡、嘉文席、西国米、血竭、没药、槟榔、海菜（「东西洋考」）。

　　交易：只就舟中，与我人为市。大率多类柔佛而俗较驯，货较平。自为柔佛所侵，彼国有风声鹤唳之虞，而舶人亦抱林木池鱼之患；此扬帆者所以掉臂希顾也（「东西洋考」）。

　　按「会典」：『柔佛属国有丁机奴，计程九千里达广东界』。「名山藏」：『丁机宜为爪哇属国』。「海国闻见录」：『丁机宜在东南洋，水程由吕宋而至；又有丁噶呶在南洋，与彭亨、大呢联山邻近。柔佛水程由小真屿向西分往』。「东西洋考」云：『丁机宜，爪哇属国也；俗同爪哇。与柔佛接境，常苦于柔佛』。今疑为兼并矣。故「会典」云：『柔佛属国有丁机奴』，而「闻见录」又别为二，以丁噶呶近柔佛；说多不一。今以国名同者列之，存以备考。

　　--以上东南洋。

　　南洋

　　越南

　　越南，即古交址；旧号安南。康熙五年，封黎维禧为安南国王。乾隆五十四年，黎氏失国，封阮光平为安南国王。嘉庆七年，改封为越南国王。其国北界广西，西界云南，东南滨大海；南即古日南地，亦并于越南。贡期，二年一贡；贡道，由广西凭祥州入镇南关（「会典」「朝贡之国」）。其国在古日南者曰广南，称西京；在古交址地者，称东京。由厦门过琼之大洲头、七洲洋（大洲头而外，浩浩荡荡，罔有山形标识，偏东则犯万里长沙、千里石塘。而七洲洋在琼岛万州之东南，凡往南洋必经之所）至广南，水程七十二更；由七洲洋之西绕北而至交址，水程七十二更（「海国闻见录」。「县志」作安南六十六更、交址七十四更）。唐、虞为南交，秦为象郡；汉平南越，置交址刺史，马援立铜柱焉（光武女子征侧、征贰反，马援讨平之）。其名安南，自唐始（「名山藏」。「虞衡志」曰：『今安南国地，即汉九真、日南诸郡及唐驩爱等州，东南薄海接占城。占城，即林邑也』）。宋封交址郡王。元时，为陈日煚所有；后封其子光昺为王。明洪武初，陈日煃率先内附，后为黎氏所篡。至永乐间，遣大将军张辅讨平之；求陈王后已绝，乃郡县其它。及黎利叛，计之不克；用杨士奇、杨荣议，仍封为安南国王。自后，莫氏、黎氏迭相篡夺；政决于大臣，国王所拥虚器耳。其俗：夷獠杂居，犷悍善斗。口赤、齿黑，跣足、文身。暑热好浴，故便舟善水（「台湾府志」曰：『其人多汉裔，好食槟榔。能为轧船，无首尾，轻捷异常；红毛畏之』。「海国闻见录」曰：『小舟数百，没水密钉细镂呷〔于〕板船底，远桨牵泄，船以浅阁，焚而取其辎重。故西洋船以不见广南为幸）。惟交爱人倜傥好谋、驩演人淳〔秀〕好学，祀文宣王，用制科取士；中华之遗教也。其地，分十〔三〕承政司（「东西洋考」。「广志」曰：『欲示地土之广，强分郡县。其实，一承政司不及中国一府』）。其山川，以佛迹山、勾漏山、伞圆山、富良江、宣光江为大（叶向高「四夷考」）。南辖禄赖、柬埔寨、六昆、大马，西南邻暹罗，西北接缅甸。栽莿竹为城（「海国闻见录」）。地多占米（「桂海虞衡志」），再稻八蚕，有鱼盐、金珠之利（「名山藏」。潘鼎圭「安南纪游」云：『纵横绵亘数千里，其地与中土联属者三：西北连粤西，从南宁取道逾铜柱浃、二辰，可达其国。正东界粤东，从钦、廉，由海道越龙门，渡江平、华封，则有石山之险；非其土人驾舟，不可至。东南接滇南，水草毒，人不敢犯；虽其国有事征行，必载他水以往。惟正南面海，箝海之口曰独部；舟行达都城，渐入内江，五、七日可至。复自都城溯河源，逾月乃尽；岸阔不下吾中土诸江。沿江千数百里，沃土腴田。独部以外属大海，环海数百里地浅，舟出入，必候潮平、风缓乃行。俗贵女贱男，女则娶人、男则娶于人。重武爵，文臣仅执掌文书。读书尚纲鉴性理，书法遵宋体。席地坐，左执纸、右搦管，虽大廷射策，作细楷亦然。所瞻谒明解学士缙，盖缙镇其地兴文教云）。清化港（旧清化府治。汉为九真，隋、唐为爱州；今称为西京，设清华承政司）、顺化港（旧顺化府治，今设顺化承政司）、广南港（旧又安府治。汉为日南，隋、唐为驩州；今设广南承政司。明阮某，郑松之舅也；出据于此。中隔一水，以炮台为界，为广南国，称东京）、新州港（旧新安府治，今设海阳承政司）提夷港，亦交址属县（以上「东西洋考」）。风俗大略相同，皆贾舶所到处。

