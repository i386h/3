<!-- { "loadSidebar": true } -->
　　厦镇义仓在魁星河前。道光六年，巡道倪琇劝捐建设。内立丰、亨、豫、泰四廒，贮谷以备平粜。道光四年，总督赵慎畛檄饬通省举行义仓，倪琇捐廉为倡；厦门绅商士庶共捐银二万余元，买魁星河吴姓之田，筑基建盖。仓房五间，中祀先啬之神，以左右四间为丰、亨、豫、泰四廒。设仪门，勒董事、捐户姓氏于壁。旁建小屋各四间，为守仓者住宿之所。外建倪亭一所，以供倪巡道长生禄位；董事、诸绅志感戴也。外设仓门，缭以围墙。实贮谷二千四百六十六石，余银存典生息。设立仓正、仓副二人，专司银数出纳；一年一换，就董事中拣委。年终造册查核，交代时取具「并无亏挪」结状。设仓丁一名、看役一名，专司住守；道署拨民壮二名、厦防厅拨捕役二名、水师营拨兵二名，逐夜巡逻看守（章程十七条列后。有碑记）。

　　查绅士黄登苑等共捐银二万三千九百零一圆，实收银一万七千九百四十一圆，又收许国猷四百圆。除买吴芳美田价三百三十四圆六角、建盖义仓房屋三千三百五十五圆零（连器具在内），买谷三千四百六十六石，用银七千四百六十五圆零（连船脚在内）。又置陈务滋湖莲保埭田受种子四十石零六斗九升、价一千五百七十圆。除费用开销外，实存发典生息银四千三百二十圆，每月一分生息（每百圆重厦驼七十三两），以为修理仓廒、辛力经费（以上皆档案）。

　　湖莲保埭田，薛妈兴之祖父典卖于陈务滋，因佃户抗租，陈务滋归入义仓。后薛氏子孙以未经卖绝纠讼，又以海埭坍塌被淹为辞，自道光六年以来颗粒无征。十一年，巡道周凯断找洋银一百三十圆买绝。十二年六月，檄同知许原清亲履查勘，未淹者尚有若干亩；勘估筑石埭长二百一十三丈、土埭一百十七丈，岁可收谷千余石。

　　附倪巡道义仓章程

　　一、厦门义仓应因地制宜，预立章程，以便遵守也。查向来设立义仓，原备青黄不接之时，借给贫民；俟秋成加息完仓。但厦门耕田者少，率系商贾寄居或小本经纪；即有就近务农，亦皆种植杂粮。故产谷甚微，悉仗台米接济；倘遇风信愆期，偶有缺乏之虞。而土著无多，若循春放、秋还之例借给，贫民多无恒产，难望其按时追收。一经短欠，转多周折。是厦门义仓，惟有仿照常平之法：每逢米船未到、粮价骤长之际，无论青黄不接之时，即秋冬时间，均应即行减价平粜，裨益贫民；俟秋成后谷价平减，仍行籴谷还仓，亦属有盈无绌，自应不准出借。预立章程，俾各遵守。

　　一、精选仓正、仓副，以专责守也。查义仓之设，全在经理得法，庶能垂诸久远，勿致虚应故事。必得三数人分理，可以互相稽核。议于董事或捐银绅士中择一公正端谨、身家殷实者为仓正，专管义仓钤记、经司银谷出纳；又于现在董事及行郊中，择其平日公正诚实、善于书算经营者二人为仓副，分管锁钥、登记帐目、经理一切粜籴之事以辅之。各予委札，分别专司；不准替代，以重责成。

　　一、预定轮年分管，以杜侵蚀也。查从前社仓，专归社长一人长远管理；日久弊生，往往侵亏挪借，侵公济私。始而影射、继而侵吞，遂使公项变入私橐；年复一年，动成无着。自宜预筹杜弊之法。兹议于选举仓正、副时，择选仓正四名、副仓八名，分年更替轮管，周而复始；逐年于开印时交代，不使恋栈，自可杜绝侵挪。如有事故，随时由道拣选。均预行详报立案，以免争执，而昭公允。

　　一、酌立奖励规条，以示劝惩也。仓正、副管理义仓事务，妥协无过者，每年更替之时，由道给匾褒奖；三次经管妥协、毫无贻误者，详明院宪酌加奖励。如有侵亏、挪移过犯不合者，随时斥退追究详办，令以次之人接管，用示劝惩。

　　一、预定粜价各数，以免冒滥也。窃照义仓所贮谷石，为数有限。若概行出粜，未免过滥，自应预为酌定。今拟凡台湾米船不到、粮价每石卖银四两以上，准义仓动谷碾米，每升减价五文出粜，每户每日不得过三升；碾动仓贮谷石及半或价值平减而止。如果十分昂贵，或遇台湾歉收、厦门实形灾荒，再行随时酌量赈济，以期实惠及民。

　　一、严立籴谷限期，以免迟误也。凡义仓谷石，须至邻近各县收籴，每年限以十月内收仓。如系冬间出粜，本年不及买补者，准归下年籴买完仓。倘逾期不买，由道查催，将仓正、副记罚；仍勒限补买，以实仓储。

　　一、预筹酌借生息，以资经费也。查仓正、副既难枵腹从事，而看守仓廒者亦须给以工食，他如纸笔之资、修葺之费及一切应用对象，皆宜筹备。拟于捐项中提出十分之二，或交商生息、或置田收租，以为每年经费。其平粜时所需饭食、工资，即于粜价内随时核实扣除；此外尽数籴谷贮仓，以资储备。

　　一、严禁官司干预，以绝弊端也。查建设义仓，应归民间管理；一切在官人役，丝毫不得干预。所有厦门义仓甫经创设，不过随时官为稽查；此外，概不准在官吏役人等稍为干预。如违，加倍重究。

　　一、挑选兵壮巡守，以重仓储也。查义仓虽由民管，但贮谷既及万石，自应照官仓之式，设法防护。每晚由道拨民壮二名，并移水师中营拨兵二各，遇夜住宿仓中，协同地保支更巡守，以重仓储。

　　一、临粜分委弹压，以杜滋事也。当平粜之时，往往易于滋事。今拟义仓凡遇平粜，先期呈明本道分饬地方官，并派委员弁前往弹压，以期安谧。

　　一、粜谷择请绅士，以代监放也。临粜之时，自非仓正、副三人所能经理；应由仓正、副禀明本道何日出粜，即由道发帖，择请平日公正端谨绅士四、五人按日到仓，眼同监粜、监收，以清流弊。

　　一、分别捐数奖励，以昭激劝也。查捐输义仓，为数多寡不一。今拟如止一百两以下者由同安县量加奖励；二百两以下者，由厦防厅量加奖励；三百两上下者，由道给匾奖励；数至五百两者，详请大宪给匾奖励；数至一千两暨一千圆者，其尚义之诚，实属可嘉，自应分别详请照例奏咨，给予议叙旌奖，以昭激劝，而示鼓励。

　　一、竖碑刊刻姓氏，以垂久远也。凡义仓已经捐输之户及续后随时捐资者，无论数目多寡，自宜与创设规条并出力董事姓名，一并勒碑竖立义仓，以期垂示久远，而昭公义。

　　一、应出陈易新，以防朽耗也。仓贮谷石，丰稔之岁暨台谷接续而来，市价平减，均无需于出粜。但恐积贮日久，倘有霉变、虫蛀等情，即应随时出粜，价银仍交仓正收贮；俟晚稻登场，勒限籴补完仓，不得逾延，俾免折耗。

　　一、公同会计岁报，以备稽考也。每年粜籴出入，须将谷数、价数并收息经费一切数目，仓正、仓副分别立簿登记。定限十一月内，将本谷若干？通盘合算本息盈亏；又将本年仓中尚存旧谷若干、籴入新谷若干、本价若干？由仓正、副订日约齐董事，公同会计，造具确册，送道查考。庶年年清款，以免积混。

　　一、定限交兑，以专责任也。查现选择仓正、副未得多人，兹先派仓正一人、仓副一人分别经理。议定一年一替，以均劳逸。其首值之仓正、副，将本年经管谷石、银项账簿，于次年开印之日邀齐董事，公同察算实谷、实账，交替轮值之仓正、副，授受管理。由接管仓正、副出具「并无亏挪短少」结状，送道查核。不得互相隐讳，致滋弊端。

　　一、公举常川住仓，以资约束也。义仓积储重地，防范务宜谨慎。兹虽设立仓丁、看役巡视看守，又拨民壮、兵快防护，究恐无人统率，终虽免于疏虞；必得仓正、仓副轮流常川住仓，庶事有统率。如其不能亲身值宿，即由该值年仓正、副妥举一人住仓，以资约束，而昭慎重。

　　祠庙

　　文昌庙在玉屏书院内。祀梓潼帝君、魁星、朱衣之神。朔、望行香，春秋二祭（补采）。

　　文昌宫在道署前左偏。原名玉蕴宫，祀梓潼帝君、魁星、朱衣之神。兴泉永道倪琇有碑记（补采）。

　　武庙在城西南隅。祀汉寿亭侯（「鹭江志」载：『前时文武祝嘏于此。康熙二十四年建，道先六年提督许松年重修』）。

　　外关帝庙在神前街，坐海向街。每月朔读法于此。歙人许师古有碑记（「鹭江志」）。

　　内关帝庙在海岸，背海面街。祀汉寿亭侯并关、周二将军之神。其周将军极灵，祈祷不绝（「鹭江志」）。

　　朝宗宫在玉沙坡。

　　朝天宫（一名上宫）在西门外。祀天后。将军施琅平台时，祷神默相；后军中乏水，祝之得泉。凯旋，捐俸、劝募重建（「县志」。今碑记尚存）。

　　城隍庙与武庙相连。祀城隍之神（「鹭江志」）。

　　风神庙在玉沙坡。雍正时敕建。祀风伯之神（「县志」）。

　　龙神庙在玉沙坡。地方官常到庙祈雨。

　　龙王庙在南普陀右边。祈雨同。

　　上帝庙（即武西殿）在草仔埯。祀元武之神，称曰「水长上帝」。人祈祷者，于潮生时即应，退则否；素称灵异（「县志」）。

　　和安宫（俗呼祖婆庙）在厦门中营守备署边。祀武烈王。

　　大使宫在塔仔街旁。有石塔，镌「泉南佛国」四字。其地明时为海滨渡头，水至其下。相传：神为海水浮至，不去。父老相与立庙祀之，即唐之张、许二公也。

　　万寿宫在后崎尾。前明所建。今祀天后、吴真人二神。

　　龙湫亭在厦二十一都，离城二十余里。祀观音大士，灵应异常。庙前有窦，名龙湫。

　　妈祖宫在东澳社。祀天后。三月中，乡人例庆天后诞。先数日，厦之诸庙必造其地，名曰「请香」。

　　观音亭在西门外。祀观音。迁界后庙废，神托梦里人，现毫光于其地；因重建焉。灵应异于他神。

　　福寿宫在打铁路头左边。祀吴真人、天后二神（即福山社）。

　　和凤宫在凤皇山下岛美路头后街。祀吴真人、天后二神（即和凤社）。

　　怀德宫在石埕街头。祀天后、吴真人二神（即怀德社）（以上「县志」）。

　　水仙宫在望高石下。明建；祀大禹、伍大夫、屈大夫、西楚霸王、鲁公输子，闽俗称水神。乾隆三十年，里人捐一千五百金重修；董事叶德芳、陈斐章、秦靖国、郑国珍、王振珪、杨朝佐、陈鸿士、叶高攀、周高光、许名扬、陈时佐、石日晖、黄名香（「县志」）。

　　东岳庙在北门外，坐带溪、面仙洞。崇祀东帝并十殿阎罗。明太常寺卿池浴德舍施建造。

　　土地庙在万寿宫巷。祀福德神，为厦岛诸街市土地神之始（俗呼土地公祖）。

　　雷音殿在后崎尾小屿中。有木桥数十丈通其际，今易以石。祀五行神。

