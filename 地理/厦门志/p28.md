<!-- { "loadSidebar": true } -->
　　按「泉州府志」：『宋元佑初，诏福建路于泉州置提举市舶司一员，掌番货海舶征榷贸易之事，以来远人、通远物；仍委逐处知州、通判、知县、监官同检视，而转运司总之。元设市舶司提举二员，同提举、副提举各二员，知事一员（「八闽通志」云：「元史」延佑元年，改入泉州。考泉州「历官志」，大德间已有是员）。明设市舶提举司提举正、副各一员，吏目各一员（初置泉州，后徙福州）。又按「东西洋考」：『宋时，发舶海上，郡国有司临水送之，登泉山，刻石记岁月。元、明因之，皆设官；后竟废。成、宏之际，间有乘巨舰贸易海上者；奸人阴开其利窦，而官不得显收其利。至嘉靖倭寇之乱，而弊极矣。嘉靖二十六年，有佛郎机船载货泊浯屿，漳、泉贾人往相贸易。巡海道柯乔发兵攻夷船，而贩者不止。都御史朱纨获通贩九十余人斩之，海禁渐肃。隆庆元年，福建巡抚都御史涂泽民请开海禁贩东、西二洋，特严禁贩倭奴者。先发舶在南诏之梅岭，后以盗贼梗阻，改道海澄。六年，漳郡守罗青霄议征商税及贾舶，以海防同知为政（「海澄县志」：嘉靖四十二年，增设同知，镇抚海澄。四十四年，设海澄县治。嘉靖四十五年，督饷通判王起宗有请设饷馆于圭屿之议。隆庆间，改海防馆为督饷馆）。万历三年，巡抚刘尧诲请税舶以充兵饷。于是设商引，由海防官管给；每引征税有差，名曰引税（东、西洋每引税银三两，鸡笼、淡水二两；后倍之）。其征税之规，有水饷（以船广狭为准，饷出于船商）、陆饷（以货多寡计值，饷出于铺商）、加增饷（东洋、吕宋用银钱，商人携归，于水、陆二饷外，加增银百五十两）。初定税额，仅六千两。历四年，溢至万金；二十一年，溢至二万九千有奇。当事疑税饷嬴缩，海防同知操纵自如，申报不实；议仿所在榷关向例，岁择全闽府佐官一人主之，一年更代，毋专利薮。泉郡兵饷匮乏，漳泉道议分漳贩西洋、泉贩东洋，欲于中左所设官抽饷；漳郡守立言不可，乃罢。会二十七年大榷天下，命宦官高寀入闽；山海之输，半搜罗以进内府，而舶税归内监委官征收矣。四十一年，撤高寀，减闽税三分之一，当事悉罢。五关杂税，以本府佐刺五员，岁委一人管理；事大者，诣本府决之。崇祯末年，海寇郑芝龙私其利。国朝康熙二十二年台湾平，施琅以为请工部侍郎金世鉴奏请照山东等处之例（十九年山东开海禁），准福建海上贸易、捕鱼，设海关于厦门。五十六年，因愚民私聚吕宋、噶喇吧，有盗米透漏诸弊，严禁通市南洋。雍正五年，巡抚高其倬奏：福建产米不敷，惟开洋一途，贫富商民均有裨益，且可多带外国米粮而归。而南洋之市复开，饷税日见充盈焉。

　　额税

　　闽海关额税六万六千五百四十九两五钱四分六厘，铜觔水脚银七千两，共七万三千五百四十九两有奇。

　　嘉庆四年，钦定盈余数目：闽海关一十一万三千两（向来比较，上三届征收最多年分，不敷着赔，以致司榷各员藉端苛敛，而赔项徒有名无实。是年定额之后，短少赔补或有多余，议尽收尽解。又查雍正三年，定额闽海关盈余亦十一万三千两，连正额共十八万六千五百四十九两有奇。以上户部则例）。

　　厦关年征税银十万五千两有奇（关册）。

　　按闽海关钱粮，厦口居其过半。年征银十万五千余两正额，盈余归通关核算。其起解钱粮两月一次，每次二万余两不等；向由关自雇民夫扛运。因沿途失事，乾隆十八年将军咨商督、抚，照漳州柑果例，沿站给发夫价，派兵护送。

　　关差

　　康熙二十三年，题准福建、广东二省设满、汉海税监督各一人，笔帖式各一人。

　　康熙二十八年，奉谕：捕鱼虾小船及民间日用之物并餬口贸易，悉免其收税。嗣后海关，着各差一人。

　　雍正七年，归福建巡抚管理。

　　乾隆五十三年，福建海关税务着将军管理（以上「会典」「直省关差」）。

　　自归将军后，派旗员一名总管税务；督率役哨家丁二名：一与委员商办关务，弹兑钱粮，一专司外柜，征收出水。又查河司弁六名、各小口图记司弁十名、值年经制书吏一名（专司钱粮、文禀档册）、副书八名（轮管船房挂号、复核清单）、头役三名（承催日税及八字号梁头总哨船差务）、挂号巡役八名（本口二名、外口六名，每日核算登记）、查河巡役七十二名（分派各口随同查验，轮流出哨）、哨役十名、哨丁八十六名（按月轮换各日递送文禀、看水、支更）。

　　税口

　　厦关正口所辖清单口岸三：曰厦门港，鼓浪屿、排头门；钱粮口岸二：曰刘五店、石码；稽查口岸四：曰浦头、玉洲、澳头、石浔（档册）。

　　厦门正口，在岛美路头，称大馆。面临海，南通大担、西达漳州、北至同安；房屋十余间，离衙署六里。其衙署在塔仔街张厝保，即前监督所居也；房屋三十余间。自归将军管理，委员一人住正口总办，四小口就近稽查；小事禀委员主裁，大事由委员请示将军。凡外洋渡台、南北商船出入，到关请验；米粟、书籍免税，余皆照则例征收。其外来洋船，委员亲临封仓，按货课税；商船则遣人丈量浅深、计算多寡，分别征饷。自本地出者，挑赴正口大关报税，给青单放行，谓之「出水」。

　　厦门港小口，设海沙坡，离正口二里；派书役查验。海船进港，先赴验明放行，正口征税。稽查金门、烈屿、安海、浯屿、岛美各渡货物。

　　鼓浪屿小口，设鼓浪屿后内厝澳；离正口水路十里，与嵩屿亦隔水对面，水陆皆通漳州。设馆一所、桨船一只，轮派书役稽查石码、海澄及漳属各小船货物。

　　排头门小口，设厦门西北牛家村；离正口水路二十里，与厦门港、鼓浪屿二小口相为犄角。分派书役稽查同安、内安、澳头、鼎尾各渡货物。

　　--以上三口，均验明给单，押赴正口征税。

　　石码小口，设龙溪县属石码街；距正口水程百里。查验龙溪、漳浦往泉州货物；遇盐、鱼零星水陆各货不进正口者，即由该口征税。

　　刘五店小口，在同安县属厦门东北，隔水程七十里。查验金门、烈屿、后浦、大小嶝及本地水陆各货；不进正口，即由该口征税。

　　--以上二口，皆征税具报正口察核。

　　余隔水之玉洲、浦头、澳头、石浔，皆设哨船游巡，稽查偷漏而不征税（以上档案）。

　　附载闽海关通省税口：南台、厦门、泉州、涵江、安海、铜山、石码、闽安镇、宁德（移驻酒屿）、沙埕、福宁、白石司、刘五店、云霄、诏安（移驻悬钟）、旧镇、枫亭、江口、港尾渡，征收税银；馆头、江南桥、东岱、厦门港、鼓浪屿、排头门、石浔、玉州（移驻石美）、法石、马头山、东石、三江、小山、杜浔、罗源、蓁屿、牛头道、东冲、陈塘港、南山边，设役巡查；蚶江口，止许员役稽查，不准科税（则例）。

　　梁头船税

　　船税，按梁头丈尺。梁头阔七尺以外，作五尺二寸；八尺以外，作五尺四寸；九尺以外，作五尺六寸；一丈以外，作五尺八寸；一丈一、二尺外，作六尺四寸；一丈四、五尺外，作六尺八寸；一丈六、七尺外，作七尺五寸；一丈八尺，作八尺。系南台、厦门、泉州、涵江四口各号海船，每尺科税银五钱；一年两次征收。至各县小商、渔船仅在近地贸捕，除照海船梁头减折丈尺外，每尺征银三钱至五钱；内有一年两次征收者，有一年一次征收者。旧例：因海船不除水沟丈量，梁头五尺以上至一丈，每尺征银五钱；一丈以上至二丈，一两；二丈以上，二两。额课稍重，舟民措纳维艰。雍正七年，题准酌量减折丈尺，以示宽恤。至新造新归各船，亦照前项本船梁头丈尺分寸画一减折（「会典」）。

　　雍正八年，又题准：嗣后闽海关征收海船梁头税银，如船户有抗欠不完，于考核册内注明报部存案；一面行文原籍迫完，解交接任监督汇解。如该州、县推诿迟延，照依督催杂项钱粮之例参处。

　　例禁

　　康熙五十七年，议准江南、浙江等五省贸易商船到厦门就验，不便增税；照旧例：收泊厦港贸易者在厦门海关纳税，收泊江浙各省贸易者在各处海关纳税。

　　康熙五十八年，议准福建糖船至厦门发卖者，令赴该关纳税；其往浙江、江南各省贸易在厦门停泊者，免其输税。

　　乾隆七年，覆准闽海关之南山边一口，免其征税，只留巡哨稽查；其客商于铜山自报不实、不尽之货，统归石码口秤验，照例征收。

　　十九年，厦门所辖玉洲稽查旧馆移驻石美，就近稽查。

　　四十七年，奏准嗣后外夷商船到闽海关，其装载货物照粤海关则例征收（此条明准外夷商船贸易也）。

　　五十六年，谕闽海关：嬴余税银，嗣后不必解部；即着留于福建藩库，以备支放兵饷之用（以上「会典」「关税考核」）。

　　按省例：总督伍拉纳义准将厦关税银就近拨发水师兵饷，兵饷后仍解藩库。

　　康熙二十三年，覆准福建、广东许用载五百石以下船出海贸易，地方官登记人数、船头烙号，给发印票，令防守海口官弁验票放行，拨船巡哨。其进海口内桥津地方贸易舟车等物，停止征税（此小商船出海之始；非渔船）。

　　二十四年，准福建沿海无篷桅捕鱼船税，仍听地方官征收。其有篷桅船听监督照例征收梁头税课，沿海要口均拨哨船衙役巡查。

　　雍正八年，又题准福建沿海各属给照通粜米谷，令各营、县官弁查验照内买米地方，准其买足，即于照内注明数目，移知原籍查对。如逾地偷买者，拿究；该地方官弁或故纵、奉行不力者，指名题参。

　　九年，议准废铁潜入边境及海洋贩卖者，一百觔以下杖一百、徒三年；一百斤以上发边卫充军。若卖与外国及明知海寇卖与者绞，监候。沿口近边关隘官弁有徇私故纵，该管上司题参。又定铁锅出洋，照废铁之例一体严禁。又黄金贩卖出洋者，照铁货铜钱等物治罪。

