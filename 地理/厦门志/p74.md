<!-- { "loadSidebar": true } -->
　　明正统十四年，海贼张秉彝攻中左所，邑人叶秉干率义兵战却之（「明史」「忠义传」：『秉干，同安人。曾出稻二千石以赈贫民，赐敕旌义复其家。沙尤、罗兴甫作乱，请于官，督民壮歼之。山贼陈敬德攻同安，募义兵从主簿蔡遴击走之。海贼张秉彝驾海船二百余围中左千户所，率义兵战却之。贼退围高浦，秉干力战死』）。

　　嘉靖二十四年春，海寇掠中左所（「林次崖文集」：时值饥荒，寇登岸杀居民，搂辱妇女，索银赎命；穷民投附，助成其势』）。

　　二十六年，佛郎机番船泊浯屿；巡海副使柯乔发兵攻之，不克（「漳州府志」：『是时漳、泉贾人辄往贸易，官军还，通贩愈甚。总督闽浙都御史朱纨厉禁，获通贩者九十余人，柯乔及都司卢镗就地斩之，番船乃去』）。

　　二十七年夏四月，都指挥卢镗大败贼于浯屿（「浙江倭变记」：『贼首李七引倭屯沙江双屿港，官兵破之，犁其巢；余党遁入闽之浯屿。镗及闽副使魏一恭、指挥刘恩至、张四继、张汉等复大败之，贼始退）。六月，贼冲大担、外屿者再，柯乔御之严，贼遁去（「筹海图编」、「方舆纪略」）。

　　三十六年冬十一月，倭泊浯屿，掠同安（府志。「名川藏」「日本传」：『倭乃日本种类，国有七十二岛，即今东洋地。其寇泉州，自洪武三年始；泊浯屿，是年始）』。

　　三十七年，倭泊浯屿，火其寨；攻同安，知县徐宗奭拒却之（「县志」）。五月，海贼洪泽珍巢旧浯屿（「筹海图编」：『时闽、浙、粤海贼著名者，凡十四■〈舟宗〉。泽珍入据浯屿老穴，积年通番，漳、泉、福、兴之祸连绵不绝。既而攻陷福安，为参将黎鹏举所破，败逃出海）。冬，倭再泊浯屿（「筹海图编」：『倭既焚其巢，攻同安，不克。十月，攻铜山、漳浦、诏安，为百户邓维忠所败。拥众二千余，迪珍（一作泽珍）与谢老复诱之，再泊浯屿，盘踞为巢』）。

　　三十八年春正月，倭自浯屿掠月港、珠、浦、官屿（「漳州府志」）。五月，掠大嶝（「县志」）。新倭自浙至浯屿焚掠（「明史纪事」：『浙江官军剿倭略尽，舟山巢破，南奔闽，入浯屿，焚掠居民』）。

　　三十九年，新倭屯浯屿（「明史纪事」：『舟山倭移舟南来者，经年播害闽、广；寻开洋去』）。四月，漳贼谢万贯率十二舟自浯屿引倭陷浯州，大掠。知县谭维鼎率义兵救援，泊澳头（「沧海纪遗」）。五月，参将王麟、把总邓一贵追击倭寇于鼓浪屿及刺屿尾，大败之（「府志」。「筹海图编」：『先是，倭屯月港，官兵于泉州海沧、白石、镇海、野马、井尾等处击之，皆胜；败逃出海。王麟追及于鼓浪屿东砟镇海山、一贵追及于刺屿尾，五战皆胜。生得哑哩国国王孙上健，健咬舌死；沉其舟数十，斩俘数百。贼首徐老、许西池、王老及日本头目尚干，皆就擒；所部三千余，悉溺水无遗』。「名山藏」「日本传」：『倭寇泉州，自洪武三年至嘉靖四十三年，屡击屡犯；海滨之民，几不聊生。世庙季年，尤遭蹂躏；经戚继光、俞大猷、张奇峰剿破。至隆庆三年，倭始绝迹』）。

　　天启二年，红毛夷据澎湖。犯中左所，逼圭屿；海澄知县刘斯■〈土来〉守计甚备，旋引去（「漳州府志」。台湾县「旧志」：『红毛即荷兰，自神宗末据台湾地。是年筑城澎湖，要求互市。守土官惧祸，说以毁城远徙，许互市；红毛从之。而巡抚商周祚以遵谕远徙上闻，不许互市。夷怨，复筑城；掠鱼舟六百余，俾华人运土石助筑。遂犯厦门，俘斩数十人；乃诡词求款，再许毁城远徙，而修筑如故。泊舟风柜仔尾，出没浯屿、白坑、东椗、莆头、古雷、洪屿、沙洲、甲洲间，海贼李旦复助之。滨海郡邑戒严』）。冬十月，福建总兵官徐一鸣率兵驻中左所，剿红夷（见鸿山寺石刻。陈氏家谱载：『一鸣率游击赵颇、坐营陈天策与浙兵把总朱梁、汪宗兆、李知纲等入岛，岛人陈则赓赞画军门，议以互市诡抚；默散家财募敢死士，椎牛、酒置毒，入夷舟遍觞之。夷喜，则赓急下小艇，趋舟师挟油蓑掷之，风发火炽，夷众歼焉』）。

　　三年，红夷复入中左所曾家澳，官军御却之（「资治通鉴纲目」）。秋，红夷犯鼓浪屿，浯铜游把总王梦熊击破之（「府志」。王氏家谱载：『鼓浪屿与厦门带水并崎，被红夷烧毁。是秋复至，梦熊率亲丁与战，夺其三艘，夷败走。复率大■〈舟宗〉直逼内地，梦熊乃以小艇数十扮渔舟、藏火具，潜迫其旁，乘风纵火，弃艇挟浮具泅归；援以巨舰，焚甲板十余艘，生擒大酋牛文来律钦等，夷脱于火者咸溺于水』）。冬十月二十四日，福建总兵官谢隆仪大破红夷于浯屿（「晃岩集」：『隆仪与巡抚南居益定计驻节厦门，适夷泊浯屿，忽意动扬去。次月复至，隆仪用间计，夜出不意突击之，擒其酋、火其舰，俘六十余人，焚溺无算。乘胜，遂有澎湖之捷』）。

　　四年秋，巡抚南居益自岛大发兵，剿红夷于澎湖，克之（「通志」。台湾县「旧志」：『居益上言夷势愈炽，非用兵不可；因列上调兵足饷方略，部议从之。正月，遣将城镇海，且战且筑。夷退风柜城，居益攻击数月，犹不退；乃大发兵，命谢隆仪、俞咨皋、王梦熊三路齐进。夷窘，两遣使求缓兵，容运米入船即退去。诸将以穷寇莫追，许之；逐扬帆去。独渠帅高文律等十二人据高楼自守，破之，献俘于朝；余寇遁归台湾，澎湖之警以息』）。

　　六年春，海寇郑芝龙犯厦门（「县志」：『芝龙小名一官，字飞黄；南安石井人。亡命日本，取倭妇生子成功。复去为盗，与颜思齐等辟台湾。思齐死，众推为魁；劫掠闽、广间。至袭漳浦、旧镇，泊金、厦树旗招兵；旬日之间，从者数千。勒富民助饷，谓之「报水」』）。五月，游击卢毓英攻郑芝龙不克，败入厦门（「东平纪略」：『二月，都司洪先春战败，巡抚朱一冯檄毓英会剿。芝龙分遣诸弟芝虎、芝豹扮商船散泊岛美、浯屿、东椗各澳，及战，毓英轻敌被擒；芝龙不杀，且露就抚意，纵之归。毓英白其情，俞咨皋不听，被劾下狱』）。

　　七年夏六月，芝龙自旧镇犯中左所；总兵俞咨皋战败，芝龙入据之（「通鉴」。「东平记略」：『咨皋之劾毓英也，巡抚朱一冯责其坐视。咨皋檄千户冯胜、百户杨世爵与芝龙战，败绩，胜、世爵赴水死。九月，复檄副总兵陈希范出师，阵方交，希范遽遁；把总洪应斗、张选举战死。十月，咨皋大征各卫所军赴厦会剿，战于将军澳，互相攻击；芝豹从东椗突至，咨皋传令游击商世禄分御。方转舵间，诸将误为退师，全■〈舟宗〉哄乱不能制，遂败走。芝龙追至浯屿，日暮收泊；明朝乘潮入厦，指挥傅珪御战南山，失利，咨皋走海门。中左人开门求不杀，遂入据之。芝龙约束麾下，竟不侵扰』）。

　　崇祯元年春，芝龙由中左所攻铜山（「漳州府志」）。秋七月，芝龙降于巡抚熊文灿（「通鉴」。「南疆绎史」：『芝龙先尝受抚于泉州知府蔡善继，以不厌所望，叛去。是年部议招抚，泉州守王猷请出卢毓英于狱，往谕降之；授游击，累迁至都督。时海盗蜂起，洋舶非郑氏令不行；上自吴淞、下至闽广，富民「报水」如故。岁入例金千万，自筑城安平寨，拥重兵专制滨海』）。

　　二年夏四月，寇夜薄中左所（「纪事本末」：『广东总兵陈廷对约芝龙剿盗，芝龙战不利，归闽。不数日，寇大至，犯中左所近港；芝龙又败，寇夜薄中左所』）。

　　三年，红毛犯中左所，游击郑芝龙焚走之（台湾县「旧志」：『芝龙募龙溪人郭任功率十余人，夜浮荷兰船尾，潜入焚之；余悉遁去，不敢窥内地数年』）。

　　六年，红毛突入中左所，巡抚邹维琏击走之（「东林传」：『红夷攻闽霜山，巡抚佥都御史邹维琏檄芝龙急击之。芝龙以粤寇未靖，后期不至；自引兵至福宁与战，红毛突入中左所，焚战舰、伤官军。维琏乃还福州，趣发檄漳、泉募战士、犒有功，授诸将方略，水路并进，复乘小舟出奇击贼，诸将皆奋；芝龙自福宁来，亦誓死战，斩获无算，贼遁入大洋。维琏上疏，以霜山之役，芝龙纵夷罪；芝龙方有内援，维琏复以党东林为政府所忌，下部议罪。亡何，贼复犯石湾、海澄、同安诸处，维琏皆击走之。先后捷上，复自劾不能平贼，为芝龙所误；而吏议已下，竟夺维琏官。是时维琏方大集舟师，自漳州调发诸军至铜山，与贼遇，苦战凡八昼夜，大败之；生擒酋长数十人，焚其舟舰、器械略尽。捷闻，上命只论将士功。维琏破贼班师还福州，始知罢官；上疏自明，不报。遂归』）。七月，海澄知县梁兆阳夜袭红毛于浯屿；破之（「漳州府志」：『红毛入料罗进窥海澄；兆阳率兵夜渡浯屿，袭破之，焚其舟三、获舟九』）。

　　国朝顺治三年秋，郑彩、郑联踞厦门（「府、县志」作元年，误。「南疆绎史」：『彩，南安人。福王时，为水师副将；唐王驻福州，进永胜伯，加副元师。寻为右先锋，出江西以援抚州围；军溃，弃广信，削职。时芝龙密彻关兵，彩遁踞厦门；北迎鲁监国于舟山，监国进彩建威侯及弟联定远伯。冬十一月，奉王次厦门。芝龙方降附，密令执王归命，彩不可。明年，奉王改次长垣；进彩建国公，诸镇皆恶其专横。及王次健跳，彩竟弃王去。后卒于岛』）。

　　四年，郑成功屯兵鼓浪屿（「南疆绎史」及各志：『成功，芝龙娶倭女所生；有异表。本名森，字大木。七岁归自倭，十五饩于庠。唐王入闽，谒见，王奇之，抚其背曰：「惜无一女配卿」！赐姓朱，改名成功；故曰国姓。命典禁旅，日侍左右，辄以驸马都尉体制尊宠之；封忠孝伯，佩招讨大将军印。福州破，母死于兵。芝龙议降，持裾泣谏，不听。携所著儒巾，赴文庙焚之；与所厚陈辉等九十余人，带一旅遁入金门。随往南澳收集余众，得数千，移屯鼓浪屿。苦无资，适有日本舶来，询之郑仆也；命出资佐军。仆辞以未得主母命，成功立斩之；招兵制械。屡犯泉、漳属邑，遥奉粤中朱由榔年号。六年秋七月，由榔遣使诣岛，封漳国公。寻进延平郡王』）。

　　七年秋八月，成功并彩、联军，踞金、厦（「南疆绎史」及「县志」：『联在岛事游宴，其党多暴。时成功为潮人黄海如邀寇潮州兵败，乃以中秋夜乘流猝至。联方醉万石岩，不得通；诘朝相见，笑曰：『兄能以一旅见假乎』？联未及答，诸锐突前挽其舟，部下皆詟服。联亟窜入金门，诉于彩。彩将全军出避，联阻之，又不为备。成功夜袭之，遂踞两岛；海寇之在东南者皆属焉』）。

