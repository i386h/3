<!-- { "loadSidebar": true } -->
　　盖义仓者，所以济天时、地道、人事之穷也。神明乎井田之法，而义取先公；变通夫保甲之名，而意存相恤。当其常，急公共效，量其力以乐输；当其变，任恤咸周，因其利而不费。义仓之有益于储备也，大矣！况子朱子崇安小试，尤闽中所传诵弗衰也乎？此制府赵笛楼先生以好古之深情、为救时之善策，而孙制军、韩抚军所继美而赞成者也。盖以实学行实政，本仁心着仁声，受朝廷简任之恩，为庐井救荒之政，谆谆焉以贮谷设仓相劝谕。此足见仁人君子之用心，有非己溺己饥所能尽者；庶几晦翁广惠之遗意，得与凡百执事共质之而共明之也。夫存心爱物，虽一命其犹有济也；况余忝居词苑、历职谏垣，向者奉命巡视南漕，窃远慕子骏之长材、私淑酇侯之成法矣。今则洋洋滨海、地广民稠，所谓宣上德而达下情者，其余之职也耶！

　　然而蛮云瘴雨，则天时之旸燠不能符；海澨山陬，则地道之士宜不能办；蜑民渔户，则人事之错杂不能均。遇丰稔之年，即庚癸毋呼，尚赖全台之输挽；值凶荒之岁，觉丁男渐散，频闻中泽之嗸鸣。此大府所恻然而豫为筹，而在余尤皇然而襄乃事者矣。且夫作事贵乎谋始，为政在于开先；独断者无功，同心者共济。余之有志于紫阳之善政，而欲创立义仓也久矣。所患责人无己而不捐清捧以倡先声，抑或助我何人而弗破悭囊以完善果耳。兹乃乐善好施之士，念及枌榆；急公尚义之俦，情殷桑梓。爰择善地、庀美材、鸠良工，百堵于焉偕作也；且立董事、酌条规，黜胥役，庶事期以不隳也。经始于道光乙酉年，落成于道光己丑年；猗欤休哉！灾祲可不作也、硗瘠可无伤也、缺憾可渐复也。盖义仓者，所以济天时、地道、人事之穷也，余敢自以为功哉？益以思各大府之惠心惠德为不可没矣！而尤幸厦门慷慨捐输、争先恐后之大有人在，是以乐观厥成也。况大府封章入告，天家劝贤奖善之典，正未有艾乎！

　　余监司厦门，忽忽八春。深愧毫无善政以对诸君子，惟建立此仓差强人意；而尤望后之为监司者增高继长，克成数百年不朽之盛事也！乃乐秉笔而为之记。

　　义仓埭田碑记周凯

　　厦镇义仓，前福建兴泉永道倪竹泉先生奉大府檄所劝设盛举也。士商捐银三万余，建仓于深田，买田湖莲保，岁入租以实仓。其田濒海藉堤为护，士人呼堤曰「埭」、亦曰「海岸」，呼田曰「埭田」，言非堤不为功也。

　　寻为海潮所啮，堤崩；咸水间有侵灌，租入不足。余继斯任，屡思建复而费不支。越五年，仓有嬴余，林后乡薛豹率其族愿献废田于仓，请筑堤；询之司事者，佥曰：『可』。道光十四年十二月，余亲往履勘，田与旧所买田相毗连，外堤久废，田成沙卤，故曰废田；薛姓父老泣而言曰：『自堤废，力不能筑；吾族无所耕种，大姓又窃其石去，益废。而粮不得免，催科日迫，人丁流散；与其捐于海，不若捐于仓为佃，犹得岁食租之余』。余心悯之。计外堤长二百一十七丈，需石计用石二千八百余丈；内堤长一百一十丈，需土工省，统计工费五千余两。废田计种三十九石五斗九升、旧田计种四十石六斗九升，岁入租可一千六百余石。余曰：『此十世之利也，非惟薛氏子姓得所养，义仓实城乡村社岁荒均得沾溉』。令估值给薛姓废田价賨钱二百筭，曰：『无令后世谓为捐献也』。乃鸠工，兴始于十五年正月十有四日。六月，石堤成；闰六月，土堤成。于是分亩丈量、计户授田，共得田若干亩，引泉、凿池、开沟为潴蓄，设涵洞以时启闭，听佃民三年自种杂粮，宣泄卤气；三年后入租，永为义仓之积。报明大府咨部立案。又惧小民之无知也，榜示晓谕，名外堤曰义仓石埭、内堤曰义仓土埭，统谓之义仓埭田，便民称也；俾邻近乡村顾名思义，共相保护，知为义仓之田、非薛姓田也。建房宇，为收租、守堤者之所居；定章程岁时输纳之法，立石记事，垂诸永久。余之尽其心力者止此，是所望于司事及继任者以时稽察，毋使滋弊云。

　　普济堂碑记蔡琛

　　盖闻不齐者，生民之气数；转移者，用世之权衡。天留缺陷，则以人事为之补救；人有阽危，则求利济而期得所。「西铭」曰：『凡天下疲癃残疾、惸独鳏寡，皆吾兄弟之颠连而无告者』。推斯语也，与凡负性之俦、含生之类，皆不忍恝视；矧牧民者目击皤皤白发、呱呱黄口，无生之乐、有死之哀，犹能晏然已乎？

　　甲申秋杪，予奉命调任兴泉监司。乘剔弊之后，首以去■〈士冖磊，上中下〉、除奸、察吏、安民为务。如是者行之期年，商樯不惊、萑苻无闻，出作入息，人安恒业之常。偶因祈祷雨泽，行历郊野，见道旁有遗弃之婴儿、野外多未埋之胔骼，而羸老孤贪，又复乞怜号泣，心窃惄焉伤之。细求其故，盖厦门内接漳、泉，外达澎、台，四方来往者实繁有徒；一旦旅邸无依，非零落于陌路，即转死于沟壑，势使然也。而闽人习俗，凡女子遣嫁，夫家必计厚奁；故生女之家，每斤斤于后日之诛求，辄生而溺毙。更或贫乏者，忖不能自存，并生男而溺之。余思天性寡恩，大乖伦理；异乡失路，谁切饥溺？因与厦防黄司马谋兴普济堂，以代其养。黄司马告以厦门旧有育婴堂一所，规模初备，系前署观察、今湖南廉镇官所建；缘未置义产、未治器具，以致竟成虚设。余首捐廉俸贮库，黄司马见而欣悦，亦同捐廉俸。不数月间，闻风慕义者捐至五千圆。署厦防张司马请置义产，余以事闻于制府苏公、中丞庄公、方伯钱公、廉镇余公，均许其可。于是新屋宇、治器具，定立规条，慎重行之；易其名曰「普济」，期事有所兼及、惠有所并施也。其大端：或雇乳母以哺婴孩、或寡老妪以恤弱小、或给口粮以养衰老、或设医药以周贫病、或施棺木以瘗旅亡、或掩骸骨以免暴露，俾少有所长、老有所终，生遂死安而已。其细目：则为之立年限以定婚嫁、随寒署以给衣食、严内外以密防范、别勤惰以赏罚、治膏腴以供经费、选方正以司出纳，一年之用度几何、终岁之收养几何？堂有书记、官有册籍，班班可考。庶几期斯堂于不朽耳；非所谓生民不齐之数、天留缺陷之事，将求利济而期得所者以行补救之术也哉？

　　维时共襄其事者，则有提师吴公、台澳总戎甘公、观察张公、郡守秦君、兴化守佟君、泉州守陈君、永春牧嘉君、海关司榷彭君、中衡参戎朱君、署中衡游戎金君、厦门司马黄君、建宁司马张君、金门别驾梁君、莆田王令、仙游胡令、晋江方令、惠安杨令、南安靳令、安溪朱令、同安吴令、德化王令、大田汪令与夫庶司众职，各捐廉俸有差；而鹭门之荐绅、父老、官司、职役，尤欢忻鼓舞相乐输而无吝色。猗欤休哉！何善之所归，人有同好，竟若斯之不谋而合捷如转圜者欤！余因始其事志其行，为之刻石以纪。其一石纪官爵、姓氏、施与数目，所以明不朽也；又一石纪批详年月、田亩钱粮，所以垂永久也。若夫林林总总孳息弥蕃，存活日益多、经费日益广，俾斯堂之得以常留而不坠、老少之永享利赖而无穷，则俟夫后之君子；余实有厚望焉！是为记。

　　醉仙岩记（明朝）倪冻

　　山距城半里许；山之麓，古传「醉仙」。俗循其名，不审何谓？忽小童见积沙有小窦，匐入，持一磁炉奉祀。池大夫集耆老募工开凿，中有石瓦汗滴滴下，聚于石窍。窍深近二尺，水常满；挹之，复满。水浆色、味甘，恍似锡山第二泉，可为酒。其名「醉仙」，以此故。乃筑小井、前后各室一区，塑九仙祀之。

　　余以公务至城，陟其上，迭翠并峙，城垣庐舍环抱，足下海潮隐隐有声；兵舟贾艇、旗帜锺鼓之状，或远或近，应接不暇，亦大奇矣。夫方其压于沙砾也，樵夫竖子之所不视；及其成岩，士大夫衣冠拜之、诗酒乐之，终岁无宁日。山石亦然，况士乎？不遇知已，谁为之开沙砾而显柱石之用？是故叔向之识鬷明、师德之举仁杰，世不称士而称用士者。余生平推服大夫而叹其用之未竟，故有感于石而记之。

　　时万历癸未仲春书。

　　鹭门山行记（国朝）张对墀

　　岁在着雍困敦之蒲月，笔耕稍暇，偕一、二解事门徒，自后溪买小舟棹至鹭门港，观所谓「南溟天池」者，纵览迷津。

　　舸舰由水登陆，命士人引道至胡衕，入村落数折而遥；径路宛转，绝处忽通。告者曰：『此白鹿洞也』。迭石插天，中藏兰若数椽；门外险仄，附以木版、着以疏栏。时山屐方瘁，挥汗如雨；稍憩大石下，觉有岚色袭人。凭栏远眺，见海潮拍岸，似逼欲溅人。微风飘飘自栏外至，令人忽想北窗羲皇侣也。

　　须臾，微汗稍收，间道过虎溪；石壁嵯峨、曲径幽邃，亭榭则画栋飞云、楼阁则珠帘卷雨。席草而坐，望山顶石槛，遥闻禅房深处，隐隐有小儿咿唔声。因低徊久之。

　　山行四、五里许，至万石岩。岩下有水一泓，清浅可人；径路幽隐，大类渔父问津处。至寺门，有小路自上而下，穿石穴孔，流水潺潺；纡回屈曲，万窍玲珑，时露天光。平处宜偃卧、广处宜置榻，幽处宜趺坐、洿处宜濯足，高处宜挺身直立、低处宜鞠躬缭绕；往复约里许，方出石外，通上岩焉。时片云微黑，急雨骤至，点衣如风落松子。呼寺僧汲水煮茗，连吃卢仝七碗，而山风已送雨过别墅矣。

　　南普陀寺者，靖海将军建也。寺面海背山，众石磊磊可爱。左有石，形似锺，旁产一石槌横侧，似欲撞钟状；右有石形似鼓，旁产二石槌并悬，似欲击鼓状。寺后有石洞，大书「六月寒」三字。洞中石，几，流水过其旁，声综漂入人耳，殊为可爱。过旧子姓游僧若愚者，邀入共坐，谈祝发后沧桑，不觉人语与泉声俱长云。

　　游兴未阑，回故道，复步至碧山岩上绝顶观海，过磊泉而归。

　　夜宿巨舰中，更阑潮涌，但闻奔腾淜湃声；水涨舟浮，枕席皆动，恍疑方丈、瀛洲，巨鳌未戴时也。凌晨起盥漱，东方未曙，残月疏星错落，映水上下如珠玑；顾而乐之。少顷，主人告余曰：『有云顶岩者，鹭门胜概也；盍更往观乎』？回首偶望，见白云依依，归思忽动；姑置以为后图而。自是扁舟命回，复为木石鹿豕中人矣。

　　兴泉永道内署记（国朝）德泰

