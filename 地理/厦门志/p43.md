<!-- { "loadSidebar": true } -->
　　同安海屿地大而山高者，惟浯洲、嘉禾为最。嘉禾之南，中左之所城也；而洪济为之镇。浯洲东北，四巡检之所碁置，而南则金门之所城也；而太武为之镇。嘉禾去邑五十里，一海可乱；而浯洲之西则缘溪入海，行六十里出澳头，而淼乎不见水端矣。其之邑，则有金门渡、后浦渡、埔下渡、平林渡、金山港盐渡；之董水，则有平林渡；之莲河，则有西黄渡；之安平，则有官澳渡：此皆内海也。其东，则外海为澎湖、为东番、琉球诸国；凡夷贼之由泉而南、由漳而北者，必取水而维舟焉。其澳最平深，于北风尤稳而登岸尤便者，曰料罗。故设汛以来，岁勤郡营戍守，汛毕乃归。承平久而戍撤，仅仅浯铜游春、秋汛及之；然亦寄空名耳。癸亥冬，红夷登岸，把总丁赞死之；于是抚镇出二标以戍，而一民居寓兵八、九人，大为民苦。未几，复撤去；而分金门营兵守焉。本澳有官厅、有妈宫。妈宫之前营房对列，兵居之。近左起一小阜，其下二盘石并入海，大各四、五丈；又左则一石如虹，直亘海中。甲子夏，议建铳台于盘石上。予谓三山横亘海外，澎湖、闽南之界石；浯洲、嘉禾，泉南之捍门也。曩时，诸夷风帆犹在旬月之外；自倭奴潜贩东山、而红夷城台湾，寇贼奸宄渊薮，往来共指同安、海澄间信宿耳。嘉禾、澎湖设将宿兵，贼未敢遽窥；独浯易而无备，实启戎心。急而图之，不已晚乎？则料罗之城，讵非百年硕画哉？

　　书

　　答南二泰抚院书蔡献臣

　　夷氛尚炽，秋谷欲焦；此海邦之忧也。年来赖公如天之覆，修政、修教，即须臾间已纤毫毕照、振举靡遗；八郡从兹脱汤火而就枕席，非仁人之明赐哉？

　　近闻红夷复入浯屿，求互市；不佞臣因思祖宗设官，良有深意。浯屿一片地，在中左所海中，中左门户也。先朝设把总于此，官因名焉。嗣且缩于中左之城外，嗣且移于晋江之石湖，而浯屿遂成瓯脱。往尚有城，居数家；汛时，汛兵朝往暮归。今红夷来必泊之，则此地之要明甚；浯屿总徙，复设浯澎游，则此官之不可废明甚。倘就本屿建一大铳城，而拨一水哨守之；多置铳械其中，则有险可凭，有铳可攻。夷必不敢泊舟其下，亦必不敢越此而入中左也。又左岸为普照寺，亦可就近寺处建一小铳城，而拨兵二、三十名守之；彼此对峙，铳炮互发，夷益不敢越此而入中左也。石匠惟中左最多，而海石亦最多；此不过费一、二千金而足，且深得祖宗设官之意。

　　客岁议设游戎、裁把总，鄙见谓石湖可裁。盖游戎宜居中调度、南北照管，而中左所必不可不常往一游；石湖则第以一名色总领数舟守之，兼策应永宁、崇武一带足矣。然此为无事时言耳。今夷舟猖獗，尚议添，敢议裁？惟浯屿之铳城似不可已也！幸公详议而创，是役真百世利耳。

　　与徐心霍都督书蔡献臣

　　红夷猖獗，幸藉大将军威灵，中左恃以无虞。且师律严明，将领知畏而士卒不扰，中左之人诵功德不去口，惟恐大将军一日而离中左。不佞亦数以大将军廉勤，向当道颂言之；且为敝同喜得万里长城也。

　　然中左者，同安之外户；而鼓浪屿者，中左之辅车，安危共之。若夷据鼓浪，而以坚铳、巨舟泊其下，则中左之较场一带，遂无敢往来者；是断一臂也。又夷舟之泊必浯屿、大担，而其入必普照会官澳及鼓浪之左右；故此三处，必分兵守之，而以大小铳付之，又必各以小舟数只佐之，方得水陆俱宜。纵无奈彼巨舟何，独不可歼其小艇乎？

　　至攻夷法，惟火与铳。火攻必须上风乘潮，然茫茫大海，吾能烧、彼亦能避，岂可必其遂入彀中哉？不佞谓夷所畏者，铳耳。若黑夜用小舟几只载巨铳数挠之，则夷舟必且损坏；即未损坏，必大惊扰。出必以夜，防其见也；舟必以小，避其铳也。夷夜泊则不安、昼掠则有备，其势必饥而逃；是制夷之上策也。或又疑铳大、舟小，恐致沉溺。似可以用商船、渔船价值十金者，先试之于内港。小舟有损，则更求其稍大者；小舟无损，则依此法乘黑夜击之，又何惮焉！若曰待其登陆而拒之，则彼无所不攻、我无所不守，而任彼晏然游夷于风波之中，即不必勾倭通贼，而沿海居民必被其荼毒；此所谓养虎为患者也。惟大将军裁之！

　　与蔡体国书（明）池显方

　　人谓温陵文盛，然录未必才、才未必录，继未必善、善未必继；乃至元不论神、魁不论气，以拾唾为正、以纵辔为奇。文章之衰，未有如今日也。不肖强项不可、效颦不能，道则未睹全牛、学则尚骑两马，想无望于燃灰、心犹痒于见猎。

　　近欲周梓里，窃抱杞扰！如澎湖之不必多兵，先人曾与许敬庵中丞言之；鹭门之当设钦总，先人曾与黄与参中丞言之。今欲加路将、裁浯澎游，路将之巡既暂、名色之权不尊，泉绅爱其门户，既假浯屿于石湖、复借路将于郡内，泉视同为唇齿、同视鹭为咽喉，奈何以春秋半驻之将、名色一枝之师而支吾牖户者？愚以为路将可设、钦总不可裁；漳有二、泉惟一可乎？澎湖可移冲锋，不必另总；昔辖二、今无一可乎？则惟转冲锋之师以守金门、革冲锋之领以归钦总，则钦总之寄仍重、鹭岛之枕可安；路将之丁健有出，二钦并峙、两翼互应，每汛拨二捕船于澎以侦贼出、发一哨船于金以捍贼入，头目遮固、臂指运闲，策之最上者。浯澎陈君莅任以来，汛海不波。今惜地则不可裁、惜人则不可调。冲锋既为旧部，则合并固非蛇添；金门既属原辖，则统摄又非马腹。如以柳易播，则不知仍旧职之便；如舍湜求白，则不如仍旧人之便。或加阃司而为路将，裁、可也；或并冲锋而归浯澎，勿裁、亦可也。惟此二策，公肯详达于当道--如先人之达许、黄者，为地方、非为陈也。

　　与阙褐公书池显方

　　承下询地方最要者，敬陈四条，以便俯采。

　　一、移选锋营。同安负山襟海，海达两洋、山通四县。良奸杂处，稍以法绳，或逃远岛为蜂屯，或避他邑为兔窟；或接济而驾艇夜出，或勾引而诱寇突来。粤若遏籴，而穷户赋鸣鸿矣；官稍离县，而势豪张硕鼠矣。欲设一关，而孔道之中复有间道；欲置一旅，而加征之后难以重征。窃惟同安最冲者，中左所；次冲者，石浔也。中左隔海，距县七十里；既有浯铜、泉标二游以卫左右。石浔滨海，距县十里；人烟辐凑，土城久圯，前被贼李魁奇突入焚掠，无以御之。选锋营陆兵三百名驻札中左城内，今海波稍静、山寇可虞，如前年寇夺我舟，水师复为陆用，选锋兵未见奏绩；且株守中左，岛上有急，则卸担二游；县中有急，则托言阻海。合无将选锋营兵移守石浔，如遇海警，则水师守门户、选锋守咽喉；或值山警，则选锋为前矛、乡兵为后劲。又逐月之军糈就给本县，既足杜其侵欺；有出人之武艺俾教乡兵，复可广为团练。此不费官帑一毫，足收陆兵实用也。

　　一、议浯铜游。浯铜旧惟一总，近以地远难驭，分为二游；左游辖自旧浯屿至镇海、崎尾，右游辖自刘五店至官澳、围头。上达泉界、下抵漳封，犄角互牙，最为善法。第舟一日不在汛，则起萑苻之窥；总一日不在舟，则生哨捕之玩。今二游总皆驻中左，逢汛暂出，虽历难周。若寇过洋，既乏狼烟之报；及舟驰救，徒为马腹之鞭。合无令左游收汛驻旧浯屿、出汛巡浯洲等处，右游收汛驻刘五店、出汛巡金山、官澳等处，游击驻中左，带泉标游一枝稽察两路，庶外洋之声息易通、内地之藩篱益固矣。

　　一、练乡兵。乡兵多临时召集，致手器不相调；仓卒派糈，致贫富互推诿。又保长脱壮丁而混充其名、侵科敛而不果其腹。夫操戈矛者，令兼耒耜，难也；挟弓矢者，俾挟糇粻，又难也。今有一法，兵农可兼、缓急可赖者：同安七、八百保，合无每保择一善射者教以射，善铳者教以铳。民于农隙习射与铳，录为册以月报县；试之，精者赏之。无事则耕，而以射铳为猎；有事则片纸号召，一保取数人或一人焉，可得数千人之用矣。然后令殷户醵钱养之，如坂尾保善飞石、五峰保善药弩以助御敌，虽精兵不是过也。

　　一、实仓廪。同安田窄烟稠，贫民以粤籴之通闭为丰歉、富人以米价之高下权奇嬴。当炊玉之时，而富者之悭甚于惠、潮，故谷直日腾乃储胥独少；县仓有谷而未盈，高浦、金门二所有仓而无谷，中左所无谷并无仓。古者三年收，有一年之蓄；今者数年蓄，不足支数月之饥，况无蓄乎？合无于实者增之、虚者补之。谷艘常通，长纳如抵之粟；丰年必积，永存不涸之仓。此足仓之先几、救荒之上策也。

　　与姜青芝书池显方

　　闻当事者议割中左入漳，敬献荛言，用筹梓里。

　　中左所在海岛，名嘉禾里；延袤四十里，古隶同安。洪武年始筑城，徙永宁卫中、左千户所官军守于此。陆行至同安浔尾地，渡海三里；距海澄，渡海四十里。嘉靖四十四年，割龙溪漳浦地，设海澄县。前年，漳参将出汛驻中左后，以难兼制两郡，始设泉南游击镇中左、澎湖游击镇料罗海外，共御寇之北下；漳参将原议节制泉、澎，今驻铜山，以御寇之南上。如遇剧寇，泉、澎二将扼之于外，漳将移驻海澄圭屿控之于中，是卫泉实卫漳也。若割同咽喉入漳门户，则筑澄城时已知重地之不可瓜分；若地仍同籍、辖借漳师，则设泉游时已知漳将之不能独任。若谓贼来恐澄不知，则海澄游有水兵快船十只，可以侦探；若谓此漳门庭不宜委邻代守，则固同门庭，原与漳兵共守。又泉师外御，倘澄邑有警，皆为同舟之风；如漳师改辖，倘同邑有警，未必为缨冠之救。况一所俱属泉军，籍饷既难顿改；又两郡杂居孤岛，奸宄何以稽查？如前夷寇突侵，合三路之戎尚费抵敌；岂今泉游别徙，使极冲之地独责漳师？是审远近之情形、权缓急之利害，万不可隶漳者也。

　　上满制府论台湾寇变书（国朝）蓝鼎元

　　台湾僻处海外，狃于治安久矣。朱一贵突尔跳梁，戕害官兵、窃踞郡县；虽曰猖獗之极，其实不难平也。无赖子弟偶尔乌合，尚未知战守纪律为何事；当即合将出师，星夜进讨，如救焚拯溺，勿容稍缓。彼不意官军猝至，必将手足忙乱，仓皇败走；渠魁大憝，自可聚而歼旃。此迅雷不及掩耳之道也。若俟奏报请旨而后发兵，动逾数月，贼胆必大；规模渐立、谋士渐出，羽翮渐成，则燎原之火，正须大费扑灭耳。

