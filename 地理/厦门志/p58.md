<!-- { "loadSidebar": true } -->
　　池浴沂，字士洁，号鹭洲（「清白堂稿」作三洲），中左所人；太常浴德弟。入国学。故事：上舍秩满，授簿丞及州倅；浴沂不屑就而归。性廉慎，不妄取人一毫、妄加人一语。布蔬淡泊，时与知友引觞唱和。以是非曲直质者，片言立解。亲属来谒，必询其甘苦；或周其不给，无少吝啬。租税之入，或后时、或乞免，亦曲为体量。年近九十，眼光如电，精神愈健。邑令延乡宾，不赴；乃颜其堂曰「熙朝人瑞」。卒年九十三。子显衮，举人；官同知（「清白堂稿」、「晃岩集」合纂）。

　　郑师，字延肃，号东石；溪边人。性仁厚，好施。值凶年，籴米赈济。遇骷髅，辄埋之。亲友借券，焚焉。而卒，比邻皆为持斋以资冥福。孙润中，官至大同府知府；诚中，明经（「县志」）。

　　国朝

　　陈邦宝，字璞卿；溪岸人。少躬耕养亲，门内蔼如。旋客甬东，值岁荒，民艰衣食，邦宝制绵衣分给，复于通衢煮粥赈饥。当事令邦宝倡捐兼董赈事，邦宝既首捐重资作倡，凡捐输者书其名于公所壁，注明捐数若干；人竞感劝乐输，全活者甚众。后乾隆间，甬复大歉。时邦宝已归里矣，宁台绍道范某仿其遗法，踵行之，民困以苏；邮赠匾额旌之。其居乡，建玉屏书院、置育婴堂，皆遗泽也（「县志」）。

　　廖飞鹏，字翼搏，号石川；龙溪籍，住厦霞溪。乾隆十五年庚午举人，明年成进士。知河南汲县，寻改宜阳。闽去河南六千余里，以亲老不能就养，改汀州教授；勤课诸生，谆谆以士品为重，一时士习翕然，知所宗尚。主讲玉屏、丹霞书院，教士自有条理。生平重气谊。庚午，偕友人蔡芳赴省闱，芳中途病痢，飞鹏昼夜抉掖，亲涤襦裤。撤棘后，即雇肩舆护送驰归；出会城而芳殁，以重金赏舆夫，星夜就道。至家，倾囊襄葬事。孝廉姚文山与飞鹏计偕北上，归遘重疾，沿途调摄，到家疾瘥；时论多之（凌翰采）。

　　黄元锺，号质斋；漳之新岱人，居厦门。为人谨厚、重节义，睦宗族。海氛时，期功之亲移居福州者甚众；平定后，皆招归完聚，各给资本，俾得谋生。平生自奉甚薄，而济人急难不吝；乡里称为长者。

　　子■〈阝敕〉韬，字谦六。性慷慨，有父风。贷人不计息多寡；有子母俱殁，度其人非负义，即为焚券。尝有负人千金者，将远遁；夜携金四百，告之曰：『某将远出，所存止此；念君厚德，独以还君，幸毋泄也』。韬曰：『子欲远去而无所有，将何以求活？盍携之去，为图生计，以谋后日』。其人感泣而去。后果获利，如数还之。子日纪，有传（「鹭江志」）。

　　陈科捷，字尧龙；厦之寨上人。少旷达，嗜酒；与李天震为莫逆交。厦人言其名者，必连类及之。为文不逐时趋，年四十九，始受知于学使周学健。晚为学益笃，制行益高，一言一动毫无所苟（「鹭江志」）。

　　黄名芳，张厝保人；例贡生。父天授，字胜颐。宽宏质朴，友于兄弟；乡里称长者。寿八十。乾隆十六年，修理厦门城，知县张元芝命名芳董其事；建玉屏书院、修紫阳祠，皆与有劳。巡道德泰赠以匾额，太史洪艮圃、蓝古萝为之立传（「鹭江志」）。

　　蔡克昌，字尔炽；晋江人，迁厦。为同安诸生；读书必究源委，以多病，不赴考，缺岁试者二。乾隆十五年庚午秋闱，抵省补试。有贵介公子亦在补试中，文未及半疾作，丐其代完，许之；欲厚谢之，问其名与其所寓，皆不告。后于途中遇之，亦不告其处（「鹭江志」）。

　　许名扬，字尔丰；澳水人。事继母黄氏，以孝闻。两弟早卒，抚孤侄如己子。慕范文正公为人，题其堂曰「仰范」。仿文正公遗法，建义田以赡族孤寡；月计口授粟四斗，男至十八岁止。嫁娶、死丧无力者，皆取给焉。又立家塾，置书田，俾族中子弟诵读其中；并自记勒石，恐久或渝，请于有司立案。是真能体文正之心，不虚其慕者。厥后生齿日繁，义田不足于给。子若、孙咸增金至七、八千，世济其美；益可尚也（采家乘。许有韬撰）。

　　孙丕烈，字骏承；例贡生，提督全谋子。全谋远宦，付以家政；日奉祖母及母，尽诚致养。有大帅黄某为父旧交，以林爽文之乱，逮入京，家财籍没，困甚；人不敢存问。丕烈解千金，为办装。父闻之，喜其识大义。惜年二十五，卒。子云鸿，以荫得官；赠如职（家传）。

　　苏相德，字性如，号喜堂；外清人。国子监生。喜赒人之急，尤加意死丧。临殁，斥五千金付子学浩施棺一千二百具，极贫者加衣裤焉。以长子方能衔，封中宪大夫（同安生员陈鹏万述）。

　　论曰：相德之善，以学浩着。学浩为建宁教谕，宜入「宦绩」而例不得传；故志之，以荣其亲，为世之善承亲志者勤。

　　凌云，字宏立，号约轩；安溪永安里人。父郁星，尝还遗金，人称长者。迁厦门，云随父居市廛。年二十一，始就外傅。业师林如珪病痢剧甚，云负如厕，数日夜衣不解带，襦裤皆手涤；病革，扶肩舆护返其家；丧葬毕乃归。年四十七，始入学。以训诲后学为己任，教人先孝弟忠信；愚顽者，间以因果动之。故人有称云为好二氏学者，非本意也。云自幼端谨，不苟言笑。性廉介，一言一行必本小学。道光元年，举孝廉方正，当事者欲以云应；云曰：『孝为庸德，非易言也。若廉与方正，乃儒生本分；况余未能也。毋重予媿』！卒辞不就。年八十，卒。

　　弟志栋，字宏度；亦以孝义闻。术于医，虽大风雨昏夜，延者无不应；贫者不受谢而资给之。遇鳏寡孤独，加意矜恤。乾隆六十年岁荒，故乡亲旧来厦告贷无虚日，竭力倾助，惟恐不餍其欲。后以病卒，年四十六。子翰，嘉庆二十年戊寅举人。道光十五年，旌表其门（采家传。苏廷玉撰）。

　　王琼林，字玉仑，号辉山；靖山头人。嘉庆二十三年举人。教授闾里，多成名者。严静而和，辞受、取与间，斩斩不苟。豪富家非其亲故，十邀不获一面；非公事，不涉足有司之庭。生平不忤人，亦不与人狎；不毁人，人亦无毁之者。少美丰仪，肄业玉屏书院，院侧有女未笄，慕其才，意属焉；正容拒之。应试郡城，有主人女窥而悦之；琼林若为不解，即日移寓去。其阴行，尤足多云。卒年五十二。其弟子吕世宜为之传（凌翰采）。

　　黄登瀛，字学洲，轿巷人；太学生。性爽慨尚义，亲故告匮无恡容，有藉其力以嫁娶者。鳌背桥为泉郡南北孔道，久圯，重资捐修；刬赤岭石径峻巇皆为坦夷，往来便之。嘉庆二十五年，疫气流行，穷民死，不获敛殡；首输四百金，请当道设义厂，舍棺槥、给敛具，为惠最溥。子铨，试用训导（林焜熿采）。

　　马大宾，字思敬；邵武人。父漋，庠生。大宾从戎，侨居厦门，遂家焉。历官守备，簿书、文移皆亲裁。嘉庆十年冬，从赴台湾剿蔡牵；以功，洊擢云霄游击。好周人急。把总周大章将戍台，丧其妻，遗子五岁；大宾令妻抚养，俟其再娶归之。守备李国荣年五十未娶，助百金，为聘室。次年，国荣戍台，以妻托大宾，大宾留伴其母，自居外厢。厦门有麻顺者，贫鬻妻，夫妇昼夜哭；大宾假以金，使图生计。又置义冢将军祠前。卒于厦门（凌翰采）。

　　郭炯，字企明；石仓人，徙居厦门。父某，好善。家始贫，炯善贾，积十三年而家裕。承父志，新祖祠、设义塾，以教族中子弟。出千金，施棺槥。道光十二年夏饥，输五百金为倡，助义仓平粜。明年卒，巡道周凯志其墓（林焜熿采补）。

　　列传六文学

　　唐

　　薛令之，字珍君；长溪人，一日徙今嘉禾里。神龙二年进士；闽人以诗赋登第，自令之始。

　　开元中，累迁左补阙，兼太子侍读；与贺知章并侍东宫。时李林甫不惬于太子，官僚冷落；令之欲讽明皇，题壁云：『朝旭上团团，照见先生盘；盘中何所有？苜蓿长阑干』。明皇览不悦，援笔题曰：『啄木嘴距长，凤凰羽毛短；若嫌松桂寒，任逐桑榆暖』。令之遂谢病，徒步归。明皇闻其贫，令有司资以岁赋，令之量口受赐。及肃宗即位，以旧德召令之，令之已逝矣；因敕名其乡曰「廉乡」、水曰「廉水」。有「明月先生集」行于世（「府志」、「叶晴峰诗话」）。

　　薛沙，令之裔孙；为龙溪尉。居嘉禾屿，人称为薛岭。其南陈黯宅在焉，时号南陈、北薛。五世至文偓，任司农少卿。宋元佑中，裔孙颕士举贡士著作郎（「府志」「名胜志」）。

　　按厦门人物，以「南陈、北薛」为最古。此语始于「闽书」；薜令之云：『自福安徙居嘉禾屿，时号南陈北薛』。又云：『今之，福安人，祖元为龙溪尉，因卜居焉』。「府志」谓：『令之登神龙二年进士，陈黯乃会昌时人，相去百二十年，不应有「南陈、北薛」之目。且令之本传，不载迁同安，从「名胜志」作薛沙较确』。其载陈黯云：『徙居嘉禾屿薛岭』；则薛岭之名巳在前矣。「闽书」谓以令之得名，亦似也。然本传不载令之迁居同安，而「县志」、「鹭江志」载其墓在厦门下张社。「志」云：『薛沙，长溪人（非福安人），令之裔孙；为龙溪尉，始迁居于此』。又考「龙溪县志」「职官」，并无元与沙之名。所说既有异同，又无可考证。又「清漳杂记」云：『陈邕，神龙初进士；开元二十四年被谪入闽，自莆移漳。有四子：夷则、夷锡、夷行、夷实』。嘉禾「陈氏谱」云：『夷则迁嘉禾屿」，与学士薛令之同里巷，乡人遂有「南陈、北薛之」称。岛上觉性院，其所创建；今像在焉。卒，葬乌石埔内浔山』。然则「南陈、北薛」，岂夷则、令之在前，黯与沙在后乎？抑后人多所附会乎？夷则姑从阙，令之与沙两存。虽流寓即家焉，若「通志」、「府志」列之「流寓」，若「县志」列之「外纪」，恐于体例未合；从「鹭江志」，列于「文学」。

