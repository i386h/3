<!-- { "loadSidebar": true } -->
　　古者十五而入大学，教以格物、穷理、修己、治人之法。至两汉儒者，则负笈从师，执经问难，大都守其师说，各通一经，以递相授受。故有经术湛深，推为治术者；而又必综览古今事变，考其成败得失，以周知天下之事，为致用之资。及其学成，乃行释菜之礼，告于先师，然后出而用世，以行其所学。盖古人造士选士之法，若是之详且备也。晋尚清谈，唐俗奔竞，至有宋朱子出，而学之道明焉。昔胡安定之教士也，分为经义、治事二斋，以处学者。乃至坐作进退，各有程度。其时人才萃处，盖彬彬焉，不问而知为胡先生弟子也。呜呼盛矣！我朝于各行省郡邑，建立夫子庙，处以学官；又于所属广设书院，院长无学官之权，而有造士之实者。师与弟以文字相亲，即可以行谊相勖，故其教不肃而成也。澎海偏隅，学宫未建，幸胡勉亭别驾，设有书院，以嘉惠多士；则多士所藉以讲习讨论者，恃有书院院长一席耳。举是职者，抑亦一方之教化所关，为人才所从出者也，而可不严其选欤？夫欲援居肆之义，非朝夕亲炙不为功；欲为讲贯、资，必互相观摩以获益。而澎多寒士，地阻则负笈为难；家累则逊志为难；藏书不多之见闻未广，则博学而详说之为难。故必劳之来之、辅之翼之，厚其饩禀，助其膏火，而且多聚书籍，俾有志向上者，得时聚院中，综览古今，相观而善。若勉亭之创造学舍，勤勤培植；蒋、邓继之，自为院长，以行其教；不尤可尚者欤？呜呼！勉亭远矣，而至今澎士意中人人有勉亭在也。语云：莫为之前，虽美弗彰；莫为之后，虽盛弗传。继自今有忠信之长、慈惠之师，为之善筹，其后将远以追安定之风，近以踵勉亭之轨，而多士之尸而祝之、社而稷之者，当与畏垒并垂千古也。则谓勉亭去人未远也，亦奚不可？
　　●澎湖厅志卷五
　　武备
　　营制
　　营署
　　兵制
　　汛防
　　海防
　　赏恤
　　营制营署兵制汛防海防赏恤
　　国家择要设营，几费筹画。澎地小于台湾，曾不及二十之一，乃当时设官置戍，皆举以闻；而经制水军，亦视台湾十有其四者，诚重之也。裁兵而后，汛守虚悬，冀复旧规，用资守险。是以考其沿革、纪其前后章程，兼采众说而折衷之，以贡区区之一得。卷帙稍多，别为「海防」列于后焉。猥琐之诮，所弗敢辞。为「武备略」第六。
　　营制
　　澎湖一军，乃海中孤岛也。论其地，则风多雨少、斥卤硗薄、不产稻麦、种植维艰，夙称穷荒无用之地也。若据形势而论，则大山屿居中，东有东、西吉诸屿之险，南有八罩船路礁之险，西有吼门之险，北有吉贝屿藏沙之险；外而五十五屿周环布列，水口礁线，犬牙交错，实闽、浙、江、广、燕、辽、山左七省之藩篱，而为台、厦居中之咽喉。故备澎所以备边也。向为荒裔，海氛出没；元时虽设巡检，而营制亦缺如不可考矣。明洪武初，信国公汤和经略海疆，弃如敝屣，以致海盗跳梁，接踵窥伺，御亦疏矣。
　　万历初，倭寇猖獗，始分铜山、浯屿二游兵，分班轮戍，亦仅春秋巡警，有名无实。迨万历二十五年，乃增设澎湖游兵，甚至料罗、东涌、大小甘山亦设远哨，实欲其缓急攸资，互为应援。然而海外孤军，兵力单弱。万历三十七年，外寇突至，澎湖游兵一哄星散。天启二年，高文律又复窃踞；都督俞大猷之子咨皋，乃勒兵俘之。第往者大猷尝议于文澳筑城，以资控制，顾其事不可详考。迨后仍化外置之，以致郑氏盘踞延至三世，屡为边患，内郡迁界以避之，祸亦惨矣。康熙二十二年，讨平郑氏，澎湖遂列版图，东南半壁始安衽席。乃设副将一员驻劄，统辖两营戍兵二千名，控制外洋，为海疆要缺。协以统将，将以统率弁兵，瀚海无波，则画方以守；戈船下濑，则合力以攻。如康熙六十年，台匪朱一贵作逆，窃有全台，七日之内，渠凶授首，何莫非澎湖两营固若金汤，得以驻兵进剿之故也哉（节胡氏「纪略」）。
　　澎湖游击，万历二十五年增设，属南路参将，驻厦门，而澎湖其遥领也（「厦门志」）。
　　万历壬辰岁，倭犯朝鲜，有侵鸡笼、淡水之耗。鸡笼密迩澎湖，当事者集议不宜弃，乃设官兵先据险戍之。二十五年冬，初创一游一总四哨，各鸟舡二十艘，目兵八百有奇。二十六年春，又虑孤岛寡援，增守一游总哨，舟师称是。又于海坛、南日、浯屿、铜山、南澳大寨游，各抽哨官一人，领坚船三只，汛时远哨该岛，以联声势。后虑兵饷难继，裁至一游；而海坛、南日、南澳三处远哨船，渐各停发。今仅有一总二哨，鸟船二十只，官兵八百五十有奇。月粮则漳、泉共饷之（「天下郡国利病书」）。
　　康熙二十三年，澎湖、台湾平。施琅奏云：海氛既靖，内地溢设之官兵，尽可陆续汰减，以分防台湾、澎湖两处。台湾设总兵一员、水师副将一员、陆师参将二员、兵八千名，澎湖设水师副将一员、兵二千名，通计兵一万名，足以固守，又无添兵增饷之费（奏疏载「艺文」）。
　　六十年朱一贵平，部议撤台湾总兵，移设澎湖。漳浦蓝鼎元代其兄廷珍作书争之曰：『部臣不识海外情形，凭臆妄断，看得澎湖太重。意以前此癸亥平台，止在澎湖战胜，便尔归降；今夏澎湖未失，故台郡七日可复。是以澎湖一区，为可控制全台，乃有此议。不知台之视澎，犹太仓外一粒耳。澎湖不过海面一撮沙堆，山不能生树木，地不能生米粟，人民不足资扞御，形胜不足为依据，一草一木，皆需台、厦。若一、二月舟楫不通，则不待战自毙矣』（「东征集」）。
　　光绪十三年，巡抚刘铭传请移海坛镇总兵改设澎湖。奏曰：澎湖本设副将一员，从前防务系归厅协会办，遇有事故，既请命于镇道、复受制于通判，处处牵制，不能有为。若归统兵将领办理，副将一缺，又或虚设，且恐主客不能相安。现当海上多事之秋，今昔情形不同，该处为闽、台门户，似非特设重镇，不足以资守御。督臣杨昌浚与臣意见不谋而合。据云：『拟将澎湖副将与海坛镇对调，各就现有弁兵略为变通。无须再添额兵，所费无几；将来海上有事，声援隔绝之际，稍可自立』（奏载「艺文」）。
　　营署
　　光绪十三年冬，总兵吴宏洛议择城内适中之地，就南澳馆拆建总镇衙门；地不敷用，别购附近民房拆卸以益之。民房每间大小不等，给银二十元或三十元，并给还旧料，别指旷地，令原主自盖。费银五千余金。由是镇署地面宽敞，前为辕门鼓吹亭，入署为头门、二门、大堂，官厅为三堂，后楼两傍俱有科房，东边隙地为内箭道、演武厅。计署内大、小房屋二百二间，于十三年十二月兴工，至十四年十一月工竣（南澳馆系南澳班兵祀神之所，今改建于旧协署西辕门外）。
　　镇标中军左营游击，仍左营都司署；原系右营守备署，在妈宫城内。有头门、大堂、川堂及后堂三间；大堂后护房小屋三间；东边厨房二间，案房六间，旗厅房二间。
　　右营都司署，系游击原署，在城内。有头门、大堂、川堂及后堂三间；东边厨房二间；西边旗厅房三间。署西客厅一座三间，外有照墙（乾隆三十二年，游击吴勇建，现为右营都司署）。
　　左营中军守备署，就吴总镇新起行台为之，在城内程朱祠前。两营专防署，俱在城内水仙宫口。
　　谨按：「纪略」载：协署大堂一座三间，前为头门，门前周围木栅，东西辕门内竖旗二枝。东西有鼓吹亭。大堂后为后堂七间，东西案房七间，左右护房八间。署之西为箭道，有箭亭一座，两进。署之东花厅一所，中厅三间，头门后厅各三间。厅东为旗厅房，西为管班房；东边马房，二进，西边厨房三间。官厅在花厅之东，一连三连。干降三十二年五月协镇许建。光绪二年春，协镇吴奇勳就署西旷地建屋两进，有两廊耳舍。第二进厅事额曰「筹海堂」，盖协戎与幕友梁纯夫，密筹防海机宜处也。今改为厅署。
　　又按：从前左营将备旧署，现已圯废；旧游击署地，为屯积煤炭之所。
　　澎湖镇公廨，在镇北坊四舍庙前，今废（「县志」）。
　　康熙二十三年设立营制，陆续起盖墩台营房。嗣后凡遇损坏，例由协营移会澎粮厅估价造册请修。乾隆二年、五年俱被风雨刮坏，奉文酌拨闲款修葺，后来渐次倒坏。光绪三年五月，前协镇吴奇勳，择较场演武厅之东、旧武庙基址，起盖果毅军兵房二十八间、哨官房三间、官厅一座，用工料银一千七百七十一两三钱六分六厘。千总王建功督造。
　　水提、铜山、南澳、闽安四标，各有私馆，名为祀神。其制度宏敞奢丽。凡民间抬扛棺木过其馆者，戍兵必群起阻之，箠楚交下；或执缚同行人；故皆纡道避之，莫敢撄其锋者，积威约之渐也。各标又各有火房，标兵私建，均在妈宫大教场。一所在协署西偏演武厅二进。原建前进三间，乾隆三十三年、协镇许德增建后进三间，光绪三年协镇吴奇勳重修。
　　火药局，原在新城里，一座三间，官厅炮房各一座三间。嗣因倒坏，嘉庆二十二年移建大教场东，二座十间。光绪三年重修其火药库，在新城炮台地室内（详「海防考」「炮台」篇内）。
　　军装局，原在右营游击署后，内二进，共房六间。
　　兵制
　　内地各营应拨班兵旧制原额，共二千名，各分为四起轮戍，三年一换。乾隆四十七年，奉裁一百四十二名。又将金门标兵移戍安平。另拨海坛、南、铜各标兵以补其数。统计两营共一千八百五十八名，开列于左。
　　水提中营战兵四十五名，守兵三十九名。水提左营战兵四十六名，守兵三十九名。水提右营战兵四十七名，守兵三十八名。水提前营战兵四十八名，守兵三十八名。水提后营战兵四十六名，守兵三十八名。南澳左营战兵五十九名，守兵一百四十二名。铜山营战兵一百二十八名，守兵一百四十九名（以上拨戍澎左，军械俱全）。
　　海坛右营战兵一百八十四名，守兵二百六十九名。南澳左营战兵一百八十三名，守兵八十九名。铜山营战兵五十二名，守兵一百零二名。闽安右营守兵十名。烽火门守兵十四名（以上拨戍澎右，军械俱全）。
　　同治七年，举行裁兵加饷新章，台、澎一律办理。其换班旧制，计自道光二十九年以后，未经轮换。闰四月，奉台湾镇刘檄饬：台澎戍兵久未换班，其中事故缺额不少；仰即查明，该营应行换班戍兵共有若干？其单身无家，情愿归应革退者若干？其单身无家情愿归者若干？每兵积欠旧饷，按数量为减给，资遣内渡。嗣经水师提督李，檄行内地各标营分拨戍兵，配全军械，到澎轮换。所有实存额数，开具如左（据同治八年营册）。
