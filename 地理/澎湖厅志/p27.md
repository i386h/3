<!-- { "loadSidebar": true } -->
　　一、协营交涉会办事件。一件为「详筹两省等事」案内开：闽省各营配防城汛炮位，每年于冬月按依多寡分年会同文员轮流演放一周等因。届期该营移会订期，在于空间处所演放。其火药，该营奉文在于风雨停操节省项下拨用。所需扛夫，奉文系拨用额夫。查澎湖并无额设之夫，历年需夫扛台，俱系本衙门捐雇办理。又战船应换篷索，须会同文员验明出结。递年两营战船应换篷索，移结验明；旧料果系朽坏不堪再用，会具切实印结移营，以凭差目赴司请领篷索料价银两回营制换。又雍正七年，奉巡台御史赫硕色、夏之芳饬行，递年该营移请赴营会操，水陆大操一次。仍将会操过缘由会衔移营，于十月内照例具报。又乾隆三十一年四月，奉督宪苏、前抚宪庄批司议详，嗣后各营遇燂洗战船之时，即移明所在附近不理船工之人员，会同营员临船勘验。果有燂洗，有无■〈虫秋〉蛀，据实会文通报。如有不移知文员勘验，私自捏冒，即行照例参追。倘文员徇情不赴船亲验，扶同捏报，一并参处等因。遵即按月准营移订燂洗日期，亲行勘验，会结通报。又乾隆三十一年七月，奉督宪苏批司移行：遇有金门左、右营船湾泊地方燂洗，立即会同勘验，会衔具结通报。至于澎协二营，此外遇有应估修者，照例估修；应出结者，照例出结办理。或兵民间有交涉口角争讼等事件，亦即遵照例限依期结断，以免拖累（按「续编」云：道光八年奉文：嗣后营中请领各款银两，务将银〔文〕领手票送由文员于银数上即日盖印移还，毋庸查询，以免担搁；仍将移送盖印日期声明，即于盖印之处，将何月日盖印移还，随时登注；并将请领年月日、何项数目，登注印簿，以备稽查）。
　　三水胡勉亭曰：通判乃郡守之副，然分防专驻，有民人政事之责，则亦与州、县无甚异焉。故不得与贴堂丞倅，戒侵权、戒越俎，一以安静为主，与坐镇雅俗者同科也。况澎岛为厦、台居中要区，实乃海疆重寄，非振刷精神、时时刻刻遇事留心体访，不知不觉，职分之所亏已多矣。可不慎欤！
　　澎湖镇水师总兵一员，驻劄妈宫城内；原系海坛镇，改为澎湖镇（以澎湖协副将改为海坛协）。每月支俸廉、薪蔬、马干等银，共一百八十三两六钱三分一厘三毫。
　　中军左营游击一员，驻妈宫城内；由海坛中军游击改设于此（以澎之中军都司移设海坛）。每月支俸廉、薪蔬、马干等银，共五十八两六钱一分一厘六毫。中军守备一员，驻妈宫城内；由海坛右营守备改设于此。月支俸廉、薪蔬、马干等银，共二十八两二钱二分五厘四毫。千总一员，月支俸薪、马干、养廉银，共十六两。把总四员，每员每月支俸薪、养廉银十二两五钱。外委二员，每员月支养廉银一两五钱。外委二员、额外一名、步战兵一百六十名，每名月支饷银二两五钱五分。守兵二百六十二名（改镇添二十名在内），每名月支二两四钱。稿字识、号令手一十七名，每名月支一两（以上左营。自外额至战守兵、号令手，共四百四十二名。旧制每月支粮米三斗，折银四钱六分八厘。十四年改为每石折银一两五钱六分。又查额外战守兵每名月支加饷银四钱）。
　　右营都司一员，驻妈宫城内。每月支俸廉、薪蔬、马干等银，共三十七两四钱四分九厘四毫。千总一员、把总二员、外委二员（俸廉俱同左营）。外委二员、额外一名、步战兵一百四十四名、守兵二百一十六名、稿字识号令手五名，共三百六十八名，月支粮米与左营同。额外各兵加饷并同（以上右营。按两营稿字识、号令手不给加饷）。
　　谨按旧制，副将统辖两营游、守各一员、千总各两员、把总各四员、外委各七员、额外三名，每营战、守兵各一千名。乾隆四十七年，裁汰一百四十二名。道光六年每营奉裁外委一员。其战兵月饷一两伍钱，守兵一两，每名加饷四钱。此旧章也。同治七年裁汰游击、守备，两营各设都司一、千总一、左营把总四、右营把总二、外委各二员、额外各一名，兵则左营四百零二名、右营三百六十名。战兵每名月饷二两五钱五分，守兵二两四钱。此同治间新章也。光绪十一年升协为镇，设左营进击守备、右营都司，添兵二十名。此现行章程也。
　　又按施襄壮「奏疏」云：该地属在海外之区，关系数省安危。今所调守兵一万，乃就闽省水、陆兵六万五千七百五十名数内抽调；兵无广额，粮无加增云云。此内标遣戍台、澎之始也。
　　按同治六年，提督李公成谋巡台，点验澎营，戍兵尚存一千零九十二名。间有年老技弱不堪寓目者，询系拨戍二十多年，饷米不继，以致困苦难堪；因札饬澎协，暂留一千名，以资差缉。其余久戍老弱者，将役过饷米给还，饬令内渡。倘不敷分防，仍移请内营挑拨抵补。是李提军固明知分防紧要，留存之一千名尚恐未敷，是以有移请拨补之命矣。特因老弱久戍，不得不汰，并非有意减额也。自七年裁兵加饷、就饷练兵之议行，澎营删汰尤多，所存者仅十之三四；然犹有成数可守也。至光绪初，抚宪丁公巡台，驻澎查阅，复从而汰之，即今所存者祗此六百有奇耳。且是后凡营兵出缺，令在练军之内者，始准就地暂行募补；其不在练军内者，概不准补。从此兵数日减，计不十年后，所存者当仅有练军之三百名而已矣。查西屿、小门、八罩、北山等汛，皆隔水孤屿，为海舶来往所必经，是以前人设有汛防，拨兵驻守、弹压稽查，胥关紧要。即至两营战船仅存三只，而有船即当配兵，是皆需兵甚急，必不可已者也。练军三百名，既令在营操练，即难分身他顾；况是区区者，就使匀配船、汛，其与几何？且夫绿营为国家经制之师，与国势相为维系，军政攸关，定制宜守，非若勇军之临时招合，事平遣散，为可有可无之数也。而勇饷畸重，兵饷畸轻。即迩来加饷练兵，而犹轻于勇饷者，良以勇费其暂，兵饷其常；经常之制，非暂时可比耳。而说者谓兵不如勇，有勇可以无兵也。抑思胡文忠有言：营兵非不可用，特因统将不得其人，年久废弛，故不堪一战耳。然则仪毫者必至矢墙，惩噎者不可废食。若以勇之费与兵，以治勇之名将治兵，安在兵果不可用耶？往者山贼朱一贵、海寇蔡牵、朱濆之乱，皆以水师平之，而且游击蔡攀龙，率澎湖兵八百人以拒庄大田，游击王国忠率澎湖兵三百人以平林供之乱。他若康熙初年靖海将军施琅，以水师三万克澎湖，未闻别募勇军。是则时有今昔，将有良懦，非兵之强弱也；又安在兵果不如勇耶？抑又闻水陆情形尤相悬绝，陆地随时招勇，得良将统之即可战可守；若水师则有风云沙汕，非熟谙水务者，不可为将，并不可为兵。即有勇敢之夫，而登船晕，其可用乎？是以古人有水犀之甲、习流之军，良非临时猝办者也。或又曰：现有轮船可恃，则水师几同赘设也。抑知轮船但堪巡视外洋，若各处之港路汛地，防范必周，岂轮船所能一一兼顾哉？然则闽海水师，诚宜加意；而澎湖尤为中外关键，是所望当事者之循行旧制，与在事者之整顿训练也已。
　　按澎营兵饷，向例由协镇差拨营员赴省垣藩司请领，回澎兑交澎粮厅贮库，派兵守护，按月监同支放。营厅将支过数目，造册申报。计每年实领藩库银三万零七百三十五两五钱三分八厘五毫，朋扣在外，遇闰加领二千四百余两（系乾隆三十二年之数，见「纪略」）。每月分别大小建，略有增损。另预贮半载饷银于厅库，凡一万六千两，以济领运之不及。其每月加饷，由台湾府库领给。前者厅员兼办盐课，即以课银作加饷，此旧例也。至两营兵米，向系澎厅承办，自台湾运到，贮于武仓；由厅给发米票，每月初一、二、三等日大放之期，认票发米。住汛出差者，于三、六、九日补给，掣票存销支过数目，仍由厅按月通报。前亦预贮两季米榖，以备缓急。其由运米改为运榖，后复运米。惟每年裁旷银米，则澎协自行奏销也。迩来弁兵裁减多名，故银米比前差减，皆由澎协派员领运；而盐务亦营员兼办，故以盐课银抵作加饷，无与厅员之事。厅署仓库，近已倒坏，故银米皆随到随发，亦无所谓预贮半年者矣。然国家定制森严，凡兵米必归文员专管，兵饷皆以文员监放，实为严防克扣慎重兵糈起见。上下相维，法良意美，成宪具在，不可废也。台属皆然，不宜异也。况武弁专任操缉，而军舰无多；若兼顾运米，则巡缉必疏，又何暇兼管盐务，致有越俎妨民之虑哉？且澎岛悬峙中流，远隔台、厦，而风■〈日凡〉不常，来往难以时计。前者领运偶尔不继，致戍卒闹粮，为闾左大患。彼固有词以藉口也。然则预贮一年、半年银米，使文武公同收管，以杜侵蚀之弊，以济转输之穷；筹款无多，而所系甚重。如道光间，澎地大饥，尝碾武仓以平粜，民食赖焉。即使源源接济，无须动用，又岂少此二、三万闲款，而不为中流保障、厚其储积，以作不虞之备乎？幸留意海强者，筹复旧规，亦未雨绸缪之一事也。
　　又按兵米旧制，由台、嘉二县额榖运厅。后专运台榖，由台防同知配定商船，运交澎湖厅。故妈宫设有武仓，台南设有配运馆。查「纪略」载：副将月支米三十票、游击十五票、守备八票、千总五票、把总四票，外额兵丁各支一票、领米三斗。是官与兵，均有应得之票米也。同十一年，臬道宪夏定议，每年运榖五千六百八十石，仍按照二榖一米核算，但不知将弁应支若何。今则折米为银，而旧制已屡易矣。
　　文职表
　　海防通判
　　王仁，顺天大兴人，吏员，考职经历。康熙五十七年，议叙漳州府通判。雍正六年五月调任。八年五月俸满卸事，仍留协办，期满离任。
　　梁樟，陕西咸宁人，康熙辛丑进士。雍正九年正月任，十一年正月俸满，仍留协办。九月丁忧回籍。有传。
　　周于仁，四川安岳人，康熙戊子举人。雍正十一年八月任，十三年八月俸满，仍留协办。乾隆元年六月告病回籍。有传。
　　曹显庚，浙江石门人，监生，考授州同知，加捐授泉州府通判。乾隆元年二月调任，三年二月俸满，仍留协办。期满离任。
　　胡格，湖广江夏人，康熙丁酉举人。乾隆三年八月署任，五年十月卸事。署任无协办之例，即回内地候升。有传。
　　王鹗，江南昆山人，监生，加捐选授泉州府通判。乾隆五年十月调任，七年十月俸满协办；此后定以三年俸满，协办之例停止。
　　陆鹏，浙江海盐人，康熙丁酉举人。泉州府通判。乾隆八年六月调任，九年十一月病故。有传。
