<!-- { "loadSidebar": true } -->
　　一、刑名。刑名之重者，则为盗、命。夫有盗而捕之，不若于其无盗而防之。联保甲、严侦缉，并令各安本分，毋使失所，则人尽循理，奸宄奚自而生，而盗源清矣。至于人命，有仇有斗，其弊非一。果能先时告诫晓谕，使愚民一朝之忿，有忘亲及身之累，则血气自平，而命案之源亦清矣。澎湖俗颇淳厚，少命、盗重情。万一遇此等件，立即亲往查勘，相验录供通报；仍遵例檄发台湾县，招解审拟定案。其余鼠窃狗偷，以及轻生、短见命案，一详立案完结者，则系本厅办理。
　　一、钱榖。澎湖钱粮止有六百九两零；今则裁免杂税，为数更少。前者每岁自二月开征起，令民自封投柜。一钱以下零星小户，照部例每银一钱收制钱一百文，运耗在内；至九月内，即可扫数全完。并不用挨村滚单等法；亦无庸差役下乡催扰。按「续编」云：现在一正一耗，俱照银价时值征收，必须澳差督同澳甲催纳。其田房前无税契，现今业户亦须投税粘连司单盖印。所有每年税契银两，于请领兵饷时造册，由司库划收。其始于何时，无案可稽。
　　一、自理词讼。即户婚、田土、钱债、斗殴等类是也。前者澎湖并无唆讼、讼师等辈，以故词讼尚少。部限二十日审结。澎地可以随到随审，无须二十日之限也。乾隆三十一年四月内奉文，通饬地方官：按月将准理过词讼已结、未结各案，开列管、收、除、在，造册送本道、本府查考。至于奉有上宪批审事件，自当遵限一月内详审完结；不惟上宪省案牍之催，而百姓亦免拖累之苦矣。按「续编」云：现有词讼渐繁，设有代书保戳，亦不知始自何年，无案可稽。
　　一、宣讲上谕。康熙九年颁上谕十六条：敦孝弟以重人伦；笃宗族以昭雍睦；和乡党以息争讼；重农桑以足衣食；尚节俭以惜财用；隆学校以端士习；黜异端以崇正学；讲法律以儆愚顽；明礼让以厚风俗；务本业以定民志；训子弟以禁非为；息诬告以全良善；诫匿逃以免株连；完钱粮以省催科；联保甲以弭盗贼；解仇忿以重身命。雍正元年，钦定「圣谕广训」十六章，颁发直省，恪奉遵行。澎湖每月朔望会同协营各官，在妈祖宫公所恭设香案，请上谕牌位，行三跪九叩礼毕，分班东西阶坐，讲生登讲席宣讲二章。先用官音宣讲一遍，次为土音细为详讲，俾环听民人，咸尽通晓。又平时令各澳社师，将「广训」十六章，教令蒙童自幼熟读，俾家喻户晓焉。
　　一、课农劝学。盖衣食足，礼义兴，乃化民善俗之第一件要政也。民以食为天，农者食之所从出，重农正所以足食也。每岁于春二、三月之时，一遇雨泽沾濡，即肩舆减从，亲往四郊劝耕。如有勤者，赏以钱文，以为酒食之资；惰者则申饬之。间有老农，则更加优恤，并询其风土人情；则官民之气，上下可以相通；闾阎之利病，亦可因而并悉也。至收耘时，亦照此巡行办理，无少怠惰，则农见我勤而农自勤矣。况澎湖以海为田，力农者少，更不可不再三董劝，以作其勤也。若徒奉行故事，而无真实之意贯注其间，则农已窥我之后矣，劝于何有？若夫读书一事，更不可不作之矜式也。海外之人，必使之明理义，然后可以为良民。故每到各澳，必赴社学，亲为指点。即蒙童小馆，亦必亲到。如童子能背诵经书、能讲解字义者，即奖赏之，给以纸笔钱文，以示鼓励。其生监俊秀，授以程氏课程，必令读「四书」、「五经」、「小学」、「近思录」、「性理纲目」诸书，以端其心术、正其识见，为国家有用之材。澎湖向来读书人少，行之两载，渐见鼓舞，各澳皆有书声。盖长上之教比父兄之教，事半而功倍也。
　　一、缉捕逃犯。此种乃邻省及本省兔脱之重犯也。缉捕不力，自有处分；况果能留心捕获盗首凶犯以及新疆人犯等类，现奉例行保题，引见升用。赏罚如此严明，何可任其漏网？澎湖虽无高山陵麓、密林深箐可以藏奸聚慝，一有面生可疑之人到境，立即捕获无遗。惟是逃犯搭附台、厦船只，船户利其货贿，或冒充水手、或假作行商者有之。但台、厦往来船只，透洋直过者居多，此种藏奸匪船，非十分风信不顺，不肯湾泊；偶一寄椗者，百无一、二。故一有暂停，非十分细心查验，听其声音、察其年貌，与该船牌照对勘，鲜有不疏漏者。若人照不符，即当查讯。是缉捕乃澎海第一紧要事件，所当留心者也，岂可以一票了事乎。
　　一、编查保甲。前抚宪钟奏准，台属各厅、县编查保甲，每逢岁底造报民数之期，将台地户口开明四柱，与内地另立一条，汇摺奏报，以昭慎重。
　　一、查点门牌。此件与编查保甲相为表里，实海疆之要政也。其法先谕各澳甲，将澳内居民业儒、业农、业渔、为吏、为差、为商、为贩，并男女各口，查开送核；然后将门牌填明，分给悬挂，每十家为一甲。其中有增减迁移，随时登记。每岁春间于风静时候，查点一次，约五、六日可以竣事。凡甲内一家有犯不举报，十家连坐。至甲内有曾为盗窃犯有案者，着令取保管束，官仍设簿记名。果能改过自新，官则将簿开除恶名，不咎其既往。十家之人，尤要敦睦：患难相恤、有无相通；教训子弟，毋作非为，各安生业，毋好闲游手。如此，则不特奸宄潜踪，而风俗亦厚矣。其查点时，饭食、纸张之费，虽经邵武县条禀「查练保门牌」案内详准通饬详支闲款银两在案；查澎湖并无闲款可以详支，俱系官为捐给，并不许藉派澳甲，致滋累扰。
　　一、查点渔船。康熙五十三年覆准：各省海洋商渔船只，分别书写字样；柁工、水手各给腰牌，刊明姓名、年貌、籍贯。如船无字号、人有可疑，即行严拿究治。澎湖本地小渔船四百七十二只，俱编澎字号，船户、柁水人等姓名、年貌，俱注明船照之内，每年届期一换。查此项俱系小渔船，内梁头四、五、六尺不等，系在于本垵海边探捕，朝出暮归，不能出洋及往邻省、邻郡采捕之事。至于修补所用钉油等料，俱系本衙门自道厂领回给卖。每年修补若干、用料若干，亦按季循环造报督宪、藩宪衙门查考。又于乾隆二十六年奉宪通饬：闽省各澳船只，俱要油饰书刊字号、籍贯、姓名于■〈舟皮〉边；如有剥落，随时油补，务令四时常新，并大书篷上。如有汛口拿获未书、未刊者，即将该管参处，并分别商、渔，不许冒混。如有改易，即详明办理。又乾隆三十二年四月奉文再申稽查船只严令，以靖海疆，不许装载禁物、石块，牌照不得逾限不换。再查澎湖小船向系台湾县发给腰牌，自乾隆元年改归厅办，就近稽查取结验烙，则更为周密也（按「续编」云：现在本衙门并未赴道厂领回油钉等料给卖，亦无按季造报。各小船赴厅请领料、照，自行造补）。
　　一、稽查汛口。康熙四十二年覆准：各处商船经由汛口挂号。澎湖汛口，南风时自四、五、六、七、八等五个月内，饬令书役往八罩汛协同武汛查办；北风时，自九、十、十一、十二、正、二、三等七个月内，饬令书役往西屿、内外堑汛协同武汛查办。妈宫澳汛，则无论南北风，周年俱可停泊，亦协同武汛查验。按月将查验过船只，造册报督宪、藩宪衙门查考。臬宪衙门用循环簿填报。凡查验台、厦各处商船，务要人照相符并无禁物，始准放行。一有偷渡违犯并形迹可疑，即行拘讯，详报治罪。但此项商船，亦无一定赴澎挂号之例，透洋直过者居多。偶一风信不顺，始到汛暂停，是到澎者不过百中之一、二耳。至于粘连印花一件，于乾隆三十二年四月，奉督宪苏通饬：沿海营县，嗣后所辖汛口，概用印花，编号给发该汛口兵役收领备用。如遇船只赴口挂验，即将印花填明，实贴该船照内，骑缝仍盖用汛口戳记；另立印簿发该汛口，将贴过印花号数、月日及船户姓名、字号，填簿申缴该管上司。如汛口与该管衙门相近，则专用印信，汛口只令验明挂号，毋庸盖用木戳；总以印信为凭。澎湖则于八罩、西屿二汛，遵用印花；妈宫澳汛距厅治甚近，则仍用本衙关防，只令书役查验挂号，毋庸粘贴印花（按「续编」云：现在八罩、西屿、嵵里、北山四汛，并无给用印花，不知裁于何年？臬宪衙门亦无循环簿根。惟妈宫正口出入船只，盖用验戳，每年十月内造册申賫臬、道宪，并牒府查核）。
　　一、民壮演习鸟枪。查澎湖原设民壮二十名，向系学习刀枪、弓箭、鸟枪、藤牌各器械，并有差遣勾摄事件。自雍正十年，奉文饬闽省各衙门民壮，凡系催征勾捕一应事务，概不准差遣。雍正十一年，前督宪郝以台属地方孤悬海外，此项人役俱系无赖流寓应充，每多滋事：奏准改拨营兵给道、府、厅、县衙门，听候护卫。各衙门民壮，悉行裁汰。澎湖额设民壮二十名，不在奏汰之内，是以仍旧存留。乾隆三十一年，督宪苏奏称：民壮一役，原为缉拿盗匪、防护城池、仓库而设，与兵丁相为表里。查鸟枪一项，为军械中最迅利之器，高下既可兼施，远近皆堪制胜；仍照东省之例，将各项器械，一体教习鸟枪。令制备鸟枪火药，选年力精壮之人充补，会同防城营员，如法教以步武及连还声势，按季会营操演。责成道府随时考验，分别勤惰，饬令严加约束。稍有滋事，立即责革。乾隆三十二年，藩宪钱详准，各属民壮鸟枪，归局制造。每杆枪重六筋八两，准销银一两一钱八分六厘，照营式制造，编凿字号，每月随营演放一次。其火药在附近营分风雨停操项下开销，总以三十二年为始。尚有未经入奏衙门：兴、泉道民壮三十名，澎湖民壮二十名，诸罗县丞民壮八名、典史民壮四名，仍听各衙门自行齎价赴局制造。三十二年二月，澎湖厅胡捐俸银二十四两，差齎省局，遵照制办鸟枪二十杆，遵照随同附近之澎协两营，按月演习。其火药遵照在澎营风雨停操项下开销。
　　一、稽查盐务（详「赋役书」卷末）。
　　一、支放粮饷（见「武备略」）。
　　一、查点班兵（见「武备略」）。
　　一、墩台营房（见「武备略」）。
