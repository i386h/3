<!-- { "loadSidebar": true } -->
　　大山屿西南：四角仔屿（距厅治水程十里。屿系妈宫港水口，形家以为印浮水面。里人筑石塔于上，凡来往妈宫船只，俱从此进出）、鸡笼屿（一十五里）、花屿（六十里，有渔户）、草屿（七十里。「通志」云：澎湖诸屿，惟二屿菁葱，故以花草名）、大猫屿（八十里）、小猫屿（八十五里。与大猫屿斜对，中分一水）。
　　大山屿之南：虎井屿（距厅治水程四十里，有民居）、桶盘屿（四十余里。二屿东西平分）、狗沙屿（六十五里）、马鞍屿（六十五里。「府志」以为即鸡肾屿，误），船路礁（七十里，一名布袋屿。凡台、厦往来船只入八罩者，必由此进出；水口仅容一舟，最为险隘）、金鸡屿（七十里）、挽门屿（八十里。内有民居，即八罩水垵澳）、将军屿（八十里。民居稠密，即八罩、网垵澳。南风时可泊船，与挽门屿东西平分，中隔一水，船蓬屿即在此屿后，本同一屿）、钟仔屿（九十里，形如钟）、头巾屿（九十里）、南铁砧屿（九十里）、南屿（一百四十里。亦称大屿，广袤三十里，有民居）。
　　大山屿东南：东屿坪（距厅治水程七十里）、西屿坪（七十里。二屿平分、对峙，即「府志」之半坪屿）、东吉屿（一百二十里）、西吉屿（一百二十里。以上皆有民居，二屿平分，中隔一水。凡台、厦往来船只，以二屿为标准）、锄头增屿（一百二十里，在东西吉之中）。
　　澎湖形势，背东北，面西南。其菁华所聚，在大山屿之妈宫港。将骋沧海之观者，由内港扬帆而西，经水口、四角仔屿，出金龟头二十里而至西屿。由西屿内堑折而北上，必经吼门，水浅流急，有小列、大列二屿，夹峙左右。经吼门而土地屿、铁砧屿转而东北，直至北墝，为澎山发源、龙脉渡海之处，有沙汕一条，极长，伏于水中，尤称险绝。其下为吉贝屿，屹立海中，居民千余，皆以渔为生。由吉贝迤南为湾贝屿、为大仓仔屿。其南则镇海、通梁、赤嵌、瓦硐各乡，历历望中，所谓「北山四澳」也。稍东为白沙屿、乌屿，折而南下为阴屿、阳屿，与椗钩、香炉、鼓架、鸡肾诸屿上下罗列。又东南为东吉、西吉二屿，流迅而礁多。由两吉复折而西，则望见大山屿东南各港，如果叶仔、良文港、猪母水、乌嵌等乡，隐现目前。又西南为难母坞、嵵里澳、风匮尾，皆与妈宫市有陆可通者也。其南之最险者为虎井屿，再南为八罩，极南为大屿。大屿稍西有东西屿坪，又西为花屿、为草屿，皆遥望数点，隐约水面而已。由虎井而西，经桶盘屿、鸡笼屿折而西北，则西屿在西，案山在东。自是仍由四角仔经金龟头，转妈宫港内，而澎之四围海道已绕一周矣。
　　澎湖东至台郡安平，一百七十里；东至鹿港，一百八十一里；东至布袋嘴，一百二十五里。东南至旗后，二百三十里。东北至淡水，五百四十一里；东北至基隆（即鸡笼头），六百四十六里。西至厦门，三百三十里；西至泉州运头，三百二十里。北至平海，三百七十六里；北至福州南台，六百六十里。南至广东香港，九百七十三里；至汕头，五百四十四里（以上外海水程）。
　　附考
　　澎湖凭山环海，有五十屿，巨细相间，坡陇相望，回环五十五澳（「台湾府志」）。
　　尝考「方舆纪要」，澎湖地环卫可二百里，擅三十六屿之胜。「海国闻见录」云：澎湖岛三十有六，而要在妈宫、西屿、北港、八罩四澳。尹士俍「志略」云：澎湖岛屿错如螺髻。其大而最中者曰大山屿；其罗列于大山屿之前者，有虎井、金鸡六屿；其错落于大山屿之后者，有奎壁、吉贝等九屿；其旋绕于大山屿之右者，有金山、月眉等十五屿；其列卫于大山屿之左者，有东、西吉十八屿。总澎之屿四十有九。今考「纪略」则五十有五屿焉。旧云三十六岛，盖举大概言之（「内自讼斋文集」）。
　　谨按澎湖各屿，惟大山屿及北山各社，人烟颇密。此外隔海屿上有民居者，以西屿、八罩为大。他若虎井、桶盘、吉贝、员贝、鸟屿、花屿、小门汛、大仓仔、南大屿，以及东西吉、东西屿坪已耳。其他或沙汕浮出，或海中片石，无平地可耕、无港路可泊；有时渔舟挂网，纵迹偶至耳，初不得谓之屿也。夫生齿日繁，而土田不加广，故凡可钓可耕之地，皆小民生聚之区，在乎官之善为经理。考「纪略」载：南大屿、东西屿坪，距厅治较远，曾经封禁；盖恐鞭长莫及，为奸宄所混迹也。抑知国家声教四讫，山陬海澨，莫非食毛践土之区，岂于区区小岛而化外置之？且居此岛者，皆耕钓良民，有家室之安、有舟楫之利、有比邻以资守望、有澳甲水汛以互相稽查，其于妈宫厅治，无异手足之卫头目也。脱令空旷无人，安知不为奸宄所窃踞，转末由惊觉哉？观于噶玛兰苏澳未辟以前，海贼朱濆、蔡牵垂涎者屡。既经垦辟，鸡犬相闻，奸人更无所容其迹。孰得孰失，较然可辨矣。夫地之大小虽殊，而情形则一，又何必汲汲封禁而后谓之无事也哉？
　　黑水沟有二：其在澎湖之西者，广可八十余里，为澎、厦分界处，水黑如墨，名曰大洋；其在澎湖之东者，广亦八十余里，则为台、澎分界处，名曰小洋。小洋水比大洋更黑，其深无底。大洋风定时，尚可寄椗；小洋则不可寄椗，其险过于大洋。此前辈诸书纪载所未及辨也（薛氏「台湾县志」）。
　　台海潮流，止分南北；台、厦往来，横流而渡，曰横洋；自台抵澎为小洋；自澎抵厦为大洋；故称重洋（同上）。
　　鹿耳门西北至澎湖，水程四更，约一百八十里。澎湖西北至厦门，水程七更，约三百里。海洋行舟，以磁为漏筒，如酒壶状，中实细沙悬之；沙从筒眼渗出，复以一筒承之；上筒沙尽，下筒沙满，更换；是为一更。每一日夜共十更，每更行舟可四十余里。若岛屿可望，令望白者（曰亚班）登桅远望；如无岛屿，则用棉纱为绳，长六七十丈，系铅鎚，涂以牛油，坠入海底，粘起泥沙，辨其土色，可知舟至某处。倘铅鎚粘不起泥沙，非甚深即石底，不可寄泊矣。台、厦往来水程，中有澎湖，岛屿相望，不设更漏，但焚香几行为准（同上）。
　　台郡往来船只，必以澎湖为关津，从西屿头入，或寄泊屿内、或妈宫、或八罩、或镇海屿，然后渡东吉洋，凡四更。船至台湾，入鹿耳门。行舟者皆以北极星为准；黑夜无星可凭，则以指南车按定子午格巽向而行。倘或子午稍错，南犯吕宋或暹罗或交趾，北则飘荡莫知所之。此入台者平险、远近之海道也（「台湾旧志」）。
　　放洋全以指南针为信，认定方向，随波上下，曰针路。船由浯屿或大嶝放洋，用罗经向巽巳行，总以风信计水程迟速；望见澎湖西屿头、猫屿、花屿可进。若过黑水沟，计程应至澎湖，而诸屿不见，定失所向，仍收泊原处候风信。由澎湖至台湾，向巽方行，近鹿耳门隙仔，风日晴和，舟可泊；若有风，仍回澎湖（「赤嵌笔谈」）。
　　海洋泛舟固畏风，又甚畏无风。大海无橹摇棹拨理，千里万里，只籍一帆风耳。自大放洋，初渡红水沟，再渡黑水沟。台湾海道，惟黑水沟最险，自北流南，不知源出何处。海水正碧，沟水独黑如墨，势又稍洼，故谓之沟。广约百里，湍流迅驶，时觉腥秽袭人。又有红黑间道蛇及两头蛇，绕船游泳，舟师时时以楮镪投之，屏息喘喘，惧或顺流而南，不知所之耳。红水沟不甚险，人颇泄视之。然二沟在大洋中，风涛鼓浪，与绿水终古不淆，理亦难明。渡沟良久，闻钲鼓作于舷间，舟师来告，望见澎湖矣。登鷁尾高处凭眺，祗觉天际微云一抹如线，徘徊四顾，天水欲连，一舟荡漾，若纤埃在明镜中（「稗海纪游」）。
　　离澎湖，海水自深碧转为淡黑，回望澎湖诸岛，犹隐隐可见，顷之渐没入烟云之外；前望台湾诸山，已在隐现间。更进，水变为淡蓝，转而为白，而台郡山峦毕陈目前矣（同上）。
　　海舶已抵鹿耳门，为东风所逆不得入，而门外铁板沙又不可泊，势必仍返澎湖。若遇月黑，莫辨澎湖岛澳，又不得不重回厦门以待天明者，往往有之矣。海上不得顺风，寸尺为艰（同上）。
　　泉州顺风二画夜至澎湖沟，水分东西流。一过沟水，则东流达于吕宋；回日过沟，西流达于漳、泉（「漳州府志」）。
　　水至澎湖，渐低近琉球，谓之落漈。漈者、水趋下而不回也。凡西岸渔舟到澎湖以下，遇飓风发，漂流落漈，回者百无一（「续文献通考」）。
　　澎湖妈宫、西屿头、北港、八罩四澳，北风可以泊舟。若南风，不但有山、有屿可以寄泊，而平风静浪，黑沟、白洋皆可暂寄，以俟潮流。洋大而山低，水急而流回。北之吉贝沈礁，一线直至东北，一目未了；内皆暗礁布满，仅存一港蜿蜒；非熟习深谙者，不敢棹至。
　　丙午年，有闽船在澎湖南大屿被风折桅飘坏，有二十人驾一杉板脚舟，用被作帆回台。询以何处击破，彼仅以沙中为言；又云：潮水溜入，不得开出。此万里长沙头也。潮虽溜入，若以南风棹长潮，再不得归矣。大洋之水，为沙两隔，节次断续。南北沙头为潮汐临头四面合流，外长而内退，外退而内长，须沿沙节次撑上断续沙头，夹退流，乘南风，东向尽流南退。虽欲北上生而南下者正所以生也。何也？南风夹退潮，方能出溜；水虽溜下，然而归于大海，不入内溜，方得乘风而归（以上「海国闻见录」）。
　　衡渡至澎湖，岛屿错落，有名号者三十六岛。澎湖沟底皆大石参错。凡港泊有南风、北风，二者殊澳。此台湾之外门户也（「理台末议」）。
　　澎湖至台，虽仅二百余里，顺风扬帆，一日可到。若天时不清，台飓连绵，浃旬累月莫能飞渡（「东征集」）。
　　澎湖远在海外，内澳可容千艘，周遭平山为障，止一隘口，进不得方舟；令贼得先据，所谓一夫守险，千人不能过者也。矧山水多礁，风信不常；且绝岛孤悬，混茫万顷；脱输不足而援后时，是委军以予敌也。亦尝测其水势，沈舟则不尽其深，输石则难扦其急，而曰何以塞者非也（「筹海图编」）。
　　大海洪波，止分顺逆。凡往异域，顺势而行。惟台与厦，藏岸七百里，号曰横洋；中有黑水沟，色如墨，曰黑洋，惊涛鼎沸，险冠诸海。或言顺流而东，则为弱水。昔有闽船，飘至弱水之东，阅十二年始得还中土（「赤嵌集」）。
　　泛海不见飞鸟，则渐圣大洋。近岛屿，则先见白鸟飞翔（同上）。
