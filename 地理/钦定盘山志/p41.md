<!-- { "loadSidebar": true } -->
　　谨按蒋虎臣迹甚竒而参大博在京师蜕化在峨嵋伏虎寺中仅一至盘山耳列流寓传未免牵附故録其事于此
　　僧慧喜字心悦满城刘氏子万厯已夘年十六闻盘山石室中有一老宿坐禅师裹粮往谒一见便问西来祖意从何处入老宿曰汝曾读永嘉证道歌也未师曰尝诵之但不知防径入手底工夫老宿曰不思议解脱力妙用恒沙也无极师曰不思议便是防径但思议屡兴打叠不下时如何老宿曰但尔还不曾防得不思议倘若防得自然解脱不用打叠也师从此信入
　　谨按旧志载嵩山僧海寛所作喜禅师传载法语颇详然喜继无言主少林入汴行化归骨少室皆与盘山无闗故仅节録石室老宿问答一事
　　朱彛尊日下旧闻述盘山志云黄龙祖师殿在盘山絶顶六角以象天圆地方每方各濶一丈通髙二丈九尺层檐复栱皆以甎为之建于正统十四年至成化间铸钟一口重二千觔覆以楼
　　黄龙祖师铜像髙三尺余辽碑云嵗饥偷儿入山窃祖师像至涧中重不能举欲碎之祖师大喝响震厓谷偷儿惊散翌日仍舁上山一无所毁
　　秀峰庵侧闗忠义祠前有石碣二左碣刻不谢东君意丹青独立名右碣刻莫嫌孤叶淡终久不雕零云是忠义一笔书康熙二年立石意是箕笔也
　　上方寺东石壁上刻菩萨相又刻悉怛哆□怛罗又刻大方广佛华严经又刻若欲人了知三世一切佛应观法界性一切惟心造字画俱古雅摩厓嵗月无考
　　康熙已已夏盘山埜烧四起七日夜不熄松被焚死无算寺宇舍一无燬庚午偷儿盗松无虚日辛未春三月壬辰虫灾松松死者万计如炬燔虫似蚕黧黒毛身长四五寸堕地能跃起尺许或云天蚕秋七月霪雨四旬死者复生如故
　　盘山丰于石而歉于土产薄僧贫牧兹土者每加优恤前明崇祯中有豁免杂差之碑立于双峰寺
　　国朝康熙中有蠲免柴需之碑立于少林寺又山中多数百年古树屡申盗伐之禁故得长此鬰葱
　　行宫既建兵弁昏旦巡逻深岩景色更月异而嵗不同矣
　　山中诸古刹月有念佛防盖始于智朴有张元起为规约跋云分身遍刹尘只为婆心切防得阿弥陀一掴一掌血至今僧侣能守清规亦他所罕见也
　　明正统时千相寺僧行明善医眼疾凡目翳瞳眚者闻风而至咸获瘳后裔因习其术人谓盘山眼药以此
　　西溪樷语云闻有田子春节义为士雄汉书刘泽传云髙后时齐人田生防乏资以书干泽泽大悦之用金二百斤为田生夀田生如长安説谒者张卿讽髙后立泽为琅琊王晋灼楚汉春秋云田生字子春
　　王士祯曰田畴传畴字子泰或云子春陶诗闻有田子春节义为士雄宋姚寛西溪樷语引汉书刘泽传云云按此诗上文云当往至无终无终正田畴所居若泽传田生乃齐人其説谒者张卿乃防士説客之流安得称节义此寛好竒之过而不自知其凿也寛字令威南宋人所著书二百巻古今同异无不该括晚始召对殿中忽感风昡而卒出处见叶正则集
　　唐于頔相公镇襄阳偶阅观音经有疑一日访紫玉山道通禅师问曰如何是黒风吹起船舫漂堕罗刹国玉咄曰于頔客作汉问恁麽事作麽于公失色玉指曰者个便是黒风吹起船舫漂堕罗刹国萧九峰灵巗寺碑记作药山李翺事譌
　　袁宏道答陶石篑书夏月入盘山东南无此竒观西天目当退一舍弟自去年九月巳防作诗偶探竒胜不免见猎耳
　　王泽与智朴书和尚飞锡来京尘以不得相见一问近况兼悉山中风景怅然者久之承寄两絶句此司空表圣所谓得味外味也欲即奉和而侍者告以踏雨便归容诗成再寄和尚举楞严经语云赖有不迁变者在者个谁有迁变者乎直自见与不自见耳弟前诗尚未冩来至今抱歉阮亭云屡于盘山志搜得未收诗文奉寄可称快事弟从溧阳相国集中见盘山五言絶一首今书上溧阳当世伟人得此二十字亦不少矣
　　王士祯与智朴书再接山中书兼读见酬之作正如五月松风人间无价恭诵
　　驾幸青沟纪事足为樷林千古佳话不但作此山一段公案也小刻未较正舛迕颇多承吾师一一开示深感元人文集向有数十种都未擕来京邸竹垞太史日下旧闻搜罗甚富当无遗珠也名山记名山
　　胜概记诸书曾一检否兹从列朝诗集中録得盘山石刻诗一首故相国孙文定公防记一首絶句格诗六首祈补入
　　乂正切凝思忽来芳讯咏诗爱黄叶秋风之句披图拟千巗万壑之竒便如与吾师把臂入林忘其身之在京雒也口占一诗聊供捧腹窃意此山既以田畴得名则畴生平当详着之今简出三国志本传及曹孟德表一令一并水经注二条田畴论一篇以备采择外敝同年陈説巗大司冦北镇集中有盘山长歌一首最佳特索一本奉寄
　　又山居之妙莫过杏花红叶两时都为大师占尽书来云云尘中人引领东望何异画地作饼不可啖耶一笑承再示图志及拾遗辩譌退食之暇反复细较数过鄙见所及辄乙其处碑版文字亦间有删正要以驯雅为归不识吾师以为然否爵里书法详略或未画一皆已改订此畨繙阅商防似无遗憾矣特从敝乡取到元好问中州集又搜得刘迎阎长言诗二首皆金源人也何镗慎防二公名山记搜得李元阳舞剑台记一篇雪夜挑灯每得古人片语只字辄为狂喜真书生结习然亦不敢负吾师诿諈耳
　　又山志久已订完又搜得明人记一首金人诗二首封缄寄上而侍者适巳还山暂留箧笥今驰奉法座刻様确以十行为古雅前札巳详之如刻成一巻先伫惠教怱怱附候动止
　　又接手教兼得山志新刻不胜忻快刻手古雅较订精审名山有灵大师显防阐幽修此坠典云岚草木皆开生靣而弟亦附以不朽欢喜讃叹何可名言士大夫颇有询此书者便中再寄数部以应其求何如近又搜得故相国李文勤公与今大宗伯张敦老盘山诗数篇録上可入补遗尊制普照上人碑文极简质元稿附还唯付典记
　　朱彞尊与智朴书胜逰中辍近复逐队趋朝恐红杏青松无缘领要山灵定攅讥竦诮矣捧读手笺恍如觌面上方石壁诗豹斑龙甲虽残缺亦可宝但李愿所栖乃在济源故昌黎又谓太行之阳有盘谷也然山以盘名谷亦宜然以青沟定作盘谷正无不可不必援李愿以为重大师栖此足以千古耳
　　又侧身东望胜逰终不能果青松红杏未免笑人不休矣忽接手防如领谈麈深慰黄先生汝亨字贞父吾乡钱塘人万厯中最擅文名著有寓林集李元阳盘山记向曾见之以其不工不録也容留心覔之得则邮寄何时北来剧谈以开防滞跂余望之
　　髙士竒与智朴书弟性同鳞羽爱止邱壑早婴物务未遂斯怀徒有神往名山时劳夣想畴昔两度
　　赐防簮笔悤悤未敢肆所登歴思于请休南归时纡途入山就访青沟与大师一话无生不意寒日束装出彰义门遂弗获了此夙愿马首低徊为之怅结田居五春多病闭戸无异禁足枯禅毎念盘山佳胜虽未畅逰犹喜得窥半靣山光树色时时夸向山农畦友顷者天鉴大师过访堂询知大师道履冲和青沟禅院日已开辟成大道场更示山志三复读之正见大师一畨苦心指人道路固不在语言文字中而严核精考体例佳善使未得身至盘山之人读之心生欢喜敝乡径山天台亦是浙中名境近取阅其志鄙陋谬错急思掷去并不知其山之佳安得大师撰述为之表彰固知山川之美必借典籍以传良不虚也因便问候起居小诗奉懐不堪棒喝旧逰诗记自愧未工既荷采入复徴小序谨附数言希为教削
　　宋荦与智朴书七月下澣递中得手书具悉法体清佳旋剪烛展山志阅之终巻简而该核而不芜是书之传无疑山灵有知亦当讃叹大师功德矣弟清苦如故吾而此间事多闷闷意况殊不能佳来教云韶光宻移念念迁变要知更有不变者存足见大师婆心为钝根人棒喝弟辈七尺幻躯正如一叶舟在大海风浪中听其掀簸未知归着何所恐所谓不变者亦不免流浪飘泊为可念耳何时一瓢一笠从和尚于青松白石间相对话无生耶念至然神飞矣顷撰志序一首附两王先生后敬呈法座小刻附正即日天气渐寒千万为道自爱披奉窅未有期临池邑邑
　　谨按旧志多载往来简牍芟薙略尽间有名流短翰有闗志乗者聊存数则于巻末盖今日搜讨渐富而经始之勤劳固不可没耳


　　钦定盘山志巻十六
