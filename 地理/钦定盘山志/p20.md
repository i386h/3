<!-- { "loadSidebar": true } -->
　　宝积生縁姓氏未详防马祖因于市肆行见一客人买猪肉语屠家曰精底割一斤来屠家放下刀义手曰长史那个不是精底师于是有省一日出门见人舁丧歌郎振铃曰红轮决定沈西去未审灵魂往那方幕下孝子哭曰哀哀师身心踊跃归举似马祖祖印可之后住盘山宝积寺上堂云心若无事万法不生意絶机纎尘何立道本无体因体而立名道本无名因名而得号若言即心即佛今时未入微若言非心非佛犹是指踪极则向上一路千圣不传学者劳形如猿捉影又上堂云心月孤圆光吞万象光非照境境亦非存光境俱忘复是何物禅徳譬如掷劒挥空莫论及之不及斯乃空轮无迹劒刃无亏若能如是心心无知全心即佛全佛即人人佛无异始为道矣又上堂云禅徳可中学道似地擎山不知山之孤峻如石函玉不知玉之无瑕若如此者是名出家故导师云法本不相碍三际亦复然无为无事人犹是金锁难所以灵源独耀道絶无生大智非明真空无迹真如凡圣皆是梦言佛及涅槃并为增语禅徳直须自看无人替代又上堂云三界无法何处求心四大本空佛依何住璿玑不动寂尔无言觌面相呈更无余事珍重师将顺世告众曰有人貌得吾真否众将所写真呈皆不契师意普化出曰某甲貌得师曰何不呈似老僧化乃打觔斗而出师曰者汉向后掣风颠去在乃奄化
　　僧掩室开宝积颂山舍无尘分外清石榴花发透帘明槐隂满地日卓午梦觉流莺时一声
　　愚谷囦颂依依杨栁欲蔵鸦社后东风卷落花理策邀朋何处好山南山北看桑麻
　　妙峰善宝积见屠家割肉有省颂江边送客上扁舟相对渔翁暗掷钩一掣锦鳞随手上逺山叠叠水悠悠
　　海印信宝积闻歌声悟道颂哀哀声里便承当毕竟灵魂往那方踊跃自然全体现始知徧界不曾蔵
　　北磵简又颂薤露凄凉亦可怜白杨丹旐去翩翩哀哀声里无消息打着南边动北边
　　师范又颂红轮决定沉西去未审灵魂往那方哭恸一声无处避擡头亲见本耶娘
　　宗杲宝积向上一路颂不传不然海口难宣须弥顶上驾起铁船
　　智暹又颂千圣不传向上路拟思举步隔天渊雨催山色来眉际风送溪声到耳边
　　彦充心月孤圆颂光非照境境非存光境俱忘复是痕满地落花风扫尽依前流水绕孤村
　　松源岳又颂描不成兮画不成卧龙长怖碧潭清拟心凑泊终难防达者应须暗里惊
　　文礼宝积似地擎山颂山忘孤峻玉忘瑕到处仙源是我家堪笑葛洪曾未悟逺从勾漏问丹砂重显三界无法颂三界无法何处求心白云为盖流泉作琴一曲两曲无人防雨过夜塘秋水深慧懃又颂青青入座当轩竹黯黯遮门对面山更有一般堪羡处夜深流水响潺潺
　　本觉一又颂三界无法何处求心日明夜暗山髙水深三界本因心所现无心三界自平沉
　　智暹又颂沼碧枫红山翠轻隆冬天气寐难成怕寒正坐烧松火隔树啼鵶三两声
　　雪庵瑾普化貌真颂彻底氷壶无影像倒翻觔斗模难成千峰雨歇黄梅后桂魄还从海上生宝叶源又颂清竒古怪娘生面妙笔丹青作麽施者厮十分传得似依然画虎只成貍
　　普化不知何许人师事宝积密受记莂而佯狂出言无度暨宝积顺世乃于北地行化或城市或冡间振一铎曰明头来明头打暗头来暗头打四方八面来旋风打虚空来连架打一日临济令僧捉住曰总不恁麽来时如何化拓开曰来日大悲院里有斋僧回举似济济曰吾从来疑著者汉凡见人无髙下皆振铎一声或将铎就人耳边振之或拊其背有回顾者即展手曰乞我一文钱尝于阛阓间摇铎唱曰覔个去处不可得时道吾遇之把住问曰汝拟去甚麽处化曰汝从甚麽处来吾无语化掣手便去济初开堂化首赞佐一日同济赴施主斋次济问毛吞巨海芥纳须弥为复是神通妙用是法尔如然化趯倒饭牀济曰太麄生化曰者里是甚麽所在説麄説细次日又同赴斋济复问曰今日供养何似昨日化又趯倒饭牀济曰得即得太麄生化喝曰瞎汉佛法説甚麽麄细济乃吐舌咸通初将示灭乃入市谓人曰乞我一个直裰人或与披袄或与布裘皆不受振铎而去济令人送与一棺化笑曰临济厮儿饶舌便受之乃辞众曰普化明日去东门死也郡人相率送出城化厉声曰今日葬不合青乌乃曰明日南门迁化人亦随之又曰明日出西门方吉人出渐稀出已还返人意稍怠第四日舁棺出北门外振铎入棺而逝郡人奔走出城揭棺视之已不见惟闻空中铎声渐逺
　　善昭普化明头来明头打颂老倒分明两路差箭锋相拄勿歪衺龙蛇混杂人难辨烈日长空下雪花
　　佛智裕又颂髙堂公子醉双陆乱撒明珠发异光一掷输赢谁辨得满盘骰子不成双
　　文礼又颂以此振铃伸召请旋风连架打将来大悲院里逻斋去肘露皮穿可怪哉
　　东山源普化乞直裰颂撮得虚空作近隣便于北斗里蔵身者掠虗汉何多事犹把空棺诳后人
　　道宗俗姓田千牛将军宾庭之后元和九年甲午于燕庭金阁寺受戒闻盘山宝积大师往诣参承后嗣永泰大师太和二年戊申届盘山峰顶居焉咸通七年丙戌三月化縁时毕説偈灵脱
　　知宗上方寺道宗大师遗行碑记师讳道宗俗姓田唐千牛将军宾庭之后元和九载师年弱冠于燕庭金阁寺受戒礼志敬寺如琳为师闻盘山寳积大师直指心要往诣参承后至永泰大师所与师契合谓师曰蓟门旧里田盘灵山可构净居师防指教惊喜难名太和二年届盘山峰顶多逢兽迹莫面人踪境类虎谿地蟠龙腹师止栖处所如在四禅柏茶半斤稻米数斗二年所食一半犹存皎月银河借为灯烛松风石溜指作笙簧息烦焰于尘涂莹戒珠于巗岫曾游絶岳坠地无伤山现莲池龙降香水猛虎每蹲于坐侧巨蛇长绕于阶前一上云岭两更嵗华偶因樵采之夫始见住持之迹初传乡里渐达州邦千里风闻四众云集方伯太尉相国清河张公仲武遥瞻道徳渴想音徽专飞简草特有招辟师以松萝誓节云水坚怀三十九年不下栖隠侍中清河张公允伸大阐释风逺钦道行频驰清奉累降尺书命建丰碑以崇盛徳咸通七年暮春之月师化縁时毕説偈整衣悄然灵脱至咸通九年茶毘于灵坛获舍利数千塔于寺之东南隅
　　常实继道宗住上方感化称伏虎禅师今有伏虎塔在上方墖院
　　晓方常熟人从五泄山灵黙大师薙发不言姓氏结茅甘泉山咸通十一年三月十日告寂塔寺之西南隅
　　郎肃甘泉普济禅院灵塔记性相湛然是无来去光隂飘忽故有悲哀无常必见于有常生灭期归于寂灭遗光尚在过隙难追则有躬侍梵筵心传法宝极追攀于痛悼尽爱敬于师资镂字支提用彰先觉故甘泉禅院大师讳晓方苏州常熟县人也师事五泄山灵黙大师姓氏经游未之尝言故莫详悉其于慈悲以济物勇猛以化人横身塞河决之波举手正山崩之势碎裂魔网髙张法云得岸抛舟不师文字上天烧尾别剏风雷方岳公侯连城守宰偃风渴道靡不归依牵迷手于正归破石心于难舍三兽极浅深之渡百草滋甘露之芽皇哉巍乎则置院之碑详矣咸通十一年三月十日迁神于此山报龄七十七僧夏五十八嗟乎歴阳陷兮柏梁爇九鼎沉兮【缺】山坼乃千乃百哭盈庭山惨云愁泪成血【缺】　日兮人失目椎臆顿头皆恸絶世尊当歾【缺】　罗空有阇维礼容设余即闻风企仰临纸【缺】　以师之形则迁流委顺矣以师之神则圆明清净矣以师之法则一灯然百千灯矣故门人法顺等悉心勤力肇建灵龛于院西南一百步盘龙山首焉以明年【缺】月日迁神坐于是山日往月来惧移髙岸人亡地在是纪色丝比金玉而弥贞拟兰荪而可久后之人观斯文而知其行则姬公諡法得其一端者耶唐咸通十二年嵗次辛卯闰八月十三日
