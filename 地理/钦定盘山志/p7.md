<!-- { "loadSidebar": true } -->
　　行宫为标凖而内外诸景暨峯岩寺观之著名者以次布列复为说以考证之清华水木造物閟此奥区蒸蔚云霞
　　盛世彰其嘉应诸【臣】幸际承平共肆搜讨拜手登诸秘府于前代所传图籍稍足增益其未备矣



<史部,地理类,山水之属,钦定盘山志,卷一>








　　盘山全图
　　易曰艮为山又曰艮东北之卦也故昆仑墟之北出而极于东蜿蜒旁薄万有余里乃蕴灵钟秀于长白诸山为
　　国家肇基王迹之地其在河湟以内者自岍岐至于太行如脊隆起而放乎辽海
　　神京亿万年之屏衞于是乎在盘山固发脉于太行而畿左之名胜也古名四正山或曰徐无山髙二千余仞周百余里遥望之浑然如一峯壁立蓟门苍翠插汉而雄厚博大首尾结蟠陟其絶顶长城若环堵然北纪诸山緜亘天际咸了然指掌中中有三盘五峯诸胜如蛇萦如蠭攒如层华吐萼怪石林立不可名状古松迸其罅幽草缭其趾泉淙淙穿窦出循谿歴涧注为潭潴为池窅然深曲迥出尘界昔为田盘先生田畴所栖隠今则多演佛说之庐晨钟夕梵遍满丹崖翠岫间游者延縁石磴上下防樷转入转深不辨所出其能穷极险峻绕其腹而跻其巅者鲜焉粤自
　　金根屡贲灵境日开
　　特发内帑营建别馆山水得位置之宜土木无雕饰之
　　费
　　天章炳焕云物为之改观诸景之天成地设若见若隠于向时者今皆收诸几席之下毫素之间矣考自昔图经自五岳十二镇之外茍非耳目所及虽有神异耸防可与岳镇竞秀者止存髣髴莫悉形容况兹山之幽靓深藏最为后出哉兹标举大凡为总图髙列云峰旁分泉壑阴阳向背盘旋曲折之体势略如聚米画沙不特以备选胜者之披览亦以见兹山之献竒呈秀于太平有道之世而与宇内诸名山相照耀者其灵气足以兴云雨其形胜足以资拱防云尔

















　　行宫全圗
　　盘山之有
　　行宫经始于乾隆九年先是臣工上言蓟之盘山为
　　銮舆由山海上
　　陵寝之道
　　圣祖仁皇帝四次临幸
　　睿藻留题树石蔚然増秀比来山农野叟莫不额手倾心
　　就瞻
　　云日宜创筑
　　殿宇以为岁时驻跸之所
　　皇上俞其请饬将作庀材鸠工告成不日地居山之午方前冈如屏后嶂如扆自玉石庄迤逦东达于缭垣之南偏垣垒以文石周遭十余里随山迳髙下为纡直涧泉数道流垣内雪涛溅跃自髙处奔注山下设牐以时启闭林开麓断地势髙敞宏阔直庐环翼中崇闳飞甍正位而向明则
　　行宫在焉歴门数重循磴上盘旋往复以抵山之深处碧瓦鳞鳞然与悬崖削壁相间
　　御题八景洵足举其胜概矣兹山峯岩之嶻嶫涧壑之淸幽林木之苍郁秀出北戒而胜迹遗踪往往在烟云变灭中数千百年来祗以供遗世之士与夫衲子道流之闲居而静观固疑乾坤灵淑所融结发之不尽郁积而有所待也自
　　帝居特起灿日月而辅风云望兹山者几如三岛阆苑
　　可望而不可即而
　　宸游所届松云栋牖间自足陶冶元化抒写太和彼甘泉之赋九成之颂徒侈一时之盛事者乌知林声山色可以作笙簧锦绣观而仁知之乐又有防心不逺者耶



















　　静寄山荘
　　行宫以静寄山荘名崇俭徳也
　　皇祖时筑山荘于热河以避暑不雕不绘得天然之胜今兹纵广不及其半而朴畧如之于山前平敞处建
　　殿庭为班朝聴政之位
　　御题曰知仁乐处其东乔林交防希见曦景有斋曰松巗寒翠羣臣燕见处也又东为镜澜亭临大涧涧中水石荡激常作殷雷声虹梁跨其上逾桥东北
　　折举歩渐髙登山之路于此始焉山以静为体人心亦以静为体
　　圣人首出庶物主静立极
　　时廵余暇寄意林泉犹兢兢以此自持此中境界宏深足令大地河山都归涵照不独山间云物依然具太古气象已也


















　　太古云岚
　　触石肤寸之云杳霭极于霄际瞬息之聚散昕夕之吐纳四时之气象自鸿蒙以迄今兹变幻靡尽而处乎静以观至变而有不变者存焉山椒拾级而上地旷而见逺为穹宇复阁
　　御题曰太古云岚
　　几暇澄观若琉璃巨海光照一切矣西有轩曰引胜斋曰畅逺楼曰接要楼后又有轩曰韵松回廊四周檐牙相接皆
　　宸逰常御处也其东结构宏敞曰夀萱堂为奉
　　圣母临幸憩息之所晨昏问视跬步可达启牖而佳气入
　　卷幄而暖翠浮
　　宫庭乐事悉见歌咏当有五色云光遍满拥防与兹山
　　并夀亿万禩矣


















　　层岩飞翠
　　盘之为山外敛而中舒峦重嶂复歩歩入胜读昔人诸游记大都以奉使乗传延缘浓翠间未移寸晷辄驱马去之所得不过十一二洵乎乾坤灵窟不欲作人间耳目近玩矣
　　文囿初辟于山之额疏剔得异境焉营殿宇亭榭以时游观诸岩岫之层叠而上际青防者如云之垂如涛之涌如骐骥之驰骤而勒其首离离蔚蔚穷姸极态而丹葩碧复防羃于岚光烟霭中以佐其幽致
　　御题其所曰层岩飞翠而无穷景色于是包举焉中有澹怀堂堂之西有楼曰撷翠阁曰云起皆髙夐可临眺绕荔垣之后石径相接緑缛亭石林精舎各因境得名蕴竒延秀固淸都之曲室也


















　　清虚玉宇
　　天为积气地之上皆天也况山之峻极防尘土而逼穹霄昔人所云呼吸可通帝座者不其然欤
　　行宫东少北为清虚玉宇有门有庑正中搆杰阁体势正圆以示崇效之义道家之言天语渉元妙而天帝之号着于礼经儒者类能详究之其理自非妄托惟兹凌虚缥缈之境日月朗照万象在下佳气氤氲出纳于珠网绮疏间常有羣真环衞绛节来朝中天积翠之赋固不足方兹宏丽矣























　　镜圆常照
　　盘山昔多隠沦自唐以后遂为大德道塲智灯法鼓流传日盛岩凹涧侧皆建宝坊
　　皇上性体圆觉贯彻人天谓释氏之教可以振防羣迷
　　利济众生与治道有所佑助爰于
　　山庄之西得概轩之前整饰梵宇门榜曰笠招提殿额曰镜圆常照以奉觉皇非区区福田利益所可同日语也夫昔之赞般若者以云霞为供养以岩石为徒侣以水月天云为法相则此晨钟夕呗直可作只园鹫岭观矣心镜交光悉知悉见游于方之内者乌足语此中境地也耶





















　　众音松吹
　　盘泉之水演迤而下趋其南为小石城婉娈草堂适介其间堂之东亭宇翼然实先堂而筑以当诸景之防曰众音松吹葢石无声也泉触之而声怒则雷霆砰击震动山谷及其滙为平池潴为曲渚泠泠然如八音之繁会而松之樷生于岩巅涧底者风过之辄作幽韵与清流相和答昔人所称盘山三胜于此可尽得之
　　宸游怡畅屡见吟咏正如郦善长所谓竹柏之怀与神心妙逺仁智之性共山水效深也与此景相毗连者曰翠帀亭曰清啸亭曰松湍流韵皆在乔林深荫中别具幽靓之致




















　　四面芙蓉
　　山之幽絶处一涧一石皆足濯盥坐卧流连永日要其体势方正络回环诸巨峯自中央而达四维与清凉五台争雄长其间冈峦起伏苍翠相属升髙望之无不奋迅腾涌而出靡所隠蔽此四靣芙蓉之所以名亭也亭与霞标亭相望崇敞洞达当林霏乍开景物澄霁羣峯如华萼之敷光景溢目应接不暇
　　天藻丕宣能令山开生面初日芙蓉之喻固未足以尽
　　其妙已






















　　贞观遗踪
　　有石在南涧滨色润而质莹纵可五六寻衡倍之实一石以凹凸分为三于平坦处结亭荫乔木而倚巨岩境最幽寂相传唐文皇东征晾甲于此
　　御题曰贞观遗踪千载上雄心逺略此石所以志也石迤下欲尽处横亘若槛然万壑奔赴之水至槛内势益怒则踊跃砰击而出跳珠喷玉下注深潭
　　宸游作记比之寒山千尺雪遂以为名
　　天翰并摹刻崖壁筑宇于泉上相靣势为髙下云窻雾寮宛转相属水声潺潺与虚涛清籁旦夕入听山中泉石相遭之胜莫与此絜矣





















　　天成寺
　　盘山诸寺大半以险得幽游者必披樷莽或崖悬壑絶缒而可至其路稍坦而境絶胜者为天成寺沿歴坡间行者忘疲峯转境拓飞甍出于树杪为寺门之楼顔曰江山一览可登眺凡岩岫之罗列林麓之映带于山之阳者纎悉靡不呈露内为佛殿金碧焕耀背负翠屏旁临涧泉歩歩引人入胜矣
　　辇路由莲花池而上可三里许每驻
　　跸兹山率先至寺故
　　御制诗篇视他刹尤富焉





















　　万松寺
　　盈山皆松也松之性得土而恱得石而竒土石相错则苍茂夭矫兼擅其美矧泉流之激荡烟云之缭绕嵗月滋久灵气盘郁其体干又非扰龙偃盖诸名状所能尽耶寺在舞剑台之东本名卫公庵后拓而新之
　　圣祖屡幸
　　赐顔万松盖纪其实且以标一山之胜也石甃数成崇櫩四注宏丽中饶清幽之观循磴入寺寒翠侵衣竽籁交作恍置身清凉佛境泰山之所植天都之所长又不可同年语矣





















　　舞剑台
　　盘山五峯昔称五台其西台即唐李靖舞剑处也衞公以雄才伟略佐唐家有天下尝登此台台髙平无所蔽天风吹衣白日朗照塞垣辽海之形胜歴歴在指掌间宜当时击剑长歌慨当以慷尽露英雄本色千百年后石色泉声凛然作风云气
　　翠华莅止披图道古想见颇牧之为人斯亦异代之知遇也
<史部,地理类,山水之属,钦定盘山志,卷一>








　　盘谷寺
　　以盘名山而谷居盘之中尤称幽阻盖昔隠士之所栖止也人往而路茀
　　国朝僧始辟地以建寺
　　圣祖锡额曰盘谷以复旧称寺从石门入蹊径萦绕花朩疎扶诸泉防防俱流入青沟沟之侧有巗有防有阪而阪尤胜植杏万树春花齐发望之若红雪寺中有堂有轩与磴道为髙下
　　六龙乗令来游来观向之松崖藓壁俱焕
　　天章怀髙隠之清风抚遗踪于耕钓恍若其人在焉呼
　　之欲出矣





















　　云罩寺
　　游田盘而不至舎利塔不足以尽山之胜墖峙挂月峰路由云罩殿左磴縁壁如栈老松出嵌岩其竒者乃如青鸾之舒翼登其巅俯视四极苍然一色山川杂陈细莫辨世外巨观也寺中景物幽靓鱼板清肃古德之所过化髙僧于焉习静时有云气生檐宇间遥望之若万叠波涛滚滚无际虽岱之云台黄之云海无以逾此况数十年来
　　翠辇时临
　　天章叠贲更足令山色岚光益增气象耶寺后有峰曰自来与挂月接旧有无梁殿址其所见与挂月葢相类云




















　　紫葢峰
　　名胜志称盘山之竒特首标紫葢葢蓟门诸山以雄厚胜而不足于秀泽兹山独立一格外若韬晦入其中疏峰列崿绕翠萦青如菡萏之敷荣而紫葢为之菂也圆峭矗峙旁无附丽不必与诸峰争竒竞巧而体势尊严俨然华葢之中天诸峯帖帖若衞若朝矣居人又称为中台且云为盘诸刹龙脉所发信然
