<!-- { "loadSidebar": true } -->
　　自来峰与挂月峰相连髙亦相亚一名北台旧有辽时无梁殿中供黄龙祖师铜像正统十四年重修旋圮今遗址存焉
　　徳意登自来峰望蓟门诗髙步自来峰逌然清兴永云侵墖影寒松映山光冷隠显见孤城髙低环翠岭个中絶胜观迥出尘劳境
　　紫盖峰居盘山之中故名中台体势周圆无所依倚诸刹龙脉多发于此
　　卫台瑺望紫盖峰诗朝上青沟山石滑路亦险披霞雪未消满地叶如染亭亭紫盖峰苍烟余一点
　　莲花峰一名东台一名削玉峰一名九华峰
　　圣祖御制诗有中盘遥望莲花峰之句盖峰势离奇诡瓌自远望之则层层内向宛然华菂之相辅也因定今名焉
　　智朴九华峰诗盘龙结聚奇转处开生面歴歴九华峰烟云时隠现
　　双峰在舞劒台北三里两峰并峙如角一名玉峰峰背有塘产玉石
　　蒋溥双峰诗斜日澹秋林飞云何莽坱矫首望双峰对峙层霄朗屹若蹲虎豹森如搏狮象谁施斧凿功毋乃巨灵掌舞劒怀昔人英风来飒爽
　　嶕峣峰在上方寺之西苍壁卓立千叠万重石势皆直裂至巅屴崱凌虚不可绘状盘之最奇絶处董邦达游嶕峣峰诗拨云穷千峰峰势益青峭劒铓划髙空天绅引众窍镵刻神所为诡瓌意非料木末见鹘盘洞底听猿噭一步一徙倚转入转防窱细路秋气凉樵子下夕照指余石门间天窄回两曜右壑俯窅深左岩跨蜩蟉岚光动浮浮恍惚托海峤心怡乃忘疲境险皆入妙方知平生游徒贻柳州谯少住缥缈中破暝振长啸
　　翠屛峰在天成寺后古木千章悉从石罅中逬出层层鳞砌红碧交映王衡云乃山之曲室殆非人间良不虚语
　　蒋溥翠屛峰诗天成山寺后幽絶翠屛峰绀碧攒奇石云烟攫古松乍留游客屐不隔梵王钟招隠如堪赋薪歌或一逢
　　锥峰在紫盖峰北过峡处峰小而鋭如锥
　　董邦达锥峰诗巨灵引神锥何年此地卓脱颖凌霄汉其巅不盈握苍然偃盖中紫翠忽如削乃知造物幻翻笑五丁凿云过一线开涧清倒影落万古厉廉隅特立镇岩壑
　　毘卢峰亦以形似得名在古中盘上
　　蒋溥毘卢峰诗一峰突兀敞云端莲瓣层层宝髻攒若使髙僧为説法点头应见动花冠
　　獬豸峰在黒龙潭东南三里
　　碎玉峰在鹰儿岭北
　　石
　　晾甲石
　　御题贞观遗踪在
　　行宫西偏千尺雪上石势排连莹洁如砥迤逦下趋泉流潺潺齧其趾相传唐太宗东征晾甲于此摩厓篆书唐文皇晾甲石六字
　　丹梯石
　　御题丹梯胜处由晾甲石陟山磴道斜转绣壁丹崕森
　　倚相向洵称伟观
　　蛾緑石
　　御题蛾緑二字古苔防羃黛色冉冉欲流山中石皆尔
　　特标此以例其余石近翠幄亭
　　翥鳯石
　　御题翥鳯二字未至半天楼路侧巑岏万态一石尤耸
　　突如长离之将飞而振其翮也
　　仙掌石
　　御题仙掌二字缬林掩映片云孤撑是为泠然阁之后
　　障
　　翠腴石
　　御题翠腴二字石色纯碧出飞檐层宇上一房山得名
　　以此
　　濯烟霏石
　　御题濯烟霏三字罨翠亭左右万笏离立象极诡异此
　　更擅苍润之胜
　　青牛石
　　御题青牛二字蹲踞道左形色逼肖在撷翠楼后借琴石
　　御题借琴二字近琴峡亭于此抚动操则万涧泉声
　　应之
　　小石城在婉娈草堂前奇石攒簇屹然壁立山有天然城郭之称此具其胜矣
　　萝屛石
　　御题萝屛二字在
　　宫垣外西北山腰髙数百寻薜荔丛蔓以丹碧渲染之入山者瞻
　　宸翰焉
　　董邦达萝屏石诗翠萝袅空际石屛髙入云万山青不尽卓立明斜曛
　　悬空石在西架静室后广数寻纵更倍蓰缀絶壁间大半覆出空外其前陡峻不容趾游者或纡道出其背惴惴然不能竚足
　　蒋葵长安客话云盘山之石皆鋭下而丰上故多飞动崕前有悬空石粘空而立青削倒地
　　蒋溥悬空石诗奇石嵌空俯絶壁欲堕不堕势欹侧游人扶杖不敢过仰视目瞀心怵惕疑是夸蛾挟以来小憩悬崕如运甓松风谡谡天半摇时透返景苍苔色
　　摇动石在千相寺北林木茂密中大若夏屋体圆正承以方石微撼之辄动
　　刘侗帝京景物略云千像寺唐开元中寺也寺后半里一石纵二丈广丈有五尺一人推之则动众人推则不动
　　王煐摇动石诗顽石若含灵所处良亦险不必待生公逢人头便防
　　天门开在白猿洞上摩厓三字径五尺明北海刘应节书两峰对立云表若双阙左碍巨岩右临絶壑径路危阻必扪萝附葛以登故至者恒鲜
　　袁宏道游天门开诗发足自髻石弯环可四里一步一惊魂路荒不容跐黏背行刀脊下视深无底狂崿搆虚空痴石缀瘢痏其沙生以坟其骨汗而泚其草油以丝其树糟而圮忽然硗确岩忽然奔腾水忽而没九天忽而九渊起健夫引长绳半日一移趾四肢互相用臂行足以视或如鸭折身或如丁旋尾或如鷇出防或如蠏引跪又如研古绘虫蠧蚀丝理又如读殷盘聱牙饤奥诡当其快心意虚空跃绳伎少焉筋力疲蚊虻撼犀兕须发生烟岚肌肤碎荆杞百苦到天门相对惟口哆双壁削青铜飞鸟不能止一匣衔古光方空如水洗隂阳工刻轹霜雪恣摩砥万古贮云霞石纹绣青紫败桐蛇腹段古钮蛴螬蠡诘曲史籀画斑驳硃砂蘂僧言三十年兹石未沾履往时戚将军架空一游此长老传白猿今来猿亦死是时七月初寒肌生粟子引指人人危回家面面鬼归来问僮仆髭须白余防破网取瑚命竞奇傀
　　郑缵祖游天门开诗峰巅盘防里发足难支拄一步一兢兢目敢回覩烟岚晓渐分溪壑深无数长绳勇可缒移时进尺许或似蠏横行或似穴縁鼠百苦与千辛才到天门所幸我筋力坚全是山灵祜两壁夹天开相对揖而怒怪石簇竒花色映寒松古深洞探白猿悬崕瞰吼虎游客欲归来云深迷出处
　　将军石在舍利塔下二里
　　帐房石在少林寺前四角有孔相传唐太宗驻跸处菱角石在少林寺前大数丈形似菱角
　　蟒石在少林寺前长二丈余横松下上有孔东石壁刻盘山古迹四篆字旁书带川题带川金大定时人白峪亦有蟒石长三丈余
　　燕子石在报国寺东形如燕巢一名燕子石沟蒋溥燕子石诗何时石燕垒巢成似听呢喃下上声红杏满山春雨过好穿翠霭试身轻
　　仙台石在上方寺东南路旁
　　金马石一名龙马石在先师台后俗呼金马石沟仙人石先师台东半里上有人影经久不没望之如生
　　董邦达仙人石诗飞仙链形自太古影照空山欲起舞丹成蔵在石坛边灵药神芝不可数
　　髻石见袁宏道诗
　　槖佗石在万松寺山门西南
　　鳯翅石见卢雍诗
　　法船石在法蔵寺门前上刻法船石三字
　　蒋溥法船石诗法船荡云海藤萝牵锦缆筏喻证真如山风时澹澹
　　谈禅石在古中盘南古松棚下大博和尚尝谈禅于此上刻谈禅石三字又有小摇动石在五松堂前探海石在观音洞上天门石及茆庵石在毘卢峰下抱子石在西南山口面筋石在西山顶寿星石在南岭古中盘所称八石也
　　宋宗元谈禅石诗不见谈禅人谈禅石犹在落叶响空山无言常独对
　　蒲团石在东甘涧观音庵门前广八尺面坦无棱砺古松防之如覆笠
　　龙震松下卧蒲团石诗东冈顶上卧悬厓身被虬松緑气埋一枕涛声万壑冷此间谁复有形骸
　　浮石舫在上甘涧东北峰顶状如海舶烟雨晦防时望之浮浮欲动
　　拥背石与浮石舫相连
　　古云根在紫盖峰东北涧中敧衺而立髙数丈石纹皴斑如豹
　　李锴古云根石诗兀兀倚天门庄严气象尊龙腾应变化鹤立不飞翻秋色寒人面青天湿雨痕野樵频指防云是古云根
　　清凉石青沟前半里两山夹持一石周十三丈平如几案下有文殊洞
　　云笺石青沟西南二里纵横数十丈苔藓斑驳若绘蒋溥云笺石诗名山摉胜迹怪石倚斜曛雁影留奇字苔痕蚀古文毫抽峰翠滴墨蘸露华纷玉检何年閟孤根挿白云
　　燕剪石在东竺庵外髙数丈如双燕并翅
　　洗心石在天池上周五丈面如砥其后峰矗立如屛岩
　　白岩在莲花峰有上中下三岩其上岩即莲花峰龙岩在上盘见卢雍诗
　　餐气岩在舍利墖下有石刻字俗呼喘气岩
　　神工岩俗名斧凿岩在龙鳯庵西南路北大小髙低形如斧凿
　　碎玉岩在獬豸峰北二里悬石磊磊无数上即碎玉峰
　　董邦达碎玉岩诗万玉聚层岩峻嶒粲林立时穿白云过不觉衣霑湿
　　飞翠岩在上甘涧后
　　蒋溥飞翠岩诗天风吹空蒙泉声乍幽澁路出上甘涧灵岩相拱揖黛扫逺峰横翠滴山花湿澄怀澹清晖爱此轻隂袭
　　龙首岩在青沟主山上似龙昂首
　　滴水岩在少林寺东北城口涧侧山削路絶必臂行肘接而下
　　台【五台即山之五峰旧有此称所以辨方正位也其二顶平坦如台故名台其三仍峰名】
　　中台即紫盖峰
　　东台即莲花峰
　　北台即自来峰
　　先师台为南台突兀轩豁其上砥平台外石峭如削登之可尽见山阳数百里形胜相传为黄龙尊师趺坐处
　　董邦达先师台诗崇台踞峰巅纵目了无碍树色明渔阳云光延紫塞苍茫六幕中巨海浮积块缅昔宴坐人青山日相对説法法真空断碣事鲜载至今讲座前顽石罗防辈古井犹寒泉野卉无凡熊支笻澹忘言斜日孤鸟背
　　舞劒台为西台唐李靖舞劒处由万松寺取径歴泉窦林坳乃跻其巅天风浩浩四望无极昔人游记言之详矣
　　李靖舞劒歌陟崇冈兮望四围□□闪□兮断虹飞嗟嗟三军唱凯归
　　刘侗帝京景物略云李靖舞劒台石最坚不可凿有唐李从简来游数字刻石字径五寸
　　李仙根舞劒台碑记蓟北多山山之胜盘为最陟山五六里路益折境益幽有梵刹巍然倚于天中者曰卫公庵循庵而上于木石嶙峋间得小径至孤峰之巅曰舞劒台即唐李卫公靖舞劒处也壬子春金华戴汝兆与同人探奇觞饮于此慨然曰斯台与庵皆英雄故迹也佥欲勒石记之征文于余余思卫公抱奇才大略仗劒起蒿莱辅太原真人龙战而有天下意气辟易古今考贞观十九年上征髙丽公以元老扈从流览形胜抒其曩昔行师之略遂建刹于兹山若李节度之剏平等阁灵根佛性英雄同辙未可知也西望燕山东眺辽海拔劒起舞公固有所托乎迄于今云霞绚采天风啸号俨如当日劒影淩虚流虹激电相为上下云康熙十二年癸丑冬日
　　张弼舞劒台送客诗舞劒台前木叶飞萧萧凉思欲侵衣天涯万里孤鸿逺且对黄花醉落晖智鼎冬日登舞劒台诗万松雪后见冷翠袭人衣磴道随笻转髙岩逐鸟飞古今能放旷天地总依稀小立层台上烟光淡落晖
　　洪升舞劒台歌卫公东征返幽蓟头白依然气精鋭酒酣拔劒舞髙台左盘右旋出奇势青萍光射战袍赤白日黄砂暗荒碛掣电流虹若有神百道金蛇散空碧至今片石盘山头长城坐扼如防秋千嵗苍松三两树天风怒起声飕飕凌烟图画销沉矣建刹饭僧传故址自是功名末路心英雄末路多归此
　　袁松秋日同梁汉玉登舞劒台诗不倦登山兴来寻舞劒台雁行边戍近秋色蓟门开片石摩还古英魂老未摧何当重过此樽酒共徘徊
　　龙震登舞劒台诗朝登舞劒台不止思卫公人生重意气出处总相同我虽不好武到此心亦雄西望西山西东观东海东白云无尽时万树多英风神龙不见尾何必待成功
