<!-- { "loadSidebar": true } -->
　　龙潭涧东为獬豸峰西为鹰儿岭两山相夹峭壁峻嶒其下即黒龙潭
　　响涧自云净寺一带水与矶石相角鸣声彻书夜泻至晾甲石下出山
　　蒋溥响涧诗琤琮涧流响瑶瑟山花吐香弄初日箫韶一奏太古音白云乍停彩虬出萧然坐听尘襟清但觉天籁洋洋盈此调欲谱无定曲耳根圆通妙音声
　　飞帛涧在天成寺西北隅六七月间涧水自空中注下如飞帛
　　城口涧在少林寺东北半里许最险峭
　　潭
　　龙潭有三曰小潭曰旧潭曰黒龙潭旧潭当涧中滑不受履往来隔絶崇祯中净业庵主僧欲命工錾凿搆桥以便游履甫兴工龙即涌水数丈霹雳随之遂移下潭下潭亦有三势相连属四壁陡絶水极深昔遇旱居民尝祷雨于此辄应
　　洪升龙潭诗两壁防丈余临潭势如削奔瀑垂若练跳波泻成壑水碧杳深沉石青峭防错净可毛发鉴怪疑鬼神凿空天倒影深冷日濳光薄神物昔此蟠于今旱不涸
　　智朴游黒龙潭诗细路隠青苍威纡千百折顾盼罕人踪晴云影揭揭偕行拙后先交互叫不彻空谷传好声响震青天裂彷佛连云栈但于水声缺彷佛玉川门但于松林蔑隂风寒飕飗怪石耸嵽嵲澄一鉴开冷光溜白雪所以神物濳九渊非妄説
　　蒋福山龙潭亦有三相传甘泉山龙让地于唐晓方禅师即此
　　智朴游龙潭诗夹壁深如巷三潭委曲通神龙留古宅白日起腥风树杪霞光乱山根落照红回头惊险絶蹑足问渔翁
　　池
　　洗鉢池千相寺内昔人见千僧洗鉢于此近之而没今甃为井井内刻洗鉢池数字
　　莲花池入山中道
　　天池在洗心石下
　　智朴天池记天池石池也在西甘涧迤北直上里许纵横三丈余块石而成不假雕凿其深不盈尺其水不涸其南面有小口方六七寸凡夏秋之交其水溢则自口而出活活有声樵牧就之而浴虫鸟就之而饮土人呼为石盆其上有磐周五丈许平如几筵曰洗心石游人坐此心目洒然甘涧主僧福源者曾采药至池畔稍东见一洞邃甚心异之辄入其门初极狭小中则宏敞清洁廓然无一物久之而出归语同人复寻之不可得戊辰秋卫公庵主人吉轩向余道因携吉轩至其处掬天池水盥潄坐洗心石上望岚光秋色令人难着意想然所谓宏敞清洁者竟无从而见焉怅然而返时中秋后三日也
　　黒龙池在报国寺前
　　卫台瑺黒龙池诗小砌山根一掬清雪涵涧底自无声竹炉活火寻常兴汲向荒斋带月烹
　　红龙池在少林寺东石壁上凿龙形旁镌红龙池三隶字字径二尺后有带川隶三字字径七寸前有大定七年四字又有正徳十年卢雍题壁记游谨按红龙池不知何以名凿石为龙涂以朱则鄙俗依托以实之也
　　刘谦红龙池诗因看朱鳯竹得翫红龙池日暮忘归去攀留我赋诗
　　张我慈红龙池诗红龙一何小而乐蹏涔居勺水可神立洸洋翔太虚
　　塘
　　玉石塘在卢家峪南长数十里其地或称石塘峪李锴石塘峪诗孤策狎清旷萧晨纡远步坦怀足虚受延接生妙悟复岭抱重冈奇搆见回互石豁白云屯岩张流水住人迹閴云灭残村寄深处败垣立缺齿老屋饱撑柱臼冷肥穴场荒射干赴山田久污莱依稀辨樵路缅彼岩栖人白骨委邱墓情专理岂敓火传薪偶傅搴蓬启长叹苍苍夕阳暮
　　塔
　　定光佛舍利墖未详其始在挂月峰上相传除夜有佛灯之异
　　傅光宅重修佛舍利塔记盘山佛刹如棋布舍利塔独据山之巅隆起云霄间远可以百里望见唐道和中智源禅师建蔵佛舍利六十颗佛牙一具自建迄今千有余嵗代有修者太康中惠源成化中本源嘉靖中圆成以次营葺并有碑记今上丙戌余奉命三关取道瞻礼塔之剥蚀蠧损实将頽焉土木之工嵗久渐趋坏渐难支持不早为计惧遂堕首事者与前后营葺者之成功且佛身舍利是在培支那众生福田而使之光明无所依附风雨霜日得而薄之此事佛者过也为慨然久之既余谢病家居不得与此山相闻五年矣塔如何吾不知也辛卯春余来京师未逾月开禅师至自盘山问墖无恙则以裕师对师于丁亥秋有事修葺庚寅冬十月毕工为年四为月四十为日一千二百有奇亦已庄严焕丽而新之非复吾曩所见剥蚀蠧损实将頽焉者叹希有开禅师曰裕师多防诸方道行纯笃向人泊然如秋霜冬月而归者辐辏可怪也塔成须记以属余余曰三宝中一切縁事不从情识生不从狭小心生不从邪暗因縁生从六波罗蜜从广大心从善信因縁以此多义縁事得成如是观者不背佛意作他观者是业非福非佛意也吾知裕师于过去佛所种诸善根奇颖之见露于童年晚以念佛三昧躬化远近此其成就一切法事不起于坐而自集者斯塔其小也某不慧不能记其大者记其小者也宝墖巍峩起一方之壮观飞楼叠阁开千载之名蓝传绪心灯祝延圣寿大佛祖门庭髙步人天道路如斯利益回向檀那是为记万厯二十一年癸巳十月张照重修盘山云罩寺舍利墖碑记盘山距京师百八十里百寻而至顶顶为云罩寺唐释道宗禅栖之所也记云茶毘得舍利数千墖于寺之东南隅盖灵迹至今存乾隆七年
　　皇上恭谒
　　山陵礼成还至山减骑从彻雉葆穿松縁泉跻于峰巅豁然开明目穷千里谓岩凹涧侧诸精庐此寺殊胜
　　命葺其垣墉新其栋宇大都因寺之旧而少整饰之舍利塔巳就圮因重加甃石卫护神物标灵兹山俾永千古既成庀工之臣砻石请记
　　皇上以命臣照臣惟佛道穷三际亘十方人不能游乎方之外而胶其识情封以自蔽乃以其言为河汉而无极疑为荒唐谬悠否则惕于祸福艳其灵奇蹈韩愈所惟怪之欲闻是皆不可以为智也佛槃后西域诸国収其舍利起墖供养是其风俗
　　使然教行中国以来禅徳之有舍利者亦遵其制乃儒生龂龂如也谓舍利为无有此非珠非玉流光晶莹入火不灭者现在目前安得曰无有也耶若谓崇奉之可获福利则又惑也夫山有玉水有珠人之百骸皆地之属其有舍利何足多异莲之体丝丝皆通象之体节节是药栴檀之体寸寸皆香物亦有殊乎物者何况于人楞严云神通本宿因何关法分别宿因既然又加之以不昧则如蚌之不见擉于渔师璞之不见剖于拙工韫养纯固而辉光发越如珠如玉固其所也然而亦一物耳何与于道夫知舍利与珠玉同类则不特焚顶膜拜之徒之为愚而韩愈欲投诸水火者亦为少所见多所怪矣夫良珠美玉虽圣人亦必韫匵而蔵之然则今日之为释道宗舍利起墖者后世亦可无惑也臣照既因扈
　　跸得览山川诸奇兹复防
　　恩命勒贞石谨序其事而记之乾隆八年六月望日奉勅恭撰幷书
　　智朴墖碑辩譌正徳十一年内监苗旺碑文载塔始于通何年中祖师智源造内有戒珠六十粒太康八年惠源重修成化十三年本源又修又傅光宅碑载唐道和中智源禅师建蔵佛舍利六十颗佛牙一具太康中惠源成化中本源嘉靖中圆成以次营葺按唐史纪年无道和亦无通何疑辽统和之譌也
　　黄汝亨登上盘墖一宿诗多宝重云护灵光落日看青芜阡陌绕浩渺海潮寛烟井渔阳晚风沙鴈塞寒秋声闻下界月色照空坛倦乞袈裟卧清分苜蓿餐荒碑明佛火兴废一凭栏
　　无名氏舍利墖夕望诗孤峰迥出白云上水接余霞光荡漾仰看塔影挂层霄居庸积翠明千嶂女墙如练亘山腰防火台依碧涧髙指点遗踪增怅望令人犹忆霍嫖姚
　　王熙登盘山舍利墖诗宝塔真同霄汉齐苍茫一览众山低凭髙无限登临兴回首长空日又西长松如草石如苔化尽尘寰防劫灰絶顶晨钟声到处边鸿沙鸟一时回
　　髙士竒舍利塔诗穿云寻雁墖扫石憩山椒晴影临边塞天风下泬寥断阶苔半掩废碣字全销飒沓闻清籁铃声彻半霄
　　阮旻锡定光佛墖诗宝墖孤峰顶上开一轮衺影落边台何人除夜山中宿同看千灯绕墖来龙震与野鹤道士登舍利墖诗穿走无数髙低松香林道士欣相从拄杖来登舍利墖看云直接莲花峰中盘下盘不见寺前岭后岭都闻钟回头却问金弥勒谁教此地通人踪
　　王聪登舍利塔诗盘磴崎岖行去险攀跻不敢步纵横风摇万壑松涛响云变三盘雪雨晴叠岭重峦环佛墖长林乱石接天城登临东眺苍苍色辽海波光一抹平
　　智朴礼舍利墖诗奇峰独拔数百丈窣堵波髙跨其上白石青松列画屛千峰万峰屹相向我来朔风栗栗吹稽首拜手增惆怅塔中舍利何年置烟霞八面曾无恙放足空山寂寞乡叶落花开别有长此情端的无人诉冷对浮屠看夕阳
　　古佛舍利塔未详其始在天成寺内其碑载辽天庆中重修内蔵神龙亲奉舍利三万余颗明僧如芳刺血书经七年为修塔计甫兴工感白光烛天如玉桥竟日不散其塔十三级如芳仅发二级目覩舍利二千余颗
　　张元芳天成寺重修古佛舍利墖记蓟之盘山海内知名乃一大观也而天成寺校诸古刹尤擅竒丽寺有如来浮屠相传为舍利宝墖浅识者或诋为幻不知宇宙之大何所不有余亦存而弗论论而弗议至我熹宗朝有禅师讳如芳字秘如宛平人以丙寅春来自都门挂锡于天成寺之静舍见塔頽毁发愿而鼎新之于是刺血濡毫写经七载彚成六部盖苦行而大有法力者也蓟土善士信服有年修墖材需咄嗟立办甫发一级则有铁塔玉缾贮舍利若干颗再发一级则有石函石盒贮诸佛异相往而观者如堵比时放光则有白练亘天如玉虹不但环山瞻仰者诧以为奇即郡内得以快覩者亦诧以为奇始信宇宙之大何所不有若为禅师标异也经始于崇祯四年二月望日竣于六月望前何成功之速哉则以禅师为之倡也愈知宇宙间不经见之物不可轻诋而天地间不难竟之事不可重发盖证果真则结聚奇功行到则孚合众余乌知夫往古之舍利非即目前之禅师乎又乌知夫现在之禅师非即舍利之重光者乎即歴恒河沙劫世界不毁人心不毁舍利不毁持法阐宗者人心各抱一舍利也可矣信士其信之乎又奚疑崇祯四年辛未孟冬
　　多宝佛塔在少林寺内髙二百尺至元中为道士所坏顺治末僧仁鳯重修于寺东之龙首
　　宝积禅师塔康熙壬寅大博禅师曾于上方塔院中见断碣上有宝积墖字拟建塔承之防有事都门不果嗣覔之不可复得或云墖在韩佶村香光寺譌香光墖乃多宝佛塔也在寺东北隅今现存
　　普化和尚塔在古佛墖西南相传一日山水暴涨闻空中有人语曰珍重佛墖普化塔遂冲去基存又传普化镇州行化时有异僧告归隠处云逢盘即住遇城即止化涅槃人闻空中木铎声自数百里响至天成而止于是建墖
　　彻公和尚墖无年月在天成寺内相传墖乃善蛇洞门昔人因倾圮欲迁他处甫发墖则巨蛇无数自内出遍满寺中遂不敢动每当隆冬时其气喷涌石面凝结成霜厚寸余人争取之可疗眼疾戒不可饮饮则令人
　　禅师墖及普同墖存毁一百余座
　　砦
　　六王砦在法蔵寺主山上最险峭一壁淩虚千峰居下废基存
　　智朴游六王砦诗幽寻曲磴断人行鬼斧云根削不平埜老竞传前代迹飞岩尽处女墙横
　　庄
　　玉石庄在南麓为入山必经之路
　　村
　　萝村在獬豸峰之隂
