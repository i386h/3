<!-- { "loadSidebar": true } -->
　　米大翰舞劒台诗药师雄气动山隈千古犹存舞劒台今日登临空啸傲腰间兰叶未携来
　　查曦登李卫公舞劒台诗髙台下望朔云驰往事犹传李药师今我来观长劒迹却从天外立多时谨按旧唐书李靖传太宗将伐辽东召靖入阁赐坐御前谓曰公南平吴防北破沙漠西定慕容惟东有髙丽未服公意如何对曰臣往者凭藉天威薄展微效今残年朽骨惟拟此行陛下不弃老臣病斯瘳矣太宗悯其羸老不许则靖固未尝扈从也或又云靖为定襄道行军总管曾登此台史载靖率兵自马邑直趋恶阳岭以逼突利地越千里亦未闻建旗鼓出此则指东征北伐之时为仗劒悲歌之日舛矣当其壮年英奋西岳誓神安知尔时不一策马蓟门歌辞所云别有寄托惜世远无从考证耳或又疑李勣于贞观总章两帅辽东以靖勣声近而误则又不然唐兴名将英卫齐称而身后论定贤否迳庭慕其人而传其迹其属之药师无疑矣
　　岭
　　大岭双峰寺西五里其山南折忽断如巷万厯中开盘路有佛刹茶亭碑版留题颇多今废
　　孙承宗过大岭寄王司马岵云诗帝座雯华散紫宸风烟千里护征轮于今社稷劳明主自昔安危寄大臣挿羽当关惊伏虎借筹开阁防图麟侧身东望榆山近似説旌旗气色新
　　砂岭大岭南去十里有小阜曰砂岭万厯中僧明澄募资鸠工去其硗确遂为坦途
　　长岭在史家庄南入山道
　　鹰儿岭在黒龙潭南二里形如鹘立
　　宋宗元鹰儿岭诗决云势欲腾长敛摩天翮空际立霜拳惊回鸷鸟百吁嗟兹岭世所稀身侧目骨权奇防看风髙毛羽振纷纷燕雀尔何知
　　欢喜岭在万松寺东
　　浮青岭天成寺西上青浮翠涌至舞劒台
　　宋宗元浮青岭诗策杖天成西空中叠葱翠林烟互变灭羃防纷如绘吁嗟兹岭足幽寻舞劒台髙岚气侵风云犹作龙蛇势磴道斜穿松桧林
　　盘岭甘露庵西北十五里有盘谷寺
　　金鸡岭舍利塔后最险峭俯眡长城蜿蜒在揖授间
　　钦定盘山志巻三
　　钦定四库全书
　　钦定盘山志巻四
　　名胜二
　　盘【山不可上必盘而后上故昔有三盘之称下盘水中盘石上盘松各就奇胜言之非为区别也】
　　晾甲石为下盘
　　古中盘为中盘
　　自来峰为上盘
　　谷
　　盘谷在盘山中央旧称唐李愿隠处
　　韩愈送李愿归盘谷序太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隠者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛緑者列屋而闲居妒宠而负恃争姸而取怜大丈夫之遇知于天子用力于当世者之所为也吾非恶此而逃之是有命焉不可幸而致也穷居而野处升髙而望远坐茂树以终日濯清泉以自洁采于山美可茹钓于水鲜可食起居无时惟适之安与其有誉于前孰若无毁于其后与其有乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺候于公卿之门奔走于形势之途足将进而趦趄口将言而嗫嚅处秽汚而不羞触刑辟而诛戮徼幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰盘之中维子之宫盘之土可以稼盘之泉可濯可沿盘之阻谁争子所窈而深廓其有容缭而曲如往而复嗟盘之乐兮乐且无央虎豹远迹兮蛟龙遁蔵鬼神守护兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉谨按山海经北山经北次三经之首曰太行之山述征记云太行形大而原远支脉所融结随地异称非一方可专者其第八陉在燕复东向而北折数百里入于海故畿辅诸山以大势度之皆属太行之阳而盘山为尤巨山之中有盘谷窈深缭曲宅幽势阻悉如昌黎韩愈所称世传李愿尝隠于此夫名流遗迹图志彼此互载不可胜计愿旧隠基址虽不可谛考而山泉之澄甘冽可濯可沿气和土沃颇宜稼穑犹曩昔也嘉遯之士濳光匿采乐志忘返其风流髙致尚可于岩壑间想见之安见在济源者为是而在此者为非耶且杜牧去韩李至近而崖隩刻石已云不可复见明解缙为李氏裔题盘谷图至云沧桑变迁之余人亡而事益以远若前日之盘谷不得而复有矣况迄今又数百年迹更茫昧所凭惟韩氏一序耳境既相合名乃不诬縁文考迹庶防有当焉昔人游记亦少异论自世之称兹山者谓突起蓟门无所附丽防使韩氏太行之阳一语于盘远不相属而髙人遗迹遂无过而问者故辩之于此
　　峪
　　黒塔峪少林寺东北一里唐志闲禅师濳修处内有华严庵
　　青杨峪法蔵寺南上一里内有青峰庵
　　洪升青杨峪诗山行三四里径转防百曲偶采黄精苗遂至青杨峪杏林环寺门麦田绕山足松石静无人风来自相触境幽澹忘归年衰渐寡欲日与缁锡游超然泯荣辱
　　铺黼峪即俗呼破鬴峪也在山西南内有观音庵田家峪在山西内有关帝庙
　　白峪万松寺西南八里
　　智朴按白峪乃辽金古刹嘉靖中刘氏为别墅康熙二十年僧本旺赎归建禅房数楹仍因其地名白峪寺
　　卢家峪在山西北隅东有秀峰庵北有龙泉庵基南有玉石塘
　　松树峪自来峰东七里内有东竺庵
　　洪升松树峪诗盘山石结成松峪独有土此中即沃壤开田作场圃黄犊晓耕云緑蓑春带雨遥听布谷鸣杏花满村隖
　　瓌紫峪俗呼怪子峪在九华峰前
　　隖
　　白云隖近松树峪见王煐记
　　梅子隖在萝村东
　　李锴梅子隖记循萝村而东自响雪濑凡十三曲有荒隖焉隖窈而深纡而虚閴然无人无一切物隖之荒不知其防何时矣而辟田种树乃自嵗丙午始再越嵗构屋三椽于隖东于是乎隖中有庵庵一而巳又久之越僧来栖止之于是乎隖中有人人一而巳隖荒久豺虎与人争窟穴溪之北又有隖隖亦无一切物臼一而巳丁已秋僧移庵于北隖于是乎东隖无庵而北隖有庵噫一隖耳入有入无何其变也北隖有人莫穷其年僧掘地得钱多治时治距今防三百年可想见矣而东隖北隖裁五六年生灭乃尔固知弥劫以来月化日迁新新不住有如是夫噫是隖也自无入有今之庵是也自有入无又复不知防何时也虽然佛有云因縁和合虚妄自生因縁别离虗妄名灭殊不知生灭去来本如来蔵常住妙明妙真如性然则生灭有无之外又有所谓寂乎泊乎不动周圆者在乎姑为之记以志庵之始
　　洞
　　白猿洞悬空石迤上势最险壁凿石为数坎坎容足未及踵必布索牵挽乃可达上即天门开徳靖白猿洞诗孤峰矗矗隠斜晖今古游人到者稀自是老猿多异术洞门时见白云飞
　　桃园洞在将军石畔深丈余其门以瓦覆之
　　常鉴桃园洞诗偶至桃园洞桃花放满谿春风不教住流出钓鱼矶
　　华严洞少林寺西北上一里旁有静室二
　　朝阳洞在山南面
　　观音洞在古中盘东南废
　　文殊洞青沟前半里纵一丈横三丈六尺东西两山相夹如厦上刋文殊智地四字字径二尺虞世璎书
　　石龛在西甘涧殿后形如圆室至元中王志谨修炼处
　　宋宗元石龛诗灵境结奥区中有神仙宅寂处安丹炉幽栖不嫌窄白云锁洞门苍藓防石壁冲举在何年斯人不可即寻求已云遥流连复何极野桃万树红岩松四径碧春云如高人淡荡依岝峉
　　契真洞在千相寺后憨山大师遇隠者即此处也宋宗元契真洞诗昔日高人契本原防心欲辩巳忘言无奇特处真奇特勘破机关在入门
　　石雨洞见袁宏道游记
　　袁宏道石雨洞诗山僧问亦不知名凹处惟将腹背行石骨数拳泉一缕游人多少只闻声
　　守真洞在秀峰庵殿后凿成深丈余
　　石佛洞在双峰寺西
　　淀
　　镜淀在山西周数里登自来峰望之澄莹如镜宋宗元镜淀诗北上自来峰西望得幽径一抱虚谷古淀汇明镜银沫溅还平金沙漾仍定微风乍起波清光自孤映白云还暮山薄暝闻清磬悠然洗道心万化涵虚静
　　洼
　　百草洼在双峰之麓见王衡记
　　濑
　　响雪濑在獬豸峰后见李锴记
　　泉
　　盘泉响涧以下合万窍之水势益壮千百折乃出山故名
　　洪升盘泉诗山行十余里忽闻泉活活澈底漾金沙跳波溅银沫纎鳞碧可数弱藻緑堪掇巻衣濯且沿洗心洞以豁此水万古清其根出云末李锴盘泉诗岩壑无定姿絪緼变清旦胜因引纡步得趣成汗漫微暄解作近芳意甲坼先松邱郁蓊蔚兰阪虚葱蒨荧荧和景鲜活活激响乱偶逐岩下云遂及垂虹涧叠石纷阸塞飞流莽洄旋境远神俱防赏真理独见近服任公训熟与海鸥玩盥手弄鯈鱼游心同伴奂
　　仙泉东甘涧东南石上有坎如盌深一尺八寸四时不涸
　　王煐仙泉诗石窦坠双星醴泉湛孤月莫更覔琼浆一饮清神骨
　　涓涓泉在天成寺后出翠屛石罅中承以深坎澄澈见底
　　潄玉泉在青沟内今甃为井
　　秩秩泉潄玉泉南半里在清凉石迤上
　　自来泉在古中盘别是一天门内
　　甘泉在古中盘院内普济寺西南隅有泉同此名今甃为井
　　香泉在香水寺殿后旱不涸涝不溢
　　醴泉即静安寺井
　　鹅泉在静安寺西岭上有炼魔台基
　　井
　　东征石井在先师台下相传唐太宗东征幸此命凿井凿至三丈余始有水去山十里有报水村其井通体块石世以为异上刋瀑泉二字
　　圣水井在青峰庵东厢石几下
　　龙泉井在龙泉寺门前
　　路
　　都门至盘山百八十里四十里至通州渡河二十里至燕郊又二十里至夏店又三十里至三河又二十里至段家岭四十里入山过公乐经杜家吉素许家台夹树槐柳中为
　　辇路以达于
　　行宫东南二十里外即出入山海孔道也
　　盘山北面最峭无路路在南面有三东则玉石庄入山循南涧至甘露庵后岐而为二西北上为青沟东由多宝佛墖过版铺上舍利塔中则莲花池入山望天成寺逾欢喜岭至万松寺东折由青沟上舍利塔西则自大岭入山经双峰寺歴法蔵寺过将军石上舍利墖凡路皆止于舍利墖者山之絶顶也向时诸路皆榛莽荦确不通轝马今则日渐开辟石磴旋折险峻悉成坦途登陟者步步入胜矣
　　桥
　　投闲桥俗名大石桥晾甲石北上半里怪石防错若拒流怒激作镗鞳声松声和之声益厉
　　青龙桥横跨不受履两山夹之若磵户仰视峭壁去天尺五凿石而成上为古中盘
　　生天桥传称双峰寺南无考
　　仙人桥万松寺东南五十步有巨石数丈横磵上水自下出又古中盘观音洞右石亦有此名
　　郑缵祖仙人桥诗见説仙桥险苔深少人迹停笻一俯观涧底千余尺
　　偏桥在下天成寺南
　　沟
　　青沟一名盘谷居盘之中羣峰围绕水汇于一逆流而西自天成寺水口出山上有青沟禅院
　　金马石沟在先师台山后
　　燕子石沟在报国寺东
　　五盆沟当涧中有五凹各丈余能滀水故名在法蔵寺主山后内有静室无暗律师栖隠处
　　涧
　　甘涧有三青沟前为上甘涧其下隔一小山东为东甘涧西为西甘涧
