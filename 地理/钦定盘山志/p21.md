<!-- { "loadSidebar": true } -->
　　存奬俗姓孔本邹鲁阙里之裔孙也以祖父官于蓟籍蓟州师七嵗于盘山甘泉院依止禅大徳晓方剃落大中五年具戒寻参临济为侍者既而徧歴诸方至三圣为首座又至大觉为院主备载诸禅録中干符二年乙未幽州节度使董廓请师北归盘山未果乃于魏府南甎门外剙江西禅院开法演化于文徳元年七月十二日告寂享龄五十九僧腊四十一弟子蔵晖行简奉遗命于龙纪元年八月二十二日就本院阇维得舍利千余粒建塔于府南贵乡县薰风里公乘亿撰师塔碑公乘亿魏州故禅大徳奬公塔碑盖闻妙谛惟不可以一理测真诠至奥不可以诸相求随万化而泯色空故不生不灭超三界而越尘垢故无去无来此乃不思议者其惟西方释迦牟尼佛之谓乎伏自教传西域化被中原汉明推入梦之祥梁武显施身之愿语其大也外不见须弥之广言其小也内不知芥子之微斯乃梵玺褒然代代相付肇自摩诃迦叶迄于师子尊者统为二十四代而后菩提逹摩降于汉土至能秀分之为六而后苞披叶附派别脉分其真宗不泯不灭者则我大觉大师固有系焉和尚姓孔字存奬家本邹鲁即阙里之裔孙也乃祖乃父因官于蓟门歴祀既深籍因编入和尚以无量劫中修菩萨行及兹降世岂同凡伦当衣采之妙龄蓄披缁之大志未逾七嵗即悟三乘啓白所亲恳求剃落遂于蓟州盘山甘泉院依止禅大徳晓方乃亲杖履就侍缾盂岂顾全身惟思半偈大中五年伏遇卢龙军节度使张公奏致坛场和尚是时戒相方具而后大中九年再遇侍中张公重啓戒坛于涿郡众请和尚以六逾星纪三统讲筵宣金石之微言示玉毫之真相禅大徳元公者即临济大师也和尚一申礼谒得奉指归传黄檗之真诠授白云之秘诀所谓醍醐味爽乍灌顶以皆醒薝卜花香才经手而分馥一旦旋辞旧刹愿歴诸方西自京华南经水国至于攀萝冒险踏石眠云经吴防兴废之都尽梁武庄严之地无不追穷圣迹探讨禅宗后过钟陵伏遇仰山大师方开法宇大啓禅扃赴地主之邀迎防人天之供施面陈奥义众莫能分和尚立以剖之如刀解物仰山目眙击指称叹再三遽闻临济大师巳受蒲相蒋公之请才拟侍飞锡而遽及中条寻参随致林【疑作置杯】而将渡白马当道先太尉中令何公专发使人迎请临济大师和尚翼行不信宿而至于府下乃命止于观音寺簮裾继踵道俗连肩曾未期年时至迁化斯盖和尚服勤道至展敬情深无乖灵堵之仪克尽茶毘之礼云干符二年有幽州节度押两蕃副使检校秘书御史中丞赐紫金鱼袋董廓及幽州临坛律大徳沙门僧惟信并涿州石经寺监寺律大徳聚等咸欲指陈盘岭祈请北归和尚欲徇羣情将之蓟部晨诣衙庭啓述行迈先时中丞韩公之叔曰赞中遽闻告去抚掌大惊乃曰南北两地有何异也魏人何薄燕人何厚如来之教岂如是耶和尚辞不获巳许立精舍韩公之叔常侍及诸檀信鸠集财货卜得胜槩在于南甎门外通衢之左成江西禅院规制一如化城松柟将杞柏俱来文石与碔砆荐至重廊复道竹翠松青四户八窻风轻月朗和尚乐兹幽致用化羣迷开解脱门演无量法致使天花散地水月澄空尝与四众人天皆臻法要六州士庶尽结胜因岂因一念俱尸奄从物化斯乃文徳元年七月十二日也享龄五十九僧腊四十一有亲信弟子蔵晖行简一以主丧一以法大徳奉先师之遗命于龙纪元年八月二十二日于本院焚我真身用观法相阖城禅律继踵争来四达簪裾连肩悉至于是旛花蔽日螺呗喧天火才发而云自愁薪不加而风助势三日三夜号礼如斯于香烬之中得舍利一千余粒诸大徳各各作礼请分供养焉呜呼雪防如故真仪宛然捧一履以徒悲仰双林而莫见遂建塔于府南贵乡县薰风里附于先师之塔志也亿到职之初曾获瞻礼法主大徳蔵晖不以亿才业庸浅具闻我公相请撰文亿秉笔惕然得尽芜鄙铭曰传如来教厥惟大雄百千劫外方丈室中慈悲是念色相皆空端然不动岂染尘防【其一】矫迹三界安心四禅身虽是假道本无边璞内有玉火中生莲传法何处随其有縁【其二】越絶支遁匡庐逺公髙情逺致迹异心同既离邪缚肯处凡笼松轩竹径空悲夜风【其三】我性不动我心就然果得舍利粒粒珠圆旛花艳闪螺呗交连唱偈作礼声彻梵天【其四】宝刹新建招提旧踪莲芳不见葱岭谁逢响亮朝磬清泠夜钟歴千万祀传我禅宗【其五】
　　瞿汝稷指月録云后唐庄宗车驾幸河北回至魏府行宫诏师问曰朕収中原获得一宝未曽有人酬价师曰请陛下宝看帝以两手舒幞头脚师曰君王之宝谁敢酬价帝大悦赐紫衣师号师皆不受乃赐马师乘马忽惊坠伤足师唤院主与我做个木柺子主做了将来师接得绕院行问僧曰汝等还识老僧麽僧曰争得不识和尚师曰□脚法师説得行不得又至法堂令维那声钟集众师曰还识老僧麽众无对师掷下柺子端然而逝天童觉君王之宝颂中原之宝呈兴化一段光明难定价帝业堪为万世师金轮影御四天下闲极云又颂君王宝自难酬价兴化何曽敢借看天地既无私葢覆至今留得镇中原
　　智朴按师生于唐文宗太和四年庚戌出家于开成元年丙辰圆具于宣宗大中五年辛未入灭于僖宗文徳元年戊申指月録载后唐庄宗诏对等语逆数庄宗同光元年癸未至文徳戊申师去世巳三十六年矣岂复有诏对之説诏对之説恐是僖宗典籍纪载之譌耳故正之
　　志闲濳修盘山黒塔峪久之参临济济蓦胸搊住闲曰领领济拓开曰且放你一顿又参末山尼了然禅师问如何是末山山曰不露顶闲曰如何是末山主山曰非男女相闲喝曰何不变去山曰不是神不是鬼变个甚麽闲乃服膺作园头三年后出世住鄂州灌谿僧问久向灌谿到来只见沤麻池闲曰汝只见沤麻池要且不见灌谿僧曰如何是灌谿闲曰劈箭急
　　秀巗瑞灌谿领领颂雨散云収后崔嵬数十峰倚阑频顾望回首与谁同
　　克文灌谿末山主颂末山不露淩云顶今古岧嶤在目前又道本无男女相非君莫辨火中莲辽
　　非觉俗姓刘氏析津良乡人有大名闻车驾幸燕重师道徳诏入内説法特赐紫衣并赐号仪范大师春秋七十二僧腊四十七示化大昊天寺归葬甘泉普济寺
　　非浊字贞照号纯慧俗姓张氏范阳人婴足疾遯迹盘山敷课于大白伞葢每宴坐诵持常有山神部从敬侍寻克痊复遂于重熙八年召赴阙
　　真延佛顶尊胜陀罗尼幢记京师奉福寺懴悔主崇禄大夫检校太尉纯慧大师之息化也附灵塔之巽位树佛顶尊胜陀罗尼幢广丈有尺门弟子状师实行以记为请大师讳非浊字贞照俗姓张氏其先范阳人重熙初礼故守大师兼侍中圆融国师为师居无何婴足疾乃遯匿盘山敷课大白伞葢每宴坐诵持常有山神敬侍寻克痊八年冬有诏赴阙兴宗皇帝赐以紫衣十八年勅授上京管内都僧録秩满授燕京管内左街僧録属鼎湖上仙驿征赴阙今上以师受眷先朝乃恩加崇禄大夫检校太保次年加检校太傅太尉师搜访阙章聿修睿典撰往生集二十巻进呈上嘉赞久之亲为序引寻命龛次入蔵清宁六年春銮舆幸燕回次花林师侍坐于殿面受燕京管内懴悔主菩萨戒师明年二月设坛于本寺懴受之徒不可胜纪九年四月示疾告终于竹林寺即以其年五月移窆于昌平县司空豳国公仰师髙躅建立寺塔并营是幢庶陵壑有迁而音尘不泯清寜九年五月日
　　等伟俗姓李氏析津厐村人太康元年剃落礼仪范大师为师从师住慧济寺受戒宣充三学殿主赐号严慧后示疾而终茶毘舌根不烬如青莲色南抃甘泉普济寺严慧大徳塔记铭干统七年春燕京三学寺殿主严慧大徳赐紫沙门等伟痼疾作始夏疾有加徙居右街福田寺卧于西庑之一室余往问焉师以不起语余且有事付托四月旬七日迁逝余又往吊焉后二日茶毘于京北原及収骨舌根不烬如青莲色其徒京西慧济寺僧敬诠等愿以防灰分葬因析少分与之余尽归于蓟州盘山甘泉普济寺从其本教以五月十一日附于先师茔所而塔焉是月初本寺都知僧敬度持首座大众三纲等状具师遗行来谒余曰故殿主大徳平生交好缙绅间无最厚者师之行迹知者葢少公与师平生交好最厚师之行迹信之久矣又于师寝疾时亲来问及有所付托是敢以文请余既与师有旧又逼向之所请不克以事辞因以实而志之师俗姓李氏燕京析津县厐村人太康元年师年二十有五始剃落礼甘泉普济寺右街僧録判官仪范大师非觉为师后从师住慧济寺即受戒具既而肄习经律二学咸推之大安中住福田寺暨蓟之香林兰若众请住持师至则歴典寺任事因克济寿昌三年宣毘尼诸部于慧济寺京师义学辈亦以律主许之防明年三学寺奉命慎择主寺事者以师勤干塞其选寻授善济大徳师力整頽弊宏益居多在寺三载供费之外有钱五千余贯干统初有司以课最闻朝廷嘉之特赐紫方袍加号慈辩三年宣充三学殿主易其号曰严慧六年秋染疾至是而终俗寿五十七僧腊三十夏夫人之舍家入于浮图氏而汨其法者往往懈惰以堕事宴安以败名未见力行自任而有所立者若师者勤以集事干以著名与夫懈惰宴安以坐取堕败者逺矣呜呼其力行自任而有所立也欤既为之记又系之以铭云茔有地葬有时全而归之曰严慧师师哉师哉勤干有立勉诸后学无怠承袭干统七年丁亥五月
　　金
　　广温髙安人姓韩氏幼童超卓不甘处俗丱嵗出家受经于习法师时夜有小寇窃物师闻之坚卧不动翼日习责之曰物为他人所盗寜无悔耶师曰我人也彼亦人也物有所归又何憾焉习竒之后防同昌英公英弗纳庐于巗谷间草衣木食者三年英异之乃许问道又防云门晦堂及竹林广慧慧曰据从来明暗两岐依他作解须当弃却我者里有个铁酸豏从头一一齩嚼看师顿首谢曰既往不咎乃取箧笥中秘文火之一日顿悟如桶底脱法性圆通无不了然慧印许之出住盘山双峰寺大定戊子夏示疾而化
　　圆新范阳六城村人得法于龙泉英公大定壬午住盘山报国寺次住天成次住法兴后示疾感化谓逺侍者曰吾当翼日行脚去索浴净发至夜分复谓逺曰黎明西北有声须当报吾至时果符其语声类钟磬方报师师巳脱去茶毘后舌齿不灰
　　行通姓张氏云中天徳人出家近泉寺遇恩具戒后防云孙辩公防印证出住仰山又住甘泉未防而逝
