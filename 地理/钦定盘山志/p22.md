<!-- { "loadSidebar": true } -->
　　圆照甘泉普济寺通和尚塔记洞山垂范冢范肃齐递代相承不容忝窃必待其极可者方许以嗣续焉云孙辩公先参鹿门觉和尚许为吾宗再来人次侍芙蓉潮楷老后方领众青社天寜时防本朝抚定来都城所居奉恩华严万寿等寺皆为成就从来游师之门学师之道何啻百千其间得堪传授者止八人师其一也师法讳行通俗姓张氏云中天徳人甫五嵗不茹荤腥匪妄言笑常游寺宇见圣像一一作礼父母怜之俾依同里近泉寺云懿耆徳为徒遇恩具戒护持愈勤一日本师縁有所忤欲行捶责以手举杖移时不能下人咸异之至年十八乃自奋曰迅速光隂何当得悟见性成佛之理未防辞师徧防知识天防中闻辩老唱法燕都特来防侍后从辩老至仰山言下透脱寻印证为洞宗第十一世皇统中辩老入灭师继住持数十载凡事无钜细悉依佛制至大定四年六月师以年老谢事云游道经三河何公道院次年甘泉寺疏请住持一日忽谓众曰人生百嵗七十还稀吾巳六十有九矣忝续祖道至于今时宜当顺世以示无常怡然而化茶毘日颇多异相何公仰山洎本寺析骨为三分各建塔蔵之甘泉墖在寺之正北髙阜去寺仅三十步大定五年八月望日述
　　法律蓟州安固人姓张氏出家普济寺年十七试经圆具皇统中奉宣开普度坛度僧尼十万余众屡承天眷钦赐紫衣号严肃大师大定六年辞众而逝
　　沙成之甘泉普济寺赐紫严肃大师塔铭师讳法律蓟州醴泉乡安固人也幼出家于甘泉普济寺礼均上人为师于天庆七年十七嵗试经受具足戒厥后听习戒律为宗迨天眷三年官定充燕京左街净垢寺遂授善庆大徳牒皇统二年奉宣开启普度坛度僧尼二众约十万余人八年又奉宣赴本宗上试十题所答无不中理选定充平州三学律主改授精正大徳牒官讲满特赐紫严肃大师牒本寺大众共议署状请为提防供济众僧不避寒暑六时行道未尝或阙方十载余令闻四溢请住寺者五中都驻跸福田福胜香河胜福当山香水迄大定二年宫中复差请充都下煗汤院提防设济饥民三年已备于六年六月十五日告寂世寿六十八僧腊五十二是时虽暑气烦溽其尸安然若石之不转比茶毘四众千余人吊送无不哀恸洎终燌之际有五色云团绕于上齿舌不煨视之如故葢师生平住持力也门人宗律比丘善隆等奉遗骨葬于寺西叙始末属余作铭义不可辞铭曰性资上智宗律为风清髙厉行紫牒庇躬传戒十万僧尼溥防宣题奉试理无不通化办济众久而愈恭燌之祥见齿舌弗镕勒铭幽石聊记芳踪大定七年三月日
　　圆覆住翁同西院时有异僧授佛牙二具鲜白如珂月覆承事二十余年后示寂遗命建塔蔵佛牙而瘗骨于墖下
　　孙设翁同山院舍利塔记窃闻舍利者佛之真骨也虽烈焰百炼不能成灰汚津久湮不能掩彩至坚至确动有殊异者何也葢以佛之功徳法力所熏故也迄今仍有存者覆公法师灵塔是也师法讳圆覆俗姓李氏燕都渤海人也方刚时作守门纲官至保义校尉遂住渔阳之西逮大防中予告归沈濳故里问道于翁同西院削发衣褐随縁化导干统二年二月间遇恩具戒给得度牒恭礼香林西堂柔光为师后住翁同西院重修上院府君祠并观音殿金碧宏丽甲于幽蓟一日有数僧不知何来手授佛牙二颗炫明鲜洁玑珠流溢而师朝暮设敬数僧倐然而没于是珍蔵二十余载大定甲午四月初九日谓门弟子曰白驹易过幻化匪坚一切有为终归寂灭又曰余宿珍蔵佛牙及般若金经当于上寺之西诛芜构塔以安其上余骨即置其下又曰生死无常各宜珍重语讫就枕奄然而逝春秋八十有五僧夏三十有三其弟温公素与仆善祝之再四不能辞据实而书之大定九年三月十五日
　　等俊蓟州河村人少慕僧门嬾居俗室父母察其志确携赴甘泉寺礼仪范大师觉公为师后为燕京管内左街僧録大夫赐号圆肃大师加清简二字半载告寂天防十四年建塔甘泉普济寺
　　澄方香河孙氏子幼好静黙出家于隆安寺十八登具徧歴讲肆于诸经论无不了然讲演之名籍甚后弃教归宗悟明心地寻有本山尊宿请住上方兰若修感化寺又修絶顶浮图尝示众曰涅槃经云避役出家无心志道我当罢令还俗为王策使惭耻之服是为上服不知惭愧非佛弟子后示疾而终门人士隆建墖上方寺东麓
　　净荣徳州张氏子精勤好道利生为怀住中盘法兴寺诸山请为提防逺近闻风靡不归依一日谓众曰光隂有限慎勿怠堕语毕而逝
　　知玲云中范氏子九嵗薙发二十圆具防嵩山少林英公悟总持法得他心通皇统中出世万寿寺后住盘山感化寺宏扬密教大定十七年説偈告寂





　　钦定盘山志巻八
　　钦定四库全书
　　钦定盘山志巻九
　　方外二
　　元
　　祥迈字如意悟证出羣辩才无碍至元中奉皇帝敕撰辩譌録五巻附蔵流通
　　圜悟赈不知何许人得法东山本无元公孤藤只鉢至盘山修报国寺延祐五年戊午闻于朝赐号契宗禅师
　　云威号巢云太谷侯氏子幼业儒有名誉及壮下发防玉山达公承印证出住盘山法兴寺
　　圆让北少林寺云威禅师塔记李肇国史补曰崔赵公问径山法【指月録作道】钦道人弟子出家得否钦曰出家乃大丈夫事非将相所能为也赵公叹赏其言余谓抗力雪霜平步云霄兴丈夫事鄙将相为威公禅师斯其人也原其里河东太谷戴邨人云威名也侯其姓也幼业儒髙才博识有令誉方壮嵗一旦弃家舍业下发被褐习最上乘了第一义工丐农贾不以为辱师范人天不以为荣尝同羣公长老谨弟子礼朋游讲肆慧辩出伦闻玉山博达公讲席之盛走谒依之为入室之列俾主堂司怡惩海众光弼丛林有云峰悦之规度中统间都总统少林大宗师事届玉山一语相得驿负之燕一居万寿职主药蔵虽修鬻冗扰无日不防钳锤日久重膺子印是时盘山法兴虚席命师立僧接武明年新巢云轩仍以巢云自号宣政院使脱公为之外护具奏朝廷特旨慰祐更法兴为北少林寺师尝谓脱公曰知人惟难人实难知知其难者千中无一师开法主席居止无怠檀门徳仰寺政谨严至正戊子秋八月二十三日以微疾告终小师智感赍师行实乞余记余曰师之徳行学业家知户晓岂待余文哉牢辞弗果因直述之至正九年已丑四月日
　　幸安初至灵石山参达光二老有得后谒本无元公于海山防付嘱入灭偈曰昔年廓下万縁空脱体忘依絶照功罢钓収丝归去后桂轮孤朗任西东塔甘泉寺西
　　永晖河间史邨人姓史氏礼幸安和尚出家升云孙之堂又造木庵之室后出世住甘泉寺赐号圆照大师至正十四年甲午入灭有偈曰吾寿七十七今朝万事毕推倒人我山十寸元一尺
　　明理临潼蔺店王氏子依永晖和尚落发谒寒翠满公不契而去时西府慧公住真觉师往参承顿彻向上机锋迅利慧曰今日得个金毛狮子遂以衣拂付之奉旨住甘泉普济寺后示寂説偈曰挂锡甘泉三十年殷勤常住似头然而今撤手燕山外云散长空月自圆时至正二十七年丁未
　　田谦明理禅师塔铭者个禅师真纯道业秦地降生燕山示灭一防灵光大千照彻法嗣甘泉宗承先哲洞岭法源嵩巗正诀水映长天芦花带雪皓月澄澄清风烈烈无缝塔成光明皎洁妙工其何大巧若拙一时拂却更无可説
　　明
　　祖能字蕴空号松轩道人三河孙氏子生于永乐壬午四月六日幼恶荤羶或戏以肉但合掌而巳九嵗出家师香林如庵翁后住京师依可堂善公又至汴洛香山礼洞宗二十一代天龙潭公传付心法仍还香林重新殿宇后退居白岩自号白岩叟不与缙绅贵游者交独与太守姚公叔谦善一日谦往谒至峻峡步入石齿齧足踬而毁肩了无愠色师平生事恬退以道自任成化丙戌十月二十日示寂归葬本寺西北隅可堂公骨塔东侧
　　徳聚号宝峰姓赵氏金陵人祖谪戍玉田为玉田人童丱时常于空中见楼阁隠隠之状后于盘山少林寺出家防大云兴公正统丁已诣吴下具戒庚申回都内监刘公顺舍私宅为梵刹英庙赐名法华命师主之天顺壬午复上盘山修感化寺工竣闻于朝赐名广济成化已丑仍归少林老焉柯濳宝峰徳聚禅师行实碑记禅师名徳聚号宝峰俗姓赵金陵世家祖谪戍顺天府之玉田遂为玉田人永乐癸巳母梦黄光弥户遂生禅师人多异之及长有老衲见而指之曰此儿骨相不凡将来光大法门享安乐福未可限也甫五嵗时尝于空中见楼阁隠隠之状及十嵗父母舍送蓟之盘山少林寺出家从母舅随公宣徳戊申闻僧録右街大云兴公邃于道宣庙宠渥极盛玺书褒奬名重天下往师之参究公案讲求宗防夙夜孜孜服劳不懈正统丁巳飞锡吴下受戒具而还庚申御马监太监刘公顺以私第请为梵刹英庙赐名法华命禅师主之禅师即以修举为已任攻苦毄淡竭力为之不出堂室不谒权贵而殿堂廊庑焕然完具由是法益振教益流誉望益隆学徒益盛而老衲之言于斯始验矣天顺壬午游盘山慨然叹曰吾少时于此往还今巳逾半百矣况感化为魏晋古刹燬于兵燹久不能复吾徒録録于世而无益于教也乃捐已资兼募众縁以图兴建三年而崇台广殿岿焉焕焉庖湢廪庾髙明宏丽像设庄严咸臻精妙渔阳之人莫不举手加额以为神助事闻于上赐名广济命同师弟白岩森禅师主之成化已丑复爱少林谿涧萦回峰峦秀丽实早年发躬之地不忍忘其本源悉倒橐倾修其敝廓其规东作观音堂西作明月堂中作方丈左右僧舍以备游憩旁因龙池作竹坞蔬圃以俟优老诚一方之壮观也其徒文扩等求纪禅师之行勒石垂后嗟夫禅师瑰玮踔絶刻厉勤笃通东鲁之书传西来之意缙绅大夫钜缁老衲咸礼重之又能不忘其本汲汲致力于所发身之地其立志用意可谓宏且确矣宜乎起人之敬而成功之逺故余不徒纪其精修之行而又书其兴作之盛以昭示后人成化八年辛夘十一月
　　圆成平谷大王务黄氏子未出家时梦中见盘山圣境绕塔礼像合掌念佛后投金台大慈恩寺落发防大虗满公立限三年脇不沾席寻受春谷苑公印证赐字大舟付一偈曰妙髙峰顶无根木刋作澄潭般若舟运转往来生死海肯停橹棹住中流治十七年至盘山絶顶大作佛事
　　祖允字性空蓟州吴氏子生有手疾七嵗不能语父母许出家礼灵隠胜公为师甫及寺见胜即语众异之命名薙发精勤进修胜公歾膺住持有年一日谓众曰老僧与尔长别矣各守清规勿流庸下聴吾偈曰吾年七十本来无物末后一着青天白日偈毕而逝
　　常慧字古灯未详氏族住西甘涧净土庵不事诵读日惟危坐一榻人与之钱即辞大司马刘公召与语心甚奇之赠以镪帛却不受万厯戊寅十二月廿四日徧告于常所往来者曰扰劳众信吾三日后行矣至廿七日无疾脱去享年八十
