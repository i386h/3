<!-- { "loadSidebar": true } -->
　　李锴萝村杂咏双隖人烟外萧萧松雪翻老农今日事古色数家村鹅鸭通前浦豺狼到小园何须不来往邻里数相存　半尺青溪水沧浪或在兹草香回蛱蝶沙迥宿鸬鷀白发悔他日清流信此时虚舟吾意得飘荡更何之　一雨柴门路纷然掩碧莎澹怀随老至小隠畏人多泽雉安微分醯鸡有太和寄声旧朋好莫复笑蹉跎　峣崅南山口参差晚稼陈谁知荷锄者不是带经人天地容归老妻孥恕食贫秋风看近在红稻一尝新　耳目都无事空山贡寂寥飞生时探鷇稚子日承蜩苍莽情焉薄胚浑器不雕初非事髙尚于以永今朝
　　报水村在山前
　　里
　　虎里在山侧旧多虎故名
　　亭
　　悬石亭在悬空石上戚继光建基存王煐游记亦称凌云台
　　慧石亭见袁宏道游记
　　环翠亭见王衡游记
　　津津亭在大岭明僧常增施茶处有石刻易饮处三字秀水项徳桢书
　　尹同臯津津亭偶成诗结构原非大因山得胜全峰峦墙下簇星月牖中连香千年柏茶烹万壑泉风尘能领此俗吏亦翛然










　　钦定盘山志巻四
　　钦定四库全书
　　钦定盘山志巻五
　　寺宇
　　崕岫纡深精庐碁布或始创而嗣兴或名同而地异昔所称有庵七十二者犹得诸樵衲之见闻方今云物辉焕佛龛仙宇多属
　　圣代布金之地檐宇像设具诸庄严隔云钟磬声晨夕
　　达于
　　灵囿入山者亦得随地憩息洒然淡其荣利之心岂必鹫岭鸡山始称法窟青城小有乃号洞天耶寺【山中寺与庵多互称故庵亦统于寺】
　　感化寺魏田畴隠处旧名寳积寺唐贞元中建太和咸通间道宗常实二沙门重修后道士居之改为上方元宫至辽干统七年幽州主帅清河张某奏请易为感化寺明天顺八年壬午僧寳峰徳聚又修之成化十一年甲午勅赐广济寺额
　　国朝乾隆十年重建于旧基之西一里许
　　赐勅修感化寺额大殿恭悬
　　御书妙光演教匾榱题藻丽境地爽垲傍近
　　宫壖霭延翠属山中兰若虽多此称首刹矣
　　南抃上方感化寺碑记西圣人教既一唱而东也应而和者其徒半天下是以城闾邑聚塔庙日兴后数百年竞相髙以奢丽有大苾刍众乐诸阿兰若巗居野处如鹫峰鹿者比比而是方之城邑则又过焉渔阳古郡之西北丛岫迤逦其势雄气秀曰田盘山冈峦倚叠富有名寺而感化者旧号元宫物无常名事穷则变会幽州主帅清河张公奏请之故因以是额易其前号独亢爽清胜确乎不移既肘腋乎絶巘又襟袖于列刹故自往昔目为上方非诸信舍财而附益髙流择地以来集则何以增崇垂逺至于是哉魏太和十九年无终县民田氏兹焉营办唐太和咸通间道宗常实二大师前季后昆继踵而至故碑遗像文迹具存尔后人多住持处亦成就布金之地广在山麓法堂佛宇敞乎下禅窦经龛出乎上松杪云际髙低相望居然缁属殆至三百自师资传衣而后无城郭乞食之劳以其创始以来占籍斯广埜有良田百余顷园有甘栗万余株清泉茂林半在疆域斯为计乆之业又当形胜之境宜乎与法常住如山不骞是使居之则安不为争者所夺奈何太康初邻者侵竞割据巗壑鬭诤坚固适在此时徒积讼源乆不能决先于蓟之属县三河北乡自干亨前有庄一所辟土三十顷间蓺麦千亩皆原隰沃壤可谓上腴营佃距今积有年禩利资日用众实赖之大安中燕地遣括天荒使者驰至按视厥土以豪民所首谓执契不明遂围以官封旷为牧地吞我林麓既如彼废我田壤又若此使庖舎缺蒸薪之供斋堂乏饼饵之给可叹香火而至于是寺僧法云暨法逍次言及众曰先世有所遗籍吾侪不能嗣守亦空门之不肖者也安忍坐受其拱黙而已相与诣阙陈诉歴官辩论一旦得直其诬两者复为所有寻奉上命就委长吏辨封立表取旧为定自是樵爨耕获之利随用而足以小大协力始终一心而令释氏家肥不减畴昔赫矣能事于前有光虽汶阳归已侵之疆兴平还既夺之地不是过也干统六年冬老比丘崇简与前蓟州管内都纲提防寺事沙门士贤元悟上座僧士侃都知僧圆净等以始末纪石为请会余有故不果顷又走书来速文勒至再三岂可无述夫藏用于形迹者莫妙于理智显用于事为者莫大乎势力佛之道理与智也宏之在人势与力也若兹寺者像设攸在法相所寄智与形会理随事集向内不资徒侣之力外不托王臣之势则有所废矣孰能兴之今豪夺者止诬取者与使禅支律裔保有其业良以此也后之补处是者其念之乎干统七年春正月元日
　　王泽过感化寺诗山行两后气如秋废寺残僧亦胜游宻树巃嵸羣鸟集层峦环抱一谿幽石桥半侧人牵马梵磬无声客倚楼叹息契丹碑尚在白沟当日是红沟
　　董邦达感化寺诗山幽势盘纡縁麓转平敞緤马正清秋意惬神弥爽巍巍只陀林慧日金榜迦陵流清音梵唱互发响仰面受和风散歩得寛壤何当良宵来层巅指月朗
　　天香寺旧名天香妙祥禅寺唐建延祐元年重修
　　国朝乾隆九年重建于旧基之西北二里许
　　御题勅建天香寺
　　赐无上法味匾杨栁外晓风残月净瓶中白日青天聨寺枕巗依麓为栖禅胜地门外疎林浅渚行径絶幽与感化并占平逺之胜
　　查曦天香寺客夜偶成暮入天香寺苍然山霭浓悠悠白沙涧黯黯紫防峰忽见僧廊月髙悬佛殿松相看清不寐吟断下堂钟
　　董邦达天香寺诗清流界尘氛翠壁欹林朩法云深黯黯缥缈罨佛屋薝卜蔚一林心香几地肃岂执镜中象宁恋桑下宿意行缅千峰屡至樵径熟悠然证静因妙取慊幽独
　　天成寺旧名福善寺一题天成法界当翠屏峰之阳俯瞰林壑天成图画因
　　赐勅建天成寺额寺门有楼匾曰江山一览大殿匾曰
　　清浄妙因皆
　　宸翰也
　　御制游盘山记勒碑于此诗篇摩厓凡四处彩碧之辉耀于邃谷寺西南有普化和尚塔基普化唐人寺疑唐建
　　国朝康熙中僧云聨重修有古佛舎利墖飞帛涧涓涓泉彻公塔山前有下天城原属寺中果园有断碑载大辽天城福善寺赎旧业栗园事又有断石幢载叡孝天祐皇帝云云
　　李及秀游天城寺诗淙淙幽谷里寳墖起崚嶒醒世风千铎传心夜一灯石屏连嶂合雪瀑乱泉崩鸟雀忘机智空阶自陟登
　　洪升题天城寺诗云抱墖形孤天垂壁面削两山当寺门一水泻厓脚
　　梁洪天城寺诗环寺山如堵参天墖似峰上盘从此入髙衲未曾逢积翠烟中薄空香雨后浓还期登絶顶努力一支笻
　　孙才衡至天城寺诗入山不数里举首见天城峭壁冲人立遥泉伏涧鸣客停牵马力僧讶打门声聊得须臾坐芒鞵歩歩轻
　　张朝琮天城寺诗篮舆逺探幽巗胜翠接长松架短桥乱叠悬厓云锁额遥喷飞瀑玉垂腰碑从何代埋青草塔自中峰上碧霄丘壑有懐慙未遂石蹊萝磴暂相招
　　李锴天成寺诗束髪牵世网衰谢仍漂揺徃迷泥涂歩今回尘外镳遣此殷忧懐况值芳春朝灵区贡隈隩净域栖寂漻飞轩面空翠丹壁摩青霄肃肃山翟飞趯趯鼯鼠跳墖铃语真呗松雪洒惊飚万化无端倪无生自逍遥委形诚斯须挥手谢松乔
　　萨哈岱天成寺次韵诗世界回看眼欲空上方有境许相通孤峰拔地非人境杰阁凌云妙化工烟抹千林殷晚翠日斜半岭挂秋红古今胜迹神仙宅多在山僧指防中
　　徳意过天成寺诗塔影穿幽壑晴岚叠翠屏天成桥畔路曲折入浮青
　　千相寺一名祐唐寺唐开元中建辽统和五年希悟大师重修相传昔有尊者挈杖逺至求植足之所僧室东北隅巗下有澄泉忽见千僧洗鉢瞬息而泯后于谿谷磵石之面刋千佛像明正统中僧行明重葺
　　国朝乾隆十年
　　勅修大殿悬
　　御书雨花福地匾寺后有揺动石又有洞曰契真憨山
　　遇隠士处也
　　李仲宣祐唐寺剏建讲堂碑记夫幽燕之分列郡有四蓟门为上地方千里籍冠百城红稻青秔实鱼盐之沃壤襟河控岳当旂防之奥区于古堞之外西北一舍有盘山者乃箕尾之巨镇也深维地轴髙辟天门防碧凝霄寒青压海珠楼璇室仰窅窱于昆丘宝洞琼台耀磅礴于衡岳崆峒左倚太行右连怀珠之水派其阳削玉之峰峭其后岭上时兴于瑞雾谷中虚老于乔松竒树珍禽异花灵草絶顶有龙池焉向旱岁而能兴雷雨巗下有潮井焉依旦暮而不亏盈缩于名山之内最处其嘉此境旧有五寺祐唐者乃备其一自昔相传有尊者挈杖逺至求植足之所僧室东北隅巗下有澄泉恍惚之间见千僧洗鉢瞬息而泯因兹构精舎晏坐矣厥后于谿谷磵石之面刻千佛之像而以显其殊胜也虽雨渍苔斑睠仪相而犹在阳舒隂惨流善誉而不隳向此蓝垣之北长松之下有大石焉重万余钧或遇信敬者防触而动迄今游阅之士冠盖相望四序不絶于阡陌也当昔全盛之时砌叠龙蟠檐排凤翅晨钟暮磬上闻兜率禅宗律学宛是只园骈阗可于清凉赫奕遥同于白马乃法侣辐辏之乡也爰自大兵之后并已烬灭由谓物不可以久废故亨利于徳人德人者即寺主大德乃当寺之景派也厥本惟裔其神不测苦随念尽乐与人同化六趣之茫然归十方之安穏享年腊末晚昌行业弥髙既多有续之闻宜示无穷之绩寺主大徳俗姓琅琊氏释讳希悟镇阳夏博人也爰自聚沙之岁礼当寺寺主在楚禅师授法焉剿除五盖慕别四生舎欲棹而誓泛慈舟弃毒药而愿食甘果年二十诣长兴寺具尸罗由启宏愿延僧一十万次第竟矣于是谓其友曰闻二仪舒四序推迁人生几何岁不我与览斯基址孰忍凄凉埜鹿羣麋昼夜而草眠香径壊碑毁塔髙低而蔓挂藤萝玉毫消尽于华鬘金磬罢闻于斋懴上漏下湿日就月将徐兴再造之心爰起从新之务于是乎手披榛棘力用经营移怪石而截断云根伐灌木而摧折烟色应歴十二年化求财賮盖佛殿一座栾栌娟妙丹雘鲜新塑佛中央图像四壁保宁四年又建库僧堂二座俾爨馐之有所作也賔旅之有所归也干亨二年加授紫衣载议门迎广陌地处幽凉虞生肇之徒见临顾讲赞之所交阙乃于僧室之隂叠磷磷之石浍瑟瑟之泉髙广数寻骈罗万树薙除沙砾俯就基扃而又请邑人醵缗赂四逺之最乐施者如介甲之归巨浸也即乃市朩灵□采石烟巗穷斤斧之功极磨砻之妙初心才启大厦攸成式导昏衢弥光世徳其堂也保宁十年剏建带云川之渺渺总逺岫之峨峨东观种玉之田西掞筑金之阙兰楹镂彩桂柱凝丹月入秋风夏户檐外之杉松郁郁槛前之烟水潺湲所贵安苾刍僧置狻猊座髙谈玉偈然慧炬而絶烦恼薪妙演金文挥智刄而剖无明防长依佛住永压山门对延灵鹫之峰阐説瑜伽之防此乃邑人等心犹慕善志乃忘筌知浮生石火以难停觉幻质风烟而易灭各抽浄施共构良因即寺主希悟大徳激劝之所致也縁惠之所被也厥外井有甘泉地多腴壤闲栽珍果棋布蔬畦清风起兮绿干香细雨霁兮红葵茂载谅鸿基必葺白足咸来其供给之费恒不阙于祗赡者大徳寺主力办也盖惟寺主大徳道洽空有识洞幽全资化导于多方以至圎成于能事所冀皇朝永安神业矣相国长调鼎鼐矣京尹之仁无秕稗矣郡牧之信及竹童矣一切灵同沾利乐一切惑溺并向真如爰述懿徽俾雕翠琰其邑人姓号具列碑隂仲宣縻职之岁华构方成命修辞以序之序之伊何即为铭而记之铭曰峭壮灵峰剏兴华宇式开讲肆用陈法侣物置人多利圎三宝庶几乎作善之祥传名旷古统和五年岁次丁亥四月八日
