<!-- { "loadSidebar": true } -->
　　徳清号憨山万厯癸酉夏至盘山千像寺后石巗内见一隠者灰头土面山作礼絶不顾问亦不应山知非常人亦同黙坐少顷隠者烧茶唯取一杯自饮山亦取一杯同饮饮茶竟隠者还茶具于原处端坐如故山亦如之少选隠者炊饭饭熟置坐前唯取一盌一箸自食山亦取一盌一箸同食饭罢又端坐如故山亦如之入夜隠者出巗外经行山亦随之明日山知茶时烹茶饭时炊饭隠者同山饮啜经行亦尔如是一七隠者方问曰仁者何来山曰南方来隠者曰来此何为山曰特访隠者隠者曰隠者面目如此别无奇特山曰进门早巳勘破了也隠者笑曰我住此巗三十余年今日始遇一个同风留山住山亦忘返一夜山经行忽然顶门响一声轰如乍雷山河大地身心世界豁然顿空境非寻常归巗中具陈所得隠者曰此色隂境耳非是本有我住此巗三十余载除隂风雨雪夜夜经行此境但不着则不被他昧却本有山深肯之作礼谢教一日山辞归隠者把臂相送下山泪如喷珠入京向妙峰师述如上因縁汪司马曰如是则吾师住山已竟山曰犹是途路边境界耳
　　明空字普照丰润农家宋氏子值老僧教以修净土业久之有得遂薙发建圆通庵居之导人念佛依附曰众旋为忌者所中系狱三年事得白归盘山卜居卫公庵未防奄化
　　智朴普照大士行实碑记上人讳明空俗姓宋蓟州丰润人也明正徳十二年丁丑生稍长业农一日于田中值老僧授以念佛法门嘱之曰但勿杂念即见道真自是致力不巳久之有所得遂不娶建圆通庵居之念四字弥陀导人为善指示颇多至是依附者众或以为不利于乡诋谰因之而起首之公府拘囹圄三载后闻于朝神宗命勘之明其无罪释之赐清心二字札子一道聴其所止而休焉于是东归盘山卜居卫公庵未旬日而告寂时年五十有七其徒阐本师之教人多信从遐迩老稚辐辏子来不数年开拓宏敞钟鼓梵呗之声六时不辍居然畿东一名刹也其孙来平恐先祖行实久而湮没不传乞余作塔记勒石请至再余不能辞爰即其言而序述之且系以铭曰山之青水之緑松之直棘之曲同拱卫窣堵波垂不朽此巗阿
　　如芳字秘如宛平天桥人天启丙寅春至盘山天成寺修古佛舍利塔感多瑞应详载张元芳天成寺塔记
　　至明号无暗参徧融憨山达观于言下各有所得习静于盘山之五盆沟者十五年后出住净业庵徳行兼备参学者多所成就縁满告众説偈而逝智朴无暗律师行实碑记余尝论夫人之情有同处而不相遭有异地而相慕焉有同时而不愿见有千百年后而徒思焉于无暗大师之人之徳而深有感焉耳大师行实余以辑山志诘诸法侣询诸耆旧颇得其梗概其孙元印乞塔铭于余余中心摇摇若有不同时之感故不获以不文辞大师法名至明无暗其号也山西介休袁氏子生于某年月日出家千佛庵禀具五台显通寺初谒徧融大士次谒憨山大士山曰虽得多闻不成圣果乃指参达观大士于三师言下各有所得天启初入盘山五盆沟隠静尔时魔魅甚伙师厯一十五年偶絶粮至第五日有神人见梦邦均王孝廉曰盘山五盆沟有修行人絶粮是汝师也质明孝廉见卖薪者问盘山五盆沟汝知之乎卖薪者曰知之然路险多魔魅孝廉俶装直往寂无人声扣门见师曰师絶粮耶曰何以知之孝廉以梦告因乞为弟子载拜乞师一言师曰平常心是道自是应孝廉请出住净业庵阐毘尼演修多罗教时值饥嵗人多依师求度师见即允许老稚剃落者防千人库无蓄租防中供具常丰饶学侣之来请益者巧引曲喻必悟解而后已人望之若景星庆云光风霁月焉此方愿满他土縁兴于崇祯十五年月日忽告众曰吾不久行脚去矣众未喻又越三日复谓门人演心曰吾去矣尔等为道自重门人乃悟仓猝哀请留末后句师曰幻身本无实真如本自然昆崘成粉碎生死不相关遂跏趺而化遗命塔全身于庵左侧呜呼大师处于此十五年中空乏坎防至于絶粮五日不有神人见梦于孝廉卒至饥饿而死谁能知之余故重有所感焉而系之以铭铭曰有大苾刍名曰至明行徳兼备遐迩闻声降灵河汾出世盘岭自西自东歴魔佛境抑以宏法抑以利生憧憧惕惕其道大行乃仰乃瞻乃精乃鋭于焉既从怛焉而逝圆窣堵波在此山阿水流风动净业弥陀康熙三十年辛未冬月日徳意挽无暗大师诗白云深处结精蓝无限幽情祗自耽魔慑真风消幻障龙钦髙蹈徙澄潭精操不让巗松古妙义犹如水月涵我欲询师师已逝临风空对薜萝龛
　　朗然寳坻人住林亭口之小庵根性愚钝行止端方里人颇重之一日入盘山遇老僧授以念佛法门归依教行之三年感内火自焚链身不坏若古铜铿然有声今供庵中
　　智朴诗禅者舍卫归备言邨中事有僧曰朗然根性乏聪利心心忆佛名只提六个字誓愿见弥陀昼夜无迁次坚行三载周果满从前志智火自内燔六根光明炽顷之烟焰消端严良可视是非坚密身毕竟难思议末世精进幢小子勉而识脚跟下未明光隂莫虚弃须自防检看生死非儿戯
　　国朝
　　养心耀州陈氏子谒博山无异和尚苦行力参久之乃北上游歴燕京诸梵刹隠显莫测居无常所顺治辛丑至盘山重兴法蔵寺
　　行干字大博达州人姓胡氏母梦神人送子入懐因而有娠生时白光弥室甫五嵗自称和尚年十三祝发西圣寺后入都门愍忠寺登戒复南询参万如微公于龙池机乃付衣拂命北上至盘山建正法禅院上堂呵呵大笑云人人上盘山求道道在甚处个个向老僧覔佛佛在甚处复呵呵大笑云今曰既上来老僧与伊设个方便若要求道向邦均路上蓦直去若要覔佛向自己顶上摸取去若向老僧者里求覔终不能得复呵呵大笑又上堂云若论佛法无处不是只是伸手拈不着开口道不着动足踏不着只许无舌人论説无手人拈提无足人履践若也未防老僧更与你通个消息卓拄杖下座又上堂云个中一着最虚今古不变迁佛祖界中蔵不得拈来挂向碧巗前又上堂云言前荐得举一明三句下承当拈头作尾铁草鞵一踏粉碎金刚圈触着成灰直得百不减一不添猫儿睡狗子眠桑田变沧海沧海变桑田衲僧真秘诀千古许谁传喝一喝又蒋虎臣太史请上堂云踏破从前一着不被声色笼络终朝荡荡悠悠长年洒洒落落搬运弥勒家私摆弄普化铃铎閙到日午三更师震声一喝便下座僧问尘事茫茫如何识主师曰好牛不出栏僧曰出栏时如何师曰头轻尾重居士问歴代祖师都在甚处师曰山南岭北士曰为甚不出世师云筑着磕着或问佛是大圣为甚不生中国师曰薄处先穿按师之垂手为人不存知解所以声动王臣名飞燕蓟有语録四巻见于世
　　董訚大博禅师语録序秦汉以上穷道徳之原者惟尚儒宗晋魏而后表心性之微者每归佛氏佛氏之教条目繁多而最胜最精无逾禅学葢禅以泯智絶縁苦参力究廓然证悟如寐忽苏其境界自尔迥别徐视未悟之人谈心论道虽极精明祗成寱语故其教人也或直指或曲喻或格外提持或就中转变或无言而可以理通或有句而难以意解或时棒喝或时机用无非欲警夫酣梦之人归于大觉此唐宋以来诸鸿儒往往翺翔其门而不舍宁无谓哉然究厥根源则始自拈花微笑以至达摩氏游梁歴魏化行东土由是衣传六代灯演五宗五宗固各自树立门庭而直捷雄伟无如临济初于镇州建立黄檗宗防有普化克符二人成就之化之师寳积首开盘山按诸法系济之从祖也顺治丁酉大博禅师匡徒领众斩棘披荆重兴寳积道场建立临济宗防而师系济三十二世孙本师龙池微微师天童悟悟师幻有传师笑巗于胜国万厯中偕徒三五人隠居燕邸落无闻自得传南迈续焰分灯儿孙遂盛行于江浙今师又自南而北恢宏祖道信矣佛法之隠显亦各有时也师之竖立法幢也实始于天津之地蔵禅院末乃应贵人之请大开炉鞴于善者凡三载先后坐道场一十四处説法十有七年叶落归根终隠盘山其密行圆机煅圣炼凡王公尊敬士庶归依与夫兴建丛林传续法嗣并末后迁化光明赫奕种种自有别记惟是开堂之语録尚未条贯门人超见等仿庆善之成规重为编集删繁取要勒为四巻将以泽世余读之喜曰此真所谓涂毒之鼓也返魂之香也无论缁之与素茍能留心于斯朝研夕究黙然契悟不独临济之无位真人面目现在宝积之心月孤圆光吞万象即吾儒修道育徳之方亦不外乎是矣
　　百忍山东人结茅法蔵寺东偏鲠直少言笑日中作务惟勤夜则环山念佛康熙癸丑八月朔有樵子自庵门过乃召曰来尔将木椹置果树下吾坐去矣樵子唯命遂跏趺椹上椹微小不能容趺乃命樵子以木段拄之怡然脱去樵子遽报隣庵僧僧至望之如生依法火化収骨入本寺之普同塔
　　正眼字法蔵扬州人丁姓名自坚厌世无常去其家于港口极乐庵薙发于五台蕴真和尚处圆具一日呈所解蕴以偈示之曰佛蔵无心处法縁正眼时色空两不住独露一真如师闻之愈加精进数月身心轻安不可言喻后入都门时大博和尚开堂法通特往参承庚子上盘山住静丙午付法更名超正丁已住正法禅院上堂云大智离心识全机絶见闻金鍮容易辨煤墨最难分池隠鱼吞月松藏鹤吐云灵明元妙诀豁达便超羣超羣且止祗如灵明妙诀作麽生防卓拄杖云一茎眉毛重九觔又上堂云道无男女岂有僧俗物物自然头头具足所谓一切法不生一切法不灭若能如是解诸佛常现前竖拂子云若将者个唤作拂子则不见诸佛若将者个唤作诸佛则不见拂子既是相倾相夺为甚又道个不生不灭以拂子挥一挥云有相相中蔵实相不空空里显真空喝一喝云寱语作麽其法语拈提例如此戊午九月
　　圣祖驾幸此院
　　赐扁及诗为禅林荣遇后示疾坐脱塔于正法墖院之前超见字了宗寳坻杨氏子母梦僧至其家云自南海来遂生师八嵗业儒十五嵗于诸篇章过目辄谙偶染疾父母以其前世僧也许出家病瘥于龙泉寺薙发愍忠寺圆具闻天童雪窦二公名籍甚往谒之言下俱有得归至都门时大博干公开法盘
　　山师不解包而至盘山博一见便问何处来师曰都中来博曰来为何事师曰亲近和尚博曰将甚麽亲近师便喝博曰落在甚处师劈胸一拳博曰是何意防师曰知恩报恩博曰防堂去即録为弟子每入室防请当机不让后居盘山石窟中三载诸方闻之竞请出山凡十坐道场如仁寿万善放生等处居多洪益后复上盘山住古中盘上堂云盘山有一话头徧满四大部洲若将佛法商量犹是认影迷头心外无法法外无心随縁且度日到岸不迷津防麽一劈华山分两路万年流水不知春示众云铁树开花磐石长藕虚空防头佛殿倒走此四句中有一句有体有用有擒有纵向者里缁素分明许汝防学事毕又示众举拂子云若识得者个便知释迦不在西天仲尼不居东鲁不説赵州无不道云门普象骨解辊毬禾山防打鼓从前络索都丢却斩新条令为君数九九八十一五九四十五防麽鼈鼻吞毒蛇大虫齩杀虎康熙乙丑有信官卜公请至沈阳阐法再嵗于丁卯十月十七日示疾告众曰廿三日大众送老僧上盘山众不防师意复説一偈住世七十有余秋只把金圈作钓钩愿满度生无别事佛宫魔国任优游至廿三日复索笔书偈曰却来游幻海个中无变改欲识本来人遂掷笔而逝依法阇维其徒函骨归葬盘山古中盘
　　智朴字拙庵徐州人早防诸方隠匡庐东西二林间最后得法青龙百愚和尚实洞宗第三十世康熙辛亥游盘山结茅青沟渐成巨刹能诗时有佳句
