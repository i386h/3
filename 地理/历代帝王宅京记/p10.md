<!-- { "loadSidebar": true } -->
　　桂宫　汉武帝造在未央宫北周囘十余里汉书曰桂宫有紫房复道通未央宫闗辅记云桂宫在未央北中有明光殿土山复道从宫中西上城至建章神明台蓬莱山【水经注未央宫北即桂宫也周十余里内有明光殿走狗台柏梁台旧乗复道用相迳通故张衡西京赋曰钩陈之外阁道穹窿属长乐与明光迳北通于桂宫】三秦记未央宫渐台西有桂宫中有明光殿皆金玉玑珠为帘箔西京杂记云武帝为七宝牀杂宝案厠宝屏风列宝帐设于桂宫时人谓之四宝宫汉书孝哀传皇后退居桂宫
　　右桂宫
　　北宫　在长安城中未央宫北近桂宫周囘十里髙帝时制度草创孝元增修之中有前殿广五十步珠帘玉户如桂宫汉书吕太后崩孝惠皇后废处北宫又哀帝崩贬皇太后赵氏为孝成皇后退居北宫
　　夀宫　北宫有神仙宫夀宫张羽旗设供具以礼神君神君来则肃然风生帷帐皆动
　　紫房复道　汉书孔光传成帝母太皇太后自居长乐宫帝祖母定陶太后在国邸诏问当何居光不欲令后与帝旦夕相近即议以为定陶太后宜改筑宫大司空何武曰可居北宫上从武言北宫有紫房道通未央宫【师古曰复读曰复】傅太后从复道朝夕至帝所程大昌雍録曰天子之居当为正宫其外皆离宫汉都长安若未央则其剏为至长乐则因秦而加葺治者也
　　西宫初成朝诸侯羣臣乃于长乐叔孙緜蕞盖首施乎此不在未央也至髙帝登假亦在长乐则长乐也者既以为居又以受朝无异乎正宫矣然自惠帝以后人主皆居未央而长乐常奉母后则虽长乐亦当名为离宫而未央当为正宫也故凡语及长乐者多曰东朝则其名固以分乎正宫矣至于甘泉虽在长安东北三百里外为夫方士辈多云古帝王之所尝都故武帝立朝邸其上而藩侯裔长有来朝者亦皆受之于此若其常制则类以五月往八月还盖避暑耳此外如建章桂宫北宫之类虽在都城亦离宫矣
　　右北宫
　　明光宫　武帝太初四年起在长乐宫后南与长乐宫相连属汉书成都侯商尝疾欲避暑从上借明光宫王莽始建国元年改明光宫为定安馆定安太后居之又曰武帝求仙起明光宫发燕赵美女三千人充之率取二十以下十五以上年满三十者出嫁之掖庭令总其籍有元出者随补之【雍録云汉有明光宫三一在北宫南与长乐相连者武帝太初四年起即王商所借以避暑者也别有明光宫在甘泉宫中亦武帝所起发燕赵美女三千人充之至尚书郎主作文书起草更直于建礼门内则近明光殿矣建礼门内得神仙门神仙门内得明光殿约其方向必在未央正宫殿中则臣下奏事之地也建礼门神仙门明光殿此三名者不见于国志至歴代宫名之书则于后汉门名有建礼门岂此之所载明光殿者东都之殿耶】
　　太子宫甲观　太子宫有甲观画堂汉书曰孝成皇帝元帝太子也母曰王皇后元帝在太子宫生甲观画堂注曰甲者甲乙丙丁之次元后传曰见于丙殿此则例也画堂谓宫殿中彩画之堂
　　右长安城内宫
　　永信宫　哀帝尊恭皇太后曰帝太太后称永信宫中安宫　哀帝尊恭皇后帝太后称中安宫
　　养徳宫　赵王如意年幼未能就外傅戚姫养之赵王内傅赵媪傅之号其室曰养徳宫【西京杂记同又曰后改为鱼藻室】右长安宫异名
　　长门宫　离宫在长安城东【汉书东方朔传更名窦太主园为长门宫如淳曰窦太主园在长门长门在长安城东南】孝武陈皇后得幸颇妬居长门宫【史记封禅书正义曰括地志云长安门故亭在雍州万年县东北苑中后馆陶公主长门园武帝长门宫即此】钩弋宫　孝武钩弋夫人有宠生昭帝妊娠十四月上曰闻昔尧十四月而生今钩弋亦然乃命所生门曰尧母门所居曰钩弋宫汉武故事曰钩弋室在直门之南储元宫　在长安城西汉书外戚传信都太后与信都王俱居储元宫
　　宣曲宫　在昆明池西孝宣帝晓音律常于此度曲因以为名【龙渊宫汉书元帝三年勅决河起龙渊宫服防曰宫在长安西作铜飞龙故以为宫名】右长安城外离宫
　　甘泉宫　一曰云阳居史记秦始皇二十七年作甘泉宫及前殿筑甬道【筑垣墙于街巷】自咸阳属之闗辅记曰林光宫一曰甘泉宫秦所造在今池阳县西甘泉山宫以山为名周匝十余里汉武帝建元中增广之周十九里去长安三百里望见长安城黄帝以来圜丘祭天处【汉书地理志云阳县有休屠金人及径路神祠三所郊祀志云阳有径路神祠祭休屠王也孟庸曰匈奴祭天处在云阳甘泉山下秦夺其地徙休屠右地程大昌曰匈奴传云霍去病出陇西过焉耆千余里得休屠王祭天金人师古曰作金人以为天神之主而祭之即佛像是其遗法也武帝嘉休屠王来降而为泽邪所杀故以其像祠诸甘泉又取休屠王列之典祀而以为径路孟庸乃谓甘泉本匈奴祭天之地为秦所夺岂不谬哉】遁甲开山图云云阳先王之墟武帝造阙于南以象方色于甘泉更置前殿始造宫室有芝生甘泉殿边房中汉旧仪云芝有九茎金色緑叶朱实夜有光乃作芝房之歌帝又取紫殿雕文刻镂黼黻以玉饰之成帝永始四年行幸甘泉郊泰畤神光降于紫殿今案甘泉宫北防有槐树今谓玉树根干盘峙二三百年木也杨震闗辅古语云耆老相传咸以为此树即扬雄甘泉赋所谓玉树青葱者也甘泉有髙先宫又有林光宫有长定宫竹宫通天台通灵台武帝作迎风馆于甘泉山后加露寒储胥二馆皆在云阳甘泉中西厢起徬徨观筑甘泉苑建元中作石阙封峦鳷鹊观于苑垣内宫南有昆明池苑南有棠梨宫【西京杂记曰成帝设云帐云幄云幕于甘泉紫殿世谓三云殿】
　　长定宫　在林光宫三辅决録曰后从帝行幸甘泉宫居长定宫孝成许皇后废处昭台宫嵗余徙长定宫竹宫　甘泉祠宫也以竹为宫天子居中汉旧仪云竹宫去坛三里
　　棠梨宫　在甘泉苑垣外云阳南三十里
　　通灵台　王褒云阳记曰钩弋夫人从至甘泉而卒葬云阳武帝思之起通灵台于甘泉宫有一青鸟集台上往来至宣帝时不至
　　右甘泉宫
　　昭台宫　在上林苑中孝宣霍皇后废处昭台宫后十二嵗徙云林馆乃自杀
　　犬台宫　在上林苑中长安西二十八里汉书江充召见犬台宫
　　扶荔宫　在上林苑中武帝元鼎六年破南越起扶荔宫【宫以荔枝得名】以植所得竒草异木菖蒲百本山姜十本甘蕉十二本留求子十本桂百本蜜香指甲花百本龙眼荔枝槟榔橄榄千嵗子甘橘皆百余本土木南北异宜嵗时多枯瘁荔枝自交趾移植百株于庭无一生者连年犹移植不息后数嵗偶一株稍茂终无华实帝亦珍惜之一旦萎死守吏坐诛者数十人遂不复莳矣其实则嵗贡焉邮传者疲毙于道极为生民之患至后汉安帝时交趾郡守极陈其弊遂罢其贡西京杂记曰初修上林苑羣臣远方各献名果异树亦有制为美名以标竒丽梨十紫梨青梨【实大】芳梨【实小】大谷梨细叶梨缥叶梨金叶梨【出琅琊王野家太守王唐所献】瀚海梨【出瀚海北耐寒不枯】东王梨【出海中】紫条梨枣七弱枝枣玉门枣棠枣青华枣梬枣赤心枣西王枣【出昆仑山】栗四侯栗榛栗瑰栗峄阳栗【峄阳都尉曹龙所献大如拳】桃十秦桃榹桃缃核桃金城桃倚叶桃紫文桃霜桃【霜下可食】胡桃【出西域】樱桃含桃李十五紫李緑李朱李黄李青李绮李青房李同心李车下李含枝李顔渊李【出鲁】羌李金枝李燕李蛮李侯李柰三白柰紫柰【花紫色】緑柰【花緑色】查三蛮查羌查猴查椑三青椑赤叶椑鸟椑棠四赤棠白棠青棠沙棠梅七朱梅紫叶梅紫华梅同心梅丽枝梅燕梅猴梅杏二文杏【材有文彩】蓬莱杏【东郡都尉于吉所献一株花杂五色六出云是仙人所食】桐三猗桐梧桐荆桐林檎十株枇杷十株橙十株安石榴楟十株黄银树十株槐六百四十株千年长生树十株万年长生树十株扶老木十株守宫槐十株金明树二十株揺风树十株琉璃树七株池离树十株离娄树十株白俞□桂□杜蜀漆树十株柟四株枞七株栝十株楔四株枫四株
　　葡萄宫　在上林苑西哀帝元夀二年单于来朝上以太嵗厌胜所在舍之上林苑葡萄宫
　　承华殿　在上林苑武帝内传七月七日上于承华殿斋忽有一青鸟从西方来集殿前上问东方朔朔曰此西王母欲来也有顷王母至
　　右上林苑内离宫
　　宜春宫　本秦之离宫在长安城东南杜县东近下杜汉书武帝建元三年微行东游宜春
　　鼎湖宫　在湖城县界【一说在蓝田有亭】昔黄帝采首山铜以铸鼎鼎成有龙下迎帝仙去小臣攀龙髯而上者七十二人汉武帝于此建宫【按湖当作胡雄传南至宜春鼎胡御宿昆吾韦昭以为近宜春是也故武帝病鼎胡卒起幸甘泉而行右内史界不在湖城明矣】
　　长杨宫　本秦离宫汉修饰之在盩厔县东南三十里宫中有垂杨数畆因为宫名秋冬校猎天子于上临观焉【水经注曰渭水北流长杨宫西】
　　五柞宫　在扶风盩厔宫中有五柞树因以为名五柞皆连抱上枝防覆数十畆汉书武帝后元二年二月行幸盩厔五柞宫
　　集灵宫集仙宫存仙殿存神殿望仙台望仙观俱在华隂县界皆武帝宫观名也华山记及三辅旧事云昔有太乙真人茅盈内记始皇三十一年九月庚子盈曾祖父蒙于华山乗云驾龙白日升天武帝即其地造宫殿嵗时祈祷焉汉书华隂有集灵宫
　　思子宫　武帝悟戾太子无罪被杀作思子宫为归来望思之台于湖
　　黄山宫　在兴平县西三十里【元和志作西南】汉书槐里有黄山宫【在涝水入渭之下渭在东南】东方朔传武帝微行西至黄山宫【元后传集黄山宫　水经注渭水东北迳黄山宫南西京赋上林禁苑绕黄山而欵牛首　山海经注始平槐里县有黄山上故有宫汉惠帝所造】
　　步夀宫　宣帝神爵二年鳯凰集祋祤县鳯凰集处得玉宝乃起步夀宫案秦亦有步夀宫与此名同地异池阳宫　在池阳南上原之阪有长年阪去长安五十里
　　梁山宫　在好畤界【见上】
　　万嵗宫　在汾隂武帝造宣帝元康四年幸万嵗宫囘中宫　史记秦始皇二十七年巡陇西北地出并头过囘中汉书文帝十四年匈奴入萧闗杀都尉烧囘中宫候骑至雍武帝元狩四年幸雍通囘中道遂北出萧闗又有三良宫相近
　　首山宫　武帝元封元年封禅后梦髙祖坐明堂朝羣臣于是祀髙祖于明堂以配天还作首山宫以为髙灵馆【孝武纪元封六年冬行幸囘中春作首山宫】
　　右各郡县离宫
　　汉畿内千里并京兆治之内外宫馆一百四十五所班固西都赋云前乗秦岭后越九东薄河华西涉岐雍宫观所歴百有余区秦离宫二百汉武帝往往修治之








　　歴代帝王宅京记卷五
<史部,地理类,都会郡县之属,历代帝王宅京记>
　　钦定四库全书
　　歴代帝王宅京记卷六
　　昆山顾炎武撰
　　关中四
　　汉
