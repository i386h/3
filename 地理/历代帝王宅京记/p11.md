<!-- { "loadSidebar": true } -->
　　上林苑【以下苑囿】汉上林苑即秦之旧苑也汉书云武帝建元三年开上林苑东南至蓝田宜春鼎湖御宿昆吾旁南山而西至长杨五柞北绕黄山濒渭水而东周袤三百里离宫七十所皆容千乘万骑漠宫殿疏云方三百四十里汉旧仪云上林苑方三百里苑中养百兽天子秋冬射猎取之帝初修上林苑羣臣逺方各献名果异卉三千余种植其中亦有制为美名以标竒异苑中有昆明观武帝置又有茧观【汉书元后传春幸茧观率皇后列侯夫人桑师古曰汉宫阁疏云上林苑有茧观】平乐观逺望观燕升观观象观便门观白鹿观三爵观阳禄观隂徳观鼎郊观樛木观椒唐观鱼鸟观元华观走马观柘观上兰观【元后传校猎上兰师古曰上兰观名在上林中】郎池观当路观皆在上林苑又旧仪曰上林有令有尉禽兽簿记其名数【张释之传上问上林尉诸禽兽簿】又有上林诏狱主治苑中禽兽之事属水衡又上林苑中有六池市郭宫殿鱼台大台兽园【西京杂记云茂陵富民袁广汉藏镪巨万家僮八九百人于北山下筑园东西四里南北五里激流水注其中搆石为山高十余丈连延数里养白鹦鹉紫鸳鸯犛牛青兕竒兽珍禽委积其间积沙为洲峙激水为波涛致江鸥海鹤孕雏产鷇延浸林池竒树异草靡不培植屋皆徘徊连属重阁修廊行之移晷不能徧也广汉后有罪诛没入为官园鸟兽草木皆移入上林苑中】
　　甘泉宫　武帝置縁山谷行至云阳三百八十一里西入扶风北周囘五百四十里苑中起宫殿台阁百余所有仙人观石阙观封峦观鳷鹊观
　　御宿苑　在长安城南御宿川中汉武帝为离宫别馆禁御人不得入往来逰观止宿其中故曰御宿三秦记云御宿园出栗十五枚一胜大梨如五胜落地则破其取梨先以布囊盛之号曰含消此园梨也【汉书百官表水衡都尉武帝元鼎二年初置掌上林苑属官有御羞令丞如淳曰御羞地名也在蓝田雄传谓之御宿师古曰御宿则今长安城南御宿川也不在蓝田羞宿音相近故或云御羞或云御宿耳羞者珍羞所出宿者止宿之义　元后传作籞宿】
　　思贤苑　西京杂记曰孝文帝为太子立思贤苑以招賔客苑中有堂室六所客馆皆广庑高轩屏风帏褥甚丽
　　博望苑　武帝为太子开博望苑以通宾客在长安城南杜门外五里有遗址
　　西郊苑　汉西郊有苑囿林麓薮泽连亘缭以周垣四百余里离宫别馆三百余所【按此疑是苑囿之总名非别有一西郊苑】乐逰苑　在杜陵西北宣帝神爵三年起【关中记曰宣帝立庙于曲江之北号乐逰按其处则今之所谓乐逰庙是　西京杂记曰乐逰苑自生玫瑰树树下有苜蓿苜蓿一名懐风时人或谓之光风风在其间常萧萧然日照其花有光采故名苜蓿为懐风茂陵人谓之连枝草】宜春下苑　在杜陵东【晋灼曰史记云葬二世杜南宜春苑中师古曰宜春下苑即今京城东南隅曲江是　贡禹谓省宜春下苑以与贫民即此】
　　广明苑　水经注其一渠东迳奉明县广城乡之广明苑南史皇孙及王夫人葬于郭北宣帝迁苑南以为悼园益园民千六百家立奉明县以奉二园园在东都门昌邑王贺自霸陵御法驾郎中令龚遂骖乘至广明东都门是也
　　三十六苑　汉仪注太仆牧师诸苑三十六所分布北边西边以郎为苑监官官奴婢三万人养马三十万匹养鸟兽者通名为苑故谓牧马处为苑
　　梨园　云阳宫记曰云阳车箱坂下有梨园一顷梨数百株青翠繁密望之如车葢
　　昆明池【以下池沼】汉武帝元狩四年穿在长安西南周回四十里西南夷曰天子使使求身毒国而为昆明所闭天子欲伐之昆明国有滇池方三百里故作池以象之以习水战因名曰昆明池【汉书曰元狩三年减陇西北地上郡戍卒之半及吏弄法者谪之穿此池】食货志曰时越欲与汉用船战逐乃大修昆明池三辅旧事曰昆明池地三百三十二顷中有戈船各数十楼船百艘船上建戈矛四角悉垂旛旄旍葆麾盖照灼涯涘旧图曰上林苑有昆明池周匝四十里庙记曰池中后作豫章大船可载万人上起宫室因欲防戱养鱼以给诸陵祭祀余付长安尉【西京杂记作付长安市卖之】三辅故事又曰池中有豫章台及石鲸刻石为鲸鱼长三丈每至雷雨常鸣吼鬛尾皆动【西京杂记曰后世祭之以祈雨往徃有騐】一説甘泉宫南有昆明池池有灵波殿皆以桂为殿柱风来自香又曰池中有龙首船常令宫女泛舟池中张鳯葢建华旗作櫂歌杂以鼔吹帝御豫章观临观焉关辅古语曰昆明池中有二石人立牵牛织女于池之东西以象天河张衡西京赋曰昆明堂沼黒水元址牵牛立其右织女居其左今有石父石婆神祠在废池疑此是也武帝初穿池得黒土帝问东方朔朔曰西域胡人知之乃问之西域人曰刼烧之余灰也【魏书世祖太平真君元年二月发长安五千人浚昆明池　高祖太和二十一年四月戊寅幸昆明池周书闵帝欲观鱼于昆明池博士姜须諌乃止　明帝二年六月辛未幸昆明池　隋书文帝开皇十二年七月壬戌幸昆明池　旧唐书高祖武徳六年三月乙未幸昆明池宴百官　九年三月辛夘幸昆明池　太宗贞观五年正月癸酉大搜于昆明池　代宗大歴二年二月壬午幸昆明池踏青　武宗纪防昌元年二月壬寅幸昆明池　陈王固聘西魏宴昆明池魏人以南人嗜鱼大设罟网固以佛法呪之遂一鳞不获　周太祖往昆明池观渔行至城西汉故仓地顾问左右莫有知者或曰苏绰博物多通请问之太祖召绰绰具以状对绰有口辩应对如流太祖益嘉与绰并马徐行而至他竟不设网罟而还】徳宗贞元十三年命京兆尹韩皋充使浚之追寻汉制引交河澧水合流入池
　　镐池　在昆明池北即周之故都也庙记曰长安城西有镐池在昆明池北周匝二十五里溉地三十三顷史记秦始皇三十六年使者从关东夜至华隂平舒道有人持璧遮使者曰为吾遗镐池君因言曰今年祖龙死使者问其故忽不见置其璧去使者奉璧具以闻始皇黙然良久曰山不过知一歳事也退言曰祖龙者人之先也使御府视璧乃二十八年渡江所沈璧也沧池　在长安城中旧圗云未央宫有沧池言池水苍色也【水经注曰沈水枝渠于章门西引水入城东为沧池池在未央西】
　　太液池　在长安故城西建章宫北未央宫西南太液者言其津润所及广也关辅记云建章宫北有池以象北海刻石为鲸鱼长三丈汉书曰建章宫北治大池名曰太液池中起三山以象瀛洲蓬莱方丈刻金石为鱼龙竒禽异兽之属庙记曰建章宫北池名太液周囘十顷有采莲女鸣鹤之舟三辅旧事云日出谷浴于咸池即虞渊即暮此池象之也昭帝始元元年春黄鹄下建章宫太液池【西京杂记曰太液池边皆是雕胡紫萚緑节之类菰之有米者长安人谓之雕胡葭芦之米解叶者谓之紫萚菰之有首者谓之緑莭其间鳬雏雁子布满充积又多紫緑鼈池邉多平沙沙上鹈鹕鹧鸪防防鸿鵵动辄成羣　又曰太液池中有鸣鹤舟容与舟清旷舟采菱舟越女舟太液池西有一池名孤树池池中有洲洲上煔树一株六十余围望之重重如盖故取为名　王嘉拾遗记曰成帝尝以秋日与赵飞燕戱于太液池以沙棠木为舟以云母饰于鹢首一名云舟又刻桐木为虬龙雕饰如真夹云舟而行以紫桂为舵及观云棹水玩撷菱蕖帝毎忧轻荡以惊飞燕命佽飞之士以金锁缆云舟于波上毎轻风时至飞燕殆欲随风入水帝以翠缨结飞燕之裙今太液池尚有避风台即飞燕结裙之处】
　　唐中池　周回十二里在建章宫太液池旁
　　百子池　在建章宫西西京杂记曰汉时宫中尝以七月七日临百子池作于阗乐
　　十池　上林苑有初池糜池牛首池【司马相如上林赋曰濯鹢牛首郭璞注曰牛首池在丰水西北近漕河】蒯池积草池【西京杂记曰池中有南越王赵佗所献瑚树高一丈二尺一本三柯有四百六十二条名曰绛火树夜有光景常欻然】东陂池西陂池当路池大台池郎池牛首池在上林苑中西头蒯池生蒯草以织席西陂池郎池皆在古城南上林苑中陂郎二水名因为池初学记引三秦记曰汉上林有池十五所承露池昆灵池池中有倒披莲连钱荇浮浪根菱天泉池上有连楼阁道中有子宫防子池龙池鱼池牟首池蒯池菌鹤池西陂池当路池东陂池太一池牛首池积草池糜池舎利池百子池【以上共十名未详】
　　少府佽飞外池　汉仪注佽飞具矰缴以射鳬雁给祭祀故有池【孝元纪初元二年诏罢少府佽飞外池严御池田假与贫民】
　　酒池　在长安故城中庙记曰长乐宫中有鱼池酒池池上有肉炙树秦始皇造汉武行舟于池中酒池北起台天子于上观牛饮者三千人又曰武帝作以夸羌胡饮以鐡杯重不能举皆抵牛饮西征赋云酒池监于商辛追覆车而不悟
　　影娥池　在建章宫武帝凿池以玩月其旁起望鹄台琳池　昭帝始元元年穿广千步【王嘉拾遗记曰池中植分枝荷一茎四叶状如骈葢日照则叶防根茎若葵之卫足名曰低光荷实如元珠可以饰佩花叶葳蕤芬馥之气彻十余里食之令人口气常香益脉治病帝时命水嬉防燕永日以文梓为船木兰为舵刻飞燕翔鹢饰于船首随风轻漾毕景防归起商台于池上今台无遗址沟池已平又曰元鳯二年于琳池之南起桂台以望逺东引太液之水有一连理桂树上枝跨于渠水下枝隔岸而南生于上枝同一株】
　　鹤池　在长安城西
　　盘池　在长安城西北
　　氷池　在长安西旧圗云西有彪池亦名圣女泉盖氷彪声相近而讹也
　　蒲池　汉书郊祀志五帝庙临渭其北穿蒲池
　　灵台【以下台榭】在长安西北八里汉始曰清台本为候者观阴阳天文之变更名曰灵台郭缘生述征记曰长安宫南有灵台高十五仭上有浑仪张衡所制又有相风铜鸟遇风乃动有铜表高八尺长一丈三尺广尺二寸题曰太初四年造
　　柏梁台　武帝元鼎二年起在未央宫北门内三辅旧事云以香柏为梁也帝尝置酒其上诏羣臣和诗能七言诗者乃得上五行志太初元年十月未央宫柏梁台灾
　　渐台　在未央宫高十丈【一作三十丈】渐侵也言为池水所渐一説渐台星名也【晋天文志渐台四星在织女东南临水之台也】水经注曰未央宫西有沧池池中有渐台【师古曰未央殿西南有沧池池中有渐台】汉兵起王莽死于此台南有璧门三层高三十余丈中殿十二问阶陛咸以玉为之铸铜鳯五丈饰以黄金楼屋上椽首薄以玉璧因曰璧玉门也
　　神明台【见建章宫】
　　凉风台　在长安故城西建章宫北关辅记曰建章宫北作凉风台积水为楼
　　长乐宫有鱼池台酒池台秦始皇造又有着室台鬭鸡台走狗台坛台汉韩信射台又未央宫有果台东西山二台未央宫有钩弋台通灵台望鹄台眺瞻台桂台商台避风台【并见上】
　　通天台　武帝元封二年作甘泉通天台汉旧仪云通天者言此台高通于天也汉武故事筑通天台于甘泉去地百余丈云雨悉在其下望见长安城武帝时祭泰一上通天台舞八歳童女三百人祠祀招仙人祭泰一云令人升通天台以候天神天神既下祭所若大流星乃举烽【当作爟】火而就行宫望拜上有承露盘仙人掌擎玉杯以承云表之露元鳯间台自毁榱桶皆化为龙鳯随风雨飞去西京赋云通天眇而竦峙径百常而茎擢上瓣华以交纷下刻陗其若削亦曰候神台又曰望仙台以候神明望神仙也
