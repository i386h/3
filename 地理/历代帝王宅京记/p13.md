<!-- { "loadSidebar": true } -->
　　长安八街九陌　有香室街夕隂街尚冠前街三辅旧事云长安城中八街九陌汉书刘屈妻枭首华阳街京兆尹张敞走马章台街陈汤斩郅支王首悬藁街长安城中闾里　长安闾里一百六十室居栉比门巷修直潘岳西征赋尚冠修成黄棘宣明建阳昌隂北焕南平李善注皆里名汉书万石君石奋徙家长安戚里宣帝为曽孙舎长安尚冠里刘向列女传莭女长安人昌里人也









　　歴代帝王宅京记卷六
　　钦定四库全书
　　歴代帝王宅京记卷七
　　昆山顾炎武撰
　　关中五
　　后汉
　　光武帝建武十九年修西京宫室
　　赵
　　晋书载记曰刘曜都长安起光世殿于前紫光殿于后缮宗庙社稷南北郊
　　立太学于长乐宫东小学于未央宫西曜命起酆明观立西宫建凌霄台于滈池又将于霸陵西南营寿陵侍中乔豫和苞諌止之省酆水囿以与贫民
　　后赵
　　晋书载记曰石季龙发雍洛秦并州十六万人城长安未央宫
　　秦
　　晋书载记曰荷健僣即皇帝位于太极前殿
　　置来宾馆于平翔门以懐逺人起灵台于杜门
　　荷坚起明堂缮南北郊
　　自永嘉之后庠序无闻坚颇留心儒学王猛整齐风俗政理称举学校渐兴关陇清晏百姓丰乐自长安至于诸州皆夹路树槐栁二十里一亭四十里一驿旅行者取给于途工商贸贩于道百姓歌之曰长安大街夹树杨槐下走朱轮上有鸾栖英彦云集诲我萌藜
　　坚置聼讼观于未央之南
　　后秦
　　晋书载记曰姚兴时起浮圗于永贵里立波若台于中宫沙门坐禅者恒有千数
　　后魏
　　周书薛憕传曰大统四年宣光清徽殿成憕为之颂
　　后周
　　周书明帝纪曰二年冬十二月癸亥太庙成
　　武成二年春三月辛酉重阳閤成
　　武帝本纪曰武成二年冬十二月改作路门应门保定三年秋八月丁未改作路寝
　　天和元年春正月辛己路寝成幸之令羣臣赋古诗京邑耆老并预防焉颁赐各有差
　　二年春三月癸酉改武逰园为道防苑丁亥初立郊丘坛壝制度
　　建徳元年冬十二月庚寅幸道防苑以上善殿壮丽遂焚之
　　六年夏五月己丑诏曰朕钦承丕绪寝兴寅畏恶衣菲食贵昭俭约上栋下宇土阶茅屋犹恐居之者逸造之者劳讵可广厦高堂肆其嗜欲徃者家臣専任制度有违正殿别寝事穷壮丽非直雕墙峻宇深戒前王而缔搆宏敞有逾清庙不轨不物何以示后兼东夏初平民未见徳率先海内宜自朕始其路寝防义崇信含仁云和思齐诸殿农隙之时悉可毁撤雕琢之物并赐贫民缮造之宜务从卑朴
　　宣政元年春三月戊辰于蒲州置宫废同州及长春二宫
　　帝身衣布袍寝布被无金宝之饰宫殿华绮者皆撤毁之改为土阶数尺不施栌栱其雕文刻镂锦绣纂组一皆禁防后宫嫔御不过十余人
　　宣帝本纪曰大象二年春三月辛夘行幸同州乙未改同州宫为天成宫
　　帝所居宫殿帷帐皆饰以金玉珠宝光华燿极丽穷奢又以五色土涂所御天徳殿各随方色
　　隋
　　隋书高祖本纪曰开皇四年夏六月壬子开渠自渭逹河以通漕运
　　十三年春二月丙子诏营仁夀宫
　　十八年冬十二月自京师至仁夀宫置行宫十有二所旧唐书封伦传曰杨素将营仁寿宫引伦为土木监隋文帝至宫所见制度奢侈大怒曰杨素为不诚矣殚百姓之力雕饰离宫为吾结怨于天下素惶恐虑将获谴伦曰公当勿忧待皇后至必有恩诏明日果召素入对独孤后劳之曰公知我夫妻年老无以娱心盛饰此宫岂非孝顺素退问伦曰卿何以知之对曰至尊性俭故初见而怒然雅聴后言后妇人也惟丽是好后心既恱帝虑必移所以知耳素叹服曰揣摩之才非吾所及炀帝本纪曰大业五年春二月己未上御崇徳殿之西院愀然不怡谓左右曰此先帝之所居实用増感情所未安宜于此院之西别营一殿
　　地理志曰京兆郡城东西十八里一百一十五步南北十五里一百七十五步东面通化春明延兴三门南面启夏明徳安化三门西面延平金光开逺三门北面光化一门里一百六市二
　　大兴县有甘泉宫
　　长安县有仙都福阳太平等宫有旧长安城
　　盩厔县有宜夀仙逰文山鳯凰等宫
　　鄠县有甘泉宫
　　渭南县有步夀宫
　　华隂县有兴徳宫
　　冯翊
　　朝邑县有长春宫
　　扶风郡　雍县有岐阳宫
　　郿县有安仁宫鳯凰宫
　　普润县有仁夀宫
　　唐
　　旧唐书【中间多参用册府元及新唐书更不分别】高祖本纪曰武徳元年夏五月改隋大兴殿为太极殿昭阳门为顺天门秋七月庚申诏隋氏离宫游幸之所并废之
　　冬十月以武功旧宅为武功宫
　　五年秋七月甲申作宏义宫【在宫城外西偏】初秦王居宫中承干殿以秦王有定天下功特降殊礼别建此宫以居六年夏四月乙未以故第为通义宫
　　冬十一月庚戌以奉义监为龙跃宫【帝龙潜时庄舍也】武宫宅为庆善宫
　　七年夏五月丙戌作仁智宫于宜君县【宜君县置于古祋祤城隋属京兆郡时属宜州】
　　八年夏四月甲申作太和宫于终南山【长安城南五十里有太和谷太和宫】
　　冬十月营永安宫改名大明宫以备太上皇清暑九年夏六月改东宫宏礼嘉福等门为光宣门
　　太宗本纪曰贞观三年夏四月乙亥太上皇徙居宏义宫更名大安宫甲午上始御太极殿
　　马周传曰周为监察御史上疏曰臣伏见大安宫在城之西其墙宇门阙之制方之紫极尚为卑小臣伏以皇太子之宅犹处城中大安宫至尊所居更在城外虽太上皇游心道素志存清俭陛下重违慈防爱惜人力而畨夷朝见及四方观者有不足瞻仰焉臣愿营筑雉堞修起门楼务从高敞以为万方之望则大孝昭乎天下矣
　　二十年秋七月辛亥宴五品以上于飞霜殿殿在武门北因地形高敞层阁三城轩栏相注又引水为洁渌池树白杨槐栁与隂相接以涤炎暑焉
　　冬十月司空房龄及将作大匠阎立徳大营北阙制显道门观并成
　　二十一年夏四月乙丑作翠防宫笼山为苑自初栽至于设幄九日而罢宫正门北开谓之云霞门视朝殿名为翠微殿其寝殿含风殿并为皇太子构别宫去台连延里余正门西开名金华门内殿名喜安殿
　　秋七月丙申作玉华宫于宜君县之鳯凰谷帝手诏曰朕闻上代无为檐茅而砌土中季华用槛玉而台琼燥温之致虽同奢俭之情则异朕承皇王之绪执造化之纲包万类于心端圗八纮于目际夷夏一轨区宇大同毎流鉴于前经常披懐而自朂思所以收骄闭逸卷欲除华而顷年以来忧劳烦结暨至兹歳风疾弥时重以景炽流金风汤溽暑邅回几度旭暮増劳俯仰岩廊寝兴添唯冀廓景延凉荡兹虚惙近因羣下之志南营翠防本絶丹青之工才假林泉之势峰居隘乎蚊睫山迳险乎焦原虽一已之可娱念百僚之有倦所以载懐爽垲爰制玉华故遵意于朴厚本无情于壮丽尺版尺筑皆悉抑庸寸作寸功故非虚役犹恐遐迩乖听方舆怨咨非其乐劳人而竭力好峻宇而雕墙但以养性全生不独在私在己怡神祈夀良以为国为人比者屡有征行非无疲顿前歳问罪辽左去秋巡幸灵州今复土木频兴营缮屡动永言思此深念人劳一则以慙一则以愧何则匈奴为患自古之十月防秋人血丹于水脉千里转战漠骨皓于塞垣当此之疲人不堪命尚兴未央之役犹起甘泉之功今则毳幙穹庐取为郡县天山瀚海分为苑池去既往之长劳成将来之永逸譬回一年之役创此新宫想志士哲人不以为言也布告黎庻明此意焉功既成正门谓之南风门殿覆瓦余皆葺之以茅帝以意在清凉务从俭约匠人以为层岩峻谷元览遐长于是疏泉抗殿包山通苑皇太子所居南风门之东正门谓之嘉礼门殿名晖和殿其官曹寺署并皆创立微事营造庶物亦扰市取供而折畨和雇之费以巨亿计矣及帝行幸勅奉御王孝积于显道门内起紫防殿十三间文甓重基高敞宏壮帝见之甚悦【后妃传徐贤妃上疏諌太宗曰北阙初建南营翠防曽未移时玉华创制盖一年之中兴此三役贞观之政于此少衰】高帝本纪曰永徽二年秋九月癸巳诏废玉华宫为佛寺苑内及诸曹司旧是百姓田宅者并还本主
　　戊戌改名九成宫为万年宫
　　三年夏四月新殿成移御之日谓羣臣曰朕性不宜热有司频奏请造此殿既作之后深惧人劳今既暑热朕居室下尚有流汗匠人暴露实为可愍长孙无忌曰圣心毎以惜人为念臣等不胜幸甚
　　五年春三月戊午幸万年宫帝谓太尉长孙无忌曰此宫北直凉宜人且去京不逺朕离此十年屋宇无多损坏昨者不易一椽一瓦便已可安不知公等得安堵未曹司廏署周足未乃亲制万年宫铭并序七百余字羣臣请刋石建于永光门诏从之
　　冬十月癸夘筑京罗郭和雇京兆百姓四万一千人版筑三十日而罢起观于九门
　　显庆元年夏六月改东宫宏教殿为崇教殿
　　龙朔二年夏四月辛巳作蓬莱宫正门曰丹鳯正殿曰含元含元殿之后曰宣政宣政左右有中书门下三省宏文馆史馆【蓬莱宫即大明宫亦曰东内程大昌曰大明宫地本太极之后苑东北面射殿之地在龙首山上太宗初于其地营永安宫以偹太上皇清暑虽尝改名大明宫而太上皇仍居太安宫不曽徙入龙朔二年高宗患风痹恶太极宫制卑小故就修大明宫改名蓬莱宫取殿后蓬莱池以为名】
　　三年春二月赋雍同等十五州民钱减百官一月俸助作蓬莱宫
　　夏四月丙午蓬莱宫含元殿成上始移仗居之更命故宫曰西内【故宫谓太极宫自武徳以来人主居之自是以后谓之西内】戊申始移紫宸殿听政
　　册府元曰初遣司稼少卿梁孝仁监造悉于庭院列白杨树右骁卫大将军契苾何力入宫中纵观孝仁指白杨曰此木易长不过二三年宫中可得防映何力不答但诵古诗白杨多悲风萧萧愁杀人孝仁遽令拔去之更植梧桐【新书契密何力传同孝仁作修仁】
　　干封二年春二月辛丑复以万年宫为九成宫
　　咸亨元年春三月丁丑改蓬莱宫为含元宫
　　四年秋七月庚午九成宫太子新宫成上召五品以上诸亲宴太子宫极欢而罢
　　永淳元年春二月【新书作秋七月】作万泉宫于蓝田
　　武后长安元年冬十一月戊寅改含元宫为大明宫十二月改含元殿为大明殿
　　中宗神龙元年春二月复改大明殿为含元殿
　　景龙元年秋八月戊寅改武门为神武门楼为制胜楼
　　睿宗景云元年冬十月以大内为太极宫
