<!-- { "loadSidebar": true } -->







　　歴代帝王宅京记卷九
　　钦定四库全书
　　歴代帝王宅京记卷十
　　昆山顾炎武撰
　　洛阳三
　　洛阳伽蓝记曰魏太和十七年髙祖迁都洛阳诏司空公穆亮营造宫室洛阳城门依魏晋旧名东面有三门北头第一门曰建春门汉曰上东门阮籍诗曰步出上东门是也魏晋曰建春门髙祖因而不改次南曰水阳门汉曰东中门魏晋曰东阳门太祖因而不改次南曰青阳门汉曰望京门魏晋曰清明门髙祖改为青阳门南面有三门东头第一门曰开阳门初汉光武迁都洛阳作此门始成未有名忽夜中有一柱自来在楼上后琅玡开阳县上言县南城门一柱飞去使来视之则是也因以开阳为名魏晋及髙祖因而不改次西曰平昌门汉曰平门魏晋曰平昌门髙祖因而不改次西曰宣阳门汉曰津阳门魏晋曰宣阳门髙祖因而不改西南有四门南头第一门曰西明门汉曰广阳门魏晋因而不改髙祖改为西明门次北曰西阳门汉曰雍门魏晋曰西明门髙祖改为西阳门次北曰阊阖门汉曰上西门上有铜璇玑玉衡以齐七政魏晋曰阊阖门髙祖因而不改次北曰承明门髙祖所立当金墉城前东北大道迁京之始宫阙未就髙祖住在金墉城城西有王南寺髙祖数诣寺沙门论义故通此门而未有名世人谓之新门时王公卿士常迎驾于新门髙祖谓御史中尉李彪曰曹植诗云谒帝承明庐此门宜以承明为称遂名之北面有二门西头曰大夏门汉曰夏门魏晋曰大夏门髙祖世宗造三层楼去地二十丈洛阳城门楼皆两重去地百尺唯大夏门甍栋干云东头曰广莫门汉曰谷门魏晋曰广莫门髙祖因而不改自广莫门以西至于大夏门宫观相连被诸城上也一门有三道所谓九逵
　　城内永宁寺熈平元年灵太后胡氏所立也在宫前阊阖门南一里御道西其寺中有太尉府西对永康里南界昭元曹北邻御史台阊阖门前御道东有左卫府南有司徒府司徒府南有国子学堂国子学南有宗正寺寺南有太庙庙南有防军府府南有衣冠西里御道有右卫府府南有将作曹曹南有九级府府南有太社社南有凌隂里即四朝时藏氷处也中有九级浮图一所建义元年太原王尔朱荣总士马于此寺永安二年五月北海王颢入洛在此寺聚兵三年逆贼尔朱兆囚庄帝于寺永熈三年二月浮图为火所烧其年十月京师迁邺
　　建中寺普泰元年尚书令乐平王尔朱世隆所立也本阉官司空刘腾宅在西阳门内御道北延年里宅东有太仆寺寺东有乗黄署署东有武库署即魏相国司马文王府武库东至阊阖门是也西南门内御道南有永康里内有领军将军元乂宅孝昌元年太后诛乂等没腾田宅普泰元年世隆为荣追福题以为寺
　　长秋寺刘腾所立在西阳门内御道北一里亦在延年里是晋中朝时金市处寺北有蒙汜池
　　瑶光寺世宗宣武皇帝所立在阊阖门御道北东去千秋门二里千秋门内道北有西游园园中有凌云台是魏文帝所筑者台上有八角井髙祖于井北造凉风观登之逺望目极洛川台下有碧海曲池台东有宣慈观去地十丈观东有灵芝钓台累水为之出于海中去地二十丈风生户牖云起梁栋丹楹刻桷图冩列仙刻石为鲸鱼背负钓台如自空中飞下钓台南有宣光殿北有嘉福殿西有九龙殿殿前九龙吐水成一海凡四殿皆有飞阁向灵芝台往来三伏之月皇帝在灵芝台避暑寺北有承明门金墉城即魏氏所筑晋永康中惠帝幽于金墉城东有洛阳小城永嘉中所筑城东北角有魏文帝百尺楼年虽久逺形制如初髙祖在城内作光极殿因名金墉城门为光极门又作重楼飞阁遍城上下从地望之如云也
　　景乐寺太傅清河文献怿所立也在阊阖南御道西望永宁寺正相当西有司徒府北连义井里里北门外有桑树数十株下有甘井一所饮水庇隂多有憇者昭仪尼寺阉官等所立也在东阳门内一里御道南东阳门内道北太仓道官二署东南治粟里仓司官属住其内寺有池京师学徒谓之翟泉之案杜预注春秋云翟泉在晋太仓西南案晋太仓在建春门内今太仓在东阳门内此地在今太仓西南明非翟泉也后隠士赵逸云此是晋侍中石崇家池池南有緑珠楼于是学徒始寤
　　修梵寺在青阳门内御道北寺北有永和里汉太师董卓之宅也里南北皆有池卓之所造今犹有水冬夏不竭
　　建春门内御道南有句盾典农籍田三署籍田南有司农寺御道北有空池拟作东宫晋中朝时太仓南有翟泉周回三里即春秋所谓王子虎晋狐偃盟于翟泉也水犹澄清洞底明浄髙祖于泉北置河南尹晋中朝时步广里也【王隠晋书曰董养字重道泰始初到洛阳干禄求荣永嘉中洛城东北角步广里地陷中有二鹅苍者飞去白者不能飞问之博识者莫能知养闻叹曰昔周时所盟防狄泉此地也中有二鵞苍者胡象后胡当入洛白者不能飞此国讳也】泉西有华林园髙祖以泉在园东因名苍龙海华林园中有大海即汉天渊池池中犹有文帝九华台髙祖于台上造清凉殿世宗于海内作蓬莱山山上有仙人舘上有钓台殿并作虹蜺阁乗虚来往至于三月禊日季秋九辰皇帝驾龙舟鹢首游于其上海西有藏氷室六月出氷以给百官海南有景山殿山东有羲和岭岭上有温风室山西有姮娥峰峰上有寒露馆并飞仙阁相通凌山跨谷山北有元武池山南有清暑殿殿东有临涧亭殿西有临危台景阳观山南有百果园园有柰林柰林南有石碑一魏明帝所立也题云苖茨之碑髙祖于碑北作苖茨堂柰林西有都堂有流觞池堂东有扶桑海凡此诸海皆有石窦流于地下西通谷水东连阳渠亦与翟泉相连
　　城东明悬尼寺彭城武宣王勰所立也在建春门外石楼南谷水周回绕城至建春门外东入阳渠石桥桥有四柱在道南铭曰汉阳嘉四年将作大匠马宪造孝昌三年大雨頽桥柱始埋没道北二柱至今犹存寺东有中朝时常满仓髙祖令为租场天下贡赋所聚蓄也龙华寺宿卫羽林虎贲等所立也在建春门外阳渠南寺南有租场阳渠北有建阳里里有土台髙三丈上作二精舍赵逸云此台是中朝旗亭也上有二层楼悬鼔击之以罢市
　　出建春门外一里余至东石桥南北而行晋太康元年造桥南有中朝时牛马市刑嵇康之所也桥北大道西有建阳里大道东有绥民里里内有洛阳县临渠水绥民里东有崇义里崇义里东有七里桥以石为之中朝杜预之荆州出顿之所也七里桥东一里郭门开三道号为三门离别者多云相送三门外京师士子送去迎归常在此处也
　　庄严寺在东阳门外一里御道北所谓东安里也北为租场里
　　秦太上君寺胡太后所立也在东阳门外二里御道北所谓晖文里当时太后正号崇训母仪天下号父为秦太上公母为秦太上君为母追福因以名焉
　　正始寺百官等所立也正始中立因以为名在东阳门外御道南所谓敬义里也里内有典虞曹敬义里南有昭德里
　　平等寺广武穆王怀舍宅所立也在青阳门外二里御道北所谓孝敬里也【北史卢辩传永熈二年平等浮图成孝武防万僧于寺石佛低举其头终日乃止帝礼拜之辩曰石立社移自古有此陛下何怪】
　　景宁寺太保司徒杨椿所立也在青阳门外三里御道南所谓景宁里也道北有孝义里里西北有苏秦冡冡傍有寳明寺孝义里东即是洛阳小市市北有殖货里城南景明寺宣武皇帝所立也景明年中立因以为名在宣阳门外一里御道东其寺东西南北方五百步前望嵩山少室却负帝城正元年中太后造七级浮图一所【北史彭城王勰传景明报德鸣钟欲饭忽闻勰薨二寺一千余人皆嗟痛为之不食但饮水而斋】大统寺在景明寺西所谓利民里
　　秦太上公二寺在景明寺南一里西寺太后所立东寺皇姨所造并为父追福因以名之时人号为双女寺并门临洛水林木扶疎寺东有灵台一所基址虽頺犹髙五丈余是汉光武所立灵台东辟雍是魏武所立至正光中造明堂于辟雍之西南上圆下方八牕四闼汝南王复造甎浮图于灵台之上
　　报德寺髙祖孝文皇帝所立也为冯太后追福在开阳门三里开阳门御道东有汉国子学堂堂前有三种字石经二十五碑表里刻之冩春秋尚书二部作篆科斗三种字汉右中郎蔡邕笔之遗迹也犹有十八碑余皆残毁复有石碑四十八枚亦表里书武定四年大将军迁石经于邺【洛阳记太学在洛阳城南开阳门外讲堂长十丈广二丈堂前石经四部本碑凡四十六枚西行尚书公羊传十六碑存十二碑毁南行礼记十五碑悉崩坏东行论语三碑二碑毁礼记碑上有諌议大夫马日防议郎蔡邕名】
　　劝学里南有延贤里
　　宣阳门外四里至洛水上作浮桥所谓永桥也神中常景为汭颂南北两岸有华表举髙二十丈华表上作凤凰似欲翀天势永桥以南圜丘以北伊洛之间夹御道有四夷馆道东有四馆一名金陵二名燕然三名扶桑四名崦嵫道西有四馆一曰归正二曰归德三曰慕化四曰慕义吴人投国者处金陵馆三年以后赐第归正里北夷来附者处燕然馆三年以后赐宅归德里东夷来附者处扶桑馆赐宅慕化里西夷来附者处崦嵫馆赐宅慕义里是以慕化之民万有余家门巷修整阊阖塡列青槐防陌緑柳垂庭天下难得之货别立市于洛水南号曰四通市民间谓永桥寺永桥南东有白象狮子二坊
　　髙阳王寺髙阳王雍之宅也在津阳门外三里御道西寺北有中甘里
　　崇虚寺在城西即汉之跃龙渊也延熹九年桓帝祀老子于跃龙园设华盖之座用郊天之乐此其地也城西白马寺汉明帝所立也在西阳门外三里御道南帝梦金人长丈六项背日月光明胡人号曰佛遣使向西域求之乃得经象焉时白马负经而来因以为名明帝崩起祗洹于陵上自此以后百姓冡上或作浮图焉寳光寺在西阳门外御道北园中有一海号咸池普泰末雍州刺史陇西王尔朱天光总士马于此寺寺门无何都崩天光恶之其年战败斩于东市
　　出西门外四里御道南有洛阳大市周回八里市东南有皇女台汉大将军梁冀所造犹髙五丈余景明中比丘道恒立灵仙寺于其上台西有河阳县市西北有土山鱼池亦冀之所造即汉书所谓采土筑山十里九坂以象二崤者市东有通达货二里里内之人尽皆工巧屠贩为生资财巨万市南有调音乐律二里里内之人丝竹讴歌天下妙伎出焉市西有退酤治觞二里里内之人多醖酒为业市北有慈孝奉终二里里内之人以卖棺椁为业别有准财金肆二里富人在焉凡此十里多诸工商货殖之民千金比屋层楼对出重门启扇阁道交通迭相临望自退酤以西张方沟以东南临洛水北达芒山其间东西二里南北十五里并名为夀丘里皇帝所居也民间号为王子坊经河隂之役诸元殱尽五侯第宅多题为寺夀丘里间列刹相望
　　出阊阖门城外七里长分桥即汉之夕阳亭也中朝时以谷水迅急注于城下多坏民家立石桥以限之长则分流入洛故名曰长分桥或云晋河间王在长安遣张方征长沙王营军于此因号张方桥也未知孰是今民间语讹号为张夫人桥朝士送迎多在此处长分桥西有千金堰魏书崔亮为仆射奏于张方桥东堰谷水造水碾磨数十区其利十倍国用便之计其水利日益千金因以为名昔都水使者陈勰所造今备夫一千岁恒修之
　　城北禅虚寺在大夏门御道西寺前有阅武塲岁终农隙甲士习战千乘万骑常在于此中朝时宣武塲在大夏门东北今为光风园苜蓿在焉
