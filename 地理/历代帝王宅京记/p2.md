<!-- { "loadSidebar": true } -->
　　史记曰秦之先中潏保西垂非子居犬丘【正义曰扶风槐里县周曰犬丘懿王都之秦时名废丘髙祖三年更名槐里】封邑于秦【徐广曰今天水陇西县秦亭】庄公复居犬丘文公元年居西垂宫四年居汧渭之防宁公徙居平阳【徐广曰郿之平阳亭正义曰括地志云故城在岐州岐山县西四十六里秦宁公徙都之处】徳公居雍【正义曰括地志云岐州雍县南七里故雍城】献公居栎阳【徐广曰今万年是也】孝公十二年作为咸阳【正义曰括地志云咸阳故城亦名渭城在雍州咸阳县即孝公徙都之处】筑冀阙徙都之【秦凡八徙】
　　汉髙帝初王关中【今陜西汉中府南郑县】
　　二年冬十一月都栎阳【今陜西西安府临潼县东北栎阳镇】
　　五年春二月甲午即皇帝位于汜水之阳乃西幸洛阳因戍卒娄敬之説即日车驾西都关中
　　史记刘敬传曰戍卒娄敬求见説上曰陛下都洛阳岂欲与周室比隆哉上曰然敬曰陛下取天下与周室异周之先自后稷尧封之邰积徳累善十有余世公刘避桀居豳太王以狄伐故去豳杖马棰居岐【师古曰棰马策也杖谓拄之也云杖马策者以示无所携持也】国人争随之及文王为西伯断虞芮之讼始受命吕望伯夷自海滨来归之武王伐纣不期而防孟津之上八百诸侯皆曰纣可伐矣遂灭殷成王即位周公之属傅相焉乃营成周洛邑以此为天下之中也诸侯四方纳贡职道里均矣有徳则易以王无徳则易以亡凡居此者欲令务以徳致人不欲依阻险令后世骄奢以虐民也故周之盛时天下和洽四夷乡风慕义怀徳附离而并事天子不屯一卒不战一士莫不宾服效其贡职及周之衰也分而为两【师古曰谓东周君西周君】天下莫朝周不能制也非其徳薄也而形势弱也今陛下起丰击沛收卒三千人以之径徃而卷蜀汉定三秦与项羽战荥阳争成臯之口大战七十小战四十使天下之民肝脑地父子暴骨中野不可胜数哭泣之声未絶伤夷者未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入关而都之山东虽乱秦之故地可全而有也夫与人鬭不搤其亢未能全胜也【张晏曰亢喉咙也师古曰搤与防同谓促持之也亢下郎反】今陛下入关而都案秦之故地此亦搤天下之亢而拊其背也髙帝问羣臣羣臣皆山东人争言周王数百年秦二世即亡不如都周上疑未能决及留侯明言入关便即日车驾西都关中【东莱大事记曰娄敬所引有徳易以王无徳易以亡乃战国陋儒之説于周秦形势初未尝考也丰镐本文武成康之所都平王东迁始以封秦耳敬所言秦之形势乃周之形势秦汉间人多不学但据目见言之东迁以前全盛之周则识之者鲜矣】
　　留侯世家曰刘敬説髙帝都关中上疑之左右大臣皆山东人皆劝上都洛阳洛阳东有成臯西有殽渑背河向伊洛其固亦足恃留侯曰洛阳虽有此固其中小不过数百里田地薄四面受敌此非用武之国也夫关中左殽函右陇蜀沃野千里南有巴蜀之饶北有胡苑之利【索隐曰崔浩云苑马牧外接胡地马生于胡故云胡苑之利】阻三面而守独以一面东制诸侯安定河渭漕挽天下西给京师诸侯有变顺流而下足以委输此所谓京城千里天府之国也刘敬説是也于是髙帝即日驾西都关中
　　七年春二月自栎阳西都长安【地理志云长安县髙祖五年置长安本乡名卢绾封长安侯　今陜西西安府长安县西故城是也】
　　史记髙祖本纪曰上击韩王信还至长安萧何治未央宫立东阙北阙前殿武库太仓【师古曰未央宫虽南向上书奏事谒见之徒皆诣北阙公车司马亦在北焉是则以北阙为正门而又有东门东阙至于西南两面无门阙矣盖萧何初立未央宫以厌胜之术理宜然乎】上见其壮丽甚怒谓何曰天下匈匈劳苦数嵗成败未可知是何治宫室过度也何曰天下方未定故可因以就宫室且夫天子以四海为家非令壮丽亡以重威且无令后世有以加也上悦自栎阳徙都长安
　　惠帝元年春正月城长安
　　三年春发长安六百里内男女十四万六千人城长安三十日罢
　　夏六月发诸侯列侯徒二万人城长安
　　五年春正月复发长安六百里内男女十四万五千人城长安三十日罢秋九月长安城成【此据汉书孝惠帝本纪文案史记吕后本纪曰三年方筑长安城四年就半五年六年成就此云五年九月成小异索隐引汉宫阙疏四年筑东面五年筑西面】
　　汉书翼奉传曰元帝时奉为中郎上延问以得失奉以为祭天地于云阳汾隂及诸寝庙不以亲疎迭毁皆烦费违古制又宫室苑囿奢泰难供以故民困国虚亡累年之蓄所由来久不改其本难以末正廼上疏曰臣闻昔者盘庚改邑以兴殷道圣人美之窃闻汉徳隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武台麒麟凤凰白虎玉堂金华之殿独有前殿曲台渐台宣室温室承明耳孝文欲作一台度用百金【度大各反】重民之财废而不为其积土基至今犹存【师古曰今在新丰县南骊山顶上】又下遗诏不起山坟故其时天下大和百姓洽足徳流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都成周左据成臯右阻渑池前乡【向同】崧髙后介大河建荥阳扶河东南北千里以为关而入敖仓地方百里者八九东厌【压同】诸侯之权西逺【于万反】羌胡之难陛下共【恭同】已无为按成周之居兼盘庚之徳万嵗之后长为髙宗汉家郊兆寝庙祭祀之礼多不应古臣奉诚难亶居而改作【如淳曰欲徙都乃可更制度也师古曰亶读曰但居谓依旧都也】故愿陛下迁都正本众制皆定无复缮治宫馆不急之费嵗可余一年之蓄今东方连年饥馑加之以疾疫百姓菜色【师古曰人専食菜故肌肤青黄为菜色也】或至相食地比震动【师古曰比频也】天气溷浊日光侵夺执国政者岂可不怀怵惕而戒万分之一乎【言当防意外之变】臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行【张晏曰如因今丙子之四月也太隂是时在甲戌当转在乙亥丙子左旋之义也】到后七年之明嵗必有五年之余蓄然后大行考室之礼【李奇曰凡宫新成杀牲以衅祭致有五祀之神谓之考室师古曰考成也成其礼也】虽周之隆盛亡以加此惟陛下留神详察万世之策书奏天子异其意答曰问奉今园庙有七云东徙状何如奉对曰昔成王徙雒盘庚迁殷其所避就皆陛下所明知也非有圣明不能一变天下之道臣奉愚戅狂惑惟陛下裁赦
　　王莽传曰更始都长安居长乐宫府藏完聚独未央宫烧更始至嵗余政教不行眀年夏赤眉樊崇等众数十万人入关立刘盆子称尊号攻更始更始降之赤眉遂烧长安宫室市里害更始民饥饿相食死者数十万长安为虚【墟同】城中无人行宗庙园陵皆发掘惟霸陵杜陵完六月世祖即位然后宗庙社稷复立天下艾【又同】安
　　光武建武元年夏六月己未即皇帝位于鄗南冬十月癸丑车驾入洛阳遂定都焉
　　后汉书杜笃传曰笃以关中表里山河先帝旧京不宜改营洛邑乃上奏论都赋
　　杜笃论都赋曰皇帝以建武十八年巡于西岳行至长安眀年有诏复函谷关作大驾宫六王邸髙车廐于长安脩理东都城门桥泾渭
　　王景传曰先是杜笃奏上论迁都欲车驾迁还长安耆老闻者皆动怀土之心莫不眷然伫立西望景以宫庙已立恐人情疑惑防时有神雀诸瑞【章帝时有神雀凤凰白马等瑞】乃作金人论颂雒邑之美天人之符
　　献帝初平元年春二月丁亥迁都长安
　　后汉书杨彪传曰关东兵起董卓惧欲迁都以违其难【违避也】乃大防公卿议曰髙祖都关中十有一世光武宫雒阳于今亦十世矣按石包防宜徙都长安以应天人之意百官无敢言者彪曰移都改制天下大事故盘庚五迁殷民胥怨昔关中遭王莽变乱宫室焚荡民庶涂炭百不一在光武受命更都雒邑今天下无虞百姓乐安眀公建立圣主光隆汉祚无故捐宗庙弃园陵恐百姓惊动必有糜沸之乱【如糜粥之沸也】石包防妖邪之书岂可信用卓曰关中肥饶故秦得并吞六国且陇右材木自出致之甚易又杜陵南山下有武帝故瓦陶灶数千所并功营之可使一朝而办百姓何足与议若有前却我以大兵驱之可令诣沧海彪曰天下动之至易安之甚难惟眀公虑焉卓作色曰公欲沮国计耶太尉黄琬曰此国之大事杨公之言得无可思卓不答司空荀爽见卓意壮恐害彪等因从容言曰相国岂乐此耶山东兵起非一日可禁故当还以图之此秦汉之势也卓意小解罢卓使司校尉宣播以灾异奏免琬彪等
　　三月乙巳车驾入长安幸未央宫
　　后汉书董卓传曰初长安遭赤眉之乱宫室营寺焚灭无余是时惟有髙庙京兆庙舍遂便时幸焉后移未央宫
　　蔡邕集有宗庙祝嘏曰嗣曽孙皇帝其敢昭告于皇祖髙皇帝各以后配昔受命京师都于长安享国十有一世歴年二百一十载遭王莽之乱宗庙隳坏世祖复帝祚迁都雒阳以服土中享国一十一世歴年一百六十五载予末小子遭家不造早统鸿业奉嗣无疆关东吏民敢行称乱总连州县拥兵聚众以图叛逆震动王师命将征服股肱大臣推皇天之命以已行之事迁都旧京昔周徳缺而斯干作应运变通自古有之于是乃以二月丁亥来自雒越三日乙巳至于长安勑躬不慎寝疾旬日赖祖宗之灵以获有瘳吉旦斋宿敢用洁牲一元大武柔毛刚鬛商祭明视芗合嘉蔬香萁醎鹾丰本明粢醴酒用告迁来尚飨
　　又有九祝辞曰髙皇帝使工祝承致多福无疆于尔嗣曽孙皇帝使尔受禄于天宜此旧都万国和同兆民康乂眉夀万年子子孙孙永守民庶勿替引之
　　兴平二年秋七月车驾东归
　　建安元年秋七月甲子车驾至雒阳
　　后汉书本纪曰车驾至雒阳幸故中常侍赵忠宅八月辛丑幸南宫杨安殿是时宫室烧尽百官披荆棘依墙壁间州郡各拥彊兵而委输不至羣僚饥乏尚书郎以下自出采梠【音吕埤苍曰稆自生也】或饥死墙壁间或为兵卒所杀
　　八月庚申迁都许【今河南开封府许州】
　　魏文帝黄初元年冬十二月初营雒阳宫戊午幸雒阳二年春正月改长安谯【今凤阳府亳州】许昌【是年正月改县为许昌县】邺【今河南彰徳府临漳县西二十里】洛阳为五都
　　水经注曰魏因汉祚复都雒阳以谯为先人本国许昌为汉之所居长安为西京之遗迹邺为王业之本基故号五都
　　魏畧曰立石表西界宜阳北循太行东北界阳平南循鲁阳东界郯为中都之地令天下民聴内徙复五年
　　按是时三国鼎立季汉昭烈帝都成都【今四川成都府】
　　呉大帝都建业【今南京应天府】
　　晋武帝泰始元年冬十二月受魏禅都雒阳
　　惠帝永兴元年冬十一月河间王颙使其将张方刼帝幸长安以征西府为宫
　　光熙元年夏六月帝还雒阳
　　怀帝永嘉五年夏六月刘曜王弥冦雒阳帝防尘于平阳
