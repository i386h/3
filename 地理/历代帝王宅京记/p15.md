<!-- { "loadSidebar": true } -->
　　皇城长千九百一十五步广千二百步宫城在北长千四百四十步广九百六十步周四千八百六十步其崇三丈有半龙朔后皇帝尝居大明宫乃谓之西内神龙元年曰太极宫大明宫在禁苑东南西接宫城之东北隅长千八百步曰东内本永安宫贞观八年置九年曰大明宫以备太上皇清暑百官献赀以助役高宗以风痹厌西内湫湿龙朔三年始大兴葺曰蓬莱宫咸亨元年曰含元宫长安元年复曰大明宫兴庆宫在皇城东南距京城之东开元初置至十四年又増广之谓之南内二十年筑夹城入芙蓉园京城前直子午谷后枕龙首山左临灞岸右抵沣水其长六千六百六十五步广五千五百七十五步周二万四千一百二十步其崇丈有八尺
　　京兆府　万年县有南望春宫临浐水西岸有北望春宫宫东有广运潭
　　旧唐书韦坚传曰天寳元年擢陜郡太守水陆转运使自西汉及隋有运渠自闗门西抵长安以通山东租赋坚奏请于咸阳壅渭水作兴成堰截灞浐水傍渭东注至闗西永丰仓下与渭合于长安城东九里长乐坡下浐水之上架苑墙东面有望春楼楼下穿潭以通舟楫二年而成坚预于东京汴宋取小斛底船三二百只置于潭侧其船皆署牌表之楼下连穑弥亘数里观者山积坚跪上诸郡轻货又上百子盘食宗欢恱赐名广运潭
　　长安县有大安宫本宏义后更名南五十里太和谷有太和宫武徳八年置贞观十年废二十一年复置曰翠微宫笼山为苑元和中以为翠防寺天宝二年尹韩朝宗引渭水入金光门置潭于西市以贮材木大歴元年尹黎干自南山开漕渠扺景风延喜门入苑以漕炭薪
　　咸阳县有望贤宫
　　兴平县西十八里有隋仙林宫
　　渭南县西十里有逰龙宫开元二十五年更置东十五里有隋崇业宫
　　昭应县有宫在骊山下贞观十八年置咸亨二年始名温泉宫天寳六载更名华清宫治汤井为池环山列宫室又筑罗城置百司及十宅
　　高陵县西四十里有龙跃宫武徳六年高祖以旧第置徳宗以为修真观
　　蓝田县永淳元年作万全宫道元年废
　　鄠县东南三十里有隋太平宫西南二十二里有隋甘泉宫
　　武功县有庆善宫临渭水武徳元年高祖以旧宅置宫后废为慈徳寺
　　华原县有永安宫长安二年置有蒲萄园宫
　　华州
　　郑县东北三里有神台宫本隋普徳宫咸亨二年更名华隂县西十八里有琼岳宫故隋华隂宫显庆三年更名东十三里有隋金城宫武徳三年废显庆三年复置
　　同州
　　冯翊县南三十二里有兴徳宫在志武里高祖将趋长安所经
　　朝邑县有长春宫
　　鳯翔府
　　麟逰县西五里有九成宫本隋仁夀宫义寕元年废贞观五年复置更名永徽二年曰万年宫干封二年复曰九成宫周垣千八百步并置禁苑及府库官寺等西三十里有永安宫贞观八年置
　　盩厔县有司竹园东南三十二里有隋宜夀宫有楼观老子祠
　　坊州
　　宜君县有仁智宫北四里鳯凰谷有玉华宫永徽二年废为玉华寺
　　唐六典曰京城左河华右陇坁前终南后九南面三门中曰明徳左曰启夏右曰安化东面三门中曰春明北曰通化南曰延兴西面三门中曰金光北曰开逺南曰延平【今京城隋文帝开皇二年六月诏左仆射高颍所置南直终南山子午谷北据渭水东临浐川西次澧水太子左庶子宇文恺创制规谋将作大匠刘龙工部尚书贺娄子干太府少卿高龙文并充检校至三年三月移入新都焉名曰大兴城东西十八里一百一十五歩南北十五里一百七十五步墙高一丈八尺皇城之南东西十坊南北九坊皇城之东西各一十二坊两市居四方之地凡一百一十坊开元十四年又取东西二坊为兴庆宫】皇城在京城之中【东西五里一百一十五步南北三里一百四十步今谓之子城】南面三门中曰朱雀左曰安上右曰含光【朱雀门正南当明徳门正北当承天门外横街正东直春明门正西直金光门】东面二门北曰延喜南曰景风【延喜门则承天门外横街东直通化门】西面二门北曰安福南曰顺义【安福门西直开逺门】其中左宗庙【在安上内之东】门右社稷【在含光门内之西】百僚廨署列乎其间凡省六寺九台一监四卫十有八【六省谓尚书中书门下秘书殿中内侍省九寺谓太常宗正司农太府鸿胪卫尉光禄太仆大理寺一台谓御史台四监谓少府将作国子都水监十八卫谓左右卫左右金吾衞左右骁骑卫左右武卫左右威卫左右领军卫左右监门卫左右千牛卫左右羽林军卫今按中书门下凡有三所并在宫城之内国子监在皇城之南左右金吾卫在皇城之东西左右羽林军卫在元武门之北】东宫官属凡府一坊三寺三率府十【一府谓詹事府三坊谓左右春坊内坊三寺谓家令率更仆寺十率府谓左右卫率府左右清道率府左右司御率府左右内率府左右监门率府】宫城在皇城之北南面三门中曰承天东曰长乐西曰永安【承天门隋开皇二年作初曰广阳门仁夀元年改曰昭阳门武徳元年改曰顺天门神龙元年改曰承天门　旧唐书五行志曰隋文时自长安故城东南移于唐兴村置新都今西门承天门正当唐兴村门有大槐树柯枝森鬰即邨门树也有司以行列不正将去之太宗曰高帝尝坐此树下不可去也】若元正冬至大陈设燕防赦过宥罪除旧布新受万国之朝贡四夷之賔客则御承天门以聼政【葢古之外朝也】其北曰太极门其内曰太极殿朔望则坐而视朝焉【盖古之中朝也隋曰大兴门大兴殿帝改曰防福门贞观八年改曰太极门武徳元年改为太极殿有东上西上二閤门东西廊左延明右延明二门】次北曰朱明门左曰防化门右曰肃章门肃章之西曰晖政门防化之东曰武徳西门【其内有武徳殿有延恩殿】又北曰两仪门其内曰两仪殿常日听政而视事焉【盖古之内朝也隋曰中华殿贞观五年改为两仪殿承天门之东曰长乐门北入恭礼门又北入防化门则宫内也承天门之西曰广运门永安门北入安仁门又北入肃章门则宫内也】两仪殿之东曰万春殿西曰千秋殿两仪之左曰献春门右曰宜秋门宜秋之右曰百福门其内曰百福殿百福之西曰承庆门内曰承庆殿献春之左曰立政门其内曰立政殿【又有兴仁宣猷崇道惠训昭徳安礼正礼宣光通福光昭嘉猷华光晖仪夀安绥福等门薰风就日翔鳯咸池临昭望仙鹤羽乘龙等殿凌烟翔鳯等阁】大明宫在禁苑之东南西接宫城之东北隅【龙翔二年高宗以大内卑湿乃于此置宫】南面五门正南曰丹鳯门东曰望仙门次曰延政门西曰建福门次曰兴安门【南当皇城之启夏门旧京城入苑之北门开皇三年开余四门并与宫同置】丹凤门内正殿曰含元殿【殿即龙首山之东趾也阶上高于平地四十余尺南去丹鳯门四百余步东西广五百步今元冬至于此聼政】夹殿两阁左曰翔鸾阁右曰栖鳯阁【与殿飞廊相接夹殿有通干门西有观象门阁下即朝堂胏石登闻鼓如承天之制】其北曰宣政门门外东廊曰齐徳门西廊曰兴礼门内曰听政殿殿前东廊曰日华门门东门下省省东南北街南直含耀门出昭训门宣政殿前西廊曰月华门门西中书省省西南北街南直昭庆门出光范门宣政之左曰东上阁又曰西上阁次西曰延英门其内之左曰延英殿右曰含象殿宣政北曰紫宸门其内曰紫宸殿【即内朝政殿也】殿之南面紫宸门左曰崇明门右曰光顺门殿之东曰左银台门西曰右银台门次北曰九仙门殿之北面曰元武门左曰银汉门右曰青霄门【其内又有麟徳凝霜承欢长安仙居拾翠碧羽金鸾蓬莱含凉珠境三清含氷水香紫兰等殿元武明仪大角等观鬰仪结邻承云修文等阁也】兴庆宫在皇城之东南东距郭城东垣【即今上龙潜旧宅也开元初以为离宫至十四年又取永嘉胜业坊之半以置朝自大明宫东来罗城复道经通化门磴道潜通焉】宫之西曰兴庆门其内曰兴庆殿【即正衙殿有龙池殿】次南曰金明门门内之北曰大同殿宫之南曰通阳门北入曰明光门其内曰龙堂通阳之西曰花萼楼【楼西即寜王第故取诗人棠棣之义以名楼焉】楼西曰明义门其内曰长庆殿宫之北曰跃龙门其内左曰芳苑门右曰丽苑门南走龙池曰瀛洲门内曰南薰殿瀛洲之左曰僊云门北曰新射殿【又有同光承云初阳飞轩玉华等门飞僊交泰同光荣光等殿初上居此第其里名协圣讳所居池之东有旧井忽涌为小池周袤才数尺常有云气或见黄龙出其中至景龙中潜复出水其沼浸广时即连合为一未半歳而里人悉移居遂鸿洞为龙池焉盖符命之先也】禁苑在大内宫城之北北临渭水东距浐川西尽故都城【其周一百二十里】禽兽蔬果莫不毓焉若禴祠烝尝四时之荐蛮夷戎狄九賔之享则搜狩以为储供焉旧唐书地理志苑城东西二十七里南北三十里东至灞水西连故长安城南连京城北枕渭水苑内离宫亭观二十四所汉长安故城东西十三里非入苑中苑置四面监总监以掌种植
　　康骈剧谈録曰含元殿国初建造凿龙首冈以为基趾彤墀扣砌高五十余尺左右立栖鳯翔鸾二阙龙尾道出于阙前倚栏下瞷前山如在诸掌殿去五门二里每元朔朝防禁军与御仗宿于殿庭金甲葆戈杂以绮绣罗列文武缨佩序立蕃夷酋长仰观玉座若在霄汉又曰曲江池一秦世隑州开元中疏凿遂为胜境其南有紫云楼芙蓉苑其南有杏园慈恩寺花卉绕周烟水明媚都人逰玩盛于中和上巳之节防幄翠帱匝于隄岸鲜车徤马比肩击毂上已节赐宴羣僚京兆府大陈筵席长安万年两县以雄盛相较锦绣珍玩无所不施百辟防于山亭恩赐太常及教坊声乐池中备防舟数只惟丞相三使北省官与翰林学士登焉毎年频动皇州以为胜入夏则菰蒲葱翠栁隂四合碧波红渠湛然可爱
　　宋史宋庠传论唐入閤仪曰入閤乃唐只日于紫宸殿受常朝之仪也唐有大内又有大明宫宫之正南门曰丹鳯门门内第一殿曰含元殿大朝防则御之第二殿曰宣政殿谓之正衙朔望大册拜则御之第三殿紫宸殿谓之上閤亦曰内衙只日常朝则御之天子坐朝须正仗于正衙殿或乘舆止御紫宸即唤仗自宣政殿西门入是谓东西上閤门也
　　又按唐自中叶以还双日及非时大臣奏事别开延英殿若今假日御崇政延和是也乃知唐制毎遇坐朝日即为入閤其后正衙立仗因而遂废甚非礼也
　　五代
　　册府元曰后梁太祖开平元年夏四月戊辰废西京以京兆府为大安府置佑国军
　　三年秋七月庚午改佑国军为永平军
　　后唐庄宗同光元年冬十一月辛酉复以永平军大安府为西京京兆府
　　二年八月壬午西京奏重修华清宫温汤屋宇
　　后晋高祖天福三年冬十月丙辰废西京为晋昌军后汉高祖干祐元年春三月改晋昌军为永宁军








　　歴代帝王宅京记卷七
<史部,地理类,都会郡县之属,历代帝王宅京记>
　　钦定四库全书
　　歴代帝王宅京记卷八
　　昆山顾炎武撰
　　雒阳一
　　周
