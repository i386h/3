<!-- { "loadSidebar": true } -->
　　又曰秦地天下三分之一而人众不过什三然量其富居什六吴札观乐为之歌秦曰此之谓夏声【师古曰夏中国】夫能夏则大大之至也其周之旧乎自井十度至柳三度谓之鹑首之次秦之分也
　　史记年表曰襄公八年始立西畤祠白帝【索隠曰畤止也言神灵之所依止也】
　　本纪曰文公元年居西垂宫
　　十年初为鄜畤【索隠曰鄜音敷地名后为县属冯翊】
　　封禅书曰秦文公梦黄蛇自天而下属地其口止于鄜衍【索隠引郑众注周礼曰平下曰衍】文公问史敦敦曰此上帝之征君其祠之于是作鄜畤用三牲郊祭白帝焉自未作鄜畤也而雍旁故有吴阳武畤雍东有好畤皆废无祠或曰自古以雍州积髙明神之隩故立畤郊上帝与诸祠皆聚云盖黄帝时尝用事虽晚周亦郊焉其语不经见搢绅者不道【索隠引郑众注周礼曰搢读曰荐谓进而置于绅带之间】
　　年表曰十九年作祠陈宝
　　封禅书曰作鄜畤后九年文公获若石云于陈仓北阪城祠之【苏林曰质如石也索隠曰云语辞也】其神或嵗不至或嵗数来来也常以夜光辉若流星从东南来集于祠城则若雄鸡其声殷云野鸡夜雊【臣瓒曰殷声也】以一牢祀命曰陈宝【正义曰三秦记云太白山西有陈仓山山上有石鸡括地志云陈仓山在岐州陈仓县南又云寳鸡神祠在汉陈仓县故城中今陈仓县东】
　　本纪曰武公元年居平阳封宫【正义曰宫在岐州平阳城内】
　　徳公元年初居雍城大郑宫【正义曰括地志云岐州雍县南七里故雍城秦徳公大郑宫城也】
　　宣公四年作密畤【正义曰汉有五畤在岐州雍县南鄜畤吴阳上畤下畤密畤北畤】封禅书曰秦宣公作密畤于渭南祭青帝
　　始皇本纪曰康公共【恭同】公居雍髙寝桓公居雍太寝景公居雍髙寝躁公居受寝
　　年表曰灵公三年作上下畤
　　封禅书曰秦灵公作吴阳上畤祭黄帝作下畤祭炎帝【索曰吴阳地名盖在岳之南又上云雍旁有故吴阳武畤今盖因武畤又作上下畤以祭黄帝炎帝】栎阳雨金秦献公自以为得金瑞故作畦畤栎阳而祀白帝【晋灼曰汉注在陇西西县人先祠山下形如种韭畦畦各一土封按本文明言作畦畤栎阳不当在陇西也又以上诸畤皆在雍孝公徙治栎阳适有雨金之瑞故即其所都之地作之安得逺立祠于陇西哉】本纪曰献公二年城栎阳【史记正义曰栎阳故城在雍州东北百二十里　又曰括地志云栎阳故宫在雄阳县北三十五里秦献公所造　三辅黄图云髙祖都长安未有宫室居栎阳宫】孝公十二年作为咸阳筑冀阙徙都之
　　始皇本纪曰二十六年初并天下收天下兵【应劭曰古者以铜为兵】聚之咸阳销以为钟鐻金人十二各重千石置宫庭中【正义曰汉书五行志云二十六年有大人长五丈足履六尺皆夷狄服凡一十二人见于临洮故销兵器铸而象之谢承后汉书曰铜人翁仲其名也三辅旧事云聚天下兵器铸铜人十二各重二十四万斤汉世在长乐宫门汉书郊祀志云甘露元年夏建章未央长乐宫钟簴铜人皆生毛长一寸许时以为美祥魏志董卓传云悉椎破铜人钟簴及壊五铢钱更铸小钱闗中记云董卓壊铜人十余枚徙清明门里魏明帝欲将诣洛载到霸城重不可致便留之后石虎徙之邺苻坚又徙入长安而销之】徙天下豪富于咸阳十二万户诸庙及章台上林皆在渭南秦每破诸侯放其宫室作之咸阳北阪上【正义曰今咸阳县北阪上】南临渭自雍门以东至泾渭【正义曰雍门在今岐州雍县东】殿屋复道周阁相属所得诸侯美人钟鼓以充入之
　　二十七年作信宫渭南已更命信宫为极庙象天极【索隠曰宫庙象天极故曰极庙天官书曰中宫曰天极是也】自极庙道通山作甘泉前殿筑甬道自咸阳属之【应劭曰谓于驰道外筑墙天子于中行外人不见甬音勇】三十五年始皇以为咸阳人多先王之宫庭小吾闻周文王都丰武王都镐丰镐之间帝王之都也乃营作朝宫渭南上林苑中先作前殿阿房【正义曰房曰郎反括地志云秦阿房宫亦曰阿城在雍州长安县西北一十四里按宫在上林苑中雍州郭城西南面即是阿房宫城东面也师古云阿近也以其去咸阳近且号阿房】东西五百步南北五十丈上可以坐万人下可以建五丈旗周驰为阁道自殿直抵南山表南山之巅以为阙为复道自阿房渡渭属之咸阳以象天极阁道絶汉抵营室也【索曰天官书云天极紫宫后十七星絶汉抵营室曰阁道】阿房宫未成成欲更择令名名之作宫阿房故天下谓之阿房宫【索隠曰此以形名宫也言其宫四阿房髙也】隠宫徒刑者七十余万人【正义曰余刑见于市朝宫刑一百日隠于荫室养之乃可故曰隠宫下蚕室是】乃分作阿房宫或作丽【丽与骊同】山发北山石椁乃写蜀荆地材皆至闗中【写输也】计宫三百闗外四百余于是立石东海上朐界中以为秦东门因徙三万家丽邑五万家云阳皆复不事十嵗
　　二世元年东行郡县还至咸阳曰先帝为咸阳朝廷小故营阿房宫为室堂未就会上崩罢其作者复土郦山【正义曰谓出土为陵既成还复其土故云复土】郦山事大毕今释阿房宫弗就则是章先帝举事过也复作阿房宫
　　水经注曰闗中记曰阿房殿在长安西南二十里殿东西千步南北三百步庭中受十万人
　　又曰镐水迳磁石门西门在阿房南悉以磁石为之故专其目令四夷朝者有甲懐刃入门而胁止以示神故亦曰却胡门也
　　汉书贾山传曰起咸阳而西至雍离宫三百鼓钟帷帐不移而具又为阿房殿髙数十仭东西五里南北千步从车罗骑四马骛驰旌旗不挠为宫室之丽至于此使其后世曾不得聚庐而托处焉
　　汉书地理志曰右扶风雍秦惠公都之有槖泉宫孝公起祈年宫惠公起【史记正义曰祈年宫在岐州西故城内】棫阳宫昭王起【在岐州扶风县东北】
　　鄠有萯阳宫秦文王起【亦在倍阳汉书东方朔传长杨五柞倍阳宣曲尤幸师古曰倍阳即萯阳也其音同耳在今鄠县西南二十三里】
　　陈仓有羽阳宫秦武王起
　　盩厔有长阳宫有射熊舘秦昭王起
　　好畤有梁山宫始皇起【史记三十五年幸梁山宫】
　　虢有虢宫秦宣太后起【在今岐州虢县界】
　　美阳有髙泉宫秦宣太后起
　　三辅黄图曰西垂宫【见上】
　　平阳封宫【见上】
　　蕲年宫秦穆公所造【汉志作惠公】
　　槖泉宫皇览曰秦穆公冡在槖宫祈年观下
　　步髙宫在新丰县亦名市丘城
　　步夀宫在新丰县步髙宫西
　　萯阳宫【见上】
　　棫阳宫【见上】
　　虢宫【见上】
　　信宫亦曰咸阳宫始皇穷极奢侈筑咸阳宫因北阪营殿端门四达以制紫宫象帝居引渭水灌都以象天汉横桥南渡以法牵牛桥广六丈南北二百八十步六十八间八百五十柱二百一十二梁桥之南北有隄缴立石柱【水经注曰桥南京兆立之柱北冯翊立之有令丞各领徒一千五百人】咸阳北至九甘泉南至鄠杜东至河西汧渭之交东西八百里离宫别舘弥山跨谷辇道相属木衣绨绣土被朱紫宫人不移乐不改悬穷年忘归犹不能徧
　　朝宫始皇营朝宫于渭南上林苑庭中可受十万人车行酒骑行炙千人唱万人和收天下兵聚之咸阳销以为钟鐻髙三丈钟小者皆容千石也销锋镝以为金人十二以弱天下之人立于宫门坐髙三丈铭其后曰皇帝二十六年初兼天下改诸侯为郡县一法律同度量大人来见临洮其大五丈足迹六尺铭李斯篆蒙恬书阿房宫亦曰阿城惠文王造宫未成而亡始皇广其宫规恢三百余里阁道通郦山八十余里表南山之巅以为阙络樊川以为池作阿房前殿以木兰为梁以磁石为门
　　兴乐宫秦始皇造【见上】
　　钟宫在鄠县东北二十五里始皇收天下兵销为钟鐻此或其处也
　　兰池宫史记始皇三十一年为微行咸阳与武士四人俱夜出逢盗兰池汉书渭城县有兰池宫【正义曰括地志云兰池陂即古之兰池咸阳县界秦记云始皇引渭水为池筑为蓬瀛刻石为鲸长二百丈逢盗之处也　李善文选注咸阳县东南三十里周氏陂陂南一里有汉兰池宫】
　　梁山宫在好畤界古云逾梁山邑于岐山下即此望夷宫在泾阳县界长平观东北临泾水以望北夷因以为名史记二世乃斋于望夷宫【张晏曰宫在长陵西北长平观道东故亭处是也】
　　林光宫二世所造从广各五里在云阳县界
　　云阁二世所造起云阁欲与南山齐
　　咸阳故城在今咸阳东二十里自孝公至二世并都此城
　　驰道案秦始皇本纪二十七年治驰道注曰天子道也蔡邕曰驰道天子所行道也今之中道然汉书贾山传曰秦为驰道于天下东穷燕齐南极吴楚江湖之上滨海之观毕至广五十步三丈而树厚筑其外隠以金椎树以青松汉令诸侯有制得行驰道中者行旁道无得行中央三丈不如令没入其车马
　　汉书邹阳传曰秦倚曲台之宫悬衡天下
　　韩非子曰秦大饥应侯请曰五苑之草着蔬筑橡果枣栗足以活民请发之









　　歴代帝王宅京记卷三
　　钦定四库全书
　　歴代帝王宅京记卷四
　　昆山顾炎武撰
　　闗中二
　　汉
　　髙祖本纪曰五年秋后九月治长乐宫【史记七年二月宫成丞相已下徙治长安十年十月淮南梁燕荆楚齐长沙王皆来朝长乐宫功臣表阳成延为少府作长乐未央宫筑长安城先就封梧侯五百户】
　　七年萧何治未央宫立东阙北阙前殿武库太仓【师古注见上闗中记曰东有苍龙阙北有元武阙元武所谓北阙史记正义曰按北阙为正者盖象秦作前殿渡渭水属之咸阳以象天极阁道絶汉抵营室索隠曰秦家旧宫皆在渭北立东阙北阙者盖取其便】
　　惠帝本纪曰六年夏六月起长安西市
　　文帝本纪曰四年秋九月作顾成庙【应劭曰文帝自为庙制卑狭若顾望而成犹文王不日成之也如淳曰身存而为庙若尚书之顾命也】
　　武帝本纪曰建元三年春作便门桥【苏林曰去长安四十里服防曰在长安西北茂陵东师古曰便门长安城北面西头门即平门也古者平便皆同字于此道作桥跨渡渭水以趋茂陵其道易直即今所谓便桥是也便读如本字】
　　元狩三年秋发谪吏穿昆明池【臣瓒曰西南夷传有越嶲昆明国有滇池方三百里汉使求身毒国而为昆明所闭今欲伐之故作昆明池象之以习水战在长安西南周囘四十里师古曰谪吏吏有罪者罚而役之】
　　郊祀志曰作甘泉宫中为灵室画天地泰一诸神而置祭具以致天神其后又作栢梁铜柱承露仙人掌之属矣【苏林曰仙人以手掌擎盘承甘露师古曰三辅故事云建章宫承露盘髙二十丈大七围以铜为之上有仙人掌承露和玉屑饮之张衡西京赋所云立修茎之仙掌承云表之清露是也】
　　元鼎二年春起栢梁台
　　食货志曰是时粤欲与汉用战遂乃大修昆明池列舘环之治楼髙十余丈旗帜加其上甚壮于是天子感之乃作栢梁台髙数十丈宫室之修由此日丽本纪曰三年冬徙函谷闗于新安【应劭曰时楼船将军杨仆数有大功耻为闗外民上书祈徙东闗以家财给其用度武帝亦意好广濶于是徙闗于新安去农三百里】以故闗为农县
