<!-- { "loadSidebar": true } -->
　　长杨榭　在长杨宫秋冬校猎其下命武士搏射禽兽天子登此以观【台上有木曰榭】
　　豫章观【以下观阁】武帝造在昆明池中亦曰昆明观一説曰上林苑中有昆明池馆桓谭新论云元帝被疾逺求方士汉中送道士王仲都诏问所能对曰能忍寒乃以隆冬盛寒日令袒载驷马于上林昆明池上环以氷而御驷者厚衣狐裘寒战而仲都无变色卧于池上曛然自若即此也
　　飞亷观　在上林苑武帝元封二年作飞防神禽能致风气者武帝以铜铸置观上因以爲名高四十丈后汉明帝永平五年至长安迎取飞防并铜马置上西门外为平乐观董卓悉销以为钱
　　属玉观　在扶风属玉水鸟似防防以名观也宣帝甘露二年行幸萯阳宫属玉观
　　青梧观　在五柞宫之西西京杂记曰观前有三梧桐树下有石麒麟二枚刋其脇文字是秦始皇骊山墓上物也头高一丈三尺东边者前左脚折去有赤如血父老谓其有神皆含血属筋焉
　　射熊观　在长杨宫
　　石阙观封峦观　云阳宫记云宫东北有石门山冈峦纠纷干霄秀出有石岩容数百人上起甘泉观甘泉赋云封峦石阙弥迤乎延属
　　白杨观　在昆明池东
　　长平观　在池阳宫临泾水【亦作馆元后登长平馆临泾水而览焉　后汉书献帝纪韩遂马腾与郭汜樊稠战于长平观遂腾败绩注前书音义曰长平阪名也上有观在池阳宫南去长安五十里】
　　龙台观　在丰水西北近渭
　　涿木观　在上林苑
　　细栁观　在长安西北三辅旧事云汉文帝遣将军周亚父屯细栁今呼古徼是也
　　仙人观霸昌观兰池观安台观沦沮观在城外又有禁观董贤观苍龙观当市观旗亭楼马伯骞楼在城内茧馆　汉宫阙疏云上林苑有茧馆葢蚕茧之所也麒麟朱鸟龙兴含章皆馆名
　　石渠阁　萧何造其下礲石为渠以导水若今御沟因为阁名所藏入关所得秦之圗籍至成帝又于此藏秘书焉三辅故事云在未央宫殿北甘露中五经诸儒杂论于石渠阁
　　天禄阁　藏典籍之所在未央宫殿北汉宫殿疏云天禄麒麟阁萧何造以藏秘书处贤才也刘向于成帝之末校书天禄阁专精覃思夜老人着黄衣植青藜杖扣阁而进见向暗中独坐诵书老父乃吹杖端烟然因以见向授五行洪范之文恐辞説繁广忘之乃裂裳及绅以説其言至曙而去请问姓名云我是太乙之精天帝闻夘金之子有博学者下而观焉乃出懐中竹牒有天图地文之书曰余略授子焉至子歆従授其术向亦不悟此人焉
　　麒麟阁　在未央宫庙记云萧何造【张晏曰武帝获麒麟时作】汉书宣帝思股肱之美乃圗霍光等十一人于麒麟阁三秦记云未央宫有尧阁庙记云未央宫有白虎阁属车阁掖门　汉书吕后纪朱虚侯章从太尉勃请卒千人入未央宫掖门师古曰非正门而在两旁若人之臂掖也永巷　永长也宫中之长巷幽闭宫女之有罪者武帝时改为掖庭置狱焉【列女传周宣王姜后脱簮珥待罪永巷】
　　辟雍　在长安城西七里汉书河间献王来朝献雅乐武帝谢之三雍宫即此【礼乐志曰成帝时犍为郡水濵得古磬十六枚刘向説帝宜兴辟雍焉　水经注曰渭水又东合漕渠又东迳长安县东迳明堂南旧引水为辟雍处在鼎路门东七里其制上圎下方九宫十二室四向五色堂北三百歩有灵台是汉平帝永始四年立渠南有汉故圎丘成帝建始二年罢雍五畤始祀皇天上帝于长安南郊应劭曰天郊在长安南即此也】
　　明堂　在长安西南七里汉书曰武帝初即位向儒术以文学为本议立明堂于城南以朝诸侯应卲注曰汉武帝造明堂王莾修饰令大
　　圆丘　在昆明故渠南高二丈周回百二十歩
　　太学　在长安城西北七里王莽作宰衡时建弟子舍万区起市郭上林苑中三辅旧事云汉太学有市有狱汉立四庙祖宗庙异处不序昭穆
　　太上皇庙　在长安故城中香室街南鸿翔府北关辅记曰在酒池北
　　高祖庙　在长安故城中关辅记曰秦庙中钟四枚皆在汉高祖庙中三辅旧事云高庙钟重十二万觔汉旧仪云高祖庙钟十枚各受十石撞之声闻百里汉书文帝时盗取高庙玉环故事云光武至长安以宗庙烧荡为墟乃徙都雒阳取十庙合于高庙作十二室太常卿一人别治长安主知高庙事高庙有便殿凡言便殿便室便坐者皆非正大之处所以就便安也
　　高园　于陵上作之既有正寝以象平生正殿路寝也又立便殿于寝侧以象休息闲宴之处也
　　原庙　孝恵更于渭北建高帝庙谓之原庙汉书叔孙通传曰惠帝为东朝长乐宫及闲往【师古曰非大朝时中间小谒见】数跸烦民作复道【复读曰】方筑武库南【如淳曰方始筑武库南也】通奏事因请间曰陛下何事筑复道高帝寝衣冠月出逰高庙【应劭曰月旦出高帝衣冠备法驾名曰防衣冠晋灼曰黄圗高庙在长安城门街东寝在桂宫北】子孙奈何乘宗庙道上行哉帝惧曰急坏之通曰人主无过举【师古曰举事不当有过失】今己作百姓皆知之矣愿陛下为原庙渭北【师古曰原重也先已有庙今更立之故云重也】衣冠月出防之葢广宗庙大孝之本上乃诏有司立原庙
　　帝庙　在高帝庙后
　　文帝庙　号顾成【见上】
　　景帝庙　号徳阳宫【史记孝景中四年二月置徳阳宫瓒曰是景帝庙也帝自作之讳不言庙故号为宫】
　　武帝庙　号龙渊今长安西茂陵东有其处作铜飞龙故以名
　　昭帝庙　号徘徊
　　宣帝庙　号乐游【见上】
　　元帝庙　号长夀
　　成帝庙　号阳池
　　太上皇有寝庙园原庙昭灵后武哀王昭哀后皆有园孝皇帝有寝庙园孝文太后孝昭太后皆有园寝卫思后皇祖悼考皆有庙园庙曰奉明
　　元成之世祖宗庙在郡国者六十八合百六十七所京师自高祖至宣帝与太上皇悼皇考各自居陵旁立庙并为百七十六又园中各有寝便殿日祭于寝月祭于殿时祭于便殿寝日四上食庙歳二十五祠便殿歳四祠又月一游衣冠四时祭宗庙用太牢列侯皆献酎金以助祭【诸侯王及列侯歳时诣京师侍祠助祭】
　　南北郊天郊在长安城南北郊在长安城北所属掌治坛墠郊宫歳时供帐以奉郊祀武帝定郊祀之事祠太乙于甘泉圎丘取象天形就阳位也祀后土于汾隂泽中方丘取象地形就隂位也至成帝徙泰畤后土于京师始祀上帝于长安南郊祀后土于长安北郊
　　汉初除秦社稷立汉社稷其后又立官社配以夏禹而不立官稷至平帝元始三年始立官稷于官社之后太上皇陵　高帝葬太上皇于栎阳北原因置万年县于栎阳大城内以为奉陵邑其陵在东者太上皇在西者昭灵后也【太祖初居栎阳故太上皇因在栎阳十年太上皇崩葬北园】
　　高祖长陵　在渭水北去长安三十五里山东西广一百二十步高十三丈长陵城周七里一百八十步因为殿垣门四出及便殿掖庭诸官寺皆在中
　　吕后陵　在高祖陵东按史记高后合葬长陵注云汉帝后同茔则为合塟不合陵也
　　帝安陵　去长陵十里在长安城北三十五里安陵有果园鹿苑云
　　文帝霸陵　在长安城东七十里因山为藏不复起坟就其水名以为陵号
　　景帝阳陵　在长安城东北四十五里按景帝五年作阳陵山方百二十步高十丈
　　武帝茂陵　在长安城西北八十里建元二年初置茂陵邑本槐里县之茂乡故曰茂陵周回三里三辅旧事云武帝于槐里茂乡徙戸一万六千置茂陵高一十四丈一百步茂陵园有鹤观
　　昭帝平陵　在长安城西北七十里去茂陵十里宣帝杜陵　在长安城南帝在民间时好逰鄠杜间故葬此
　　元帝渭陵　在长安城北五十六里
　　成帝延陵　在扶风去长安六十二里王莽时遣使壊渭陵延陵园门罘罳曰毋使民复思也又以墨色洿其周垣
　　哀帝义陵　在扶风渭城西北原上去长安四十六里平帝康陵　在长安北六十里兴平原口
　　文帝母薄太后南陵　在霸陵南故曰南陵
　　昭帝母赵媫妤云陵　在云阳甘泉宫南今人呼为女陵
　　李夫人墓　在茂陵西北一里东西五十步南北六十步高八丈俗名英陵亦曰集仙台
　　汉有长水中垒屯骑虎贲越骑步兵射声胡骑八营宿衞王宫周庐直宿处
　　虎威章沟皆署名
　　武库　在未央宫萧何造以藏兵器【水经注昆明故渠出二宫之间又东歴武库北樗里子葬于此史记樗里子名疾秦王异母弟也滑稽多智秦人号曰智囊葬于渭南章台之东曰后百歳当有天子之宫夹我墓樗里子疾室在昭王庙西渭南隂郷樗里故俗谓之樗里子至汉兴长乐宫在其东未央宫在其西武库正值其基秦人谚曰力则任鄙智则樗里　田蚡传尝请考工地益宅上怒曰君何不遂取武库】
　　灵金内府　太上皇防时佩一刀长三尺上有铭字难识传云殷高宗伐方时所作也高祖以之斩白蛇及定天下藏于寳库守藏者见白气如云出戸状若龙蛇吕后改库曰灵金藏帝即位以此库贮禁兵器名曰灵金内府
　　太仓　萧何造在长安城外东南【在禁苑西北距中卫桥与长安故城相接四面俱十三里亦苑中】
　　细栁仓嘉仓　在长安西渭水北古徼西有细栁仓城东有嘉仓
　　未央大廏　在长安故城中汉官仪曰未央宫六廏长乐承华等廏令皆秩六百石
　　翠华廏大略廏果马廏轭梁廏骑马廏大宛廏胡河廏騊駼廏皆在长安城外
　　霸昌观马廏　在长安城外
　　都廏天子车马所在中廏皇后车马所在
　　兽圏九彘圏一　在未央宫中【郡国志曰虎圏在通化门东二十五里】文帝问上林尉及冯媛当熊皆在此处兽圏上有楼观蚕室　行腐刑之所也司马迁下蚕室
　　钟室　在长乐宫吕后传韩信置钟室中
　　作室　尚方工作之所
　　蛮夷邸　在长安城内藁街【师古曰若今鸿胪客馆】
　　横桥　三辅旧事云秦造横桥汉承秦制广六丈三百八十步置都水令以掌之号为石柱桥【汉末董卓烧之水经注曰桥之北首垒石水中故谓之石柱桥】
　　渭桥　在长安城三里跨渭水为桥秦始皇造刻石作力士孟贲等像
　　霸桥　在长安东跨水作桥汉人送客至此桥折栁赠别王莽时霸桥灾
　　便门桥　武后作【见上】
　　饮马桥　在宣平城门外
　　杨沟　长安御沟谓之杨沟谓植高杨于其上也长安九市　庙记云长安市有九各方二百六十六步六市在道西三市在道东凡四里为一市致九州之人在突门夹横桥大道市楼皆重屋又曰旗亭楼在杜门大道南又有当市桥有令署以察商贾货财买卖贸易之事三府都尉掌之直市在富平津西南二十五里秦文公造物无二价故以直市为名班固西都赋云九市开场货别隧分张衡西京赋云廓开九市通阛带阓旗亭五重俯察百隧是也又有栁市【汉宫阙疏细栁仓有栁市】东市西市【在醴泉坊帝纪六年六月起长安西市】郡国志长安大侠万子夏居栁市史记司马季主卜于东市鼂错朝服斩于东市【西京杂记曰汉元始间太学列槐数百行诸生朔望防市各持其土物及经书买卖议论谓之槐市　汉书百官表京兆有长安市令丞冯翊有长安四市长丞　食货志莽于长安及五都立五均官更名长安东西市令及洛阳邯郸临淄宛城都市长皆为五均司市称司东市称京西市称畿洛阳称中余四都各用东西南北为称皆置交易丞五人钱府丞一人】
