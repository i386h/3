<!-- { "loadSidebar": true } -->
　　三辅郡皆有都尉如诸郡京辅都尉治华隂左辅都尉治髙陵右辅都尉治郿王莽分长安城旁六乡置帅各一人分三辅为六尉郡渭城安陵以西北至栒邑义筑十县属京尉大夫府居故长安寺髙陵北十县属师尉大夫府居故廷尉府新丰以东至湖十县属翊尉大夫府居城东霸陵杜陵以东至蓝田西至武功郁夷十县属光尉大夫府居城西茂陵槐里以西至汧十县属扶尉大夫府居城西长陵池阳以北至云阳祋祤十县属列尉大夫府居城北后汉光武之后扶风出治槐里冯翊出治髙陵【后汉百官志曰中兴都洛阳三辅陵图所在不改其号但减其秩与太守同】汉长安故城　髙帝七年修长安宫城自栎阳徙都之盖本秦离宫也初置长安城本狭小至惠帝更筑新城城髙三丈五尺下濶一丈五尺上濶九尺雉髙三圾周囘六十五里城南为南斗形北为北斗形至今人呼汉京城为斗城是也汉旧仪曰城方六十三里经纬各十二里十八步地九百七十二顷八街九陌三宫九府三庙十二门九市十六桥地皆黑壤今赤如火坚如石父老传云尽凿龙首山土为城水泉深二十余丈树宜槐与榆松柏茂盛焉城下有池周绕广三丈深二丈石桥各六丈与街值
　　旧唐书殷峤传与统军刘基率兵六万屯长安故城许敬宗传髙宗于古长安城游览命敬宗与宏文馆学士具检秦汉以来歴代宫室处所以奏
　　通典髙宗咸亨三年于岐州陈仓县东南开渠引渭水入升源渠通筏至京故城
　　城十二门　长安城东出南头第一门曰霸城门民见门青色名曰青城门或曰青门门外旧出佳瓜广陵人召平为秦东陵侯秦破为布衣种瓜青门外瓜美故时人谓之东陵瓜庙记曰霸城门亦曰青绮门
　　汉书王莽天鳯三年霸城门灾莽更霸城门曰仁夀门无疆亭
　　后周书武帝纪建徳六年五月青城门无故自崩宣帝纪大象元年三月庚申至自东巡帝亲擐甲胄入自青门
　　长安城东出第二门曰清明门一曰籍田门以门内有籍田仓一疏曰凯门汉书平帝元始四年春风吹屋瓦且尽即此门也汉宫殿疏曰第二门名城东门莽更曰宣徳门布恩亭
　　长安城东出北头第一门曰宣平门民间所谓东都门【史记孝景中三年军东都门外】汉书成帝建始元年有白蛾羣飞蔽日从东都门至轵道又疏太傅广少受上疏乞骸骨归公卿大夫为设祖道供帐东都门外即此门也【后汉书董卓传王允奉太子保宣平城门楼上】其郭门亦曰东都门即逢萌挂冠处也【昌邑王贺传至广明东都门郎中令龚遂曰此长安东都门也】东都门至外郭亭十三里莽更名曰春王门正月亭
　　长安城南出东头第一门曰覆盎门庙记曰覆盎与洛门相去十三里二百一十步门外有鲁班输所造桥工巧絶世其南有下杜城应劭曰故杜陵之下聚落也故曰下杜门又曰端门北对长乐宫汉书戾太子传斫覆盎门出奔湖【蔡义传迁补覆盎城门候】莽更名曰永清门长茂亭长安城南出第二门曰安门亦曰鼎路门北对武库莽更名曰光礼门显乐亭
　　长安城南出第三门曰西安门北对未央宫亦曰便门即平门也古平便同字莽更名曰信平门诚【水经注作城】正亭武帝建元二年初作便门桥跨渭水通茂陵其道易直三辅决録曰长安城西门曰便桥桥北与门对【潘岳西征赋津便门以右转究吾境之所暨张铣注便门便桥也至此尽长安界　后汉书隗嚣传夜斩平城门闗亡归天水注引三辅黄图云长安城南面西头门按此即是平门当是衍一城字】
　　长安城西出南头第一门曰章城门三辅旧事曰章门一曰光毕门又曰便门【便门名同未详】汉书成帝元延元年章城门牡自亡莽更名曰万秋门亿年亭
　　长安城西出第二门曰直城门亦曰故龙楼门有铜龙【按汉书成帝纪帝为太子初居桂宫上尝急召太子出龙楼门不敢絶驰道西至直城门得絶乃度还入作室门上迟之问其故以状对上大悦乃着令太子得絶驰道然则龙楼当别是一门非直城门也王莽传大风防树飞北阙直城门屋瓦】莽更名曰直道门端路亭
　　长安城西出北头第一门曰雍门本名西城门莽更名曰章义门着义【水经注作谊】亭其水北入有亟【水经注作凾】里民呼曰亟里门
　　长安城北出东头第一门曰杜门亦曰利城门莽更名曰进和门临水亭其水有客舍故曰客舍门又曰洛门也【按今三辅黄图本误作洛城门又曰髙门今据水经注改　杜门洛门名同未详　晋书载记苻健起灵台于杜门】
　　长安城北出第二门曰洛城门【晋书天文志北落师门一星在羽林西南北者宿在北方也落天子之藩落也师众也师门犹军门也长安城北门曰北落门以象此也】其内有长安厨官名之曰厨城门【水经注本名洛门又曰朝门一曰髙门苏林曰髙门长安城北门也一曰厨门其内有长安厨官故城曰厨门也如淳曰今名广门也　后汉书刘元传更始单骑走从厨城门出诸妇女从后连呼曰陛下当下谢城更始即下马拜复上马去注今长安故城北面之中门是也】莽更名曰建子门广世亭
　　长安城北出西头第一门曰横门汉书渭水虒上小女陈持弓走入光门即此门也【今汉书五行志作走入横城门如淳曰横音光亦作光门乐府琅琊王歌辞长安十二城门光门最妍雅渭水从垄来浮游渭桥下　后汉书董卓至郿行坞公卿祖道横门外　三国志魏延传注引魏畧延请精兵五千从子午谷径袭长安横门邸阁足以周食】莽更名曰霸都门左幽亭门外有桥曰横桥【汉书戾太子传焚苏文于横桥上师古曰横渭桥也潘岳西征赋骛横桥而旋轸歴敝邑之南垂　旧唐书髙士廉丧柩出自横桥太宗登故城西北楼望而恸　水经注其外有郭都门有棘门徐广曰棘门在渭北孟康曰在长安北秦时宫门也如淳曰三辅黄图曰棘门在横门外按汉书徐广军于此备匈奴又有通门亥门也】
　　汉城门皆有候门候主候时谨啓闭也三辅决録曰长安城面三门四面十二门皆通达九逵以相经纬衢路平正可并列车轨三涂洞开隠以金椎周以林木左右出入为来往之径行者升降有上下之别班固西都赋云披三条之广路立十二之通门张衡西京赋云城郭之制则旁开三门参涂夷庭方轨十二街衢相经防里端直甍宇齐平是也








　　歴代帝王宅京记卷四
　　钦定四库全书
　　歴代帝王宅京记卷五
　　昆山顾炎武撰
　　闗中三
　　汉
　　长乐宫　本秦之兴乐宫也髙帝始居栎阳七年长乐宫成徙居长安城【史记正义曰长乐宫在长安县西北十五里】三辅旧事宫殿疏皆曰兴乐宫秦始皇造汉修饰之周囘二十余里前殿东西四十九丈七尺两杼【一作序】中二十五丈深十二丈长乐宫有鸿台有临华殿有温室殿有长信宫长秋永夀永宁四殿髙帝居此后太后尝居之【昭帝纪元平元年十一月壬子皇太后居长乐宫置屯卫　吕氏纪有长乐衞尉　邹阳传梁孝王尝上书愿赐容车之地径至长乐宫自使梁国士众筑作甬道朝太后　王后传武帝迎太后微时所生金王孙女载至长乐宫谒太后　戾太子传使舍人无且持节夜入未央宫殿长秋门发长乐宫衞　霍后传许后五日一朝太后于长乐宫　元后传汉传国玺藏长乐宫　灌夫传东朝廷辨之如淳曰东朝太后朝也】孝惠至平帝皆居未央宫【长安志曰长乐宫者髙帝既以为居又以受朝无异于正室矣自惠帝后人主常居未央而长乐长奉母后】汉书宣帝元康四年三月神爵五采以万数集长乐未央北室髙寝甘泉泰畤殿中及上林苑五鳯三年三月辛丑鸾鳯集长乐宫东阙中树上【张晏曰门外阙内行马之里树也　水经注殿前列铜人殿之东北有池池北有层台俗谓是池为酒池非也　三辅故事汉徙秦金狄寘长乐大夏殿前】王莽改长乐宫为常乐宫在长安城中近东直杜门【史记正义曰长乐宫在长安县北十五里长安志曰未央在汉城西陲而长乐乃东隅也秦樗里子百年前已言之元和志言两宫相去止隔一里所即武库】
　　长信宫　汉太后尝居之汉书成帝母王太后长信宫后宫在西秋之象也秋主信故宫殿皆以长信长秋为名又永夀永宁殿皆后所处也【东方朔传上微行时夜出夕还后赍五日粮会朝长信宫　外戚传班媫妤求共养太后长信宫上许焉媫妤是处东宫作赋自伤悼云奉共养于东宫兮记长信之末流　长安志曰长乐宫有宣徳通光髙明长秋永夀永宁长亭华林温室建始广阳中室月室神仙椒房大夏殿水经注曰殿西有长秋长信永夀永宁等殿则长信长秋皆在长乐宫也百官表有长信少府注曰太后所居宫名也居长信则曰长信少府居长乐则曰长乐少府后汉书刘元传更始徙居长信宫】鸿台　秦始皇二十七年筑髙四十丈上起观宇汉书惠帝四年长乐宫鸿台灾
　　临华殿　在长乐宫前殿后武帝建汉书成帝永始四年四月长乐宫临华殿灾
　　温室殿　案汉宫殿疏在长乐宫又汉宫阁记在未央宫
　　东阙【见上】
　　西阙　汉书刘屈牦传太子敺四市人至长乐宫西阙下逢丞相军合战
　　右长乐宫
　　未央宫　髙帝七年萧何造【史记正义曰括地志云未央宫在雍州长安县西北十里长安故城中】立东阙北阙【阙门观也刘熙释名曰阙在门西旁中央阙然为道也门阙天子号令赏罚所由出也】前殿武库【藏兵器之处】太仓【廪粟所在一百三十楹在长安城外东南】未央宫周囘二十八里前殿东西五十丈髙二十五丈【一作三丈五尺　前殿曰路寝见诸侯羣臣处也西京杂记曰未央宫周囘二十二里九十五步街道周囘七十里台殿四十三其三十二在外其十一在后宫池十三山六池一山一亦在后宫门闼凡九十五】营未央宫因龙首山以制前殿【山长六十里头入渭水尾达樊川秦时有异龙从南山出饮渭水其行道因成土山疏山为台殿不假版筑髙出长安城西京赋所谓疏龙首以抗前殿此也水经注曰龙首山头髙二十丈尾渐下髙五六丈土色赤而坚】至孝武以木兰为棼
