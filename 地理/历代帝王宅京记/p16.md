<!-- { "loadSidebar": true } -->
　　汉书地理曰周地柳七星张之分野也今之河南雒阳城平隂偃师巩缑氏是其分也昔周公营雒邑以为在于土中诸侯蕃屏【师古曰言雒阳四面皆有诸侯为蕃屏】四方故立京师至幽王淫褒姒以灭宗周初雒邑与宗周通封畿【韦昭曰通在二封之地共千里也师古曰宗周镐京也方八百里八八六十四为方百里者六十四也雒邑成周也方六百里六六三十六为方百里者三十六也二都得百里者百方千里也故诗云邦畿千里】东西长而南北短短长相覆为千里至防王以河内赐晋文公又为诸侯所侵故其分坠小【师古曰坠古地字】周人之失巧伪趋利贵财贱义髙富下贫憙为商贾不好仕宦自柳三度以至张十二度谓之鹑火之次周之分也
　　汲冢周书作雒解曰周公俘殷献民迁于九毕【贤民士大夫也九毕成周之地近王化也】俾康叔宇于殷俾中旄父宇于东【康叔代霍叔中旄代管叔】乃作大邑成周于土中【王成也于天下爲中】城方千七百二十丈郛方七百里【疑当作七十】南系于雒水地因于郏山以为天下之大凑【凑防也】制郊甸方六百里国西土为方千里【西土岐周通为折内】分以百县县有四郡郡有四鄙大县立城方王城三之一小县立城方王城九之一乃设丘兆于南郊祀上帝配以后稷日月星辰先王皆与食【先王后稷谓郊畤壝】建大社于国中其壝东青土南赤土西白土北骊土中央舋以黄土将建诸侯凿取其方一面之土苞以黄土苴以白茅以为土封故曰受茅土于周室乃位五宫太庙宗宫考宫路寝明堂【五宫宫府寺太庙后稷二宫祖考庙也路寝王所居也】咸有以阿反坫重亢重郎常累复格藻棁设移旅楹惷常画【咸皆也庙四下曰阿反坫即尚室也重亢累栋也重郎累屋也常累系也复格累之櫺也藻棁画梁柱也承屋曰移旅别也惷谓藻井之饰也言皆画列柱为之也】内阶元阶堤唐山廧【以黒石为问唐中庭道堤谓为高之也山廧谓画山云】应门库台元阃【门者皆有台于库门见之后可知也又以黒石为门阶也】
　　后汉郡国志曰河南【帝王世纪曰城西有郏鄏陌】周公时所城雒邑也春秋时谓之王城【郑元诗谱曰周公摄政五年成王宅雒邑使召公先相宅既成谓之王城博物记曰王城方一千七百二十丈郛方七十里南望雒水北至郏山地道记曰去雒城四十里左传定八年单子伐谷城杜预曰在县西】东城门名鼎门【帝王世纪曰东南门九鼎所从入又曰武王定鼎今雒阳西南雒水之北有鼎中观是也】北城门名干蔡【左传昭二十四年士伯立于干蔡皇览曰城西南柏亭西周山上周灵王冡民祀之不絶】又有甘城【杜预曰县西南有甘泉宫】有蒯乡【左传昭二十三年尹辛攻蒯晋地道记曰县西南有蒯亭】雒阳【挚虞曰古之周南今之雒阳魏氏春秋曰有委栗山在隂乡魏时营为阛丘皇览曰县东北山苌宏冢县北芒山道西吕不韦冢】周时号成周【公羊传曰成周者河东周也何休曰周道始成王之所都也帝王世纪曰城东西六里十一步南北九里一百步晋元康地道记曰城内南北九里七十步东西六里十步为地三百顷一十二亩三十六步城东北隅有周威烈王冡】有狄泉在城中【左传僖二十九年盟于狄泉杜预曰城内太仓西南城水或曰本在城外定元年城成周乃绕之案此水晋时在东宫西北帝王世纪曰狄泉本殷之墓地在成周东北今城中有殷王冡是也又太仓中大冡即周时景王冡也】有唐聚【左传昭二十三年尹辛败刘师于唐】有上程聚【古程国史记曰重黎之后伯休甫之国也关中更有程地帝王世纪曰文王居程徙都丰故此加为上程】有士乡聚【冯异斩武勃地】有禇氏聚【左传昭二十六年王宿禇氏杜预曰县南有禇氏亭】有荣锜涧【左传周景王崩于荣锜氏杜预曰巩县西】有泉亭【杜预曰县西南有泉亭即泉戎也】有圉乡【左传昭二十二年单子伐东圉杜预曰县东南有圉乡又西南有戎城即伊雒之戎】有大解城【左传昭二十三年晋师次于解杜预曰县西南有大解小解】
　　汉
　　汉书髙帝本纪曰五年帝乃都雒阳夏五月置酒雒阳南宫【括地志南宫在雒州雒阳县东北二十六里雒阳故城中　大事记注舆地志云秦时已有南北宫更始自雒阳而西马奔触北宫鐡柱门光武幸南宫却非殿则自髙帝迄于王莽雒阳南北宫武库皆未尝废盖秦虽都关中犹仿周东都之制建宫阙于雒阳　车千秋子为雒阳武库令赵涉劝周亚夫抵雒阳直入武库】
　　六年冬十二月至雒阳居南宫【张良传同】
　　后汉
　　后汉书光武本纪曰建武元年冬十月癸丑车驾入雒阳幸南宫却非殿遂定都焉【蔡质汉典职仪曰南宫至北宫中央作大屋复道三道行天子从中道从官夹左右十步一卫两宫相去七里又雒阳宫阁名有却非殿】
　　二年春正月壬子起髙庙建社稷于雒阳立郊兆于城南【续汉志曰立社稷于雒阳在宗庙之右皆方坛四面及中各依方色无屋有墙门而已续汉书曰制郊兆于雒阳城南七里为坛八陛中又爲重坛天地位皆在坛上其外坛上为五帝位青帝位在甲寅赤帝位在癸已黄帝位在丁未白帝位在庚申黒帝位在壬亥其外为壝重营皆紫以象紫宫营有通道以为门日月在营内南道日在东月在西北斗在北道之西外营中营凡千五百一十四神髙皇帝配食焉北郊在雒阳城北四里方坛四陛地只位南面西上髙皇后配西面皆在坛上地理羣后从食皆在坛下中岳在未四岳各依其方淮海俱在东河在西济在北江在南余山川各如其方】
　　十四年春正月起南宫前殿
　　中元元年初起眀堂灵台辟雍及北郊兆域【汉官仪曰明堂四面起土作壍中无水明堂去平城门二四所天子出从平城门先歴明堂乃至郊祀又曰辟雍去明堂三百步车驾临辟雍从北门入三月九月皆于中行乡射礼辟雍以水周其外以节观者汉宫阁疏曰灵台髙三丈十二门汉官仪北郊坛在城西北角去城一里所谓方坛四陛但在坛祠舍而已其鼓吹乐及舞人御帐皆从南郊之具】
　　二年春正月辛未初立北郊祀后土
　　明帝本纪曰永平三年起北宫及诸官府
　　永平五年自长安迎取飞亷并铜马置上西门外名平乐馆
　　晋书食货志曰永平五年作常满仓立粟市于城东粟斛直钱二十
　　本纪又曰八年冬十月北宫成
　　和帝本纪曰永元五年春二月戊戌诏自京师离宫果园上林广成圃【广成苑在汝州西】悉以假贫民恣得采捕不收其税
　　顺帝本纪曰阳嘉元年起西苑修饰宫殿
　　汉安元年秋七月始置承华厩【东观记曰时以逺近献马众多园廐充满始置承华廐】
　　桓帝本纪曰延熹二年秋七月初造显阳苑
　　蔡邕述行赋曰徐璜左悺五侯擅贵于其所处又起显明苑于城西
　　桓帝本纪论曰前史称桓帝好音乐善琴笙饰芳林而考濯龙之宫【薛综注东京赋云濯龙殿名芳林谓两旁树木兰也考成也旣成而祭之春秋考仲子之宫是也】设华葢以祠浮图老子【浮图今佛也续汉志曰祀老子于濯龙宫文罽爲坛饰淳金银器设华盖之座用郊天之乐】
　　灵帝本纪曰光和三年作罼圭灵昆苑【罼圭苑有二东罼圭苑周一千五百步中有鱼梁台西罼圭苑周三千三百步并在雒阳宣平门外也】
　　五年秋八月起四百尺观于阿亭道
　　中平二年造黄金堂于西园
　　三年春复修玉堂殿铸铜人四黄钟一【其音中黄钟也子为黄钟】及天禄虾蟆【天禄兽名西京有天禄关】宦者传曰帝造黄金堂于西园引司农金钱缯帛仭积其中【仭满也】明年使钩盾令宋典缮修南宫玉堂又使掖庭令毕岚铸铜人四列于苍龙元武阙【苍龙东阙元武北阙】又铸四钟皆受二千斛县于玉堂及云台殿前又铸天禄虾蟆吐水入平门外桥东转水入宫又作翻车渇乌【翻车设机车以引水渇乌为曲筒以气引水上也】施于桥西用洒南北郊路以省百姓洒道之费
　　献帝本纪曰初平元年春二月丁亥迁都长安董卓驱徙京师百姓悉西入关自留屯罼圭苑三月己酉董卓焚雒阳宫庙及人家
　　董卓传曰是时洛中贵戚室第相望金帛财产家家盈积卓纵放兵士突其庐舍淫略妇女剽虏资物谓之捜牢【言牢固者皆搜索取之也一曰牢漉也二字皆从去声今俗亦有此言】及何后葬开文陵【灵帝陵】卓悉取藏中珍物又坏五铢钱更铸小钱悉取雒阳及长安铜人钟虡飞亷铜马之属以充铸焉【钟虡以铜为之故贾生上书云悬石铸钟虡前书音义曰虡鹿头龙身神兽也设文钟鼓之跗以猛兽为饰也明帝永平五年长安迎取飞亷及铜马置上西门外名平乐馆铜马则东门京所作致于金马门外者也张璠纪曰太史灵台及永安侯铜兰楯卓亦取之】
　　百官志曰雒阳城十二门其正南一门曰平城门【汉官秩曰平城门为宫门不置候置屯司马秩二千石李尤铭曰平城司午厥位处中古今注曰建武十四年九月开平城门】北宫门属卫尉其余上西门【应劭汉官仪曰上西所以不纯白者汉家初成故丹镂之李尤铭曰上西在季位月维戍】雍门【铭曰雍门处中位月在酉】广阳门【铭曰广阳位孟□月在申】津门【铭曰津门自定位季月未】小苑门开阳门【应劭汉官仪曰开阳门始成未有名宿昔有一柱来在楼上琅琊开阳县上言县南城门一柱飞去光武皇帝使来识视怅然遂坚缚之刻记其年月因以名焉铭曰开阳在孟位月惟已】耗门【铭曰耗门值季月位在辰】中东门【铭曰中东处仲月位在卯】上东门【铭曰上东少阳厥位在寅】谷门【铭曰谷门北中位光于子】夏门【铭曰夏门值孟位月在亥】凡十二门【蔡质汉官仪曰雒阳二十四街街一亭十二城门门一亭】又曰宫掖门每门司马一人南宫南屯司马主平城门北宫门苍龙司马主东门【案洛阳宫门名为苍龙阙门】元武司马主元武门北屯司马主北宫朱雀司马主南掖门【古今注曰永平二年十一月初作北宫南朱雀司马门】东明司马主东门朔平司马主北门凡七门
　　潘岳怀旧赋云启开阳而朝迈济清洛以径渡
　　魏
　　魏志文帝本纪曰黄初元年冬十二月初营洛阳宫【臣松之案诸书记是时帝居北宫以建始殿朝羣臣门曰承明陈思王植诗曰谒帝承明庐是也至明帝时始于汉南宫崇德处起太极昭阳诸殿　魏畧曰诏以汉火德也火忌水故洛去水而加佳魏于行次为土土水之牡也水得土而乃流土得水而柔故除佳加水变雒而洛】
　　二年筑凌云台
　　世说曰凌云台楼观精巧先称平众木轻重然后造构乃无锱铢相负掲台虽髙峻尝随风摇动而终无倾倒之理魏明帝登台惧其势危别以大材扶持之楼即頽坏论者谓轻重力偏故也
　　洛阳宫殿簿曰凌云台上壁方十三丈髙九尺【疑当作丈】楼方四丈髙五丈栋去地十三丈五尺七寸五分也三年穿灵芝池
　　五年穿天渊池
　　七年春三月筑九华台
　　明帝本纪曰太和元年夏四月甲申初营宗庙
　　三年冬十月改平望观曰听讼观
　　初洛阳宗庙未成神主在邺庙十一月庙成遣太常韩暨持节迎髙皇帝太皇帝武帝文帝神主于邺十二月己丑至奉安神主于庙
　　青龙三年是时大治洛阳宫起昭阳太极殿筑总章观百姓失农时直臣杨阜髙堂隆等各数切谏虽不能听常优容之
