<!-- { "loadSidebar": true } -->
　　橑【木兰香木棼橑椽栋】文杏为梁柱【木之文者】金铺玉户【金铺扉上有金华中作兽及龙蛇铺首以衔环也玉户以玉饰户也】华榱璧垱雕楹玉磶【楹柱也磶柱下石也】重轩镂槛青琐丹墀【青琐牕也墀殿阶也　汉宫典职曰丹漆地称丹墀】左墄右平【右乘车上故使之平左以人上故为之阶平墄阶级也】黄金为壁带间以和氏珍玉风至其声玲珑然也未央宫有宣室麒麟金华承明武台钩弋等殿又有殿阁三十有二有夀成万嵗广明椒房清凉永延玉堂夀安平就宣徳东明飞羽【元后传冬飨饮飞羽师古曰飞羽殿在未央宫中羽或作雨】鳯凰通光曲台白虎等殿庙记曰未央宫有增成昭阳殿汉宫殿疏曰未央宫有麒麟阁天禄阁有金马门青琐门武苍龙二阙朱鸟堂甲观非常室又有钩盾署弄田三辅决録曰未央宫有延年殿合欢殿囘车殿又汉宫阁记云未央宫有宣明长平温室昆徳四殿又有玉堂增盘阁宣室阁【宣明广明皆在未央殿东昆徳玉堂皆在未央宫西】三辅旧事云武帝于未央宫起髙门武台殿汉武故事云神明殿在未央宫王莽改未央宫曰夀成室前殿曰王路堂【晋书载记刘曜时有鳯凰将五子翔于故未央殿五日悲鸣不食皆死石虎建武十一年城长安未央宫　宋书武帝本纪义熙十三年九月大会文武于未央殿　魏书髙祖纪太和二十一年四月戊寅幸未央殿阿房宫　旧唐书髙祖纪贞观八年阅武于城西髙祖亲自临视置酒于未央宫命突厥颉利可汗起舞又命南蛮酋长冯智载咏诗既而笑曰胡越一家自古未之有也　敬宗本纪宝歴二年五月辛已神防军于苑内古长安城中修汉未央宫掘地获白玉牀一张长六尺　文苑英华裴表记会昌元年重修汉未央宫名其殿曰通光其东曰韶芳亭其西曰凝思亭】
　　宣室　未央前殿正室也淮南子曰武王杀纣于宣室汉取旧名曰汉书文帝受厘宣室夜半前席贾生问神之事武帝为窦太主置酒宣室东方朔曰宣室者先帝之正处也非法度之政不得入焉刑法志宣帝尝幸宣室斋居而决事王莽传城中少年朱弟张鱼等烧宫莽避火宣室前殿火辄随之【文帝纪夕入未央宫还坐前殿　朱博传博以御史为丞相赵元以少府为御史大夫并拜于前殿延登受策有音如钟声　孝平皇后传便时上林延夀门入未央前殿】
　　温室殿　在未央宫殿北武帝建冬处之温暖也西京杂记曰温宫以椒涂壁被之文绣香桂为柱设火齐屛风鸿羽帐规地以罽宾氍毹汉书京房奏考功课吏法上令公卿朝臣会议温室孔光为尚书令归休与兄弟妻子燕语终不及朝省政事或问温室省中树何木光不应
　　清凉殿　夏居之则清凉也亦曰延清室汉书曰清室则中夏含霜即此也在未央宫殿北董偃常卧延清之室以画石为牀文如锦紫琉璃帐以紫玉为盘如屈龙皆用杂宝饰之
　　麒麟殿　在未央宫汉书哀帝燕董贤父子于麒麟殿视贤曰吾欲法尧禅舜何如王闳曰天下乃髙皇帝天下非陛下天下也当传之无穷天子无戯言上黙然不恱
　　金华殿　在未央宫汉书成帝初方向学召郑寛中张禹说尚书论语于金华殿中
　　承明殿　未央宫有承明殿著述之所也班固西都赋云内有承明著作之庭即此也汉书武帝谓严助曰君厌承明之庐又成帝鸿嘉二年雉飞集于承明殿屋椒房殿　在未央宫以椒和泥涂取其温而芬芳也武帝时后宫八区有昭阳飞翔增成合欢兰林披香鳯凰鸳鸯等殿后又增修安处常宁若椒风发越蕙草等殿为十四位成帝赵皇后居昭阳殿有女弟为媫妤贵倾后宫昭阳舍兰房椒壁【汉书外戚传见上　西京杂记曰昭阳殿织珠为帘风至则鸣如珩佩之声】班媫妤居增成舍【后宫八区增成第三区也】哀帝时董贤女弟为昭仪居舍号曰椒风【西京杂记曰汉掖庭有月影台云光殿九华殿鸣鸾殿开襟阁临池馆不在簿籍皆繁华窈窕之所栖宿也】
　　髙门殿　汉书汲黯请见髙门注曰未央宫髙门殿又哀帝时鲍宣谏曰陛下擢臣岩穴诚冀有益毫毛岂欲臣美食大官重髙门之地
　　白虎殿　在未央宫汉书成帝建始四年召直言之士诣白虎殿对防王商传河平四年单于来朝引见白虎殿丞相商坐未央廷中单于前拜谒
　　玉堂殿　在未央宫汉书雄传歴金门上玉堂兰台　在未央宫汉书百官表御史中丞在殿中兰台迭掌图籍秘书
　　掖庭宫　在天子左右如肘掖也
　　非常室　汉书成帝绥和二年郑通里人王褒绛衣小冠带剑入北司马门殿东门上前殿至非常室中【殿上室名】织室　在未央宫又有东西织室织作文绣郊庙之服有令史
　　凌室　在未央宫藏氷之所也周官凌人职掌藏氷大祭祀余食则供氷汉书惠帝四年七月未央宫织室凌室灾
　　暴室　主掖庭织作染练之处谓之暴室取暴晒为名耳有啬夫官属
　　弄田　在未央宫弄田者燕游之田天子所戯弄耳汉书昭帝纪始元元年上耕于钩盾弄田应劭注曰帝时年九嵗未能亲耕帝籍钩盾官宦者近署故往视耕为戱弄成帝建始元年秋虒上小女陈持弓阑入上方掖门至未央宫钩盾中
　　内谒者署　在未央宫属少府续汉书云掌宫中步帐防物丁字汉官云令秩千石
　　端门　汉书文帝初入未央宫有谒者千人持防衞端门师古曰端门殿之正门
　　金马门　宦者署门也门旁有铜马故名武帝时相马者作铜马献之立马于鲁班门外更名鲁班门东方朔主父偃严安徐乐皆待诏金马门【汉书东方朔传金马门者官署门也门旁有相马故谓之金马门】
　　长秋门　汉书戾太子使舍人持节夜入未央宫长秋门
　　龙楼门　汉书成帝为太子上尝急召太子出龙楼门不敢絶驰道西至直城门得絶乃度还入作室门上迟之问其故以状对上大悦乃着令太子得絶驰道路軨厩　在未央宫中掌宫中舆马亦曰未央厩汉书武帝时期门郎上官桀迁为未央厩令
　　东阙　文帝七年六月未央宫东阙罘罳灾【师古曰罘罳为连阙西阁也以覆重刻垣墉之处其形罘罳然一曰屛也】景帝中五年八月未央宫东阙灾【闗中记曰未央宫东有苍龙阙北有武阙所谓北阙也阙中有阊阖门止车门庙记曰未央宫有白虎阙属车阙】
　　北阙【见上】班固西都赋曰其宫室也体象天地经纬隂阳据坤灵之正位仿太紫之圆方【注七畧曰明堂之制内有太室紫微南出明堂象太微】植中天之华阙丰冠山之朱堂因壊材而究竒抗应龙之虹梁雕玉填以居楹裁金璧以饰珰左墄右平重轩三阶闺房周通门闼洞开列钟簴于中庭立金人于端闱徇以离宫别寝承以崇台闲馆焕若列宿紫微是环清凉宣温神仙长年金华玉堂白虎麒麟区宇若兹不可殚论增盘崔嵬登降炤烂殊形诡制每各异观张衡西京赋曰览秦制跨周法正紫微于未央【注辛氏三秦记曰未央宫一名紫微宫】表峣阙于阊阖【注阊阖紫微宫门名　三秦记未央宫有尧阁阊阖】疏龙首以抗殿状巍峩以岌嶪亘雄虹之长梁结棼橑以相接饰华榱与壁珰流景曜之熀熀雕楹玉磶绣栭云楣三阶重轩镂梐文防右平左墄青丹墀重门袭固奸宄是防仰福帝居阳耀隂藏洪钟万钧猛虡趪趪朝堂承东温调延北西有玉台聨以昆徳长年神仙宣室玉堂麒麟朱鸟龙兴含章众星环极赫戯辉煌正殿路寝用朝群辟大夏耽耽九户开辟【注九十有一户】髙门有闶列坐金狄【三辅故事大夏殿始皇造铜人十枚在殿前】
　　右未央宫
　　公车　汉未央长乐甘泉宫四面皆有公车【公车主受章疏之处】司马门　师古曰凡言司马门者宫垣之内兵衞所在四面皆有司马司马主武事故总谓宫之外门为司马门按汉宫衞令诸出入殿门公车司马者皆下不知令罚金四两王莽改公车司马曰王路四门分命谏大夫四人受章疏以通下情【百官表衞尉属官有公车司马令丞汉官仪云公车司马掌殿司马门夜缴宫中天下上事及阙下凡所征召皆总领之令秩六百石　成帝永始四年四月未央宫东司马门灾　通典御史府在司马门内无垫其门署用梓板不艧色题曰御史大夫寺亦谓之宪台成帝时御史府吏舍百余区井水皆竭又其府中列栢树常有野鸟数千栖宿其上晨去暮来号曰朝夕鸟鸟去不来者数月长老异之后果废御史大夫为大司空是其征也】
　　建章宫　武帝太和元年柏梁殿灾粤人勇之曰粤俗有火灾即复起大屋以厌胜之帝于是作建章宫度为千门万户宫在未央宫西长安城外帝于未央宫营造日广以城中为小乃于宫西跨城池作飞阁通建章宫构辇道以上下【辇道为阁道可以乗车而行】宫之正门曰阊阖【以象天门】髙二十五丈亦曰壁门左鳯阙【阙上有金鳯髙丈余】髙二十五丈右神明台【言台髙可居神明】门内北起别风阙【在阊阖门内以其出宫垣识风从何处来以为阙名也】髙五十丈对峙井干楼髙五十丈辇道相属焉连阁皆有罘罳【连阁曲阁也以覆重刻垣墉屛翳之处画以云气鸟兽其形罘罳然】前殿下视未央其西则广中殿受万人三辅旧事云建章周囘三十里东起别风阙髙二十五丈乗髙以望逺又于宫门北起圆阙髙二十五丈赤眉贼壊之西京赋云圆阙耸以造天若双碣之相望是也庙记云建章宫北门髙二十五丈建章北阙门是也又有鳯凰阙汉武帝造髙七十七丈五尺鳯凰阙亦名别风阙又云嶕峣阙在圆阙门内二百步繁钦建章序云秦汉规模廓然毁泯惟建章鳯阙岿然独存虽非象魏之制亦一代之巨观也古歌云长安城西有双阙上有双铜雀一鸣五谷生再鸣五谷熟案铜雀即铜鳯凰也杨震闗辅古语云长安民俗谓鳯凰阙为贞女楼【司马相如赋云豫章贞女树长千仞大连抱冬夏常青未尝雕落若有贞节故以为名也】汉书曰建章宫南有玉堂璧门三层台髙三十丈内玉堂殿十二门阶陛皆玉为之铸铜鳯髙五尺饰黄金栖屋上下有转枢向风若翔椽首薄以碧玉因曰璧门建章有骀荡馺娑枍诣天梁竒宝鼓簧等宫又有玉堂神明台疏圃鸣銮竒华铜柱函徳二十六殿太液池唐中池【晋书苻坚载记吕光发长安坚送于建章宫】骀荡宫　春时景物骀荡满宫中也
　　馺娑宫　馺娑马行疾貌马行迅疾一日之间遍宫中言宫之大也
　　枍诣宫　枍诣木名美木盛茂也
　　天梁宫　梁木至于天宫之髙也四宫皆在建章宫竒华殿　在建章宫旁四海夷狄器服珍宝火浣布切玉刀巨象大雀师子宛马充塞其中
　　鼔簧宫　汉宫阁疏云在建章宫西北
　　神明台　汉书云建章有神明台庙记曰武帝造祭仙人处髙五丈上有承露盘有铜仙人舒掌捧铜盘玉杯以承云表之露以露和玉屑服之以求仙道长安记仙人掌大七围以铜为之魏文帝徙铜盘折声闻数十里【宋书五行志魏明帝青龙中盛修宫室西取长安金狄承露盘折声闻数十里金狄泣于是因留霸城】鳯阙　宫殿疏曰建章宫东有鳯阙髙二十余丈师古曰阙阛上有铜鳯闗中记曰建章宫圆阙临北道鳯在上号曰鳯阙
　　右建章宫
