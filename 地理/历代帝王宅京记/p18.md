<!-- { "loadSidebar": true } -->
　　又曰谷水又迳河南王城北所谓成周矣公羊曰成周者何东周也何休曰名为成周者周道始成王所都也地理志曰河南河南县故郏鄏地也京相璠曰郏山名鄏地邑也卜年定鼎为王之东都谓之新邑是为王城其城东南名曰鼎门盖九鼎所从入也故谓是地为鼎中楚子伐陆浑之戎问鼎于此述征记曰糓洛二水本于王城东北合流所谓糓洛鬭也今城之东南缺十步世又谓之谷洛鬭处俱为非也余案史传周灵王之时谷洛二水鬭毁王宫王将堨之太子晋谏王不听遗堰三堤尚存【国语周灵王三十二年谷洛鬪将毁王宫王欲壅之太子晋谏曰不可王卒壅之】左传襄公二十五年齐人城郏穆叔如周贺韦昭曰洛水在王城南谷水在王城北东入于瀍至灵王时谷水盛出于王城西而南流合于洛两水相格有似于鬭而毁王城西南也頴容着春秋条例【隋书经籍志汉公车徴士頴容着春秋释例十卷】言西城梁门枯水处世谓之死谷是也始知縁生行中造次入关经究故事与实违矣考王封周桓公于是为西周及其孙惠公封少子于巩为东周故有东西之名矣秦灭周以为三川郡项羽封申阳为河南王汉以为河南郡王莽又名之曰保忠信乡光武都洛阳以为尹尹正也所以董正京畿率先百郡左传昭公二十四年士伯立于干祭而问于介众【干祭王城北门】谷水又东流迳干祭门北子朝之乱晋所开也东至千金堨河南十二县境簿曰河南县城东十五里有千金堨洛阳记曰千金堨旧堰谷水魏时更修此堰谓之千金堨积石为堨而开沟渠五所谓五龙渠渠上立堨堨之东首立一石人石人腹上刻勒云太和五年八月庚戍造筑此堨更开沟渠此水冲渠止其水助其坚也堨是都水使者陈协所造也语林曰陈协数进阮步兵酒后晋文王欲修九龙堰阮举协文王用之掘地得古承水铜龙六枚堰遂成水歴堨东注谓之千金堨逮于晋世大水暴注沟渎泄坏又广功焉石人东脇下又云太始七年六月二十三日大水并瀑出常流上三丈荡坏二堨五龙泄水南注防下加岁久潄齧每涝即坏歴载捐弃大功故为今堨更于西开池名曰代龙渠地形平正诚得泻泄至理千金不与水势激争无縁当坏由其卑下水得逾上潄齧故也今増髙千金于旧一丈四尺五龙自然必歴世无患若五龙岁久复坏可转于西更筑二堨二渠合用二十三万五千六百九十八功以其年十月二十三日起作功重人少到八年四月二十日毕代龙渠即九龙渠也后张方入洛破千金堨遗基见存朝廷太和中修复故堨北引渠东合旧渎又东晋惠帝造石渠于水上案桥西门之南颊又称晋元康二年十一月二十日改治石巷水门巷东西长七尺南北龙尾广十二丈巷渎口髙三丈谓之睾门桥又潘岳西征赋曰秣马睾门即此处也谷水又东又结石梁跨水制城西梁也谷水又东左防金谷水水出太白原东南流歴金谷谓之金水东南流迳晋卫尉卿石崇之故居也石季伦金谷诗叙曰余以元康七年从太仆出为征虏将军有别庐在河南界金谷涧中有清泉茂林众果竹柏药草蔽翳西北角筑之谓之金墉城魏文帝起层楼于东北隅晋宫阁名曰金墉有崇天堂即此地上架木为榭皇居创徙宫极未就止跸于此构宵榭于故台南曰干光门夹建两观观下列朱桁于堑以为御路东曰含春门北有退门城上西面列观五十步一睥睨屋台置一钟以和漏鼔函北连庑防墉北广榭炎夏之日常以避暑为緑水池一所谷水迳洛阳小城北因阿旧城慿结金墉故向地也【向地疑作向北】永嘉乱结以为垒号曰洛阳垒故洛阳记曰凌云台西有金市金市北对洛阳垒者又东歴大夏门下故夏门也陆机与弟书云门有三层髙百尺魏明帝造门内东侧祭城有魏文帝所起景阳山遗基尚存孙盛魏春秋曰黄初元年文帝愈崇宫殿雕饰观阁取白石英及紫石英及五色大石于太行谷城之山起景阳山于芳林园树松竹草木捕禽兽以充其中于是百役繁兴帝躬自掘土率羣臣三公以下莫不展力山之东旧有九江陆机洛阳记曰九江直贯员水水中作员坛三破之夹水得自迳通赋曰濯龙芳林九谷八溪芙蓉覆水秋兰被崖今也山则块阜独立江无复髣髴矣【东京赋注引洛阳图经云濯龙池名芳林苑名九谷八溪养鱼池也】渠水又东枝分南入华林园歴疏圃南圃中有古玉井井悉以珉玉为之以缁石为口工作精宻犹不变古璨焉如新又瑶华宫南歴景阳山北山在都亭堂上结芳湖湖中起御坐石也御坐前建蓬莱山曲池接筵飞沼拂席南面射侯夹席武峙背山堂上则石路崎岖岩嶂峻崄云台风观缨峦带阜其中引水飞睾倾澜瀑布或枉渚声溜潺潺不断竹柏防于层石绣薄丛于泉侧微飚暂拂则芳溢于六空入为神居矣其水东注天渊池池中有魏文帝九龙殿【洛阳宫殿簿有明光殿式朝殿九华殿蔬圃殿而魏志云青龙二年还洛阳宫复崇华殿改名九龙殿】殿基悉是洛中故碑累之令造钓台于其上池南置魏文帝茅茨碑是黄初中所立也其水自天渊池东出华林园迳听讼观南故平望观也魏明帝尝言狱天下之命也每断大狱恒幸观听之以太和三年更从今名池水又东流于洛阳县之南狄泉郡故狄泉也南北百一十步东西七十步皇甫谧曰悼王葬景王于翟泉今洛阳太仓中大冡是也春秋定公元年晋魏献子合诸侯之大夫于翟泉始盟成周班固服防皇甫谧咸言翟泉在洛阳东北周之墓地今案周威烈王葬洛阳城内东北隅景王冢在洛阳太仓中翟泉在两冢之间侧广莫门道东建春门路北路即东宫街也于洛阳为东门北后封吕不韦为洛阳十五万户侯大其城并得景王冡矣是其墓地也及晋永嘉元年洛阳东北步广里地陷有二鵞出苍色者飞翔冲天白色者止焉陈留孝亷董养曰步广周之狄泉盟防之地今色苍胡象矣其可尽言乎后五年刘曜王弥入洛帝居平阳陆机洛阳记步广里在洛阳城内宫东是狄泉所在不得于太仓西南也京相璠与裴司空彦季修修晋舆地图作春秋地名亦言今太仓西南地水名狄泉又曰旧说言狄泉本自在洛阳北苌宏城东周乃绕之杜预因其一证必是狄泉而其实非也后遂为东宫池晋中州记曰惠帝为太子出闻虾蟇声问人是官虾蟇侍臣贾允对曰在官地为官虾蟇在私地为私虾蟇令曰若官虾蟇可给廪昔晋朝收愍懐太子于后池即是池也其一水自大夏门东迳宣武观凭城结构不更层墉左右夹列步廊参差翼趾南望天渊池北瞩宣武场竹林七贤论曰王戎幼而清秀魏明帝于宣武塲上为栏苞虎阱使力士袒裼迭与之搏纵百姓观之戎年七岁亦往观焉虎乗间薄栏吼其声震地观者无不辟易颠仆戎亭然不动帝于门上见之使问姓名而异之塲西故贾充宅地谷水入东迳广莫门北汉之谷门也北对芒阜连巅修垣包揔众山始自洛口西逾平隂悉芒垅也魏志曰明帝欲平北芒令登台见孟津侍中辛毗諌曰若九河溢涌洪水为害丘陵皆夷何以御之帝乃止谷水又东屈而迳建春门石桥下即上东门也阮嗣宗咏怀诗曰步出上东门者也一曰上升门晋曰建阳门百官志曰洛阳十二门每门候二人六百石东观汉记曰郅恽为上东门侯光武尝出夜还诏开门欲入恽不内上令从门间识面恽曰火明辽逺遂拒不开由是上益重之亦袁本初挂冠处也桥首建两石柱桥之右柱铭曰阳嘉四年乙卯壬申诏书以城下漕渠东通河济南列江淮方贡委输所由而至使中谒者魏郡清渊马宪监作石桥梁柱敦勅工匠尽要妙之巧攅立重石累髙周距桥工路博流通万里三月起作八月毕成其水依柱文自乐里道屈而东出阳渠昔陆机为成都王頴入洛败此而返水南即马市也旧洛阳有三市斯其一也【陆机洛阳记曰洛阳旧有三市一曰金市在宫西大城内二曰马市在城东三曰羊市在城内】叔夜为司马昭所害处也北则白社故里也昔孙子荆防董威辇于白社谓此矣又东迳马市石桥桥南有二石柱并无文刻也汉司空渔阳王梁之为河南也将引谷水以漑京都渠成而水不流故以坐免后张纯堰洛而通漕洛中公私懐瞻是渠今引谷水是纯之创也案陆机洛阳记刘澄之永初记言城之西南有阳渠周公制之也昔周迁殷民于洛邑城隍偪狭卑陋之所耳晋故城成周以居敬王秦又广之以封不韦以是推之非专周公可知矣亦谓之九曲渎故河南十二县簿云九曲河在河南巩县西西至洛阳又案傅畅晋书云都水使者陈良凿运渠从洛口入江九曲至东阳门是以阮嗣宗咏懐诗所谓步出上东门遥望首阳岑又言遥遥九曲间徘徊欲何之者也阳渠水南曁阊阖门汉之上西门者也汉宫记云上西门所以不纯白者汉家厄于成故以丹镂之太和迁都徙门南侧其水北乘髙渠枝分上下歴故石桥东入城迳望先寺中有碑渠水又东歴故金市南直千秋门右宫门也又枝流入石逗伏流注灵芝九龙池魏太和中皇都迁洛阳经构宫极修理街渠发石视之尝无毁坏又石工细宻非今之所拟遂因用之其一水自千秋门南流迳神虎门下东对云龙门二门衡栿之上皆刻云龙风虎之状以火齐薄之及其晨光初起夕景斜辉霜文翠照陆离目又南迳通门掖门西又南流东转迳阊阖门南案礼王有五门谓臯门库门雉门应门路门路门一曰毕门亦曰虎门也魏明帝上法太极于洛阳南宫起太极殿于汉崇德殿之故处改雉门为阊阖门昔在汉世洛阳宫殿门题多是大篆言是蔡邕诸子自董卓焚宫殿魏太祖平荆州汉吏部尚书安定梁孟皇善师冝官八分体以赎死太祖善其法常仰系帐中爱翫之以为胜宜官北宫牓题咸是鹄笔南宫既建明帝令侍中京兆韦诞以古篆书之【书防云师宜官南阳人帝徴天下工书于鸿都门数百人八分称宜官为最大则一字径丈小则方寸千言梁鹄字孟皇安定乌氏人受书法于师宜官以善八分书知名韦诞字仲将京兆人诸书并善题署尤精】皇都迁洛始令中书舍人沈令馨以书书之景明正始之年又敕符节令江式以大篆易之今诸桁榜题皆是式书周官太宰以正月悬治法于象魏广雅曰阙谓之象魏风俗通曰鲁昭公设两观于门是谓之阙从门厥声尔雅曰观谓之阙说文曰阙门观也汉官典职曰偃师去洛四十五里望朱雀阙其上鬰然与天连是明峻极矣洛阳故宫名有朱雀阙白虎阙苍龙阙北阙南宫阙也东观汉记曰更始发洛阳李松奉引车马奔触北阙鐡柱门三马皆死即斯阙也白虎通曰门必有阙者何也阙者所以饰门外尊卑也今阊阖门外夹建巨阙以应天宿虽不如礼犹象魏之上而加复思以易观矣广雅曰复思谓之屏释名曰屏自障屏也罦思在门外罦复也臣将入言事于此复重思之也頴容又曰阙者上有所阙下书之于阙所以求论誉于人故谓之阙矣今阙前水南道右置登闻鼓以纳谏也昔黄帝立明堂之议尧有衢室之问舜有告善之旌禹有立鼓之讯汤有总街之诽武王有灵台之复皆所以广设过误之备也渠水又枝分夹路南迳出太尉司徒两坊间谓之铜駞街旧魏明帝置铜駞诸兽于阊阖南街陆机云駞髙九尺即出太尉坊者也水西有永宁寺熈平中始创也作九层浮屠浮屠下基方一十四丈自金露拌下至地四十九丈取法代都七级而又髙广之虽二京之盛五都之富利刹灵图未有若斯之构案释法显行传西国有爵浮图其髙与此相状东都西域俱为庄妙矣其地是曹爽故宅经始之日于寺院西南隅得爽窟室下入地可丈许地壁悉累方石砌之石作细宻都无所毁其石悉入法用渠左是魏晋故庙地今悉民居无复遗墉也渠水又西歴庙社之间南江南渠庙社各以物色辨方周礼庙及路寝皆如明堂而有燕寝焉唯祧庙别无后代通为一庙列正室于下无复燕寝之制礼天子建国左庙右社以石为主祭则希冕今多王公摄事王者不亲拜焉咸宁元年洛阳大风帝社树折青气属天元王东渡晋社代昌矣【王隠晋书曰武帝咸宁元年八月大风折大社树有青气出焉占者曰东莞当有帝者明年元帝生此晋室中兴之表也】渠水自铜駞街东迳司马门南魏明帝始筑阙崩压杀数百人遂不复筑故无阙门南屏中旧有置铜翁仲处金狄旣沦故处亦褫唯壊石存焉自此南直宣阳门经纬通达皆列驰道往来之禁一同两汉曹子建尝行御街犯门禁以此见薄渠水又东迳杜元凯所谓狄泉北今无水坎方九丈六尺深二丈余似是人功而不类于泉陂是騐非之一证也又皇甫谧帝王世纪云王室定遂徙居成都小不受王都故壊翟泉而广之泉源旣塞明无故处是验非之二证也杜预言翟泉在太仓西南于洛阳不得为东北是验非之三证也稽之地说事几明矣不得为翟泉也渠水歴司空府前迳太仓南东出阳门石桥下注阳渠谷水迳阊阖而南土山东水西三里有坂坂上有土山汉大将军梁冀所成筑土为山植木成苑张璠汉记曰山多峭坂以象二崤积金玉采捕禽兽以充其中有人杀苑兎者迭相寻逐死者十三人南出迳西阳门旧汉氏之西明门也亦曰雍门矣旧门在南太和中以故门卯出故徙是门东对东阳门谷水又东迳白马寺东是汉明帝梦见大人色项佩白光以问白马为寺名此榆欓【榆欓未详考之袁宏汉纪及牟子俱不言其事唯吴越春秋尝有甘宻九欓文笥七枚之文解者以为欓与瓽通而齐民要术云榆十五年后中为车毂及蒲萄□知以榆木为□逺致蒲萄也瓽□欓三字互通则榆欓乃以榆木为经函耳】后移在城内愍懐太子浮图中近世复迁此寺谷水又南迳平乐观东李尤平乐观赋曰乃设平乐之显观章秘伟之竒珍华峤汉书曰灵帝于平乐观下起大坛上建十重五采华盖髙十丈坛东北为小坛复建九重华盖髙九丈列竒兵骑士数万人天子位大盖下礼毕天子躬擐甲称无上将军行阵三匝而还设秘戱以示逺人故东京赋曰其西则有平乐都场示逺之观龙雀蟠蜿天马半汉应劭曰飞亷神禽能致风气古人以良金铸其形明帝永平五年长安迎取飞亷并铜马置上西门外平乐观今于上西门外无他基观惟西明门外独有此台巍然广秀疑即平乐观也又言皇女稚殇埋于台侧故复名曰皇女台晋灼曰飞亷鹿身头如雀有角而蛇尾豹文董卓销为金用铜马徙于建始殿东阶下胡军丧乱此象遂沦谷水又南迳西明门故广阳门也门左枝渠东派入城迳太社前又东迳太庙南又东于青阳门右下注阳渠谷水又南东屈迳津阳门南昔洛水泛泆漂害者众津阳城门校将筑以遏水谏议大夫陈宜止之曰王遵臣也水絶其足朝廷中兴必不入矣水乃造门而退谷水又东迳宣阳门南故苑门也皇都迁洛移置于此对阊阖门直洛水浮桁故东京赋曰沂洛背河左伊右瀍者也门左即洛阳池处也池东旧平城门所在矣今塞北对洛阳南宫故蔡邕曰平城门正阳之门与宫连属郊祀法驾所由从出谓之最尊者洛阳诸宫名曰南宫有謻台临照台东京赋曰其南则有謻门曲榭依阻城洫注云謻门氷室门也阻依洫城下池也皆屈曲邪行依城池为道故说文曰隍城池也有水曰池无水曰隍矣謻门即宣阳门也门内有宣阳氷室周礼有氷人日在北陆而藏之西陆朝觌而出之氷室旧在宣阳门内故得是名门旣拥塞氷室又罢谷水又迳灵台北望云物也汉光武所筑髙六丈方二十步世祖尝晏于此台得鼮鼠于台上亦諌议大夫第五子陵之所居伦少子也【三辅决録云第五颉字子陵】洛阳无主人乡里无田宅寄止灵台或十日不炊谷水又东迳平昌门南故平门也又迳明堂北汉光武中元元年立寻其基构上圆下方九宫重隅十二堂蔡邕月令章句同之故引水于其下为璧雍也谷水又东迳开阳门南晋宫阁名曰故建阳门也汉官仪曰开阳门始成未有名宿昔有一柱来在楼上琅玡开阳县上言南城门一柱飞去光武皇帝使来识视良是遂坚缚之刻记年月日以名焉何汤仲弓尝为门上微行夜还汤闭门不内朝廷嘉之又东迳国子太学石经北周礼有国学教成均之法学记曰古者家有塾党有庠遂有序国有学亦有虞氏上庠下庠夏后之东序西序殷人之左学右学周人之东胶虞庠王制云养国老于上庠养庶老于下庠故有太学小学教国之子弟焉谓之国子汉魏以来置太学于国子堂东汉灵帝光和六年刻石镂碑载五经立于太学讲堂前悉在东侧蔡邕以嘉平四年与五官中郎将堂谿典光禄大夫马日防议郎张训【汉书作驯】韩说太史令单飏等奏求正定六经文字灵帝许之邕乃自书丹于碑使工镌刻立于太学门外于是后儒晚学咸取正焉及碑始立其观视及笔冩者车乘日千余两塡塞街陌矣今碑上悉铭刻蔡邕等名魏正始中又立古篆三字石经魏初传古文出邯郸淳石经古文转失淳法树之于堂西石长八尺广四尺刻石于其下碑石四十八枚广三十丈魏文帝又刋论典六碑附于其次陆机言太学赞别一碑在讲堂西下刻石碑载蔡邕韩说髙堂谿等名太学弟子赞复一碑在外门中今二碑并无石经东有一碑是汉顺帝阳嘉八年立碑文云建武二十七年造太学年积毁坏永建六年九月诏书修太学刻石记年用工作徒十一万二千人阳嘉九年八月作毕碑南面刻颂表里镂字犹存不破汉石经北有晋辟雍行礼碑是太始二年立其碑中折但世代不同物不停故石经沦缺存毁几半驾言永久谅用怃焉考古有三雍之文今灵台太学并无辟雍处晋永嘉中王弥刘曜入洛焚毁二学尚髣髴前基矣谷水于城东南隅枝分北注迳清阳门东故清明门也亦曰税门也亦曰芒门又北迳东阳门东故中东门也又北迳故太仓西洛阳地记曰大城东有太仓仓下运船常有千计即是处也又北入洛阳沟谷水又东左迤为池又东右出为方湖九西一百九十步南北七十步故水衡署之所在也谷水又东南传屈而东注谓之阮曲云阮嗣宗之故居也谷水又东注鸿池陂百官志曰鸿池池名也在洛阳东二十里丞一人二百石池东西十步南北千一百步四周有塘池中又有东西横塘水溜迳通故李尤鸿池陂铭曰鸿泽之陂圣王所规开水东注出自城池也其水又东左合七里涧晋后略曰成都王頴使吴人陆机为前锋都督伐京师轻进为治军所处大败于鹿苑人相登蹑死于堑中及七里涧涧为之满即是涧也涧有石梁即旅人桥也昔孙登不欲久居洛阳知杨氏荣不保终思欲遁迹林乡隠沦妄死杨骏埋之于此桥之东骏后寻亡矣凡是数桥皆累石为之亦髙壮矣朱超石与兄书云桥去洛阳六七里悉用大石下员以通水可受大舫过也题其上云太康三年十一月初就功日用七万五千人至四月末止此桥经破落复更修补今无复文字
