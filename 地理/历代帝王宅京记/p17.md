<!-- { "loadSidebar": true } -->
　　魏畧曰是年起太极诸殿筑总章观髙十余丈建翔凤于其上又于芳林园中起陂池楫櫂越歌又于列殿之北立八坊诸才人以次序处其中通引谷水过九龙前为玉井绮栏蟾蜍含受神龙吐出使博士马均作司南车水转百戯岁首建巨兽鱼龙曼延弄马倒骑备如汉西京之制筑阊阖诸门阙外罘罳
　　秋七月洛阳崇华殿灾八月命有司复筑崇华殿改名九龙殿【时郡国有九龙见故以为名】
　　髙堂隆传曰青龙中大治殿舍西取长安大钟
　　帝愈増崇宫殿雕饰观阁凿太行之石英采谷城之文石起景阳山于芳林之园建昭阳殿于太极之北铸作黄龙凤凰奇伟之兽饰金墉凌云台凌霄阙百役繁兴作者万数公卿以下至于学士莫不展力帝乃躬自掘土以率之
　　魏畧曰景初元年徙长安诸钟虡骆驼铜人承露盘盘折铜人重不可致留于霸城大发铜铸作铜人二号曰翁仲列坐于司马门外又铸黄龙凤凰各一龙髙四丈凤髙三丈余置内殿前起土山于芳林园西北陬使公卿羣僚皆负土成山树松竹襍木善草于其上捕山禽兽置其中
　　汉魏春秋曰帝徙盘盘折声闻数十里金人或泣因留于霸城
　　本纪曰景初元年冬一月乙卯营洛阳南委粟山为圜丘十二月壬子冬至始祀
　　魏书李业与传梁散骑常侍朱异问业兴曰魏洛中委粟山是南郊耶业兴曰委粟是圜丘非南郊异曰比闻郊丘异所是用郑义我此中用王义业兴曰然洛京郊丘之处专用郑解
　　髙堂隆传曰凌霄阙始构有鹊巢其上帝以问隆对曰诗云维鹊有巢维鸠居之今兴起宫室未成将有他姓制御之不可不深虑于是帝改容动色
　　宋书礼志曰魏明帝天渊池南设流杯石沟燕羣臣礼志曰太康六年蚕于西郊与籍田对其方也先蚕坛髙一丈方二丈爲四出陛陛广五尺在皇后采桑坛东南帷宫外门之外而东南去帷宫十丈在蚕室西南桑林在其东
　　礼志曰汉仪季春上已官及百姓皆禊于东流水上洗濯祓除去宿垢而自魏以后恒用三日不以上已也晋中朝公卿以下至于庻人皆禊洛水之侧赵王伦簒位三日会天泉池诛张林怀帝亦会天泉池赋诗陆机云天泉池南石沟引御沟水池西积石为禊堂本水流杯饮酒亦不言曲水【南齐书礼志本作天渊池】
　　晋
　　晋书武帝本纪曰泰始二年秋七月卒巳营太庙致荆山之木采华山之石铸铜柱十二涂以黄金镂以百物缀以明珠
　　十年冬十一月立城东七里涧石桥
　　咸宁二年秋九月丁未起太仓于城东常平仓于东西市
　　太康十年冬十一月含章殿鞠室火
　　五行志曰太康五年五月宣帝庙地陷梁折八年正月太庙殿又陷改作庙筑基及泉其年九月遂更营新庙逺致名材襍以铜柱陈勰为匠作者六万人至十年四月乃成十一月庚寅梁又折明年帝崩而王室遂乱宋书礼志曰改筑太庙于宣阳门内竆极壮丽
　　晋书惠帝本纪曰永兴元年夏六月新作三城门地理志曰河南郡汉置统县十二户一十一万四千四百置尹
　　洛阳置尉五部三市东西七里南北九里东有建春东阳清明三门南有开阳平昌宣阳建阳四门西有广阳西明阊阖三门北有大夏广莫二门司校尉河南尹及百官列城内也
　　宋书礼志曰咸宁二年起国子学太康五年修作明堂辟雍灵台
　　后魏
　　魏书髙祖本纪曰太和十七年秋九月庚午幸洛阳周廵故宫基址帝顾侍臣曰晋德不修早倾宗祀荒毁至此用伤朕怀遂咏黍离之诗为之流涕
　　十九年秋八月金墉宫成冬十一月行幸委粟山议定圜丘甲申有事于圜丘
　　二十年夏五月丙戍初营方泽于河隂丁亥有事于方泽
　　秋九月丁亥将通洛水入谷帝亲临观
　　任城王澄传曰车驾还洛引见王公侍臣于清徽堂髙祖曰此堂成来未与王公行宴乐之礼后东阁庑堂粗复始就故今与诸贤欲无髙而不升无小而不入因之流化渠髙祖曰此曲水者必有其义取乾道曲成万物无滞次之洗烦池髙祖曰此池中亦有嘉鱼澄曰此所谓鱼在在藻有颁其首髙祖曰且取王在灵沼于牣鱼跃次之观德殿髙祖曰射以观德故遂命之次之凝闲堂髙祖曰此取夫子闲居之义不可纵奢以忘俭自安以忘危故此堂后作茅茨堂谓李冲曰此东曰步元庑西曰游凯庑此堂虽无唐尧之君卿等当无愧于元凯冲对曰臣旣遭唐尧之君不敢辞元凯之誉
　　郭祚传曰髙祖幸华林园因观故景阳山祚曰山以仁静水以智流陛下修之髙祖曰魏明以奢失于前朕何为袭之于后祚曰髙山仰止髙祖曰得非景行之谓
　　李冲传曰冲机敏有巧思北京明堂圜丘太庙及洛都初基安处郊兆新起宫寝皆资于冲
　　世宗本纪曰景明二年秋九月丁酉发畿内夫五万五千人筑京师三百二十三坊四旬而罢
　　广阳王嘉传曰嘉为司州牧表请于京四面筑坊三百二十各周一千二百步乞发三正复丁以充兹役【册府元注三正谓京邑每坊置里正三人也】虽有暂劳奸盗永止诏从之
　　本纪又曰冬十一月壬寅改筑圜丘于伊水之阳三年冬十一月己卯诏曰京洛兵芜岁逾十纪先皇定鼎旧都维新魏歴翦扫榛荒剏兹云构鸿功茂绩规模长逺今庙社乃建宫极斯崇便当以来月中旬蠲吉徙御仰寻遗意感庆交衷既礼盛周宣斯干之制事髙汉祖壮丽之仪可依典故备兹考吉以称遐迩人臣之望正始元年冬十一月戊午诏曰古之哲王创业垂统安民立化莫不崇建胶序开训国胄昭宣三礼崇明四术使道畅羣邦风流万宇自皇基徙构光宅中区军国务殷未遑经建靖言思之有惭古烈可勅有司依汉魏旧章营缮国学
　　四年夏六月己丑朔诏曰髙祖德格两仪明并日月播文教以怀逺人调礼学以旌儁造徙县中区光宅天邑总霜露之所均一姬卜于洛涘戎缮兼兴未遑儒教朕纂承鸿绪君临寳歴思模圣规述遵先志今天平地宁方隅无事可勅有司准访前武置国子立太学树小学于四门
　　闰九月甲午禁大司马门不得车马出入
　　永平二年秋九月壬午诏定诸门闼名
　　四年夏五月己亥迁代京铜龙置天渊池
　　茹皓传曰皓性微工巧多所兴立为山于天渊池西采掘北邙及南山佳石徙竹汝颍罗莳其间经构楼观列于上下树草栽木颇有野致世宗心恱以时临幸
　　延昌元年夏四月丁卯诏曰迁京嵩县年将二纪虎闱缺唱演之音四门絶讲诵之业博士端然虚禄嵗祀贵防之胄叹司子衿静言思之有兼愧慨可严勅有司国子学孟冬使成太学四门明年暮春令就
　　三年冬十二月庚寅诏立明堂
　　礼志曰初世宗永平延昌中欲建明堂而议者或云五室或云九室频属年饥遂寝熙平中复议之诏从五室及元乂执政遂改营九室值世乱不成宗配之礼迄无所设
　　任城王澄传曰灵太后锐于缮兴在京师则起永宁太上公等佛寺外州各造五级浮图
　　源子恭传曰正光初为起部郎明堂辟雍并未建就子恭上书曰臣闻辟台望气轨物之德旣髙方堂布政范世之道斯逺是以书契之重理冠于造化推尊之美事絶于生民至如郊天飨帝盖以对越上灵宗祀配天是用酬膺下土大孝莫之能加严父以兹为大乃皇王之休业有国之盛典窃惟皇魏居震统极总宙驭宇革制土中垂式无外自北徂南同卜维于洛食定鼎迁民均气于寒暑髙祖所以始基世宗于是恢构案功成作乐治定制礼乃访遗文修废典建明堂立学校兴一代之茂矩标千载之英规永平之中始创雉构基址草昧迄无成功故尚书令任城王臣澄案故司空臣冲所图明堂様并连表诏答两京模式奏求营起縁期发防即加葺缮侍中领军臣又物动作官宣赞授令自兹厥后方配兵人或给一千或与数百进退节缩曽无定准欲望速了理在难克若专役此功长得营造委成责办容有就期但所给之夫本自寡少诸处竞借动即千计虽有缮作之名终无就功之实爽垲荒茫淹积年载结架崇构指就无兆仍令肄胄之礼掩抑而不进养老之仪寂寥而不返构厦止于尺土为山顿于一篑良可惜与愚谓召民经始必有子来之歌兴造勿亟将致不日之美况本兵不多兼之牵役废此兴彼循环无极便是辍创礼之重资不急之费废经国之功供寺馆之役求之逺图不亦阙矣今诸寺大作稍以粗举并可彻减专事经综严勒工匠务令克成使祖宗有荐配之期苍生睹礼乐之富书奏从之
　　刘芳传曰芳表曰夫为国家者罔不崇儒尊道学斆为先诚复政有质文兹范不易良由万端资始众务禀法故也唐虞已往典籍无据隆周以降任居虎门周礼大司乐云师氏掌以诏王居虎门之左司王朝掌国中之事以教国子弟蔡氏劝学篇云周之师氏居虎门左敷陈六艺以教国子今之祭酒即周师氏洛阳记国子学宫与天子宫对大学在开阳门外案学记云古之王者建国亲民教学为先郑氏注云内则设师保以教使国子学焉外则有太学庠序之官由斯而言国学在内太学在外明矣案如洛阳记犹有仿像臣愚谓今旣徙县嵩瀍皇居伊洛宫阙府寺佥复故址至于国学岂可舛替校量旧事应在宫门之左至如太学基所炳在仍旧营构又云太和二十年发勅立四门博士于四门置学臣案自周以上学惟以二或尚西或尚东或贵在国或贵在郊爰曁周室学盖有六师氏居内太学在国四小在郊礼记云周人养庻老于虞庠在国之西郊礼又云天子设四学当入学而太子齿注云四学周四郊之虞庠也案大戴保傅篇云帝入东学尚亲而贵仁帝入南学尚齿而贵信帝入西学尚贤而贵德帝入北学尚贵而尊爵帝入太学承师而问道周之五学于此弥彰案郑注学记周则六学所以然者注云内则设师保以教使国子学焉外则有太学庠序之官此其证也汉魏以降无复四郊谨寻先防宜在四门案王肃注云天子四郊有学去王都五十里考之郑氏不云逺近今太学故坊基址寛旷四郊别置相去辽濶检督难周计大学坊并作四门犹为太广以臣愚量同处无嫌且今时制置多循中代未审四学应从古不求集名儒礼官议其定所从之
　　隋书经籍志曰迁洛以后置道场于南郊之旁方二百步正月十月之十五日有道士歌人百六人拜而祠焉







　　歴代帝王宅京记卷八
　　钦定四库全书
　　歴代帝王宅京记卷九
　　昆山顾炎武撰
　　洛阳二
　　水经注曰洛阳周公所营洛邑也故洛诰曰我卜瀍水东亦惟洛食其城方七百二十丈南系于洛水北因于郏山以为天下之凑方六百里因西为千里春秋昭公二十三年晋合诸侯大夫戍成周之城故亦曰成周也迁自序云太史公留滞周南挚仲治曰古之周南今之洛阳汉髙祖始欲都之感娄敬之言不日而驾行矣属光武中兴定居洛邑迨于魏晋咸两宅焉故魏畧曰汉火行忌水故去其水而加佳魏为土德土水之牡也水得土而流土得水而柔故除佳加水
　　又曰伊水又东北至洛阳县南迳圜丘东大魏郊天之所准汉故事建之汉书郊祀志曰建武二年初置郊兆于洛阳城南七里为圜坛八陛中又为重坛天地位其上皆南向其外坛上为五帝位其外为壝重营皆紫以象紫宫
