<!-- { "loadSidebar": true } -->
　　元封二年夏作甘泉通天台长安飞廉舘【应劭曰飞廉神禽能致风气者也晋灼曰身如鹿头如爵有角而蛇尾文如豹文师古曰通天台者言此台髙上通于天也汉旧仪云髙三十丈望见长安城】
　　郊祀志公孙卿曰仙人可见而上往常遽以故不见今陛下可为馆如缑氏城置脯枣仙人宜可致也且仙人好楼居于是上令长安则作飞廉桂馆【师古曰二楼名】甘泉则为益夀延夀馆【师古曰二馆名宋黄伯思曰按史记作益延夀观而近夀雍耀间耕夫有得古瓦其首作益延夀三字瓦径尺字书竒古即此观当时瓦也又按括地志云延夀观在雍州云阳县西北八十一里通天台西八十步正今耀州地也然则当以史记为正但一观名益延夀三字耳师古谓益夀延夀二馆非是馆当从史记作观观馆古多相通自唐以前六朝时凡道观皆谓之某馆至唐始定谓之馆也】使卿持节设具而候神人乃作通天台置祠具其下将招来神仙之属于是甘泉更置前殿始广诸宫室
　　本纪曰太初元年冬十一月乙酉栢梁台灾春二月起建章宫【师古曰在未央宫西今长安故城西俗所呼贞女楼者即今建章宫之阙也】
　　郊祀志曰上以栢梁灾故受计甘泉公孙卿曰黄帝就青灵台十二日烧【师古曰就成也造台适成经十二日即遇火烧】黄帝乃治明廷明廷甘泉也方士多言古帝王有都甘泉者其后天子又朝诸侯甘泉甘泉作诸侯邸粤人勇之曰粤俗有火灾复起屋必以大胜服之于是作建章宫度为千门万户前殿度髙未央【度并音大各反】其东则鳯阁髙二十余丈【师古曰三辅故事云其阙圜上有铜鳯凰】其西则商中数十里虎圏【如淳曰商中商庭也师古曰商金也于序在秋故谓西方之庭为商庭言广数十里于菟亦西方之兽故于此置其圏也】其北治大池渐台髙二十余丈名曰泰液【师古曰渐浸也台在池中为水所浸故曰渐台一音子廉反三辅黄图或为瀐字瀐亦浸也】池上有蓬莱方丈瀛洲壶梁象中神山鱼之属【师古曰三辅故事云池北防有石鱼长二丈髙五丈西防有石三枚长六尺】其南有玉堂璧门大鸟之属【师古曰立大鸟象也】立神明台井干楼髙五十丈辇道相属焉【师古曰汉宫阁疏云神明台髙五十丈上有九室恒置九天道士百人然则神明井干俱髙五十丈也井干楼积木而髙为楼若井干之形也井干者井上木栏也其形或四角或八角张衡西都赋云井干叠而百层即谓此楼也干或作翰其义并同】本纪曰四年秋起明光宫
　　宣帝本纪曰神爵三年春起乐游苑【师古曰三辅黄图云在杜陵西北又闗中记云宣帝立庙于曲池之北号乐游按其处则今之所呼乐游庙者是也其余基尚可识焉盖本为乐游苑后因立庙乐音来各反】
　　郊祀志曰以方士言为随侯劒宝玉宝璧周康宝鼎立四祠于未央宫中又立嵗星辰星太白荧惑南斗祠于长安城旁京师近县鄠则有劳谷五牀日月五帝仙人玉女祠云阳有径路神祠祭休屠王也【师古曰休屠匈奴王号也径路神本匈奴之祠也屠音除】
　　元帝本纪曰初元二年春三月诏罢水衡禁囿宜春下苑【孟康曰宫名也在杜县东晋灼曰史记云葬二世杜南宜春苑中师古曰宜春下苑即今京城东南隅曲江池是也】少府佽飞外池【如淳曰汉仪注佽飞具矰缴以射鳬雁给祭祀故有池也】严籞池田【苏林曰严饰池上之屋及其池也晋灼曰严籞射苑也许慎曰严弋射者所蔽池田苑中田也师古曰晋说是】假与贫民
　　五年夏四月罢上林宫馆希御幸者
　　成帝本纪曰建始元年秋罢上林宫馆希御幸者二十五所
　　外戚传曰赵皇后既立后宠少衰而弟絶幸为昭仪居昭阳舍其中庭彤朱而殿上髤漆【师古曰以漆漆物谓之髤许求反】切皆铜沓冒黄金涂【切门限也沓冒其头也涂以金涂铜上也沓他合反】白玉阶壁带往往为黄金釭函蓝田璧明珠翠羽饰之【服防曰釭壁中横带也晋灼曰以金环饰之也师古曰壁带壁之横木露出如带者也于壁带之中往往以金为釭若车釭之形也其釭中着玉璧明珠翠羽耳釭音工】自后宫未尝有焉
　　平帝本纪曰元始元年夏六月罢明光宫及三辅驰道二年夏起五里于长安城中【如淳曰民居之里】宅二百区以居贫民
　　四年春立明堂辟廱
　　王莽传曰莽奏起明堂璧雍灵台为学者筑舍万区作市常满仓制度甚盛
　　五年秋莽以皇后有子孙瑞【莽女为平帝后】通子午道【张晏曰时年十四始有妇人之道也子水午火也水以天一为牡火以地二为牝故火为水妃令通子午以协之】子午道从杜陵直絶南山径汉中【师古曰子北方也午南方也言通南北道相当故谓之子午耳今京城直南山有谷通梁汉道者名子午谷又宜州西界庆州东界有山名子午岭计南北直相当此则北山者是子南山者是午共为子午道　后汉书顺帝纪诏益州刺史罢子午道通褒斜路注子午道三秦记曰子午长安正南山名秦岭谷一名樊川褒斜汉中谷名南谷为褒北谷为斜首尾七百里】始建国元年春正月改明光宫为定安馆定安太后居之【平帝后】改公车司马曰王路四门长乐宫曰长乐室未央宫曰夀成室前殿曰王路堂【服防曰如言路寝也】长安曰常安地皇二年秋望气为数者多言有土功象莽下书曰予受命遭阳九之戹百六之会府帑空虚百姓匮乏宗庙未修且祫祭于明堂太庙夙夜永念非敢宁息深维吉昌莫良于今年予乃卜波水之北郎池之南惟玉食【刘徳曰长安南也师古曰黄图有西波池郎池皆在石城南上林中玉食谓龟为玉兆之文而墨食波音彼皮反】予又卜金水之南明堂之西亦惟玉食予将亲筑焉于是遂营长安城南【师古曰盖所谓金水之南明堂之西】提封百顷九月甲申莽立载行视【师古曰立载谓立而乗车也】亲举筑三下司徒王寻大司空王邑持节及侍中常侍执法杜林等数十人将作【师古曰将领筑作之人】乃博征天下工匠诸图画以望法度算壊彻城西苑中建章承光包阳大台储元宫及平乐当路阳禄馆凡十余所【师古曰自建章以下至阳禄皆上林苑中馆】取其材瓦以起九庙一曰黄帝太初祖庙二曰帝虞始祖昭庙三曰陈胡王统祖穆庙四曰齐敬王世祖昭庙五曰济北愍王王祖穆庙凡五庙不隳云【师古曰隳毁也音火规反】六曰济南伯王尊祢昭庙七曰元城孺王尊祢穆庙八曰阳平顷王戚祢昭庙九曰新都显王戚祢穆庙殿皆重屋太初祖庙东西南北各四十丈髙十七丈余庙半之为铜薄栌【师古曰薄栌柱上枅即今所谓防也栌音卢】饰以金银雕文【雕雕同】穷极百工之巧带髙增下【师古曰本因髙地而建立之其旁下者更增筑】功费数百钜万卒徒死者万数
　　二年莽梦长乐宫铜人五枚起立恶之念铜人有铭皇帝初兼天下之文即使尚方工镌灭所梦铜人肤文【师古曰镌凿也音子金反】感汉髙祖神灵【师古曰谓梦见谴责】遣虎贲武士入髙庙防剑四面提击斧毁户牖桃汤赭鞭鞭洒屋壁【师古曰桃汤洒之赭鞭鞭之赭赤也】令轻车校尉居其中又令中军北垒居髙寝【师古曰徙北军垒之兵士于髙庙寝中屯居也】
　　三年春正月九庙成
　　二月癸巳霸桥灾数千人以水沃救不灭莽恶之更名霸馆为长存馆霸桥为长存桥
　　后汉书光武本纪曰建元十九年修西京宫室
　　郊祀志曰莽篡位二年兴神仙事以方士苏乐言起八风台于宫中台成万金作乐其上顺风作液汤又种五梁禾于殿中【师古曰五色禾也】各顺色置其方面先鬻鹤□毒冒犀玉二十余物渍种【师古曰鬻古煮字□古髓字谓鬻取汁以浸谷子也毒音代冒音妹】计粟斛成一金
　　地理志曰京兆尹故秦内史髙帝元年属塞国二年更为渭南郡九年复为内史武帝建元六年分为右内史【师古曰表云景帝分置据史记知志误】太初元年更为京兆尹县十二长安　新丰　船司空　蓝田　华隂　郑　湖下邽　南陵　奉明　　霸陵　杜陵
　　左冯翊故秦内史髙帝元年属塞国二年更为河上郡九年复为内史武帝建元六年分为左内史太初元年更名左冯翊县二十四
　　髙陵　栎阳　翟道　池阳　夏阳　衙　　粟邑谷口　莲勺　鄜　　频阳　临晋　重泉　郃阳祋祤　武城　沈阳　襄徳　征　　云陵　万年长陵　阳陵　云阳
　　右扶风故秦内史髙帝元年属雍国二年更为中地郡九年复为内史武帝建元六年分为右内史太初元年更名主爵都尉为右扶风【师古曰主爵都尉本秦之主爵中尉掌列侯至太初元年更名右扶风而治于内史右地】县二十一
　　渭城　槐里　鄠　　盩厔　斄　　郁夷　美阳郿　　雍　　漆　　栒邑　隃麋　陈仓　杜阳汧　　好畤　虢　　安陵　平陵　武功　茂陵
　　平帝纪曰元始四年分京师置前煇光后丞烈二郡地理志曰华隂有集灵宫武帝起
　　右扶风槐里有黄山宫孝惠二年起
　　三辅黄图序曰易曰上古穴居而野处后世圣人易之以宫室上栋下宇以待风雨盖取诸大壮三代盛时未闻宫室过制秦穆公居西秦以境地多良材始大宫观戎使由余适秦穆公示以宫观由余曰使为之则劳神矣使人为之亦劳民矣是则穆公时秦之宫室已壮大矣惠文王初都咸阳取岐雍巨材新其宫室南临渭北逾泾至于离宫三百复起阿房未成而亡【按离宫三百及阿房皆始皇事也】始皇并灭六国凭藉富强益为骄侈殚天下财力以事营缮项羽入闗烧宫阙三月火不灭汉髙祖有天下始都长安寔曰西京欲其子孙长安都于此也【长安本秦之乡名髙祖作都】至孝元皇帝承文景菲薄之余恃邦国阜繁之资土木之役倍秦越旧斤斧之声畚锸之劳嵗月不息盖逞其邪心以跨天下也昔孔子作春秋筑一台新一门必书于经谨其废农时夺民力也今裒采秦汉以来宫殿门阙楼观池苑在闗辅者着于篇曰三辅黄图云东都不与焉
　　三辅　禹贡九州舜置十二牧雍其一也古丰镐之地平王东迁以岐丰之地赐秦襄公至孝公始都咸阳在九山南渭水北故名咸阳【山南曰阳水北曰阳】秦并天下置内史以领闗中项籍灭秦分其地为三章邯为雍王都废丘司马欣为塞王都栎阳董翳为翟王都髙奴谓之三秦汉髙祖元年定三秦更为渭南郡九年罢郡复为内史此为右内史武帝太初元年改内史为京兆尹与左冯翊右扶风谓之三辅
　　三辅治所京兆在故城南尚冠里冯翊在故城内太上皇庙西南扶风在夕阳街北
　　三辅者谓主爵中尉及左右内史汉武帝改曰京兆尹左冯翊右扶风共治长安城中是为三辅【按百官表顔师古注引黄图云京兆在尚冠前街东入故中尉南冯翊在太上皇庙西入右扶风在夕阳街入北故主爵府长安以东为京兆长陵以北为左冯翊渭城以西为右扶风】
