<!-- { "loadSidebar": true } -->
　　凝元寺在广莫门外一里御道东所谓永平里也城东北有上髙里殷之顽民所居处也髙祖名闻义里迁京之始朝士住其中迭相讥刺竟皆去之唯有造瓦者止其内京师瓦器出焉
　　京师东西二十里南北十五里户十万九千余庙社宫室府曹以外方三百步为一里里开四门门置里正二人吏四人门士八人合有二百二十里寺有一千三百六十七所天平元年迁都邺城洛阳余寺四百二十一所



　　歴代帝王宅京记卷十
<史部,地理类,都会郡县之属,历代帝王宅京记>
　　钦定四库全书
　　厯代帝王宅京记卷十一
　　昆山顾炎武撰
　　洛阳四
　　后周
　　周书宣帝本纪曰大象元年春二月癸亥诏曰河阳之地世称朝市上则于天隂阳所防下纪于地职贡路均圣人以万物阜安乃建王国时经五代规厯千祀规模逺邑居壮丽自魏氏失驭城阙为墟君子有恋旧之风小人深懐土之思我太祖受命丰镐胥宇殽函荡定四方有懐光宅髙祖神功圣畧混一区宇往巡东夏省方观俗布政此宫遂移气序朕以眇身只承寳祚庶几聿修之志敢忘燕翼之心一昨驻跸金墉备尝游览百王制度基趾尚存今若因修为功易立宜令邦事修复旧都奢俭取文质之间功役依子来之义北瞻河内咫尺非遥前诏经营今宜停罢于是发山东诸州兵増一月功为四十五日役起洛阳宫常役四万人并移相州六府于洛阳称东京六府
　　辛卯诏徙邺城石经于洛阳
　　窦炽曰周宣营建东京以炽为京洛营作大监宫苑制度皆取决焉
　　帝好自矜奢饰非拒谏禅位之后弥复骄奢所居宫殿帷帐皆饰以金玉珠寳光华炫燿极丽穷奢及营洛阳宫虽未成毕其规模壮丽逾于汉魏逺矣
　　隋书樊叔略传曰拜汴州刺史宣帝时营建东京以叔略有巧思拜营构监宫室制度皆叔略所定
　　静帝本纪曰宣帝崩停洛阳宫作
　　隋
　　隋书炀帝本纪曰仁夀四年冬十一月癸丑诏曰乾道变化隂阳所以消息沿创不同生灵所以顺叙若使天意不变施化何以成四时人事不易为政何以厘万姓易不云乎通其变使民不倦变则通通则久有德则可久有功则可大朕又闻之安安而能迁民用丕变是故姬邑两周知武王之意殷人五徙成汤后之业洛邑自古之都王畿之内天地之所合隂阳之所和控以三河固以四塞水陆通贡赋等故汉祖曰吾行天下多矣唯见洛阳自古皇王何尝不留意所不都者盖有由焉或以九州未一或以困其府库作洛之制所以未暇也我有隋之始便欲创兹日复一日越暨于今永懐先防兴言感哽朕肃膺寳厯纂临万邦遵而不失思奉先志今者汉王谅悖逆毒被山东遂使州县或沦非所此由关河悬逺兵不赴急加以并州移户复在河南周迁殷民意在于此况复南服遐逺东夏殷大因机顺动今也其时羣司百辟佥谐厥议但成周墟塉弗堪胥宇今可于伊洛营建东京便可设官分职以为民极夫宫室之制以便生人上栋下宇足蔽风露髙台广厦岂曰适形故传云俭德之共侈恶之大宣尼有言与其奢也宁俭岂谓瑶台琼室方为宫殿者乎土阶采椽而非帝王者乎是知非以天下奉一人乃以一人主天下也民惟邦本本固邦宁百姓不足君孰与足今所营构务従节俭无令雕墙峻宇复起于当今欲使卑宫菲食将贻于后世有司眀为条格称朕意焉
　　大业元年春三月丁未诏尚书令杨素纳言杨达将作大匠宇文恺营建东京徙豫州郭下居民以实之又于皁涧营显仁宫采海内竒禽异兽草木之类以实园苑徙天下富商大贾数万家于东京
　　宇文恺曰迁都洛阳以恺为营东都副监寻迁将作大匠恺揣帝心在宏侈于是东京制度穷极壮丽帝大悦之
　　两京记曰炀帝登北邙观伊阙曰此龙门耶自古何为不建都于此苏威曰以俟陛下大业元年自故都移于今所其地周之王城初谓东京改为东都
　　太平御览曰帝迁洛阳于故周之王城即今东都城也
　　辛亥发河南诸郡男女百余万【北史作七百万】开通济渠自西苑引谷洛水达于河自板渚引河通于淮
　　二年春正月辛酉东京成赐监督者有差
　　礼仪志曰既营建洛邑帝无心京师乃于东都固本里北起天经宫以游髙祖衣冠四时致祭
　　地理志曰河南郡旧置洛州大业元年移都改曰豫州东面三门北曰上春中曰建阳南曰永通南面二门东曰长夏正南曰建国里一百三市三
　　桃林县有上阳宫
　　陜县有农宫
　　宜阳县有福昌宫
　　夀安县有显仁宫
　　唐
　　唐书髙祖本纪曰武德四年冬十二月使行台仆射屈突通焚乾元殿应天门紫微观
　　太宗本纪曰贞观四年夏六月己邜发卒治洛阳宫【窦璡曰为将作大匠修葺洛阳宫于宫中凿池起山崇饰雕丽太宗令遄毁之】
　　十一年春正月庚午作飞山宫秋七月壬寅废明德宫及飞山宫之元圃院赐遭水家【时大雨水谷洛溢】
　　髙宗本纪曰显庆元年勅司农少卿田仁注因东都旧殿余址修乾元殿髙一百二十尺东西三百四十五尺南北一百七十六尺
　　二年冬十二月丁卯以洛阳宫为东都洛州官吏员品如雍州罢洛阳总监改青城宫为东都苑北面监明德宫为东都苑南面监洛阳宫农圃监为东都苑东面监食货监为东都苑西面监洛阳北市置官员准东西市大府寺
　　五年夏四月作八关宫于东都苑内五月壬戌幸八关宫改为合璧宫
　　秋九月改东明门为宾曜门西明门为宣耀门时韦机为司农少卿受诏检校东都营田园苑之事帝谓之曰两都是朕东西二宅也今之宫馆隋代所造嵗序既淹渐将頽毁欲有修造又费财力如何机奏曰臣任司农向已十年前后省费今见贮库三千万贯若以供葺理可不劳而就也帝大悦诏机兼统将作少府二司使渐营之于是机始造宿羽髙山等宫并移洛水之中桥自立德之西街徙于长夏之通衢【韦机传曰従立德坊曲徙于长夏门街】遂废利刹桥公私以为便及机迁职帝登洛水髙岸有临眺之羙诏机于其所营上阳宫宫成移御之
　　帝御洛北隂殿尚书左仆射刘仁轨谓侍御史狄仁杰曰古之陂池台榭皆在深宫重城之内不欲外人见之恐伤百姓心也韦机之作列岸修廊在于堙堞之外万方朝谒无不觌之此岂致君尧舜之意哉麟德二年春二月辛未朝元殿成【洛阳宫正殿也】改应天门为则天门【应天门武德四年焚之至是造成】
　　调露元年春正月己酉上幸东都司农卿韦机作宿羽髙山上阳等宫【按六典宿羽髙山二宫皆在东都禁苑中】制度壮丽上阳宫临洛水为长廊亘一里宫成上徙御之
　　夏五月戊戌作紫桂宫于渑池之西
　　永淳元年夏四月改紫桂宫为芳桂宫秋七月己亥作奉天宫于嵩山南【宫在洛州嵩阳县】
　　道元年冬十二月丁巳遗诏废万泉芳桂奉天等宫武后本纪曰光宅元年秋九月甲寅改东都为神都宫名太初
　　垂拱四年春二月庚午毁乾元殿于其地作眀堂以僧懐义为使凡役数万人
　　冬十二月辛亥明堂成髙二百九十四尺方三百尺凡三层下层法四时各随方色中层法十二辰上为圆盖九龙捧之上层法二十四气亦为圆盖上施铁凤髙一丈饰以黄金中有巨木十围上下通贯栭栌□防旧以为本下施铁渠为辟雍之象号曰万象神宫改河南为合宫县又命懐义作夹纻大像其小指中犹容数十人于明堂北起天堂五级以贮之至三级则俯视明堂矣懐义以功拜左威卫大将军梁国公侍御史王求礼上书曰古之明堂茅茨不翦采椽不斵今者饰以珠玉涂以丹青铁鷟入云金龙隠雾昔殷辛琼台夏癸瑶室无以加也太后不报
　　延载元年秋八月武三思帅四夷酋长请铸铜铁为天枢立于端门之外【端门洛阳皇城正南门】铭纪功德黜唐颂周以姚璹为督作使诸胡聚钱百万亿买铜铁不能足赋民间农器以足之
　　天册万嵗元年正月【夏正十一月】丙申夜天堂火延及明堂比明皆尽命更造明堂天堂【旧书薛懐义有御医沈天璆得幸懐义恩渐衰恨怒颇甚乃焚天堂明堂并为灰烬则天媿而隠之于是又令懐义充使督作更造】又铸铜为九州鼎【神都鼎曰豫州髙一丈八尺受千八百石冀州鼎曰武兴雍州鼎曰长安兖州鼎曰日观青州鼎曰少阳徐州鼎曰车源州鼎曰江都荆州鼎曰江陵梁州鼎曰武都八州鼎髙一丈八尺各受一千二百石】及十二都皆髙一丈各置其方
　　夏四月戊寅天枢成【天枢其制若柱】髙一百五尺八面各径五尺下为铁山周一百七十尺以铜为蟠龙麒麟萦绕之上为腾云承露盘径三丈四龙人立捧火珠髙一丈工人毛婆罗造模武三思为文刻百官及四夷酋长名太后自书其榜曰大周万国颂德天枢
　　万嵗通天元年春三月丁巳新明堂成髙二百九十四尺方三百尺规模率小于旧上施金涂铁鳯髙二丈后为大风所损更为铜火珠羣龙捧之号曰通天宫神功元年夏四月戊辰九鼎成徙置通天宫豫州鼎髙丈八尺受千八百石余州髙丈四尺受千二百石各图山川物产于其上共用铜五十六万七百余斤太后欲以黄金千两涂之姚璹曰九鼎神器贵于天质自然臣观其五采焕炳相杂不待金色以为燿太后従之自武门曵入令宰相诸王帅南北牙宿卫兵十余万人并仗内大牛白象共曵之
　　久视元年春一月【夏正正月】戊寅作三阳宫于告成之石淙【三阳宫去洛城一百六十里万嵗登封元年改洛州阳城县曰告成】
　　大足元年夏六月于东都立德坊南穿新潭安置诸州租船
　　李昭德传曰长夀中神都改作文昌台及定鼎上东诸门又城外郭皆昭德创其制度时人以为能初都城洛水天津之东立德坊西南隅有中桥及利涉桥以通行李上元中司农卿韦机始移中桥置于安众坊之左街当阳夏门都人甚以为便因废利涉桥所省万计然嵗为洛水冲注常劳治葺昭德创意积石为脚鋭其前以分水势自是竟无漂损
　　长安四年春正月丁未毁三阳宫以其材作兴泰宫于万安山【万安山在洛州夀安县西南四十里】
　　元宗开元元年秋七月甲戌毁天枢
　　五年秋七月大常少卿王仁惠等奏则天立明堂不合古制又明堂尚质而穷极奢侈密迩宫掖人神杂扰甲子制复以明堂为乾元殿冬至元日受朝贺季秋大享复就圜丘
　　诏曰古者操皇纲执大象者何尝不上稽天道下顺人极或变通以随时爰损益以成务且衢室创制度堂以筵因之以礼神是光孝享用之以布政盖称视朔先王所以厚人伦感天地者也少阳有位上帝斯歆此则神贵于不黩礼殷于至敬今之明堂俯临宫掖比之严祀有异肃恭苟非宪章将何轨物由是礼官博士公卿大夫广参羣议钦若前古宜存路寝之式用罢辟雍之号可改为乾元殿每临御宜依正殿礼
　　十年冬十月复以乾元殿为明堂
　　十三年夏四月丙辰上与中书门下及礼官学士宴于集仙殿上曰仙者凭虚之论朕所不取贤者济礼之具朕今与卿等合宴宜改名集贤【丁巳改集仙殿为集贤殿丽正殿书院改集贤馆书院】
　　二十年夏四月癸巳改造天津桥毁皇津桥合为一桥二十七年冬十月诏将作大匠康防诣东都毁则天所立明堂防言则天时以木为瓦夹纻漆之毁之劳人奏请且拆上层卑于旧制九十五尺又去柱心木平座上置八角楼楼上有八龙腾身捧火珠又小于旧制圆五尺覆以真瓦依旧为乾元殿十一月甲辰成
