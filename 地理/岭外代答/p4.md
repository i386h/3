<!-- { "loadSidebar": true } -->
　　其国人乌衣，黑齿，椎髻，徒跣，无贵贱皆然。其酋平居亦然，但珥金簪，上黄衫，下紫裙耳。其余平居，上衣则上紧蟠领颈皂衫，四裾如背子名曰四顚；下衣则皂裙也。或珥铁簪，或曳皮履，手执鹤羽扇，头戴螺笠。其文身如铜鼓款识。其军人横刺字于额曰「天子兵」。其妇人乃皙白，异于男子。皂裙，男子之盖饰也。以香膏沐发如漆，裹乌纱巾，顶圆而小，自额以上，细褶如缝，上彻于顶。身着大蟠领皂衫，加于小蟠领衫之上。足加鞵韈，游于衢路，与吾人无异，但其巾可辨耳。其来投文书也，紫袍象笋，趋拜雍容。使者之来，文武官皆紫袍红鞓通犀带无鱼，自贡象之后，李邦正再使来钦，乃加金鱼甚长大。其俗之轿如布囊，而使者至钦，则乘凉轿，雨晴皆用之。



　海外黎蛮

　　海南有黎母山，内为生黎，去州县远，不供赋役；外为熟黎，耕省地，供赋役，而各以所迩隶于四军州，生黎质直犷悍，不受欺触，本不为人患。熟黎多湖广、福建之奸民也，狡悍祸贼，外虽供赋于官，而阴结生黎以侵省地，邀掠行旅、居民，官吏经由村峒，多舍其家。

　　峒中有王二娘者，黎之酋也，夫之名不闻。家饶于财，善用其众，力能制股羣黎，朝廷赐封宜人，琼管有令于黎峒，必下王宜人，无不帖然。二娘死，女亦能继其业。昔崇宁中，王祖道经略广西，抚定黎贼九百七峒，结丁口六万四千，开通道路一千二百余里，自以为汉唐以来所不臣之地，皆入版图，官僚皆受厚赏。淳熙元年，五指山生黎峒首王仲期，率其旁八十峒、丁口一千八百二十人归化。诸峒首王仲文等八十一人诣琼管公参，就显应庙斫石歃血，约誓改过，不复抄掠。琼管犒遣归峒。

　　大抵黎俗多猜。客来不遽见之，而于隙间察客俨然不动，然后遣奴出布席。客卽席坐，移时，主乃出见，不交一谈。少焉置酒，先以恶秽味尝客，客忍食不疑，则喜，继以牛酒。否则遣客。其亲故聚会，椎鼓歌舞，三杯后请去备，犹以弓刀置身侧也。性好雠杀，谓之作拗。遇亲戚之仇，卽械系之，要牛酒银瓶，谓之赎命。婚姻以折箭为信。商旅在其家，黎女有不洁者，父母反对邻里夸之。其亲死，杀牛以祭，不哭不饭，唯食生牛肉。其葬也，舁衬而行，前一人以鸡子掷地，不破卽吉地也。居处皆栅屋。土产名香、槟榔、椰子、小马、翠羽、黄蜡、苏木、吉贝之属，四州军征商，以为岁计，商贾多贩牛以易香。黎装椎髻、徒跣、裸袒，而腰缭吉贝，首珥银钗，或铜或锡，首或以绛帛彩帛包髻，或戴小花笠，或加鸡尾，而皆簪银篦二枝，亦有着短织花裙者。崇宁中王祖道抚定黎峒，其酋亦有补官，今其孙尚服锦袍银束带，盖其先世所受赐而服之云。黎人执黎弓，垂箭筩，戴兜鍪，佩黎刀。刀刃长二尺，而柄甚长，以白角片长尺许如鸡尾为靶子饰兜鍪，织藤为之。其妇人高髻绣面，耳带铜环，垂坠至肩。衣裙皆吉贝，五色烂然。无有袴襦，徒系裙数重。裙制：四围合缝，以足穿之，而系诸腰。羣浴于川。黎人半能汉语，十百为羣，变服入州县墟市，人莫辨焉。日将晩，或吹牛角为声，则纷纷聚会，结队而归，始知其为黎也。



　海外诸蕃国

　　诸蕃国大抵海为界限，各为方隅而立国。国有物宜，各从都会以阜通。正南诸国，三佛齐其都会也。东南诸国，阇婆其都会也。西南诸国，浩乎不可穷，近则占城、眞腊为窊里诸国之都会，远则大秦为西天竺诸国之都会，又其远则麻离拔国为大食诸国之都会，又其外则木兰皮国为极西诸国之都会。三佛齐之南，南大洋海也。海中有屿万余，人奠居之。愈南不可通矣。阇婆之东，东大洋海也，水势渐低，女人国在焉。愈东则尾闾之所泄，非复人世。稍东北向，则高丽、百济耳。

　　西南海上诸国，不可胜计，其大略亦可考。姑以交址定其方隅。直交址之南，则占城、眞腊、佛罗安也。交址之西北，则大理、黑水、吐蕃也。于是西有大海隔之，是海也，名曰细兰。细兰海中有一大洲。名细兰国。渡之而西，复有诸国。其南为古临国，其北为大秦国、王舍城、天竺国。又其西有海，曰东大食海。渡之而西，则大食错国也。大食之地甚广，其国甚多，不可悉载。又其西有海，名西大食海。渡之而西，则木兰皮诸国，凡千余。更西，则日之所入，不得而闻也。



　占城国

　　占城，汉林邑也。境上有马援铜柱。在唐曰环王，王所居曰占城，以名其国。地产名香、犀、象。土皆白砂，可耕之地绝少，无羊豕蔬茹，人采香为生。国无市肆，地广人少，多买奴婢，舶舟以人为货。北抵交址，南抵眞腊，臣事交址，而日与眞腊为仇。干道癸巳，闽人有以西班到选，得官吉阳军都监者，泛海之官，飘至占城，见其国与眞腊乘象以战，无大胜负，乃说王以骑战之利，敎之弓弩骑射。占城王大悦，具舟送至吉阳，厚赍。随以买马，得数十匹，以战则克。次年复来，人徒甚盛。吉阳军因却以无马，乃转之琼管，琼管不受，遂怒而归，后不复至也。异时诸国舶舟，类为其所虏，盖其俗本好剽掠。其属有宾朣胧国、宾陁陵国。目连舍基在宾陁陵，或云卽王舍城。建隆二年曾贡方物，三年八月又来贡。哲宗元佑元年十二月又进贡，有诏赐钱二千六百缗，其慕化抑可嘉也。



　眞腊国

　　眞腊国远于占城，而近于诸蕃。其旁有窊里国、西棚国、三泊国、麻兰国、登流眉国、第辣挞国，眞腊为之都会。北抵占城。最产名香，登流眉所产为绝奇，诸蕃国香所不及也。其国僧道咒法灵甚。僧之黄衣者，有室家；红衣者寺居，戒律精严。道士以木叶为衣。国中望天一隅，常有少痕。其人云，昔女娲所不至也。本朝徽宗宣和二年曾遣使人贡。



　蒲甘国

　　蒲甘国，自大理国五程至其国，自窊里国六十程至之。隔黑水、淤泥河，则西天诸国不可通矣。蒲甘国王、官员，皆戴金冠，状如犀角。有马不鞍而骑。王居以锡为瓦，以金银裹饰屋壁。有寺数十所，僧皆黄。国王早朝，其官僚各持花献王，僧作梵语祝寿，以花戴王首，余花归寺供佛。徽宗崇宁五年二月曾入贡。



　三佛齐国

　　三佛齐国，在南海之中，诸蕃水道之要冲也。东自阇婆诸国，西自大食、故临诸国，无不由其境而入中国者。国无所产，而人习战攻，服药在身，刃不能伤。陆攻水战，奋击无前，以故邻国咸服焉。蕃舶过境，有不入其国者，必出师尽杀之，以故其国富犀象、珠玑、香药。其俗缚排浮水而居。其属有佛罗安国，国主自三佛齐选差。地亦产香，气味腥烈，较之下岸诸国，此为差胜。有圣佛，三佛齐国王再岁一往烧香。艺祖开基，建隆元年九月，三佛齐王悉利大霞里坛，按宋史悉利下有胡字。遣使来贡方物。二年五月复遣使进贡。三年三月又来贡，十二月又贡方物。至神宗元丰二年七月，遣詹卑国使来贡。哲宗元佑三年闰十二月又遣使入贡，五年复来贡。慕义来庭，与他国不侔矣。



　阇婆国

　　阇婆国，又名莆家龙，在海东南，势下，故曰下岸。广州自十一月十二月发舶，顺风连昏旦，一月可到。国王撮髻脑后。人民剃头留短发，好以花样缦布缴身。以椰子幷挞树浆为酒。蔗糖其色红白，味极甘美。以销银鍮锡杂铸为钱，其钱以六十个，准为一两金，用三十二钱为半两金。土产胡椒、檀香、丁香、白豆蔲、肉豆蔲、沉香。国人尚气好斗战，王及官豪有死者，左右承奉人皆愿随死，焚则跃入火中；弃骨于水，亦踣水溺死，不悔。



　故临国

　　故临国与大食国相迩，广舶四十日到蓝里住冬，次年再发舶，约一月始达。其国人黑色，身纒白布，须发伸直，露头撮髻，穿红皮履，如画罗汉脚踏者。好事弓箭，遇斗战敌时。以彩缬纒髻。国王身纒布，出入以布作软兜，或乘象。国人好奉事佛。其国有大食国蕃客，寄居甚多。每洗浴毕，用郁金涂身，欲象佛之金身也。监篦国递年贩象、牛，大食贩马，前来此国货卖。国王事天尊牛，杀之偿死。中国舶商欲往大食，必自故临易小舟而往，虽以一月南风至之，然往返经二年矣。



　注辇国

　　注辇国是西天南印度也。欲往其国，当自故临国易舟而行，或云蒲甘国亦可往。其国王冠有明珠异宝。多与西天诸国战争。国有战象六万，皆高七八尺。战时象背立屋载勇士，远则用箭，近则用槊。战胜者，象亦赐号以旌其功，至有赐锦帐金槽者。每日象亦朝王。国王及官民皆撮髻，绕白布。以金银为钱。出指环脑子，盖猫儿睛之类也，眞珠、象牙、杂色琥珀、色丝布。妓女近万家，每日轮妓三千入朝祗役。国人尚气轻生，有不相伏者，日数十对在王前用短刀格斗，死而无悔。父子兄弟不同釜而爨，不共器而食，然甚重义。眞宗大中祥符八年，注辇国王遣使贡眞珠等。译者道其言曰：「愿以表远人慕化之心。」至神宗熙宁十年六月，此国亦贡方物。上遣内侍劳问之，乃此国也。



　大秦国

　　大秦国者，西天诸国之都会，大食蕃商所萃之地也。其王号麻罗弗。以帛织出金字纒头，所坐之物，则织以丝罽。有城郭居民。王所居舍，以石灰代瓦，多设帘帏，四围开七门，置守者各三十人。有他国进贡者，拜于阶戺之下，祝寿而退。屋下开地道至礼拜堂一里许，王少出，惟诵经礼佛，遇七日卽由地道往礼拜堂拜佛，从者五十人。国人罕识王面，若出游骑马，打三檐靑伞，马头项皆饰以金玉珠宝。递年，大食国王号素丹遣人进贡。如国内有警，卽令大食措置兵甲，前来抚定。所食之物，多饭饼肉，不饮酒，用金银器，以匙挑之。食已，卽以金盘贮水濯手。土产琉璃、珊瑚、生金、花锦、缦布、红马脑、眞珠。天竺国其属也。国有圣水，能止风涛，若海扬波，以琉璃瓶盛水洒之，卽止。



　大食诸国

　　大食者，诸国之总名也。有国千余，所知名者，特数国耳。

