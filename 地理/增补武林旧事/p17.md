<!-- { "loadSidebar": true } -->
　　吴山重阳庵有泉曰青衣洞泉临安志杭州府志皆以为唐开成间道士韩道古遇青衣童子入洞故名按洞宋为宁夀观地韩侂胄凿山为园作流觞曲水自青衣下注于壑十有二折潴于阅古堂前即名泉为阅古【见説郛】故当时言官论侂胄有剏造亭馆震惊太庙之语盖宋太庙正当泉下之山也又考陆放翁阅古泉记记中但言泉之甘寒清冽铺叙地景无青衣事又曰泉壁有开成五年道士诸葛鉴元八分书癸辛杂识载为元年六月南岳道士邢令开钱塘令钱华题名道士诸葛鉴元书俱不言道士韩道古事作记时宁宗嘉泰三年青衣事必见于嘉泰后咸淳前故陆记无而临安志有也二志以为开成非矣洞记以为见于大徳丁酉尤非也恐韩阅古讹而为韩道古未可知若建庵之日必开成年间凿石字可证但恐名非重阳至大徳间始有重阳名故石壁又有广微子书大重阳庵字【广微元时天师也】今庵记曰韩建庵无嵗月是考之不精未知有八分题名石刻故泛云耳惜八分刻嵗久石长今不明白未有诸葛鉴元书止有元书二字【郎瑛七修类藁】
　　至元丁亥九月四日周公谨偕钱菊泉至天庆观访禇伯透遂同道士王盘隠游寳莲山韩平原故园山四环皆秀石絶类香林冷泉等处石多穿透崭絶互相附丽有如玉色者取以为环珥之类中有石谼杳而深泉防防自内流出疑此即所谓阅古泉也谼旁有开成元年六月南岳道士邢令开钱塘县令钱华题名道士诸葛鉴元书镌之石上又南石壁上镌佛像及大字心经甚竒古不知何时为火所燬佛又残缺又一洞甚竒山顶一大石坠下傍有一石承之如饾饤然又前一巨石不通路中凿一门门上横石梁又有一枯池间石壁皆细小水波纹不知何年水直至此处然则今之城市皆当深在水底数十丈深谷为陵非寓言也其余磴道石池亭馆遗址厯厯皆在虽草朩残毁殆尽而岩石秀润可爱大江横陈于前时正见潮上如疋练然其下俯视太庙执政府在焉山顶更觉奇峭必有可喜可噩者以足惫不果往且闻近日多虎往往白昼出没不常遂不能尽讨此山之胜故书以示好事寻游者观此篇所序阅古泉诸胜与今不同而石壁镌字亦漫灭不可读矣【西湖志】
　　清平山
　　山在仁孝坊旧有烟霞阁四壁画古贤像多名人题咏今废













　　增补武林旧事卷七
<史部,地理类,杂记之属,增补武林旧事>
　　钦定四库全书
　　增补武林旧事巻八　　　　宋　周　宻　原本
　　明　朱廷焕　补
　　诸市
　　药市【炭桥】　　　花市【官巷】　　　珠子市【融和坊南官巷】米市【北闗门外黒桥头】肉市【大瓦脩义坊】　菜市【新门外东青门霸子头】鲜鱼行【候潮门外】　鱼行【北闗门外水冰桥】南猪行【候潮门外】北猪行【打猪巷】　布行【便门外横河头】　蟹行【新门外南上门】花团【官巷口钱塘门内】青果团【候潮门内泥路】柑子团【后市街】鮝团【便门外浑水闸】　书房【橘园亭】
　　瓦子勾栏
　　南瓦【清冷桥熈春楼】　中瓦【三元楼】　　大瓦【三桥街亦名上瓦】北瓦【众安桥亦名下瓦】蒲桥瓦【亦名东瓦】　便门瓦【便门外】候潮门瓦【候潮门外】小门瓦【小门外】新门瓦【亦名四通观瓦】荐桥门瓦【荐桥门外】菜市门瓦【菜市门外】钱湖门瓦【省马院前】赤山瓦【后军寨前】　行春桥瓦　　北郭瓦【又名大通店】米市桥瓦　　旧瓦【石板头】　　嘉会门瓦【嘉会门外】北闗门瓦【又名新瓦】艮山门瓦【艮山门外】羊坊桥瓦
　　王家桥瓦　　龙山瓦【城内脩内司城外殿前司】
　　如北瓦羊棚楼等谓之邀棚外又有勾栏甚多北瓦内勾栏十三座最盛或有路岐不入勾栏只在要閙寛濶之处做场者谓之打野呵此又艺之次者
　　酒楼
　　和乐楼【升阳宫南库】和丰楼【武林园上库】中和楼【银瓮子中库】春风楼【北库】　　太和楼【东库】　　西楼【金文库】
　　太平楼　　　丰乐楼　　　南外库
　　北外库　　　西溪库
　　巳上并官库属戸部防检所每库设官妓数十人各有金银酒器千两以供饮客之用每库有祗直者数人名曰下畨饮客登楼则以名牌防唤侑樽谓之防花牌元夕诸妓皆并番互移他库夜卖各戴杏花冠儿危坐花架然名娼皆深藏邃閤未易招呼凡肴核杯盘亦各随意防至库中初无庖人官中趂课初不借此聊以粉饰太平耳往往皆学舍士夫所据外人未易登也
　　熙春楼　　　三元楼　　　五间楼
　　赏心楼　　　严厨　　　　花月楼
　　银马杓　　　康沈店　　　翁厨
　　任厨　　　　陈厨　　　　周厨
　　巧张　　　　日新楼　　　沈厨
　　郑厨【只卖好食虽海鲜头羮皆有之】　　　　虼防眼【只卖好酒】张花
　　巳上皆市楼之表表者每楼各分小閤十余酒器悉用银以竞华侈每处各有私名妓数十辈时妆袪服巧笑争妍夏月茉莉盈头香满绮陌凭槛招邀谓之卖客又有小鬟不呼自至歌吟强聒以求支分谓之擦坐吹箫弹阮息气锣板歌唱散耍等人谓之赶趂老妪以小炉炷香为供者谓之香婆有以法制青皮杏仁半夏缩砂荳防小蜡茶香药韵姜砌香橄榄薄荷至酒閤分俵得钱谓之撒□又有卖玉面貍鹿肉糟决明糟蟹糟羊蹄酒蛤蜊柔鱼鰕茸干者谓之家风又有卖酒浸江章举蛎肉龟脚锁管蜜丁脆螺鲎醤法鰕子鱼防鱼诸海味者谓之醒酒口味凡下酒羮汤任意索唤虽十客各欲一味亦自不妨过卖铛头记忆数十百品不劳再四传喝如流便即制造供应不许少有违误酒未至则先设看菜数楪举杯则又换细菜如此屡易愈出愈奇极意奉承或少忤客意食次少迟则主人随逐去之歌管欢笑之声每夕逹旦往往与朝天车马相接虽暑雨风雪不少减也歌馆【补十四条】
　　平康诸坊如上下抱劒营漆器墙沙皮巷清河坊融和坊新街太平坊巾子巷狮子巷后市街荐桥皆羣花所聚之地外此诸处茶肆
　　清乐茶坊　　八仙茶坊　　珠子茶坊
　　潘家茶坊　　连三茶坊　　连二茶坊
　　及金波桥等两河以至瓦市各有等差莫不靓妆迎门争妍卖笑朝歌暮摇荡心目凡初登门则有提瓶献茗者虽杯茶亦犒数千谓之防花茶登楼甫饮一杯则先与数贯谓之支酒然后呼唤提卖随意置宴赶趂祗应扑卖者亦皆纷至浮费颇多或欲更招他妓则虽对街亦呼肩舆谓之过街轿前辈如赛观音孟家蝉吴怜儿等甚多皆以色艺冠一时家甚华侈近世目击者惟唐安安最号富盛凡酒器沙锣冰盆火箱妆合之类悉以金银为之帐幔茵褥多用锦绮器玩珍竒它物称是下此虽力不逮者亦竞鲜华盖自酒器首饰被卧衣服之属各有赁者故凡佳客之至则供具为之一新非曾游者不察也
　　苏小小钱塘名娼南齐时人其墓或云湖曲或云江干古词云妾乗油璧车郎跨青骢马何处结同心西陵松柏下今西陵乃在钱塘江之西则云江干者近是　李贺苏小小墓歌幽兰露如啼眼无物结同心烟花不堪剪草如茵松如盖风为裳水为佩油璧车久相待冷翠烛劳光彩西陵下风吹雨　白乐天栁枝词苏州杨栁任君夸更有钱塘胜馆娃若解多情寻小小緑杨深处是苏家苏家小女旧知名杨栁风前别有情剥条盘作银环様卷叶吹为玉笛声
　　商玲珑余杭歌者白乐天作郡日赋歌与之云罢胡琴掩秦瑟玲珑再拜歌初毕谁道使君不能歌听唱黄鸡与白日黄鸡催晓丑时鸣白日催年酉时没腰间赤绶系未穏镜里朱顔看易失玲珑玲珑奈老何使君歌了汝还歌时微之在越厚币邀去月余始遣还赠之诗因寄乐天云休遣玲珑唱我词我诗多是寄君诗明朝又向江头别月落湖平是去时
　　苏子瞻倅杭日府僚湖中髙会羣妓毕集惟秀兰不来营将督再三乃来子瞻问故荅曰沐浴倦卧忽有叩门声急起询之乃营将催督也整籹趋命不觉稍迟时府僚多属意于兰者见其不来恚恨不已云必有私事秀兰含泪力辩而子瞻亦従旁冷语隂为之解府僚终不释然适榴花开盛秀兰以一枝借手献座中府僚愈怒责其不恭秀兰进退无据低首垂泪子瞻乃作一曲名贺新凉令秀兰歌以侑觞声容絶妙府僚大悦剧饮而罢　其词云乳燕飞华屋悄无人槐隂转午晚凉新浴手弄生绡白团扇扇手一时似玉渐困倚孤眠清熟帘外谁来推绣戸枉教人梦断瑶台曲又却是风敲竹石榴半吐红巾蹙待浮花浪蕋都尽伴君幽独秾一枝细看取芳心千重似束又恐被秋风惊绿若待得君来向此花前对酒不忍触共粉泪两
　　苏子瞻通判杭州权领郡事新太守将至有营妓投牒乞従良子瞻判曰五日京兆判状不难九尾野狐従良任便又有周妓色艺超絶为一郡之魁闻判亦来投牒欲援例脱籍子瞻惜其去不许判云慕周南之化此意诚可嘉空冀北之羣所请宜不允其敏防善谑如此苏子瞻守杭时毛泽民为法曹公以众人遇之泽民与妓琼芳善秩满辞去作惜分飞词以赠妓云　泪湿阑干花着露愁到眉峰碧聚此恨平分取更无言语空相觑细雨残云无意绪寂寞朝朝暮暮今夜山深处防魂分付潮囘去子瞻一日宴客闻妓歌此词问谁所作妓以泽民对子瞻叹曰郡僚有词人而不及知某之罪也翊日折简追囘欵洽数月
　　琴操颇通佛书解言辞子瞻喜之一日游西湖戏语琴操曰我作长老汝作叅禅琴操敬诺子瞻问曰何谓湖中景对曰落霞与孤鹜齐飞秋水共长天一色何为景中人对曰裙拖六幅湘江水髻挽巫山一段云何谓人中意对曰随他杨学士鳖杀鲍叅军如此究竟何如子瞻曰门前冷落车马稀老大嫁作商人妇琴操言下大悟遂削髪为尼
　　唐宋间郡守新到营妓皆出境迎既出犹得以鳞鸿往返腼不为异白乐天湖上醉中代诸妓寄严郎中诗云笙歌杯酒正欢娱忽忆仙郎望帝都借问连宵直南
　　省何如尽日醉西湖蛾眉久别心知否鸡舌含多口厌无还有些些惆怅事春来山路见蘼芜又闻歌妓唱严郎中诗因以絶句寄之诗云　已畱旧政布中和又付新词与歌但是人家有遗爱就中苏小感恩多苏子瞻送杭妓往苏州迎新守菩萨蛮词云　玉童西迓浮丘伯洞天冷落秋萧瑟不用许飞琼瑶台空月眀清香凝夜燕借与韦郎看莫便过姑苏扁舟下五湖又西湖席上代诸妓送陈述古词云　姢姢缺月西南落相思拨防琵琶索枕泪梦魂中觉来眉晕重华堂堆烛泪长笛吹新水醉客各西东应思陈孟公
　　杭妓周韶胡楚龙靓皆有诗名韶好蓄奇茗尝与蔡君谟鬬胜题品风味君谟屈焉蘓子容过杭太守陈述古饮之召韶佐酒韶因子容求落籍子容指檐间白鹦鹉曰可作一絶韶援笔挥云　陇上巢空嵗月惊忍看囘首自梳翎开笼若放雪衣女长念观音般若经时韶有服衣白一座笑赏述古遂令落籍时楚靓皆同席楚赠之诗云　淡妆轻素鹤翎红移入朱阑便不同应笑西湖旧桃李强匀顔色待春风　靓诗云桃花流水本无尘一落人间防度春解佩暂酧交甫意濯缨还见武陵人
　　胡楚有赠所欢诗云　不见当时丁令威年来处处是相思若将幽恨同芳草却恐青青无尽时时张子野老于杭多为杭妓作词而不及靓靓献诗云　天与羣芳十様葩独怜顔色不堪夸牡丹芍药人题遍自分身如鼓子花子野甚喜为之赋词一阕云
