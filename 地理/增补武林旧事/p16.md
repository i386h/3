<!-- { "loadSidebar": true } -->
　　在隋号南天竺五代时号五百罗汉院祥符初号灵山寺天禧复名天竺寺绍兴改赐天竺时思荐福为吴秦王香火庆元复今额有御书阁藏仁宗及中兴五朝御书曲水亭前塔跳珠泉枕流亭适安亭清晖亭九品观堂石面灵桃石莲花水波石悟侍者塔并祠草堂西岭卧云石石门涧神尼舍利塔日观庵方丈曰佛国山法堂二字乃云房钟离权书甚竒古金光眀三昧堂神御殿瑞光塔普贤殿无量夀阁囘轩亭七叶堂客儿亭大悲泉重荣桧葛仙丹井白少傅烹茶井石梁翻经台望海阁香林亭香林洞无根藤鬭鸡岩夜讲堂登啸亭灵山后塔慈云懴主榻七寳普贤阁旃檀观音瑞像有记大抵灵竺之胜周回数十里岩壑尤美实聚于下天竺寺自飞来峰转至寺后诸岩洞皆嵌空玲珑莹滑清润如虬龙瑞鳯如层华吐萼如皱縠叠浪穿幽透深不可容貌林朩皆自岩骨防起不土而生传言兹岩韫玉故腴润若此石间波纹水迹不知何时有之其间唐宋游人题名不可殚记览者顾景兴懐云
　　天竺桂子之説起自唐时然宋慈云式公月桂诗序云天圣丁卯秋八月十五夜月有浓华云无纎迹灵隠寺殿堂左右天降灵实其繁如雨大如豆圆如珠白者黄者黑者殻如芡实味辛识者曰此月中桂子也拾以封呈好事者余播种林下越数月移植白猿峰凡二十五株遂改囘轩亭为月桂亭又张君房为钱塘令夜宿月轮山寺僧报曰桂子下塔遽起望之纷如烟雾囘旋成穗散坠如牵牛子黄白相间咀之无味则桂子之落往往有之但人不识耳汉武洞防记云有逺飞鸡朝往夕还尝衔桂子归于南土南土月路固其宜也所以北方无之又本草图经云江东诸处多于衢路拾得桂子北土独无者非月路也【西湖志】
　　吴越孝献世子墓【文穆王子】枫林坞
　　永清寺【薛开府居正香火】
　　中天竺天宁万夀永祚禅寺
　　隋开皇千嵗寳掌和尚开山建寺吴越时名崇夀院政和中改赐今名有摩利支天像华严阁如意泉
　　弥陀兴福教院【皇子兖州二王殡所】
　　显亲多福院【旧名光福】　　大明寺【元系兴国庵】
　　上天竺灵感观音院
　　天福中建名天竺看经院咸平初赐今名淳祐中赐广大灵感观音教寺旧寺额蔡襄书后理宗易以御书外山门乃蔡京书绍兴干徳淳熙皆尝临幸有十六观堂应真阁超诸有海理宗御书有云汉之阁藏累朝所赐御书两峰堂白云堂中即堂清华轩延桂阁秋芳阁伴云阁前后赐珠冠玉炉珍玩甚多每水旱朝廷必祷焉外古迹有肃仪亭梅峰庵琮老桥金佛桥复庵流虹涧梦泉植杖亭谢履亭凝翠泉观音泉云液池孙公亭无竭泉上天竺寺观音像长不盈五尺而叠着灵异官民信奉甚恭凡旱潦祷之必应尝攷释氏纪录云后晋天福已亥僧道翌一日见山间光明往视之得竒香朩命良工刻成观世音菩萨像白光焕发继以昼夜后汉干祐戊申有僧従勲以古佛舍利置毫相中舍利时现冠顶宋咸平庚子浙西自春徂夏不雨给事中知杭州张去华率僚属具幡盖皷吹迎祷于梵天寺继时霔雨四境沛足如此则自有像已四百余年其所由来逺矣【陶宗仪辍耕录】绍兴五年夏大旱朝廷遍祷山川祠庙不应遣临安守往上天竺迎灵感观音于法惠寺建道塲满三七日又弗应时六月过半矣苦行头陀潘法慧者黙祷于佛乞焚右目以施取铁弹投诸火煆置眼中燃香其上香焰才起大雨倾注法慧眼即枯后三日梦白衣女子来欲借一隔珠拒不许二僧在傍曰与伊不妨自令六六送还既觉不晓所谓又梦二僧来请赴六通斋白衣女子亦至在前引稍前进则山川蔚然百果皆熟纷纷而坠慧就地拾果食之觉心地清凉非常日比又俯首欲拾间女子忽面掷一弹正中所燃目失声大呼而寤枯睚内已有物若鵞眼瞻视如初渐亦复旧数其再眀之时恰三十六日始悟六六送还之兆【善恶记】
　　双桧峰　　　　　　白云峰
　　乳窦峰　　　　　　杨梅岭
　　郎当岭
　　出涌金门北为丰乐楼钱塘门濒湖为玉莲堂北为来鹊楼西过流水桥为昭庆律寺寺北为庆忌塔寺西过石函桥为放生亭又北过羊坊桥小溜水桥为灵衞庙过石函桥西为寳石山崇夀禅寺寳所塔夀星石石屏风狮子峰屯霞石看松台乳泉井一勺泉寳石山麓为大佛禅寺沁雪泉西为智果禅寺参寥泉又西为显功庙为锦坞初阳台葛翁井又西为寳云山玛瑙讲寺后仆夫泉又西为葛岭葛稚川墓前为四圣延祥观竹阁西为虎头岩嘉徳永夀讲寺又西为鳯林禅寺君子泉岭西为履泰山栖霞岭桃溪栖霞洞紫云洞辅文侯牛臯墓妙智庵岭下为岳武穆王墓翊忠祠分尸桧流芳亭祠后为扫箒坞黄龙洞防国仁王禅寺西为净性禅寺履泰西为仙姑山张烈文侯墓仙姑西为青芝坞玉泉讲寺后为灵峰禅寺又北为法华山秦亭山方井佛禅寺智胜庵东岳庙青芝坞西南为庆化山水竹坞神霄雷院仙姑西南为驼巘岭过行春桥入九里松折而南为仙芝岭普福讲寺葛翁井西为黑观音堂又西为集庆山显慈集庆讲寺又西南过合涧桥为飞来峰龙浤洞青林洞玉乳洞射旭洞灵鹫塔过囘龙桥为石门涧冷泉亭灵隠山北髙峰灵隠禅寺山半为石笋峰茯苓泉韬光庵灵隠寺西为栗山石人岭玉女岩过岭为西溪飞来峰西为呼猿洞自合涧桥折而南度佛国山门为下天竺讲寺灵鹫峰月桂峰稽留峯莲花峰三生石翻经台香林洞葛坞葛井北山葛井凡三相传此独为得道处也神尼舍利塔寺畔旧有七寳普贤阁日观庵西岭艸堂七叶堂九品观堂俱不可复寻又南为枫朩坞中天竺禅寺千嵗岩对中竺为永清坞心庵西南过肃仪亭为上天竺讲寺乳窦峰狮子峰双柱峰白云峰天香岩梦泉大悲泉如意池出寺折而东南为幽淙岭扪壁岭活沙坞再上为天门此北山之胜也【张涞北名山胜纪】
　　吴山【增】
　　春秋时为吴南界以别于越故曰吴山或曰以伍子胥故讹伍为吴故郡志亦称胥山在镇海楼之右盖天目为杭州诸山宗翔舞而东结局鳯凰山其支山左折遂为吴山派分西北为宝月为蛾眉为竹园稍南为石佛为七寳为金地为瑞石为寳莲为清平总曰吴山竒防危峰澄湖靓壑江涛海门囘环拱固扶舆淑丽之气钟焉是以邑居丛集华艳工巧殆十万余家声甲寰宇恢然一大都会也其陟山之径有门曰登髙览胜石磴斗折可数百级许元时平章达尔罕托欢所甃也立而环眺则官司廨署衞镇崇严阛阓街衢红尘雾起市声隠振漏尽犹喧道院僧庐晨钟暮鼓青楼画阁杂以笙歌升其巅则缥缈凌虚碧天四匝山川包界脉络缕分或昻而为首或穹而为脊或掉而为尾若断若聨运掌可数　杨仲宏吴山晚眺诗云山椒翚构四垂寛上相旌旗会览观旁近江湖天广大上连星斗界清寒龙宫永锁函书閟鳯岭重嗟苑树残此际独无云蔽日正宜翘首望长安【西湖志】
　　寳月山
　　旧志叙城内诸山以此山为首盖以地蟠中辅对峙藩司为一城之镇也东北为蛾眉山又东为浅山正东为金地山上有城隍庙【杭州府志】
　　蛾眉山【在寳月山西有八眼井】
　　竹园山
　　在吴山西相接一脉独趋而北隠隠隆起隂阳家谓为府治之主山宋临安尹赵与建阁其上平瞰西湖扁曰竹阁理宗御书景定三年徙其阁而山亦渐夷为地【杭州府志】
　　石佛山
　　西聨寳山南面瑞石旧有大乗石佛寺宋嘉熙间僧凿石为三佛元至正间河西僧多尔济募缘荘严建寺居之改名智果院【西湖志】
　　寳山
　　东接石佛山　苏子瞻同秦仲二子游寳山诗云平明巳报百吏散半日来陪二子闲立鹤低昻烟雨里行人出没树林间【西湖志】
　　七寳山
　　在宋天庆观后今白马庙巷之西旧有寳严院广严院樱桃园竝废【西湖志】
　　寳严院
　　唐清泰二年钱氏建名瑞龙宋治平二年改今额有垂云亭借竹轩秦少游曾宿轩中梦天女以维摩像求賛淳祐间建佛阁理宗书无量福海四字扁之苏子瞻佐郡时有云阇黎者寓院中闭户十五年谢絶人事日礼观音经忽一日留偈端逝偈云诵经一字礼一拜头白眸眵坐尘界天鸡临梦啼一声明月一轮观自在　苏子瞻吊之诗云云师来寳山一住十五秋读书尝闭户客至不举头去年造其室清坐忘百忧我初无言説师亦无对酬今来复扣户空房但飗飗云已灭无余薪尽火不留却疑此室中常有斯人否所遇孰非梦事过吾何求【西湖志】
　　三茅宁夀观
　　在七寳山东北本三茅堂相传三茅君长盈次固季衰秦初咸阳人得道成仙自汉以来崇祀之宋绍兴二十年因东京旧名赐额曰宁夀观并畀古器其一汉鼎髙尺有九寸广尺两耳旁出曲上二尺牛首识云有汉建元三年八月作牛鼎祀太室铭曰惟甲午丙寅帝若稽古作宋器审厥象作牛鼎格于位室従用飨亿宁神休惟帝时保万世其永赖其一唐钟识云丙辰九月二十四日常州澄清观女冠王玉仙作河东薛泚为之铭曰上徳愿而铸洪钟仙圣依而神仙従霜朝闻兮窈窕月夜听而舂容莲花生而腰浄顶衔绕于盘龙响上彻于天外声下彻于九重庶长空于狱魔屏迹而潜踪其后忽失所在绍兴间有钟震于太湖濵湖缁黄竞舟迎之独澄清观舟至凌波而上一引出之视之乃本观唐时物也守臣以献赐之观中声彻云表孝宗朝出金帛度牒易之置禁中洪武七年三月钱塘知县朱复以废铜镕之其一禇遂良小楷隂符经景定庚申理宗以贾似道有江汉功赐金帛百钜万不受诏就观取隂符经酬之观燬于元至元辛已洪武初重建成化十年建昊天寳阁栋宇翚飞金碧腾焕环盻江湖渺归睫底【西湖志】
　　云居圣水
　　云居庵者宋元祐间僧了元建圣水寺者元元贞间僧明本建明本立约其徒不置恒产惟资化缘为僧家风味至大间沙门指月拓基广之掘地四寻得眢井甓甃坚好中有佛首三枚诸相具足遂涂金事之名曰三佛泉巴西邓文原为之铭曰我观大地积水所载孰疏凿是太虚无外掘地及泉视之萦带如履防涂破诸障碍其源渊谷其泻湍濑不止不流以与井会瑞相见前示我三昧彼壊者石实相不坏是实相故遍恒沙界以一勺甘除世渇爱是相是水无在不在我作铭诗以警盲瞆洪武二十四年并圣水于云居赐额曰云居圣水了元号佛印善诙谐以禅为戏明本号中峰又号幻住博涉经史洞彻法源为文操笔立就祝髪时有故宋宫人杨妙锡者以香盒贮髪舍利丛生遂建塔寺中久废成化间僧文绅修复有小像一幅神气如生相传为中峰自写上有賛云幻人无此相此相非幻人若唤作中峰镜面添埃尘【西湖志】
　　金地山【旧有妙果尼寺今废】
　　瑞石山
　　秀石玲珑岩窦防窱寒泉防沥汇为澄浤者往往而有清幽彻骨空翠拨肌湖山奥区罕与伦比槖驼峰峭削凌空雪风洞谽闭曲径履舄所涉栩栩然觉有仙风焉【西湖志】
　　紫阳庵
　　宋嘉定间邑人胡杰居此建集庆堂元至元间道士徐洞阳得之改为紫阳庵其徒丁野鹤弃俗全真一日召其妻王守素入山付偈云嬾散六十年妙用无人识顺逆两俱忘虚空镇长寂抱膝而逝守素遂奉其尸而漆之端坐如生亦束髪为女冠不下山者二十年　萨天锡赠之诗云不见辽东丁令威旧逰城郭昔人非镜中人去青鸾老华表山空白鹤归石竹泪干斑雨在玉箫声断防云飞洞门花落无人扫独坐苍苔补道衣其庵久废【西湖志】
　　寳莲山
　　与七寳山相连旧有寳莲寺宋嘉定间杨节使废而为园徙寺于丰豫门外
　　青衣洞
