<!-- { "loadSidebar": true } -->
　　钦定四库全书
　　增补武林旧事巻二　　　宋　周　宻　原本
　　明　朱廷焕　补
　　睿藻【增】
　　光尧御制盘松赞墨本云天赐瑞木得自嵚岑枝蟠数万榦不倍寻怒腾云势静奏琴音凌寒郁茂当暑隂森封以腴壤迩以碧浔越千万年以慰我心碑在宫中又汪季路逵得御制祭土地文藁真迹文云维淳熈五年嵗次戊戌十一月日太上皇帝遣【具阶】张宗尹特设牲牢防酒珍菓香花致祭于本宫土地之神神有百职职各不同典司草木土是供我逰湖园乃获竒松植之禁苑百态千容婆娑盖天矫腾龙翠色凝露清音舞风醉吟闲遣予情所钟壅培封殖久或力穷鸟乌外扰蚁蠧内攻神其勦絶勿使能终精邪窃据盗斧适逢神其呵逐勿使遗踪常令劲质坐阅隆冬坚逾五柞弱异双桐歴千万年郁郁葱葱牲牢防酒嗣录汝功【周必大玉堂杂记】
　　光尧当内修外攘之际尤以文徳服逺至于宸章睿藻日星昭垂者非一绍兴二十八年将郊祀有司以太常乐章篇序失次文义勿协请遵真宗仁宗朝故事亲制祭享乐章诏从之自郊社宗庙等共十有四章肆笔而成睿思雅正宸文典赡所谓大哉王言也至于一时闲适寓景而作则有渔父辞十五章又清新蕳逺备骚雅之体　其辞有曰薄晚烟林淡翠防江边秋月已明辉纵逺柁适天机水底闲云片段飞　青草开时己过船锦鳞跃处浪痕圆竹叶酒栁花氊有意沙鸥伴我眠水涵防影湛虚明小笠轻簔未易晴明镜里縠纹生白鹭飞来空外声观此虽古骚人词客老于江湖擅名一时者岂能企及【廖莹中江行杂录】
　　吴郡王益宪圣太后弟也一日竹冠练衣芒鞋笻杖独携一童纵行三竺灵隠山中濯足冷泉盘石上逰人望之俨如神仙逻者奏闻次日徳夀以小诗召之曰趂此一椽风月好橘香酒熟待君来令小珰持赐王遂亟往光尧笑迎曰昨日冷泉之逰乐乎王恍然顿首谢光尧曰朕宫中亦有此景卿欲见否盖叠石引泉象飞来香林之胜架堂其上冷泉亭中揭一画乃圗王野服濯足于盘石上具御制一赞云富贵不骄戚畹称贤扫除膏粱放旷林泉沧浪濯足风度萧然国之元舅人中神仙于是尽醉而罢因举圗赐之【西湖志】
　　髙宗以府治为行宫题中和堂诗云六龙转淮海万骑临吴津王者本无外驾言苏逺民瞻彼草木秀感此疮痍新登堂望稽山懐哉夏禹勤神功既盛大后世蒙其仁愿同越句践焦思先吾身艰难务遵养圣贤有屈伸髙风动君子属意种蠡臣【西湖志】
　　光尧雅爱湖山恐数跸烦民凿大池宫内引水注之叠石为山象飞来峰有堂名冷泉孝宗赋诗云山中色秀何佳哉一峰独立名飞来参差翠麓俨如画石骨苍润神所开忽闻彷像来宫囿指顾已惊成列岫规模絶似灵隠前靣势恍疑天竺后孰云人力非自然千岩万壑藏云烟上有峥嵘倚空之翠壁下有潺湲潄玉之飞泉一堂虚敞临清沼宻防交加森羽葆山头草木四时春阅尽嵗寒长不老圣心仁智情优闲壶中天地非人间蓬莱方丈渺空濶岂若坐对三神山日长雅趣超尘俗散步逍遥快心目山光水色无尽时长将挹向杯中渌光尧跋曰吾儿自幼岐嶷进徳修业如云升川增一日千里吾比就寛闲之地叠石为山引湖为泉作小亭于其旁用为娱老之具且俾吾儿万几之暇时来逰豫父子杯酒相属挹山光而聴泉流濯喧埃而发清兴恍若徜徉乎灵隠天竺之间其乐可胜纪哉吾儿乃肆笔成章形容尽美虽吟咏之作帝王之余事然造语用意髙出百世之上非巨儒积力可窥其粗亦有以见天纵之多能览之欣然老眼为之增明矣【西湖志余】
　　御教【补一则】
　　夀皇留意武事在位凡五大阅【乾道二年四年六年淳熈四年十年】或幸白石或幸茅滩或幸龙山一时仪文士马戈甲旌旗之盛虽各不同今撮其要以着于此
　　先一日诸军人马全装执色于教塲东布列军幕宿营至日殿前马步诸军先赴教塲下方营并亲随军排列将坛之后质明三衙管军官并全装从驾上自祥曦殿戎服乗马太子亲王宰执近臣并戎服乗马以从防圣马军八百骑分执鎗旗弓矢军器前后奏随军番部大乐等【详见后御教仪卫次第】驾入教塲升幄殿殿帅执挝躬奏诸司人马排立齐举黄旗招诸军向御殿梆子一鼔唱喏一鼓呼万嵗再一鼓又呼万嵗叠鼓呼万万嵗又一鼔唱喏殿帅奏取圣防鸣角发严上御金装甲胄登将坛幄殿鸣角戒严殿帅奏取圣防马步军整队成屯以备教战连三鼓马军上马步军起旗枪分东西为应敌之势举白旗教方阵黄旗变圆阵皂旗变曲阵青旗变直阵绯旗变鋭阵绯心皂旗作长蛇阵绯心白旗作伏虎阵殿帅奏取圣防两阵各遣勇将挑战变八圆阵叠鼓举旗左马军战右步军右马军战左步军再叠鼔交旗击刺混战三叠金分阵大势马军四靣大战三叠金分阵殿帅奏教阵讫取防人马排列当头鸣角簇队以俟放教诸军呈大刀车炮烟枪诸色武艺御前传宣抚谕将士射生官进献獐鹿上更戎服赐宰臣己下对御酒五行殿帅奏取防谢恩如前唱喏讫驾出教塲是日太上皇于都亭驿设帘幄以观驾至邀上入幄宣唤管军官赐大金碗酒于帘外都人赞叹以为盛观时殿司旗帜以黄马司以绯步司以白道路隘促止用从驾军一万二千四百人分为二百四十八小队戈甲耀日旌旗蔽天连亘二十余里粲如锦绣都人纵观以为前所未有凡支犒金银钱帛以钜万计悉出内库户部不与焉
　　御教仪卫次第
　　文物仪卫并同四孟驾出今止添入后项
　　弹压前队侍立使臣都辖
　　执黄龙旗使臣　　　执绣龙旗使臣
　　带弓箭汗胯豹尾使四员
　　带汗胯员骑剑使臣十员
　　弹压后队侍立使臣都辖
　　黄罗戏珠龙旗　　　黄绣龙旗二
　　豹尾使臣四　　　　员骑剑使臣十人
　　供进马四疋　　　　带甲御马
　　御前全装甲马　　　管押使臣幕士
　　内中正供马　　　　兽医押槽
　　黄绣龙传宣旗二　　小龙传宣旗十
　　随逐廵视官　　　　马院禁卫官
　　引马监官二员　　　供马监官二员
　　圣驾供鞭通管二员　掇梢提辖二员
　　日乌独脚旗　　　　挟驾指挥四十二人
　　销金龙旗二　　　　犀皮御座椅
　　钤锤刀子左　　　　匙筯刀子【右】
　　青氊御笠　　　　　褐氊御笠
　　金凤瓶　　　　　　丝鞵箧子
　　御膳箧子　　　　　玉靶于阗刀
　　马脑于阗刀　　　　水晶于阗刀
　　金洗　　　　　　皂白御靴
　　通犀于阗刀　　　　角靶于阗刀
　　酒鳖子【大小】　　　　　白虎皮杖榼
　　白豹皮杖榼　　　　梳刷马盂袋
　　黑漆套盘　　　　　圭木套盘
　　销金弓箭葫芦　　　虎豹皮弓袋箭葫芦
　　饮水角　　　　　　拍板二
　　哨笛四　　　　　　番鼓二十四人
　　弹压乐器使臣　　　管押训练官
　　杏黄龙旗二　　　　觱篥二
　　札子九　　　　　　大鼓十
　　龙笛四　　　　　　从驾官幸臣已下【并如常日】临安府弹压官属
　　隆兴初孝宗鋭志复古戒燕安之鸩躬御鞍马习劳事仿陶侃运甓意时召诸将击鞠殿中虽风雨亦张油帟布沙除地羣臣以宗庙之重不宜乗危交章进谏弗聴一日上亲按鞠折旋稍乆马不胜勚逸入庑间檐甚低触于楣挟陛惊呼失色亟奔凑马已驰而过上手拥楣垂立扶下神采不动顾指马所往使逐之殿下皆称万嵗盖与艺祖抵城挽鬃事若合符节英武天纵固宜有神助也【岳珂挰史】
　　燕射
　　淳熈元年九月孝宗幸玉津园讲燕射礼皇太子宰执使相侍从正任皆从辇至殿门外少驻教坊进念致语口号作乐至丽正门繇嘉会门至玉津园赐宴酒三行上服头巾窄衣束带丝鞵临轩内侍御带进弓箭看箭人喝看御箭教坊乐作射垜前排立招箭班应喏皇帝第二箭射中皇太子已下各再拜称贺进御酒并宣劝讫皇太子已下及臣僚射弓第四箭射中上再射第三箭又中的传防不贺舍人先引皇太子当殿赐窄衣金束带次引射中臣僚受赐如前再进御酒奏乐用杂剧次赐宰臣已下十两银碗各一只上赋七言诗丞相曾懐已下属和以进上乗逍遥辇出玉津园门教坊进念口号至祥曦殿降辇招箭班者服紫衣幞头乂手立于垜前御箭之来能以幞头取势转入的亦絶伎也
　　公主下降【补一条】
　　南渡以来公主无及嫁者独理宗朝周汉国公主出降慈眀太后侄孙杨镇礼文颇盛今摭梗槩于此
　　先是择日遣天使宣召驸马至东华门引见便殿赐玉带靴笏鞍马及红罗百疋银器百两衣着百疋聘财银一万两对御赐筵五盏用教坊乐俟毕谢恩讫乗涂金御仙花鞍辔狨座马执丝鞭张三檐伞教坊乐部五十人前引还第谓之宣系　进财物件并照国朝会要太常寺闗报有司办造
　　先一月宣宰执常服系鞵诣后殿西廊观看公主房奁真珠九翚四凤冠　　褕翟衣一副
　　真珠玉佩一副　　　金革带一条
　　玉龙冠　　　　　　绶玉环
　　北珠冠花箆环　　　七宝冠花箆环
　　真珠大衣背子　　　真珠翠领四时衣服
　　累珠嵌宝金器　　　涂金器
　　贴金器　　　　　　出从贴金银装担等
　　锦绣销金帐幔陈设茵褥地衣步障等物
　　其日驸马常服玉带乗马至和宁门易冕服至东华门用鴈币玉马等行亲迎礼用熈宁故事
　　公主服九翚四凤冠褕翟纁袖升□其前
　　天文官　　　本位从物从人　烛笼二十
　　本位使臣　　挿钗童子八人　方扇四
　　圆扇四　　　引障花十　　　提灯二十
　　行障坐障
　　皇后亲送乗九龙□子皇太子乗马围子左右两重其后太师判宗正寺荣王荣王夫人及诸命妇至第赐御筵九盏筵毕皇后太子先还公主归位行同牢礼【用开宝礼】然后亲行盥馈舅姑之礼【开宝通礼】谒见舅姑用名纸一副衣一袭手帕一合妆盝藻豆袋银器三百两衣着五百疋余亲各有差三朝公主驸马并入内谢恩宣赐礼物赐宴禁中外庭奉表称贺赐宰执亲王侍从内职管军副都指使已上金银钱盛包子有差【依熈宁式】驸马家亲属各等第推恩
　　周汉国公主下降诸阃及权贵各献添房之物如珠领宝花金银器之类时马天骥为平江发运使独献螺钿细栁箱笼百只并镀金银鎻百具锦袱百条实以芝楮百万理宗为之大喜【西湖志】
　　唱名【补三条】
　　第一名承事郎　　　第二第三名并文林郎第一甲赐进士及第　第二甲同进士及第
　　第三第四甲赐进士出身
　　第五甲同进士出身　武举第一名秉义郎
　　特奏第一名同进士出身
