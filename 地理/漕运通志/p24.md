<!-- { "loadSidebar": true } -->
　　都御史臧凤、总兵官顾仕隆奏：查得先年定立过淮完粮期限，山东北直隶正月以里完报，五月初一日完；江北官军十二月以里过淮，限七月初一日完；南京江南正月以里过淮，八月初一日完；湖广、浙江、江西三月以里过淮，九月初一日完，皆依地理远近，大率过淮之后在途延住，有违原限，问以罪名，情法皆当。近年有司怠政玩法，其兑运粮米视为故常，有三四月间方才征者，有八九月不曾完者，屡经参奏，已将有司提问罪名，每年仍将须运官员不分完兑迟早，照依原限问罪。检会律内，凡因事致罪必坐所由。今所在有司已坐征粮违限之罪，而运粮官员又坐纳粮违限之罪，所以人情不堪，罔肯上运。如蒙乞敕该部会议，今后运粮官员违限者，查照过淮并兑完到船月日计算水程，准与分豁，庶几情罪相当，人心自服，而职官亦勉于从事矣。

　　禁约通仓官攒歇家，阻害运军。

　　都御史臧凤、总兵官顾仕隆奏：近年，通仓前后歇家谋同把门官攒人等，不容车驴进仓，逼令堆放各仓门前，用钱打点方许进仓。偶值暴雨淋湿亏折，且又乘机盗取。乞敕户部出榜禁约，仍听巡仓御史拿问施行，前件依拟。

　　各处灾伤设法补足，运纳不必临仓支运。

　　刑科给事中田赋奏：查得先年旧例，江南苏松常镇四府粮米，俱民自运赴瓜、淮水次，听江北、南京各总官军领兑。成化年间，始罢瓜、淮之兑，官军雇船过江就各州县水次领兑，于是始有过江脚耗之加。该纳粮米务要照依原样干圆洁净，糠枇粗碎者俱要晒扬，不知后因何例免其晒扬，于是又有补湿补润之耗由领兑之说，盖欲军得脚价之费，民免转运之劳，是交便也。今则年久事定，人玩弊多，不复如昔，何者？府县征收之期多不如限，每每延至四五月间，官军加耗之讲，又复多求，往往致争，殴讼人命。民料其运迫，必插和然后肯加。军挟其米低，必加多然后肯兑，愆期误运，损民害军，其流之弊已至于此。将使监兑亲临以禁之欤，水次不下五六处所，就使一到即完，亦必穷年始遍，月日不足也。将欲委官以平之欤，可任委用者少。况军民无统，不遵戒饬，若曰申明禁约，则亦徒文具耳，势自不能也。至于湿润之说，尤为百弊之源，何者？耗以湿润为名，则未决已不堪矣。就使尽数，必然亏折。况各该运官不虞后患，止利目前，一得湿润之粮，遂为附于己物，易卖银两，上下交侵，把总则每船提取，卫总则每事铢科。及至上纳不足，未免借债挂筹，年累一年，弊日益弊。今岁，若浙江把总都指挥韩平之剋取，处州卫指挥弓涌、宁波卫千户冯钦等之赃犯，皆是物也。查得户部议单内开，有兑运粮米，江南直隶五斗六升，若民自运至瓜洲兑军者四斗一升，运至淮安兑军者三斗六升，是亦未尝不许民之自运也。奈今议者以为若复水次，当创仓廒，与其烦扰，曷若从旧，是殊不然。凡事穷必变，变而后通，今兹之患，是在不从旧耳。瓜、淮一定，则军船必限十二月取齐民粮，必限正二月运赴，船必先至，粮至辄兑，皆取必于船，固无待于仓廒，而又临之以监兑，督之以漕司，有司有警惕预征之心，运官无需索勒增之弊，职愚以为莫大之便。又见得湖广今年兑军，俱系晒扬好米，并无湿润之耗，军民各无争怨，情法亦为大公。以是推之，则直隶、浙江未必不可行也。此二者，非新创之纷更，乃复旧之良法，而绝漕运之大弊者。乞敕户部再加议处，或尽革过江之耗米，以复瓜、淮，或尽革湿润之补增，如法晒扬，预行各该衙门，俾知从新遵奉依法交兑，违者照例参治。

　　□□□河以通粮运。

　　都御史陶琰、总兵官杨宏题奏：请□□□□□□并军卫有司管河官照例赴□□□□□□□，著为定例，永远遵守，工部复提奉□□□

　　□□□□□□□□□□□□□□□□□□□务见成功。如或怠玩偏执，罪有所归。

　　怜恤运军阻冻之弊。

　　总兵官杨宏奏：案照先为乞恩怜恤运军年年冻阻困苦事。据江西都司铅山等卫所运粮旗军陈真捌名告称，先于正德六年兑粮在船，行至枣林闸，被贼烧毁船粮，杀死运军。正德七年，有司运粮行至中途冻阻，粮米寄囤临清等处，欠年分派见船带运。正德八年，军船方得回所。及船完赴兑，又遇有司无粮，守候三四个月不得交兑。因此，连年守冻挂筹，累债卖产，三五年不得回家，多致死于道途。正德十四年五月，船到水次修完开兑，间又值宁藩作乱，取船搭桥，大船经过（折）［拆］毁上装，累军借银重复修整。又蒙抚、按衙门行文将粮停止，不得交兑起运。正德十五年，兑粮在船，行至沛县庙道口，冻阻三个月余。次年四月船方抵湾改拨通仓纳完。七月方才回到仪真坝下。余把总差官截留听兑，又拿家属雇船领兑。即今各军船粮已到淮安，又被清河迤北一带河道水势涨发，溜旋汹涌，河岸水高数尺，道路淹没，通无牵路，难以挽拽。淮安到京，以程计算，二千五百余里，未知何日得到，中途又遭冻阻，军贫衣食不充，逃窜难保，乞怜分处等因。到臣已经会同总督漕运都御史陶琰议拟，要将铅山等卫所正粮一十五万四千三百三石六合连耗运至常盈仓收。候下年查有被灾州县接受轻赍，存下军船改拨运纳缘由，具本会题外，续该户部郎中李献可将前项粮船催攒行至临清一带，见今冻阻不能完纳。本年十二月十九日，据原差查催粮船，淮安卫千户张鋐查得，各总自北河起至临清，共冻阻粮船二千三十七只，把总署都指挥苏润、李辅、周汉、戚景通并各卫官俱各到京，把总酆良、余大纶尚未到京等因。据此会同总督漕运兼巡抚凤阳等处地方户部尚书兼都察院左副都御史陶琰议得，前项船只虽系离京不远，必待春暖河开，正二月间方得前进，又恐河道浅涸，起剥运赴该仓完纳已至五六月才得回卫。其江西、湖广程途窎远，经涉江湖，及到水次，不无又似上年迟误。官军通无休息之期，粮运终有迟延之患。况今江北等总把总指挥酆良等六总缺少浅船一千一百四十只，凤阳、浙江等六总缺船未报，大概亦缺数多。除行委官将清江厂收贮杭州、芜湖二抽分厂料银收买木料，趁时打造，急难完备。其漕运四百万石粮储必欲依限完纳，以复旧规，诚不易举。臣等职司漕务，夙夜忧皇，寝食靡宁，计无所出，故行各把总如江西运军勾摄户丁先雇民船，所费银两于随粮轻赍内支用。况前银系沿途盘坝浅起剥及到京、通水脚车脚等项应用尚且不足，纵使有船，无人撑驾，亦难运动。若如各总（拳）［权］宜分派带运，装载太重，多遭沉覆之患。抑且人力寡少，牵挽不行，若待粮完船回，及打造完日驾去装运，则缓不及事，均为迟误。纵有添差部属，严立法例，恐于运政无补，误事之罪万死莫逃。臣等伏睹正德十六年四月二十二日，节该钦奉诏书内一款：嘉靖元年，漕运粮斛四百万石照旧征兑起运，其余夏秋税粮马草，不分存留、起运，以十分为率，俱免五分，以苏民困，则天下有租税之民，已沾实惠矣。又一款：漕运官军借欠债负利为生利，为害百端，自正德十五年以前借者，不拘多寡，俱不许还，以苏漕运官军困苦。以后再借再放者，听漕运都御史、巡按、巡仓御史查例参奏重治，则漕运官军困苦已苏矣。惟军船缺少，司漕运者失于题奏，明诏未蒙该载，所以运军沉痼之疾尚未痊复也。若非（拳）［权］宜处置，恐二三年之间挂欠之累，负债之举，势有所不免，而见在疲敝官军愈加逃亡，则漕运之事日入于废坏，则可忧之甚者也。臣等查得节该漕运建议事例开载，成化二十三年、弘治元年、二年、四年各年兑改折银六十万石。八年，苏、松等府折银八十万石，江西、湖广僻远，不通舟楫州县派该兑改粮米，每石连耗例准折银一两二钱。九年、十六年，各折银粮一百五万八千石。十七年、十八年节奉诏免明年兑运粮十分之二。正德四年折银粮一百万四千四百石，十四年折银粮一百四十二万石。彼时军船不缺，（拳）［权］宜行之，所以公私既为两便，军民溥占实惠。如蒙伏望皇上轸念漕运军国大计所系，船只缺少，运军冻阻，官军十分苦累，乞敕户部计议，合无将各省并直隶府州县曾经兵火及地方灾伤悬远去处，各该起运漕运京储，查照节年宽征本色折粮事例，量征折色一百万石，以省运船不足之数。行令各该有司征收银两解部支销，将冻阻船只军士暂存办料，补造缺少船只，如此则民受一分之惠，军免十分之苦。冻阻之船不为误运，缺少之船可渐修补，漕政庶可修举。

　　造补焚溺运船。

