<!-- { "loadSidebar": true } -->
　　工部侍郎周忱题，浙江沿海金乡等卫所官军专为备倭而设。宣德七年以来，摘拨九千四百二十五名里河运粮，缘卫所经隔路远，致将备倭之务废弛。正统四年，奏拨杭州等卫所军替回松门等卫所军三千三百六名，尚有金乡等八卫、瑞安等六所旗军六千一百一十九名依旧运粮，乞要开豁。户部会查得，正统六年分攒运粮四百五十万石，在京官军人等支过粮四百六十七万三千八百名，运少支多，难准减退。合将浙江沿海卫分旗军减退四千名守城备倭，于直隶九江等卫所调拨二千名抵补减数外，少二千名，少运粮七万石，就令苏、松等府民运赴通仓交纳。奉圣旨：是，钦此。 

　　八年令运粮船损坏，拨附近地方产有物料，于清江、卫河提举司修造，每处工部差官一员监收督造，各所仍差拨官军盖立厂房，相兼匠作用工及贴办物料。

　　九年令各处民粮每岁该起运京师之数，先尽本都司卫所兑运。其有不尽者，布政司坐拨各府县轮流运送于淮安、徐州、临清、德州等仓交收。

　　巡按御史陈鉴奏也。

　　十年令许把总官乘坐粮船。

　　总兵官武兴奏，提督运粮都指挥李琮等，自永乐间合令官船一只乘坐催攒，近御史吴镒奏革，给与站船廪给。缘驿船有限，占住不便，令于该管卫分摘船一只，量带官粮乘坐。户部议准所言，不给廪给。明年，山东把总都指挥狄瓛奏，仍要廪给脚力。本部会议合照旧例，兑粮之时，总兵官各都司填给符验，应付站船廪给，兑完住给，各乘坐船赴京交粮。

　　令京库折钞银布米并南京仓粮改拨兑军。

　　户部侍郎刘奏：今年南直隶并浙江、江西、湖广俱有灾伤，无征数多，不勾攒运，合将原坐南京各卫仓粮内拨四十万石，并京库折钞银布米内改拨补凑，务全攒运。从之。

　　十一年差户部主事一员于各处提督军民兑粮。

　　十二年令遮洋船顺带绵布花绒至林南泉店支给军士。

　　阔白棉布一十万匹、绵花绒五万斤，蓟州官库收贮，听候给用，至今行之。

　　令南京水军左并淮安等卫所军运粮于近京仓收。

　　户部题南京水军左并直隶淮安等卫所该运粮□十万石，将一十二万六千石□□□□□□□□万二千石一半粮□□□
　　□□□□□□
　　□□□常盈仓收，遮洋原兑黑豆仍□□□□□□
　　□□。

　　十三年令各处兑运民粮每二石□□□□□□□淮安等处仓支运者，每二石领垫仓基蓆□领至京、通二仓，每百领除损坏，止纳七十领。

　　令兑运粮料于东安等门并五府六部都察院□□门及京仓收六分，通州仓收四分，□□□□□淮安、徐州、临清、德州等仓关支，于□□□□□□□□□东店仓收十万石，□□仓□□□□□□□□□□奏准各处原坐兑运京粮□□□□

　　□□□□□□徐州、淮安、南京等卫□□□□□□□□□□

　　□□□□□□□□□□□□□□□□俱一尖一平斛收，两平斛放支，民粮送纳临清、淮安仓者，每石俱一尖一平斛收，两平斛放支。官军攒运俱一尖一平斛支，赴京、通二仓交收。

　　令湖广、江西、浙江加耗俱六斗五升，南直隶五斗五升，江北扬州、淮安、凤阳四斗五升，河南民粮于萧县水次兑者四斗，民自运至瓜、淮等处兑军运者三斗。其运料豆加耗亦准此例。

　　令明年该运粮以三分为率，支运一分。

　　户部奏，淮、徐、临、德四仓，见贮粮三百二十二万石，系正统八年以来所收，诚恐陈腐，合令官军将正统十四年该运粮，以三分为率，兑运民粮三分，于各仓支运一分，高邮以南都司卫所并泗、寿、凤等卫分淮安常盈仓，德州以北卫分德州仓支。

　　河决汴梁，东北趋漕河，决沙湾东堤。命工部尚书石璞、侍郎王永和、都御史王文继塞之。

　　十四年命邹干、汤节送粮船回。

　　户部题，将运粮军存留在京操备旗军内，选软弱之数驾船回还，奉圣旨：是。着邹干、汤节去整理，送交与徐恭毕，邹干、汤节着回京来。

　　暂令苏州府属县里出一夫运粮，替运军操守。

　　因苏州卫奏也。

　　运粮旗军留京操练，明年，粮改委有司官督粮里人等运纳。

　　户部拟奏也。浙江郎中卢钦、江西郎中陈翌提督运纳山东、河南、湖广并江南江北苏、松、淮、扬等府州。从尚书周忱酌派。

　　景泰三年始命都御史王竑总督漕运。

　　与总兵官、参将统领其事，自通州至扬州水利有当蓄泄者，督所司行之。

　　命总督漕运都御史王竑兼管巡抚监督常盈仓粮储。

　　户部题，该吏科给事中李瓒题，淮、扬、庐三府，徐、滁、和三州，就令漕运都御史王竑兼管巡抚，监督常盈仓粮储，将员外郎冯諲取回，郎中虞钦所理系京储，仍令督运。

　　四年命左佥都御史徐有贞治沙湾决河，五年塞成。敕总兵官徐恭、都御史王竑、徐有贞整理粮船。

　　户科给事中卢祥题，要将浙江等处该征民粮尽数起运，量拨淮、徐、济宁等仓收。奉圣旨：是。便写敕与徐恭、王竑、徐有贞，上紧去整理前项粮船，今年务要过尽。时有贞以治河在张秋，故有是命。

　　令苏、松、常、镇等府民粮自运至瓜洲兑军者，加耗四斗五升，淮安兑军者四斗。

　　五年令河南、山东布、按二司管粮官催督兑运军粮，青州、济南二府运送德州仓，兖州、东昌二府及河南布政司所属运送临清仓，每石加耗四斗。

　　令山东、河南布、按二司各委官一员，督征兑运粮一员，公同户部主事收受。

　　巡抚山东、刑部尚书薛希琨等题，恐插和糠秕也。

　　令每卫指挥一员，分番修船运粮。

　　总兵官徐恭奏，江南船只经涉江湖，车坝损坏，原拟各卫掌印官措料协同整理，近年多不遵守，往往稽迟起运。先年各卫原有指挥二员，运粮后暂停止，今合照旧每年一员管运，一员整理船只，听候下年轮运守御。千户所亦同。

　　七年令扬州迤南卫所运粮官军每员名支行粮三石，淮安迤北卫所每员名二石。

　　差侍郎同郎中、员外郎催攒。

　　户部题：该本部侍郎孟题，先带郎中董昱，差遣不敷，令本部员外郎夏时先差，沿途直抵湖广，整理粮草未到，将本官存留在彼，同董昱分投催攒粮草。

　　天顺元年命总兵官徐恭兼理河道。

　　先是总兵官徐恭题，换制敕，奉圣旨：河道既有部里委官及御史管理，只着徐恭专管漕运，换敕与他。钦此。既而恭力陈欲遵平江伯故事，兼理河道。事下工部议，漕运与河道事实相宜，须令恭兼理河道，有与本部委官相干之事，令所在官司抄案转行。从之。

　　二年开蓟州河十里，例三年一浚。

　　大河卫百户闵恭言，命都督宗胜、御史李敏、主事李尚发军夫万余，开河自新开沽至蓟州四十里中十里。先是河两头皆通，惟此不通，蓟州粮由直沽海口涉历海洋，船多覆没，至是由此以达，船粮无虞，公私便之。

　　刑部复差官理漕运刑名。

　　总兵官徐恭题，漕运衙门词讼繁多，先年奏差行在刑部郎中刘礼让，提督兑粮管河兼理刑名，后差官接管。近都御史王竑奏减取回，就委有司官问理内有干都备挥等官，不便，合令该部选精骁刑名郎中或主事一员，照旧管理。

　　复令清江、卫河二提举司匠役，二年一班。

　　先年，原拨苏、淮二府各色共四千名，二年一班，二千名在厂上工造船。近因新编勘合该四年一班，班稀匠少，造船不起，总兵官徐恭奏照正统间例，二年一班。户部会议依拟。

　　复差御史、按察司官整理河道。

　　总兵官徐恭题也。户部议，济宁迤南差御史一员整理，济宁迤北添除山东按察司副使一员专管，北直隶河道，就令长芦巡盐御史兼管。

　　四年令运粮官军杂犯死罪者，比流罪、加纳米三十石，共八十石，于淮安、徐州仓支运。

　　六年差侍郎杨鼎催攒粮船，量宜收贮。

　　太监牛玉传奉圣旨：如今天气寒冷，河道将冻，粮船未到的，着侍郎杨鼎上紧催攒，不要冻阻了回船，便写敕与他，户部知道，钦此。其敕书略云：如令河道将冻，粮船未到通州者尚多，今特命尔前去看视催攒，可到天津者，就于天津收贮，可到德州者，就于德州收贮，量留耗米，以待下年带运。

　　令德州、天津、河西务各收来迟粮。

　　户部题，粮船来迟，恐致冻阻故也。将南昌左等三卫德州收，荆州左等六卫所天津收，宁波等一十二卫所河西务收。

　　七年令运粮官军犯罪者照例纳米收赎，罢淮、徐支运粮例。

　　八年令官军运粮或遇风水不测损坏船粮，若在百里内者，务要府州县正官，在百里外者，许所在有印信官司勘实，结申总兵等官处。如有诈妄，罪坐原勘官粮米，仍依原定分数交纳。

　　成化元年以荆襄等五卫官军兑粮运荆襄备用，暂令各卫支运补之。

　　先是襄王奏，封内房县贼众猖獗，有旨将荆襄、安陆五卫运粮官军存留本处操守杀贼。户部议奏支兑粮数分派见运官军酌量运赴通仓，上纳足数。继该襄王奏，奉旨就将五卫兑粮委官部运荆襄备用。至是兵科都给事中袁恺奏，该支运少之数，在淮安常盈仓支补，运军不敷，拨空闲余丁代运一遭。

　　令各处运粮旗军附带土产物货，河西务、张家湾处免其税课。

　　二年定浚仪、瓜二港之例。

　　先是仪真坝下黄泥滩、直河口二港，瓜洲坝下东、西二港，江潮往来，涌沙填淤，潮不登坝，船不得过。是年始定例，每三年冬月江涸之时，发军民人夫挑浚一次。

　　令浙江、江西、湖广、南直隶卫所并南京各卫，俱于本处支行粮三石，江北凤阳等八卫所并直隶庐州、安庆、六安、滁州、泗州、寿州、仪真、扬州八卫，俱于淮安仓支米麦二石八斗，高邮、淮安、大河、邳州、徐州、徐州左六卫，俱于徐州仓支米麦二石六斗，遮洋船并南京水军左等八卫，于南京各卫仓，大河等五卫于淮安常盈仓、山东于临清仓，俱支米二石四斗，德州、天津等九卫，于德州仓支米二石。

　　六年浚烟墩桥河至三里河，作平水坝，置船盘剥。

