<!-- { "loadSidebar": true } -->
天庆观画龙在寥阳殿壁题曰姑苏道士李怀仁笔世传怀仁酒豪尝呼龙松江上狎而观之以此画入神品一日大醉睨殿壁索墨汁数斗曳帚裂袂号呼奋掷双龙立就观者辟易惧将攫焉胡苍梧有诗 【见词翰门】
太平寺画水在弥陀殿壁郡人徐友画清济贯河一笔起西北隅萦绕数十丈却立缔视疑若飞涛之腾涌杨诚齐有诗 【见词翰门】
独孤公桧有三皆其手植距几五百载人比之甘棠一在郡后圃一在古紫虚宫旧址今为丁氏球川亭一在忠佑庙尤为郁茂
　　晋陵
九里在县西北青山门外宋明帝时孔觊自会稽谋逆遣贼将孙昙瓘顿军干此命齐高帝率军东讨与张永等对垒结营摧破贼栅昙瓘败走
小井 【见山水】
离宫隋大业十三年敕郡通守路道德集十郡兵匠数万人于郡东南创宫苑周围十二里有凉殿四一曰圆基二曰结绮三飞宇四漏景环以清流荫以佳木又仿洛阳西苑环十有六宫于夏池左曰丽光流英紫芝凝华景瑶浮彩舒芳懿乐右曰采璧椒房明霞朱明翼仙翠微层城千金回廊复阁飞觞激水工技精巧丹碧绚丽未及临幸寻以盗起莽为丘虚今夏城遗迹隐然尚存
古城二并在县东北二里一方一圆东西对峙或云虎城亦云鼓城
郭坡在县北三十里晋郭璞葬母于暨阳去水百步或以濒流告璞曰即为陆矣其后沙涨环墓数十里悉成桑田暨阳今属江阴与县接境
胥城在县东南二十里四蕃志云子胥所筑
茶山路在县西南广化门外唐湖常二守会阳羡造茶修贡繇此往返故名
淹城在县东南二十里与武进接界越绝云吴地有淹君城是已其城三重周广十五里壕堑深阔旧传水涸斸得朽木可宿火近岁尚有之或云古毘陵城
韩城在县北德泽乡四围方正南有阙门北近诸庙皆谓韩王旧传五季乱离尝筑城堡卫乡里
　　武进
兰陵城在县北八十里千秋乡万岁镇西南齐四世祖淮阴令萧整侨居之地按万岁寺旧有伪吴天祚中石刻云寺西去萧梁帝祖宅三十里东城村初名皇基更曰皇业寺后百七十五步即其城也
东城天子路在县北万岁镇西或谓秦皇所游或云孙氏旧迹宋明帝时讹言天子出及齐高帝受禅盖尝居此言乃验
傅落城祥符经云傅落按丹阳记季子北庙在城西
大姑城小姑城潘令经云在县西南六十里
禄城在县北五十里
（酉寿）城潘令经云在县北三十里
青城在县西北六十里万岁镇南有圆坛高丈余广十亩西有方坛高不盈尺广七八丈旧传为圆丘方泽又有东郭门今酒务东巷南有两石龟莫详所自
金牛台在县西三十五里连奔牛镇舆地志云汉时有金牛出山东石池到曲阿人栅断其道牛因骤奔故名又四蕃志云万策湖中有铜牛人逐之上东山入土掘走至此栅今栅口及堰皆以此号宋元嘉末竟陵王诞遣参军刘季之与顾彬之败元凶劭将华钦等于曲阿之奔牛塘泰始二年建威将军沈怀明东讨孔觊至奔牛大破之齐高帝尝与萧顺之共登金牛台见枯（骨咨）横道曰文王以来几年矣当复有掩此者乎言之凛然动色
庱亭在县西五十里与丹阳分界韵书注吴中亭名孙权射虎伤马地晋顾众与兰陵太守季闳于此拒守逆击贼将张健卒平之
灵石在县南占石村古祠前形如柱微露于地旧传有取之者风霆大震遂止或云詹石二姓卜居讹为此名
　　无锡
太伯城在县东南四十里吴越春秋云太伯当之末恐中国使至兵及其竟筑城周三里二百步外郭三百余里在吴西北隅至王僚二十三君皆都此寰宇记云城去县四十里高三丈吴地记云吴筑城梅李平墟城内有宅旧址及井犹存或名吴城
阖闾城在县西四十五里越绝云伍员取利浦黄渎土筑此城吴地记云周敬王六年伍员伐楚曲运润州浰湖土筑之不足又取吴地黄渎土为大小二城无锡志云大城在姑苏小城在富安乡是也若尔则自苏取土于润不亦远乎今县东梅李乡自有浰浦及黄渎非润州浰湖明矣
黄城在县西十二里史记云楚徙封春申君黄歇于江东因城故吴墟为都邑
范蠡城在县西十里吴地记云在古历山西今谓斗城犹存
鸭城在县东二十五里舆地志云吴王于此聚凫鸭故名
麋城在县东二十里以鸭城观之亦吴王豢麋鹿之所
龙尾道在县西越绝云春申君徙封开此道以属本邑云
西施庄在县东四十里吴地记云范蠡献西施于吴故有是庄
望亭旧名御亭在县南四十五里与平江分界舆地志云御亭吴大帝立晋顾扬尝监晋陵军事筑垒于此进讨贼将张健梁肩吾有御亭一回望风尘千里昏之句寰宇记云随开皇九年置为驿唐李袭誉易今名后废
王右军庄在县西北三十五里洛社镇风土记云晋王右军别墅一夕闻众喧阗如市声潜窥之状皆鬼神因立镇市今开利寺址是
萧庄在县东宅仁卿梁萧侍郎别墅今胶山寺址是
梨花庄在县北天授乡
湛长史草堂在县西七里今慧山寺址是文选有刘铄过草堂诗十三代孙贲赋诗云祖德今发扬还同书史册盖谓史逸其传也 【详见历山】
李相书堂在慧山寺唐李公垂绅肄业于此居松竹中泉极甘爽有诗云上家山家山依旧好昔知松桧长今来容鬓老又云故山一别光阴改秋露寒蝉岁月多
长生桧在慧山寺殿东偏　国朝天圣中苏内相绅宰县时手植后人立石以此名
　　宜兴
阳羡城汉许荆传注云阳羡故城在义兴县南十道图志云荆溪一名阳泉其音与阳羡相近秦改荆邑为阳羡岂俗传之伪耶
临津城在县西北五十里周广二百九十步旧址犹存南临荆溪故名
国山城在县西南五十里周广二百九十步有濠西临漳溪寰宇记云晋初置于离墨山西后徙夷旷处
义乡城在县东南八十里今属长兴
永世城在县西北今属丹阳
绥安城在县西南粱升为陈留郡今属宣城
平陵城在县西北六十里五贤乡皇甫冉诗云旧国想平陵春山满阳羡
任公钓台在县北一里临荆溪任昉为守尝垂钓于此赋诗云道遇垂纶叟聊访问津惑长泛沧浪水平明至曛黑旧传台高二丈今荆莽中荒址尚存
南岳
国山碣 【并见山水】
到氏查林田舍在县东二十里旧传到洽兄弟所居任昉过之曰此子日下无双且申拜亲之礼蒋颖叔诗云六朝冠盖俱尘土到氏今无苗裔存当时任昉过田舍野老犹记查林村
离群在县西南十八里任昉汛溪诗云绝物甘离群长怀思去国地临荆溪疑后人取是句以名近世金陵李　赋阳羡百吟有云好风吹句落烟村便作棠阴记史君渠有平生绝尘到群居那得是离群
函亭在县西六十五里汉封蒋澄为侯其后因家焉
漳浦亭在县西二十五里洴浰浦中近章溪有土隆起俗号张虎墩疑其音相近传者伪焉晋以此亭为周札封邑
射虎亭在县南徐铉送冯侍郎诗云斩蛟桥下溪烟碧射虎亭边路草青
余皮在县东十二里旧传子隐断蛟曝余皮于此余当作余李坚诗云小试屠龙技已成遗踪千载詟英灵舳舻不骇风波恶烟雨时闻草木腥
祝陵在善权山岩前有巨石刻云祝英台读书处号碧鲜庵昔有诗云胡蝶满园飞不见碧鲜空有读书坛俗传英台本女子幼与梁山伯共学后化为蝶其说类诞然考寺记谓齐武帝赎英台旧产建意必有人第恐非女子耳今此地善酿陈克有祝陵沽酒清若空之句
杜牧之水榭在荆溪北漘旧传邑人王公辅治地得巨横木亘其中云是牧之筑榭故址按牧之集有寄歙州刺史邢郡诗云一壑风烟阳羡里解龟归去路非赊寄李侍郎云终南山下抛泉石阳羡溪头买钓舟赠许七侍御云他年雪中棹阳羡访吾庐自注于宜兴近有水榭其后徐铉送义兴赵合云杜牧旧居凭买取它年藜杖愿同归
李司空山房 【详见寺院】
陆相山房在颐山唐陆希声解相印尝隐居焉自号君阳遁叟着颐山录穷幽极深间得其胜辄命以名如鸿盘云磴伏龟台腾螭石讲易座观妙庵之类凡二十有七皆以绝句纪之嘉佑中令赵文昌刻石县圃
蜀风在县西北四十六里唐末韦庄为蜀程记云至宝鸡县过三迭（土反）田畴村落酷似义兴境物故名宝鸡乃凤翔支邑接东川李坚诗云勿讶韦郎夸酷似情知苏子赋归来
赵庄在县南三十里唐李戡隐居之地与蜀山相对遗迹尚存
边庄在县南四十五里又五里有省庄南唐封疆止此与吴越接畛为营屯戍守之所
七里庄在县东北七里
南庄在县北五十二里蒋颖叔尝置义田有云耕春烟一陇钓夜月千寻未荒三径在不负此生心又云功成乞身去于此老吾生
计亭在县北二十里即星陨许氏园之地
五牧在县西四十七里丁正言骘作寿昌县君蒋氏墓志云蒋乂五子皆至郡守故名 【今晋陵县以东运河亦有五牧】
西石亭在县东南十五里地产藓梅枝干奇古即苏文忠所谓幽香收艾纳是也陈克有石亭梅花落如积之句 【见词翰门】
李刺史玉潭庄在张公洞西南三里 【详见山水】
陆氏山居在金牛潭
陆氏山居在金泉 【并见山水】
苏东坡别业在县北滆湖塘头嘉佑初蒋颖叔有卜邻之约诗云琼林花草闻前语罨画溪山指后期元丰中自黄移汝至荆溪与单君锡步月于黄土有饷红灰酒者坡曰彼知有红灰不知有黄封真快活人也因号东坡红又长短句云买田阳羡吾将老从来只为溪山好其孙岘因家焉
垂脚啄木二岭在县南唐遇春贡湖常二守会境上白乐天诗云盘下中分两州界灯前各作一家春
茶舍在罨画溪上去湖洑一里李栖筠为州有僧献佳茗陆羽以为芬香冠绝他境可供尚方始贡万两置舍洞灵观韦夏卿徙兹地卢仝诗云天子须尝阳羡茶百草不敢先开花李益云顾渚吴（山奚）踏成道石焙急成山日燥又云大君本以仁为心谁先此弊流至今李郢云吾君可谓纳谏君谏官不谏何由闻使君爱民惨颜色就焙尝茶坐诸客几回到口重咨嗟嫩绿芳鲜出何力僖宗幸蜀间关驰贡王守枳诗云今朝拜贡盈襟泪不进新芽是进心 【南唐保大四年命建州置的乳茶号京挺乃罢贡】
九斗坛在善权山下高三尺周广十三步山有九峰如覆斗梁天监中祷雨蒋山未应神见梦于武帝曰阳羡九斗山有神号张水曹能兴云雨帝如其言遗使致祭雨随至今间以旱告辄验
双楠轩在县城南慕容晖所居状如偃盖东坡为命名参寥子诗云南轩前头两佳木先生抚翫常不足尤爱熏风五月初白银花开光照屋
醒醉石在县治元丰间令李元盈题云为山因絫石人巧夺天机强说醒和醉那知是与非
蒋三舍在县西洴浰四围皆泽国宣和间张宝文彦智遇风寄宿赠以诗和者盈卷今藏其家有两岸更无通步路四时常有避风船之句
重修毗陵志卷第二十八
　祥异
纪异类怪纪瑞若夸不书可也虽然春秋灾异不削史传休祥备载是邦有得之遗牒所纪故老所传者不书可乎哉
　　吴
五凤二年阳羡离墨山巨石自立干宝以为孙皓承废得立之象
天玺元年阳羡山有石裂十余丈名曰石室皓尝封禅以侈瑞应 【详见山水】
　　晋
武帝时无锡县（焱欠）生茱萸四株交枝若连理先是有鼯鼠出延陵羊祜令郭璞占曰此郡东明年当有妖树生若瑞而非瑞辛螫之木也
元帝初镇建业王导令郭璞筮得咸之井曰东北郡县有武名者当出铎以着受命之符后晋陵武进县人于田中得铜铎五故云五铎启号于晋陵又王廙奏云向见导言晋陵有金铎之瑞必致中兴
大兴三年晋陵地震
咸和元年正月月入南斗占曰有兵是月石勒兵至
建元元年晋陵灾
大和六年晋陵大水
宁康二年晋陵义兴诸县水
