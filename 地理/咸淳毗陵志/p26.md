<!-- { "loadSidebar": true } -->
周孚先字伯忱晋陵人　建中靖国初偕弟恭先从伊川先生游与杨龟山相友善龟山好着书伊川每以多言害道为戒谓孚先兄弟气质淳明可与八道其语邢和叔亦曰二周与杨时似同胞以所疑为书请质于先生辄得亲笔开谕服膺拳拳惟以颜子为法程门高弟皆推之谒太学特恩调四明盐场改建德尉皆不就　朝廷命白衣上殿赐承事郎改奉议丐祠　绍熙间黄守灏奉孚先兄弟祔飨于城东书堂
恭先字伯温初见伊川先生先生曰从事觉有所得否学者要自得孚先问如何可以自得曰思曰睿睿作圣须是于思虑间得之又问颜子如何学孔子到此深邃先生曰颜子所以大过人者只是得一善则拳拳服膺与能屡空耳兄弟俱由乡荐入太学气质不少异尤笃于信道释褐授坑冶干官每以沽名为戒谓子孙曰吾没后毌为志文碑铭以重吾不德终身恬于进取
胡珵字德辉晋陵人登　宣和三年第后受业于元城先生暨归先生曰子聪明能护以至道当成令器珵遂以平日亲承问答退而笔之名道护录自为之序陈东上书攻六贼言者以珵尝润色其书摄他官与李纲同舟东下贬梧州人号苍梧太守　绍兴初召试玉堂寻复元官兼史馆校勘先是奸人得志旧史芜秽　上命珵笔削贻执政怒出守晋陵
吴懋晋陵人为礼部员外郎　建炎初金立伪楚百官作劝进表懋当草笺奏度不可拒将自裁会有幸非常者越职为之由是获免王时雍用是坐政事堂懋发愤骂曰反虏吾不能击汝如秀实邪时雍面颈俱赤不能对后吴幵莫俦以表状诣金营懋竟不屈
胡交修字已懋登　崇宁二年第　政和五年中词学兼茂科由翰林学士知制诰拜刑部尚书时朝廷欲以两蜀交子行之诸路交修疏陈其害以为崇宁大钱覆辙可鉴今之交子较之大钱固无铜铁鼓铸之费一夫坐空舍中日作数十百纸必以伪券抵宪网祸及无辜人服其精识从子世将请祠
上不许尝为答诏引嫌乃命舍人胡寅为之遂为故事交修两除词掖三侍经筵再入翰林渡江后一人而已自文恭修简忠献世掌内外制有四世丝纶集
高宗尝题御扇赐公云相门韦氏在经术汉臣须拜端明殿学士
世将字承公晋陵人父尝梦金甲二神人告曰吾唐世老将后生二子因以名焉长即公也次唐老登崇宁五年进士第累官至兵部侍郎出帅京口未几召还除给事中直学士院　绍兴八年四川谋帅　上问刑部尚书胡交修廷臣孰可将者交修荐世将可用遂除四川安抚制置使兼成都府治公伯祖修简帅成都有治行父老曰不图今日再见吾父人方之张公咏号小乖崖吴玠年谍报虏欲渡河未几果陷同州世将驻师河池有参谋孙渥劝退保世将指所坐帐曰吾誓死于此矣母多言乃分遣大将吴璘田晟郭浩杨政出战数路并捷　朝廷命乘机出兵方行丁秦国忧诏起复世将请老有星陨于营是夕以讣闻谥忠献唐老守镇江遇戚方乱死之谥忠愍
丁逢字端叔晋陵人第进士为激赏所干官会金主遣婿乌林答天锡贺　上生辰怙贵驺黠侮馆伴众愤而莫能折公谓示弱何以为国上书乞借尚方剑斩虏使书奏
阜陵御批付虞相雍公曰此人材气可尚卿可先一见速具奏来遂锡对故秩除国子监书库官迁天府倅　上留意边事命知安丰盱眙二军皆有政绩由潼川漕除川秦茶马凡供帐公费悉蠲去人服其廉马政修举召还历卿监尹宗邑帅合肥进宝谟阁待制卒于官
蒋芾字子礼晋陵人　绍兴辛未登进士第二人授建康府推官秦桧欲罗致拒之桧怒终其身不召用后附丽者皆窜逐芾独免祸　干道初权直舍人院因　内侍梁琦语彻
德寿宫
上皇叹其忠除签书枢密院条奏边防军功甚悉孝宗尤极嘉奖拜右仆射同平章事　上方锐意恢复芾力陈天时人事未可举兵凡二千余言忤旨谗忌者乘之以正奉大夫致仕
蔡戡字定夫忠惠公襄四世孙居晋陵调溧阳尉督捕应格置弗言登　干道丙戌甲科得节五年所部十四郡岁以敷银为病戡积盐羡代输迄今便之升漕易湖南宪时李昂霄有异谋传道汹汹戡乘其未定单车驰喻其党相顾骇愕叩首服
宁宗朝为京尹岁涝籴艰戡亟请发粟民赖以济侂冑当国乃请老有定斋集行于世
钱之望字表臣晋陵人少放达喜奇计逆亮闯江以策干虞公允文且谓虏有内溃之势虞公行其策亮果殒符离之败道谒张忠献请三边并出师使虏疲于奔命大功可立张公不能从　干道五年登进士第授江西帅属赖文政猖獗兵锋甚炽朝廷旰食参政龚茂良荐之望可任且白　上属以此事遄俘文政除金部郎官知楚州募觔士五百躬自训阅劲健齐一虏不敢谋大奚山盗起除秘撰知广州盗以舟师指城民大恐之望麾军奋击一战摧灭升华文阁待制知庐州卒叶水心铭其墓
钱相字君玉晋陵人幼颖异壮以词赋有声场屋冠乡荐登　嘉定戊辰第初任如皋簿班改宰乐平倅临漳　端平庚午西山真公荐诸朝擢告院迁国子簿宗学博士未踰月为监察御史迁右正言升起居郎兼史筵权刑侍升给事中吏侍　嘉熙辛丑同典贡举历兵礼吏书以亲老丐归除阁学知婺州辞不就奉亲归里得请予玉隆祠登朝十九年退闲又十四年年八十一终年德俱称云
　　　武进
张彦直字辅之武进人伪吴太尉训之后累赠至太傅男七人笃意义方四子繇辟雍联登　崇宁大观进士第皆历官通显彦直左右就养二十年踰八与夫人俱无恙乡邦荣之前太守典乐徐公申美其事表其里曰椿桂坊盖取燕山窦谏议诗云
张巨字微之居武进擢嘉佑二年第举明经少从安定先生游居乡与蒋之奇胡宗愈丁骘为四友学易于欧阳文忠公公甚器之荐充国子监直讲新经行与同职数人相继引去时论高之家藏文忠往复书迹甚富所著文集四十卷易解十卷文忠公为之序
霍端友字仁仲武进人弱冠入太学通六经　崇宁二年举进士第一授昭庆军幕官不阅月召见便殿擢置册府繇右史转中书舍人迁给事中寻除大司成迁礼侍除待制知陈州时中贵传诏取瑞香端友曰不可自我作俑疏罢之召还为吏部侍郎有所善者与蔡京厚尝从容致京意欲升中执法端友不肯附丽忤京意官至通议大夫致仕赠少师有内制三十卷行于世
李端彦字相之武进人父镇举进士官至奉议郎着天潜集有古木直无巢野泉清绝钓之句为时人脍炙端彦以　崇宁二年登第胪唱丙科
佑陵览其对亲洒　宸翰云直谅可嘉特与升甲博学多闻有贤已集行于世官至宗学博士
施垧字林宗武进人以太学舍选登　崇宁第时方创辟雍自郓州教授召为直学迁太博　宣和末除江东提刑朝命凿银林河通大江调役繁兴垧惧导江入浙苏秀必受漂溺患亟抗疏寝其役徽宗下诏奖谕进秩一等尝除右正言辞不就出持宪江浙福建守信州皆有能声　绍兴十二年除礼部侍郎后以敷文阁待制终生平笃意孝养所至得亲庭书必冠带跪读遇恩奏补官及弟侄乡里称之
张举字子厚武进人登　元佑四年甲科亲老不忍朝夕去左右闭门读书四十余年多所论着于古律诗尤清新家藏书至数万卷工书精真草隶三体皆造古人妙处以大臣荐起为颖州教官三辞不就其后孙莘老范纯夫诸贤交荐曰某乐死草莱后世必谓　朝廷失士东坡亦力荐之以秘省校书召将大用举迄不出　崇宁间　朝廷赐处士号卒谥正素郡守徐中表其里曰正素坊
李熙靖字安常武进人举进士中词学兼茂科除浙东提举命下乃得河东盖省吏受赇阴以易之客有得其情者訹熙靖使自陈熙靖曰事君不择地吾岂发人之私求自便乎时宰闻而贤之白于上除兵部员外郎以言应奉司事忤宰相王黼积四年不迁黼罢为中书舍人入对言燕云初定宜戒不虞　上曰诗所谓迨天之未阴雨彻彼桑士绸缪牖户　两宫北狩张邦昌居摄以熙靖权直学士院拒之忧愤废食疾且笃谓故人曰百官何日再朝天乎泣而卒赠端明殿学士
张守字子固武进人登　崇宁元年第中词科除详定九域志编修官擢监察御史上防淮渡江六事请诏大臣以选将治兵为急时相滋不悦以守抚谕京城力陈虏必入寇状愿早图之未几虏果践淮　大驾南征有议幸蜀幸江陵者守与张公浚力争之共建驻跸建康之议一日盛夏张公浚坐息东阁时守已参大政突入执浚手言曰守向言今与同列徐考其人似与昔异不免有患失心是将为天下忧盖指枢密秦桧也以祠改郡　上眷守不衰建康谋帅　上曰非守不可至镇数月卒上嗟悼曰君子人可惜谥忠献张公浚志其墓曰孝友似张仲文章数班马云
　　　无锡
杜镐字文周无锡人性笃学南唐举明经　国朝历崇文院检讨
太祖将南郊彗见镐谓宰相赵普曰当祭而日食犹废祭况天变如此乎普言于　上迄罢其礼景德初置龙图阁待制首以镐为之澶渊凯还遇懿德皇后忌日或以军中鼓吹为疑驰骑问镐镐对曰武王载木主以伐纣前歌后舞可据也　祥符二年种放告归　上宴饯于龙图阁赐诗命侍臣皆赋镐辞以素不属文诏引名臣归山故事镐即诵北山移文盖讥之也
真宗每得古器异书必询镐皆能究其本末时人服其该洽至礼部侍郎孙（木巳）
（木巳）字伟长性豪迈遇事敢为广西欧希范反推蒙赶为帝而自号为神武公率其徒破环州转攻桂管势甚炽
仁宗忧之授杞广西转运安抚使（木巳）驰至宜州以观其变先令吴香区世弘等说其酋豪乘间急击斩首千余级焚其积聚蒙赶惧而降希范走保荔支峒并禽戮之广右平除天章阁待制知庆州蕃酋孟香率部落内附夏人以兵索香有诏还之（木巳）言彼违约举兵香不可与因移檄问罪夏人詟服庆历中范公仲淹参知政事患诸路监司不才多所更易（木巳）与张（上曰下皿）之首被擢用（木巳）博闻强记通阴阳每自推数曰吾年不过四十六卒如其言
钱顗字安道无锡人举进士　熙宁间召为监察御史里行王安石初行新法宰臣曾公亮依违不言顗与侍御史刘琦上疏论安石历官以来莫不言尊尚尧舜故天下以为贤陛下亦闻而知之遂致公辅今乃首以财利之说务为容悦言行乖戾刚狠自任不知安石之心待　陛下为何如主曾公亮位居丞弼被遇三朝自当悉虑竭忠以身许国反有畏避安石之意更相称引以固宠荣安石大怒贬顗监衢州盐税琦亦坐谪顗将出台责御史孙昌龄曰君如事安石以得御史亦当少念报国顗今得罪分当远窜君为美官自以为得策即我视君犬彘不若也闻者悚然东坡诗所谓乌府先生铁作肝是也
袁植字材老无锡人登　崇宁进士第词学兼茂科为监察御史金人入寇陈边防十三事以诛佞人为先不纳引疾休至　建炎召为左司谏直言忤臣黜守岳阳会虏骑大入叛臣李允文据昴拥众怙乱公条奏其状遂遇害允文诛赠直龙图阁
陈敏字伯修无锡人乔六世孙也登　崇宁三年第少孤力学安定先生一见奇之曰此锡山之英也年十一庐亲墓有芝产于冢复叶并蒂色紫而泽人谓陈氏之祥
徽宗朝诸蔡用事斥司马公诸贤为奸党令州郡皆立石守倅刻铭焉敏通守天台监司促之急答曰诬司马公为奸臣是诬天也倅自立石敏碎之囚其石工官吏悚栗言于敏惧劾敏曰我死且不辞何劾之畏竟挂冠不仕号濯缨居士东坡闻而壮之遗书云风义凋丧植立于颓波狂澜中惟吾伯修与景纯而已 【景纯刁学士也】
