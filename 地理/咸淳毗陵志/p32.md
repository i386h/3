<!-- { "loadSidebar": true } -->
山前无数碧琅玕一径阴森五月寒世上何人怜苦节应须细问子猷看
　　　梅花坞
冻蕊凝香雪艳新小山深坞伴幽人知君有意凌寒色差共千花一样春
　　　石兕台
大河波浪激潼关青兕胡为伏此山遥想楚王云梦泽蜺旌羽盖定空还
　　　讲易座
年逾知命志尤坚独向青山更绝编天下有山山有水养蒙肥遯正翛然
　　　观鱼
惠施徒自学多方谩说观鱼理未长不得庄生濠上旨江湖何以见相忘
　　　绿云
六月清凉绿树阴小亭高卧涤烦襟羲皇向上何人到永日时时弄素琴
　　　清辉堂
野人心地本无机为爱茆堂倚翠微尽日樽前谁是客秋山寒水有清辉
　　　观妙庵
妙理难观旨甚深欲知无欲是无心茆庵不异人间世河上真人自可寻
　　　西阳亭
隔林残日照孤亭玄晏先生酒未醒入夜莫愁迷下路昔人犹似逐流萤
　　　弄云亭
自知无业致吾君只向空山弄白云已共此山私断当不须转辄重移文
　　　伏龟堂
盘崖蹙缩似灵龟鬼谷先生隐遯时不独卷怀经世志白云流水是心期
　　　桃花谷
君阳山下足春风满谷仙桃照水红何必武陵源上去涧边好过落花中
　　　含桃圃
小圃初晴风露光含桃花发满山香看花对酒心无事但觉春来白日长
　　　茗坡
二月山家谷雨天半坡芳茗露华鲜春醒酒病兼消渴惜取新芽旋摘煎
　　　松岭
岭上春松手自栽已能苍翠映莓苔岁寒本是君家事好送清风月下来
　　　桃蹊
芳草霏霏遍地齐桃花脉脉自成蹊也知百舌多言语任向春风尽意唬
　　　李径
一径秾芳万蕊攒风吹雨打未摧残怜君尽向高枝发应为行人要整冠
　　　鸿盘
落落飞鸿渐始盘青云起处剩须看如今天路多矰缴纵使衔芦去也难
　　　题毗陵驿
南唐徐铉
曾持使节驻毗陵长与州人有旧情为报驿桥风月道舍人须鬓白千茎
　　　题马迹山
僧文鉴
瀛洲西望沃洲山山在平湖缥缈间常说使君千里马至今龙迹尚堪攀 【汉郁使君为雍州刺史乘竹马归山】
　　　题武烈庙
江南道士任右元
松竹萧萧野笛悲寂寥冰雪对旌旗前山月夜阴风起神去神来人不知
重修毗陵志卷第二十三
　词翰〔四〕
　　诗
　　　题慧山寺
王禹偁
（口金）入慧山山下寺古泉闲挹味何嘉好抛此日陶潜米学煮当年陆羽茶犹负片心眠水石暂开尘眼识烟霞劳生未了来还去孤棹寒篷宿浪花
　　　陆羽茶泉
甃石封苔百尺深试茶尝味少知音唯余半夜泉中月留得先生一片心
　　　张公洞
陈尧佐
空山杳杳鸾凰飞神仙门户开翠微主人白发云满衣松间留我谈玄机
　　　长生桧 【桧在惠山大殿之东长十余丈】
苏绅
几年飞锡倦寻芳云衲斓斑掩竹房一榻夜禅蒲座稳满盂春供药苗香汲泉岩畔惊猿饮裁苇池边引鹭翔像室雾昏灯焰小石楼风度磬声长攀萝别岭冲寒雾埽叶前林（走）晓霜大抵僧居遗俗虑此中身世更清凉
　　　题函亭
蒋堂
函亭深处枕清溪万目回环尽翠微梅萼破香知腊近柳梢含绿认春归风前列嶂琴三迭雪后群山玉四围顾我此来盘礡久尘劳潇洒顿忘机
　　　送王介甫知毗陵
梅尧臣
吴牛尝畏热吴田尝畏枯有树不荫犊有水不溉稌孰知事春农但知急秋租太守迫县官堂上怒奋须县官促里长堂下鞭扑俱不体天子仁不恤黔首逋借问彼为政一一何所殊今君请郡去预喜民将苏每观二千石结束辞国都丝鞯加锦线银勒以金涂兵吏拥后队剑檛盛前驱君又不若此革辔障泥污徐行问风俗低意骑疲驽下情靡不达略细举其粗曾肯为众异亦罔为世趋学诗闲已熟爱棠理岂无
　　　冬日送毗陵暹上人
霜风刮地如刀鎌鸟不高飞鱼已潜何况削发冷入骨草屦不畏冰雪沾缘山涉水去几里昼砵野饭谁人添毗陵古寺苦欲到索我赠行无久淹
　　　留题毗陵潘氏假山
人心本好静世事方扰扰丘壑未去时庭中结山小长欲见苍翠何须听猿鸟有志同向平当期婚嫁了
　　　观毗陵宁公画草虫
古人画虎鹄尚类狗与鹜今看画羽虫形意两俱足行者势如去飞者若逐拒者如举臂鸣者如动腹跃者趯其股顾者注其目乃知造物灵未抵毫端速毗陵多画工图写空盈幅宁公实神授坐使群辈伏草根有纤意醉墨得已熟权豪不可致节行今仍独
　　　叔治遗草虫枕屏
世传毗陵画妙绝僧居宁不为权贵逼所与乃忘形吴机三尺素落笔酒未醒忽为双飞蜂忽就一蜻蜓螳蜋相拒立促织如可听蚣蝑与蝼蝈行跃势未停竹蝉及鬼蝶飘飘翻翅翎蚊亡虫亦具体纤悉皆可名广宗潘叔治持作枕间屏我行因以赠益见双眸清
　　　季子庙
信如季子贤自昔知能几依约有荒祠宗寞无奠篚坏梁生湿菌古木凭山鬼英灵岂顾兹青史辞亹亹
　　　夫子篆 【碑在江阴申港本常属县】
季札墓傍碑古称尼父篆始沿春秋义十字固莫磨敲任牧童侵剥因野藓嗟尔后之人万言书不浅
　　　送沈学士知常州
欧阳修
旧馆芸香锁寂寥斋舲东下入秋涛江晴风暖旌旗扬木落霜清鼓角高吟就彩笺宾已醉舞翻红袖饮方豪平生粗得为州乐因羡君行首重搔
　　　送陈商学士知常州
韩琦
迭鼓声喧下艗舟书山萧瑟别英游青藜照字观奇废朱雀分符锡命优霞夹乌樯晴旆卷星摇渔浦夜灯幽莼风正熟帆无恙一色江天望处秋
　　　饯光禄两张卿退居
杜衍
七十引年遵礼经君家何事最为荣清朝叔侄同辞禄归去田园尽列卿远近溪山资胜赏往还舟楫称闲行谁知东路贤哉叹二阮方能继此声
　　　又
欧阳修
江左衣冠世有名几人今复振家声朝廷独立清光节闾里归来白首卿志在言谈犹慷慨身闲耳目益聪明长松野水谁为伴顾我堪羞恋宠荣
　　　又
吕溱
壮尔尽忠力耆年保素心东门脱圭组南国傲云林水石排清景檐楹入翠阴杂花春莹酒脆叶夜惊禽竹月聊欹枕松风一解襟体清尘累去天得道腴深坐有三公适中无一芥侵大恩嗟未报何日奉觞琴
　　　又
江上筑堂遗世尘堂中虚白见天真丹心许国平生事皓首还家自在身水树芬馨怜茞惠雪轩颜色爱松筠清时解绂端荣佚不独贤哉咏古人
　　　又
蔡襄
人仰公材世吏师便甘归老故园池门阑清似当官处心力强于少壮时物理自冥非寄酒兵谋犹在却因碁濠边风月如招隐愿拂尘裾随所之
　　　张公洞
胡宿
一室是仙乡深岩石燕翔隔云青瑟转拂水紫芝香滴露惊神冷灵襟彻顶凉浮云应不远衣袂好相将
　　　常州李使君被召还台
绿发仙郎第一流久抛台直剌东州三章用法文无害五鼓归朝挽不留紫殿旧班趍玉笋青毡遗业敞龙楼犹来庙院高清卅行看韦平出两侯
　　　陈学士赴常州
金斗城高二浙西使君初拜武都泥射堂五色开云的齐队千兵衣水犀仙阁旧香芸辟蠹使轩新荫李成蹊下车定有中和曲索米州民日倚輗
　　　题善卷洞
陈襄
阴阳融结此山川便有盐堆与石田风俗每来占水旱却疑干洞有神僊
　　　又
水洞深无百尺泉白龙蟠蛰已多年谁知此物能云雨常济山南万顷田
　　　游宜兴法藏院观桂紫菊花
山茶花开菊色紫青桂童童立花里柔姿翠干已可怜更傍幽丛看花蕊山僧揖我临阶坐眼到栏边心即喜便欲携归种郡斋忍令此地风烟埋
　　　依韵和通判徐郎中毗陵重阳
自怆宫车别帝台寄言篱菊不须开心丧忍到行春浦耳病慵携迟月柸 【行春楼迟月亭皆在东园】 天色阴沉鸣鴈过物华零落暗蛬催却输小杜怜嘉节酩酊齐山夜始回
　　　寒食日常州宴春园
曲池收雨静无尘结客留连半月春洞里桃花青叶嫩墙头杏火绿烟新风光冉冉非前日物色依依侣故人官满又归延阁去忍将诗酒负佳辰
　　　题张渚道中
班春无术劝污莱五十年间此一回黄发路傍应怪问使君何事入山来
　　　过罨画溪
五云深处问新亭月里乘舟夜半行不见藤花相掩映乡人遥指画溪名
　　　题毗陵郡图
平湖千里接荆溪万顷良田不可堤我欲决渠疏积水于塘江口地形低
　　　常州郡斋六首
近来无事学撄宁聊得斋居养性灵卧着麻衣穿草屦谁知参鲁解忘形
小亭侧畔构山房便是耕云钓月乡未达功名穷饮水此生应不误行藏
桐花着地雪成痕时有幽禽巧语言应笑使君林野性日依山水避尘喧
使君非是爱山闲道在盈虚消息间不见白云无一事等间为雨却归山
荀令当年此谪居空文惟见七篇余我今亦作兰陵守不忍援毫便着书
一麾来此下（上山下品）丘也学东山谢傅游今日鸟声并水色不知何似五亭幽
　　　携家游东园
红塔寺前千顷稻青山门外百家村年丰米贱无公事不惜时来倒一樽
　　　焦千之求慧山泉诗
苏轼
兹山定空中乳水满其腹遇隙则发见臭味真一族浅深各有值方圆随所蓄或为云汹涌或作线断续或鸣空洞中杂佩间琴筑或流苍石缝宛转龙鸾蹙缾罂走四海真伪半相渎贵人高宴罢醉眼乱红绿赤泥开方印紫饼截圆玉倾瓯共叹赏窃语笑童仆岂如泉上僧盥洒自挹掬故人怜我病蒻笼寄新馥欠伸北窗下昼睡美方熟精品厌凡泉愿子致一斛
　　　游慧山
【余为钱塘倅往来无锡未尝不至慧山五年复为湖州与秦太虚参寥同至览唐王武陵窦群朱宿诗爱其清简萧然有出尘之姿用韵各赋三首】
梦里五年过觉来双鬓苍还将尘士足一踏漪澜堂俯窥松桂影仰见鹳鹤翔炯然肝腑间已作冰玉光虚明中有色清净自生香还从世俗去永与世俗忘薄云不遮山疏雨不湿人萧萧松桂滑策策芒鞋亲嘉我二三子皎然无缁磷胜游岂殊昔清句仍绝尘吊古泣旧史疾谗歌小旻哀哉扶风子难与巢许邻敲火发山泉烹茶避林樾明窗倾紫盏色味两奇绝吾生眠食耳一饱万想灭颇笑玉川子饥弄三百月岂如山中人睡起山华发一瓯谁与共门外无来辙
【秦观和　辍棹从幽讨篮舆入青苍圆顶相邀迓旃檀燎深堂层峦淡如洗杰阁森欲翔林芳含雨湿岫日隔云光涓涓续清溜靡靡传幽香俯仰任登览悠哉身世忘　使君厌机械所与惟散人顾惭蒹葭陋缪倚琼林新上干青（石敕）（石敕）下属白磷磷洞天不知老金界无栖尘缅彼人间世乌蟾阅青旻记得踵三隐岩阿相与邻近楼观相复重邈然閟深樾九龙吐清泠（汀去丁改虢）（汀去丁改虢）曾不绝罂味驰千里真味犹未灭况复从茶仙兹焉试葵月岸巾尘想消散策佳兴发何以慰遨嬉操瓢继前辙　参寥子和　山烟弄灭没山木含葱苍剌舟傍遥岸理策升虚堂周遭瞩层峦矫矫如翱翔下瞰平田流淡然浮日光青篁解初箨洗雨闻清香虽云迫前途真赏岂易忘杜门暗朝雨寂历无行人阴曦忽穿漏卉木郁已新阶泉漱玉齿照眼光璘磷使君美无比卓荦遗嚣尘风标傲竹柏谈笑陵穹旻何愧沈冥子卧霞与结邻　扬帆渡江来洗眼惊翠樾云安既容裔鸟咔更清绝陵梯访幽踪蜿琰亦未灭嗟我鱼月光畴能缀明月狂墨扫琅玗风烟座中发殊胜区中人茫茫走飞辙】
　　　题慧山寺
踏遍江南南岸山逢山未免更留连独携天上小团月来试人间第二泉石路萦回九龙春水光翻动五湖天孙登无语空归去半岭松声万壑传
　　　赠钱安道兼寄其弟慧山山人
