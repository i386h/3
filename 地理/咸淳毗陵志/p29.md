<!-- { "loadSidebar": true } -->
昔人作川梁以济不通舟车所及纚连棋布若乃胜杰大名闻天下者亦无几阳羡其一也夫英贤之所踵次邑居之所瞻望山川之精粹宅焉里域之神灵凭焉废而兴之绝而续之岂惟备政足以徼福是桥也征之谱谍则后汉邑令袁君所造国朝永泰中令丘君新之其它无闻焉中兴之初有义夫吴蒙吴须率以私帑备加营构人赖其利越三十载甲寅岁国步中梗于越寇邑人败之烧营而遁飞焰旁及宏梁木摧甲寅岁著作佐郎刘君来为邑长视其制度知非民力之所能济乃状其事白于有司上闻嘉之诏赐钱八十万君信而好古宽而得众政是以和事无不举乃相与敷王泽因民心备物致用程功揆日器利工善材良事成戊辰岁冬而载明年暮春而毕长五十步广七步对县楼而直出跨荆溪而横绝丹（护去言改舟）其饰纷偃蹇而虹舒崇高其势邈岧峣而山立朱轮方轨驷马连骑营营市井憧憧往来有衽席之安无揭厉之患昔者乘车济涉圣人以为难桥梁不修宣父知其弗能以古方今胜负分矣书之考绩传载异代庸庸善善其可废乎刻之贞以示来者庚午(第五叶原阙)
　　　阙题
亦未尝不善也然考之于古则三登太平之世不常有而验之于今则常平者独其法令簿书筦钥之仅存耳是何也盖无人以守之则法为徒法而不能以自行也而况于所谓社仓者聚可食之物于乡井荒闲之处而主之不以任职之吏驭之不以流徙之刑苟非常得聪明仁爱之令如高君又得忠信明察之士如今日之数公者相与并心一力以谨其出内而杜其奸欺则其法之难守不待它日而见之矣此又予之所身试者故并书之以告后之君子云庆元元年三月庚午既望朱熹记
　　　宜兴嘉定修学记
叶适
戴君桷宰宜兴既补弟子员食于学视学舍壮整者惟高君商老敬止堂罗令仲舒东序堂亦倾敝余或阙或毁顾其士陈梦印章悉夫买旁县材栋优工作迭二年复修庙堂设大门门左右挟前崇门棂对立西序宗子小学凡职列之次故所无皆具然后俾沈梦龙来言曰噫可记矣荆溪禹贡中江也渚洑澄澈云木萦带君山最雄秀嵌洞尤怪伟盖自楚汉为东南称首近苏公去万里蜀周览天下择阳羡而居其疏展隩丽兼之矣方周孝侯童騃肆暴至比异物一旦感激杀虎斩蛟从陆士衡兄弟前死不郄顾大节尚生存或疑非地力之劲挺不能也熙宁更用经义士初昧溺于时开封礼部有二邵集英亲策有余选皆盛一京师之大四海之广一邑而擅魁时者三或疑非地禀之文华不能也夫发于劲挺孰若纳于中和华其文辞孰若厚其根本根本学也中和道也安能与哉阙党互乡地耻其人也鲁多儒卫多君子人美其地也今夫邑之翘材颖质将进于道必约以性道以心肝脾肺肾无恣其情念虑思索无挠其灵则偏气不胜而中和全矣后深于学必测之古证之今上该千古旁括百家异流殊方如出一贯则枝叶为轻而本根重矣学与道会人与德合登高丘可以奄鲁俯长流可以观逝则山川虽富同游于覆载之内义理至乐独行于物欲之外矣岂非令长修学之本意哉罨画之溪犹浴沂也善卷之窦亦舞雩也非骚人墨士专而有也嘉定十三年十月乙丑龙泉叶适记
　　　宜兴岳鄂王庙记
周端朝
中兴三十余年事论底定于是岳武穆王以谊尊宗社志还故疆为名将第一妥灵揭敬被于荆襄夏郢追胙土茅庙象震耀矣始建炎间虏酋南轶王柄位未盛已提劲旅转战桐汭连奏六捷俘执伪置克复溧阳时巨盗旁午闻宜兴殷实吸众寇犯官旅雌伏县郭阽陷王亟引兵至境郭吉望风窜偃深汇王追奔歼　尽还所掠辎舟百余盗相挻未已率精锐数千计王多设方略降马皋慑林聚馘张威武蹴戚方驻军张渚群丑全清旁郡邑弃资储来保宜兴踰万室方蹈躏孔棘卖城畔走近镇重郛不自保固而宜兴外捍虏内攘盗存立无震王之勋烈虽降在一县岂不伟欤比联守将能尽为是则石城汤池襟带千里虏已无（口焦）类矣余观王抗志不挠誓灭强虏既扫空祠庭通辟江汉然后举肱河洛决眦燕赵迄以其身偕为死生视留题金沙寺时气概已见英爽有知其当肘夷门跖居庸也而岂望报一邑安其香火之留哉其摧戕冤郁以功为谨而宜兴之人实曰王之恩我等父母也象设祭尝卒与国家褒幽节谥之典相为后先谓义不根人心亦岂然也顾出闾里绵蕝未称嘉定十一年知县事戴君桷甫上谒犹即周孝侯祠下慨然曰丰功而薄祀贵爵而附处县大夫以政迪民者也其敢忘革乎度地垲鸠材干将为新宫张侈祀事郡守赵侯崇模王之孙嘉兴守珂咸佐其费合凡资用役不及民明年六月会材庀筑重堂（上宗下心）植台庑森耸备服南面旟纛俨雅邑人阗溢讙舞还念旧事叹百年之愈不忘也古者制礼主教民报天地社稷品节降杀先蚕农师国里竭出本祖骏业雝培德性皆示民防范之至也忠名勇绩其大者盖已默扶邦烈显开世道非一邑得私以为赐而为政者教民以不偷其必自丰报始矣相攸斯宇仰挹善卷之高俯激罨画之清以咏歌王之德于无穷义问交畅善意周匝抑俾英材辈产以保乂王家兹不亦所望于邑之人乎戴君永嘉人端尹岷隐先生之冢嗣端尹尝以盛心名命其子其为政宜知本末是宜书十月既望从政郎本学录周端朝记
　　　宜兴先贤祠堂记
真德秀
古者乡先生没而祭于社夫社者报本之事也乡先生何功而祭于此耶盖尝深思社之为群祀首者以其产嘉谷育烝民而乡先生之重于乡亦以其蹈道秉德而牖民于善也育之以保正命牖之以全正性其功一尔然圣门所论必不得已宁去食以存信而君臣父子或失其正虽有粟不得而食焉教导开明之功若是其重此所以祭于社百世无惭欤后世先贤有祠其人远矣而言行风迹凛凛具存乡人子弟犹有所观法则虽历千百祀不可忘也阳羡自晋以来世有显人若周孝侯迁善之勇死国之忠卓然为百代标表繇梁而唐文章事业亦或间见可观迨至国朝则若乐安蒋公儒术为时所宗虽金陵犹推尊不敢后若古灵陈公则尝守郡而卒葬于此东坡苏公则买田筑室而终于此二公之学行节守盖皆一世伟人茔域所藏寝庙所寄虽非其乡而谓之乡人可也若道乡邹公则归自岭南一托宿于道流之馆尔而邑之人至今曰吾邹公也乌乎民之秉彝好是懿德若是非耶然自晋迄今惟周侯实有庙飨余未闻尸而祝之者宝庆三年浚仪赵侯与悊来宰宜兴以扶教导人而咸秩于位又惟内翰汪公兵部侍郎王公简惠文忠二周公亦近世鸿硕或家或寓皆用故事以祠九月望日妥侑如礼侯于斯举其欲邦人士君子相与奋发为道德之归乎周孝公同我桑梓有为若是今昔岂殊吝心苟亡何过弗可改壮志一立何事弗可成虽然是非必袭其迹也昔吾先圣之教自春秋贤大夫如史鱼之直子产之惠举以告群弟子非一至其亲切传授则曰仁而已苟仁矣天下万善莫不具于其中以之事君而直以之养民而惠何者非仁之功用耶学者审能服膺洙泗之训而以回雍所从者为指归则前修之言行风迹虽不规规求合吾见其无不合也祠在县山川最胜处甫成而瑞木叶符异材奋兴此其兆也侯于此多美政今皆不书独书所以幸乎宜兴之士者是年十月乙未建安真德秀记
　　　宜兴复周孝公茔兆记
刘宰
周孝公墓在阳羡荆溪之南北向庙当其前绍兴中赐额曰英烈庆元初进封忠武公周氏自鲂四世显着其盛也一门五侯墓之存于今十有一莫详其次然公必葬衣冠其中明甚岁久梵宇民居交侵赐地之存无几近岁有仗义起祠者所归仅十之二旋复区分之鄱阳洪君（仁去二改间）干道相君之孙好事行义其丞是邑也谓古兴王之世必礼先贤之墓而法所得祀惟有功于民有劳于国与御灾捍患以死勤事者公皆兼之又公之英爽凛凛如生顾庙未葺墓之采樵弗禁非所以崇明德昭令典欲亟图之而局于位会其季年以选摄令慨然曰可矣乃周视栋宇鸠工庀材以楹计屋凡弊而新之者十有八无而益之者十有四倾而正之者九漏而填之者十甓其壁而饰其像设什器与凡丹垩之漫漶者既又巡行兆域辨其侵而劝相其迁缭之墙踰二百丈树之杉松合万有一千本又即墓之中故相朱公倬为簿领时所筑基亭焉以为致敬之地费先捐己故助者众役不干时故作者力凡用石米贰百缗钱千有五百其助竹木瓦甓而不受直者不计经始于岁癸未十有一月丙寅而成于明年四月朔洪君之为力勤矣既成而属余以记余虽不文以托名不朽为幸其何敢辞抑闻前辈谓慷慨杀身者易从容就义者难盖慷慨杀身苟不胜一朝之忿者皆能之从容就义非沉思审虑不轻用其身者不能也张子房蚤岁结客报仇眇秦皇如晋鄙不幸为所及则从荆轲游地下耳及闻圯上之言玩意黄石之编向者排山倒海之气如水反壑故能不出帷幄颠嬴踣项公其斯人徒欤史称公少时纵情肆欲为州曲患陆士衡为公碑谓不偶于俗为俗所诬徐锴又以公为任侠千载之下是否诚难臆决然窃意锴之言为近盖吴魏世雠吴自大帝之亡日逼于魏魏以曹休之败深怨于鲂则公之任侠即子房博浪沙中遗意其为乡里患苦非公自尔盖侠徒所萃其势则然及闻父老之言番然自克又与子房圯下归来异世一揆前辈以子房所遇为秦之隐君子庸讵知公所遇非阳羡之隐君子欤遐想当时遇合之由进说之次第与公所以引咎自归来必大有可观而史非班马登载阔疏令人不慊故述之篇末以侈阳羡旧闻而附以诗俾歌以祀若公之官阀行治传记已详兹不复赘云南山兮嵯峨溪水湛兮平波波不惊兮山寂寂樵者唱兮渔歌远宇兮煌煌嘉荐兮苾香公之至兮愉愉降我福兮穰穰飞龙驾兮翔鸾御公之来兮倏而去宰木秀兮佳城慰我民兮千古岁嘉定甲申六月朔漫塘叟刘宰记
　　　无锡慧山新泉记
独孤及
此寺居吴西神山之足山小多泉其高可凭而上山下灵池异花载在方志山上有真僧隐客遗事故迹而披胜录异者贱近不书无锡令敬澄字源深以割鸡之余考古案图葺而筑之乃饰乃圬有客竟陵陆羽多识名山大川之名与此峰白云相为宾主乃稽厥创始之所以而志之谈者然后知山之方广胜掩他境其泉洑涌潜减潜舍下无址无窦蓄而不注源深因地势以顺水性始双垦袤丈之沼疏为悬流使瀑布下锺甘溜湍激若酾醴乳喷发于禅床周于僧房灌注于德地经营于法堂潺潺有声聆之耳清濯其源饮其泉使贪者让躁者静静者劝道道者坚固境静故也夫物不自美因人美之泉出于山发于自然非夫人疏之凿之之功则水之时用不广亦犹无锡之政烦民贫源深导之则千室襦裤仁智之所及功用之所格动若响答其揆一也予饮其泉而悦之乃志羡于石
　　　慧山寺记
陆羽
