<!-- { "loadSidebar": true } -->
慧山古华山也顾欢吴地记云华山在吴城西北一百里释宝唱名僧传云沙门僧显宋元徽中过江住京师弥陀寺后入吴（上甜下心）华山精舍华山上有方池池中生千叶莲华服之羽化老子枕中记所谓吴西神山是也山东峰当周秦间大产鈆锡至汉兴锡方殚故创无锡县属会稽后汉有樵客山下得铭云有锡兵天下争无锡宁天下清有锡沴天下弊无锡乂天下济自光武至孝顺之世锡果竭顺帝末为无锡县属吴郡故东山谓之锡山此则锡山之岑嵚也南朝多以北方山川郡邑之名权创其地又以此山为历山以拟帝舜所耕者其山有九陇俗谓之九陇山或云九龙山或云龙山九龙者言山陇之形若苍虬缥螭之合沓然龙者相传云隋大业末山上有龙六十日因而名之凡联峰沓嶂之中有柯山华陂古洞阳观秦始皇坞柯山者吴子仲雍五世孙柯相所治也华陂者齐孝子华宝所筑也古洞阳观下有洞穴潜通包山其观以梁天监年置隋大业年废秦始皇坞坞者村墅之异名昔始皇东巡会稽望气者以金陵太湖之间有天子气故掘而厌之梁大同中有青莲华育于此山因以古华山精舍为慧山寺寺在无锡县西七里宋司徒右长史湛茂之家此山下故南平王铄有赠答之诗江淹刘孝标周文信并游焉寺前有曲水亭一名（上甜下心）亭一名歇马亭以备士庶投息之所其水九曲甃以文（番瓦）罛甓奫沦潺湲濯移日寺中有方池一名千叶莲华池一名纑塘一名浣沼岁集山姬野妇漂纱涤缕其（白少）皓之色彼耶溪镜湖不类也池上有大同殿以梁大同年置因名之大同殿直上至望湖阁东北九里有上湖一名射湖一名芙蓉湖其湖　　南控长洲东洞江阴北淹晋陵周回一万五千三百顷苍苍渺渺迫于轩户阁西有黄公涧昔楚考烈王之时封春申君黄歇于吴之故墟则此也其祠宇享以醪酒乐以鼓舞禅流道伴不胜滓噪迁于山东南林墅之中夫江南山浅土薄不有流水而此山泉源滂注崖谷下溉田十余顷此山又当太湖之西北隅萦竦四十余里唯中峰有丛篁灌木余尽古石嵌（山卒）而已凡烟岚所集发于萝薛今山石横亘浓翠可掬昔周柱史伯阳谓之神山岂虚言哉伤其至灵无当世之名惜其至异为讹俗所弃无当世之名以其栋宇不完也为讹俗所弃必其闻见不远也且如吴西之虎丘丹徒之鹤林钱塘之天竺以其台殿楼榭崇崇嶪嶪车舆荐至是有嘉名不然何以与此山为俦列耶若以鹤林望江天竺观海虎丘平眺郡郭以为雄则曷若兹山绝顶下瞰五湖彼大雷小雷洞庭诸山以掌睨可矣向若引修廊开邃宇飞檐眺槛凌烟架日则江淮之地著名之寺斯为最也此山亦犹人之秉至行负淳德无冠裳钟鼎昌昌烨烨为迩俗不有宜矣夫德行者源也冠裳钟鼎流也苟无其源流将安发予敦其源亦伺其流希它日之营立为后世之洪法云
重修毗陵志卷第二十二
　词翰〔三〕
　　诗
　　　过历山湛长史草堂
宋南平王刘铄
兹山蕴灵诡凭览趣亦赡九峰相接连五渚逆萦浸层阿疲且引绝（上山下品）畅方禁溜众夏更寒林交昼常荫伊余久缁涅复得味枯淡愿逐安期生于焉惬高枕
　　　酬南平王
宋长史湛茂之
闲户亦玄漠无复车马迹衰癈归丘樊岁寒见松柏身惭淮阳老名忝梁园客习隐非市朝追赏在山泽离离插天树磊磊间云石持此怡一生伤哉驹度隙
　　　过历山
齐竟陵王友江淹
愁生白露日思起秋风年窃悲杜蘅暮涕吊空山落叶下楚水别鹤唳吴田嶂气阴不极日色半亏天酒挹清萧瑟凭樽还复然一闻清琴奏歌泣方留连沉沉客子念直是丝竹间
　　　钓台
梁任昉
道遇垂纶叟聊访问津惑长泛沧浪水平明至曛黑
　　　兰台聚
陆倕
和风杂美气下有真人游壮矣荀文若贤哉陈太丘今则兰台聚方古信为俦任君本识达张子复清流既有绝尘到复见黄中刘
　　　和晋陵陆丞早春有怀
唐杜审言
独有宦游人偏惊物候新云霞出海曙梅柳渡江春淑气催黄鸟晴光照绿苹忽闻歌苦调归思已沾巾
　　　赠从孙铭宰义兴
李白
退食无外事琴堂向山开绿水寂以闲白云有时来
　　　题湛长史旧居
丘丹
【无锡县西郊七里有慧山寺即宋司徒右长史湛茂之之别墅也旧名历山故南平王刘铄有过湛长史历山草堂诗湛有酬咏其文野而兴特以松石自怡终见止足之意可谓当时高贤至齐竟陵王友江淹亦有继作余登兹山观三篇列于石壁仰览遗韵若穆清风遽访湛氏冑裔山下有三十余族得十三代孙略观其谱书笺墨尘蠹年世虽邈茔域尚存余披宋史不见其人心每恻叹恐失斯人也因复追缉六韵以次三贤之末贞元元年岁在庚午】
身退逃名累道存嘉止足设醴降华幡挂冠守幽谷偶寻野外寺仰慕贤者躅不见昔簪裾犹有旧松竹烟霞虽异世风韵如在瞩余即江海人归辙青山曲
　　　送李侍郎赴常州
贾至
雪晴云散北风寒楚水吴山道路难今日送君须尽醉明朝相忆路漫漫
　　　宿慧山寺
吴武陵
【戊辰秋八月吴郡宋遐景自秦还吴南次无锡命余及故人窦丹列会于慧山之精舍是时山林始秋高兴在木凉风白云起于座隅逍遥于长松之下偃息于盘石之上仰视云岭俯瞰寒泉夕阳西归皓月东出群动皆息视身如空玄言妙论以极穷奥丹列有遁世之志遐景有尘外之心余亦乐天知命怡然契合视富贵如浮云一歌一咏以纾性情夫良时佳会古人所惜序述不作是阙文也山林之下景物秀茂赋诗道意以纪方外之游】
秋日游古寺秋山正苍苍泛舟次岩壑稽首金仙堂下有寒泉流上有珍禽翔石门吐明月竹林含清光中夜何沉沉但闻松桂香旷然出尘境忧虑澹已忘
　　　秋暮登北楼
秋满空山悲客心山楼晴望散幽襟一川红树迎霜老数曲清溪遶寺深寒气急催遥塞鴈夕风高送远城砧三年海上音书绝乡国萧条惟梦寻
　　　送客
窦群
南渡登舟即水仙西垣有客思悠然因君相问为官意不买毗陵附郭田
　　　得李滁州书以玉潭庄见托因书春思以诗代答
独孤及
春物行将老怀君意讵堪朱颜因酒强白发对花惭日日思琼树书书话玉潭知同百口累曷日办抽篸
　　　题玉潭
碧玉徒强名冰壶难比德惟当寂照心可并奫沦色
　　　答李滁州见寄
相逢遽叹别离牵三见江皋莼草鲜白发俱生欢未再沧洲独往意何坚愁看郡内花将歇忍过山中月屡圆终日望君休汝骑愧无堪报起予篇
　　　奉寄独孤常州时蒙溪幽居在义兴益增怀思
李幼卿
近日霜毛一番新别时芳草两回春不堪花落花开处况是江南江北人薄宦龙钟心谩懒故山寥落水奫沦缘君爱我疵瑕少愿窃仁风寄老身
　　　戏和贾常州醉中二绝
白居易
闻道毗陵诗酒兴近来积渐学姑苏罨头新令从偷去刮骨清吟得似无
越调管吹留客曲吴吟诗送暖寒杯娃宫无限风流事好遣孙心暂学来
　　　酬常州陈郎中使君
新年多暇日晏起褰帷坐睡足心更慵日高头未裹徐倾下药酒稍爇煎茶火谁伴寂寥身无弦琴在左遥思毗陵馆春深物袅娜波拂黄柳梢风摇白梅朵衙门排晓戟铃阁开朝锁太守水西来朱衣垂素舸良辰不易得佳会无由果五马正相望双鱼忽前堕鱼中获瑰宝持玩何磊砢一百六十言字字灵珠颗上申心款曲下叙时轗轲才富不如君道孤还似我敢辞官远慢且贵身安妥勿复问荣枯冥心无不可
　　　送杨八给事赴常州
无嗟别青琐且喜拥朱轮五十得三品百千无一人须勤念黎庶莫苦忆交亲此外无过醉毗陵何限春
　　　夜闻贾常州崔湖州茶山境会想羡欢宴因寄此诗
遥闻境会茶山夜珠翠歌钟俱遶身盘下中分两州界灯前合作一家春青娥　舞应争妙紫笋齐尝各新自叹花时北窗下蒲黄酒对病眠人
　　　晚春闲居　工部寄诗杨常州寄茶同到因以答之
宿酲寂寞眠初起春意阑珊日又斜劝我加餐因早笋恨人休醉是残花闷吟工部新来句渴饮毗陵远到茶兄弟东西官职冷门前车马向谁家
　　　送李校书趁寒食归义兴山居
人见腾腾诗酒客不忧生计似君稀到家将　作寒食满船唯载树栽归
　　　看常州柘枝赠郭使君
莫惜新衣舞柘枝也从尘污汗沾垂料君即却归朝去不见银泥衫故时
　　　题茶山
杜牧
山实东南秀茶称瑞草魁剖符虽俗吏修贡亦僊才溪尽停蛮棹旗张卓翠苔柳村穿窈窕松涧渡喧豗等级云峰峻宽平洞府开拂天闻笑语特地见楼台泉嫩黄金涌 【山有金沙泉修贡出罢贡即绝】 牙香紫璧裁拜章朝沃月轻骑疾奔雷舞袖蓝侵润歌声谷答回磬　藏叶鸟雪艳照潭梅好是金家到兼为凤诏来树阴香作帐花径落成堆景物残三月登临怆一杯重游难自克俛首入尘埃
　　　茶山下作
春风最窈窕日晚柳村西娇云光占岫健水鸣分溪燎岩野花远戛愁幽鸟啼把酒坐芳草亦有佳人携
　　　入茶山下题水口草市
倚溪侵岭多高树夸酒书旗有小楼惊起鸳鸯岂无恨一双飞去却回头
　　　春日茶山病不饮酒呈宾客
笙歌登画船十日清明前山秀白云腻溪光红粉鲜欲开未开花半阴半晴天谁知病太守犹得作茶仙
　　　赠许七侍御
天子绣衣吏东吴美退居有园同庾信避事学相如兰畹清香嫩筠溪翠影疏江山九秋后风月六朝余锦肆开诗轴青囊结道书霜（上山下品）红薜荔露沼白芙蕖睡雨高梧密棋灯小阁虚冻醪元亮秫寒鲙季鹰鱼尘意迷今古云情识卷舒他年雪中棹阳羡访吾庐
　　　李侍郎于阳羡里富有泉石某亦于阳羡粗有薄产叙旧叙怀因献长句四韵　雪
冥鸿不下非无意凿马归来是偶然紫绶公卿今放旷白头郎吏尚留连终南山下抛泉洞阳羡溪中买钓船欲与明公操履杖愿闻归去是何年
　　　却望无锡芙蓉湖五首
丹树村边烟火微碧波深处鴈初飞萧条落叶垂杨岸隔水寥寥闻捣衣
水宽山远烟风迥柳岸萦回在碧流清昼不风凫鴈少却疑初梦镜湖秋
逐波云采参差远背日岚光隐见深犹似望中连海树月生湖上是山阴
旧山认得烟岚近河水平铺碧岫间喜见云泉还怅望自惭山叟不归山
翠崖幽谷分明处倦鸟归云在眼前惆怅白头为四老远随尘土去伊川
　　　别泉石
晴沙见底空无尘青石潜流暗有声微动松风涵淅沥细浮竹月透轻盈桂凝秋露添灵液茗拆春芽泛玉英应是梵宫连洞府浴池今化醴泉清
　　　忆慧山寺
故山一别光阴改秋露残蝉岁月多松下壮心年少去池边衰影老人过白云生灭依（上山下品）谷青桂荣枯托薜萝惟有此身长是客又驱旌旆寄烟波
　　　重到慧山二首
望中白鹤怜归翼行处青苔恨昔游远向竹窗名姓下数行添记别离愁
碧峰依旧松筠老重得经过已白头俱是海天黄叶信两逢霜节菊花秋
　　　寄毗陵杨给事 【虞卿】 三首
刘禹锡
挥毫起制来东省蹀足修名谒外台好着櫜鞬莫惆怅出文入武是全才
曾主鱼书轻刺史今朝自请左符来青云直上无多地却要斜飞取势回
东城南陌昔同游坐上无人第二流屈指如今已零落且须欢喜作邻州
　　　杨给事新楼
文昌星象尽东来油幕朱门次第开且上新楼看风月会乘云雨一时回
　　　张公洞
李栖筠
