<!-- { "loadSidebar": true } -->
　　　武进
广惠行庙在县南水门外（木斿）塘村神姓张显于广德军横山唐初封水部　国朝累封正佑昭显威德圣烈王　宝佑五年改封正佑圣烈真君后加昭德　咸淳元年又加昌福
琅邪王庙在县奔牛镇东二里旧传晋元帝渡江后有此祠
善利庙在县北嘉山祀白龙之神　绍兴七年赐今额
驸马庙在县奔牛镇西祥符经云驸马戴姓
曹将军庙在县青城镇北
龙堂在县滆湖西宋大明中以黑龙见建 【祷旱辄应】
灵济龙祠在奔牛镇中闸之侧　政和三年赐额
　　　无锡
吴泰伯庙在县东南五里临泰伯渎寰宇记云泰伯西城去县四十里又三渎乃泰伯所开舆地志云吴城梅里平墟其宅墓故井犹存王令诗云古庙郁崔嵬朱门锁不开今人不为让间或乞灵来
徐偃王庙在县南二十五里广塘山下韩文公衢州庙碑载之详矣 【衢州本会稽太末县徐姓皆其子孙】 或云徐子章禹尝执于吴其族散处徐扬间黄（上山下品）志谓墓在其县胡文恭宿尝赋诗云故国无归日丛祠几换秋
春申君祠在县西锡山下即古历山也祀楚相黄歇唐垂拱中祠废后复建张继诗云春申祠宇空山里古柏阴　在泉水
伍相公祠在县西青山上山下有渠曰闾江
城隍庙在县城内
忠佑行庙在市桥南
广惠行庙在县南门
东海信郎王庙虞孝恭南徐记云在无锡县东中废复建
石城王祠南徐记云或称宗郎王在县东三十里
显应庙在翠微寺西　有潭不盈亩岁或旱涝水无亏盈　绍兴三年赐今额尉唐皞尝有诗云平地巍峨起一峰历山西畔滆湖东 【见词翰门】
孚泽庙在县西南军将山有龙湫祷雨辄应赐今额
　　　宜兴
伍相公庙在县西九里子胥自楚入吴过此后人为立祠
果利庙在县荆溪南旧称袁府君庙即汉阳羡长袁（王巳） 【详见君山】 　国朝皇佑三年以雨应祷虞大熙作祠铭　绍兴间令王梁材始增葺之单子发复序其事　政和初赐今额　绍兴九年赐爵嘉惠侯二十六年加字人　隆兴二年加明应　干道六年加永济　嘉泰元年进慈惠公　宝庆二年加孚佑　绍定六年加忠　淳佑四年　加灵泽有二行庙一在通运桥一在芙蓉山广福寺
英烈庙在县荆溪南旧称周将军庙即晋平西将军周孝公处也陆机碑云公葬于家之旧原南瞻荆岳北睇蛟州追赠清流亭侯谥曰孝唐李思义诗云截虎斩长蛟入吴寻二陆又曰行客想遗芳清风满兰菊南唐徐锴尝题其象　国朝景德二年周守绛与令李若谷增缮绛为记　宣和间睦寇肆扰其徒傅皋欲寇郡捕得之皋云初至宜兴长桥忽睹金甲神告曰我平西将军也　绍兴七年赐今额十年封忠惠侯二十六年加仁勇　隆兴二年加兼利　干道六年加义济　嘉泰元年进忠武公　宝庆二年加赫义　绍定六年加昭灵淳佑四年加仁勇父鲂始封基德侯至是进积庆公夫人盛氏累封慈佑恭懿顺惠仁勇四子伯曰靖四封至辅忠济美广应延　侯进肖灵公仲曰（王巳）　忠光业灵佑广利侯进肖武公叔曰札佐忠昭义奕载嘉惠侯进肖义公季曰顾协忠承庆永康灵佑侯进肖勇公
永清天王祠在庙东庑录异记云房州永清县有一神祠唐穆宗时邑令之弟至其处徐梦神告曰余义兴人大父即子隐也余受帝命于均商金房四郡捕鸷兽人为立庙俗号白虎神余耻之幸为正其谥宣宗大中间襄州判官王士澄刻其事于石
城隍庙在县治西省仓门　嘉定中令罗仲舒拓县圃地附益之　绍定闲令赵与悊凿城西垣筑门临通衢
东岳行庙在县东荆溪北
广惠行庙一在福德桥一在胥村
忠佑行庙一在源庆门一在凤川
惠烈行庙在函亭乡姚村即汉秣陵尉蒋子文南唐封庄武帝　国朝赐今额
函亭侯庙一在五贤回图村祀汉蒋澄唐齐光又撰庙碑一在函亭乡
长风庙旧在义乡县神姓邓先为县令死遂发灵宋周山图尝请加神爵今亡
许太尉庙后汉许馘 【或作戫】 也义兴人灵帝时尝为是官应劭为庙碑岁久字刓开元中诸孙重立刻八字于碑阴云谈马砺毕王田数七邑宰徐延休一见辄解谈马即言午砺毕必石卑王田乃千里数七是六一盖谓许碑重立也庙废碑仅存
卫将军庙将军讳逖为邑人佐唐高祖起义汾并擒窦建德挟槊驰突太宗奇之第功拜将军宿卫以母老丐归及卒邑人为立庙荆溪滨以平生弓甲挂东西庑王教尝撰碑词许浑诗云虎牢关下护龙旗挟槊横弧马上飞汉业未兴王霸在秦军才散鲁连归坟穿大泽埋金剑庙枕长溪挂铁衣欲奠忠魂何处问苇花风叶雨霏霏　国朝大观中得法藏寺东旧基卫墩复立祠今废
谢将军庙旧传在六水岸西虞颖诗云虚名但有孤坟在勇节还随古庙空今南门外谢墩有庙云
枭山庙在湖洑镇东二里以地名 【朱氏志云其山多枭】 旧传神姓潘兄弟三人游此山指一草云此堪为茶采之信然后为立祠 【单氏志云西有潘岭】
青口庙在湖洑南十五里神亦潘氏兄弟
西泽庙在县治西百步旧传吴堪之祠原化记云堪邑人为县吏家荆溪得一白螺尝自县归见饮膳毕具盖螺化女子为治饪堪怪之女曰天矜君勤小职敕奉配君勿疑又幽明录云堪得螺化为女子号螺妇令闻而求之堪不与令以事虐堪曰令要虾蟆毛鬼臂不获即加罪妇为致之令又缪语曰更要祸斗妇又引一兽状如犬而食火令取火试忽焚县宇后因立祠　宝庆初里有蒋其姓者涧潀人视祠宇敝默念他日家积赢当新之自是骤富卒为修缮
三夫人庙在滆湖乡柯城沙子口湖之神也俗名三姑庙
三魁庙在英烈庙东庑　熙宁六年邑人余中魁廷试邵刚魁南宫邵材魁开封　绍定间令赵与悊建
先贤祠在县西南二里　绍定间令赵与悊建祀蒋枢密之奇陈密学襄邹侍郎浩苏端明轼汪内翰藻王待制居正周简惠葵周文忠必大且给田以廪守祠者
岳武穆王庙在东岳行庙西王讳飞　建炎中自桐川提兵来平剧盗郭吉尝题金沙寺与张氏壁有誓清中原语邑人德之肖戎服像于英烈庙　淳熙八年章守易以衮绣 【庙有赵倅善誉记】 嘉定问其孙珂守嘉禾属令戴桷更卜徙今地先是蒋待制灿题庵扁以邑多讼缿易岳为岳至是建庙殆有谶云 【王题金沙寺云予驻大兵宜兴缘干五事过此陪僧寮谒金仙徘徊暂憩遂拥铁骑千余长驱而往然后立奇功殄丑虏复三关迎　二圣使宋朝再振中国晏安他时过此得勒金石不胜快哉题张氏壁类此】
重修毗陵志卷第十五
　山水
毗陵山水之秀着于经备于图牒散见于骚人墨客之篇咏若具区之涵浸慧泉之甘洌君山阳山之挺特其显然在人耳目者盖众山之宗支流之源也今合巨细悉书之
　　山
　　　晋陵
横山在县东北三十五里南唐徐锴碑云旧名芳茂晋时常有紫气右将军曹横葬此易今名三茅山人张存有当时不葬曹横墓千古犹存芳茂山之句胡文恭宿诗云此地横青嶂当年动紫氛将军精爽在可解勒遗文风土记云有大横岘以承众今运河北也东南有芙蓉湖山横其间故曰大横今运河北岸有横林去县二十七里与山遥望昔有林木故亦以名南麓有龙井
三山在县东北纲头村中峰峭拔亦名高山杨诚斋诗云三山幸有一峰尖旧传上有舜田舜井石有牛迹 【详见纪遗】
夹山在县东南七十里南北二里包秦阳二小山旧传秦皇至此
黄公山在县南八十里去太湖十五里即春申君黄歇所封故吴墟四番志云黄山有龙泉湾
乌龟山在县南新塘乡与黄山相对其状如龟故名或传下有杨文靖公旧宅疑以此自号云
马迹山在县东南迎春乡太湖中西南二十里山麓周百二十里与津里山相接山西地名西青石壁屹立下有两穴迹圆各盈尺深五六寸水落则见旧经谓秦皇巡幸为马所践按僧文鉴洞庭记汉郁使君为雍州刺史归杜祈州经从此山龙马驻迹留石面时人语曰朝为雍州官莫归栖九里文鉴诗云瀛州西望沃州山山在平湖缥缈闲常说使君千里马至今龙迹尚堪攀二说未知孰是
津里山在太湖中四番志云常州有秦履山注始皇尝登此后讹为今名唐开成中邵偃作记云山连马迹夫椒峰峦回合波影映带实为奇观云
　　　武进
黄山在县北七十里小河郑港瞰大江土人取石以煅灰矿
孟城山在县北八十里亦瞰大江巴州剌史羊士谔记云晋孟嘉南迁侨居之地下流有孟渎
孤陈山在县北与孟城相接
嘉山在县北八十里有白龙潭
　　　无锡
锡山在县西五里唐陆羽云慧山之东当周秦间尝产铅锡汉兴遂乏因以名县 【详见序县】
慧山在锡山西陆羽云古华山吴地记云华山在吴城西百里寰宇记云山有春申君祠范蠡城宋元徽中沙门僧显入吴憩华山精舍其巅有方池生千叶莲花服之可羽化老子枕中记云华山吴西神山是也郡国志云县有九龙山一名龙隋大业末有龙其上一名冠龙陆羽谓山阳有九陇若龙偃卧苏文忠诗云石路萦回九龙脊水光翻动五湖天苍梧云九峰卧苍龙千柱枕其腹
历山俗名舜山在慧山南旧为宋司徒右长史湛茂之别墅 【今寺北是】 文选刘铄江淹皆有诗茂之有草堂应教唐正元间丘丹诗云偶寻野外寺仰慕贤者躅不见昔簪裾犹有旧松竹张佑云旧宅人何在空门客日过泉声到池尽山色上楼多
雷山在太湖中马迹山西风土记云震泽中大雷山小雷山或以为舜渔之地 【详见拾遗】
皇山一名鸿山在县东五十里舆地志云太伯宅东九里为皇山卒葬山南殷仲堪守晋陵复吴氏一户奉祠下
安阳山在县西北五十一里麓周十八里高百二十仞风土记云周武王封周章少子斌于安阳卒葬此山其下有龙湫南徐记云山出石堪作器用江东数州多藉之峰峦奇峭号文笔峰令赵义父诗云突兀当空势不群崭然头角起祥氛毗陵自古多英俊可信孤峰解主文
柯山在县西九域志云柯山在　山侧风土记云吴仲雍六世孙柯相所治之地
闾江山俗名驴山在县西北五十里　有阖闾城
归山在县西北闾江风土记云夫差杀伍子胥褁以鸱革浮江国人登此望其归故名
胥山在县西北闾江侧子胥被杀吴人哀之为立祠
夫椒山一名湫山在县西太湖滨九域志云县有大湫山左氏春秋及史记吴夫差败越于夫椒杜预注太湖中山也
胶山在县东四十里有兴化寺九域志及宋书云山岭路南有宋中书令王僧达墓又有梁萧侍郎故宅其二泉一曰涤砚一曰窦乳卒葬于此地产蓣药尝备贡　国朝天圣中宰苏内翰绅诗云汲泉岩畔惊（仁去二改员）饮载笔池边引鹭翔
夏阴山在县西三十五里吴地记云麓周十五里高七十五丈与柯山相接西临太湖
璨山在县西南七里有明阳观
北龙山在县西十八里　山北麓越绝书云县西有龙尾陵道春申君所筑风土记云山有三峰有白龙潭
横山在县西南二十里
孔山在县西南二十里
华（山卢）山在县西南十八里
管社山在县西南二十五里
章山在县西南三十五里有华藏寺
石盆山在县西北二十五里
西顾山在县西北三十五里
长腰山在县西北四十五里
贾山在县西北四十五里
苦奄山在县西四十五里
天穹山在县西北四十五里
白射山一名白石在县西五十里有白射庙面太湖
胡山在县西北四十五里有胡山庙
广长山
平塔山
鸡笼山并在县西北闾江
独山在县南十八里与锡山连中断为大湖舟行其中号独山阿
充山在县西与独山相接
朱山在县南与充山相接
漆塘山在县南二十五里
