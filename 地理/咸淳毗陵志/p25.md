<!-- { "loadSidebar": true } -->
顾凯之字长康父悦之为州别驾难王弼易义四十条凯之博学有才气为筝赋自比嵇康琴尤善丹青义熙初为散骑常侍唐杜甫诗云何年顾虎头满屋画瀛洲又云虎头金粟影神妙独难忘世说凯之倒食甘蔗谓之渐入佳境尝为虎头将军古今画录谓其小字
　　　唐
李绅字公垂父悟历晋陵令因家锡山元和中擢第李锜有异谋召绅作疏不与书怒囚之锜诛乃免或欲以闻谢曰本　　　非沽名也穆宗召为右拾遗翰林学士武宗时拜尚书右仆射封赵郡公
　　宜兴
　　　汉
蒋默字秀芳诩四世孙父横仕为大将军从光武讨赤眉有功以司隶羌路谮诛默兄弟九人渡江散处帝寻悟命录其后默居阳羡滆湖东封为云阳亭侯终谏大夫子何前将军邵陆侯孙志袭祖封
澄字少明横幼子居阳羡滆湖西函亭封函亭乡侯仕至刺史五子孟东亭侯通阳羡西亭侯休袭父封丹阳太守余无闻唐秘监齐光乂撰碑略曰澄怀忠国之志立全家之道虽灭迹江湖而克雪前耻云
许武字季长会稽阳羡人太守第五伦举孝廉武欲成二弟晏普名乃析资为三自取膏腴二弟所得皆瘠少乡人鄙其贪而称弟克逊晏等并得选举武泣谓宗姻曰向以二弟年长未豫荣禄故分财取讥今殖产数倍悉以推二弟无所留郡中称誉翕然仕至长乐少府孙荆
荆字少张举孝廉和帝时稍迁桂阳太守设吉凶礼以教民俗行春耒阳县有兄弟讼财土书自劾后皆感悔召拜谏议大夫卒于官人为立庙植碑孙戫灵帝时为太尉 【详见祠庙】
周嘉顺帝时请以县隶近郡便期会 【详见叙县】
　　　吴
张秉字仲节阳羡人时顾邵号知人一见遂友之邵为豫章太守饯者百数邵辞曰张仲节以疾不克来暂还与别诸君幸少俟秉仕至云阳太守
周鲂字子鱼吴郡阳羡人少好学举孝廉为宁国长历鄱阳太守魏大司马曹休帅步骑潜入皖鲂与陆逊邀击斩馘万数贼帅董嗣抄略豫章临江诸郡复设奇计卒平之子处
　　　晋
周处字子隐少好畋猎因父老与言搏蛟射虎励志改行从吴郡二陆学为文有思致仕吴为东观左丞太康中历散骑常侍命讨氐力战而没赠平西将军谥曰孝尝着默语三十篇风土记并撰集吴书子玘靖札
玘字宣佩沈毅有父风为州别驾从事荐除议郎三举义旅平张昌陈敏钱璯元帝承制以临津阳羡国山义乡永世平陵六县置义兴郡旌其忠绩后赠辅国将军子勰临淮太守彝丞相掾
札字思季察孝廉除郎中历散骑常侍转右将军封漳浦亭侯时札兄子懋晋陵太守清流亭侯延征虏将军武康县侯缙太子文学都乡侯勰乌程县公一门五侯贵盛未有比
钱广字敬平义兴长城人惠帝末年与周玘顾荣倡义平陈敏未几卒赠永世县侯
　　　宋
吴国夫义兴人与钱唐范叔孙俱以义逊称有窃其稻者国夫引还为设酒食以禾惠之其人惭服
许昭先义兴人父母老病竭力致养雍州刺史刘真道辟为征虏参军辞不就叔肇之系狱七年昭先料理馈饷无倦色赀产既尽卖宅继之尚书沈演之嘉其操行肇之遂得释
蒋恭义兴临津人元嘉中晋陵蒋崇平为劫见禽云与恭妻弟吴晞张偕行时录晞张弗获收恭及兄协付狱兄弟争受刑郡上其事于州悉原之后除恭义成令协义昭令
　　　齐
周山图字季寂义兴义乡人谨直寡言始仕宋元嘉中魏主至瓜步山图应募领白衣队拒魏兵以功加镇军将军高帝辅政密启除沈攸之及攸之败高帝叹曰周公可谓明于料事武帝时出入殿省甚见任信转黄门郎领羽林西厢直卫
　　　梁
陈庆之义兴国山人普通初除　　将军与魏军相持凡数百战魏掎角为十三城庆之陷其四垒九城鼓噪进击斩获略尽中大通间除南北二司州刺史魏遣侯景下楚州又大破之豫州岁饥发廪赈民多所全活子昕七岁能骑射仕至临川太守
鱼天愍义兴人大通初武帝使陈庆之送元颢还魏魏合四十万众拒颢庆之喻众登城天愍踰堞而入遂克之
周文育字景德本新安寿昌人阳羡周荟养为子教以书计文育曰谁能学此取富贵唯有横槊耳及令骑射大悦既壮隶陈庆之麾下与白水蛮战身被七鎗庆之伟其节后从陈武帝战白城抽槊陷阵閷伤百数以功进爵寿昌公终开府仪同三司子宝安折节读书御下有威惠仕至左卫将军
　　　陈
许嗣宗义兴人为新蔡王外兵参军后拜义兴太守
　　　唐
薛士通义兴人仕随为鹰扬郎将江都乱婴城拒贼武德初授东武州刺史辅公祏反战破之封临汾侯终泉州刺史子登 【详见郡守】
卫逖 【详见祠庙】
蒋俨义兴人擢明经第太宗时将伐高丽募为使者人惮往俨曰天子雄武威四夷蕞尔国敢图王人脱不幸固吾死所力请行为莫离支所囚以兵胁之不屈高丽平得归帝壮其节授朝散大夫高宗朝进蒲州刺史摘伏戢奸号良二千石后封义兴县子
蒋子慎默二十七代孙与同郡高智周友善相者云高公位极人臣嗣子弱蒋侯仕不达其后必兴子慎终建安尉子缯谒智周妻以女生子挺历湖延二州刺史挺生涣洌皆擢进士第冽为尚书左丞涣历鸿胪卿终礼部尚书日本使尝遗金帛不受唯取笺一番为书贻其副挺卒冽兄弟庐墓傍手植松柏云
许景先义兴人曾祖绪唐初以佐命功封真定公景先进士释褐神龙间献服慈阁赋李迥读之惊异中茂材异等历殿中侍御史抨按不避权近寻知制诰以雅厚称张说曰许舍人之文词旨丰美得中和之气开元中帝自择刺史十有一人景先繇吏部侍郎治虢州诏御史以上祖饯帝赐诗且令自赋
蒋乂字德源义兴人七岁见庾信哀江南赋再读辄不忘从外祖吴兢学博闻强记有史才杨绾尤称之父将明在集贤白宰相张说引乂入院整比图籍得善书二万卷德宗以凌烟阁左壁文漫剥召问乂曰此圣历中侍臣图赞申诵不失一词帝叹异又问神策置军本末条对甚详判集贤院父子并为学士儒者荣之后封义兴县公五子系伸偕尤知名
系太初中拜史馆修撰参定宪宗实录终检挍仆射淮阳郡公子曙字耀之第进士历起居郎
伸字大直第进士繇右补阙为修撰历翰林承旨宣宗信任之见必咨天下得失未几同平章事懿宗朝命监修国史
偕亦历修撰命次文宗实录三世踵修国史世称良史
蒋防澄之后年十八父诫令作秋河赋援笔即成警句云连云梯以迥立跨星桥而径渡于简遂妻以子李绅即席命赋鞴上鹰诗云几欲高飞上天去谁人为解绿丝绦绅识其意荐之后历翰林学士中书舍人
重修毗陵志卷第十七
　人物〔二〕
　　国朝
　　　晋陵
胡宿字武平晋陵人登　天圣进士第历馆阁知湖州广学舍辟斋庐增弟子员湖学盛于东南安定先生之教兴皆其力也与司马温公同为考官二苏以直言应制科时论翕然博学通阴阳　庆历间河北京东同时地震宿言必有内盗起于河朔未几王则以贝州叛每谓同列曰宿以诚事主今白首矣不忍丝发欺君以丧平生之节官至枢密副使以太子少师致仕谥文恭从子宗愈
宗愈字完夫　嘉佑四年举进士甲科　冶平间召对擢同知谏院李定自秀州推官除御史宗愈即疏言执政任意超擢非当翌日知制诰苏颂李大临不草制皆落职归班宗愈又以舍人封还词头坐是出判真州
哲宗拜御史中丞入对上问朋党之弊宗愈曰君子义之与比嫉小人之奸邪则小人指君子为朋党进君子无党论历尚书右丞谥修简
端修宗愈子　大观元年臣寮上言乞将　元符间臣寮章疏分别邪正轻重之等大抵邪籍上中下三等皆天下正人端士以纷更　祖　宗之法为不便者所谓正等上中下皆偷位苟容左右反复纷更　祖　宗之法为便者端修以直言入党籍邪等第四人绍兴三年赠直秘阁
丁宝臣字符珍晋陵人与兄宗臣俱有文声尤工于诗号二丁同登景佑元年第历官至秘阁挍理同知太常礼院公在馆阁久而朝廷益知其贤
英宗每论人物必称之适智高入寇时守端州以南方备寡被罪寻复召用宝臣初识欧阳公于峡州集中有到夷陵时与元珍推官书即宝臣也文忠参大政言者以尝荐宝臣借以撼文忠乃指前事出倅永州寻卒文忠祭以文且志其墓今双桂坊故宅基址尚存
钱公辅字君倚一字纯老晋陵人为湖学高第　皇佑二年试进士第二人　熙宁间擢知制诰兼谏院王安石得政与议新法不合安石退滕甫公辅营解之安石主薛向公辅请黜之坐是责守江宁初刘彝召见　上问湖学门人在朝为谁彝悉数以对至公辅则以简谅称后守婺州东坡有老手便剧郡高怀厌承明之句为公辅作也
丁骘字公点举　嘉佑　　进士第眉山二苏为同年友以经学倡后进尤长于易春秋为文自成一家方新法行李定用事辟为属骘辞以疾于是苏轼曾肇孔文仲诸公交荐之会司马公当国曰士大夫无不登光之门者丁君独不来真自重之士久之除太常博士入门下中书为左右正言时熙河禽鬼章中外称贺骘独以为鬼章西番酋领得之不足为贺　元佑间士大夫之憸险趋竞者相为朋比朝议有五鬼十物之号如唐八关十六子者骘上疏请穷治之后以胡宗愈亲嫌繇仪曹出知处州公有女适二苏从子彭孙得甥东坡报以诗骘赓云秀出眉山有庆门风流长与蜀山存翰林未老生曾嫡想见累累百世孙有文集二十卷蒋公之奇志其墓 
邹浩字志完晋陵人登　元丰五年进士第调苏州吴县簿试学官第一改扬州教授移知安州孝感县改颖昌府教授　元佑中除太学博士出为襄州教授　元符元年召对除右正言时章惇擅权浩疏惇徇情废法引所私分挍要路沮格正人壅遏忠谏复列惇六罪惇积怒会明年立刘后浩援仁宗废郭后并逐尚美人故事乞追停册礼忤上意惇党因挤之谪新州
徽宗即位复官除正言迁左司谏起居舍人　建中靖国除中书舍人迁礼部侍郎改兵部　崇宁初以宝文待制出知江宁府寻改杭州又改越州未赴谪永州移昭州五年许归常州　大观间复直龙图阁以终初刘后为贤妃生子缘是得立然生子纔三月薨后之立也浩三疏谏随削其槁既贬
徽宗初召还朝首喜叹谏立后事询槁安在浩以既焚之对及蔡京用事素忌浩乃使其党为伪疏谓本宫人卓姬生子后杀其母而取之其辞曰杀卓氏而夺其子欺人可也讵可以欺天乎诏暴其事以故再谪浩修洁有志行记览该总援笔数千言尝授大学于二程先生以行义知名士之及门问道者众公每曰圣人之道备于六经千门万户何从而入大略在中庸一篇其要在谨独而已典教颖昌时守范忠宣命撰乐语浩辞忠宣不悦曰翰林学士亦作浩曰翰林则可祭酒司业则不可与陈忠肃为莫逆交天下称邹陈自为小官受知于人终身不忘尝辑荐者词目曰怀恩录岭表既归即所居堂后辟小圃曰道乡故知与不知皆称曰道乡先生平生所著有文集易系词论语解孟子解义若奏议则杨龟山为之序　建炎追复龙图阁待制　绍兴赠宝文阁直学士谥曰忠子柄
柄字德文庄重笃学幼负俊声侍忠公如二水黄山谷一见深加叹赏呼小友未弱冠弃科举学从龟山先生游先生期以大器每称之曰是真有志于学乃尽傅其业龟山门人以柄为称首陈忠肃公亦称其才高识远可以大受　靖康初以元枢李公荐布衣补承务郎除编修权给事疏请昭雪忠公迁谪之非辜且不出　泰陵之意朝奏夕可赠官赠谥典礼优渥天下伟之素以刚鲠闻刚外敏中与人不苟合前后奏议炳炳真能世其家者着伊川语录一卷文集二十卷终天台守
