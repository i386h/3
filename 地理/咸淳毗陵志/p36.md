<!-- { "loadSidebar": true } -->
大芦禅师名鉴真姓潘氏蓟人幼慕禅律父母不能夺送至宝集精舍经偈如夙习大和八年受具足戒谒大梅真觉师大中间游阳羡住大芦院咸通初赐院额李蠙命住善权寺不乐就卒归大芦以逝有塔号禅大德
孙菩萨　　胜辩禅师　　义兴和尚 【并见传灯录】
　　　国朝
许坚不知何许人干德间有文行于世幅巾芒屩短襕至骭自负布囊未尝启浴溪涧中不解衣或问其故曰天象参列可裸裎乎陈舜俞庐山记云简寂观外有坚晒衣石 【详见寺观】
申屠有涯性不羁携一磁缾可受八九升一日自楚游吴脱衣附舟舟中之人已十数有涯酤酒斗余饮竟大吐众怒逐有涯曰风雪如许弃我何之诸贤不相容何可共载挈瓶登岸倚木吟曰仲尼非不贤为世所不容蚩蚩同舟子不识人中龙吟罢跳身入缾中皆骇视举缾碎之无所睹他日有见其携缾杖踞坐虎丘云
姚生游张洞秉燧而入遇二道士对弈生意得食道士指青泥数块啖之咀嚼芳馨曰可去矣谨勿语人生再拜谢潜怀其余出遇贾胡惊曰此龙食也泥出洞坚已如石
尹生业为圆器 【俗谓桶匠】 一日与人入张洞行未远失尹生同行者遽出越三日乃归扣之云为雾所迷久而扳援磴道以济初不知为三日时宫中大殿久圯欲支葺无良工尹生曰我能是众以非素习咸笑之后果集事方悟其奇遇云
　观寺
　　宫观 【宫古者上下通称观乃楼观也仙入好楼居故道家取此义南北朝或称道馆】
　　　州
天庆观在州东南四里旧在行春门城壕晋永嘉初毛中尉舍宅建梁大同号宝庄严唐景龙改曰龙兴淮南顺义中筑外子城徙今地　国朝开宝中郡俞思首创三清殿天圣五年重修六年　上遣内珰赐真武象一僊卫道器称是大中祥符元年天书降赐今额五年诏即观建殿奉安　圣祖神御长吏朝谒如式今正殿有三前曰金阙寥阳次曰昊天上有通明阁次曰大清东西修廊皆五十余楹南极北斗五岳三官诸殿与翊圣真武院介其间绍定间新建藏殿层檐杰栋为吴中道宫之冠
澄清观在州南金斗城外西偏旧在武进县尚宜乡旧传王祥舍宅建祥女妹皆入道自后女冠多其族　国朝太平兴国三年先徙于城东武烈庙七年州给教场废地改筑广袤十六亩周都官绛为记先是有铜锺一唐广德中王玉僊募铸踰千五百斤音响清越绍兴末取入吴山三茅观至今禁廷视为兴寝之节云
真武道院在法济寺西　国朝至和二年建旧记谓有龟蛇之异
　　　晋陵
冲虚观在横山梁有王八百修道得仙陈朝以州东北为鬼道因筑道馆以镇之名登僊中遭毁荡唐干宁初道流张皎然等重建开宝七年大加营缮徐内史锴为记大中祥符二年改赐今额
　　　武进
含辉观在县西北七十里梁交州刺史陈文则宅旧址宗令纯有记唐干封元年告成中岳有景星之瑞命天下立景星观守刘德敏以此应诏大中祥符二年改赐今额
大和观在县南三十里梁朝始创岁久废唐正观中道流王慧辩于旧址北重建中书刘祎之为记名腾僊大中祥符三年改赐今额
升僊观在县西南三十二里唐开元七年张氏子嗜酒饮辄一石鬓发如银越二载白昼策驴上升舍宅建此故名
　　　无锡
洞虚观在县东数百步梁大同二年建名青元大中祥符二年改赐今额庆历中烬于火嘉佑二年重建三清殿后寖复旧云
明阳观在璨山　国朝崇宁中道士卢至柔筑庵修道大观初茅山元符宫箓刘混康尝荐之是岁九月诏赐今额
妙觉观旧在县北四十里梁大同二年建名如觉为女道士居　国朝至道三年徙于县南百五十步梁溪上改赐今额
洞阳观旧在慧山陆羽记云观旁有洞潜通包山梁天监中建隋大业间寺废洞亦堙其地 【今隶】 荐福寺
　　　宜兴
天申万寿宫旧名洞灵观在张公洞唐以前为寺开元初万惠超天师投龙简奏复焉明皇为题扁韩熙载记云青龙将关尹重来白马共胡僧郄去又云旧御笔以题额赐洞灵之美名　国朝熙宁五年内珰王绅有观古兴自赤乌年之句干道六年内侍刘能真入道请升为宫祝　高庙寿改今额有介福殿
通真观在县东南八十步陈大建二年建名弘道唐神龙中改兴道大中祥符二年赐额玄道避　圣祖讳改今名有北极阁南唐保大中道士冯道京建徐铉为记弟锴篆扁阁前有丹井手植双柏今不存邑人虞摹诗云双树婆娑三百年江南秀邑上参天李坚云璇璇非复旧宫坛独向徐碑识二难井底丹灵勿轻汲昔年曾寿两苍官绍兴末道士焦善渊请为　行在宁寿支院嘉定初建轮藏
冲寂观在县西北六十里唐弘道元年周长官选所居井有白兔升天舍为观 【井在三清殿前】 旧名凌霞大中祥符八年赐额玄寂避　圣祖讳改今额蒋颖叔诗云兔飞贤令井鲸吼贰卿锺自注从父希鲁尝施巨锺神僊传云南唐隐者许坚至此浴滆湖履波而逝李坚诗云玉兔朝天去不回空余露井荐晨柸屋铃不语湖如掌无复凌波逸士来
　　寺院 【寺本官府之称后汉浮屠初入中国馆于鸿胪寺及造精舍因名白马寺随更曰道场唐复为寺院】
　　　州
报恩光孝禅寺在州东南四里旧名广福唐天复间齐云长老维亢施舍利卜寺址淮南杨行密因名齐云南唐保大中建浮屠七级龛僧伽所留国祥寺衲衣号普照王塔崇宁二年诏天下建崇宁寺州以此应加万寿二字四年八月赐塔名曰慈云政和元年改崇宁为天宁即　上诞节名绍兴七年更曰报恩广孝有司寻以广孝犯　太宗谥改今额十二年诏为崇奉　徽庙道场
太平兴国禅寺在州东南四里齐高祖创名建元唐干元中僧法偁始大之穹堂伟殿甲于诸剎太平兴国中改今额胡文恭记云萧齐旧剎吴土名蓝苏文忠尝赋牡丹诗云武林千叶照观空别后湖山几信风自笑眼花红绿眩还将白首看（革呈）红建炎初烬于兵仅余三数殿与甘露戒坛云
荐福禅院在州东南四里杨行密时　建元寺西地建以歙州清协禅师居之协尝住庐山香炉峰俗号炉峰院　国朝咸平中改今额有红梅阁淳熙中毁不存旧岁贡闱未建尝寓试焉
永福禅寺在州东南三里梁天监元年建旧名建尝唐大中间马刺史植以郡人潘建宗请重造今废
龙兴寺在州东南二百步陈至德中建旧名中兴唐神龙中改今额
显慈永庆禅院在州东南四里运河南旧传武烈陈帝果园唐长兴初名正勤咸平六年以承天节名天下寺观政和七年避后土号改曰能仁宣和中诏为神霄玉清宫 【诏书刻石大殿今存】 后宫废复旧建炎四年张参政守请为坟剎改赐今额
新兴广福禅院在州东南四里伪吴时为浴室院南唐保大中名新兴熙宁中改曰寿圣隆兴元年避高庙册号诏天下寺观并改今额
国安禅寺在州东二里唐初名国祥僧伽尝留衲衣寺后寖废 【祥见仙释】
崇胜禅寺在州东南二里武烈帝西第庙有轸氏舍宅疏初名杜业更曰福业太平兴国中改赐今额有观音阁今为祝　圣道场
正觉寺在州东南二里唐开元中建名开元寺乃李大夫遵宅旧址　国朝改今额后罹兵烬余一古殿有铁镬面径寻及铜模明皇像庆历中武进令杨与重饰乐安任膺为赞略曰有唐令王遗像在兹三教备躬范镕出奇嘉定间好事者欲取之有题于壁云衣冠佛老履为儒谓君王杂左袪卖主不羞天宝事可怜捐已奉苞苴遂已至绍定像镬终不存
报恩感慈禅院在州东南三里　国朝治平初胡副枢宿请额建院晁无咎赠感慈老云感慈神骏渥洼流壁上高僧莫遣酬苏文忠亦有诗 【见词翰门】
法济禅院在州东南二里初名浴堂院　太平兴国中改法济迩年浸废　咸淳初元权管僧德永以院之江阴庄私献贵戚家其徒讼于郡家守铉翁屏之时　朝建已置晋武两县主学教养无所因士众有请白之礼部为两县学就以江阴庄养士符从之
崇法禅院在州东南二里旧传武烈帝后圃南唐保大中名大圣院大中祥符二年改僧伽院宣和七年赐今额
华严教院在州东南四里旧为太平寺支院名法华有曼殊普贤二台东西对峙最伟特比岁寖废为人撤毁惟门屋佛殿仅存苏文忠屡尝游（上甜下心）题薝卜亭云六花薝卜林间佛九节菖蒲石上僊何似东坡铁拄杖一时惊散野狐禅
资圣禅院在州东南四里唐咸通中建舍比丘尼国朝宣和六年重缮干道间创三门孙鸿庆有记
妙胜禅寺在州东南一里有奇晋永和中李大夫舍宅建陈至德元年郡人姜氏为尼者三遂增辟唐永初四年名天静　国朝元佑间赐今额
　　　晋陵
感慈显庆禅院在县东南二里元佑三年胡右丞宗愈请为坟剎赐今额
红塔禅院在县西北三里山门题梁有大唐某年建字余多漫剥旧有浮图建炎间撤去得断碑云熙宁元年九月重建
广福禅院在县东南五里唐天复中齐云长老维亢建名齐云南唐保大中改今额前有双塔对峙驿(下阙)
景德禅院在县西南五十里唐咸通中建名宝田国朝景德中改今额
慈福禅院在县东南三十里唐咸通中建名永安国朝崇宁二年改赐保安三年再改今额
大中祥符禅院在太湖中津里山隩始号灵山唐正观初徙自马迹山里民杭恽舍祖墓重建寺居重湖迭嶂间最为清绝大中祥符中改今额宣和四年升为寺
接待院在县东南二十七里
　　　武进
宝林寺在县南三十里周闵帝舍宅建名法华　国朝改今额
干明禅寺在县南四十里唐大中五年马守建名缘果太平兴国中改今额
圆明禅寺在县西南六十里唐正观中镇威将军薛恬武陵王记室薛世绪徐州西曹从事薛法兴舍宅共建名乐善　国朝改今额
瑞像禅寺在县南六十里旧名宝相大中祥符中改今额
智宝禅院在县北七十里万岁镇梁武帝旧第天监七年舍为院名慧炬伪吴天祚闲重建太平兴国中改今额胡苍梧诗云六代烟尘息千年象教尊衣冠悲故里聚落见荒村
观音禅院在县西北六十里唐开元中建名善业国朝元丰初主僧悫澄重建尉高子方为记云唐上将曹公之故居　国朝改今额
能仁禅寺在县西三十里齐黄门侍郎萧惠开舍宅建名禅乡　国朝改今额
　　　无锡
崇安寺在县东三百步晋兴宁初建名兴宁本王右军旧宅太平兴国初改今额建炎中毁后重建绍定间创千佛阁于东庑
福圣禅院在县南梁太清建名护国唐咸亨中名灵山后废天圣间重建改今额俗号南禅有僧伽留锡塔崇宁赐名妙光
寿圣禅院在县南半里名凤光唐武德中与桥同建后废开宝八年两浙统官施仁福始创浴室院治平中重建改今额俗号北禅
崇教禅院在县东三十里梁大同二年邑人王建舍宅为之名祗（施去方改）隋大业五年废唐上元初重建会昌中又废干符二年复旧　国朝淳化二年赐今额
保宁禅院在县北二十里梁大同二年建名福爱隋大业间废唐上元初重建淳化中改今额旧传为甘罗宅旁有甘荡
兴教禅院在县东南四十里梁大同二年建名施（施去方改）绍兴元年赐今额
静教禅院在县东四十里陈至德元年建名善寂随开皇中吴郡刺史陈子迈捐资增创大业尽毁唐上元间重缮会昌又废寻复旧太平兴国五年改今额
圆通禅院在县东七十里唐干元初建名干元　国朝景佑中改今额有石刻金刚经
广济院在县东六十里唐干符三年建名甘露风土记太伯时其地有甘露故云太平兴国八年改今额
普宁禅院在县南四十里梁大同元年建名长泰国朝改今额为僧伽留笠之所
保安禅院在县南十里　国朝干道初建赐今额
