<!-- { "loadSidebar": true } -->
太湖在县东南百里源自安吉州长兴县入宜兴又八十里入晋陵又十八里入无锡由晋陵无锡四十八里百五十步南入平江府吴县乌山北湖堤环郡境总百四十八里五十步亦名五湖周礼职方氏云扬州其浸五湖注湖在吴南浸可以为陂灌溉者越绝云湖周三万六千顷史记河渠书云于吴则通渠三江五湖韦昭注五湖湖名耳实一湖今太湖是也在吴西南通典注云五湖在吴郡吴兴晋陵三郡郦元则谓长塘湖射贵湖上湖滆南通嘉兴韭溪陆龟蒙云太湖上禀咸池之气一水而五名二家之说为近故其诗云尝闻咸池气下注作清质至今涵清霄尚且浴白日
芙容湖在县东五十五里南北八十里南入无锡县北入江阴军东南入平江府　北入扬子江越绝及吴地记云无锡湖万五千三百顷其千三百顷为晋陵上湖又云射贵湖寰宇记云东南流为五泻水南徐记云横山北曰上湖南曰芙容湖陆羽云惠山东北九里有上湖南控长洲东洞江阴北掩晋陵苍苍渺渺迫于轩户故惠山有望湖阁李绅诗云丹树村边烟火微碧波深处雁初飞萧条落叶垂杨岸隔水寥寥闻捣衣湖面百里一望皆菰蒲荷芰为江南烟水伟观皮日休陆龟蒙与毗陵魏不琢载酒赋诗由此经震泽穿松陵抵杭越目其舟曰五泻胡文恭宿诗云小湖香艳战芙容碧叶田田拥钓蓬岚气欲飞山隔岸秋光不定水摇空岁久湮废今多成圩矣
阳湖在县东五十里东西八里南北三十二里中与无锡分派北通茭沼 【本日蛟涛后人讹之】 临津总为三湖南徐记云宋元嘉修废成良畴数百顷俗号宋建又云长渠南有小五湖南通阳湖以近阳山故名
　　　武进
滆湖 【音核】 在县西南三十五里东西三十五里南北百里中与宜兴分派郭璞江赋云具区洮滆是矣舆地志云太湖射贵与此亦谓三湖祥符经云湖多白鱼南连沙子昔有滆姓龙壳归地遂陷今烟霭中蜃楼常见焉沙子即湖觜风浪掀涌亦一险也
　　　无锡
五部湖在县东北十里东西二十里南北十里南徐记云其源浊而流清溉田百余顷即陶谷所隐处
濠湖在县东南七十里中与常熟分派东入漕河西入蠡湖又东入吴县乌角溪
蠡湖在县东南五十里中与吴县分派寰宇记云范蠡伐吴开此唐地里志云剌史孟简开太伯渎东连蠡湖亦名孟河
五湖在县西北五十里二百五十步寰宇记云中与晋陵分派南徐记云县长渠南有五湖又有小五湖非周官之五湖也中道长渠溉田五十顷
小五湖在县南十八里南太湖西大渲渰东长广溪北梁溪
　　　宜兴
洮湖一名长塘在县西北百里东西二十里南北二十五里与溧阳金坛分派风土记云阳羡西北有洮湖中有大小坏山宋明帝时庾业代刘延熙为义兴太守东讨孔顗贼党至长塘湖唐张籍有诗云一斛水中半斛鱼大鱼如柳叶小鱼如针锋水浊谁能辨真龙　国朝苏后湖庠诗云放船出沧湾沙寒鴈行落
　　河
　　　州
运河东自望亭风波桥入郡界西至奔牛堰凡百七十里有奇史记云禹治水于吴通渠贯江湖齐地志云丹徒水道通吴会六朝都建业自云阳西城 【今丹阳】 凿运渎经抵都下隋初尝废大业六年诏自京口至余杭穿河八百里广十余丈欲通龙舟巡会稽唐白居易有平河七百里之句
城河一在外子城环绕郡治俗号城濠一在罗城外俗号开河东通吴门西朝京门皆连运河
惠明河西南引荆溪水自南水门入舜宜桥汇入迎秋门经郡前稍东又南入　洞河与后河合流入运河
后河俗号市河自南水门环外子城历月斜桥金斗桥瑞登桥穿郡市出里虹桥入运河　天圣中李守余庆始开凿邹忠公作记谓李明阴阳三十年当有魁天下者后如其言 【详见词翰】
　　　晋陵
纲头河在城北青山门外一自通江桥东北入鎗头入江曰灶子港一经杨头郑陆直东三十里入江曰利港
　　　武进
西蠡河在南水门南经陈渡桥塘口入滆湖单谔水利书谓范蠡所凿今宜兴有东蠡河横亘荆溪北透湛渎此为西蠡明矣
　　　无锡
弓河在县东运河侧旁有九河号九箭
芙容河在县北门通芙容湖入江阴青旸夏港
　　　宜兴
运河在县北五十步西接荆溪北由源庆门抵沙子湖六十里　淳熙间丞韩隆冑尉秦膺刚重浚有记
东蠡河在县东十五里东南入太湖　咸平中邑人邵云甫重浚
　　溪
　　　武进
白鹤溪在县西南二十里入隔湖接丹阳桂仙乡旧传以丁令威化鹤得名 【又有丁桥在丹阳县】
三涡溪在县南三十里北通运河亦入滆湖
　　　无锡
梁溪在县西南十八里南北长三十里入太湖西至五里桥与运河合流吴地记云古溪极陜梁大同中重浚故名
长广溪在县南十八里广二十五丈袤三十五里舆地志云源出历山西南与太湖相接无锡志云陈勋所导南至开化乡流分为二
双溪在县北五里一西通河浒钱桥一东南与梁溪合流
新安溪在县南三十里南通太湖东入运河
赤城溪在县南四十里袤五里南通太湖东入运河
乌角溪在县南四十五里袤六里东出望亭西入太湖与平江分界
　　　宜兴
荆溪在县南二十步广二十二丈深二十五丈周孝侯斩蛟桥下即此溪也按前汉地里志实为中江溪贯邑市受宣歙芜湖之众流注震泽达松江以入于海风土记云阳羡溪九仅有六余不知其处子隐时已如此则川源之湮塞可知今波澄可鉴峰峦如画以在荆南山之北故名
东泻溪在县东南三十六里陆希声颐山录谓山前百余步众流合而东故名任昉诗云长溪水东舍顾况云家住义兴东舍溪李守栖筠置茶舍于此亦名东舍希声在昉况后舍（言为）为泻两峰多藤花春时照影水中青红可爱亦名罨画溪又名五云溪陈守襄诗云五云无处向新亭月里乘舟夜半行不见藤花相掩映乡人遥指画溪名
折溪在县东南三十六里源出垂脚岭东北入太湖
章溪在县西七十里源出章山北入荆溪
慈湖溪在县西南八十里源出沸泉山北入荆溪亦名西阳渚溪
阳溪在县东北四十里源出阳山东入太湖
洑溪在县东五里北入荆溪
塞溪在县西北源出洮湖东入洋渰又东入荆溪
烂路溪在县西五十里北流至临津前入塞溪
莲荷溪在县西六十里源出函山东入白云径
新溪在县南兴门外一里　嘉佑中令司马旦所凿
竹溪在县西南四十五里仅有山涧中产水菖蒲旁多竹土坚如石好事者斲为小峰峦
朋溪在县东北即下涨港之支流董令升卜居建桥且为之记
涸溪在县西九十里分界山北多石子雨暴至山水奔迸流入章溪晴则涸
　　沟
　　　州
邗沟在郡城内一自太平桥西环绕城南出臧桥首尾俱枕运河为南派一自通吴门内南枕运河沿关城历太平寺后出晋陵县治前入新巷永福寺南汇归斜桥至虹蜺桥后与后河合流为北派南派仅有流通北派多烟塞或援左传吴城邗沟通江淮之事为证非也 【按左传哀公九年书吴城邗沟通江淮杜预注云于邗江筑城穿沟东北通射阳湖西北至京口入淮通粮道也故前辈于邗字下点断而断筑城与沟两事今毗陵是一邗沟与左氏所载不同】
　　港
　　　晋陵
采菱港在县东二里北枕运河西南通陈渡桥
戚墅港在县东十八里北枕运河南入太湖
三山港在县东南二十里西北入申利二港至扬子江东北与江阴分界
　　　无锡
直湖港在县东北三十六里北枕运河南入太湖
　　陂
　　　无锡
莲陂在县东南五十里
赤湖陂在县　四十六里
新丰陂在县北三十里
上千陂在县　七十里
　　塘
　　　武进
烈塘在县西十八里前枕运河后入大江　绍熙间李守嘉言尝浚临江置闸以讥防焉
　　　宜兴
横塘 【详载百渎】
鹦鹉塘在源庆门外广袤约百亩
　　浦
　　　宜兴
大浦在县东三十六里太湖滨李颙诗所谓太湖浦是也
章浦在县西二十五里周札尝封章浦亭侯
沧浦在县东十里流波浩淼有沧浪之意故名
　　渰
　　　无锡
青祁渰在县西南二十里通五里湖入长广溪入太湖
小渲渰在县西南十六里与青祁渰通
洪邱渰在县南四十五里入太湖
塘□渰在县南二十里
马金渰在县东五十五里与平江分界
西谢渰在县东六十里与平江分界
漆渰在县西南十八里
　　　宜兴
都渰在县西六十里源自洮湖北汇都山流于孟泾
洴浰渰在县西二十七里荆溪贯其中通白云径
余波渰在县东十五里广十余里一名余波湖
洋渰在县西三十五里塞溪贯其中号南北洋渰北青鱼荡
黄土渰在县北五十里亦名白鱼荡县素号泽国又有常富等渰
　　涧
　　　无锡
黄公涧在县西八里惠山侧楚相春申君黄歇城吴墟故名
周塘涧在县西北四十五里
　　　宜兴
大涧在县西南十里源出南岳山北入荆溪
黄潼涧在县西南五里源出石亭北入荆溪
冶林涧在县西十五里源出君山北入荆溪
横涧在县南二十五里源出君山入东泻溪
洛涧在县东南二十五里
白马涧在张公洞侧旧传白马见于此韩熙载洞灵观碑云飞白马于涧边卧金牛于潭底
　　渎
　　　武进
孟渎在县西四十里风土记云七里井有孟渎汉光武初潜尝宿井旁民为指途达江浒即位命开此渎广五丈深七尺南通运河北入大江岁久淤阏唐元和中剌史孟简浚导袤四十一里溉田四十余顷南唐保大初修水门　国朝庆历三年令杨玙谕民疏治复通江口祥符经引巴州剌史羊士谔记云此渎以近孟城山得名或云孟嘉侨寓之地又云孟简所浚未详孰是
孝感渎在县西南七十里通滆湖晋王祥与继母寓此卧冰得双鲤故名
黄土渎在县西六十里九域志祥符经皆云伍员取此土筑阖闾城
伯牙渎在县西十八里奔牛镇西二里南枕运河北入大江
直渎在奔牛镇东枕运河通白鹤溪
兰陵渎在奔牛镇北五里齐梁立南兰陵郡故名地多萧姓盖其裔也
　　　无锡
太伯渎在县东南五里西枕运河东达蠡湖孟简尝浚导袤六十七里广十有二丈
　　　宜兴
百渎在县东南七十五里为上渎在县北六十里为下渎旧以荆溪居数郡下流于震泽口疏百派而分其势又开横塘袤四十里以贯之导荆溪下震泽入松江注诸海濒湖畎浍皆道焉　国朝治平中令楼闶浚四十二渎余悉湮废按单谔水利书云自芜湖溧阳五堰达吴江犹人之一身五堰为首荆溪为咽百渎为心震泽为腹盖谓脉络相贯然旧志载渎名仅七十有二率在是邑然晋陵新塘乡鸦步村实号百渎口亦有隶其间者独阙不书今详疏于后
　　陈庄 　　符 　　　　　　五千 　　墓
　　葛 　　　黄 　　　　　　褚店 　　欧
　　彭 　　　毛 　　　　　　赵 　　　师
　　后师 　　徐 　　　　　　河 　　　朱
　　杨溪 　　臼 　　　　　　砻 　　　北津 【或作准】
　　中津 　　新 　　　　　　历 　　　前黄于
　　茭 　　　杜 　　　　　　南津 　　后黄于
　　鸭舍 　　伍贤 　　　　　牛路 　　庙
　　冯巷 　　大浦 　　　　　龚师 　　蛇
　　李庄 　　新漕 　　　　　马家 　　俞家
　　郑 　　　寺庄 　　　　　高庄 　　西市
　　台庄 　　握 【或云掘】 盛 　　　汤
　　茅耆 　【或作祁】 　 张 　　　北朱
　　何谈 　　凌 　　　　　　吕 　　　坞
