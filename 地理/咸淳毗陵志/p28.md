<!-- { "loadSidebar": true } -->
苏轼　嘉佑二年与蒋颖叔连名策第宴琼林日坐相接遂约卜居阳羡邑人单锡亦同年进士轼以甥女妻之属以问田后谪黄州移临汝上章乞居阳羡谢表有云买田阳羡誓毕此生尝托邵民瞻买宅一区为钱五百将挈居偶与邵步月村落闻老妪哭声甚哀异而问之答曰吾家有一居相传百年今吾子不肖售诸人所以悲耳叩其居即邵所得亟取券对妪焚之竟不索直自是亦不复问舍寓于顾塘桥孙氏之室而殁其风谊如此 【详见祠庙门】
杨时南剑州将乐人与游定夫谢显首同时为程门高弟学者推之陈忠肃每贻诗必称以先生　政和元年待次越州萧山知县自京过毗陵寓早科巷时道乡邹公已病公首即卧内就见是冬邹公卒公为文祭之明年赴萧山任及满奉祠遂徙居毗陵讲道城东书堂既罢祠官贫甚不果赴部郭慎求在朝以书问所欲公年已七十矣答以欲求一筦库为贫耳慎求为授常州市易务公闻之曰非见阙于吾事无济况市易事吾素不以为然纵得禄其可就乎卒不赴五年以秘书郎召赴阙　靖康初除右谏议大夫未几力丐归　建炎初除工部侍郎明年夏以直学士奉祠是冬始还将乐公居毗陵者十有八年如养浩堂踵息庵诸记中庸辞义伊川易传泰山春秋传诸序皆当时所著也邦人今即其地祠之
贺铸字方回开封人　孝惠皇后之族孙好学藏书万卷工文词尤长于乐府寓居毗陵着荆溪集阳羡歌以右班换文倅太平州而卒葬于义兴之筱岭坡诗有云解道江南断肠句只今惟有贺方回号鉴湖居士
王居正字刚中　建炎初自江都徙居阳羡为举子时耻用王氏说既第尝着三经辨学　思陵朝悉上送官尤为宰臣范宗尹所知仕至兵部侍郎自号竹西
李纲字伯纪邵武人　建炎初作相为汪黄所沮去位尝游南岳有诗赠寺主及留题善卷寺后居锡山自号梁溪漫叟有梁溪集二十卷
汪藻字彦章鄱阳人婿于义兴庄氏爱溪山之胜因卜居焉自　崇宁初策高第校三馆秘书尚符玺立柱史遂赞书命入翰林掌内制仕朝廷三十年以文学议论推重一世所为诗文千余首号浮溪集传于世
陈克字子高天台人有诗名　绍兴中为敕令所删定官自号赤城居士寓居义兴之潼渚
周麟之字茂振海陵人登　绍兴二年第中宏博科金亮渝盟将出使疏陈七不可之说
上以为然擢知制诰请复赐
熙陵所书玉堂两大字从之今为翰苑盛事诏撰张循王墓碑奏御　上批其后曰叙事详尽造语简要披览再四但有叹嘉尝受旨作立皇子诏有非朕敢私之语　上读之称善终于知枢密院
胡松年字茂老海州人　建炎初八西府　绍兴间奉祠居阳羡之言村筑堂以自娱扁曰横山孙仲益记其事甚详
重修毗陵志卷第十九
　人物〔四〕
　　遗逸
季子耕于延陵为圣人所予清规姱节照映千载繇是潜深伏隩之士代不乏人弗书则将湮没无传焉用次所闻以谂来者
　　　晋陵
　　　　汉
陆璯字仲芳毗陵人操履清正明京氏易尚书风角星算皆极精奥辟主簿视事旬日谢病去隐会稽山 【见毗陵先贤传】
　　　　陈
何之元世居庐江好学有才思为信义令宗人敬容位通贵显访其　之元终不一造或问之对曰德薄位隆覆败可待吾惧及祸耳识者称叹着梁典三十卷隐居晋陵随开皇间卒
　　　　唐
窦群字丹列京兆金城人兄弟皆擢进士第独群以处士客毗陵传啖助春秋着书数十篇以韦夏卿荐德宗朝为左拾遗
　　　　国朝
庞安仁字宅道居城南通五经尤长于易开门授徒张正素邹道乡诸公皆尝执经今天庆观西庑窦谏议阴德录石刻盖其所书
霍泂字大清端友从孙居城东之梅坡喜为诗自号筠寮尝宿田舍见催科吏赋诗云北风吹晴屋满霜翁儿赤体悲无裳闺中幼妇饥欲泣忍饥取麻灯下缉一身勿暇私自怜鸣机轧轧明窗前织成五丈如霜布翁作旋襕儿作裤明朝官中租赋急依然赤体当风立岁饥道殣守多出游又云朝来五马去寻春谁信家家甑有尘枕籍道傍宜细问恐非芳草醉眠人守闻而止
　　　武进
　　　　唐
施肩吾擢进士第后隐洪州着闲居诗以见志
　　　无锡
　　　　国朝
钱道人逸其名顗之弟隐慧山苏文忠赠以诗云毗陵高山锡为骨陆子遗味泉冰齿贤哉仲氏早拂衣占断此山长洗耳
　　　宜兴
　　　　唐
李勘字定臣神尧七世从孙幼孤好学掇薪自爨夜无然膏默念所记后举进士试日吏唱名乃入勘耻之径反江东阳羡里人有斗争不之官悉诣决尝集诗之类古者断为唐诗以讥元白之失云
陆勋尝寓义兴李郢有寄题陆校书禅居诗云惠远烟霞在方平杖履随
蒋逸人失其名钱起尝宿荆溪赋诗送归山中
陆龟蒙字鲁望元方七世孙少高放通六经大义乐闻人　学性嗜茶置园顾渚山下自判品第尝升舟设篷席赍束书茶灶笔床钓具往来谓江湖散人或号天随子甫里先生
皇甫冉字茂叔丹阳人天宝中调无锡尉避乱居阳羡
陶详校书隐居阳羡方干有阳羡山中笑傲情之句后游张公洞又寄以诗
高云寓阳羡皇甫冉尝题客舍云吴国滞风烟平陵延梦想惟将山与水处处谐真赏
　　　　国朝
王无咎字补之建昌人　治平中来游着许氏园堕星记后卒葬静乐山
慕容晖父惟良领州刺史因家阳羡嗜酒好吟不务进取所居有双楠轩耸如盖尝从苏文忠游自谓双楠居士王平甫寄诗云坐唱月华青嶂外行吟怳起白鸥边从子彦逢 【详见　门】
苏庠字养直丹阳人幼为清江引苏文忠见而奇之遂知名志不乐仕客居阳羡号后湖居士
元簿字泉卿幼业进士辄弃去喜为诗自号耘轩有岁后书怀云他乡故乡老若此新岁旧岁穷依然烹茶但有二升水沽酒初无三百钱其处约安贫亦可尚云
　　旌表
孝弟人心之天移风易俗莫此焉急是邦巷居里处比比以孝义名表而出之为善者劝
　　　晋陵
　　　　宋
畲齐民少有孝行佣书以养大明二年父卒干家讣未至齐民忽语人曰比肉痛心烦甚如割必有异故寻得报日夜行四百里母子相对恸绝复苏问父遗言母曰恨不见汝齐民曰相见何难亟走殡所号顿而殒郡以事闻诏更所居里曰孝义赐其母谷百斛 【孝义避　太宗御名下一字改曰孝仁】
薛天生其母罹艰棘尝蔬食天生亦蔬食母未免丧而逝天生终身不嗜鱼肉齐建元三年诏表门闾
　　　　齐
刘怀嗣与弟怀则十余岁丧父衣不絮食不盐豉建元三年诏表门闾
　　　　随
陈司徒杲仁事母以孝称母病思牛炙适屠禁割股肉作羹以进病良已郡上其事诏遣大夫杨绩赐旌表后庙食封武烈帝
　　　　唐
刘子翼字小心初仕隋为著作郎峭直有行面折僚友家无余赀正观初召用以母老辞诏许终养江南巡察大使李袭誉表所居里曰孝慈
赵氏吴康之妻父亡弟幼岁饥母且病丐粟以给长归康之寻卒家欲更适誓死不贰
　　　　国朝
孙达母周氏刲股起父疾尝戒达勿从王舍陵学母卒达哀毁尽礼　崇宁间李守孝节为请旌表淳佑六年裔孙镐年七十余病疽其子裂肝以疗寻愈八年李守迪大书刻石名所居里曰申孝以昭其家之世德云
施氏达从母中奉廷臣妻尝书守身二字勉其夫陈古灵守郡延廷臣训其子后第进士母广陵郡君年九十余与妻迎养聚数千指鸣鼓会食五从同炊郡以事闻诏封仁寿县君仍赐冠帔洪内翰为记
　　　武进
　　　　宋
吴欣之弟慰之元嘉末为武进县史随王诞起义会华钦军至众骇散慰之独留被执将死欣之诣钦请代兄弟皆获免齐建元三年有诏旌表
　　　无锡
　　　　晋
华宝父豪义熙末戌长安年八岁临别谓曰我还为汝冠后长安陷宝年至七十不婚冠或问之不忍答辄号恸弥日齐建元三年诏表门闾陆羽云惠山华陂宝所筑也
　　　宜兴
　　　　齐
吴达之嫂亡佣直给丧具从祖弟钦伯夫妇岁饥被略达之有田数亩售以赎郡命为主簿因逊兄又以先世旧田与族弟弟亦不受弃为闲田建元三年诏表门闾
黄氏蒋隽之妻夫早世誓不践二庭家人逼之欲自刭乃已建元三年诏表门闾
陈元子四世同居百有七口建元三年廉使上其事诏表门闾仍蠲租赋
重修毗陵志卷第二十〔阙〕
　词翰〔一〕
重修毗陵志卷第二十一
　词翰
　　记
　　　宜兴周将军庙记
徐锴
君字子隐义兴阳羡人晋鄱阳太守鲂之子少而跅弛任侠自处不护细行乡人以为暴焉尝感父老之言以南山之虎长桥之蛟并已为三害于是入山杀兽既而搏蛟浮沈三日竟断之而出初里人以为君之没也室家相庆既出始知人患已之深也乃入吴寻二陆而师之学成义立以忠烈自处期年而　府交辟嗟夫观过知仁则向之所为非巨恶矣吴末为无难督及王浑平吴置酒高会调吴人曰诸君亡国之余得无戚乎君对曰汉室分崩三方鼎足魏灭于前吴亡于后亡国之戚岂独一人浑有惭色荆楚之烈气凌太原兵灭之余折而不挠又为广平太守积纪滞讼决之一朝君之果也于从政乎何有母疾罢归为楚内史征拜散骑常侍君曰古人辞大不辞小乃先之楚化行俗易然后从征及居近侍多所规谏迁御史中丞纠劾不避宠戚梁王彤违法君深文按之齐万年反权臣恶君之强直以君讨之移孝于君有死无二贼策之曰周君才兼文武若专断而来不可当也如受制于人此成擒耳呜呼盗有道焉其知之矣及六陌之役梁王为帅军又未食彤促令进而绝其后继君自知必败赋诗曰去去世事已策马观西戎藜藿甘梁黍期之克令终言毕而战自旦至暮斩首万计弦绝矢尽而援不至左右劝之退君以为凿门而出义不旋踵遂战殁焉夫梁王以宗戚之贵义兼家邦非不知良材为国之所凭盖利欲之诱深而爱国之情浅也而况悠悠群品安足言乎由是而言君之所按非深文矣夫奸臣之于直士其不合有三佞直不同嗜好亦异一也邪正相形才望相绝虽欲企尚不能效之抚心内愧遂成雠恶二也以小人之性度君子之心以为善人之进必来排已三也有此三者至于反兵贤人既殒遂及于国夫剖巢破卵凤凰不翔杀犨殒犊圣人亦逝将军既殁此西晋之所以沦胥也二子继德此东晋之所以光启也君既除害乡里称之又尝着阳羡风土记则精灵所游蠁（月兮）有在矣锴以癸亥奉诏为祠官东祷山岳历将军之庙（豸页）想先贤之高风周旋徜徉欲去不忍唯君之见危授命当官必理虽百代之王者愿以为臣焉郡县既以时致祠敢即其图像而为颂曰深山大泽实生龙蛇左湖右渎君子之家烈烈周君国之爪牙梁摧国圯圯也如何越在童龀所游非类见善则迁过而无遂耽耽白额择肉朱殷矫矫长蛟濆沬飞涎摧斑碎掌润草丹川无文曷行不学将落裹足时彦见机而作学成德备我王庭所居成政所历传名敏而应敌正以持　亦既霜台纠斯强御自亲及疏何吐何茹翩翩权幸假国之威妒贤丑正言遂其私取彼贤人委之豺虎君实致身曾无二虑恭闻仙诰唯忠是与仰料将军解形而去辽东千岁归鹤来翔威加四海魂魄还乡矧兹苹藻在渚之阳斯文曷补德实无疆
　　　宜兴长桥记
