<!-- { "loadSidebar": true } -->
　　山川剑山【在井陉县东一十里其形似剑】城山【在井陉县东南三十里形如城垣】云凤山【在井陉县东北四十里昔有彩云弥覆丹凤来集故名】神山【在井陉县东五十里上有古山神祠】陉山【在井陉县东北五十里汉置县取此】尖山【在井陉县北六十里圆而锐故名】射垜山【在井陉县东南六十里秦将王翦伐赵下井陉于此射垜】銮台山【在井陉县东南七十里相传隋文帝邀其女妙阳公主尝驻跸于此因名】苍岩山【在井陉县东南七十里峰岩叠翠髙出云表上有云霞交映中有石泉泉畔有龙王祠祠东曰福庆寺相传妙阳公主有疾浴此泉遂愈因建寺为修行之所】海山【在获鹿县东五里上有海山龙堂堂下有穴水常不竭】抱犊山【在获鹿县西八里旧名萆山汉书韩信伐赵使人持赤帜从间道登萆山而望即此后魏葛荣之乱民有不从者于此抱犊而死故名上有石刻抱犊祸地四字元刘因诗乱山西去独峥嵘合在仙经第防名物外髙闲真有意乱来险固亦堪惊太行秾秀霜洗尽全赵规模天凿成珍重幽人留顾盻封龙英爽未全平】横山【在获鹿县东南一十二里上有圣母祠】西屏山【在获鹿县西三十里髙数百丈峯峦连亘宛若刻屏每冬雪霁望之如氷封玊削一郡中之竒景也】海螺山【在获鹿县西南山下有白鹿泉山之阳有岩岩有洞幽邃状如门屋连续曰连珠洞金时赐额曰灵岩刻于洞上】神岩山【在元氏县西南一十里】石溜山【在元氏县西北二十五里山多岩石旁有长溪廻绕下注深壑】灵山【在元氏县西三十里汉时封号与封龙无极白石相等乃县界名山六之一也】无极山【在元氏县西三十五里汉置县取此上有无极神祠并汉时封号书碑刻】长山【在元氏县西北四十里与黄山相连上有龙井及龙神庙】黄山【在元氏县西北四十里上有北岳行祠又新乐县有黄山出细輭白石可为器】白石山【在元氏县西北五十里山多白石汉光和中封白石神君有碑刻甚古】封龙山【在元氏县西北五十里旧名飞龙山势如伏龙欲飞举状唐改今名李公绪赵记云每嵗有疾风暴雨来自东南俗山神所为上有华盖螺玉石狮子诸峰峰西有虾防石北有古石堂中有石佛又名佛洞洞之北谷有泉水俗呼龙王池其水南出螺峰之下上又有南北二天井前有金榆科障二山左右相峙邑之胜境也】磨盘山【在元氏县西北七十里顶平圆如磨】庐山【在平山县西五十里上有张仙翁祠】楸山【在灵夀县西北五十里山多楸树】文山【在灵夀县北六十里上有周文王庙前有龙池水极清冽】东林山【在平山县北二十里上有长老洞万夀寺静修庵其西为西林山山顶一石髙竦数尺名曰仙碁盘旁有二石室内刻石佛像俗名千佛堂百佛堂】房山【在平山县西北六十里寰宇记汉章帝幸赵祠房山隋图经云岭上有王母祠俗称为王母山】大山【在阜平县东北五里其东为小山】北山【在阜平县东北其班牛平阳鹞子小河诸水皆发源于此】鹿防山【在阜平县东五十里其状类鹿因名】嘉山【在定州城西四十里唐郭子仪败史思明于此】少容山【在曲阳县南二十里一名黄山盖殷女昌容服食隠居之所上有八防寺及宋封利民侯祠】恒山【在曲阳县西北一百四十里天文志恒山星辰主焉尔雅曰恒山为北岳盖祀典五岳之一舆地要览其山有大之泉神草十九种服之成仙唐贞观间忽有飞石坠于县西因建祠自是皆于祠望而祭之】玉女山【在行唐县北三十里上有玉女神庙】栢山【在行唐县西北三十五里上有古栢大数十围栢上有铁环相窦建徳防以系马者】毘山【在行唐县西北四十里峯峦若列屏障相毘卢佛化身之所上有禅刹】箕山【在行唐县西北五十里其峰若箕形相传许由隠此上有许由墓弃瓢岩洗耳溪巢父荅问碑又河南平阳二府皆有箕山山上亦有由墓】双岭山【在行唐县西北八十里山有双岭】紫防山【在冀州东北三十五里】鼔城山【在晋州西五里古坡城】武强山【在武强县境内汉置县取此】钓盘山【在临城县东南五里相传韩信败陈余于此余问其地曰钓盘山余曰鱼遇钓盘吾其亡矣果遇害】铁山【在临城县西南三十五里其山石色如铁因名】敦舆山【在临城县南七十里一名幽淮山南接太行北连常山】檀山【在赞皇县东北一十里髙百余丈周穆王尝驻跸于此】五马山【在赞皇县东一十里上有五石马因名宋建炎初和州防御使马扩奔五马山聚兵得徽宗子信王榛于民间奉之以总制诸砦两河忠义闻风响应即此今上有白马泉及五马山神庙】粟堆山【在赞皇县东南一十五里】四望山【在赞皇县西北二十里登临可以望逺】赞皇山【在赞皇县西南二十里髙百余丈隋置县取此名】紫金山【在深州北五十里即旧捍水隄嵗久頽败惟存二阜巉然屹立俗呼紫金山】龙首峰【在封龙山元安熈诗竒峰千仞髙突兀倚天表神龙防何年俛首效苍峭我行费跻攀坐睨寒木杪放懐聊极目已觉尘寰小尚恨世累拘未许谢纷扰防有赏心人相期拾瑶草】熊耳峰【在封龙山与龙首峰相对安熈诗穷探不惮逺行登最髙峰顿觉天宇近一洗羣山空竒哉此絶境造化天无功神襟日以旷写我浩荡胸】割髭岭【在元氏县西北七十里中有径通井陉汉光武北击驻跸元氏由来大抢之徒悉割髭变貌于此遁去】圣佛岭【在灵夀县北五十里上有石佛像】杨川岭【在行唐县北一百二十里】十八盘岭【在赞皇县西六十余里山势嵯峨林木丛茂中有小径萦纡上下十有八盘】黄沙岭【在赞皇县西八十里】障石巗【在赞皇县西南一百一十里】水窦巗【在曲阳县西北五十里水势飞泻于两崖之间岩巅有苏轼书浮休二大字元卢挚因取名曰坡仙峡金章宗尝游此赋诗】试劔石【在元氏县封龙山上唐郭元振游学于此山见一石中裂出五色云气因得石中寳劔左丞史彬书试劔石三字于上金南阳樊伦勒颂曰太山之阳龙山首叠叠峰峦冲牛斗试劔巨石尚然存霹雳神锋出无有】云浪石【在定州文庙前宋郡守苏轼得之恒山黒质白章状如雪浪凿石盆为芙蓉形以盛之刻铭千上又诗云太行西来万马屯势与岱岳争雄尊飞狐上党天下脊半掩落日先黄昬削成山东二百郡气压代北三家村千峰石卷矗牙帐崩崖凿断开土门曷来城下作飞石一礟惊落天骄魂承平百年烽燧冷此物僵卧枯榆根画师争摹雪浪势天工不见雷斧防离堆四靣绕江水坐无蜀士谁与论老翁儿戯作飞雨把酒坐防珠跳盆此身自幻孰非夣故国山水聊心存】系马石【在获鹿县西六里韩信砦东其石屹然耸直望之若桩然上刻志字画多剥落相传汉韩信伐赵尝繋马于此】水帘洞【在阜平县东南四十里峯峦秀防上有石洞泉从洞口飞下如帘本朝熊鼎诗石泉飞雨乱淋漓翠箔银丝万缕齐云屋润涵珠网宻月钩凉浸玉防低鲛人夜织啼防湿湘女晨妆望眼迷恍似水晶宫殿里四檐花雨乱莺啼】白云洞【在龙首熊耳二峯间方广丈许相传徐真君修道处故又名仙人洞下有修真道馆宋政和间赐额安熈诗峩峩两峯间崔嵬耸双阙中有仙人洞恍若仇池穴朝开白云生暮掩白云灭朝昬有竒变宛与人世隔】圣母洞【在临城县西北三十里洞口有圣母祠每祷辄应】交龙洞【在抱犊山之阳洞内有一石盘纹如二龙相交之状】金龙洞【在阜平县东北九十里洞口有北神尖大茂山山上有龙王殿祈祷多应】牛口峪【在临城县西二十五里相传昔有童謡曰窦入牛口势不得久窦建德为唐兵所破走至此果被擒旧有窦王庙】卧龙冈【在栾城县东八里盘曲如卧龙又行唐县北三十里亦有卧龙冈】滹沱河【在府城南自鴈门来经灵夀等县至直沽入于海元刘因诗遥临滹水岸回望土门闗秋色巉岩上川形拱抱间入疆人自隘设险地谁悭欲问前朝渡江鸥故意□】西韩河【在府城西二十里源发大鸣泉流经县界入滹沱河】滋河【在府城北三十里源发山西放回山经行唐县张茂村伏流不见至府界南孟社复出东南流至河间入甸水】绵蔓河【在井陉县南门外源发山西　平定州流至县界与甘陶河合】甘陶河【在井陉县东南一十五里一名冶河源发平定州松岭流经县界合绵蔓河又东南流至平山县入滹沱河】松阳河【在灵夀县治南源发楸山入滹沱可】卫河【在灵夀县东北一十里俗呼雷沟河禹贡注卫水出常山郡灵夀县入滹沱即此】洨河【在栾城县西一十二里来自平山县流经县境至赵州南入大陆泽】濊河【在平山县西北六十里流经县东南入滹沱河】河【在阜平县源发山西经县界南入滹沱河】胭脂河【在阜平县西五十里源发山西经县界入河】当城河【在阜平县治南源自山西经县界入河】沙河【在新乐县治西南源发山西繁峙县白坡头口流经县界至博野县与滋河合】告河【在行唐县治南源发杨川岭流入县界东入沙河】漳河【在冀州西北三十五里源发山西界东南流经宁晋县过州境及武邑县逹滹沱河】夹河【在武邑县北三十里自清漳河分流至衡水县界流经县境入滹沱河】饶河【在饶阳县西南三十里汉置县取此】葫芦河【在宁晋县东南来自顺德府流经任县至此滙为泽即大陆泽亦名广阿泽】恒水【出恒山北谷禹贡传云今之恒水西南流至真定府行唐县即此】倒马闗水【在行唐县东二十五里源发灵丘县山谷间流经定州北合水】洚水【在冀州治北俗名枯洚渠金史南宫下有洚水枯凟即此】索卢水【在枣强县西北乃卫河支流经县界入阜城县流伶河逹于海】澧水【在隆平县东一十里源自漳河分流经县界与沙河水合入葫芦河】泲水【在髙邑县治南一名白沟水源发賛皇山流经县界至宁晋县入葫芦河】泜水【在临城县西北二十五里源发元氏县经髙邑栾城逹宁晋入葫芦河史记韩信斩成安君于泜水上即此】槐水【在赞皇县北源发黄沙岭下经元氏县扺宁晋入葫芦河】水【在定州北八里源发恒山北谷流至州境】黒水【在定州界池深而不流俗谓黒水曰卢不流曰奴汉置卢奴县】龙井【有三一在府治北龙王庙前一在元氏县常山龙神庙内一在赵州城北双庙前旱祷有应】赵母井【在府城西北隅】清泉井【在定州文庙东北宋韩琦建学时所凿其水比他井清而重市人取以酿酒】五龙井【在晋州城东宋干德中凿井口径广一寻甃为八角以象八卦四时澄澈上有五龙庙】鹁鸽井【在临城县西北二十里按碑记云沛公避难井中有双鸽集井上追者不疑遂得免】八角井【在元氏县东一十五里有龙母碑记字多剥落】雕桥泉【在府城西韩河上凡四寸五穴嵗久淤塞宣德初重濬以溉田民甚頼之】大鸣泉【在府城西二十里又有韩家曹马口等泉凡四十余穴溉田百余顷旁建神庙每涤塲后父老相率赛报于此】防泉【在封龙山半元安熙诗作圣有竒功谁知在养宣尼賛周经妙防存彖象千载紫阳翁人文再宣朗工夫益精宻为我重指掌迂愚抑何幸久矣絶羣想果行复育徳服膺未云爽兹焉得佳名悠然惬幽赏时至一濯缨无言道心长】白鹿泉【在海螺山下汉韩信伐赵下井陉师患无水于此获二白鹿跑地得泉因名】温泉【在平山县西四十里】黒虎泉【在定州城西北二十里周回一亩许清澈可爱流入滱水有清浊之分】龙泉【在封龙山金赵时中记云神龙蟠池油云鎻洞又曲阳县东北四十里有龙泉东流入唐县界】狗跑泉【在临城县北三十里流入槐水河相传昔有人醉卧草中犬见野火将及跑地得水展水湿草主因得免故名】武彊泉【在武彊县界即担生蛇所防处】长芦沟【在冀州西二里金史地志衡水武邑下皆有长芦河即此沟也】白马沟【在深州城东三十里三国魏白马王彪所凿因名】羊令渠【在衡水县南二里唐载初中县令羊元珪引漳水北流贯城注隍】大唐渠【在获鹿县东北一十里旧自平山至石邑引太白渠水溉田】赵照渠【在冀州东二里唐贞观中刺史李兴公开引以注葛荣陂】堂阳渠【在南宫县西南二十里堂阳镇唐景龙初开】通利渠【在南宫县西五十九里唐延载初开】澧水渠【在隆平县城下唐仪凤中易庆令李开以溉田通漕】千金渠【在栢乡县西旁有万金堰皆唐开元中县令王佐所浚筑以疏积潦】饮马池【在行唐县东庒头村相传唐尉迟敬徳留守时开凿饮马处今池上有鄂国公庙】集圣池【在少容山上凿石为池引五台山圣水潴之水极清冽】莲花池【在晋州北二里丁家庄】汤池【在阜平县西北八十里俗传昔有吴王经此欲浴池水忽热王恶之旁即有冷泉喷出至今两泉一温一冷】
