<!-- { "loadSidebar": true } -->
　　山川吴山【在府治东南吴人怜子胥以谏死立祠其上又名胥山上有寺观左临大江右瞰西湖为一郡胜防】瑞石山【在府治南北接吴山下有紫云洞元萨天锡诗天风吹我登鳌峯大山小山石玲珑赤霞日射紫玛瑙白露夜滴青芙蓉飘飘云气穿石屋石上凉风吹紫竹挂冠何日赋归来煮石篝灯洞中宿】宝山【在府治南吴山之西宋苏轼同秦仲二子雨中游寳山诗平明已报百吏散半日来陪二子闲立鹤低昂烟雨里行人出没树林间】凤凰山【在府治南二里下俯大江直望海门山势若鳯凰欲飞之状元黄溍诗沧海桑田事茫行逢遗老色荒凉为言故国游麋鹿漫指空山号鳯凰春尽緑莎迷辇道雨多苍荠上宫墙遥知汴水东流畔更有平芜与夕阳本朝徐贲诗荒山欲逐鳯凰骞谁搆浮图压寝园土厚尚封南渡骨月明不照北归魂海门有路双龙去沙溆无潮万马屯莫向秋风重惆怅梵王宫殿易黄昏】石甑山【在府城南三里上有石如甑又名巨石山】南屏山【在府城西三里恠石耸秀中穿一洞其上石壁若屏】孤山【在府城外西湖上独立一峯为湖山胜絶处上有林逋祠唐张祐诗楼台耸碧岑一径入湖心不雨山长润无云水自隂断桥荒藓合空院落花深犹忆西窓夜钟声出北林宋苏轼诗孤山孤絶谁肯庐道人有道山不孤】包家山【在府城东南一十里多桃花春时游人胜赏于此】秦望山【在府城南一十里舆地志秦始皇东游登此欲渡防稽故名吴越史唐咸通中望气者言钱塘有王气命侍御史许浑等赉璧瘗此山以压之山东南有罗刹石横截江涛唐白居易诗嵌空石面名罗刹压捺潮头敌子胥后更名镇江石五代开平中为潮沙涨没】龙山【在府城南一十里一名卧龙山晋郭璞谓龙飞鳯舞者即此】武林山【在府城西南一十五里汉地理志注武林山武林水所出亦曰灵隐曰灵苑曰仙居或谓本名虎林唐因避讳改虎为武】五云山【在府城西南二十五里上有真际院院有井大旱不竭】臯亭山【在府城东北二十五里髙百余丈云出则雨山半有桃花坞宋敖陶孙诗樵路萦纡入翠微清泉白石可忘机云中犬吠刘安过树杪春深望帝归白鹤曽留华表语苍官合受锦衣围珠襦玉柙今何许一笑人间万事非元巴延入宋临安时尝驻兵此山下】龙珠山【在府城东北三十五里形圆如珠一名巧山】黄鹤山【在府城东北三十八里寰宇记旧有黄鹤楼在佛日山之北髙百余丈山半有黄鹤仙洞】浮山【在府城东南四十里宋苏轼守杭奏状云潮水自海门东来势如雷霆而浮山峙于江中与渔浦诸山犬牙相错洄洑激射其怒百倍砂碛转移为至险处】定山【在府城西南四十里突出浙江中数百丈潮至此辄抑声过此则雷吼霆怒】石姥山【在府城东北四十二里乌头山东赤岸岭之西上有宋刘正夫墓】桐扣山【在府城东北五十里下有石鼓湖晋武帝时岸崩出一石鼓扣之无声张华取蜀桐木刻鱼形扣之声闻数里故名】佛日山【在府城东北五十四里中有佛日净惠寺】临平山【在府城东北六十里上有龙洞山顶有井方二丈深可八尺旱亦不涸山下唐时置临平监宋苏轼诗余杭门外叶飞秋尚记居人挽去舟一别临平山下路三年云梦泽南洲】紫微山【在海宁县东北六十里唐白居易尝登此山望硖石湖】审山【在海宁县东北六十里上有汉审食其墓】金牛山【在海宁县东八十里接海盐县界寰宇记昔吴楚间有金牛自毘陵来奔至此而没因名山侧有洞深不可测宋建炎初黄湾居民尝避兵于此】观山【在富阳县治东孤峯髙拔横截大洞山顶有道观因名一名石头山】小隐山【在富阳县治北为县治镇山宋谢绛迁居于此其子景初景温筑书室于山之半故基双松尚存范仲淹诗小径小桃深红光隐翠隂是非不到耳名利本无心笋迸饶当户云归半在林何须听丝竹山水有清音】赤松子山【在富阳县东九里俗传赤松子驾鹤尝至此山形孤秀羣峯环拱望之如华葢故又名华葢山刘宋谢灵运诗宵济鱼浦潭旦及富春郭定山缅云雾赤松无淹薄】白龙山【在富阳县北二十里山势如屏山侧一小沼有白蛇往来其中樵者偶见蛇吐珠捕而食之举家毙后珠归里人杨氏数年有羽衣至其家绐取视之忽去不见】西岩山【在富阳县北三十里岩下有洞洞口有池早晚与潮应山麓有石扣之铿然人号石鼓世传葛仙翁炼丹于此唐白居易诗岩前宝磬传松韵洞口灵池应海潮】安乐山【在余杭县东二里相传吴越王钱氏之子尝于此筑庵养疾而愈故名】岑山【在余杭县南一十五里风土记吴步兵校尉诸葛起字岑世居山傍宗族蕃盛皆葬于此】大涤山【在余杭县西南一十八里中有日月分精金堂玉室或言此山清幽大可以洗涤尘心遂名大涤中峯之上有许迈升天坛及丹灶瓦甓尚存又有大涤栖真龙蜕三洞皆有仙迹在焉】天柱山【在余杭县西南一十八里四隅陡絶耸翠参天为道家第五十七福地记云天柱在中国者有三一在寿阳一在龙舒此其一也宋吴昌裔诗柱天□嶪断鼇根卧草防茸伏虎痕想见山中明月夜有人长啸抱昆仑】黄山【在余杭县西南二十五里左大涤右天柱髙出众山之表伏虎岩在焉】由拳山【在余杭县南二十五里髙峻为最傍有由拳村出藤纸一名余杭山】舟航山【在余杭县西北二十五里山顶有石穴即夏禹治水维舟之处因以舟航名】衣锦山【在临安县治南本名石镜山东峯有圆石径二尺七寸其光如鉴钱镠幼时游此顾其形服皆冠冕如王者状其后唐昭宗改镠所居营为锦衣营又陞为衣锦城并封此山为衣锦山镠宴故老山林皆覆以锦号其幼时所戏木曰衣锦将军宋苏轼赋将军木诗阿坚泽畔菰蒲节蜀帝墙头羽葆桑不会世间闲草木与人何事管兴亡】独山【在临安县东四里山侧有石覆大溪上下有潭深不可测吴越王钱氏封其神而祀之今石刻犹存】九仙山【在临安县西一十二里相传葛洪许迈炼丹之地苏轼诗玉室金堂余汉士桃花流水失秦人】临安山【在临安县西南十八里县因此山为名晋书郭文自余杭来临安结茅山中及苏峻之乱破余杭而临安独全人以文为知几】天目山【在临安县西五十里为道家第三十四洞天山下两湖若左右目故名元和志云天目有两峯峯顶各一池左右相对郭璞地记天目山前两乳长龙飞凤舞到钱塘杭都赋山虽多矣莫若天目之为大其髙也凡三万九千尺仰太虚兮日月低坐絶顶兮乾坤窄】径山【天目之东北峯有路可通天目故名径山五峯周抱竒胜特异唐时吴郡僧法钦至此结庵有猎师吿曰此神龙所据愿无往钦不听忽有素衣老人拜于前曰我龙也自师至此吾类不安愿让为卓锡之所钦有灵鸡尝随法会今灵鸡冡存焉】岝防山【在于潜县西二里峭耸清絶下浸碧溪傍环翠岫遥望天目为醒心豁目杰特之观宋洪咨防诗骤暖揠芳意薄游烘輭尘乱山云气晓啼鸟杏花春人物少催老物华陈换新一声铿尔瑟沂水緑粼粼】石柱山【在于潜县东五里上有石天然成柱髙二丈围一丈有古篆十数字或云秦时所刻今剥落不可辨】西菩山【在于潜县西一十三里九锁交陈双峯对峙上有明智寺宋僧参寥子居此苏轼诗人未放归江北路天教看尽浙西山】生仙山【在于潜县南三十里汉天师张道陵生于此山之西因名】浪山【在于潜县西南三十五里山有三池相接髙崖絶壁间泉奔流如瀑相传神龙所宅每隂翳潭中浪与山连又名波山】武勇山【在于潜县南四十七里上有寺相传寺僧佛图澄与乡人习武于此后人以上已迎引尚存习武之遗意】白山【在于潜县南五十三里下临深潭上有浮石色纯白有患气疾浮肿者捣石服之多愈】仙坑山【在新城县西二十里相传晋咸和中有七仙围碁石上因名宋咸平初有猎者至此见三鹤冲天而去石上有碁局未収及猎囘不知所之】青牛山【在新城县西七十里旧名宝福山苏轼诗暮归走马沙河塘青烟袅袅十里香秋行曳杖青牛岭寒泉咽咽千山静】武隆山【在昌化县治西北唐武后以山名应图纎乃分紫溪县别置武隆县】百丈山【在昌化县西三十里亦名潜山相传尧时洪水惟此山潜水中不没者百丈故名上有太公泽】千顷山【在昌化县西北六十里上广千顷宋参寥子有兹山差峩冠天半之句山有龙湫鱼皆金银色祷雨多应西有莎萝花一株初夏花开香闻数里又新城县西北六十里亦有千顷山相传为许由故居有许由洗耳滩巢父饮牛滩并在山下】大鹄头山【在昌化县西北六十里或以为山类鹄头或以为鹄栖其上故得名上势山凌霄汉上有龙池濶三百亩傍有葑田岁旱乡人攀援祷雨其上】雷峯【在西湖上净慈寺前一名中峯宋林逋诗拂石玩林壑旷然山色秋归云滞层巘疎苇际沧洲固自堪长往何为难久留庶将濠上想聊作剡中游】南髙峯【在府城西一十二里上有古塔下有石屋杭都赋南北髙峯独秀羣岭之表】北髙峯【在府城西北二十三里上有塔髙七层宋杨蟠诗杳杳孤峯上寒隂带远城不知山下雨奎斗自分明郭祥正诗翠出诸峯上湖边正北看夜深云雾散独卧斗杓寒】月桂峯【在武林山宋僧遵式序云相传月中桂子尝坠此峯生成大木其花白其实丹或云天圣中天降灵实于此山状如珠玑识者曰此月中桂子也】天竺峯【在府城西一十七里九域志天竺山葛仙翁得道之所宋郭祥正诗谁从天竺国分得一峯来占尽湖山秀最宜烟雨开】飞来峯【在府城西二十里晏殊地志晋咸和中西天僧慧理登此山叹曰此是中天竺国灵鹫山之小岭不知何年飞来因号其峯曰飞来一曰鹫岭宋梅询诗竺慧指此峯飞来自灵鹫猿鸟曽未知烟岚尚依旧兴亡谩千古天地岂关纽只恐舟壑移他年却西走】黄鹤峯【在府城东北六十五里佛日寺前苏轼诗佛日知何处臯亭有路通钟闻四十里门对两三峯】万松岭【在府城南夹道栽松唐白居易诗万株松树青山上十里沙隄明月中】慈云岭【在府城南八里帝都赋云其岭有若慈云郭祥正诗峻极分南北见湖仍见江】麦岭【在府城西一十里旧多种麦故名宋苏轼同王渝杨杰张璹游三竺过此刻石题名】风篁岭【在府城西一十二里修篁恠石风韵萧爽因名宋苏轼探梅诗有问信风篁岭下梅介亭诗有丹青明灭风篁岭之句】栖霞岭【在西湖上一名剑门岭旧多桃花开时烂然如霞故名上有栖霞洞】樟岭【在富阳县北五里髙出众峯有樟木故名一曰横山西北有穴起雾即雨】青衣洞【在吴山上三茅观后相传昔人行至洞口有青衣童子逐之不见但闻风雨声毛髪悚栗而出】雪峯洞【在瑞石山紫阳庵之右】金星洞【在鳯凰山介亭下生金星草因名宋苏轼有铭】呼猿洞【在武林山宋僧遵式白猿峯诗序云西天僧慧理畜白猿于灵隐寺月明长啸清音满室梅询诗古涧飞白猿寂歴不知处风激石上泉僧疑月中树微茫认松雪彷佛横樵路写望増尔思苍苍奈烟雾】龙洞【在天竺山理公岩之北梅询诗矫矫渊下龙潜神在灵府灵卧虽有时泥沙可长处隂崖寒气腥峭壁烟痕古何当救旱暵奋起为霖雨】烟霞洞【在府城南一十六里洞中旧有石刻罗汉六吴越王别刻十二共成十八罗汉至今犹存】风水洞【在府城南二十里宋苏轼诗风转鸣空穴泉幽防石门虚心闻地籁妄意覔桃源】落星石【在府城西巨石山顶有二圆石在西湖中望之若星坠然】缆船石【在西湖相传秦始皇东游泛海舣舟于此旧传西湖本通海】海【在海宁县南一十里东连海盐西境浙江潮汐往来冲激不常旧有捍海塘二后又添筑咸塘本朝胡斗南诗元气洪蒙混太虚天吴簸荡撼坤舆千年木石劳精卫百谷波涛会尾闾月下明珠鲛女泪云中飞观羽人居秋风吹老瑚树不见麻姑锦字书】海潮【钱塘江通海海潮每昼夜再至夘酉之月为隂阳之交气以交而盛故潮独大于余月朔望之后为隂阳之变气以变而盛故潮独大于余日小则水渐涨不过数尺大则涌涛髙数丈每年八月十八日郡人聚观舟人渔子泝涛触浪谓之弄潮至今俗尚有之往往有沉没者有司虽尝禁止然旧俗终不能遇宋苏轼诗江神河泊雨醯鸡海若东来气吐霓安得夫差水犀手三千强弩射潮低仇仁近诗一防初见海门生顷刻长驱作弩声万马突围天鼔碎六鼇翻背雪山倾远朝魏阙心犹在直上严滩势始平寄语吴儿休孟浪天吴罔象正纵横】浙江【在府城西三里旧志出歙县玉山其水经建德合婺溪过富春为浙江入于海江口有山居江中潮水投山十折而曲故云浙江卢肇曰浙者折也葢取潮水出海屈折倒流也】富春江【在富阳县南即浙江之上流】鼍江【在新城县吴越史云旧常有二气亘于江上昼夜不灭及杜建徽罗隐生而二气不复见议者以为文武秀气焉】西湖【在府城西周回三十里其源出于武林泉山川秀发景物华丽自唐以来为东南游赏胜处旧称西湖有十景曰平湖秋月苏隄春晓断桥残雪雷峯落照南屏晚钟麯院风荷花巷观鱼栁浪闻莺三潭印月两峯揷云至今湖中四时邦人士女嬉游歌鼔之声不絶唐白居易诗湖上春来似画图乱峯围绕水平铺松排山面千重翠月点波心一颗珠碧毯线头抽早稻青罗裙带展新蒲未能抛得杭州去一半勾留是此湖宋林逋诗混元神巧本无形匠出西湖作画屏春水净于僧眼碧晚山浓似佛头青栾栌粉堵摇鱼影兰杜烟丛阁鹭翎往往鸣榔与横笛斜风细雨不堪听苏轼诗水光防灔晴方好山色空蒙雨亦竒若把西湖比西子淡妆浓抹总相宜】像光湖【在府城东北一十五里唐神龙中湖有五色光明掘地得石佛像因立佛刹而名其湖曰像光】御息湖【在府城东北一十八里相传秦始皇东游暂憩于此故名】临平湖【在府城东北六十里旧名鼎湖自汉末壅塞晋咸宁中复开父老相传云此湖开天下平故名临平唐张祐诗三月平湖草欲齐緑杨分暎入长隄田家起处乌狵吠酒客醒时谢豹啼山槛正当莲莱渚水塍新擘稻秧畦人间谩説多岐路咫尺神仙路欲迷】阳陂湖【在富阳县北一十里唐贞观中县令郝其开湖并造水闸可溉田万亩】上下湖【在余杭县县南五里有上湖县西二里有下湖汉嘉平间县令陈浑所开筑隄蓄水唐宝厯中令归珧重脩又县北三里有北湖乃珧所开其溉重千余顷】查湖【在余杭县北三十五里源出诸山溉田甚广】九溪【在府城西南一十二里众山泉水所出自徐村入大江】西溪【在武林山西宋杨蟠诗为爱西溪好长忧溪水穷山源春更落散入野田中】苕溪【在余杭县治前图经云发源天目山由于潜临安东流至余杭经钱塘入湖州而滙于具区故老相传夹崖多苕花每秋飘散水上如飞雪因名】仇溪【在余杭县东北二十里其源有二一出临安之髙陆山一出本县之独松岭皆至仇山合流而去溪葢因山得名云】锦溪【在临安县治东南一名石镜溪】交溪【在于潜县西一十五里以浪山栁源二水合流故名溪上有村曰山村】紫溪【在余潜县南三十里源出天目山龙湫通昌化栁源两溪合流入分水县界溉田四千余顷唐贞元中县令杜泳开又凿渠三十余里以通舟楫有石在溪南屹立其声清越名响石】葛溪【在新城县西七里相传葛仙翁炼丹于此宋许广渊诗稚川仙化后溪以葛为名水激翻空白潭澄到底清山多晴倒影雨过夜添声月满寒光入鱼龙患太明】双溪【在昌化县治南溪中有洲水分南北过县复合湍声澎湃岩谷响应宋范成大诗翠染南山拥县门一洲横截两溪分长官日永无公事卧听滩声看白云】晚溪【在昌化县西七里溪有滩名洗耳葢以晋许迈尝隐于此宋郑作肃诗滩声汹涌几春秋洗耳还须一枕流耳畔是非无有尽故应流水不知休】濯缨潭【在石柱山北潭上有招隐亭参寥子所建唐僧灵一诗石根寒碧潄泠泠百尺溪潭彻底清谁在山中赋归隐沧浪孺子有遗声】大公泽【在百丈山左古传泰伯采药南来尝陟此山饮泉而甘因名】百尺浦【在海宁县西四十里舆地志越王于此起百尺楼望海因名】十八涧【在府城西南一十二里龙井山西东出钱塘江】义涧【在昌化县西四十里自唐以来为放生池每春水緑波巨鱼浮游人多观焉】吴山井【在吴山北迸溢清甘汲之不竭】六井【杭濒海水泉咸苦唐刺史李泌始引西湖作六井以便民汲白居易为刺史复开治之宋沈遘陈襄相继知杭州益加修浚民获其利苏轼记云长源六井其最大者在古清湖为相国井其西为西井少西而北为金牛池又北而西附城为方井为白龟池又北而东至钱唐县治之南为小方井】龙井【在西湖上旧名龙相传有龙居之宋元丰中僧辩才即其处为亭率其徒环而咒之俄见大鱼自泉中跃出观者异焉秦观记】金沙井【在孤山下唐白居易尝酌此泉甘美可爱视其地沙光灿如金因名】炼丹井【在天竺山下天竺寺晋葛洪尝炼丹于此宋梅询诗仙翁道天泯栖神在岩石酌彼山下泉穷年炼金液】乌龙井【在海宁县东南七十里冬夏不竭故老相传昔臯苏将　之黒马跑地得泉遂名宋邑令胡坚常陈恕元州判申继贤以旱祷皆获雨】杜公井【在新城县唐干宁中董昌围急城中乏水穿土及百尺不得泉都将杜棱至诚祷之泉立至人德之目为杜公井棱建徽之父也】涌泉【在府城北三里霍山清心院前泉从石罅中流出味极清甘宋绍兴间髙宗日遣人取之以瀹茗】虎跑泉【在府城西南虎跑寺旧传性空禅师尝居大慈山无水忽有神人吿曰明日当有水是夜二虎跑地泉涌出故名】参寥泉【在西湖智果寺泉甘冷宜瀹茗苏轼在黄州时梦参寥子赋诗觉而记两句云寒食清明都过了石泉槐火一时新后七年守钱塘而参寥子已居智果院轼于寒食之明日泛湖谒参寥子汲泉鑚火烹黄蘗茶忽悟所梦诗作应梦记】六一泉【在孤山之趾苏轼名泉并序其事云欧阳文忠公将老自谓六一居士予昔通守钱塘见公于汝隂而南公曰西湖僧惠勤甚文而长于诗予到官三日访勤于孤山之下抵掌而论人物曰公天人也人见其暂寓人间而不知其乘云驭风歴五岳而跨沧海也此邦之人以公不一来为恨公麾斤八极何所不至虽江山之胜莫适为主而竒丽秀絶之气尝为能文者用故吾以为西湖葢公几案间一物耳勤语虽幻恠而理有实然者明年公薨予哭于勤舍又十八年予为钱塘守则勤亦化去久矣访其旧居则弟子二仲在焉画公与勤之像事之如生舍下旧无泉予未至数月泉出讲堂之后乃取勤旧语推本其意名之曰六一泉】玉泉【在府城西九里松北唐白居易诗湛湛玉泉色悠悠浮云身闲心对定水清净两无尘】冷泉【在武林山苏轼诗灵隐寺前天竺后两涧春淙一灵鹫不知水从何处来跳波赴壑如奔雷无情有意两莫测肯向冷泉亭下相萦回】丹泉【在大涤山其源最髙歴天柱山而下始闻殷殷若雷声至大涤洞西乃出甘冽不竭有方池潴焉天宇清明则有赤光四傍苔藓皆为紫晕】抚掌泉【在大涤山洞霄宫前旧传钱武肃王至宫有双鹤飞舞其上因抚掌招之鹤下而泉涌因以抚掌名泉深可三尺清冷似鉴古诗却疑三尺底别是一壶天】东坡泉【在昌化县治南苏轼始寻溪源得之人因凿石为石刻东坡泉三字于泉上】瀑布泉【在昌化县南三十五里玉岭后自岭巅抵石壁沿空飞泻百余丈四时不竭】涌金池【在府城内吴越王引西湖水为池宋郭祥正诗环沼皆涵碧斯池独涌金寳光终夜亮不是月华深】放生池【在西湖上宋天禧间郡守王钦若所凿每岁四月八日郡人数万会湖上放生所活羽毛鳞介以百万数庆元中安抚赵师创德生堂于石函桥之西淳祐中赵与□更新之】渥洼池【在府城东北五十里苏轼诗东麓云根露角崖细泉幽咽走金沙不堪土肉藏山骨未放苍龙洗屋洼】洗马池【在鳯凰山下即宋大内洗马处】金鱼池【在府城西北九里山涧水清有金银鱼宋蒋之竒诗全体若金银深藏如自珍应知嗅饵者固自是常鳞】钱塘【在府城南唐元和志昔邑境偏近江流功曹华信议立此塘以防海水募有能致土石一斛与千钱旬月之间塘遂成因号钱塘】沙河塘【在钱塘县旧治南五里唐志咸通二年刺史崔彦曽开时潮水冲激奔逸入城故彦曽开外沙中沙里沙三沙河以决之宋政和初郡守张阁表识其处近南有坝头今遗迹尚存】捍海塘【在府城东三里旧志云江挟海潮为杭人患梁开平中钱武肃王始建候潮通江门潮水冲激板筑不就因命强弩数百以射潮头既而潮水渐向西陵乃积石植木为塘捍之城基始定土人相传吴越王箭所射止处尝立铁幢因名鐡幢浦今其铁箭尚存】淡塘【在海宁县治西北宋嘉定间海岸沙崩増筑隄防以障潮水】咸塘【在海宁县治西南与淡塘相对唐书盐官县有捍海塘隄长百二十四里开元初重筑以上二塘或其遗址云】永昌坝【在府城东永昌门外本朝洪武二年建】防安坝【在府城东北艮山门外洪武五年建】猪圈坝【在府城北武林门外洪武三年建】德胜坝【在府城西武林门外洪武五年建】长安坝【在海宁县西北二十五里长安镇】孙洲【在富阳县吴録云浙江经县前过江中有沙涨吴孙坚为郡吏赴府乡人饯于洲上父老云此沙狭而长君其为长沙太守乎后果应且从长沙起兵为吴始祖后人因名曰孙洲】川【在富阳县西南一十五里吴孙权于此伐老桑木煮大龟故名】苏公堤【在西湖上宋元祐中苏轼取葑田积湖中南北径三十里为长隄以通行者且募人种菱湖中收其利以备修湖隄成植芙蓉杨栁其上望之如图画杭人名为苏公隄后为吕惠卿所毁】
