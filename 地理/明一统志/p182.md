<!-- { "loadSidebar": true } -->
　　关梁新开海口【在府城北宋庆歴间濬池引海水置刀鱼寨以备北兵本朝环以砖城建帅府于中】画桥【在府城中跨黑水】宻水桥【在府城中蓬莱县治东跨宻水】天生桥【在府城南马鞍山之东两畔皆深涧中起石冈南北如桥以便往来】沁水桥【在寜海州东五里跨金水河】浲水桥【在黄县东北三里】东良桥【在招逺县西北五十里】
　　寺观开元寺【在府城西南隅唐开元间建】弥勒寺【在寜海州治东宋熈宁间建】褔圣寺【在福山县治西金大定间建】普安寺【在黄县治东北宋元祐间建】延褔寺【在栖霞县治西元至正间建】普照寺【在招逺县治西南洪武末因旧重脩】兴国寺【在莱阳县治东南永乐三年重脩】香岩寺【在文登县管山都景防中重脩】祐徳观【在府城内唐开元间建】神清观【在寜海州东南五十里昆仑郷金防和间建即王重阳开烟霞洞处】朝元观【在寜海州治西】修真观【在福山县南俱金大定间建】錬阳观【在招逺县北三十里世传马丹阳錬丹扵此金人即其防建观】东华观【在文登县西五十里金马丹阳脩道于此后人遂建观后有紫府洞洞内有白玉石神像】延真宫【在黄县芦山下即卢童子得道之所】太虚宫【在栖霞县北一十里即元邱处机得道之所】游仙宫【在莱阳县治西南洪武二十四年因旧重脩】
　　祠庙曰主祠【在成山之阳】月主祠【在莱山之麓】阳主祠【在之罘山下旧有秦始皇所树石刻字画剥脱】东牟侯庙【在寜海州东三里】海神庙【在文登县南六十里相传秦始皇造石桥欲渡海观日海神为驱石始皇求神相见神曰莫圗我形始皇从之及见左右巧者潜画神形神怒曰帝负约可速去】史嗣贞祠【在文登县治前嗣贞元县尹有德政县人建祠设像而祀之】
　　陵墓齐康公墓【在之罘山上田和墓齐迁康公于海濵死葬于此土人讹为康王墓】淳于髠墓【在蔚阳山下髠齐之辩士】李铎墓【在莱阳县城东北隅】
　　古迹牟城【在褔山县西北三十里世传春秋时牟子所筑】清阳城【在旧牟平县东三十里唐析观阳县置寻省】不夜城【在文登县东北八十里齐地记云古有日夜出见于东莱故莱子立此城以不夜为名汉置县属东莱郡后省】牟平城【在府城东南九十里汉置县属东莱郡武帝封齐孝王渫为牟平侯即此北齐移治黄县马岭之南唐置牟州于此】士乡城【在黄县西北一十里汉书齐有士乡越有君子里谓此】徐乡城【在黄县界内汉置县属东莱郡武帝封胶东共王子为徐乡侯即此东汉县省】莱子城【在黄县东南二十五里古莱子国地名龙门山峡之间凿石通道极为险隘俗名莱子关左传齐侯伐莱莱人使正舆子赂夙沙卫以索马牛皆百匹齐师乃还即此其后齐复入莱迁莱子于郳在国之东故曰东莱】莱阳城【在莱阳县东南二十三里隋大业中筑属东莱郡唐永徽初为水淹圯遂废】防城【在黄县南一百二十五里本防侯国汉为防县北齐省其中旧有百枝莱君祠】曲成城【在招逺县西五十里汉置县属东莱郡又为侯国晋改曰曲城隋省】挺城【在莱阳县南七里汉书地理志云挺城属胶东国后属东莱郡】昌阳城【在莱阳县东七十里汉置县晋省城东百四十里有黄银坑唐贞观初得之】长广城【在莱阳县东五十里汉置县属琅琊郡北齐省】育犂城【在宁海州东南一百二十里汉置县属东莱郡东汉省】东牟城【在文登县西北一十里汉旧县有鐡官盐官又为侯国】腄城【在文登县西七十里汉置县寻省】鲧城【在羽山上相传魏将田豫领兵御呉将周贺于此筑城以居以其地近古殛鲧地故名】大入城【在黄县东北二十里魏司马懿伐东夷将运粮入新罗筑此城以贮之】中郎城【在黄县东郡国志石勒遣中郎将石开筑此城以防海故名】髙丽戍【在莱阳县西南九十里司马懿讨辽东于此置戍故名土人讹为髙丽山】大谢戍【在府城东北三十里】乌胡戍【在府城北海中二百五十里乌胡岛上二戍皆唐太宗征髙丽时所筑】田横寨【在府城与蓬莱阁相对西北二靣背巨海石壁髙峻昔汉韩信破齐田横东走故寨遗址尚存】
　　名宦汉刘兴居【髙袓孙齐悼惠王肥子诛诸吕有功封东牟侯惠泽及于邦人至今庙祀不絶】隋辛公义【牟州刺史有欲争讼者其乡闾父老遽相晓曰此盖小事何忍勤劳使君讼者多两让而止】唐严浚【开元中登州刺史有治行吏畏其威民安其政】五代李万超【周登州团练使重均田租境内肃然】郭进【周登州刺史郡多防盗悉为剪除部内肃清吏民千余诣阙请立屏盗碑世宗命近臣撰文赐之】宋侍其【真宗时知登州会嵗饥请漕江淮米以赈贫乏活者甚众】刘涣【知登州益治刀鱼船海冦防不敢犯吏民懐其惠诏嘉奨之】李师中【知登州在官不贵威罚务以信服人范仲淹冨弼皆荐其有王佐才】荣諲【京东转运使莱阳产银砂民有私采者事露安抚使欲论以刼盗諲曰山泽之利人得有之所盗者岂民财耶贷免甚众】马黙【知登州宋法谪配沙门岛者有定额后颇溢数砦主李庆以官粮不赡投额外者于海黙为奏请更定配岛法凡二十条溢数而年深无过者移登州自是全活者众其后苏轼知登州父老迓于路曰公为政爱民能如马使君否】苏轼【知登州未一月召为礼部郎中在郡虽未久然士薰其化民安其政恨其去之速】刘潜【知蓬莱县能为古文有孝行代还道闻母疾亟归母没遂一恸而絶】宗泽【通判登州境内官田数百顷皆不毛之地嵗输万余缗率横取于民泽奏免之时朝廷遣使由登州结女真谋夹攻契丹泽叹曰天下自此多事矣】金李自牧【栖霞县令专尚徳化政简讼清邑中大治】史嗣真【文登县令正直不受私谒发奸擿伏庭无留讼及代去民立生祠祀之】吴邦杰【登州判官为元兵所得驱令攻城邦杰曰吾荷国恩讵忍攻吾君之城与之酒食不顾乃被杀】元史继民【招逺县尹先是民鲜知礼继民兴学以教之由是翕然从化去后民立碑以颂之】王鼎臣【栖霞县尹未朞年政化大行而泽及于民风俗为之一变去后民思慕之】陈子恒【招逺县尹防而能寛毁誉不动其心有争讼者造于庭子恒以大义晓之自是有欲讼者皆望城而止】张元礼【以指挥使守寜海州有贼防文登元礼一夕驰至防其城贼党就擒民頼以安】张起岩【褔山县学教谕值县官捕蝗移摄县事聴断明允其民相率曰若得张教谕为真县尹吾属何患焉后陞同知登州事】本朝张鳯【洪武初文登知县亷明正直刚毅果断惠济惸独兴崇学校去后人思慕之】林弼【洪武初登州知府慈惠爱民政平讼理尤以文学驰名】叚坚【由福山知县陞知登州府器识宏逺持守刚正所至吏民怀服治行东藩称第一云省志】蒋贤【永乐间知蓬莱县公亷勤慎赋役均平歴九载吏民怀服省志】李敬【文登县知县识大体急时务有良吏风迁去民为之立碑省志】刘渊【宏治间知黄县政尚寛和民有讼者折之以理民即悦服歴问民间疾苦慰劳勤惓旱祷辄应及去民立去思碑省志】陈韬【正徳间为招逺县丞值流贼攻掠韬率众死守城防被执不屈死之事闻赠登州府通判省志】
　　流寓刘佺【其先乐安人仕元官至骠骑上将军益州都府同知兵马都总管行】
　　【元帅府事后改治登州因家焉】寗秀【其先河间人授昭列大夫同知般阳路总管府事致仕因居焉】
