<!-- { "loadSidebar": true } -->
　　建置沿革禹贡荆扬二州之境天文斗牛分野春秋时为吴楚地秦为九江郡地汉初属淮南国寻分属豫章郡文帝时又分属庐江郡东汉末其地南境入吴属彭泽郡北境入魏属庐江郡后尽入吴属武昌郡晋为武昌鄱阳豫章三郡地永兴初置浔阳郡于此属江州梁移江州治湓城即今府治隋初废郡后改州曰九江郡唐复为江州天寳初改浔阳郡乾元初复为江州五代时杨吴置奉化军节度宋降为军事江南东路建炎初陞定江军江西安抚司治此元置江州路本朝改九江府领县五
　　德化县【附郭本汉浔阳县属庐江郡晋永兴初置浔阳郡永嘉初以九江县省入后省浔阳入柴桑梁又析置汝南县隋省郡及汝南柴桑二县复置浔阳县后改曰彭蠡大业初置郡改曰湓城县唐初复改曰浔阳县五代时南唐改为德化县宋元仍旧本朝因之编户一十七里】德安县【在府城南一百五十里本汉歴陵县地属豫章郡王莽改曰蒲亭东汉复曰歴陵梁省入柴桑县隋为湓城县南境唐为蒲塘塲五代时杨吴陞为德安县属江州宋元仍旧本朝因之编户一十八里】瑞昌县【在府城西九十里汉时地在柴桑之北浔阳之西三国吴有赤乌之瑞名其地曰赤乌唐初为浔阳县地建中时立为塲南唐陞为瑞昌县属江州宋元仍旧本朝因之编户一十一里】湖口县【在府城东六十里本刘宋时湖口戍上据大钟傍临大江齐梁陈皆为镇后废唐复置镇南唐陞为湖口县属江州宋元仍旧本朝因之编户一十七里】彭泽县【在府城东一百里汉置县属豫章郡梁属太原郡隋置龙城县属江州后复改彭泽县属九江郡唐初于此置浩州后废州以县属江州宋元仍旧本朝因之编户一十八里】
　　郡名浔阳【晋名】九江【隋名】
　　形胜左匡庐右江湖【唐白居易集】陆通五岭势拒三江【九江志左挟彭蠡右傍通川陆通五岭势拒三江襟带上流乃西江之重镇】南面庐山北背九江【图经】萦以三湖带以九江【宋支赋】山亚五岳江比四溟【东林寺记】据江湖之口冲要之地【宋吕诲奏劄】江东西襟喉之地【元史李黼传】西据彭蠡北跨海门【彭泽县志西据彭蠡北跨海门前拱文笔之峯右绕小孤之水形若环椅势如联屏江右咽喉之邑也】
　　风俗民尚朴实崇兴礼让【九江志】士习诗书农勤稼穯【同上】儒风相续【唐白居易云庐山自陶谢洎十八贤已逺儒风绵绵相续不絶】高人闲士蝉联不絶【宋余靖崇胜寺记】人性淳朴民俗恬静【郡志】
