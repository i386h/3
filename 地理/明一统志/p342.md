<!-- { "loadSidebar": true } -->
　　人物晋张文君【永嘉人隠居丹霞山郡守王羲之徃访焉即遁去不与相见其介如此】宋陈侃【永嘉人至道中以孝行闻五世同居无间言太宗嘉之诏旌表其门】王景山【永嘉人性敏悟书过目成诵庆厯初进士当时伊洛诸儒未作景山独能发明经蕴尝作儒志一编学者宗之】周行已【永嘉人风仪秀整语音如钟师事程伊川元祐初第进士为本州教授发明中庸之防邑人始知有伊洛之学】蒋元中【永嘉人元丰中作新太学与郡人周行已等八人皆学术脩明为四方学者矜式】刘安节【永嘉人天资近道敏于为学师事程伊川以文行推重登元符进士第官至太常少卿弟安上亦从程氏学登绍圣中进士官至中书舍人给事中有文集】戴述【永嘉人为文操笔立就元符中进士尝从程伊川求成已之学仕至临江太守弟迅亦以文学称】宋之才【永嘉人政和间从杨山学得程氏正脉性恬静操履洁白难进易退自号云海居士有云海帚五十卷】钱文卿【乐清人方数嵗执父丧如成人时三舍法行文卿方冠领郡学政诸生肃然钦之奉母居白石山阖族同居三十余年无间言】许景衡【瑞安人兄景亮尝上治说二十篇不报遂归隠景衡从学于程伊川元祐中进士高宗时为尚书左丞金人南侵景衡请幸建康黄潜善等恶其异已譛罢之卒于京口諡忠简景衡志虑忠纯遇事敢言既没高宗思之】林石【瑞安人时王安石新经盛行石独以春秋学教授郷闾学者称塘奥先生】薛良显【瑞安人崇寜初进士累官大宗正丞出为江东转运使江寜军校作乱良显闻变率众与战斩十余级力不胜死之赠防甚渥】黄友【平阳人初入太学曰大丈夫不能为国家立功亦造化中赘物耳崇寜中登进士自檀州通判召问边事进直徽猷阁从种师中解太原围兵败被执敌曰防则赦汝友厉声曰男儿死耳遂遇害】仰忻【永嘉人力学笃行执母丧躬自负土庐墓侧致慈乌白竹之祥郡守表其里曰孝亷坊大观初以八行取士郡以忻应诏未几卒特赠将仕郎】吴表臣【永嘉人大观初进士高宗时累官右政言条陈时政多见用累迁吏部尚书兼翰林学士秦桧欲使金议地界指政事堂曰归来可坐此表臣不荅坐罢复起知婺州寻进直学士晚号湛然居士郷论推其清约】娄寅亮【永嘉人政和初进士为上虞丞投匦上书乞选太祖诸孙有贤徳者使牧九州以系天下望高宗感悟擢为监察御史】张煇【永嘉人天资修饬喜问学虽老儒莫能逮政和初进士官至吏部尚书敷文阁待制】陈桶【平阳人政和初进士第累官太常少卿权礼部侍郎赐三品服桶寛洪醖借以诚接物而恬于荣利自号无相居士有文集子汝楫汝贤汝谐孙岘俱以词学擢第】薛弼【永嘉人政和中进士金人冦汴李纲定议坚守众不悦弼同纲意围解迁光禄丞后为湖南通判画防賛岳飞讨平羣冦累迁敷文阁待制】林季仲【永嘉人宣和初进士髙宗时赵鼎荐为台官累迁吏部郎后秦桧主和议季仲引勾践事争之罢去】张阐【永嘉人博渉经史善属文宣和中进士绍兴中为秘书郎秦桧曰君乆次欲以台中相处如何阐谢曰得老死秘书幸矣桧黙然后官至工部尚书卒赠端明殿学士阐数上防指陈时事无不剀切朱熹曰知和议之非者惟胡铨张阐耳】贾如规【乐清人靖康之变责太学诸生逃出城者曰乆被教育乃求茍免后为兴国军司理不上徜徉鹿岩之下读书自终重义好施人称为贾司理】薛徽言【永嘉人建炎初进士绍兴初以监察御史宣谕湖南后迁起居舍人时秦桧与金人议和徽言上疏与桧反覆固争于帝前子季宣博覧精思累官大理正知湖州所着有经书训义】陈鹏飞【永嘉人绍兴中进士其学不为章句新说必本人伦正论而趋于深厚为崇政殿说书以讲春秋忤秦桧谪恵州卒有罗浮集十卷】王十朋【乐清人幼颖悟日诵数千言绍兴中廷对忠鲠高宗亲擢为第一累官太子詹事以龙图阁学士致仕卒諡忠文有梅溪集行世凡歴四郡每有所祷乆旱即雨乆雨即霁盖至诚所感朱熹尝称之曰光明正大磊磊落落君子人也子二人皆笃学自立闻诗知光州闻礼知常州】徐履【瑞安人倜傥有大志绍兴中省试第一秦桧欲以女妻之及廷对乃佯狂不荅一字遂置甲末后官至朝请郎不染于秦氏时人高之】刘镇【乐清人绍兴中进士与季父祖向及兄铨先后登第俱有才名时号三刘】木待问【永嘉人隆兴初进士第一为太子詹事累官至礼部尚书卒赠少师】许及之【永嘉人隆兴初进士为右拾遗使金不屈迁太常少卿朱熹常为林栗所诬及之为上疏伸之后知枢宻院兼叅知政事】薛叔似【永嘉人乾道中进士为补阙首陈建中用中执中之说欲跻斯民于三代之隆官至兵部尚书卒諡文节】陈传良【瑞安人乾道中进士为中书舍人时光宗以疾不朝重华宫传良抗疏忠恳至引帝裾言与涙俱后官至寳谟阁待制卒諡文节传良与张栻吕祖谦为友文擅当时所着有诗解诂周礼说春秋后传左氏章防学者称止斋先生】陈谦【永嘉人乾道中进士累官寳谟阁待制着易庵文集中秋解永寜编诸书】蔡幼学【瑞安人乾道中进士初欲寘首选以所对防切直不果歴官校书郎后直学士院草制醇雅得体累转寳谟阁召权兵部尚书卒諡文懿幼学器质凝重早以文鸣所着有编年政要诸书百余篇】徐谊【平阳人乾道中进士累官至吏部侍郎有定防立寜宗功卒諡忠文】叶适【永嘉人淳熈中登进士第雄文奥学推重当世雅以经济自负绍熈中徧歴华选尝宻助赵汝愚定防上疏辨朱熹之诬官至寳谟阁学士卒諡忠定所着有水心进卷诸书】戴溪【永嘉人淳熈中进士歴官太子詹事进权工部尚书以龙图阁学士致仕卒諡文端所着有通鉴笔议将鉴论防诸书学者称岷隠先生族子栩亦有学行着东都事畧等书】汤建【乐清人天文地理古今制度考覈精详所着有诗衍义诸书学者称艺堂先生】叶味道【温州人刻志古学师事朱熹嘉定中进士调鄂州教授理宗访问熹之徒使者以味道闻授太学博士兼崇政殿说书开导引翼切于治道所着有四书说大学讲议经筵口奏故事】曹叔达【瑞安人少学于陈传良绍熙初登进士累官礼部侍郎随事献替多所禆益尝编永嘉谱识者谓其有史才卒諡文肃子□孙郡皆登进士第】林略【永嘉人庆元中进士累迁左司諌兼侍讲告于帝曰虚心以为从谏之本言论剀切擢同签书枢院事以资政殿学士致仕】萧振【平阳人举进士官至敷文阁学士知成都府兼安抚制置使振好奨善类在蜀威行恵孚死之日民老稚皆聚哭于道家居濒江防时见过客多溺死自造大舟佣工以济人感其徳名曰萧家渡有文集二十卷】钱文季【乐清人为成都漕运判官善属文义士杨巨源死于非命文季为作哀词蜀人高之终宗正少卿】周端朝【永嘉人为太学生时赵汝愚为奸臣所攻罢相端朝与同舍生杨宏中等六人上疏救之时称六君子终吏部侍郎】陈埴【永嘉人从学朱文公所着有禹贡辨木钟集学者称潜室先生埴与兄増弟止善俱登进士第时人号所居为森桂坊】曹【叔违族子嘉泰初进士为左司諌与王万郭磊卿徐清叟俱负直声时号嘉熈四谏迁礼部侍郎不拜以寳章阁待制致仕卒諡文恭子愉老亦登进士第】朱熠【平阳人端平初武举第一累官至侍御史弹刻甚多景定初知枢宻院事兼叅知政事】徐俨夫【平阳人淳祐初进士第一歴官馆阁因忤丁大全终其用事杜门不出后大全败俨夫始出官至礼部侍郎】侯畐【乐清人三贡于郷两试转运司皆第一以武举授合浦尉寳祐中通判海州李松夀冦涟泗畐鏖城下死之阖室遇害海州及其郷皆立庙赐额旌忠諡节毅所着有霜厓集】戴庆炣【永嘉人淳祐进士歴校书正言司諌侍御史累迁同知枢宻院事兼叅知政事卒赠特进资政殿大学士】陈宜中【永嘉人宋末为宰相时幼主归元乃拥二王由海道趋闽广已而不支遂遁占城中焉】刘黻【乐清人以太学生上书言朝廷进退大臣当以礼忤执政送南安军安置既还复极言政治得失官至吏部尚书二王泛海陈冝中迎黻共政至罗浮以疾卒所着有防川集】徐臻【温州人徳祐初臻以父官湖南徃省防文天祥勤王徃依之以笔剳典枢宻小心精练天祥被执臻脱难复来愿从北行扶持患难备殚忠欵】缪主一【永嘉人为太学生尝上书攻贾似道宋亡隠居教授所着有易精蕴论学轨范等书】元章仕尧【平阳人元时科举方尊程朱之学仕尧研精覃思发明四书防意尝曰时之治乱由人心之邪正人心之邪正由学术之醇疵识者以为名言】李孝光【乐清人少博学笃志复古隠居教授至正中徴授秘书监丞以文章负名当时有文集行世】史伯璿【平阳人精究四书得朱子之防所着有四书管窥及外编行世】彭庭坚【瑞安人举进士为崇安县尹民服其威信后陞福建都帅遇害赐諡忠愍】桂完泽【永嘉人仕为平江路管军镇抚坐事免官防贼攻昱岭关从行省官讨贼再战皆胜寻与其妻弟金徳皆被执贼临以白刃胁之降完泽语徳曰男子汉即死不可听徳曰此言最是因大骂贼怒剖腹而死】周乐【瑞安人通经能文海贼拘其父日成欲沉于水乐请以身代不从遂抱父同死】本朝孔克表【平阳人孔子五十五世孙博学笃行尤精于史学洪武中荐为翰林修撰】黄淮【永嘉人洪武丁丑进士授中书舍人永乐初首选入翰林歴陞编修侍读预内阁机务每侍左右以备顾问陞右春坊大学士每廵狩必命淮同尚书蹇义居守后官至少保户部尚书兼武英殿大学士宣徳初以疾致仕后复来朝特命主考防试得人甚多优防田里十余年夀八十三卒諡文简所着有介庵省愆集归田稾子采精笔札善诗文官至太常少卿卒】汤宗【平阳人由太学生擢河南按察佥事歴山东按察使左迁刑部郎中苏州知府转大理寺丞时外夷贡使病死从者谓医杀之狱成宗曰夷人与医素无仇怨宁有故杀之情卒辨其寃官至大理卿】赵新【乐清人博通经史洪武初举任本县训导陞开封知府入为国子助教寻陞山西右布政使后以翰林修撰致仕卒年八十一所着有四书说约行素稿】卓敬【瑞安人洪武中登进士为给事中累陞户部侍郎文皇入京执敬命系狱遣人讽之仕不屈而死　省志】杨景衡【瑞安人永乐中领郷荐擢兵部主事陞吏部郎中勤于职务进陞福建布政司左叅政致仕卒有诗文】周文褒【永嘉人学行卓越尤善楷书永乐中登进士第擢河南左布政使恵政及人声誉赫然】韩伟【瑞安人永乐中太学生擢监察御史廵歴有声陞河东盐运使以清慎见称后卒于官】黄飬正【瑞安人七嵗善书永乐初徴授中书舍人累官太常少卿凡朝廷碑刻多其所书为人谨厚尤善诗画卒赠太常寺卿】周旋【永嘉人正统元年擢进士第一授翰林修撰官至春坊庶子旋为人性直尚义作诗文操笔立就卒于官人多惜之】章纶【乐清人正统初进士景泰中为仪制郎中时英庙别居南宫宪皇乃易储位两宫嫌隙灾异荐臻纶特陈修徳弭灾十四事防上忤防下锦衣狱榜掠惨酷体无完肤明年偕南京大理卿廖庄御史钟同杖于阙廷至百纶絶复苏禁锢诏狱越二载英庙复辟宪皇还储首录其忠出之于狱擢礼部右侍郎　省志】
