<!-- { "loadSidebar": true } -->
　　山川鳯凰山【在府治后一名五龙冈相传唐武徳时应智顼作守鳯凰集于此山宋蘓辙诗山川蟠曲偶成形】逍遥山【在府治西北即鳯凰山余脉上有宋所建妙真宫】大愚山【在府治东行春门外上有真如寺宋苏辙诗东郊大愚山自古薝卜林吕祖俭上书忤权臣安置瑞州寓寺中因号大愚叟】小洞山【在府治西北有清居寺宋蘓辙与太守毛维瞻甞游此探菊有诗】龙化山【在府城西上蔡门外旧传东晋时有龙乘云化去故名】荷山【在府城南二十五里山中有池多红莲故名豫章记仙人王子乔驾白象来游此象化为石今山巅有丁王二仙坛下有栖霞观】米山【在府城北二十五里豫章记此山四面流泉土地膏沃生禾香茂为米精美】钧山【在府城南三十里有宋刘涣故宅山北有刘恕读书堂遗址山巅有刘仙洞】飞霞山【在府城西七十里相传呉真人炼丹之地每斋醮常有鹤数百栖息于此旬口复去多防霞覆山上故名】鳯岭山【在府城西七十里唐靖州刺史应智顼屯兵之地岭势峭拔逺望如鳯】华林山【在府城西北七十里相传西王母第九子秀真人于此筑坛以祭灵仙唐应智顼遣义军罗武于坛西立三将军庙至今俗号罗武庙旱祷必】白云山【在府城西北七十里下有超果寺寺东西有涧皆有瀑布栁州教授孙伯温有记谓之小麻姑】白鹤山【在府城西北七十里世传东晋时丁仙姑骑鹤白日飞升故名有白鹤观遗址】败伏山【在府城南一百里陈武帝于此破贼伏军故名】谢山【在府城西北一百里上有竒峰恠石谢仙君炼丹之地丹灶履迹犹存】镜山【在上髙县东二里其山有三端圎如镜相对而峙中有径可通人行説者谓为上髙县之后照】屏山【在上髙县东五里其势连亘若屏】白马山【在上髙县北一十五里旧传甞有白马龁草于山头人至辄没乡人异之因名】寳云山【在上髙县南二十五里嵌岩岌嶪霭翠珑葱中有僧庐曰寳云院】灵峯山【在上髙县南二十五里旧传每风雨晦之夜山有赤光其大如斗号曰金鸡山人以为神即其顶立灵峯庙】防山【在上髙县南三十五里峭壁横崄常有白云青霭其上】末山【在上髙县西六十里东连九峯唐人云韫映回合回出云末故名宋阮阅往知袁州道经此有诗斜阳骑马末山隈淡碧晴空鴈字回一片愁怀似黄叶晚风吹送九峯来】三峯山【在新昌县西五里其脉自十五里岭过蓝田结为县治右客山前起盐台山止盐州】石台山【在新昌县南二十里宋苏轼苏辙甞游此有诗】吉祥山【在新昌县北五十里一名瑞雪山唐务本禅师居此中有泉曰聪明下有吉祥院】尉山【在新昌县东七十里旧传汉梅子真为南昌尉上书言事不报遂携妻子隠此】黄冈山【在新昌县西八十里山势磅礴耸秀为新昌诸山之祖】八叠山【在新昌县西北九十里以叠嶂纵横故名】黄蘗山【在新昌县西一百里唐宣宗微时游方至此与黄蘗僧同观瀑布僧得一聮云千岩万壑不辞劳逺望方知出处髙宣宗续云溪涧岂能留得住终归大海作波涛一名鹫峯山】五峯山【在新昌县西北一百里山有归云积翠罗汉月桂佛岩五峯宋倪思诗千岩万壑争献状秀色寒先夺人目】九峯山【在上髙县西五十里其峯有九曰云末飞云香炉翠霞苍玊芙蓉清流蛾眉天竺宋蒋之竒诗缘涧攀崖入翠霞寺僧犹记旧钟家芙蓉秀出天河外我欲名为小九华】多寳峯【在上髙县南三十五里宋庆元间有银铅发泄故名】折桂峯【在新昌县东门外其峯竒古耸秀俗呼火焰山每嵗郡中多火后平其顶其灾遂息】琴岭【在府城南荷山之前形如琴上有仙人足迹及井】龙珠岭【在府城西北四十里山下有石光圎如珠】鸡笼岭【在府城西南六十里以形似名髙数百仞石壁下有坛并洞嵗旱祷雨有应】铜钉岭【在上髙县西灵峯山侧一名铜精岭旧传晋许旌阳以铜钉钉蛟于此】敖岭【在上髙县北三里又名敖峯方舆记云即晋敖真人得道之所炼丹之迹犹在上有磨剑石】天岭【在上髙县西二十里其岭最髙行者若登天因名】寳珠岭【在上髙县南三十里世传道明禅师自庾岭来卓锡夜以寳珠光照十方故名】谢君岭【在上髙县西六十里髙数百仞旧传万载县人谢仲初甞寻真蹑其巅】蓬莱岭【在上髙县西北七十里草木丛茂盛于他所】黄鳯岭【在上髙县西九十里俗传昔有黄鳯集此】盐岭【在新昌县治南髙出羣山下瞰邑市鳞鳞可数】三圣岭【在新昌县东北五十里昔雪峯钦山岩头三禅师所居之地因名】西岭【在新昌县东北六十里望东山兀起蹲伏若拜舞状又名拜龙山】北岭【在新昌县东北七十里峯峦万叠中有瀑布】旺贤冈【在上髙县北二里一名黄田岗】举子冈【在上髙县西六十里唐进士易重居此因名】迷仙洞【在府治后圃即李八百洞也闭塞不可入宋苏辙有诗】防山洞【在上髙县南三十里有两洞上洞不可游下洞可游深不可究又有石立岩间上下无所附谓之无根石】慈光洞【在上髙县西四十里缘梯而下始有门可入昔有民迯于此壁间有云唐干符二年黄巢作乱在此逃避】邓敖洞【在上髙县西四十里旧传邓敖二真人于此修炼】仙圣洞【在上髙县西五十里中有石佛石钟等防山洞】四溪洞【在上髙县西八十里栖真院侧前有一石佛洞深数里后有穴可出】火石【在府治北其石色黑碎之若炭】金石【在上髙县蜀江中上有三丫地钤云金石开口丞相出】葫芦石【在上髙县南一十里丰下锐上状若葫芦】仙人石【在新昌县北四十里上有仙人足迹】蜀江【源出袁州府万载县龙河渡流至上髙凌江合新昌滕江歴郡城而东汇于南昌之象潭而入章江世传许逊为蜀旌阳令有竒术晋末人皆疫疠多诣逊请救逊与器水投于上流疾者饮之无不愈邑人以所投器水即蜀濯锦江之水故名蜀江亦曰锦水古语云锦水入市河朱紫蒲城多锦水市河连瑞州出状元】钟口江【在府城南三十七里源发荷山入蜀江梁时人于此获古钟】清湖【在府城东一十五里其水四时清莹】珠湖【在府城南一十八里世传丁王二仙遗珠于此】药湖【在府城西南二十五里昔吕洞賔弃药于此】濯湖【在新昌县东二里世传许旌阳甞濯衣于此至今水清澈不受汚浊】曲水【在府城南六十里源发山流出潦许口东入贑江其势回环萦曲故名】鸣水【在府城西北六十里北流合奉新江华阳实録云碧涧飞流空谷振响絶顶有石髙数丈以物扣之其声如鼓故名】龙口水【在府城西六十里一名谈口水源发蛟湖北流至花园埠入蜀江】华阳水【在府城西南一百里源发新喻县界流入蜀江】斜口水【在上髙县西一十里源发防山入蜀江】盐溪水【在新昌县西一名若耶溪自分宁县界发源入上髙东流入蜀江】务农溪【在府城东三十里源发新建县界至髙安南流入蜀江】章树潭【在上髙县治西渊静澄澈为巨鳞窟宅渔人善没者亦不能穷其底】幸龙王潭【在府治西五里世传唐幸南容为祭酒托迹汴都甞致书于乡人曰城北门数里有潭傍有古木即吾家也叩之必应持书者如所戒果有二童子出俄一丈夫继之宛如汴都所见邑人异之为立庙嵗旱祷雨輙应】鸬鷀洲【在上髙县罗汉石之东正当县之水口地钤云鸬鷀洲合状元生】仙姑洲【在上髙县西六十里相传有仙女甞游于此】八叠川【在上髙县境】小斜川【在新昌县治西南景物幽胜有亭】丹井【有五一在府治后圃仙人李八百炼丹之所一在府城东南四十里许旌阳炼丹之所一在城西七十里晋丁义君女秀英炼丹之所一在城南七十里许丁王三仙炼丹之所一在上髙县南二十五里许旌阳投丹之所】圣水井【在府治南蜀江观以许旌阳咒水投此有愈疾之效故名】醴泉井【在府治旧三皇庙前甘洁如醴】白龙井【在府城东一十五里相传昔有白龙出此】灵井【在上髙县西相传有疾者祷饮之即愈】喷雪泉【在府城西六十里相传仙人吕洞賔游憩于此以剑卓地泉水喷涌如雪】武泉【在上髙县北一十里按旧治东晋败将皇甫武以家属投此】普润泉【在上髙县西一十五里章岗又名贯珠泉自石窦出复经行地中】乳泉【在新昌县西一十里其水五色光莹白者如乳】罗汉泉【在五峯山石崖飞瀑有桥上有罗汉像横卧水际】虎跑泉【在新昌县北一百二十里黄蘖寺相传昔有虎跑地裂泉水涌出】进龙池【在府治东南流入蜀江世传昔风雨晦龙进于中故名】鳯池【在府治南鳯凰山之傍宋时作澄碧亭于上】劔池【在府治后圃相传仙人李八百淬剑于此宋有白莲宋黄庭坚赋所谓裂剑池之菡萏以为裳者是也又新昌县北七十里亦有劔池乃晋许旌阳磨剑之所】星落池【在新昌县南三十里相传昔有星坠于此遂成池旱不涸涝不盈】洗墨池【在新昌县东二十五里晋陶渊明甞于此洗笔砚池上又有渊明读书堂】饮马池【在府城北五十里浮云山相传应智顼义兵屯驻山下饮马于此】
　　土产银【上髙县出乆无】石青　石碌　黄丹【俱上髙县出乆无】茶芽紫竹【小而劲直俱府境出】
　　学校瑞州府学【在府治西宋绍兴间建本朝重建】髙安县学【在府治东宋建于郡庠讲堂右本朝改建于此】上髙县学【在县治西】新昌县学【在鳯凰台下旧在县治南俱宋建本朝重建成化末迁于此】
　　书院西涧书院【在府治西鳯凰山左宋刘涣家髙安涣子恕恕子羲仲三世一节世称三刘端平初知州张韔创书院立祠以涣号西涧因名】乐善书院【在府治南瑞阳门外宋郡守王淹以郡中宗姓实繁乃创书院置田以教育宗子之孤幼者】文溪书院【在府城南四十五里文溪上宋陈仲微建为读书之所】正徳书院【在上髙县南三十里元提举姜荣建赵孟頫书扁刻于石】石溪书院【在新昌县东北四十里元提举胡俊孚建】
