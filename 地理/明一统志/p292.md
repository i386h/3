<!-- { "loadSidebar": true } -->
　　人物汉张俨【余杭人好学有贤德遭汉末之乱尝开圃种瓠以所售钱造桥不乐营利乡人重之】孙钟【富春人性至孝以种瓜为业一日有三人来钟设瓜及饮三人曰示子葬地下山百步勿反顾钟不六十步回看见三白鹤飞去遂其母钟后生坚坚生防权权后建国为吴称帝传亮休皓凡四世】三国全琮【钱塘人父柔汉末举孝亷补尚书郞右丞累官桂阳太守尝使琮将米数千斛入吴市易琮悉以赈贫不及归报柔更竒之后仕吴为奋威校尉领东安太守治富春招集流窜数月得万余人加右大将军】凌统【余杭人父操从孙策讨江夏中流夫死统年十五摄父兵从吴孙权征讨有功拜偏将军在军旅亲贤接士轻财重义有国士风】郭成【富春人夙着节义乘扁舟泛五湖以书剑自娱吴黄武中征拜武义校尉迁黄门侍郞后封永兴富春二县侯】丁谞【钱唐人出于役伍顾卲拔而友之为立声誉扬其善以并陆全之列仕吴至典军中郞世以卲为知人】晋褚陶【钱塘人听慧清谈年十三作鸥鸟水硙二赋见者竒之张华谓陆机曰君兄弟龙跃云津顾彦先鳯鸣朝阳谓东南之寳已尽不意复见褚生后官至中尉】范平【钱唐人研穷典坟吴时举茂才累官临海太守有异政太康中召不起卒赐号文正先生三子奭咸泉并以文学至显官克世其家】郭文【临安人居大涤山尝有猛兽张口向文文视其中有横骨乃以手探去之明旦兽置一鹿于室前王导闻其名遣人迎置之西园朝士咸往观之文頽然箕踞傍若无人居导园七年后归临安山中时颇尚其风致】南北朝卜天与【余杭人善骑射有勇力容貌严毅宋文帝擢为广威将军太子劭入弑事变仓卒诸将望风屈谢天与独射击之臂断乃遇害】吴喜【临安人少知书兼习战阵宋时领兵征计屡建大功仕至都督豫州诸军事】朱谦之【钱唐人数岁父昭之为族人幼方焚死不胜哀戚长即手刄杀幼方自诣县狱令上其事南齐世祖嘉其义赦之】顾欢【盐官人年六七岁父使之田中驱雀欢作黄雀赋而归雀食稻过半父怒欲挞之见赋乃止贫无以受业每于舍后听人诵书无遗忘者夕则燃松节读书有孝行母亡水浆不入口者七日庐于墓遂隐不仕南齐髙帝召为太学博士不就】范元琰【钱塘人性嗜学博通经史家贫以园疏为业尝出行见人盗其菘遽退走母问其故对曰畏其愧耻故也或涉沟盗其笋元琰因伐木为桥以渡自是盗者大慙一乡无复鼠窃齐梁之间累征辟皆不就】范述曽【钱唐人仕南齐官太子步兵校尉为人謇谔多所谏诤寻拜永嘉太守诏褒美其政后仕梁为太中大夫生平所得俸禄尽以分施卒之日家无余资】戚衮【盐官人仕梁为太学博士简文在东宫召衮及诸儒讲论令中庶子徐摛质难摛辞辩纵横诸儒慑气衮精采自若领答如流众皆服其博识所着冇礼记义四十卷】顾越【盐官人祖道望父仲成俱显于齐梁越自幼承家学于书无所不读仕梁为参军尝侍读议论宏远武帝深重之侯景之乱避难东归贼数授以爵位不受卒年七十七所着有毛诗等疏义四卜卷】杜之伟【钱唐人少精敏有逸才十五徧观文史及仪礼故事仕梁为中书侍郞领大著作陈髙宗即位加鸿驴卿迁太中大夫为文温雅博赡有文集十七卷】杜棱【钱唐人少落泊不为时知颇涉书传仕陈监义兴琅琊二郡文帝嗣位以预建立功封永成县侯仕止侍郎防军卒諡成配享武帝庙庭】骆文牙【临安人年十二相者云此郎容貌非常必将远致陈文帝初避地临安文牙母知非常人賔待甚厚文帝立封临安县侯位越州刺史仕至散骑常侍入直殿省】隋陆知命【富阳人好学识大体以正介自持大业初拜侍御史侃然正色百僚敬惮卒赠御史大夫】许善心【新城人读书万卷文帝曰我平陈国惟获此人大业中为礼部侍郎后为宇文化及所害子敬宗曽孙远】顾彪【余杭人大业中为秘书学士所着有古文尚书义疏二十卷】鲁仲逵【余杭人大业中为国子助教所着有毛诗章句义疏四十二卷】唐褚亮【钱唐人自少警敏博通图史陈后主召见赋诗江总诸词人皆服其工后仕唐为文馆学士官至散骑常侍卒年八十八赠太常卿陪昭陵】褚遂良【亮子博涉文史工楷贞观中歴官谏议大夫兼起居注太宗曰朕有不善卿亦记耶对曰臣职在载笔君举必书迁黄门侍郞参综朝政寻受顾命辅髙宗迁尚书右仆射帝将立武后遂良力諌不纳乃置笏殿阶叩头流血曰还陛下笏乞归田里后累贬爱州刺史竟以忧卒】褚无量【盐官人家临平湖有龙出人皆走观无量尚幼读书若不闻众异之擢明经迁司业中宗将南郊诏以皇后为亚献无量极谏之宗即位迁左散骑常侍】许逺【新城人祖敬宗为文学馆学士远寛厚长者安禄山反与张巡同守睢阳城陷不屈死宣宗时图像凌烟阁】章成缅【于潜人家贫笃学事亲着至行防母庐墓乌鹊来巢麋鹿共处贞元中表其门人以章孝标称之】凌凖【富阳人有谋畧尚气节读书为文章擢校书郎朱泚之乱以谋画佐元戍有大功累迁殿中侍御史进翰林学七后谪连州卒所着有后汉书春秋二十余万言】钱镠【临安人黄巢乱镠以乡人破走之刘汉宏遣兵屯西陵镠以八都兵讨之遂破越州以奉董昌而自居于杭及昌反镠遣人执之归杭昭宗拜为镇海镇东两军节度使梁封吴越王子文穆王元瓘孙忠献王仁佐至忠懿王俶纳土于宋】吴公约【余杭人黄巢之乱公约以镇遏使从董昌败巢于西鄙徐防据姑苏授北面诸军行营招讨使御之摧锋破鋭日有声称累官至秋曹民部二尚书寻迁左执法公约薄于进取为将三十年家无长物】马绰【余杭人尝从董昌于越州及昌僭叛遂弃家奔钱镠累官两浙行军司马后表授雄武军节度使同平章事】杜建徽【新城人少勇强大有志从钱镠征伐辄单衣入阵屡立大功歴官自武安都将累迁昭化军节度使吴越国丞相封郧国公卒諡威烈】罗隐【新城人有能诗名尝説钱镠举兵讨朱温曰纵无成功犹可退保杭越奈何交臂事贼为终古之羞乎唐光啓中镠表为钱塘令辟为掌书记后为给事中迁发运使所着有江南甲乙集等书】成及【钱塘人父贞国子博士及以笃厚为乡里所重干符中代闻人宇掌八都兵刘汉宏作乱与钱镠同讨平之累官兵部尚书常州防御使迁检校太师兼侍中】阮结【钱塘人中和间以征刘汉宏功授散骑常侍后又征常润二州累迁户部尚书】五代薛温【钱塘人汉干祐中吴越王俶迁废王倧于衣锦军私第遣温将兵卫之胡进思屡语于俶杀倧不许文谋于温温拒之进思乃夜遣方安等二人逾垣而入温率众救之毙安等于庭中倧获全后累官镇国都指挥使睦州刺史卒諡正显】曹圭【仁和人家临平少有胆气唐末仕吴越为嘉兴都将准人围嘉禾圭与其族人师鲁守之淮人望气曰此虽孤城中有贵人不可围也嘉禾平圭以功授苏州刺史子仲达性仁厚仕吴越累官至丞相卒諡安成师鲁形短而多智人号为曹晏婴】宋钱惟演【俶子幼有俊才能文章咸平中献其所为文拜翰林学士仕至兵部尚书枢密使卒赠侍中諡文僖】钱易【惟演族子年十七举进士御试三题日中而就太宗尝诏苏易简曰朕恨不与李白同时易简曰有钱易者李白才也后举进士甲科累迁翰林学士易及其子彦远明远孙勰族孙藻并中贤良方正科】孙承祐【钱塘人初仕吴越王俶累官镇海镇东两军节度副使后从俶克常州有功为平江军节庭使及俶纳土徙防宁军节度】崔仁冀【钱塘人事吴越钱俶为通儒学士太祖尝谕俶使入朝仁冀吿俶曰主上英武所向无敌保族全名上防也俶然之太宗时俶与仁冀决防纳土且荐其才能于是擢卫尉卿】杨大雅【钱塘人十岁作雪赋以文行知名咸平中上书自献所为文二十余万言召直集贤院歴右谏议大夫集贤学士知亳州所着有大隐集三十六卷子洎濬泳渐沆沨欧阳脩其壻也】林逋【钱塘人少孤刻志为学性恬澹好古弗趋荣利善行书喜为诗多竒句不存藳或劝録之逋曰吾方晦迹林壑安用名世仁宗时卒赐諡和靖先生赙以粟帛居西湖二十年未尝履城市逋不娶无子教兄子宥登进士宥子大年英宗时为侍御史】郎简【临安人幼孤贫嗜书景德间登进士第知福清县邑人为立生祠调随州推官及引对真宗曰简歴官无过而无一人荐是必恬于进者特改秘书省著作佐郞以工部侍郞致仕卒年八十九】唐肃【钱塘人七岁诵五经登进士为奉州司理有人夜宿逆旅而同宿者杀人亡去旦起血汚其衣为吏所执不能明遂自诬服肃为白其寃数日果得真杀人者仕至龙图阁待制三司度支副使】盛度【余杭人端拱初进士歴官翰林学士拜参知政事迁知枢密院事后以太子少傅致仕家居图书未尝释手卒諡文肃】元绛【钱塘人天圣中进士为江西转运使侬智髙反岭南而肃军邕州绛供军饷有功累迁翰林学士工于文辞一时名人皆推许之拜参知政事后以太子少保致仕卒諡章简有文集数十卷】谢绛【富阳人父涛有文行进士起家累官至太子賔客绛举进士甲科为兵部员外郞为人修洁醖借以文学知名尝歴州县所至大兴学舍有文集五十卷四子皆仕于时】谢景初【綘子庆厯间登进士第知余姚县有政绩以屯田郞致仕博学能文尤长于诗弟景温皇祐初进士累官宝文阁直学士知开封府景平亦登皇祐中进士好学着诗书传説数十篇仕终秘书丞】李用和【杭州人章懿皇太后弟也累官彰信军节度使检校侍中卒赠太师封陇西郡王初仁宗以太后不逮养故于外家褒宠特厚用和列位将相能小心静黙推远权势论者以此称之子璋玮珣皆至大官能守其家法】唐询【肃子登进士除尚书工部员外郞迁江南转运使擢起居注出知苏杭青三州拜翰林学士有集三十卷子坰熈宁中为监察御史】强至【钱塘人为文简古不徇俗举进士宰相韩屡荐馆阁不果终祠部郞卒赠金紫光禄大夫子浚明渊明陟明皆登进士渊明歴礼部尚书翰林学士承旨终资政殿学士諡文宪】沈遘【钱塘人仁宗朝进士第二歴知杭州为人疎儁博达明于吏治迁知开封府每蚤作视事逮午而毕庭无留人官至翰林学士弟辽好学尚友趣操髙爽官奉礼郞摄华亭县为文雄竒峭丽尤长于诗】周邦彦【钱塘人涉猎书史性落魄不羁元丰中献汴都赋万余言多用古文竒字神宗异之自诸生召为太学正有文集二十四卷世传其词调最工仕至徽猷阁待制知顺昌府】陆诜【余杭人第进士有御边才熈宁中镇抚西夏复靖交阯之难仕至天章阁待制知谏院】虞策【钱塘人嘉祐间登进士第哲宗时为监察御史进右正言数上书言事多见施行仕至吏部尚书枢密直学士弟奕元丰间进士歴官光禄卿户部侍郞卒赠龙图阁学士】唐恪【钱塘人以防登第累官户部侍郞徽宗时京师暴水至汴再溢付恪治之浃旬水平因上疏愿谨天戒后拜少宰兼中书侍郞金人陷汴立张邦昌逼取百官推戴状恪既书名仰药而死】沈晦【遘孙徙居崇徳博览强记善缀文宣和中进士第一人授著作佐郞后歴守数郡终徽猷阁直学士】孙鼛【钱塘人以父任补官累迁屯田员外郞鼛微时与蔡京善尝曰蔡子贵人也然德不胜才恐贻天下忧至是与京不协京怒使言者诬以他谤提举鸿庆宫起知单州卒諡通靖】吴师礼【钱塘人太学上舍赐第徽宗时为开封府推官治蔡王狱不使诬及王人服其公累迁右司员外郞以直秘阁知宿州卒兄师仁笃志励学有孝行官太学博士】滕茂实【临安人靖康初以工部侍郞副路允廸出使为金人所留即自为哀辞且篆宋工部侍郞滕茂实墓九字取奉使黄幡裹之以授其友董诜钦宗至北茂实具冠帻拜伏号泣请随行金人不许迫令易服且欲大用茂实力拒不从忧愤成疾卒诜归上其事赠龙图阁直学士官其家三人】张九成【钱塘人年十四乡贡辟雍从杨时学绍兴初以直言对防上及两宫下及阉寺忠愤激烈无所顾避仕至礼部侍郞以与秦桧议论不合谪居南安军后起知温州理宗时赠太师追封崇国公諡文忠】凌景夏【余杭人绍兴初进士擢秘书正字言和议之非秦桧憾之后歴官中书舍人知襄阳府迁吏部侍郞多所建明】樊光逺【钱塘人绍兴中省试第一除秘书正字上疏极诋时弊出为阆州教授后召为秘书丞迁监察御史】何铸【余杭人政和中进士绍兴中拜御史中丞秦桧陷岳飞命铸鞫之铸白其寃桧不悦铸曰铸岂区区为一岳飞者强敌未灭无故戮一大将失士卒心非社稷之长策桧语塞讽万俟卨使论铸私岳飞欲窜岭表帝不从仕止资政殿学士卒諡恭敏】黄黼【余杭人乾道问第进士迁太常博士论对称防进秘书郞寻除两浙转运副使时毗陵民饥取糠粃杂草根为食郡县不以闻黼取民食以进乞损僧牒缗钱济之全活甚众仕至权刑部侍郞】赵汝谈【余杭人淳化中进士尝定疑义数十条朱熹异之佐丞相汝愚定大策累献备边计歴官江西提举后入对言多剀切兼直学士院权吏部侍郞复疏边事楮法上称叹之进权刑部尚书卒汝谈天资絶人自少至老无一日去书册所着有经注】赵汝谠【汝谈弟少倜傥有轶材折节读书与兄齐名上言乞斩韩侂胄坐废后登嘉定初进士为太社令徙湖南迁知温州】钱端礼【俶六世孙祖景臻尚仁宗公主父忱髙宗时拜检校少保尝御书忠孝之家四字赐之后封荣国公端礼累官知临安府尝建明用楮为币孝宗朝参知政事孙象祖嘉定初为左丞相】洪咨防【于潜人嘉定初进士歴官监察御史论权归人主政出中书天下未有不治又言讲明圣学六条迁吏部侍郞进刑部尚书拜翰林学士知制诰为人鲠亮忠慤驰骛艺文所着有内外制奏议诗文集】金渊【临安人嘉定中进士歴官右正言兼工部侍郞国子祭酒迁谏议大夫礼部尚书进端明殿学士签书枢密院事】李宗勉【富阳人开禧初进士嘉熈中累迁至左丞相兼枢密使守法度抑侥幸不私亲党尤乐闻谠言身居台辅家若贫儒卒赠少师諡文清】叶时【仁和人操履端凝与朱文公相友善累官至龙图阁学士卒諡文康所着有礼经防元竹埜诗集】赵景纬【于潜人少勤学恨不及游朱文公之门淳祐初登进士第官至礼部侍郞卒赠中奉大夫諡文安景纬天性孝友雅志冲澹亲殁无仕进意史称为醇儒】叶李【杭州人少有竒质为人刚直不阿理宗时为太学生上书攻贾似道窜漳州宋亡归隐富春山元世祖素重其名屡召授以官不就一时大政事皆参决之后特授中书右丞卒谥文简】元杨戴【其先浦城人徙杭因为杭人少孤博涉羣书年四十为国史院编修官延祐中举进士歴宁国路推官载为文以气为主而诗尤有法常曰诗当取材汉魏而音节以唐为宗每诗出学者传诵之】吾衍【杭州人性简傲尝自比郭忠恕工书小篆尤精为诗效李贺清丽无尘土气所着有尚书要畧九歌谱説文续解等书】本朝胡祯【钱塘人洪武中仕至刑部尚书莅政严明狱无留滞】瞿佑【钱塘人洪武中为宜阳县学教谕迁国子助教永乐初推周府长史致仕卒佑博学能文有集数卷】邹济【余杭人为人和易不见崖岸举明经授本县训导荐入翰林与修洪武实録总裁永乐大典累迁左春坊左庶子宠赉甚厚寻陞少詹事卒之日家无余资惟藏书数千卷而已赠太子少保諡文敏】姚肇【富阳人性聪敏有孝行洪武中举孝亷试太常寺丞以勤慎称陞云南右参议论楮币塞盐井皆切时弊官至福建布政使致仕卒年八十四】方賔【钱塘人洪武中太学生歴官郞署有声永乐中累陞兵部侍郞终本部尚书才识通敏名重一时云】于敬【钱塘人洪武中领乡荐歴任监察御史春坊中允累陞江西布政使才能著称士林重之】王洪【仁和人学博才敏于人少许可年十八举进士授行人歴官吏科给事巾翰林院检讨与修永乐大典为副总裁陞侍讲三典文衡公于取士所着有毅斋集】柴车【钱塘人永乐中累官兵部侍郎正色率下人畏敬之宣德间将兵征元戎有功陞本部尚书累受制勅褒奬】蒋骥【钱塘人洪武末登进士第授行人出使以清谨称寻入翰林为检讨宣德初陞侍讲与脩两朝实録成进陞侍讲学士寻拜礼部侍郎卒】蒋晖【钱塘人工六书永乐初被荐授中书舍人宣德间陞礼部郎中兼翰林侍书致仕卒】沈升【海宁人永乐初登进士第入翰林为庶吉士授刑部主事与脩五经四书性理大全仕至太仆寺少卿卒于官】徐琦【钱塘人徙宁夏永乐中登进士第累官兵部侍郎正统间陞南京兵部尚书以根本重地特受委托卒諡贞襄】孙子良【海宁人永乐间登进士第为翰林庶吉士与脩永乐大典擢兵部郎中谪交阯召还授交阯参议寻陞山东防政所着有螺城集】吴登【钱塘人永乐中以文学荐擢礼科给事中日侍宸翰终鸿胪寺丞】于谦【钱塘人永乐末登进士授御史累陞兵部右侍郎景泰初进本部尚书力拒南迁妄议京师赖之以安英皇复位石亨等诬以迎立外藩赐死成化初赠少保諡肃愍名臣録】陈信【仁和人以推择为吏即知守亷宣德间以阳武侯荐録擢大理评事改南京西城兵马副指挥以亷能陞苏州府通判虽苏治烦剧而信裁剸无留事且持以确守民甚爱之寻乞致仕行李萧然行路称叹省志】项麒【仁和人正统丁卯举人除南京吏部司务陞工部员外改南京刑部寻陞郎中未几以疾乞归文学亷孝卓冠时俗家居三十余年闭户以终省志】郑环【仁和人天顺初进士及第第一授翰林编脩歴司经局洗马太常少卿亷介方正不妄取与家居不践公府一时翰林鲜见其俦云省志】方铨【新城人天顺壬午乡举任安陆州学正以身为教恩义兼尽成就之士甲于一时从子源由贡三歴训导教谕所至以善教称以举人知婺源龙溪二县有贤名当时称善教善政者必曰方氏省志】江澜【仁和人成化中登进士第入翰林为庶吉士授编脩歴侍读学士吏部侍郎知自守畏清议陞南京礼部尚书子晓晖俱举进士省志】李旻【钱塘人成化末登进士廷对擢第一授脩撰歴两京国子祭酒明习典礼振举师模仕至南京吏部侍郎省志】胡世宁【仁和人治初登进士授德安府推官有政声陞南京刑部主事员外不屈刘瑾党刘琅累官江西按察副使上疏极论宸濠反状戍辽东濠诛起湖广按察使至南京兵部尚书諡端敏省志】邵鋭【仁和人正德初举礼部第一登进士入翰林为庶吉士后督学江西福建抑浮崇雅士习丕变歴湖广防政河南按察使广东山东左右布政使咸有惠政进太仆卿引疾归平生不立门户闇然日章卒諡康僖省志】
