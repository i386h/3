<!-- { "loadSidebar": true } -->
　　宫室云海楼【在府治宋建】海山楼【在府城南宋郡守韩璧建陈瓘诗胜事荒烟久髙城观阁宜均劳青客余事海山诗】得月楼【在儋州城北宋知军孙尚建取古诗近水楼台先得月之句而名】通潮阁【在澄迈县治西宋苏轼尝憩其上有诗云倦客愁闻归路遥眼明飞阁俯长桥贪看白鹭横秋浦不觉青林没晚潮其后胡铨和韵李光书扁】靖端堂【在府治又有虚白缓带退思平理燕喜等堂亦在焉在通判防者有节爱超然二堂皆宋时所建】六瑞堂【在放生池上宋时尝开双莲者三郡守王光祖建堂因名谢谔诗循良天恵海邉头波浪澄清宿雾收才把一麾从北阙便惊六瑞应南州】载酒堂【在儋州城东宋苏轼尝载酒访郡人黎子云郡守张中遂建此堂轼复为诗云城东两黎子室迩人自逺呼我钓其池人鱼两忘返使君亦命驾恨子林塘浅元太定间移祀轼于此范梈作记本朝永乐间重脩】尊贤堂【在儋州治东盖苏轼所居郡守韩景先建命名以祀轼】继美堂【在儋州治东宋知军陈适建以其父中孚亦尝为守因名】坚白堂【在儋州治东宋陈适建名取磨不磷湼不缁之义李光改曰无倦斋】秀香堂【在儋州治北陈氏北园中宋李光取欧文野芳发而幽香佳木秀而繁隂之义为名有诗云月林不动参差影花径时供自在香】感德堂【在崖州治后宋守裴闻义建胡铨作记】爱民堂【在万州治后宋建元侍御史邱世杰重建】望阙亭【在崖州城南一十里李徳裕贬崖州司户时建有诗云独上江楼望帝京鸟飞犹用半年程青山也恐人归去百匝千遭重绕城】泂酌亭【与临清濯缨二亭俱在双泉上宋苏轼有泂酌亭记】问汉亭【在儋州大江桥北宋时州人所筑胡铨扁名李光诗河畔牵牛织女星东西相望几千程乘槎我欲机邉坐应解停梭问姓名】涌月亭【在儋州城北下临大江宋李光建取杜甫月涌大江流之句而名】瑞莲亭【在府城南有池产瑞莲】江亭【在崖州西元叅政王士熙谪居时建有记】琼台【在府治西琼州自唐以来置都督府宋置琼管安抚都监琼台盖当时所名】风月台【在府治旧通判防宋时建】东坡台【在府城南旧开元寺东宋苏轼尝寓其间故名】熙春台【在儋州治宋建】愽望台【在儋州东北重冈之上】茉莉轩【在临髙县治东胡铨诗眼明渐见天涯驿脚力行穷地尽州】息轩【在儋州有宋苏所识古诗】
　　关梁南桥【在府城东南又名虹桥】洗马桥【在府城南二里】迎恩桥【在府城北一十里】大江桥【在儋州城北】万安桥【在万州城南宋建旧有屋三十余楹】仙河桥【在万州城北三里桥东石上有仙人迹及马迹】义兴桥【在崖州东】太平桥【在临髙县治南】
　　寺观天宁寺【有二一在府治北一在万州城西俱宋建本朝洪武中重脩】普明寺【在府城南元文宗未登极时尝谪居此后建为大兴龙普明禅寺学士虞集记】永庆寺【在澄迈县治东宋建本朝洪武初重脩】妙观【有二一在府城北一在万州城东俱宋建名天庆观元改今名本朝重建】永兴观【在临髙县治西宋建本朝洪武中重脩】凌霄庵【在儋州城西三十里宋建元重脩谢廷玉记】海云庵【在万州】
　　祠庙东坡祠【在儋州城东二里祀宋苏轼】灵山祠【在灵山其所祀之神有六曰灵山曰香山曰琼崖曰通济曰定邉曰班帅洪武中命有司嵗以三月九日祭焉】南宫庙【在府东南二里祀祝融神也土人奉之甚严俗呼火雷庙】髙山庙【在毘耶山祀其山神洪武中命有司嵗祭】伏波庙【在府城东北祀西汉路愽徳东汉马援二人皆伏波将军儋州亦有庙宋苏轼铭云至险莫测海与风至信可恃汉两公生为人英没愈雄神虽无言意我同】诚敬夫人庙【在儋州治南夫人洗氏髙凉人事见髙州府】峻灵王庙【在峻灵山祀山之神五代时建南汉始封王爵宋改今封苏轼有记本朝洪武二十年重建】黎母庙【在府城西元建本朝永乐四年重建旧传雷摄一蛇卵在山中生一女嵗久有交阯蛮过海采香者因与结婚子孙众多是为黎母乃黎人之祖故郡建庙祀之】天妃庙【在府城北一十里海口昔宋莆田人林氏女殁为神极灵验凡渡海者必祭卜歴代累封号天妃】
　　陵墓荆王子墓【在万州城东北八里元荆王撒敦之子至元中谪万安军卒葬于此】古迹古崖州城【在府城东南三十里梁置州于此】废忠州【唐咸通中命辛傅李赵四将进兵擒黎洞蒋璘等于其地置忠州兵还遂废】废镇州【在感恩县东北宋大观初蔡京开邉知桂州王祖道言黎人愿为王民请于黎母山心立镇州赐军额曰静海寻废】废紫贝县【在文昌县境汉置后与玳瑁县俱省】废舍城县【在府城东北二百六十里隋大业中置唐于此置崖州宋省入琼山县】废顔卢县【在废舍城县境隋置顔卢县唐改曰顔城属崖州后废】废容琼县【在乐防县境唐贞观中置贞元中以容琼省入琼山】废富罗县【在崖州境本汉儋耳县地隋置毗善县唐初改曰富罗属儋州南汉废】废洛场县【在黎洞中唐乾元中置后移治儋州城下宋省入宜伦县】废涔阳县【在儋州涔阳镇唐天寳初置】废吉安县【在儋州境唐贞观初分昌化置乾元后废】废富云县　废愽辽县【俱在陵水县境唐贞观中置属崖州后属万安州南汉省】废延徳县【在感恩县境宋崇宁中置延徳县大观初改为军又置倚郭县曰通逺政和初省入感恩】石【在崖州城北长一寻濶二丈遇旱蝗祷之皆应】桄榔庵【在儋州治南宋苏轼谪儋时于桄榔林下结庵为偃息之所摘叶书铭畧云生谓之宅死谓之墟三十六年吾其舍此跨汗漫而游鸿蒙之乡乎】买愁村【在临髙县南宋胡铨诗北往常思闻喜县南来怕入买愁村区区万里天涯路野草荒烟正断魂】
　　名宦唐李复【贞元中岭南节度使琼州久陷蛮獠复奏置琼州都督府以绥抚之教民陶瓦为屋以免风之患】韦执谊【宪宗初立以宰相贬崖州司户叅军】李徳裕【大中间以宰相贬崖州司户叅军徳裕至崖州着四十九论以叙所志期年卒】宋周仁浚【开宝间初平岭南命知琼州既至择伪官骆崇璨等四人列上分知儋崖振万安四州因其俗而治之绰有政绩】李崇矩【太平兴国间为琼崖儋万四州都廵检使抚谕峒黎以己私财遗其酋长众皆怀附在岭海四五年恬不以炎荒婴虑从者亦无恙】张岐【真宗时知琼州镇以清静不纳餽献民吏服其清介州多风掀屋拔木人或冻死谓之海翻岐教以立舎方畧由是无患】陈尧叟【广南转运使先是嵗调兵运粮泛海给琼州率多沈溺尧叟以海北岸逓角塲正与琼对风便一日可达乃规度诸州民租米输于塲令琼州遣蜑兵自取人以为便】杜杞【庆厯中为诸西转运使时区希范寇破琼州杞以计攻破之遂复琼州因伏兵擒诸蛮寇六百余人寻得希范醢之海南遂平】宋守之【庆厯间知琼州教诸生读五经于先圣庙建尊儒亭暇日躬自讲授由是州人始知向学】胡则【广南转运使有畨舶遭风至琼州且告乏食不能去则命贷钱三百万吏白夷人狡诈则曰彼以急难投我可拒而不与耶已而偿所贷如期】郭【政和间知琼州乞置澄迈西峯临髙定南两寨以隘阻黎人由是道路无梗】陈中孚【绍兴间知万宁县黎贼犯城居守有劳擢知昌化军子适为临髙尉儋民作乱适径造贼垒谕以祸福遂散去后亦迁知昌化军父子相继时人荣之】赵绛【淳熙初知万安军黎人王集结北多囊三洞叛绛如琼乞师屯贼冲未几勦平三洞】崔与之【广西提刑浮海廵珠崖停车裁决奬防劾贪风采凛然其他利病罢行甚众琼人次其事为海上澄清录贪吏厉民者申谕而痛惩之髙惟肖尝刻之号岭海便民榜】汤鸴【知万安军时南洞王利学叛鸴讨平之民为立祠】韩璧【淳熙间为琼管帅出入阡陌劳来不倦期年化成黎人感慕愿供田税】元朱国宝【海北海南道宣慰使蜑贼结郁林防州诸洞恣行剽掠国宝悉平之移琼州立官程更政训兵息民具有条制黎民降附】本朝王伯贞【洪武间琼州知府为政寛简优于文学至今人犹思慕之】陈新【洪武间防同知县居官公勤稍暇召生徒讲授茅屋萧然不以介意】魏世吉【洪武间儋州知州性直不挠视民若子民至今思之】赵瑁【洪武中为琼州府知府宿顿革吏民畏服后陞礼部尚书】赵谦【洪武中琼山教谕愽学洽闻尤工六书之学日作新学校造就后学琼之士风为之丕变在仕着声音文字通学范等书】徐鉴【永乐中知琼州府在仕防静寡欲孜孜爱民有古循吏风恵政兴行一郡治安】方向【成化间琼州知府以循吏称】
　　流寓苏轼【眉州人宋绍圣间贬琼州别驾居昌化初僦官屋以居有司犹谓不可轼遂买地筑室儋人运甓畚土以助之独与幼子过处著书以为乐时时从其父老游若将终身徽宗立移防州】任伯雨【眉州人崇宁间为右正言甫半嵗上百余疏党事起削籍编管通州寻徙昌化军居三年始归】李纲【邵武人建炎初累官尚书左仆射为汪伯彦黄潜善所谮安置澧州移万安军至琼甫三日以赦得归】折彦质【府州人建炎初为枢密副使谪居昌化军与儋士许庭恵辈效司马光真率防为乡约每五日一集太守李行中与焉后移郴】赵鼎【绛州人髙宗朝为相为秦桧所陷连贬吉阳军在军三年潜居深处广西帅张宗元时馈醪米桧知之令本军月申存亡鼎先得疾自书墓中石至是书铭旌云身骑箕尾归天上气作山河壮本朝遂不食而死天下闻而悲之】李光【越州人髙宗时叅知政事为秦桧所恶责授建宁军节度副使琼州安置居八年坐与胡铨赋诗倡和移昌化军论文考史怡然自适又三年始放归自便】胡铨【庐陵人绍兴间为枢密院编脩官以排和议忤秦桧连贬吉阳军桧死量移衡州】杨炜【越州人与李光同郡光为叅政而金人议和炜以书责光后为黄岩令有诋时相秦桧语谪居万安军】白谔【绍兴间为右武大夫自金从太后归宣言洪皓名闻华夷而不见用秦桧奏系谔大理寺谔客张伯麟题太学壁讥讪乃流谔万安军伯麟吉阳军】王士熙【元致和间以吏部侍郎中书叅政坐事安置吉阳军】
