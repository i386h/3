<!-- { "loadSidebar": true } -->
　　人物唐钟绍京【贑县人繇十世孙性孝童防时尝得果不敢先食以奉二亲工书号小钟以繇为大钟也从唐宗平内难累进中书令越国公】赖棐【雩都人七嵗能文弱冠通九经百氏乾元中举进士拜崇文馆校书郎】谢肇【兴国人唐末与父帅义兵征蛮功第一后又经制容管叛卒止诛元恶胁从罔治逆党遂平优诏谕】五代衷愉【宁都人本哀姓仕南唐改姓衷官至检校礼部尚书南唐降宋去官归山野服黄冠以琴书泉石自娯】宋王竒【贑县人少为县吏令题鴈诗于屏云只只衘芦背晓霜尽随鸳鹭立寒塘竒宻续曰晚来渔棹惊飞去书破遥天字一行令竒之因激使学后逰京师真宗偶见其所作诗召见赐第竒作诗云不拜春官为座主亲逢天子作门生官至殿中侍御史】陈炳【贑县人结庐崆峒山躬耕求志与学者琢磨俱成雅器有文权十卷白云编二十卷包拯尝师事之志其墓曰文髙表世学优入圣静退不竞深中笃行】黎仲吉【宁都人端重该愽天禧中叩阍言事丁谓恶其不附已授洪州文学谓罢相召对辞以疾授袁州戸曹寻解职归隠称方外髙人】卢世豪【贑县人天圣中母殁庐墓簁土为坟庐中泉涌一虎为守视有巨蛇入坟俄震死县令陈廷揭其事于石】温革【石城人寳元中上书愿纳家赀尽市国子监书得请归创讲堂开义学逺近之士多就教育乡俗陶其善化】王鸿【雩都人学工篆草书皇祐中试南宫不利遂归隠尝为米囷铭曰夫窃人之食而不任其事又骚然而为害者鼠也暴人之物而不知有畏又肆然而不足者虎也吾暴而不忍为虎窃而不忍为鼠宁守斯廪以安吾处】孙立节【宁都人祖长孺真宗朝知浔州政尚仁恕立节七嵗能诗学问淹贯任为桂州节度判官辨寃狱十二人得不死子勰勴皆从苏轼游勰有父风以劲直闻勴隠居台府数荐不起】李潜【兴国县人志识警抜治平中第进士仕为洪州司理防军性孝丁父忧终丧足不至私室歴官知蕲州初如京师其子弟请贯开封籍取应潜不许曰欲求事君而先欺君可乎其后三子连中进士弟浑及浑子存皆有时望】刘炳【贑县人治平中与弟景继登进士俱为郎时唐介以言张尧佐贬岭表炳兄弟饯以诗遂得罪免官景子敏材为广东提点刑狱以亷称】曾凖【贑州人嘉祐间进士知公安县火燔民居凖以身叩之风反灭火复通判临江明慎刑狱芝草生圜扉或劝以献凖抑之长子楙少頴悟官至吏部尚书】阳孝本【贑县人学愽行髙隠于城西通天岩凡二十年一时名士多从之游苏轼为号曰玉岩居士赞其真曰道不二德不孤无人所有有人所无崇宁中举八行累官国子博士以直秘阎归老时李存亦以髙年挂冠日与觞咏号崆峒二老】刘鹏【瑞金人元丰间进士为諌议大夫值蔡京用事连疏论之子举防靖康初陷于敌死之】钟伷【龙南人绍京之后元丰间举进士知桂阳县考课第一通判宜州招谕蛮冦多顺从者进帅桂林性至孝丧父尽哀有羣乌鸣于墓人名其庐曰感乌堂】尹天民【防昌人为太学博士出知果州相如县时王黼得政黼旧在太学乃天民所斋生也有强天民谒黼者天民笑曰见王丞相岂不得好官但恐为顔闵所笑后除侍讲不就清议髙之】唐稷【雩都人政和间登进士授枢宻院编修官自号砚冈居士有砚冈居士集胡铨志其墓】李朴【潜子绍圣初进士仕为西京国子监教授以尝言孟后不当废事勒停寻以陈瓘荐徽宗召对首言士大夫从王氏学败壊心术朴性鲠直操履劲特天下高其名靖康初累迁祭酒髙宗召为秘书监未至而卒有章贡集二十卷】曾开【凖次子崇宁进士厯官至礼部侍郎秦桧主和议开抗疏力争忤桧出知徽州寻裭职后复袐阁脩撰卒开尝师游酢友刘安世故立朝遇事临大节而不可夺】陈敏【石城人父皓有才武建炎末以破贑贼功补官至承信郎敏精骑射擢閤门祗候时闽地多冦敏分兵扼要害盗发辄获累功封武功县男髙宗见其状貌魁岸除破敌军统制尝驻兵髙邮屡败金人终光州观察使】曾几【开弟防有识度事亲孝绍兴间歴官浙西提刑秦桧怒开几亦罢及桧死起知台州寻授秘书少监脩寳训书成权礼部侍郎卒諡文清几为文纯正诗尤工有集五十卷】王质【兴国人博学能文著论五十篇言厯代君臣治乱谓之朴论绍兴末举进士孝宗时上书言和战守之计后为枢宻院编脩官虞允文荐其鲠亮不回可为正言时中贵用事隂沮之遂奉祠山居絶意禄仕】曾兴宗【宁都人笃志为已之学自号唯庵冠婚丧祭一用古礼朱熹尝称之伪学之禁兴学者讳名其师兴宗执礼益勤励志益苦孙原一原郕俱博学工诗】李谦【朴从孙父珙行义脩洁经典该通赐号养素处士谦咸淳间举进士为安福县尉获盗不愿受赏后为浙东提举值嵗饥赈济活人甚多官至左司郎中】陈继周【宁都人淳祐中厯知衡阳县遂从文天祥勤王甚有方略及元兵已下贑继周蛰兵于农将以有为贑州总管先事袭继周父子杀之赠敷文阁待制谧忠节次子榘从天祥攻江西病死】尹玊【宁都人以捕盗功为贑州三砦巡检从文天祥勤王拒元兵战于伍牧军败诸将皆遁惟玉残军五百殊死战援絶力屈死之赠濠州团练使官其二子】陈子敬【贑人以赀雄乡里尝从文天祥游天祥开阃汀州子敬募集民兵屯皂口据下流及天祥攻贑子敬与合谋忠效甚着空坑兵败复聚兵屯黄塘砦连结山砦不降】元廖人俊【宁都人元初父死于冦母亦被虏人俊七嵗与祖母居既长誓求父骨得于丛塜间又徃北方求母闻在沧州至则已死欲贸骨归葬异父弟不许遂刻母像而还合葬焉呉澂有文记其实】萧士赟【贑人自防潜心笃学尤爱李白诗反复吟诵为分类补注行世】本朝陈勉【宁都人永乐初进士擢监察御史为人清慎端方洪熙初陞都察院右副都御史寻迁南京右都御史致仕卒赐祭】李旭【贑县人永乐中由太学生擢监察御史激有声超迁山东按察使寻陞湖广左布政使惠政及人致仕卒】黄德润【信丰人正统末进士时英庙北征有内侍潜为敌谋者德润知而格杀于庭拜武选主事有武臣纳赂求迁秩德润抗疏劾之平生亷介方刚门无私谒病革以家礼授子震曰其以此治吾丧无作佛事以壊家法省志】董越【宁都人性雅饬博学善文成化己丑进士及第累官翰林学士南京工部尚书尝典防试文衡所取多人奉使朝鲜着朝鲜赋清介端谨馆阁推重卒諡文僖省志】袁庆祥【雩都人成化中进士累官广东佥事在国学建言五事所指斥皆人难言者歴官有声性刚正寡合谢事归隠龙溪好学忘倦省志】丁积【宁都人成化中进士授新防知县毁滛词杜私谒绰有善政卒于官民为立祠陈白沙哭之以诗云有庙旌遗爱无钱返故乡省志】胡易【宁都人治初进士授给事中立朝敢言风采凛然所着有易经渊源学者宗之省志】
　　列女刘氏【石城呉村人及笄父母许蔡氏未归而蔡沦替再许呉氏既纳采而吴又卒父母复欲与蔡女曰许呉已负蔡从蔡又负吴且何面目见蔡乎恐父母廹之一夕溺水死莫详何代但祠庙尚存省志】袁氏【雩都人李崇仁妻年二十适崇仁明年夫故遗腹生子时姑年八十袁奉养尽诚洪武中旌其门曰贞节省志】陈氏【宁都廖国器妻少节守矢不二心后值冦乱子死妇被掳陈育防孙人俊爱不忘教人俊长能孝养陈氏安之年九十余有司上其事诏旌其门仍赐粟帛省志】谢氏【贑县刘辛二妻年二十九夫亡遗腹生子舅姑衰老家无余赀谢躬织以具养殡舅姑以礼抚遗孤底于成洪武中事闻旌表省志】欧阳氏【贑县刘德润妻年二十余夫亡遗一子玊辉先是玊辉曾祖母廖祖母萧相继居至欧阳凡三世清节危操后先一辙欧阳茹辛飡苦养姑教子孝慈尤着洪武末旌表时称三节世家省志】刘氏【贑县朱宗文妻年二十八居抚遗孤显后显领乡荐授石城训导亦遵母训克称职焉永乐中事闻得赐旌表省志】管氏【雩都呉孔晖妻年十五适孔晖未期孔晖卒得遗腹子秉珪管矢心不二善养其姑事闻治庚戌旌表其门省志】叶氏【信丰人黄信义妻年二十五夫亡无子孀居砥节事闻诏旌表之卒年七十七省志】罗氏【兴国人吕若履妻年二十二居善养姑安之抚二孤引掖以成矢心励节终始不渝卒年七十七省志】
　　仙释曾文辿【雩都人天文纎纬黄庭内景之书靡所不究而地理尤精梁贞明间逰至袁州府万载县爱其县北西山之丘谓其徒曰死我于此及卒遂其地后其徒在豫章忽见之骇而归啓其坟无有也】刘渊然【贑人师事赵原阳于金精山得授诸阶符箓及金火大丹之诀久之灵应响荅洪武癸酉召至京赐号高道宠赉殊厚洪熙初封真人赐二品银章领天下道教卒年八十二比入敛凡七日端坐如生】
　　南安府【东至贑州府贑县界二百一十里西至广东韶州府仁化县界一百八十里南至广东南雄府保昌县界二十里北至吉安府龙泉县界二百八十里自府治至南京三千二百一十里至京师六千六百六十五里】
　　【粮二万石零】
　　建置沿革禹贡州之域天文斗分野春秋属吴战国属楚秦属九江郡汉为豫章郡贑南壄二县地晋为南康县地隋属防州唐因之宋初置南安军治大庾县割防州之南康上犹二县来属江南西路元改置南安路本朝改为南安府领县四
　　大庾县【附郭本汉南壄县地武帝遣将军庾胜讨南越筑城于此因名大庾晋为南康县地隋立大庾镇唐神龙初陞为县属防州宋为南安军治元仍旧本朝因之编户十六里】南康县【在府城东北一百六十里本汉贑县地三国呉置南安县晋太康间改南康县属南康郡刘宋以后因之隋初属防州大业初复为南康郡之属县唐属防州宋属南安军元仍旧本朝因之编户三十一里】上犹县【在府城东北二百里本汉南康县地唐天祐中杨呉析置上犹场以地有犹水故名南唐陞为县宋嘉定中改曰南安属南安军元又改曰永清本朝复改为上犹县编戸七里】崇义县【在府城东北一百里本上犹县地先是輋人哨聚为乱于此正德末王都御史削平之奏割大庾南康上犹三县里地分立为崇义县编户六里】
　　郡名横浦【以郡城大江自西流东横绕南岸故名】
　　形胜交广襟喉【南安志横浦有闗大庾有岭通道交广此其襟喉】南扼交广西距湖湘【宋范大用生祠记】防江西上流接南荒之境【宋苏轼军学记】当五岭最东【舆地广记军有大庾岭当五岭之最东者】南迫东广西带郴桂【元刘尚友上犹学记】控广引闽【元总管府治记南安为江西要郡南控广引闽西接郴桂深山长谷隣亘谿洞】
　　风俗文物之盛与闽蜀等【宋苏轼军学记】民气淳古　士果而义民直而刚【俱元刘尚友上犹县学记】民贫多讼【南安军学记】
