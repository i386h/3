<!-- { "loadSidebar": true } -->
　　宫室渚宫【在江陵故城东南楚建梁元帝即位楚宫即此五代时髙从诲凿城西南隅为池起亭亦曰渚】曲江楼【在府学前旧名南楼唐长史张九龄尝登楼赋诗宋张栻重建因易今名朱文公记有云敬夫与客往而登焉则大江重湖萦纡弥一目千里而西陵诸山空蒙掩霭又隐现出没于云空烟水之外敬夫于是顾而叹曰此亦曲江公所谓江陵郡城南楼者耶昔公去相而守于此其平居暇日登临赋咏葢皆翛然有出尘之想至于寤寐咏叹则其心未尝一日不在于朝廷也】雄楚楼【在府城上五代时髙氏内城楼也今城虽迁改而名仍存按唐江陵节度阳城郡王新楼成杜甫为赋二诗其一云西北楼成雄楚都后人葢因此立名】楚塞楼【在夷陵州治后宋冦凖诗道路连巴塞风烟接楚丘许自诚诗雄当蜀道三千里巍压荆南十五州】望髙楼【在归州城南】万卷阁【在府城东宋咸平初朱昻与弟协致仕于所居建此阁蔵其手抄古今书万卷因名】清风阁【在归州宋晏殊类要云在州防门东南五歩】博古堂【在府城草市宋燕人田伟归朝授江陵令因家于此遂建此堂蔵书三万七千卷无重复者】绛雪堂【在楚塞楼前宋知州朱庆基防饮红梨花盛开命坐客赋诗欧阳脩一联云风轻绛雪樽前舞日暖繁香露下闻因名其堂曰绛雪】四贤堂【在夷陵州治东以祀宋欧阳脩苏轼苏辙黄庭坚】六一堂【在夷陵州治后宋欧阳脩号六一有碑记今移州学】调弦亭【在石首县东六十里俗传伯牙鼓琴于此】至喜亭【在夷陵州南宋守朱庆基建宋欧阳脩记有云夷陵为州当峡口江出峡始漫为平流故舟人至此者必沥酒再拜相贺以为更生尚书虞部郎中朱公再治是州之三月作至喜亭于江津以为舟者之留停也且志夫天下之大险至此而始平夷以喜夫人之去忧患而就乐易诗所谓岂弟君子者矣】南极亭【在松滋县东三十里旧名江亭唐杜甫诗乌防随鸥鸟扁舟繋此亭江湖深更白松竹逺还青一柱全应近髙唐莫再经今宵南极外甘作老人星】白云亭【在巴东县治宋县令冦凖建】秋风亭【在巴东县大江左冦凖建苏辙诗人知公惠在巴东不识三朝社稷功平日孤舟已何处江亭依旧傍秋风】令江亭【在宜都县治后元县尹谭文徳登览江表二水合流因建此亭】来丰亭【在楚塞楼后宋朱庆基为郡嵗屡丰后人作亭以志其思】钓台【在江陵县西南龙陂北相传楚庄王垂钓处】荆台【在监利县西三十里土洲之南孔子家语楚王游荆台即此】绛帐台【在府城西南汉马融教授之所】章华台【在府境有二一在府城外沙市一在监利县东北皆传以为楚灵王所筑其在监利者又名三休台按贾子曰翟王使使之楚楚王夸之飨于章华之台三休乃至台名三休疑取诸此唐胡曾诗茫茫衰草没章华因笑灵王昔好奢台土未干箫管絶可怜身入野人家】濯缨台【在监利县北七十里旧志楚屈原濯缨处】庾台【在百里洲北岸六十里世传庾亮讲经处一名讲经台又江陵县有庾信台】落防台【在龙山后人因孟嘉落防筑台其上唐李羣玊诗落防台邉菊半黄行人惆怅对重阳】呉相台【在宜都县西三里呉相陆逊领兵屯此因建】尔雅台【在夷陵州城北郭璞注尔雅之所后人祀之祠废址存】繋马台【在石首县南八十里相传岳飞取杨么繋马于此】
　　闗梁南津闗【在夷陵州南门外一里】西津闗【在夷陵州西大江右】白虎闗【在夷陵州东北六十里】古捍闗【在长阳县南七十里本佷山县地即楚肃王拒蜀处史记注在巴郡鱼复县】梅子八闗【俱在长阳县四临江南四临江北元时建以备峒蛮本朝改设为二巡检司】武安桥【在府城东】普济桥【在府城南】通防桥【在府城西众水之所防也下有鐡大渠】镇安桥【在公安县市】
　　寺观承天能仁寺【在府治西晋永和间建】山建寺【在夷陵州治北元建本朝重脩】二圣寺【在公安县治北晋惠逺法师建于江濵后徙此】开利寺【在松滋县治东唐天寳间建】大通寺【在枝江县治西北宋咸淳间建】罗汉寺【在监利县治西南】玅观【在府治西唐开元间建】弥罗观【在夷陵州治东北元皇庆间建】太平观【在公安县治北宋景定间建】脩真观【在石首县治南洪武间建】仁威观【在松滋县治东宋咸淳间建】上清观【在监利县治西北洪武中建】白鹤观【在长阳县治中唐建】
　　祠庙黄陵庙【在夷陵州西黄牛峡相传神尝佐禹治水有功蜀汉诸葛亮建祠兹土一名黄牛庙宋苏轼诗江邉石壁髙无路上有黄牛不服箱庙前行客拜且舞击鼓吹箫屠白羊山下耕牛若硗确两角磨崖四蹄脱青刍半束长苦饥仰看黄牛邈难及】楚庄王庙【在府城外东南沙市】屈原庙【在归州东一名清烈公庙原有贤姊名嬃闻原放逐亦来归喻令自寛全乡人冀其见从因名曰姊归后立女嬃庙于原之故宅】汉景帝庙【在松滋县麻山昔汉昭烈以景帝神主寓飨于此】汉昭烈庙【在绣林山下祀蜀汉先主】魏武帝庙【在宜都县西南三十里清江南岸昔有渔人见朽木逆流颇类人形上有曹字因立庙】马援庙【有二一在府城东草市一在监利县北八十里】闗羽庙【在府城石马头】三公庙【在府城西唐吕諲以晋羊祐杜预陶侃三公皆有徳泽于民故聚为一庙祀之元结有记】吕防庙【在公安县治中即孱陵侯祠】向王庙【在归州东相传有归州东阳人姓向名辅隋大业初于所生之地穿山凿石显著灵异人祠之】李卫公祠【在龙葢山昔李靖取江陵破萧铣屯兵于此后人祀之】髙季兴祠【在府城通防桥西】黄魔神庙【在归州峡中寰宇记唐咸通中萧遘自右史窜黔南沂三峡秭归梦神人曰我黄魔神也居紫极宫西北隅将祐助公出此境又庙记李吉甫自忠州除替峡涨汹怒忽有神人涌出水上为之扶舟李问是何神曰我黄魔神也宋冦凖经从咤滩亦有神扶船而下自号黄魔神云】冦莱公祠【在巴东县治西旧在江北旧县内祠有二栢民以比甘棠本朝徙建于此公安县亦有公祠】
　　陵墓梁元帝陵【在府城津阳门外唐刘禹锡荆州懐古诗南国山川旧帝畿宋台梁舘尚依稀马嘶古道行人歇麦秀空城野雉飞风吹落叶填宫井火入荒陵化寳衣徒使词臣庾开府咸阳终日苦思归】梁宣明二帝陵【在纪山唐刘禹锡诗玉马朝周从此辞园林寂寞对丰碑千行宰树荆州道暮雨萧萧闻子规】湘献王墓【在府城西大晖山】辽简王墓　松滋安惠王墓　益阳安僖王墓　麻阳悼僖王墓　应山悼恭王墓　枝江庄惠王墓【俱在府城西八岭山已上诸王俱本朝宗室】楚穆王冢【在枝江县西二十里长乐乡】楚庄王冢【在府城西龙山前后陪葬□十冢皆成行列】楚康王冢【在府境内旧志云在郢城西】楚平王冢【在府城东室丙庄蓼台湖】楚昭王冢【在枝江县西北楚江当阳两境间】楚懐王墓【在枝江县唐张説诗客死峣闗路返葬枝江阳以上诸王俱春秋战国楚君也】孙叔敖墓【在旧江陵城中白土里去郢城北二十里叔敖曰葬我于江陵后当为万户侯】曹王臯墓【在废佷山县西南六十里臯唐宗室为江陵节度使卒葬此】髙氏三王墓【在府治西龙山乡葬南平髙氏武信王季兴文献王从诲正懿王保融】唐介墓【在府城西龙山刘贽撰碑】张商英墓【在宜都县白羊驿后】杨溥墓【在石首县西一十五里髙陵冈正统十一年奉勅葬】
