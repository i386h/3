<!-- { "loadSidebar": true } -->
　　河南布政司
　　河南古豫州地汉置豫州刺史察举颍川河南等郡而不常所治东汉置司隶校尉治洛阳而别置豫州于谯郡唐于此置河南道开元中置都畿河南河北三道采访处置使而都畿道治东都河南道治陈留河北道治魏郡宋都于汴置京东东西二路安抚使以开封河南守臣兼领元于此置河南江北等处行中书省河南江北道肃政防访司本朝置河南等处承宣布政使司领开封彰徳归徳卫辉懐庆河南南阳汝宁八府置河南都指挥使司领宣武南阳信阳彰徳农陈州懐庆河南颍川睢阳十卫并颍上守御千户所置河南等处提刑按察司分河南河北二道兼察诸府州卫所三司并治于开封云
　　开封府上【东至直隶鳯阳府宿州界五百一十五里西至河南府巩县界三百六十里南至汝宁府上蔡县界四百里北至卫辉府汲县界一百七十里自府治至京师一千五百八十里至南京一千一百七十五里】
　　【粮七十一万九千三百石零】
　　建置沿革禹贡兖豫二州之域天文角亢分野春秋郑卫陈三国之境战国魏都于此号为大梁秦为三川郡地汉为陈留郡地晋改为陈留国东魏废国置梁州及陈留开封二郡北齐以开封省入陈留郡后周改梁州为汴州隋初废陈留郡州如故大业初废州以其地并入荥阳梁颍川等郡唐武徳初于此置汴州天寳初复改为陈留郡乾元初又为汴州兴元初自宋州徙宣武军于此五代梁都于此号为东京置开封府后唐复为汴州及宣武军晋汉周皆为东京开封府宋因之金以此为汴京贞元初又改为南京宣宗南迁复都焉元初改为南京路至元中又改为汴梁路本朝洪武元年仍改开封府领州四县三十祥符县【附郭汉为浚仪县属陈留郡魏晋以后皆因之东魏于此置梁州后周改汴州隋废陈留郡以县属郑州唐于此置汴州以开封县省入寻复旧宋初改祥符县金元因之本朝复以开封县并入编户一百五十八里】陈留县【在府城东五十里古有莘城春秋为留地属郑后为陈所并故曰陈留秦始置陈留县汉为陈留郡治晋末郡县皆废隋初复置属宋州后属梁郡唐初属杞州又改属汴州五代属开封府宋金元仍旧本朝因之编户三十九里】杞县【在府城东一百里古雍国黄帝之后殷周皆以封夏后为杞国汉置雍丘县属陈留郡后魏属阳夏郡隋初置杞州大业初废州以县属梁郡唐复置杞州寻废五代晋始改杞县汉周至宋仍曰雍丘金复为杞县元仍旧本朝因之编户八十四里】通许县【在府城东南九十里本汉陈留扶沟二县地宋初始置通许镇咸平中陞为咸平县属开封府金改通许县元仍旧本朝因之编户一十二里】太康县【在府城东南二百一十里本夏太康所筑城汉置阳夏县属淮阳国东汉属陈国晋属梁国后魏置阳夏郡隋改县曰太康属匡城郡后复置阳夏郡改县曰匡城县隋末废唐初复置属陈州五代梁属开封府宋宣和初属拱州金属开封元属汴梁本朝仍旧编户三十五里】尉氏县【在府城南九十里本春秋郑大夫尉氏之邑秦始置尉氏县汉属陈留郡晋及后魏因之北齐省隋复置属许州后属颍川郡唐属洧州后属汴州宋属开封府金元仍旧本朝因之编户二十里】洧川县【在府城西南一百五十里本春秋郑之曲洧汉为淮阳国扶沟县地唐置洧州贞观初废宋为宋楼镇属尉氏县金始置洧川县属开封府以洧水为名元仍旧本朝因之编户一十七里】鄢陵县【在府城南一百六十里春秋郑邑郑伯克段于鄢即此战国谓之安陵汉始置鄢陵县属颍川郡东魏属许昌郡北齐省入许昌县隋复置属许州唐因之宋属开封府金元仍旧本朝因之编户二十六里】扶沟县【在府城南二百里本汉旧县属淮阳国以小扶亭有洧水之沟因名东汉属陈留郡晋省后魏复置东魏属许昌郡隋属颍川郡唐于此置北陈州寻废以县属洧州后属许州五代梁属开封府宋金元仍旧本朝因之编户二十里】中牟县【在府城西七十里本春秋郑邑汉始置县属河南郡晋属荥阳郡后魏省寻复置东魏增置广武郡后周徙县治圃田城隋初废郡改县曰内牟属郑州后又徙旧治唐复改中牟县并置牟州寻罢州以县属管州龙朔初属郑州五代梁属开封府唐属郑州宋属开封金元仍旧本朝因之编户二十六里】阳武县【在府城西北九十里秦为博浪沙地汉始置阳武县属河南郡晋属荥阳郡东魏属广武郡北齐省隋复置属荥阳郡唐属郑州五代属开封府宋元仍旧本朝因之编户四十五里】原武县【在府城西北一百二十里汉置属河南郡晋省后魏属荥阳郡东魏改置广武县北齐省隋置原陵县唐改原武县属郑州宋省入阳武县元祐初复置金元属郑州本朝改今属编户一十四里】封丘县【在府城北七十里本古封父国汉始置封丘县属陈留郡寻析置平丘县晋省平丘以县属陈留国后魏省入酸枣县寻复置北齐省隋复置属滑州后属东郡唐属汴州五代属开封府宋元仍旧本朝因之编户二十六里】延津县【在府城西北九十里本春秋郑之廪延战国尝为韩所都秦置酸枣县汉属陈留郡后魏并入小黄后复置属东郡北齐并入南燕县隋初复析置酸枣县属滑州大业初属荥阳郡唐复属滑州五代梁属开封府宋改延津县金置延州后废元仍旧本朝因之编户八里】兰阳县【在府城东北九十里本秦东明镇地汉为东昬县地属陈留郡三国魏废县为镇宋初复置东明县属开封府金析东明六郷为县取其首郷曰兰阳以为名元仍旧本朝因之编户二十九里】仪封县【在府城东北一百一十五里春秋时卫邑仪封人见夫子即此汉为东明县地后魏为考阳县地属北梁郡北齐郡县并废金为通安堡元始置仪封县属睢州本朝改今属编户一十五里】陈州【在府城东南三百五十里古伏羲所都周封舜后于此为陈国秦为颍川郡地汉置陈县淮阳国治此晋于此置豫州后魏置陈郡又置北扬州治项县北齐改为信州后周改曰陈州隋废陈郡改县曰宛丘后改州为淮阳郡唐复为陈州五代晋为镇安州周为镇安军宋宣和初陞淮宁府金元复为陈州并以宛丘县为附郭本朝省县入州编户四十五里领县四】商水县【在州城西九十里本汉汝阳县地属汝南郡晋属汝南国后魏属汝阳郡隋置溵水县属陈州唐属溵州后属陈州宋改商水县金仍旧元末徙治旧南顿县本朝因之编户一十二里】西华县【在州城西北九十里汉为长平西华二县地属汝南郡晋省西华以长平属梁国宋复置西华北齐省长平入焉隋初改为鸿沟县后复名西华属淮阳郡唐改箕城县属陈州长夀初改曰武城景云初复曰西华宋属淮宁府金属陈川元仍旧本朝因之编户二十二里】项城县【在州城东南九十里古项子国汉置项县属河南郡晋属陈国复属梁国东魏置北扬州及秣陵县北齐信州后周陈州皆治此隋始改为项城县属陈州宋属淮宁府金仍属陈州元初省入商水县后复置本朝因之编户一十五里】沈丘县【在州西南一十五里本朝分置编户一十三里】许州【在府城西南二百二十里周为许国秦属颍川郡汉为韩国寻置许县属颍川郡东汉末献帝都于此曹魏改曰许昌晋徙颍川郡治此北齐于此置南郑州后周改许州治长社县隋改县因颍川州为颍川郡唐复为许州长社县五代梁置匡国军唐改忠武军宋陞颍昌府金复为许州昌武军元为许州属河南路本朝以长社县省入改今属编户四十八里领县四】临颍县【在州城南六十里本汉旧县属颍川郡以在颍水之上故名隋属许州唐属溵州贞元初仍属许州宋金元皆仍旧本朝因之编户一十八里】襄城县【在州城西南九十里本春秋郑泛地以周襄王出居此因名襄城汉始置襄城县属颍川郡晋置襄城郡后周置汝州隋俱废唐复置寻废以县属许州宋属汝州金元属许州本朝因之编户三十二里】郾城县【在州城南一百二十里本古郾子国汉置郾县属颍川郡北齐置临颍郡隋置道州改县曰郾城县后废道州以县属许州唐复置道州寻废以县属溵州又属许州宋属颍昌府金元属许州本朝因之编户二十二里】长葛县【在州城北五十里本春秋郑邑宋人伐郑取长葛即此汉为颍川郡许县地晋省隋始置长葛县属颍川郡唐属许州宋属颍昌府金元仍属许州本朝因之编户二十二里】禹州【在府城西南三百二十里本夏禹所封地春秋时为郑之栎邑战国为韩国秦为阳翟县兼置颍川郡汉因之晋属河南郡东魏置阳翟郡隋废郡以县属襄城郡唐废嵩州后属许州宋属颍昌府刘豫置颍顺军金改为州又改钧州以州有钧台故名元仍旧本朝以阳翟县省入万厯三年避御名改禹州编户六十四里领县二】新郑县【在州城东北九十里周封黄帝后于此为郐国春秋时为郑武公之国名曰新郑秦属颍川汉始置新郑县属河南郡晋省刘宋复置属荥阳郡后魏省隋复置唐宋皆属郑州金属钧州元仍旧本朝改属本府编户十九里】密县【在州城西北一百二十里本古密国亦郐国地汉始置县属河南郡晋属荥阳郡后周属荥州隋属郑州唐初于县置密州寻废州以县属郑州后属河南府宋属郑州寻属河南府金属郑州元属钧州本朝因之编户二十三里】郑州【在府城西一百四十里周管叔鲜封于此后为郑国秦属三川郡汉属河南郡东汉分置荥阳郡后魏为东恒农郡东魏置广武郡后周置荥州后改为郑州隋于管城县置管州后改为郑州寻为荥阳郡唐初于武牢置郑州贞观中移治管城天寳初又改为荥阳郡乾元初复郑州宋置奉宁军金复为郑州元因之本朝以管城县省入编户三十三里领县四】荥阳县【在州城西七十里本古东虢国春秋为郑京城秦置敖仓于此汉始置荥阳县属河南郡其治在今县西五十里晋置荥阳郡后魏郡县并徙今治北齐改郡曰成臯隋废郡存县唐析置武泰县属洛州神龙初复省入荥阳县属郑州五代宋金元仍旧本朝因之编户一十里】荥泽县【在州城北五十里本古泽名春秋卫侯及狄人战于荥泽即此地秦三川郡尝移治于此汉为荥阳县地晋属荥阳郡隋置广武县仁夀初改为荥泽县属郑州唐因之宋省入管城元祐初复为县元属汴梁路本朝属郑州编户一十里】河隂县【在州城西北五十里秦置平隂县在广武山汉徙治濒河山下始曰河隂县晋属河南郡唐又徙治输场之东渠口开元初属河南府会昌初属孟州宋以泛水县省入金属郑州元移治广武山之大峪口本朝初又徙今治编户七里】泛水县【在州城西一百一十里古东虢国地春秋时为郑岩邑又名虎牢秦属三川郡汉置成臯县属河南郡东汉废县为闗三国魏复置县晋属河南郡刘宋于此置司州后魏北豫州及成臯郡同治于此隋始改县曰泛水属荥阳郡唐初析置成臯县贞观中又省入泛水属郑州后属孟州宋初属洛州元丰初复属孟州金属郑州元仍旧本朝因之编户一十里】
　　郡名大梁【战国魏名】陈留【汉名】汴梁【元名】
