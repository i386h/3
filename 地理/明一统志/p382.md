<!-- { "loadSidebar": true } -->
　　陵墓孔母墓【在新淦县南八十里相传秦时有孔丘明脩炼于玉笥山其母就养卒因葬焉】陶母墓【在新淦县寰宇记侃母湛氏新淦人墓在县东百歩南唐徐锴有碑今考临川都昌俱有陶母墓未详孰是然侃传遗表有云臣父母旧葬今在寻阳疑都昌近之】彭年墓【在府南一十里】金防孜墓【在新淦县南八十里】习嘉言墓【在新喻县二十八都二墓俱奉勅葬】
　　古迹都尉城【在府东三十里汉豫章都尉治于此】新淦故城【在府东六十里汉时县治此王莾改曰偶亭东汉复旧隋移今治城遂废】石阳城【在新淦县东南五十里东汉置县属豫章郡晋属庐陵郡隋省入新淦】巴丘城【在新淦县南八十里峡江东汉末置县晋属庐陵郡隋省入新淦】吴城【有二一在府西三十里一在府西南三十五里】钟山府城【在虎瞰山隋大业初置寻废唐天授初又移临梁馆于锦钟山府之旧地今爲县学】龙池墅城【在新喻县南三里本新喻故城唐因水患迁今治】吴州城【在新喻县北四十里唐初析新喻置吴州以距村爲州治寻废爲新喻县后迁县治龙池墅城遂废】都制置城【即新淦县治所吴杨行宻得吉图防用严可求之防以新淦爲治所置兵城守宋初樊知古奏废焉】泥溪城【在新淦县南四十里沤江按南史周文育专广州刺史萧勃举兵逾岭又遣别将欧阳頠顿兵苦竹滩入泥溪作城自守文育遣周铁虎袭頠擒之】瓦城【在府东北四十里俗传五代时乡豪筑此以自保】监军城【在新淦县西一十里地名城口杨吴建都制置使于新淦又渡江而西置监军营故筑此城宋绍定间废】废吴平县【在新喻县东一百里东汉末置汉平县属豫章郡吴改曰吴平隋废入宜春县】废广丰县【在新喻县北八十里唐武德中置寻废入新喻县】废治平县【在新喻县北八十里唐武德间置寻废】风义堡【相传唐末清江妇鲁氏者抱长子擕防子走避冦遇冦冦怪其不抱防妇曰防子妾所生长子前室所出夫亡日令善视前室子故尔冦义而厚遗之使去后人因名其地曰风义堡】梅福宅【在玉笥山福汉人尝学道于此】孔丘明宅【在玉笥山秦孔丘明奉母学道于此】竹坡【在新喻县南宋谢谔居此名其燕坐曰艮斋人称爲艮斋先生】刘氏墨庄【在清江县宋刘清之五世祖式既殁而家无余赀有书数千卷夫人陈氏指以语诸子曰此乃父所谓墨庄也中更变乱书散不存至清之之父悉力营聚始复其旧朱熹爲之记】
　　名宦唐杜臻【大歴间摄新喻令因洪水漂城郡守李嘉祐奏迁县俾臻择形势地得虎瞰山爲县治】五代李着【摄新喻县时县多火灾着以民居皆茅茨且侵防官街乃令各复旧址屋覆以瓦又浚古堙井六自是火不复作】宋张鉴【江南转运使建议割瑞州清江吉州新淦袁州新喻三县置临江军时以爲便】王益【临江军判官吏爲文书谩其上益輙阁笔郡有萧滩舟度者必败吏因呼益爲判官滩时诸豪大吏见益不可欺皆侧目郡以治闻】李濳【知新淦县方盐法行多希望风指民至有破产者濳乃谕民愿受者给之或曰愿无以身试法濳屹然不顾盐法亦随罢】林冲之【宣和间知临江军主计者欲广通海鹾敷数于诸路而守令以数之豊杀爲殿最冲之措置有方民頼不困】李之邵【建炎初爲新喻武尉隆祐大后幸防州扈从后军叛之邵拒之兵败不屈大骂贼防杀之贼酋壮其言诛害之邵者】张遇【绍兴初新淦县丞县新被兵令不能支抚谕使张滙劾罢之以遇摄县事遇拨煨烬考版借正租赋数月之间除而民定】彭合【绍兴间知临江军抗章乞蠲清江民秋苖耗米民立祠祀之】张着【知临江军政事岩明吏民畏服时兵荒之余鲜服儒业着建学舍爲文以劝诱之士因知学】孔端木【知临江军脩庠序之教文风丕振后与张着并祠于诸学】汪杲【绍兴间知新淦县学校一新文教振举淦之士盛于他邑者杲之力也】江漙【乾道间知临江军值嵗歉讲明荒政乞籴劝分及爲糜粥以食饥者民頼以活豪民钟氏武断郷曲漙发其奸寘于法人称快焉】王伯大【嘉定间知临江军值嵗饥赈荒有法民頼全活有赈民録救荒按后人取以爲法】何洪【庆元间知新淦县崇尚礼教不施鞭朴而民自畏服值邑大疫疠置惠民局敦延良医以治之又置养济院以收无依者民甚德焉】何时【爲临江司理叅军郡狱相传旧斩一冦能行一里许众神之塑爲肉身时至取故牍阅此冦尝掠杀数人曰如此可爲神乎命鞭之沉于水人服其明】陈元桂【淳祐中知临江军时闻警报筑城备御以劳心致疾元兵破城不屈死之诏諡正节】元李倜【大德间爲临江路总管民病火灾倜劳来循行赈饥济弱恳祷于神秋果大熟郡有奸民不便其所爲搆词讼倜禠职去明年宣抚至郡民数百人爲倜称屈得直其寃】本朝刘贞【洪武初爲临江知府公勤涖事抚字有方百废具兴民不知劳】王恪【洪武间爲临江知府作兴学校奬劝人才时称爲文章太守】杨成【洪武末知新喻县性介直剸繁治剧事无留滞民多仰慕之后擢福建叅议】闻禄【永乐初临江府通判操守坚正涖政公勤事无愆违民皆乐业寻陞山西太原知府】金辉【永乐初临江府推官见事敏给涖政详明持己俭约待人寛恕寻被荐授监察御史】李存仁【永乐间知新喻亷干有机局初抵任佯爲不知事体状逾月闾里铢两之奸悉知之一时豪右摧抑净尽境内大治民所告訏判断如流民至今诵之省志】潘谅【宣德间知临江府爲政寛和吏民懐之省志】夏玑【天顺间知新淦县持身清慎平易近民有古良吏风省志】沈棨【由进士以南京工部郎中擢临江知府性果毅明敏问学愽洽善吟咏临政尚严明吏民畏服省志】叶淇【成化间知清化县政平讼理擢监察御史省志】王佐【成化间同知临江公平正大慱学工吟咏以才能著称省志】陈旅【临江府学训导律己端方敷教严明士子畏爱后迁国子监丞今祀于名宦祠省志】卢翊【由进士任新喻令亷不近名仁不堕事和平岂弟有循吏风以忧去民不忍去省志】陈元宪【正德间通判临江政尚亷平催科中存抚字门第清严阕节不能入去任十年民思之如初省志】戴德孺【由进士知临江府适华林贼后豪猾相縁结人民凋瘁德孺锄刈强梗奸恶屏迹宸濠叛率乡兵从征直捣宸濠巢穴以功陞云南右布政卒于途省志】王防【正德间爲清江尹旧以里甲值日科取无度防至除十之七值度支部使爲催科防曰知县可辱吾民不可廹建仓预饥财力不与于民卒于官无以爲殓知府戴德孺爲具棺衾士民哀之省志】
　　流寓王觌【防州人宋哲宗朝爲司谏极言章惇之党四人朋邪害正由是惇罢徽宗立觌爲中丞又论惇之罪后谪居临江军】赵孟济【其先汴人寓居清江宋德祐时待次家居郡檄摄元僚保障城邑以功充清江令居官介特豪猾屏息已而城破死之】
