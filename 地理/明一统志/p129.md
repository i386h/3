<!-- { "loadSidebar": true } -->
　　阳曲县【附郭本秦太原郡狼孟县地汉置阳曲县在今定襄县境汉末移治太原县北境魏又徙于狼孟县南境后魏以阳曲县属永安郡隋改曰阳直属并州又徙治汾阳故城改曰汾阳炀帝复曰阳直唐于故阳曲城置汾阳县寻省阳直改汾阳曰阳曲宋属大原府金始移置郭下元仍旧本朝因之编戸七十八里】太原县【在府城西南四十五里周唐叔虞始封之地春秋战国皆曰晋阳秦置晋阳县为太原郡治所唐徙县治汾水东宋初以县为平晋军寻罢军为县后又徙治永利监属太原府元属太原路本朝移治汾水西洪武八年改为太原县编戸四十五里】榆次县【在府治东南六十里春秋时晋涂水邑汉置榆次县属太原郡晋仍旧后魏太武时并入晋阳县后复置北齐省入中都县隋初复置徙治汉榆次古城属并州唐宋元仍旧本朝因之编戸六十六里】太谷县【在府城东南一百二十里本晋大夫阳处父邑秦属太原郡汉为阳邑县晋属太原国后魏属太原郡后周徙治今县地隋开皇初郡废以县属并州后改为太谷县以县西南有太谷故名唐初置太州寻废州以县属太原府五代宋金元俱仍旧本朝因之编戸七十九里】祁县【在府城南一百五十里春秋时晋大夫祁氏邑秦属太原郡汉为祁县治祁城村后魏徙今治北齐省隋复置属并州唐初属太州开元中仍属太原府金属晋州元属冀宁路本朝属太原府编戸四十五里】徐沟县【在府城南八十里本清源县之徐沟镇金大定中析平晋榆次清源三县地置此县属太原府元仍旧本朝因之编戸一十九里】清源县【在府城西南八十里春秋时晋地名清源又名梗阳汉为榆次县之西境隋始于梗阳故城置清源县属并州以水为名大业初省入晋阳唐初复置金以晋州移治于此后复为太原属县元仍旧本朝因之编戸二十八里】交城县【在府城西南一百二十里本汉晋阳县西境北齐于此置牧官隋始置交城县因县界有古交口城故名唐分置灵川县开元初复省入移治山南宋尝置大通监于此金废监以县属太原府元仍旧本朝因之编戸四十三里】文水县【在府城西南一百六十里春秋时为晋平陵邑赵曰大陵汉为太原郡大陵县地晋属太原国后魏置受阳县隋始改曰文水取县西文谷水为名唐初属汾州寻属并州天授初改为武兴县神龙初复旧宋徙于今治属太原府金元仍旧本朝因之编戸七十九里】夀阳县【在府城东一百六十里春秋时晋马首邑汉为楡次县之东境晋始置夀阳县属乐平郡晋末省隋初复置属并州唐于此置受州贞观中州废县仍属并州金于此置晋州寻移治清源元仍旧本朝因之编戸二十六里】临县【在府城西南五百里本汉西河郡离石县地后周于此置乌突郡及县隋郡废改县曰太和属石州唐改曰临泉置北和州贞观初州废县仍旧属宋属晋寕军金复属石州元属太原路中统初陞爲临州后属冀宁路洪武初改临县万厯中改属沁州编戸十七里】盂县【在府城东北二百四十里本春秋时仇犹国晋为大夫孟丙邑名曰盂战国属赵为源仇城汉置盂县属太原郡后魏省入石艾县隋分石艾置原仇县属辽州大业初改为盂县属太原郡唐初属受州贞观中以乌河县省入属并州金贞祐中陞爲盂州元因之本朝洪武二年改为县编戸二十二里】静乐县【在府城西北二百二十里本汉汾阳县地属太原郡东汉末废入九原县隋爲岢岚县改曰汾源大业初又改静乐县置楼烦郡唐于县置管州从废以县属岚州宋置静乐军寻废军徙宪州治此熈寕中省宪州入静乐县后复置金改为管州元因之本朝洪武二年省入静乐县编戸二十八里】河曲县【在府城西北一百八十里旧为岚州雄勇镇宋立火山军属代州后置火山县寻废金改为火山州后改曰隩州贞元初増置河曲县取河千里一曲之义元至元初州县俱省入保德州本朝复置河曲县编戸七里】平定州【在府城东二百八十里春秋时晋地秦属太原上党二郡汉为上艾县地东汉属恒山国晋属乐平郡后魏为西阳郡改上艾曰石艾县隋属辽州后属太原郡唐属辽州后属并州又改为广阳县宋改为平定县建平定军金改军为平定州元省平定乐平二县入焉寻复立乐平县本朝因之编户二十二里领县一】乐平县【在州东南六十里本汉沾县地属上党郡晋析置乐平郡治乐平县隋郡废以县属辽州大业初改属太原郡唐初置辽州于乐平后徙州治辽山宋陞为平晋军寻废复为乐平县属平定军金陞军为臯州寻废以县属平定州元仍旧本朝因之编戸一十里】忻州【在府城北一百六十里春秋时地属晋后属赵秦汉为太原郡之阳曲县地东汉末于此置新兴郡晋改曰晋昌郡后魏置肆州隋复立新兴郡寻废郡置忻州取界内忻水为名大业初州废后复立新兴郡唐初为忻州天寳初为定襄郡乾元初复为忻州金属太原府元改为九原府寻复旧本朝以秀容县省入编户六十三里领县一】定襄县【在州东五十里本汉阳曲县地东汉末于此置定襄县属新兴郡晋改曰晋昌后魏复为定襄县隋省定襄入秀容唐初复析置定襄县属忻州宋省元祐初复置金元仍旧本朝因之编戸十九里】代州【在府城东北三百五十里春秋时晋地后属赵秦为鴈门郡汉治隂县即此地三国魏徙鴈门郡南度句注治广武县后周移肆州治此隋初郡废置代州及改广武曰鴈门县大业中改州为鴈门郡唐改代州天寳初改鴈门郡乾元初复为代州宋因之金置震武军元罢军仍为代州以鴈门县省入太原路本朝洪武二年改代县八年复改为州编戸四十一里领县三】五台县【在州南一百四十里本汉虑虒县属太原郡晋省后魏复置属新兴郡北齐改属鴈门郡隋改为五台县因山以名唐属代州金陞为台州元仍旧本朝洪武二年改为五台县属太原府八年改今属编戸一十五里】繁峙县【在州东七十五里汉旧县属鴈门郡后魏置繁峙郡后周郡县并废东魏侨置武州于此北齐改为北灵州寻废隋移县于武州城属鴈门郡唐又移今治宋属代州金改为坚州元仍旧本朝洪武二年改州为今县编户二十六里】崞县【在州南六十里汉旧县属鴈门郡汉末废晋复置后魏改为石城县东魏置廓州于此北齐改为北顕州后周州废隋改为平冦县大业初改崞县唐属代州五代梁析置白鹿县宋省入崞县元陞崞州本朝洪武二年改州为县属太原府八年改今属编户三十八里】岢岚州【在府城西二百八十里春秋属晋后为楼烦胡所防赵灭楼烦以为县秦属太原郡汉因之三国魏属新兴郡后魏于此置岚州因山为名隋为岢岚镇属楼烦郡唐置岚谷县及岢岚军宋仍为军金改为州省入岚州后省入管州本朝洪武八年置岢岚县九年改县为州编戸一十一里领县二】岚县【在州东南一百四十里本汉汾阳县属太原郡汉末地空三国魏为新兴郡地后魏为岚州地隋置楼烦郡唐置东防州寻改岚州天寳初改楼烦郡乾元初复为岚州治宜芳县金陞为镇西军节度元复为岚州本朝改为县洪武九年改今属编戸一十二里】兴县【在州西一百五十里本汉汾阳县地后魏置蔚汾县属神武郡隋罢郡改为临泉县属楼烦郡唐改为临津县属东防州贞观初改为合河县属岚州宋元豊间迁治于蔚汾水北金改为兴州属太原府元因之本朝洪武二年改为县九年改今属编戸一十二里】保徳州【在府城西北五百里本岚州地宋析置定羗军景德初政保德军寻立为州金置附郭保德县元初县废至元初又省隩芭二州入焉属太原路本朝初因之洪武七年改州为县至九年复为州编戸五里】永宁州【在府城西南四百一十里战国时为赵之离石邑秦属太原郡汉置离石县属西河郡东汉郡徒治此晋改为西河国后赵改永石郡后魏废为离石镇北齐置昌化县及懐政郡兼置西汾州后周政西汾为石州又改郡及县曰离石隋初郡废大业初州废复置离石郡唐复改石州天寳初为昌化郡乾元初复为石州本朝以离石县省入嘉靖初以虏患残破钦改今名编戸四十一里领县一】宁郷县【在州西南五十里本汉离石县地属西河郡后周析置寕乡平夷二县属离石郡隋省寕乡以平夷属石州金改平夷曰寕乡县元属太原路至元初属石州本朝因之编户一十三里】
　　郡名晋阳【古名】太原【秦名】冀宁【元名】
　　形胜左有恒山之险右有大河之固【魏牵招说髙干】句注险阻【晋句注碑北方之险有卢龙飞狐句注为首天下之阻所以分别内外】灵山角立【唐桞宗元送文畅登五台序云代间有灵山焉与竺干鹫岭角立相望】襟四塞控五原【唐李白饯王賛序天王三京北都居一襟四塞之要冲控五原之都邑雄藩剧镇非贤莫居】还绕一郡之内得沾水之胜【平定州志】南有石岭之关北有云内之塞【忻州志】山明水秀【岢岚州志】北有方山南有孟门【石州旧志】
　　风俗好乐无荒【诗唐风好乐无荒良士瞿瞿】文字盛兴【通典山西土瘠其人勤俭魏晋以降文字盛兴】忧深思逺【诗集注其地土瘠民贫勤俭质防忧深思逺有尧之遗风】淳俭好学【太原图册士穷理学兼习辞章敦厚不华淳俭好学工贾务实勤业】人物軰出【太原图经人物軰出代不乏人皆有文武全才】民风清简【元志平定州郡小民淳俗重端午其风清简好尚文章】民性质朴【忻州志民性质朴士尚文雅】无浇薄风【元志代州民淳讼简节俭勤农无防惰之习絶浇薄之风】民贫尚义【保德州志土瘠民贫莫不尚义】善治生多藏蓄【旧志】
