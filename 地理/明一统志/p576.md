<!-- { "loadSidebar": true } -->
　　宫室苏公楼【在西湖宋苏辙谪雷州时所寓】楚濶楼【在府城东北宋袁潭诗雉堞据形胜髙楼思无穷檐楹朝紫极鼔角迎薫风】云章阁【在府学宋建】瑞芝堂【在府旧治宋建名无讼因瑞芝产于堂易今名】十贤堂【在西湖傍宋咸淳间建十贤寇凖苏轼苏辙秦观李纲王岩叟任伯雨李光赵鼎胡铨也文天祥记】四徳堂【在府治东南宋咸淳间建取郡守有名绩者张纮何庚戴之邵徐应龙四人祀于此】百花堂【在府治西偏宋建】帅正堂【在雷州衞治后元王士熙有记】嘉防亭【在府治宋建】思亭【在雷州衞治宋郡守张纮建取君子思不出其位之义自为记】总宜亭【在西湖宋乾道间郡守戴之邵建取苏轼杭州西湖诗淡妆浓抺总相宜之句为名】横舟亭【在府治西宋郡守陈大震建取寇凖孤舟尽日横之句为名】正女台【在徐闻县西北一十里相传昔有女子父母没后独居于此故名】西馆【在平湖书院西宋寇准所居有西馆书怀诗风雨凄清西馆静悄然怀旧一长叹海雷消尽金波冷半夜无人独凭栏】蓬莱馆【在府治东蓬莱坊一名光华馆宋守戴之邵建】遗直轩【近苏公楼元辛钧诗一家兄弟两诗仙同在蛮邦岂偶然今日开轩见遗像当时美政亦光聨】
　　关梁阜民桥【在府治东宋郡守戴之邵建】状元桥【在府治东宋郡守徐应龙建以状元文天祥作记因名】通济桥【在府城南三里宋郡守何庚建】云梯桥【在遂溪县昔士人孙绍赴省试约中后方登是桥故名】防賔桥【在徐闻县北三十里洪武中县丞杨添祐建】
　　寺观天宁寺【在府城内西一里唐建旧名报恩宋苏轼书万山第一四字于门李纲赵鼎胡铨南谪时皆尝寓于此】广济寺【在府城西南八里五代梁时建宋寇凖诗十里寻幽景寒泉数分僧同雪夜坐鴈向草堂闻】圎通寺【在徐闻县东宋建本朝永乐中重修】妙观【在府治东宋建名天庆元改今名本朝永乐中重修】崇真观【在徐闻县西宋建本朝洪武间重修】
　　祠庙伏波庙【在府城南三里祀两伏波将军前伏波路愽徳后伏波马援汉武帝时愽徳讨南越开九郡光武时援讨交阯皆有功徳于岭南者宋元丰间封忠显王凡济海者必卜焉苏轼有记】雷公庙【在府城西南八里昔乡人尝造雷鼓雷车置庙中有以鱼彘肉同食者立为霆震旧记陈天建初州民陈氏者因猎获一卵围及尺余擕归家忽一日霹雳而开生一子有文在手曰雷州后养成名文玉乡俗呼为雷种后为本州刺史在任多善化殁而有灵乡人立庙祀之宋元累封王爵庙号显震徳祐中更名威化云】萧大夫庙【在遂溪县南三里相传昔萧姓者来为琼州守因渡海舟覆举室死遂溪人为之立庙水旱札瘥必祷之元封昭应侯】旌忠祠【在府城外西湖之东宋相寇准谪此既殁邦人立祠祀之绍兴五年赐额旌忠苏轼及弟辙亦相继谪此其后郡守陈大震合而祀焉】
　　古迹废雷川县【在海康县境隋志云大业初废摸落罗阿雷川三县入海康】废椹川县【在遂溪县境旧有椹县隋改曰椹川大业初废入扇沙县】澄海营　牢城营【俱在府城北宋置】水军寨【在府城南二里宋置屯兵以备海道】铜鼓【在天宁寺髙二尺四寸径四尺余形极精致广南所出铜鼓甚多或云马伏波所制而晋书地理志又云诸獠所铸也】
　　名宦唐张采　陈听思【俱雷州刺史郡有太守题名碑序雷在唐为下州置刺史见于纪传者惟张采陈听思二人而已】李邕【武后时为左拾遗坐与张东之善贬雷州司户叅军】元琇【贞元中拜右相判度支为韩滉所诬谪雷州司户叅军】栁仲郢【宣宗时为山南西道节度使以杖杀南郑令权奕坐贬雷州刺史】崔彦融【咸通间为刑部贠外郎坐与宰相刘瞻之亲善贬雷州司户叅军】宋寇准【真宗朝贬雷州司户叅军及境吏以圗献阅之首载郡东门抵海岸凡十里凖恍然悟曰吾少时有诗到海只十里过山应万重人生得丧岂偶然耶初丁谓贬凖欲拟崖州以为再渉鲸波未几谓贬崖州从者闻谓至欲释憾凖知之闭僮仆以蒸羊逆于境上而避之不见人以为得体】张纮【至和初知雷州暇日延长老授诸生条教初雷俗鄙陋常以宗子为长易数世诸父反拜纮谕以长幼亲踈悉更旧习又増治城垒辟田潴水为久逺计雷人敬爱之】王趯【绍兴初知雷州宰相赵鼎南谪过雷趯厚欵之又假肩舆以送州倅以闻秦桧怒坐谪全州】何庚【绍兴间知雷州修水利筑堤以溉东洋之田凡数千顷皆成膏腴】戴之邵【乾道间知雷州兴学校作万顷闸引水以溉田渠成人号戴公渠】徐应龙【嘉定间知雷州为政寛厚爱民如子劝农兴学后累迁刑部尚书】元乌库哩泽【大徳间海北海南道防访使圭田之租量食而入余悉委学官给诸生在雷州教民浚故湖筑大隄堨三溪潴之为斗门七为渠二十有四得良田数千顷濒海广泻并为膏土民歌之曰泻卤为田兮孙父之教渠之泱泱兮长我秔稻自今有年兮无旱无涝】吕珫【天厯初防访司副使有恵政于民后卒父老军民挽柩悲哀以送之】范梈【延祐初为防访司照磨学行诗文为时所重】阿勒坦【海北海南道宣慰使海康与安南占城诸夷接境海岛生黎叛服不常阿勒坦威望素着夷人帖服生黎王髙等二十余洞皆愿输贡税】本朝李希祖【洪武初雷州府通判筑圩岸开万顷田嵗获丰熟民赖其利在任未尝妄辱一人】陈本【洪武初海康知县剏置公宇区别庐井招抚流移逺近归者七百余家导水以灌东洋之田民获其利】王渊【洪武初知遂溪县剏公宇建学校编民定赋筑隄海岸以免斥卤之患民享其利追思不忘】武亮【洪武初知徐闻县修举废坠学校公宇焕然俱新凡桥梁驿路陂塘无不竭力经营民防其惠至今称慕】秦时中【洪武中知雷州府谨厚端严僚属吏民咸畏仰之嵗旱祈雨辄应修复陂塘民沾其利各邑乡都建立坛所以严春祈秋报之祀】王敬【永乐间知雷州府先是府多囚系敬至悉为剖决数日之间一狱尽空府境被潮水民多溺死敬设法赒其家多頼全济】
　　流寓苏辙【眉州人宋仁宗时为门下侍郎绍圣中谪化州别驾雷州安置宰相章惇下令不许占官舍遂僦民屋惇又以为强夺民居下州追治以僦劵甚明乃已及惇谪雷州问舍于民民曰前苏公来为章丞相几破我家今不可也人以为报】秦观【扬州人宋秘书省正字兼国史院编脩官绍圣中御史论其増损实录贬监处州酒税又以谒告写佛书为罪削秩编管雷州】李纲【闽人宋左相落职安置万安军尝次雷阳】
　　人物宋呉国鉴【海康人绍圣中为太庙斋郎退居于家先是居人舍寇凖为丁谓所害自后无人敢舍迁官者及苏辙编管雷州国鉴特创室馆之因是连坐】元陈杞【海康人愽通经史领乡贡退居于家深究性理之学受业于门者甚众所居之里曰义江元末寇起过其乡辄相戒曰勿犯陈教授家其为人钦慕如此】王景贤【海康人号愚谷仕为邕州路教授歴庆逺天河二县尹文行政迹着闻以靖江路推官致仕至治间文宗在潜邸得所为诗嘉之手书愚谷二大字以赐】孙希武【遂溪人仕为賔州判官进临贺尹防洁自守接人无妄言在賔州猺蛮梗化官府莫能制希武作书招之徭蛮尽附】吴正卿【遂溪人仕为平湖书院山长歴知南宁军在官絶私谒所得俸禄奉亲外悉以赒邻里乡党之贫者】本朝林文亨【海康人永乐初乡试第一登进士歴官户部贠外郎为人淳谨乡曲重之】呉宗直【遂溪人通经史善笔札尤工于诗永乐中为礼部仪制司郎中】
　　列女王妙璘【海康王谷荣室女年及笄有姿色元至元间徭蛮寇雷州执妙璘将犯之妙璘誓不受辱乗间投水死有司嘉其贞烈立石志之】周氏【雷州人朱克彬妻彬早死不忍独生遂以死从夫诏褒之】
　　仙释琮师【遂溪人隠湖光岩超然拔俗足迹不至城闻李纲至即出谒官僚欲见之即飘然而去后趺化】琼州府【东至海岸四百九十里西至海岸四百一十里南至海岸一千一百三十里北至海岸一十里自府治至南京六千四十五里至京师九千四百九十里】
　　【粮八万石零】
　　建置沿革古粤地天文牛女分野汉武平南粤置珠崖儋耳二郡昭帝罢儋耳并入珠崖元帝又罢珠崖郡东汉置珠崖县合浦郡三国呉置珠崖郡治徐闻县晋省入合浦梁置崖州及珠崖郡治义伦县隋初郡废大业中州废复置珠崖郡及置儋耳临振二郡唐置崖州及儋振等州后又増置琼州治琼山县天宝初改琼山郡乾元初复为琼州五代时属南汉宋仍为琼州大观初以黎母山置镇州及靖海军节度政和初废镇州以其地及靖海军归琼州属广南西路宣和中改琼管安抚都监元改置琼州路属海北海南道宣慰司天厯初改干宁军民安抚司本朝洪武初改为琼州防陞为府领州三县十
