<!-- { "loadSidebar": true } -->
　　人物唐方竦【弋阳人景云初进士累官鸾台侍郎开元中封禅为礼仪使容止闲雅宗叹其知礼封云亭侯】吴武陵【贵溪人勔子元和初进士仕为太学士后出为韶州刺史卒柳宗元贤其为人尝曰武陵刚健士也】王贞白【上饶人干宁初进士仕为校书郎未几退居田里工于诗有灵溪集】宋余安行【弋阳人所居有岩如月号石月先生歴官朝议大夫性笃孝亲丧庐墓名其亭曰无尽以着孝思所着有至言春秋传诸集】叶虞仲【玉山人通判江州持身甚亷欧阳脩尝有书与相徃来其邦人有解官归者遽斥田数十顷以夸虞仲虞仲笑曰吾贫甚不能办此请以二十柜书当之】许几【贵溪人少以诸生谒韩琦于魏琦勉入太学擢第知南陵县还民之托僧尼为奸者数百人以寳谟阁待制知郓州梁山泺多盗几籍十人为保使晨出夕归否则以告辄穷治无脱者几有吏干善理财尝四入户部官至尚书】沈邈【弋阳人举进士踈爽有治才庆厯初为侍御史时吕夷简罢相辅臣皆进官邈极论无功滥授爵及夏竦为枢密使又论其狡谲累官刑部郎中知延州】刘煇【铅山人嘉祐四年状元祖母没解官行丧礼有诸叔而嫡孙承重者自煇始尝买田以赡族人之贫者又结庐以处逺方从学之士所着有东归集】余应球【安行子崇宁间进士累官监察御史知无不言一时利害无不切中官至吏部员外郎后居亲丧不复仕所着有文集奏议又公端公彦亦安行从子俱知名当世】叶大用【玉山人绍圣间任武职金人侵汴大用从战阵于军前全躯以归高宗亲书拔身归国节义可尚八字牌面赐之嘉熈初授西京路兵马副都监】张宪【道陵之后绍圣初以武力絶伦中选为兴巡检募兵复衢州刘光世上其功拜武义大夫后迎高宗于济南拜武显大夫江南东路副总管没于阵官其二子】郑骧【玉山人元符进士靖康初知同州金人奄至或劝之逃避骧厉声曰吾职在守土有死而已城陷赴井死诏赠枢密直学士諡威愍】张叔夜【其先开封人徙永丰以防为兰州叅军画攻取策遂无羌患歴知济南斩羣盗数千进龙图学士金人南下为都总管率二子伯奋仲熊举兵勤王与金人转战而前至京师签书枢密院事不肯署推立张邦昌状金人怒执至军中北行不食扼吭而死绍兴初追諡忠文】余尧弼【上饶人政和中进士屡为丞令不尚威严而人皆化其德高宗时为御史中丞知无不言拜签枢密院叅知政事寻乞归家居十有六年不以贵骄乡里】张运【贵溪人宣和中擢进士为蓝山县尉有平寇功累迁通判鼎州张浚平贼杨么运力为多后知达州方大旱入境而雨奏除病民五事歴官大理少卿刑部侍郎狱为之空金人渝盟迁户部侍郎以专餽饷后以敷文阁待制奉祠卒赠少师】周世脩【玉山人宣和进士知兴国县有平盗功签书建康府后以能应办诸军台监交荐得对力陈诸将之失职者韪之】陈康伯【弋阳人宣和中进士歴官侍郎尚书绍兴中拜左仆射大学士进封福国公时金人举兵临江朝论汹惧康伯屹然不动指授方畧据要害民恃以安有古社稷臣之风及再相制出中外鼓舞都人懽呼加封鲁国公卒赠太师諡文正】周执羔【弋阳人宣和中举进士歴治郡县有古循吏风官至礼部尚书寳文阁学士立朝无朋比屡上疏劝辨忠邪纳諌诤孝宗嘉纳之平生手不释卷尤通于易】方畴【弋阳人建炎初进士绍兴改元上书言四宜忧十宜行一宜去又言择宗室为储贰除删定官后为建康通判卒有文集二十卷】徐人杰【玉山人绍兴初进士廷对惟以复仇为言忤秦桧意遂辞归后提举江西茶盐任满奉祠平生不治生产及没惟图书数箧而已所着有易传春秋发微及文集数卷】汪应辰【玉山人五岁知读书一经目不忘初名洋绍兴五年进士第一赐今名歴官秘书省正字以论和议忤秦桧出为建州通判奉祠桧死始还朝累迁权户部侍郎上书极论足食足兵之防后以敷文阁学士帅蜀一道晏然进吏部尚书卒諡文定子逵继登进士第仕至端明殿学士】申世宁【铅山人绍兴六年潘逵兵袭铅山父愈年七十未及出户遇贼贼意其有藏金欲杀之世宁年未冠亟引颈愿代父死贼感其孝两全之】王时敏【上饶人学有渊源兼该体用老于田里有处士之风着师说及语孟中庸大学说并杂文十卷朱熹为作墓志】周钦若【铅山人累世业儒初有声三舍间不就禄仕积书教子病亟索笔书二百余字戒四子曰吾平日教汝等非为干禄欲敦义厚俗耳时子幼妻虞藏之及子长出示之诸子感泣白父训于官给令守之数世同居庆元中旌其门】陈文蔚【上饶人号克斋朱熹门人讲学铅山著书立言得其师防趣高风雅操为乡邦所共仰卒祠于学】詹叔善【玉山人绍兴中进士拜奉议郎诸王教授仅满即求致仕夀皇嘉之官其子复赐诰有知止足励士风之语先时叔善筑书屋榜曰知止与诏语合人多题咏之又叔宁叔逈叔法叔羲皆其昆弟俱登进士第】韩大宁【玉山人绍兴中进士有经世志尝着续百将传及周易集注乾道间上书凯切上览而异之除知德兴县有惠政】刘允迪【玉山人隆兴中进士知德安县为政一本于儒术以惠爱得民后居家建义学以教族子弟及乡人之愿学者累官至朝奉郎叅议沿海制置便军事】施师点【上饶人十岁通六经乾道中以临安教授赐对言细民困穷乞免逋负诏从之假翰林学士使金于礼有所执金人骇愕后参知政事兼同知枢密院事与周必大恊心辅政惓惓搜访人才卒赠金紫光禄大夫所着有文集二十卷】韩祥【玉山人与弟补同登嘉定进士祥累官侍讲学士中书舍人补累官寳文阁学士兄弟俱以德行文章显名世称二韩理宗作诗赐祥又书翕和堂三大字赐之】黄从龙【永丰人嘉定中进士为郢州推官元兵入襄岘郢当要冲守将潜遁乃抱印登城大呼兵间曰张巡许远之事正在今日齧指书死战报国四字与子熈力战而死】赵蕃【其先郑州人曾祖旸以秘书少监提点坑冶寓信之玉山蕃以旸致仕恩补官寳庆初以太社令召三辞不起止于直秘阁致仕蕃性虽寛平乐易而刚介不可夺尝受学于朱熹】徐元杰【上饶人绍定五年南省廷对皆第一为崇政殿说书时权臣遭亲丧起复元杰极论其不可命遂寝累迁国子祭酒权中书舍人廷论无虑数十皆国家大政边鄙远虑忽暴疾转工部侍郎卒时以为中毒诏諡忠愍长子直方为起居郎兼侍讲次子直谅为吏部尚书】徐宗仁【永丰人淳祐进士歴官国子监主簿开庆初伏阙上书言悮国之罪不诛则用兵之士不勇累迁太府少卿兼侍讲徳祐初为吏部侍郎权礼部尚书卫益王走海上厓山兵败死焉】谢枋得【弋阳人号为叠山为人豪爽以忠义自奋寳祐中试经科除教授德祐初以江西招谕使知信州遣将与元兵战不利乃变姓名入建宁山中元初大臣屡荐辄辞有怒者逼以北行至元都问谢太后攒所及瀛国公所在再拜恸哭不食而死妻李氏擕二子在贵溪山中后被执亦自经死】元祝尧【上饶人博学能文延祐中进士为江山尹后陞无锡州同知所着有大易演义策学提纲】张宏纲【贵溪人早负才学歴官至集贤院大学士荣禄大夫柱国谥安惠封信国公】本朝龚斆【铅山人学问该博徳行笃实洪武初以明经为府学教授御史叶孟芳高其学行荐至京师迁国子司业寻陞祭酒卒于官】白天民【铅山人洪武初以明经为邑庠训导教人有方御史叶孟芳荐之曰学精德迈智虑过人才堪大用召至京师授广东肇庆知府果有政绩着闻】陈脩【弋阳人太祖戡定陈氏脩来归首授理官讲明律令寻迁兵部郎中赞定兵农之政疲敝复兴超拜吏部尚书脩明习经制建官均肇昭代之法卒于官】何敏中【洪武中以才行卓异任祁门知县上书言时政得失朝廷嘉之遣行人赐以樽酒陞徽州府知府后转嘉兴府所至有政声】游志逊【上饶人慷慨有俊才洪武间为广西兴安县丞入朝应制赋诗最佳擢监察御史举劾不避权豪尝以忠直见称后拜四川按察司佥事】杨广仁【上饶人读书识大体永乐间为虞城知县百废其兴民有火灾值风烈弗禁广仁以诚祷得大雨以熄后又雨潦将伤稼广仁斋沐祷之雨止尝以累系狱百姓相率诣阙白其寃得释及卒老穉遮道迎其丧而泣送之者千数百人】李奎【弋阳人永乐间歴任教官迁国子监学録正统间拜监察御史巡歴有声寻陞大理寺丞巡抚河南时流民聚众頼之以安迁右少卿巡抚畿内诸郡未几致仕卒居官亷洁优于文学屡上章疏切于时政】王增祐【贵溪人永乐间进士授监察御史歴陞佥事副使尝两奉敇审録重囚辨死罪以下三百余人全活者众进广西按察使致仕歴官四十余年善政无可訾议　省志】吴添麒【弋阳人永乐间进士尝奉使东鲁闽楚大藩清声昭著中外　省志】祝同【玉山人由监生任主事累官河南叅议以疾致仕召起布政使辞不就　省志】周旭鉴【贵溪人歴官黄岩知县锄强植弱振兴士类表倡风俗致瑞麦骈桑之应累官浙江叅政卒于官民争先赙奠柩还众皆缟素送数十里祠祀焉　省志】胡濬【铅山人正统末进士歴官杭州知府亷公有威不畏强御属邑富阳新城屡旱亟相视之为开渠筑牐引流灌溉民頼之郡有滞狱悉为剖决治行为天下第一杭人至今祀焉　省志】黄【弋阳人正统间进士授御史按歴西蜀直诸郡书考得宜振励有方郡邑有真御史之称歴陞四川广东按察使　省志】吕晟【永丰人景泰辛未进士歴陞防州知府柔顺和乐以孝行称于乡有司上其事诏旌其门　省志】高明【贵溪人景泰间进士拜御史巡按都城及河南直声振天下累陞南京佥都御史平州盐寇灭上杭剧盗皆树奇绩致仕卒诏谕祭葬　省志】王让【上饶人天顺末进士任吏科给事中在谏垣屡触忌讳不为祸福怵一时权贵深畏之有希风防诬奏之者朝廷反坐之后擢楚雄知府威惠并洽远人靡不怀服焉　省志】费瑄【铅山人举进士歴官贵州叅议忠孝睦友出于天性初以主事治水吕梁见上流有渠合刍土沿渠筑堤恒溃民苦征役乃募工改筑石堤西则筑坝以杀湍悍之势东则甃长衢以疏牵挽之壅于是漕兵穪便居民立庙祀之省志】姚明【贵溪人成化间进士授御史尝出按两浙岁饥发京储以赈或难之明曰为民而死吾不避也竟如请有中贵赠劔既拒之且削其岁餽金数千两或危之明曰吾为耳目官敢为身谋耶后陞陜西佥事卒　省志】娄谦【上饶人成化初进士任御史陞副使尝督两畿陜西学政以躬行实践为教士类风动时汪直有宠能祸福人谦絶不与之接直御之使逻校伺察竟莫可问陞四川布政使卒　省志】毕瑜【贵溪人成化初进士改庶吉士歴官工刑二曹擢山东提学佥事文学操履见重一时卒于官诸生哀之子济川第进士官编修　省志】郑龄【弋阳人登进士拜官工曹累四川布政使凡秩六进政誉日彰在川督粮饷缮兵甲剧盗野王刚就擒其绩尤伟寻擢都御史巡抚河南振宪度察风俗礼贤爱民颙然中州之望卒赐葬祭　省志】李镜【弋阳人登进士歴知岳州府锄梗植弱崇学博惠筑辰陵矶泄水垦田授民以居民深德之名曰李公隄陞去民不忍舍立生祠祀之后以河南按察转浙江布政使卒　省志】汪鳯【弋阳人少治经学为文汪洋浑厚自成一家登成化乙未进士官刑曹治狱明恕堂司章防多所草上出知漳州歴九载以仁恕称擢贵州左叅政卒四子俱登进士长僎工部郎中次俊礼部尚书伟侍郎佃编修　省志】姜绾【弋阳人举进士拜御史以直言谪判贵阳寻调庆远逋寇攻城绾计败之斩首二百级威震逺人东兰皆归侵地擢副使兵偹柳庆值思恩岑濬之乱仍率兵而一皷俘之用是荒陬向治以疾归起为河南按察使卒　省志】费宏【铅山人成化丁未进士第一授翰林院修撰靳贵谓其甫弱冠状元及第入内阁年四十有五在位多所匡正卒以不合去自国初及今以状元位宰相年与才俱茂而又得勇退之义者亦不多得矣　外史】姚文灏【贵溪人成化间进士歴官湖广提学佥事崇正学黜浮靡尝自谓所能者三毁誉不入请托不行贿赂不通而已所着有学斋稿等书　省志】吕翀【永丰人登进士累官给事中抗疏忤防杖于朝黜归瑾诛起为云南佥事四川副使卒　省志】詹轼【玉山人由进士授行人正德末以諌南巡受杖而死嘉靖初谕令録其子　省志】纪镛【由吏员授福建漳浦县丞正德丁丑南靖寇炽镛率兵与战斩首数千级乗胜抵其穴因遇害事闻赠官録其子　省志】
