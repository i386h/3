<!-- { "loadSidebar": true } -->
　　人物晋翟汤【浔阳人笃行亷洁耕而后食永嘉末冦害相继闻汤名德皆不敢犯王导庾亮累荐不起子庄以孝友称遵汤之操征辟亦不就庄子矫矫子法赐皆有隠德时称浔阳四德】周访【浔阳人自少沉毅果断而能谦让为县功曹元帝立以为烈将军讨华平江州定汉沔累迁都督梁州诸军事屯襄阳逺近悦服蔚然为中兴名将王敦忌之虽怀逆谋不敢发卒諡曰壮】周抚【访子彊毅有父风元帝时累官征虏将军都督梁州军事击破蜀余冦迁镇西将军卒諡襄弟光亦有父风从温峤破苏峻有功赐爵曲江男】周楚【抚子监梁益二州袭爵建城公世在梁益甚得物情楚以讨平司马勲进冠军将军卒諡定子琼劲烈有将畧歴数郡累迁梁州刺史建武将军】周虓【抚孙歴官梓潼太守符坚遣将冦梓潼虓固守沿城遣步骑送母妻抵江陵为坚将所获虓不得已降坚后与坚兄子苞谋袭坚事泄坚引问虓曰虓世荷晋恩生为晋臣死为晋鬼复何问坚曰杀之适成其名挞之徙于太原病卒其子兴迎致其丧赠龙骧将军益州刺史】陶淡【浔阳人侃之孙幼孤好导养之术年十五六便服食絶谷家累千金僮客百数淡终日端拱曽不营问颇好读易善卜筮后逃隠山中不知所终】陶潜【侃曾孙少好高尚博学善属文宅边有五柳自号五柳先生后起为州祭酒寻自解归再起知彭泽县会郡遣督邮至县吏自应束带见之潜叹曰吾不能为五斗米折腰见乡里小儿即解印去赋归去来辞以见意及宋受禅惟赋诗饮酒以终其身有诗集行世】宋陈兢【德安人唐僖宗时已六世不分南唐复其家至孙昉之世宗族七百余口有畜犬百余共食一犬不至诸犬为之不食宋开寳初仍复其家昉弟子鸿鸿弟兢兢之世子孙益众诏每岁贷粟二千石兢卒从弟旭止受贷粟之半属岁歉或劝旭全受可邀善价旭曰朝廷以旭家乏食而贷之粟岂可见利忘义事闻奬叹拜江州助教旭卒弟蕴主家事乡里称其德仁宗仍赐为本州助教同居十八世又德化人许祚亦八世同居至祚之世七百八十余口太宗时诏旌表其门】郑良【德安人善果孙克承家训而乐道不仕最精于地理其后子孙繁衍名著谱谍者六千余家】胡旦【德安人咸平间豋进士授朝奉郎累迁兵部郎中直秘阁上柱国赐紫金鱼袋】夏竦【德安人父承皓太宗时与契丹战没竦以恩补官累迁至枢密使卒赠太师中书令谥文庄】李受【九江人为太子少保丐归庐山诏王珪司马光吕公着等饯饮于资善堂命赋诗以赠之弟东之自经筵官去归上亦命珪等赋诗以送当时荣之比之汉二疏云】王韶【德安人嘉祐间登进士后以开熈河功拜枢密副使卒諡襄敏子彦继以辟湟鄯功拜武胜军观察留后卒諡庄敏厚子彦博靖康初勤王亦有功】王防【江州人父易简资政殿学士兼侍讲防歴官国子司业中书舍人钦宗立累迁翰林学士尚书左丞副康王使金因丐免降单州团练使并黜易简建炎中贼马进破江州易简等俱被害】王阮【韶曾孙少好学尚气节隆兴初进士对策极言宜迁都建康以图进取绍熈中知濠州脩战守具金人不敢南侵改知抚州韩侂胄闻阮名特命入奏阮对毕即出闗侂胄大怒批防予祠于是归隠庐山尽弃人间事从容觞咏而已】吴元【德安人开禧间与弟宏愈同登进士官至制干累赠正议大夫宏饶州司户愈官至沿江制置使兼知鄂州卒諡文肃元子革尝肄业官至刑部尚书卒諡清惠宏子观官至江东提刑知饶州】元戴羽【德安人隠居积学征辟皆不就着武侯通传三卷史评一卷虞集为之序】本朝黄信【彭泽人洪武中由太学生擢监察御史有能声寻陞广西按察使未几转任湖广按察司持正不挠进陞都察院右副都御史】刘隆【彭泽人洪武中由太学生擢广州府同知勤于政事寻陞福建布政司叅议未几转广西所至有声】王贤【德化人性质直善医永乐中屡荐不就尝道拾遗金候其主还之卒年九十三人以为隂德所致云】史中【德化人由岁贡永乐间任衡州通判守法治民不畏强势歴本府知府转陜西叅政卒以子珍贵赠太中大夫资治少尹省志】游瑞【德化人由岁贡永乐中任给事中陞镇江府知府绰有惠政在任十八年致仕民怀之省志】丰庆【瑞昌人正统进士任兵科给事中歴陞河南左布政使莅政有声后占籍鄞县子耘为湖口训导耘子熈翰林学士熈子坊解元进士代有文名云　省志】黄材【德化人读书崇礼天性孝友一日因父病笃药不能疗乃焚香吁天引刀刲左股肉和粥进之不令人知后父没妻见其股瘢询之始知其故乡人莫不叹服】王廷翰【彭泽人勇敢有为正德己卯宸濠作乱游兵掠境翰挟弓矢率其子弟乡兵迫敌贼有畏心遂掷金于地诱之翰不视奋击愈厉连射毙二贼对敌终日矢尽力竭身中十余鎗骂贼不絶口贼乃断其头而去　省志】
　　列女郑氏【彭泽人郑英长女年十八嫁同邑民毕彦升三月而夫亡遗腹生子仲远郑养老抚幼纺绩为家终无嫁意洪武中旌表其门　省志】董氏【南昌人董和用女适德化民魏辅甫四载生男魏宏中夫故董氏守节奉舅姑始终无玷永乐中旌表其门　省志】王氏【彭泽人年十九归邑庠生柯茂三载而夫亡勤俭孝敬鞠育二子守义不衰年七十五而终侄柯与妻杨氏杨遂之女年二十七而夫丧抚子曰璿长充邑庠生以贞节自守年七十而终人称为二节云　省志】黄氏【德化人郡庠生刘相妻相迎父丧于临清哀恚呕血死柩至家黄触柩流血被面每欲以死徇时二十有一形毁骨立矢志靡他衰绖十年事继姑益谨卒曰哀殡尽礼闺门肃然虽处贫苦而怨声不闻人皆贤之　省志】周氏【名端秀湖口人张仲伟妻年十九嫔于张生子德润周岁而伟亡舅姑悯其家贫子幼欲夺其志周曰宁为张氏鬼不作他人妻孀居三十年氷清玉洁乡里尝记其言以为内则　省志】陶氏【彭泽人王守邦妻年二十夫以暴疾卒陶哀毁欲与俱死翁恸其子越宿亦亡陶叹曰我即死姑何倚哉乃营大葬预虚其右以示同穴人不敢以非言逆之居孀二十余年事姑尽孝内外重之　省志】刘氏【名玉兰彭泽人年十八适同邑民计伟越五载夫亡哀痛殊切图与俱死既而翁举夫丧刘泣告愿少留乃别筑室停之刘苫块独居悲号伤心呕血数升父母恐乃迁柩藁葬刘曰吾今得死期矣遂不解衰绖七日不食而卒举其尸见袖中所遗巾帨皆夫遗物　省志】谌烓妻么氏【烓时为南湖觜巡检司吏及其女同居正德间被流贼突至欲汚之三人厉声骂贼不絶口俱被支解而死　省志】余氏【孝绣年一十八岁湖口余志通女家贫未受聘正德七年流贼劫县女与邻妇俱被掳至舟贼欲汚之女独投河而死　省志】
　　仙释董奉【晋时居庐山有道术为人治病不取钱病重而愈者令栽杏五株轻者一株数年杏成林子熟时作一仓令买杏者随器之大小易以谷若置谷少取杏多羣虎辄吼逐之所得谷悉以赈贫奉后仙去】慧远【姓贾氏鴈门楼烦人晋时随沙门道安南游远见庐山清净乃以杖扣地曰若此中可栖当使朽壤抽泉言毕清流涌出遂建龙泉寺有阿育王像陶侃以其有威灵欲迎事之不去及远奉请乃飘然无梗远居庐阜三十余年不出送客以虎溪为界与慧永等十八人结为莲社年八十三无疾而逝】住得【湖口县人号赤脚僧常居庐山本朝洪武间诣阙求见不得已而上不豫复赍药自进谓天眼尊者及周颠仙人所奉上因服之即愈御制诗赐之】杨权【盱江人自少頴悟不羣闻张真牧有道行即往从之真牧授以九返之术曰逢江莫行至泥则止后舟次九江江沱觜始悟遂结茅修炼其中时大疫施以符水辄效远近慕之后作颂而逝宋咸淳中封通慧孚惠真人】




　　明一统志卷五十二
　　钦定四库全书
　　明一统志卷五十三
　　明　李贤等　撰
　　建昌府【东至福建邵武府光泽县界二百一十里西至抚州府宜黄县界四十里南至贑州府石城县界三百四十里北至抚州府临川县界四十里自府治至南京二千三百八十里至京师五千八百二十五里粮十万石零】
　　建置沿革禹贡扬州之域天文斗分野春秋时爲吴南境战国属楚秦属九江郡汉爲豫章郡之南城县地吴分豫章东部置临川郡治南城隋罢郡置抚州治临川县而南城属焉唐因之南唐以南城县置建武军宋改爲建昌军元置建昌路本朝初爲肇昌府寻改建昌府领县五
　　南城县【附郭本汉旧县以在豫章郡城南故名三国吴于此置临川郡又析置东兴南豊永城三县晋改爲新南城东晋复旧隋初省三县入焉属抚州唐初复析置东兴永城二县寻省宋元县仍旧本朝因之编户二百五十八里】新城县【在府城东南九十里本南城县地宋绍兴间析南城五乡置新城县元仍旧本朝因之编户七十八里】南丰县【在府城南一百二十里本汉南城县地三国吴析置南丰县隋初并入南城唐复置宋因之元陞爲州本朝复爲县编户一百二十二里】广昌县【在府城西南二百四十里本南丰县之南境宋绍兴中析南丰三乡置广昌县以道通二广而属建昌军故名元仍旧本朝因之编户二十二里】泸溪县【在府城东南一百二十里即南城县泸溪廵检司地万厯七年置爲县编户二十里】
　　郡名旴江【以水名】建武【南唐名】
　　形胜与两粤七闽相犬牙【唐独孤及新亭记】地势殊异江山炳灵【唐顔真卿麻姑仙坛记】据五岭之咽喉控三吴之襟带【宋胡斡化云】江西佳郡地界闽粤【宋陈起云】据江南一道东南上游【宋朱熹建昌进士题名记】山清水秀冠于江表【宋郑文寳江表志】左临旴水右瞰麻源【舆地纪胜】
　　风俗学冨文清【唐刁尚能南城罗城记林竒谷秀水透川环学富文清】清慧而文【唐刘禹锡云无土山无浊水民乗是气往往清慧而文】风气和平【宋曽肇军山庙碑】民气刚而才武士以经术议论文章致大名【朱熹进士题名记】比屋诵【宋张允修平逺台记建昌佳山水比屋诵与邹鲁同风】人物秀丽杰特【宋刘岑前贤遗像记】性悍好争讼【宋史其俗性悍而急尤好争讼】
