<!-- { "loadSidebar": true } -->
　　名宦唐何易于【会昌中摄建昌县令政教有方筑隄防水家给人足民歌之曰我有父何易于昔无储今有余】陈可大【咸通初都昌县令因累岁水涝筑长隄障之百姓便焉号曰陈令隄】孙永【咸通初为建昌令筑隄以捍水患而造桥以渡民甚便之】邵师裕【咸通中建昌县令为政以德邑人感之以德政名其乡邻境之人慕之多来归附又以卜邻名乡取王翰愿卜隣之意也】五代朱弼【仕南唐为庐山国学助教动持礼法每升堂讲释生徒环立各执疑难问辨锋起弼应声解说莫不造理以故诸生咸服四方肄业者多造焉】廖凝【仕南唐宰都昌县以亷自守秩满题诗修江寺云五斗徒劳更折腰三年两鬓为民焦今朝解印吟归去还挈来时旧酒瓢】宋洪沂【庆厯初知都昌县教民以陶瓦代竹民安物阜政事一新邑人为立坊名曰新政】周敦頥【熈宁间知南康军兴学善俗民从其化士宗其学因家庐山莲花峯下前有溪合湓江因取营道所居濓溪以名之】鲁有开【知南康军有善政时行新法及代还王安石问江南如何有开曰法新行未见其患当在他日也安石不悦】程师孟【知南康军为政简严罪非死者不以属吏发隠摘伏如神】陈舜俞【知山隂县青苗法行舜俞不奉令且上疏自疏奏上责监南康军酒税五年而卒在军多所题咏】徐师回【元丰中知南康军性耿直设施有条公暇建堂植八杉号曰直节曰吾欲守节如此杉之直又建亭于明月泉上曰吾欲守亷如此水之清】朱熹【淳熈中知南康军兴利除害值岁旱讲求荒政多所全活民无流殍间诣郡学引进士子与之讲论又奏复白鹿书院以养士居官俸余辄发以修葺书院善政不可殚记】曽集【绍熈间知南康军勤理庶务首慕先贤刘涣之为人脩其墓亭礲石以培其封割公田以奉其祀朱熹称其有尊贤尚德之心】陈宓【嘉定间知南康军岁大侵蠲其赋十之九会流民羣集宓就役之筑江隄而给其食又重修二贤祠时造白鹿洞与诸生讨论由是文风大振】张虙【知南康军剖决滞讼众皆悦服前守陈宓以钱七千缗置济民库为筑城费虙不取赢于民而经营以成其事】张洽【白鹿书院长选好学之士日与讲说而汰其不率教者凡养士之田干没于豪右者复之】赵师夏【嘉定间知南康军奏以星子县请佃税钱对补上供拨梅洞寺田及鱼池入两学立三县社仓善政甚多】赵与【景定间知南康军覆实社仓复还原额脩军学两祠堂缮治城池造军衣弓矢旗帜等器百废具兴】刘傅汉【咸淳间知南康军首行淳熈荒政捐已俸以赈贫节用买田置惠民仓拨废寺田谷助星子月解军粮创白鹿洞贡士庄修流澌桥爱民重士兴利补弊善政为多】元陈炎酉【至正间南康路总管脩白鹿书院作兴学校岁荒赈饥给种子牛具使之耕招集流亡四万余户有麦秀两岐之瑞民立生祠祀之】范祥卿【至正间都昌县丞首询民瘼尽心抚字值岁歉劝分以济贫困旱祷雨雨立至政成民阜民咸称之】孙天民【至元间南康路总管亷洁平恕尝捐俸以脩学宫学田之侵于僧道者理而复之】本朝吕明【甲辰年知南康府时兵戈初息流民四散明孜孜爱民招抚有方躬循田野以督耕桑民有鬬者训之以义而谕之以法自是民皆感化无敢强梗者】朱敏【洪武五年以监察御史改知星子县兴学劝农奏减税粮茶贡后迁代去任民多思之省志】李守中【洪武中知府事亷洁自持辞常禄弗受薪水之外一毫不取于民　省志】林仕敏【洪武中由郎中知府事文学政事皆擅名一时歴任既久民心爱戴去后有甘棠之思省志】杨升【秉性淳厚洪武间任星子教谕学问该愽训诲严明擢邵武教授去后门人立祠祀之省志】胡龙【洪武间由进士任星子知县亷勤公正疏食布衣除革吏弊民深服之后擢监察御史省志】卞同【洪武末知都昌县抚牧有道以政声着闻擢知河南府】唐冕【永乐初知星子县刚介亷明时邑民少田多荒芜冕奏请召邻府县无产者入县辟田得数百家抚恤各得其所】杨铎【永乐末知星子县抚字有方他郡之民挈家来归者四百余家】刘麒【由进士擢御史宣德初知府事作新士类劝课农桑政治聿兴士民仰戴　省志】翟【登进士任员外郎正统间守南康崇儒学教民务稼穯重建六老堂白鹿书院修筑石堤凡有兴作不费民财民德之从祀二贤祠　省志】孔镛【由进士景泰间知都昌县事抚字有方吏民畏服　省志】陈敏【登进士景泰中由通判知南康府秉公持正翊善锄强复社仓修石堤建白鹿书院百废具兴民不告劳郡人思之从祠二贤祠　省志】何濬【成化初知本府时大旱移檄隣郡贷米万斛以给饥民全活者众兴学劝农政教兼举　省志】吴绅【成化间知都昌县事宅心平恕为政有方兴利革弊民皆向慕　省志】许颙【成化间以太仆寺丞擢知府政令严明开河道以通商旅实义仓以备荒歉聿修文庙祷雨辄应　省志】曹凯【由进士任给事中陞叅政以言事左迁卫经歴寻擢南康知府岂弟慈祥亷明刚果剖决如流囹圄空虚积粟备荒招集流散编户日增府治为之一新　省志】王珀【治间谪知都昌风节犹存政平讼理民怀吏畏　省志】刘定【治间擢守南康府知大体谨细行执法无私兴学校建书院有循良风殁于官百姓哀之　省志】刘章【正德间擢南康知府为政公勤操持清慎建府治不费公帑民争尤趋之卒于官士民感怆今从祀名宦祠　省志】
　　流寓黄鳯麟【其先江夏人徙家建昌鳯麟好学能文以德行称举进士累迁侍御史比部员外郎有文集十卷】李渤【洛阳人与兄涉俱隠庐山白鹿洞唐元和中以右拾遗召不拜韩愈遗书有景星鳯凰争先快覩之语后起为諌议大夫屡以言斥而气节不少衰】陈贶【闽人徙星子志操朴古而不茍于仕进一卧庐山三十余年学者多师事焉南唐时以币致之欲授以官固不受赐粟帛遣还旧隠】郑元素【京兆人少习诗礼五代时避乱南游隠居庐山青牛谷四十余年防集古书殆至千余卷元素温韬甥也自言韬发昭陵石函中有铁匣悉藏前世图书钟王墨迹韬悉取之韬死元素得之为多】伍乔【庐江人性嗜学南唐时入庐山国学苦勤自励一夕见人掌自牖入中有读易二字乔因取易读之探索精防迨数年出与郡计及春试画八卦赋乔中第一累官考功郎】柳宏【建人宋咸平间举进士知江州德化县过庐山爱羡不已官至九卿志乐肥遁故卒归隠焉】刘涣【本筠州人天圣间进士累官颍上令以刚直不能事上官弃去归隠庐山欧阳修高其节作庐山高诗以美之涣居庐山三十余年环堵萧然而超然无戚戚意】陈瓘【沙县人宋熈宁中为右司谏坐论蔡京父子谪居南康吟赏讽咏宠辱俱忘号了翁】
