<!-- { "loadSidebar": true } -->
　　山川豫山【在府城东北一十五里孤峯峭立俗名独山下有三十六陂】紫山【在府城北二十五里一名紫灵山有水无所防通冬夏常温因曰阳谷】北筮山【在府城北二十五里】蘘山【在府城北二十五里昔有居民被蛊毒遇神女教食蘘荷毒愈因名】豊山【在府城东北三十里山海经山有九钟霜降则鸣下有泉曰清冷泉神耕父处之神来时水赤有光耀南都赋云耕父扬先于清冷谓此金元好问诗豊山一何髙古屋苍烟重开门望吴楚鸟去天无穷】磨山【在府城西北三十里石可为磨硙因名】羊山【与磨山并峙】百重山【在府城北七十里山峦重复所可记者鹿鸣武阳乱石柘禽鲤鱼五山总曰百重】雉衡山【在府城北七十五里山有石室中甚精洁唐人诗云连熊耳峯齐秀水出雉衡山最高】丹霞山【在府城东北一百五十里三鸦路中一名留山上有栖霞寺寺后一峯巉岩千仞左右两峯夹立旁近诸峯朝拱非一唐孟郊送芳顔二上人还丹霞山诗松色不肻秋玉色不肻柔登山须正路饮水还直流倩鹤负书信索云作衣裘仙村莫道逺杖防相交游】遮山【在镇平县东三十里峦岫岧嶤沟涧深阻相传莽兵追光武至此为山所遮竟弗能及因名】骑立山【在镇平县西北五十里状若立骑其山五峯并峙又名五朶山上有龙湫三穴祷雨輙应】杏花山【在镇平县西北五十里地宜杏上有龙潭】双山【在唐县东北四十五里两山相并故名】白玉山【在唐县南五十里一名髪山上有卓锡泉】中阳山【在唐县东七十里一名慈丘山又名上介隋因此山置慈丘县】蓼山【在唐县南九十里古蓼国地上有蓼王庙】紫玉山【在唐县南一百里下有龙潭二】石柱山【在唐县东南一百里山有石柱柱有鐡环莫考其故】唐子山【在唐县南一百里汉髙凤隐居处唐因此山置唐州一名西唐山】牡丹山【在唐县东南一百五十里上产牡丹】天封山【在唐县境一名大胡北水出焉南都赋曰天封大胡列仙之陬即此】铜山【在泌阳县东四十里其地有分水处东流为淮西流为泌同源异流相传汉邓通鼓铸其上】盘古山【在泌阳县南四十里上有盘古庙】碁盘山【在泌阳县东北八十里上有石碁盘与截军山并峙】桐栢山【在桐栢县东南一里其山东南接随川界西接枣阳界峯峦竒秀上有玉女卧龙紫霄翠微莲花诸峯淮水出其下近山又有大木山晋祖逖将家属避难于此元张伯诗桐栢山髙在半天峯峦平处住神仙】髙老山【在桐栢县东一百里一名栲栳山峯峦峻起髙出群山】天子望山【在南召县西南二十里世传光武鸦导而出登此山以望南阳故名】金山【在南召县西五里峯林秀丽世传山南多有古王侯墓故名】鉄朶山【在南召县西南八十里世传下产鉄石古有鉄冶故名】紫金山【在邓州西南冈阜孤起因为城角崖下二洞宋状元贾黯尝读书其中后有道士居之为药圃于洞门】五垅山【在邓州西山有五堆连接故名上有诸谢兆域谢绛尝家焉宋梅尧臣诗穷覧川原胜经行未见频樵深但闻斧谷暖自留春】析隈山【在邓州南七十里左传秦人遇析隈因记其地而名山俗讹为厮隈山】禹山【在邓州西南九十里此山祈祷有应因名雨山后人遂为禹山】汤山【在邓州西七十里山有两峯东西列峙东峰上有成汤庙】覆釡山【在邓州西北八十里以形似名俗呼吐雾山】石堂山【在内乡县西五十里山洞若堂又名灵堂即麻衣子所居修道处】熊耳山【在内乡县东一十二里山连卢氏县详见卢氏县山川】萧山【在内乡县东二十五里上有萧王庙祀汉世祖因名萧山】墨山【在内乡县北五十里山色尽黒一名石墨山】丹崖山【在内乡县西一百里其石悉赤壁峙霞降若江云秀空二岫更为絶出】大白山【在内乡县南一百二十里峯峦髙峻下临丹河旧指此山为顺阳淅川二废县分界处】秋林夏馆山【在内乡县北一百五十里金元好问乐府秋林夏馆山水窟家家林影暎湖光】髙前山【在内乡县亦名天池山山海经翼望山东南五十里有髙前山上有池甚寒而清乃帝台之浆也得而饮者可愈心疾】岝岭山【在淅川县北二百里其山甚髙峭壁如削上有忠国师结处其神威严不可少犯荤秽酒炙一至山顶则雷雨暴至】白崖山【在淅川县东南七十里山石莹白若缟素旧有香严寺宋范仲淹诗白崖山下古禅刹即此】石杯山【在浙川县南顺阳旧县北一峯雄壮上有隋石杯太子庙】方城山【在裕州东北四十里左传楚屈完对齐桓公曰方城以为城即此今竹山县亦有方城山然杜预注云山在叶县南则此山是】七峯山【在裕州北三十里上有七峯列峙】泉白山【在裕州北四十里与七峯山对峙山顶有泉下流如布】黄石山【在裕州北五十里葛仙翁于此升仙上有仙翁观东有青龙潭西有白虎峯南有火精岭北有真洞】寳泉山【在裕州北六十里上有甘泉】箕山【在舞阳县南三十五里以形似名】马鞍山【在舞阳县西南四十里以形似名】十八盘山【在舞阳县南八十里周廽一十八里】黄城山【在叶县北一十里一名苦华一名长城即长沮桀溺耕处下有东流水即子路问津处】玉照崖【在内乡县顺阳保自丹水行谓之小江口北有石壁髙仭许截然如削其色清莹下有潭水色亦涟漪宋顺阳尉郭端尝游于此名为玉照】分水岭【在府城北七十里有水自岭南北分流俗呼为分头岭其水为鸦河乃三鸦之第二鸦也】三鸦路【在府城北七十里分二路东北帯西而行者谓之三鸦路中有石山鲤鱼山拓禽山即行人来往趋西洛之便路也石川为第一鸦路口分水岭第二鸦路口今在汝州界者第三鸦路口也】卧龙岗【在府城西南七里起自嵩山之南绵亘数百里至此截然而住囬旋如巢然草庐在其内时人以孔明为卧龙因号其冈云其下平如掌即孔明躬耕处唐李白诗赤符起頽运卧龙得孔明当其南阳时陇畆躬自耕】水洞【有二一在内乡县西南白崖山一在唐县东五里世传鬼谷子修道处水自洞下有如垂】刁河【在邓州城南一十五里源自内乡西北萧山流过州至新野东南入于淯水】沙河【源出鲁山县吴大岭流经舞阳县防澧水灰绵封等河东达黄河】淯水【在府城东三里俗名白河其源自嵩县双鸡岭东南流经南阳新野防梅溪洱灌湍水留山黄渠栗鸦泗潦刁等河与泌水合流南至襄阳入汉江其水有四堰曰上石谷马渡港蜣蜋沙堰溉田六千余顷乃汉召信臣所置东汉杜诗晋杜预皆尝増广以种稲史云诸将立更始淯水上即此】湍水【在邓州城北三里源出熊耳山鎗竿岭东南流经内乡绕邓州城北转东南防赵沐沙沟黄水等河至新野合于淯水】淮水【在唐县东南一百八十里即禹贡导淮自桐栢者天下有四渎此其一也今桐栢支冈有水泉潜流三十里东出大复山经汝宁信阳县东流防沂泗入于海】泌水【在唐县源出铜山流经本县北转西下流会清水三家八叠牡丹昆江桐浚等河与淯水合流入襄江诗云泌之洋洋可以乐饥即此水也】北水【源出唐县大胡山一名马仁陂乃聚泽也溉田万顷汉因此水置比阳县】淅水【在浙川县西南三十里源自商县流经本县南防汤防囬车等河与丹水合流入汉江】丹水【源出陜西商县竹山东流至内乡与浙水合抱朴子云丹水丹鱼先夏至十日夜伺之鱼皆浮水赤光如火网而取之割其血涂足可步行水上】汝水【源出嵩县分水岭经流郏县防扈磵长桥等水戴液团造等溪东流入于淮】滍水【源出鲁山流至叶县入沙河左传楚人与晋师夹泜而军即此汉光武破王寻于昆阳士卒溺死水为之不流亦此】湛水【源出汝州马跑泉流经叶县入汝水左传楚公子格与晋战于湛阪即此】圣井【在裕州东其地四面皆下井居其中独髙仞余泉常仰溢旱祷輙应乡人异之】八角井　四角井【俱在叶县东南】诸葛井【在卧龙冈上诸葛草庐前青石为床有汲绠渠百十道数不能真】青龙泉【在镇平县竹园保灌溉田畆】栁泉【在遮山北广五大余溉田甚逺】甘泉【在邓州城南街二穴塞其一味甚甘冽】清泉【在内乡县西白亭保水色若靛中产緑毛上有龙祠旱祷辄应】峩泉【在内乡县南灵山上有龙祠】涌泉【在内乡县广七八尺水极清澈自下涌出的皪如珠溉田甚广】暖泉【在裕州有二一在歴山一在七峯山三时俱凉至冬则暖】舞水泉【在舞阳县东南三里河南岸泉踊跃若舞舞阳之名取此】五龙池【在覆釡山水常不竭】莲池【在舞阳县北有东西二池】菱花池【在镇平县西南俗名天池广五里余中产莲藕蒲芡】弹子池【在新野县东北世传汉光武尝弹蛙于此至今有蛙不鸣】龙池【在郏县西上有龙祠】髙公陂【在唐县凡四十四处宋治平初知州髙赋所作】钳卢陂【在邓州南六十里汉置州之陂堰虽多惟此防大灌田万余顷故老相传万顷钳卢殆不虚也】召堰【在唐县汉召信臣守南阳障水灌田民赖其利因名唐刺史卢庠委郡从事李之修其故迹嵗増良田四万顷】楚堰【在邓州西北六十里引湍水溉田千余顷民頼其利】赵渠【在唐县宋郡守赵尚寛修复召信臣故迹溉田万顷王安石苏轼尝作新田新渠诗美之】百花洲【在邓州城南宋范仲淹知州时所营仁宗时张士逊以邓国公致仕还第与仲淹于此洲游咏仲淹有渔家傲词五首洲上有召杜生祠碑】里津【在府城北四十里辨方志有曰柴篱者是也津上有三梁谓之里渡邓奉拒光武于此】金潭【在府城西南昔人人于水侧见有大长尺余背有金线四足各踏一小而行因以名潭】菊潭【在内乡县西北源出析谷东石涧山或云出石马峯其水重于诸水傍生茸菊水极甘馨有数十家惟饮此水寿多至百嵗之上其菊茎短花大其味甘美异于他菊人多收其种传于四方】石礉【在府城三里淯水环流为一城之胜可以御水患而障城郭其坚完甃石犹在前贤题咏甚多】
　　土产铜【镇平县骑立山出有鑛】鐡【南阳内乡二县俱有冶】锡【裕州出有洞】紫石英【邓州覆釡山出】滑石【裕州七峯山出】石青【南阳县鉄朶山出】瓷【内乡县出有窰】飞生急灵皮【内乡县出】白花蛇【南阳县鸦路山出】緑毛【唐县双凤山圣母池内乡县清泉俱出】香橙【邓州出】甘菊花【内乡县出】
　　藩封唐王府【在府城内正中本旧南阳卫治永乐六年改建】新野王府【在府治东北】承休王府【在府城东南隅】汤隂王府【在本城内长史司东】郾城王府【在府城西北】卫辉王府【在府东北隅】文城王府【在府城东门内】
　　公署南阳卫【在府治东北洪武二年初建于府治西北正统元年徙建于此】南阳中护卫【在府治东洪武中为唐府置】守御邓州前千戸所【在州治东洪武二年建】守御唐县右千戸所【在县治东南洪武三年建俱属南阳卫】
