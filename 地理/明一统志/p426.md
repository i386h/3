<!-- { "loadSidebar": true } -->
　　名宦南北朝宗慤【宋随郡太守有治声郡人畏服】栁元景【宋随郡太守有方畧能服羣蛮】于栗翼【后魏安州总管武帝将东伐遣使问策翼赞成之及军出翼趋襄城旬日下齐一十九城所过秋毫无犯百姓忻恱赴者如归】夏侯亶【梁天监中为安陆太守有威恵边人恱服】隋辛彦之【隋州刺史时州牧多贡珍玩唯彦之所贡并供祭之类文帝谓朝臣曰人安得无学彦之所贡稽古之力也】唐韦思谦【应城令负殿不得进官尚书髙季辅曰予始得此一人岂以小疵弃大徳耶】令狐绪【歴隋汝夀三州刺史有佳政汝人奏请刻石颂徳绪辞曰臣任隋州郡人乞留转河南少尹加金紫已名闻不必更立】李繁【随州刺史栁公绰称其博览强记崇清浄之化施于随人】五代刘玘【梁贞明中守安州以城中阛阓栉比冬月井泉多涸乃于城西比隅依石壁造水楼以备不虞悬绠取水明年安陆被吴人围方知井楼之利】朱汉賔【唐安州守临政能守法好施恵人爱之】王祚【汉随州刺史汉法禁牛革辇送京师遇署雨多腐坏祚请班铠甲之式于诸州令裁之以输民甚便之】董宗本【汉随州刺史宋太祖往依焉其子遵诲曰毎见城上紫云如盖又梦登髙台遇黒蛇化龙飞去是何祥也太祖皆不对及即位召见遵诲曰卿尚记往日紫云及化龙之梦乎乃以遵诲为通逺军使】李琼【周安州防御使治郡寛简民请立碑颂徳】宋石守信【宋初除崇信军节度使为开国名将】王全斌【崇义军节度使寛厚容众居郡十余年怡然自得识者称之】张齐贤【初知江陵府上章谢病乞知安州云郡务甚简可以頥养医药在州政尚清静民甚便之】寇准【天祐间知安州未几贬道州司马凖虽在谪而贤名不泯】钱惟演【以崇信军节度使归本镇惟演出于勲贵文辞清丽名与杨亿刘筠相并其在郡时对酒必自歌曰城上风光莺语乱城下烟波风拍岸】范雍【康定间知安州为治尚恕郡人思之立祠祀焉】彭乘【康定间知安州有善政仁宗曰此老儒也雅有恬退者无以易之】孙甫【庆厯间知安州劲果无私甞着唐史记七十余卷】范纯仁【治平中通判安州即求民间利病而兴革之作兴学校益为条教日有课月有最出入起居动循法度安陆由是多学者】王徳用【知枢宻院事出守随州州置判官家人皆惶恐徳用举止言色如平时惟不接賔客而已】滕元发【知安州不奉行新法累被谪元发曰天知吾直上知吾忠吾何忧也】谢良佐【知应山县化民以徳期于无讼简而能栗威而不猛民立祠祀之】张商英【知随州有善政崇宁初召为吏部侍郎】陈规【安陆令后知徳安府事建炎中羣盗攻徳安规屡击却之诸重镇多失而徳安独存郡人徳之立庙祀焉】张浚【绍兴间除崇信军节度使其制词云爰领使于汉东俾膺受于齐钺初朌成命想慰舆情】李道【知随州时刘豫叛遣其将张珖至随招道道不从执其使以闻诏嘉奬之】赵方【知随州时旱蝗相仍方亲走四郊以祷一夕大雨蝗尽死嵗大熟适和议成诸郡寝弛备方独招兵择将防土豪孟宗政等补以官】元林兴祖【随州守颂碣云有懐召杜多识前言无愧龚黄敦行素履多闻四海道重三山】魏从恕【至正间为应山县尹束吏以法抚民以恩虚怀下士开心奉公后去邑人立碑颂之】本朝汪灌【洪武初由御史改云梦知县创置学校劝课农桑初抵任县止一里三年増至三里至今邑民慕之】诸葛平【洪武间为应城知县亷能爱民均徭简赋吏服其威民安其恵】孙士良【永乐初应山知县居官未三考人戸自占三千余口开垦荒田五十余顷政事简恵赋役以均民到于今称之】陈莘【永乐初知随州脩学劝士务本爱民辟田野四百余顷利及百姓民感而慕之】朱干【永乐初为应城令律己公正政勤而亷民怀吏戢秩满父老保留陞随州知州　省志】夏子谦【徳安府推官能推情求法狱无滞囚人咸称之非义之餽一毫不受　省志】史中【徳安知府守法恤民不畏强御时有中贵人黩货满载中执以闻特命戮之在任九年吏民懐徳　省志】王佐【永乐中主孝感县薄立心慈祥政敷明达卓有声誉超拜监察御史　省志】饶政望【正统中徳安府学教授庄重谨不妄言笑不事浮靡教有成规虽祁寒盛暑不辍　省志】郭纶【正统间应城教谕治书庠士治书传自纶始今从祀上蔡先生祠　省志】周铎【徳安知府公勤廉慎兴学育材深得人心九年满去郡人思之立碑于学　省志】吴禴【成化初知随州嵗旱徒歩祈祷发仓赈贫获防窃必置之严法数嵗民风寂然外戸不闭初夏民纳祗钱禴曰五未登必假贷于人者令还主秋赴纳随民徳之祀于名宦祠　省志】黄巩【治末徳安府推官清亮博雅学宫表董孝子祠诸所脩举以正风俗作人材为先　省志】李重【正徳中知徳安府兴学校作士气旌节义抑豪植弱脩废厘弊日斤斤务见治纪不屑细务然法令森严吏民屏息不敢犯乃清操直气始终不易云　省志】李逄【嘉靖中知徳安府明毅有大志不屑屑故常挈纲维重教化黩吏黠民务置之法遇贤士毎折节下之禔身清肃境内凛然　省志】徐贡元【嘉靖中知徳安府抚辑流移不受请托处亲藩不扰弭羣盗脩筑河堤建置学宇百务兴废郡祀于名宦祠　省志】胡世宁【初为徳安府推官激烈有为无所挠沮寻知寳庆府莅任数月州县无征求扰士民乐业后任湖广按察使风裁益厉文章气节卓越羣流　省志】赵文杰【知云梦县刚方不挠操履介洁毎以锄豪右兴学校为已任时俗尚浮屠凡冠婚丧祭必令遵朱子家礼又因冦盗创城堑立烟墩民始不便卒便而思之崇祀名宦祠　省志】
　　流寓董永【千乘人东汉末奉其父避兵来居安陆家贫佣耕以养其父父殁贷钱于里之富人裵氏许身为奴以偿所贷得钱五千营葬乃感天帝令织女为配遂织绢于裵氏既偿钱以赎永身遂辞永腾霄而去】李白【唐陇西人上裵长史书曰顷见乡人相与大夸云梦之事云楚有七泽遂来观焉而许相公家见招妻以孙女便憇迹于此移三霜焉】宋庠　宋祁【宋雍丘人父杞为应山令庠祁随父侨寓安陆并以文学显庠进士第一嘉祐中拜相封郑国公卒諡元宪祁累官知成都府终翰林学士承旨卒諡景文】沈括【杭州人宋神宗时永乐城陷括以始议谪随州】萨天锡【幼时侨寓孝感博学能文登元泰定进　士知襄阳县终燕南道亷访司照磨】察空【西域人博览强记通诸国字书元仁宗时累官叅知政事得大臣体暮年居徳安白云山别墅以白云自号甞入见仁宗望见曰白云先生来也其被宠遇如此】
