<!-- { "loadSidebar": true } -->
　　山川华盖山【在府城东一名东山遥望似华盖道书为第十八洞容成太玉之天】积糓山【在华盖山南两峯相聫形圆如髙廪故名又名飞霞山】松台山【在府城西一名西岩山巅有高塔为一城标的】海坛山【在府城东北古语云海坛沙涨温州出相宋咸淳间沙涨陈宜中应之】郭公山【在府城西北下临大江旧志晋郭璞登山相此州故名】巽吉山【在府城东南三里当府治之巽位】黄土山【在府城南三里土色纯黄】仁王山【在府城南五里一名臣山】灵官山【在府城南五里宋林灵素葬此故名世传永嘉为北斗城以华盖松台郭公海坛四山为斗魁积糓巽吉仁王三山为斗杓黄土灵官二山为左右辅弼】孤屿山【在府城北有东西二峯峯上各有塔刘宋谢灵运诗江南倦歴覧江北旷周旋懐新道转逈寻异景不延乱流趋正絶孤屿媚中川云日相辉映空水共澄鲜表灵物莫赏蕴真谁为传想怀昆山姿缅邈区中縁始知安期术得尽飬生年】罗浮山【在府城北五里一名宻罗山】瑞鹿山【在府城西五里旧志昔有人于此山见白鹿因名】西山【在府城西六里为永嘉登覧胜处谢灵运诗遥望城西岑即此】北山【在府城北一十里郡之主山也】瞿屿山【在府城东二十里相传吴义士瞿素所居】吹台山【在府城南二十里山顶平正如台相传为王子晋吹笙处地产椅桐梁太守丘迟常采以制琴唐张又新诗吹箫台下緑烟凝日落云叠翠层】岷冈山【在府城西三十五里其间深潭防谷胜概无穷】五峯山【在府城西南三十五里俗称丁公山】瞿溪山【在府城西三十五里谢灵运过瞿溪诗清霄飏浮烟】大罗山【在府城南四十里一名泉山汉朱买臣言越王居泉山一夫守险万人不得进即此】金丹山【在府城西上有三峯赤色逺望如丹霞映水】石鼓山【在府城西六十里山有石如鼓击之有声】永寜山【在府城北相传梁陶景栖遁处】破石山【在府城北临江壁立石形如防】石门山【在府城北谢灵运诗防峯抗高馆对岭临回溪长林罗户庭积石拥阶基连岩觉路塞宻竹使径迷】石室山【在府城东七十里上有石夫人及瀑布泉】天台山【在府城北一百五十里山形如甑旁有十三峯环列先后中有傅岩及瀑布泉】石匮山【在府城北一百五十里上有方石状如匮】西岘山【在瑞安县治西旧志昔有仙人马湘居此】白岩山【在瑞安县治东一名龙山又名白鹿岩】筼筜山【在瑞安县东八里一名筼筜谷山多产竹】岑踦山【在瑞安县东一十里有巨人迹旁有乳泉】集云山【在瑞安县北一十里县之主山也】五公山【在瑞安县西三十里世传梁时高僧志公等五人居此】陶山【在瑞安县西三十里梁陶景隠居之所】仙岩山【在瑞安县东四十里道书为二十六福地上有三皇井唐姚揆铭曰维仙之居既清且虚一泉一石可诗可图】福全山【在瑞安县西四十五里梁陶景隠居处道书为第三十三福地】防逰山【在瑞安县北四十五里唐张又新诗涨海尝从此地流千防飞过碧峯头君防深谷为陵后翻覆人间未肯休】五云山【在瑞安县西一百里唐时尝有五色云现】云顶山【在瑞安县东山有齐云洞漱玉潭瀑布泉黄帝池】九牛山【在乐清县治东上有九大石横列逺望若九牛然山之南谢灵运曾防又名谢公山】丹霞山【在乐清县治西一名白鹤山常有白鹤栖鸣山上晋张文君炼丹于此以余药掷水中至今溪石有金星防李建中诗玉箫峯下仙君宅千树岩花几百春当日防稽王内史如何不见竹间人】盖竹山【在乐清县西三里中有洞号寳光长耀洞天洞旧有八今存其六】白石山【在乐清县西三十里一名白石岩其山极高宋王十朋诗路从飞鸟头上过人在白云高处行宋钱氏妇文婉诗霜月天边清兴逺金钟云里梦魂闲】左源山【在乐清县东三十五里羣峰环绕中有田二千畆山有四景曰梅溪莼湖左岭小鴈荡王十朋有四景诗】赤水山【在乐清县西六十里一名赤岩山所出之水色赤故名】盘屿山【在乐清县西六十里一名盘石山】鴈荡山【在乐清县东九十里此山天下竒秀谷防峯叠行者不能徧分东西谷立十八寺始有驻足之地山中景致非一王十朋诗鴈山门户从此入南北两峯相对高】灵府山【在乐清县俗传山恒有云雾登者诚敬则为澄霁】仙坛山【在平阳县治东上有平石方十余丈号仙坛其旁有竹林风来成韵垂扫坛上殊无尘箨号扫坛竹相传昔有道人却粒于此又名仙石】昆山【在平阳县治西南絶顶有巨岩俗称古岩山有二老木冬夏常青下有穴空洞可容数十人】鸣山【在平阳县治北山腹有大穴洞常有声】玉苍山【在平阳县西南八十里亦名一面山跨峙八面独高诸峯古碑云玉苍之山虎踞龙蟠】南鴈荡山【在平阳县西南一百里山有明王峯峯顶有池五代时僧愿齐寻访名山至此曰此山水尽处龙鴈所居岂非西域书所谓诺矩罗震且鴈荡龙湫者耶因结茅其间】白云山【在平阳县西南高挿云汉行人援藤而上号曰藤道】四谿山【在平阳县西南一百里山有四十二峯下有四水合流沿山而南】飞龙山【在泰顺县治南形如龙飞】舞鳯山【在泰顺县治北形如鳯舞】分水山【在泰顺县南泉发山陇东西分流宋陈与义诗行尽江左路初过浙东村春在花无迹潮归岸有痕】香炉峯【在府城西四里宋周行已诗纷纷儿女休相笑不是人间金博山】许峰【在瑞安县西四十里许旌阳炼丹于此其峯高数千仭海艘每视为凖】玉甑峰【在乐清县西四十里世传为白玉洞天上有升仙坛屑玉泉列玉洞连珠潭蔵真坞应天洞登此峯顶者五更见日出如红炉铸丸】文峰【在乐清县东形耸如笔宋绍兴中祥云现其上识者以为有文魁之应次年王十朋果廷对第一】白云岭【在瑞安县西四十五里陶景隠此答梁使者诗云山中无所有岭上多白云只可自怡恱不堪持赠君】谢公岭【在乐清县东八十里谢灵运有越溪游行诗此岭即其所经者】丹芳岭【在乐清县东八十里自此入鴈荡山有四十九盘昔人诗岭号登山七七盘登危渉险到云端】白若岭【在乐清县东谢灵运渡江而上从斤竹涧过白若岭即此】谢客巗【在积糓山下谢灵运题诗石崖间今已芜没唐姚揆诗不见古君子空余旧林峦翠色媚车马爽气俨衣冠天水影交碧松林声相寒宋许景衡诗出守虽云逺登临不厌频五言多好句千载独斯人风月楼长在池塘草自春超然高世意遗像日埃尘】大若巗【在府城北一百五十里道书为第十二福地上有石室可容千人又名石室山】说法岩【在防荡山昔有异僧于此说法】醉翁巗【在平阳县南二十五里王十朋诗两石如翁醉格清兀然相对坐岩扄啼春山鸟日相劝满地落花犹未醒】容成洞【在华盖山下相传乃黄帝时容成子修道之地宋仁宗尝三遣使访之中有三生石五粒松今无元建道院于此黄溍有记】飞霞洞【在积糓山旧志有仙人刘根隠此尝乗霞至天台】白石洞【在乐清县西四十里相传十二真人所治之地王十朋诗谢公好山水得郡古东瓯造物惜佳境雅志多不酬松萝蔽鴈荡烟雾迷龙湫行田经白石不到仙山头寥寥数百年天付黄冠流巍然万仞崖壁立东南州谁将补天手化作白玉楼两龛藏洞府中有羣仙游上连尺五天下接三神洲飞泉落岩腰碧涧鸣山陬羣峯直培塿沧海为渠沟隘视人间世万象同蜉蝣】石洞【在平阳县南二十五里石上有八分书似魏晋间人笔迹】动石【在大罗山其石特立触之则动】升仙石【在大若岩相传三国时朱孺子于此升仙】永寜江【在府城北旧名慎江一名永嘉江东自大海西通处州青田溪唐元和中刺史韦宥于江浒沙上获筝引之蜿蜒舒展投之江中化为白龙腾空而去故又名蜃江孟浩然宿永嘉江寄友诗我行穷水国君使入京华相去日千里孤防天一涯卧闻海潮至起视江月斜借问同舟客何时到永嘉】安阳江【在瑞安县南一名安固江又名飞云江有飞云渡渡之西有中洲】横阳江【在平阳县西二十五里一名始阳江又名前仓江】西湖【在府城西谢灵运诗侧聴既窈窕环洲亦玲珑仰视乔木杪俯吟大壑淙】南湖【在府城南宋仰忻诗酒旗翻野色渔棹弄秋光】防昌湖【在府城西南唐防昌中郡守韦庸所筑】永丰湖【在瑞安县西七十里相传有龙居其中遇旱水将竭则雨人以为龙所致】楠溪【在府城东北一十五里流入永寜江】梅溪【在平阳县西三十里宋郡人林尧民种梅其旁因名又乐清县东亦有梅溪王十朋因取为号】浣沙潭【在府城中一名蜃川旧志城中五水合乎五行虽旱不竭五水谓此及石潭鴈池氷壶潭潦波潭也】岩潭【在大若岩上有石如首瀑泉出其下】梅雨潭【在瑞安县东四十五里上有飞瀑数十尺分流四道而下又名仙岩瀑布】玊函潭【在瑞安县东四十五里潭上之山状如石函】七星潭【在瑞安县西六十五里潭有七故名邑人祷雨于此】百丈潭【在乐清县西四十里一名百济潭】花栁塘【在府城南宋杨蟠诗寒食城南过晚来风雨狂更无覔花去蜂蝶一时藏】采香涧【在府城内杨蟠诗驱来一水激上四飞泉醉后逐花去桃源寻二仙】斤竹涧【在乐清县东七十五里谢灵运诗猿鸣诚知曙谷幽光未显岩下云方合花上露犹逶迤傍隈隩迢陟陉岘过涧既厉急登栈亦缅川渚屡经复乗流翫回转苹萍泛沉深菰蒲冐清浅企石挹飞泉攀树摘叶卷想见山阿人薜萝若在眼握兰勤徒结折麻心莫展情用赏为美事暗竟谁辨观此遗物虑一悟得所遣】龙湫【在鴈荡山宋范宗尹诗龙湫信竒絶飞泉落云间】象浦【在乐清县西七十里舟楫皆乗潮出入】三皇井【在瑞安县东四十五里】丹井【在华盖山】七星井【在平阳县治井有七象七星】三台井【在平阳县东井有三象三台】防泉【在华盖山深二尺取周易山下出泉防之义】老松泉【在华盖山】沐箫泉【在乐清县治西旧传周灵王子晋于此涤箫后人于崔石上刻沐箫泉三字】饮鹤泉【在吹台山】安泉【在瑞安县治东】徳泉【在平阳县治南元鲜于枢有铭并序】黄帝池【在瑞安县崇泰郷广五百余畆水分八】墨池【在府治东晋王羲之尝临池试笔遗迹尚存】谢池【在积糓山谢灵运尝流觞其中池颇澄湛俗呼灵池唐守张又新诗郡郭东南积糓山谢公曽是此跻攀今来惟有灵池月犹自婵娟一水间】鴈池【在府治西相传唐僧宿觉与女弟机悟禅乗于此有羣鴈集池中故名】一镜池【在府学中有石刻一镜二字】
　　土产金雀【鴈荡山出】柑【宋时元夕以温州所进柑遍赐从臣谓之传柑】银【泰顺县出】铁【永嘉县出】铜　沙鱼皮【俱平阳县出】蠲糨纸【永嘉县出】竹丝灯【府城出】椤木【府境出】
