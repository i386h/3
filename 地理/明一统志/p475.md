<!-- { "loadSidebar": true } -->
　　山川囘龙山【在卫城内昻然竒秀如龙囘顾山下有圆通寺】象耳山【在卫城内俗名舵楼山上有脩篁佳木又城内一里有象鼻山山下有流觞曲水】飞鳯山【在卫城北以形似名】宜山【在卫城西北与月台对峙俗名宜娘山】文笔山【在卫城南二里卓立如笔亦名防翠山此山之西又有丹鳯玉女二山】翠涛山【在文笔山西南山如波涛层拥此山之外有石髙起数十寻有窍南北透明俗号通明山】连珠山【在卫城东二里五峯相峙如贯珠亦名五峯山宋政和中封山神为嘉惠侯赐庙额永褔与此山相接控清江之口者曰龙首山】客星山【在卫城西五里复岭重嶂蜿蜒盘礴南连雪岭高出云霄】猿啼山【在客星山南丹岩碧嶂林木葱蒨猿声最多宋黄知命诗大猿呌罢小猿啼箐里行人白昼迷此山冬常积雪故又名雪岭】天成山【在卫城南十五里山有天生桥】药山【在卫城西二十里下瞰麒麟溪山产药物故名】金瓦山【在卫城东四十里岩石鳞次状类屋瓦而色黄】石盘山【在卫城东四十九里山顶有大石如盘】天楼山【在卫城东五十六里山势耸防如危楼倚天】罗盏山【在卫城南五十六里崒然数峯如覆螺杯俗呼罗盏宋张灏诗道盏元非盏言罗不是罗只因山突起个个尽如螺】金柱山【在卫城西南七十三里有峯峭直其色如金】香城山【在卫城北七十四里以山多麝香故名】铜瓮山【在卫西七十六里以形似名】金楼山【在卫城北八十里岩石层叠如金楼】羊角山【在卫城东北百余里尖峯高峙天半】赭马山【在卫西北一百一十二里】金鸡山【在卫城南一百四十里中多金鸡故名】巾子山【在卫城东一百六十里峯顶状如巾】石乳山【在卫城西一百七十里周廻百余里山石层叠多生石乳故名】都亭山【在卫城北二百里崇岗深麓映带左右山之下多良田广囿后周置亭州因山以名】东门山【在卫城东南二百余里旧有关在山之东名东门関相传夷夏尝以此山分界】秀屏山【在大田所前青峯高耸若屏障然】积翠山【在大田所北峯峦秀防林木苍翠为境内竒观】朝阳山【在大田所北门外与所城内山连延】小関山【在大田所东百里古置関其上遗垒尚存】痩驴岭【在卫城西七里岭高路险宋黄庭坚诗囏危寜度痩驴岭奔走莫随肥马尘谓此】朝霞岭【在大田所东五十余里峻岭嵬峩曙色将分每有霞彩】通天岩【在卫城东十五里岩上有窍可以通天因名岩下有澄潭嵗旱祷雨多应】碧波峯【东抱卫城曲折逶迤如波涛层叠因名】石通洞【在卫城西黄庭坚诗云古木萧萧洞口风昔人曽此出樊笼岩前况有防防水好涤尘埃去效翁】双城洞【在卫城北四十五里又卫东五十里有双石城山下有双洞】清江【一名夷水自绍庆发源绕卫城而东流入荆州府宜都县出大江蜀江水皆浊惟此独清唐元和志昔廪君浮上舟于夷水即此】西北江【在大田所西二十里有二溪合流下入洞又有桥高十余丈若天生然】盘龙溪【在清江东北俗传昔有盘龙于此因名】麒麟溪【在卫城南源自西山由岩洞激奔直下成溪至夏水极冷亦名冷水河俗传宋雍熈中有麒麟出因名】通潮溪【在连珠山北源发龙洞其水日消长二次】腰带溪【在卫城西数里源自西山由宜山下曲折萦环故名溪有流觞之所】菖蒲溪【在卫城西南一百九十里歌罗寨】黔黎溪【在卫城西南三百四十里源从北荒中出】万顷湖【在大田所西南二百里与酉阳接界其湖深防行之周围动摇】头渡河【在大田所东十里源出龙洞口流为河其水出鱼】鐡沟水【在卫城东宋苏轼赠乔太传云城东坡垅何所似风吹海涛低复起城中病守何所为走马来寻鐡沟水】朝贡水【在卫城东六十里】马公泉【去卫城一里宋嘉祐中运使马公按部至州以城跨山不可凿井乃相视水脉以竹引此泉入城中公私頼之因立亭其上号马公泉】清水泉【在大田所东一百里有二泉水如蓝靛去所东三十里苍岩间有飞泉如迸素练名曰瀑布】龙冈井【在囘龙山下景防中凿此其井清冽甘美】广利井【在大田所城内居民日汲焉】嘉莲池【在卫治前一名鼓角池符瑞志宋端拱元年七月施州卫角池生嘉莲】龙池【在卫城西北一百六里相传池中有龙居焉人不敢采捕】虾防池【在卫城南一百三十里池多虾防方春水生輙跳踯出岸间后渠先爪前趾变羽随众禽飞去土人尝得于雀网中】
　　土产茶　椒　防香　花獐　马鹿　红　白鹇羚羊　金线鸡【卫境内】白药【夲草载施州所出者有白药小赤药露筯草野兰草小儿羣红茂草大木皮都管草独用藤藤金陵藤岩防野猪尾皆药物也】
　　学校施州卫学【在卫治东北三里洪武十六年置】
　　宫室清江楼【即卫城之东门楼也城四门各有楼东曰清江西曰西顺南曰南阳北曰拱北俱洪武中建】野意楼【在卫治西城上夲朝指挥同知孙夲建】宣威堂【在卫治指挥佥事孙斌建】问月亭【在卫城北有台孤高独出碧波峯之中旧建此亭于上相传李白谪夜郎赏于此赏月】半□亭【在卫城内象耳山妙观之东】钓鱼台【在卫城东南】观澜台【在卫城南石上镌观澜二字台上有亭】
　　关梁五峯関【在卫城东门外连珠山下】东门関【在墄城东南东门山之上】石乳関【在卫境石乳山上二関乆废】深溪関【在大田所酉阳路口】土地关【在木册忠峒路口】胜水关【与虎城野熊野牛凡四关俱在忠建宣抚司境】振武桥【在卫城北宣徳末指挥孙夲建正统间指挥冯广重脩】盘龙桥【在卫城北百余里有山岩极高昔人凿石架木为桥】天生桥【在卫城南十五里下有溪通清江】通济桥【在大田所城东一百里】
　　寺观圆通寺【在回龙山洪武中建】开元寺【在卫城南门外元建】兴国寺【在大田所西门外洪武中建】妙观【在卫城内象耳山旧名真武庙永乐末改今名】
　　祠庙竹王祠【在卫城东南东门山下即夜郎侯祠也按华阳国志初有女子浣于遯水有三节竹流入足间中有婴儿声剖竹得男收飬之及长材武自立为夜郎王以竹为姓汉武平西南夷王被杀夷獠求立后天子乃封其三子为侯死后配食其父宋崇寕中赐庙额曰灵惠】磨嵯神庙【在卫城西南十里磨嵯山洛浦蛮为邉患孟蜀屡击破之故老云神每以隂兵助官军击贼灵迹显著施民所在祠之】
　　陵墓巴蔓子墓【在卫城北都亭山周季世巴国乱将军蔓子请师于楚许以三城楚救巴巴国已寕楚使请城蔓子曰借楚之灵克绥祸难诚许是三城将吾头徃谢城不可得也乃自刎以头授楚使楚王以上卿礼其头干荆门山之阳巴国其身于此】古蛮王冢【在卫城西南一百二十里又城北都亭乡有岩高百余丈岩腹有宂一十二皆蔵柩之所相传以为蛮王墓】巴公冢【在卫城南二里俗传昔有巴国大栅王世于此歴年虽多累累尚可辨】
　　古迹废亭州【在卫城东一百七十里后周置以都亭山为名隋并为庸州徙置盐水县】清江废县【在卫城东十里后周于此置清江郡隋初郡废置清江县后废】盐水废县【在卫城东四十里后周置县并置资田郡隋初郡废大业初以县属清江郡】开夷废县【去卫城六十里后周置飞乌县隋初改曰开夷唐废】信陵废县【在卫城南七十里】银山废县【在卫城西一百八十里】施王屯【在卫城南一十五里舆地唐记云州有施王之余址故以为名葢谓此也】仙人宅【在卫城北七十里】硝塲【在大田所北一百里悬崖数千丈下有河渡其半崖一孔势若城门上产硝土】仙掌【在大田所西三十里悬崖壁立上有白色如掌其下有黒迹如虎形】
　　名宦唐南承嗣【歴施涪二州别驾栁宗元称其服忠思孝无替负荷承嗣霁云之子也】张道古【景褔中为右拾遗上疏言五危二乱七事责官施州】李超【庸州清江令治绩显著为当时最及去民间立祠祀之】房武【为施州刺使有遗爱吏民思之】宋侯延赏【咸平间为施州廵检使蛮民怀服真宗尝召问蛮事延赏言民无他求惟欲盐耳乃召防路转运使丁谓措置谓即传告陬落羣蛮感恱因相与盟约不为冦抄且曰天子济我以食盐我愿输以兵食自是邉糓有三年之积】厐恭孙【崇寕中通判施州部蛮叛恭孙说防而斩之】任伯雨【施州清江主簿郡守檄使莅公库笑曰里名胜母曽子不入此职何为至我哉拒不受】李周【通判施州州界羣獠不习服牛之利周为辟田数千畆选知田者市牛使耕军食頼以足】程公许【通判施州当兵将溃奔之后尽利佐之节浮费疏利源民不増赋而用足】夲朝朱永【施州卫指挥佥事洪武初莅职开创卫治有功】
　　人物宋詹邈【施州人元祐三年举进士第一】夲朝陈鑛【施州卫人父隆乐善好施卒年八十九一日取大麓焚于庭皆负劵也鑛性至孝母夏遘疾虑不起乃陈刀几上旦夕拜祷刀忽跃起自割肋左取肝方寸和粥进母以桑皮线纫其创母疾送愈父母殁哀毁骨立殆无人形逾年而卒　省志】张森【施州卫人生而母目忽盲森常以舌防之二十余年母目复明人以为孝感　省志】
　　列女周氏【施州卫陈瀛妻瀛为监生卒其时周年二十二无子父母欲夺之周誓死守节以终　省志】
　　永顺军民宣慰使司【东至岳州府澧州慈利县三百九十里西至保靖州宣慰司二百二十里南至辰州府沅陵县三百一十里北至永定卫二百九十里自司治至南京三千八百里至京师七千三百里】
　　建置沿革禹贡荆州之域天文翼轸分野古蛮夷地春秋楚国之境秦属黔中郡汉以后为武陵郡地隋为辰州地唐天授初析置溪州或为灵溪郡五代时属楚马氏宋初为氶顺州及上下中溪三州嘉祐中溪州刺史彭仕羲叛临以大兵仕羲防熈寕中筑下溪州城赐名防溪辰州元时彭万潜自改为永顺等处军民安抚司后彭天寳又改宣抚司夲朝洪武二年内附六年陞为永顺等处军民宣慰使司湖广都司领州三长官司六
　　南渭州【宋为覊縻州元属新添葛蛮安抚司后废夲朝洪武二年复置改今属】施溶州【宋为溶州元为防溪施容等处属思州军民安抚司后废夲朝洪武二年置施溶州改今属】上溪州【宋初有上溪中溪下溪三州后废夲朝洪武二年置上溪州及改今属】腊惹洞长官司　麦着黄洞长官司　驴迟洞长官司　施溶溪长官司【以上四长官司俱元置属思州军民安抚司夲朝改今属】白崖洞长官司【元置属新添葛蛮安抚司夲朝改今属】田家洞长官司【夲朝置】
　　郡名灵溪【唐名】防溪【宋名】
　　形胜依山为郡乃四通八逹之地【新志】东抵荆湘西通巴蜀南近辰阳北距归峡【新志】
　　风俗击铜鼓以祀神鬼【宋史夷獠疾病击铜鼓沙锣以祀鬼神】渔猎飬生刻木为契【新志上民裔出槃瓠身服五色斑衣刀耕火种渔猎飬生不晓文字刻木为契亲死则啜粥素食乡团老少吊而皆泣逾月则释服矣】短裙椎髻常带刀努【同上】
　　土产水银　丹砂　黄蜡　防香　麝香　石英　兰马　野牛　猿　锦鸡　白鹇
　　保靖州军民宣慰使司【东至镇溪千戸所界一百八十里西至施州大田军民千户所界三百里南至四川酉阳宣抚司界一百八十里北至永顺宣慰司界四十里自司治至南京三千八百里至京师七千三百里】
