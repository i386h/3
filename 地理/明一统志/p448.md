<!-- { "loadSidebar": true } -->
　　古迹罗县故城【在湘阴县东六十里春秋时罗子国秦立为县汉晋皆属长沙郡隋属王州后属罗州唐省】益阳故城【在益阳县西南吴鲁肃所筑唐移于今县治】古戍城【在湘潭县南二十里垣壁遗址尚存相传王莾尝驻兵于此】花石城【在湘潭县西一百六十里唐杜甫诗午辞空灵岑夕得花石戍】碧湘门【即府城门宋陶弼诗城中烟树緑波漫防万楼台树影间天阔岛行疑没草地卑江势欲沉山】贾谊故宅【在府城中濯锦坊旧有太傅井并庙尚存唐刘文房诗三年谪宦此栖迟万古惟留楚客悲秋草独寻人去后寒林空见日斜时】司空仙迹【在司空山南齐张岊为司空弃官脩道挈家南岳至县东遥望山峯竒秀遂卜居放光山下梁天监中仙去有旧宅书堂遗址】安化五寨【俱在安化县曰梅子口寨在县西五里曰七星寨在县东南七十里曰首溪寨在县东北九十里曰白沙渡寨在县西北一百二十里曰游浮寨在县西南九十里五代时梅山蛮獠为邉患宋太宗讨平之因立五寨以防御焉】石鼓【在湘潭县悬石山有巨石如鼓俗传石鼓鸣则有兵兴】赤松坛【在茶陵县云阳山相传赤松子脩炼之所宋封凌虚真君元江存礼诗紫防峯畔赤松坛路入仙园杳霭间人世不堪思往事白云长是绕孤山罗复元诗千古赤松子仙坛出翠冈鹤归仙不返丹化井犹香】铁牛埠【在湘潭县南二十里下摄镇江中有巨石俨然牛卧其形类铁水涸则见】仙人迹【在湘潭县西南六十里石潭市前濒江巨石上有仙人足迹长一尺五寸指蹠俨存】
