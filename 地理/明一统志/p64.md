<!-- { "loadSidebar": true } -->
　　祠庙泰伯庙【在阊门内泰伯周太王长子逃于荆蛮吴人立以为君汉郡守麋豹初建祠于阊门外呉越王钱镠徙于此宋号至徳庙庙以延陵季子配享自唐始本朝宣徳间重修】季子庙【唐大厯间萧定有改修庙记今莫详其所在季子吴季札也】伍贠庙【在府城西四十里贠字子胥仕吴以谏被谗而死浮尸于江吴人怜之立庙江上盘门内亦有庙祀焉宋张咏诗生能酧楚怨死可报吴恩直气海涛在片心江月存】夫差庙【在姑苏山东北夫差吴王世传此庙曽拆姑苏台木为之唐陈羽诗姑苏台畔千年木刻作夫差庙里神】勾践庙【在常熟县北七里勾践越王】吴公祠【在常熟县学宋庆元间知县孙应时建朱文公记有曰吴公祠者孔门髙弟言偃子游之祀也按太史公记孔子诸子多东州之士独子游为吴人而此县有巷名子游有桥名文学相传至今圗经又言公之故宅在县西北而旧井存焉则今虽不可复见而公为此县之人益不诬矣公生其间乃独能恱周公仲尼之道而北学于中国身亲受业遂因文学以得圣人之一体岂不可谓豪杰之士哉本朝洪武初重修其祠有司仍以春秋二仲次丁日致祭】春申君庙【在府城内西南楚封春申君黄歇于吴故祠之宋时以祈祷有应封英济王元为城隍庙】三髙祠【在吴江县东门外宋时建祠越范蠡晋张翰唐陆防范成大作记畧云三君生不并世而清风峻节相望于松江太湖之上故天下同髙之元延祐间重修本朝载在祀典】顾野王庙【在吴江县治侧宋知县石处道建本朝有司嵗一致祭野王有故宅在嘉兴寳云寺亦有顾侍郎祠】昭灵侯庙【在呉江县治北宋元符初石处道庙记神乃唐曹王明太宗第十四子也尝为苏州刺史遗惠余爱民不能忘先天初始立此庙】先贤祠【在府学大成殿后本朝永乐初重修祀唐陆元朗陆贽宋王旦胡瑗富弼欧阳脩富严苏轼朱长文尹焞王苹滕茂实王防陈长方李侗叶适范成大陆九渊杨简魏了翁周南倪千里陈垲赵希怿赵与□元髙智耀游显甯玉又有祠専祀范仲淹暨其子纯仁纯礼】三贤祠【在郡治祀唐刺史韦应物白乐天刘禹锡髙启诗吾邦古名藩出守皆时贤有唐三使君风流最能传】范文正公祠【在府治东北仲淹义宅之东宋郡守潜说友建拨田以供常祀命其后主之本朝永乐中重修有司嵗时致祭】尹和靖祠【在虎邱寺祀宋尹焞靖康初诏褒为和靖处士黄直卿祠记云焞寓虎邱西庵榜曰三畏斋去之七十有五年郡守陈芾始为屋绘像祠焉后同知孟猷复迁于上方通幽轩之南】衞太师祠【在马鞍山上本朝景泰初建祀宋衞泾】二尚书祠【在胥门外本朝治间建祀夏忠靖公原吉周文襄公忱】
　　陵墓巫咸坟【在府城东门外三里巫咸商贤臣】泰伯冢【吴越春秋秦伯卒于梅里今属常熟县】仲雍冢【在虞山东仲雍泰伯之弟梁昭明太子作虞山招云望仲雍之髙坟】阖闾冢【在虎邱山下铜棺三周水银为池金银为地専诸鱼肠之劒在焉】夫差冢【在阳山越絶书越王栖夫差于秦余杭山卒因焉】孙武冢【在府城东一十里武吴将】要离冢【在府城西四里要离吴烈士】干将墓【在匠门外干将呉人王使铸隂阳劒二匿其阳王杀之后耕者尝见青蛇绕其墓上】梁鸿墓【在要离冢北鸿与其妻孟光依皋伯通及卒伯通求地于呉要离冢傍曰要离烈士而鸿清髙可令相近】陆绩墓【在府城西四十五里】孙坚墓【在府城南三里坚汉豫州刺史后追封长沙桓王其墓尝为盗所发宋杨舜韶诗阖闾城边荒古邱昔谁者孙豫州乆无行客为下马时有牧童来放牛】顾野王墓【在楞伽山下松江又有野王读书堆髙启诗南朝旧碑倒墓近樵苏道应与读书堆离离总秋草】韩世忠墓【在灵岩山西麓世忠宋功臣封蕲王孝宗御题神道碑云中兴佐命定国元勲之碑】陈镒墓【在吴山西麓】叶盛墓【在昆山县治南】吴寛墓【在长洲县荐福山】王鏊墓【在洞庭梁象山】毛澄墓
　　古迹吴都【越絶书吴大城阖闾所筑续志云即郡城也周回四十七里陆门八象天八风水门八法地八卦左太冲呉都赋重城结隅通门二八谓此唐刘禹锡诗二八城门通道路五千兵马引旌旗】酒城【在越来溪西南吴王筑以酿酒髙启诗酒城应与酒池通长夜君王在醉中兵入馆娃犹未醒越人宜赏酿夫功】鸭城【在吴县境吴王养鸭之所】袁崧城【在沪渎晋吴郡太守袁崧筑此城以备孙恩一名沪渎城】莫城【在常熟县西南相传为莫邪铸劎之所亦名劒城】响屧廊【在灵岩寺吴王以楩梓板借地西施行则有声髙启诗廊虚应屧鸣响细识腰轻谁道呉强国唯销举足倾】鹤市【在府城阊门外呉王有女自杀王痛之厚其舞白鹤于吴市万人随观遂使俱入墓门因塞之今其墓号玉女冢】鸡陂【在呉县境呉王养鸡之所又有鱼城豨巷鹿洲皆呉之古迹也】铜坎【在府城西三十里有铜坎十余穴深者二十余丈浅者六七尺乃汉吴王濞采山铸钱处】蠡口【在长洲县界一名蠡塘郡志范蠡扁舟泛五湖首经此】长洲苑【在太湖北岸吴王阖闾游猎处髙启诗中国乆无霸阖闾思骋功讲搜开别苑训武出离宫宰嚭应参乗巫臣寔御戎鼗鸣深谷应罝掩广塲空】新郭【在横山下隋既平陈江南未服聚为盗贼文帝以杨素为行军总管讨之追击至苏州移郡邑于横山下盖欲空其旧城此新郭者当时遗地也】甪里邨【在洞庭山甪里先生故乡也髙启诗我来甪里邨如入商顔山紫芝日已老黄鹄何时还一云轵人】临顿里【在府城东北旧为吴中胜地今有临顿桥或云唐陆蒙尝居于此】言偃宅【在常熟县西北又有子游巷文学桥】伍子胥宅【在胥门傍】蔡经宅【在胥门后汉王方平得道尝教经尸解之术】吴猛宅【在洞庭山梁散骑常侍吴猛居此】陆蒙宅【旧志蒙家在笠泽其故宅亦曰陆子幽居按蒙集云陆子居全吴东距长洲故苑一里阖关不通人事但吟咏性情作幽居赋有云泰伯句吴通侯旧里地接虎邱门临鹤市】范文正公义宅【在府城东北普济桥公知杭州归吴广其居以聚族人人买常稔田千亩曰义田嵗人粳稻以给具所聚之人楼钥作义宅记钱公辅作义田记】梧桐园【在呉郡夫差旧园也一名琴川古乐府梧宫秋呉王愁】南园【在府治南吴越时钱元璙所辟其内旧有安宁防思元堂清风緑波迎仙三阁清涟涌泉消暑碧云泛杯沿波惹云诸亭又有迎春百花二台为呉中游赏之冠今府学前菜圃其地也】乐圃【在府城内旧雍熙寺西宋朱长文所居中有髙冈清池乔松寿桧长文有记】分金墩【在府城西南三十五里相传管鲍分金处本朝姚广孝诗夷吾生穷乏叔牙计余赢托友心相知义重黄金轻得利讵敢私当道分还平独遗一坏土尚寄千载名】刘公墩【在府城西北六里永乐初长洲县民县丞刘干衣冠于此故名】
