<!-- { "loadSidebar": true } -->
　　形胜北临广野【寰宇记自代北至云朔等州北临广野封畧之内南北错居】緜亘千里【同上大同以西紫河以东横亘而东至碣石以来緜亘千余里】用武之地【通鉴前代以来用武之地寄任之者必文武兼资焉】平坡峻坂【宋朱弁应州记南山之麓平坡峻坂林木深秀焉】胜槩所聚【朱弁朔州利涉桥记东距马邑西直鄯阳南接天池北连洪涛此胜槩所聚】柏梯竒观【朱弁浑源州记柏梯凌峙于南山之北南山层峦叠巘林木深鬰而香炉峯孤起屹立此柏梯之竒观也】古道极崄【元志蔚州广灵有隘口山层崖刺天古道极崄】京师藩屏【郡志东连上谷南达并恒西界黄河北控沙漠实京师之藩屏也】三面临边最号要害【同上】
　　风俗质直朴野【汉志】俗尚武艺【郡志俗尚武艺风声气习自昔而然】垦田为生【应州图经人民淳厚垦田为生】淳厚守业【浑源州图经四民气禀淳厚各守所业而不变迁以勤俭相能】节用恭谦【元志朔州其民敬老慈幼节用恭谦勤于耕耘务于牧养】去华从俭【同上蔚州之民性质无谄去华从俭以耕织为生】
　　山川白登山【在府城东七里上有白登台即匈奴冒顿单于围汉髙帝处梁元帝横吹曲云朝跋青陂道暮上白登台谓此】雷公山【在府城西北一十里有雷公庙及龙亭每旱祷之輙应】武州山【在府城西二十里武州川水出焉峪中有石窟寺魏孝文帝尝幸焉山下有耿氏三金皇统间建塔上有志云父曰光禄子曰银青孙曰昭勇】七峯山【在府城西南四十五里】纥真山【在府城东北五十里纥真犹汉言千里其山冬夏积雪故谚曰纥真山头冻死雀何不飞去生处乐亦名纥干山】方山【在府城北五十里山顶有拓跋魏二陵及方山宫故基】奚望山【在府城北九十里俗曰岐王山】神山【在府城北四百里】七寳山【在府城北四百余里故丰州境山下有古城相传即汉五原郡或云金筑此以屯兵】黒山【在府城西北四百五十里古丰州境与云内州夹山东西相连】石碌山【在府城西北五十里故平地县东四十里山出石碌】官山【在府城西北五百余里古丰州境山上有九十九泉流为黑河】清凉山【在怀仁县西二十里山有砖塔及有利国铁冶】锦屏山【在懐仁县西南二十五里山旧有瓷窑及铁冶】金龙山【在怀仁县西南三十五里有泉与马邑金龙池脉相通故名】恒山【在浑源州南二十里即北岳也水经谓之元岳其山髙侵云汉舜北巡狩至于恒山即此山有天峯岭大茂山安王石龙泉观及通元谷歩云路望仙岭碧峯嶂虎风口集仙洞白云堂紫芝峪潜龙泉琴基台会仙府聚仙台得一庵夕阳岩白虎峯古老岭石脂图白龙洞】柏山【在浑源州南与恒山形势相连东有惠岭秀丽可爱】翠屏山【在浑源州恒山之南其秀丽如翠屏然】五峯山【在浑源州东五峯如削】昼锦山【在浑源州西北二十五里元孙公亮由御史仕至尚书而还故名】封龙山【在浑源州西南四十五里金末李冶元好问张徳辉尝游此山时号龙山三老又有刘京叔麻信之诸人题咏】玉泉山【在封龙山东北五里形势相连上有泉洁如玉】龙首山【在应州北山之南跨云中】鴈门山【在应州南山之北与龙首山相望故州以应名】云山【在应州东南四十里】翠从山【在应州境】龙湾山【在应州南四十里亦名南山山有龙池遇旱祷之多应】香峰山【在应州南四十里】复宿山【在山阴县南三十五里金王拱碑云文殊大师经行留宿处】黄花山【在山阴县北四十里一名黄堆】龙门山【在山阴县亦名隘门上有御射台后魏文成帝尝射于此刻碑阴有从臣姓名】翠峯山【在朔州西南七十里东连石碣峪北接马騣山南通宁武军山口西至陀罗台山盘踞二百余里山阳有石洞中有石佛】蒋山【在朔州西南八十里】燕京山【在朔州南一百二十里一名管涔山有天池在山上汾水出焉】东灵山【在朔州西旧武州境金初萧融为武州刺史尝于此山建台亭以备游观】神武尖山【在朔州即武州山之别峯也贺拔氏宗族居于此】元姬山【在朔州后魏道武侍姬李姓善讴卒葬此山故名】牟那山【在朔州北三百里隋大同城旧墟在此山近有耳觜城及秦长城】天徳山【在朔州北汉李陵自居延行至天徳山辽太祖平党项遂破天徳掠吏民以东皆此地】来山【在朔州北三百四十里辽主天祚避女真奔夹山即此】洪涛山【在马邑县西北一十里一名累头山灅水出焉俗名洪涛泉山下有桑干河神庙碑刻具存】紫金山【在马邑县南髙二十里连亘数百里】九宫山【在蔚州东三十里金章宗曽避暑于此因号九宫山有九宫口过通易州金置巡检司过东有永宁等口】五台山【在蔚州东三十里峯峦秀出上有金河等十余寺详见太原府】玉屏山【在蔚州西北六十里西接襄山金李纯甫自号玉屏山主】髙是山【在蔚州西北七十里滋水出焉其东三十八里有枚廻岭山麓相接】倒刺山【在蔚州东七十里一名雪山俗传灵仙所居】襄山【在蔚州北八十里西接应州】千夫山【在广灵县西北五里相传前代遣千人取花斑石祭祷而后取今神祠尚在县民祈福于此】加斗山【在广灵县东南十五里上有圮城形迹犹存】天井山【在广灵县西南二十里有天井寺故址寺有井深五六尺虽旱不竭旧尝引此水入防】九层山【在广灵县北二十五里山出花斑石】香山【在广昌县西南一十里上有古寺松柏葱鬰号为胜境】白石山【在广昌县东南三十里山多白石有白石口路通保定府唐县过东冇浮图峪口】太白山【在灵邱县南一十里山有钟乳穴穴中乳滴如悬穂然】隘门山【在灵邱县东南二十里壁立直上极险隘后魏于此置义仓宋设闗防以讥禁行旅】玉华峯【在浑源州南峯峦秀丽形如削玉故名】双化岭【在府城西三十里盘踞百有余里岭西有古寺遗迹世传有二僧共化于此故名本朝王达善诗桦树亭亭立涧隈两僧遗迹已　成灰夜深风响崖前叶疑是双笻歩月来】牛皮岭【在府城东六十里有牛皮闗】黄花岭【在山阴县北四十里】太和岭【在马邑县东南六十里岭北口西山上有佳吉寨】雕窝崖【在广昌县东六十里旧有银洞今塞】奄遏下水海【在府城西北二百里水潮无常纳大小大滙小滙四河及银海水诸细流】海子【在懐仁县东一十五里周回三十里其西北有泉深不可测遇旱祷雨輙应】黄河【北自古东胜州界而来歴废武州西北二百五十里南流入太原府保徳州界】桑干河【在府城南六十里源出马邑县北洪涛山下与金龙池水合流东南入卢沟河】金河【在古云内州东南一百五十里西流入天瑞泊其泥色紫故名】紫河【自古丰州西北黑峪口发源西流至云内州东合黑河】黒河【在府城西北四百里古丰州界源出官山西流入云内州界至东胜州入黄河又有大盐没越二泺俱在丰州界】灰河【在朔州南三里源出宁武军山口北流至洪崖村伏流十五六里南出经城南至马邑入桑干河】呕夷河【在蔚州境寰宇记出灵邱县西北髙是山周职方曰并州川曰呕夷谓此今名唐河】葫芦河【在蔚州城北其水上槽狭下流濶有似葫芦然发源自广灵县丰水而来下流入安定县西界】武州川【俗曰合河出武州山西白羊山溪谷中流至府城南十五里东南流注如浑水】浑源川【在浑源州西南源出叹士峪分流至州西北滙为大泽西流入神溪溪中有孤石方一亩髙一丈余上有律吕神祠祠下水曲折而西北入桑干河】崞川【在浑源州东北发源至应州西安镇折而北流注桑干河】居延川【在朔州北云内州境一名居延泽汉苏武尝困于此泽】如浑水【一名街河其水雨源合为一歴府城东而南流与武州川水会注桑干河】御水【在府城东上有石桥桥下有金大定中所立边元忠碑】水【在浑源州恒山南七十里西南合温泉水温泉出喧峪其水温热若汤浴之能愈百疾】灅水【源出马邑县西北洪涛山即桑干之源也汉书谓之治水水经谓之溹涫水】丰水【在广灵县治东南平地一山山下乱泉涌出东流为葫芦水有丰水神祠在焉】涞水【发源广昌县东南流入保定府易州界一名拒马河】滋水【在灵邱县西南枚回岭悬流五丈湍激之声震动山谷】天瑞泊【在古云内州之西】金河泊【在府城西五百里东胜州境上承紫河南流入黄河】君子津【在古东胜州界汉桓帝时有大贾赍金行至此死津长为埋之其子寻父丧至悉以与之一无所取帝闻之曰君子也遂以名津】木涧【在广昌县唐干宁间李克用讨燕帅刘仁恭遇战于此】沙井【在府城西北四百余里丰州西北其外即界濠旧沙陀地也】金鳯井【在应州治相传晋王李克用生时有金鳯飞出故名】觉山井【在灵邱县东南三十里环堵皆山而井在其中深几三百尺】石窟寒泉【在府城西三十五里石窟寺左王达善诗一脉元从石罅来湛于秋镜緑于苔羗胡不解煎茶法下马争分涤酒杯】白道泉【在大同县相传即饮马长城窟处】杨泉【在朔州尝有鲤鱼化虹之异】暖泉【在蔚州西其水夏凉冬暖可资灌溉】金波泉【在蔚州代王故城其味甘美】白马泉【在灵邱县西北四十里旧传汉文帝在潜邸时经此乏水驺从皆罢困帝祷之忽有白马跑地得泉故名】乳泉【在浑源州西】灰泉【在懐仁县东二十五里元大徳乙巳夏大同地震有声如雷怀仁县地裂二所涌出尽黑漂出松柏朽木即此泉也】莎泉【在懐仁县后魏尝以此名县】沙家泉【在山阴县】小浦泉【在马邑县】莲花池【在蔚州东北】天池【在燕京山原之上方一里余其水虽旱不涸潦不溢渊深叵测潜通桑干河池东隔阜又有一池清深镜洁与天池同】黒龙池【在浑源州秀岭之下云气升不三日而雨毎早州人以为验】金龙池【在马邑县西北后魏以来人传池有二龙时化为马一骊一黄遇天阴晦輙出民间牝马过之生驹神骏或有角如鹿茸然】作疃池【在广灵县西方十亩其水潜缩中约五亩遇雷雨动作则水涌涨】大盐泺　没越泺【二泺俱在府城西四百里古丰州界】
　　土产石碌【府境废平地县出】碾玉沙【府境废宣宁县出】玛瑙【蔚州出及出造作玛□磨石】雕羽【朔州出】花斑石　熊皮　豹尾　松实【俱蔚州及广灵广昌灵邱三县出】芦甘石【灵邱县出】白芥子　地蕈　黄鼠【各州县皆出】香皮【广昌县出】黒【大同县出】瓷器【浑源并懐仁马邑广昌三县出】铁石膏【朔州怀仁县出有冶】青镔铁【废云内州出】不灰木【广昌县出】盐【大同县及应州浑源州出】
　　藩封代王府【在府治东洪武二十五年建王本朝宗室】广灵王府　潞城王府　进贤王府　枣强王府　宁津王府　和川王府　饶阳王府　吉阳王府　溧阳王府　富川王府　河内王府　昌化王府　定安王府　博野王府【以上王府俱在府城内】乐昌王府【在朔州】
