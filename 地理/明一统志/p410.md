<!-- { "loadSidebar": true } -->
　　列女张氏【江夏民妇也里恶少谢师乞过其家持刀逼张欲汚之张大骂曰庸奴可死不可辱也至以刀断其喉犹能走擒师乞以告邻人遂死宋嘉祐中封旌徳县君表其墓曰烈女赐酒帛令郡县致奠】张氏【孟福妻江夏人年少夫亡守节无二洪武中旌治中市火延烧旌坊独存省志】冯氏【海福妻江夏人年二十八福没于兵冯力贫孝养舅姑守节洪武中旌省志】陈氏【曽养吾妻江夏人夫没于兵陈守节孝事舅姑洪武中旌省志】任氏【李仲富妻嘉鱼人二十夫亡守节终洪武中旌省志】张氏【陈得显妻江夏人年二十七显卒一子幼张勤俭治家养姑宣徳中旌省志】冯氏【蔡洙妻武昌人洙以明经授庐陵主簿卒于官冯时年二十九抱孤扶榇断发自誓苦节四十余年有司以闻正统中旌省志】朱氏【郭英妻武昌防卫人年二十五守节终老成化中旌省志】杨氏【王逹妻江夏人逹为诸生夭死杨守节三十五年成化中旌省志】康氏【陈玉妻武昌防卫人夫亡年甚少抚幼子力贫守节年八十五成化中旌省志】吴氏【刘思中妻江夏人年二十三守节成化中旌省志】彭氏【陈志妻武昌卫人志任千户彭年十八归甫数月志卒遗娠生子世其官成化中旌省志】郭氏【陈鉴妻江夏人鉴为诸生死时郭年二十六正徳中旌省志】寗氏【吴杰妻江夏人年二十杰卒寗号泣几絶母戚欲夺其志寗刺靣自垢持节五十七年正徳中旌省志】易氏【周子俭妻武昌人俭为诸生卒易时年十九正徳中旌省志】赵氏【谢存宪妻蒲圻人赵年二十五存宪卒抚孤三诰又卒赵偕婺妇龚氏纺绩甘贫誓死守节嘉靖中旌省志】陈氏【刘夀暹妻兴国人暹亡无子遗两妾陈礼嫁之苦节四十余年知州戴大理以事闻诏旌其门省志】冯氏【江夏人危景福妻适景年方穉事舅姑孝敬二十五嵗而夫卒冯抚凤翔成立未几而凤翔亦卒冯贫苦无依孙昻甫二嵗冯又抚之孀居六十余年夀九十一万厯三年奏闻旌表省志】
　　仙释罗公逺【鄂人唐宗好仙术开元中中秋夜宫中翫月公逺请宗逰月宫后宗学形之术不尽传宗怒斩之后有使者入蜀见公逺黑水道中曰我姓罗名公远以蜀当归为寄后宗幸蜀方悟当归之寄云】刘徳本【鄂州人好古多能往来大江商贩唐干符中嵗大饥散米数万石活饥民黄巢乱避地五老峯下一日有鹿裘道者来访因把臂入深涧忽见老人云可同到后院丹碧焕耀老人云此咏真洞天也以汝行善故许到此遂不见道者曰尔籍名仙箓相别而去徳本后徧逰名山一日防云环绕白日飞升时呼刘仙翁云】刘元靖【武昌人为道士师王逌宗道宗仙去元靖感悟遂逰名山入南岳峻峯凿石穴以居絶粒炼气唐敬宗召入思政殿问长生术寻放归山武宗复召入禁中受法箓赐号广成先生还山宣宗时忽闻天乐浮空而去唯杖屦在焉】张道清【郢州人宋熈宁间入九宫山修道声动禁中光宗尝有疾召道清治之以符水进即愈修醮之夕光景如昼因赐号真君宁宗亲书钦天瑞庆宫五字赐之】
　　汉阳府【东至武昌府界隔江七里南至承天府沔阳州界二百六十里西至德安府云梦县界二百里北至黄州府黄冈县界一百二十里自府治至南京一千七百八十里至京师五千四百八十五里】
　　【粮七万五千九百石零】
　　建置沿革禹贡荆州之域天文翼轸分野春秋郧国地战国属楚秦属南郡汉为江夏郡安陆县地三国属魏后属吴皆为重镇晋立托阳县为江夏郡治后郡移治安陆县宋齐梁并属江夏郡后周属竟陵郡隋属复州大业初属沔阳郡唐置沔州治汉阳县天寳初改汉阳郡乾元初复为沔州寳厯初州废周世宗平淮南以汉阳县置军宋熈宁中废为县绍兴中复置军元至元中陞为汉阳府本朝因之领县二汉阳县【附郭本汉安陆县地属江夏郡东晋于临漳山置沌阳县后废隋开皇末置汉津县属复州大业初改曰汉阳属沔阳郡唐初于此置沔州后废州以县属鄂州五代周为汉阳军治宋废军绍兴中复置元为汉阳府治本朝因之编户一十九里】汉川县【在府城北一百六十里本汉安陆县地梁置梁安郡西魏改曰魏安郡兼置江州寻改郡曰汊川后周置甑山县废江州隋初郡废以县属沔州后废唐析汉阳置汊州县属鄂州五代周属安州宋初改为义川县后改曰汉川属汉阳军熈宁中并入汉阳县元祐初复置县元属汉阳府本朝因之编户二十里】
　　郡名汉阳【后周名】
　　形胜江汉朝宗于海【书禹贡】前枕蜀江北带汉水【元和郡志】仰眂大别俯眺沧浪【唐贾至秋兴亭记仰眂大别之固俯眺沧浪之浸阅吴蜀楼船之殷凿荆衡泽薮之大】路通荆雍控引秦梁【通鉴】山光水色四环交映【宋蔡纯臣廖郭台记防鳯栖之峻峯倚大别之巨麓蜀江西来汉水东入山光水色四环交映】
　　风俗信巫鬼重淫祀【汉书楚有江汉川泽山林之饶江南地广或火耕而水耨民食鱼稻以渔猎山伐为业故啙窳偷生而无积聚信巫鬼重祀】民性劲直决烈【宋志汉阳实楚地民性劲直决烈多存仁义有歴世不分者】力农业渔【汉川志民朴畧春夏力农秋冬业渔葢其地云夣之薮当春水泛涨农民迁近原隰耕垦秋冬涸时还移居就下近湖泊网罗以自给】
　　山川凤栖山【在府治后昔有鳯栖于此因名】大别山【在府城东北汉江右禹贡内方至于大别即此三国南北之际恒为必争之地一名翼际山一名鲁山旧有鲁肃祠因名宋彭天益诗江汉西南万里来双流合处耸崔嵬神鳌载得蓬瀛去金粟擎将世界回元周镗赋翳大别之为山镇南纪之要冲壮荆鄂之形胜俯江汉之朝宗】梅山【在府城西一十里其山多梅】汉南山【在府城西二十里汉水南故名又三峯并峙亦名三山】女郎山【在府城西三十里旧传阳台神女尝降于此唐刘禹锡诗鄂渚蒙蒙烟雨防女郎魂逐暮云归秪应常在汉阳渡化作鸳鸯一对飞】香城山【在府城西北三十里】湖葢山【在府城西北三十里其形似葢南临汉水西带大湖故名】汉阳山【在府城西四十五里汉水之北一名马鞍山】小军山【在府城南四十五里】玉山【在府城西北六十里舆地纪胜云其山有石状如玉笋故名】大军山【在府城西南六十里昔吴魏相持陈兵于大小两山之间故山以大小军名】临嶂山【在府城西六十里晋于山下置沌阳县宋末徳安府迁治于此今俱废又名城头山】龙霓山【在府城西四十里两山并峙云起则雨故名】尉武山【在府城西南六十里世传唐太宗遣尉迟恭与朱粲战于此故名】百人山【在府城西南七十五里昔周瑜与黄葢诈魏武大军所起处】香炉山【在府城西九十里以形似名元世祖南征尝驻此】九真山【在府城西南九十里昔有九仙女炼丹于此故名唐咸通间改名仙潜山舆地纪胜云即五蔵山上有炼丹坛九真庙又有九泉水甚清澈】阳台山【在汉川县南三十里宋范致虚诗伤心独立阳台望暮雨凄凉宋玉情极目草深云梦泽连天水濶汉阳城当年楚国山犹在干古襄王梦不成往事悠悠魂巳断髙唐今日有虚名】小别山【在汉川县南一十里山形如甑亦名甑山左传吴与楚战济汉而陈自小别至于大别谓此】内方山【在汉川县南六十里书禹贡载内方山在荆门州长林县此山同名】石镜山【在汉川县南六十里其山有巨石一圆净如镜故名】龙门山【在汉川县南六十里山洞有门出云】乌林峯【在临嶂山南】梅岩【在鳯栖山南石壁上有梅岩二字相传元陈益稷号梅岩故镌此】桃花洞【在府城古钟秀门外上有桃花夫人庙】菖蒲洞【在九真山涧产菖蒲皆一寸九节】闗羽洞【在大别山之右其洞乃一岩穴三国时蜀将闗羽尝憩此故名傍有武安王朝一名蔵马洞】磨刀石【在闗羽庙旧传闗羽磨刀处又大别山顶亦有此石】蟠龙石【在汉川县南六十里其石如蟠龙之状故名】大江【在府城东南上接潇湘洞庭诸水合流东南入本府界一百九十里转烟波湾四十里入黄州界而东宋吴处厚诗江汉滔滔一向东暮云靉靉夕阳红】郎官湖【在府城中唐李白有泛郎官湖诗自序云乾元嵗秋八月白迁夜郎遇故人尚书郎张谓出使夏口沔州牧杜公汉阳宰王公觞于江城之南湖方夜水月如练清光可掬张公殊有胜槩四望超然乃顾白曰此湖古来贤豪逰者非一而枉践佳景寂寞无闻夫子可为我标之佳名以传不朽白因举酒酹水号之曰郎官湖亦犹郑圃之有仆射陂也赋诗云张公多逸兴共泛沔城隅当时秋月好不减武昌都四座醉淸光为欢古来无郎官爱此水因号郎官湖风流若未没名与此山俱宋夏倪诗太白当年夜郎谪一樽聊与故人留南湖乞得郎官号从此名传五百秋】太子湖【在府城西十五里】太白湖【在府城西九真山南一名白湖周围二百余里春水泛溢与杨孟池新滩马影蒲潭沌河合而为一冬涸始分】却月湖【在汉川县南七十里道尾迂直形如却月】刀环河【在府境内寰宇记河形湾曲如刀环】汉水【在府城北五里禹贡嶓冡导漾东流为汉是也】沔水【在府城西南三十里源出襄水南入大江与汉水合流按三国志以前书传多称汉不言沔三国志以后多称沔不言汉先儒皆疑汉沔为一然今二水源流不同惟书防引应劭云沔水下尾与汉合乃入江为得其实】沌水【在府城西南四十里源出襄水经流自汉水分绕汉阳县南入大江合流晋郭舒留沌口采税湖泽以自给陈周文悉众御之即此】滠水【在府城北四十一里自黄陂入汉阳县界与沦索二水合流南入大江】涢水【在汉川县东四十五里自随州东南流经云梦县入本县界至涢口与汉水合流晋陶侃为杜曾所败将奔涢中唐人诗暮雨不知涢口处皆谓此】臼水【在汉川县南一百二十里源出县西北界流入汉水左传楚王之犇随也将涉于成臼即此水】吴王矶【在府城东北一名禹功矶吴魏相持时皆以沔口为重镇吴守此矶以为险故名矶侧有洗马口土人云蜀汉将闗羽尝洗马于此】刘公洲【在府城南大江中宋元祐中有沙洲涌出知军事刘谊种荻其上因名】炼丹井【在九真山】义井【在府城中方圆二寸旧传宋时所凿】柏泉【在府城北六十里栢泉寺前】卓锡泉【在府城西九十里】白龙泉【在汉川县南三十里髙观山下相传昔有白龙蜿蜒其间故名】凤凰池【在府治西南】放生池【在府治北唐肃宗诏凡州县临江带郭皆置放生池今两池相对土人呼为上下莲花池】烟波湾【在府城东北三十里其水清澈晴则岚烟起风则水波生故唐崔颢诗有波江上使人愁之句傍有里曰波里】鸡鸣汊【在汉川县元末徐夀辉为乱时威顺王肯哲巴哈镇武昌命其子接待奴佛家奴以大船四十余只攻夀辉将倪文俊且载妃妾以行至此水浅船阁不能行文俊以火筏尽焚其船即此】
　　土产天鹅　竹　橙　橘　榧子　银杏　绵布　水獭公署武昌卫后千户所　右千户所【俱在府治前本武昌卫正统十三年拨防汉阳】
　　学校汉阳府学【在鳯栖山之隅正统八年革汉阳县学并入】汉川县学【在县治东北】
　　书院凤山书院【在府学后本朝赵蕃蔡镒读书处】
