<!-- { "loadSidebar": true } -->
　　山川北邙山【在府城北一十里山连偃师巩孟津三县绵亘四百余里东汉诸陵及唐宋名臣坟多在此晋张协赋地势窊窿丘墟陂陀坟陇防叠棊布星罗金更名太平山】翠云山【在府城西北一十里其上树木森列苍翠如云】周山【在府城南一十五里一名小亭山下有周谷】阙塞山【在府城西南三十里左传晋赵鞅纳王使女寛守阙塞即此一名伊阙亦名阙口大禹疏龙门伊水出其间汉服防谓南山伊阙是也俗名龙门山】秦山【在府城西南二十五里俗云秦头魏尾因名】玉泉山【在府城东南三十里上有白龙祠歳旱祷多应】谷口山【在府城西南三十里谷水所出】八将山【在府城西三十里唐尉迟敬徳与单雄信等八将战此遂以名山】委粟山【在府城东三十五里魏眀帝景初间营为圜丘至今形制尚存】万安山【在府城东南四十里一名大石山北接登封县】糓城山【在府城西北五十里连孟津县界旧名替亭山瀍水出此】景山【在偃师县南二十里诗景贠维河即此】凤台山【在偃师县东二十里昔有凤集筑台因名】首阳山【在偃师县西北二十五里商伯夷叔齐隠此诗采苓采苓首阳之颠晋阮籍诗歩出上东门北望首阳岑下有采薇士上有嘉树林按河南志言首阳者五处史记贾逵注云在蒲坂未详孰的】缑氏山【在偃师县南四十里周灵王太子晋升仙之所上有石室饮鹤池一名覆釡堆】虎头山【在巩县治南其西有骆驼岭二山并峙甚竒】侯山【在巩县东南二十五里汉王亥隠此景帝时累徴不出因封之】赵封山【在巩县东南四十里宋种茶于此而封固其地因名】青龙山【在巩县南四十里以其在宋太祖陵东故名其尾接洛河者曰龙尾山】寒战山【在巩县东南五十里其山陡峻临玉仙河经者战惧故名】黒云山【在巩县西六十里昔成汤于此祷旱忽起黒云天降大雨】轘辕山【在巩县西南七十里左传栾盈过周周王使侯出诸轘辕即此其坂有十二曲道将去复还故名汉于此置闗】锦屏山【在宜阳县治南唐武后幸此赐名上有玉柱峯】石墨山【在宜阳县西南二里水经洛水侧有墨山石尽墨可以书】公山【在宜阳县西九里状如公字又云山顶有周公庙因名】憇鹤山【在宜阳县东南四十里世传王子晋得仙缑岭乗白鹤憇此】女几山【在宜阳县西九十里唐李贺集白兰香神女上升遗几在焉故名】鹿蹄山【在宜阳县俗名非山山上多羙玉下多金甘水出焉西北流注于洛】嵩山【在登封县北一十里五岳之中岳也其山三尖峯东曰大室西曰少室嵩其縂名谓之室者以其下各有石室中岳居四方之中而髙故名嵩髙山诗曰嵩髙维岳是也上有中岳庙汉武帝至中岳获驳麃见夏后啓母石翼日亲登嵩髙吏卒咸闻呼万歳者三乃令祠官加赠太室祠置奉邑名曰崇髙唐武后改山为神岳】阳干山【在登封县东二十五里颍水一源出此】箕山【在登封县东南三十里一名崿岭昔许由隠此尧召为九州长不欲闻涤耳水濵巢父牵犊上流而饮之即此上有许由墓】阳城山【在登封县北三十八里俗名车岭山洧水出此】大熊山【在登封县南五十里上可避兵近有小熊山】懊来山【在登封县东南五十里接永寕县界】倚箔山【在登封县西七十里望如立箔正西北崖下有钟乳】凤翼山【在永寕县治西北山如凤翅】延夀山【在永寕县西五里有香泉饮之则夀因名】金门山【在永寕县西南三十里一名律管山九州要记金门之竹可为笙管】嶕峣山【在永寕县西北三十五里相传广成子憇息之所上有河渎灵源庙】龙头山【在永寕县西四十五里上有快风轩下有洛水】天坛山【在永寕县西四十五里一名坛屋山宋王子由纪异云早暮有影其色深碧旦则在西直挿天际日髙则卧与海接暮影在东先卧后立他山所无也坛上有仙灯王母洞中有仙药中岩有仙猫洞世传燕真人丹成鸡犬皆升仙猫独不去人就洞呼仙哥则或有应者】阳虚山【在永寕县西五十里一名阳峪黄帝时仓颉随帝南廵登阳虚之山即此】大通山【在永寕县西五十里有风穴击之如雹声】崤山【在永寕县北六十里一名嵚崟山春秋时晋人及羌戎败秦于崤即此自东崤至西崤相去三十五里路极险絶】慕容山【在新安县治后晋慕容垂屯军于此因名】青要山【在新安县西北二十里一名强山为帝之宻都北望河曲是多驾鸟南望禅渚辕水出焉有草黄华赤实服之益人夀】缺门山【在新安县西三十里一名扼山山阜不相接者里余故名】白石山【在渑池县东北二十三里涧水所出】田山【在渑池县东北三十里山平可种】韶山【在渑池县北三十里左右有金乌玉兎二峯】方山【在渑池县东北三十里山顶四方】广阳山【在渑池县东北三十里一名沔池山北溪水出焉】桓王山【在渑池县北九十七里以山颠有周桓王庙而名】三涂山【在嵩县西南一十里周武王南望三涂谓此山有龙祠】奉牛山【在嵩县东三十里山下有灵泉寺】介立山【在嵩县北四十里一名孤山唐武后廵幸至此将半见神人立云雾中或隠或见】鸣臯山【在嵩县东北四十里宋程颢作邵雍墓志铭鸣臯在南谓此】陆浑山【在嵩县东北四十里一名方山汉末隠士胡昭隠居于此隋因山置陆浑县又陆浑之山伊水出焉】露宝山【在嵩县北六十里产锡矿】筛山【在嵩县东九十里洞多如筛与县西大矿山皆产锡】厘山【在嵩县西山阳多玉隂多搜有兽焉其状如牛苍身音如婴儿食人名曰犀渠】观音山【在卢氏县西三十五里山有观音寺沙窝水出焉】小青山【在卢氏县西四十里产青碌】熊耳山【在卢氏县西南五十里山连永寕界两峯相并如熊耳禹贡洛自熊耳即此又宜阳县亦有熊耳山史汉光武破赤眉积甲宜阳城与熊耳山齐是也又陕州出熊耳山乃达磨处其塔尚存】抱犊山【在卢氏县东南九十里一名抱犊寨山极髙峻昔人多避兵于此】邢公山【在卢氏县北九十里唐盛彦师杀李宻王伯当于此以宻尝封邢国公故名下有断宻涧】老君山【在卢氏县东南二百五十里相传老子修道于此上有丹灶丹井】羊角山【在陕州城西北隅髙百尺上有披云亭】鸡足山【在陕州城西南二里上有虎岩洞临河宛如鸡足】砥柱山【在陕州城东四十里黄河中禹贡河东至于砥柱即此石形似柱故名山有三门禹凿以通河南曰鬼门中曰神门北曰人门故谓之三门集津有唐太宗所勒铭】梨山【在陕州城东北四十五里山腰有庙祷雨即应】三觜山【在陕州城东五十里山有三峯故名】槖山【在陕州城东五十里槖水源出于此】眀山【在陕州城东南一百里上有石岩并龙潭祷雨輙应】岘山【在灵宝县东三十五里山连陕州界曹阳水出焉形似襄阳岘山故名】女郎山【在灵宝县南五十里上有灵泉】浮山【在灵宝县西南九十里上有浮邱封济侯庙基】石姥山【在阌乡县东南一十八里入谷三里有飞泉百尺】荆山【在阌乡县南二十五里近有铸鼎原昔轩辕采首阳之铜铸鼎于此】秦山【在阌乡县南二十五里谚曰秦为头虢为尾太华相连故名】夸父山【在阌乡县东南二十五里山有林曰桃林周武王放牛于桃林之野即此】独游山【在阌乡县南二十五里世传黄帝尝居于此】阌山【在阌乡县西南六十里县以是得名】分水岭【在永寕县西四十五里有泉分注嵩县陕州皆有之】鱼脊岭【在永寕县东北七十里以形似名】摩云岭【在永寕县西八十里髙峻凌云】鐡岭【在卢氏县北四十里山极险隘古设闗于此】闷顿岭【在卢氏县东南一百六十里伊水出焉】香炉峰【在偃师县东南六十里以形似名】七峰【在嵩县南三十里山有七峰】卢鸿岩【在登封县东二十里唐处士卢鸿读书处】岑原邱【在巩县西北三十五里下有巩穴】莘原【在陕州城去硖石旧县一十五里左传神降于莘即此】王官谷【在永寕县东四十五里大柱山中】鬼谷【在登封县北五里史记苏秦洛阳人事师于齐而习于鬼谷即此又扶风龙冈县亦有鬼谷先生所居恐非秦事师处】骆驼冈【在嵩县西一里以形似名】九龙凹【在卢氏县北二里其凹有九状如缺环中有九龙庙】茅峪【在卢氏县东一十里上有云溪洞相传昔卢敖结茅于此因名】黄河【自潼闗界流入阌乡县境经灵宝陕州渑池新安洛阳孟津巩县入开封府界】金水河【在府城西二十里自新安县界流入本境隋时引水绕皇城因名】少阳河【在登封县西南一十五里源出少室山流入颍水】孝水【在府城西南三十里源出谷口山流入涧水世传晋王祥剖氷于此】甘水【在府城西南四十里自宜阳县西南流入本境下流入涧水味最甘羙】伊水【源出卢氏县闷顿岭东流经嵩县洛阳偃师县界入于洛水有金左传辛有适伊川见被髪而祭于野者曰不及百年此其戎乎后秦晋迁陆浑之戎于此】洛水【源出陕西洛南县冡岭山东流经卢氏永寕宜阳洛阳偃师巩县入于河禹治水时神负书出于此】瀍水【源出洛阳县糓城山东流入于洛】涧水【源出渑池县白石山东流经新安洛阳入于洛周书所谓涧水东瀍水西即此二水】汪洋水【在宜阳县西四十里自渑池县界流经本境下入于洛】宜水【在宜阳县西五十里本名西渡自永寕县流经宜谷西南入于洛】昌谷水【在宜阳县西九十里旧名昌河源出陕州界东南流入洛】五渡水【在登封县东南二十五里源出嵩山东谷自山顶下流疏为三十八浦山下大潭中有立石髙广平整其水萦委泝者五渉故名东南流入颍水其中产九节菖蒲】颍水【在登封县西四十里源出阳干山流入钧州界按颍水有三源此为左源出少室山为中源出少室南溪为右源】醴泉水【在永寕县治西出中岳下庙前南流入狂水】沪水【在永寕县西五十里源出阳虚山流入洛】溪水【在永寕县西南三十里源出金门山北入洛】淆水【在永寕县北六十里源出淆山下流入洛】糓水【在永寕县北七十里源出熊耳山下过崤底经韩城流入洛山海经山西有村曰璠冡糓水出焉其中多雕玉】金水【在新安县治东北源出白墙村东南流入涧】少水【在新安县东一十二里东流入涧山海经瞻渚之上少水出其隂】渑水【在渑池县南源出马头山东流过千秋岭与潭水合】刘涧水【在偃师县西南五十里周时刘康公食邑于此】槖水【在陕州城南一名永定涧源出槖山水漫流故又名漫涧南流入河】谯水【在陕州城南三里涌出入河俗呼三里涧】湖水【在陕州废湖城西门外源出秦山北流入河】盘涧水【在陕州废湖城西二十五里源出秦山北流入河】门水【在灵宝县西南山海经华阳之山门水出焉北流为农涧】菑水【在灵宝县东二十里水经菑水出常豕经曲沃村西北流入河】东涧水【在卢氏县北源出鐡岭流入城中析为众渠灌溉蔬圃东南流入洛】汤水【在卢氏县西南一百三十里源出恶峪岭南流入粉青江】石柱川【在登封县东二十五里源出嵩山之东龙潭之南】大宋川【在永寕县东北二十里源出潢塘山经宜阳县入洛】刀轘川【在永寕县东北三十五里源出陕州界东北流入宜阳县界名昌河】永宁川【在永寕县东六十里自洛南经流巩县入河】髙都川【在嵩县西北五里源自大矿山下流入伊】马回川【在卢氏县东北七十里相传唐盛彦师伐李宻于此振旅而回故名】鄩溪【在偃师县东北一十四里有莲池夏冷冬暖】回溪【在永寕县北六十里俗名回坑即冯异与赤眉战处】拜马涧【在偃师县南三十里俗传王子晋乗鹤升仙弃马而去乡人拜之因名】洛鹿涧【在偃师县南三十五里王子晋学道处】九经涧【在永寕县西北一百八十里汉光武微时迷路徃来九次遇一老人指以出路因忽不见】空桑涧【在嵩县南一十五里昔有莘氏女采桑于伊川得子于空桑中长而相殷是为伊尹即此又在开封府】七里涧【在陕州西南七里今名石桥沟北流入河后汉献帝东迁李傕郭汜等追乗舆战于东涧天子幸曹阳墟即此地】农涧【在灵宝县治西会崤渑诸水北入于河宋避英宗讳改鸿芦涧】断宻涧【在卢氏县东北九十里盛彦师斩李宻处】通山沟【在偃师县西北一十里深二丈阔百尺南起邙山北通孟津】饮马沟【在巩县东七里汉吕布屯军虎牢饮马于此】大阳三渠【在府城南一十里分洛水以溉田旧为一渠后析为三】石渠【在府城旧铜驼坊西入宋潞公文彦博宅】宣利渠【在永寕县南三里又有新兴渠万箱渠皆分洛水以溉田者】伊阳渠【在嵩县东一十里分伊水以溉田】永定渠【在嵩县南六里又有鸣臯顺阳济民等渠皆分伊水以溉田】千金堰【在府城外三十五里堰上有杀水坞】伊水石堰【在府城南龙门山东抵天津唐河南尹裴迥置】龙潭【在登封县东二十五里嵩顶之东九潭相接其深莫测】大淙潭【在卢氏县东北九十里潭中有石瓮围五十余歩其深莫测潭后有大淙因名】黄花潭【在卢氏县东南一百八十里傍有石瓮围半畆许深不可测潭前有龙祠】御史滩【在嵩县北九十里古伊阙县前临大溪剧谈録毎僚佐有入台者即水中滩出唐牛僧孺为尉忽三滩出及双鸂飞下不旬日拜西台御史】茅津【在陕州城北四里一名陕津一名大阳津春秋秦伯伐晋自茅津济封崤尸而还即此】洛汭【在巩县洛水入河之处清浊异流亦名什谷禹贡东过洛汭即此史记张仪説秦王下兵三水塞什谷之口是也】黾池【在渑池县治北黾似蛙而腹大池有此因名】墨池【在陕州汉张芝好书所居池水尽黒今尚存遗迹】蒙汜池【在洛阳县魏眀帝于宫西凿池以通御沟义取日入蒙池为名】鸿池【在洛阳县东三十里晋张衡东京赋东州鸿池清籞渌水澹澹】金龙池【在洛阳县东北池有看花台隋李宻筑】魏王池【在洛阳县洛水溢而为池为都城之胜唐贞观中以赐魏王防故名】莲花池【在巩县西南宋陵寝所在种莲于此】古玉井【在府城外三十五里魏眀帝引糓水过九龙祠前为玉井倚防又璇华宫有玉井皆以白石甃之】琉璃井【在府城外发祥寺侧宋太祖汲此井浴后甃以琉璃至今石压其上】烈妇井【在偃师县南金时程晋妻彭氏为军士廹欲汚之遂投此井故名】八角井【在孟津县西龙王庙前祷雨有应】圣水井【在永寕县东北其水湛碧相传饮之可愈疾】龙井【在嶕峣山上三井相连今木覆其上相传动则有风雨雹继出】阿对井【在阌乡县西南阿对乃汉杨震家僮尝引泉灌蔬因名唐呉融诗六载抽毫侍禁闱可堪衰病决然归五陵年少如相问阿对泉头一布衣】虾蟆泉【在陕州城西门外水自石眼流出内生科斗祷雨即应唐韩愈诗居然鳞介不能容石眼环环水一钟闻説旱天祈得雨只疑科斗是蛟龙】灵泉【在府城南唐李徳裕有赋】平泉【在府城南泉上有桥乃唐李徳裕旧庒中多怪石醒酒石尤竒徳裕有记及诗】温泉【在府城南冬温夏凉又新安黾池嵩县俱有之】双泉【在偃师县南三泉并出】甘泉【在宜阳县西南味美异常】喷玉泉【在宜阳县东南宋司马光有诗】白泉【在嵩山泉有石蠏客曰蠏旁行天性乎道士杨洞防以手指之即南行】香泉【在永寕县西延夀山侧夏则芰荷满池】九龙泉【在阌乡县南泉有九窟祷輙应】韩公隄【在洛阳新城宋相韩缜尹洛时筑以障洛水故名】
