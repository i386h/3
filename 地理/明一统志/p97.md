<!-- { "loadSidebar": true } -->
　　土产茶【六安州出】纸【英山县出】石斛【合肥县出】矾【庐江县出】
　　公署庐州卫【在府治东洪武元年立合肥卫三年改庐州守御千戸所十三年改建卫】六安衞【在州治东南吴元年建洪武三年改六安守御千户所二十二年仍改卫】
　　学校庐州府学【在府治东宋乾道中建】无为州学【在州治西南宋皇祐间建】六安州学【在州治东元大徳中建】合肥县学【在府城旧三贤书堂右元至元间建】舒城县学【在县治西元至元间迁于城外虞集有明伦堂记已上五学俱夲朝洪武初重建】庐江县学【在县治东洪武七年建】巢县学【在县治西宋绍熈间建夲朝洪武初重建】英山县学【在县治西洪武三年建】霍山县学【在县治东治己夘建】
　　书院包公书院【在府城南香花墩上治间建】文翁书院【在无为州儒学前内有文翁祠及碑记】龙眠书院【在舒城县治东宋李公麟读书处苏轼黄庭坚尝往来于此】三贤书院【在合肥县治东祀宋包拯马亮王希吕】毛公书院【在庐江县东北七十里嘉靖初即汉毛义读书故址建】
　　宫室镇淮楼【在府城东镇淮桥南宋少保郭振改为谯楼】五鳯楼【在府城上唐天祐中张崇筑城创楼鳯集其上因以纪瑞】九华楼【在无为州移风门上亦名南楼宋米芾建江之南九华诸峯屹然相向故名杨杰诗此楼此景他州无山川形势吞三吴惟凭诗老写竒胜纵有画笔难工夫此楼此景他州无天高水濶连平芜緑杨深处杏花发日暖数声山鹧鸪此楼此景他州无阑杆倚遍还踌躇主人有酒且共醉骊歌不用催行车】稻孙楼【在无为州大安门上宋米芾秋日登楼燕集见田之禾青可爱问诸老农曰稻孙也稻已檴得雨复抽余穗芾喜而名其楼】明逺楼【在无为州楚泽门上与羣山观连接下临百万湖宋米芾建】稽古阁【旧在府学防门前宋安抚翟朝宗迁于学舎之后】聚山阁【在无为州治宋建阮美成记谓阁上见羣山聚列惟二山为最银瓶之深秀则乔松所居寳峯之壮崄则吴魏所守也】五云阁【在无为州城内阛阓中五云叟陈明所建也】中和堂【在府治宋时建此堂之复有凝香双瑞二堂】三至堂【在府治西宋陈尧佐三守是邦故以名堂叶祖洽作记】至防堂【在无为州治宋嘉祐中建杨杰诗人孰不好防外物尝未备佳胜穷山海纷华乐朝市不知务内观未得防之至达士靡闚牖天道已昭炽六合极周流万化览要防】云锦堂【在无为州治有池植荷花取韩退之撑舟昆明度云锦之句为名】仰高堂【在无为州治东宋郡守米芾建自撰记】万卷堂【在无为州天庆观西宋李景仙藏书于此多秘阁所无者以其半进于朝杨杰诗偃月仙翁羽化初玉京推下紫云车旌幢杳入三清路楼阁空余万卷书】衣锦亭【在府治东宋马亮归守乡郡因创此亭通判张君房作记】飞霞亭【在舒城县东城上宋李公麟隠居之所下有清心池苏轼为赋诗】山隠亭【在庐江县左慈尝居其处故名】挹秀亭【在无为州绣溪上宋太守满维端诗林露波光秀可餐登临都付一亭间坐违世路尘埃逺静入湖天日月间对岸莺花迷阆苑隔烟洲溆切蓬山习池胜事无多较只负襄阳倒载还】孔台【在巢县西槖臯镇状如圆坛可容千人俗传宣圣与羣弟子尝憩于此】拜郊台【在六安州西八十五里相传汉武帝南巡至此望祀】教弩台【在府城懐徳坊魏曹操所筑教强弩以御吴舟师后呼为明教台】避暑台【在庐江县旧传曹操攻吴避暑休兵于此】明逺台【在府城东北七十里回环皆水中有一洲刘宋鲍明逺尝读书于此后人因以名台宋张持正即其故址建俊逸亭】义门台【在府城西一十八里唐万敬儒三世同居亲亡庐墓大中间诏表其门后人因以名台】节妇台【在府治宋包拯旧第节妇拯冡嗣繶之妻崔氏也后有祠堂】四望台【在无为州治宋满维端所筑有诗叠石层髙暗緑苔茂林深处独崔嵬花隂竹影重重见山色川光面面来通夕阑杆随月倚纳凉户趂风开踌躇触目堪吟赏倍费登高赋咏才】钓鱼台【在无为州东北一名濡须口其石屹然旧传浮丘伯钓鱼之所一在庐江县有矶临河云左真人垂钓处宋杨杰诗沙鸟重归迷战岛钓矶空自忆浮丘】同食馆【在府治唐元和中刺史路应求建韩愈为作记】璇渊馆【在舒城县南七里宋元符间李公麟建自为记序】宿云轩【在巢县金城寺宋王之道诗云来不吾拒云去不吾追】寳晋斋【在无为州治宋守米芾建有晋人法书碑刻函壁间因名】金斗门【在府治东北乃古合肥城门遗址尚存】
　　闗梁冷水闗【在庐江县西三十里两山夹道如门相传三国曹魏设隘于此】北峡闗【在舒城县南四十五里南属安庆为入蕲黄之路】东闗【在巢县东南四十里天下有事乃必争之地吴魏尝相持于此】西闗【在巢县东南三十里三国吴魏相持于此】九井镇　桃城镇【俱在舒城县北二十五里】清水镇【在故梁县北六十里宋开禧中用兵濠州桥治于此】龙眠山寨　石索山寨【俱在舒城县山险有水各可容数千人】飞骑桥【在明教台东旧名逍遥津桥吴孙权为魏将张辽所袭乗骏马上津桥桥板彻丈余超度得免宋李育诗马犇津桥桥半彻汹汹有声如地裂蛟怒横飞秋水空鹗惊径度秋云缺】嵗丰桥【在明教台南又名九狮桥旧有石阑杆刻狮子九】镇淮桥【在镇淮楼北今呼为市桥】回龙桥【在府城徳胜门内相传魏曹操与吴相持于此回马故名】掷杯桥【在庐江县治南相传魏曹操忌左慈设防酒饮之慈抽簮划酒杯中断饮讫掷杯空中动摇似飞鸟状人皆仰视忽失慈所在】玉栏桥【在巢县西北六十里古以白石为栏如玉今名槖臯桥】双龙桥【在六安州东四十里相传唐张路斯郑祥逺二人化为龙战于此】
　　寺观明教台寺【在府治东唐大厯间建内有铁佛像】地蔵寺【在府治东北宋淳熙间建】景福寺【在无为川治西唐贞观间建】观音寺【在六安州治南唐武徳间建舒城县治西亦有观音寺唐永页初建巳上五寺俱夲朝洪武初重修】福泉寺【在府城内唐罗珦微时尝投寺随饭后归守乡郡题诗僧房壁曰二十年前此布衣鹿鸣西上虎符归故时賔从谙前事到处松杉长旧围野老共遮官路拜沙鸥遥认隼旟飞春风一宿琉璃殿惟有泉声惬素机】金刚寺【在庐江县治东南唐建】定林寺【在巢县治东北宋乾道中建二寺俱夲朝洪武中重修】长石寺【在英山县治西北宋延祐初建元燬本朝重修】梓潼观【在府城内洪武初因旧址建】崇德观【在无为州治东宋建旧名羣山观夲朝洪武初重建改今名】佑圣观【在六安州治东元大徳间建本朝永乐中灾惟真武像岿然独存寻复建】玉虚观【在庐江县治南又号南台观相传汉末左慈居此】紫微观【在紫微山宋县令阮美成斥大之湖山重复岩谷幽閟三峯峙于前两洞拥于后美成诗湖上西风折苇庐小桥断岸栁疎疎谁人肯出丹青手写作金庭烟水图】冲虚观【在霍山元至大间建本朝初重修】
　　祠庙女娲庙【在府城东北梁县乡宋邵拱诗八卦初成代结绳补天当日更功深】臯陶祠【在六安州治东腾霄坊有碑记禹封臯陶之后于英六故有祠存】申将军庙【在府城东北梁县乡昔楚白公作乱楚王以申明为将军伐之白公惧执明父谕明退师明以既受君命当移孝为忠追败之白公怒杀其父楚王欲赏明明曰我有定国之功而有害父之耻遂自刎人为立庙】七门庙【在七门堰上宋刘攽记有云子为庐州从事至舒城观所谓七门三堰者实魏扬州刺史馥所造包君郭为县主簿谓予曰馥信有功然吾问于耆老而得羮颉侯信焉信为始基至馥时废而复修耳先王之典有功及民则祀之若信者抑可谓有功者乎昔髙帝之起宗昆弟之有材能者裂地为王独信区区仅得封侯而能勤心于民以兴万世之利周公之书曰民功曰庸籍使信生当周公之世其受赏非贾濞之所敢望矣夫事有可继君子继之不必其肇于已而后为功也若刘刺史起于三国乱亡之余烝庻扫地顾独以农为先事功一立迄今长存虽曰脩旧是可谓功矣】魏武庙【在无为州祀魏武帝操宋郭祥正诗濡须山头祠魏武转红裳按神鼓苹藻盈筐酒满尊呼吸风雷激春雨田畴髙下春雨平操牲饮酒罗中庭吞吴成□还归晋血食犹参社鬼灵】太姥庙【在巢湖中姑山上唐罗隠诗临塘古庙一神仙綉幌花容色俨然为逐朝云来此地因随暮雨不归天眉分初月湖中鉴香散余风竹上烟借问邑人沉水事已经秦汉几千年】居巢子祠【在巢县学唐刘知几封居巢子故邑人祀焉】五贤祠【在府学旧有三贤祠在合肥县学元建祠宋包拯马亮王希吕本朝正统初改建于此増祀汉文翁元余阙为五贤祠】仇公祠【在六安州城西正徳间文安贼攻城仇鸾奉命来平之故祀】乔张庙【在府治东宋绍兴间郦琼叛统制官乔仲福张璟以不从乱被害后人因立庙祀之】旌忠庙【在府之定林宋绍兴末金主亮南侵统制姚兴与金人遇于尉子桥麾兵力战手杀数百人既而父子俱死事间即其砦立庙及复淮西又立庙战所赐额旌忠初兴以四百骑当金人十数万金人相谓曰有如姚兴者十辈吾属敢前乎】
　　陵墓臯陶冡【在六安州城东一十里臯陶子孙封英六故有墓在焉】宛春冡【在庐江县东北左传楚子玉使宛春告于晋晋先轸拘宛春于卫以怒楚】范増冡【在巢县治后】庐江王坟【在庐江县东三十里有梅山遇风雨晦防即闻音韵如金石】颉侯墓【在舒城县西北三十五里俗呼为舒王】周瑜墓【在庐江县东一十里安丰乡瑜三国时吴将又见安庆府】何晏墓【在庐江县北一十里何晏魏驸马都尉唐景云二年有人发坟得塼铭知为晏墓】包拯墓【在府城东一十八里地名双阚】李公麟墓【在舒城县南五里公麟舒州人然其遗迹今在舒城县者为多】双渐墓【在无为州叠角桥】马亮墓【在府城南五里】王蔺墓【在无为州西北五十里】邢寛墓【在无为州西三里】秦民恱墓【在舒城县金鸡墩】薛逺墓【在无为州西八里】
