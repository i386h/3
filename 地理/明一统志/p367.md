<!-- { "loadSidebar": true } -->
　　山川庐山【在府城南二十五里古南嶂山也周武王时有匡俗兄弟七人皆有道术结庐于此故名山之南为南康山之隂为九江其东南有五老峯唐李白诗庐山东南五老峯青天削出金芙蓉九江秀色可揽结吾将此地巢云松】高良山【在府城西高耸秀防为诸峯之最昔有高良氏世居此山因名】鞋山【在府城南四十里彭蠡湖中望之如鞋因名】龙门山【在府城西南五十里与落拖山相对如门瑞昌所出湓水自此二山间过至大江】大孤山【在府城东南彭蠡湖中东南与都昌分界四面洪涛屹然独耸上有神祠过者必致祭焉唐顾况诗大孤山尽小孤出月照洞庭归客船】靖居山【在府城西南六十里昔有姓傅者猎此山射鹿堕胎而毙其人遂折弓矢修道因名山曰靖居】柴桑山【在府城西南九十里寰宇记柴桑近栗里陶潜此中人】鸡笼山【在府城西山有石鸡冠距如生有道士李镇常玩之鸡一旦自毁镇曰吾其死矣果然】吴章山【在府城东过此即南康府界】义丰山【在德安县治南有义丰亭邑人好义聚居如陈王梅郑多至千口人谓此山之应】博易山【在德安县南一十二里汉书豫章歴陵县有博易山注云古文以为敷浅原根盘三十里奇峯叠秀为一邑之重镇】望夫山【在德安县西北一十五里方舆记昔人行役未回其妻登山而望每登山辄以箱盛土积日累功渐高峻故名】石鼓山【在德安县西北四十里每天隂輙闻鼔声因名】葛洪山【在德安县北四十里晋葛洪尝游此】史君山【在德安县西北四十里唐江州刺史李渤作读书堂于此因名】昆仑山【在德安县西北一百二十里昔王子乔于此朝斗因取道经下覆昆仑之语名之】亭子山【在瑞昌县治西相传宋苏轼赴黄州经此题诗石上以墨洒竹至今有斑后人为结亭名曰东坡故山名亭子】苏山【在瑞昌县治西北昔苏躭冲举于此因名】羊肠山【在瑞昌县西北三十五里宋何宋英诗羊肠有路地多险马脊无人天一隅】甪山【在瑞昌县南四十里相传汉甪里先生尝游此】马脊山【在瑞昌县西北五十里以形似名】清湓山【在瑞昌县西七十里巍然为羣山之表湓水源此】书堂山【在清湓山西昔王乔尝读书于此山有石房房壁有墨朱迹】赤顔山【在顺昌县西北一百二十里相传赤松子尝游此因名其山与玉华洞相连】石钟山【在湖口县有二上钟山在县治南下钟山在县治北其石视上钟尤奇郦道元谓下临深潭防风鼓浪水石相抟声如洪钟宋苏轼尝游此有记】石门山【在湖口县治南两崖对耸形如门阙当双石间垂流数丈晋谢灵运诗晨策寻絶顶夕息在山栖防峯抗高岭对岭临洄溪】幞头山【在湖口县南二里与上钟山相连峯峦秀防状若幞头】彭城山【在彭泽县治东有古城相传彭越逃此因名】小孤山【在彭泽县北九十里宋欧阳脩云江南有大小孤山江侧有彭郎矶云彭郎者小孤壻也余尝过小孤山庙像乃一妇人而勑额为圣母岂止俚俗之谬哉刘阮诗擎天有八柱此二柱仍存石耸千寻势波流四面痕江湖中作镇风浪里盘根平地安然者饶他五岳尊】鳯凰山【在彭泽县治西山下有读书岩巗右有潜玉洞】龙山【在彭泽县东南三十里梁尉文光修炼之地松坛石室丹灶遗迹具存】仙迹山【在彭泽县东四十里上有巨人迹】马当山【在彭泽县东北四十里横枕大江山象马形横风撼浪舟船艰阻人为立庙唐王勃舟过其下遇神人赐以顺风一夕至洪都作滕王阁序陆鲁望铭云天下之险者在山曰太行在水曰吕梁合二险而为一吾又闻乎马当】石壁山【在彭泽县南四十里一名玉壶洞宋有客题诗云洞前流水碧于苔洞口桃花扑面开转头望断意不防长啸一声须再来时县僚祈雨于此见墨迹未干亟追之不得疑仙云】黄浆山【在彭泽县东南四十五里叠石如甃上下有二洞深邃莫穷岁旱祷雨辄应宋黄鹏举诗清泉澈底莹无泛唤作黄浆恐未宜若见洞仙还寄语佳名当换碧琉璃】浩山【在彭泽县东九十里唐李大亮择彭泽山之高者莫若此山因名浩山而立浩州焉】双剑峯【在府治西两峯屹然壁立如剑与府相直】莲花峰【在府城北三十里望之如芙蓉因名下有杏林晋董奉隠此】香鑪峰【在府城西南五十里峯形圆耸气霭氤氲若烟故名唐李德裕望匡庐赋轻烟冐于鑪峯若香散于空谷南有巨石如人故又名石人峰】上霄峯【在庐山上有石室石梁瀑布秦始皇尝登此谓与霄汉相接故名有禹刻及秦皇汉武刻语太史公亦尝登此】石耳峰【在府城南六十里傍耸双峯若耳宋洪刍诗朝踏红尘暮宿云往来车马谩纷纷猴溪桥下潺湲水惟有峯头石耳闻】大林峯【在府城西南六十里有新罗岩鸡冠石饮牛池晋谢灵运诗积峡忽有起平途俄已絶峦陇有合沓往来无踪辙】掷笔峰【在大林峯北晋释慧远于此制湼槃经疏成因以名峯有防油定心石上有文殊岩下有十八贤台慧逺与同社诸贤尝憇于此】天池峯【在府城西南六十里尝有神灯之异内有锦绣谷即逺公种药处】石镜峯【在府城西南七十里有石镜隠见无时晋谢灵运诗攀岩照石镜唐李白诗闲窥石镜清我心谓此】康王谷【在府城西南六十里楚康王尝隠此故名内有水洞宋王禹偁序畧云康王谷为天下第一水帘高三百五十丈计程且一月矣其味不败取茶煑之浮云散雪之状与井泉殊絶陆羽留题有防从千仞石寄逐九江船之句】王冈【在府城西南九十里晋王遣白衣送陶潜酒处】王乔洞【在瑞昌县西二十五里昔仙人王乔尝经此因名】玉华洞【在顺昌县西七十里洞有仙迹泉涌如雷唐僧以洞中获磬与钱皆汉物宋赵汝驭诗唐僧逢汉寳山洞得天名】垂鱼洞【在彭泽县西南五十里洞深逺莫穷有小溪西南流入巴水有石如鱼垂在洞中又有石桥石乳】浔阳江【在府城北源自珉山至此下流四十里合彭蠡湖水东流入海唐白居易诗九绕孤城城高生逺思皇甫冉诗长江九人归少寒岭千寻鴈度迟】龙开河【在府城西源发瑞昌县清湓乡东由大江逆泛为鹤问湖便于舟楫世传古有龙开此河因名】甘棠湖【在府城南一名景星湖唐刺史李渤筑隄于湖之阳人不病渉遂名李渤湖张洪靖以方召伯故又名甘棠湖】鹤问湖【在府城西一十五里世传陶侃择地葬母至此遇异人云前有牛眠处可葬言毕化鹤而去因名】宫亭湖【在府城东南九十里一名彭蠡湖十道志云湖神能分风上下宋秦观宿湖边惜竹轩梦神女赠诗曰不知水宿分风浦何似秋眠惜竹轩闻道文章妙天下庐山对面可无言】赤湖【在顺昌县东北二十五里湖中有石沃山世传赤松子尝游此】下巢湖【在瑞昌县北四十里相传巢父尝经此因名】母鲤湖【在彭泽县南一十五里昔李氏母病思鱼其子于此得鱼供母病遂愈因名】濓溪【在府城南一十五里自庐山西流合龙开河入江宋儒周敦頥尝寓此因取其故里之号名之敦頥诗潺湲来数里到此始澄深有龙不可测岸木寒森森吾乐盖易足名濓朝暮箴】虎溪【在府城南晋僧慧逺送客过此虎辄号鸣因名道书以虎溪山为七十二福地之一】瀼溪【在瑞昌县南唐元结尝居此自号瀼溪浪士其诗云尤爱一溪水而能存瀼名】湓浦【在府城西源出瑞昌清湓山亦名盆水相传昔尝有人此处洗铜盆水忽瀑涨失盆投水取之见一龙衔盆夺之而出故名盆水唐韩愈诗湓城去鄂渚风便一日耳不枉故人书无因泛江水】射蛟浦【在湖口县治西南一名黄牛浦昔汉武帝自浔阳浮江亲射蛟江中获之疑即此地宋苏辙诗万骑巡游遍千防破浪轻射蛟江水赤教战越人惊】浪井【在府治内世传汉灌婴穿此井湓江有风井水辄动唐李白诗浪动灌婴井浔阳江上风】蟹口井【在瑞昌县治内世传郭璞相地形似蟹因名蟹口其左右有二井又名蠏眼】龙泉【在府治北晋僧慧逺结庵于此无水以杖刺地泉涌既而岁旱逺师诵龙王经于泉上俄有龙起雨乃大足故名】神泉【在庐山宋绍兴中皇甫履赐隠庐山高宗名其所居曰清虚庵光宗在东宫日尝问履山中所乏履曰但水差远光宗因大书神泉二字遗之云持归随意凿一泉履归于庵侧穿一小井方施畚锸而泉已涌】汤泉【在庐山唐白居易诗一眼汤泉流向东浸泥浇草暖无功骊山温水因何事流入金铺玉甃中】卓锡泉【在府城南东林寺后晋慧逺卓锡于地曰此地若有水吾当居之泉遂涌出】东佳泉【在府城西北东佳山下一名紫岩泉山有岩洞甚深广昔有人秉火入洞至一巨涧不可渡而止其泉有上下二窍上窍流则下窍干絶下窍流则上窍干絶三日一周】白家池【在府治西唐白居易凿以养鱼种荷有诗云已被山中客呼作白鱼池】岳飞池【在府治东南宋岳飞守镇时凿久湮今按察分司街是其处】莲花池【在府治南周敦頥所凿有爱莲说】九曲池【在湖口县南三十里晋陶潜宰彭泽时所濬暇日与陆脩静周续之流觞而饮今成小港】洗墨池【在湖口县南三十里相传陶潜凿以涤笔砚者】圣池【在湖口县治南因祈雨有应而名】彭浪矶【在彭泽县北耸立江濵与小孤山相对俗譌为彭郎遂有小姑嫁彭郎之语】桑落洲【在府城东北过江五十里昔江水泛涨流一桑于此因名元范德机诗桑落洲前秋兴孤白云逺见近还无】杨叶洲【洲西半属彭泽县以东属池州界洲上多杨柳或云状如杨叶】
　　土产铜　葛　茶　参　云母　石斛【俱德化县出】石耳【庐山石上生】梅　栗　芋　鳙鱼
　　公署九江卫【在府治东洪武二十年建前军都督府】
　　学校九江府学【在莲花池上宋建本朝洪武初重建】德化县学【在府治前街西宋初建于岳飞池右崇宁间始移此本朝洪武初及成化间俱重建】德安县学【旧在县治东北隔水半里宋初徙县东南崇寜间又徙县治东本朝洪武初重建】瑞昌县学【在县治西宋立于瀼溪傍嘉泰间徙此本朝洪武中重建】湖口县学【在县治东北宋建于下钟山傍本朝洪武初徙此】彭泽县学【在县治西旧在县治东宋庆厯间建本朝治中徙于此】
　　书院景星书院【在府城东唐李渤刺江州元和初以右拾遗召不拜韩愈以书勉之有景星鳯凰先覩为快之语后人因建景星书院】濓溪书院【在庐山麓宋周敦頥建后守潘慈明増筑朱熹为记】靖忠书院【在彭泽县治北观音山后元邑令王国辅建取晋陶潜之靖唐狄仁杰之忠为名】义门书堂【在府城西北东佳山下唐义门陈衮即居左建书堂聚书数千卷以资学者子弟弱冠悉令就学宋徐为记】匡山精舍【在府治南元学士姚燧读书处】
