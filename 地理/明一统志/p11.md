<!-- { "loadSidebar": true } -->
　　清苑县【附郭本汉樊舆县属涿郡北齐省入永宁军后置乐乡县隋改为清苑县属河间郡以境内有清苑河故名唐属莫州五代因之宋改为保塞县金复为清苑县元仍旧本朝因之编户二十四里】满城县【在府城西北四十里本汉北平县地属中山国后魏析置永乐县及置乐浪郡北齐属黎郡隋初罢郡以县属易州唐天寳初改为满城县五代晋时徙泰州治此后废入清苑县金复析置满城县元仍旧本朝因之编户二十里】安肃县【在府城北六十里本易州遂城县地五代唐置宥镇周为梁门口寨宋置静军景徳初改安肃军金为安肃县属中都路天防中陞为徐州后改为安肃州元时县废州存本朝洪武二年改州为安肃县编户一十六里】定兴县【在府城北一百二十里本隋范阳县地金大定中始置定兴县属涿州元属易州本朝初仍旧洪武六年改今属编户二十一里】新城县【在府城东北一百五十里本汉新昌侯国属涿郡东汉于郡北置北新城唐太和中以故督亢地置新城县属涿州五代辽金因之元陞为新泰州后复置新城县至元初属雄州本朝初因之洪武六年改今属编户三十六里】唐县【在府城西一百一十里尧为唐侯国于此春秋为鲜虞邑汉置唐县属中山国北齐省入安喜县隋复置属定州唐因之五代梁改为中山县晋改为博陵县汉复为唐县宋金元仍旧本朝因之编户二十二里】博野县【在府城南九十里本汉涿郡蠡吾县地东汉末分置博陵县属中山国晋属髙阳国后魏改为愽野县齐以蠡吾省入隋属髙阳郡唐初属满州后改属不一五代周属定州宋属宁邉军元省寻复置本朝初属祁州洪武六年改今属编户二十一里】庆都县【在府城西南九十里本汉望都县属中山国晋因之北齐省入北平县唐初复置属定州宋属武定军金改为庆都县属中山府元初属真定府寻改属保定本朝因之编户一十里】容城县【在府城东北九十里本汉旧县属涿郡东汉省晋复置属范阳国北齐省入范阳唐初属北义州贞观初属易州圣歴初改全忠县天寳初复名容城后废宋初复置属雄州金改属安肃州元因之本朝改今属编户六里】完县【在府城西七十里本秦曲逆县地汉置北平县属中山国后魏属北平郡北齐省隋初复置属定州唐改为狥忠县神龙初复为北平县五代时唐改为燕平县后复曰北平属易州宋属定州陞北平军金改为永平县属中山府后陞完州元复为永平县寻复完州本朝洪武二年改为完县编户一十八里】蠡县【在府城南九十里本汉蠡吾县属涿郡北齐省入博野县隋初属髙阳郡唐初属满州武徳中置蠡州宋置永宁军金改为宁州后仍改蠡州元仍旧本朝洪武八年改州为县编户二十七里】雄县【在府城东北一百二十里本汉易县属涿郡后汉属河间国晋改为易城县后魏属上谷郡北齐省入鄚县隋属河间郡唐初于此置北义州贞观六年州废八年复置归义县属幽州五代初置瓦桥闗周为雄州宋置归信县政和中号州为易阳郡金陞永定军元复为雄州本朝省归信县改州为雄县编户一十七里】祁州【在府城南一百二十里本汉中山国安国县地晋属博陵郡北齐省隋置义丰县属愽陵郡唐改为立节县神龙初复曰义丰属定州景福初于此置祁州宋改为蒲隂县景徳初以州为蒲隂郡金天防中复为祁州元以蒲隂县为附郭本朝省蒲隂入州编户一十四里领县二】深泽县【在州城南二十里本汉旧县属涿郡东汉属安平国晋属愽陵国后魏属愽陵郡北齐省隋复置属定州唐因之宋熈宁中省入鼔城县元祐初复为县元省入束鹿县寻复置属祁州本朝因之编户一十里】束鹿县【在州城南一百二十里本汉□县地属钜鹿郡东汉以□为鄡北齐改曰安国县隋于此置安定县属定州开皇中改为鹿城县唐初属深州天歴中改为束鹿县宋金仍旧元省入深泽县寻复置属祁州本朝因之编户一十七里】安州【在府城东七十里本唐武兴县属易州后更为唐兴县属莫州五代废属瀛州宋于此置唐兴寨淳化中陞为顺安军金为安州治髙阳县后徙治渥城县元省入髙阳县寻复置安州本朝洪武七年降为县以葛城省入十四年复为州编户一十四里领县二】髙阳县【在州城南四十里本汉涿郡髙阳县地东汉属河间国三国置髙阳郡隋罢郡以县置满州寻罢唐初复置满州贞观初州罢以县属瀛州宋熈宁中省为镇寻复为县金属莫州后属安州元仍旧本朝因之编户一十四里】新安县【在州城东二十里本汉涿郡容城县地宋属雄州金析置新安州及渥城县元俱废改为新安镇属归信县寻置新安县属保定路本朝洪武七年省入安州后复置编户五里】易州【在府城西北一百二十里秦为上谷郡地汉为涿郡故安易县地隋置易州大业初罢州置昌黎郡寻改为上谷郡唐初复为易州天寳初改上谷郡乾元初复为易州辽置髙阳军宋号遂武郡金属中都路元复为易州初属大都路后改属保定本朝因之以附郭易县省入编户三十八里领县一】涞水县【在州城东四十里本汉涿郡遒县地晋属范阳国后魏属范阳郡后周省入涿郡寻置永阳县后改为涞水县隋改为故安县寻复为永阳县后仍改为涞水县唐属易州宋并入易县辽复置涞水县金元仍旧本朝因之编户二十五里】
　　郡名上谷【秦名】清苑【宋名】
　　形胜临城四野地址坦平【图经】二川交流夹绕州治【元志】易水在东孔山在北【水经】三闗重地以控幽蓟【古雄图经】
　　风俗稍事诗书之业畧无侥竞之风【宋刘涣记】轻生而尚义有荆轲之遗风【图经】民质朴劲勇不以浮华为习而以耕织为生【郡志】
