<!-- { "loadSidebar": true } -->
　　流寓彭祖【古陆终氏第三子籛铿也自尧厯夏殷封于天彭尝于云母山服云母夀八百嵗】庄周【宋蒙人尝与惠子观鱼于濠梁之上今灵璧潼山有荘子后族中率有善谈者】王质【河汾人文中子四世孙唐时侨居淝水上无进取意与游者激之使求发闻因决防而西官至御史中丞】高干【本燕人五代时李景据江南潜结契丹嵗遣单使徃复干父霸将契丹命以干従行使景方至江左谍间北使与中夏构隙遂杀霸居干濠州干在濠生三子寻挈族归宋给田亳州蒙城因土著焉】郭延泽【本徐州人好学博通典籍仕宋累官国子博士咸平中以虞部贠外郎致仕居濠州城南有小园以自娱其咏牡丹千余首聚图籍万余卷】欧阳修【本宋庐陵人初知颍州因灾伤奏免黄河夫万余人修陂水以通西湖民得其利皇祐初自维来颍乐其风土慨然有终老之意致仕遂家焉】刘攽【本临江人厯官中外丧父时欧阳修守颍攽徃依之与修赓咏攽诗有云羁鸟能择木游鱼知赴渊卜居幸乐国负郭依良田】王万【世家婺州父游淮间万因生长濠州少忠伉有大志究心当世急务宋嘉定中登进士累官通判镇江府时金初灭当路多知其人豪也咨问者旁午万谓当急为自治之规累迁至知平江府以太常少卿致仕】
