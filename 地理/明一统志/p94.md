<!-- { "loadSidebar": true } -->
　　人物汉韩信【淮隂人少寄食漂母初事项羽羽不能用乃归汉拜大将军定三秦擒魏取代仆赵胁燕破楚下齐立为齐王将兵防陔下灭项羽汉取天下大抵皆信功后徙为楚王高祖伪逰云梦至楚擒信赦为淮隂侯家僮上变吕后杀之】枚乘【淮隂人为吴王濞郎中王有异谋切谏不纳去而之梁景帝时拜农都尉以病免武帝即位以安车蒲轮征之道卒子臯亦能文召见诏赋平乐馆帝善之拜为郎受诏所赋凡百二十篇】孟卿【东海人事萧奋以其业授后仓仓説礼数万言以授梁人戴徳戴圣沛人庆普普为东平太傅德号大戴为信都太傅圣号小戴以博士论石渠由是礼有大戴小戴之学】严延年【东海下邳人少学法律为郡吏举侍御史宣帝初即位劾奏霍光擅废立亡人臣礼朝廷肃然惮之后为涿郡太守务擢折豪强扶助贫弱令行禁止迁河南太守威震傍郡】严彭祖【延年少弟以春秋公羊名家宣帝时为博士厯河南东郡太守入为左冯翊拜太子太傅亷直不事权贵人或劝其少自勉强彭祖曰凡通经术固当修行可委曲从俗苟求富贵乎】翼奉【东海下邳人少笃学不仕治齐诗尤精律厯隂阳之占元帝初以诸儒荐征待诏宦者署数言事宴见天子敬焉上封事必采究经史穷极隂阳官至博士谏议大夫】陈球【下邳人少涉儒学善律令举孝亷累官侍御史桂阳李硏聚众为冦命球为零陵太守朞月盗息迁南阳太守后为廷尉侄珪少与袁术逰术有异谋遗书与珪珪曰自当戮力汉室营私阿附吾不能也珪子元龙忠亮有大略时称为湖海豪士】周纡【下邳人少好韩非之术永平中补行唐长迁洛阳令下车先问大姓吏数闾里豪强以对纡厉声曰夲问贵戚尔岂能知此卖菜佣乎后免官又征为御史中丞终将作大匠】臧旻【广陵射阳人有才干厯任扬州刺史太尉袁逢见其文奇之叹曰虽班固作西域传何以加此子洪举孝亷补即丘长倡义诛董卓与术绍结好绍惮其能以为东郡太守后为绍所害】陈容【射阳人随臧洪为东都丞洪被执于袁绍将死容曰将军举大事而先杀忠义可乎绍慙使人牵出容顾曰仁义岂有恒所蹈之则君子背之则小人今日宁与臧洪同死不与将军同生遂见杀】陈琳【射阳人博学能文长于书檄曹操尝苦头风一日疾作读琳所作檄草起而叹曰此愈我病】麋竺【东海朐人世货殖赀产巨万吕布袭下邳掳先主妻困匮日甚竺进妹为夫人奴客二十金银货币以给军资赖以复振后益州平拜安汉将军竺雍容敦雅而干翮非其所长故先主待之虽厚而未尝有所统御】三国步隲【淮隂人避难江东种自给孙权为讨虏将军召为主记权称尊号累迁骠骑将军领冀州牧前后荐达屈滞救解患难多所济益后为丞相被服居处如书生时】南北朝王谌【东海人宋明帝时为司徒参军兼中书舎人有学义甚见亲遇帝所行僻屡谏止之后拜中书侍郎】鲍泉【东海人博涉史传有文笔少事梁元帝为国常侍后为通直侍郎累迁信州刺史】隋包恺【东海人兄愉明五经恺悉传其业大业中为国子博士于史记汉书尤称精究学者以为宗教授尝数千人及卒门人为起坟立碣焉】唐王义方【泗州涟水人事母谨淹究经术性謇特不肯造请贵势太宗时补晋王府防军魏征欲妻以妻之侄辞及征卒乃娶人问故曰初附宰相今感知己故也高宗时擢侍御史后以论李义府贬官】徐有功【东海人武后时为司刑卿累断大狱全活者甚众起居舍人卢若虚曰当雷霆之震能全仁恕千载未见其俦】吴通【海州人与弟通微皆博学善文章始通举神童又擢文词清丽科徳宗立弟兄踵召为翰林学士并知制诰】徐温【海州朐山人刚毅寡言唐末从杨行密起兵以功封齐国公镇润州温客严可求善筹画骆知祥知财利温信任之及吴建国拜温大丞相都督中外诸军事封东海郡王】孙鲂【淮人性聪敏好学善吟诗杨吴防有江淮文雅之士骈集鲂遂与沈彬李建勲为诗社仕为宗正郎卒有诗百篇】五代沈斌【下邳人仕晋为祁州刺史契丹犯祁以兵邀击之不利虏将赵延夀招斌降斌骂不屈城陷死之】刘崇俊【楚州山阳人祖全父仁规相继为濠州刺史有能名崇俊仕南唐亦为濠州刺史有仁惠南唐陞濠州为定逺军就以崇俊为节度使移夀州卒赠太尉諡曰威】鱼崇谅【楚州山阳人徙陜州幼能属文仕晋汉至周时为翰林学士书诏繁委皆崇谅为之后表陈母病归陜州就养宋太祖朝不起太宗即位授尚书兵部侍郎致仕】宋刘福【徐州下邳人魁岸有膂力以功累官雄州防御使福至部按行城垒调镇兵以给缮完出私钱以资宴犒冦虽大至恃以无恐淳化初迁凉州观察使福虽不学而御下有方略为政简易人甚徳之】赵师旦【山阳人皇祐初知康州时侬智高反攻康州力不能敌左右咸请避之师旦曰走将安之血战而死诏赠光禄卿】张耒【淮隂人十二嵗能文弱冠第进士厯官太学録迁史馆检讨顾义自守澹如也绍圣初以直龙图阁知润州坐党谪官徽宗召为太常少卿复出知颍汝二州又坐党籍落职耒有雄才笔力絶徤诲人作文以理为主谓六经诸子百氏皆寓理之具学者以为至言】徐积【山阳人三嵗父殁事母至孝以父名石终身不用石器母亡庐墓三年雪夜伏墓侧哭不絶声时甘露降木成连理积初从胡瑗学恶衣恶食不以为耻应举入都载母以从比登第同年共致百金为夀却之后廷臣荐其孝亷为楚州教授卒諡节孝】王资深【山阳人第进士累官尚书郎初擢御史首论在廷大臣草具将上蔡京遣所亲谓曰慎勿言当以此位相处不答翌日出知扬州寻改明州尝着周书及方言子洋中甲科累官直徽猷阁厯三郡有异政所着有东年集】胡松年【海州懐仁人政和初上舎释褐累迁中书舍人在朝毎有所言皆切时政髙宗时拜吏部尚书后权防知政事所荐引一以至公权势莫能夺以疾提举洞霄宫】孙傅【海州人登进士中词学兼茂科厯监察御史钦宗即位拜尚书右丞俄同知枢密院金人围都城钦宗诣金营以傅辅太子留守及金邀太子去傅愿以死从金人召之去死于朔庭绍兴中赠官諡忠定】魏胜【宿迁人多智勇善骑射绍兴末金人南侵胜聚义士取涟水军及海州广募兵以图收复与金人战俘馘甚众或当危廹中辄叱曰魏胜在此人皆辟易尝冒围突出人不能近又尝造如意车行则载辎重止则为营金人来犯极力御之援兵不至坠马死事闻赠保宁节度使諡忠壮】扈再兴【淮人有膂力善机变每战被髪肉袒徒跣挥双刃奋呼入阵人马辟易金人犯枣阳设伏掩击金人大败授神劲綂制继是接战屡防斩其将从义又获其副统军纳塔达以病卒子世达亦以名将称官至都统制】米立【淮人三世为将从陈奕守黄州奕降元立溃围出江西制置使黄万石署为帐前都统制元兵畧江西立迎战被执不降遣万石谕之立曰侍郎国家大臣立一小卒尔何足道但三世食赵氏禄赵亡何以生为竟不屈遂遇害】陆秀夫【楚州盐城人景定初进士李庭芝镇淮南辟置幕中每宴集坐尊俎间矜庄终日未尝少有希合徳佑初以礼部侍郎使军前议和不就二主走温州秀夫追从之益王立于福州进端明学士佥书枢密院事时君臣播越海濵每朝防秀夫俨然正笏立如治朝王殂又立卫王以秀夫为左丞相至元中崖山破秀夫驱妻子入海中寻负王赴海死】张孝忠【淮人徳佑初吕文焕导元兵东下吕师防与武万戸分定江东地知信州谢枋得走入安仁调孝忠逆战湖坪矢尽挥双刀击杀百余人前军稍却后军绕出孝忠后众惊溃孝忠中流矢死】黄文政【淮人戍蜀军溃间道走静江马塈邀与同守城破文政被执大呼不屈元军断其舌以次劓刵之文政含糊叱咄比死不絶声】元杜祐【邳州人河南行省署为三义水马站提领父成病于家祐忽心惊举体沾汗即弃职归父病始三日遂祷求代且尝粪以验疾父卒庐墓尽哀有驯兎之瑞】史彦斌【邳州人嗜学有孝行至正中河溢邻邑坟墓多壊彦斌母卒葬时尝为厚棺刻铭其上及墓为水漂彦斌缚草人浮水中仰天呼曰母棺不知其防愿天矜怜假此刍灵指示所在乃乗舟随草人所之行三百里果得母柩归】本朝倪寛【邳州人精武艺丙午年收集民兵归附本朝累立战功进陞后府都督佥事】陈政【邳州人洪武初集兵从征骁勇过人所向有功累陞中府都督】刘江【桃源人洪武中任燕山中护卫百戸后从兵靖内难累立战功进陞中府都督】杨靖【山阳人洪武乙丑进士才识出众累官户部左侍郎陞刑部尚书转左都御史】李【山阳人由国子生任考功监令有干济才洪武中陞兵部尚书】杨防【山阳人洪武间擢给事中寻迁北平按察司佥事永乐中召为通政司左通政进刑部右侍郎卒于官】张士彬【山阳人洪武中以才行车异荐授江宁知县寻迁江西道监察御史有直气特陞河南按察使在任风纪振扬】刘荣【宿迁人勇畧过人袭父职永乐中以从征靖难有功累赠禄秩进封广宁伯卒追封侯爵諡忠武】钱贵【海州人洪武中父祖以战功累陞府军右卫指挥使永乐中贵袭职谋畧过人宣徳中陞都指挥佥事委管京营操练有法士卒悦服正綂中以外戚陞中军都督府都督同知为人谦恭小心不以富贵骄人卒赐祭】成均【盐城人永乐中由国子生授监察御史端厚勤慎陞江西按察副使再陞南京刑部右侍郎转户部右侍郎】金濓【山阳人永乐中由进士任御史有风裁陞陕西按察副使转右佥都御史分镇宁夏寻陞副都御史召拜刑部尚书时闽中盗起命将讨之濓防賛军务竣事进太子太保兼户部尚书卒追封沭阳伯諡荣襄濓严明刚果狱无淹囚善于筹筞国计以充】罗铨【山阳人宣徳中由进士拜监察御史才能著称进陞湖广按察使克振风纪未几卒于官】沈翼【山阳人宣徳中举进士厯户部主事郎中陞戸部右侍郎再陞南京户部尚书致仕卒翼有心计持已清介莅政慎勤属官惧其威无敢废事者子瑶举进士官至太仆寺少卿】丁防【海州人举乡贡授户部主事立朝以刚正自持人呼为鐡面丁后谪判兴化清慎爱民赈嵗饥弭虎患绰有善政莆民到今思之　畿志】叶淇【山阳人举进士厯官广西按察佥事奉勅襄定土官莫必胜陞陕西副使遏岷州胡寇击杀二贼首继平洮州进佥都御史巡抚山西修筑城堡罢土兵戍邉之不便者拜户部尚书沮内竪庄田之请终太子太保从子贽登进士第厯官刑部侍郎　畿志】李瓉【山阳人进士改庶吉士任吏科给事中封驳弹劾不避权贵时负刚直之称以浙江布政使致仕　畿志】陈让【山阳人累官杭州知府海宁海内徙人甚危之让请近城开河筑堤以捍海果徙至堤外止居民徳之为立生祠然刚正疾恶卒以此去位　畿志】宫安【山阳人累官广东按察司佥事持宪严明致仕归囊槖萧然家居十余年不入城府都御史王竑雅重之畿志】杨理【山阳人由进士厯官大理少卿进副都御史巡抚河南值嵗歉河决乃増筑汴堤水不为害又以民流入永宁者甚多不俟奏发仓赈之汴赖以安拜工部侍郎卒　畿志】张素【山阳人授河隂令五年有清操致政归民思之为立遗爱碑　畿志】陈秉彛【沭阳人进士任四川忠州知州厉操爱民吏民畏服及卒忠人特祀于陆宣公祠　畿志】岑义【邳州人事父母自幼以孝闻问安必拜跪饮食汤药必亲调母肓义朝夕餂之目复明父母卒义苫块几毁及负土成坟庐墓三年甘露降墓树有司上其事旌其门闾　畿志】张仑【宿迁人八世同居成化七年有司上其事诏旌之逮今同居十余世二百余口　畿志】苏勤【安东人六世同居宗族和睦成化间有司上其事以闻畿志】沈麒【沭阳生员正綂中山东盗起掠至淮安郡守被执至沭阳民皆逃匿麒以母病不去俄闻守见执径趍贼垒谕以大义贼感动既释郡守复赠麒米肉而归之御史张惟恕大书忠义表其闾焉畿志】孙清【睢宁县学生少孤事母正徳七年母卒时流贼入境清守柩不移贼竟不入其门隣亦赖以不扰事闻立石褒之　畿志】
