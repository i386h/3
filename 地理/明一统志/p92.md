<!-- { "loadSidebar": true } -->
　　关梁通济桥【在府城南门外】章马桥【在府城北门内】东义桥【在新城东门外】西义桥【在新城西门外旧名西鐡桥往来商贾云集其上为贸易之所】胯下桥【在府城西四十里即韩信为少年所辱处】髙公桥【在山阳县治西北】杜康桥【在刘伶台南】升仙桥【在山阳县旧传昔有姓孙者卖鱼扵此后升仙因名桥西旧有道堂】鳯凰桥【在盐城县治西南旧传有鳯凰来集于此】崇河桥【在桃源县北四十里相传晋石崇尝立仓扵此因开河以通舟楫后人作桥于上】化龙桥【在安东县治东世传昔有白鱓化龙扵此】九洪桥【在海州石湫镇东北桥有九洪】紫阳桥【在贑榆县治西傍有紫阳观】江石桥【在邳州城北一百二十里有石如姜故名后讹为江云】
　　寺观龙兴寺【在府治东晋建唐时泗州僧伽尝居此夲朝洪武中重修又邳州亦有龙兴寺】开元寺【在府城西南唐开元间建内有枸井】报恩寺【在府城北宋建元废本朝洪武初重建】大宁寺【在府城西四十里内有唐李邕文并书又有弥勒佛碑宋发运使蒋之奇题于碑隂曰宝积碑】永宁寺【在盐城县治东北宋隆兴中建本朝洪武初重建】兴国寺【在清河县东南宋建元废本朝洪武初重建又桃源县亦有兴国寺】能仁寺【在安东县治西宋建本朝洪武初重建】招徳寺【在沭阳县东七里元大徳初建】大悲寺【在海州治西宋嘉祐初建俱本朝洪武中重建】重光寺【在贑榆县治南宋元祐中建】夀圣寺【在宿迁县治南元大徳间建俱本朝洪武初重建】崇宁寺【在睢宁县治北夲朝洪武中建】灵慈宫【在山阳县清江浦宣徳间平江伯陈瑄建少师杨上竒为记】妙观【在府治西南本唐白鹤观基宋改名天庆元改今额本朝洪武初重建又海州旧城西亦有妙观】昭惠观【在邳州治东南元至正间建本朝永乐中重修】祥云观【在海州巨平村】玉虚观【在宿迁县治北】真观【在睢宁县治北俱洪武初建】
　　祠庙四贤祠【在府学内旧有宋赵师旦徐积塑像后増张耒陈瓘两像东曰忠孝祠西曰文节祠】威济祠【宋绍兴间金人渝盟李寳自海道御之至石臼山祷之俄而风顺纵火焚敌舟略尽诏封其神曰祐顺侯就楚州立祠赐今额】恭襄祠【在清江浦正綂间建祀平江恭襄侯陈瑄】督抚名臣祠【在府治东南祀总督巡抚都御史汝阳滕昭等】贞烈祠【在府城西北正徳四年建祀烈女何氏】英烈王庙【在府城朝宗门外祀伍子胥唐狄仁杰巡抚江淮毁淫祀千七百所惟留吴太伯季札子胥三祠】黄石公庙【在邳州黄石山上公即授张良素书者金赵滋冇诗】楚元王庙【在府城内元王名交汉髙帝弟庙旧在西门外宋建炎中贼李成来攻王颇着灵异乃移建城中】淮隂侯庙【在山阳县西四十里祀汉韩信宋苏轼有庙铭】钟离相公庙【在山阳县南七十里相传项王将钟离昧亡归韩信捕之急昧自刭土人哀之为立庙】孝妇庙【在巨平山北前汉书东海有孝妇少寡无子养姑甚谨姑欲嫁之不肯后姑经死姑女告妇杀之吏捕妇验治狱成于公以为寃太守不聴竟杀孝妇郡中枯旱三年后太守至于公曰孝妇不当死咎当在是守祭孝妇冢天乃大雨因立庙】东海恭王庙【在山阳县境恭王汉光武子名彊尝立为皇太子因母郭后废封东海王后人为立庙于此】由吾大夫庙【在海州巨平山南按旧图经沭阳人由吾道荣精心妙道学穷秘录且达天人之机隋文帝征拜谏议大夫卒于此后人因立庙】赵康州庙　　徐夫子庙【俱在山阳县治东宋郡守苗仲渊立以祀赵师旦徐积并作诗以美之曰世惟忠与孝训俗知所止杀身赵康州锡类徐夫子虽非萃一门死同闾里】旌武庙【在府城清风门内祀宋蕲王韩世忠庆元中赐今额】显忠庙【在府城清风门内宋建炎间赵立守楚州力御金人中炮而死诏赠奉国军节度使諡忠烈郡人立庙祀之】褒忠庙【在府城朝宗门内宋隆兴间魏胜自海州移守于此金人南伐胜死之诏赐諡立庙】渊徳公庙【在邳州西六里昔渊徳公韩棱为下邳今有遗爱扵民民立祠祀之迄今不废】
　　陵墓公冶长墓【在府境长孔子弟子】漂母墓【在府城西四十里旧淮隂县北寰宇记信为楚王立冢以报漂母即此唐罗隠诗寂寂荒坟一水濵芦州絶岛自相亲虽然寂寞千秋魄犹是韩侯旧主人】韩信母墓【在旧淮隂县北与漂母墓相对俗呼东西冢按传信母死贫无以然行营髙敞地令傍可置万家邑即此】枚皋墓【在旧淮隂县治南】于定国墓【在东海旧县】程知节墓【在府城东宋韩世忠筑城掘地深数丈见一棺椁得碑云程知节墓知节唐人】张耒墓【在府城西旧淮隂县】赵师旦墓【在山阳县三里塘】朱仙墓【在府城西北湖中相传昔有道士朱姓者此虽湖水大涨不没土人异之】赵立墓【在山阳县北神镇】沈翼墓【在山阳县平河桥东岸四里许】叶淇墓【在移风闸西岸】叶贽墓【在更字铺治西十里】
　　古迹田横国【在海州东北八十余里小髙山垒石为城山孤峯特秀俯临深溪惟东隅可通人行汉书汉定天下齐王田横惧诛与其徒属五百余人入海居岛中即此】市丘城【郡国志市丘城即古市丘侯来献鼎处】祝其成【在贑榆县西五里即夹谷春秋定公十年公防齐侯于夹谷即此汉为县宋省】纪鄣城【在贑榆县北七十五里春秋齐师伐莒传曰莒子奔纪鄣山即此】良城【在邳州城北六十里春秋时晋侯防吴子于良即此东汉置良城县属下邳国梁置武初郡隋废郡改县曰良城唐省】罗城【在旧淮隂县治北相传秦甘罗筑两后常扵土中得小钱状如钟有篆文不可识俗号甘罗钱或云寳应有甘罗庙此其处】淮隂城【在府城西四十里秦置县水经注淮水东北经淮隂故城即此晋广陵郡治淮隂东晋刘隗谢安皆扵此屯兵始为重镇元并入山阳县】下相城【在邳州城西南一名项城相传项羽所生之处汉末曹操攻徐州屠男女四十万泗水为之不流即此】利城【在贑榆县西四十里后汉扵此立郡刘宋省唐初置县寻省入懐仁县】堎城【在宿迁县东南五十里汉县晋省】取虑城【在邳州城西南汉志汝南步游张少孤母因拾麦相失者数年后防张为取虑令春月按行髙年至里中遇病妪问之乃其母也】下邳城【在邳州治东魏武征吕布于下邳决泗水以灌其城即此寰宇记下邳城有三大城中城吕布筑小城晋石崇筑】旧贑榆城【在故东海县北五十里青山之隂遗址尚存】樊阶城【北史孔伯恭造火车攻宋人沈攸之退保樊城即此】巢城【在盐城县北一百二十里相传黄巢将冦广陵屯兵扵此因筑此城】武陵郡城【在贑榆县南五十九里魏置隋废】沂州城【在贑榆县南五十里宋泰始间侨置沂州扵此】厚丘废县【在沭阳县北六十里汉置宋省唐复置又省入沭阳】东安废县【在海州城西八十三里汉置东汉省】泗阳废县【在宿迁县东南汉置东汉省】睢陵废县【在邳州治东南即睢宁旧县也汉为睢陵金改今名】隂平废县【在沭阳县西北六十里汉置后省】下邳废县【在邳州秦置梁改为归政县后魏复曰下邳本朝省入州】角城废县【在宿迁县东南百余里晋置隋省】下城废县【在沭阳县南三里后魏置寻省】懐仁废县【在海州城西九十里后魏置治密州莒县界隋开皇初徙此后废】归义废县【在贑榆县北二十里后魏置隋省】东海废县【在海州治北后魏置广饶县北齐分置东海县隋初废后改广饶曰东海唐属海州宋端平初海州寓治此元省入朐山】朐山废县【在海州本汉朐县后周改曰朐山宋海州元海宁州皆治此本朝省入州】新城废县【在府城西三十里宋置为控扼之所元省】韩王庄【在府城西北四十里相传谓韩信始生处】盐城监【在盐城县南唐志云有盐亭一百二十三乃厯代煎盐之所南唐置监】圯桥【在邳州城东南隅年乆湮没元和郡志下邳县有沂水号为长利池池上有桥即黄石公授张良素书之所唐梁肃有铭】南昌亭【在府城西三十五里史记韩信微时从南昌亭长寄食亭长妻苦之乃晨炊蓐食飡时不为具食竟絶之及信为楚王召亭长赐百钱曰公小人也为徳不竟】娑罗树碑【在旧淮隂县南唐海州刺史李邕撰文并书】东海大松【在大海中相传三代时物其状竒异宋张耒有诗】紫极宫画【宫在府城内西南隅宋熈宁中杨杰作记云尝有神仙来逰题诗于壁笔迹渍入刮之不灭又有李公麟画猴戯马马惊而围人鞭之时称为竒笔陈师道诗沭猴自戯马自惊圉人未解猴马情猴其天资马何罪意欲防患犹伤生异类相宜亦相失同类相伤非所及志行万里困一蹶吐豆龁荄甘伏枥】
