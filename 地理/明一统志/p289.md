<!-- { "loadSidebar": true } -->
　　寺观净慈寺【在西湖上周显德中建寺有五百罗汉各髙数丈苏轼谒本长老诗卧闻禅老入南山净扫清风五百间】灵隐寺【在武林山晋咸和初建寺有观风虚白候仙见山冷泉五亭唐白居易所谓五亭相望即此寺外夹道有九里松唐郡守袁仁敬所植宋之问游灵隐夜吟诗二句久不能接有坐禅老僧续成之迟明僧不见人以为骆賔王云】下天竺寺【在府城西一十五里晋咸和中建寺前后有飞来莲花诸峯有合涧跳珠诸泉有梦谢流杯月桂诸亭游人多至其间】中天竺寺【在府城西一十七里宋太平兴国初建】上天竺寺【在府城西一十九里晋天福中建有乳窦白云狮子双桂诸峯拱揖左右】大报国寺【在鳯凰山东后梁贞明中建寺有舞鳯轩】仙林寺【在府治北宋绍兴中建理宗书额并制钟铭】潮鸣寺【在府治东旧为归徳院宋髙宗幸寺夜听潮声遂赐额曰潮鸣】灵芝寺【旧在涌金门外本朝洪武中移建府城东】百法寺【在吴山下宋建炎间建】开元寺【在府治南清平山麓寺旧有烟云阁四壁合古贤像多名人题咏后燬】云居圣水寺【在府治南本朝洪武中赐额夏原吉诗谁辟云居镜峩峩瞰古城西湖晴送碧上竺晓分青经锁千函妙钟鸣万户声此中真可乐何必访蓬瀛】海防寺【在吴山旧为智果院元改今额】胜果寺【在鳯凰山右寺有排衙石石洞郭公泉月岩唐僧处黙诗路自中峯上盘回出薜萝到江吴地尽隔岸越山多古木丛清霭青天浸白波下方城郭近钟磬杂笙歌】梵天寺【在鳯凰山宋僧志诠诗落天寒蝉鸣独归林下寺柴扉夜未掩片月随行屦惟闻犬吠声又入青萝去】昭庆寺【在府城西宋陈尧佐诗湖边山影里静景与僧分一榻坐临水片心闲对云】万寿寺【在府城西三里浙江之濵宋淳熈间建】香积寺【在府城北八里瓜山泾之南旧名兴福宋天禧初改今额】髙丽寺【在府城西一十二里与玉岑山相对元志云以髙丽木起殿故名内有宋书御碑尚存】法相寺【在府城西一十里旧名长耳院五代晋时建宋改今额】虎跑寺【在府城西南一十里旧为广福院唐建宋改今额】演福寺【在府城西小麦岭寺有夕佳楼元张天雨诗西山朝气爽南山夕气佳朝爽人共忻夕佳吾所懐】安国寺【在海宁县治西内有大悲阁宋苏轼为记】慈脩寺【在富阳县治西寺近江潮汐可观往来者多游息焉】径山寺【在天目山东北寺多先贤碑文并名人题咏】寂照寺【在于潜县南二里寺有緑筠轩后更名此君宋苏轼诗可使食无肉不可居无竹无肉令人瘦无竹令人俗无肉尚可肥士俗不可医傍人笑此言似髙还似痴若对此君仍大爵世间那有扬州鹤】治平寺【在昌化县治西寺后有山磅礴为武隆支冈松竹苍翠犹屏障然】福胜院【在临安县北二十里宋赵仲藏诗千骑踏清霜东游古道场云笼山骨瘦风引水声长】普照院【在新城县东北一十五里宋许广渊诗乱峯环合处中见古精庐万事尽不到数僧闲有余】佑圣观【在府治东宋孝宗为王时外第淳熈初改为观】三茅观【在府治南七宝山之麓有茅君像旧存古器物三宋鼎唐钟褚遂良隂符经今不存】四圣观【在孤山观有香莲亭挹翠堂即宋僧惠勤所居】表忠观【在龙山宋郡守赵抃以钱氏坟庙芜废请于朝即龙山废刹为观赐额表忠苏轼为碑铭岁久湮没嘉靖三十九年以灵芝寺改建寺固王故苑云】景星观【在临平山下与东岳祠峙立两傍有藕花洲】葆真观【在海宁县东二里宋绍兴中建】丹霞观【在富阳县治东北宋政和初建】真庆观【在于潜县西三里宋绍兴中建】集真观【在于潜县南三十里旧志汉张道陵所生之地旧名生仙宫元董薄霄诗相韩遗髯如防生在青山第几重仙骨已随丹气化故基犹有白云封】宗阳宫【在府城东中有老君台元杨载宗阳宫翫月诗老君台上凉如水坐看冰轮转二更大地山河微有影九天风露寂无声蛟龙并出承金榜鸾鳯双飞载玉笙不信弱流三万里此身今夕到蓬瀛】龙翔宫【在府治西北旧在府治东宋理宗潜邸宫后有小蓬山元陈旅为记】玉清宫【在府城西葛岭宫有初阳台元赵达夫白珽鲜于枢联句巾子峯头舣钓舡初阳台上坐鸣出云髙树明残日过雨苍苔细泉絶俗谁能继遐躅凌虚我欲挟飞仙还家政恐乡人问化鹤重来知几年】洞霄宫【在大涤山宫有五洞交扃九峯回挹千岩万谷秀聚其中】重阳庵【在吴山之右山有泉自洞中涌出潴而为池】紫阳庵【在瑞石山上相传仙人丁野鹤炼丹于此】
　　祠庙伍子胥庙【在吴山吴越春秋子胥谏吴王不听伏剑而死王乃盛以鸱夷之革浮之于江吴人怜之立祠江上命曰胥山唐干寜中封子胥为吴安王本朝命有司岁时致祭】陈明府祠【在余杭县治东汉陈浑为余杭令有功于民民为立祠】许逺庙【在海宁县治西五代梁初建后増祀唐中丞张巡宋并祀南霁云雷万春姚訚本朝洪武初以海宁故盐官乃远所生地宜庙祀故独以祀远云】白文公庙【在西湖上祀唐白居易】钱忠肃王庙【在钱塘县西清波门外旧传钱氏五王皆祠于此有碑磨灭后有井曰乌龙井土人至今名此地曰钱王太庙】岳武穆王庙【在岳飞墓侧武穆飞諡本朝命有司岁时致祭】灵卫庙【在府城西宋建炎间金兵犯临安钱塘令朱跸暨二将金胜祝威率民兵力战死之本朝命有司立庙岁时致祭扁其庙曰灵卫】张兵部祠【在府城南江塘上祀宋兵部尚书张夏夏景祐中为两浙转运使筑江隄始易以石以防江潮之害郡人感而立祀】耿侍郎祠【在新城县北二里侍郎宋令耿秉也秉宰是邑有惠于民民立生祠】旌功祠【在三台山祀本朝于肃愍公治间赐諡建祠岁春秋祭省志】忠节祠【祠二一在府城按察司治东南祠本朝故按察使王良正德中建督学万公潮具事勒石一在笔架山方家峪祀宋大学士徐应镳本朝正德间立祠赐额命有司岁春秋致祭省志】同仁祠【在祥符桥畔祀本朝孙燧王守仁胡世宁钱塘嘉靖十七年建省志】
　　陵墓吴王夫差墓【吴越春秋夫差内传二十三年葬于余杭山太宰嚭亦葬其傍】孙钟墓【在富阳县南十五里即吴孙坚父也】杜子恭墓【南齐书孔稚圭东过钱塘北郭于舟中遥拜杜子恭墓】吴天师墓【天师余杭人为唐内供奉因游天柱宫没葬于此】许逺墓【在海宁县东北杨园村】武肃王墓【在临安县城北茅山原】文穆王墓　忠献王墓【俱在府城南龙山南原以上俱吴越王】林逋墓【在孤山逋自为墓于其庐侧临终为诗云湖上青山对结庐坟前修竹亦萧疎茂陵他日求遗藳犹喜曽无封禅书】岳飞墓【在栖霞岭下飞宋髙宗时慨然有恢复中原之志卒为秦桧所中死葬于此今其墓上古木枝皆南向识者谓其忠义所感云元赵孟頫诗岳王坟上草离离秋色荒凉石兽危南渡君臣轻社稷中原父老望旌旗英雄一死嗟何及天下中分遂不支莫向西湖歌此曲水光山色不胜悲】陈刚中墓【在府城西北龙井山刚中闽人宋建炎中任大府寺丞上封事议恢复忤秦桧与胡铨等七人同谪刚中知防州安远县殁其子扶柩葬于此】邹济墓【在余杭县东南五里济歴官至詹事本朝洪熈初勑葬于此仍建祠墓左命有司春秋致祭】于肃愍公墓【在三人山】
　　古迹周赧王城【在余杭县北三十里宋晏殊类要此城周赧王南游所筑】余杭县旧城【在苕溪南汉熹平中徙溪北寻复溪南宋雍熈初复徙溪北今溪南旧城基问有存者元至正中筑城守御号营盘城】东安郡城【在富阳县北一十八里吴董武中郡守全琮筑】潜州城【在于潜县东七里唐武徳中筑置州并临水县寻废今其地名城岭】紫溪县城【在于潜县南三十里唐垂拱初析于潜置紫溪县后改曰武隆寻废】宋大内【在鳯凰山之东本梁安国寺地故吴越王宫也宋为杭州治髙宗南渡以州治为行宫増筑皇城】大庙【宋绍兴四年建在府城内瑞石山之东十三年又建景灵宫以奉祖宗神御在城内西北隅十五年又建神御殿朔望节序生辰帝亲酌献行香用家人礼在大内今俱废】圜坛【在府城南八里绍兴十三年筑三岁一郊天坛四成坛及内壝凡五十步中壝外壝共二十五步坛侧有熈成殿】社稷坛【在府治北绍兴十三年筑】先农坛【在府城东南一十里绍兴十五年筑】髙禖坛【在府城东南一十里绍兴十六年筑岁祀青辛以伏羲髙辛配】九宫坛【在府治东故青门外绍兴十八年筑岁祀太乙等九宫神以上皆废间存遗址】玉津园【在龙山之北绍兴十七年建旧为燕射之所孝宗尝临此讲射礼】聚景园【在府治西五里宋髙以孙诗翠华不向苑中来可是年年惜露台水际春风寒漠漠官梅却作野梅开俱久废】雷峯塔【在西湖南山之南皮园吴越王钱氏所建尚存】六和塔【在府城南十三里开化寺前宋开宝中建塔有九层后废绍兴间复建七层而止】林逋庐【在西湖之孤山逋初放游江淮间久之归杭结庐于此二十年足不及城市宋真宗赐粟帛诏长史岁时劳问杭州守李及辈尝造其庐清谈终日而去有梅花诗云疎影横斜水清浅暗香浮动月黄昏为世所称畜二鹤尝泛小艇于湖中客至庐童子纵鹤飞去逋即归】东坡庵【在钱塘县西北六里东坡为郡守时尝止此后人凿岩为室名东坡庵】岳飞宅【在府治北郡人即其地立庙祀之庙有井相传飞被害时有女尚幼挟银瓶投井而死故庙并祀焉】葛坞【在武林山吴葛孝先偕葛洪居此】仙母墩【在府治西五里神女传云王方平过蔡经家以千钱与余杭姥求沽酒须臾得酒五升又世传有农姥居此采众花醖酒后有三仙人至饮酒因授药数丸姥饵之遂仙去宋王安石诗緑净堂前湖水緑归来正复有荷花花前若见余杭姥为道仙人忆酒家】仙人棊【在府城西五十里山上以丹砂为棊局路黒白棊子皆在】铁井栏【在六和寺南昔有蛟龙自井而出攻损江岸钱氏铸鐡井栏以镇之刻八卦于上以象八方】
