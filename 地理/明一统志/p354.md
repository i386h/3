<!-- { "loadSidebar": true } -->
　　名宦汉步骘【建安中孙权辟为鄱阳太守岁终徙为交州刺史】三国虞翻【吴鄱阳太守有文名立言粲盛】周鲂【吴黄武间为鄱阳太守时鄱人彭绮作乱鲂生擒之赐爵闗内侯】晋虞溥【鄱阳内史大修郡学广招生徒至者七百余人风化大行】王廙【永嘉间为鄱阳内史立学北门内学徒至者八百余人】纪瞻【鄱阳内史会苏峻之乱瞻与温峤等率舟师以赴难】顾众【鄱阳太守时王敦有逆谋令众出军众不发敦怒以军期召众诘之声色俱厉众不为动后以讨苏峻有功封鄱阳县男】王大如【余干县令为政得缓急之宜后为刘裕所杀民怀其德立祠祀焉】南北朝陆襄【梁鄱阳内史郡人鲜于琮作乱攻城襄破之生擒琮人歌曰鲜于擒后善恶分人无横死頼陆君为政六年郡中大宁】隋梁文谦【大业中为鄱阳太守饥民起为盗文谦招徕抚字给钱米赒之又培土为市以居民使贸迁有无民甚德之当时治行为天下最】唐薛振【龙朔初为饶州刺史在郡一年以神明驭下北冈产芝草郡人以为瑞为立芝亭】窦俨【緫章间为饶州刺史用邓远公银山之议谓可以瞻邦用遂上其事】郭元振【开元中为饶州司马为人慷慨不事小节】顔真卿【乾元初为饶州刺史时盗掠乡村真卿捕首恶磔之市郡中肃然】李复【建中初为饶州刺史筑隄捍□民德之号曰李公隄】李德裕【父吉甫为饶州刺史治声流闻德裕兴元间为余干令治政为江东最】马植【太和间鄱阳太守尝筑隄百姓便之呼为马公隄】宋范正辞【太平兴国中知饶州先是州多滞讼正辞至宿系皆决遣之胥吏坐淹狱停职者六十三人】马亮【淳化间知饶州土豪白氏多持吏短长尝杀人以赦免益骜横为闾里患亮发其奸而诛之郡中肃然】毕士安【太宗时知饶州以名节自厉天下称其清】范仲淹【景德中知饶州兴学校明教化一以岂弟为政赈济饥民頼全活者以万计】吴在木【咸平间知余干县兴利除害县中称治有白雀青鹿之瑞民歌曰吴在木政严肃恶者忧覊囚善者乐化育鸟有白翎雀兽有青毛鹿不见大声急走人昔之屡空今皆足】唐文若【知饶州作新学校减田租寄耗米二万石又请岁籴常平义仓之储十三与民平市农末俱利而粟不陈腐】张谠【治平间知德兴县县人颂之曰张侯张侯敷政优游农乐其业未麦有秋】黄庭坚【治平间为余干县主簿理政之暇讲论礼乐赋咏诗歌民俗为之丕变】刘安节【政和中知饶州民爱戴如父母移知宣州饶人遮留之且曰吾州自范文正公之后惟刘公一人而已】蒋静【知安仁县俗好巫疫疠流行病者宁死不服药静悉论巫罪聚其所事淫像得三百躯投诸江】蒋兴祖【饶州司録叅军睦州盗起旁郡皆震兴祖白州将紏吏卒缉战具盗不敢入境】郭僎【建炎间为浮梁令适剧贼张琪犯乐平官皆遁转运使檄僎掌乐平县僎至整兵死战战不克被执骂不絶口遂遇害】连南夫【建炎间知饶州时舒贼刘文舜将冦饶南夫缮城隍备之且致书统制王德调兵来援城頼以完邦人德之绘像生祠焉】赵彦端【绍兴间知余干县刚介不屈爱民如子民称为赵母】胡铨【知饶州召对言脩德结民练兵观衅孝宗曰久闻卿直谅】王十朋【隆兴初知饶州饶乆旱入境雨至并湖盗出没其间闻十朋至一夕遁去】程逈【饶州德兴丞盗入县齐匊家平昔所不快者皆罥絓逮狱州属逈决禁囚辨甚寃者纵遣之寻获真盗】杨简【知乐平县作兴学校与士子讲明义理教化大行邑人以讼为耻夜无警盗路不拾遗】李舜臣【乾道中知德兴县专尚风化民有母子昆弟之讼舜臣为陈慈孝友恭之道遂为母子兄弟如初间诣学讲说又定为义役民大便利】李浩【饶州司户叅军天资质直风裁素高人不敢干以私】罗必元【知余干县赵福王府骄横前后宰贰多为挤陷至是以汝愚墓占四周民山亦为直之人壮其风力】史弥巩【提点江东刑狱饶及信南三郡大侵乃厘户为五甲乙以等第赈粜丙为自给丁籴而戊济全活为口一百一十四万有竒】娄机【通判饶州决滞讼平反寃狱及摄州益着其能洪迈称道之不容口】程元鳯【绍定中知饶州郡初罹水灾元鳯访民疾苦夙夜究心脩城堞置义阡寛诛求察诬证芝生治所】刘应龙【嘉熈中饶州録事叅军有毛隆者务剽掠杀人州人被盗遥呼盗曰汝毛隆也盗亦曰我毛隆也捕隆置狱应龙曰盗诚毛隆岂肯自谓州不可隆诬伏抵死未几真盗败应龙由是著名】马光祖【理宗时知余干县时县水旱疾疫大作光祖抚慰有方民思其德为祠祀之】唐震【咸淳间知饶州元兵至不屈自经死又德兴丞王贵行亦赴水死】元王都中【饶州路总管年饥米价翔踊都中以官仓之米定其价为三等粜之民得以济去任郡民为立生祠】周自强【饶州路经歴性度寛厚不为刻深民有以争讼诉于庭者一见即能知其曲直】杨载【延祐中同知浮梁州事吴兴赵孟頫得其所为文极推重之由是载之文名隠然动京师】卜天璋【延祐间为饶州路总管更田制听民自实事无苛扰民大悦岁饥不俟上请发廪赈之民頼以全活治行为当时冠】韩镛【至顺间饶州路总管凡境内祠宇有不合祀典者皆毁之兴学择师儒频诣学课试以示劝励由是人人自力于学】潘敏中【至正间为饶州路推官能平寃狱有神蛇之异】魏中立【至正间饶州路总管黄州冦徐夀辉遣将攻饶州中立力战不克被执夀辉欲降之中立不屈骂不絶口剖腹而死】乌枢【至正间余干县尹抑强扶弱理讼均徭得民心淮兵陷余干枢诣江浙行省乞兵克复州城后授饶州路总管】本朝陶安【洪武初饶州知府招徕有方流亡四集与千户宋炳守城拒逋贼创学建祠不烦民力民为之谣曰千里榛芜侯来之初万姓耕辟民去之日又曰湖水悠悠侯泽之流湖水有塞我思侯德相率立生祠祀之】郑选【国初以武畧将军守御饶州相原隰度营基躬立规制曲尽材用于是队伍整肃士卒效力洪武初逋冦唐丑人等作乱选击平之民頼以安饶人立庙祀之】李宁【洪武初知余干州材敏有断盗起攻城宁率乡兵佐官军擒其首杀之复以土兵捜山泽散匿者三百人正其罪岁大饥移粟赈济民怀其惠作遗爱文】辜臯【洪武初知徳兴县宣布号令招抚流亡会冦窃发乃聚民兵保障时开山炼铜为民患乃奏请罢之修建学宫桥梁民乐趋事百里之内鸡犬相闻皆臯力也】冯允【洪武中知余干县访民隠戢吏奸政治严明旧囚逸狱者数人部檄县捕甚急械其亲识至允释之佯为不理密遣人察之得于土窖中民有被盗杀者子以疑似告逮捕无辜三十余人允斋沐祷神果得杀者性甘淡薄去任囊槖萧然惟琴书而已】李琛【洪武中知安仁县长于治民抚慰劳问如家人父子以故民皆感悦词讼遂息凡县治庙学桥梁脩建一新清誉甚着】李益【洪武中为饶州通判后知饶州府在任十有八年习知民情性寛大不事苛细以故民爱之如父母永乐初饶境大蝻益徧告神祗忽大雨如注蝻尽死】胡俨【余干县教谕学有所自动必以礼律己正人士心悦服　省志】任勉【洪武末鄱阳知县首以礼义亷耻教民公暇即诣学宫讲授立易见册分上中下户凡户调则捡实以行陞知泸州鄱民如失父母相与诣阙丐留遂调饶州府同知】赵濬恭【永乐中知徳兴县时田畴多芜乃丁宁告谕民有力能兼作者听遂无遗利性尤亷介家事寥落卒之日民皆流涕】叶砥【永乐中知饶州府虚心延访民间利病而兴除之务息词讼以故讼简郡有瓷窑劳夫役奏减四分之一民皆称便】黄通理【宣德间以户部郎中知饶州府事建今府治善经畧有仁声　省志】吴让【宣徳间以按察副使谪知鄱阳县有政声　省志】王夀【正统间为饶州推官发奸摘伏豪猾屏迹考最迁监察御史　省志】庄典【由进士先知安福县操履端洁为政有体士民咸信服之后陞淮府长史以正直辅导宗藩见重　省志】王佐【景防间知饶州府谅直平易亷介缜密先任徽州同知去则民上章挽车以留之及去饶民惜之如去徽明年饶民闻佐再来趋迎为之罢市谣曰王佐再来天有眼其得民心如此　省志】吴绎思【天顺间由进士为德兴令心体充实政事光明士守其教民安其令去任十年民思之不已复立碑以记其政迹　省志】李聪【成化间以郎中出守饶州岂弟仁厚爱百姓如家人　省志】邓杞【成化间进士为德兴令民立徳政碑以配吴绎思　省志】刘涣【成化间为鄱阳令清慎亷明爱民礼士治为江西最筑圩隄以捍水患长数千丈得田数千畆鄱民至今有頼立祠祀之因筑隄得暑疾卒民哀痛如失父母　省志】王悼【成化间任余干知县精于吏事综理无遗　省志】林祥【治间任饶州教授以正律己以恩义结民遇诸生不啻父兄之于子弟贫不能婚丧者倡义周之困而殆者匡之性敏而才者诱掖之多所成就去后怀其德教建碑于学宫覆之以亭顔曰思服　省志】李俊【饶州守御正千户正德庚午姚源盗据险为乱官兵夹攻次梁山坂时行伍未集贼乘我虚军士奔北俊独奋身直前手射贼十余力屈受执骂不絶口其弟李二逺驰刀助兄遂同遇害时副千户高钰百户郑鉴同死于锋镝　省志】
　　流寓欧阳询【本潭州人唐太宗时歴太子率更令有一帖云年二十余至鄱阳县喜其地沃土平众士往往凑聚侨寓甚久】戴叔伦【润州人仕唐歴抚州容管所至称治后于饶州东湖卜居三十年刺史马载慕其诗为筑隄湖上时往访之有宅今为荐福寺】江万里【都昌人宋咸淳间拜左丞相以襄樊为忧屡请益师与贾似道不合力求归寓居饶州元兵陷城州人悉遁万里坐守以为民望兵入其第赴水而死其弟万顷自南康来省之遇兵不屈骂不絶口而死】
