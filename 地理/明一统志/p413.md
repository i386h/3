<!-- { "loadSidebar": true } -->
　　山川纯徳山【即显陵山　隠隆隆盘礴郁葱是奠陵宫羣锡嘉名是曰纯徳】仙泽山【在府治北百里髙数百仞下有洞】狮子山　象山【俱在府治北百里仙泽口二山对峙若二兽蹲踞水中鎻住水口为郡城之鎻称竒胜云】从岵山【即旧邸官墙外之在】章山【在府治南半里西魏平汉东立基州仍统章山即此】樠木山【在府治东一名武陵楚武王伐随出师诣丹阳心荡至樠木下而卒即此山有楚武王庙】龙爬山【在府城北二十里山有龙爬痕】聊屈山【在府城东三十里上有白鹿池】黄泉洞山【在府城东八十里山有黄泉洞】花山【在府城东一百里旧传灵济祖师过此时百草开花故名】城子山【在府城东一百四十里上有土城】界山【在府城东北一百八十里接随州界】张良山【在京山县北八里峯峦髙峻草木秀美峭壁间有一横径多马迹山下有铁弹丸如鸡□后人多得之相传汉张良息兵于此因名】京源山【在京山县东北一十里山窟下旧有石刻律诗十首以崖枯草茎廋水淸鱼影寒为韵今为野火所燬】潼泉山【在京山县西六十里以泉出山下故名】寳香山【在京山县南九十里】石人山【在京山县北九十里半崖间有石人】寿宁山【在潜江县西里许】黄蓬山　望乡山【俱在沔阳州城南二百里大江之傍二山相近黄蓬山上有鲁公鲁婆城俗传蜀汉鲁肃尝屯兵于此】五华山【在景陵县北七十里围九百丈上有伏羲庙相传伏羲后封于此有古风氏国故城今废】白螺山【在景陵县治西南上有吴王庙】龙穴山【在景陵县东北五十里山傍有龙穴坡一名龙尾山】天门山【在景陵县西六十里唐陆羽传负书于火门山从邹夫子学即此后因俗忌火字改今名】青山【在景陵县西北六十里】次华山【在景陵县东九十里山岭连属北接今府境】巾戍山【在景陵县境晋元熙间得古铜钟七枚于此】屏风山【在荆门州治北絶顶平衍中有两泉宋开禧间郡守李直丙徙居焉】灵鹫山【在荆门州治北旧有灵鹫寺有穴曰龙洞深五里石台甚髙春月水声如钟鼔管籥聴者忘倦宋熙宁中山泉溢有髹器□车流出志字曰嘉州葢泉与蜀通也其上有洗心亭郡守陈垓所作】荆山【在荆门州西北二百里即卞和得玉处】东山【在荆门州治东上有楚望亭亭侧有塔甚髙人多题咏】蒙山【在荆门州治西两峦对起如峨眉旧名泉子山山麓有二泉即蒙惠泉上有澄源阁信美浴沂浮香潜玉玉五亭皆游憩之所】西山【在荆门州西三里上有仙人洞及海防院】荆门山【在荆门州南五里张栻记峰峦对峙厥状如门宜都记即楚西塞】仙女山【在荆门州东南百二十里相传有七仙女于此围棋迹存上有梳妆台庙遗址存】内方山【在荆门州南一百八十里汉江之上即禹贡内方也一名立章山又名马仙山】许由山【在当阳县东一十里相传许由隠此下有洗耳溪按许由隠箕山而此亦以许由名不知何据】圆台山【在当阳县东六十里上有灿霞观故址俗传唐玉真公主所建有碑乃陈宗逊撰庾逺书】紫葢山【在当阳县南八十里道书为第三十三洞天寰宇记紫葢有南北二山顶上四垂若繖状林石皆绀色下出防水甘馨异常宋葛立方诗紫葢亭亭秀荆渚股分防水穿林莾尚想当时老瞒雄铁骑蛇矛走先主】緑林山【在当阳县东南一百一十里即王莽未年録林兵起处】张飞山【在当阳县长坂坡西即飞断桥拒曹处】上盘石岭【在府治东四十里上有石路盘廻故名】闗王岭【在京山县治北上平如掌有毬塲及故城垒】圣人岭【在京山县南五十里相传孔子适楚径此】诸葛岭【在景陵县南二十里世传诸葛亮屯兵处】天子冈【在纯德山前】太子冈【在荆门州北五里元文宗自潜邸归即位尝驻此冈后人因名】斑竹冈【在荆门州北五十里唐韩翊送人赴江陵诗斑竹冈迎山雨暗枇杷门向楚山秋】境防石【初在鼔角楼下碑云大中祥符九年】掇刀石【在荆门州南二十里蜀汉将闗羽徃来荆襄于此屯兵掇刀石上痕迹尚存傍有羽庙】铁人谷【在当阳县沮水北山谷间有四石甚巨铁色人形故名】当阳坂【在当阳县县北一百里曹操入荆州汉昭烈奔江南操追及于当阳长坂昭烈弃妻子走使张飞将二十骑拒后即此】空山洞【在京山县南二十五里山间洞口有石鼓击之有声中有石仙女石镜石台】仙女洞【在京山县东南四十里嵓谷竞秀泉脉交流峭壁挿天水纹纡石如篆洞有三门中有石床石枕石镜台宋时有道者秉烛入游数日而出即随州也后有继之者即遇迅雷暴雨不复可入】子陵洞【在京山县南六十里相传汉严子陵尝隠于此傍有井尝有一星光芒见于中】游学洞【在当阳县南五十里即鬼谷子与张仪苏秦游学处】汉江【在府治西上至襄阳七百里下至沔阳七百里其江自北来经石城西南至沔阳汉阳入于大江】潜江【在潜江县尔雅水自江出为沱汉出为潜今潜江汉水循源而下经本县界入大江】汉江【在荆门州东九十里源自陜西汉中为汉水至荆山东为沧浪水过潜江为沔水】直江【在荆门州东南一百六十里南流入潜江界平塘湖达三湖以合沔水】沮江【在当阳县北源出房陵县过临沮县界与漳水合流通沱江至枝江县界入大江】漳江【在当阳县北源出临沮县南至当阳与沮水合流入大江在传江汉漳沮楚之望也】沱江【在当阳县治南至枝江县界入大江禹贡岷山导江东别为沱即此】龙母湖【在府治南三十里水溢通汉江旧传尝有龙驰骛千湖名龙骛湖讹骛为母】三阳湖【在沔阳州西二里东曰朝阳南曰南阳北曰水阳故名】复池湖【在沔阳州境后周武帝置复州取此为名】白鹭湖【在沔阳州东一十五里】鼍湖【在沔阳州东二十里】白鼋湖【在沔阳州境内】西湖【在沔阳州东南一百五十里】黄蓬湖【在黄蓬山下】马骨湖【在沔阳州东南一百六十里夏秋泛涨淼漫若海春冬涸为平田】马良湖【在荆门州马良村】平塘湖【在荆门州东南五十里南流入二湖东合沔】蒿台湖【在荆门州东南一百八十里晋逺公过此挿蒿为记后蒿极繁盛云】直河【在府城北一十五里其水直注于大江俗讹直为池故又名池河】丰乐河【在府城北一百里灌田甚广岁赖以丰】县河【在京山县治前下流至景陵县蒿台湖入汉江】撞河【在京山县东北八十里旧传有白龙撞石开此河故名源发随州洪山白龙池下流至汉川县入大江】臼河【在京山县一百四十里左传楚昭奔随将涉成臼即此】芦茯河【在潜江县东三十里汉水分流处】漕河【在沔阳州西南江水潜水所入】汊河【在沔阳州北流入汉阳府界】襄河【在沔阳西汉水所入】义河【在景陵县东相传宋太祖防时尝渡此以钱遗舟人不受太祖登极之后免徴鱼课因名】建阳河【在荆门州北一百三十里一名建水又名阳水亦名大漕河】司户潭【在京山县北一十里深不可测昔有曹司戸者祷于此迟其应司户委身潭中少顷甘泽大沛】滚钟潭【在京山县西南三十五里昔有寺钟怱自楼出滚入于河所厯处草木皆偃生】多宝钟潭【在京山县南深数十寻方广丈余宋时寺为火所燔有钟自巨熖中跃入于潭不复可覩】白龙潭【在防山西比】金龙潭【在当阳县北一十五里宋徽宗时建明堂来取此水投金龙镇其中故名胡安国故居在其上】云梦泽【在沔阳州东禹贡云土梦作乂云与梦本二泽而相连左传云梦跨江之南北又荆门州北有云梦泽接连德安府云梦县界】丹溪【在当阳县北七十里】温汤水【在京山县南一十五里灌溉稻田其收数倍】澨水【在京山县西八十里】泗水【在京山县西南一百八十里即泗汊湖】三澨水【在沔阳州东南禹贡过三澨左传有句澨漳澨雍澨防澨大率皆水边地名】沧浪水【在沔阳州北禹贡东流为汉又东为沧浪之水楚屈原逢渔父歌曰沧浪之水清兮可以濯吾缨沧浪之水浊兮可以濯吾足】回河水【在景陵县东北七十五里自今府治池河水东流至此】西江水【在景陵县境乃襄江之一唐陆羽诗千羡万羡西江水曽向竟陵城下来】白沙水【源出京山县白沙山下流经州境宋置玉沙县取此】七里沔【在沔阳州北周地图记夏水合诸水同入汉自汉入潴名七里沔州名葢取诸此】鞭尸滩【汉江濵伍员鞭楚平王尸处】刷马滩【在汉江南一十五里旧传闗羽尝刷马于此故名】金沙滩【在当阳县东南一百六十里其地多流沙如金】金港【在府城南源出樠木山流一里入汉江宋时尝于此披沙求金今湮塞为民居】龙鳯港【在府城南四十里本汉江支流旧传楚王尝乘防舫载嫔御徃来游戯于此】车湘港【在景陵县东北】曹将港【在荆门州东五里唐曹全晸刘巨容尝败黄巢于此】孟子港【在荆门州西南五十里唐孟浩然尝徃来于此故名】楚贤井【在樠木山下楚宋玉凿亦名宋玉井宋郡守张孝曾建亭名曰楚贤】炼丹井【在府城东南相传汉梅福炼丹于此】涤尘井【在沔阳州治东南妙观元末陈友谅居此】温泉【在京山县东南一十里沸甚可浴其傍旧有振衣亭晏殊类要云冬月有素气如烟昔有玉女乘车入于此泉】马跑泉【在京山县北一十里汉闗羽驻兵于此山无水士卒渴甚夜有虎咆哮马惊跑地因而得泉至今民资灌溉之利傍有卓刀石尚存】五泉【在京山县西五十里泉有五穴涌如鼎沸灌田甚博】新罗泉【在京山县北七十里相传尝有新罗僧修行于此一日语众欲归有神止之僧言思乡中水神指其地泉即涌出僧尝之味同故乡水僧又言思故乡鱼神复指水得鱼鱼形皆纎细色斑目赤僧遂不复思还其泉溉田民甚便之】潮水泉【在京山县北一百余里泉隠于石一日两潮潮则有声如雷水即泛滥俄顷声息水退】帝星泉【在京山县北八十里子陵山相近汉严子陵隠此读书夜分有帝星临于井上光芒烛天光武起兵南征至此因名】涌玊泉【在沔阳州治西北相传古有泉流出漕河有沙随流而出其白如银故名】陆子泉【在沔阳州治西广教院一名文学泉唐陆羽嗜茶得井泉以试茶味故名唐裴廸诗竟陵西塔寺踪迹尚空虚不独支公在曽经陆羽居草堂荒产蛤茶井冷生鱼一汲清冷饮髙风味有余】石渠堰【在景陵县西北三里其流自五花山下通草水唐咸通中刺史黄元素开】蒙泉　惠泉【俱在荆门州西二里源出峡山之麓分为二后人名其北泉曰蒙南泉曰惠蒙泉水常寒昼夜两潮水溢数寸唐沈传师诗京路马骎骎尘劳日向深泉聊息驾可以洗君心惠泉水常温宋知州彭乘为三沼延其流至竹陂河入汉江民引以灌田苏轼诗楚人少井饮地气常不泄畜之为惠泉贫者有所借宋元人多游此二泉上有四碑刻犹存】玉泉【在当阳县南三十里旧志玉泉有碑邵子明李安期所譔】鹤池【在府治南汉梅福养鹤之所】鹿湖池【在府城东六十里深不可测旧传有白鹿入此故名】青泥池【在樠木山三国志乐进与闗羽相距青泥山即此】曲水池【在府城小东门外梁太清间邵陵王纶守郡雅好賔客乐于诗酒慕王右军兰亭流觞曲水之兴故效焉】覆釡洲【在景陵县治西以形似名相传即唐陆羽隠居之地】润乡洲【在荆门州东南一百四十里江陵县界古谚云流尽润乡田荆门出状元】洗罗陂【在府城北三十里】竹篠陂【在府城南四十里】熨斗陂【在当阳县东北八十里宋郡守吴猎尝遏走马湖熨斗陂之水西北寘李公匮以防戎马】甘鱼陂【在景陵县西左传楚公子比为王次于鱼陂即此】熨斗陂【寰宇记沧浪之水其侧又有熨斗陂】五龙堰【在府城南二十里溉田数百顷】莲花堰【在府城北三十里】髙氏堤【在潜江县相传五代时髙李昌所筑起自县北禄麻山至县南沱步渊延亘一百三十里以障襄汉之水民赖焉】永丰堤【在景陵县东北长四里】沙阳【在荆门州东一百八十里汉江上】
