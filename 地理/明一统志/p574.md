<!-- { "loadSidebar": true } -->
　　山川黄稻山【在府城北凡十里州人多于山下种稻】北峨山【在府城西北一百里以峯势嵳峩而名】夫人山【在府城东一百二十里刘宋陈伯绍葬妻于此因名亦名殡山】糠头山【在府城西北一百四十里相传昔人舂谷积糠如山今呼狼头山又名军头山盖尉佗尝驻军于此】姜山【在府城东北一百四十里绕山居人多姜姓故名】五黄山【在府城北一百五十里相传昔有樵者迷路遇五人黄冠朱顔相与谈笑指示迷者得归】大防山【在府城东一百五十里上有大防洞州以此名】画山【在府城东一百五十里峯峦秀丽如画】百良山【在府城东一百五十里多产大木良材】文笔山【在钦州南二里又石镇安峰山峦峭拔状若文笔】横山【在钦州东南二十里一名鸡鸣山其形延逺横拱州治】那怀山【在钦州北三十里那怀村】大墓山【在钦州东三十里相传唐谏议大夫甯悌原于此】铜鱼山【在钦州西北六十里相传山下有巨石陂下铸一大铜鱼以为水窦】罗浮山【在钦州西北六十五里形若惠州罗浮故名又名安京山】十万山【在钦州西北一百里峯峦髙耸甲于众山】登髙山【废石康县治东毎遇重九士民登眺于此】白石山【废石康县东三十里山石皆白】三山【废石康县东四十里三峯峭立】绿芦山【在灵山县南二十里其山多产芦竹】龙牙山【在灵山县北一十余里】洪牙山【在灵山县北二十五里】愽岭山【在灵山县东四十里】流洞山【在灵山县西南五十里中有洞水经流】西灵山【在灵山县西百余里唐贞观中移灵山县治于此】黄楼山【在灵山县西一百里】石六峯山【在灵山县西其峯有六因名】林冶山【在灵山县西南一百三十里古金坑之所昔人诗云天涯亭下有龙窟林冶山头出碎金】龙门岭【在府城东八里龙门村】冠头岭【在府城南八十里形势穹窿山石皆黒如冠】三山岭【在钦州南五里三峯特立山中多孔雀又名孔雀山】望海岭【在钦州北一十五里可登以望海】分茅岭【在钦州西南三百六十里汉马援征交阯立铜柱其下与之分界山顶产茅草头南北异向至今犹然】峰子岭【在灵山县东北二十五里县之主山也】三海岩【在灵山县西三里有三岩曰钱岩月岩岩宋郡守陶弼改今名有诗序云一呀云际天光内通如月破一若巨殻侧倚崖下一中洼上隆状如覆鼎盖于灶上下有盘石螺蚌负之予疑上古时海渐于此】僊岩【在灵山县西八十里地名陁令村】蔡龙洞【在合浦县界内唐武徳中置蔡龙县以此为名】楠石【在灵山县治东】珠母海【在府城东南八十里巨海中有平江杨梅青婴三池中出大蚌剖而得珠即古合浦也】防江【在府城北三十里即合浦江又名南流江或名晏江源出广西容县大容山南至本府地名州江口分为五江曰州江陈屋江白沙塘江大桥江新村江环流郡城西南入于海】钦江【在钦州东源发洪牙山南入于海】如洪江【在钦州西二十里源发罗浮山南流入于海】南岸江【在灵山县东】旧州江【在灵山县西六十里源出流洞山西防南岸江入钦江注于海】鴈湖【在府城西北七十里毎秋冬有双鴈游于其间为其罕有故名】铜船湖【旧石康县相传汉马援铸铜船五只一留于此四只将过海征林邑】五湖【在钦州城外有东西南北中五湖宋陶弼筑亭于其上毎湖各有诗】龙门水【在府城东二里源出龙门岭西流分二支曰源头曰龙门环城北入于江】晏水【在府城北源出石康县界内】思乡水【在石康县发源思洞山出武利江复回本县界入晏江以其去而复还故名】金鸡水【废石康县东二十里相传昔有金鸡浴于水傍】石栏水【在钦州西五里水底有石栏横生】罗浮水【在钦州南四十里即罗浮发源之水也】巢溪【在府城北七十里】明月溪【在府城北八十里清夜湛然如月色】绿云溪【在府城北一百七十里】张沭溪【在府城东北八十里昔有隠士张沭居此】钟湾【在府城南七里有湾接江通海相传宋政和间灵觉寺钟一夕飞去既明悬空而下钟犹湿湾旁居人言湾中毎夜有钟声谓必与龙战寺僧凿去顶上龙角乃止至今湾中风起有一物大如车轮蓝色涌出波心】瀑布湾【在钦州那容村瀑自石顶飞激下成深湾嵗旱乡人祈雨于此】围洲【在珠母海中周回一百里昔有野马渡此又名马渡】庙前井【在府治东元坛庙前清泉涌出一方用之未尝枯竭】
　　土产银【钦州出】翡翠羽　玳瑁　鼊皮【濒海县出】珍珠【合浦县东海中有平江等池产珠蜑人采之极难毎以长绳系腰擕竹篮入水拾蚌置篮内则振绳令舟人汲取之不幸遇恶鱼一线之血浮于水面则已鱼腹矣】甲香　盐　髙良姜【州县俱出】孔雀【钦州出】
　　公署海北盐课提举司【旧在雷州府洪武初迁于石康县西领白沙等十五盐课司】防州衞【在府治东洪武二十八年建】永安守御千户所【在合浦县东六十里洪武二十七年建】钦州守御千户所【在钦州城内洪武二十八年建】守镇灵山千户所【在灵山县东正统六年建已上三所俱防州衞】
　　学校防州府学【在府城东门外宋绍兴间建本朝洪武二年重建】钦州学【在州城东门外宋绍兴间建本朝洪武七年重建】合浦县学【在府学东洪武十四年建】灵山县学【在县治东洪武四年建】
　　宫室简静堂　喜丰堂【俱在钦州治宋建】海角亭【在府城南昔人诗骑马客来惊路断采鱼人去喜帆轻】还珠亭【在府城东汉孟尝守合浦去珠复还后人慕其防建亭以表之宋陶弼诗合浦珠还旧有亭使君方似古人清沙中蚌蛤胎常满潭底蛟龙睡不惊】天涯亭【在钦州东江岸上宋余靖守钦州为直钩轩于亭□左偏即江濵三石命曰钩石醉石卧石令狐震有记陶弼诗雾雨昬昬风益骄天涯亭上觉魂消一家生意付秋瘴万里归心随暮潮】三山亭【在三山岭上宋陶弼诗商夸合浦珠胎贱民乐占城稻米丰火炬影沈江岸北潮声流过郡城东】五湖亭【在钦州东江岸上】
　　关梁如昔寨【在钦州西一百六十里交阯界上寨据大山之巅势甚险阻宋置管辖如昔等七洞天禧间嵗调兵守之】鹿井寨【在合浦县】龙津桥【在府城东龙门水上】登云桥【在府学前】白石桥【在故石康县东】大庵桥【在钦州东北四里】龙门桥【在灵山县西南六十里】
　　寺观东山寺【在府城东北元至正间建本朝永乐中重修】龙兴寺【旧石康县西洪武中建】崇宁寺【在钦州东门外永乐中建】元妙观【在府治东宋元祐间建本朝永乐初重脩】天庆观【在府城东北洪武末建】净行院【在兴防村宋苏轼南谪时宿此有诗荒凉海南北佛宇如鸡栖忽此榕林中跨空飞拱枅当门列碧井涤我两足泥髙堂磨新砖洞户分角圭倒床便甘寝鼻息如虹霓僮仆不肯去我为半日稽晨登一叶舟醉兀十里溪醒来知何处归路老更迷】
　　祠庙孟太守祠【在合浦县界内太守即汉孟尝也】陈王祠【在府城东北三十里刘宋刺史陈伯绍有恩惠于民民为立祠陈覇先称为叔父及受禅尊为帝】伏波将军庙【州县皆有汉马援征交阯时经此土人至今祀之有祷即应】谏议庙【在钦州北二里祀唐谏议大夫郡人甯悌原】乌雷庙【在钦州南五里自唐以来碑记尚存本朝永乐初重修】杨梅庙【在府城东南六十里相传昔有盘石浮海而至渔人以为神因祝曰若得鱼副所祈当立祠以报果如所祝遂舁石至杨梅山绳断即其处立祠凡水旱札瘥祷之辄应】惠泽庙【在府城东龙门水上嵗七八月致祭凡旱官民取其水祷雨多有应】平江庙【在合浦县东南七十五里本朝洪武末建】
　　古迹防州故城【在府城东北七十五里蓬莱乡唐州治此】越州城【在府城东一十里一名青牛城刘宋置越州时见三青牛围之即其处置城故名】钦州故城【在钦州东三十里隋唐州治此】废常乐州【在石康县治南汉置宋太祖按岭南图籍命潘美王明并省遂废此州及省愽雷等三县】废玉山州【在钦州境本梁安平县置黄州及宁海郡隋废郡改州曰玉州后废唐复置玉山州领安海玉山二县后废】废南亭州【在钦州境唐初置领内亭遵化二县贞观初废】废太平军【在府城西南三十五里海门镇宋太宗时置咸平初废】废钦江县【在灵山县境刘宋于此置宋夀郡隋罢郡改曰钦江县为钦州治宋并入灵山】废封山县【本汉合浦县地南齐置封山郡隋罢郡为县寰宇记云在旧防州南一百二十里唐武徳中以县置姜州后州废以县属防州】废遵化县【在灵山县境隋置属钦州唐属南亭州宋省入灵山】废内亭县【在灵山县境刘宋置宋广郡隋废郡改置新化县又改曰内亭唐初于此置南亭州后废宋省县入灵山】废蔡龙县【在旧防州北一百五十里唐初置属姜州贞观中改属防州后废】废珠池县【在合浦县境唐贞观中置废入合浦】废东罗县【唐初置属姜州贞观中州废属防州后省】废大防县【在旧防州东南一百里唐初置后废入石康】废髙城县【在旧防州境贞观中省入蔡龙县】废石康县【在府城北三十里宋置本朝省】废安海县【在钦州境唐置属玉山州后改曰宁海】废安逺县【在钦州梁置安京郡隋废郡为县唐改曰保京宋改曰安逺元因之俱属钦州本朝省入州】铜柱【在分茅岭下汉马援立以界钦州安南或云柱在安南安南人过其下毎以石培之遂成丘陵援有誓云铜柱折交阯灭培之惧其折也】铜皷【古蛮人所用钦州村落土中时有掘得者相传马伏波所余又云诸葛孔明征蛮之具】石室【在灵山县西唐甯悌原读书之所有石室石壁石门门外有石桥有两石人夹侍】媚川都【在合浦县初南汉刘鋹置此都令人入海采珠溺死者众宋开宝五年诏废之】三石【在钦州东钦江水中宋守陶弼常游憩名其首曰钓石次曰醉石次曰吟石】
