<!-- { "loadSidebar": true } -->
　　山川袁山【在府城东北五里峯峦秀拔昔有髙士袁京居此故名有大袁山小袁山唐人诗袁山大小双螺并秀水东西一带横】坤长山【在府城西南七里山自坤方来连亘甚逺因名】震山【在府城东一十里一名马鞍山下有岩幽瞑深险唐彭云隠钓于此郡守嘉其行因名其乡曰诏君乡岩曰诏君钓台卢肇有震山岩记】湖冈山【在府城南一十五里亦名湖冈台晋邓表家于此山山有炼丹台养丹池朝斗石】雕山【在府城东二十里雕多集其上】鸡笼山【在府城东二十里以形似名】书堂山【有二一在府城西南三十里唐卢肇读书于此一在万载县西八十里相传晋习凿齿因秦苻坚陷襄阳避地于此】石屋山【在府城西北三十余里洞深百余丈内有石柱石钟石鼓】小仰山【在府城南三十里晋邓表修炼于此又号邓表峯上有泉坛石臼药灶宋萧昞诗万丈青山揷碧天真人炼药石依然功成自此飞防去屈指如今八百年】蟠龙山【在府城南五十里自大路至山顶凡三十六曲上有蟠龙寺唐末南平王钟建寺四面皆峭壁湍瀑飞泻前有龙门阁平挹云峯盖胜境也王云诗经夏地无暑未寒泉有氷】仰山【在府城南六十里周回数百里髙耸万仞絶髙处可仰不可登因名山有集云峯嵗旱人望其峯云势浓盛即至宋李冲元诗孤云欲作人间雨流水空传物外声老柏倚岩髙转瘦寒花着雨坠还生】老山【在府城西南六十里崇髙峻拔山巅飞瀑下注清沥江北流入秀江】石门山【在府城南六十里石峭如壁中有小迳通行】寳山【在府城西北六十里世传昔有肃禅师过其山遇讼者劝云欲出轮回道先回自己心讼者以此言为寳遂息讼因名】木平山【在府城南七十里山有妙庆瑞光慈云三峯又有兴化禅寺寺中有饲龙亭啸月亭景物清絶不减仰山宋李冲元诗窄径随溪转悬崖带藓斑】望鳯山【在府城西北七十里中有一峯逺观似鳯故名】仙台山【在分宜县南五里羣山环抱一峯髙耸相传昔有牧羊者登山遇两仙对奕语曰子下界人何为来此今名其村曰下界】钟山【在分宜县东一十里裴子野宋畧云永嘉元年因水有大钟从山流出验其铭乃秦时所造因名山有巨石临江如峡故又名钟山峡舆地纪胜云曽有渔人钓得一金锁长数百尺又得一钟如铎状举之声如霹雳山川震动渔昔亦沉于水或曰此秦驱山铎也】昌山【在分宜县西二十里旧名伤山后改今名崇山对峙下瞰秀江中有巨石横流激湍故乂名昌山峡元欧阳诗水潄树根龙露爪石排江岸虎交牙又顾野王舆地记晋永嘉四年罗子鲁于山峡堰为陂灌田四百顷】银山【有二一在分宜县南二十里山巅多白石一在万载县西十五里山有巨石石下有洞避冦者多居之】清风山【在分宜县南三十里有寳应观西晋时黄仙姑甞修炼于此有炼丹池】光子山【在分宜县西四十里晋李琳字光子封喻川侯卒于此因名】毛仙山【在萍乡县东五里昔有人过此山逢一人遍体有毛言词异常后不复见宋朱熹甞问驿吏云狐魅所为遂题诗云人言毛女住青防散发吹箫夜夜声却有邮童解端的向侬説是野狐精】石姥山【在萍乡县西五十里有石屹立如姥瞻望宋周兊诗石貌苍顔迥不殊天工偶尔赋形躯顽然本是无情物应误行人指望夫】九嶷山【在萍乡县东七十里连带九峯因名晋时三真人得道之所山侧有二山秀拔若双鹤飞舞状名曰仙鹤岭】杨岐山【在萍乡县北七十里世传为杨朱泣岐之所山下傍有玉女殿内有九石房相映如屏风世传为仙人所居】楚山【在萍乡县北九十里相传昔楚昭王经此山顶有昭王台遗迹下有昭王祠】武功山【在萍乡县东一百二十里宋绍兴间洞冦猖獗路分赵扆领兵勦捕于此因名武功余见吉安府】罗霄山【与武功山相连下有石潭嵗旱以木长三四丈者投水中即木浮出即止】金鸡山【在万载县北有巨石在山下遇夜金鸡现故名】龙山【在万载县后以龙江经其下因名】白塔山【在万载县东南三里旧有明真院及白将军墓】紫盖山【在万载县西北一十五里旧名云盖相传仙人谢仲初甞游此有紫云上覆因名】汤周山【在万载县西三十里相传晋安帝时有汤周二仙修道于此上有观观后有棊盘石试剑石】峯顶山【在万载县西南三十五里相传为马祖修道之所山顶旧有上中下三塔今唯中塔存焉有泉清冽嵗旱祷雨辄应】清泉山【在万载县东北四十五里絶顶有瀑布泉飞下甚清冽】谢山【在万载县北七十里山因刘宋康乐公谢灵运得名或云谢仲初修真之所上有仙坛丹井试劔石及履迹存焉】耸翠峯【在府城西三十里峭壁孤峙平原之上唐卢肇诗巍巍直上揷青天逺疑似与天相连登临下视羣山小千里平铺在目前】羊角峯【在府城东一十里双耸如羊角】玉女峯【在萍乡县东六十里一名玉女堆舆地志天将有五色云气涌出石间谓之玉女披衣相传昔有一女子修道于此因名宋洪炎诗曽折山花献阿魔茫茫仙意果如何千年旧迹今芜没惟有长松挂茑萝】神冈岭【在府治南岭髙数丈凡祀仰山皆由此故名】大军岭【在府城西北九十里旧传隋炀帝时战故名山下有水浆湖】仰岭【在分宜县南六十里岭极髙峻登之可逺瞰吉安城相传唐时有尚雅祖师骑虎抵此山因建寺焉】圣冈岭【在萍乡县东五十里众山迤逦望之苍翠晋甘卓甞筑垒其上又有圣冈庙即甘卓庙也】马迹岭【在萍乡县南七十里平夷脩逺晋甘卓经此石上有马迹】仙女岭【在府城西三十五里地名清歴宋孝宗成恭夏皇后家于此】化成岩【在府城西北五里下瞰秀江唐长史李徳裕甞寓此后人因立祠絶顶有塔宋郡守王古所立又有轩曰倚岩翠霭有亭曰振鹭容安仰髙览胜潄石嵌空皆在岩上宋李若水诗翠石黏云湿寒岩带藓深树函怀古意水印读书心】仙游岩【在万载县西一十五里有石钟扣之清越又有石如道士状居人称为仙人石】龙成岩【在万载县西九十里岩深九房有石如列仙者以万数有石钟扣之有声有石砚岩溜注之墨横砚上笔在砚傍皆石也】万胜冈【在府城东五里世传杨呉柴再用败刘景崇于此因名】钤冈【在分宜县南三里山势特出登之则举一邑皆在目前上有仰山行祠祠侧有泉民有病者求饮即愈唐张景修诗江抱罗村蟠玉带地开石井涌银涛】牛栏峡【在府城东二十里左有金鸡山右有银瓶山相对若栏】玉溪洞【在府城东洞中有种花处名曰锦绣谷】石乳洞【在府城东三十里深一里许滴乳坚凝成观音罗汉像人或游宴其中肴核狼籍经宿如扫宋教授郑王賔记其事镌于石】洪阳洞【在分宜县西一十五里相传葛洪及娄阳所居洞中深邃甞有人至其邃处闻昌山渡篙声胡徽诗天窓通月影地穴透江津】灵仙洞【在分宜县北三十里洞中有丹炉又有一石如磨或以为炉之盖云】桃源洞【在分宜县北一百二十里石室虚旷有石钟石磬扣之有声直北一里天窓虚明傍有池四时澄石龙夭矫其上】云峯洞【在万载县西九十里洞内有涧水产石燕里人祈甞穷其源以辰巳时入出则日西矣】卢石【在东湖上相传为唐状元卢肇家石竒秀可爱宋祖无择徙置湖上无择诗云选置东湖最佳处四面澄波映天碧倚空突兀无与邻顿觉亭台増气色】响石【在府城南三里狮子岭后声传响荅故名】望夫石【在分宜县西一十里相传唐有太守郑望夫于此修堰溉田后人思之因名其石或云有妇人于此望夫不至化为石】谢仙石【在万载县西四十里一名麻鞋石上有鞋痕相传以为谢仙遗迹】秀江【在府城北门外源发罗霄山流经府城西十五里为稠江至此为秀江下经分宜县入临江府境合章江】龙江【在万载县北五里源出县西一百二十里为金钟湖下流入瑞州府境】东湖【在府城东宋祖无择甞于湖上建亭榭为游观之所张栻书扁李觏诗万象城东雅入诗半湖云霭卷残晖老龙惜雨慵离蛰幽鸟依人惯不飞岸僻自宜安钓石水清谁拟濯尘衣使君公退便游此却恐吾皇急诏归】落星湖【在分宜县西五里旧有小祠在湖之侧嵗旱祷焉相传唐白氏居此一夕见巨星流于屋遂成湖】宜春水【在府城西四里又有灵泉其水甘美堪作酒晋道地记云县有美酒随嵗举上贡】九曲水【在府城南五里其流潆洄二十里】仰山水【在府城南六十里源发仰山侧下流入秀江】梦水【在府城东八十里旧传钟仪欲于此村置县夜乞梦果符所祝及寤因名其水】泉江水【在萍乡县东三十里有泉出江中故名水产丝花菜可食】罗霄水【在萍乡县东南四十里源出罗霄山分二派东流为秀江西流入醴陵县界】杨岐水【源发杨岐山西流过萍乡县前下入醴陵县境宋蒋之竒诗倒流杨岐水即此】康乐水【在万载县东北三十里源出谢山即谢灵运甞游之水】鸾溪【在府城西北六十里下流入秀江相传呉彩鸾与文萧曽游此溪傍有萧史台】雷潭【在府城东北五里秀水至此成潭旧传有龙潜于内上有峭壁石罅龙鳞印石成痕洞邉有寺陆经诗蛟龙曽此蟠白昼起霹雳】雪谷潭【在仰山上水极冷盛夏不可濯张嗣古诗﨑岖鸟道开烟萝长松偃蹇声荡摩白龙怒吼挂絶壁苍兕离立迎清波枯笻拄破青苔色雷收功神敛迹穷源不得空归来掬雪珠三太息】飞剑潭【在府城西七十里旧传唐王将军坐潭石上坠剑入潭今石上剑痕尚存】敷潭【在萍乡县北七十里深不可测有龙居之乡民立祠于侧嵗旱祷焉】萧仙潭【在萍乡县西八十里汇五溪之水岸有石平坦石下有泉相传昔萧史甞游息于此】益州塘【在府治北塘中三岛名曰卧龙洲】雷塘【在府城东北七里唐韩愈有雷塘祷文】洗砚池【在宜春县学唐卢肇洗砚处学本肇故宅也】西池【在府城西唐乾元中刺史郑审所开池上有故城潭木爪岛蔷薇洲栁堤钓矶】鳯凰池【在萍乡县治前元时池中甞产瑞莲夏镇作记】龟眉二井【一在府治东北达理坊南一在府治东北开元寺后去龟眉二井各五步有龟目二井】坑泉【在府城南门外方广丈余平地涌出溉田万余亩】甘泉【在府城北一十五里山窦中流出味甚甘冽】泞泉【在府城北三十里溉田万余畆】温泉【在府城南三十里冬月可浴宋黄叔万诗离火自天烁温泉由地生我来需晓汲聊用濯尘缨】卓篙泉【在铃冈相传昔仰山二神自维附舟归夜至铃冈卓篙于半峯以维舟后遂有泉涌出】聪明泉【在萍乡县治西宋有叶景武者读书于其地后登进士乡人因名是泉曰聪明】涌泉【在杨岐山相传与海通天欲泉水先涌宋周兊诗杨岐山下出灵泉与海相通亘古传汹涌便知天欲为言隂石不须鞭】浴丹泉【在罗霄山世传仙人洗丹于此因名文吾一诗夜浴丹砂浮暖气晓凝寒碧沁晴烟】西陂【在府城西唐刺史李将顺决陂水入城以通船后淤塞本朝初重防如旧】
　　土产铁【分宜县出】黄精【宜春县出】地黄【宜春分宜二县俱出】葛布　纻布绵布【各县俱出】
　　公署袁州卫【在府治东本朝洪武元年建】
