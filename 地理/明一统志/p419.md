<!-- { "loadSidebar": true } -->
　　名宦汉邓遐【襄阳太守汉水有蛟龙遐入水斩之自是无患】王宠【守南郡于襄阳凿蛮水于木里沟灌田六千余顷襄中遂为天下膏腴】胡烈【襄阳太守筑石堤民歌之曰譬春之阳如冬之日耕者让畔百姓豊溢惟我胡公恩惠难及】刘表【荆州刺史治襄阳初江南宗贼大盛又袁术阻兵表乃单骑入宜城请南郡蒯越襄阳蔡瑁与其谋画诱宗贼斩之而取其众诸守令闻表威名多觧印绶去】三国闗羽【蜀汉昭烈以为襄阳太守荡冦将军羽攻曹仁于樊围吕常于襄破降于禁威震华夏曹操议徙都以避其锐】晋羊祜【都督诸军事镇襄阳绥懐逺近甚得江汉之心在军常轻裘缓带侍卫不过数十人垦田八百顷始至军无百日之粮季年乃有十年之积】杜预【都督荆州诸军事镇襄阳脩立頖宫又脩召信臣堰开口起夏水达巴陵内泻长江之险外通零桂之漕南士歌曰后世无叛由杜翁孰识智名与勇功】山简【征南将军都督荆州诸军事镇襄阳时四方冦乱简优游卒嵗刘聪逼京师简遣督防赴难及洛阳陷没简迁夏口招纳流亡江汉归之】郗恢【雍州刺史领襄阳甚得闗陇之和降附者日以千计】陶侃【为南蛮长史镇襄阳勤于吏职以功迁都督荆雍益梁诸军事楚郢士女莫不相庆】庾亮【都督诸军事镇襄阳之石城并遣诸军罗布江沔欲恢复中原弟翼以灭贼为巳任有众四万师次襄阳其气十倍】桓宣【监沔中军事时石勒戍襄阳陶侃使子斌与宣攻樊城克之使宣镇焉宣招懐纳附劝课农桑深得众心甚有称绩】甘卓【梁州刺史督沔北诸军镇襄阳为政简惠善于抚绥】桓冲【都督荆州等七郡镇襄阳卒丧下江陵士女老幼皆临江号哭】刘【都督荆襄诸军事专督江汉威行南服及卒士女嗟痛若失所亲】南北朝刘道产【宋雍州刺史守襄阳政绩尤着有襄阳乐歌自道产始及卒郡人衰绖号哭送至沔口】张邵【宋领雍州刺史治襄阳脩立堤堰辟荒田数千顷公私兖足】朱脩之【宋雍州刺史为政寛简士庶恱服南郡王义宣反檄脩之举兵拥上流脩之不从乃率众执义宣杀之】申徽【魏襄州刺史时南方初附旧俗官人皆通饷徽画杨震像于室以自戒及代还人吏送者数十里不絶徽因题咏于清水亭长防竞来读曰此申使君手迹并冩诵之】王茂【南齐襄阳太守梁武帝镇襄阳时即以王佐许之事无大小皆询焉】隋韦世康【开皇中将事江南议重方镇拜襄州刺史为政简静百姓爱恱】薛道衡【襄阳总管髙祖曰朕欲令尔兼抚甿俗今尔之去如断一臂在任清简吏民懐惠】唐李孝恭【以宗室为襄州道行台尚书时岭表末平孝恭抚慰四十九州皆来欵附】张公谨【襄州都督以惠政闻及卒太宗将出次哭之有司奏曰在辰不可帝曰君臣犹父子也情感于内安有避遂哭之】韩思复【襄州刺史治行名天下及卒孟浩然为立石岘山】韩朝宗【襄州刺史兼山南东道襄州南楚故城有昭王井传言汲者死行人虽渴困不敢视朝宗称书谕神自是饮者无恙人更号韩公井】鲁景【襄阳节度使时安禄山反襄汉数百里荡然无樵烟贼欲剽乱江湖赖景拒其冲故南夏以完】李承【山南东道节度使时李希烈据襄阳廹胁万端承誓以死守不能屈遂大掠而去襄汉荡然承抚安之一年合境完复】樊泽【山南东道节度使李绛譔遗爱碑云江汉之濵渐其教化浃于肌肤】栁公绰【山南东道节度使行部至邓县吏有纳贿舞文者二人同系狱县令意必杀贪者公绰判曰賍吏犯法法在奸吏壊法法亡诛舞文者咸服其明】于頔【山南东道节度使时呉少诚叛頔率兵自唐州战吴房朗山取之禽其将请陞襄州为大都督府广募战士储粮械】卢钧【山南东道节度使汉水害襄阳筑隄六千步以障其暴】王起【山南东道节度使濵汉塘堰多壊吏弗完治起至部先脩复与民约为水令遂无凶年】宋赵延进【襄州钤辖同知州务蜀平专领郡事汉江水嵗壊隄害民田常兴工脩防延进累石为岸遂絶其患】曹翰【初征蜀时为均州刺史凿山开道商旅以济诏兼转运使而粮餽不乏】王洙【知襄州会贝卒叛州郡皆汹汹襄佐史请罢教阅士不聴又请毋给真兵洙曰此正使人不安也命给库兵教阅如常日人无敢哗者】尹洙【山南东道掌书记善属文深于春秋后谪官均州监税】周湛【知襄州襄人不善陶瓦率为竹屋嵗久侵据官道檐庑相逼火数为害湛至度其所侵悉毁撤之自是无火患】欧阳脩【贬夷陵令叶清臣上疏得近徙为干德令】马寻【知襄州嵗饥人或羣入富家掠囷粟狱吏鞠以强盗寻曰此脱死尔其情与强盗异奏得减死论著为例】刘元瑜【知襄州富人子张锐少孤弱同里车氏规取其材乃取锐父妾他姓子养之比长使自防隂赇吏为助元瑜穷治得奸状黥车窜之人伏其明】狄栗【知谷城县时天下学校久废栗即脩建庙舍训率子弟自是人知尚文风俗淳美】李仲芳【知光化军汉水东至干德滙而南民居其冲水悍暴而岸善崩仲芳作为石隄民数千家皆恃以安】孙永【知宜城县县旧有白起渠久壊永率民理其壊塞而去其浅隘又与民为约束时其蓄泄而止其侵争民甚便之】张逸【知襄州邓城县有能名知州谢必将荐逸先设几案置章其上望阙再拜曰老臣为朝廷得一良吏矣】曾巩【知襄州文章政事并美于时】叶康直【知光化县县多竹民皆编为屋康直教用陶瓦以宁火患凡政皆　务以利民又兴学校民多化之】丰稷【知谷城县有治绩与光化令叶康直齐名人歌之曰叶光化丰谷城清如水平如衡】王焕【知武当县建安中贼犯均州焕率邑人保山寨贼至或劝之遁焕曰使吾有此心则不能与邑人为此来矣遂举家死之】岳飞【荆襄招讨使有战功寻镇襄阳措置屯田以图恢复中原威声大振金人甚惧】陈桷【绍兴中知襄阳府襄汉兵火之余民物凋瘵桷以赋湏尚多请重行蠲减金房兵叛遣将平之而后以闻汉水决溢漂荡庐舍躬率兵民捍筑隄岸赖以无虞】虞允文【湖北京西制置使开府襄阳与大将王宣赵樽等防议攻守之策时相汤思退欲速和议请弃唐邓二州允文七上疏争之】柴中行【京西转运兼提刑上言襄阳自古必争之地备御尤宜周宻时天方旱尽捐酒税斥征官黥务吏廿防随至遂改知襄阳兼京西帅考覈军实招补虚借攻绩甚着】赵方【京西湖北制置使知襄阳府招懐忠义之士脩理城壁金兵不敢犯境卧治数年境内无事】杨恢【知均州建立比干祠以劝忠励俗金人犯均州甚急恢率官吏尽力固守卒全其城】张顺【襄阳受围五年顺与张贵以都统率死士转战抵襄城下及收兵独失顺越数日浮尸遡流而上被甲冑执弓矢直抵浮桥气勃勃如生诸军惊以为神殓葬立庙祀之】张贵【以都统制援襄阳既抵城吕文焕力留共守贵恃其骁勇欲还郢乃募二士使持蜡书赴郢事泄贵发舟破围进至龙尾洲而来舟皆元兵贵战已困身被数十鎗见执不屈死之文焕以贵尸祔葬顺塜立双庙祀之】范天顺【荆湖都统襄阳受围天顺日夕守战及吕文焕出降天顺仰天叹曰生为宋臣死为宋鬼即所守处缢死赠定江军承宣使】元齐珪【初以总管镇枣阳李璮叛于益都徴兵进讨枣阳精锐尽行珪时摄万户府事城守周宻宋兵来攻珪率众力战城赖以完】吕防【襄阳路总管为政多切要利民者襄人立碑颂德及去又立去思碑以纪其向慕】谷廷珪【襄阳县尹特黙格兵入境官吏皆遁廷珪与主簿张德独不去被执使降不屈死之】富珠哩翀【襄阳县学教谕有德行文章学者仰为表仪于逺为襄阳县尹贼起逺以忠义自奋募兵与贼战被害妻亦死之】本朝邓愈【初以中书省防政镇襄阳开设公署増筑城池抚安兵民恩敷襄汉士庶乐业四境以宁】呉礼【永乐间均州知州多善政改任贠外郎督太和诸宫事政令严明军民仰慕】张防【宣德初宣城知县存心慈惠为政严明革弊政举废坠其规制条画多存于今】袁孟正【永乐初知襄阳县莅政有方善于抚字革奸均赋役时值营造徭役之烦民赖以不扰至今百姓懐之　省志】何源【正统中知襄阳府天性敦朴行已不妄在任脩学筑堤百凡建置悉宜于民卒葬于襄之百丈山子孙因家焉　省志】廖仕【正统中宜城知县逺谗革脩塘堰简词讼政令日新境内盗息民安既去宜人思之不置　省志】李人仪【天顺初以御史谪知襄阳县任法锄强不避权要干济优长百废具举　省志】于璠【成化初知襄阳府首建府学大成殿两庑斋舍尽规制刘石俶扰兵戈丛脞酬应支柱民赖以安　省志】胡昻【成化中知襄阳府以锄恶为急时苍台苗崔素为盗人莫敢发昻选骁劲夜捣其巢明年刘六等刼杀中原哨至其处幸其党与逃散倡乱无由亦昻预难于前之功也　省志】范嵩【治中襄阳府推官行法严明立心平恕断狱多所平反公暇则进诸生讲说德义造就良多士民至今称颂省志】黄金【正德初知光化县干济优长甃砌砖城脩辑邑志其功甚多　省志】李傅【正德壬申知襄阳府贼刘六刼畧中州延蔓巳及黒龙堰时调土兵万余口粮不继总制方以为忧傅多方区画日费千金民无兵害继以荒歉乃蠲租赈济民甚徳之　省志】吴昻【嘉靖初知宜城县亷介自持邑民领种官庄者一百畆收三分谓之老畆量出加租昻调停其法万姓称便去时父老流涕攀留建祠立石嵗时祀之　省志】
　　流寓丁兰【河内人乂云梧州人寓居宜城少丧父母刻木为人髣髴亲形事之若生】诸葛亮【琅琊人寓居南阳徃来隆中尝自比管乐后相汉昭烈以兴复汉室为巳任先儒谓三代以下一人而已】栁元景【其先河东解人家襄阳仕刘宋为雍州刺史初孝武在巴日问元景事平何所欲曰愿还乡里及平定故有此授后废帝少有凶德元景谋立义恭事觉被诛明帝即位諡忠烈】钱徽【本吴兴人父起唐天寳中进士官至考功郎中徽第进士居谷城观察使樊泽表署掌书记累迁翰林学士承防后以吏部尚书致仕】厐蕴【夲衡阳人来家襄阳防身脩行临终招刺史于頔谓曰但愿空诸所有慎勿实诸所无言讫奄然而化世号厐居士】胡旦【濵州人宋太平兴国初举进士第一尚气节以文章名世任秘书省少监致仕居襄州旦喜读书晚年丧明犹令人诵经史凭几聴之】韩维【开封人累官资政殿学士元祐中拜门下侍郎有忌之者防之出知邓州以太子少傅致仕绍圣中坐元祐党均州安置】范纯粹【苏州人仕宋为户部侍郎厯知河南府滑州寻坐元祐党籍谪居均州】刘彛【福州人从胡瑗学瑗称其善治水宋熙宁中累官直史馆知桂州交阯陷钦连邕三州坐贬均州练副使又除名为民编襄州】米芾【呉县人寓居襄阳为文务竒崄善书画好古钟鼎器皿法书宋时补校书郎累官知淮阳军子友仁从髙宗南渡仕至列曹侍郎工书法人以大小米帖别之】曾纮【南丰人家襄阳博学善属文号临汉居士子思号懐岘居士亦能文俱有集行世】孟宗政【本绛州人父林从岳飞至枣阳因家焉开禧初金人犯襄郢宗政率义士邀击补枣阳令转京西钤辖金人犯襄阳宗政与统制扈再兴陈祥蹀血以战金兵败走寻报枣阳围急宗政午发岘首迟明抵枣阳驰突如神金人大骇遂退】宋衜【潞州人祖元吉仕金为兵部贠外郎衜善记诵能文避地襄阳后北归居河内元初赵壁经畧河南闻其名礼聘之其后大兵守襄阳壁行元帅府事衜皆从焉军中多所咨访】
