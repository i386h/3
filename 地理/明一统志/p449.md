<!-- { "loadSidebar": true } -->
　　名宦汉贾谊【文帝时为长沙王太傅有鹏飞入舍谊以为不祥作赋以自广】张机【长沙太守时大疫流行治法杂出机着伤寒论金匮方行于世】文春【茶陵长慈仁泛爱郡人立碑以歌遗风】孙坚【为长沙太守时长沙贼区星自称将军众万余攻围城邑坚亲率将士设施方畧旬月之间克破星等周朝郭石亦起于零陵桂阳遂越境寻讨三郡萧然】三国廖立【长沙太守昭烈入蜀诸葛亮镇荆州吴孙权遣使通好于亮因问士人谁相经维者亮曰厐统廖立楚之良才当賛兴世业者也】晋司马承【元帝时为谯王监湘州先是湘土荒残公私困弊承躬自俭约乘苇茭车而倾心绥抚甚有能名】陶侃【咸和中都督八州军事封长沙郡公侃勤吏职百姓勤农家给人足】谢安【都督长沙处置得宜经逺无竞进都督十五州事】南北朝裴昭明【宋长沙郡丞有清名及罢任贫无还资】谢眺【南齐武帝时有忝役湘州与宣城吏民别诗】王琳【梁湘州刺史果劲絶人又能倾身下士平侯景之乱功为第一】唐褚遂良【显庆初以諌髙宗立武后出为潭州都督】崔瓘【大厯中迁湖南观察使岂弟脩政理行第一时将吏习寛弛不奉法瓘以礼法绳之下多怨后遇害】李巽【潭州刺史有遗爱碑铭序云公下车而安已日而孚期月而政成徳风下偃恊气旁逹】杨凭【长沙郡守韩愈称其领湖南壤地二千里徳刑之政并勤爵禄之报两崇乃能存志乎诗书寓辞乎歌咏所谓才全而能钜者也】杨仪之【湖南度支使韩愈称其智足以造谋才足以立事忠足以存下而又侈之诗书六艺之学】裵休【干符间歴荆南节度使镇长沙不为皦察行所治吏下畏信】五代周行逢【唐时为武平军节度尽心为治所用官属率皆亷介之士条教简约民悦之】宋何承矩【太宗朝知潭州凡六年囹圄屡空诏嘉奬之】李沆【通判潭州掌漕赵昌言谓其有台辅之量表闻于朝】马知节【以供奉官监潭州兵时何承矩为守以文雅饰吏治知节慕之因折节读书】刘审琼【知潭州州素多火日调民积水为防民甚劳之审琼至悉罢之以为民便】李允则【真宗时知潭州初马氏敛州有地税屋税及枯骨税允则请除三税民皆便之湖南饥发官廪先振而后奏募为军者得万人】刘师道【知潭州长沙当湖岭都防师道敏于吏事剖烦析滞案无留牍】张咏【知益阳县时江水泛溢湮没县治咏祷于神应时而退民怀其惠建阁于决水处名曰压波】魏廷式【知潭州湖南地土衍沃民喜讼产有根柢巧伪难辨者廷式立裁之吏民咸服】杨覃【知潭州王师讨宜贼军湏多出长沙曹利用以闻诏书褒劳】刘沆【庆厯中湖南蛮猺数入宼以沆知潭州兼安抚使许便宜从事蛮酋多降】陈希亮【天圣间知长沙县有僧出入章献后家恃势据民地希亮捕冶寘诸法一县耸服】刘夔【知潭州兼湖南安抚使初至遣人谕蛮酋使降不从乃率兵进讨破其巢穴州境获安】周沆【知潭州他道兵来戍者率两期乃代多死瘴疠沆请以期为断戍人便之】王罕【知潭州为政务适人情不加威罚有狂妇数诉事出言无章前守毎叱逐之罕独委曲徐问乃为人妻无子夫死妾有一子遂逐妇而据家资屡诉不得直因愤恚发狂罕为治妾而反其资妇良愈郡人传为神明】马亮【知潭州属县有亡命卒剽攻为乡闾患人共谋杀之事觉发当死者四人亮曰为民去害而反坐以死非法意也咸贷之】齐廓【提点荆湖南路刑狱潭州鞠系囚七人为强盗当论死廓讯得其状非强付州使劾正乃悉免死】唐介【通判潭州有巨贾私蓄明珠太守而下轻其估悉售焉介独不售偶分珠狱发仁宗谓近臣曰唐介必不肯买奏至果然】刘元瑜【知潭州猺人数为宼元瑜使州人谓入梅山说酋长四百余人出聴命因厚犒之籍以为民凡千二百户】赵抃【武安军节度推官有造伪印者吏以为当死抃曰造在赦前用在赦后赦前不造赦后不用法不当死遂以疑谳之卒得免】乐黄目【知荆南徙潭州处剧无败事时长沙月给减于荆渚特诏増之又谕以兵赋繁综寄任之意】何正臣【知潭州时诏州县聴民以家赀易盐吏或推行失防正臣条上其害寝之民以为便】任颛【知潭州宣抚司以宣毅卒有功檄补军校颛察其色动曰必有异志执按之具服为贼内应搜其家得所记潭事甚悉枭首以狥】吴中复【通判潭州亷于居官中丞孙抃闻其贤荐为御史初不相识也或问之抃曰昔人耻为呈身御史今岂有识面台官耶】余良肱【知湘阴县民逋米数千石嵗责里胥代输良肱论列之遂蠲其籍】李南公【知长沙县有妇携儿以嫁七年儿族取儿妇谓其前子讼于官南公问儿年族曰九嵗妇曰七嵗问其齿曰去年毁矣南公曰男八嵗而齓尚何争命归儿族】张连【攸县尉髙宗南渡剧贼王在据岐山潭州帅徴兵戍岳运将二千人先至贼遂平】向子諲【建炎中知潭州禁卒为乱纵大掠市出浏阳县子諲遣通判孟彦卿等追及攸县平之】刘玠【潭州将官建炎中金人防潭州玠挺身血战中数十矢死于阵民为立庙张栻作记】吕頥浩【湖南安抚制置大使兼知潭州时郴衡桂阳盗起頥浩遣人悉平之】岳飞【权知潭州兼荆湖安抚都总管招剧盗曹成成闻飞将至惊曰岳家军来矣即分道而遁飞至茶陵招之不从乃掩击大破之成走宣抚司降】韩世忠【以荆湖宣抚副使驻兵长沙时贼刘忠有众数万据白面山世忠大破之斩忠湖南遂平】孟彦卿【建炎中通判潭州溃兵杜彦叛侵长沙彦卿与添差通判赵民彦领兵击贼死之贼以二人力战之故后不敢窥潭州】张浚【绍兴末以观文殿大学士判潭州时金骑充斥王权兵溃乃改命浚判建康浚行至岳遇东来者云敌兵方焚采石慎无轻进浚曰吾赴君父之急知直前求乘舆所在而已】勾涛【知潭州秦桧尝令人谕意欲与共政涛以书辞谢而上书论时事之害政者凡五髙宗叹其忠】刘珙【知潭州兼湖南安抚使发兵讨平郴盗为政精明果断喜受尽言事有小失下吏言之立改民爱之若父母】徐梦莘【绍兴末知湘阴县防湖南帅括田号増耕税他邑奉令惟勤夣莘独谓邑无新田租税无从出帅恚攟摭其过莫能得由是反器重之】李椿【知潭州兼湖南安抚使抚摩凋瘵气象一如盛时嵗旱发廪劝分蠲租十一万粜常平米二万活数万人】辛弃疾【知潭州兼湖南安抚使盗连起湖湘弃疾悉讨平之又两奏疏湖南事宜诏委以规画】杨时【隆兴间知浏阳县有善政嵗饥发廪赈民部使者以催科不给抵罪民思之不忘】曾孝序【知潭州道州猺人叛乘髙恃险机毒矢下射于两山间横巨木以守孝序夜遣骁锐兵攀援而上以大兵继进破平之】周必大【淳熈间以观文殿大学士判潭州必大虽去朝而名益重】朱熹【绍熈间知潭州防峒獠扰属郡熹遣人谕以祸福皆降之申敕令严武备戢奸吏抑豪民所至兴学校明教化四方学者毕至】徐应龙【湖南检法官潭州获刼盗自谋者妄指逸者为首及获逸盗治之急遂诬服应龙阅实谓首从不明力与辨提刑卢彦徳不能夺】曾从龙【湖南安抚使安抚峒獠威惠并行兴学养士湘人纪之于石】真徳秀【湖南安抚使知潭州以亷仁公勤励僚属以周敦頥胡安国朱熹张栻学术勉其士罢酤免和籴以苏其民立惠民仓社仓慈防仓立义阡惠政毕举】董槐【嘉熈中知潭州方三邉急于守御督府日夜徴发民且困槐为画策应之令民不伤而军需亦不匮】汪立信【湖南安抚使兼知潭州供帐之物悉置官库所积钱连嵗代潭民纳税贫无告者子钱粟病者加药饵雨雪旱潦军民皆有给务兴学校士习为变】刘颍【签判潭州时王佐为帅负其能盛气以临僚吏颍约以中道佐多屈而改为】髙斯得【湖南提刑荐通判潭州徐经孙等六人攸县富民陈衡老以家丁粮食资强贼斯得发其奸将簿録其家防诸邑水灾衡老愿出米五万石赈济以赎罪】徐经孙【寳庆初为浏阳主簿潭守俾部牙契钱至州有告者曰朝廷方下令颁行十七界防若此钱皆用防少湏则幸而获大利矣经孙曰此钱出诸公库吾纳防而私取之外欺民内欺心可乎其人惊服有愧色后通判潭州帅陈鞾雅相知事必咨而后行】彭友方【茶陵主簿民输潭州造船木以折嵗租江行千余里其费数倍友方白防漕请节县造舟漕而出之公私两便】向士璧【湖南制置使兼知潭州元将乌兰哈达自交趾比还前锋至城下攻围急士璧极力守御又遣王辅佑率兵迎其后队通于南岳市一战有功潭州围遂解】李芾【徳祐初知潭州兼湖南安抚使元大军围潭芾与诸将分守以忠义勉励乘城死鬬凡七月余至除夕元大军登城衡守尹谷叅议杨震俱死芾召帐下沈忠曰吾分当死家人亦不可辱汝尽杀之而后杀我忠辞芾固命之乃如其言忠纵火焚其居还家杀妻子复至火所大恸自刎死潭民闻之多举家自尽事闻赠芾端明殿大学上谥忠节】元阿尔哈雅【以荆湖行枢宻院事移兵长沙防湘阴破潭州诸将欲屠之阿尔哈雅曰是州生齿数百万口若悉杀之非上谕巴延以不杀意也其屈法生之复发仓以食饥者其后田租茶税皆诣阙奏减郡民徳之】谢端【延祐中同知湘阴州事猾吏束手不敢舞文法豪民无頼者逺避去部使者行部旁郡滞讼皆委端谳端剖决如流绩誉籍然】虞槃【湘乡州判官有富民杀人使己者坐之上下皆阿从槃独不肯署杀人者卒不免而坐者得不寃有巫至其州言某方火某日大水以惑民槃乃断巫如法】杨处仁【皇庆间知湘阴州下车首停荒田之税兴学劝民越三月讼简狱空朞年逋赋皆足流农复业田野讴歌代去民爱慕不已】王文彪【知湘乡州伸寃抑强士庶仰之如父母奸点畏之如雷霆亷介之名振骇湖湘】本朝黄思让【洪武初以知州知湘阴县勤理庶政善断狱讼时兵燹之余孜孜教化县治公署皆其创置民不告扰觧印去至今思慕之】吴显【洪武初改湘乡州为县显亦以知州改知县事处心公正律己亷勤招还流民垦荒田八千余畆新建县治泽遗后人】滕揖【洪武中知长沙府公直亷能当防善断发奸擿伏如神在任六年讼简赋均民安盗息阖郡畏而爱之】刘清【洪武中知长沙府莅政勤谨躬表属邑必使赋役均平毋虐小民狱讼详明母枉良善去任民慕之如父母】朱诩【洪武间知湘潭县亷洁自守门无私谒每食粝饭盐蔬而已祷雨斋沭吁神三日即雨县尝有虎患吏请设槛穽诩曰猛兽虐人守令之过也惟修徳可弭之焚香致祝数日虎屏迹】海源善【洪武中知安化县新设县治勤于政事谓人肌肤受之父母何可毁伤乃以熟皮为鞭使知愧而已民爱敬之不忍欺焉】刘焘【永乐中知长沙府慈祥岂弟不施鞭朴有不善者但劝喻之人咸悦服秩满去父老拥路垂泣争挽其舟】洪钧【长沙知府政通人和有甘露凝于郡斋林木土人赋诗以彰厥瑞　省志】宋纶【宣徳中知湘隂县时有采木之役民甚苦之纶区画有方民不告劳而事克济邑人頼之祀名宦祠　省志】徐亨【正统中知茶陵县抑强扶弱卓有风裁嵗歉募民之富而义者得谷五千余石并出官帑以赈之多所全活又奏减田租民用頼以不匮　省志】韩璟【天顺中知湘阴县开辟荒秽劝民耕种积谷以偹不虞天旱躬勤祈祷甘雨随注至有年民頼以全活　省志】刘升【天顺中主湘阴县簿县旧惟务水耕升躬督开垦原野教以杂植民始知山原之利至今受其惠去之日囊无余赀君子以为难　省志】周钝【成化初知长沙府时藩王初就国防从者骄肆侵夺钝奋身执义伸士师之法以禁制之民乃安息　省志】陈钢【同知长沙府恺悌临民尝新崇道祠以祀朱张郡人薰徳多所造就去之日行李萧然士民立去思碑　省志】王一言【成化中知浏阳县为政以锄强安善为先尤加意士类公暇輙与诸生讲论经义无虚日多所成就政教俱善至今称之　省志】汪道【成化中知醴陵县莅政严肃奸猾束手吏抱案牍至多震慴不敢出声敝政一洗境内晏然　省志】邓万斛【治中知宁乡县民籍多诡入寄庒以避差役斛厘正之民徭用省乡有父子五人皆为盗访得其情遣人擒诛之盗乃息省志】董豫【治中知茶陵州州善讼捕其尤寘之法科举士弗振者三十年乃聘名士为之师迁学宫以善地士人自是兴起多文学矣嵗旱奏减租者再民甚徳之　省志】彭琢【治中长沙府推官以俸入岳麓书院置田养士清风苦节始终不异卒之日贫不能殓士民恸之　省志】李衍【正徳初知安化县明敏果断恩威并至时流民因旱为盗衍捕获正之以法余党皆遁境内晏然　省志】赵以敬【正徳中知茶陵州清慎有为抚字不倦部使督逋赋值饥馑之后民不聊生敬乃悉官帑所藏者贷之民感其徳不数月而上纳州无逋负民困亦苏去之日百姓遮道攀辕以数千计　省志】张宣【正徳中知茶陵州力祛前吏贪习亷静质直樽节爱养有古君子之风　省志】郑晃【正徳中长沙通判其母严于晃晃亦以清苦自持在官惟茹蔬啜粥一毫不敢茍取于人洁白之操始终如一　省志】
