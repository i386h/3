<!-- { "loadSidebar": true } -->
　　人物汉汉濵老父【桓帝幸竟陵过云梦百姓聚观老父独耕不辍尚书郎张温异之使问焉笑而不答温遂下道与言老父曰请问天下乱而立天子耶理而立天子耶昔圣王宰世茅茨不剪而万人以宁今子之君劳人自纵何忍观乎温大慙问其姓名不告而去】邓元起【南郡当阳人少有胆斡仕南齐为武宁太守梁武起兵元起率众与武帝防中兴初为益州刺史天监初封当阳县侯后为右卫将军卒谥忠侯】唐陆羽【竟陵人为南海帅从事又诏除太子文学皆不就为人髙防自称桑苎翁雅嗜茶尝着茶经三篇】宋张徽【景陵人以诗名世所着有沧浪集司马光范纯仁皆与之友善弟彻七持使节八割郡符公清超迈计日受俸其遗表云神虽去干忠不忘君】张迪【景陵人元丰间举进士累官諌议大夫有争臣风烈】毕渐【潜江人绍圣元年状元为膳部员外郎出知荆南府事以文学致身刚介自立时人以其典乡郡荣之】朱震【荆门军长林人政和中进士为国子博士绍兴间选建宗子首开资善堂以震为中书舍人兼翊善累迁翰林学士经学深醇人称为汉上先生所着有汉上易解弟巽亦富学号为二朱】陈嘉言【景陵人为郡学谕文行为乡里所推开禧间金人犯景陵胁众使降嘉言厉声辱骂自沉于水同室六人俱死】别之杰【郢州人嘉定初进士累官知江陵府湖北安抚副使进端明殿学士加兵部尚书淳祐中为防知政事宝元初卒特赠少师】祝松【景陵人举进士初调长春簿端平初以城誓死守古郢遗民立祠祀之】元张渊道【景陵人与弟从道文学俱优同举进士渊道厯官至秘书监都事从道武昌路通城县达噜噶齐】本朝张从道【京山人洪武中乡举除庐州府通判勤能有声永乐初求贤用当道荐陞徽州府知府在任尽心民事有古循吏风后调永平府政声益振】虞信【沔阳人永乐间擢监察御史陞四川按察司副使山东按察使吏畏民懐终河南右布政使】欧阳谦【沔阳人举明经授耀州学正陞监察御史改编脩转考功郎中优于文学所着有沧浪集】从龙【安陆州人领天顺乙酉科乡试授知县陞知麻哈州时民被髪左袵龙教以冠裳书史遂成衣冠文物之区民生祠祀之以同知致仕乡人独称其刚正云　省志】王希旦【京山人成化中进士授南京大理评事迁广东佥事徭人懐德畏威时海北讨黎军需不缺班师日军民遮道颂之　省志】刘珏【沔阳人成化初进士选庶吉士授户部主事尝督粮九江羡余悉贮府库寻守常州亷明勤慎吏民敬惮以忧归服阕起处州以父丧感疾卒毘陵至今祀之　省志】郭轩【景陵人成化庚子乡荐授卢氏教谕以师道自任多所造就迁福建连江知县与丞不合卒于官丞制之不得发县诸生为扶柩而出轩以刚正见重士类诸生显者过县必徃拜其墓省志】周宪【安陆州人治癸丑进士歴刑部员外郎上疏言事调兖州通判复职晋郎中擢大理知府转江西按察司副使正德间征华林寨冦宪策马先驱援兵不至死之赐祭葬赠按察使谥节愍子干亦死于难诏旌其门曰孝烈　省志】鲁铎【景陵人治壬戌举礼部第一擢进士选庶吉士累迁国子司业南京祭酒改北京屡歴成均其教主于理道不屑章句南北士多所造就谢病归卒谕祭谥文恪　省志】沈文华【钟祥人治中进士授刑部主事尝上疏直学士程敏政之寃陞员外郎歴官陜西提学副使严立科条振作士气八郡之风翕然以变以忤权贵左迁防议遂谢政归省志】夏宠【京山人防有神觧读书五行俱下多综贯执礼论议方严正德间麻城贼攻其家父昌捍之力屈呼宠并逃时宠母未葬不去遂衰服迎贼贼义之以无贿竟执以去寻放归后举乡试　省志】祁杲【潜江人正德辛已进士授御史议大礼忤防廷杖几毙疏劾席书憸邪侧目巡视盐法鹾政大举转河南佥事擒灭流贼陞云南副使民夷懐惠进防政上疏乞休归　省志】童承叙【沔阳人正徳半巳进士选庶吉士授编脩晋国子司业训士以文有成绩进左庶子兼侍读工诗得唐人体文有雅思其材足称云　省志】王宗茂【京山人嘉靖丁未进士拜南道监察御史侃直信毅志度不羣时柄臣威慑一世宗茂疏击之被谪未几卒于谪所　省志】钱錞【显陵卫人嘉靖庚戌进士知江隂县性刚果遇事敢为时倭夷冦乱錞与战死之赐光禄少卿防一子立祠江上祀之　省志】髙岱【京山人嘉靖庚戌进士官郎中出为景藩长史好读先秦古文为唐人诗多论著有鸿猷録樵论楚汉余谈弟进士嶨乡荐皆有才名省志】商大节【钟祥人歴官都察院右佥都御史平生慷慨负竒气故所至风裁勋誉卓乎出士人右諡端愍　省志】欧阳柟【潜江人事亲笃孝一日羣冦入室获其父挺以身代贼怒断指流血父赖兔及官德兴郎多善政值巨贼迎祥横啸江汉率兵俘贼行阵又捐上赐金三百以赈民邑为建亭义之】刘垓【潜江人隆庆辛未进士授太平司理有声转祠部恳救呉赵二太史廷杖忤执政被谪再起云南学宪得士心谢政归剏同仁书院讲学置义田仓冢赈贫卒祀乡贤省志】
　　列女王氏【马把揽妻沔阳人年二十五夫死力贫守节永乐间旌　省志】任氏【呉景妻沔阳人景卒任年二十有五誓以死守躬自训子钦十年不出户姑病痿痹抱持左右寝处必偕每夜焚香吁天愿以身代有呕吐则举盂以侯急或手承姑殁竟絶荤蔬食比葬得二白兎人以为孝感云治中旌省志】熊氏【袁子杰妻沔阳人孀居时年二十四治中旌　省志】髙氏【吴纹妻沔阳人适武昌吴纹纹卒无子髙守节四十余年正德中旌　省志】曹氏【卢友杰妻当阳人治十六年夫卒守节嘉靖二十八年奏闻表旌省志】胡氏【唐与言妻京山人与言为邑诸生胡归事之才二嵗而与言卒无子胡守节四十余年嘉靖中旌　省志】何氏【景陵人夫亡守节隆庆二年知县万梁以闻于朝旌其门省志】
　　仙释董仲【汉董永子母乃天之织女故仲生而灵异数篆符镇邪怪尝游京山潼泉以地多蛇毒书二符以镇之其害遂絶今篆石在京山之隂】独孤摽和尚【住潼泉山趺坐而逝偈言未来事后皆騐】萧行美【沔州人年九十余独行履素常游对融山遇一老人自称张先生指草一丛曰移草栽之可煑铁成银戒之曰切不可泄行美受教遂移草归后试之果如其言久之泄其事一夕大风雨漂失其草再入山访之不复有矣】
　　襄阳府【东至徳安府随州界二百一十里西至陜西汉中府平利县界一千里南至承天府荆门州界一百八十里北至河南南阳府新野县界九十里自府治至南京三千七百里至京师六千八百六十七里粮六万三千七百石零】
　　建置沿革禹贡荆豫二州之域天文翼轸分野周为谷邓鄾卢罗鄀之地春秋时属楚秦为南郡南阳郡地汉因之东汉末刘表为荆州刺史徙治襄阳县三国魏始置襄阳郡治宜城以地在襄水之阳故名晋亦为荆州治所东晋于襄阳侨置雍州梁置南雍州西魏改曰襄州隋初郡废州存立山南道行台并总管府帝时州府并罢复置襄阳郡治襄阳县唐初复置襄州山南东道治此后为襄阳郡又为襄阳府复为襄州五代梁唐置忠义军宋复为襄阳府元改为襄阳路本朝复为襄阳府领州一县六
　　襄阳县【附郭本汉旧县属南郡新莽改为相阳东汉复旧建安中置襄阳郡以县属焉隋唐宋皆为襄州治元仍旧本朝因之编户三十五里】宜城县【在府城东南一百二十里本楚鄢县秦为邔县地属南郡汉置宜城县晋襄阳郡治此刘宋属华山郡梁改为率道县隋属襄州唐属鄀州寻改属襄州以汉南县省入天宝中复改为宜城县宋元仍旧本朝因之编户一十七里】南漳县【在府城西南一百二十里本汉南郡临沮县地晋置南漳县属襄阳郡后废西魏置重阳县后周置沮州寻废改县曰思安隋复改南漳县属襄州唐因之宋省中庐县入焉元仍旧本朝因之编户三十五里】枣阳县【在府城东北一百四十里本汉南阳郡蔡阳县地东汉分立襄乡县后魏于此置南荆州西魏改昌州后周置广昌郡改县曰广昌隋废郡改枣阳县因枣阳村为名大业初置春陵县后废唐属唐州后改属隋州宋陞为枣阳军元复为县属南阳府寻改属襄阳夲朝因之编户四十五里】谷城县【在府城西一百八十里本春秋谷国汉为筑阳县地属南阳郡晋属顺阳郡梁置义城县及郡后周废郡隋改县曰谷城属襄州唐初置鄼州寻罢以县属襄州宋属襄阳府元仍旧本朝因之编户四十五里】光化县【在府城西北一百八十里本春秋谷国秦汉为隂鄼二县地鄼即萧何封邑属南阳郡晋属顺阳郡西魏置隂城县属鄼城郡后周郡废隋以县属襄州唐废为隂城镇宋置光化军领干德县熙宁中军废改干德为光化县元属襄阳府本朝因之编户三十七里】均州【在府城西北三百九十里禹贡豫雍二州之域春秋属糜战国属韩及楚秦汉为武当县属南阳郡三国魏属南乡郡晋属顺阳郡后魏置武当郡寻废南齐置始平郡后改齐兴郡梁兼置兴州后周改曰豊州隋初废郡改州曰均州大业初州废以县属浙阳郡唐初复置均州天寳初改武当郡乾元初复为均州宋置武当军元复为均州皆治武当县本朝省县入州编户二十九里】
　　郡名襄阳【魏名】
　　形胜跨连荆蜀控扼南北【本朝实録】外带江汉内阻山陵【吴鲁肃说孙权云】水陆之冲御冦要地【魏司马懿云】挟大汉以为池面崇山以为固【晋顺阳国碑】檀溪带其西岘山亘其南【晋习凿齿云】北接宛许南阻汉水【晋庾亮表】南极湖湘北控闗洛【宋陈亮传】东连汉沔西彻梁洋【均州志】
　　风俗江汉之俗好游【毛诗汉有游女传云江汉之俗其女好游汉魏以后犹然如大堤之曲可见也】其民尚文其俗尚侈【襄阳图志宋玉王逸张梯习凿齿之徒实生此土故其民尚文北鱼南徐之习不替故其俗尚侈】尚礼义经借【隋志襄阳四方凑防故益多衣冠之绪稍尚礼义经借焉】其俗朴陋【旧图经】信巫鬼重淫祀【均州地理志】人民朴野【宋陆恺均州宗海楼记】俗好楚歌【宋晏殊类要】劲悍决烈兼秦楚之俗【宋范子长郡县志】居室多编竹代陶瓦【郡志】
