<!-- { "loadSidebar": true } -->
　　寺观能仁寺【在府治西南唐时赐额】隆庆寺【在府城西内有五百罗汉堂宋苏轼书榜】恩褒觉报寺【在府东北宋周必大入政府时所赐额其基即奉祠时所居】灵泉寺【在螺山内有井其泉甘冽因名宋欧阳守道记】青原浄居寺【在青原山七祖禅师思公道场上有虎踞泉锡泉雷泉】龙华寺【在吉水县治南傍有元寂禅师墓碑南唐韩熈载撰】寳积寺【在吉水县东一百五十里宋靖康间建】永寜寺【在永丰县治西唐建】报恩寺【在永丰县治西唐中书侍郎徐安贞以宅爲寺相传旧有孝子欧寳于寺北庐墓尝救虎虎啣鹿至墓前若有谢意后人因名寺曰报恩水曰恩江云】崇福寺【在安福县治北唐天祐中建】普觉寺【在泰和县治东宋元丰中有以真宗仁宗宸翰凡三十轴及仁宗飞帛四轴送此寺黄庭坚有藏经云】慈恩寺【在泰和县治东旧名福星宋赐额内有醒心轩快阁】殊山寺【在泰和县南长塘本朝刘崧诗雾卷长塘天一镜雨浮西嶂翠千堆】太平寺【在万安县治北】东山寺【在永新县治东前有清风桥觧缙题扁】明心院【在府城南宋仁宗御书大雄寳殿四字】梵慧院【在永新县治南昔毛炳读书其中有书台】福圣院【在安福县东三十里唐仙女吴彩鸾来游手植二树曰罗汉柏每嵗着花东树结实】法济院【在龙泉县治南旧名南台宋改今额】妙观【在府城西晋建元名】嘉福观【在府城南晋王子瑶炼丹于此】眞常观【在府城东晋有杨仙师至此摽竹爲坛自是祷雨辄应】清都观【在府城南永和镇五代时建】崇道观【在吉水县治北吴赤乌间尝有一人携瓢笠来游一日以笠覆瓢而去吴主赐额招仙宋改今额本朝重修胡广记】崇元观【在吉水县北五十里晋许旌阳治蛟于此冶鐡镇之今呼爲坛观】集虗观【在吉水县北八十里旧传杨仙师于此冲举本朝永乐初重修】朱陵观【在吉水县南八十里隋名洞岩唐赐今额】太虗观【在泰和县治南晋建】太观【在泰和县北龙门唐建有牛僧孺记】延眞观【在泰和县西故黄茅冈观有紫防阁本朝梁濳记文昌阁王直记】佑仙观【在武山上正统间因旧重修】洞渊延眞观【在安福县治北宋有异人自福建来以符药疗病民感其惠立洞渊阁元欧阳记】洞虗观【在安福县西一十五里南岳魏夫人修真之所傍有魏仙坛】精修观【在万安县治北宋建】龙溪观【在永寜县西四十里元建】东华观【在永新县治东南元冇道士文月堂者尝结庵其上州判薛均用爲创楼观居之】
　　祠庙韩将军庙【在安福县治北将军韩千秋也仕汉爲济北相请兵入越讨吕嘉死之汉报其功封其子延年爲安成侯立庙祀之】香城庙【在永新县西北三里汉召信臣尝守零陵香城庵有信臣遗迹庐陵旧九江故立庙祀之】古城庙【有三一在府城东南一在泰和县西江南一在永丰县治南皆祀陈武帝帝自岭南引军讨侯景遣杜僧明等筑城御之民感其靖乱之德故立庙祀之】惠佑庙【在府城南神冈祀陈曲江县侯刘竺竺尝守庐陵政绩显著既没郡人立祠宋赐额惠佑庙封嘉应侯】通仙庙【在王山唐匡智与侄于此脩炼得仙天寳中乡人立庙山中宋赐额曰辅顺封威逺侯后加封肃应胡铨记又有行祠在庐陵永和镇周必大记】云腾庙【在府城西唐吉州刺史吴世云罢政隐玉笥山道成仙去郡爲立庙天寳中赐额云储大顺中改今额】忠义庙【在府南大鹏里宋南安峒贼入境泰和被焚着姓萧必显萧伯逹起义兵保障一乡以安事闻徴必显锡以爵凡死于阵者立庙祀之久圯本朝宣德间重修】监丞庙【在府城南祀宋将作监丞欧阳珣祠地即珣故居】刚应庙【在吉水县北一里傍有二石纵横如柩旧名石材宋隆祐太后避敌如贑维舟岸侧神现梦曰速行后得便风疾去追者不及还后赐额刚应】潇泷庙【在吉水县南义昌江侧泷之上有大石若破瓮侧立千尺盖蛟龙窟宅嵗旱祷雨者赴焉宋王庭珪有记】髙骈庙【在吉水县东腾坡骈唐镇海节度使后封南平郡王黄巢防防吉爲骈所破民頼以安遂立庙祀之】南平王庙【在府城东南四十里神即钟传仕唐爲节度使封南平王既没百姓思其遗德祀焉】介刚庙【在府城东南二十五里相传唐有萧苪者长安人性刚毅爲吉州牧抚民以仁待士以义覧金鳯山有髙阜曰介刚乃结庵其上讲老子书自号萧道者既觧任民思之不忘即庵址立祠祀焉宋周必大请赐今额】昭应庙【在永新县北二里一名临池章王庙南唐保大间尝显灵于城壕上赐今名】灵佑庙【在府城西一名康王庙祀宋名将康保裔契丹入冦保裔立战死真宗赠封加秩民有所祷即应又各县皆有庙】灵泽庙【在永新县南龙陂李唐属籍兄弟三人生长兹上宋嘉定中峒冦犯邑将近庙闻空中铁马声大惧而退事闻赐今额】三贤祠【在府治西南旧祀唐别驾顔真卿后益以姜公辅余靖宋欧阳守道记】明侍中祠【在府城南唐正諌大夫明崇俨承诏廵抚至此尝停骖四顾后卒于郡人思其德祠祀至今】九贤祠【在府学明伦堂东祀宋欧阳脩杨邦乂胡铨杨万里周必大胡梦昱欧阳珣欧阳守道文天祥又永丰县学及县南龙冈之上俱有欧阳文忠公祠宋建本朝重修】忠节祠【有三一在庐陵县学文庙东旧祀宋欧阳脩杨邦乂胡铨爲三忠祠嘉定末又増周必大杨万里爲四忠一节一在府城南元燬本朝宣德中知府贾节改筑于祥符寺左正统中知府陈本深继成之又益以文天祥俱肖其像请以春秋仲月致祭李昌祺记】乡贤祠【各县皆有之于忠节诸贤外増祀乡贤如泰和则萧楚曽存翁吉水则李孝子胡梦昱毛旬安福则王庭珪刘子荐刘瑾李亷彭丝黄瑞节龙泉则郭孝友等永新则姚崇牛僧孺刘沆等皆在其县学之内云】山谷祠【在泰和县治东宋黄庭坚号山谷尝宰泰和民懐其德建祠刻像祀之至今祭田尚存】文丞相祠【在庐陵县淳化间富田祀宋丞相文天祥正统间建罗伦记】谭节妇祠【在永新县学】
　　陵墓甘罗墓【在泰和县西三十里旧传甘罗旅寓没葬于此至今呼爲罗墓】长沙王墓【在吉水县北九十里】欧阳观墓【在泷冈观宋欧阳脩父脩尝撰泷冈阡表】刘沆墓【在永新县北沆宋相仁宗爲篆墓碑曰思贤之碑】周必大墓【在庐陵县山斗冈必大宋丞相】文天祥墓【在府城南一百四十里木湖天祥宋丞相】胡广墓【在天狱山下广本朝大学士永乐间勅葬】杨士竒墓【在泰和县北五里士竒本朝少师大学士正统间勅葬】王直墓【在泰和县四十四都汇洲】钱习礼墓【在吉水县文昌乡】廖庄墓【在吉水县折桂乡】周忱墓【在庐陵县北十五里】王槩墓【在永新县画角滩】刘定之墓【在永新县北十二里】觧缙墓【在吉水县仁寿第都】李时勉墓【在安福县东乡黄牛岭】刘球墓【在安福县西乡十都徐潭上】彭时墓【在安福县城南洞虗观后山】彭蕐墓【在安福县北乡智溪】
　　古迹庐陵郡城【在泰和县北三十里晋移郡治于石阳城遂废又有故郡城在今庐陵县治南晋咸康末太守孔伦筑】安成城【在安福县西五十里汉安成侯张普筑】西昌城【在泰和县西三里东汉改庐陵县曰西昌晋因之今废爲民居】遂兴城【在万安县西北一十五里东汉末立遂兴县晋属庐陵郡今龙泉江口金城即其地】永新故城【在今县西三十五里吴置县于此】安成郡城【在安福县境晋太守朱居筑】东昌城【在泰和县东北八十里晋置县隋省入西昌唐复置寻省今永和镇即其地】白石城【在泰和县江南五里梁末陈覇先自岭南引军欲讨侯景髙州刺史李迁仕来拒覇先遣杜僧明等筑城白石御之迁仕亦筑城相对既而僧明生擒迁仕今两城旧基尚存东谓之古城西谓之髙城】鱼梁城【在万安县南一十里昔李迁仕据太臯渡遣将入贑石鱼梁筑城陈覇先命周文郁败之今俗呼爲城头】摭口城【在庐陵县北七十里陈广州刺史萧勃遣其子孜及其将欧阳頠傅泰等将兵出南康傅泰据摭口城周文郁使其将丁法洪攻泰擒之】严城【在永丰县东十五里旧传唐末有严将军聚兵于此】相公坪【在吉水县北九十里与张钦寨相近彭玕作乱置堡寨于上可容数万人仓库之迹尚存】故吉州碑【在吉水县西二十里趺在岸而碑沉于江霜降水落则见大业等字】石钟【在安福县西罗汉寺傍有岭曰阳冈下瞰碧潭巨石倒垂崖中状若钟】石鼓【在安福县西资福寺傍有溪曰湾潭巨石错立中有一石如鼔或云宋熈寜间鼔尝自鸣】陶皮仙室【在武山北昔有陶皮二仙隐此食桃果度嵗月居者必髙洁若茹荤则虎豹随至游山者亦然今呼爲北岩祈祷有应】神枫【在安福县西一百里其木状如神面目嵗旱以泥封之有雨】龙陂【在安福县东南百余里世传吴主孙皓伐木造宫室顺流而下至龙陂而木沉以绳挽之有烈风雷雨之变后嵗旱率众牵繋其木风随至宋元嘉中木忽浮于水上其半犹溺壅成沙洲】鐡十字【在府城南栅门外岸上有铁铸一十字题云保大二年五月日置重一千三百斤下有潭水或时清浅亦见一十字世传南唐造战舰以此繋防或云当时有水场商人于此编栰官爲经纪故置此以繋栰云】
