<!-- { "loadSidebar": true } -->
　　流寓梁鸿【汉平陵人家贫尚节与其妻孟光俱入霸陵山中业耕织咏诗书弹琴自娯后去适吴依皋伯通居庑下为人赁舂光每具食举案齐眉伯通察而异之乃舍之于家及卒伯通为焉】戴颙【山隂人父逵兄勃并隐遯有髙名颙出居吴下呉下士人共为筑室聚石引水植林开涧少时繁宻有若自然乃述庄周大旨著论自号吴中髙士】钱藻【吴越王元瓘五代孙自和州徙家姑苏从学胡瑗宋举进士累官至翰林侍读学士封仁和伯藻于书无所不读为文闳放隽伟为人清谨寡过立朝无矫亢亦不雷同】苏舜钦【开封人参知政事易简之孙为人慷慨有大志长于古文歌诗行草书范仲淹荐其才为集贤校理监进奏院后坐事废居苏州作沧浪亭以自适】李衡【江都人仕宋为吴江主簿知溧阳县専以诚意化民又厯知温婺台三州致仕后定居昆山结草别墅聚书逾万卷自号乐庵】魏了翁【邛州人庆元中进士累官端明殿学士同签书枢宻院事封临邛侯最后知福州在朝多所建明尝赐第宅于苏州所着有鹤山等集】邓若水【隆州人博通经史嘉定中进士累官太学博士屡言事出通判宁国府若水自知不为时所容到官数月以言罢遂不复仕隐太湖之洞庭山后归蜀以捍贼遇害】陈征【其先阆州人宋陈尧叟十三世孙徙家南康受学临川吴澂研精经史考覈百氏元时累荐弗就游吴遂家焉子惟寅惟允皆博学善诗文】邵光祖【其先河南人康节十世孙时从父宦游吴遂家焉性夷易非圣贤之书不读有得乐以教人呉中学者称为五经师卒邓尉山】陈朴【明州奉化人至正间与弟桱同游吴遂家长洲桱博学有史才所着有通鉴续编尺牍筌蹄楼亦有味道编云轩集】王立中【其先自京兆徙阆州再徙姑苏博学善诗文由慈溪县尉迁松江知府有防介声所着有息庵寓斋樨隐三集子琏璲璡皆至显官】
