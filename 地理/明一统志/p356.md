<!-- { "loadSidebar": true } -->
　　列女程烈女【德兴人唐肃宗时女之父兄为盗所杀因掠女去隠忍十余年后以计脱告于刺史顔真卿捕获碟于市女刳其肝心以祭其父兄宋县丞程逈取春秋复讐之义颂之曰大而得其正者也表之曰英孝程烈女】饶娥【乐平人字琼真生小家颇自修整父勣渔于江遇风涛舟覆尸不出娥年十四哭水上不食三日死俄大震电水虫多死父尸浮出乡人异之具礼葬其父及娥又为立庙后柳宗元为立碑云】赵氏【乐平王袤妻建炎中袤监上高酒税金兵犯筠遇金人防以去系其夫妇于刘氏门而入剽掠赵宛转解防并解袤使速去俄而金人出问袤安在赵他指以误之金人追之不得怒赵欺已杀之】李氏【安仁人谢枋得妻通女训诸书枋得兵败走闽李擕二子匿贵溪山中元兵至令曰苟不获李氏屠而墟李闻之出就俘徙囚建康或指曰是当没入矣李闻之泣左右曰虽没入将不失为官人妻李曰吾岂可嫁二夫邪是夕自经死狱中】陈氏【乐平人徐德安妻年二十夫病革谓之曰汝年少无子我死汝更善事他人陈泣曰既为君妇尚忍事二姓乎即割耳剪髪为誓夫死纳之棺中终身不改节事闻本朝旌表其门】朱氏【鄱阳人刘斗鳯妻年二十三守节翰林学士宋濓为之铭曰夫人之节石坚玉贞何不享有祐福而忧患是婴彼宰物者孰尸其平然而德厚流光如筮斯徴短虽一日长或千龄则夫人之不死者愈远而愈名史源之山封若斧刑评□驯行太史勒铭后数百载当知为鄱阳节妇之茔　省志】郑氏【浮梁人金添鳞妻舅姑与夫继殁又遭兵乱郑终无二心洪武乙亥旌表其门省志】戴氏【邓谦妻谦会试罹火灾哀毁逾礼守节以自终永乐间旌表　省志】孙氏【浮梁人乡进士闵鳯妻鳯疾孙吁天以身代既死哀几絶有司屡欲闻孙屡止之曰此分内事何必乃尔石室潘葵赞其像有百年苦节一掬寒氷不求表暴真节妇之语　省志】齐氏【曹旺七之妻余干人正德间盗猝至曹氏室齐走匿草莽中贼搜得曳之去齐哭且骂沿途援竹木不行抱树大骂求死贼刺之仆地而絶夫收其尸创痕不渍血怒气勃勃如生章昺为之传其事赞曰曹妇宁玉碎不瓦全有奇男子瓌伟雄杰之节　省志】吴氏【叶梁妻正德间盗起梁被创垂死屡目吴意以吴年若貌必有夺其志者吴知之以爪碎其容又断二指内捾中后母家欲他遣遂不食而死　省志】胡烈女【讳贵真乐平人父母生欲不举隣曽母陈氏鞠为乳子天福配同乳之甫长天福父母与陈氏继亡家益窭落女父欲夺为富家配女曰我鞠于曾氏妇于曾氏分姑媳恩母子岂可以饥寒去始死依从姑以居虽荜舍单浅外人未尝识其面正徳丁丑女兄乘其未婚挞拽以归出示求聘者金银笄饰卜日以行女知不可免潜浴更服入房缢死时年十八邑大夫张文应礼葬之以其事闻　省志】张氏【乐平人董瑱妻年二十六夫殁以节自砺正德三年姚盗猖獗母惧其为盗所汚隂遣其子讽之改嫁以图自全张泣曰从一而终妇人之义也麾其弟去之一夕忽自经左布政舒清为传其事　省志】张烈女【名柱秀浮梁小民张啓明女有殊色聘凌氏子凌日贫落女父母欲解盟会祁门少年郑天佑以星术止其家未有室父母私许以女妻之惧女素刚不可动乃俱佯出属天佑逼近女觉绐天佑曰俟沐浴以从浴竟执父所业打绵槌奋击天佑中其颡昏仆地女自缢死既葬其墓不生草棘　省志】刘氏【安仁人李介妻正德九年冦至介家拥之以行刘愤骂曰为妇人而辱于贼生何以见夫没何以见祖宗于地下乃投于池中贼竟杀之　省志】
　　仙释郑全福【浮梁人唐文宗时入灵岩洞修炼后徙居莲华洞游桃花溪有老人乘铁船全福曰愿借船还人间老人曰后三年复来时已百余岁语门人曰死必葬我浮梁白水乡及举棺轻发之惟杖履而已】王遥【鄱阳人得仙术能治病不用符水针药但以八尺布帊敷之须臾病愈若有邪魅即画地作狱叩石呼之皆入狱中有一弟子负竹箧随行尝冐风雨行衣皆不湿一日两炬导入石室中有二人曰卿何为乆住俗间答曰当来乃还家自负竹箧而去】吴全节【安仁人年十三学道于龙虎山至元中至京师从张留孙见世祖其后成宗召见授教嗣师赠封其祖父母进教太宗师德真人全节雅好结士大夫推毂善类唯恐不尽其力至于赈穷周乏未尝以恩怨异其心卒年八十二】


　　明一统志卷五十
　　钦定四库全书
　　明一统志卷五十一
　　明　李贤等　撰
　　广信府【东至浙江衢州府常山县界一百二十五里西至饶州府安仁县界二百里南至福建建宁府崇安县界一百六十里北至饶州府乐平县界一百六十里自府治至南京一千八百四十里至京师五千里粮十三万三千石零】
　　建置沿革禹贡扬州之域天文斗分野春秋战国迭为吴楚之地秦属九江会稽二郡汉为豫章郡之余汗县及会稽郡之大末县地晋宋及隋属鄱阳东阳二郡唐析衢之玉山常山饶之弋阳及抚建二州地置信州江南西道五代时杨吴南唐继有之宋以信州江南东路元改置信州路浙江行省本朝改为广信府江西布政司领县七
　　上饶县【附郭本汉豫章郡鄱阳县地孙吴置上饶县晋省宋复置隋省唐复置饶州以其在饶州之上故名寻省入弋阳乾元初复置为信州治宋元仍旧本朝因之编户一百八里】玉山县【在府城东一百里本隋东阳郡之信安县地唐初为常山湏江及弋阳三县地证圣初析置玉山县以县有怀玉山故名初属衢州后改属信州宋元仍旧本朝因之编户五十七里】弋阳县【在府城西一百二十里本汉豫章郡余汗县地孙吴折置葛阳县晋属鄱阳郡隋改为弋阳以地有弋水故名唐初属饶州后改属信州宋元仍旧本朝因之编户五十二里】贵溪县【在府城西一百九十里本汉余汗县地隋为弋阳县地唐永泰初置贵溪县以县在湏溪口故名信州宋元仍旧本朝因之编户八十四里】铅山县【在府城南八十里本唐抚建二州地后析上饶弋阳五乡置为塲南唐始置铅山县属信州以山产铜铅故名宋初以县直京师后复信州元陞为州本朝复为县编户五十七里】永丰县【在府城东南四十五里本唐饶州上饶县地乾元初析置永丰县属信州以县有永丰山故名元和中省入上饶县宋复置元仍旧本朝因之编户五十二里】兴安县【在府城西八十一里本上饶弋阳贵溪之余鄙嘉靖中置为县编户三十一里】
　　郡名上饶【唐名】
　　形胜地控闽越引二浙隠然为要冲之会【宋韩元吉修城记】川源夐远关防襟带【寰宇记】当吴楚闽越之交为东南望镇【宋李弥大法海院记】山水之秀甲诸郡【元袁桷梅亭记】
　　风俗土风贫薄【唐白居易诗地僻山深古上饶土风贫薄道程遥】文风日盛【郡国志】安土重业【贵溪县志】啬陋改习【永丰县志古虽啬陋然有柳浑贤令倡之于前张叔夜忠臣陶之于后故郡民顿改前习】矜谨节义【元袁桷梅亭记其俗多刻厉自奋矜谨节义】
