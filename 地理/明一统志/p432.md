<!-- { "loadSidebar": true } -->
　　人物五代陈起【蕲春人南唐举进士为黄梅令时有妖贼诸祐者自言能使贫者富富者贫俚民效之积众数百夜行昼息取资于盗起到官数日借祐为里长不服且嫚言曰吾取令头杀子尔起闻执祐斩之由是知名迁监察御史】宋潘大临【黄冈人与弟大观皆有诗名与苏轼黄庭坚张耒游冷齐夜话云黄州潘邠老工诗有佳句然贫甚东坡山谷尤喜之】吴瑛【蕲州人知郴州以虞部贠外郎壮年致仕归蕲临溪筑室种花酿酒賔至必醉或困卧花间客有臧否人物者不酬一言人莫不爱其乐易而敬其髙尚轻财重义人有负钱数十万而母老即焚其劵卒年八十四】林敏功【蕲州蕲春人治春秋下第归杜门不出者二十年博通五经尤长于诗元符末徴诏不赴赐号髙隠处士与其弟敏修所居比邻终老以文字相友善敏修终身不举进士世号二林】余玠【蕲州广济人仕为四川安抚制置使知重庆府大更敝政遴选守宰筑招贤馆士之至者不厌礼接言有可用随才任之筑合州钓鱼山凡十余城屯兵聚粮修学养士轻徭以寛民力薄征以通商贾自寳庆以来帅蜀阃未有能及之者卒赠资政殿学士子师忠歴大理寺丞】张晏然【广济人咸淳间为礼部尚书】梅应春【广济人宝祐丙辰进士为余干令以赵葵荐陞泸州安抚使淳祐间进礼部侍郎】元管如徳【黄陂人仕为江州都统制能一手挽二弓世祖南侵如徳先登陷阵以功迁浙西宣慰使上时政五条累迁江西行省左丞招降广东盗钟明亮卒封平昌郡公諡武襄子淳祖积官至富州尹】周古象【蕲水县人元兵虏至蓟赘防古氏既生子未甞喜妻询其故曰有母在欲得归省妻许之且嘱曰母在当奉养勿以妾故复来及归母尚无恙古象奉养尽孝母殁庐墓妻亦终身不嫁淮西宪佥乌克章为立孝里门】本朝康茂才【蕲州人能通经史大义事母孝元季盗起茂才团结乡兵御之王师下建康率所部降授秦淮翼水军元帅守龙湾累陞同知大都督事经畧中原从定齐鲁取汴下洛驻师陜州给粮造桥以渡大军遂领镇河中茂才善抚绥招徕绛解诸州之人屏蔽潼闗秦人不敢东向民立石颂徳卒赠湖广行中书省平章政事柱国追封蕲国公諡武襄】康铎【茂才子袭封蕲春侯初东宫读书大本堂铎侍之赐金牌镌蕲国武毅公五字置防上累着征伐功及征云南卒于军赠蕲国公諡忠愍】吴琳【黄冈人诗礼名家父应澍号西山先生勤俭乐施琳性质笃力于问学洪武中召为国子博士歴迁浙江按察司佥事入为起居注进吏部尚书后以年老致仕弟琛歴官衢州府同知卓有政声】刘广【罗田人洪武中以军功为指挥佥事守永平有胆畧善用双刀甞病且殆语人曰吾当临阵死王事安能居牖下死儿女手乎后北兵入境广率四十余骑与遇于城北力战死之事闻遣使护丧至京赐其家楮币以葬】王焘【蕲水人七世同居少长三百余口庭无闲言有司以间诏旌其门曰孝义】王聪【蕲水人性谨畏有膂力洪武末以靖难累功封武城侯征北方战死赠漳国公諡威毅】邹来学【麻城人宣徳间进士从征麓川有功陞通政司防议正统己巳京师戒严来学以佥都御史巡视畿甸整戎分屯边务咸举仕终副都御史卒谕祭葬　省志】吕镛【蕲水人领宣徳丙午乡荐福之清流知县值流贼邓茂七陷县镛拒之力不能支具服端坐中庭抗骂不屈遂为贼解体邑人立庙祀之省志】邓鉴【黄陂人任光禄署丞正统己巳从英庙北征亡于阵景泰初录其子　省志】刘训【麻城人正统己未进士由知县擢监察御史廉直有风裁冡宰王翺特疏其治行为天下第一拜山西防政卒子璲进士　省志】赵说【麻城人性孝友以诗书教授乡里父母同日而殁说号恸欲絶者累负土成坟庐于墓侧有白鹊驯扰之祥正统间旌表其门　省志】华峦【蕲州人布政使仲贤子蚤称儁才弱冠发解登成化丁未进士选翰林庶吉士性凝重文词清丽馆局多重之授编修寻卒庶吉士邹智以诗哭之李文正公志其墓　省志】陈言【黄梅人气度雅文学明恪成化丁夘领荐任泗州学正廸生儒以古行不拘屑文艺末尹都昌清亷仁恕四民浃恱疾卒于任如丧考妣然追慕不已合循吏潘刘杨为一祠祀之号四公祠　省志】熊经【麻城人由进士知无锡县有恵政秩满内召至京中之者出知陜西陇州寻以疾致仕性刚气豪善谈论敦孝友今祀无锡名宦祠　省志】舒昆山【麻城人幼竒颍登成化甲辰进士授主事贠外郎中知建昌府陞广东防政布政擢副都御史所至有政绩能文章一时碑碣多出其手　省志】曾大有【麻城人治癸丑进士授知县征拜监察御史振纪衘宪直声动台端忤逆瑾除名瑾败起擢知府累陟江西布政使　省志】刘璲【麻城人治初进士授丰城县知县恺悌果断兴学育才邑有淫祀首毁之以正民俗其自守狷介不私引钱以充私槖至征敛有方小民乐办奸胥巨猾不能索一钱也述职为江右良有司第一卒于京丰人思之　省志】石金【黄梅人进士拜御史按广西值土官岑猛乱佐王守仁勦平十八寨值张桂变易国是金独立敢言与汉阳戴金风采凝峻时人目之曰楚有二金后上言时政得失谪戍久之宥免卒　省志】刘天和【麻城人正徳初进士拜御史忤逆瑾谪县丞瑾败起湖州知府转陜西提学副使擢都御史巡抚甘肃举屯政西尽青海巡视河道疏汴河杀其下流又疏防山七十二泉濬其上流运道遂通进兵部尚书值北兵入境出兵拒战加少保寻卒諡庄襄　省志】贾啓【黄冈人正徳辛未进士授知县拜监察御史擢光禄少卿寻以事谪徽州推官歴都御史巡抚延绥啓多材艺慷慨谈边事甚覈歴官所至多治绩及致仕家居恬约不殊布素乡人称为笃行君子云　省志】刘淑相【麻城人正徳中进士授南京兵部主事歴陞顺天府尹执法秉直权贵多惮之　省志】王廷陈【黄冈人进士选庶吉士补吏科给事中諌武庙南巡谪知裕州寻免归居家二十余年日以诗文自娱所着有梦泽集行于世省志】萧一中【黄冈人正徳丁丑进士授知县仕至浙江布政使性刚直防介所在著名誉屡折弗回居乡亦弗广置田产　省志】陈伯安【黄陂人赋性方正初任章邱知县拜监察御史忤逆瑾谪南充寻调丹阳教谕瑾败起知灵壁正徳七年有巨冦杨虎者犯境被掳大骂不屈贼欲刃之毅然不避贼惊异遂释之从此筑城民赖以济建祠生祀之官至山西副使　省志】王澄【罗田人正徳甲戌进士罗田甲科自澄始初令番禺有政绩征入歴官戸部郎中奉命淮饷次江西次辽东次埧上通州俱有贤声省志】邢寰【黄梅人正徳戊辰进士擢刑科给事中转礼科以犯顔敌谏为已任武庙亦敬惮之忤中贵谪判官陞南昌知府恤殣兴贤剔蠧振滞万口揄颂卒于官百姓如丧考妣　省志】许恩【蕲水人年甫冠正徳辛巳季冬夜邻家火延恩舍恩觉巳得知忽思母江氏未出即反冒焚突入救母遂俱厄为烬止存其手尚抱母身邑人痛之　省志】董士毅【麻城人正徳庚午举于乡授四川南充知县一介不取有青菜布衣破繖羸马之謡陞守蓬州南充民勒石以志去思居蓬清操益励归时囊无长物林下十余年足不履城市好义喜施正徳戊辰大旱捐谷倩人埋瘗饿殍不下数千省志】毛凤诏【麻城人正徳辛巳进士授知江浦县有善政擢监察御史上弭灾八事闗于天下利害巡按陜西云南守令以下皆望风解印绶去班列殆空寻谪嘉定州判官歴陞推官同知终云南佥事博学有文名有聚峯文集藏于家　省志】张明道【罗田人嘉靖己丑进士厯刑部郎中绍兴知府江西副使敭歴中外政绩着闻为一时循良之冠　省志】奚世亮【黄冈人嘉靖丁未进士授主事歴官延平知府时倭夷冦闽世亮与武帅分城拒守城陷亮犹西向迎战身被数鎗死之事闻赠官録其子　省志】胡明庶【罗田人嘉靖乙酉中乡试第三人壬辰登进士观政通政司卒于官平生孝友笃志力学尤精理数　省志】刘采【麻城人嘉靖己丑进士初知宿州累官副都御史巡抚山东迁南京戸部尚书以疾致仕穆宗即位起南工部改吏部寻改兵部歴官四十余年清介如一日卒年七十四谕葬祭赠太子少保諡端简　省志】
　　列女魏氏【熊谷真妻黄冈人夫亡一子在襁褓而贫依父母织袵自给年逾八十以节终洪武中旌省志】王氏【甘原礼妻蕲水人年二十四归甘甫二载原礼卒孀居二十三年洪武中旌　省志】朱氏【徐宗妻广济人年二十一守节不移洪武中旌　省志】张氏【刘汉妻麻城人汉任商水知县流贼至城陷张同女鸾山缢死正统中旌　省志】盛氏【邓鉴妻黄陂人鉴任光禄署丞以土木之难殁于阵盛时年二十七矢节抚孤琼后以恩录仕为裕州守盛年九十余卒有司表旌其门　省志】张氏【何仪妻广济人守节无玷正统中旌　省志】卢氏【刘鹏妻黄冈人夫卒痛哭呕血遂自经死嘉靖中旌　省志】刘氏【蕲人马廷实妻廷实儒生贫甚刘绩纺奉姑年甫二十廷实死遗孤溺死孙甫三周刘同媳潘氏抚之以延马祀事闻万厯中旌其门　省志】熊氏女【许聘刘康未归而康卒女往哭之竟触柱而死事闻旌表其门仍复其家　省志】
　　仙释罗真人【黄梅人名致福晋时修道于县北凤台观丹成有老人来云某龙也有病愿求丹疗之致福赐之丹而愈后于观北水塘洗足飞升而去今遗飞升台并洗足池宋赐今号】麻姑【后赵石勒麻姑秋之女其父猛悍人畏之筑城严酷昼夜不止惟鸡鸣乃息姑贤有恤民之心假作鸡鸣羣鸡效声众工乃止父觉欲挞之女惧而逃入仙姑洞修道后于城北石桥飞升追者不及名其桥曰望仙】道信【姓司马氏其先世居河内后徙蕲之广济隋太业间领徒众抵吉州唐武徳中返蕲州往破额山永徽初卒广徳间赐号大医禅师即僧家所谓四祖者】忍【黄梅县人唐贞观间住县之东禅寺以养母咸亨中入冯茂山结庵上元中卒广徳间赐号大满禅师即僧家所谓五祖者】
　　明一统志卷六十一
<史部,地理类,总志之属,明一统志>
　　钦定四库全书
　　明一统志卷六十二
　　明　李贤等　撰
　　荆州府【东至承天府沔阳州界二百里西至四川夔州府巫山县界六百六十里南至岳州府澧州界一百九十八里北至襄阳府宜城县界二百四十五里自府治至南京二千七百一十五里至京师千一百三十里】
　　【粮一十九万四千石零】
