<!-- { "loadSidebar": true } -->
　　人物汉丘滕【乌程人光武朝歴官公卿二千石退居乡邑乃于先人故茔与其弟子筑室而居】沈瑜【乌程人与弟仪少有志行瑜十嵗仪九嵗父亡居丧毁瘠过于成人外祖盛孝章抚慰之曰汝并黄中通爽终成竒器何遽逾制自取灭性耶瑜早卒仪笃学有雅才以儒素自业守道不移】费泛【呉兴人以孝友闻歴官至萧令在邑多善政蝗不入境子鳯言不失典术行不越矩度安帝时举孝廉拜郎中义行卓然】施延【呉兴人歴太尉鸿胪卿魏黄初中诏曰故汉先贤太尉施延等二十四人并立忠贞之节咸修清白之行邪佞所防祸及其身若有遗嗣宜显举之】三国朱治【安吉人随孙坚征伐有功歴官都尉孙权建国称帝封治毘陵侯拜安国将军徙封故鄣恩敬极隆治薨子才嗣为人精敏善骑射权亦异之】朱然【治甥本姓施年十九为山隂令呉吕防病笃大帝问卿如不起谁可代者防以然对防卒假节镇江陵蜀汉攻宜都然与陆逊拒破之后封永安侯子绩为建中都尉随潘濬讨五溪以胆力称然卒绩嗣爵】呉粲【乌程人仕呉为曲阿长治有名迹黄武初与吕范等拒魏将曹休于河口值天大风诸船绠絶军多溺水攀粲船请援左右以为船重必败粲曰船败当俱死尔奈何弃之所活甚众官至太子太傅】王谈【乌程人年十嵗父为隣人窦度所杀谈有复讐志密市利锸俟度卒杀度而归罪有司太守孔岩义其孝勇列上宥之呉元兴中举孝廉不应终于家】晋丘昂【呉兴人家贫好学织畚以自给与弟给事中夷太守矩并以孝行着闻当时谓之三丘】沈劲【呉兴人守洛阳城陷不屈为慕容恪所害神色自若恪曰今定洛阳而杀沈劲实有愧于四海】施彬【呉兴人歴官尚书左丞信安义兴二郡太守封中蠲侯子平畿官至尚书】潘综【乌程人孙恩之乱综与父骠共走避骠困乏综迎贼叩头曰父年老乞赐生命贼斫骠综抱骠贼斫综凡四创有一贼谓曰杀孝子不祥父子俱得免后以荐累官遂昌县长宋元嘉中改其里曰纯孝蠲租布三世】南北朝沈田子【武康人宋武帝北伐田子领别军从武关入屯据青泥秦姚数万奄至田子所领数百奋击秦兵大败斩首万余授咸阳始平二郡太守】沈道防【武康人性仁爱好易老隠居北石山下困不改节有人窃其屋后大笋令人止之曰惜此笋欲令成林乃买大笋送与之盗者惭不取宋文帝徴之不起以琴书自乐子慧锋修父业不就州辟】沈庆之【武康人少有智畧躬畊垄亩年四十未知名宋元嘉中雍州诸蛮大扰以为建武将军进讨威震诸蛮后赠侍郎司空諡曰襄公子文李寛雅正直由秘书监出为吴兴太守风采棱厉累迁侍中左仆射】沈巑之【吴兴人性疎直仕宋为丹徒令在县自以清廉不事左右浸润日至遂锁繋上方叹曰一见天子足矣武帝召问曰复欲何言答曰臣坐清所以获罪帝问清何以获罪曰无以承奉要人帝曰要人为谁巑之以手板四面指后知其无罪重除丹徒令】沈懐文【武康人少好学善为文章仕宋歴官至侍中遇事敢谏犯忤甚多鲠介正直不为謟容有文集弟怀逺撰南越志子三人淡深冲皆有名誉】沈演之【武康人沈氏家世为将而演之折节好学宋元嘉中累官尚书吏部郎后歴位吏部尚书领太子右卫率兄子坦之仕南齐至都官郎】吴逵【宋乌程人尝值饥荒合门疾疫死者十三人逵病愈家贫昼则佣赁夜则伐木烧砖为生常夜行遇虎虎輙避之朞年葬十三棺太守张崇之三加礼命皆不就举为孝廉】沈宪【宋武康人少有局干仕为乌程令甚着政绩太守禇渊叹美以为方圆可施卒官广陵太守】沈麟士【武康人祖膺明晋大中大夫父岳宋乐安令麟士博通经史居贫织帘诵书不息隠居吴羌山讲经教授从学者数百人宋齐梁屡徴不起着周易两系庄子内篇训注易礼记春秋尚书论语孝经丧服老子要畧数十卷】丘灵鞠【乌程人少好学善属文仕齐累官员外郎参掌诏防入梁为东观祭酒尝曰人居官愿数迁使我终身为祭酒不恨也子迟八歳能属文官至中书侍郎从孙仲孚亦好学为山隂令有能声】丘寂之【宋乌程人年十七为州西曹兼直主簿刺史王彧行夜还前驱已至而寂之不肯开门待墨防然后开彧叹曰不意郅君章近在阁下即转为主簿迁鄣令専以廉洁御下有能名】丘冠先【乌程人少有节义仕南齐为给事中使蠕蠕国蠕蠕逼令拜冠先执节不从曰能杀我者蠕蠕也不能以天子使拜夷狄者我也遂见杀武帝以冠先不辱命赐其子雄钱布雄不受】沈约【武康人博通羣籍善属文仕梁累官至中军将军丹阳尹尚书仆射着晋齐梁书及文集数百卷】呉均【呉兴故鄣人文有古气时谓之呉均体梁天监中自呉兴主簿召入待诏著作累迁奉朝请撰齐春秋注东汉书】太史叔明【梁乌程人呉太史慈之后少善庄老兼通孝经论语每讲说听者尝数百人为国子助教邵陵王好其学及出为江郢州皆携叔明之镇所至輙讲授士皆传其学】沈崇傃【武康人父懐明宋兖州刺史崇傃六嵗丧父哭踊过礼及长事母至孝母丧既葬庐墓三年梁武帝遣使慰勉令释服权补太子洗马旌表其门】沈文阿【梁武康人父峻好学不辍仕为国子助教博士文阿少习父业研精章句累官国子博士寻领步兵校尉兼掌仪礼一时斟酌裁撰礼度皆自已出所撰有仪礼八十余条及春秋礼记孝经论语义疏等书】沈浚【武康人少有材干仕梁累迁御史中丞侯景逼台城简文遣浚诣景景横刄瞠目叱之浚正色曰沈浚六十之年且天子使也何用见脇径去不顾】沈重【武康人専心儒学博览羣书仕梁为五经博士卒年八十四隋文帝遣使祭以少牢赠开府仪同三司所着有三礼义毛诗音等书】沈瑀【武康人仕梁为尚书右丞以母忧去官后累迁浔阳太守瑀性刚尝忤刺史萧颖达在道为人所杀众谓颖达害之子续累讼不白布衣蔬食终身】沈洙【武康人父□梁国子博士洙精识强记五经章句诸子史书问无不答仕梁为尚书祠部郎陈武帝入辅除国子博士累官尚书左丞】沈烱【武康人少有俊才为时所重仕梁为呉令侯景之乱呉郡守入援以烱监郡景将据呉兴使召烱辞以疾及景东奔至呉郡获烱妻子并杀之梁元帝悯之封烱原乡侯】胡頴【呉兴人伟姿容性寛厚从陈武帝征伐屡建功业武帝受禅累官呉兴太守卒諡曰壮】钱道戢【长城人父任梁汉夀令道戢少以孝行着闻及长有才干陈初从文帝平张虎于防稽以功封永安县侯天嘉初为始兴内史以讨贼功累官都督郢州刺史卒諡曰肃】沈恪【武康人深沉有干局陈武帝起兵以功封东兴侯歴官呉兴太守防军将军特进金紫光禄大夫卒諡曰光】章昭达【武康人轻才尚气少时遇相者曰卿容貌甚善湏小亏则富贵及拒侯景中流矢一目陈文帝为呉兴太守因委以将帅累功除都督江州刺史封邵陵郡公进位司空】沈君理【呉兴人美风仪博涉有识鉴仕陈为呉兴太守以干理见称太建中迁吏部尚书官至侍中右仆射卒諡贞宪】沈不害【武康人博通经典陈天嘉初为嘉徳殿学士仕梁季丧乱国学未立不害上书请崇建儒官又表定乐章仕至尚书左丞】陈仲举【武康人仕陈以著作郎出为长兴令政号廉平官至尚书仆射】隋姚察【武康人父僧坦梁大医政察幼有至性六嵗诵书万余言励精学业十二能属文梁文帝在东宫时即引于宣猷堂听讲论难后仕隋为秘书丞修梁陈二史及删定朝式子思防仕唐为名臣】施世瑛【安吉人勇断有才气大业中天下扰攘乃率宗族乡隣子弟聚粮自守闻唐髙祖起兵领众归附拜桃州刺史赐赉优厚】沈光【呉兴人少骁捷善戏马为天下最常慕立功名炀帝时应徴从攻辽东以冲梯系城竿长十五丈光升其端临城与贼战短兵接杀数十人帝壮异之以为折冲郎将江都之难战死】呉峤【霅溪人精明天文袁天刚师事之炀帝时尝过邺中吿其令曰中星不守太微主君有嫌而王气流萃于秦地子知之乎令不之信及唐髙祖即位始知其言之不诬】唐钱九陇【长城人善骑射累官右武卫将军从平洛阳佐皇太子建成讨刘黒闼有功封郇国公改巢国卒諡曰勇陪葬献陵】徐【长城人八嵗能文太宗召试赐所佩金削刀累官至西台舎人在职多进谠言子坚举秀才官至集贤院学士孙峤中书舎人三世相继为文翰侍从时人荣之】沈伯仪【呉兴人武后时为太子右谕徳尝议郊丘配祀礼歴官祭酒修文馆学士】陆蒙【长兴人嗜茶置园于顾渚山中有别业在松江时往来耕种自号天随子江湖散人】孟郊【武康人少隠嵩山性介少合为诗有理致最为韩愈所称登进士调溧阳尉后随郑余庆镇兴元为叅谋卒张籍諡曰贞曜先生】钱起【长兴人工于诗天寳中举进士与郎士元齐名时语曰前有沈宋后有钱郎大厯十才子起其一也】沈师【徳清人举进士登制科儒学文艺为一时之冠仕至翰林学士吏部侍郎】包融【呉兴人有才名制科擢第官至集贤学士子何起居舎人佶刑部侍郎】沈景筠【乌程人性至孝母惧雷及卒葬宅西每雷鸣则奔至墓所号哭云某在此贺知章为撰孝徳传】沈韬文【呉兴人父攸常州刺史韬文性介洁好学能属文呉越时为元帅府典谒叅画军务有所禆益后命牧乡郡以为湖州刺史甚有清名】宋叶参【乌程人宋初州人业儒者寡防卓然自立咸平中登第累官兵部郎中出守乡郡子清臣天圣初举进士践西掖北门之选词章炳蔚驰誉当时】呉可几【安吉人好右博雅与弟知几同登景祐初进士可几仕至太常少卿知几为郎官守其父屯田墓三年平地出泉时号孝子泉】张先【乌程人康定初进士诗格清丽尤长于乐府有云破月来花弄影浮萍破处见山影无数杨花过无影之句时号为张三影官至都官郎中】莫君陈【归安人少从安定胡瑗学嘉祐间登第御家严整如官府子砥知永嘉民立生祠孙伯虚知常州有甘露嘉禾之瑞】沈括【湖州人嘉祐中进士累官太子中允提举司天监置象器新厯转太常丞时籍民车禁蜀盐括论止之使契丹图其山川风俗上之拜翰林学士后谪秀州卒括博学无所不通凡律乐医卜诸家皆有论著】卢革【徳清人少举童子年十六登进士庆厯中知龚州后累官福建湖南转运使复请外神宗谓其廉退宜与嘉郡遂为宣州以光禄卿致仕子秉帅渭州乞解官终养帝数赐诏慰勉】刘述【归安人举进士累官为侍御史熙宁初论新法谪知江州曽孙岑倜傥有髙义官至户部侍郎】姚祐【长兴人元丰末进士徽宗时为左司谏建议置辅郡以拱大畿歴知江宁府郑秦州累迁工部尚书加龙图阁学士为大名尹进延康殿学士卒諡文僖】俞汝尚【乌程人为人温温有礼议论不茍澹于势利闻人善言善行记之不忘擢进士歴签书西川判官与蜀守赵抃最相得王安石当国欲荐为御史汝尚力辞得免以屯田郎中致仕归优游数年卒孙侔绍兴中为敷文阁直学士】刘谊【长兴人为江西提举熙宁中上疏极论新法不便坐废黜后隠于茅山子焘元祐间进士文章典丽尤善书黄庭坚尝称之谓羊欣复生被命修阁帖十卷有遗文五十卷号见南山集】朱服【乌程人父临为秘书丞服熙宁进士为监察御史里行章惇尝遣袁黙见服道荐引意服举劾之绍圣中除礼部侍郎后坐与苏轼游贬兴国军】刘珏【长兴人崇宁间登第累官中书舎人陈十开端之戒迁吏部尚书建炎中同知三省枢密院事奏行追复元祐党人故官及録用子孙未尽者所着有呉兴集及集议若干卷】卢知原【徳清人为梓州转运副使后改江西过阙入奏徽宗勉之曰卿在蜀道功效甚休遂赐三品服卒官徽猷阁待制弟法原自知雍丘县积官至吏部尚书后为川陜宣抚副使】贾安宅【乌程人大观三年状元累官至户部侍郎歴仕三朝屡司文柄其所选抡皆得成材徽宗尝手诏奬谕之】莫蒙【君陈曾孙两魁法科累官大理评事理狱多得其情后迁直寳文阁学士假工部尚书使金贺正旦锡宴蒙以本朝忌日不肯簮花听乐金人不能夺】施钜【武康人政和间登第累官叅知政事清约自持无声色之好卒年九十一】史祺孙【安吉人政和间登第以刑部郎官出典贑兴国二郡初秦桧谋诛岳飞命祺孙搜索其家交游书劄祺孙悉焚其书曰诬人以求荣吾不忍为也遂引年而归】沈与求【徳清人政和间进士累官御史中丞知无不言前后几四百奏辞皆切直迁吏部尚书兼翰林学士金人入防赞髙宗亲征进知枢密院事卒諡忠敏】沈畸【徳清人第进士累官殿中侍御史时蔡京兴苏州钱狱欲防章綖兄弟白遣畸往代张茂直且啖以美官畸至即释左证者七百人叹曰为天子耳目司而可附防权要杀人以茍富贵乎遂阅实平反以闻京大怒削三秩贬信州监酒】刘一止【述族孙宣和间登第为秘书郎迁给事中封驳不避权贵绍兴中以敷文阁直学士致仕有类藁五十卷从弟宁止亦中第官至吏部侍郎进徽猷阁学士知秀州论疏多剀切有教忠堂类藁十卷】沈琯【徳清人仕为燕山府提举金兵犯边为郭药师所执以河临之终不能屈遣同李邺赴阙议和琯首陈虚实乞邀击之不用着南归经世二録以摅忠愤】叶梦得【叅族人举进士累官翰林学士建炎中迁户部尚书除左丞以崇庆军节度使致仕所着有易书春秋传及奏议文集】成无玷【武康人举进士调江山令宰相李网荐其文武才畧召对除删定官绍兴初金人犯顺吕頥浩复荐守鄂州兼鄂岳安抚使修筑城垒教阅士伍皆祖诸葛亮遗法髙宗两赐御劄褒美时论多之】芮晔【乌程人与弟晖力学起家号二芮绍兴间同登进士第晔任国子司业学者称为得师晖累官兵部尚书】沈该【归安人绍兴间为礼部侍郎出知防府召还除叅知政事复大拜该防于易尝撰小传六卷上之髙宗降诏褒美刻石于其私第】李彦頴【徳清人少端重强记览绍兴间登第累官叅知政事论事激烈披露忠盖以观文殿学士致仕卒赠少保諡忠文】周淙【长兴人父需由进士官至左中奉大夫淙幼警敏力学累官直龙图阁除两浙转运副使知临安府所至有成绩封长兴县男】沈枢【安吉人举进士调彭泽丞用叶义问荐赐对首论君子小人之辨髙宗嘉之除监察御史坐不附杨邦彦获谴贬端州寻起知温州】沈复【徳清人举进士乾道初为太常簿赐对称防除宗正丞累迁知枢密院事所着有四益齐集奏议真徳秀尝序其文谓其议论不少诎有古大臣之体】赵彦博【武康人举进士守郡持节俱以能称孝宗朝累官工部侍郎】倪思【归安人乾道初进士累迁礼部侍郎论疏剀切悚动人主且屡触权臣韩侂胄三黜不变其风槩卒官寳文阁学士殁諡文节】沈作賔【归安人为绍兴府通判帅守丘崈政尚刚严作賔济之以寛邦人恱之知平江府得节制之宜海道无警官至权户部尚书以显谟阁学士致仕卒】赵与【太祖十世孙居湖州嘉定中进士歴知嘉兴庆元绍兴府后权扬州两淮安抚制置使以知平江府致仕特赠少师】葛邲【归安人祖胜仲知湖州父立方官至侍从邲举进士累官刑部尚书绍熙中拜左丞相以少保致仕卒諡文定邲在言路论疏皆切中时弊居相位能守法度进人才处已以不欺为本有文集二百卷】钱选【乌程人举进士善诗画论者以选画赵孟頫字冯应科笔为呉兴三絶】鲁伯能【安吉人博学强记九嵗通五经日读万言家贫无油夜乘月光诵读达旦歴官处州太守生平无所嗜好惟以翰墨自娯有文集三百余卷】游汶【徳清人咸淳中歴江西江东福建提刑俱有能声贾似道当国汶与论事忠诚恳切国亡隠居元叅政浦大全荐为福建路緫管固辞不就尝大书衣背云前宋提刑今为百姓服之以出入焉】朱泰【武康人家贫鬻薪养母一日入山为虎所攫暝稍醒厉声曰恨母无托尔虎忽弃泰走不顾如人疾驱状遂匍匋归养母乡里闻其孝感率金帛遗之】陈存【湖州人累官至殿中侍御史宋亡元遣使七徴不起遂却医絶粟旬有四日卒】章铸【乌程人累官修职郎谠直敢言宋亡元俾故臣纳诰勑铸终不肯以世食宋禄坐未尝北向宋士有仕元者铸皆深恶絶之人多其节】徐俊【徳清人太学进士尝率六馆生抗疏乞斩贾似道三上不报元至元中累徴不起卒于家门人私諡曰安节先生】元赵孟頫【归安人宋宗室博通经史工诗能文善书画举进士为润州録事叅军国亡家居益力于学至元间以荐入朝世祖见其神采焕发甚竒之授兵部侍郎累官翰林学士承防卒諡文敏追封魏国公夫人管氏亦能书画子雍善属文能书画仕至海州知州】牟应龙【湖州人父巘宋大理少卿应龙当补京官尽让诸从弟擢咸淳进士对策忤贾似道调定城尉宋亡不仕父子自为师友讨论经学于经皆有成说以文章大家称于东南号隆山先生】倪渊【乌程人从学于敖继公动必以礼为湖学教授着易图说二十卷】宇文公谅【归安人通经史百民言有操行累官国子监丞岭南防访佥事平居虽暗室必正衣冠端坐昼有所为夜则书之其不可书即不敢为所着有折桂等集门人私諡曰纯节先生】张复【乌程人为泰州同知与赵孟頫姚式防皆以文学知名当时号为呉兴八俊】沈梦麟【归安人勤学励行年十七即以诗鸣为婺州学正迁武康尹所至有声入本朝五司闽浙文衡一考防试人皆服其公卒年九十三所着有花溪集】本朝张羽【乌程人读书一览不忘为诗文俊逸典雅洪武初举明经为郡学训导与髙啓杨基徐贲齐名号髙杨张徐歴官翰林待制太常寺丞】王升【徳清人洪武初坐事系刑部狱时升子瑱为平凉知县升寄瑱书戒以居官廉防抚民仁慈报国忠勤处已谦敬买附子川椒经税而后寄来狱吏捜得其书以闻朝廷嘉叹下诏褒美赉白金百两绢十匹附子五枚椒五斤免其所坐复其家】严震直【乌程人器宇宏伟洪武初以税户授布政司叅议累官工部尚书转右都御史所至能声绰着尝出使安南不辱君命朝廷特加宠眷诏优其家丁役以旌表之】陈援【乌程人性廉介博学能文洪武间由长兴学训导迁刑科给事中累官大理寺丞谳狱多所平反尝陈治平十疏子寔闽县主簿赠翰林编修】闻良辅【徳清人才行超卓洪武中为监察御史累迁大理少卿出使暹罗国官至广东按察使】温祥卿【长兴人通隂阳家学洪武中由人材荐累官兵部尚书四川布政使】潘长夀【长兴人恬静好学洪武中由人材举任右佥都御史歴南雄浔州知府】杨复【长兴人刻苦问学为诗文尚竒古日抄唐韵数过得字义之精永乐初浙江乡试第一登进士拜监察御史累迁大理少卿决狱判案人服其能】凌晏如【归安人精六书之学永乐初以楷书选授给事中奏对凯切累官至右佥都御史】张翼【归安人永乐初第进士歴任福建云南佥事所至不失宪度累官至河南左叅政】柴震【乌程人永乐间由给事中累选大理寺少卿防介有为绰着能声】
