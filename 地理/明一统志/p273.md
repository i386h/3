<!-- { "loadSidebar": true } -->
　　人物汉辛庆忌【狄道人父武贤仕为酒泉太守庆忌以谒者补金城长史举茂才迁郎中又迁车骑将军父子皆为虎臣朝廷重之】晋辛勉【狄道人博学有贞固之操仕为侍中及洛阳陷刘聪欲署为光禄大夫固辞曰大丈夫岂亏髙节事二姓乎聪为筑室于平阳西山月致酒米辞不受】辛恭靖【狄道人为河南太守姚兴来防恭靖固守百余日援兵不至城陷被执恭靖厉色曰我宁为国死不为羌臣兴幽之别室后走归江东安帝嘉之桓请为谘议防军】辛谧【狄道人为散骑常侍长安陷刘聪拜为大中大夫不受及冉闵僭号徴为太常卿谧作书责之不食而卒】南北朝辛庆之【狄道人少有文学魏时徴至洛阳对策第一除秘书郎累官南荆州刺史位遇虽隆其率性俭素志量寛和有儒者之风】宗钦【金城人少好学有儒者风仕魏为著作郎封卧树男髙允以诗赠荅甚相褒美】李礼成【魏狄道人祖延实为司徒父彧为侍中礼成以战功累官至绛郡公襄州都督有惠政于民】梁览【魏金城人世为西羌部落曽祖穆以抱罕城归魏封临洮公祖显为尚书封南安公父钊河华二州刺史封新阳伯览以军功官至太傅封安德郡公】刘雄【周临洮子城人少有大志为宇文泰亲信拜中大夫泰重其才谓曰古之人富贵不归故乡如衣锦夜行以雄为河州刺史乡里荣之】辛昂【庆之族子周尉迟迥伐蜀表为龙州长史威惠洽着累迁骠骑大将军】辛德源【周狄道人少有重名累官考功郎中隋髙祖受禅不调隐于林虑山着幽居赋以自寄】隋李安【狄道人父蔚事后周为朔燕恒三州刺史安与弟惁俱仕隋平陈时安率军夜袭其功最多髙祖手诏褒奬官至宁州刺史柱国赵郡公子孝恭最有名惁官至卫州刺史顺阳郡公】王杰【金城人以战功累官至张掖郡公】辛彦之【狄道人为太常少卿帝令与沈重议论礼文重不能抗后除隋州刺史时州牧皆贡珍玩惟彦之所贡皆供祭之物帝善之迁潞州刺史】辛公义【狄道人为岷州刺史有善政民呼为慈父迁并州刺史至岳露坐验囚决断咸宜人服其明时山东霖雨皆苦水灾境内独无所损寻转为黜陟使所至多政绩】李袭志【狄道人为始安郡丞大业末盗起袭志倾私财募士拒之炀帝崩或劝为尉佗自立袭志曰江都虽沦宗社尚有主诸君当相与戮力尉佗不足法也遂固守唐初髙祖赐书命其子元嗣召之袭志归国以为桂州都督守桂二十八年政尚清省南荒便之】薛举【金城人容貌魁岸武敢善射殖产钜万好结纳边豪为长雄大业末与子仁杲起兵自号西秦覇王仁杲多力善骑射军中号万人敌】唐李袭誉【袭志弟通敏有识度髙祖召授大府少卿擢江南巡抚使为政严肃禄分给宗亲以余赀写书及归惟载书数车尝谓诸子曰吾性不喜财遂至窭乏然负京有赐田千顷能耕之足以食河内桑千株事之可以衣江都书力读可以进求官吾殁后能勤此无资于人矣】辛云京【兰州金城人有胆决以擒生斩馘常冠诸军积功授开府仪同三司右仆射同平章事】浑释之【兰州人有才武世为本州都督从朔方军战功居多累迁开府仪同三司封宁朔郡王与吐蕃战殁】浑瑊【释之子年十一善骑射随释之防秋节度张齐丘戏曰与乳媪俱来耶是岁立跳荡功寻从破贺鲁部勇常冠三军后从李光弼定河北又从郭子仪复西京讨安庆绪积功官至检校尚书右仆射同平章事】宋王渊【熙州人善骑射应募击夏国屡有功累迁熙河等路部将靖康初为真定府总管讨平叛防从宣抚范讷勤王髙宗即位为御营司都统制扈从渡江拜签枢密院事为苗刘正彦所害赠少保諡襄愍渊为将轻财好义家无宿储】髙子孺【狄道人知兰州龛谷寨金人陷熙河子孺闻副总管刘惟辅战死力穷莫支先刄其家与军将韩清皆骂敌不屈而死】金马庆祥【本名赛音济苏先世自西域入居狄道以马为氏太安初以尚书省译史使元庆祥智辩通六国语还称防授开封判官后移凤翔元兵来攻庆祥率兵殊死战矢尽被执竟不屈而死赠恒州刺史諡忠愍】马正卿【庆祥子好学负气由断事官累迁至礼部尚书卒赠梁郡侯諡忠懿曽孙祖常博学能文章仕元为翰林待制】包长寿【临洮人贞祐初与夏人战有功赐姓乌库哩累官至通逺军节度使夏人尝攻定西执其弟世显至城下谓长寿曰若不速降即杀汝弟长寿不顾奋战破之】元赵昌【狄道人亦名阿克展父巴莽富甲诸族昌伟貌有兼人力金贞祐中以军功为熙河节度金亡归元为叠州安抚使卒子阿克盘事亲以孝闻从宪宗入蜀有战功累官临洮府元帅后以战死諡桓勇孙重喜累官巩昌宣慰使卒諡桓襄】祈望芳【狄道人以巨家擢守临洮伟绩着于边陲】本朝石执中【兰州人长身美髯永乐中为刑部主事谳狱平允累官山东右布政使直而不华勤而能慎后官至浙江左布政使以老致仕卒】赵安【狄道人谋勇过人永乐中屡立战功歴陞指挥宣德正统中守镇凉州数平羌防陞右军都督同知充副总兵又征北敌进封防川伯】王竑【河州人由进士仕终兵部尚书竑性刚毅少豪隽尚气槩义所当为奋勇直前尝廷击马顺所至令行禁止名满天下卒諡庄毅】彭泽【兰州卫人治庚戌进士歴官工部主事刑部郎中陞浙江副使纯诚直谅持宪严明一洗脂韦软媚之习君子谓其得于理学者为多仕至少保兵部尚书】
　　列女辛氏【晋狄道人嫁散骑常侍梁纬西都陷纬为刘曜所害辛氏有殊色曜将妻之辛氏据地大哭仰谓曜曰妾闻女不再醮乞就死下事舅姑遂号泣不止曜曰贞妇也任之乃自经死曜以礼葬之】
　　仙释畅【金城人少为胡人所获其帅曰此儿目光外射非凡童也遂释之乃徃凉州出家复避虏达于扬州洞晓经律深入禅要占记吉凶无有不验游成都止大石寺入齐后山结草为庵弟子见神人乘马绕山一匝指示造塔之处乃建刹焉齐太子遣使徴迎曰吾数尽矣至京而卒】宝志【金城人七岁出家长脩禅业止江东道林寺忽知僻异言若防记或一身三处宿焉齐武帝召之着三重布防以见俄而帝崩梁武即位下诏曰志公神游防寂勿禁出入尝与白鹤道人争得灊山麓武帝以二人俱灵通俾各以物识其地已而鹤飞去至麓忽闻空中锡飞声遂卓于山麓鹤止他所皇子生志曰寃家亦生后知与侯景同日生天监十三年无疾而终】程守善【狄道人含真养素祷雨立应所居万寿观枯槐复茂至正中无疾而逝赐号通真子】
　　庆阳府【东至延安府鄜州界二百五十里南至西安府邠州界五百里西至平凉府镇原县界一百五十里北至古盐州七百里自府治至京师三千七十里至南京三千六百里粮十三万石零】
　　建置沿革禹贡雍州之域天文井鬼分野周之先不窋所居号北春秋时为义渠戎国秦灭义渠以其地属北地郡汉因之东汉至晋复陷于戎后魏置朔州后周废隋置庆州后改为化郡唐初复为庆州天宝初改安化郡至德初改曰顺化乾元初复为庆州陞安定军五代梁改武静军宋初仍为庆州治平以后与环州定为环庆路政和中陞庆阳军节度宣和初又陞庆阳府金初改安国军后改定安军皇统初置庆原路元初复为庆阳府本朝因之领州一县四安化县【附郭本汉郁郅县属北地郡东汉及晋皆废后魏后周皆为镇隋于州城西南置合水县属庆州唐初改曰合川县贞观初改曰化县天宝初改安化至德初又改顺化县宋复为安化县元省本朝洪武初复置编户三十二里】合水县【在府城东七十里本汉北地郡归德县地西魏于归德置蔚州及华池县后周州县俱废隋初复置华池县义宁初又析合水置乐蟠县唐初又析合水置蟠交县天宝初改蟠交曰合水五代周省合水入乐蟠县宋复置合水县以华池乐蟠二县省入金元仍旧本朝因之编户一十八里】环县【在府城北二百里秦汉皆属北地郡后魏为镇属灵州后周置防州隋改曰环州大业初州废以其地属灵武郡唐初复置防州贞观初更置环州咸亨中置安乐州大中间改威州五代初废晋复置威州治方渠县周复改曰环州置通逺军宋环州治通逺县金因之元以通逺县省入州属巩昌路本朝改为环县及改今属编户四里】宁州【在府城南一百五十里本公刘邑后为义渠戎所居秦置义渠县始皇时为北地郡汉为泥阳县地东汉属安定郡后魏于此置华州又改邠州西魏改宁州合之曰邠宁后周分置赵兴郡隋改为北地郡唐为宁州又改彭原郡宋复为宁州宣和初置兴宁军金属庆原路元属巩昌路本朝改今属以安定县省入编戸四十八里领县一】真宁县【在州城东一百里本汉阳周县地属上郡后魏于此置泥阳惠涉二防军后置阳周郡隋改为罗川县属宁州唐天宝初于此获玉真人像更名真宁县宋金元俱仍旧本朝因之编戸二十一里】
　　郡名北地【秦名】化【隋名】安化【唐名】环庆【宋名】
　　形胜城髙如山池深如泉【宋张载庆州大顺城记城之惟坚池俾以完深矣如泉髙焉如山百万雄师莫或以前】厚阜列峙沟涧辐辏【庆州志】地接羌胡原隰险阻【安化县官署记】山川险固为关辅保障【宁州志北控沙漠山川髙深险固易守而难攻为关辅之保障】倚冈为城控制边境【环州志】
　　风俗好稼穑务本业【旧志庆州不窋公刘所居之地其民好稼穑务本业有先王遗风】民淳士慤【宋章楶安化楼记民淳而不争士慤而有文故安安于无事之域化化于有道之乡其亦庆源之所流衍也欤】好勇尚武【安化县官署记】人性勇健【宁州图册人性勇健不尚浮华农隙之时颇亲问学婚姻丧葬闾里相济】官闲讼少【环县威逺楼记人性质朴多务田亩地狭民贫官闲讼少风俗颇厚人习战争】人多穴处俗尚耕猎【郡志】
