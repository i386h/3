<!-- { "loadSidebar": true } -->
　　钱塘县【附郭秦置钱塘县属防稽郡汉为防稽西部都尉治所东汉县省晋复置属吴郡陈于此置钱唐郡隋为杭州治唐改唐为塘宋元仍旧本朝因之编户一百六十里】仁和县【附郭本唐钱塘盐官二县地五代梁时钱氏始割二县地置钱江县宋大平兴国中改仁和元仍旧本朝因之编户三百六十里】海宁县【在府城东一百二十里本汉海盐县地属会稽郡吴王濞于此立盐官三国吴因置盐官县属吴郡隋属余杭郡唐初属东武州寻并入钱塘后复置属杭州宋因之元陞盐官州后更名海宁本朝洪武初改州为县编户三百五十六里】富阳县【在府城西九十里本汉富春县属会稽郡东汉属吴郡三国吴置东安郡治富春寻废郡仍属吴郡晋改为富阳县隋属杭州唐宋元仍旧本朝因之编户七十五里】余杭县【在府城西北七十里本秦旧县属会稽郡汉因之东汉属吴郡三国吴属吴兴郡隋属杭州府宋元仍旧本朝因之编户七十三里】临安县【在府城西一百里本汉余杭县地东汉分置临水县属吴郡晋改为临安县属吴兴郡隋省唐复置临水县属潜州寻省入于潜县后复置临安县属杭州五代梁改安国县唐置衣锦军宋复为临安县又置顺化军寻废军复为元县仍旧本朝因之编户四十八里】于潜县【在府城西一百七十里本汉县属丹阳郡吴属吴兴郡陈属钱塘郡隋属余杭郡唐置潜州寻废以县属杭州宋元仍旧本朝因之编户一十二里】新城县【在府城西一百四十里本汉富春县地吴置新城县属安郡寻废晋复置宋齐梁俱属吴郡陈属钱塘郡隋初省入钱唐县后复置唐又省入富阳复置属杭州五代时钱氏改为新登县宋复名新城元仍旧本朝因之编户一十五里】昌化县【在府城西二百一十里本汉于潜县地唐析置紫溪县又析置武隆县神龙初更武隆为唐山大厯初二县俱省长庆初复置唐山县五代梁改曰金昌唐复为唐山晋改曰横山寻改曰吴昌宋更名昌化元仍旧本朝因之编户一十里】
　　郡名钱塘【陈名】武林【因武林山而名】古杭【隋名】
　　形胜湖山暎带【宋欧阳修有美堂记邑屋华丽十余万家环以湖山左右映带而闽商海贾风帆浪舶出没于江涛浩烟云杳霭之间】山川秀丽【宋葛澧帝都赋据东南之都会号繁盛之乐土其山川秀丽井邑浩穰】左浙江右具区北大海南天目【宋晁无咎文】龙山据其首西湖蟠其腹天竺耸其膺东山卧其背【西征记】外带江海内抱湖山【宋秦观雪斋记外带涛江涨海之险内抱湖山竹林之盛】水陆之防【宋苏轼云】蟠幽宅阻面湖背海【宋王阮礼部对策临安蟠幽宅阻面湖背海膏腴沃野足以休养生聚其地利于休息】
　　风俗以船檝为车马【吴越春秋水行山处以船为车以檝为马】吴越尚勇【汉志吴越之君皆尚勇故其民好用剑轻死易发】俗尚侈靡【临安志】尚礼厚厐【隋志其人君子尚礼庸庶厚厐故风俗澄清而道教隆洽】人性敏慧【宋史地理志人性敏柔而慧尚浮屠厚滋味急进取】习俗工巧【宋欧阳修有美堂记】
