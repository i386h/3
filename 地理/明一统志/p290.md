<!-- { "loadSidebar": true } -->
　　名宦汉陈浑【嘉平间为余杭令筑南湖塘凿石门以御水患民立祠祀之】三国陆逊【吴孙权为将军时逊仕幕府出为海昌都尉并领县事时县连年亢旱且多盗贼逊开仓以赈饥民劝督农桑率所募兵以讨贼所向皆服百姓赖焉】南北朝刘道真【宋钱塘令又刘道锡为余杭令元嘉中诏遣沈演之行郡表云道真道锡为二邦之首最治民之良宰】张祐【宋歴临安钱塘令并着能名宋世言长吏者以祐及傅僧祐陈珉三人为首】萧赤斧【宋钱塘令治政为百姓所安时议推重焉】孙谦【南齐钱唐令御烦以简狱无繋囚及去官百姓载缣帛追送之辞不受时称循吏】刘允恭【陈余杭令治事详明临下清简田野开辟囹圄屡空民为立徳政碑】唐李濬【登封初为富阳今筑阳陂湖隄以捍水患贞元中令郑早又増修之】裴惓【以清徳为巡察使所荐迁杭州刺史莅政有美誉】宋璟【中宗时为杭州刺史居官清毅人无敢犯者】丁表【麟德中为于潜令有政绩邑人立德政碑】袁仁敬【开元中杭州刺史时宗自择诸司长官以仁敬刺杭诏宰相诸王御史以上祖道洛濵赐诗亲书以宠其行仁敬治郡之暇尝种九里松】刘晏【天宝末假守余杭会永王璘事晏因发义兵坚壁以待璘闻晏有备遂自晋陵西走晏终不言功召迁彭原太守】陈允升【上元间为余杭令有李复继之俱有政绩民为立碑颂德】李泌【大厯中为杭州刺史有风绩郡中卤水不可饮泌乃引湖水入城为六井大为民利】杜泳【贞元中为于潜令尝开紫溪河溉田又凿渠以通舟楫民防其利】白居易【长庆初为杭州刺史始筑隄捍钱塘湖钟泄其水溉田千顷复浚李泌六井民赖其利】归珧【宝厯间为余杭令因汉陈浑故迹置上下湖溉田千余顷又筑甬道通西北大路髙广径直百余里行旅无山水之患】周宝【僖宗时为杭州刺史羣盗蠭起宝募诸县乡兵讨之民赖以安】宋翟守素【太宗时钱氏献其地诏守素为两浙兵马都监安抚诸郡人心甚悦即以知杭州】范旻【知杭州钱氏据两浙民苦其政旻既至悉条奏请蠲除之太宗从其请】张咏【咸平初知杭州遇岁歉民私鬻盐者輙寛之民有子与壻讼家财者壻言妻父临终命掌赀产此子才三岁遗书令异日三分付子七分与壻咏曰汝妇翁智人也若以七分与子则子死汝手矣亟命以七给子三给壻时皆服其明决】薛映【知杭州临政敏鋭庭无留事吏不能欺以治最称】夏侯峤【咸平中江浙饥以峤为巡抚使所过疏理刑讼存问耆老务从寛简人以为便】王济【景德间知杭州吴越俗尚华靡济以质素矫之濬钱塘湖増置斗门以防溃溢之患民赖其利】马亮【大中祥符间知杭州先是江涛大溢调兵筑隄未就亮既至处以方畧隄遂成百姓赖焉】李及【干兴元年知杭州治尚简严恶杭人风俗轻靡未尝事晏游一日冐雪出郊独造林逋清谈至暮而归居官数年未尝市吴中物比去惟市白乐天集一部】俞献卿【景祐间知杭州一日暴风江潮溢决隄献卿凿西山石作隄数十里民用便之】司马池【宝元间知杭州时江钧张从革为两浙转运使恶池诬以事条奏之降知虢州池未谪时吏有盗官银称为钧偿私费而从革之姻犯税或谓可以此报之池忍不较人以为长者】郑戬【庆厯初知杭州浚治西湖民赖其利事闻诏本郡岁治如戬法】杨偕【知杭州忽大风驱潮江岸齧去大半偕急督人断防卒免垫溺于是条上全筑方畧诏发江淮之役遂成新隄】张去华【知杭州两浙自钱氏赋民丁钱有死而不免者去华建议除之】范仲淹【皇祐初知杭州时郡中大饥殍殣枕路仲淹发粟及募民存饷为术甚备又谕诸寺工作贸易饮食以惠贫者自是两浙惟杭州晏然民不流徙】张方平【知杭州言畿内税赋之重及请减定刺配刑名等法久之拜翰林学士再知杭州】孙沔【再知杭州明敏果敢有吏材卒着能迹仁宗尝解御带赐之】李兊【皇祐间知杭州仁宗飞白书安民字赐之兑介静简严年老而精明有所举措要使民便安之】梅挚【嘉祐间知杭州仁宗赐诗以宠其行摰以诗首章名堂曰有美】王琪【知杭州政尚简静每疾俗吏饰厨传以沽名誉故待賔客颇简畧间造飞语起谤终不自恤】余良肱【知杭州江潮善溢漂官民庐舍良肱累石隄障之潮不为害时属官王陶负气府帅挟憾欲按之良肱不可曰使陶以罪去是以直不容也】蔡襄【治平间知杭州为政精明吏不能欺】陈尧佐【为两浙转运副使钱塘江篝石为隄隄再岁辄壊尧佐请下薪实土乃可坚久丁谓不以为是后卒如尧佐议】胡宿【知杭州清俭谨黙内刚外和临民笃恭不畧细故人多爱之】赵抃【熈寜间知杭州岁旱民病朝廷议欲筑城抃曰民未可劳罢之杭故多盗闻抃性寛盗益甚抃取其情重者配他州余遂散去境内以清】陈襄【知杭州能抚循其民以唐李泌六井久废命工讨其源流渫而甃之井乃可食虽遇旱岁民用沛然】苏颂【知杭州时吴越荐饥一日出遇百余人遮道诉转运司责逋钱甚苦颂释之期以岁月使偿官转运使怒欲奏颂而偿者竟先期至尝宴有美堂闻将兵结集郡人恐惧颂谈笑自如密谕兵官捕为首者逮夜防散而坐客不知】崔遹【元丰间为于潜令有遗爱尝兴元丰塘为邑人利至今呼为崔长官塘】苏轼【通判杭州时行新法轼每因法以便民元祐初知杭州值大旱饥疫轼请免本路上供米三之一及得赐度僧牒易米又减价粜常平米以济之仍遣使督医分坊治病全活者甚众民为立生祠】杨时【为余杭令以教化为先务不为烦苛临事剸裁未尝形之顔色后去官民懐其惠立祠祀之】张阁【大观中知杭州杭久阙守郡事废弛阁经理有叙首去恶少之为民害者郡人为立生祠】韩瓘【政和初为于潜令兴利除尝游憩于岝防山之东轩后人因目为昌黎馆以寓去思】江袠【宣和间为余杭令政称神明有水利记以纪其绩】章谊【通判杭州建炎初陈通作乱谊聚七县弓兵以张声势贼平旋加抚定人皆徳之】刘诲【建炎中金乌珠军至杭州守臣康允之弃城退保赭山时谊自楚州赴召在城中军民推之以守后死于难増直龙图阁】朱跸【为钱塘令金兵至杭州跸领士卒迎战欵敌使民得为逃死计跸中流夫伤甚犹叱左右负已击敌后数日遇害】李光【知临安府髙宗欲移跸临安光经营撙节不扰而办奏减两浙积负及九邑科配以示施徳自近之意】吕颐浩【知临安府处事有绪豪右莫敢犯禁始置监渡官定舟人多寡自是少风涛之厄】梁汝嘉【临安阙守火盗屡作命汝嘉摄事汝嘉修火政严巡徼盗发辄得火灾亦息遂命为知府】邵文炳【绍兴间知于潜县兴水利减山乡折米之直后登中书民懐其德政与叶衡同祠县南号二贤祠】叶衡【绍兴间知于潜县户版积富民多隐漏贫弱困于陪输衡定为九等贫者顿苏征科为期限榜县门不遣一吏而赋自足岁灾蝗不入境治为诸邑最】张杓【淳熈中再知临安府抚良戢奸恩威并用时有外戚犯罪夤縁求免杓曰吾官可去法不可屈权要多畏惮之】周淙【知临安府上言自古风化必自近始陛下躬履节俭以示四方而贵近奢靡殊不知革乃条上禁革十五事上嘉纳之】徐谊【知临安府宰相赵汝愚雅器谊除授建明多咨访而行时韩侂胄恃功望谊言宜饱其欲而远之汝愚不听后果为国患】袁韶【嘉定中知临安府几十年理讼精简平反寃狱甚多道不拾遗里巷呼为佛子】吴潜【理宗时以吏部尚书兼知临安府上论艰屯蹇困之时以反身修德以求亨通之理乞遴选近族以系人心而俟太子之生帝嘉纳之】赵希磐【绍定中知余杭县政尚清净邑里安谧撤新县治不劳民而成】元戴表元【临安府学教授宋末文章气萎□而辞骩骳表元慨然以振起斯文为己任遂以文章大家名重一时】庆通【以平章镇海宁州州距杭百里地濒海硗瘠民甚贫居二年盗息而民阜在任七年劳绩甚着】臧梦解【至元中知海宁州刚直亷慎门无私谒差役皆当其富贫而吏无所预以致户増田辟政平讼简为诸州最】库库【浙江行省平章以重望居髙位雅爱儒士甚于饥渴而四方文人翕然宗之】张思明【两浙运使岁课羡余僚属请増数上之思明曰盈缩不常万一以増为额是我希一已之荣遗百世之害也】王都中【两浙运使旧制灶户三年一推排任事者久不举行都中请于行省徧诣诸场验其物力髙下以损益之公私皆便】王克敬【两浙运使减民食盐有逮犯私盐者以一少妇至克敬怒曰岂有逮妇人千百里外与吏卒杂处者污教甚矣自后不许着为令】李廷佐【两浙运使严明有才干悉心盐防之事凡亭民不便者罢之吏胥黩货者斥之暇则与儒生讲论经史声誉赫然】赵孟頫【江浙等处儒学提举博学多闻操履纯正以诗文鸣世】陈旅【江浙儒学提举资禀颖异于书无所不读翰林学士虞集雅爱重之】黄溍【江浙等处儒学提举天资頴悟博极羣书以文学名四方】梁曽【杭州路总管户口复者五万四千余又请禁暮夜鞫囚游街酷刑朝廷是之着为令】苏天爵【江浙行省参政江浙财赋居天下十七事务最烦剧天爵条分目别细巨不遗】赵琏【杭州路总管强毅明敏吏民咸服其明决尝集议均徭役之法民以为便】吴元珪【皇庆初为江浙行省左丞江淮漕臣言江南殷富葢由多匿腴田请再检覆元珪言江南平已久户有定籍田有定亩一有动摇其害不细执论不见听遂移疾去】王昌【延祐初为余杭尹政绩着闻惠及傍邑后转徽州路推官及卒还葬余杭观国山下民思之立石颂其功且塑像祀之】樊执敬【浙江行省参政时徽饶冦犯杭执敬引兵拒之与贼遇射死七人贼众拥至呼降执敬怒叱之曰恨不碎汝乃夺刀砍贼因中枪而死诏封鲁国公】董抟霄【浙东宣慰副使时徽饶贼陷杭州乃进兵迎贼夹击之贼败遂复杭州据要路追杀大破之复于潜昌化其功甚伟】本朝王兴福【洪武初知杭州府为政明于大体不尚苛刻民赖以安去任民遮道送之兴福谢曰非我之政能惠尔民实尔民能奉教条以成我也寻陞吏部尚书】王徳宣【洪武初知杭州府约己以亷劳于抚字崇儒道作兴士类捐俸置书藏于学】王钝【洪武初为浙江布政使持身亷介涖政勤敏吏胥慴服尝伐石以捍江涛民免垫溺岁旱祷雨即应忧民之心不遑寝食民咸德之】黄信中【洪武中为钱塘知县为政不苛民皆信服官满当去民相率乞留命为杭州知府】丘子强【洪武中为余杭县丞简重有威赏罚明信公庭肃然吏胥无敢虐乡民者】王玘【洪武末浙江按察司佥事振肃风纪务询民瘼属司畏惮民受其惠时称得风宪体】辛彦博【洪武末为浙江按察使永乐中迁浙江左布政使在任有善政不尚苛暴得吏民心】易英【洪武末为浙江布政司参政政尚寛平明于大体奬励儒生务期成效尤嗜诗书公务之暇手不释卷】王良【洪武末左迁浙按察使靖难闻变其妻自投于池良为殓毕遂举火阎室自焚死省志】虞谦【永乐初知杭州府锄强扶弱涖政严明奸吏畏服豪黠屏迹劝学兴礼士知励行寻陞右副都御史】叶宗行【永乐初以言事称防擢知钱塘县清白自持令民自占甲乙第其髙下书之于册用是赋役均平词讼亦简】李素【永乐中浙江按察司副使在任发奸擿伏深知民隐聴讼折狱下无遁情执法平而吏民服】戴同吉【宣徳初浙江布政司右参议旬宣劳来务尽职业省志】许铭【宣德初为浙江按察司副使持宪严明豪贵人不敢干以私而兴利除害民莫不感服省志】陈镒【宣德初为浙江按察司副使用决寛平民甚信爱省志】轩輗【宣徳中浙江按察使俸资之外一毫不取累官尚书清操始终一致省志】胡轸【宣德末左迁浙江盐运同知持身亷俭风裁凛然寻陞本省副使督学士人宗之省志】陈复【正统初知杭州府公正亷明济以简静忧去民保留之起复特命再任省志】孙原贞【正统间巡抚浙江平处州寇乱奏置泰顺云和宣平景寜四县经理之功到今称之省志】韩雍【以兵部侍郎出为浙江参政素望服人且兴利除害靡不允当省志】陶成【正统间浙江佥事不激不随狱多平反后死于金衢剧盗兰谿龙游皆立祠祀之省志】余子俊【天顺初浙江左布政以承流宣化为己任尤留心于水利农田民多受益焉省志】张悦【天顺中浙江按察司提学佥事士人帖服诸所奬拔往住取髙第为闻人省志】杨继宗【天顺中浙江按察使军民爱之如父母官吏畏之如神明省志】林同【天顺中浙江参政督粮均赋防民浙人德之省志】邵宝【成化初浙江按察使寻转右布政两有政声省志】杨瑄【成化初浙江按察司副使缮缉墩候修筑海塘寻陞本省按察使尤力持宪度云省志】佀钟【成化中巡按浙江民隐官邪无不洞悉彰瘅所及贜吏望风解印而民间晏然省志】刘大夏【成化末浙江左布政勤抚字缓催科移檄郡县务在节用爱人提调治二年乡试得王守仁胡世宁孙燧诸人省志】张敷华【治初浙江右参议抚定景宁矿盗不假兵力寻陞本省右布政风采愈凝重省志】戴【治中浙江按察使肃清宪度不为物挠而意常近厚事多反平军民感戴省志】彭泽【治中浙江按察司副使持宪严明好善疾恶一洗脂韦软媚之习君子谓其得于理学者为多省志】李逊学【治中以佥事督学浙江寛而有制甄别不爽教人以敦行尚实为本士习亦为少变云省志】席书【治末浙江按察使服御俭约寮属多所感化公余惟喜论学尝着鸣寃録以明陆象山之寃学者多所开悟省志】何塘【正徳中浙江提学副使古貌古心文章粹然一出于正浙士人师尊之】许赞【正徳中浙江左布政使不激不随甚多惠政省志】李承勋【正德中浙江按察使持宪易弊上下帖然问学多所自得省志】
