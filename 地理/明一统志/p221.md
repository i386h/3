<!-- { "loadSidebar": true } -->
　　古迹洛阳故城【在府城东洛水北周公所营成周也汉置县东汉西晋后魏皆都此】颍阳城【在登封县西南八十里夏纶国汉置县属颍川郡】虢州城【在灵宝县治南周封虢仲于此唐置州】思子宫城【在阌乡县东北二十里汉武帝思戾太子时所筑】河南废县【在府城唐苑内周公所营洛邑也城西有郏鄏陌即定鼎之地秦置县后废】缑氏废县【在偃师县南二十里古滑国汉置县】陆浑废县【在嵩县北三十里秦置即秦晋迁戎之地】夀安废县【在宜阳县西本后魏甘棠县隋改今名】曹公垒【在阌乡县西二十里魏曹操征韩遂所筑】徽伯垒【在陕州城南二里古焦城北齐髙欢使李徽伯伐陕时筑此垒】袁术固【在偃师县西南三十五里术汉将袁绍弟也术置此固四周絶涧可容十万人一夫守隘千夫莫当】夹马营【在府城东宋太祖生于此】太原仓【在陕州西南六里隋置】洛口仓【在巩县西隋炀帝聚粟于此】栢谷坞【在永寕县刘宋袁湛随武帝军至洛阳屯此】土刹【在永寕县西北古荆闗之塞垣后为镇】石壕【在陕州城东七十里唐杜甫有石壕吏诗】铜駞街【在府城东闗汉铸铜駞二置宫门在宫南四会道头夹路相对俗语金马门外拜羣贤铜駞陌上集少年言人物之盛】三市【晋都洛有三市一在城西南一在城南一在城东】尸乡【在府城西春秋时刘人败王城之师于尸氏即此古有祝鸡翁居此养鸡】白社里【在旧洛城建春门晋逸士董京居此】稠桑【在灵宝县西二十里古桃林也春秋虢公败戎于桑田即此】□狐聚【在府城外五十里梁新城之间秦取九鼎迁西周公于此】上程聚【在洛阳县古程国程重黎之后】鄤聚【在府城东南古名鄤氏左传楚杀鄤子是也今名蛮子城即汉祭遵杀张满处】田千秋园【在灵宝县南今号田村千秋汉相宋范镇诗自古桃林汉相园至今有舍号田村苍山緑水依然是不独青编事业存】金谷园【在府城西一十三里地有金水自太白原南流经此谷晋石崇因川阜造园馆崇自作诗序有清凉台即崇妾緑珠坠楼处】归仁园【在洛阳县旧归仁坊因名唐相牛僧孺置宋相李昉剏亭其中】吕防正园【在府城中伊水上有亭三一在池上二在池外架桥相属防正宋相】独乐园【在府城南宋司马光判西京留台买宅尊贤坊以是名光自作记苏轼诗青山在屋上流水在屋下中有五畆园花竹秀而野】胡氏二园【在北邙山麓临瀍水岸穿二土窦深百余尺窦外有亭】西园【在洛阳县汉桓灵卖官谐价之地】华林园【在府城东北隅魏眀帝建齐王芳改为巩林园】西苑【在洛阳县隋炀帝筑周回二百里台观宫殿穷极华丽】富春园【在府城东唐元稹白居易有诗】苏秦宅【在洛阳县旧仁和里后魏尚书髙显业居此夜见赤光掘之得金百觔名曰苏家金】阮籍宅【在府城东谷水东南又有墓在新安县西籍晋歩兵校尉】潘岳宅【在府城南七里岳晋中牟人奉母卜居洛水名曰西宅有园池竹木尝作闲居赋】田游岩宅【在登封县南箕山间唐髙宗营奉天宫其宅直宫之左诏勿毁榜其门曰隠士田游岩宅】卢仝宅【在府城内仝唐人号玉川子韩愈诗玉川先生洛城里破屋数间而已矣】白乐天宅【在府城内乐天唐侍郎退居洛阳宅有环池与僧如满结香山社凿龙门八节滩为游赏之乐】赵普宅【在府城内普时为西京留守已病诏诣阙乗小车一游第中而行至汴京卒普有园乃诏将作大匠营治制作侔禁省】曹彬宅【在府城内彬真定人为宋将退居洛阳所居仅庇风处之怡然】张齐贤宅【即裴度午桥庄齐贤仕宋以司空致仕居洛得之有诗曰午桥今得晋公庐水竹烟花兴有余师亮白头心已足四登两府九尚书师亮齐贤字也】富弼宅【在府城南一十里宅西有园弼自汝州得请归洛时所筑】邵雍宅【在天津桥南宋王拱辰尹洛中置此宅对宅有园】吕公着宅【在洛阳县白狮子巷张知白宅西】文彦博宅【在洛阳县彦博五为河南尹爱其山川风俗乃卜居焉】窠【在永寕县西洛水北岸沪水濵乃夏禹治水洛呈瑞处】楚坑【在新安县西南项羽诈坑秦降卒处】安乐窝【在府城南宋邵雍居洛名其居曰安乐窝时游城中士大夫识其车音争相迎或留信宿乃去好事者别作屋以其至名曰行窝】龙门龛【在府城南二十五里两山对峙东曰香山西曰龙门石壁峭立伊水中出又名伊阙壁间凿石龛石佛大小千数皆后魏及唐时所凿中有极大者三龛唐魏王防为长孙皇后所造岑文本有记】鐡人【在陕州治南史记秦始皇铸金人十二董卓毁其九为钱所存者三石勒取置邺符坚又徙之未至而乱其一百姓推入河中今鼓楼下二人或其所遗者】鐡牛【在陕州城外黄河中头在河南尾在河北世传禹铸以镇河患有庙唐贾至作鐡牛颂】象荘【在府东相传汉时西僧以象防经来洛阳后化为石今有石象】
