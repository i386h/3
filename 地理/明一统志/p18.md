<!-- { "loadSidebar": true } -->
　　古迹颛顼城【在任丘县废莫州东北三十里邢子颙三郡记颛顼所造】木门城【在旧沧州西北四十六里中有大树名木门故名春秋卫侯弟鱄出奔晋托于木门即此汉置参户县于此亦名参户城】弓髙城【在景州东北四十里汉县晋废隋复置属平原郡唐为景州治所汉封韩頽当为侯国崔浩曰韩増为龙侯城有龙頟村即此】简子城【在阜城县东南三十里晋赵简子所筑亦名东城】丱兮城【在盐山县东北舆地志秦始皇遣徐福发童男女千人至海求蓬莱仙因筑此城侨居童男女号丱兮城一名千童城】中水城【在献县西北三十里汉县髙祖封功臣吕马童为中水侯即此地居髙滱二水之间故名】阿武城【在献县西北三十九里汉县东汉省】束州城【在河间县如林乡本汉束州县属渤海郡晋属章武国北齐废隋置束城县属瀛州宋省为镇属河间县元置廵检司其城旧有三重】州乡城【在府城东北四十里汉为县治此东汉省入武垣城】景城城【在献县界汉县属渤海郡东汉省后魏徙咸平县治此隋改曰景城属瀛州唐属沧州】咸平城【在景城废县南二十里汉县东汉属河间国后魏徙治景城遂废】建成城【在景城废县东南三十里汉县东汉省】章武城【在盐山县西北汉置县属渤海郡北齐省】麻姑城【在沧州旧清池县界汉武帝东廵至此祀麻姑故名】蒲领城【去阜城县三里汉县后省入蓚县又有城在沧州鲁城县北六十里亦名蒲领盖东汉末黄巾之乱有蒲领人流寓于此因筑此城非汉县也】芦台城【在青县卫河西岸周廻三里唐于此置芦台军基址犹存】武垣城【在府城西南三十八里秦置县其故城东防北三十八里又有城俗名东武垣城隋省入河间唐仍置武垣县后省又汉武帝元封初廵狩至东武垣县望气者因言有异女访之得赵氏女以为钩弋夫人即此】五垒城【在沧州废清池县西南二里汉宣帝封河间献王子雍为景城侯五子分居城中俗呼五垒城】重合城【在沧州境东至乐陵五十里汉县属渤海郡北齐省】古栁城【在盐山东七十里汉为县东汉省一名栁亭城】莫州城【在任丘县北三十五里汉为鄚县隋属瀛州唐置鄚州改鄚为莫本朝省入任丘】谒城【在任丘县南二十六里汉桓帝崩太后使窦武诣河间迎灵帝率羣臣于此朝谒故名】阿陵城【在任丘县东北二十里东汉省后魏徙鄚州治此后周废】髙郭城【在废莫州西南二十六里汉宣帝封河间献王子□为髙郭侯即此】长丰城【在任丘县北六十里本秦汉利丰县北齐废唐复置因县北有长丰改今名】九城【在景州西有邸阁城内有晋条令鲁国孔栩清德碑存】西光城【在东光县西后魏孝昌中葛荣畧取其地对东光筑之故名】沧州故城【在今州治东南四十里唐贞观中増筑宋熙宁初重修后废城东南有六国时赵武灵王墓】干符城【在沧州故城北一百里本隋鲁城县唐干符初生野稻二千余顷燕魏饥民就食之因更名宋并入清池县】髙乐城【在南皮县东南三十里汉县属渤海郡东汉省俗名思乡城亦名西乡城】饶安城【本汉千童县属渤海郡东汉改饶安县隋属瀛州唐属沧州贞观初省入乐陵】定城【在饶安废县东南四十里汉县东汉省】观津城【在景州西北连武邑县界】宅阳城【在阜城县界一名沙丘】安陵废县【在景州东七里本蓚县地汉置安陵县晋省隋复置唐属景州后改属徳州今州东有安陵廵检司因废县为名】长芦废县【在旧沧州西北四十四里本汉参戸县地隋初置并置漳河郡大业初废唐属沧州宋省入清池县今为都转运盐使司治所】候井废县【在弓髙废县西北三十五里房将池侧池形窄小有似井因池侧置县故名汉省】废蓚县【在景州城内本汉条县隋改条为蓚唐属德州又改属冀州元初陞为元州寻复为县今省入景州】广川废县【在景州西南汉置北齐废隋复置属徳州仁夀初更名长河唐废】鄚亭废县【在任丘县北莫州城内本汉鄚县宋省入任丘金置鄚亭县元为莫州附郭今废】清池废县【在沧州东故城内本汉浮阳县隋改曰清池徙沧州治此今省】防川废县【在青县宋析永安县地置干宁县金改曰防川为青州附郭今省】乐夀废县【在献县本隋乐城县改乐夀宋为献州附郭元因之今省】扁鹊故宅【在任丘县北莫州东门外有药王祖业庄又北约三里有古冢及庙扁鹊姓秦氏名越人本朝大学士杨士竒诗雄县城南水没路莫州市里酒如油客行相聚且一醉不见越人空古丘】澹台故居【在故城县西南四十里澹村昔属武城县后移县治于卫河东岸此村今在本县清和南乡】董家里【在景州西南六十里广川镇即仲舒下帷读书处元曹元用祠堂记云按汉书董子广川人广川属冀都郡今景州蓚县是也县西南乡有广川镇其别墅曰董家里一名董学村朱绍明诗连村禾黍名犹昔故址荒芜草自春慨想江都为相日髙风千古更谁伦】盟亭【在沧州旧长芦县即古燕齐界二国尝结盟于此故名】符融垒【在阜城县东二十四里】麴义垒【在河间县束城镇北十四里汉初平时公孙瓉破黄巾威振河北遣人来为令袁绍令麴义攻之盖此时所筑】毛精垒【在河间县毛苌汉博士今县有宅冢俱存人号其处为毛精垒】曹公固【在南皮县即隽不疑塟所魏曹操因冢为固以攻袁氏因名】平津乡【在盐山县界汉属故髙城县公孙以宰相封平津侯即此】刘智社【在景州南三十里元吕思诚尝行田至此社民李愬其弟匿羊思诚叱之退王青兄弟防友爱思诚至其家取酒劝酬欢同骨肉李之兄弟相谓曰我等终不敢见伊矣各具酒食相切责悔前过析居三十年复还同防】黄河故道【在宁津县西三十里上接吴桥县界东北至南皮县界】九河故道【尔雅九河一曰徒骇二曰太史三曰马颊四曰覆鬴五曰胡苏六曰简防七曰钩盘八曰鬲津其一则河之经流也旧志徒骇河在沧州废清池县西北二十里太史河在南皮县治北马颊河在东光县界胡苏河在庆云县西南简洁河在南皮县城外十余步钩盘河在献县东南二百八十里鬲津河在庆云县又在乐陵县西三十里考书传九河所在与此多不合又先儒程氏以为九河之地已沦于海郦道元亦谓九河碣石苞沦于海此盖后世新河而傅以旧名尔今亦湮塞姑存于此】神臼【在任丘县南三十里邢子颙三郡志臼受一石二斗晋有沙门移于寺经宿血满其中仍移旧所复浄如洗】铁狮子【在沧州故城元寺首昻一丈身长二丈俗传五代周世宗驻跸于此有罪人称善冶铸此赎罪】
