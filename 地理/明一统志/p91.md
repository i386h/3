<!-- { "loadSidebar": true } -->
　　山川鉢池山【在府城西一十五里形如鉢盂故老云昔仙人王乔錬丹于此山中一方土赤草木不生是其验也】韩山【在沭阳县东北六十里世传韩信追项羽于此南有楚王庙】建陵山【在沭阳县西北一百里山形南北狭长上多陵阜汉立建陵县取此】白虎山【在海州治西南形如虎踞】朐山【在海州城南四里上有双峯如削俗呼马耳峯傍有龙潭水极清冽秦始皇东巡至朐山界即此又有石棚山即朐山东北岭有巨石覆岩上其山如棚岭甚髙峻了无花木宋石曼卿判海州使人以泥裹桃李为弹抛掷其上数年间花若锦绣又名曰锦岩宋苏轼有诗】郁洲山【在朐山东北海中有大洲谓之欝州又名郁洲一名郁欝山一名苍梧山或云昔从苍梧飞来】孔望山【在海州城东五里舆地要览孔子问官于郯子尝登此山以望东海一名古城山上有龙洞】银山【在海州城南石湫镇东其山近海多白石日出照耀色如铺银】巨平山【在海州城北三十里一名由吾峯其山南接东海北抵墟沟又有栖云山即巨平之东岭旧有僧结栖云精舍以居】朱紫山【在海州城东北四十里山有红壁丹崖自相辉暎望之若朱紫然】南堕星山【在海州城南六十里旧传商时有星堕此又有北堕星山在州东五十里】卢石山【在海州城东南六十里山多黒石汉书韩信为楚王镇于三卢即此宋张耒有诗】溪云山【在海州城东北六十里其山清幽秀丽云气蓊郁故名】伊卢山【在海州东南八十二里以境内有伊卢郷也一名大伊莱山】蛎山【在海州城东南一百里海中四靣平坦潮上没其半山多蛎因名】大伊山　小伊山【俱在海州城南一百里南北相向相距可二十里】东陬山　西陬山【俱在海州城外百余里一在海中一在海隅东西对峙】嘤防山【在海州城东北百余里其山周回浮海中羣鸟翔集嘤嘤然自相喧聒唐人有诗】北望山【在海州城西南一百六十里上有二石臼俗传秦始皇东巡时洗头盆】懐仁山【在贑榆县北四十里汉立懐仁县取此】呉山【在贑榆县西北四十里昔有吴姓者居此山上有庙庙后有土阜俗传为吴山神塜水旱祷之辄应】羽山【在贑榆县西北八十里即舜殛鲧处禹贡羽畎夏翟曽氏注云山雉具五色出于羽山之畎名山曰羽者以此唐崔国辅诗羽山一点青海岸杂花碎日暮千里帆楚色有微霭】葛峄山【在邳州城西北六里古文以为峄山禹贡峄阳孤桐谓出此山之南者俗名距山以其与沂水相距也】磬石山【在邳州城西南八十里与泗水相近山有石其声清亮可为磬禹贡泗濵浮磬即此山所出者】黄石山【在邳州城北百余里上有黄石公庙】艾山【在邳州北百余里接山东沂水县界地志云沂水出泰山郡盖县艾山即此】鐡佛山【在邳州城北一百五十里上有三鐡佛】马陵山【在宿迁县北二里其山髙阜状若马陵】防峿山【在宿迁县北七十里上有石洞镌七真像洞口凿石为螭水自螭口喷出四时不涸宋绍兴末首领张荣屯此山以拒金人】仙掌山【在睢宁县西七十里石上有掌迹隠见不常世传仙迹云】刘胡山【在睢宁县西北七十二里父老相传昔有刘胡将军出此故名】鳯凰山【在睢宁县西北七十里形如鳯凰】金牛冈【在山阳县西北一十里昔周世宗宿兵于此冈上亦时出甘罗钱如淮隂者】鐡柱冈【在盐城县北二里海岸故老相传秦王系马柱也或云濒海多蛟龙龙畏铁作此镇之】狮子岩【在海州城北二十五里旧传有徐生学道于此一日忽化去葬山中后人见之于泰山下因付履东归其徒视之乃时物人谓之尸解】大小二岛【在海州城东北五十里濵　海两山对峙潮生则没扵海】髙公岛【在海州城东八十里旧传有高公渔于此】海【在海州城东二十八里南接朐山北接贑榆西趋州往来所渡广二十余里渡此者必择日致祭非七日内不得渡若有公务急迫亦豫先祭请】管家湖【在府城望云门外宋嘉定间郡守应纯之开凿以练习舟师为战守之计】射阳湖【在山阳县东南七十里与宝应盐城分湖为界汉广陵王胥有罪其相胜之奏夺王射陂即此】石濩湖【在安东县治西北一名灌湖与海州贑榆沭阳接境湖靣约三万四千五百余顷】傅湖【在安东县东北八十里湖面约一百三十余顷】硕项湖【在安东县西北一百二十里一名大湖西连桑墟湖东南各有小河逹于淮神异传秦时童謡云城门有血城当陷没有一老姆忧惧每旦往窥门者知其故以血涂门姆见之即走须臾大水至城果陷姆走至伊莱山得免今山有神姆庙髙齐时湖尝涸西南隅城址犹存绕城古井数十处乃知城没非虚】桑墟湖【在海州城西南九十里上接沭河下流入海】淮河【在府城北五里自泗州山北流入府界萦回府城东入于海周礼职方氏青州其川淮泗谓此】老鹳河【在府城西周世宗至北神堰齐云舰大不能前遂开此以通其道】故沙河【在府城西北一十里宋转运使乔惟岳所开以避山阳湾清河口风涛之患后蒋之竒又开漕渠至洪泽入闸其后防塞本朝永乐初平江伯陈瑄因其旧渠开河置牐易其名曰清江浦复于浦旁置仓积粮以备转运至今公私便利云】新河【在山阳县磨盘口宋乾道中开】清河【在清河县治西即泗水之下流也源自泰安州经徐州流至邳州东境曰直河西境曰沙河又南下至县西北三汊河口分为大小二清河南逹扵淮】漕河【在安东县旧名漕渠南通淮唐垂拱开以通海沂密等州】沭河【在沭阳县东南源自青州西北马脊固诸涧防流至县界东入桑墟湖周礼职方氏青州其浸沂沭谓此】旧黄河【在邳州城南门外上连徐境下入淮河】沂河【在邳州城西自山东沂州西流至下邳西南入泗河达于淮】武河【在邳州城西北二里上连泇河下入黄河】泇河【在邳州城西北九十里南流入旧兰陵县界】小河【在睢宁县治北源自汴水经宿州入县界合黄河】涟水【在安东县自沭水分流南入县境在沭阳者曰南涟水入安东者曰北涟水】尧水【在贑榆县西南八十五里源自沂州东流经县界入海】劔水【在贑榆县西南八十五里源自沂州三峣山东流入县界】泛水【在宿迁县界】泗水【出山东泗水县陪尾山源有泉四四泉俱导因以为名西南过徐州又东南过邳州入淮】濉水【在睢宁县西源自灵璧县东流经县界又东北至宿迁县入泗水】浊水【即古防沟南自寳应县北流入淮俗谓之山阳浊春秋时吴于防沟筑城穿沟通射阳湖至末口入淮以通粮运旧水道屈曲隋大业初发淮南民十万开防沟自山阳至扬子入江即此】羽潭【在羽山下左传鲧为黄能入于羽渊即此又郡国志钟离昩城南有羽泉亦谓舜殛鲧处其水常清牛羊不饮】洪泽【在山阳县界郡有闸宋隆兴中魏胜守海州调发兵粮由运河至洪泽出闸入淮即此】枸井【在开元寺内旁有枸树唐刘禹钖诗僧房药树依寒井井有香泉树有灵枝繁夲是仙人杖根老新成瑞犬形】古井【在府治西故老云泗州僧伽降水母之所】丹井【在安东县治东北神仙传袁真人扵涟城得灵泉炼药功成脱履而去郡人为之立祠又建迎仙阁】真君井【在桃源县治南水味极甘俗传刘真君所凿】项羽井【在邳州北征记下邳西南有晋石崇碑云项井在下相城】温泉【在海州博望镇西五里其水冬夏常温】棠棃□【在废淮隂县九十五里唐长庆初开】白水塘【在山阳县南九十五里魏邓艾伐吴时修以灌田】常丰堰【在山阳县唐大厯中黜陟使李承置以灌田】捍海堰【在盐城县南接泰州海陵县宋天圣中范仲淹建议修筑】永安堤【在海州东二十里北接山环城长七里以捍海潮唐开元中刺史杜令昭筑】于公浦【在海州城北一十里乃煎盐之所以汉于公为名】
　　土产盐　盐精石　海螵蛸【山阳盐城二县俱出】紫菜【海州出】公署淮安卫【在府治南即元淮南路总管府治本朝洪武初改建】大河卫【在府治东北新城门洪武二年建】邳州卫【在州治东南洪武十三年建】守御海州中前千户所【在西城内洪武中建】守御东海中千戸所【在东城内洪武中建】守御盐城千戸所【在县治西南洪武三十年建调扬州卫中左千戸所守备扵此俱淮安卫】
　　学校淮安府学【在旧城南门内宋景祐初建】海州学【在西城内宋建元皇庆中修二学俱本朝洪武九年重建】邳州学【在州治东南宋隆兴初建本朝洪武四年重建成化三年重脩】山阳县学【在县治后即元防古学基本朝洪武三年重建永乐间重修】盐城县学【在县治西宋绍兴中建夲朝洪武初重建永乐十八年重修】清河县学【在县治东南即故甘罗城基宋徳祐间建本朝洪武初重建正綂五年重修】桃源县学【在县治东南元建本朝洪武初重建】安东县学【在县治东南宋建本朝洪武三年重建】沭阳县学【在县治南元初建本朝洪武初重建】贑榆县学【在县治东元建本朝洪武初重建】宿迁县学【在县治东南元初建本朝洪武初重建永乐十二年重脩】睢宁县学【在县治东南元建本朝洪武初重建】
　　书院仰止书院【在旧城东南隅督抚名臣祠内正徳十一年御史张鳌山建】节孝书院【在府城东门外三里嘉靖间御史成英建】
　　宫室宴花楼【在府治南唐建赵嘏诗门外烟横载酒船谢公携客醉华筵寻花偶坐将军树饮酒方重刺史天几曲艳歌春色里数行髙鴈暮云邉分明聴得行人语愿及行春更一年】镇淮楼【在府城旧州桥西宋建相传乃都綂司酒楼】月波楼【在府治旧通判防】景疎楼【在海州治东北旧有石刻云宋叶祖洽慕汉人疏广疏受之贤遂建此楼金党懐吴诗景疎楼下无邉水暂濯尘缨可自由】望海楼【在海州城内宋张耒诗城外沧溟日夜流城南山色对城楼】筹邉堂【在府之旧治宋建轮奂壮丽甲于隣郡】志清堂【在山阳县治北宋守臣孙虎臣书额】豹隐堂【在安东县学文庙前宋建】湖光亭【在府城门外放生池上】清淮亭【在府城朝宗门外】揽辔亭【在府城望云门外杏花村】千金亭【在旧淮隂县西韩信微时渔钓漂母进以食信既贵报以千金后人因筑亭其地宋杨杰诗恩难忘一饭报肯惜千金】三亭【在旧淮隂县有韩信枚皋步隲三亭宋晁端彦　诗韩枚步隲建三亭故显当时将相名】水教亭【在山阳县管家湖上宋郡守应纯之凿湖以教习舟师因建此亭】渔亭【在邳州城西沂河东岸晋石崇尝渔于此】升仙亭【在邳州西南相传郡人刘纲升仙之所后人为立亭及祠】緑野亭【在海州治宋张耒诗渺渺孤亭沧海东天连平野四无穷少须戸牖毫端上自揽山河眼界中】藏春亭【在贑榆县宋张耒有诗】熈台【在府子城上宋筑】刘伶台【在山阳县治东北邉淮唐许浑诗刘伶台下稻花晚韩信庙前枫叶秋】洪泽馆【在府境唐皇甫冉诗底事洪泽壁空留黄卷词年年淮水上行客不胜悲】
