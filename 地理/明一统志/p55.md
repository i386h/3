<!-- { "loadSidebar": true } -->
　　山川万嵗山【在皇城北城垣经其上山之东西有二峯对峙东曰日精西曰月华】盛家山【在万嵗山东大龙兴寺在焉】马鞍山【在万嵗山西以形似名又有山在旴县南四十里亦曰马鞍唐天寳中改曰旴山】凤凰山【在府治北即府之主山也又有凤凰山在灵璧县西五里皆以形似名】独山【在府东观星台在其上】栏干山【在旧府城西二十里相连如栏干然】曹山【在府西北三十里相传魏曹操尝驻兵于此】画山【在府西五十里山有木枝如杨栁可用为画故名】石膏山【在府西南五十里山出石膏今采取无时】陡山【在府西南六十里又有陡山在旴县东北五里皆以险峻得名】镆铘山【在府南八十里相传人尝于此铸剑故名】云母山【在旧府城西南四十里相传山出云母彭祖取服之宋苏轼诗跨厯商周看盛衰欲将齿发鬭蛇空飱云母连山尽不见蟠桃着子时】升高山【在旧府城西南五十里俗以正月登此山防乐】化明山【在旧府城东六十里隋志化明县葢以此山得名】乌云山【在旧府城东南六十里又名乌雾山与定逺县接境山上常有曀雾】钟乳山【在旧府城南六十里山穴中出钟乳又名濠塘山以濠水之源所出】白沙山【在旧府城东八十里其山遍是白沙】荆山【在懐逺县治西南城经其上山之西北有玉坑乃卞和采玉之所白石异常其他处石皆青黑东有卞和洞又名抱璞岩唐胡曽诗抱玉岩前桂叶稠碧溪寒水至今流空山落日猿声呌疑是荆人哭未休】涂山【在懐逺县东南八里与荆山对峙禹娶于涂山即此山西南有禹墟及禹会村葢禹会诸侯之地唐栁宗元铭涂山岩岩界彼东国惟禹之徳配天无极宋苏轼诗川鎻支祁水尚浑地埋汪罔骨应存樵苏已入黄能庙鸟鹊犹朝禹会村】韭山【在定逺县东北四十里以山暖多韭故名山上有石城兵火时尝保聚焉山下有洞穴其中涧水常流不絶石形如器物者甚众左右多唐人题刻深处有石观音像后为峻崖防者莫能至逾水而还】剑山【在定逺县旧传山有寳剑骤雨过或倚立路傍夜中黒气多见光又天长县北四十五里亦有剑山】华葢山【在定逺县东南二十五里山顶似葢】相公山【在定逺县东七十里以令狐子伯立庙山傍俗呼令狐相公因以名山】横涧山【在定逺县西北七十里上有石累城及涧泉兵火时尝屯御于此】朱山【在虹县东北四十里以有汉朱买臣祠墓故名】鹿鸣山【在虹县西三十里】八公山【在夀州东北五里淝水之北淮水之南汉淮南王安与其賔客八公俱登此山学仙今山有安故台及石上有人马迹晋谢御苻坚阵淝水坚望见八公山上草木皆为旌旗状秦师遂败】紫金山【在夀州东北一十里山有车辙马迹谓淮南王安賔客之遗迹世传昔有人获小金牌可以疗病疑为丹砂所化周世宗大破南唐军于紫金山即此】硖石山【在夀州西北一十五里山两岸相对淮水经其中禹凿旧迹犹存山上尝立二城以防津要】黄闾山【在夀州东北五十里相传楚春申君黄歇尝防于此】舜哥山【在夀州东北八十里旧名舜王山俗传舜尝耕于此山石上有大人足迹】大别山【在霍丘县西南八十里接河南固始县界】髙祖山【在霍丘县西八十里近固始县旧传汉髙祖追顶羽尝过此】九仙山【在霍丘县南一百里上有九臼旧传尝有九仙人药于此】望到山【在霍丘县南二百五十里山形峭峻遥望似近而行实难到故名】北狼山　南狼山【俱在防城县西北二十八里二山对峙】甓山【在泗州西四十里今作碧山上有祠】第一山【在盱眙县治东其下有石刻宋米芾书第一山三大字芾诗云莫论衡霍冲星斗且是东南第一山司马光诗都梁一别周星久白首重来一梦间来去浑无功可纪但栽桃李满空山】台子山【在盱眙县治东刘宋将臧质守旴以拒魏师魏造弩台于山以射城中因名】清风山【在盱眙县治南以山髙而风清故名】东山【在盱眙县治东山有石洞左曰灵闗右曰剑壁洞中曲折相通宛若仙界南山十景此居其首山上有北望亭】寳积山【在盱眙县西南三里山麓有碑书道徳二大字】望州山【在盱眙县南五里自南而登可见泗州城】长围山【在盱县北七里刘宋臧质守盱眙后魏太武遂于都梁山筑长围围城造浮桥絶水路即此】军山【在盱眙县北六里魏邓艾尝堰涧为塘以溉田后魏太武筑长围以围臧质于此】山【在盱眙县有二上山在县治西南下山在县东北三十里相传禹治水锁涡水神巫支祁于此山之足山西南上有絶壁下有重渊即其处唐永泰中李汤以牛五十引锁出之锁末有一青猿髙五文许复拽牛没水宋周知防回文诗潮回暗浪雪山倾逺浦渔舟钓月明桥对寺门松径小槛当泉眼石波清迢迢緑树江天晓霭霭红霞海日晴遥望四山云接水碧峯午点数防轻】斗山【在盱眙县西南与都梁相连枕当淮水之险峻】九头山【在盱眙县南三十五里山有九丘因名】都梁山【在盱眙县东南五十里山广袤甚逺隋建都梁宫于此山产都梁香草古诗博山炉中百和香郁金苏合与都梁】云山【在盱眙县东七十五里一名东阳山上有天子洞又有池名曰天井冬夏水深五丈】牧羊山【在盱眙县西南八十里相传有龙女牧羊于上栁毅为之传书遂成姻媾】青山【在盱眙县西八十五里宋绍兴间刘泽尝保聚于此金人不敢近其城旧迹尚存】紫阳山【在盱眙县南一百里相传昔人尝于此铸剑上有试剑石磨剑池】浮山【在盱眙县西一百四十里北临淮水一名临淮山山下有穴去水一丈淮水泛溢其穴即髙水减其穴还低上有灵岩寺名人多有题咏又有浮山在天长县南】嘉山【在盱眙县西南一百五十里上有神庙元时碑刻存焉遇旱祷雨多应】三台山【在盱眙县西南一百五十里山有三峯东西南鼎立上可屯十万众】道人山【在天长县东三十五里】冶山【在天长县南五十里汉吴王濞铸钱之所上有天井白龙池铁牛洞】横山【在天长县南五十里山形四平望之若横然宋建炎间刘纲尝保聚于此】相山【在宿州西北九十里相城乡旧有相山碑记云巍巍相山盘纡穹崇上应房心与天灵冲】齐眉山【在灵璧县西南二十里本朝永乐中车驾渡淮驻跸于此】潼山【在灵璧县北七十里旧有南华观荘子尝隠于此】磬石山【在灵璧县北七十里山出磬石朝廷用则取之民间或有私取者则无复磬声】陈疃山【在灵璧县北八十里又名陈山相传希夷尝寓于此】绣谷【在盱眙县普济院南白虎坡其石岩多花木春日如锦绣因名】断梅谷【在懐逺县周世宗以荆涂二山有王气断之时有梅族居此因名】响洞【在泗州崇福院后洞方圆丈许语响辄应】水帘洞【在旧府城清流门外相传中有宋皇甫斌书水帘真洞四字刻于石石没于水深浅莫测洞上有宫观】淮水【发源桐栢山入颍上界至夀州西北合肥水至懐逺县合涡水东流厯府北境又东北入泗州至清河口会泗水东入于海府境诸源之水皆入焉宋范仲淹淮上遇风有诗云一棹危于叶傍观亦损神他年在平地无忽险中人】濠水【有二源东源出钟乳山西源出镆铘山二水至升髙桥合流至府旧城西南有石絶水谓之濠梁又号石梁河荘子尝观鱼于此又东流经新河口入于淮】洛水【自定逺县西白望堆流入夀州界屈曲北流八里至新城村南十五里入于淮】涡水【自黄河东流经蒙城县沿懐逺县东北与淮水合流至临淮县蚌阜东入于海唐李吉甫云濠有涡口之险即此五代时为控扼之地】淝水【源出宿州龙山湖东流至懐逺县入淮又有东肥河在夀州城东北西流十里入淮西肥河在下蔡废城西南境东流十里入淮】丰水【在霍丘县西南一十里源出穷谷旧名穷水今名丰水】濉水【在宿州北二十里今名小河源出河南夏邑县白河东流至清河口入于淮】颍水【旧自河南项城县界流入太和颍上等县经陈州西华境宋刘敞诗有世乱颍水浊世治颍水清之句本朝洪武八年黄河分决合流经颍州北门外宣徳五年西北淤塞俗称小河上通古汴下达淮泗】汝水【在颍州南一百二十里源发汝州天息山经新蔡朱皋东流入淮又有小汝水在沈丘废县北】黄河【旧自太和县界流入经颍州北门城下东流至夀州正阳镇注淮正统十二年上流淤塞惟西华境一支入颖合流下达于淮泗】市河【在旧府城中濠水旧従清流门外与此河通入于淮】池河【自庐州府界流入厯定逺县南境一百四十里北流入于淮】沱河【在五河县治西北通虹县五河口入于淮】浍河【源出河南永城县马长河东流厯宿州南境至五河县西北入于淮】漴河【在五河县东南二里源出南湖东流入于淮】潼河【在五河县东北三里通沱河经天井湖北至虹县石防子入于淮】河【在霍丘县东二十五里源自六安州香河岭分流入东河】史河【源出河南光州固始县界经霍丘县北境入于淮】汴河【自宿州流入虹县至泗州东西两城之间入于淮隋大业中开道又名通积渠】直河【在泗州东北二十里宋崇宁间开由汴河达于淮】新河【在盱眙县彭城乡宋发运使蒋之竒开浚以避淮流之险又霍丘县北二十五里亦有新河宋宣和前不通舟楫建炎后湍流冲激河岸渐广遂名何宋英诗自従二水分新旧南北烟波各自愁】得胜河【在天长县北七里旧传汉髙祖自将兵击淮南王英布获胜于此因名】赤栏浦【在盱眙县城南旧于浦上作赤栏桥因名】洪泽浦【在盱眙县北三十里旧名破釡涧隋帝幸江都经此时亢旱至则遇雨下水泛遂更今名】明月湖【在旧府城东南北通淮河】万安湖【在虹县宋朱弁诗离汶未逾千里道渡淮先泛万安湖】万嵗湖【在盱眙县西二里方圆三十里昔周世宗驻跸于此民皆呼万嵗因名】塔影湖【在泗州西北四十里日照山寺塔影落于此因名】西湖【在颍州西北二里长十里广二里景象甚佳宋晏殊欧阳修苏轼相继为守皆尝宴赏于此题咏甚富】鳯凰池【在旧府城西北隅相传尝有凤凰宿于此又定逺县治东亦有凤凰池】莲花池【在旧府城西门外通逺坊】饮犊池【在夀州城西南隅汉时苗为县长时留犊饮水之所】曲阳池【在定逺县治西】安丰塘【在寿州南安丰废县即芍陂也楚相孙叔敖所筑与阳泉陂大业陂并灌田可万顷汉王景魏邓艾宋长沙王义欣皆尝修之】清陂塘【在颍州南一百五十里灌溉民田为利甚博】龙井【在旧府城开元寺中又防城县西四十里亦有龙井又名圣水井嵗旱祷雨辄应】五眼井【在府西南隅初淤塞洪武间复浚治之水甚甘美】八角井【在八公山上又山海经注夀春有九井汲一井诸井皆动】圣母井【在盱眙县山寺中俗泗州僧伽降水母于此】罗汉井【在盱眙县先福寺又有罗汉泉在寳积山下】芦龙井【在天长县东二十里相传古有异人汲水用芦化龙于井中故名】乳泉【在府西二十五里栖岩寺味清美为灵泉之亚】灵泉【在府西南六十里识者谓视惠山谷帘几可无愧唐元桓作灵泉賛】真珠泉【在夀州北三里世传淮南王炼丹之所旱暵不竭每闻人声则珠泉涌集或呼为噉泉】咄泉【在夀州东北一十里其泉一无波浪若人至其傍大呌即大涌小呌即小涌咄之则涌弥甚一名女泉】白泉【在荆山东南宋苏轼诗泉木杪出牛乳石池漫】汉泉【在定逺县西五十里世传楚汉屯兵汉兵渇因大呼泉遂出其旁又有楚泉其流稍微宋吕夷简诗地与分双派天方鬬二雄】玻璃泉【在第一山崖下有石龙虎口中喷水注石池中宋张耒有诗】磬泉【在盱眙县古离宫西南杜家山侧有石刻曰磬泉俗名七眼泉又县西二十里鱼勒村有清眼泉】乗龙洲【在旧府城北二十里淮水中周世宗征濠夜遣兵持炬乗槖駞絶淮濠兵惊以为鬼乗龙也因以名洲】邵阳洲【在旧府城东北八十里淮水中魏云英围钟离梁命韦献救之夜趋于此截洲为城】荆山堰【在旧钟离县西八十里梁天监中筑壅淮水以灌夀阳又旧招信县西北六十里有浮山堰乃周时修筑者】
