<!-- { "loadSidebar": true } -->
　　山川茶山【在府城北唐陆鸿渐尝居此号东冈子刺史姚骥尝诣其所居凿沼为溟渤之状积石为嵩华之形后隠士沈洪乔葺而居之】山【在府城西南五里势如有谚云水打乌山信州出状元宋徐元杰应之】南屏山【在府城东南五里环拱秀丽可爱下有东狱庙及祥符景德二寺】石桥山【在府城西二十里山半有岩洞远望如月又名月巗其上平坦如桥宋朱乔年诗凿透巉岩不记春山腰千古挂氷轮元赵孟頫诗月岩如偃月风泉丽晴雪仙境在人间真成两奇絶】铜山【在府城南四十五里有井泉广丈余一石倒坠如莲花覆盖天欲雨井中即有白雾上腾】灵山【在府城西北六十里山有七十二峯盖郡之镇山也道书为第三十三福地上有龙池多珍木竒卉产水晶其东北峰梃立孤石高百余丈西峰絶顶有葛仙坛遗址宋韩元吉诗诸峰七十二磊砢畧可推定知水晶宫闷藏神所司葛仙炼丹成空闻龙化陂遗体被山川胜槩无乃私】水南山【在玉山县南二里一名武安山清秀卓拔其巅有塔】太甲山【在玉山县北二十五里上有商太甲庙】齐峯山【在玉山县南三十五里元魏德居此善制墨至今业墨者墨有齐峰字】龙泉山【在玉山县西八十里有泉不竭】三清山【在玉山县北一百里与怀玉山并峙有羽化坛晋葛洪与德兴李尚书修炼处山巅有老子宫又有金沙水玉洞灵济庙罗汉洞李尚书铁炉诸奇胜】怀玉山【在玉山县北一百二十里一名玉斗南唐时县令杨文逸尝梦一羽衣自称怀玉山人来谒未几其孙亿生山有法海院宋李弥大有记】峯山【在弋阳县南二十五里有三十二峯植立如笋峭不可攀中有一峯如又有蜃楼能吐纳云可为晴雨之验宋谢枋得诗三十二峯峯最高脚踏高处真人豪近观灵山亦培塿俯视彭蠡无波涛】军阳山【在弋阳县南三十里一名君阳唐贞元中其山产银干符后不复有李翺诗有怪峯直耸似华山之句】金鳯山【在弋阳县南三十里山有奇石回旋如鳯】寳峯山【在弋阳县南三十五里广袤数百里白云吐吞瀑泉清响中有石亭高七十余丈傍有石桥长五十余丈】捣药山【在弋阳县东一百三十里上有捣药石臼傍有井泉甘美】三峯山【在贵溪县南二里三峯相并东连玉表岩西接五面山南北孤絶】五面山【在贵溪县西南五里东连三峰山南一峯屹立削成五面元赵孟頫诗洞中即仙境洞口是桃源何殊五陵路鸡犬自成邨】自鸣山【在贵溪县西五十里上有湖天欲雨则水涌其声如雷故名元张留孙言山神有灵状请崇显之至大中封真君袁桷有记】象山【在贵溪县西南七十里初名应天山宋儒陆九渊尝读书于此以山形如象更今名】鬼谷山【在贵溪县南八十里道家第十五洞天山有苏秦台张仪井世传鬼谷子尝居此】龙虎山【在贵溪县西南八十里山峯峭拔两石对峙如龙昻虎踞道书为第三十二福地乃汉张道陵脩炼之所飞升台遗址尚存下有演法观古松夹道今道陵裔世袭真人居之宋江万里诗凿开风月长生地占却烟霞不老身虚靖当年仙去后不知丹诀付何人】徴君山【在贵溪县南八十里十四代真人张子明隠此屡徴不起故名】龙窟山【在贵溪县北八十里山有龙井有龙窟寺岁旱祷焉】铜寳山【在铅山县治西南石窍中涌泉侵铁可为铜天久晴有矾可拾一名七寳山】铅山【在铅山县西南七里旧名桂阳山又名杨梅山其山产铜铅南唐尝置铅塲于此】鹅湖山【在铅山县北一十里山之上有湖生荷旧名荷湖山后有龚氏畜鹅于此故又名鹅湖唐王驾诗鹅湖山下稻粱肥豚栅鸡埘半掩扉桑柘影斜春社散家家扶得醉人归】葛仙山【在铅山县西七十里吴葛修炼于此上有炼丹台及龙井井傍有试劔石元胡汝为诗白云红雾锁仙扉古木蟠空鹳鹤飞丹室草湮翁子去经床香缈道人归】永丰山【在永丰县西南二十五里】鹤山【在永丰县西三十里上有龙池其水色碧】灵鹫山【在永丰县东三十五里山石秀润树木环密上有光相洞幽深不可穷】雨石山【在永丰县东南四十里岁旱祷雨多应山西有岩其石如螭盘虎踞鹤立鸾翔之状】六石峯【在永丰县东六十里与三岩山相对】逍遥峯【在贵溪县南七十里晋许逊炼丹处元赵孟頫诗兹石足逍遥下可坐百人岂徒木石居且与猿鹤隣】南岩【在府城南一十里一名卢家岩巗傍巨石北向其下寛平可坐旧为郡人游赏之所今南岩僧院在焉宋晁补之韩元吉皆有诗】洞岩【在玉山县北三十五里林壑掩映岩石竒秀溪水流出其声清壮越溪行数里旧有轩曰尤美取醉翁亭记林壑尤美之义】结须岩【在三清山俗传晋李尚书与葛洪脩炼时尚书结须渡此岩因名】长廊岩【在贵溪县南二里相传汉王表修炼之所有炼丹井洗药池飞升台元赵孟頫诗修岩如长廊下有流泉注山中古仙人步月自来去】龙口岩【在贵溪县南二里峭石壁立飞泉二道泻下如龙口喷涎赵孟頫诗峭石立四壁寒泉飞两龙人间苦炎热仙山已秋风】徐岩【在贵溪县南三里宋徐绍景读书处其地林深水远洞穴幽防有巨石平坦突出山侧如月攀萝可登以望远】仙巗【在贵溪县南去龙虎山二里峯峦削立高出云表岩石防空多洞穴房屋牕牖床榻仓廪棺椁鸡犬禽鸟之状共二十四岩宋白玉蟾题仙机岩诗云织就霓裳御冷风玉梭随手化成龙天孙归去星河畔满洞白云机杵空王文卿题辘轳岩诗天上霞开金井晓山中风引玉绳秋长江万古吸不尽断岸夕阳飞白鸥】鬼谷洞【在鬼谷山其洞幽黑入必以烛防回四里可容数千人旁有一洞洞口狭小相传昔有人入其中迤逦渐远见人物庐舍俨然如人世】风洞【在贵溪县南五十里尝有风气嘘吸赵孟頫诗石壁何崆峒中有风冷然安知列御寇不向此中仙】水帘洞【在贵溪县南八十里洞中可容数千人洞口泉水悬崖而下赵孟頫诗飞泉如玉帘直下数千尺新月悬钩遥遥挂空碧】缉女石【在府城西三十五里类工女之形】神石【在弋阳县东南横出大溪捍截东流县治頼此无冲溃之患故以神名】上饶江【在府城北上流会诸溪水下经弋阳贵溪流入饶州府境】弋阳江【在弋阳县东二十里又名弋溪源出灵山西流入葛溪相传昔有弋猎者居其侧或云有大石面如镌弋字因名宋梅尧臣诗县前奇哉一江水日暮风吹碧鳞起客恨征尘忽如洗不用金箆刮眸子】宋溪【在府城西八十里源出灵山西流入上饶江唐天寳间有宋氏居溪之傍因名】槠溪【在府城西一十里源出灵山西流入上饶江岸多槠木故名】玉溪【在玉山县东五里因怀玉山为名水有二源合流十余里会沦溪水入上饶县境】沙溪【在玉山县西三十里下流入上饶江】明溪【在弋阳县西二十里下流入葛溪本名弱水唐刺史孙成改今名】葛溪【在弋阳县东七十里源出灵山合晚港水下流经芗溪入饶州府鄱江】芗溪【在贵溪县南一名贵溪上流即上饶江也】永平溪【在永丰县东四十五里下流合永丰溪】永丰溪【源自福建建宁府界流经永丰县界下流合玉溪】信义港【在弋阳县东二十里源出福建邵武府下流入葛溪其傍土地膏沃人多信义】君迁潭【在府城西南四里义名五龙潭旧经云每郡守解任去尝于潭上祖饯之故名】落马潭【在玉山县北五十里源出三清山】重潭【在弋阳县西南二里下通葛溪】钟石滩【在府城西八十里滩畔有巨石如钟】南池【在府治内相传故州学之泮池】墨池【在府治南旧传尝有仙人于池内洗笔其水常黑】义泉井【在贵溪县南七十里当入闽要路行者至此多渴里人徐氏凿井引泉作亭其上真人张宇初题曰义泉井】圣井【在龙虎山山有三井一在山半一在絶顶相传有龙居之】三台井【在贵溪县南一百里其井三级相连水源不竭】石井【在铅山县北四里井上石文隠起错镂垂下如莲花倒生其水清泠甘美溉田数百亩始名玉洞泉又名碧玉泉慈济泉宋洪刍有记】仙井【在葛仙山顶元陈衡作葛仙翁祠碑云病饮则念旱祷则霖】一滴泉【在南岩之西自石窦中出四时不竭味甚甘美宋朱熹诗一窍有灵通地脉半空无雨滴天浆】华峰龙泉【在玉山县南一十五里有龙潜焉岁旱辄祷于此元韩澄诗名齐西岳耸苍神物潜藏地有灵】寒泉【在玉山县东三十五里水甚清冽元徐兴善诗冷沁云根漾素秋】
　　土产银【弋阳玉山县出今无】铜【弋阳铅山二县出】铅【铅山县出】铁【玉山贵溪弋阳三县俱出有塲久罢惟上饶县永乐乡塲尚存】瓷器【弋阳县出有窰】葛粉【各县出】
　　公署广信守御千户所【在府治东北】铅山守御千户所【在县治西俱洪武元年建】
　　学校广信府学【在府治东宋景德间建本朝宣德初及治中俱重建】上饶县学【在府治东北宋淳祐间建夲朝洪武初重建】玉山县学【旧在县治东元大德间徙建于县治南本朝永乐间重建】弋阳县学【在县治东宋绍兴间建本朝洪武初重建】贵溪县学【在县治东宋庆厯间建本朝洪武初重建寻圯于水徙县治西宣德丁未仍迁于此】铅山县学【旧在县治东宋绍定初徙于县治西真德秀有记本朝洪武初重建】永丰县学【在县治东宋熈宁间建本朝重建】兴安县学【在县治南嘉靖中建】
　　书院稼轩书院【在铅山县南二里宋辛弃疾读书处初名瓢泉书院后以其号名】端明书院【在玉山县治东宋端明殿学士汪应辰讲学处元监县夀安始建书院苏天爵记】象山书院【在象山宋陆九渊讲学之所】鹅湖书院【在鹅湖山下宋朱熹与陆九渊相会讲道于此】叠山书院【在上饶县南安辑乡宋谢枋得讲学之所】桐源书院【在贵溪县西一十里宋国子学録高可仰建以教乡之子弟】蓝山书院【在弋阳县水南地元初张卿弼隠居教授于此来学者甚众其门人杨应桂申益章为作书院以处之虞集有记】刘氏义学【在玉山县顺成乡宋邑人刘允迪割田立屋聘知名之士以教族子弟及乡人之愿学者朱熹记畧云今士大夫或徒步至三公然一日得志则高台深池撞钟舞女所以自乐其身者惟恐日之不足虽廪有余粟府有余钱能毋为州里灾害则足矣固未暇以及人也如刘侯者身虽宠而官未登六品家虽温而产未能千金顾其所以用心者乃如此是则可谓贤远于人矣】
