<!-- { "loadSidebar": true } -->
　　寺观徳丰寺【在府城南其东有慈应圣化二寺南有云峰西有观音北有礼拜诸寺】妙光寺【在府城北五十里元至元中有庆禅师住此卓锡得泉名妙光泉欧阳为撰建寺记其寺近有圎镜师禾清凉大达吉祥光严兴寳诸寺而妙光为最盛】佑圣观【在大姚县治西北】
　　祠庙小卜灵岳祠【在府城西北昔楚庄蹻之将小卜战死于此蒙氏时立庙祀之土人有祷辄应】
　　古迹旧城【在姚州治北唐御史李知古所筑】白塔【在姚州北二十里晋天福间建髙十五丈西南数里有池清洁可鉴毛髪塔影常映其中因名塔镜】
　　名宦唐梁积夀【姚州道得军总管髙宗时州境有永昌蛮叛承命讨平之】元髙明【姚安路总管天厯中入朝赐衣马楮币明年盗起明招流离抚携贰辟汚莱还侵轶既乃缮官舎葺邮传定民赋峙军储父老咸自庆幸子夀官至云南中书省左丞】本朝髙宗夀【永乐中知姚州在任刚果英锐练达老成修祀典兴学校建桥梁抚百姓后陞陜西鳯翔知府郡人思之至今称颂】鹤庆军民府【东至北胜州界五十里西至丽江军民府界二百里南至大理府邓川州界一百三十里北至丽江军民府界七十里自府治至南京八千二百四十里至京师一万一千六百九十里粮四千石零】
　　建置沿革东汉为永昌郡西北之境唐时为越析诏之地名鹤川及様共川南诏于様共置谋统郡元初内附置鹤州寻置二千户仍称谋统属大理上万户至元中复为鹤州后陞鹤庆府寻改为鹤庆路本朝洪武中改为府后改鹤庆军民府亲领编户一十三里领州二
　　劎川州【在府城西九十里唐时为义督罗鲁城一名劎川昔浪穹诏与南诏战败走保劎川改称劎浪诏后为南诏所并置劎川节度大理段氏改为义督元初置义督千户至元中改劎川县属鹤庆路本朝洪武十七年陞为州编户一十八里】顺州【在府城东一百二十里唐时地名牛睒南诏徙诸浪人居之与罗落麽防变杂处后罗落蛮酋成斗族渐盛迁居牛睒至十三世孙自膛犹属大理元初内附至元间置顺川属北胜府本朝洪武十三年改今属编户三里】
　　郡名鹤川【唐时名】
　　形胜左丽江右劎湖【元志】峦嶂明秀【郡志】山川险阨【顺州志】风俗其民蠢朴而好嚚讼【元志】人性稍刚好带弓矢【郡志】山川峯顶山【在府城东七里峯峦起伏南接龙珠山北抵丽江界下有五泉可以溉田】龙珠山【在府城南二十里前耸后平下有石穴漾共江过焉毎嵗四月郡人祀之以禳水灾】方丈山【在府城南一百里巍然峻防山半有洞中有池深不可测水滴岩下如方响音昔氏罗阁鳯琢观音像于壁故又名观音山南诏名山凡十七此其一也】金华山【在劎川州治西山脉自西畨界罗均山盘曲而来延亘二十余里山顶常紫色如金】劎和山【在劎川州西四里形状如劎】石寳山【在劎川州西南五十里层崖峭壁上有石坪方数十畆昔为髙僧飬道之所中有罗汉迹】公山【在顺州治北州人有病则祷焉】乌铺山【在顺州西南一十里】漾共江【源出丽江经州东南至龙珠山入石穴复出注金沙江】劎川湖【在劎川州西北七十里山顶有泉广可半畆流注州东为此湖周数十里绕流罗鲁城出赵州境】牛甸湖【在顺州东二里】温泉【在府城东南三十里每嵗三月郡人有痞疾者浴其中】
　　土产　马蹄盐　榧子【俱劎川州出】　氊　麝　松子【各州出】学校鹤庆军民府学【在府城南】劎川州学【在州治西俱洪武中建】关梁化桥【在府治西南化寺前】济川桥【在劎川州南一十里跨劎川湖】乌铺桥【跨乌铺山溪涧】
　　寺观化寺【在府城西南昔防氏因梵僧賛陀崛多卓锡通水遂建此寺元世祖南征时赐僧以袈裟火珠珊瑚】龙华寺【在府城东南一十八里】崇真寺【在劎川州治西段氏时建】广明寺【在劎川州南一十里防氏时建】石寳寺【在石寳山】
　　古迹望徳城【在劎川州治南周五百丈段氏时筑今为民居】罗鲁城【在劎川州治南唐时有此城】废副州　废水按州【二州皆元置属鹤庆府本朝省】
　　武定军民府【东至云南府富民县界一百五十里西至楚雄府定逺县界三百里南至云南府罗吹县界六十里北至丽江军民府通安州界二百五十里自府治至南京七千三百九十里至京师一万八百三十里　粮二千五百石零】
　　建置沿革禹贡梁州之界天文井鬼分野古滇国地汉属益州郡蜀汉属建宁郡隋为昆州地唐属戎州都督府后为氏所据宋时大理段氏使乌蛮阿治此其后裔孙法瓦浸盛并纳洟胒共笼等地以其逺祖罗婺为部名元初内附置罗婺万户府至元中并仁徳于矢二部入罗婺更置北路总管府寻改武定路治南甸县本朝改为武定军民府领州二县一和曲州【在府城西南三十里蛮名叵□甸诸种蛮所居防氏时白蛮据其地至段氏时以乌蛮阿治之统于罗部元初改叵簉甸曰和曲至元中陞为和曲州领南甸元谋二县本朝初因之寻以南甸县省入州编户七里领县一】元谋县【在州西北一百七十里旧名华竹又名环州元至元中置元谋县属和曲州本朝因之编户五里】禄劝州【在府城东北二十里旧名洪农碌劵甸易笼蛮所居元至元中置禄劝州领易笼石旧二县属武定路本朝以二县省入州焉编户八里】
　　形胜四维削壁【元志四维千里削壁悬岩水甘草茂最宜畜牧】东頳綎西姚裒【郡志】
　　风俗男女混杂【郡志男女好浴混杂不为耻】号为难治【元志叛服不常号难治】山川狮子山【在府城西八里髙千余仞顶有石岩状如狮子】三台山【在府城西北八里髙可十仞叠起如台】雄轴龙山【在府城西北八十里形势峭峻林麓茂宻】猗朶山【在和曲州治西北有泉下流为南甸河】佐丘山【在和曲州北一十里山之中平坦花木长春有泽广五畆水清无盈涸名洗马池一流为勒洟溪一流为东波洟】餔哇山【在和曲州西南二十五里山势险隘有悬瀑千余丈下注成池夷名餔哇洟每嵗暮春夷民沐浴于此】住雄山【在元谋县西一十里一名法灵山俗呼环州山顶摩苍空壁立万仞西枕陋甸东连诸山环于州境】竹沙雄山【在元谋西北二百髙出羣山四面壁立上冨竹木人迹罕到】乌防山【在禄劝州东北三百里一名綘云露山北临金沙江山有十二峯耸秀为一州诸山之冠八九月间常有雪其顶有乌龙泉下流为乌龙河氏封此山为东岳】幸丘山【在禄劝州故易笼县之东北四面徒絶顶有三峰可容数万家昔为罗婺寨天生之城牢不可破】法块山【在故石旧县西北三十里四面峭立东南有一径可容单骑其傍有裒阿龙山】哇匿歪山【在法块山西山颠凹而平可居万家】金沙江【源出吐蕃共龙川犂牛石下流经丽江鹤庆二府至本府北界又东入黎溪州防氏封为四渎之一】西溪河【源出镇南州经楚雄至元谋县之西境下入金沙江】恵嫋湖【在府城西北八十里湖方五里茂林佳木掩映其傍水色清碧深不可测叶落其中有青鸟辄去土人以为有神】香水泉【在府城南二里其泉春时则香土人于二三月具酒肴祭之然后汲焉】掌鸠水【在故石旧县其水绕县三面凡数十渡】勒夷水【自故南甸县境北流入金沙江】
　　土产盐【故南甸及元谋二县出】毡【故石旧县出】麝　当归　梭罗木【府境出】
　　寺观法明寺【在府城东】正续寺【在府城西八里】报恩寺【在元谋县治东】古迹废南甸县【在府城内旧名洟陬笼又名瀼甸讹曰甸元至元间置南甸县为武定路附郭本朝改属和曲州寻废】废昜笼县【在禄劝州北一百八十里地名倍有二水相合绕城而东蛮语谓洟为水笼为城因此为名昔罗婺大酋居之为羣酋防集之所元置昜笼县本朝省】废石旧县【在禄劝州东五里旧有四甸曰掌鸠曰法块曰抺捻曰曲蔽后讹掌鸠为石旧元置石旧县本朝省】
　　寻甸军民府【东至曲靖军民府霑益州界九十里南至曲靖军民府马龙州界六十里西至武定军民府界一百五十里北至四川东川军民府界一百一十里自府治至南京七千八十里至京师一万五百二十里　粮三千七百九十石零】
　　建置沿革古滇国地昔刺蛮居此别仲劄溢源部后乌蛮名新丁者夺之其后遂号新丁部后语讹又为仁地部或云防氏为寻甸段氏改仁徳部元至元初置仁地万户府后改仁徳府领为羙归厚二县本朝洪武中改寻甸军民府省二县入焉亲领编户七里
　　郡名仁徳【元名】
　　形胜川原平衍【元志府境西接中庆东连曲靖川原平衍皆可耕稼】山顾水萦【云南志月狐北顾果马西随交合诸水萦于前隠毒诸山列于后】
　　风俗露顶为礼【云南志民类有四曰黒防曰白防曰曰色目皆束髻于顶戴黒氊笠见尊长以笠挂背露顶为礼多居山林力耕火种以畜牧为生】妇袭夫职【同上凡土官应袭者夫死妻袭其职民事一聴其理】俗狠而鄙变诈无忌【仁徳府旧志】
　　山川月狐山【在府城东北八里环亘五十余里山顶有云气必雨】勇克山【在府城西峰峦峭峻林壑髙深积雪至春不消下有泉为倘奉溪】隠毒山【在府城西相传此山独无葻瘴土人毎嵗夏月避居其上其麓有泉亦名隠毒】果马山【在府治西南六十里下有泉为溪亦名果马】落陇雄山【在故归厚县治西南绵亘五十余里其东有哇山耸秀如劔锋土人筑寨其上险不可攻名曰安乐城】阿交合溪【旧名防丘溢江其源有二一出嵩盟州一出马龙州至府东南十五里合流入霑益州界】车湖【在府城西三十里一名清水海子周广四里四围皆山有灌溉之利】温泉【在府城南五十里俗呼热水塘】磨浪水【在废为美县西三十里】龙吸水【在废归厚县东一百里】
　　公署大罗卫【在府城内嘉靖中建】木宻关守御千户所【在府城东南七十里洪武二十三年建】
　　学校寻甸军民府学【在府治南本朝建】
　　关梁迎恩桥【在府城南】通靖桥【在府城东二十里跨阿交合溪】温泉桥【跨温泉下流】
　　寺观报恩寺【在府城北】圣严寺【在府城东五里】
　　古迹废为美县【在府城北三里地名溢浦适吕睒甸方百里即仁地之故部元置为羙县本朝省】废归厚县【在府城西一百三十里地名昜浪湳笼旧属仁地部元置倘俸县后改曰归厚本朝省】
　　丽江军民府【东至澜沧卫浪蕖州界一百八十里西至西畨浪沧江二百里南至鹤庆军民府界七十里北至永宁府革甸长官司界三百二十里自府治至南京八千三百里至京师一万一千七百六十里　粮二千一百石零】
　　建置沿革禹贡梁州之界天文井鬼分野汉为越嶲益州二郡地东汉兼属永昌隋属嶲州唐因之太和以后没于蛮为越析诏后地属南诏于此置丽水节度宋时为麽些蛮酋醋醋所据大理莫能有元初讨平之置茶罕章宣慰司至元中改置丽江路军民总管府后罢府置宣抚司本朝洪武十五年改丽江府后改军民府领州四
