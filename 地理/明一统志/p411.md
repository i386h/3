<!-- { "loadSidebar": true } -->
　　宫室太白楼【在府城北一十里唐李羣玉诗江上层楼杳霭间满春水满窗山青枫绿草将愁去逺入吴云暝不还】白云楼【即府前门楼唐李羣玉诗汉阳抱青山飞楼映湘渚白云蔽黄鹤绿树蔵鹦鹉宋孙珪诗樵歌南习巴巫逺客棹西归沔水分乗暇登临终不厌两州鸣角任相闻】南纪楼【在府治宋蔡纯臣尝重修今改建为南纪门楼夏倪诗江发岷山如瓮口汉从嶓冡又东流滔滔从此为南纪我忆禹功时倚楼冯杞诗岂忍轻离江汉州去思日夜逐东流可怜南纪楼前路常与邦人忆蔡侯】春风楼【在府治西宋知军胡介在任政和民安乃建楼标曰熈春后守徐安民更名春风元陈益稷又改名拱北】凤栖阁【在凤栖山上宋知军刘辟彊有记】三山阁【在府治北逺对三峯故名】秋兴亭【在凤栖山颠唐刺史贾载建中书舍人贾至作记大畧谓诗人之兴秋最髙故以名亭后飞阁瞰大湖对大别山景趣尤胜宋元祐初郡守吴处厚从而新之实一郡伟观孙杓诗前有长江后有湖天将此景属吾徒当时想未见秋兴漫説南楼天下无本朝景泰四年重修】双松亭【在秋兴亭东唐李白将游衡山过汉阳尝于此亭别族弟浮屠法皓有诗】清光亭【在郎官湖上本名郎官亭宋咸淳间改今名蒋之竒诗郑圃仆射陂汉阳郎官湖郎官何为名张谓佩使符泛觞江城南廼与太白俱明月一万顷清光天下无】烟波亭【在烟波湾】楚波亭【在吴王矶上】涌月亭【在凤栖山上宋黄清老建今巨石上有涌月二字】仁风防【在秋兴亭东旧有台号曰南纪宋知军蔡纯臣更其名曰仁风】汉广台【在府治西宋时郡僚涖事之所遗址尚存】三峯台【在汉南山】寳花台【在汉川县西南五里上有雷史君庙】
　　闗梁迎恩桥【在府城东】迎春桥【在府城南桥侧石上刻迎春二字】永安桥【在府城西】官桥【在府城西南六十里】汉阳渡【在府城东唐李白诗鹦鹉洲横汉阳渡水引寒烟没江树杜牧诗落月照古渡武昌城未开残灯明市井晓色辨楼台宋潘大临诗人争汉口渡日落阳台坂鼓吹隔岸闻栖观排云见】阳台渡【在阳台山下宋曽慥诗渺渺阳台去茫茫鹦鹉洲干戈迷大别雨瞑南楼】
　　寺观太平兴国寺【在大别山阳旧名大别寺宋苏轼尝逰此有大别方丈铭寺前有栢俗太禹治水时所植轼诗云谁种殿前柏僧言大禹栽元虞集诗凭陵霜雪鼓风雷此树相传禹手栽想见楼头黄鹤客一年一度此山来】栢泉寺【在府城西北六十里寺前有古井世传大禹植柏于大别其恨盘曲直至此井底因名今栢根尚存】嵩阳寺【在府城西一百里嵩阳山下】阳台寺【在汉川县治后旧名广福】妙观【在府治西】集仙观【在汉川县治东】三清观【在汉阳县西六十里】
　　祠庙大禹庙【在大别山麓宋绍兴间司农少卿张体仁以此地江汉朝宗之防乃建庙以祀大禹而以益稷配焉】息夫人庙【在桃花洞息夫人即桃花夫人也杜牧诗细腰宫里露桃新脉脉无言度几春毕竟息亡縁底事可怜金谷坠楼人】阳台庙【在阳台山上宋玉尝赋髙唐于此世俗误传在巫峡有裴敬碑证其事】鲁肃祠【在鲁山】广威将军庙【在汉川县东四十里祀晋朱伺】胡奋祠【在府境内奋晋征南将军有忠贞之志故郡人祀之】李白祠【在郎官湖上宋咸淳间学官萧鉴因其亭久废重建祠塑太白像】张巡庙【在南纪门东巡尝保障江淮故祀之】四先生祠【在府治后凤栖山宋知军黄榦即山为屋馆四方士及立祠以祀周程防朱四先生国朝正徳中増祀黄榦杨时】
　　陵墓刘琦墓【在鲁山琦汉荆州牧表之子】毌丘将军墓【在府城西十里】赵弼墓【在汉阳县西十里弼任汉阳县儒学教谕卒于此号雪航】牛夫人墓【在汉阳县西三里牛僧孺治鄂州时其妻于此】
　　古迹鸡鸣城【在汉川县西一百里旧传魏曺操败乌林时筑此城以驻兵闻外军将出鸡鸣而出故名】郤月城【在府治北六里寰宇记与鲁城相对以形如郤月故名旧传黄祖所守处】甑山城【在汉川县西四十里晋朱伺与李桓杜曽相持屡战甑山下筑城戍守故名或云后周甑山县治北】梁城【在府城东北南史梁武帝自襄阳趣建邺邓元起防大军于夏口筑汉口城以守鲁山今大别山横顶城即其旧基】萧公城【在府城西五里梁武帝尝筑城戍兵于此故名】马骑城【在郤月城西二里周回五里今长棚冈即其故基】汉隂城【在府城西四十五里因汉隂山而名未详所始】和公城【在汉川县东十七里后周所筑隋末贼董道冲起和操领兵捍此城故名】梁褒城【在汉川县南五里周宣政中所筑土人梁褒主之故名】郝城【在汉川县南十五里】废滠阳县【在府城北四十一里按朱伺传张昌之走滠上伺攻灭之求别立县因割安陆东界为滠阳县】废汊川县【在汉川县界唐武徳四年析汉阳置宋改曰汉川】废沌阳县【在府城西六十里临嶂山下晋置后废】赤壁【荆州记临嶂山南峯曰乌林亦谓之赤壁吴周瑜破曺操处】鎻穴【在大别山隂汉口按汉董袭传云孙权征黄祖祖横两防冲挟守沔口以栟闾大绁系石为矴又晋王濬传云晋伐吴吴人于碛险要害处皆以铁锁横截之故名锁穴今山隂二处有石穴俱存即其系锁处也唐胡曽诗王濬戈船发上流武昌鸿业土崩秋思量铁锁真儿戏谁谓吴王画此筹】铁钱监【在大别山下地名静江营宋知军皇甫焕尝以朝命鼓铸于此】石榴花塔【在郡城西北宋时有妇事姑至孝一日杀鸡为馔姑食鸡而死姑女诉于官妇坐罪无以自明临刑乃折石榴花一枝挿地而祝曰妾若毒姑花即枯悴若属诬枉花可复生其后花果生时人谓天彰其寃遂立塔花侧以表其事】汉口【在大别山北即汉水与涢水合流入江处】沔口【在府城西南三十里今名沌口刘澄之山水记沔口古沧浪水世传屈原遇渔父作歌处】
　　名宦晋陶侃【以荆州刺史都督诸军事移镇沔口遣朱伺等讨江夏贼平之楚郢士女莫不相庆】唐贾载【至徳中为沔州刺史建秋兴亭】张廷珪【开元中为沔州刺史在官有威化尝应诏言事】宋陈执中【知汉阳军持心公正人莫敢干以私】陈升之【知汉阳军以时俗好藏去交亲尺牍有讼则转相告言有司据以推诘及入知谏院谓此乃告讦之习请禁止之】吴处厚【知汉阳军有嘉政尤工于诗】游酢【知汉阳军于视事之余召一郡士子讲明道徳性命之学于是风俗丕变人皆好学】黄干【知汉阳军值嵗饥籴客米发常平以赈荒政具举旁郡饥民辐凑恵抚均一又即凤栖山为屋馆四方士立四先生祠】曹彦约【知汉阳军时金人大入郡兵素寡弱彦约捜访土豪得许卨赵观党仲升授以方畧逆击斩其先锋焚其战舰金人大败去】徐安民【知汉阳军时城楼庙宇多頽毁乃捐已俸资营之一毫不取于民又植松杉诸树二万余株后去任民不忍伐遂成大林】张汝明【汉阳军判官时行公田法受牒按境内使四隅日具官吏所至而躬临以阅实虽雨雪不渝以故吏不得通财贿而税均于一路】元卢克治【汉阳守时郡邑新附人心汹汹克治布宣上徳抚慰绥辑一郡向化】秦文郁【汉阳尹政声大着民懐其徳恵】许弼【汉川县尹政教休明徳行显著民心悦服】本朝苏恭让【国初为汉阳知府爱民如子吏不忍欺防干有为公私不扰至今民思慕之】赵庭兰【洪武初汉阳知县有才能鸠工简材创置县治而民不告劳】杨观【洪武间汉川知县文章充实政事寛仁不威而吏民自服】徐述【永乐中为汉阳知府公明有守吏民懐服秩满陞福建盐运使】潘文奎【宣徳初同知汉阳府清慎寛厚有岂弟之徳其文章词翰为当时推重省志】孙【宣徳间同知汉阳府学能文为政公平防慎虽当烦剧而裁处雍容务従寛恵吏不忍欺民恒思之省志】何淡【成化中知汉阳府恺悌防平不事苛察明于决狱哲于知人在任九年清白如一日时有真何武之謡去后士民懐之不置省志】林堪【成化中知汉川县纯厚近民廉介不茍公睱与诸生讲诲穷日夕不倦民为立懐徳碑及生祠省志】何亮【正徳中知汉阳府清谨亷介人不敢犯凡有兴作锱铢无费于民至于狱讼则聴折如流无不恱服卒于官立祠祀之省志】徐弼【正徳中通判汉阳府时大盗往来江上势甚危迫城且未筑弼倚城架木先事防备人得哨守贼不敢犯郡赖以全活迁去囊槖萧然民甚徳之省志】樊景麟【嘉靖初知汉阳府鲠介不阿政尚纲纪尤加志穷民勤恤傋至水囓城址于词讼役计日借工随城敛石时与家僮移巨石于署前转运江岸以身先民以节财费至今称颂其徳省志】昌应防【嘉靖中知汉川县县当汉江下流土田嵗被渰没民不聊生防极拊循轻徭薄赋后坐调去民思之为立祠于汉江上以祀之省志】
　　人物宋张锡【汉阳人举进士为校书郎累迁翰林侍读学士判国子监卒赠工部侍郎锡淳重清约虽贵奉养如少贱时读书老而弥笃初举广文馆进士考官任随以为第一及随死无子锡屡赒其家】张昌宗【汉阳人处家以义歴八世不分冯京有诗一水萦回绕沌村子房苗裔此间存同居八世三千日可惜君防未表门嘉定间孙杓守汉阳嘉其义捐俸代其纳税事闻表曰义门】元景厚【汉阳人领乡荐至京师中书左丞许有壬师事焉】本朝张敏【汉阳人永乐中为工部司务推其才陞知云南曲靖军民府在任逺夷懐服秩满进陞陜西苑马寺卿后致仕卒】陈昻【汉阳人以明经中乡举櫂广西道监察御史后迁山西按察司佥事】陈文通【汉阳人才识通敏歴任有能声累官广东按察使】陈杰【汉川人以明经中乡举歴任勤能累官江西布政司右议】戴金【汉阳人正徳甲戌进士歴苏州抚州推官徴拜御史理两淮鹾政条奏十二事节费省缗得羡银六十八万佐边饷巡抚四川平滇贼安铨嵗饥疏请帑金二十万为赈从之仕至兵部尚书金喜为古文辞熟典故兼通星象堪舆之学歴官中外三十余年多所称述卒赐祭着三难轩集使蜀稿海防稿江西诗记宦滁集棘署余闻蔵于家省志】
　　列女陈氏【元汉阳人为武佥事妻夫早卒恐父母夺其情对镜以墨自刺其靣为痛念夫情四字誓不再嫁】梁氏【元汉阳人嫁为刘府判妻夫早没誓不嫁纺绩以自给终身不出门事闻旌表之】廖氏【汉阳人年十三嫁郑必真越三年而必真卒姑哀其无子而少寡欲更嫁之廖氏剪髪誓不嫁养姑至老不哀洪武中旌表之】龚氏【马大庆妻汉川人夫卒时年十五子方嵗余家贫纺绩养姑抚孤成立洪武中旌省志】黄氏【李贞妻汉阳人贞卒黄年二十八家贫极力尽孝以事舅姑遗子暹就学发身科目孀居四十三年景防中旌省志】周氏【李纯妻汉阳人夫亡年甚少事姑尽孝殡葬以礼教子恕歴官府同知守节五十余年成化中旌省志】




　　明一统志卷五十九
<史部,地理类,总志之属,明一统志>
　　钦定四库全书
　　明一统志卷六十
　　明　李贤等　撰
　　兴都
　　旧安陆州春秋为鄢郢名都晋为石城重镇近扼襄邓逺控黄鄂汉水濒其西浸汇如襟带歴潜沔入大江而洞庭建业皆下游也我世宗肃皇帝龙飞于此嘉靖十八年陞承天府遂为兴都设留守司如鳯阳中都故事山川环阻封疆雄固龙盘虎踞奠丽陵寝屹乎巩国家千万世之基云
　　城池兴都城【南一门榜曰显亲达孝】
　　山陵显陵【献皇帝陵】
