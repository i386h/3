<!-- { "loadSidebar": true } -->
　　宫室庾楼【在府治后晋庾亮刺江州时建楼下有舒啸堂唐白居易诗重过萧寺宿再上庾楼行】九叠楼【在府治后唐刺史李渤建因对庐山九叠故名】清辉楼【在府治后唐刘禹锡诗浔阳江色湖添满彭蠡秋声鴈送来南望庐山千万仞共夸新出栋梁材】齐云楼【在府治东北子城上宋皇祐间建】紫烟楼【在府治后宋余崇建取唐李白诗日照香炉生紫烟之句因名】清风阁【在府治后人慕宋均洁已安民去兽之异因名本朝洪武末重建】倚天阁【在府治东对双剑峯宋张孝祥命名取长剑倚天外之意】漪岚堂【在德化县治西偏宋政和间县令吴怡建丞相洪适有诗】草堂【在香炉峯唐白居易为江州司马时建诗云香炉峯北而遗爱寺西偏其下无人居终日空风烟时有沉冥子姓白字乐天傲然意自足箕踞于其间舍此欲焉往人间多险艰】三贤堂【在府治后祠陶潜狄仁杰白居易又瑞昌县治南有二贤堂祀元结苏轼皆宋时建】清燕堂【在府治后宋守钱公稔建吴说书额】生意堂【在府治后周敦頥领江州提刑时窻前草不除人问之曰与自家意思一般因扁堂曰生意】虎渡亭【在府城北门外昔宋均为九江守实在夀春到官虎渡江去后人慕之立亭于此因名】白莲亭【在庐山晋谢灵运与慧远凿池种白莲因名】三笑亭【在东林寺前晋僧慧远每送客不过虎溪一日与陶潜陆修静相携共话不觉逾之三人大笑而别后人于此建亭】百花亭【在府城东梁刺史邵陵王纶建梁元帝诗极目才千里何由望楚津落花洒行路垂柳拂砌尘】白云亭【在彭泽县南一十五里唐狄仁杰宰彭泽奏赦犯大辟者三百人民德之建祠立亭后人因取其望云思亲之意为名本朝正统九年重建】琵琶亭【在府城西大江濵唐司马白居易送客湓浦口夜闻隣舟琵琶声问之乃长安娼女嫁于商人为作琵琶行后人因以名亭】浸月亭【在府城西甘棠湖中有土墩圆如月唐白居易作亭其上后人因其别时茫茫江浸月之句而名】高远亭【在府治东唐李渤建每一登览江中景物俱在目中】鲁望亭【在马当山宋黄庭坚尝登此眺望有四诗纪之后人名亭曰鲁望盖以其字鲁直故云】六角亭【在彭泽县治西宋县尉石振搆亭山岩下令其三子读书黄庭坚书其岩曰读书亭曰六角元吴澄有记】叠翠亭【在府城南五十里宋岳飞建以对庐山九叠故名】烟水亭【在甘棠湖隄上周敦頥子司封郎官夀建取山头水色薄笼烟之义为名】揽秀亭【在府治南宋建元总管李黼重建取李白诗九江秀色可揽结之义而名】白鹿升仙台【在天池寺世传尝有白鹿于此上升因名本朝洪武二十二年御制周颠仙传建碑亭于台上】歇马台【旧图经云始皇至庐山歇马于此】翻经台【在旧东林寺谢灵运翻经于此】翫月台【在湖口县东三十里晋陶潜宰彭泽时筑以翫月】董奉馆【在庐山第三岭后岩下今存遗址】五柳馆【在彭泽县即五柳先生陶潜宅】
　　关梁虎溪桥【在东林寺前李白诗东林送客处月出白猿啼笑别庐山去何须过虎溪】思贤桥【在府治南唐刺史李渤建后人怀其德因名】通济桥【在德安县治南宋嘉祐间建】白龙桥【在瑞昌县治西宋建本朝正统初重修】文桥【在湖口县东三十里宋淳熈间建】虹桥【在湖口县治南元大德间建】舆梁桥【在德安县治东洪武五年建】长庆桥【在德安县西一百里】
　　寺观天池寺【在庐山巅有一池名天池寺因以名】东林寺【在庐山晋僧慧远与同门慧永居西林学徒日众别居林之东谢灵运为凿池种莲号莲社】西林寺【与东林寺相对白居易诗木落天晴山翠开爱山骑马入山来心知不及柴桑令一宿西林却复回】三学堂寺【在湖口县彭泽乡晋陶潜与陆脩静周续之讲论于此唐天祐间改为寺】大林寺【在庐山之西白居易诗人间四月芳菲尽山寺桃花始盛开长恨春归无覔处不知春向此中来】龙池寺【在甘棠湖北旧名龙泉精舍本朝改今名】东山寺【在瑞昌县治东】上钟山寺【旧名崇夀】下钟山寺【旧名寳钟俱在湖口县治北】夀圣观【在府城西宋庆元间人疫有杨真君施符水饮者即愈民请立祠宁宗亲书额曰洞庭顺利之祠嘉定间书夀圣观三大字赐之】太乙观【在府城南二十里董奉种杏处唐杜甫诗巫山不见庐山远松林兰若秋风晚香炉峯色隠晴湖董奉仙家近白榆】太平兴国宫【在府城南三十里唐宗因梦感建九天采访祠宋名太平兴国宫】万夀宫【在府治南洪武初建】
　　祠庙陶侃祠【有二一在府城东一在府城南龙溪】陶靖节祠【有二一在柴桑山下一在彭泽县治东唐白居易诗柴桑古村路栗里旧山川不见篱下菊但余炉中烟】陶狄二贤祠【在彭泽县南唐景龙中建祀陶潜狄仁杰后县移治而祠不存元周锴守江州复合祠祀之有记云使后之君子隠则当以渊明为式仕则当以梁公为师】次山祠【在瀼溪傍祀唐元结县令吴审礼立】白居易祠【在府城西湓浦门内宋徐记】周濓溪祠【在庐山麓旧为书院正统初御史徐杰按察副使焦宏改为祠肖像其中】五贤祠【在德安县祀宋郡守李涧杨沂王秬李邦献李若川五人多遗惠民为立祠】狄梁公庙【在彭泽县南四十里宋赐额显正庙范仲淹记本朝赐额曰唐司空梁国狄文惠公之庙岁春秋有司致祭】祖将军庙【唐欧阳詹集云鲁国顔公顷为湖州牧州产碑材公载石还次江州蛟奔螭引直至湖心则茂林峭石势环气胜有神祠曰祖将军庙公捐金建亭名曰祖亭制文勒碑以纪其事】显济庙【在瑞昌县西有白龙泉祈雨即应宋建庙赐额显济】崇烈庙【在府治东南祀元江州总管李黼赐额崇烈后燬本朝洪武中重建春秋祭焉】
　　陵墓柳苌墓【梁承圣初司徒主簿柳苌卒子褒葬于九江者三年因大雨坏塜褒移葬换棺见父目开心有暖气良久谓褒曰九江神知我横死遣地神以乳饲我故不死扶去更生三十年乃卒】周敦頥墓【在府城南一十里清泉社】岳飞母墓【在府城南五十里飞镇江州时母卒葬于此】姚兴墓【在彭泽县南八十里兴宋名将战殁和州高宗追赠旌忠侯收葬于此】
　　古迹巢湖城【在府城东四十二里按楚有二巢在庐江六里其南巢桀所放处盖此地】浔阳城【在府城西一十五里本汉浔阳县其城晋孟怀玉所筑隋因水患移入城为附郭今名故州曰彭蠡曰湓城即其地】半洲城【在府城西九十里】太原郡城【在彭泽县东北五十里梁置领彭泽等县陈末废】柴桑城【在府城南九十里汉置柴桑县属豫章郡隋改曰湓城】浩州城【在浩山下唐初李大亮奏置州后废】废上甲县【在彭泽县境晋置义熈中省入彭泽】废九江县【在府境晋元帝置后省】废天水县【在彭泽县东五十里梁置属太原郡陈末废】废和城县【在彭泽县东北二百二十里梁属太原郡隋省入彭泽】废晋阳县【在彭泽县东北一百九十里梁置属太原郡隋省】废龙城县【在彭泽县西二里隋初置寻改曰彭泽】废乐城县【在彭泽县东五十里唐武德中置寻省入彭泽】废楚城县【在德化县唐武德中置属江州贞观中省】陶公垒【在府城东北晋将郭黙党附桓叛于此陶侃讨黙筑此以攻之故名亦名郭黙城】檀道济垒【在府境】陶潜宅【在德化县西南九十里柴桑里】谢氏山居【在匡山上霄峯中宋谢景先游此知为董奉仙处因卜居焉】飞鱼迳【在府城西二里晋吴为鱼塞于云湖有大鱼化为人语云晚有大鱼攻塞切勿杀许之须臾有大鱼至羣鱼从之同侣误杀大鱼是夕风雨暝晦鱼悉飞上木间因号为飞鱼迳】石泉碑【在葛洪山晋时洪见田有蛭害人乃书符箓于石置之田畔蛭不生石刻现存】
