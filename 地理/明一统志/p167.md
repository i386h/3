<!-- { "loadSidebar": true } -->
　　古迹穷桑【在鲁城北史记少昊氏自穷桑登帝位后徙于曲阜】莘仲城【在曹县东南三十里古莘国】鲁城【在曲阜县西二里神农氏自陈徙居鲁帝王世纪曰黄帝生于夀丘在鲁东门之北至春秋时鲁国都其城十有二门今宣圣庙及袭封府俱在焉】成城【在寜阳县境内古国名汉置钜平县后省】郕国城【在汶上县北三十里春秋时郕子国】鄣城【在东平州东六十里古国名也春秋齐降鄣即此】郜国城【有南北二城俱在城武县东南北郜即周文王庶子所封春秋所谓取郜大鼎于宋是也南郜春秋时宋邑汉置南郜县】楚丘城【在曹县东南五十里春秋时戎州已氏之邑汉改为已氏县隋改曰楚丘唐属宋州金属单州元属曹州本朝省入曹州】颛臾城【在费县西北九十里鲁附庸国季氏将伐颛臾即此隋置颛臾县属沂州】薛城【在滕县南四十里古国名黄帝之裔封此汉置薛县属鲁国】蛇丘城【有定陶县界即鲁之蛇渊囿汉置蛇丘县属太山郡后魏省】谷城【在东阿县南一十二里春秋时为管仲采邑东汉置县后省】桃城【在东阿县西南五十里春秋公会齐侯于桃丘即此】邾娄城【在济寜州南二十里春秋城邾瑕杜预注任城亢父县北邾娄城也】乗丘城【在曹县界内春秋公败宋师于乗丘即此汉置县金省】郈城【在沂州东三十六里春秋鲁叔孙氏私邑隋于此置临沂县寻徙入州城】费城【在费县西北二十里春秋鲁季氏私邑】武城城【在费县西北七十里即子防所治之邑】偪阳城【在峄县西南五十里春秋时晋灭偪阳是也】滥城【在滕县东南春秋时邾邑东汉置昌虑县隋省】刚城【在定陶县东北即鲁之阐邑汉置刚县属太山郡晋改刚平县后魏省】邹城【在邹县界内即叔梁纥所治之邑汉置南平阳县后省】休城【在滕县北一十五里孟子去齐居休即此】无盐城【在东平州东三十里古国名列女传无盐有丑女齐王善之立为夫人即此县女也汉置无盐县后省】葭宻城【在曹县西北三十里史记齐威王以田忌为将大破魏师于葭宻即此】漆园城【在曹县西北五十里荘周为漆园吏即此】古长城【在平隂县北竹书纪年梁惠王二十年齐筑防以为长城即此】山阳城【在金乡县界内汉置郡又改为国】梁父城【在泗水县北境汉置县寻省】亢父城【在济寜州南六十里汉置县属东平国隋省】湖陵城【在鱼防县东六十里汉沛公攻湖陵即此后为侯国】戚城【在滕县南七十里汉县】乗氏城【有二一在钜野县西南五十里汉置县一在曹县界内后魏以后县治也金济隂县徙治此】句阳城【在曹县北三十里汉置县后省】济阳城【在曹县西南五十里汉置县光武诞生于此】离狐城【在曹县界内汉为县唐天寳初改南华属曹州金省】寃句城【在曹州界内汉置县唐属杞州宋改曰宛亭属曹州元省】废济州【在济寜州后魏置治单父城金徙治任城本朝初省入任城县】须城废县【在东平州秦置须昌县隋改宿城又别置须昌五代唐改曰须城自晋以来皆为郡附郭本朝省入州】临沂废县【在沂州汉置属东海郡北齐省隋复置自唐至元并为沂州治所本朝省入州】济隂废县【在曹县界隋置自唐至宋皆为曹州治所本朝省入曹县】单父废县【在单县古鲁邑即宓子贱为宰处元属单州本朝省入单县】任城废县【在济寜州东汉为任城国晋为县属髙平郡金徙济州治此本朝初属济寜府后省】三朡亭【在定陶县界三朡古国名书遂伐三朡即此】盘庚村【在曹县东南八十里旧有殷后盘庚祠】戚姬村【在定陶县北汉戚夫人生于此】孝子村【在定陶县北里人孟昌宗母有疾割股以进而愈故名】陋巷【在曲阜县顔子庙前论语孔子曰贤哉囬也在陋巷不改其乐即此】阙里【在鲁城内即孔子所居之里按世家孔子卒诸儒讲礼乡饮酒大射于孔子家族氏因以为齐藏孔子衣冠琴瑟车书至汉景帝时鲁共王好治宫室壊孔子旧宅以广其居闻金石丝竹之音乃不敢壊于壁中得古文经传又髙帝过阙里以太牢祀孔子皆此今为宣圣庙】大庭氏库【在曲阜县治东春秋昭公十八年梓慎登大庭氏之库以望气曰宋卫陈郑火注曰大庭氏古国名唐李白诗朝登大庭库云物何苍然莫辩陈郑火空霾邹鲁烟我来寻梓慎观化入寥天】矍相圃【在鲁城内宣圣庙西南周廻二里即孔子射所】杏坛【在鲁城内宣圣庙前即孔子讲道之所北有子路捻丁石南有宋真宗御宝殿】受命坛【在曹县东北二十里汉髙帝即位于定陶汜水之阳建此】五父衢【在曲阜县西南左传季武子将作三军盟诸僖闳诅诸五父之衢】东鲁门【在府城东李白诗日落沙明天倒开波摇石动水萦廻轻舟泛月寻溪转疑是山隂雪后来水作青龙盘石堤桃花夹岸鲁门西若教月下乗舟去何啻风流到剡溪】鲁壁【在孔子宅内宋王禹偁铭据山髙兮为秦城凿池深兮为秦坑城之髙兮先壊坑之深兮曷先平伊斯壁兮藏家书匪秦乱兮犹不倾壊之者共王诵之者伏生发典谟训诰之义振金石丝竹之声如天地兮否而忽泰如日月兮晦而复明秦之焚兮未尽我不为烬秦之坑兮未得尔灭其国江海涸乾坤倾惟斯文兮用之不息】手植桧【在孔庙大成门北髙五丈余围一丈三尺宣圣手植者也晋永嘉三年枯隋义寜元年复荣唐干封二年枯宋康定元年复荣金时燬其根亦为人所戕元至元三年复荣】峄山碑【在峄山上刻秦始皇东巡狩羣臣颂徳之词丞相李斯篆宋元祐间摹于县廨中】
