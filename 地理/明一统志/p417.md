<!-- { "loadSidebar": true } -->
　　山川襄山【在府城西五里】紫葢山【在府城西北五里宋时改名中岘山】虎头山【在府城南五里元阿珠过襄阳尝驻马此山指汉东白河口曰若筑垒于此襄阳粮道可断也后遂筑鹿门新城等堡】鳯山【在府城南五里唐书孟浩然传云楚泽曾为刻碑鳯林山南即此】岘山【在府城南七里晋羊祜每登此山置酒尝谓从事邹湛曰自有宇宙便有此山由来贤哲登此者多矣皆湮灭无闻湛对曰公徳冠四海闻望当与此山俱传祜殁襄人感其德立祠刻碑其上见者莫不流涕唐孟浩然诗人事有代谢徃来成古今江山留胜迹我辈复登临水落鱼梁浅天寒梦泽深羊公碑尚在读罢一霑巾】栁子山【在府城北七里檀水出其下又有栁子水梁简文为州日泛舟穷栁子之源是也】望楚山【在府城西南八里旧有三名曰楚山马鞍山防山图经秦与齐韩魏攻楚方城秦军登山以望楚因名一云宋武陵王骏屡登陟以望见鄢城改今名晋刘山简九日尝登髙于此】万山【在府城西一十里旧与南郡邓县分界相传郑交甫所见游女处此山之下曲隈是也襄沔记以紫葢山万山岘山谓之三岘】卧龙山【在府城南一十里下有髙阳池】白马山【在府城东南一十里山有白马泉故名南雍州记每年刺史三月三日褉饮于此】谷隠山【在府城东南一十三里晋习凿齿隠遁处一作谷隠旧有紫金寺】隆中山【在府城西北二十五里下有隆中书院汉诸葛亮尝隠于此】独乐山【在府城西北二十八里诸葛亮尝登此】百丈山【在府城南三十里旧传有麝香兽栖止刘表遣人采药遇坎穴得麝香数斗如石莲馨香芬馥非世所有元兵逼襄阳宋来兴国以百艘侵百丈山即此】鹿门山【在府城东南二十里旧名苏岭上有二石鹿因改今名汉厐德公唐厐缊孟浩然皮日休俱隠居于此浩然诗渐至鹿门山山明翠微浅昔闻厐德公采药遂不返隠迹今尚存髙风邈以逺杜甫诗昔日厐德公未曽入州府襄阳旧问处士节独苦擕家隠鹿门刘表焉能取】伏龙山【在府城西南三十里宋曽巩守郡日祷雨数应】太岳太和山【在均州南一百二十里山有二十七峯三十六岩二十四洞五台五井三泉三潭初名仙室山又名太岳山真武奉元君之言游览至此改名太和其中一峯最髙者旧为天柱峰亦曰紫霄峰岩曰紫霄岩因栖止脩炼后人谓非武不足以当之又更名武当山本朝永乐中营建宫馆一新复改今名】石阶山【在太和山一名华岳地肺一名肺山福地有救穷草冬夏不枯月食三寸絶谷不饥】女思山【在太和山汉来歙曾孙女嫁为河内张德子妇随夫还至此山南望其父母思慕而死遂葬于此】外朝山【在太和山后诸山皆朝拱太和山唯此山外向】鸡鸣山【在太和山之西】牛头山【在均州城东北五十里其山髙险昔人曾于此置闗上有一石形如油瓶名油瓶闗】大观山　小观山【俱在均州东南汉江中】五车山【在宜城县东北二十里俗传有厐居士舁金弃此山下】石梁山【在宜城县西三十里形似桥梁上有厐德公祠】赤山【在宜城县东南八十里土石皆赤下有深潭相传周吕望尝钓于此名钓鱼洞】清溪山【在南漳县临沮城界内其山髙峻东有泉晋郭璞为临沮长尝游此赋诗云清溪千余仞中有一道士】十防山【在南漳县北一十五里】舞旗山【在南漳县东二十里】四望山【在南漳县南三十里东望襄阳西望房县南望荆州北望谷城皆见故名一名太府山】老鸦山【在南漳县南五十里上接文阳洞下接三泉山周廻四十余里洞险峻幽深人不可近相传龙神所居俦雨有应】八叠山【在南漳县西六十里晋司马懿凿山开道屈曲八叠因名】羊角山【在南漳县西一百二十里】司空山【在南漳县西一百三十里】鸡头山【在南漳县西一百八十里北临漳水一名临漳山】荆山【在南漳县西北八十里山三面险絶惟西南一隅通人径山海经曰其阳多铁其隂多赤金山顶上有池旁有石室相传卞和宅上有抱玉岩今鳯阳府亦有此山】狮子山【在枣阳县南四十里上有汉光武庙】甘泉山【在枣阳县东北四十里地肥而水甘故名】武王山【在枣阳县东五十里世传楚武王尝猎此乂名覇山】资山【在枣阳县东南六十里其上深邃阔逺可以耕种脩篁大木环山之民皆资焉故名】椒山【在枣阳县东北六十里上有寺】瀴源山【在枣阳县南七十里山有二石名东西石虎】赤眉山【在枣阳县西北八十里相传赤眉尝军此山下地名北寨】谷山【在谷城县西北一十里有古谷城即春秋谷伯绥旧国又有谷神山在县西一十里上有石城】屏风山【在谷城县北九十里昔白玉仙人得素书于此】薤山【在谷城县西南六十里山有孤竹三茎三年生一笋笋就竹死代谢不巳每诸山云起此山无云终不雨土人以为验】马窟山【在光化县东五里中有石窟相传汉时有马数百匹従此窟出形小似巴滇马三国时呉陆逊攻襄阳又值北穴有马数十匹出逊载还建业蜀使来有兵家滇池者识其马色云亡父所乘对之流涕】固封山【在光化县西北一十里山之东旧为晋顺阳王城本名崇山唐改仐名】三夫人峰【在均州南状若博山香炉】谢公岩【在府城西南五里昔谢希逸游此故名】书字崖【在均州北五里其崖髙峻上有字刻】九十九冈【在枣阳县东宋邢居实诗岐路剧羊肠重冈九十九】圣人洞【在府城南二十里唐贞观间见一翁游此形服异常故名】仙女洞【有二一在府城西北三十里一在南漳县西南五里抱玉岩东】黄龙洞【在府城南三十里】圣马洞【在南漳县治西南有石室可容二三十人旧传有白马饮水其中】汉江【源出陇西嶓冡山由汉中流经郧县均州光化至府城北又东南经宜城抵安陆州至大别山入于江其水因地而名曰漾曰沔曰汉曰沧浪盖总名为汉别言之则有四耳唐杜审言诗楚山横地出汉水接天回元诗嶓冡去年寻漾水襄阳今日渡江濆】清泥河【在府城西北源出均房宋末以襄阳受围五年即其地造轻舟百艘】白河【在府城东北源出南阳府鄀州界下入汉江】唐河【在府城东北一百里源出唐县入汉江】曽河【在均州南六里源出太和山东流经城南入汉江州东南七十里又有浪河源亦出太和山东流入汉江】清凉河【在南漳县东一十二里源出西溪洞与蛮河合】漳河【在南漳县南一百三十里其水由当阳境入汉江】滚河【在枣阳县西南合白河入汉江】泌河【在光化县东南流至府界与白河相合入汉江】蛮河【发源自房县界经南漳入宜城西南六十里入汉江桓温避父讳改名夷水】鸭湖【在襄阳县汉昭烈乘的卢越檀溪曾经此】襄水【在府城西北源出栁子山北流为檀溪南流为襄水又名涑水荆州记云水中有物如马甲如鲜鲤七八月中好在碛上自曝膝头似虎掌小儿不知欲取戏弄便杀人】均水【在均州前汉地理志丹水东流入均水】沧浪水【在均州北四十里即禹贡沧浪之水】潮水【在南漳县西一百里其水一日一潮】浕水【在枣阳县南源出浕山汉张衡南都赋澧泺浕是也】瀴水【在枣阳县东西流入汉江西魏置瀴源县以此名】檀溪【在府城西四里汉昭烈乘的卢西走至此溪一跃而过梁武帝镇荆州潜造器械伐竹木沉檀溪为舟装之备即此处今巳涸】磨针涧【在太和山北真武脩炼久之未契元亟欲出山至此涧忽遇老妪操铁杵磨石上问磨此何为妪曰为针耳曰不亦难乎妪曰功至自成真武大悟即返岩精脩卒得上道因名曰磨针涧】沉碑潭【晋杜预南征纪功勒为二碑一立万山上一沉万山下潭中唐鲍溶诗襄阳太守沉碑意身后身前几年事汉江千古未为陵水底鱼龙应识字】昭王井【在宜城县唐韩愈宜城驿记井北有楚昭王庙】王粲井【有二一在万山东粲有故宅在焉唐杜甫诗吾家碑不昧王氏井依然一在习池上宋孙信臣诗王粲初开井山翁旧醉池】葛井【在府城西荆州记诸葛亮宅有井】龙井【在太和山】甘露井【在太和山南岩宫前】甘泉【有二一在府城西南七里一在太和山后】饮马泉【在府城西南一十里旧传闗羽尝饮马于此】金泉【在均州治宋王齐作记】白花泉【在太和山】参斗泉【在均州东其水汲之虽干人不减不汲亦不増相传参斗二星下临因名】金沙泉【在宜城县东其水造酒甘美世谓宜城春又名竹叶春久湮塞】珎珠泉【在宜城县东七十里流入汉江】一椀泉【在南漳县西三百里歇马庙傍石上有坎仅容水一椀取之不竭】温水泉【在光化县南五里一名温水河旧有一泉其水温暖今塞河尚存】习家池【在府城南八里后汉习郁尝穿此池依范蠡养鱼法中筑钓台临殁谓其子曰必葬我近鱼池后山简镇襄阳每出游多之池上置酒辄醉名之曰髙阳池宋曾巩诗未脱迂疎笑山简更须同上习池游王安石诗遥想习池寒月夜几人谈笑伴诗翁】黒龙池【在府城东五里水深而碧唐牛僧儒尝祷雨于此】濯笔池【在府城南虎头山相传汉昭烈濯笔于此】盐池【在太和山东南一百里水气袭于草上如盐】珎珠池【在南漳县北三十里双池寺内人于地傍蹴嘑则四围水涌跳如珠】石羊池【在枣阳县南三里池上有石如卧羊】莲花池【有三一在枣阳县西南二十里一在县东三里霍山顶一在均州城西南五里皆种莲】蔡子池【在枣阳县蔡伦宅傍宋王安石诗波工手诧今様鱼网肯数荆州池】木里沟【在宜城县后汉王宠为刺史凿广水与木里沟灌田六千顷宋县令陈表臣复脩以广灌溉起水门四十六通旧陂四十有九】长渠【在宜城县西荆及康狼楚之西山水出二山之间曰沔水楚屈瑕伐罗及鄢乱次以济是也秦白起攻楚去鄢百里立碣壅是水为渠以灌鄢遂防楚都宋曽巩有长渠记】蔡洲【在府城东北汉水中后汉蔡瑁居其上曹操尝造其家】斩蛟渚【在府城北沔水先有蛟为患汉邓遐守襄拔剑入水蛟绕其足遐挥剑斩之自此无蛟患】觧佩渚【在府城西一千里昔郑交甫游于江汉之渚遇湘妃二女觧佩玉赠之即此处宋顔荛诗爽籁尽成鸣鳯曲游人多是弄珠仙】白公湍【秦白起伐楚涉此水因名】袁曹渡【在谷城县曹操袁术争渡于此】
　　土产沙金【南漳宜城谷城三县出】蔗　柑　紫姜【俱襄阳县出】石青石碌【俱南漳县出】山鸡　万年松　骞林叶　灵寿杖黄精　茅香【俱太和山出】鳊鱼【汉江出襄人以槎断水鳊多依槎因谓槎头鳊】樃梅【在太和山相真武折梅枝寄樃树之上仰天誓曰吾若道成花间果结后竟如其言今树尚存名樃梅】
　　藩封襄王府【在府治东南本襄阳卫公署正统二年改建】宁乡王府　枣阳王府　阳山王府　镇宁王府　隆庆王府　永城王府【俱在襄王府东北】
　　公署襄阳卫【在府治西南正统初建】襄阳防卫【在府城内天顺初为襄府置】均州守御前千户所【在州治东南】
　　学校襄阳府学【在府治东元燬本朝洪武五年重建】均州学【在州治东南元燬本朝洪武四年建正统中再建】襄阳县学【在府治东北洪武四年建天顺间重建】宜城县学【在县治东南洪武五年建】南漳县学【在县治东宋建】枣阳县学【在县治南元大定初建】谷城县学【在县治东南宋建欧阳脩有记】光化县学【在县治东南宋建以上四学俱本朝洪武五年重建】
