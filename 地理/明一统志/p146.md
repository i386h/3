<!-- { "loadSidebar": true } -->
　　古迹马邑城【在朔州东晋地记云秦人筑此城将成而崩者数矣忽有马周旋驰走反覆父老异之因依以筑城而不崩故名马邑】长城【在府城北一十里秦筑土色皆紫故称紫塞】广武城【在马邑县南八十里韩王信与匈奴屯广武以南汉兵大破之即此汉为县属太原郡】代王城【在尉州东二十里汉为代县文帝封代王时居此】定襄城【在府城西北二十八里汉定襄郡唐定襄县皆治此有阴山道青坡道皆出兵路】卤城【在应州境汉为卤城县属代郡东汉属鴈门郡】苏武城【在府城西北五百余里苏武使匈奴时居此】成乐城【在府城西北本汉定襄郡之盛乐县后魏初拓跋力防都此号盛乐唐置振武军辽为振武县县北七十里有黒砂碛】云中城【在府城北郭外后魏建此为西京其门东曰迎春南曰朝阳西曰定西北曰拱极其宫垣占城之北唐为云中郡】梁郡城【去朔州二十里后魏时尔朱荣所筑】太平城【在朔州境后魏置神武郡北齐改曰太平后周废郡城内有统万所送二大釡各受二百石】黄昏城【在山阴县北黄花岭后魏文帝于此筑三城俗以日没城为黄昏城早起城为鸡鸣城并日中城为三】东受降城【在废东胜州东北八里本汉云中郡地寰宇记此城东南至朔州四百里西至中受降城三百里】中受降城【在府城西北五百里本秦汉九原县地唐贞观初立云中都督府后置横塞军辽置云内州旧领云川柔服二县元省入州】西受降城【在古丰州西北八十里三受降城皆唐朔方总管张仁愿所筑开元初西城为河所圮总管张説与城东别置新河寳元初城武节度使张惟清徙东城于绥逺烽南】金鳯城【在应州后唐明宗生于此中有金鳯井】宏州城【在蔚州北九十里汉为代郡阳原县地后魏置长宁县北齐属长宁郡隋改开阳县属马邑郡唐为安边郡辽置宏州元以附郭襄阴县省入州本朝州废】武州城【在朔州西一百五十里本赵武州塞汉为鴈门郡武州郡晋改县曰新城后唐李克用生神武川之新城即此辽金为武州治宁逺县本朝省】东胜州城【在府城西五百里隋初置胜州治榆林县后改榆林郡唐改东胜州或为榆林郡辽废后复置本朝省】宁边州城【在废东胜州东南三百里辽置州金置镇西军元省入武东胜二州】废五原郡【在府城西北四百二十里本秦上郡北境汉为五原郡治九原县隋初置丰州后改五原郡唐复为丰州或为九原郡寰宇记九原有前后鸡延城反郎君城本朝省】宣宁废县【在府城西北八十里本辽宣徳县置徳州昭圣军金废州改县曰宣宁属大同府元因之本朝省】平地废县【在府城西北五百里金立平地寨元置为县本朝省】天城废县【在府城北一百八十里本云中县地后魏置广牧县辽改曰天城金属大同府】富民废县【在古丰州境本汉朔古临戎县地隋置富民县唐废辽复置】河滨废县【在府城西五百余里隋榆林县地唐析置此县属胜州县东北有河滨关后废辽复置属东胜州】白登废县【在府城东北一百三十里辽置长清县金改白登本朝省】灵仙废县【在蔚州城内本唐兴唐县五代梁改曰隆化晋改今名辽金因之本朝省入州】定安废县【在蔚州东七十里本汉代郡东安阳县地唐末置此县后唐李克用伐刘仁恭次蔚州晨雾晦防占不利深入会雷电大作燕军觧去即此金陞为州本朝省】飞狐废县【即广昌县后周置隋改今名相传有狐于紫金岭食五粒松子成飞仙故名唐属蔚州】金城废县【在应州城内本汉鴈门郡阴馆县汉末废唐始置金城县为州治辽金元因之本朝省】鄯阳废县【在朔州城内本秦马邑县地北齐置招逺县为广安郡治隋改名鄯阳为朔州治辽金元因之本朝省】后魏宫垣【在府城北门外有土台东西对峙葢双阙也复为天王寺】辽金宫垣【在府城西门有二土台葢宫阙门也路寝之基犹存】平城外郭【在府城东五里本秦汉平城县晋时刘琨衣猗卢为代王都平城即此其外廓乃西魏筑在今无忧坡上南北宛然】髙阙塞【在古丰州河之西史记赵武灵王筑长城自代傍阴山下至髙阙即此寨是也】句注塞【在朔州赵襄子以其姊为代王夫人欲并代约代王遇于句注之塞即此】稒阳塞【在古丰州汉有稒阳县属五原郡汉书窦宪出鸡唐塞邓隲出稒阳塞遂至燕然山】石铭陉【在灵丘县西水经云滱水东南流入此陉有石铭其上云冀州北界故谓之石铭陉】飞狐道【在广昌县北入懐仁县界汉郦食其説髙祖塞飞狐之口谓此】大胜甸【在灵丘县东六十里元兵尝胜金人于此】拂云堆【在古云州境其堆有祠】铜石像【在府城之舍利坊辽建华严寺奉安诸帝石像铜像计石像五铜像六内一铜像衮冕垂足而坐余皆常服】铁板【在蔚州西南马庄有泉一道民竞争利金时铸铁板一开十窍分水灌溉至今民赖焉】铜山冶【在广昌县旧置炉铸钱唐至徳以后废元和间复置】三冈四镇【俱在应州赵霸冈在城东黄花冈在城西防驾冈在城南安边镇在城东大罗镇在城南司马镇在城西神武镇在城北元好问诗南北东西俱有名三冈四镇防金城古来险阻边陲地威镇羗胡万里惊】
　　名宦秦防恬【为将北逐匈奴闗地数千里累土为山植榆为塞因地形制险威振朔漠】汉陈平【从汉髙帝击韩王信至平城为匈奴围于白登髙帝用平竒计使单于阏氏解围得出】周勃【从髙帝击胡骑及韩王信破之以功迁太尉又击陈豨定鴈门郡十七县云中郡十二县代郡九县】灌婴【从髙帝击韩王信于代至马邑降楼烦以北六县斩代左将破胡骑于武泉】孟舒【云中太守得士卒心时称长者】李广【云中太守材气无双时号飞将军】魏尚【云中太守军市租尽以给士卒出私养钱五日一杀牛以飨军吏匈奴不敢近云中塞】耿霸【建武中以上谷太守与呉汉等击贾贤连战平城下破之追出塞后与柱茂诣飞狐道堆石布土筑起亭障自代至平城三百余里】廉范【明帝时云中大守会匈奴入塞范以寡撃众日暮令军士各交缚两炬三头爇火营中星列冦以为救兵至乃退范令军中蓐食晨赴斩首数百级自是云中无冦】隋李充【开皇中朔州总管甚有威名为虏所惮】唐娄师徳【天授初检校丰州都督衣皮裤率士屯旧积谷百万兵以饶给无转饷和籴之费】王忠嗣【天寳初以大同军节度使北讨战桑干河三遇三克自朔方至云中数千里据崄要筑城堡斥地甚逺】李光弼【云中大守讨安禄山有功】髙霞防【丰州刺史受降三城都团练使治声翕然】李景畧【贞元中丰州刺史天徳军西受降州都防御使节用约已威令肃然又开感应永清二渠溉田数百顷】任廸简【李景畧表为判官甚得士卒心后授丰州刺史天徳军使】李晟【讨王武俊于白楼逾飞狐至代州拜神防行营节度使所过秋毫无犯】宋杨业【副潘美为云应军行营都部署拔四州辽人复取寰州业立战重伤为辽所获不食三日而死】孙翊【宣和末知朔宁府被命救太原时敌势张甚或言不若引兵北捣云中翊曰此防固善奈违君命因冒围至城下张孝纯不肯启门遂死之】辽张俭【统和中云州幕官故事车驾经行长吏当有所献圣宗猎云中节度使进曰臣境无他产惟幕僚张俭一代之寳愿以为献遂得召见访及世务占奏三十余事】金贾少冲【定安令蔚州刺史恃贵不法属吏畏之每事輙曲从其意少冲独守正不阿】完顔玖珠【武州刺史元兵取其子侄抵城下曰苟不速降且杀之玖珠曰当以死报国遑恤家为城破力战而死】元韩浩【便宜都元帅兼应州彰国军节度使有抚军爱民之体】本朝张文焕【洪武中为白洋镇巡检与胡冦战死其妻闻之亦同日死一子贫不能自存召养于京给以父俸】周郁【洪武末知浑源州时飞蝗为灾郁防祷蝗飞去州南有虎啮人郁牒于神设笼山下榜曰伤人虎入此是夜果入笼州人至今思之】郑亨【宣徳中以武安侯镇守大同号令严明士卒乐为之用外冦不敢犯边】朱冕【正统中以武进伯镇守大同为将在镇十数年士卒仰戴后率兵御边冦没于阵】殷礼【正统中大同府学教授轨范严肃士子多所造就　省志】雷缙【正统中为大同府通判以均徭兴学著绩受勅推封　省志】耿信【正统中知蔚州以治行称考绩陞庆阳知府省志】桂琳【天顺中广灵知县有惠政及去民塞道攀留　省志】王越【天顺末廵抚大同脩筑诸边城堡边防赖以永固　省志】
　　流寓朱弁【宋徽州人建炎初借吉州团练使使金以通问两宫至云中见尼玛哈説甚切及言用兵讲和利害甚悉尼玛哈不聴使就馆守之以兵乂廹仕刘豫不屈绍兴中和议成得归有聘游集四卷】髙瑛【临海人正统间随父谪寓大同寻举山西乡试登进士第累官四川按察使　省志】
