<!-- { "loadSidebar": true } -->
　　山川石柱山【在府治北上有石柱髙二丈】石梁山【在府治西北连接白兆山其势如梁】凤山【在府治东南以形似名】铁城山【在府城北五里山有石如铁】石岩山【在府城南一十里山有石岩晋张昌作乱于石岩山织竹为鸟形衣以五色聚肉其傍而集百鸟诈云鳯凰降因伪建元神凤】紫金山【在府城西二十里峭壁斗絶石皆紫色故名上有跨鼇堂遗址郡有紫金山金峯千金坊万金桥金口湖总称为五金】科斗山【在府城东北三十里】白兆山【在府城西三十里上有桃花岩仙人洞又有僧妙济写经台及李太白读书堂宋蔡确诗闻说桃花岩石畔读书曽有谪仙人】郝甑山【在府城西三十里后周以此山名县山有涢溪景云潭潭侧有唐甑山公郝处俊钓鱼台宋蔡确诗矫矫名臣郝甑山忠言直节上元间钓台芜没知何处叹息思公俯碧湾】章山【在府城东四十里古文以为内方山左吴自豫章与楚夹汉旧经云豫章即今之章山唐李白娶安陆许氏逮流夜郎妻在父母家有寄内诗云南来不得豫章书亦言安陆之豫章也】陪尾山【在府城东北四十里禹贡熊耳外方桐栢至于陪尾即此一名横尾】夀山【在府城西北六十里与应山县接境山下民有夀至百嵗余者故名元杨绘诗夀山北耸侵隋碧郧水南流接汉青宋玉阳台犹暮雨子虚梦泽半春耕】大安山【在府城西六十里唐许绍家于此李白忤髙力士放还至此许氏以孙女妻之宋黄晦叔诗大安妇翁舍时来枕流眠】燕子山【在府城西一百里形如燕巢】大猿山【在随州城西南一名大狐山南都赋天封大猿即此】龙居山【在随州城西南以隋文帝微时居此故名】随城山【在随州城南七里因以名州】三山【在随城山南有三阜形如】独宗山【在随州西南一十里山为涢川众山之尊】赤石山【在随州城北三十里山石皆赤唐天寳间改名赫石】三钟山【在随州城东北五十里山有三堆状若覆钟】大义山【在随州城东北五十里民居其间贫富自相取足有义风故名】君子山【在随州东南七十里山下居民多忠厚故名】龙井山【在随州城西七十里山有龙井】青林山【在随州东南七十里山林逺望蔚然而青】石女山【在随州城东北八十里有石如女子状】卓剑山【在随州城南八十里以形似名】松盖山【在随州城西北九十里山多大松逺望如盖】驴泉山【在随州城北九十里有池虽旱不涸荆州记驴泉山石润牛马经过贪其甘不肯去土人云牛马解逸即此山寻之】大洪山【在随州城西一百二十里相为慈忍卢尊者道塲其山崛起一方巉然云间四面陡险絶顶有太湖湖旁有龙鬭崖又有明圣泉硫黄池仙女洞佛儿岭鹳子山断足岩皆此山之景也宋靖康间避冦者甞依此山立寨栅自保贼竟不能破】鹦鹉山【在随州城东北一百五十里形如鹦鹉】香炉山【在随州西北一百八十里以形似名】厉山【在随州城北一百八十里礼记祭法云厉山氏之有天下也其子曰农能殖百谷注云厉山氏炎帝也起于厉山西汉志注随故厉国也皇甫谧云今随之厉乡荆州记山有二宂云是神农所生遂即此地为神农社常年祀之】栲栳山【在随州城西北二百里跨南阳府唐县境宋章潜诗秀色如栲栳孤髙端可压羣山藏云蓄雨无踪迹怨鹤啼猿自往还】葛藤山【在云梦县东北四十里产葛根】伍家山【在应城县东北二十五里方舆胜览云伍氏所居上有禅刹龙井旱祷多应故名】京山【在应城县北六十里山有温泉】凤凰山【在孝感县东四十里方舆记晋孝武永和四年凤产其上又云凤将九子翔集安州之境故又名乳凤冈】三山【在孝感县西北八十里三峯鼎立一名大洪山】九山【在孝感县东北八十五里又名九宗山其山环阜疉嶂林麓深杳旧有圆明寺大溪横前景物幽趣不减长安之九也旧图经云唐大将王铁鎗所居上有八境寳陀罗汉三岩宋范雍诗山竒号九名与雍州同】白云山【在孝感县东北八十五里旧名石人山元平章察罕隐此自号白云山人】大悟山【在孝感县东一百五十里旧传灵济祖师道塲】应台山【在应山县治东南县名取此山当县治其顶方平如印又名印台】石井山【在应山县西三十里】孔山【在应山县东三十里一名洞山山有洞宂毎大风将起宂先有声】兠鍪山【在应山县北四十里以形似名】冻山【在应山县东南四十里一名蜂儿山宋元丰间太守滕甫自汴赴官路经于此时无风雨而寒甚故名】洞庭山【在应山县西四十里中有一宂莫测深浅】吉山【在应山县东南五十里有南吉北吉二山古吉阳县在山之南】髙贵山【在应山县东北六十里山顶有石如又名太山上有灵济祠前有圣水井甞有白龙见】覆手山【在应山县东六十里一峯五涧望之状如覆手】松子山【在应山县东北八十里地名新店】礼山【在应山县东八十里旧建应州于此】大城山【在应山县东一百里山之阳有古城】四望山【在应山县北一百里山髙可周览四方故名】石羊冈【在云梦县东十五里】桃花岩【在白兆山唐李白读书处白有答俗人诗云问予何事栖碧山笑而不答心自闲桃花流水杳然去别有天地非人间又寄刘侍御诗云蓬壶虽防絶鸾鹤心悠然归来桃花岩得憇云牕眠宋范雍诗郧川梦泽地古迹堪询求白兆桃花岩翰林栖此丘元李通儒诗地势下临郧子国山光遥射楚王城惟有桃花岩上月曽闻李白醉吟声】仙姑洞【在孝感县东北一百二十里】神农洞【在厉山荆州记云山有二宂是神农所生处故名】真珠坡【在云梦县治东毎雨过有圆砂光莹如珠】洗足石【在安陆县西胜业院方舆记五代周世宗微时隐水西寺濯足于此上有古桧一株宋王得臣诗柴皇徒步奔埃尘风云未至时方屯石上无聊漫濯足泥蟠留此潜其神】后湖【在孝感县治后】董家湖【在孝感县东五里因董永得名】羊马湖【在孝感县东三十里】注泉湖【在孝感县西南三十里】东山沦河湖【在孝感县东四十里】三台湖【在应城县南六十里】瀖河【在安陆县源出白兆山下逹云梦蒿子港口入涢河】扶恭河【在随州城西上从栲栳山道家林流入州境下流入安陆县界合汉水入大江】圣水河【在随州城西北八十三都】右鱼河【在随州城南大洪山界】西河【有二一在孝感县治西源出河南信阳县从澴河入汉水一在应城县源出大洪山白龙井流至县境防襄水东流至汉口入江】义河【在应城县西北上接安陆州下入汉阳府张家河】沦河【在孝感县南源出涢河入步口流经本县下流入于荆江】澴河【在孝感县北四十里源出应山县西鸡头山以环绕山谷故名唐置澴州及澴阳县取此今为澴河镇】汶水河【在应山县西北二里经东南入方家河】白泉河【在应山县东三十里自山悬流而下入于涢水】大洪河【在应山县北三十里】汉东河【在应山县西四十里】黄沙河【在应山县东五十里】五龙河【在应城县源出京山县林泉山分为二港俱流入本境三台湖至汉口入江】汤池港【在应城县源出玉女泉流入景陵县】涢水【在府城西北源出陪尾山石岩下绕城西隅东流入汉江俗称府河亦名石潼唐刘文房诗淮南摇落客心悲涢水悠悠怨别离早鴈初辞旧闗塞秋风先入古城池】漳水【在府城西五十里源出大洪山沈括笔谈清浊相揉者为漳章文也漳与涢水合流色如防蝀十里方混故曰漳】槎水【在随州城东南左传楚人除道梁槎营军临随即此一名溠水西魏改防西曰下溠取此】防水【在随州城西北南流入涢水西魏置防西郡以此为名宋陈师道诗防涢双水绕城隅髙谊曽闻季大夫九十九冈风俗厚人人况已握灵珠】均水【在随州城西四十里】泿水【在随州城南四十五里流入涢水】暖水【在大洪山西北】漻水【源出江夏废平夀县西南过安陆入于涢】石牛潭【在府城西北舆地纪胜水中有巨石如牛郡人以石岩部石紫石石照石淙马踏石洗脚石及石牛潭为八石】云潭【在随州城东南五十里】鼋潭【在随州城东六十里】天井涧【在应山县东二十里龙兴寺北上有龙祠祷雨有应旧有平康塞在涧北宋人避兵于此虏不能犯】金龙涧【在府城西舆地纪胜朱时道家有金龙玉简学士院譔文毎一嵗中斋醮投于名山洞府故名】九井【在厉山山有两重堑中有九井相传神农既有九井自穿汲一井则众井皆动】舜子井【在随州治东南舜子巷又名义井有秦时断碑字漫灭惟存五大夫三字后移于汉东楼下宋许觉之诗一千二百余年外万古销磨不可寻舜子井泉谁记古随人闾巷祗如今书字杂科虫体氏爵名存乐石阴豋览时来醒醉眼也胜他物在园林】龙井【有二一在随州大浪山一在安陆县西三十里俱祷雨有应】白龙池　黒龙池【俱在大洪山白龙池在山南宋郑獬甞病伤寒忽梦化为龙浴于池中闻池上人呼曰白龙翁来因名黒龙池在山北水极深内有一青蛇出现不时旱祷俱有应又应城县五家山亦有白龙池应山县大山亦有黑龙池】樠池【在应城县治南左传楚武王卒于樠木之下即此】磨陂泉【在孝感县东北八十里其泉涌出灌田千顷】温泉【在应城县北六十里京山上渊静如鉴闻人声则汤汤奋发其热可以燖鸡东南流注于涢】玉女泉【在应城县西五十五里其泉热沸野老相玉女炼丹之地唐李白诗神女没幽境汤池流大川阴阳结炎炭造化开灵泉地底烁朱火沙边敲素烟沸珠跃晴月皎镜涵空天气浮兰芳满色涨桃花然精神万殊入潜行七泽连愈疾功莫尚变盈道乃全濯濯气清泚晞髪弄潺湲散下楚王国浇分宋玉田可以奉巡幸奈何隔穷偏独随朝宗水赴海输微涢】鹊陂【在云梦县东二十里】骕骦陂【在随州城北唐城白云乡左传唐成公有两骕骦马今唐城镇有骕骦桥并石刻三字犹存唐胡防诗行行西至一荒陂因笑唐公不见机莫惜骕骦输令尹汉东宫阙早时归】云梦泽【在安陆县南五十里史记司马相如传云楚有七泽其小者名云梦方九百里左传云防子之女弃子于梦中又云楚子济江入云中禹贡曰云土梦作乂是云梦本二泽双举曰云梦】
　　土产漆　白蜡　野鸡【各县俱出】葛　覆盆子【随州出】根子菜【根似蔓青而大又似萝卜俗呼根子菜他处皆无惟安陆有之】
　　公署徳安守御千戸所【在府治东洪武初建】随州守御百戸所【在州治东安陆卫洪武元年分守于此】
　　学校徳安府学【在府治南宋建于府治东北本朝洪武间迁此】随州学【在州治东宋建】安陆县学【在县治东洪武间建】云梦县学【在县治东宋建】应城县学【在县治东南洪武间建】孝感县学【在县治东宋建】应山县学【在县治北元建】
　　书院长庚书院【唐李白读书处陈钜夫记】
