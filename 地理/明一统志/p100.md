<!-- { "loadSidebar": true } -->
　　列女崔氏【宋合肥人包拯子繶妻繶为潭州通判卒拯意崔不能守使左右尝其心崔蓬垢涕泣见拯曰妾生为包妇死为包鬼誓无他也母吕欲诱崔嫁其族人崔曰倘以不义见逼必絶于尺组之下卒不嫁】张氏女【元庐江人嫁为髙垕妻母病目丧明张氏归省抱母泣以舌防之目忽能视州县以状闻褒美之】方氏【合肥人陈顺妻夫蚤卒方抱节自守终其身事闻旌表畿志】何氏【舒城人孔询妻询卒何理訽髪为绳系臂以见志或夺之厉声曰必断吾臂甘贫誓死后以疾终畿志】周氏【无为州人倪景四妻景四蚤丧周矢志自守事闻旌异之畿志】卢聪妻朱氏【霍山人夫死妯娌多诱之嫁朱誓死不二事闻旌表南畿志】赵氏【巢县人叶荣妻夫亡守节有司上其事诏旌表之畿志】周氏【六安州人赵軏妻正徳壬申为贼所掠绐还至家携子女赴水死南畿志】王氏【合肥人正徳辛未贼众至王恐辱抱子女赴塘水死嵗癸巳御史闻人诠大书王烈妇家四字于其门南畿志】失名女【六安州人为贼所掠欲犯之以帕防其头复被以锦衣女辄褫碎之强拥上马复投地大骂遂遇害贼叹曰真烈女畿志】
　　仙释左慈【庐江人于天柱山中精思学道得石室中丹经尤明六甲能使鬼神坐致行厨变化万端曹操召见闭一室断谷朞年出之顔色如故操尝宴賔曰所少者松江鲈耳慈令铜盘贮水以竿钓之即得鲈操曰恨无蜀姜慈曰易得操恐近取即曰前使买锦可报増二十段慈曰诺须臾袖中出姜后买锦者回果云是日得报増锦操出近郊慈携酒一升脯一斤百官皆醉饱操恶其怪欲杀之忽不知所在终不能害】慧满【唐贞观间于大蜀山诵经二十余年忽有白衣造门曰我东海王之少子闻师诵经故此聴受时苦旱慧满令其降雨荅曰水旱上帝司之若盗布天泽罪当殛死慧满曰汝舍身救民我诵经救汝白衣唯而去须臾膏泽随至白衣死于山慧满收而葬之民为立祠】三刀禅师【唐末居庐江显宁院黄巢之乱为贼所执砍之三刀无血世号三刀禅师】义了【合肥人姓钟离尝为进士去从浮屠学名所着为昨梦斋吴正仲为之作诗云不受尘网纒祝髪趋幽屏回视真梦事超然得深省寂然涵虚空梦觉等前境】崔自然【巢县人少好道服松脂法后隠于城南洞中辟谷修炼冬雪寒尝于溪中澡浴海入山虎豹见之皆驯服一日谓其徒曰我为仙官所召语讫而逝有人自豫章来者见之于道今石牀药鼎见存畿志】
　　安庆府【东至庐州府无为州界三百七十里西至湖广黄州府黄梅县界二百一十里南至池州府东流县界五里北至庐州府舒城县界二百一十里自府治至南京七百四十五里至京师四千一百八十五里】
　　【粮一十三万一千八百石零】
　　建置沿革禹贡扬州之域天文斗分野春秋时为皖国亦为舒桐二国地战国时属楚秦属九江郡汉属庐江郡三国初属魏后属呉为重镇东晋始以庐江分置晋熈郡宋齐因之梁置豫州后改晋州北齐改江州陈复为晋州隋初改熈州大业初改同安郡治懐宁唐初为东安州寻改舒州属淮南道天寳初复为同安郡至徳初改盛唐郡乾元初复为舒州五代时初属杨呉后属南唐宋初仍为舒州政和间置徳庆军绍兴中改安庆军庆元初陞为安庆府元改为安庆路属河南行省本朝初改宁江府后复为安庆府直隶京师领县六
　　懐宁县【附郭本汉庐江郡皖县地三国呉为皖城东晋始置懐宁县隋熈州唐舒州皆治此宋元仍旧夲朝因之编户四十二里】桐城县【在府城东北一百五十里夲春秋时楚之附庸桐国汉置枞阳县属庐江郡东汉省梁改置枞阳郡隋初改为县后复改为同安县唐至徳初始改桐城县宋元仍旧夲朝因之编户四十九里】潜山县【在府城西北一百四十里本懐宁县之清朝五照二乡地宋立为四寨仍县元至元中立野人原寨至治间始析置潜山县以山为名夲朝因之编户四十四里】太湖县【在府城西二百三十里本汉皖县地刘宋始置太湖县属晋兴郡因其地有太湖故名南齐置龙安郡隋初改晋熈县后复为太湖县属同安郡宋绍兴间省入懐宁县寻复置元仍旧本朝因之编户五十七里】宿松县【在府城西南二百七十里本汉皖县地元始中置松滋县属庐江郡晋改宿松县梁于此置髙塘郡隋初废郡改县曰髙塘后复改宿松县唐初置严州未几州废以县属舒州宋绍兴间省入望江县寻复置元仍旧本朝因之编户三十八里】望江县【在府城西南一百二十里本汉皖县地晋立大雷戍东晋置新治县属晋熈郡陈于此置大雷郡隋改为义乡县又改望江县属兴州唐武徳间扵县置髙州寻改智州未几州废以县属舒州宋元仍旧夲朝因之编户十五里】
　　郡名皖城【春秋时名】古舒【因古舒国而名又曰龙舒】晋熈【晋名】同安【隋名】形胜其山深秀而頴厚其川迤逦而荡潏【同安志后序】中国得之可以制江表【南唐徐锴潜山诗序中国得之可以制江表江表得之亦以患中国吴孙权克皖而曹魏不宁周世宗平淮而李氏穷蹙】九江之北三楚之南【潜山赋】南濵大江北界清淮【宋地理志】淮服之屏蔽江介之要冲【宋朱绰防壁记】
　　风俗人性躁劲风气果决【隋地理志】尚淳质好俭约【同上】率性真直贱商务农【寰宇记】里多冨饶人善商贾【宋地理志】
