<!-- { "loadSidebar": true } -->
　　列女荀氏【名采汉颍人荀爽女隂瑜妻年十九而寡且无子后爽诈病召采强以嫁同郡郭奕采懐刃将自杀爽命傅婢夺之既至因入浴掩户以粉书扉曰尸还隂氏遂自缢死】蔡琰【陈留人邕之女博学妙音律初适卫仲道为胡骑所获曹操以金璧赎还再嫁屯田都尉董祀祀犯法当刑琰诣操请罪文辞清辩杞获免操因问汝家多书能识之不琰曰亡父赐书四千余卷今所诵忆裁四百余篇自着有胡笳十八拍及悲愤诗】辛氏【名宪英阳翟人魏侍中毗之女嫁为羊耿妻聪明有才鉴初文帝立为太子抱毗头曰辛君知我喜不宪英闻之曰太子代君主宗庙社稷者宜戚而喜何以能久魏其不昌乎其明鉴类此】谢道韫【阳夏人晋安西将军奕之女幼聪敏才辩尝内集雪下叔父安曰何所似从子朗曰撒盐空中差可拟道韫曰未若栁絮因风起安大竒之所着有诗赋诔颂】荀小女【名灌颍川人父崧晋襄城太守为杜曾所围欲求救于故吏平南将军石览计无从出灌时年十三乃率勇士数十人逾城夜突出诣览乞师又为崧书与南中郎周访请援览与访合力救之遂解围】董氏【名徳贞浚仪人贾直言妻直言坐事贬岭南以妻少乃诀曰生死不可期长去可亟嫁徳贞不答引绳束发封以帛使直言署曰非君手不可解直言贬二十年乃还署帛宛然】杨烈妇【唐项城县令李侃妻建中末李希烈防汴州其别抵项城侃以兵少财乏难于守杨曰请重赏募死士尚可济侃用其言率吏民死守防贼将中矢弃去城遂得完诏迁侃太平令旌异杨氏号烈妇】朱氏【宋开封民妇夫日与侠少饮博犯法徙武昌父母欲夺而嫁之失将行一夕朱自经死且曰及吾夫未去使知我不为不义屈也】丁氏【宋新郑人张晋卿妻靖康中与夫避兵大隗山为金兵所得挟之鞍上丁自投于地防手大骂连呼曰我死即死誓不受辱复挟上马再三駡不已卒奋然举杖纵击死杖下】白氏【金许州人苏嗣之之母宋苏辙五世孙妇也年二十余寡居除服外家议迎归改醮白曰我苏学士家妇又有子乃欲使我失身乎自是不往外家天兴初许被兵嗣之为汴厢官白时年七十余矣拜祠二苏先生前曰儿子往京师老妇死无恨矣即自缢死】霍氏二妇【尹氏杨氏夫家郑州人元至元间尹氏夫耀卿殁姑命其更嫁尹曰再嫁失节妾不忍为也姑不能强杨氏夫显卿继殁虑姑欲其嫁即先白姑愿与尹共修妇道姑曰汝果能如是吾何言哉于是同处数十年节孝着闻】衣氏【元汴梁人孟志刚妻志刚儒士贫无子及卒有司给棺木衣氏绐匠者曰棺可寛大吾夫有遗衣欲尽置其中匠者然之是夕衣氏祭其夫毕自经死有侯氏者钧州曹徳妻徳病死侯曰欲守志而乱离如此其能免乎遂缢死于墓】李氏【汴梁人丁尚贤妻年二十余有姿容元至正中贼至欲虏之李怒曰吾家六世义门安能从贼以辱身乎于是阖门三百余口皆遇害】李顺儿【元许州儒士李让之女性聪慧颇涉经年十八未嫁至正中贼防钧州其父母忧曰此女必累我女闻之泣曰父母可自逃难勿以我为忧须臾于后园自经死】孙氏【阳武人陈子英妻子英充飞虎卫小旗本朝洪武初从征迤北金山谓孙曰吾生死未可知幸有二弱息汝肯抚育乎孙曰君但尽忠报国吾母子毋烦忧也子英果死于战父母欲夺其志孙泣曰吾不忍背夫而生即欲自尽父母惧乃止】万氏【密县人王佐妻佐疾亟顾万氏曰我死后汝善事人万氏泣誓曰吾与汝同死岂能再适须臾佐卒是夜万氏自缢遂双棺合葬郷人无不伤叹洪武中有司上其事特旌异之】时氏【祥符人魏安仁妻安仁登进士第厯官未久卒时年二十三奉事舅姑尽孝以女工易甘脆父母家赀素饶累有所遗皆却之或问其故曰以养舅姑累父母非吾愿也宣徳中旌表其门】于氏【长葛人程黼妻黼任宁津知县未几卒于官子显在襁褓于氏时年二十六归葬其夫坚志守节抚育其子及冠为娶妇王氏生子玘未逾嵗显卒王氏时年二十四家道且贫或讽其他适王氏喟然曰吾姑守节若不能继生无以见姑死无以见夫孀居数十年姑妇俱无恙正统中旌为双节】张针姑【陈州人年十四许同郡孟七保为婚未几七保输税于开封卒祥符之苏村父母欲嫁之针姑曰既许孟氏今虽亡其母无所依愿归以养之父母重其义从之乃与姑诣祥符负其夫尸还誓养姑终洎姑卒以礼之立志愈坚年几六旬有司上其事旌表其门】段门双节【仪封人段整妻魏氏二十三夫亡矢志自守力织纴自给卒养翁姑以天年终三子亦皆成立未几长子安其妻胡氏年十九守节如其姑成化四年事闻旌其门曰双节　省志】于氏【仪封人李嵩妻嵩随父任南京副都御史未至而卒于途于年十九都宪公怜其少将改配而于闻之乃以死自誓不复适人居孀四十余年郷里不识其面子清孤时甫三月卒至成立授吉府奉祀成化五年有司上其事旌其门曰贞节　省志】吴氏【封丘人庠生彭仪妻仪卒守志不三载而姑亡子殀其母利富人之财欲令改适吴泣曰妾闻失节事极大异日何面目见夫乎于是更衣沐体潜行至夫墓所以手扒墓侧深尺余欲进而不得痛哭至夜分泪竭血继衣有痕渍自缢于棠树下而死面色犹生见者莫不流泪乡人为置棺与夫同穴至其年仲冬独所缢棠树花生殊甚时有盛雪寒风花不陨萚人皆以为贞烈所感有司上其事特旌异之　省志】赵氏【郑州人李让妻让蚤逝遗腹生子名福舅姑欲夺其志誓不再醮奉养唯谨竟终所守成化六年事闻旌为节妇　省志】郑氏【太康人年十六适邑人赵泰越一载赵役京师卒翁姑欲夺其志赵援髪誓曰生为赵家人死为赵家鬼姑卒墓前植树有双鸠来巢乳雏连年不去成化庚寅事闻特旌表其门　省志】王氏【太康人王杰女杰任刑部郎中赘郭浩为婿浩卒王年二十哀毁骨立遗子杲尚童稚誓不他适后杲与妻继逝仅一孙王教之底于成成化庚寅旌异之　省志】裴氏【陈州赵璧妻璧贡入监嘱裴曰尔为我奉父母抚小儿裴诺未几赵卒舅姑议欲嫁之裴泣曰许夫以诺而不能信则狗彘之不若终养舅姑成其子事闻诏旌之　省志】张氏【太康人晋嵩妻生女甫一嵗嵩病笃谓曰我死后寡守何如张痛哭不言私命匠者造大棺迨殓毕竟自缢合棺而葬事闻旌表　省志】李氏【项城人赵二妻二病剧谓李曰汝盛年无子吾死后不宜自守李泣曰夫死谓之未亡人若有异志他日何以相见于地下未几遗腹生子长叹曰妾不幸不得事夫今得抚孤成立不坠赵祀幸矣事闻旌表其门　省志】许氏双节【襄城人兵部尚书许扩二女长淑真赘盛全次淑英赘尉善盛尉俱早亡时长年二十三次年二十皆以死自誓不再适事闻旌表其门曰许氏双节　省志】路氏【泛水人赵三妻年二十五而夫亡路誓不再适孀居四十余年孝养舅姑抚子安成立入太学安以状闻旌表　省志】
　　仙释刘讽【颍川人汉景帝时仕为公车司马事司马季主得服日月精华之道晚归郷里托形杖屦而去】鲍靓【陈留人事汉为南海太守尝遇隂长生授道诀一日行部入海遇风饥甚取白石煑食之又与葛洪善以女妻洪靓还丹阳卒石子冈苏峻之乱盗其棺无尸唯大刀一柄盗欲取之闻左右兵马之声刀亦有声如雷盗惊惧乃止】上成公【东汉密县人出行久而不还后归语其家云我已得仙因辞家而去家人见其举步稍髙良久乃没陈寔韩韶同见其事】李根【许昌人有赵买者闻其父祖言已见根比买事根年已八十四而根年少自若有得根素书读之其自记云以汉元封中学道于某甲计之己七百余嵗矣】张拱【汴人宋举进士不第卖药宜春门忽有道士抵其肆授以枣七枚食之自是不食逾二年溲矢俱絶神气明爽日可行数百里后游名山不知所终】郭上灶【宋天禧中以佣瀹汤涤器汴州桥茶肆中一日遇吕嵓随去十余年始归谒赵长官曰大数垂尽愿施一小棺乞于棺首穿一穴插通节竹于穴中以通气明日汲水浣身卧槐下遂絶葬于河岸是秋水涨赵往视焉获棺无尸】张九哥【宋庆厯中居京师虽盛冬单衣燕王竒之尝召见与之酒嵗余见王曰将逺游故来别有小技欲以悦王乃取罗重叠剪为蝴蝶状随剪皆飞去莫知其数少顷呼之蜂蝶皆来复为罗王曰吾夀几何九哥曰与开寳寺浮图齐坚后浮图灾王亦薨】侯先生【不知何许人庆厯间货药京师年四十余无须眉瘤赘隠隠徧肌体常半醉遇夜与丏者同处有马元者盛夏随之出阊阖门浴池中元因就视乃一虾蟆元遽引退侯浴出着衣元前揖之笑曰子适见我乎乃召元饮酒肆中出药一粒曰服之令子夀百嵗自此不复见有自蜀中来者见其货药于市】訾亘【尝师丹阳马钰长春丘处机自号宁真子人称訾仙翁游厯济南抵郑之钓台金泰和间大雪丈余亘不出已十余日人以为死矣众除雪视之端坐俨然殊无寒馁色贞祐间大兵破闗陜军民恐惧亘曰无妨已而果然哀宗幸蔡问曰天下城池攻防殆尽此城独安何也佥以訾仙翁对亘遂溘然羽化未及翌日城防矣】神秀【尉氏人少亲儒业访道至蕲州双峰东山寺礼五祖忍师为弟子唐武后召至都命旧山置度门寺以旌异之张説问法秀曰一切佛法本自心有将心外求舍父逃走神龙初入灭諡曰大通禅师】志言【本姓许氏自夀春来居东京景徳寺为人卜休咎书纸挥翰甚疾初不可晓其后多騐宋仁宗以储嗣未立黙遣内侍诣志言所即书十一郎字付之人皆莫测后英宗以濮王十一子入继众始悟有具斋荐鲙者则又食之临流而吐化小鲜羣泳而去仁宗以其真身塑像置寺中榜曰显化禅师】文通慧【姓张氏脱俗白云寺师令掌厠盥盆忽有市鲜者沃于盆文偶击之仆地死文惧奔华州总持寺久之为长老忽曰三十年前一段公案今日当了众问故曰日午当自知之遂趺坐以待时张浚统兵至闗中一卒持弓矢至法堂瞠目视文将射之文笑曰老僧相候久矣卒曰一见即欲相害不知何雠文语以故卒悟曰寃寃相报何时了刼刼相纒岂偶然不若与师俱解释如今立地往西天视之已立化矣文即索笔书偈云三十三年飘荡救了几番模様谁知今日相逢却是在前魔障书毕泊然而化】
　　归徳府【东至直隶鳯阳府宿州界二百一十里西至开封府杞县界二百二十里南至鳯阳府太和县界一百三十里北至山东兖州府曹县界四十里自府治至京师一千五百五十里至南京一千一百八十里】
　　【粮七万七千六百石零】
　　建置沿革禹贡豫州之域天文房心分野古商丘汤所居亳都地周封微子于此为宋国战国齐楚魏三分其地秦为砀郡汉改为梁国后汉晋俱因之后魏置梁郡后周改曰梁州隋初置宋州大业初改为梁郡以宋城等八县属焉唐初仍为宋州寻改为睢阳郡五代梁置宣武军唐改归徳军以灭梁袁象先入朝故名宋陞为南京应天府治宋城金改府曰归徳元仍旧本朝洪武初降为州属开封府嘉靖中复为归徳府直河南布政使司而增以睢州等县焉领州一县八
