<!-- { "loadSidebar": true } -->
　　镇寜州【东至康佐长官司界南至永寜州界俱三十里西至永寜州界五十里北至寜谷长官司界二十五里自州治至南京四千八百六十里至京师八千二百二十里】
　　【粮二千六百石零】
　　建置沿革古为荒服地元始置镇寜州属云南普定路本朝洪武十四年属普定军民府后府废属四川普定卫军民指挥使司正统三年改属贵州布政司亲领六寨及领长官司二
　　十二营长官司【在州北三十里元为十二营寨本朝洪武十九年置长官司领二十九寨】康佐长官司【在州东四十里元为康佐寨本朝洪武十九年置长官司领四寨】
　　形胜重冈峻岭众溪环绕【州志】山川险阻之墟【新志】
　　风俗夷民杂居风俗各异【州志】婚姻论牛【同上婚姻不分贫富专论牛之多寡为资聘】
　　山川猫儿山【在十二营长官司西北三里以形似名】公具河【在十二营长官司东北四十里傍有寨因名灌溉田畆军民頼之】阿破河【在十二营长官司北五十里以寨得名土人以索为桥渡之】环翠山【在安庄卫北林木四时苍翠】白水河【在安庄卫南三十里悬崖飞瀑直下数十仞为河湍激若雷平旦云雾寨其下】龙潭【在十二营长官司治西水色常黒祷辄应】既济泉【在州治东北其地极热而此水独凉故名】
　　公署安庄卫【在州治东洪武二十三年置安庄卫指挥使司贵州都司成化中移镇寜于卫因改属焉】关索岭守御千户所【在州南五十里洪武二十一年置关索鸡背二堡寻并鸡背入关索岭二十五年置为所】
　　学校安庄卫学【在卫治北洪熈元年建】
　　关梁天生桥【在十二营长官司东北四十里】白虹桥【跨白水河洪武二十五年右军都督佥事王成奉勅建】
　　寺观列峯寺【在安庄卫治西南】紫霄观【在安庄卫南一十五里】髙真观【在安庄卫南二十里】
　　列女杨氏【十二营长官司僰人本朝洪武中安陆侯吴复闻其贤娶之未几复卒杨哀痛切至明日于灵几后自缢事闻赠贞烈淑人仍于父家旌表其门】
　　安顺州【东至金筑安抚司界七十里西至寜谷寨长官司界三十里南至金筑安抚司刺曹寨五十里北至镇宁州十二营长官司界七十里自州治至南京四千九百一十里至京师八千二百九十里粮五千石零】
　　建置沿革古为荒服地元置习安州属云南普定路本朝洪武十六年改安顺州属普定府十八年改属四川普定衞军民指挥使司正统三年始改属贵州布政司亲领十四寨及领长官司二
　　寜谷寨长官司【在州西南三十里元为寨本朝洪武十九年置长官司领二十九寨】西堡长官司【在州西北九十里元为寨本朝洪武十九年置长官司领四寨】
　　郡名普川【普定卫旧名】
　　形胜冲要剧地【贵州志崇山峻岭为郛郭惊涛急流为沟池实冲要剧地】众山环绕【普定卫志】
　　风俗汉夷异俗【贵州志普定汉夷杂居风俗各异汉尚文义夷习鄙陋】人颇尚义【普定卫志】
　　山川旗山【在州城南峻拔如卓旗】马鞍山【在州城东以形似名】岩孔山【在州城东四十五里山髙峻盘亘傍有岩孔寨】九溪河【在州城东南四十里溪流九曲】谷龙河【在西堡长官司西北五十里下流合乌江】侯家泉【在府城西北隅味清遇旱不竭】观音井【在圆通寺西水重于他井】清水井【在寜谷寨长官司东三十里】
　　公署普定卫军民指挥使司【在州城内元置万户改普定府属云南行省大德间改府为路属曲靖等路宣慰司后属湖广行省本朝洪武中仍置普定府属四川布政司寻増普定卫十八年府废二十五改置普定卫军民指挥使司仍属四川正统三年改属贵州都司成化中移安顺州于卫治今与同城焉】
　　学校普定卫学【在州城内东宣德八年建】
　　关梁通灵桥【在州城内东隅】南津桥【在州城东南】白虹桥【在州城西北】清水桥【在州城东二十里】碧波桥【在州治东南二里】通津桥【在州城内之北】寜谷桥【在州城西一十里】
　　寺观圆通寺【在州城南洪武十八年建】崇真观【在州城南洪武二十九年建】名宦元容苴【普定知府大德中蛇节宋隆济等作乱容苴率众效顺容苴没其妻适姑复能宣力戎行遂改府为路而以适姑为总管佩虎符】赵将仕【普定总管府通判立学安边政平讼理夷人畏服树德政碑以颂之】
　　本朝张信【洪武中为普定卫指挥佥事通战畧好礼下士后以功封隆平侯】
　　新添衞军民指挥使司【东至平越衞界八十里西至龙里卫界六十里南至龙里衞太平伐界九十里北至杉木箐界五十里自衞治至南京四千七百三十里至京师八千二百六十里】
　　建置沿革古荒服地宋嘉泰初土官宋永髙克服麦新等处以其子宋胜守之乃改麦新为新添元至元间置新添葛蛮安抚司属湖广行省后改属云南行省元末废本朝洪武四年置新添长官司二十二年増置新添千户所属四川贵州卫二十三年改所为卫二十九年改为新添卫军民指挥使司永乐中改属贵州都司今领长官司五
　　新添长官司【附郭】小平伐长官司【在卫西南五十里元为雍真等处蛮夷长官司大徳初改平伐等处兼雍真蛮夷长官司属顺元路本朝洪武十五年改为小平伐长官司属贵州卫二十九年改今属】把平寨长官司【在卫城南六十里元置属顺元路本朝洪武十五年属贵州衞二十九年改今属】丹平长官司【在卫城西南一百里元置丹平等处蛮夷长官司属广西南丹州后废本朝洪武三十年改置丹平长官司及改今属寻省永乐元年复置】丹行长官司【在卫城西南一百二十里元置丹行等处蛮夷长官司属广西南寜州后废本朝洪武三十年改置丹行长官司及改今属寻省永乐元年复置】
　　形胜四山排防一水萦纡【贵州志】东界平越西接龙里【卫志】风俗土瘠民贫俗尚俭朴【卫志】以寅卯丑日贸易【寅日为虎塲卯日为兎塲丑日为牛塲是日军民客旅皆集其地贸易有无】以割髪为孝【卫志父母男女死皆以割髪为孝】
　　山川笔峰山【在卫城南其峰如笔髙挿云汉】杨寳山【在卫城北山常青翠】西山【在卫城西九里】谷定山【在卫城西北五里】蔡苖山【在卫城东北一十里上有泉悬崖飞下宛如玉虹名曰飞泉】东山【在卫城东一十五里】谷阻山【在小平伐长官司东五里】陇冒山【在小平伐长官司西一十里】摆重山【在把平长官司东一十里】翁黄山【在把平长官司北一十五里】陇黄山【在丹平长官司治南】摆铺山【在丹平长官司东二十里】洞得山【在丹平长官司东北三十五里】藤茶山【在丹行长官司治西南】覩虎山【在丹行长官司西一十里】瓮城河【在卫城西南二十里元有瓮城都桑等处长官司以此名】雍真河【在小平伐长官司治西】藤茶河【在丹行长官司治西南】麦新溪【在卫城西南】罗鸭溪【在把平长官司治东南】甲港溪【在丹平长官司东一十五里】沙井【在卫治北隅味极清遇旱不竭】飞泉【在卫城东北一十里】
　　土产茶　葛布【俱丹平长官司出】姜　梅　菖蒲　刺竹【卫境及各长官司俱出】
　　学校新添卫学【在卫治西正统九年建】
　　关梁谷忙关【在卫城东一十五里】瓮城关【在卫城西南二十五里】瓮侣桥【在卫城东】麦新桥【跨麦新溪以上关桥俱洪武二十三年建】
　　寺观兴福寺【在卫城北永乐二年建】
　　人物宋宋胜【新添人父永髙嘉防初克服新麦等处以胜守其地嘉定中授胜右武大夫沿边溪峒经畧使胜卒其子聚袭】元宋朝美【胜曽孙父捉巴蛮夷都总管朝美累官新添葛蛮安抚使】平越卫军民指挥使司【东至清平衞平定长官司界七十里南至新添衞界六十里西至四川播州草塘安抚司界北至黄平安抚司界俱一百二十里自卫治至南京四千六百七十里至京师八千二百里】
　　建置沿革古蛮夷地名黎峨里寨厯代叛服不常本朝洪武十四年始置平越卫军民指挥使司领长官司五属四川布政司后改属贵州都司三十年分清平平定长官司后属都匀府万厯中陞为平越府领州一县四
　　湄潭县【附郭新设编户　　里】余庆县【在府城西　　里元为余庆州本朝初为长官司万厯中改为县并今属编户　里】黄平州【在府城西北　　里宋为黄平府叙州本朝改府为安抚司播州宣慰司万厯中改为州并今属编户　里领县二】瓮安县【在州城里新设编户里】龙泉县【在州城　　　里新设编户　里】杨义长官司【在府城东三十里本朝洪武中置】
　　形胜边方冲要之地苗蛮丛蕞之墟【贵州志】山溪之险【太平桥志】
　　风俗俗尚威武渐知礼义【贵州志】
　　山川笔峰山【在府城南三里山峰髙耸如卓笔然】杉木箐山【在长官司西五十里峰峦险峻】七盘坡【在府城东三里盘廻七里坡下有溪】马江【在府城南四里羊河通】清水江【在长官西五十五里】
　　土产木香　葛布　茶　麂　水竹　橘　乌头学校平越府学【即卫学正统中建】黄平州学　湄潭县学　余庆县学　瓮安县学　龙泉县学
　　关梁武胜关【在府城南二里左右崖削一水中贯实当诸路之冲】通津关【在府城西南】羊肠关【在府城东南二十里】通逺桥【在府城南永乐五年建】太平桥【在府南三里】
　　寺观月山寺【在府西洪武二十一年建】髙真观【在府城内西洪武二十二年建】龙里衞军民指挥使司【东至新添卫界三十里西至贵州卫界二十五里南至大平伐长官司界六十里北至贵州宣慰司界二十里自府治至南京四千八百五十里至京师八千三百八十五里】
　　建置沿革古西南边徼厯代以来蛮酋各据其地元始置平伐等处长官司属新添葛蛮安抚司本朝洪武四年于安抚司地置龙里驿十九年改龙里站属贵州卫二十三年置龙里衞军民指挥使司改属贵州都司领长官司二
　　平伐长官司【在卫城东南六十里元为平伐等处长官司本朝洪武十五年改置今司属贵州卫二十八年改属本卫】大平伐长官司【在卫城南八十里洪武十九年置属贵州卫二十八年改属本卫】
　　形胜襟山带水【卫志襟山带水为夷地之胜】山环水绕【新志】
　　风俗俗杂醇疵【卫志】土人贫俗尚俭朴【新志】
　　山川冗刀山【在平伐长官司治西峯峦髙耸状如列屏元时有蛮酋保郎者立寨此山招集蛮类焉】岟山【在大平伐长官司治东北连峯峭壁中一迳可通为两司界限】加牙河【在平伐长官司治北源出谷者寨流入瓮首河】瓮首河【在大平伐长官司东南二十里下合清水江】
　　学校龙里卫学【在卫治东正统元年建】
　　关梁长冲关【在卫城西一十七里】陇耸关【在卫城东二十里俱洪武二十五年置】永通桥【在卫城西里】广济桥【在卫城西南五里】
　　寺观观音寺【在卫治东】　紫虚道院【在卫城内东南】
　　都匀府【东至四川播州宣慰司界二百二十里西至龙里卫平伐长官司界一百二十里南至广西庆逺府南丹州界三百一十里北至平越卫平伐长官司界一百里自卫治至南京四千七百一十五里至京师八千二百四十五里】
　　【粮四千九百石零】
