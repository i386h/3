<!-- { "loadSidebar": true } -->
　　宫室秀文楼【在府学宋建取黄庭坚赋士大夫多秀而文之义本朝重修】化成楼【在府学洪武十六年建今贮书籍】登春楼　永丰楼【俱在府城南】赏心楼【在上髙县治南】齐云楼【在上髙县治西俱宋建】凌云阁　怀仙阁【俱在府治】双清阁【在上髙县治三阁俱宋建】栖真堂【在府治仙人李八百故居遗址】蜀春堂凝香堂【俱在府治宋时建】碧落堂【在府治西鳯凰山巅宋建后燬文天祥复立杨万里诗荷山非不髙城里自不见一登碧落堂山色如对面如人卧平地跃起立天半】明秀堂【在府城东下瞰蜀江宋建】明恕堂【在髙安县宋建】翠樾亭【在府治亦名半山宋苏辙诗一夜飞霜点緑苔晓来黄叶扫成堆檐前翠樾凋疎尽却放墙头好月来】披仙亭【在府治宋苏辙有诗】尘外亭【在髙安县治宋建倪思书额沈枢有诗】流化亭【在上髙县治前蜀江上宋人多有题咏】瑞芝亭【在新昌县宋知县邵叶视事三月灵芝五色生于便坐之室黄庭坚为作记】敖峯亭【在敖岭上正统六年重建】空烟亭【在新昌县治南宋建】秀春亭　松风亭【俱在府治宋文天祥建】翰苑台【在新昌县一名盐台】皇华馆【在府城内宋时谓之行衙元丰中苏辙谪居筠州常假以居】东轩【在府治东旧贡院苏辙所居有种兰诗云兰生幽谷无人识客种东轩为我香兄轼访辙于此留十日亦有诗】待月轩【在大愚山宋苏辙谪筠州舟过南康庐阜访隠者举日月以喻性理因悟其说至筠作待月轩以自省并记其事】西轩【在府治南苏栾城寓居之所】存思轩【在府治南里许州人罗廷魁建】
　　闗梁通济桥【在府治前杨呉建本朝重修宋苏辙诗虹腰宛转三百尺鲸背参差十五州】仁济桥【在府治东宋建元重修赵孟頫记】遇仙桥【在府城西五十里相传晋许旌阳得道乗槎流至此乡人遇之】平政桥【在上髙县治西跨蜀江上为一邑之观】离娄桥【在上髙县西七十五里为上髙众桥之冠】惠政桥【在新昌县西当溪流之冲市郭之防】瑞芝桥【在新昌县东二十五里元有芝产其地】朝京桥【俗名断水桥在髙安县北一十里断水上】株桥【在朝阳门外正徳八年建引蜀水入江故増广之】
　　寺观禅那寺【在府治南唐建】太平兴国寺【在府治南唐建宋名今额苏辙与王适游此有诗】真如寺【在府治东南宋建苏轼端午游此有诗弟辙并陆游皆和其韵】清凉寺【在新昌县南二十五里宋苏轼与辙皆有诗】普利寺【在新昌县东北五十里宋黄庭坚所书新丰吟刻于石】净觉寺【在新昌县西一百一十里刘宋武帝建唐栁公权书额】报恩光孝寺【在新昌县西北一百二十里即唐宣宗与僧聮句处诗见黄蘗山注】圣夀广福院【在府城南门外有法堂苏辙为记又府城南七里资教院城东二十里慈云院皆有辙诗】净慈院【在府城西南六十里宋刘涣故里甞有诗云归来重喜访僧邻】香山院【在上髙县西八十里唐建有过客题其壁云谁将万斛旃檀子撒向千春古道万壑晓风吹不断至今犹自满山香】玉晨观【在府治东七里晋黄仁览朝斗炼丹淬剑之地宋郡守毛维瞻曽游此】栖霞观【在府城南三十里即王子乔所游之地东晋置三皇观后废宋初复建】灵寳观【在府城西五十里汉梅子真所栖之地】崇元观【在府城西北七十里晋丁义真君女秀英炼丹之地后仙去衣冠于观北俗呼丁仙姑塔】升元观【在府城西来贤乡有许旌阳经游仙迹坛甞生瑞竹】浮云观【在髙安县昔孙志谅创室修行时人见其上常有云气飘飖因名】真祐观【在上髙县西】佑圣观【在新昌县东北宋建】敖仙观【在新昌县东一十里相传晋敖真君修炼之地】五云观【在新昌县北三十五里许旌阳甞游此前有仙人石迹宋刘应龙有诗】元道观【在新昌县东北六十里东有云峯坛仙石迹反龙潭又有许仙葛仙二桥】
　　祠庙三闾庙【在府治东三里祀楚三闾大夫屈原】二贤庙【在府城西六十里二贤唐应智顼幸南容也髙安县华林山亦有应智顼庙】闗王庙【在筠阳书院左祀义勇武安王羽天顺八年建】岳王庙【在新昌县东门内正徳三年邑令熊纪以王有功兹邑立庙以祀】梅子真祠【在新昌县东七十里子真汉梅福也】陶靖节祠【有二一在府治南宋文天祥建一在新昌县东南二十里靖节渊明号】三贤祠【在府治南宋建三贤余靖苏辙杨万里也】吕寺丞祠【在府治东南祀宋大府寺丞吕祖俭】
　　陵墓谢灵运墓【在府治南二里】幸南容墓【在府城西七十里又有宅去城西北七十里】沈彬墓【在府城西北五十里】刘涣墓【在府治北五里】
　　古迹康乐城【在府城西一百九十里髙安县东北四里晋县刘宋封谢灵运为康乐侯于此城外周回山水灵运无不游宴有繙经石登山路书台石砚犹存】云棚城【在府城北五十里又城北五里有断水桥城皆唐应智顼屯兵之地】阳乐县城【在新昌县东二十里】宜丰县城【在新昌县北三十里俱孙呉建唐省入髙安】华阳县城【在府城西四十里唐初建后省】陶渊明里【在新昌县东二十五里有读书堂及洗墨池按图经渊明始家宜丰后徙柴桑宜丰即今新昌也】梅子真宅【在府城西五十里】应史君宅【在府城西六十里】邓文瑞宅【在府城西北四十里】晏元献宅【在新昌县东四十里元献宋晏殊也自髙祖墉居此墉子延昌徙居临川殊幼时其父甞携以归此宅傍有堆殊幼甞戏其上及贵人呼为相公堆】刘西涧宅【在府城南五十里西涧宋刘涣也有读书堂】江西道院【在府治宋守栁子仪建黄庭坚为赋其畧云髙安之城豫章之别虽风气之未遂亦媺俗之可恱故栁侯下车解牛而不割未甞发硎初不折缺则喟然叹曰江西道院名不虚生爰作新堂合陈鼓瑟有斐翰墨賔赞令丞作为歌诗接民颂声昔也忧民之忧今则乐民之乐】囷庵【在鳯凰山右翼宋郡守毛维瞻建苏辙杨万里有诗】蔡东郭南园【在新昌县治南宋蔡子飞栖隠之所黄庭坚有记】蛟蜃穴【在府治西宋苏辙有诗】燃石【出髙安县色黄白而疎理水灌之则热置鼎其上足以熟物晋元康中雷焕入洛持以示张华华曰此燃石也始识其名】偃松【宋陆游髙安州宅有松诗巨松翠盖阅世岿独存颇疑古仙翁藏丹在其根或是结灵药百尺有伏鼋终随风雷化不死何足言】许真君柏【在府城西南四十五里集仙观有许真君逊手植古柏三株丹井在焉】
　　名宦五代王顔【仕南唐为髙安县令伐楚纳四十城降八九万兵南唐主璟复置筠州以宠之】陈承昭【南唐髙安令筑罗城濬沟洫于县治创虚窓叠阁邃庑深庭】宋苏辙【元丰中谪监筠州酒税所居东轩有记云昼则坐市区争寻尺以自効暮归筋力疲废旦复营职不能少安】萧服【知髙安县尉获凶盗狱已具服审其辞疑之且视其刀室不与刃合顷之果得真盗囚乃平民得释】李怀道【元丰中知上髙县谋建学执经而至者数十百人其为政不苛而民肃】柳子仪【元祐中知筠州时江西之俗多讼惟筠独不嚚于讼故筠州太守号为守江西道院子仪至乃新燕居之堂榜曰江西道院以鼓舞其国风百姓恱马】崔鶠【筠州推官时日蚀诏求直言鶠上书极论章惇奸邪徽宗览而善之】李公彦【大观中知上髙县诚心爱民凡嵗旱祷雨辄应禾必大熟民刻其事于岩石】程全【筠州都监金人犯江西守臣遁全摄州事有盗祝生者劫掠至郡全领兵拒之兵少力罢遂败贼生得之刳其腹而去】雷孚【绍兴中摄上髙县事居官清白好徳尚义时出双头莲作诗纪其瑞】冯椅【绍兴中摄上髙令听讼断狱以教化为先风俗为之一变至今言贤尹必称之】杨万里【淳熈中知筠州视民如子刑清讼简正奉外一无所取】周尧卿【知髙安县有善政居官禄虽薄必以周宗族朋友罄而后已】徐应龙【知髙安县寛而不纵明而不苛正经界之籍新狴犴之规后人深赖之吕祖俭谪死髙安应龙为经纪其丧】黄辅之【乾道中知上髙县适旱阅视民田凡灾甚者悉蠲之且曰宁得罪州郡毋得罪吾民抗章自劾朝廷从其请】刘清之【髙安县丞时江右大侵郡檄视旱徒步阡陌亲与民接凡所蠲除具得其实又请均境内地为八俾有粟者赈其乡民甚赖之】黄伯固【嘉定中知上髙县抑强扶弱奸豪屏迹诡寄隠匿搜抉无遗去之日有余镪二千缗悉留县库】陈有声【嘉定中为上髙尉时嵗丰讼简吏民安之前此邑士罕寻声律有声选赋体百余篇详加批点俾知作赋之法上髙词赋遂甲三邑】曽埙【瑞州録事参军以郡命赈恤饥民值元兵至被擒诱之以利不从且詈之遂死赠秩官其一子】赵汝笈【嘉定末知上髙县清严明恕治状为诸邑最除教练之害重弹压之权以戢寨卒之横】陈登【淳祐间知新昌县秉烛听政镇之以静抚之以寛有岂弟之意由是政平讼理民怀其徳立祠祀之】董楷【咸淳中知瑞州政暇刋周易解韩文易简方】元张珪【知髙安县理政清明断狱无滞劝富室出粟以活饥民邑人立祠祀之】本朝沈秩【洪武中髙安知县操行清慎抚循有方狱无寃滞】何晏【洪武中髙安典史持身亷谨案牍精通抚字有方民多徳之后擢监察御史】魏希哲【洪武末知上髙县以老成防明为吏民所服尤能烛奸有杀人谋财者悉捕之豪猾屏迹】唐岳【永乐初知瑞州府政尚简静民皆乐业郡人徳之省志】陈道曽【宣徳末由进士教授瑞州府学持已以正教人有方虽隆寒酷暑不炉不扇有古人风至今士林雅重之省志】陈玑【正统初知髙安县长才闇修应酬如响先是邑之逺民不附玑至示以恩信弗率者绳之以法境内翕然士论归之省志】夏防【正统中知瑞州府事刑清狱简政有余闲寻陞大理寺少卿省志】呉绎【天顺间同知瑞州府事端重简洁为政不茍凡便民者身任之涖学教诸生□□忘倦累官浙江布政使省志】刘羽【成化初由举人同知瑞州府事恬淡寡欲为政知所务常俸外秋毫不染终年食蔬素瑞人呼为青菜刘省志】诸观【成化间瑞州知府威加暴横惠及小民常自誓曰贪墨之吏犹不防之女一有点汚何以见人时有讼者暮夜餽金卒置之法省志】顾纯【成化间知髙安县政在恤民不事苛刻嵗饥纯力请蠲租多方赈贷民赖以全活省志】龚伯宁【成化间知新昌县植弱锄强勤民平政正疆界兴水利邑人被其泽省志】袁珤【正徳初任髙安县主簿善骑射时建昌徐贼聚乱凶焰甚炽珤承檄统兵分勦以众寡不敌死于阵事闻赠知县从祀节愍祠省志】
　　流寓滕元发【东阳人仕宋累官翰林侍读学士屡言新法之害后贬居筠州或以为复有后命元发谈笑自若曰天知吾直上知吾忠吾何忧哉因上章自讼曰乐羊无功谤书满箧即墨何罪毁言日闻神宗悟即以知湖州】苏辙【眉州人仕宋为翰林学士以上疏忤防落职知汝州居数月再责知袁州未至降少府监筠州居住】吕祖俭【夷简五世孙仕宋累官太府丞韩侂胄讽言者论罢赵汝愚祖俭上封事坐朋比罔上安置韶州后遇赦移髙安祖俭在谪所读书穷理卖药自给出必草履徒步为逾岭之备从弟祖泰徒步往省居月余语其友曰自吾兄之贬诸人箝口我必以言报国遂上书言事谪钦州】
