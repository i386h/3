<!-- { "loadSidebar": true } -->
　　列女周顗母【李氏字络秀汝南人顗父浚为安东将军出猎遇雨过络秀家防其兄弟不在络秀与一婢于内宰猪羊具数十人馔甚精办而不闻人声浚恠使觇之独见一女子甚美浚因求为妾其父兄初不许络秀曰门户殄瘁何惜一女父兄许之遂生顗及嵩谟由此李氏得为方雅之族】髙氏五节妇【俱固始人髙希鳯妻刘氏希鳯在辽东与刘氏俱被掠希鳯死刘氏被掳骂不絶口被杀仲弟药师努妻李氏早寡携子侄避乱髙丽本朝初复挈家归守夫墓誓不再适季弟巴延布哈妻郭氏巴延为纳克楚所杀郭氏自缢死巴延达实丹妻金氏逹实丹为父讐诬死金氏与姑邢氏义不受辱俱自缢事闻诏旌之】郑氏【罗山人元太尉中书平章政事李思齐妾元末汝颍兵起思齐率义兵屡复郡县授汝宁知府后以太尉守闗陜天兵入闗思齐走临洮后内附授江西行省左丞陞中书平章政事卒郑氏自经死事闻追赠淑人谥曰贞烈】范氏【汝阳县民庄十一妻夫亡范年二十七姑舅老子防家贫所亲尝劝他适遂截髪自誓缝绩以养舅姑恪守妇道年八十事闻诏旌为贞节】李氏【上蔡人吴景和妻景和疾李毎夜顿颡北辰愿以身代吴竟卒哀毁逾礼家虽艰窘极力营遗腹生子李呼天矢曰不幸夫逝今幸有子吴氏宗祀可托守节不移且事舅姑以孝着事闻旌表　省志】唐氏【光山人性烈父见塜不髙自用裙包土以封人以孝女称今有孝女墓　省志】沈氏【光州人郝昂妻夫亡沈年十九生男文宿甫一歳乡人怜其年少子防劝其改适沈焚香吁天断左手一指誓不再醮四十七年始终一节有司以奏闻诏特旌表　省志】
　　仙释费长房【汝南人为市吏有老翁卖药悬一壶于肆市罢輙跳入壶中独长房于楼上见之因往再拜奉酒脯翁乃与俱入壶中随至深山群虎中使独处长房不恐又使卧空室以朽索悬石于上众蛇齧索且断长房亦不移最后与粪使食粪有三虫臭秽长房意恶之翁曰子防得道恨于此不成遂与一竹杖曰骑此任所之又与一符曰以此主地上鬼神长房策杖湏臾到家以杖投葛陂中化龙而去由是役使鬼神后失其符为众鬼所杀桓景尝学于长房一日谓景曰九月九日汝家有大灾可令家人作绛嚢盛茱萸系臂登髙山饮菊花酒祸可消景如其言举家登山夕还见牛羊鸡犬皆暴死焉】许逊【汝南人博通经史尤嗜修炼之术举孝亷晋大康初为蜀旌阳县令歳饥尝点瓦砾化金俾民得输负租为符呪以治疫活数千人后得飞歩斩邪之法时西安有蛟物及上辽有巨蛇为民害逊皆斩之至豫章复有老蛟及其党甚众逊踪迹得之斩馘无遗类又铸鐡为柱下施八索钩鎻地脉由是水妖絶迹逰韶阳郴衡诸郡除害尤多宁康甲戍年已一百三十六歳忽一日羽盖龙车自天而下逊登车与其弟子家属四十二口同时升举鸡犬亦飞去】仆仆先生【居旧仙居县黄土山尝饵杏丹乘云往来唐刺史李休光以为妖叱左右执之龙虎见于其侧先生乘之而去天寳初因以仙居名县】应夷节【唐汝南人生不喜茹荤性敏慧长逰天台龙虎山师冯惟良得上清大法栖真天台之道元院日诵黄庭大洞二经为人致福数致感应忽一日沐浴入静疑神翌日解化是夕清香馥郁猿鸟悲鸣及就但空棺而已】慧思【衡岳慧思禅师以大小乘定慧等法根引喻俾习慈忍行奉菩萨普贤戒衣服率用布寒则加以艾北齐天保中驻锡光山县静居山梵天院】知顗【天台山智者禅师知顗陈天嘉初谒慧思于大苏山思一见即谓曰昔灵鹫同听法华经今复来矣即示以普贤道塲説四安乐行师入观三七日身心豁然思曰非汝弗证非吾莫识】
　　汝州【东至开封府许州襄城县界七十里西至河南府洛阳县界八十里南至南阳府南召县界九十里北至河南府登封县界五十里自州治至京师一千七百五十里至南京一千七百五十里】
　　【粮十四万七千七百石零】
　　建置沿革禹贡豫州之域天文心分野周为王畿地春秋戎蛮子邑战国属韩后属魏秦属三川郡汉为河南郡梁县地三国魏属舞阳郡晋属河南襄城二郡后魏属汝北鲁阳二郡东魏置北荆州后周改曰和州隋改汝州以汝水为名寻改襄城郡治承休县唐复为汝州改承休为梁县天寳初改州为临汝郡乾元初复为汝州五代因之宋置陆海军节度金废军州县仍旧元属南阳府本朝初以梁县省入仍旧属成化十二年增置寳丰伊阳二县直隶河南布政司编户五十里领县四
　　鲁山县【在州南一百二十里夏后时刘累醢龙惧罪迁于鲁即此春秋时为郑邑汉为鲁阳县属南阳郡三国魏为广州晋复置县属南阳国后魏置鲁阳郡又置鲁州隋初郡废大业初废州为鲁县属防城郡唐初复置鲁州改县曰鲁山贞观中州废以滍阳县省入鲁山属汝州宋元仍旧本朝因之编户二十三里】郏县【在州东九十里春秋时郑地后为楚边邑战国属韩汉置郏县属頴州郡东汉省三国魏复置后魏改龙山县属襄城郡东魏以县置顺阳郡隋初改龙山为汝南县寻改辅城县属汝州大业中又改郏城县以期城县省入唐因之宋属许州金属汝州元初省入梁县后复置郏县本朝因之编户四十四里】宝丰县【在州东南八十里春秋郑地后入蔡战国属韩秦汉属汝州唐置龙兴县宋更名寳豊县辽金因之元省本朝初仍旧成化十年复置寳豊县属汝州编户三十一里】伊阳县【在州西五十里春秋秦晋迁陆浑之城创伊川即此战国属韩秦置新城县属三辅郡两汉因之三国属魏晋复为陆浑属河南郡唐置伊州陆浑隶焉寻改为伊阳县五代及宋皆因之隶河南府绍兴九年改为顺川寻复伊阳元改为嵩州属南阳府本朝洪武初改州为县成化十一年仍置伊阳县改隶汝州编户一十八里】
　　郡名汝阳【晋名】
　　形胜右矕三涂左概嵩岳【旧志汝州之境右矕三涂左概嵩岳面据衡隂箕背王屋浸以陂溠演以荣洛】土壤膏沃风气绵宻【鲁山峰峦环抱河流萦带土壤膏沃风气绵宻】
　　风俗渐濡道学【旧志汝颍多竒士乃伊川游宦之邦道学渐濡者众】民尚淳厚士习诗礼男耕女织与往古同辙【汝州志】隐然伊洛之遗风【伊阳志农务耒耜士乐诗书隐然伊洛之遗风焉】
　　山川风穴山【在州城东北二十里上有风穴宋李廌有诗吴防复隐此旧有吴公洞读书庵雅才亭俱废】霍山【在州城东南二十里左传谓楚袭梁及霍即此汉立霍山县因山而名今故城俗谓张侯城】鹿台山【在州城北二十里有台状若蹲鹿】灶君山【在州城西南三十里山有石刻灶君山三字鲁山县东闗有普济庙以祀灶君山神祷有应】玉羊山【在州城西北四十里石多羊迹】云夣山【在州城西南五十里相传鬼谷子脩道处】鱼齿山【在州城东南五十里左传楚伐郑次于鱼陵涉于鱼齿之下即此山下有涉水】崆峒山【在州城西南六十里昔广成子隐此今有墓存相传崆峒有三一在安定一在临洮荘周述黄帝问道崆峒遂言游襄城登具茨访大隗皆与此山接壤山下有洞其户上出相传洞中白犬常游洞外故号小为玉狗峰上有广成庙及崆峒观下有广成城】鸣臯山【在州城西南六十里一名狼臯山南旧有唐贞观中所建清暑宫汝水自山东出硖谓之汝阨】重金山【在州城北四十里其出多黄石其形畳畳日夕掩映山色如金】大盂山【在鲁山县西南七十里山顶并窊四围若城俗呼为大团城小团城山】鲁山【在鲁山县东一百八十里一名露山髙出羣山为一邑巨镇因以名县山顶有瑞云观】尧山【在鲁山县西滍水所出昔尧之末孙刘累以豢龙事夏后后惧罪迁于鲁立尧祠于此因名尧山】扶安山【在鲁山县东南五十里上有唐秦王庙世传秦王驻马于此】黑山【在鲁山县南二十五里相传汉光武经此值日昏暮因名又西北三十里有明山谓光武经此遇天晴明因以为名】峨眉山【在郏县西北三十五里与扈阳山相近下有广庆寺寺内有三苏祠】鳯翅山【在郏县西北四十里以形似名上有灵泉祷有应】紫云山【在郏县东南六十里其上常有云气舒布隆冬雪霁青紫可爱其隂有白虎潭】大刘山【在郏县北三十里世传汉髙祖入闗驻此名沛公垒东汉光武亦驻后人立庙山间因有大刘小刘之异】香山【在寳丰县东二十里旧名火珠有大龙山小龙山相传大悲观音证道之所唐时寺塔并存塔后有天地池架石梁】九里山【在寳丰县东三十里相传汉髙祖败项羽于此】五朶山【在寳丰县西八十里五山叠翠俨若屏风青拥县门故名】云夣山【在伊阳县东南七里相传鬼谷脩道处其北有水自洞下注如垂帘名水洞】岘山【在伊阳县南四十里昔唐文帝经此以其危峰独见遂名】筛子朶山【在伊阳县西七十里产矿洞口最多有似筛子眼故名】甘泉山【在伊阳县北五里中有泉水味甘】九臯山【在伊阳县西北二十五里昔有鹤鸣于上故名】鳯凰山【在伊阳县北三十里以形似故名】青条岭【在寳丰县西二十里】吴大岭【在鲁山县西九十里】黄涧河【在州城东三十里俗名赵落河源发于左村之北山流合汝河达淮】清水河【在鲁山县东二十里源自赤城村东流入沙河】秋河【在鲁山县南五十里源自杨家林流经寳丰县界合沙河】当齐河【在鲁山县西三十里发源焦山北流至竹岭村达沙河】长桥河【在郏县东四十里又呼蓝桥发源自钩州南流入于汝河】西湖【一名龙塘陂在汝州城西八里其水四时不竭灌田千余顷】太史湖【在州城宋太守王素濬治为一郡之胜名曰太史湖李廌有记】广成泽【在州城西四十里一名黄陂周回百里汉广成苑地有灌溉之利百姓頼之】烧车水【源出花山下注澧河东流入汝水即光武烧王寻辎重处】巢父井【在州城西郭门外其旁有巢由庙宋宗舜臣尝刻王通叟吊巢父文于石】马跑泉【在州城东南相传汉光武军渇乏水忽马跑地而得此泉】龙泉【在州城西南其水莹防中秋之夕隂云蔽月俯观泉中形自若时人有我欲龙泉观夜月崆峒烟阻人行之句又内乡县西亦有龙泉泉中见白壁赤柱】温汤泉【在州城西南六十里源有九眼东南流注广成泽可疗疾唐武后尝幸于此有温汤碑其侧又有寒泉南流注滍水虽盛夏肃如氷谷又州城南三十里有武后流杯池碑】九女泉【在伊阳县南三十里】石龙涡【在州城四壁千仞散泉如唐孟郊有诗】
　　土产铁　锡【州境出】何首乌　荆芥　牵牛　草乌　牛膝【州境属县俱出】石炭【鲁山县出】
　　公署汝州卫【在州城内】
　　学校汝州学【在州治西洪武三年因元旧祠堂建】鲁山县学【在县治东南元建本朝洪武八年重建】郏县学【在县治东南金建本朝洪武三年重建】寳丰县学【在县治东成化十一年建】伊阳县学【在县治西南成化十二年建】
