<!-- { "loadSidebar": true } -->
　　古迹歴下城【在府城西俗呼子城史记晋平公伐齐战于歴下又汉韩信袭齐军于歴下皆此地】谭城【在府城东七十里古谭子国汉置谭城县属济南】邿城【在济阳县二十五里古小国春秋鲁襄公取邿即此】于陵城【在长白山北即齐仲子所居之地汉置县属济南晋改曰鸟陵后省】辛市城【在济阳县西六十里古邿国后世尝以为县】卢城【在长清县西南二十里左传齐郑寻卢之盟汉置县属泰山郡后省】东平陵城【在府城东六十余里汉置县济南郡治此唐改县曰全节寻省入歴城】厌次城【在陵县东北二十里汉置县属平原郡隋属渤海郡唐属沧州后废】乐安城【在临济镇东八十里汉千乗郡治此东汉改今名】济北城【在长清县西六十里隋置时平县属济州大业初改今名】嬴城【在泰安州界汉置县属泰山郡唐属东泰州后省入城】绎幕城【在平原县西北二十里汉县属清河郡北齐省入平原】安德废县【在德州本夏鬲侯国汉置安德县唐宋金元皆为州治本朝省入州】渤海废县【在濵州唐置本朝省入州】奉符废县【在泰安州本唐干封县宋改曰奉符本朝省入州】九河故道【禹贡九河今新旧志所载有鬲津枯河自齐河县经禹城平原德州德平乐陵东北至海丰入海又有钩盘枯河自德州经德平东北至阳信县又有覆鬴枯河自庆云经海丰县南入海又济阳县东北至商河县境有马颊枯河】商河故道【在商河县南三里东北经乐陵县逹于海汉时河水为患许商凿之以杀其势故名】汶阳田【在泰安州境内即齐人归鲁以谢过者后人因为谢过城】明堂【在泰山下即古帝王东巡狩朝诸侯之所又汉书奉髙县西南四里有明堂武帝元封三年造】封禅朝觐坛【在泰安州南二里上有金字碑宋大中祥符间御书】秦碑【在泰山秦观峯东南刻秦始皇封泰山制丞相李斯所篆又南有磨崖碑宗御制泰山铭秦汉以来碑刻不可胜纪剥落者多】秦松【在泰山麓秦始皇登兹山遇风雨避于松下因封为大夫】汉栢【在泰安州三里世传汉武帝东封时植】玉简【在泰安州洪武初州民于嵩里得玉匣内有玉简十六有司献诸朝验其刻乃宋真宗祀泰山后土文】云庄【在府城西北一十里元中书参议张养浩休致时所居中有云锦池雪香林挂月峯待凤石遂闲堂处士庵及绰然拙逸乐全九章半仙五亭题咏甚冨仍自为记】
