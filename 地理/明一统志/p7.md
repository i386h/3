<!-- { "loadSidebar": true } -->
　　陵墓燕昭王【在无终山九州记古渔阳北无终山上有昭王冢】辽章宗陵【在三河县北五十五里】金太祖陵　世宗陵【俱在房山县西二十里三峯山下】金宣宗陵　章宗陵【俱在房山县西大房山东北】越靖王墓【在府西玉河乡五里陀】衞恭王墓【在府西玉河乡抱子峪】许王墓【在府西金山三王俱本朝宗室】乐毅墓【在良乡县南三里】孙膑墓【在房山县西南上乐村膑齐军师墓碑尚存】韩延夀墓【在府西韩家山旧有碑】卢植墓【在涿州治东植汉侍中土人呼为南台金王寂诗南台故址今頽然汉卢植墓疑相传】张华墓【在府东南六十里回城之东】刘琨墓【在东安县东二十里晋幽州刺史段匹防推琨为盟主共讨石勒屯蓟城后为匹防所害葬于此】哀忠墓【在府西南相传唐太宗见隋帝征辽所亡士卒骸骨恻然悯之令悉牧葬为一大冢因名哀忠】贾岛墓【在房山县南一十里墓碑尚存】袁天纲墓【在涿州东北浮落冈】窦禹钧墓【在府西二十里俗呼窦十郎墓】耶律楚材墓【在府西北三十里楚材辽之裔仕元为中书令谥文正墓东有祠今为僧舍石像犹存本朝袁廷玉诗有玉泉东畔瓮山阳水枹孤村地脉长之句】刘秉忠墓【在卢沟桥北墓前石兽尚存秉忠邢台人仕元为太保諡文贞本朝袁廷玉诗桥南桥北数家村水绕山回到墓门此日英灵何处在独留华表对黄昏】桑节墓【在府西北玉河乡桑节元江西省平章时湖广江西盗贼蜂起桑节招义兵克复数十州县至江州兵少无援为贼所擒骂不絶口而死贼义之葬蕲之鳯凰山下后其子昌归其骨葬于此本朝学士宋濓撰墓碑】姚广孝墓【在房山县治东北四十里太平里广孝永乐初以附翼功累官少师追封荣国公】朱能墓【在昌平州东北孝思里永乐中以靖难功封成国公】李濬墓【在昌平州东北尚节里永乐中以功封襄城伯】孙岩墓【在通州治东二十里潞邑乡永乐初累功封应城伯】孙忠墓【在府西四十里香山忠本朝外戚正统初封防昌伯天顺初追封安国公】甄庸墓【在府西南二十里庸永乐中工部尚书】李嘉墓【在府西一十五里嘉永乐中礼部侍郎】刘中敷墓【在通州安徳乡中敷景泰中户部侍郎】杨善墓【在府东南一十五里善天顺初封兴济伯】
　　古迹共城【在宻云县东北五十里括地志故共城在檀州燕乐县界乃舜流共工于幽州之地】南闗城【在丰润县东相传赵武灵王所筑】渔阳城【在宻云县西南秦发闾左戍渔阳即此】阳乡城【在府西南汉旧县晋改长乡齐省入涿郡】闾城【在府西南三十五里南有二石兽】西乡城【在涿州西北又名都乡城汉旧县也】军都城【在昌平州东南汉旧县后魏移治于东北二十里】广阳城【在良乡县东汉旧县齐省入蓟县】泉州城【在武清县东南四十里汉置泉州县属渔阳郡】安次城【在东安县西北汉旧县唐武徳间移治石梁城】平谷城【在通州北汉旧县属渔阳郡】平曲城【在霸州东汉景帝封公孙浑耶为平曲侯即此】北平城【在蓟州相传汉将李广出猎昏暮遇石谓是伏虎射之没羽即此】狐奴城【在顺义县东北狐奴山相传邓禹子训屯兵于此】安乐城【在宻云县东北五十里后魏置安乐郡及县】常道城【在东安县西北魏文帝封宇文英为常道乡公即此】信安城【在霸州东古为淤口闗五代周于此立寨宋陞为信安军金降为县后置镇安府元省】芹城【在昌平州东北】回城【在蓟州东唐迁营州于此蓟今大兴县也】石梁城【在东安县东南唐武徳间移安次县治于石梁城即此】梁城【在寳坻县东南相传五代时刘仁恭所筑】坼城【在霸州东相传宋杨延朗屯兵以拒契丹因筑此城】广陵城【在文安县西北宋守益津闗于此积粮】旧燕城【在府西南辽金故都也辽史云晋髙祖以辽有援立之劳割幽州等十六州以献太宗升为南京又曰燕京方三十六里有八门东曰安东迎春南曰开阳丹鳯西曰显西清晋北曰通天拱辰大内在西南隅金史云天徳三年命张洪等増广燕城门十三东曰施仁宣曜阳春南曰景风丰宜端礼西曰丽泽显华彰义北曰防城通元崇智光泰】东安废州【在东安县西北金以前皆为县元陞为州本朝洪武三年避水患移今治城遂废】昌平旧县【在昌平州治西北二十里正统十四年移于今永安城内】种玉田【在玉田县东北汉阳雍伯作义浆饮行者三年有人出石子一升遗之云种此生好玉后北平徐氏有女雍伯求之徐氏云得白璧一双可为婚雍伯于田得璧五双徐氏遂妻之其后阳千寳于种玉处四角作大石柱识之名曰玉田西北又有阳公坛社即雍伯故居也】楼桑村【在涿州西南一十五里即汉昭烈故居东南隅旧有桑髙五丈许如车葢然人异之因号其里曰楼桑村宋朱熹诗楼桑大树翠缤纷鳯鸟鸣时曾一闻合使本支垂百世讵知功业只三分元王恽诗百里燕南道山河绕帝宫荒村仍故里乔木几秋风】督亢亭【在涿州城东南一十五里遗址髙丈余周七十歩】通潞亭【在通州城东南王莽置】郦亭【在涿州楼桑村南三里即后魏郦道元故居也】田畴宅【在徐无山汉末畴隐居处】张华宅【在卢沟河北岸】窦氏庄【在蓟州城东五代周谏议大夫窦禹钧故居也庄南建义塾四十余楹聚书数千卷礼文儒延置师席凡四方之士有志于学者聴其自至贫无供需者咸资之士由此登显贵者接踵】梁门【在涿州史记世家易水东分为梁门即此】龙门【在遵化县南一十里山间上合下开开处髙六丈许水自悬崖倾防而下触石成井奔荡之声轰然若雷】石门【在遵化县西北山峡崭絶壁立其中洞开俗呼为石门口汉渔阳太守张纯叛灵帝遣中郎将孟溢率公孙纯战于石门即此】古蓟门闗【在蓟州唐置蓟州葢取此】蓟邱【在旧燕城西北隅即古蓟门也旧有楼馆并废但门存二土阜旁多林木蓊鬰苍翠为京师八景之一名曰蓟门烟树本朝金幼孜诗野色苍苍接蓟门淡烟疎树碧絪緼过桥酒幔依稀见附郭人家逺近分翠雨落花随处有緑阴啼鸟坐来闻玉京近日多佳气缥缈还看映五云】金口【在府西三十五里东麻谷即卢沟东岸金开以通漕运下视都城髙一十四丈余金末恐涨为害塞之元复开复塞】百花陀【在府西一百二十里王平口四围皆山中有平川约数十畆地暖而肥产杉漆药草春夏之间红紫烂熳香气袭人金章宗尝游幸焉所憇石牀尚存】石鼓【在国子监文庙防门内左右世传周宣王之猎碣凡十辞类风雅字画葢籕文大径尺余髙可三尺其形似鼓而顶防圆初在陈仓野中唐郑余庆迁置鳯翔县学孔子庙而亡其二宋皇祐间向传师求得之十鼓乃足大观中徙开封置辟雍靖康末金人取归燕置大兴府文庙元皇庆初移置今所唐韩愈宋苏轼俱有石鼓歌】蓟门石鼓【在燕山悬崖之侧有石鼓去地百余丈其大若数百囷傍有石梁贯之鼓东南有石人楥桴若撃状俗传石鼓鸣则有兵】仙人枕【在居庸闗内道傍一大石类枕俗呼仙人枕元陈孚诗居庸万马绕山前未许苍苔睡晏然见説华山风日好何如移伴白云眠】石经碑【在府西南山洞内石上刻经文三十余处多毁踣惟般若序品存焉】石经文碑【在旧燕城南金国子学碑二上刻春秋礼记文今磨灭不完】
