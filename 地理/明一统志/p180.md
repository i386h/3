<!-- { "loadSidebar": true } -->
　　列女顔文姜【齐人适李氏事姑至孝常逾歴山险汲新泉以供姑嗜忽感泉涌于室遂流成河故人名其里曰顔神河曰孝妇立庙祀之】宿瘤女【齐东郭人闵王出游百姓尽观惟宿瘤女采桑如故王怪问之对曰受教父母采桑不受教观王王曰此竒女也聘以为妃朞月之间诸侯来朝女死燕乃圗齐】缇萦女【汉太仓令淳于意之少女意有罪当刑怒骂其五女曰生女不生男缓急无可使者于是缇萦随父至长安上书言妾父为吏齐中称其亷平今坐法当刑妾伤夫死者不可复生刑者不可复属虽欲改过其道无繇愿没身为官婢以赎父刑文帝怜之为免意罪因除肉刑】李氏【家青齐间夫王疑五代时为虢州司户叅军卒于官李氏携其防子负骸骨以归东过开封旅舎主人不许其宿牵其臂出之李氏恸曰吾为妇人而此手为人执耶即引斧断其臂事闻官为赐药封疮厚恤之而笞其主人】寗氏【安丘县人许嫁同里刘真儿未婚真儿死寗氏年方十六闻讣甚哀谓父母曰烈女不更二夫请往事舅姑至真儿家为服衰麻无违礼昼夜勤女红以飬舅姑及殁卖衿珥以葬节行完羙洪武末事闻诏旌表其门为贞节】邹氏【莒州人王政妻政亡无子飬侄惟一爲嗣亦卒妇边氏事邹守节终身洪武十七年事闻诏两旌之省志】赵氏【防隂人宋文羙妻孀居矢志自守终身无玷正统间旌表贞节省志】张氏【防隂人毛信妻信亡张寡守节终其身成化七年有司上其事诏旌表之省志】潘氏【沂水人王经妻正德六年为贼死节事间受旌省志】曹氏女【名明达益都人性至孝父母殁终身不嫁省志】
　　仙释马眀生【临淄人姓和字君实少为贼伤殆死忽遇一女子乃太真夫人也与药一丸服讫即愈乃自号马眀生随夫人入岱山石室试以鬼恠狼虎不惧挑以羙女不动夫人曰可教有安期生至夫人以眀生付之以诗留别而去后得安期生丹经神方入华隂山脩炼汉灵帝时太傅胡广访以国事俱验遂饵金丹白日升天】贺元【琅琊人得道不死宋真宗东封谒于道左曰晋水部员外郎贺元再拜而去苏轼诗旧闻父老晋郎官已作飞腾变化防闻道东蒙有居防愿供菽水防烧丹】刘野夫【青州人居东都尝约龚德庄曰君家人夕必出我往见君至晚德庄坐待不至俄火自门起徳庄犯烈防而出四傍皆烬翌日野夫来曰君家人幸出可贺也陈莹中深重之宋政和间寓兴国寺人计其寿一百四十五嵗】善道【临淄人入大藏信手探卷得观无量夀佛经及往庐山观逺公遗躅豁然増思后遁迹终南复往晋阳从绰禅师授经入定七日毅绰曰师当懴悔三罪绰乃洗心悔谢道行化京师忽曰吾明归去至期怡然念佛而逝】张三丰【永乐间隠于青州云门山之阳修炼洞中太宗赐号三丰莫知所终今青州山有张仙洞省志】





　　眀一綂志卷二十四
<史部,地理类,总志之属,明一统志>
　　钦定四库全书
　　明一统志卷二十五
　　明　李贤等　撰
　　登州府【东至海七百里南至莱州府即墨县界四百里西至莱州府掖县界一百五十里北至海三里自府治至京师一千六百里至南京一千九百里】
　　【粮二十三万六千石零】
　　建置沿革禹贡青州之域天文危分野古为斟寻国唐虞时为嵎夷地春秋时为牟子国战国属齐秦为齐郡地汉属东莱郡后魏析东莱地于黄县东中郎故城置东牟郡北齐省东牟入长广郡自昌阳县移长广郡治中郎城隋初废郡置牟州大业初州废唐复置牟州治牟平又置豋州牟文登贞观间二州俱废如意初复置豋州于牟平县神龙间徙治蓬莱县天宝初改州为东牟郡乾元初复为登州属河南道宋属京东路金属山东东路元初属益都路后属般阳路本朝初属莱州府洪武九年陞为登州府领州一县七
　　蓬莱县【附郭本汉东莱郡黄县地武帝于此望海中蓬莱山因筑城以为名唐贞观间置蓬莱镇神龙初始置蓬莱县宋金元俱为登州治所本朝因之编户六十六里】黄县【在府城西南六十里汉旧县属东莱郡其治在今县东二十五里北齐徙今治隋因之唐宋及元俱属登州本朝因之编户五十里】福山县【在府城东一百四十里本汉腄县地属东莱郡晋废唐以后地属登州金时刘豫始析登州之两水镇置福山县元仍旧本朝因之编户二十九里】栖霞县【在府城东南一百五十里亦汉腄县地属东莱郡唐以后地属豋州金时刘豫始析登州之杨疃镇置栖霞县元仍旧本朝因之编户四十六里】招逺县【在府城西南一百五十里本汉东莱郡之掖县地唐宋以来为罗峯镇金始置招逺县属莱州元因之本朝改今属编户四十八里】莱阳县【在府城南二百五十里本汉东莱郡之昌阳县地晋初县废元康中于故城西七十里复置昌阳县属长广郡北齐属东莱郡隋初属莱州唐以卢乡县省入五代唐改为莱阳县宋金元因之本朝改今属编户一百四十一里】宁海州【在府城东二百二十里本汉东牟县属东莱郡北齐移县治于黄县东北七十五里属长广郡隋改郡为牟州仍以牟平为属县唐初州县俱废后析文登县复置牟平县又于县置登州神龙中徙州治于蓬莱县金时刘豫于牟平县置寜海军金改军为州元直隶省部本朝初以牟平省入宁海属莱州府洪武九年改今属编户八十里领县一】文豋县【在州东南一百二十里本古不夜城汉置不夜县属东莱郡东汉以后省入牟平县北齐始置文登县取山为名唐武徳中于此置登州寻废后复置登州于牟平县文登县属焉金属寜海州元仍旧本朝因之编户六十九里】
　　郡名东牟【后魏名】
　　形胜三面距海【文献通考登州三面距海爲京东扞屏】土田狭窄【元志登之爲郡慿负山海利擅鱼盐僻在东陲土田狭窄瘠卤半之】山海胜境【同上山海所歴皆秦皇汉武之胜境又云城名不夜亭曰朝阳此胜境也】髙山阻于前巨海环于后【郡志】
　　风俗人少文义【隋书齐之数郡风俗与古不殊男子多务农桑崇尚学业登莱人尤朴鲁故特少文义】民好讼鬭【宋史东莱负海之北民性愎戾而好讼鬬大抵东人皆朴鲁纯直甚者失之滞固】朴野犷直【元志民多朴野性皆犷直犹有古风凡所施为质多文少】文章礼乐【旧圗经苏轼游宦之邦文章所薫染礼乐所渐摩士风之秀如亲登坡老之门】
