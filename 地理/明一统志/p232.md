<!-- { "loadSidebar": true } -->
　　列女雷氏【富珠哩翀子逺妻逺为襄阳尹拒贼被害雷为贼所执欲妻之乃诋贼曰我鲁参政冡妇肯从汝狗彘生乎遂见杀】
　　仙释广成子【轩辕时人隐居崆峒山石室中黄帝造焉问以至道之要荅曰至道之精窈窈至道之极昏昏黙黙无视无聴抱神以静形将自正必静必清毋劳尔形母摇尔精母俾尔思虑营营乃可长生慎内闭外多智我败我守其一而处其和故千二百年未尝衰老】隂长生【新野人汉和帝后之曽祖不好荣位潜居隐身专务道术闻马明生者得度世法乃求见于太和山中执役二十年不懈乃偕入青城山立坛防血以太清金液神丹授之丹成著书九篇白日升天而去】南阳公主【下嫔王咸汉绥和间王莽秉政谓咸曰国危世乱但当退而修身咸不能从公主遂于华山结庐嵗余精思丹道乘云气冉冉而去咸追之升层岭漠然无迹忽于岭上见遗朱履一双収之已化为石后人名其峯曰公主峯】麻衣子【姓李名和生而绀髪羙姿稍长厌世秽腐遂入终南山忽遇一道者授以道秘戒之曰南阳之间湍水之阳有山灵堂岩洞其旁神开汝乡汝则往之可以翕神功于苍茫麻衣遂往求之遇樵者导至其所居洞中十有九年晋义熈间大旱居民张奭率众请焉麻衣以无术拒之请者不辍一夕忽有少年十二人谓麻衣曰若再请但许之麻衣怪而诺之翌日雨果大至十二人者复来拜曰吾属龙也上帝以师道业成勑令辅师行化耳刘宋大明初年百有一嵗俨坐而逝】陈永伯【南阳人得淮南王七星散方试合服之二十八日忽然不知所在永伯兄子名増族年十七亦服之其父繋其足闭于宻室中书夜守之满二十八日亦复不知所之本方曰服三十日而失其所在后人不复敢服服之者临去必有仙官来迎之但人不见耳】张虚白【邓州南阳人通太乙六壬术留心丹灶遇真人得秘诀宋徽宗闻其名召管太乙宫恩赉无虚日官太虚大夫金门羽客出入禁中终日论道无一言及时事曰朝廷事有宰相在非子所知也金人尤重之以为神仙忽一日曰某年月日吾当化去至期果然】景知常【邓州人少从赵氊袄学道顔如丹渥宋太宗知其名召至俄辞去尝遇吕真人时或语唐昭宗以来事殆数百嵗或祈寒浴溪或大暑偃地有书生病惫酒饮之即能行所居夜神光满室卒举其棺甚轻开视惟衣衾有异香焉】张仙姑【南阳人莫详其所以人有疾仙姑辄瞑目潜为布气攻之俄觉腹热如火已而鸣声如雷虽沉痼者无不愈宋徽宗尝召至东都后不知所终】天然【初习儒业将举进士第道遇禅客曰选官何如选佛天然悟即谒马大师大师曰我子天然遇留即止后振锡南阳见山峦叠出方四顾之顷忽见一老人云此大留二留三留之山也师因忆大师之言遂栖止之唐长庆中示寂丹霞寳厯初谥智通禅师塔号曰妙觉云】真禅师【唐天元间驻锡风穴山尝袭衡阳三昧其化大行一夕溘然示寂守宰李暠阇维之得舍利千粒元宗谥为七祖】法聪【南阳新墅人八嵗出家至襄阳伞盖山白马泉筑室以栖梁晋安王来都襄雍乃造禅室见堂内有虎聪以手按其头虎即闭目伏地王因告境内虎灾聪即入定须臾十七大虎至聪命弟子以布绳系颈而去自是无害又见白就聪手取食曰此雄龙也遇屠者驱猪百口即时觧散因防杀业所居夜放光明不假灯烛年九十二端坐而化】云定【平山人生而异常长乃出家每曰法离文字岂可溺于筌蹄遂游歴四方闻方城之东有名刹曰普严乃得遗址募縁重建缁流争归之预知圎寂其徒建塔刻铭以纪其实】智通【燕人自幼神清貌秀頴悟善记初慕全真谒道者弗合遂落髪入法门礼璧峯金师即闻奥防夙契脗合往游大乗山因驻锡焉乆之百废具兴缁素云集永乐中召至京师居天界寳刹端坐而化】









　　明一统志卷三十
<史部,地理类,总志之属,明一统志>
　　钦定四库全书
　　明一统志卷三十一
　　明　李贤等　撰
　　汝宁府【东至直隶鳯阳府頴州界二百三十里西至南阳府裕州舞阳县界一百四十里南至湖广黄州府黄陂县界四百五十里北至开封府陈州西华县界一百十五里自府治至京师二千三百里至南京二千二百五十里】
　　【粮十二万一千七百石零】
　　建置沿革禹贡豫州之域天文角亢氐分野春秋沈蔡二国地秦属颍川郡汉置汝南郡刘宋立司州号其城曰悬瓠后魏改为豫州东魏置行台后周置总管府后改舒州寻复曰豫州又改为溱州后改蔡州汝南郡如故隋初废郡大业初废州复为汝南郡汝阳县唐初置豫州天宝初改汝南郡乾元初复为豫州宝应初仍改蔡州宋为淮康军节度使金改镇南军元为蔡州后陞汝宁府本朝因之领州二县十二汝阳县【附郭周为沈国地汉置汝阳县属汝南郡刘宋属汝阳郡隋初属豫州寻改为溵水县属陈州又析上蔡县地别置汝阳县省溵水入焉即今县也唐为蔡州治金仍旧元省平舆入焉本朝因之编户三十三里】真阳县【在府城南八十里本汉慎阳县地东魏置义阳郡北齐省入保城县隋废保城置真丘县后改曰真阳唐改曰淮阳寻复旧元省入息州本朝初因之治中复置编户一十五里】上蔡县【在府城北四十五里古蔡国周武王封弟叔度于蔡成王封其子蔡仲即此汉置上蔡县属汝南郡后魏改临汝县北齐省隋初置武津县大业中复曰上蔡唐属蔡州宋金元并仍旧本朝因之编户三十六里】新蔡县【在府城东五十里古吕国春秋时蔡平侯徙都此故曰新蔡汉置新蔡县属汝南郡晋属汝隂郡刘宋属新蔡郡南齐置北新蔡郡东魏置蔡州北齐为广宁郡隋初为舒州及广宁县寻改汝北县大业初州废县复旧名唐属蔡州宋因之金属息州元省入息州本朝洪武四年复置改今属编户一十二里】西平县【在府城西北一百三十里古栢子国汉置西平县属汝南郡东汉末废后魏复置并置襄城郡北齐改文城郡隋初郡废以县属蔡州大业初县废唐初复置贞观初省入郾城开元间再置属蔡州宋金元仍旧本朝因之改今属编户二十二里】遂平县【在府城西九十里本春秋房子国汉为吴房县属汝南郡后魏改遂宁县属襄城郡隋复为吴房县属汝南郡唐贞观初县废寻复置属蔡州元和中改遂平县属唐州长庆初还属蔡州宋金仍旧元初省入汝阳大徳间复置属汝宁府本朝因之编户二十八里】信阳州【在府城西南二百七十里周申伯所封秦属南阳郡汉为平氏县地三国魏析置义阳县及义阳郡刘宋置宋安郡南齐置司州梁曰北司州后魏改郢州后周改申州隋改义州寻复为义阳郡唐初为申州后仍曰义阳郡宋改义阳军又改信阳军属邓州元改信阳州本朝初降为县改今属成化十一年复陞为州编户一十七里领县二】罗山县【在府城南一百四十里春秋时蔡地战国时为楚地秦属颍川郡汉为鄳县属江夏郡晋属汝南郡北齐置髙安县隋初罢后复置改为罗山县唐初置南维州寻罢州以县属申州宋初省入义阳复复置属信阳军元属信阳州后迁州于故县以县治移于西南即今所也本朝因之编户二十里】确山县【在府城西五十里本春秋江国汉为安昌县地属汝南郡东汉末置朗山县晋改曰安昌梁属陈州后魏移县治朗陵故城属初安郡隋初复移县治今所属豫州仍改为朗山县唐属蔡州宋改为确山县金元因之本朝初省入汝阳洪武十四年复置编户二十一里】光州【在府城东三百里本禹贡扬州之域春秋为黄蒋三国地战国属楚秦属九江郡汉属汝南江夏二郡三国魏析置弋阳郡晋属弋阳汝隂二郡宋齐属光城弋阳新蔡三郡梁末置光州治光城县隋改弋阳郡唐复为光州徙治定城天寳初改弋阳郡后复为光州宋陞光山军节度后改蒋州寻复光州元属汝宁府省定城县入焉本朝初改属鳯阳府洪武十三年仍属汝宁府编户二十二里领县四】光山县【在州西四十五里春秋为国汉为西阳县地属江夏郡晋置光山县刘宋改为光城县寻置光城郡梁置光州隋改县曰光山唐改郡为光州徙治定城县宋改光山为期思县寻复旧元属光州本朝因之编户三十一里】固始县【在州东一百四十里春秋为蓼国汉为寝县属汝南郡东汉初改曰固始晋属汝隂郡梁改蓼县北齐复名固始置北建州寻废州置新蔡郡后周改置浍州隋初州郡并废以县属弋阳郡唐属光州宋以殷城县省入元仍旧本朝因之编户四十九里】息县【在州西北九十里春秋为息侯国汉置息县属汝南郡后徙于东改曰新息晋为汝南郡治后魏置东豫州梁改曰西豫州又改曰淮州东魏复曰东豫州后周改息州隋废唐复置贞观初废以县属蔡州金复置息州元属汝宁府本朝改州为息县初属颍州后改属光州编户二十八里】商城县【在州北一百里春秋时为黄国战国属楚秦属九江郡西汉属汝南郡东汉属淮阳国晋属汝隂郡刘宋置殷城县唐初改置义州寻废以地属弋阳郡宋复置商城县寻省入固始县金元仍旧本朝初因之成化十一年复置改今属编户二十六里】
　　郡名汝南【秦名】淮康【宋名】
　　形胜水若垂瓠【水经汝水屈曲形若垂瓠然】其水洄曲其地平舒【北史图经】面山负野限淮为圻【光州赏心堂记】隐然巨屏端若长城【舆地纪胜】襟带长淮控扼颍蔡【光州图经】四方最中【元志豫州于四方最中汝南于豫州又最中】北接陈汝控带许洛【寰宇记信阳北接陈汝控带许洛宋齐以来尝为边镇】九塞之一【舆地记罗山九塞之一】三关之塞【新唐志义阳有三闗之塞】
　　风俗剽轻寡积【史记汝南其俗剽轻易发怒地薄寡于积聚】夸奢尚气力好商贾【寰宇记】人性躁劲风气果决【隋志】尚淳质好俭约【同上自平陈之后其俗颇变尚淳质好俭约丧纪婚姻率渐于礼】多事农桑不尚华丽【信阳图志民性劲直多事农桑不尚华丽以俭相尚】俗美民淳【宋光州守劝学文俗美民淳其间异才秀民业儒术以自见于世】人性清和乡闾孝友【舆地志人性清和乡闾孝友男务垦辟女脩织絍士风习尚文质彬彬盖欧阳父子棠隂相映也】人重信义士尚质文【新志汝宁在汝坟之间为文王化行之地人重信义士尚质文富庶淳厚视昔有加】俗好禨祥【宋刘敞新息文宣王庙记】
