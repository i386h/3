<!-- { "loadSidebar": true } -->
　　形胜山水幽竒【舆地纪胜任昉为新安守行春爱其山水幽竒】有佳山水【唐权徳舆送陆歙州序新安有佳山水以资胜饯】地险陿土骍刚【郡志地险陿而不夷土骍刚而不化】百城襟带【宋晏殊类要峰峦掩映状若云屏实百城之襟带】鸟道萦纡【新安志自睦州青溪县界至歙州皆鸟道萦纡】山峭厉而水清激【宋朱熹新安道院记】州在万山中【元程文临溪石桥记徽之州在万山中视他郡最高昔人测之谓与天目齐浙江之源发焉】
　　风俗地杂瓯骆【宋吕和叔云歙地杂瓯骆号称难理】务为高行竒节【道院记君子则务以其刚为高行竒节而尤以不义为羞】异材间出【朱熹跋东溪胜侯传婺源为县穷僻斗入重山复岭间而百十年来异材间出如翰林汪公及我先君子太史公皆以学问文章显重于世】性刚喜鬬【元连鳯心逺堂序歙之俗性刚而喜鬬】民俗真淳杂豪健【元程文诗】
　　山川乌聊山【在府城内东南隅一名冨山东汉末贼毛甘者屯此吴贺齐讨平之隋义寜中尝迁新安郡治于此山】城阳山【在府城南二里以居郡城南故名一名紫阳山唐景云中邑人许宣平隠此】问政山【在府城东五里旧治唐有于方外者弃官从太白山道士学养气之术时从弟徳晦刺歙州方外访之徳晦为筑室于此号问政宋黄台诗千寻练带新安水万仞花屏问政山】云郎山【在府城北七里唐汪华此】鳯凰山【在府城北一十五里相传尝有鳯凰来集】飞布山【在府城北二十里一名主簿山相传昔冦乱县主簿率众保此唐天寳间改曰飞布】灵山【在府城西北二十里山产灵香草上有灵坛人射猎有犯之者终无所获】紫金山【在府城东三十五里旧名金紫山暮夜尝见光相取佛语更今名】桞亭山【在府城南一百里一名昌山】黄山【在府城西北一百二十里旧名黟山唐天寳末改今名山有峰三十二水源三十六溪二十四洞十八岩八第四峰有泉沸如汤常涌丹砂浴之能愈风疾世传黄帝尝与容成子浮丘公合丹于此又有仙人曹阮之流亦尝于此修真故山有浮邱容城诸峰溪有曹阮之名】灵鸟山【在休寜县西二里尝有鳯出于此】松萝山【在休寜县东北一十三里山半石壁百仞松萝交错如屏障然】梢云山【在休寜县西二十五里旧名郎山唐天寳中改今名武洪水出焉】南当山【在休寜县西三十六里南当水出焉】白岳山【在休寜县西四十里中峰独耸傍有悬崖小径可慿而上絶顶有池池西有石室学仙者多居之其东北又有五防石壁状若楼台有飞动之势】率山【在休寜县东南四十里率水出焉山海经云三天子山在率东谓此】仙游山【在休寜县南四十里有石壁削成数百尺涧四十余丈】独耸山【在休寜县西五十里上有洞深邃莫测唐乾元间尝投龙】岐山【在休寜县西六十里石壁千尺古藤萦纡花时如锦屏山西北有石桥横亘两山旁有深涧唐乾元间道士龚楼霞隠此】顔公山【在休寜县西南九十里上有湖广五亩其中多鲤昔有顔公隠此一旦乘风而去因名】鹿髀山【在休寜县西一百五十里昔有采药者遇老人皓白指灵药示之乃遗鹿髀】大鳙山【在婺源县东北三十里方舆记尧时洪水溪口有大鳙及水涸遂毙鳞骨鳍鬛积如山阜】大广山【在婺源县西北五十八里婺水出马】浙源山【在婺源县北七十里一名浙岭旧产石英钟乳】梅源山【在婺源县西一百二十里山产杨梅梁任约为太守罢不复采】龙尾山【在婺源县东南一百里西连武溪水唐开元中有人见石莹润因取镌刻成砚由是歙石始传于世】祁山【在祁门县治东北三面石壁有石室名青萝岩又曰栖真岩傍有水一曰乳泉其味极甘】善山【在祁门县南一十里与恶山隔溪对耸祥符经云善山神为王恶山神为大夫】道人山【在祁门县北一十五里山半有岩有池学仙者多居焉】三新妇山【在祁门县东北二十里上有三石峰类人形每春雨初霁若防服艳妆故名】大共山【在祁门县北五十里大共水出焉】歴山【在祁门县西八十里絶顶有池池中有石马北有管公明仙坛】新安山【在祁门县西九十里隋立新安郡取此】林歴山【在黟县西南一十里山东有石洞内刻石佛像西有瀑布自千丈崖泻下又有仙人棊盘石臼吴贺齐讨山越贼保林歴山即此】三姑山【在黟县东北一十五里一名吉阳山上有三峰中峰有飞瀑新安记天将雨此山先有鼔角之音】鱼亭山【在黟县南三十五里每嵗西江鱼船至祁门以次泊山之东故名】复山【在黟县南三十六里山势孤峻两旁皆石坛中有沟水甚悬迅东南流入休寜县界】牛泉山【在黟县北五十七里山顶有泉相传旧无水有牛跑之而泉涌成池因名】武亭山【在黟县西南八十里横江水出焉】石照山【在绩溪县东五里有石高二丈光可鉴物故名宋苏辙诗两开石照正新磨鸟度猿攀野老过忽见尘容应笑我年来底事白须多】龙须山【在绩溪县东二十里山顶一池四时不竭有龙隠见其间旱祷有应】大鄣山【在绩溪县东六十里旧名三天子鄣山秦立鄣郡取此郭璞云三天子鄣山在新安歙县东今谓之玉山浙水出其边】石金山【在绩溪县东北三十里相传为甘露大士道常显光相】大獒山【在绩溪县北六十里弭形矫首有犬之像山半有岩旧有刘叟隠此中有莱如玉叟常食之后仙去人呼为刘隠莱岩下有白龙潭】披云峰【在歙县治西南山势峭拔常有云气宋苏徳祥尝于峯顶建披云亭】霭峰【在黟县南一十五里孤峰如削唐李白诗霭峰尖似削即此】箬岭【在歙县北八十里上有箬竹】容岭【在休寜县南旧有木石糖出树空石罅中长吏每遣人就采之】柑子岭【在休寜县西七十余里境内无柑惟此岭有之】墨岭【在黟县南一十六里岭产石墨土人采之乆而成井号曰石墨井】芙蓉岭【在婺源县东七十五里高斋诗话婺源有五岭极高峻而芙蓉岭尤为峻峙宋吴黯诗每度芙蓉岭愁容惨不开】武陵县【在祁门县西四十里唐元和中县令路旻凿石为盘道以便行者】赤岭【在祁门县北一百二十里岭下有溪昔人为梁取鱼鱼不得下飞越此岭人复于岭上张网其飞不过者皆化为石雨过则赤故名】徽岭【在绩溪县西北一十里一名尖山宋王安石诗晓度滕溪霜落后夜过徽岭月明中】翡翠岩【在绩溪县东北一十五里亦名即防山两旁有石直下数百尺名翡翠岩】五峰岩【在祁门县东北一十里昔有韩氏坐禅于此尝降乳虎】樵贵谷【在黟县北昔土人入山行七日至一斜穴豁然周围三十里地甚平沃中有十余家云是秦时避地于此】跳石【在歙县西北五十里溪水中去防数丈昔有罗腰者膂力絶人尝跃过之至今足迹犹存】临溪石【在绩溪县北三里方圆二丈其平如砥溪水甚冝浣纱】仙人石【在绩溪县北五十里高二十五仞学仙者多居之】苍龙洞【在婺源县北一十五里山有怪石瀑水如帘】灵岩洞【在婺源县西北一百二十里中有洞灵观观东北曰庆云洞岩窦皆五色两崖上有鸾鹤云霞之象芝田灵草罗列左右西曰莲花洞洞有大石室刻石像旁有羽盖幡幢南曰含虚洞洞有二重外狭内平有积雪台及沉香岑】清苓洞【在婺源县西八十里南北门相通中有物象如灵岩】石龙洞【在休寜县西百余里石龙山上中有石室复有门两石对耸如凿成】新安江【源有四一出歙县黟山一出休寜率山一出绩溪大鄣山一出婺源浙山合流至新安为滩三百六十唐李白诗闻説金华渡东连五日滩他年一携手摇艇入新安】黄墩湖【在府城西南四十五里一名蛟潭陈有程灵洗者夜梦人告曰吾数为吕湖蛟所困明日幸见助灵洗曰何以为识曰白练者我也及旦徃视之见二牛相触肩白者困灵洗射黑牛死视之乃蛟也吕湖由是渐塞】浙溪水【出休寜县浙岭东流至县一名渐溪即古之渐地也】五城水【在休寜县南三十里流经顔公山下北入婺源县界旁有五城相对有二大坟昔人尝发之鐡厚一尺雷雨晦防惧而止】南当水【在休寜县西六十里源出南当山】婺水【源出大广山下南流经婺源县界与斜水合入江西乐平县界】吉阳水【在黟县治东北东流至白茅渡与横江水合入休寜县界】扬之水【在大鄣山东流六十里至临溪流入歙县界抵府城西】横江水【在武亭山东流入鱼亭口】鱼亭水【源自鱼亭山东流至鱼亭口合吉阳水】大共水【源出大共山南流入浮梁县界】豋水【在绩溪县东北八十里南流合阳之水入歙县界】武溪水【源出浙源山西流至婺源县界其东为龙尾山】徽溪【在府城外源自绩溪县下与黄山水合西流经府城西会南港浦水达休寜港入于钱塘】澧溪【出婺源县西北山谷流数百里防众流入鄱阳元至元中县人吕廷珪尝建澧溪桥程文为记】石牛潭【在休寜县南一十里旁有巨石如牛嵗旱涂其背则雨】尼潭【在休寜县西北六十里澄澈百丈石壁旁耸昔有尼居其侧故名】石印潭【在绩溪县治南方广十丈许中有巨石防如印文之状】吕公滩【在歙县东南一十二里本名车轮滩水势湍悍舟多覆溺唐刺史吕季重以俸募工凿之遂成安流因名】阊门滩【在祁门县西南一十三里有山对峙而近名曰阊门其水下流入鄱阳界合于大江滩善覆舟唐县令路旻开斗门以平其险人号路公溪】歙浦【在歙县东南一十五里秦置歙县之名取此】少保井【在府城内唐少保薛稷凿故名一名九井】殷公井【在歙县治南下有二穴一通县北石壁潭一通县南釡潭凡有遗物于井多于二处得之】韦斋井【在婺源县治南宋韦斋朱松所凿因名故老云松子熹生时井中紫气见】汤泉【在黟县东峰下其水四时如沸饮之能愈疾宋凌唐佐诗一派出遥岑潺潺古到今雪天声防玉月夜影摇金嵗旱施功大民疴被泽深浮容与轩帝仙迹可追寻】白水泉【在府城南二里水色如练】龙泉【在婺源县北七十里俗传有龙潜其下旱祷輙应唐吕洞賔书飞龙岩三大字刻于石】罗公泉【在绩溪县南二十五里源极深长虽大旱不竭灌田百余顷】
　　土产银　铅【绩溪县出】砚【出歙县龙尾山武溪其品有五一曰眉子石有七种二曰外山罗纹有十三种三曰里山罗纹有二种四曰金星有三种五曰驴坑有一种世总谓之龙尾砚大抵歙石之珍者以青色緑晕多金星者为上然近深溪者尤佳】黄连【歙县出】纸【歙县龙须山出有麦光白滑水翼凝霜之名】墨【歙县出】茶【歙县出有胜金嫩桑仙芝来泉先春运合华英七品】杮心黒木【黟县出】漆【祁门县出】榧子　玉面貍【俱休寜县出】
　　公署新安卫【在府治东南洪武初建】
　　学校徽州府学【在府城内东北隅宋徳祐间建元季燬本朝洪武初重建】歙县学【在县治东宋淳祐间建元至大间重修后燬本朝洪武初重建】休寜县学【在县治东宋庆歴间建元至正间重建本朝洪武初重修】祁门县学【在县治南宋淳熙间建元季燬本朝洪武初重建永乐间修之】绩溪县学【在县治东宋绍兴间建后燬本朝洪武初重建】婺源县学【在县治西宋嘉定间建朱文公有记元季燬本朝洪武初建嘉靖己丑又燬重建】黟县学【在县治西北旧在县治南宋庆歴间建元至正间燬本朝洪武初重建正徳甲戌徙建于此】
