<!-- { "loadSidebar": true } -->
　　陵墓唐祖陵【在隆平县南十五里唐元和十三代祖宣皇帝此隋义宁初塜上尝有五色瑞气髙祖啓运号曰建初陵命官居守每嵗春秋公卿祭谒】赵王冢【在获鹿县城东墓塜大者六小者二十二相传为战国赵王之墓】窦塜【在武邑县东三十里汉文帝窦后父青隐身渔钓坠渊而卒景帝立后为太后遣使者填父坠处起大坟民号曰窦氏青山】中山靖王塜【在定州城西塜髙丈余王汉宗室】牧庄三塜【在府城北每塜相去百歩许相传战国郡人蔺相如防颇李牧墓也】赵佗先塜【在旧石邑城北一十三里佗郡人汉初为龙川令后僣称南越王文帝为佗先人置守塜复使陆贾赐佗书佗遂称臣元传与砺诗殊方久识汉庭尊异代能忘圣主恩南越若逢人借问尉佗先塜至今存】石塜【在恒山上中山记昔有石者中山酒家与之千日酒语其节以归数百里可至于醉石如其言饮之至家而醉其家以为死棺饮葬之酒冢计其期忆必醉而解也徃问之其隣人曰石死三年矣与之至其冢掘而开棺石醉始解起于棺中】郤縠墓【在行唐县西北四十里墓前有石刻晋大夫之茔】栾武子墓【在栾城县西北五里武子晋大夫栾书封邑于此故有墓墓近有祠】孟尝君墓【在元氏县西一十五里冈上孟尝君战国齐公子田文也】张耳墓【在冀州城下旧有祠】任敖墓【在隆平县东四里敖汉髙帝时御史大夫封广阿侯卒于此俗呼七里丘】孔頴逹墓【在衡水县西北二十五里孔贤庄】韩亿墓【在灵夀县西北一十七里】欧阳珣墓【在深州治南珣宋吉州人靖康中廷争和议忤时相遣珣涖割河朔池防深州固守不下金以珣至城下俾致朝命珣恸哭谓城上人曰朝廷为奸臣所误汝等勉为忠义以报国敌怒杀之遂于此】史天泽墓【在获鹿县东三十里天泽永清人仕元为左丞相卒葬于此学士徒单公履撰碑其兄天安墓亦在县东十五里】董文炳墓【在藁城县九门城东元学士王磐撰碑其弟文用文忠及子士选皆附文用学士阎复撰碑士选学士呉澄撰碑】苏天爵墓【在府城北三十里】王思防墓【在获鹿县南五里学士王纬撰碑】
　　古迹尧城【在定州东北一十五里】象城【在隆平县东北三十五里按赵记舜弟象尝居此】固城【在定州城东三十里相传禹治水时所筑】棘津城【在枣强县境内左传晋荀吴帅师涉自棘津即此】石邑城【在获鹿县城北史记赵武灵王攻中山取石邑即此汉置县】赵王城【在灵夀县治西北赵武灵王所筑中有赵王台】元氏故城【在元氏县西北二十里即赵公子元旧封邑也】肥累城【在藁城县西南汉书注古肥子国汉立肥累县】东垣城【在府城南八里旧东垣城汉髙帝改为真定】恒山郡城【在府城西南一十五里即汉郡故址北魏道武尝登此望安乐垒】古鄗城【在栢乡县北二十里春秋晋鄗邑汉光武改髙邑县为冀州治北齐移县治房子县东北界】栢乡旧城【在栢乡县西南一十七里汉旧县】房子城【在髙邑县西南一十五里汉为县属常山郡北齐省隋复置属赵郡今俗呼其地为仓房村】观津城【在武邑县东南三十里即六国赵邑乐毅封于此号望诸君汉为县属信都后省】平棘城【在赵州南三里汉县属常山国隋赵州治此】宋子城【在赵州东北二十里秦髙渐离匿作于宋子即此汉为县属钜鹿郡隋省入平棘】新市城【在真定县西北汉县属中山旧有鲜虞亭故国】扶栁城【在冀州西汉县即刘植据以迎世祖处其地有扶泽泽中多栁因名】光武城【在饶阳县西南三十里相传汉光武征王郎时筑】苦陉城【在无极县东北二十八里战国魏李克为中山相苦陉之吏上计而入多其前克执而免之汉为县属中山章帝改曰汉昌】新处城【在定州汉置县属中山国光武封陈俊为新处侯即此】嘉阳城【在平山县东一十八里汉于北置蒲吾县属恒山隋省入井陉县】九门城【在藁城县西北二十五里本战国时赵邑汉置九门县北齐省隋唐复置宋省入藁城】故权城【在府城北二十里元和志即古捷乡也】西平州城【在平山县西门外相传昔为西平州遗址尚存】沥城【在宁晋县东城乃小堡城下薮泽周回百余里中有鱼藕菱茨之利每嵗饥兵荒土人頼以全活者甚众金末王义率众保此】女憙城【在定州东三十里本汉安险县章帝改为安熹昭烈尝为尉处】广阿城【在隆平县东一十里汉县后省】隆平故城【在隆平县东宋大观间城为水患遂移今治】辟阳城【在冀州东南汉县属信都国后汉省入信都县】桃城【在冀州西北四十五里汉桃县属信都国后汉省】堂阳城【在武邑县西六十五里汉县属钜鹿郡后汉属安平国晋改蒲泽县宋省入南宫】安乡城【在无极县南六里魏明帝封外祖甄逸为安乡侯即此】瘿陶城【在宁晋县南二十九里东汉置县属钜鹿郡隋属赵郡】苇泽城【在井陉县东北二十五里隋置县属井州后并入井陉】百畅亭【在临城县西一十里水经载泜水东经百畅亭即此】广望亭【在安平县城西即汉旧涿县后王莾于此置广望亭】芜蒌亭【在深州城外滹沱之濵今饶阳县界即汉冯异进豆粥于光武处】麦饭亭【在滹沱河上汉光武至滹沱河冯异于此进麦饭后人因以筑亭】南亭【在南宫县汉光武尝遇大雨引车入道旁客舎冯异抱薪邓禹然火对灶燎衣而去即此】辟阳亭【在冀州东南三十里水经注汉故渎东北经辟阳亭即此】京观【在晋州废鼓城县七里后汉皇甫嵩攻黄巾贼张角弟寳于下曲阳获首十余万于此筑为京观】
