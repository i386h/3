<!-- { "loadSidebar": true } -->
　　山川掷甲山【在府城龙山门西北隅汉将军闗羽弃甲于此故名今有羽庙在焉】龙山【在府城西北一十五里晋桓温九月九日同叅军孟嘉登此山风落嘉防今有落防台唐李白诗九日龙山饮黄花笑逐臣醉看风落防舞爱月留人】纪山【在府城北四十里荆州之主山也西北与荆门当阳诸山相接】绣林山【在石首县西南二里旧名岐阳山汉昭烈娶孙夫人于此锦障如林因名上旧有綉林亭】望夫山【在石首县西二里汉昭烈常泊舟江北沙浦孙妹于此望焉因名一名楚望山】龙葢山【在石首县东二里县主山也形类龙盘寳葢故名】石首山【在石首县北江中有石孤立为北山之首因名】着紫山【在枝江县南五里汉昭烈初入蜀尝于此息马更衣后人因名昭烈爱其山水秀丽建景帝祠祠前有井人不敢防名曰神井】九冈山【在松滋县西九十五里昔人题松滋亭云江分三峡浊山带九冈青】狮子山【在监利县东一百二十里以形似名】杨林山【在监利县东一百三十五里其地多杨望之如云】石鼻山【在夷陵州西北三十里髙五百余仞下临江流中有巨石横六七十丈如簰筏因名石簰亦名石鼻后周尝移州治此】马鞍山【在夷陵州西北三十里汉昭烈为陆逊所败升马鞍山陈兵自绕即此地又石首巴东荆门俱有马鞍山】黄牛山【在夷陵州西九十里即黄牛峡峭壁间有石色如人牵牛状人黑牛黄此山既髙更江湍纡廻望之可见行者謡曰朝发黄牛暮宿黄牛三朝三暮黄牛如故】荆门山【在宜都县西北五十里大江南与虎牙山相对唐陶雍诗两崖开尽水廻环一叶才通石罅间楚客莫嫌山势险世人心更险于山】虎牙山【在大江北岸与荆门山相对状如虎牙昔公孙述遣将依二山作浮桥拒汉师下有虎牙滩又名武牙宋欧阳脩诗经年迁谪厌荆蛮惟有江山兴未防醉里人归青草渡夣中船下武牙滩今荆门州亦有荆门虎牙二山】将军山【在长阳县南隔江山势雄峻崖石如带铠甲状上有蔺将军庙因名】方山【在长阳县南三十里四面俱方有风穴口大如瓮夏则风出冬则风入春秋分则静又名重山】龙角山【在长阳县清江北山穴内有隂阳二石隂石常湿阳石常燥旱鞭隂石则雨潦鞭阳石则霁】鳯凰山【有二一在逺安县西三里相传唐韦臯为令有美政鳯凰集此山一在松滋县南九十里俱以形似名】破石山【在归州山有大石破为十字人登陟者咸经其间又冇蔵口曲尺朱雀麝香屈曲野猪等山皆在州境】楚台山【在归州城中旧説楚襄王建台于此因名今为长宁千户所治】卧牛山【在归州北五里形如卧牛上有翰林亭唐翰林李矗为刺史时建尝游晏于此】八学士山【在归州东山有八叠皆朝州治唐李矗建学士楼以对此山】巴山【在巴东县治南其在县境者又有鐡峯金葢青铜明月双城桐木蜀口覆磬诸山】石门山【在巴东县东北三十五里山有石迳深若重门汉昭烈初为陆逊所破走迳此门追者甚急乃焼铠断道然后得免】双剑峰【在松滋县南七十里上有炼丹台相传吕洞賔游处】走马岭【在松滋县西南十五里相传汉昭烈入蜀于此驰马】明月峡【在夷陵州西二十里悬崖间白石状如月唐李白诗春水月峡来宋欧阳脩诗江上挂帆明月峡】西陵峡【在夷陵州西北二十五里峡长二十里层崖万仞三峡之一也】白狗峡【在归州东一十五里两崖如削白石隐起状如狗唐杜甫诗白狗斜临北黄牛更在东】马肝峡【在归州东二十里峭壁间悬石如马肝状】空舲峡【在归州东三十里夏秋水泛必空舲乃可上其滩亦名空舲自归州至长阳四百里内峡水奔流石碛险恶唐杜甫诗峡中丈夫絶轻死少在公门多在水富豪有钱驾大舸贫穷取给行艓子朝发白帝暮江陵顷来目撃信有徴瞿塘漫天虎须怒归州长年与最能】诸倪冈【在府城东三十里五季时髙氏以将军倪福可有功分赐田土子孙多居于此故名】白马崖【在长阳县东南一十五里清江之南石状如马其色纯白故名】三游洞【在夷陵州西北二十五里唐白居易与弟行简及元三人游此作三游洞记刻石壁上后人因名宋苏轼与弟辙及黄庭坚三人亦曾游焉轼诗云冻雨霏霏半成雪游人屐冷苍苔滑不辞携被岩底眠洞口云深夜无月】玊虚洞【在归州城东北唐天寳中有人遇白鹿于此薄而窥之有洞可容千人石壁异文成龙虎花木之状有石乳结成物象皆温润如玉故名】龙门洞【在长阳县南隔江洞前两崖劒立岩穴幽邃泉瀑飞注嵗旱祷雨輙应】蔵书洞【在长阳县西三十里宋郭雍蔵书于此】鬼谷洞【在逺安县西南八十里相传鬼谷子尝游此】镇流砥【在府城东南一十五里沙市东捍激江水声如万雷一名象鼻觜】大沱石【在巴东县大江西北欧阳脩砚谱云巴东大沱石其色青黑斑斑其文微麄亦颇发墨】十二培【在荆门山宋王十朋诗楚国封疆六千里荆门岩岫十二培言山势与江路相背也】虾蟇培【在夷陵州西三十里江之南有石如虾蟇其大数丈石上出泉水过者必酌此水以防茗陆羽第水品居第四宋黄庭坚云从舟中望之頥项口吻甚类虾蟇寻泉源入洞中石气清寒流泉出石骨若虬龙吼陆游诗巴东峡里最初峡天下泉中第一泉】大江【在府城南源自蜀之岷山歴归州夷陵宜都枝江公安石首而东与汉江合流】鲁洑江【在监利县治东南即大马河南通荆江北入汉沔三国时鲁肃屯兵于此故名】清江【在长阳县南一名夷水源出旧施州开蛮界经建始县境流入本县至宜都县入大江以其流独清不混因名清江】川江【在松滋县北岷江至此分为三下流三十里复合为一逹于江陵入大江】赤湖【在府城西北一十里相传晋桓挟帝西幸刘毅等追袭败党血流水赤故名】东湖【在府城东五里广袤数十里为一郡胜槩】漕河【在府城北晋元帝时所凿自罗堰口入大漕河由里社穴逹沔水口直通襄汉江】浣纱河【在夷陵州城西冬月水涸水色如曽浣纱然故名】龙穴水【在石首县水经注大江右有龙穴水口昔禹济江黄龙夹舟故水地俱以龙名】赤溪【在夷陵州西北五里昔陆抗讨歩阐筑城之所东合大江】香溪【在归州东一十里源出兴山县流入江即昭君溪也】苍茫溪【在宜都县东五十里引以灌田二千余顷水生五色石类玛瑙玻璃】东瀼溪　西瀼溪【在巴东县大江东西旧志云唐杜甫尝居此今草堂基址尚存】五色潭【在府城西南隅水气上浮或成五色上有龙祠】鹤泽【在府境晋羊祐镇荆门泽中多鹤常取教舞以娱賔客】刘郎浦【在石首县北唐吕温诗吴蜀成婚此水浔明珠歩幛屋黄金谁知一女轻天下欲换刘郎鼎峙心杜甫诗挂帆早发刘郎浦疾风飒飒昏亭午舟中无日不沙尘岸上空村尽豺虎】咤滩【在归州西三里舟行至此多覆又名人鲊瓮黄庭坚诗命轻人鲊瓮头船】莲花滩【在归州】使君滩【在夷陵州西一百一十里大江中水经云昔杨亮为益州刺史经此覆舟故名】虎头滩　鹿角滩　狼尾滩【俱在夷陵州三峡中惟此数滩最险】马鬃碛【在宜都县廿三里大江之右夏没冬现行舟畏之】龙洲【在府城西南江中又名龙阳洲即晋李衡种橘处】百里洲【在枝江县东北周围百余里梁史陆法和有异术隐百里洲即此相传县有九十九洲洲不满百故不出王者宋文帝在藩忽生一洲未几嗣位】虎渡【在龙洲南先是其地多虎汉太守法雄命去防穽虎遂去】髙氏井【在府城中即五代时髙季兴后苑之井也慕容延钊兵至其子继仲以轿覆井诒内人多堕死后人植栢建祠于上】八角井【在府治东相传井底有海眼通江】亷泉井【在石首县治前】麻山井【在松滋县西南一十五里傍有汉景帝祠】竹泉【在松滋县南九十里苦竹寺傍宋至和初有僧浚井得笔后黄庭坚谪黔过之视笔曰此吾虾蟇培所坠也因知此泉与虾蟇培相通】赤鱼泉【在宜都县西二十里有赤鲤游其中祷雨多应】濯缨泉【在归州东南内有神蛇人秽其水蛇輙见】洗马池【在归州徳胜门外一里相传楚襄王时洗马之所】云池【在宜都县北五十里大江中水涸乃现中富鱼鰕民借其利】饮马池【在枝江县南五里相传汉昭烈尝饮马于此】洗墨池【在夷陵州治东晋郭璞注尔雅取水于此宋苏轼谪居亦常于此学书】莲花池【在枝江县治前池产白莲丰年之兆】平喜垻【在夷陵州西北二十五里蜀人出峡至此相庆故名宋刘长源诗蜀江雪浪初平处楚国金城欲尽头萧庭立诗山势低随巫峡逺水流初放蜀江平】寸金堤【在府城龙山门外五代梁将军倪福可所筑激水捍蜀谓其坚厚寸寸如金宋呉猎尝分髙沙东浆之流由此堤外厯南纪楚望诸门东滙沙市为南海】万石堤【在石首县西五里宋县令谢麟所筑用米万石因名】黄金堤【在石首县南五里元萨勒廸黙色所筑】
　　土产柑　橙　橘　栀子　贝母　覆盆　石龙芮【府县出】青緑石【松滋县鳯凰山出】箭竹　芒硝　杜若　鬼臼【夷陵州出】茶　蜡【俱夷陵州归州出】铁【巴东县出】
　　藩封辽王府【在府城内北永乐二年自辽东广宁移建于此】襄阳王府　逺安王府　巴东王府　松滋王府　益阳王府　衡阳王府　应山王府　宜城王府　枝江王府　沅陵王府　麻阳王府　蕲水王府　肃宁王府　长垣王府　光泽王府　广元王府【俱在府城内】
　　公署荆州卫【在府治西洪武二十三年建】荆州右卫【在府城南洪武中建】夷陵守御千户所【在夷陵州城内西北旧为峡州卫洪武初改为所】枝江守御千户所【在枝江县治东洪武初建】长宁守御千户所【在归州治东洪武初建】
　　学校荆州府学【在府治东南元至正间建后燬本朝洪武二年重建正统八年脩】夷陵州学【在州治东北宋建本朝洪武初重建】归州学【在州治东洪武三十二年因旧重建】江陵县学【在府城内东北隅旧在子城中洪武十二年迁今处】公安县学【在县治东北宋建元末燬本朝洪武二年重建】石首县学【在县治西南旧在今学东元大徳间迁今处本朝洪武三年重建】监利县学【在县治东宋建本朝洪武三年建正统间重建】松滋县学【在县治东宋建】枝江县学【在县治西宋建二学俱本朝洪武元年重建】宜都县学【在县治东宋乾道间建元燬本朝洪武五年重建】逺安县学【在县治西洪武七年建】长阳县学【在县治东洪武三十二年建】兴山县学【在县治东旧在迎晖门外治间迁今所】巴东县学【在县治西洪武三十二年建】
　　书院公安书院【在公安县东北宋宣抚使孟珙因蜀士聚于公安建为书院以没入田庐之使有所教飬元防希宪尝一新之】白水书院【在枝江县西三里元防都府抹温司建】
