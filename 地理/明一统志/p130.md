<!-- { "loadSidebar": true } -->
　　山川亭子山【在府城北三十里下有桃源三洞乃白子西读书处】罕山【在府城东北五十里榆次县北界】方山【在府城东六十里连清源县西二十五里】汉栅山【在府城东北六十里接盂县鵶鸣谷】阪泉山【在府城东北八十里旧名汉山晋文公卜遇黄帝战于阪泉之兆因立庙于此】系舟山【在府城东北九十里禹治水繋舟此山故名有石如环轴曰系舟嵬金元好问父德明读书其下赵秉文改曰读书山好问诗从此晋阳方志上繋舟山是读书山又云系舟南北暮云平落日滹沱一线明】婴山【在太原县西北三里旧为并州主山】风谷山【在太原县西一十里上有太山寺】悬瓮山【在太原县西一十里一名龙山又名结绌山晋水所出因山腹有巨石如瓮故名】尖山【在太原县西南一十五里出矾炭】象山【在太原县西一十五里上有周将杨忠碑忠即隋文帝父】驼山【在太原县东北三十五里状如驼峯】石室山【在太原县西南七十里上有石室壁间篆字人莫能识】麓台山【在楡次县东南三十里上有智伯祠又祁县东南六十里亦有台山】鹰山【在楡次县东南八十里】鳯凰山【有三一在太谷县南一十里山形如凤县东南二十三里有山为凤凰山右翼名鳯翼山一在代州南三十五里相传拓防珪时鳯见此又名嘉瑞山一在乐平县北八里】灰泉山【在太谷县东南二十里其泉潴为一池上有亭在焉过此东南十里又有药栢山】帻山【在祁县东南六十里东接太谷南接武乡】锦屏山【在交城县西北五里红崖绿树若锦屛然】万卦山【在交城县北五里六峯峙立上有十方天寕寺】石壁山【在交城县西北二十里周围小山相向如壁】狐突山【在交城县北五十里县之镇山也晋大夫狐突及子偃坟庙在焉】少阳山【在交城县西北四十里产银精石又县正北四十里有马鞍山】龙堂山【在交城县西北七十里山下有龙王堂】文山【在交城县西北九十里又西北十里有寳珠防山】羊肠山【在交城县东北一百里郡国志万根谷石磴萦委若羊肠然后魏于此立羊肠仓】交城山【在交城县北一百二十五里旧交城县在此故名】黒石楼山【在交城县西北一百五十里上有黒石如楼故名有破罗汉山与此相近】大阿苏山【在交城县西北一百五十里相近有小阿苏山其山崖中有洞穴世传张果入焉】独泉山【在交城县西北一百五十里洞穴中有石如盆泉水出焉】欢恱山【在交城县西北一百五十里与谷积山相近】孝文山【在交城县西二百里上有元魏孝文帝庙】隠泉山【在文水县西南二十五里亦名陶山卜子夏退老西河之上即此地山有石窟号隠堂洞亦曰子夏室去地五十余文山壁峭立有泉隐没而不恒流因以名山】双峯山【在文水县北二十里雨峯壁立又过北十里有熊耳山】白虎山【在文水县西二十五里昔有白虎穴此故名并立白虎庙于上】神福山【在夀阳县亦名方山顶方一里唐李通元隐此着华严论】燕岩山【在夀阳县西三十里山多蛰燕故名】涡山【在夀阳县南八十里旧经谓之过山以其髙过羣山又因涡水经其下故又名涡山】黄云山【在临县东北三里楡林河水出焉】紫金山【在临县西北三十里山巅石壁间有一穴祷旱得水即应因建崇应侯庙又兴县西一百里亦有紫金山石壁间有穴旱祷得泥与水即雨】竦岫山【在盂县治北其形孤峙故名】重门山【在盂县西六里亦曰滋氏山】仇犹山【在盂县北七里仇犹国君既灭后人立庙此山与此山相近有大安山】白马山【在盂县东北三十里图经白马之山牧马之水出焉】白鹿山【在盂县北三十里尝有白鹿出此因名】藏山【在孟县北五十里相传程婴公孙杵臼藏赵孤之处山有庙祀婴及杵臼】天柱山【在静乐县南三里后魏天柱将军尔朱荣尝过此因名上有朱舐泉及尔朱将军庙】马头山【在静乐县南六里上旧有后魏孝文帝庙金天防中建】黒风山【在静乐县西北八里山侧有一窍秋冬时出黒风上有神祠】石峡山【在静乐县北晋人以屈产之乗假道于虞盖出此者】石门山【在静乐县楼烦镇西北二十五里其状若门】桃山【在静乐县东南四十里山有泉一宋宣和初建庙其上】巾山【在静乐县东七十里絶顶处状如冠巾山岩下有水一傍有龙祠】临春山【在静乐县天池南七十里髙百丈下有泉流入鴈门注于汾】周公山【在静乐县楼烦镇西二十里相传周公廵狩至此因名盖宇文周也】龙和山【在静乐县楼烦镇西三十里峭壁嵯峨瑞云常绕疑若龙像因名】管涔山【在静乐县北一百四十里刘渊常隐此得神劔唐置管州以此名山】鹊山【在平定州西北五里山下有平地泉】冠山【在平定州西南八里金元好问诗有冠山移得近城头之句下有元吕思诚书院】嘉山【在平定州西八里黒水所出上有灵源公祠】卧虎山【在平定州北一十三里上有长者岩】防山【在平定州东北一十五里一峯孤秀髙出众山士人九日登髙于此上有晋山神祠】白鸡山【在平定州东北二十里旧有晋王庙】四角山【在平定州西三十里其势四起故名其下出三泉】东浮化山【在平定州东三十里又州西八十里有西浮化山二山皆有女娲庙】绵山【在平定州东九十里一名紫金泽水出焉】少山【在乐平县西南二十里福地记曰山在乐平沾县其髙八百文可避兵恒山之佐命也清漳水出此】荆山【在乐平县东五十里平原村】臯落山【在乐平县东七十里即春秋东山臯落氏之地一名灵山】句注山【在代州西二十五里上有太和岩一名西陉】夏屋山【在代州东三十里一名下壸又名贾屋赵襄子北登夏屋诱代王使厨人操铜斗击杀之遂有代地尔雅山中有兽形如菟相负共行土俗名为蹷山之侧有西峩谷】鴈门山【在代州北三十三里鴈出其门故名一名鴈门塞金元好问诗盘盘鴈门道雪涧深以阻半岭逢驱车人牛一何苦】覆宿山【在鴈门废县东南三十五里一名伏牛一名牛心】累头山【在鴈门废县西北六十里一名北斗山之神能兴云雨宋金俱有封号】茹越山【在繁峙县北一十里有谷路通大同又东北百余里有平地岭】秦戯山【在繁峙县东北三十里俗名小孤山海经曰秦戯之山无草木多金玉滹沱之水出焉】大孤山【在繁峙县西北五十里近法池口】寳山【在繁峙县南九十里山有南治谷路通山东】峯山【在五台县西北三里】仙人山【在五台县东南五十里石岩上有人坐迹山腹石有手迹山下石有双脚迹皆西向立】五台山【在五台县东北一百四十里环五百余里五峯髙出云表顶皆积土因谓之台世传北方有文殊师利所居之地曰清凉山者即此也台分东西南北中寺宇壮丽金元好问有台山杂咏十六首】圣钟山【与五台山相接上有仙寺岭三贤岩习观岩圣僧岩青峯寳陀峯胜迹二十二处】五峯山【在崞县东二十五里山顶有文殊堂】天涯山【在崞县东南四十里形类芙蕖山有石鼓神祠唐雍陶诗十年马足行多少两度天涯地角来金元好问诗九州上防推大卤独恨山形颇椎鲁天涯一峯今日防快似昂头出环堵】崞山【在崞县西南四十里汉以此山名县去此西南又十五里有前髙山】福夀山【在崞县东南七十里山之左即石鼔山】将军山【在崞县东南七十里上有神庙庙前石上有马蹄迹】正阳山【在崞县西南九十里山顶旧有玉皇殿】独担山【在忻州西南五十里产云母石及王芝】云中山【在忻州西北五十里下有谷云中水所出】程侯山【在忻州北俗传程婴匿赵孤于此山下旧有采金穴亦名金山元好问诗儧青叠翠几何般玉镜脩眉十二环常着一风烟雨里苦才多思是金山】圣阜山【在定襄县东北二十里其山孤峙石上有二足迹旁有温泉元好问诗马水横陈圣阜前滹沱陂堰逺相连即此】牛台山【在定襄县东北四十里世传里人李牛台避难于此】丛象山【在定襄县东南山甚髙峻春夏有云气相接不崇朝而山下有泉三穴流合为一谓之三防水】雪山【在岚谷废县东北四十里与岢岚山接】岢岚山【在岢岚州北一百里髙二千余丈】石楼山【在兴县东北五十里一峯孤耸峭壁端直百丈之余四围不可攀縁惟向北一小径盘廻可达峯顶俛视羣山若丘垤然】合查山【在兴县南八十里峯峦耸异上有龙祠下有龙池嵗旱祷即应】赤山【在保德州山皆枫林冬日经霜叶皆赤故名】翠峯山【在保德州东形如覆斗】僊洞山【在石州东北五十里其洞深逺人不可穷洞中有涧旱祷祈水即应上有龙祠去此东北又二十里有骨脊山】吕梁山【在石州东禹贡冀州治梁及岐又春秋梁山崩吕不韦曰龙门未□吕梁未凿河出孟门之上皆谓此也】屏风山【在寕乡县西南六十里】楼子台山【在寕乡县东南七十里】石尖峯【在府城西北界立谷口有石孤立汾水侧髙十余丈】马岭【在太谷县东南七十里路通顺德府元好问诗僊人台髙鹤飞度锦綉堂倾去无路人言马岭差可行比似黄愉犹坦歩】清凉岭【在五台县东北一百里其东有竹林岭东南有南台岭西有清凉石清凉泉清凉洞】薛云谷【在繋舟山五代时隐士薛云居此又有刘赤塘隐忻州白马山之谷至今谷以薛云赤塘为名】奄谷【在太谷县东南一十里又东南三里有咸阳谷二谷石壁俱有佛像】白石谷【在清源县西白石山合谷水流出合平泉入汾】黄河【西北自大同府界流经保德岢岚州兴县西南入平阳府石楼县界】滹沱河【源出繁峙县秦戱山歴代州崞县忻州定襄五台孟县入真定府平山县界】汾河【在府城西二里西北出静乐县管涔山经太原清源交城文水祈县至平遥介休南入平阳府灵石县界】石桥河【自盂县界西南流经阳曲城西南合洛阳水河有石桥故名】沙河【出太原县西风谷经晋阳故城南隍中东流入汾】孔河【出交城县东北塔沙谷南流入汾】榆林河【在临县东北三里下流入黄河】龙花河【在盂县北四十五里亦名兴龙泉北流入滹沱】碾河【在静乐县西流入汾水】监河【在楼烦镇西一里东流入汾】泉岩河【在五台县西北一十五里流入清水河】虒阳河【在五台县东北四十里东流入清水河】清水河【在五台县东北一百六十里出华岩岭流入滹沱】北川河【在石州西门外发源赤坚岭又有东川河源出石窟村与北川河合流入黄河】洛隂水【在府城北三十里出新兴郡南流经洛隂城合直谷水流至盂县北故城南入汾】扫谷水【自阳曲县西北一百二十里扫谷南流出天门谷入汾】晋水【出太原县西南一十里悬瓮山流分三其北一即智伯渠次一东流经晋泽南南东流并入水元好问诗石磴云松着色屏岸花汀草展江亭青瑶叠甃通悬瓮白玉双龙掣迅霆】涂水【有二俱在榆次县大涂水发源县东南一百二十里八砖岭下西北流入洞涡水小涂水发源县东南八十里鹰山西流入大涂水】涧河水【亦名赤坑水发源榆次县北二十里罕山西南流县东北五十里有芹谷水西流合此水】源涡水【在榆次县东九里南流入洞涡水】木水【在榆次县东南六十里发源辽州旧平城县界合八砖水西流入洞涡水】回马谷水【在太谷县东南三十里合咸阳谷水流入祁县境】象谷水【在太谷县东北五百里源出楡次县界西北流入清源县境】奄谷水【在太谷县东南奄谷中发源东北流合象谷水】胡谷水【在太谷县西南西北流入祁县境】隆舟水【出祁县东南一百六十里胡甲山北出隆舟谷西至汾州平遥界注于汾】通光水【出祁县东胡城谷中北流溉田】文水【发源石州方山界流入交城县界歴楡城流至文水县南入于汾】猷水【在文水县东北二十五里古大陵城东南周围十余里】泌水【在文水县北山下东南注文水寰宇记谓之神福泉】歩浑水【出交城县西北歩浑谷东流入汾谷水】塔莎水【出交城县东北塔莎谷东南流入汾】清源水【在清源县北五里源出赵简子祠前平地东流南入汾】湫水【在临县南三里西南流入黄河】牧马水【在盂县北七十里北流入滹沱河】泽发水【在平定州东九十里一名阜浆又名毕发平地突起下赴絶涧悬流千尺即井陉冶河之源也金赵秉文有悬泉赋碑在故关隘口】洮水【在平定州西九十里夀阳西太平谷东流入泽发水合冶水】故关水【在平定州东五十里东流出井陉故关入冶水】洞涡水【源出乐平县西四十里泉岭至平定州合浮化水西流至夀阳县界合黑水经榆次合涂水又西至徐沟县入汾宋李继勲等征太原与北汉战于洞涡河大破之即此】浮化水【在平定州西南八十里流入洞涡水】沾水【出乐平县西南少山之沾岭东流合鸣水及小松水过昔阳城东北入冶河】鸣水【出乐平县西三十里陡泉岭亦名陡泉与县南三十里石马水相合东北流】清漳水【出乐平县之沾岭北流析而西南入和顺县之梁楡水】臯落水【在乐平县东七十里南流入鸣水】虑虒水【在五台县北南流入滹沱河】圣阜水【在五台县西南四十八里水侧石上有二手迹一足迹】云中水【在忻州北七十里一名肆虑川又名忻水与州南牧马水俱入滹沱河】名源水【在岢岚州北五十里东南流入黄河】蔚汾水【出岢岚山下流至兴县又西流入黄河】赤洪水【在石州方山废县东南流入经州界】清河水【在寕乡县南三十五里下流入石州】台骀泽【在太原县南即晋泽也源出晋水产蒲鱼】昭余祁薮【在祁县东七里旧已涸元浚凿得细水溉田及浸隍下树木】柳溪【在府城西汾堤之东周廻五里引汾水注之四旁柳万余株中有亭堂堤上有阁宋时毎嵗上已张水戯太守泛舟郡人防观焉乆圮于汾水间有防碑】清泉池【在平定州西五十里】露池【在崞县其池常燥嵗旱民置瓶池中祷之瓶上自然露滴味颇甘故名】天池【在静乐县东北一百四十里燕京山俗名祁连泊池潜通桑干水阳旱不涸隂霖不滥傍有天池祠元好问诗天池一雨洗氛埃全晋堂堂四望开不上朝元峯北顶真成不到此山来】灵应池【在平定州西鹊山池上旧有神应王庙元好问诗古柳轮困欲十围鹊山祠庙此遗基万金良药移造化老眼天公谁耦畸已为养生诬单豹不应遭网废元半生磊磈浇仍在拟问灵君乞上池】洗参池【在代州鳯凰山上世传仙人尝于此洗药】饮虎池【在代州北又有黄黒二龙池亦在州之北旁有龙祠】御井【在太原县西近晋祠世传宋太祖下河东时尝饮马于此】八角井【在代州城内味甘宜酿金波酒】龙泉【自府城西二里南流入太原县界】裂石泉【发源府城西北四十里山下东南流至太原县界入汾】白鱼泉【在太原县西龙山北谷泉尝出鱼因名】酎泉【在太谷县鳯凰山下贮为二池北流合咸阳谷水味甘酿酒佳故名】芹泉【在夀阳县东二十里源有二出南山谷曰南芹泉出北山谷曰北芹泉合流东入平定州界亦名琴泉】泠泉【在夀阳县南五十里西南流入楡次县界】温泉【在盂县北一百二十里有三穴一穴出磐石中尤热旧经云北齐济南王有疾于此泉沐浴遂愈其水南注滹沱河】白鹿泉【在盂县北三十五里相传昔有一白鹿跑地得泉故名】细水泉【在孟县东其泉细微而萦廻不絶】石峡泉【出静乐县南山县东山亦有温泉出石缝中流分数十道】通惠泉【在兴县治东三穴沸涌而出其泉甘美县人汲饮成一小洫构槽达通惠门溉园西流合蔚汾水】龙跃泉【在代州西北平地泉源涌沸以巨石投之水輙喷出】明月泉【在五台山中人传以纱帛障目下视或见月在水中】
