<!-- { "loadSidebar": true } -->
　　人物晋幸灵【建昌人性寡言父母尝使守稻羣牛食之不驱牛去乃理其残乱者曰万物各欲得其性耳后为人疗疾去妖怪辄有验赖济者甚众不取报谢为人性恭俭见人即先拜言辄自名行不骑乘长不娶晚年始娶妻畜车马云】周续之【豫章建昌人豫章太守范甯于郡立学招集生徒续之年十三诣甯受业居学数年通五经五纬名冠同门既而闲居读易老入庐山与刘遗民陶渊明为浔阳三隠】南北朝司马暠【建昌人仕陈为大中大夫性至孝母病亟祷于先祠愿以身代死母果得痊又司马延义为从事中郎性亦至孝每遇朔望诣墓哭奠始终如一】唐张怀约【建昌人初仕隋官至学士后归唐以为温州司马怀约幼有令名乡人宗其德行尤博学强记文词典丽讲三礼三传出诸儒之右性尚闲雅后隠于当阳山莫知所终】郭元靖【建昌人才兼文武隋末兴兵保卫乡闾后归于唐以功累官防抚吉三州司马衡州长史以亷谨称所在有政绩】徐元之【建昌人幼颍悟博通经史年十七第进士累迁监察御史谏议大夫出为湖州刺史迁邠王府长史改曹州刺史卒有文集十卷】宋洪文抚【建昌人本姓殷避讳改焉曽祖谔唐防州司仓叅军子孙众多以孝弟著称六世同居宋至道中赐其家御书百轴文抚遣弟文举诣阙谢太宗飞白一轴曰义居人以赐之命文举为江州助教又旌表其门】陈巽【星子人博学敦行义大中祥符间登进士两为节度推官再作剧邑一为郡贰后典蕲黄二州所在有政绩官至太子賔客】刘恕【涣子居星子博学能文未冠举进士调钜鹿主簿迁和川令司马光修资治通鉴荐恕兼修史事寻以亲老求监南康军酒以就养许即官修书官至秘书丞】刘羲仲【恕子性敏博学素以节操自持恕没后通鉴成追録其劳乃官羲仲政和间欲编逸史自汝州仪曹召为编修自宰相以下皆不造谒未几致仕归庐山弟和仲有超轶材作诗自成一家为文慕石介】李常【建昌人皇祐间举进士熈宁初为右正言时王安石方更法常言其不便哲宗时上言七事拜御史中丞少与兄弟读书庐山白石僧舍既擢第留所抄书万卷于室名曰李氏山房苏轼叹为仁者用心为记其事云】陈篆【星子人宣和间登进士歴任州县所至有声子凖以廕补官年五十余即挂冠归有别墅在石屋间朱熹为扁石屋书室凖二子秬为江夏令筑隄捍水民德之终池州倅秠力学不倦秬子畦为靖州判官】李公懋【建昌人建炎初进士累官江西提学召对陈五事擢监察御史高宗驻跸建康大臣请还临安公懋力排秦桧以为不可疏三上不报出为湖北提刑徙福建潼川刚直无私终湖南漕】黄灏【都昌人父唐髪为平阳丞亷正而通达灏幼頴悟书史过目终身不忘隆兴间举进士歴知常秀州修救荒之政终广西转运判官初朱熹守南康时灏质疑问难熹没党禁方严灏单车往赴不少怵卒谥文简有西坡集四十卷】李燔【建昌人绍熈初进士授岳州教授末上往建阳从朱熹学及至岳州教士以古文六艺改襄阳教授熹没学禁严燔率同门往会葬后以直秘阁主管至道宫卒諡文定孙镳登进士第】曹彦约【都昌人父兴宗绍兴间举进士歴州县有声彦约天资頴异尝从朱熹讲学淳熈间举进士累官至兵部尚书平生以建立事功为务在朝多所建明卒谥文简兄彦纯弟彦继子士况士衮士冕皆有时名】彭寻【都昌人文行为乡里所推人称曰东元先生弟蠡天资頴敏朱熹守南康蠡质疑问难甚精以经学名世号梅坡先生子方举进士官至吏部尚书卒諡文定】冯椅【都昌人性敏博学受学朱文公绍熈间举进士官至江西运干既而家居授徒所着易书诗语孟太极图西铭辑说孝经章句丧礼小学孔子弟子传读史记及诗文志録合二百余卷今祠于学】冯去非【椅子淳祐初进士仕为宗学谕丁大全为左諌议大夫三学诸生叩阍言不可下诏禁戒诏立石三学去非独不肯书名碑下未几以言罢归舟泊金焦山有僧上谒致大全意愿□遽归少俟收召去非奋然正色老夫今归庐山不复仕矣絶之不与言】周秬【星子人博雅好古淹贯经史诸子百氏之书工于诗赋后集朱文公语録类为别集以诏后学学者宗之】李成大【建昌人举进士德祐初知金坛县元兵至与战不胜吏民胁成大降乃潜与胡用存谋复金坛事泄系狱榜掠不屈遂杀其二子以惧之终不屈笑曰子为父死臣为君死卒杀之诏赠直秘阁諡忠节】江万里【都昌人入太学有声理宗时为贾似道宣抚叅谋以峭直见忌度宗时拜右相尝请益师往救襄樊似道不应力求去归乡里元兵至万里赴水死诏赠太师益国公諡文忠弟万顷以南剑知州家居亦被执骂贼死】陈澔【都昌人号云住潜心礼学所着有礼记集说行世】元燕公楠【建昌人十岁能属文居父丧庐墓元初同知吉州路世祖召对称防命佥江淮行尚书省事令民垦废田劝导有方除大司农领八道劝农营田司事按行郡县兴利除弊后累迁湖广行省右丞】黄异【灏之裔少好学读书于白鹿洞至元间举进士为广东惠州学録后陞道源书院山长元季兵变隠居不仕自号节庵有诗集三十卷】本朝于光【都昌人磊落有大志元末兵起光归本朝从征九江战鄱阳降武昌皆与有功累官鹰卫指挥使从徐达擒张士诚下山东取汴梁克陜洛移守巩州王巴拜袭兰州光帅兵□援猝遇敌战败被执使呼兰州降光大呼曰公等坚守大军至矣敌怒遂遇害诏配享功臣庙】余鼎【星子人永乐初登进士授翰林修撰愽学能文与修高庙实録及圣学心法迁侍讲洪熈初致仕自号南坡有文集若干卷邑人即学宫祠之】魏源【建昌人永乐中进士累官河南左布政使时岁饥民流源赈给有方流亡尽归正统间歴陞刑部尚书剖决如流狱无寃滞尝往西北督察边防边将莫不畏服为人器识宏逺立朝侃侃有大臣体】黄珏【星子人少端重励行涉猎子史百氏洪武中聘为星子训导歴安东东阿教谕典陜右文衡才名为时所重　省志】廖敏【星子人洪武中乡试选入内阁修永乐大典任刑部主事宅心公恕谳狱明允为时所重　省志】殷革【星子人由监生歴官知松江府清慎自守政声大着母丧服阕复知南雄时梅岭险峻行者艰阻乃募民疏凿通衢民至今便之后致仕卒于家　省志】卢翰【星子人登永乐甲申进士改翰林庶吉士与二十八宿之选脩永乐大典歴代名臣奏议官至吏部主事　省志】黄维【星子人永乐间由举人任余姚知县政尚简易务脩学校民有健讼者遣入社学久之化为善士以母丧归民计服阕先诣阙请复知余姚六载考绩民脱履留之未至京卒　省志】胡新【建昌人永乐辛丑进士任知县御史副使按察使所在有声　省志】邵嵩【都昌人永乐辛丑进士授御史歴按广东河南随扈从山东讨武定州及汉府有功省志】陶伟【星子人由监生授吏科给事中遇事敢言不避权势陞福建按察佥事按治郡邑吏畏而民怀之省志】胡琏【建昌人由监生授监察御史陞山东按察使才德俱优政声大着　省志】柳芳【都昌人由进士歴官刑部郎中谳狱平恕陞湖广叅政寻调山西所至有政绩时论归之　省志】曹崇【建昌人由监生授吏科给事中□德不回言论悉当擢陜西按察使风纪振肃　省志】叶瑾【星子人少孤资性颖敏既长以诗领宣德乙卯乡荐歴儒官三十年所至训迪有方人才辈出致仕卒于家省志】刘衢【星子人荣祖之子由乡举任长宁教谕性最仁孝宣德间举家罹疾母将危求以身代一夕焚香吁天割股烹粥啖之母病瘥乡人以刘孝子名之　省志】朱让【星子人景防间由举人授御史遇事敢言不畏权势出按广东肃振百僚寻陞大理知寺多惠政以疾辞卒于家　省志】黄晖【建昌人景泰辛未进士任给事中赐一品服奉使满刺国官至广西佥事绰有政声　省志】梁昆【星子人家尝罹疫举家逃避弟病危众谕使弃之出避昆曰如昆去弟谁视汤药竟不去人以友爱称之后由监生授建平训陞光山教谕卒于家　省志】黄【建昌人登成化丁未进士任翰林检讨端谨修饬后以母老终养不出平居手不释卷杜门不涉公事恬退雅操终始无失德　省志】余濓【都昌人登治癸丑进士歴监察御史出按辽阳屡上疏极諌谪武进令寻叅画征勦苏松海冦擢苏州府同知　省志】
　　列女宋冯孝女【讳素真星子人父病割股疗之病即愈郡守陆徳舆大书以表其墓　省志】长孙氏【星子遗直妻生四子曰发假收严遗直客死姑苏子皆幼长孙氏携骨归葬庐山亲授子五经后俱擢第发官至岭南节度使假为常州刺史收至宰相严为翰林学士　省志】吴孝妇【都昌人夫早亡无子寡居事姑孝姑老且病欲赘壻以资养吴泣曰女不二夫妾志也自能供侍姑从之尝佣于隣家获钱以具养姑年老目翳尝取所饮食误顿不洁处吴外出还见亟借隣食馈姑涤汚者自食一夕吴梦两童子引叩天门谒帝劳问赐酒钱养姑自是家赀日裕姑目复明　省志】王氏【建昌人适本县董易之子少丧夫无后以死自誓居四十余年终始不渝　省志】董氏【建昌人董易之族女适同邑张汉臣之子早寡无子而守志不渝兄母欲夺其志不从卒合葬于夫墓生连理木人以为真节之感省志】李氏【刘安雅母生安雅未及百日夫汝霖卒家极贫誓不负所天七十余年一节终身省志】胡氏【建昌人逾笄嫁宋冀王九世孙希愈六年而寡无子毅然守志终身　省志】元李氏【建昌人黄时清妻年二十丧夫生子璨六岁鞠育教诲以至成立年七十余青灯败帷不易其操有司以事闻旌其门　省志】黄氏【星子人余鹤年妻鹤年以哭弟而卒年二十七黄孀居誓不再适子宗甫四龄清苦抚育卒以经明行修荐年至八十大学士尹直表其墓　省志】甘清秀【星子人甘孟女年十五正德间值逆濠变贼入境清秀随母逃避贼虏其母清秀义不辱即投玉京潭而死贼退其尸浮水如生里人收葬于山前　省志】查氏梅氏【星子钱家二妯娌也查夫孟昭梅夫孟琳俱以节终　省志】
　　仙释叶千韶【晋建昌人有道术辟谷服气尝独居忽有一白衣人言君道德臻备仙籍褒升当在人间役使鬼神其后能立致风雨驱雷电救人疾疫其应如响不知所终云】谭紫霄【泉州人有道术事王昶封正一先生闽亡寓庐山栖隠洞其徒百余皆禁沮鬼魅禳祈灾福南唐后王召紫霄至建康赐之道号紫霄皆不受后无疾卒人谓之尸解归葬之日有祥云白鹤盘绕送之】周颠仙【郡人长身奇貌少时病颠狂持瓢乞食于市因号颠仙国初上亲征陈友谅至南昌颠仙来见随至京自谓入火不热上命覆以巨瓮积薪燔之火尽揭视端坐自若寓蒋山寺半月不食寺僧以为言上召之步趋无异平时尝以手画地作大圈曰破一桶成一桶矣时友谅图南昌上复征之颠仙从行至马当见江豚戏水曰水怪见损人多上怒其妄语投之江中明日复来见乃纵之庐山上后亲为文勒石庐山纪其事】九江府【东至直池州府东流县界三百里西至湖广武昌府兴国州界二百里南至南康府星子县界五十里北至湖广黄州府黄梅县界九十里自府治至南京一千二百六十里至京师四千六百里】
　　【粮四万石零】
