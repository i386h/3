<!-- { "loadSidebar": true } -->
　　陵墓陈氏墓【在府城东北青龙冈旧志云汉陈蕃被诛徙家自南又追至此诛灭之蕃友人朱伯厚辈为取之尝有发冡者见大蛇纒墓风雨晦防终莫敢犯】解潜墓【在大庾县西四里潜宋太尉】
　　古迹庾将军城【在府城西南二里旧有庾将军庙汉初南粤不贡遣将军庾姓者讨之于此筑城】南康古城【在南康县治西南晋县在此】南壄废县【本汉县属豫章郡后废为镇】大庾县旧治【在府城东二里宋淳化初徙县治于此元复今治】上犹县旧治【在上犹县治西宋绍兴间始徙今治】梅花园【在庾岭下旧有官驿庭院甚整宋郡守赵孟遘扁名盖以自此而上岭曲皆梅故也】东山寺钟【在上犹县西童子保昔有大钟形旋如蛟一夕忽飞去堕寺前相陂潭见者以告因遣没人出之则化为真蛟蜿蜒可怖竟不敢近至今水泛数十里间镗然声震虚谷时有见之者形犹钟也】字民铭【在南康县治宋度宗制并书刻于石末云咨尔令长守而勿坠宣朕实意斯为恺悌】
　　名宦宋严肃【大中祥符中知南安军以通敏之才正直之气劝善惩恶民以无讼】程珦【康定间通判南安军时周敦颐为司理珦视其气貌不凡与语果知道者因命二子颢颐受学焉】周敦颐【南安军司理有囚法不当死运使欲深治之敦颐争不能直乃委手版归将弃官去曰如此尚可仕乎杀人以媚人吾不为也运使感悟囚赖以活】蔡挺【知南安军时自大庾岭下南至广驿路荒逺室庐稀疎徃来无所庇挺课民种松夹道以休行者】刘安世【绍圣间以论蔡确章惇妄要定策之罪惇入相遂谪知南安军在任未几复徙瘴地】徐梦莘【南安军教授嗜学愽文尝为三朝北盟防编二百五十卷自政和七年至绍兴末上下四十五年】李闻之【绍兴中知南安军寛严得中待士以礼郡人德之立祠于学】都洁【知南安军勤身率下宣布德泽整顿纲纪人皆称之】范振【知南安军尝上书论顾募耆户长十事仁宗称其所论皆民间利病言多可采】曾三复【淳熙中知南康县留心抚字凡有科赋与民相约官不廹民不爽抑豪强罢冗费明敏镇静吏民畏服】徐鹿卿【南安军学教授先是周敦颐程颢与其弟颐皆讲学是邦鹿卿申其教由是理义之学复明立养士纲条学田多在溪峒鹿卿抚恤无逋租者其后盗作惟不燬学宫曰是无挠我者】祝深【知南安军慈祥恺悌立政条有五百姓宜之立祠于学】李夷庚【南安军丞后陞为守雪寃狱二百余人毁祠数十所】黄由庚【乾道中知南康县猾胥奸民表里夤縁由庚正其诡挟破具囊槖于是田里晏然复置田以赡学宫士民为立祠祀之】李大正【知南安军理财治赋务穷源流诛锄豪猾诡挟之戸政声大振】管锐【淳熙中知南安军勤政爱民増脩学舍士民懐其德为立生祠】赵孟藡【淳熙中知南安军以亷勤为政以孝弟教民其于学校尤加意焉政绩具载学碑】元张元祚【南安路总管严祀育材薄赋敛省冗费尝脩平政桥以便徃来凡一事不获自尽寝食不安邦人德之】张昉【南康路总管始至即知闾阎疾苦奏罢不急之科作石隄以息水患凡有利于民者为之无遗民为立生祠】赵明【至治间上犹县尹始至以五事为忧既举曰常事耳祷雨雨随逐蝗蝗去驱厉厉走民以为异为立棠隂碑以纪其政绩】毋珌【南安路总管克脩其官饰新庙学时称贤守】本朝周以中【洪武初南康知县亷以律己信以示民先是民颇荒阻不遵令以中凡有召防给片札约之无后期者】髙敏道【永乐中上犹知县平易临民赋役甚均一邑之人安堵乐业虽思顺石溪之民亦赖以安】吴德基【南康县丞以儒术饰吏事平易近民尤善书邑人得之以为法帖】赵时中【永乐间来守南安府为政亷勤劳于抚字名闻邻境省志】陈贤【永乐中南康教谕好学不倦施教有方新庙学署邑治至今规制犹存士民称慕省志】齐原铭【宣德间知南康县亷介有为爱民兴学在任十二年士民懐之既去语及有涕泣者省志】林元美【宣德间知上犹县十余年公亷有为兴学爱民事持大体行必以正重建县治脩举百废民始畏而终懐之今祀于贤令祠省志】林芊【正统中知南安府练达政务裁决如流刑无滥加民受实惠政暇尤从容词翰卒于官士人哀慕之省志】郭诚【正统间南安知府刚直勤敏兴学劝农开恳大庾荒原凿渠引水灌溉凢事闗百姓者罔不脩饬至今民享其利焉省志】刘琮【正统间通判南安府多善政时石溪妖民称乱琮亲犯矢石率励士气一鼓平之民赖以安省志】夏玑【成化初知大庾县寛厚爱民事持大体寻召为监察御史省志】张弼【成化中南安府知府方正严果为政务持大体去滛祠表前贤遗迹诸所经略皆百世可法者也既去民立祠祀之省志】邓应仁【治末知南安府亷静寡欲政尚平恕惟务德化不事鞭朴在任数年唯携一仆而已既去民大失望至有肖像祀于家者省志】黄璋【正德间知南康县勤介自持刚毅有执立旌善惩恶二牌于要地善恶直书其名众服其公卒于官士民哀之省志】
　　流寓江公望【陆州人宋徽宗时为左司谏内苑稍畜珍禽竒兽公望力言此非初政所宜徽宗纵遣之后公望出知寿州及蔡京为政编管南安军遇赦还家】张九成【钱塘人为礼部侍郎秦桧恶其言事谪守邵州又讽言者论其谤讪朝政谪南安军既至结庐扫轨号横浦居士尝自题柱曰平生好书老来病目执书就明于此者十四年矣倚立庭砖嵗久双趺隠然】解潜【蓝田人为边帅以中丞李文防言其本赵鼎客不从和议谪居南安凡十九年疾革张九成徃视之潜泣曰平生仗忠义誓与敌死为秦桧所斥此心惟天知之九成曰无愧此心足矣何必令人知潜即豁然而逝】刘黻【温州人淳祐中丁大全劾丞相董槐去国将夺其位时黻为太学生伏阙上书忤执政送南安军安置归别其母母曰为臣死忠以直被贬分也速行黻至南安尽取濓洛诸书摘其精切语辑成书十卷名曰濓洛论语】
　　人物唐谢肇【上犹人防闲武伎与父率义兵征蛮功第一除韶州刺史防冦起汀建命肇捕之一出而平迁百胜军防御使闽粤卒叛肇复提兵勦平之诏授金紫光禄大夫检校户部尚书】五代卢光稠【上犹人唐末羣盗蜂起光稠为防州防御使状貌魁特起义兵众推为帅请命于梁拜镇南军节度使进开国侯卒子延昌复帅防父子相继扞御郡人德之立庙奉祀五世孙世亮事母以孝闻】黄玉【上犹人天祐中补使院寻署上犹塲犹民德其保障累功二十四年有司上其状于南唐授银青光禄大夫上柱国赐紫金鱼袋以寿终昆弟子孙显于宋聮登进者八九人】宋谢茂希【肇之裔建隆初以武艺显官至银青光禄大夫检校右散骑常侍兼御史大夫】何大正【大庾人博通诸经元祐间入国学虽老师宿儒莫不推逊时称上庠三杰大正其一也】利申【大庾人元丰间防学江都名倾同辈有广陵集庐陵郭劲序之曰其放得于太白其易得于乐天其蹇得于声叟其严得于昌黎】田辟【南康人天资笃实嗜学不倦防上庠二十年无所成浩然归隠号六隠居士子九人各授一经教法甚严登第及特恩者七人时称义方者必曰田氏】田如鼇【辟弟举进士丞相吕颐浩一见器重之高宗召问江右盗贼对曰小冦不足虑所忧者西北耳累官监察御史出知道州民乐其岂弟后加知直秘阁京西转运副使昆弟如鹄如鹏如鸿俱登进士第】卢汝舟【大庾人防治易长习律令政和间以陆藻荐御史府亷约守正不喜深刻绍兴中地震上疏推本刘向京房之意无虑数千言官至武翼大夫】李谔【南康人家贫好读书举进士通判吉州倜傥有材畧所至冦贼屏息累官至朝奉大夫】邓富【大庾人有智勇能除冦贼绍兴间为诸寨长贼畏之呼曰邓江南以功累迁八州巡检知昌化军其族邦直官至武翼大夫】卢宗迈【汝舟侄年十三御史府枢宻使汪澈临边视师檄以自随熟知险阨澈深嘉之歴馆职文雅练达两朝日厯成一嵗五迁官至武翼大夫晚年藏书万卷然不满致身于武阶云】钟鼎【上犹人尝观范仲淹义田事偕侄日新置义庄建书院延师以教乡族子弟子三杰登绍兴进士为化州司法防军归值建城尽其家之砖石输官有司以闻赐勑有哲夫成城保衞乡里之褒】本朝蔡原啓【上犹人洪武中由嵗贡拜监察御史刚正有风裁省志】赖礼【南康人永乐初进士第累官兴宁沅江知县亷介不阿所至有称卒于任民哀思之省志】刘永【大庾人永乐末进士任刑部主事转郎中才名甚着陞荆州知府兴学劝农一郡翕然称治以劾亲藩不法系狱朝审直其言仍复职忧去郡军民几千人走京师恳请特命夺情起复歴官十四年卒于任民立祠肖像祀之省志】蒋诚【大庾人永乐末进士授巴县知县牧爱得民去任祀于名宦祠擢监察御史风纪振肃陞广西按察司副使威惠并行俱称得体事亲甚孝以仕终养乡人贤之省志】蒋铭【大庾人宣德末进士授主事歴吏部郎中陞云南澂江知府平生清介不屈所至人不忍欺比致仕尤以风节自持非公事足不入公门省志】张九逵【大庾人治中进士由揭阳令陞南京礼科给事中累官湖广防议去任民为立碑居言路弹劾有风采起复改广西有征蛮功卒于任追陞秩焉省志】
　　列女谢氏【上犹人徐人妻年三十而夫死家贫孀居夫党徐详者隂许为富家钟子茂妾谢闻之不胜悲怒防于县不为之理号恸终日自缢而死元大德间亷访司至县表其墓曰贞节作诗刻石以纪其实】刘氏【大庾人彭道诜妻年十八夫死数月始生男程刘教养卒成其学仕至博罗县丞程卒刘复养其二孙有成立寿八十而终知府张弼赋直桃篇美民间贞节妇刘其一也省志】李氏【大庾人刘继妻继卒李方十九誓不他适所亲怜其少讽之李泣曰吾夫为官族子苟有二志辱门多矣众叹服治改元诏例给绵寿终八十有九】
　　仙释巢道人【上犹人防遇异人授以辟谷法常经月不食自言年九十顔如童子日行三百里盛暑烈日曾不畏避忽一日谓所亲曰吾明日归去果端坐而逝里人异之以为脱殻云】法緫【潼川人有禅学宋绍兴戊寅至南安贡士谢尧咨与之善一日忽书十谈因语谢曰吾明日入灭君幸茶毗我更十三年同为极乐游至明日早索浴更衣跏趺而化焚之北郊烟焰中舍利飞飏观者如堵谢以庚寅嵗果卒】德贤【上犹人号栖真尊者宋治平间结庵了山习禅要元丰五年九月忽自图其容于壁间对众説偈云井云归洞本无心流水下山非有恋言讫而化弟子收灵骨建塔凡有祷屡应焉】


　　明一统志卷五十八
　　钦定四库全书
　　明一统志卷五十九
　　明　李贤等　撰
　　湖广布政司
