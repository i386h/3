<!-- { "loadSidebar": true } -->
　　名宦周孙叔敖【楚荘王破陈既而又封之乃使叔敖为相叔敖絶汝坟之水作塘以溉田民获其利】汉周苛【以御史大夫守荥阳项羽破城苛骂不絶口羽怒烹之唐李观碑称其能立节显主】汲黯【武帝召为淮阳太守黯以病辞上曰顾淮阳吏民不相得吾徒得君重卧而治之在郡十载政清民安】卜式【武帝时欲使治民自缑氏迁成臯令厯有政声】韩延夀【昭帝时淮阳太守治甚有名徙颍川太守民多豪强难治乃教以礼让定嫁娶丧祭仪品畧依古礼百姓遵用之尤纳善聴谏防狱大减为天下最】赵广汉【昭帝时翟阳令治行尤异后迁颍川太守大姓原褚宗族恣横广汉诛之又豪姓为党乃为缿筩使相告讦以散之威名流闻】何并【颍川太守郡掾钟威倚兄廷尉势与轻侠渔食闾里至奸人妇女持吏短长纵横郡中并至捕杀之表善好士一郡清静】薛宣【成帝时临淮太守政教大行后徙陈留盗贼禁止吏民敬其威信】焦延夀【小黄令辨别奸细爱养吏民化行郡中举最当迁民上书留之诏増其秩】卓茂【成帝时为密令视民如子吏人亲爱不忍欺有言亭长受遗米肉者茂曰律设大法礼顺人情且归念之数年教化大行道不拾遗后迁京部丞密人老少皆涕泣随送】冦恂【光武时颍川太守密人贾期为乱众数万恂平之寻迁汝南时颍川盗起恂从车驾南征百姓遮道曰愿借冦君一年乃留恂长社镇抚】乐俊【建武中浚仪令时阳武令张汜上言河决积久宜改脩隄防俊复上言元光间人庶繁盛而瓠子河决尚二十年不即壅塞今新被兵革宜须平浄更议其事乃止】郭伋【建武中除颍川太守帝劳曰贤良太守去帝城不逺河润九里冀京师福时盗贼羣起伋招懐之降者悉遣归农余党闻伋威信降者络绎不絶】玊况【建武中陈留太守务行徳教一嵗蝗大起过郡界不集五谷独丰玉音宿】鲁恭【肃宗时为中年令専尚徳化不任刑罚时螟伤稼不入中牟河南尹遣掾防之与恭坐桑下雉过儿童傍曰何不捕之儿曰雉方将雏掾瞿然曰蝗不犯境化及鸟兽竪子有仁心此三异也即具状白府】马严【建初时陈留太守明赏罚奸慝盗贼屏息郡界清宁】秦彭【建初末颍川太守郡有凤凰麒麟甘露嘉谷之瑞章帝巡行辄赏赐钱谷】戴封【永元初为西华令蝗不入界时督邮行县蝗忽大至督邮去蝗亦顿除一境竒之嵗大旱祷雨不获封乃积薪自焚火起而大雨至逺近叹服】周举【顺帝时为平丘令上书言当世得失辞甚切正尚书郭防等见之叹息称其忠直】韦义【顺帝时为陈县令政甚有绩官曹无事牢狱空虚】雷义【南顿令清白持身吏有贪墨者闻风窜逸】李祥【淮阳太守时经丧乱民多流徙祥抚巡有方归者万余家】刘矩【桓帝时雍丘令以礼让化民其无孝义者皆感悟自革民有争讼者矩引喻之皆感悟罢去有得路遗者皆推寻其主】枣祗【陈留太守时嵗旱军食不足祗建置屯田以致所在仓廪积粟军国以饶】三国司马岐【魏陈留相梁郡有繋囚多所连及数嵗不决诏徙狱于岐属县请预治牢具岐曰岂当久处囹圄及囚至诘之皆不敢匿诈一朝决竟】傅祗【魏荥阳太守时郡有水患祗筑沉菜堰以防之自是兖豫无水患百姓立碑颂功】殷裒【魏荥阳令兴学教民民知礼让歌曰荥阳令有异政立学校人易性令我子弟耻争讼】晋陆云【浚仪令下不能欺市无二价人有见杀者主名不立云录其妻十许日遣出密令人尾之得一男子与语者缚之乃与所通而共杀其夫者一县称为神明】曹摅【恵帝末为襄城太守时屡经寇难摅抚绥经理旬月克复】祖逖【以豫州刺史镇雍丘爱人下士克己务施百姓感悦大兴攻讨黄河以南悉为晋土及卒豫州士女若丧考妣为之立祠】郭诵【阳翟令阻水筑垒且耕且战为灭石勒计贼至设伏破之】隋郎基【郑州刺史兼守颍川时侯景乱后人多犯法积嵗留滞基数日间剖防殆尽】刘旷【开皇间为临颍令清名善政为天下第一帝召见劳之迁营州刺史】房彦谦【仁夀初为长葛令甚有恵化百姓号为慈父吏能为天下第一】张须陀【荥阳通守有勇畧李密説翟让取洛口仓共率兵逼荥阳须陀拒之让惧而退须陀逐北为密伏兵邀击须陀溃围出左右不能尽出复跃马入救众皆败散仰天叹曰兵败如此何面目见天子乎下马战死】刘帜【成臯令政有恩恵大业末长吏多賍汚帜清节逾厉风教大洽狱无系囚】唐狄仁杰【贞观中汴州参军为吏诬诉阎立本召讯异其才谢曰君可谓沧海遗珠矣子光嗣为许州刺史罢不切之征奏毁淫祀时论韪之】冯淑元【浚仪令不挈妻子俸余给贫穷右善去恶人称神明】王珣【许州长史嵗大旱珣乃假刺史事开仓赈民即自劾宗赦之】倪若水【开元初为汴州刺史政清静增修孔子庙兴州县学庐劝生徒身为教诲风化兴行】齐澣【汴州刺史地当舟车凑集事浩繁前刺史数不称职唯倪若水与澣以清毅闻吏民颂美】李邕【陈州刺史拯孤恤穷救乏赒急宗封泰山还邕见帝汴州献词赋帝悦】陆景倩【扶沟丞河南按察使毕构覆州县殿最有吏言状曰某强清某诈清惟景倩真清】张巡【天寳末为真源令起兵讨贼至睢阳与许逺等合贼将尹子竒攻之巡励士屡战贼溃寻复围城士多饿死巡杀爱妾以飨之围益急巡西向拜曰生不能报陛下死为鬼以疠贼城遂防巡与许逺南霁云雷万春姚訚等俱被执遇害】厐坚薛愿【天寳末坚为颍川太守安禄山反南阳鲁炅表坚为长史而以愿为太守共守颍川贼攻之急二人死守久之粮乏援絶城防而死】李勉【开封尉汴俗厐错号难治勉摧奸决隠大有能名】裴度【贞元初为河隂尉元和末以宰相都统诸军讨蔡州戒诸将无得妄杀数州之人多所全活】韩愈【为汴宋亳颍等州观察推官宪宗时裴度讨蔡州奏愈行军司马先入汴説韩使叶力淮蔡平迁刑部侍郎】髙承简【溵州刺史治郾城始开屯田列防庸濒溵绵地二百里无复水患皆为腴田】狄兼谟【文宗时郑州刺史嵗旱粟赈饥民不流徙】崔安濳【忠武军节度使干符初王仙芝冦河南安潜募人增陴缮械号令精明贼畏之不敢犯境】五代王彦章【梁郑州防御使与唐将战马踣被擒荘宗爱其骁勇欲全活之彦章曰朝事梁暮事晋生何面目见天下之人乎终不从遂见杀】王朴【周汴京留守广新城通道路及脩汴口斗门东京之制多其规画】薛居正【汉开封府判官干祐初史肇部下吏告民犯盐禁法当死居正疑不实捕吏鞫之具服抵法】宋吕余庆【初仕周为许州推官秉正不阿临事有防入宋知开封府弟端厯知浚仪开封二县临事果决待民以寛】宋琪【干徳中开封府推官时太宗为府尹甚加礼遇后通判府事京府置通判自琪始】程羽【开寳中开封判官性淳厚涖事恪谨时太宗尹京颇以长者待之后知开封府】曹彬【太祖时忠武军节度使又徙天平军子璨亦为忠武军节度使名重当时】张咏【太宗时赐绯鱼知浚仪县防李沆宋湜冦凖连荐其才以为荆湖北路转运使后知陈州】王明【知鄢陵县时吏多受赂嵗有常数明至民以例有所献明曰可人致数束薪刍水际民不喻其意即得十数万取以筑隄由是民不被水患后又为陈州判官】雷有终【淳化中知许州长于吏事细微必察以故人无寃滞从子孝先知宛丘县亦有政绩】王旦【太宗时通判郑州表请天下建常平仓以塞兼并之路弟旭知雍丘县亦有能声】杨砺【真宗尹开府时砺为推官尽心民事无敢干以私者】李穆【知开封府剖判精敏豪右屏迹权贵无敢干以私太宗益知其才】梁颢【景徳初权知开封府子适亦权开封府又知郑州有风采明于法令教条严而难犯】毕士安【真宗时知开封府时近臣有强取民间定防女士安奏还之子仲衍为阳翟主簿邑子马宏横闾里仲衍捕治之一县相贺】王彬【雍丘尉皇城司隂遣人下畿县刺事多厉民彬捕鞫之得所受赂致之法自是诏亲事官母得出都城】钱昆【知许州为治尚寛简每有一毫伤民之事则毅然不为】乐黄目【咸平中知浚仪县上言知州县令引见御前试时务第取其明于吏治达于教化者充选则官得其人矣后权知开封府持正奉法吏民畏而爱之】石普【知许州筑大流堰引河通漕时真宗崇符瑞普请罢天下醮设省缗钱以赡国用】薛奎【权知开封府为政严敏击防无所贷仁宗重之】魏瓘【开封仓曹参军持法精审明吏事弟琰通判陈州适嵗饥百姓以强取人粟坐死者甚众琰曰此迫于穷饿耳止坐其首黥之】王平【许州司理参军有女骑驴单行盗杀之驴逸入他家吏捕得驴并致其人于狱平力争久之果得盗】李若谷【长社县尉时许州葺兵营课民输木吏以不中程多退斥欲苛苦输者因以取赇若谷为程置庭中使民自输】李防【开封府推官后又知应天府凿府西障口为斗门泄汴淤旁田数百顷民甚利之】吕夷简【真宗时权知开封府为治严辨有声仁宗时两以宰相判陈许州子公绰公弼公儒皆相继知开封府】陈尧佐【仁宗时与弟尧咨相继知开封皆有政绩】石扬休【知中牟县地瘠民贫赋役烦重富人隶太常为乐工侥幸免役者凡六十余家扬休请悉罢之】钱明逸【知开封府平居乐易无崖岸而居官独立守绳墨为政简静有条理不肯狥私取显】韩【仁宗时开封府推官子忠彦亦为开封判官俱有恵政】曾公亮【仁宗时知郑州为政有能声盗悉窜他境至夜户不闭后又知开封府有恵政】范仲淹【仁宗时通判陈州上言罢脩寺观减市木之数以蠲积负又知开封府明敏通达决事如神都民谣曰朝廷无忧有范君京师无忧有希文】李士衡【知陈州州大水筑大隄以障水患居官防静不为矫激】厐籍【开封府法曹参军擢迁判官尚美人遣内侍传防免工人市籍籍言祖宗以来未有美人敢挠府中者于是仁宗杖内侍诏禁宫中传命】贾昌朝【仁宗时两判许州在官视事専以恵爱存心境内无盗】郑戬【知开封府敏彊善聴决政有能迹府吏冯士元素为奸利奉权贵戬其奸流海岛】荣諲【开封府判官太康民事浮屠法相聚祈禳号白衣会县捕数十人送府尹贾黯疑有妖请杀其为首者而流其余諲持不从各具议上之中书是諲议但流其首而杖余人】包拯【仁宗时知开封府刚毅不挠令讼牒径造庭下辨曲直吏不敢欺凡势族筑园榭侵民利者劾奏毁去之京师语曰闗节不到有阎罗包老】欧阳修【知开封府承包拯威严之后简易循理不求赫赫京师亦治】王拱辰【权知开封府不以词章自骄终日究心民事治声赫然】蔡襄【知开封府精于吏事谈笑剖决破奸隠吏不能欺】王畴【皇祐中为开封府推官内侍李允良诉其叔父死疑为仇家所毒请棺验视畴曰安知非允良有奸穷治果与叔父有怨】孔道辅【仁宗时知许州徙知应天府遇事即剖防不狥私请】冯京【知开封府数月不诣丞相府京富弼婿宰相韩语弼以京为傲京闻之曰公为宰相从官不妄造请乃所以为公重非傲也】王素【至和中知开封府秋大雨蔡河裂水入城诏军吏障朱雀门素曰兵民庐舍多覆压众心怦怦然奈何更塞门以动众违诏止其役水亦不害】韩璹【开封府司录嘉祐寛恤诸道璹曰京师诸夏本顾独不恵乎乃具徭役利害上之诏司马光等详定条式遂革大姓渔并之】吴奎【仁宗时通判陈州后权开封府达于从政应事敏捷吏不敢欺豪猾畏敛治声赫然】范镇【知陈州嵗方饥擅钱粟以贷即自劾诏原之是嵗大熟所贷悉还】杨绘【开封府推官遇事迎刃而解诸吏惟日不足绘未午率沛然后又知应天府】李淑【知许州嵗饥取民所食五种上之帝恻然为蠲其赋】滕甫【知开封府时三狱皆满甫视事未几决遣殆尽京师翕然称之】李绚【为开封府推官尽心民事后为知府京师多老奸宿猾吏不能擒绚推迹其物色起居一时录治畧尽威令大行】陈希亮【仁宗时开封府司录先是青州人赵禹上书言元昊必反被流及昊反禹至京自理时相怒下禹狱希亮言禹不可罪上释禹赏为徐州推官】窦卞【开封府推官方禁销金为衣皇城卒捕得之属卞治以中禁为言奏曰真宗行此制自掖庭始今不正以法无以示天下英宗从其请】杜衍【英宗时知开封府权要闻衍名莫敢干以私其为政以聴防盗贼为能否】沈遘【知开封府蚤作视事逮午而毕从容燕笑沛然有余暇士大夫交称其能】范纯仁【知襄城县劝民植桑有罪情轻者视其所植多寡除其罚后又知襄邑县卫士牧马践民稼纯仁捕杖之言恤兵当先恤民朝廷以为是弟纯礼尝知开封府务去苛刻一切以寛处之】陈襄【知陈州濬沟以泄水患州人赖之忽州瓦屋冰文皆作鸟兽花果状属官请奏瑞襄曰此非瑞但有此异不可不奏人以为知大体】孙览【知尉氏县有屯遇下严酷士卒欲谋杀之以叛览闻之往谕曰将诚无状然天子何负汝辈欲为族灭计众皆感谢帖服】吕公着【熙寜初知开封府率五鼓视事宾僚至者不拘时见以故府无废事下情易达】李琮【知阳武县役法初行琮处画尽理旁近民相率挝登闻鼓愿视以为则】章衡【熙宁中知郑州奏罢原武监弛牧地四千二百顷以予民】吴育【知襄城县请母容使者妄索羊豕民省供费殆半异时宗子所过纵鹰犬暴民田入襄城境毋敢縦者】蔡延庆【开封府推官有卫士告黄衣老卒筒火入直延庆察卒词色疑焉询之果为所诬即反坐告者事闻神宗器重之】吕溱【知开封府时为京兆尹者比不称职溱精识过人辨讼立防豪恶敛迹】王存【知开封府京师并河居人盗凿汴堤以自广或请令培筑复故又按民庐侵官道者使撤之已有诏存入言之即日弛具役都人欢呼相庆】赵瞻【开封府推官神宗问青苗法便乎对曰唐行之于季世扰攘中掊民财诚便今欲为长久计爱养百姓诚不便】刘庠【知开封府奏论新法不便神宗谕之曰卿奈何不与大臣协心济治对曰臣知事陛下不敢附安石】程颢【知扶沟县广济蔡河在境内濒河恶子胁取行舟财货颢捕一人使引其类贳宿恶分地处之令以挽繂为业且察为奸者自是境无焚剽患】乐京【知长葛县助役法行京曰提举常平官言不便使之条析又不报且不肯治县事自丏去】苏轼【神宗时以言事忤王安石命权开封府推官以困之轼决防精敏声闻益逺弟辙为陈州教授又签书南京判官】王安礼【知开封府事至立防前滞讼几万人安礼剖决未三月囚繋皆空】吕大防【哲宗时权开封府有僧诳民取财因讼至庭下验治得情命抱具狱即其所杖之他挟奸者皆遁去】范百禄【知开封府勤于民事狱无系囚僚吏欲以圄空闻百禄曰此至尊之仁非尹功也】钱勰【元祐初知开封府老吏畏其敏欲困以事导人诉牒至七百勰随即剖决简不中理者缄而识之戒无复来阅月一人又至呼诘之曰汝前诉云云啓缄信然上下皆惊咤】王岩叟【知开封府都城羣偷所聚渊薮诡僻岩叟令掩捕随轻重决之根株一空】任伯雨【知雍丘县御吏如束湿抚民如伤县枕汴流旧多盗伯雨下令网舟无得宿境内自是外户不闭】向子諲【知咸平县豪民席势犯法狱具上开封尹盛章方以狱空觊赏却不受子諲以闻诏许自论决】吴择仁【元祐中雍丘主簿后畿内饥多盗以知太康县择仁曰民穷而盗非天性也我以静镇之若故犯者弗贷羣盗相戒不入境】王襄【崇宁中知开封府府事浩穰讼者株蔓千余人缧系满狱襄昼夜决遣四旬俱尽又阅月狱再空】霍端友【知陈州为政以寛不立声威陈地久雨则积潦时防新河去淮尚逺水不时泄端友请益开之达于淮自是水患遂去】蒋兴祖【知阳武县县土脉脆恶大河薄其南尝积雨泛溢兴祖躬救护露宿其上弥四旬隄以不壊治为畿邑最】叶梦得【徽宗时帅颍昌府时旁郡纠民输镪就籴京师独颍昌赖梦得获免内侍李彦括公田以黠吏告讦籍属县隠田数千顷梦得捕吏按治之郡人大悦】宗泽【靖康初知开封府时敌骑留屯河上盗贼縦横楼橹器械无一存者泽乃捕盗贼抚军民修武备累挫敌兵由是盗贼屏息民赖以安】金程震【兴定初陈留令农桑有效徴科均平治为河南第一】李晏【中牟令防海陵方营汴京运木于河晏领之晏以经三门之险前后失败者众乃白行台以其木散投之水使工取于下流人皆便之】王浩【哀帝时为扶沟令时民多执县官送欵于元以浩有恩不忍加刃劝之降终不聴于是杀之弃尸自春徂夏俨然如生乌犬不敢近如有神护者】刘仲杰【郾城令筑隄以防溵水民得安居时境多军垒无敢侵渔于民者】元杨惟中【河南道经畧使治汴梁先是以万户刘福为总管贪鄙残酷虐害民二十余年惟中召福至击仆之数日死河南大治】陈祐【南京总管兼开封尹吏多震慑失措祐曰何必若是前为盗跖今为顔子吾以顔子待之前为顔子今为盗跖吾以盗跖待之由是吏知脩饰不敢弄法】袁裕【开封府判官洧川县达噜噶齐贪暴盛夏役民捕蝗禁不得饮水民不胜忿击之而毙有司当以大逆寘极刑者七人裕议止诛首恶一人余各杖之有差中书从其议】史天泽【河南路经畧使兴利除害政无不举诛郡邑长贰之尤贪横者二人境内大治】王忱【汴梁路总管政清讼简吏民懐之尝籍羌族之不供公役者万余以筑河防民赖其利】齐克中【扶沟县簿陞延津县尹嵗凶民多流亡克中抚慰招徕咸得其所及代去数嵗过延津百姓犹感泣而迎送之】商梦弼【至元中原武县尹莅政勤敏按无凝滞决狱明信人无敢轻犯者】赵志【至元中长葛尹为政寛和抚字有方流民咸归焉邑地下湿累嵗不登志相其宜使为水田旱则决潩水灌之民获其利】刘天孚【知许州有治绩嵗大旱天孚祷即雨野有蝗天孚令民出捕俄羣乌来啄蝗为尽】韩守中【至正中洧川县尹兴学教民盗贼屏息邑人立碑颂之】路义【顺帝时郾城簿劳心字民凡蠧政挠法者必治之】本朝安然【洪武初河南行省叅政时蔡河壅塞自开封抵陈州漕运不通然亲督工师疏导之不逾月而功成官民两便】王博【洪武初开封知府时流移新复反覆未定博寛其徭役禁其侵攘教民辟土地艺蚕桑期年之间民获其利遂安生理】周榘【洪武初知中牟县为政防明废事悉举先是民居数有火灾禁其夜作榘弛其禁但俾储水以防民翕然称便】徐士涓【洪武初河南按察副使风纪振肃年髙行笃出巡南阳值大旱斋沐防祷甘雨随注嵗大熟至蓬池郡忽生竹一枝于防侧土产所无人以为异】刘恭献【洪武初陈州知州平徭均税抚绥劳来不期年间流民复业者至五百余户复立社学择贤师以教幼稚由是民知向学】陈霖【洪武初许州知州嵗歉民多流徙霖使民导湖水注别壑縦民取鱼藕自给赖以全活者甚众满去民思】齐勉【洪武初尉氏知县清慎莅职先是双洎河水为患筑堤六十余里又康沟河淤塞复疏通之自是尉氏并邻邑俱免水患】齐原芳【洪武初郾城县丞元末兵燹城邑丘墟原芳缮城邑脩室庐督农事通商贾流民闻风而归者九百余户】刘茂【洪武初河隂知县公防有为力行善政时兵革之余能尽心抚绥凡廨舍庙宇皆经营创置吏民悦服有古循良风】郭敦【洪武初河南布政司叅政防明勤约才识超迈时京师营造敦率民赴役民闻敦行皆欢趋之无后期者】王平【洪武中河南按察佥事防介明敏为政有声行部至孟津有司敛财以赂平械其人并所赂以闻朝廷嘉其得宪体赐文绮袭衣钞定仍降玺书劳勉之进陞左佥都御史】刘绍【洪武中延津知县教民垦田树桑枣惰农及犯轻罪者俾伐材木以脩学宇自是讼简田辟而学校兴又教民蚕织每妇女令月织布二端官为防视由是民知务本无饥寒之叹】李子仪【洪武中陈州知州务勤俭敦礼让孜孜兴学州地多卑下督民筑堤以防水害俗尚奢侈教民量出入戒暴殄于是州无水灾而人知节俭】李本中【洪武中知通许县清谨公平遇徭役必验丁力亲为编遣吏胥缩手贫民无耕具者必为借贷使不失业邑人慕其徳】黄福【洪武中项城主簿临政防公吏民懐畏邑有好讼者福拘而寘之法由是讼平政简】孙仁【洪武中商水县丞导民以徳不尚刑罚尤兴学课农能声籍籍有兄弟争田乃以言化之遂感泣相让由是政化大行】孔秉忠【洪武中郾城典史沙河水嵗为患秉忠率民筑堤四十余里其患遂息以至治民事神各得其道以能陞信阳知县】许誉【洪武中仪封知县俗多游民誉榜禁之且曰不遵告戒是谓弃民由是民皆自服田野辟盗贼息境内熙然】李遵义【洪武中新郑知县性明敏有果防睱则巡行于郷民之贫富丁之壮弱记忆无遗尝有富民妄诉其贫者遵义诘之其人惊服又防讼曰某也诈某也实人服其明】余崇瞻【洪武末祥符知县清慎防勤邑民宋义避水他所及归亡其所瘗金诉为邻人所取崇瞻防知为义甥马斗保取之乃以计令人绐其妻拘问尽得金给义人称其明】娄观【洪武末鄢陵知县民多豪猾难治观选邑中老成人素信服者使陈徳义以劝谕之遂皆感化又贫民负税者捐俸置酒殽请其富者贷输之民懐其徳】马文烱【永乐初扶沟知县莅政防谨抚民寛和不尚刑法専务徳化民之奸恶者自劝流移者自归盗贼亦皆自息逺近称之】程新【永乐初河南布政司右叅议临事不徐不亟讼者至庭一言取决人服其明公暇观书不辍或问之新曰古人为政之方尽在是何可一日舍去】章以善【永乐初知杞县初小民困于输赋以善第为三等量贫富以定其程之逺近役之轻重民皆称便】陈琏【永乐初许州知州俭约防平俗多淫祀琏谕戒之民遂更俗暇则编集古书所载明人伦厚风俗励士劝善之语为志以传】周文褒【永乐中河南左布政司励志勤政察官民利病陈奏尝曰方面当以劝惩为先故有过恶不改者必重惩之】白瑜【永乐中钧州判官防勤有为均平赋役凡利于民者即兴之妨于众者即去之恤其饥寒惟恐一民不得其所秩满民不忍其去保留复任终始如一】傅啓让【永乐中河南按察佥事贼杀长葛教谕吴晋劫其财经年不获啓让微行得生员胡昭者拘鞫之初未服潜令人绐其家曰已招矣令取当时衣来而血渍犹存昭始服罪并同谋五人悉寘于法人服其明】刘咸【永乐中河南按察佥事律已清防用法平恕巡厯郡县凡忠孝节义可激厉风俗者必表而题咏之文章政事时为首称】徐正【永乐中知陈留县莅政仁恕济贫民招逃移屯军扰民者严禁之又置集塲以通商货民赖其利而懐其徳】万信【宣徳间开封知府守职防勤夜梦一男子裸身称寃曰某为样符民耿羊儿所杀尸埋荘后信惊悟明日至其家果得尸考騐具服人皆异之在任嵗久一夕澡毕燃烛防事呼酒独酌召二子曰强毅可建事功忠孝可通神明我去汝勉为之言讫遂逝是夜巡抚侍郎梦信来辞仪卫甚盛黎明报信卒人以为神】曾泉【宣徳中以御史谪任泛水典史莅政勤能频课生徒校官厌之泉乃选四郷俊秀自教之三年多有成材邑临黄河教民结网捕鱼大得其利时督民开荒田伐材木耕无牛者助之颠连者得棺以送死贫乏者得财以成防民感其恵为立生祠】于谦【正统初巡抚河南兴利除绰着成绩尝因河决汴隄告天誓以身殉其决遂息民为立庇民祠以祀之　省志】喻茂坚【初以监察御史巡按河南清理戎政剔奸刮蠧宿弊一清陞去军民号泣攀援于道者络绎不絶　省志】张志道【正统初知陈州劝课农桑教民耕织嵗大蝗邻邑被灾志道遍祷于神蝗不入境　省志】贾威【正统初知荥阳县扶善惩恶在任九年无一民越诉者巡抚侍郎于谦署其考曰究心民事克举厥职且榜谕阖治县僚观法比卒官民痛惜之省志】周庠【正统末知陈州时陈民流徙甚众庠招来抚绥授田给种俾之耕植民皆安业省志】王暹【景泰间巡抚河南筑隄置堡以捍河溢沁泄为漕河之助暹之力也　省志】甄完【景泰中任河南布政使政尚平恕时嵗大祲首仓廪赈恤民赖以全活　省志】王亮【景防间任河南右布政使脩筑河防绰有成绩　省志】陈纪【天顺初知许州取法程明道为政着四事六戒等箴以自励　省志】郑贤【天顺间新郑知县以疾引致仕去囊无长物　省志】周斌【天顺末知开封府锄强扶善一无所惮柔懦者赖生全焉　省志】张岫【成化中知开封府养贤育民以绩最寻陞去省志】王珣【成化中知睢州以绩着赐币旌劳秩满民乞留陞授四品禄仍任三年　省志】何经【成化末巡抚河南兼抚荆襄抚循有道南阳流徙之民赖以生活者甚众　省志】邵寳【成化末知许州绰有治绩至今百姓歌之　省志】韩文【治中巡抚河南有声民祠祀之　省志】毛伯温【正徳中巡按河南弹劾不避贪墨者望风解绶而去　省志】徐赞【嘉靖初以副都御史巡抚河南抚流移锄奸恶均赋役善政缕缕在民　省志】王慎中【嘉靖初以佥事提学河南拔淹振滞甄别靡不明确士类为之输诚　省志】
