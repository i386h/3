<!-- { "loadSidebar": true } -->
　　佛郎机
　　以上朝贡诸国【自卷四百二十一至卷四百二十四】
　　【臣】等谨按
　　钦定大清一綂志四百二十四卷乾隆二十九
　　年奉
　　勅撰是书初于乾隆八年纂辑成书每省皆先立綂部冠以图表首分野次建置沿革次形势次官职次户口次田赋次名宦皆綂括一省者也其诸府及直隶州又各立一表所属诸县系焉皆首分野次建置沿革次形势次风俗次城池次学校次户口次田赋次山川次古迹次闗隘次津梁次堤堰次陵墓次寺观次名宦次人物次流寓次列女次仙释次土产各分二十一门共成三百四十二卷而外藩及朝贡诸国别附録焉迨乾隆二十年
　　天威震叠平定伊犁拓地二万余里为自古舆图所未纪而府州县之分并改隶于职官之増减移驻亦多与旧制异同乃
　　特诏重修定为比本嗣乾隆二十八年西域爱乌罕霍启齐玉苏乌尔根齐诸囘部滇南整欠景海诸土目咸相继内附乾隆四十年又讨定两金川开屯刻戌益广幅员因并载入简编以昭大同之
　　盛轨盖版图廓于前而搜罗弥博门目仍其旧而体例加详一展卷而九州之砥属八极之防同皆可得诸指掌间矣昔唐分天下为十道陇右道本居第六李吉甫元和郡县志乃退列为第十以其地已入吐蕃故也宋之疆域最狭欧阳忞舆地广记于所不能有者别立化外州名已为巧饰至祝穆方舆胜览则并淮北亦不及一字矣盖衰弱之朝土宇日戏故记载不得不日减
　　圣明之世昄章日扩故编摩亦不得不日増今志距诏修旧志之时仅数十载而职方所隶已非旧志所
　　能该
　　威德遐宣响从景附兹其明騐矣虞舜益地之图仅
　　区九州为十二又何足与
　　昭代比隆哉乾隆五十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆　费　墀














