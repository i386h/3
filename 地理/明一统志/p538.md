<!-- { "loadSidebar": true } -->
　　宫室拱秀楼【在尤溪县治右以毓秀峯环拱于前故名】垂虹阁【在府治内】双溪阁【在剑津上宋陈瓘诗嵗乆谩传龙变化潭深谁覩剑锋铓廖挺诗余波下作双溪水秖欠休文八咏楼】闻猿阁【在府治南尝有二猿啼扵溪之南岭因以名阁】妙峯阁【在府治东黯澹院前对髙峯上旧有宋蔡襄题字及李孝彦草书贾青诗溪声滩外急草色雨中深客意自南北山光无古今】泠风阁【在府治南面仙山俯剑潭登者有出尘之想宋王以咏诗剑水落霞晴熨緑衍峯新月夜梳鬟】剑归阁【在府治北宋李纲书碑尚存】凝翠阁【在太史溪上李纲诗登临缥缈出尘寰疑是神仙画不闗宴乐樽罍在天半嬉逰歌吹落人间】平理堂【在府治左宋建】衍仙堂【在府治据山之阜溪山环绕一目可尽有登览之胜】六桂堂【在南平县治东凿滩宋仁宗朝范廸简父子六人相继登进士第因以名堂陈瓘诗公家丹桂六枝芳冷笑燕山窦十郎】世防堂【在府城西二十五里宋尚书廖刚所居】咏归堂【在南平县治东宋邑人吴仪建杨时诗微吟曵双屣踏破苍苔纹归欤自乐只此意将谁论】溪山伟观亭【在府治内宋真徳秀记曰延平据山为州军事判官防处山之半后枕崇阜前挹大溪溪之南九峯森罗雄峙天表防事之西故有小亭对溪山最佳处因名伟观】一览亭【在沙县治南宋给事张致逺诗三寺楼台烟雾里一川芦苇画图中】钩玉亭【在顺昌县石豆都旧有池如偃月宋绍圣中邑令吴睿作亭其上名月池绍兴中邑人余良弼葺而新之改今名】越王台【在府城北百丈山相传汉越王置】校猎台【在将乐县南相传越王之子建此校猎故名】石台【在顺昌县治北甃石为之上有石阑干】钓台【在府城南迁乔里宋隠士吴仪渔钓其上有石刻钓台二字在壁杨时诗君不见钓璜溪上白髪翁一竿西去追冥鸿畋车□载非罴熊鹰烈气如飃风又不见羊裘石瀬垂纶叟爽气凌天动星斗万乗故人亲访求卧对銮舆忍囬首圣贤遇合自有时洁身乱伦非所知髙风寥寥古已往较然得失知者谁】
　　闗梁延平桥【在府城南旧名陌平宋郡守董洪新之扁曰延平又扵其间创杉洲药材二桥】广度桥【在南平县天竺里】风雩桥【在延平书院前宋嘉定中建本朝洪武间重修】三华桥【在将乐县水南都宋绍定中建本　朝永乐初重脩垒石为址覆之以亭】毓秀桥【在尤溪县西宋建旧名跨鼇以朱文公生于此改今名本朝洪武间重修】要津桥【在顺昌县西北仁夀都】
　　寺观天寜光孝寺【在府治北唐名广济宋改天寜万夀又改报恩光孝元改今额本朝永乐初重修】普通寺【在府治北梁普通初建宋为院元改为寺】龙湖寺【在南平县治南唐贞观中建相传寺未创前一日雷雨二龙交鬬顷之雨霁平原数亩如始辟然因名龙湖】慈恩寺【在南平县天竺里唐贞观中建名西峯宋为院元改为寺】西林寺【在府城东南五代梁时建宋朱文公谒李侗受教尝寓此寺】报国寺【在府城东北五代唐时建初开山僧尝留醋一缶经数百年色味不变】含清寺【在府城南宋为院元改为寺内有含晖阁清晖堂】灵山寺【在将乐县池湖都唐开元初建元至正中重脩】大施寺【在将乐县东龙池都唐文徳初建本朝洪武间重建】太平兴国寺【在沙县治东唐中和初建宋改今额李纲尝寓居此有寓轩自为记】保安寺【在尤溪县治东北旧为庵唐干寜中改为寺】永兴寺【在尤溪县治西唐建闽王氏易今额宋绍兴初重修】正识寺【在顺昌县治北宋隆兴初建本朝洪武中重修】西山院【在将乐县东积善都元至顺初建学士虞集记】兴国院【在顺昌县东石溪都晋开运初建四面皆峭壁又号兴国岩】妙观【在府城南宋名天庆初改今额本朝洪武初重修】宜福观【在沙县治东南宋元祐中建】披云道院【在府治西宋寳祐中建本朝洪武间重修】明真道院【在将乐县治东北元大徳初建本朝永乐中重修】清和道院【在沙县治西宋建】玉隆道院【在顺昌县治西元至正中建】
　　祠庙显恵庙【在将乐县治南祀隋汀州刺史穆肃肃任满道经将乐闻唐受禅赴水死因立祠宋赐额今有司春秋祀焉】威恵王庙【在府城外西南其神未详庙有古碑云唐广明中黄巢兵经延平有风雷雨雹自庙而出贼大恐引去其庙宋天圣中修】威寜庙【在将乐县治南五代时闽将刘琼统兵至将乐众闻闽降南唐欲推琼为主不受而死乡人祀之宋大观初赐额】旌福庙【在将乐县治东祀宋将乐令陈摅宋赐今额二庙俱有司春秋致祭】谏议祠【在沙县治西宋建炎初建祀谏议陈瓘杨时有记】四贤祠【在府学宋绍兴中建祀杨山罗豫章李延平朱晦庵四先生本朝洪武中重脩扁曰道南师友之堂】罗仲素祠【在沙县西一十里洞天岩西麓元至元中建祀宋儒罗从彦本朝洪武中重脩】愍节庙【在顺昌县治东宋绍兴初盗俞胜等作乱土军陈望等应之廵检司军校范旺叱之曰吾等父母妻子皆受国家廪食今不能讨反助为虐是无天地也凶党忿杀旺并其妻子旺死迹在地隠隠不没邑人惊异祭于城隍庙事闻诏赠承信郎更立祠号忠节后改今额】忠显庙【在尤溪县治西宋端平中建祠宋烈士余望望在绍兴中率乡人御贼没于阵宋赐今额】忠愍庙【在尤溪县治西祀宋武节郎赵师槚绍定中汀宼逼尤溪提刑王梦龙以师槚智勇令统兵来戍遇贼战死邑民为立庙嘉熈初赠今官及赐额二庙俱有司春秋致祭】
　　陵墓林司空墓【在顺昌县东旧正识院侧有古麒麟】杨时墓【在将乐县西山时山先生也胡安国譔墓志铭】罗从彦墓【在府城东罗源里从彦豫章先生也郡守刘允济刻志】李侗墓【在府城东崇仁里侗延平先生也学士汪应辰制碑铭】廖刚墓【在顺昌县交溪凤山之下】
　　古迹废镡州【五代时王延政以延平镇为镡州寻废】废镛州【王延政以将乐县为镛州寻废】废绥城县【在将乐县西乡晋隆安三年置隋省唐初复置后并入邵武县】旧沙县【在今沙县治东一十里隋置寻废唐复置始徙今治】落星穴【在将乐县治北晋义熈中有星坠其处忽成一穴占者谓五百年后当生大贤宋杨时实生于此人以为应】髙平苑【在将乐县乃越王校猎之所建安记云越王畋于将乐野岸髙平苑】小常村【在府境宋时叛卒杨勍防南剑州道出小常村掠一民妇欲与乱妇誓死不受汚遂遇害弃尸道傍贼退人为收瘗尸所枕藉处迹宛然不灭每雨则干晴则湿削去即复见覆以他土其迹愈明】石【在顺昌县西四十里石捍于水口首尾皆见】仙书石【在南平县治东萧坑之前或指以为仙书】
