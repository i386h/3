<!-- { "loadSidebar": true } -->
　　列女谢小娥【豫章人嫁溧阳段居正居正与小娥父作贾江湖并为盗所杀小娥梦父及夫告曰杀汝父者申兰杀汝夫者申春小娥寻访嵗余得之乃诡服为男子托佣兰家一日兰酾酒会羣盗兰与春皆醉小娥斩兰首大呼捕盗郷人逾墙擒春并其党数十皆抵死小娥还豫章人争聘之不许削髪为尼】彭烈女【分寜太平郷人宋嘉祐中随父入山伐薪虎啮其父女抽刀挺身斫虎父得不死负归州以事闻诏赐巢帛仍命有司嵗时存问】吴中孚妻【进贤人少寡宋景定初兵乱携孤女以自沉于县之染歩曰义不辱吾夫也】段氏【隆兴人霍荣妻荣无子尝乞人为飬子荣卒段年二十六孝养舅姑舅姑没诸父贪其产谓曰汝无子宜改适霍氏业汝无预段曰家资不足计但再醮非义即入室引针刺面墨渍之誓死不贰元大徳初旌其门】丁氏【新建人郑伯文妻元大徳间伯文病将殁丁与诀曰君脱有不讳妾当从但君父母已老妾且忍死以奉其余年必不负君伯文卒丁年二十七居丧哀毁服除其父母议夺嫁之丁恸哭言所以不死之故父遂止舅姑尝病丁夙夜防侍及卒丧尽礼事上表其门】陈淑贞【富州陈壁之女壁故儒者移家隆兴淑贞七嵗能诵诗鼓琴元末陈友谅冦隆兴淑贞取琴之曲终然流涕曰吾絶于斯乎父母怪问之淑贞曰城陷必遭辱不如早死明日贼至遂溺东湖水死之时同郡李宗顺妻夏氏亦儒家女贼至与其女共投井死】刘氏二女【隆兴人长曰贞年十九次曰孙年十七皆未许嫁陈友谅冦隆兴其母泣谓曰城或破置汝何所二女曰寜死不辱父母也城陷二女登楼自缢】罗文姬【南昌人元干女年十六适郑氏郑疾笃执姬手曰汝盛年当别适母自负也姬誓不嫁郑亡水浆不入口者七日夫讫投缳而死】高烈女【寜县人年十七有美色元季盗起匿岩穴中盗诘其弟得之高抗言曰我在室女未受父母命岂可擅事人盗甘言诱之再三高曰吾寜死不屈也盗强之高大詈不服乃防刀欲杀高忻然受刄顔色不少变遂遇害】舒氏四节【靖安舒道妻王氏年二十八而寡子三长仲甫生子未一周而卒妻陈氏亦操志不二女二长曰靖正适项坊张氏次曰靖贞适奉新郑氏俱早寡无出矢志自持皆无愧于其母】叶贞女【名兆姺南昌人聘新建李光庭未娶而光庭卒兆姺时年十三先月梦光庭骑白马衣素衣入其室相携补缀觉以告婶母越数日讣闻伤之誓不改节父母怜其幼强为转聘兆姺闻之即于宻室整装自缢而死】刘氏双节【南昌刘天瑞妻熊氏年二十三而寡生子仲高娶喻氏年二十亦寡生子观方四嵗熊自念居艰难讽喻曰此防防四嵗儿安可冀望喻泣曰姑能不负所天吾独不能乎前途明暗一听诸命于是姑妇纺织自给观竟有成立孙曽不下二十余人熊没年九十一喻亦八十一人以为天道之报有双节集行于世】孙氏【丰城庶吉士周懋昭妻年二十适懋昭越三载而昭卒于官遗腹生子仁誓不再嫁同邑庶吉士黄瓛妻胡氏年二十三适瓛甫二载而瓛亦卒于官胡扶榇归以节自守又邑庠生周珍妻吴氏珍卒殓毕吴自缢死合焉】熊氏【名謇奴丰城人余继妻年二十一归继继疾度不能起语以偹后事熊出箧中衣对继纫定每袭为二泣且谓曰即有不幸吾当服之以俱死不能独生也继卒熊眎袭敛毕闻家人议举棺焚化即衣所纫衣期赴火死家人察其意防之少懈即自缢与继同日合于施家园】余睿昭妻游氏【睿昭卒无嗣抚侄铭为子孀居三十年非庙祀不接宗族纺织以供舅姑躬勤艰苦终身不渝治十一年旌表】蒋爱贞【顺义郷人纳徐贡陈聘未适而陈卒爱贞誓不改适有二富民争聘者讼于官得不果兄名贵亦死嫂陈氏年十九爱贞与之同志相守克全双节亡年俱近七十】林氏【丰城李与镐妻年十九归镐甫载镐卒生子平尚在襁褓族豪利其有百计害之林恐平遇害宻托扵外氏育之身撄其锋豪见林志难夺乃夤夜执凶器殴之中额流血被面时继姑亦孀居林奔就之得免自是姑媳相依守节不渝教子有成孙逢遂继领郷荐人皆贤之】胡氏【奉新李瓉妻瓉早卒遗二孤长浃甫三嵗次仲尚在懐时有欲夺其志者胡守益厉三十九年始终无玷华林乱尝廹于冦投悬崖不死人咸谓天佑节云正徳十年旌表其门】洪氏【南昌人张士琦继室年十七归张越二载而寡居志不二抚育夫前妻子源得有成立未尝以贫窭动心贞白之操着闻于郷朝廷特加旌表焉】张氏【字文娥新建人指挥使方卬妻梧州知府张元春女也正徳庚午卬督兵讨桃源剧盗死之张闻讣号曰吾夫以死报国吾何难以死报夫一恸遂絶救之得苏有娠黙祷曰姑俟之生男也吾与俱生生女也吾与俱死矣逾月而生子恩值家徒壁立惟纺缋织絍殚力尽瘁事姑以终其天年嘉靖间旌表后以子贵封太淑人赠太夫人】陈氏女【寜州父孟寔为防子时母黄氏疾危医不能疗女焚香吁天割股置糜中食之母病寻愈郷人重之称之曰孝女】陈氏【丰城人谌烓妻烓为江州廵司掾流冦掠其境烓被执陈氏同寿华俱色少贼欲汚之遂杀烓陈指贼厉骂贼怒又杀之夀痛哭抱二尸以血涂面吁天而呼复抗声以骂贼贼又杀之有司竒其节以闻旌表其门】张氏【奉新人余阳妻年二十一时华林贼冲入县境张以少艾被虏前去至后坪旅店众欲辱之张愤骂曰有死而已决不受贼奴辱骂不絶口贼遂斩之】江氏【奉新易功亷妻被华林贼执坚不从贼且叱骂之贼怒防其首】杨氏【新建谢聪妻年二十聪卒誓不再适立侄廷和为嗣娶媳方氏生孙天和亦蚤卒长娶邓氏未几又早卒遗腹生子产正嘉靖丙辰杨年七十而终事闻旌表】易妺贞【聘仪宾子杨镮未婚镮卒妺贞闻讣坠楼几死誓不再天奔吊杨氏舟至河索夫神主成亲迎礼用小竹簥抱主入柩前行合巹礼朝夕哭奠及朞年夜焚香毕自缢于夫柩侧事闻旌表】秦氏　邓氏【新建人共事夫胡璡秦其妻而邓其妾也邓生子綗甫二嵗而璡卒二氏俱少誓不再适共抚一孤嘉靖二十四年嵗大饥抚台令民纳谷赈济者表义名綗纳谷二千石辞义名而愿表其二母抚台覈其实旌以双节孝义二扁仍上其事诏旌表之】孙氏【新建金曰荣妻年二十二荣故长子应辉三嵗次应隆甫八月孙励志守节贫苦万状为人织絍以教其孙孙名铣第进士官知府嘉靖三十六年受旌表】徐氏【丰城吴都宪祺继室又张氏李氏俱副室也俱芳龄徐氏事姑以孝闻尝从祺北上抵河西忽祺堕舟徐跃出俱下顷抱以出祺逝榇泝长沙风烈舟颠危甚徐哀哭吁天舟乃定李无育张嗣孩提或有以他意讽之者徐曰妇人夫死称未亡人无再醮礼守适各惟所志张与李泣曰烈女无二肯惮一死辱大人于地下茹苦服缟共抚其孤事闻诏旌表之】方氏【新建王朝卿妻朝卿举成化丙辰进士甫三载而卒方年十九翁以侄諌嗣之时諌尚襁褓抚之甚艰闺门严谨人罕及见临危惟曰双椁双椁他无所及后諌以选贡歴延平通判孙淑湜竝登进士】万氏【新建邓梧妻年二十五梧卒万氏哀絶期与同死父母以姑老子幼谕之遂剪髪毁容誓不他适専勤织絍甘茹澹薄故舅事继姑俱尽礼抚孤训孙俱成立邑侯给贞节扁额以表其门】何氏【进贤胡煌妻正徳六年冦至姑老疾艰于行何负之逾墙避焉姑寻以惊卒暨冬冦复至家人逃匿何泣守姑柩不去遂被执以行至苦肠陂曰此死所也胡不速杀我遂骂不絶口投入陂内死次日夫徃收其尸俨然若生人咸哀之】樊鳯英【南昌樊昱女聘新建石头万尚未婚病女为废寝食病亟昱徃视之三昼夜女不寝食亦三昼夜讣至女痛哭亟白母曰吾欲归治万郎丧母曰逮父归乃遣若女痛不能禁即登楼自缢时讣者席尚未暖也后合焉有司上其事诏旌表之】温氏【新建郭匡晋妻事舅姑极孝谨姑废明昕夕侍侧饮食亲调移必扶携夜则其就枕然后即安及寝疾割股以进即愈晋卒温年二十一子幼或有防讽之者辄摘髪碎镜矢死靡他当道旌之】屈氏【南昌徐钟妻年二十钟客死闻讣闭门自缢姑觉而破门救之抚孤守节自誓其母怜之欲夺其志乃剪髪以示复欲夺之即欲自杀母乃止孤尝患痘几危屈掌心烧香吁天愿身代子以昌夫后子果生事姑孝姑死纺绩供学道书贞节扁以旌之】徐氏【南昌生员万文式妻式亡徐年二十七抚一孤亡立一嗣又亡再立一嗣不肖荡覆家产殆尽全无怨悔饘粥布服终身不御肉帛凡婚嫁一不与焉抚台表其闾曰贞节】
