<!-- { "loadSidebar": true } -->
　　列女罗氏【名妙安元弋阳人能谙诵列女传年二十归郑琪琪家世宦族同居百余日罗执妇道无间言琪以军功擢铅山州判官罗封宜人至正末信州陷罗取所佩刀淬砺令铦琪问何为对曰时事如此万一遇难为自全计耳已而兵至罗自刎死】翁氏【永丰人周德成妻年二十五抚幼奉姑守节又玉山叶德彰妻王氏夫早亡守节俱洪武间受旌　省志】徐氏【永丰传彦恭妻年二十六夫亡无子以侄为嗣生孙侄又亡抚孙守志始终一节永乐间诏旌其门　省志】刘氏【永丰人郑友东妻友东出戍早亡刘年二十五子甫周且兵乱公姑为仇家所杀以礼葬之守节无玷永乐间诏旌其门　省志】邹氏【贵溪万全保妻年十九全保卒无子水浆不入口数日既而事舅姑尽孝舅姑卒丧葬如礼孀居一致知县梁孟岳以事闻请旌表未报而卒　省志】罗妙法【千户罗仁女年十六许配曹氏子徃苏州道卒遂誓不嫁父母不能夺老而卒家人绘像祀之　省志】施氏【名贞上饶王伯刚妻年十九而伯刚卒人或以无子挠之施以死辞居常闭门一婢相守寂如也抚教继子辅为增城知县卒年七十有八人无间言　省志】郑氏双节【上饶人祝氏名临姑归孔贯年二十六而孔贯亡刘氏名锦云归麒年二十九而麒亡姑妇相继守节完璧以终都穆为作双节妇传　省志】陈氏【上饶人归龚润润举乡试上春官天顺癸卯之变死焉陈时年少甘贫守节不以无子故异其心　省志】刘氏【上饶汪芳妻芳废疯痿谋更遣之刘泣曰夫贫且疾妾命也敢不以死从佣纺绩以给朝夕正德庚午桃源贼至刘防芳不忍去贼欲辱之不从斩芳首以胁骂声益厉遂遇害　省志】团氏【上饶郑防妻桃源贼至团度难兼免使夫畀其姑先走自负子从之不及被执贼欲汚之绐求缓乃并其子俱赴水死省志】朱氏【上饶人归欧阳福祐年二十三而寡姑难其少且贫讽使更适矢死不从姑病革刲股疗之比卒哭之甚恸遇异人指以古厝人谓孝感所致云　省志】叶氏【永丰人归上饶周瑗年十八夫卒无子嗣其侄志垂老不渝节操侄妇俞氏者亦无子早寡清苦守节叶实倡之也　省志】毛氏【玉山詹清妻年二十二清没遗腹生子杓垢容恶服誓不再嫁姑徐久瘫患毛与共寝浣涤檅恶孝谨备至　省志】张氏【铅山费珣妻珣领乡荐未第卒张剪发入敛居三十余年节操如一事闻旌表其门　省志】钟氏【浙江上虞人玉山知县孙景云妻也治十五年景云卒于官钟哀恸迫切自缢以从提学副使邵寳为之立亭以纪其事于石　省志】祝氏【铅山人傅冈妻傅没祝年二十六姑议欲改嫁祝泣辞甚确姑竟欲夺而嫁之聘至祝佯为闭门检饬状竟赴江抱石而死是秋大旱知县张昺祷之不应乃集诸耆老问其故有以祝氏节义告者昺即具牲醴为文亲诣死所祭奠是夕大雨祝之死节处水深莫测后涌塞成洲俗因呼为节妇洲　省志】蒋氏【名善铅山人适弋阳苏荣年二十八夫亡抚孤守节有司闻于朝旌其门　省志】虞氏【弋阳人李元顺妻也正德壬申流贼剽掠元顺挈家以逃贼势迫虞度难免拔簪遗犬曰吾分死矣决不受辱子为全母计耳果被执且哭且骂声益厉贼杀之　省志】危氏【贵溪闻一贯妻正德壬申桃源贼剽掠危度难免顾谓夫曰祸迫矣夫全老祖我负二子且逃后为贼所执出首饰祈免贼取之复逼以去危乃骂曰吾儒家妇岂为狗彘从耶贼杀其幼子胁之奋骂愈厉遂遇害事闻旌其门　省志】丘氏【贵溪人年十四归邵节甫八年节以苦学得疾卒丘哀毁欲死虑嗣飬无主乃截发矢志年六十三卒祭酒鲁铎挽以诗有泉台无愧见良人之句省志】李氏【弋阳人黄观妻年二十夫丧守节有司高其行奏请旌表之　省志】
　　仙释张道陵【汉留侯良八世孙生于天目山学长生之术退隠于山章帝和帝累召不起久之徧游名山东抵兴安云锦溪升高而望曰是有异境遂沂流而之云锦洞有仙岩焉炼丹其中三年青龙白虎旋绕于上丹成饵之时年六十容貌益少又得秘书通神变化驱除妖鬼后于蜀之云台峰升天所遗经箓符章并印劔以授子孙其四代日盛复居此山歴代重之今其子孙世袭真人】张留孙【贵溪人少时入龙虎山为道士有相者谓曰神仙宰相也元世祖时从天师张宗演入朝世祖与语称旨留侍阙下世祖尝亲祠幄殿忽风雨暴至留孙祷之即止授为教宗师居崇真宫时天下大定与民休息留孙因论治道贵清净之防深契上衷加号大宗师武宗时陞大真人】自清【宋绍兴中居大山寺其性疎□屡被师责一日谓师曰弟子欲往京都见天子愿假一乘师怒曰粪箕扛汝自清即成一偈云粪箕扛出轿擡回优鉢罗花向日开但愿老僧高着眼管教平地一声雷遂辞去忽一日乘传至奉勅重整山门赐号曰云风和尚】















　　明一统志卷五十一
<史部,地理类,总志之属,明一统志>
　　钦定四库全书
　　明一统志卷五十二
　　明　李贤等　撰
　　南康府【东至饶州府鄱旸县界二百里西至九江府徳安县界六十里南至南昌府新建县界一百二十里北至九江府徳化县界五十里自府治至南京一千三百二十里至京师四千七百六十五里粮七万石零】
　　建置沿革禹贡荆二州之域天文斗分野春秋为吴楚之地战国属楚秦属九江郡汉为海昏彭泽二县地属豫章郡晋属浔阳郡宋齐因之隋唐属江州宋太平兴国中置南康军治星子县元为南康路本朝为南康府领县四
　　星子县【附郭本汉彭泽县地属豫章郡晋以后并因之五代时杨吴置星子镇属德化县因境内有落星石故名宋陞为县属江州寻置南康军元仍旧本朝因之编户二十八里】都昌县【在府东一百二十里本汉彭泽县地属豫章郡晋属浔阳郡唐初置都昌县属浩州寻废浩州以都昌属江州大厯间徙治彭蠡湖之东属饶州宋改属南康军元仍旧本朝因之编户五十九里】建昌县【在府西南一百三十里本汉海昏县地属豫章郡东汉置建昌县晋以海昏县省入仍属豫章隋属洪州唐初于县置南昌州寻废州以县仍属洪州宋属南康军元陞为建昌州本朝仍改为县编户八十六里】安义县【在府城西南二百二十五里正德十一年以建昌县安义等乡山贼啸聚割安义卜邻南昌依仁控鹤五乡置为县以乡得名编户五十六里】
　　郡名星渚【以地名】匡庐【以山名】
　　形胜控五岭而压三吴滙岷江而潴彭泽【栖贤寺记】庐山南国之德镇【梁元帝碑】匡庐奇秀甲天下【唐白乐天草堂记】负匡庐面彭蠡【南康志】千山拥庐岳百水会宫亭【宋徐俯诗】
　　风俗南方之俗其在康哉【宋赐南康郡名诏】挹先儒淳固慤实余风【宋吕祖谦白鹿书院记】俗朴讼稀民贫土瘠【宋黄唐谢表】
