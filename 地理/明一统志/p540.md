<!-- { "loadSidebar": true } -->
　　列女张氏【尤溪人彭阿积妻也洪武中阿积溺死张氏年甫十七哀恸几絶誓不贰适以育其孤后舅姑欲夺其志许聘之日即自投水而死邑人咸义之见于诗歌】萧贡才妻【顺昌人姓顔氏事贡才克尽妇道顔年二十七而贡才夭卒一子在襁褓中誓不他适守节终其身洪武间诏旌之　省志】翁氏【南平人都御史刘通妻年二十九通卒子长育方髫齓次璋在襁褓乃剪髪自矢抚育其孤后璋第进士亦官右副都御史　省志】王胜寳妻【南平人姓叶氏生子数月而夫卒叶励志事育以孝节着闻年九十余而卒　省志】
　　仙释衍客【晋有衍客避乱隠郡之北山结庐炼丹丹成举家上升】上官道人【延平志辟谷炼气一日偈云处世红尘五十八混世独存今始没时人若问吾归处扫尽云霞一轮月后戍兵于广西见之】汀州府【东至延平府将乐县界三百三十里西至江西贑州府瑞金县界八十里南至广东潮州府程乡县界三百一十里北至贑州府石城县界一百四十里自府治至南京二千八百八十六里至京师五千二百二十六里】
　　【粮三万三千七百八十石零】
　　建置沿革禹贡州之域天文牛女分野周为七闽地秦属闽中郡汉属闽越国后为冶县地属防稽郡东汉属防稽南部都尉三国吴属建安郡晋于此置新罗县属晋安郡宋齐梁陈隋皆省唐开元末始开福抚二州山洞置汀州因长汀溪为名天寳初改临汀郡乾元初复为汀州初治新罗大厯中徙治白石皆长汀县地五代时初属闽王氏后属南唐宋福建路元改为汀州路本朝改为汀州府领县八
　　长汀县【附郭本晋新罗县地属晋安郡唐开元末扵新罗故城东置长汀县为汀州治所大厯中移县扵白石乡宋又徙治衣锦乡元仍旧本朝因之编户四十六里】寜化县【在府城东北一百八十里本连州沙县地唐开元中置黄连县天寳初改为寜化县属汀州宋元仍旧本朝因之编户六十里】上杭县【在府城南一百九十里本晋新罗县地唐为漳州龙岩县地置太平塲宋淳化中置上杭县属汀州初治语口市乾道初徙治来苏里元仍旧本朝因之编户四十一里】武平县【在府城西南二百一十里本晋新罗县地唐为龙岩县地置武平塲南唐为沙县地属剑州宋淳化中置武平县属汀州元仍旧本朝因之编户二十里】清流县【在府城东北二百一十里本唐长汀寜化二县地宋置清流县属汀州绍定中废元复置本朝因之编户五十六里】连城县【在府城东南一百七十里本汀州长汀县地置莲城堡宋绍兴中置莲城县元改莲为连本朝因之编户三十二里】归化县【在府城东北二百八十里成化初析置编户四十五里】永定县【在府城南三百一十里成化中析置编户一十九里】
　　郡名临汀【唐名】鄞江【以郡内有鄞江故名】
　　形胜崇山复岭【鄞江志今汀闽越西南与章贡潮梅接崇山岭民生尚武】南通交广北达江右【宋郑强移剏州学记】瓯闽奥壤【宋张文脩学记】在山谷斗絶之地【文献通考】西隣贑吉南接潮梅【鄞江志】山重水迅【图志】
　　风俗风声气习颇类中州【宋陈一新跋瞻学田碑】刚愎好鬬【图志气刚愎而好鬬心褊廹而浅中】质直好义【元志君子质直好义而怙于进取小人则愿慤少文而安于勤劳】岛居者安渔塩之利山居者任耕织之劳【鄞江志】
　　山川卧龙山【在府治后为郡之主山偃卧如龙一名无境山宋郭祥正诗卧龙胜事堪图画逈压闽南七八州】南山【在府城南屹然如屏青葱可爱其下坦夷有文殊同庆二寺宋陈轩诗呀然碧玉洞屹立分双户天生防佳景常恐尘土汚】圆珠山【在府城南一名龙珠山形如珠圆宋郡守张宪诗万叠层冈揖卧龙一峯圆顶翠凌空俗又呼寳珠峯】笔架山【在府城东三峯齐耸形如笔架】拜相山【在府城东南二里形如人拜】玉女山【在府城南一十五里旧传王氏女修真之所】鸡笼山【在府城北五十里旧传宋时王中正成道之所郭祥正诗神仙之府名鸡笼千寻翠玉擎寒空秀色凌风入城郭半街晓日金蒙蒙】灵蛇山【在府城南一百八十里旧传山多蛇其下有蛇山庙】翠华山【在寜化县北二里山色苍翠故曰翠华春时邑人多逰览焉】凤凰山【在寜化县北五十里其形如凤】南寳山【在上杭县北七里据金山之阳故名望之如笔挿空】金山【在上杭县西一十里宋康定间尝产金因名】铜鼓山【在上杭县东南一百里旧传山有铜鼓声闻则嵗大稔石壁上有倒书千年二字今存】羊厨山【在上杭县西南一百余里髙岩恠石千态万状据汀潮二州界】灵洞山【在武平县西一十里下有灵石汤泉太洞三十六小洞二十八】梁山【在武平县东三十五里嵳峩险峻其形叠出絶顶有白莲池昔乡民采茗误至一岩披防茸而入内有佛像经帙钟磬幢盖俨然如新后再往迷失故路】丰山【在清流县南山极峭絶人迹罕到宋时有道士刘姓者奋勇攀登凡六日至其巅坦夷可坐数十人有棊局丹灶础石散扵地如故居废址疑为仙境】屏山【在清流县北屹然独立如屏拥□扵县治之后】莲峯山【在连城县东七里状若莲花元马周卿取山中竒胜命题凡十三以书刻石曰苍玉峡曰云栈曰天梯曰冠豸曰桃源曰清如许曰芙蓉波曰金字泉曰白云深处曰天光咫尺曰苍谷曰虚灵曰小崆峒】白云山【在连城县西一百里崚嶒叠秀髙挿霄汉时有白云覆顶故名】金鸡山【在连城县南世传有人至山见一庵有金鸡飞鸣因寄宿觉后遂失庵所】天马山【在连城县东北恠石昻蔵若天马争奔旧传遇风雨夜则嘶鸣鸣则乡里不靖元末雷击其首】三仙山【在连城县东北旧山中常有三人谈笑一日皆乗鹤而去】二老峰【在府城东五里双石峭立如人形故名】翠峰【在府城东南一十五里壁立千仭烟云出没惟天色清霁卓午方见其顶】双峰【在府城东南二百里峯峦双耸挿入云汉】鹫峰【在府城南山半有鹫峯院宋蒋之竒诗山前千里入青苍猿鸟声中建道塲日转竹隂侵阁冷水流花片过门香】佛岭【在府城东南五里今名通济岩石壁间有佛庵宋长史邓曽建后人剏长史亭扵庵侧】新路岭【在府城西六十里峭险壁立砂砾﨑岖行者病焉岭背即江西此天以限闽中也】黄公岭【在武平县岭巅有泉一从石而出虽千百人饮汲之不竭名卓锡泉】登髙岭【在寜化县治北邑人九月九日载酒囊茱逰赏扵此故名】金船岭【在寜化县东三十里旧传山有金船其光夜现求之弗得】香岭【在上杭县东尝产木乳膏居人采而焚之】垂珠岭【在连城县南宋丞相文天祥起义兵勤王尝过此岭囬首垂涕】霹雳岩【在拜相山宋元祐间白昼起雷一声岩窦划开中有丹灶后建祐圣道院扵岩间】石燕岩【在府城南七里昔有飞燕颉颃遇骤雨集石上雨止视之皆化为石】狮子岩【在府城东南九十里相传定光佛初振锡扵此】西岩【在寜化县东北五十里石笋屹立如门有数石室其一曰乳穴必烈炬然后可入中有泉乡人旱祷輙应】东岩【在西岩之侧石室傍有石莲数朶又有石如壶泉涌壶口其南最髙处有石鹤若奋飞之状】石钟岩【在上杭县太平乡中有石乳】仙女岩【在上杭县东有石天透日昔有仙女居之】南安岩【在武平县南八十五里俗呼为龙穿洞相传定光佛所开中有二岩南岩窈窕虚旷石室天成东岩差隘而石龛尤缜宻宋郭祥正诗汀梅之间山万重南安岩窦何玲珑青瑶屹立敞四壁巧匠缩手难为工】七峯岩【在清流县界有峯突然成列者七故名】侍郎岩【在清流县东北宋熈丰间侍郎张驾祭酒杨时司谏陈瓘读书之所相传三君子肄业时不置卧榻歠粥饮水终嵗不到岩下】石门岩【在连城县东七里双石对峙壁立万仞故名】潭飞磜【在寜化县南乡重冈复岭环布森列登陟极难磜居其中坦然而平山环水合有田有池草茂林深易扵蔵聚宋绍定间有寇作乱扵此未几平之因置南平寨】苍玉洞【在府城东二里东禅寺前道傍而石对峙如门一洞内有石名曰抱云宋陈轩诗截断苍山百尺崖峥嵘相倚洞门开天生秪隔红尘路不碍浮云自往来】黄连洞【在寜化县东五里县旧以此名】灵隠洞【在寜化县北五十里洞前重冈叠巘森列左右小涧横絶烟云缥缈有圣水桃竹又有一石防地而起上有洼樽乳泉滴沥满而不溢饮之愈病】象洞【在武平县南一百里其中广濶号九十九洞宋时尝扵此置寨】玉华西洞【在清流县东北六十里石峯拔地苍翠横空玲珑穿透可容百余人中有石观音石莲花石狮子之类宋乾道间始建佛庐诗人多有题咏】飞来石【在府城内云骧阁西相传一夕随雷雨而至】狂波石【在寜化县东七里赤冈潭中旧传有二龙蟠石上水涨时波涛汹涌】莲花石【在上杭县南屹立大溪中状若莲花石壁间有山嶂隠然如妇人逐一鹅】马迹石【在上杭县南涧水中上有马迹】寅湖【在府城东二里以其居寅位故名湖中有王中正祖坟号王仙人坟】蛟湖【在寜化县北六十里深不可测昔有僧见白龙卧湖面乡人遇旱投败鉄于内輙作暴雨怒涛涌出其鉄而后已宋嘉泰间祷雨有应遂建龙神庙扵湖侧】柘湖【在寜化县北其水四时不涸溉田甚多境内頼焉】鄞江【在府城东即东谿水自翠峯发源防鄞坑水至张家陂与正溪合宋蒋之竒诗鄞江一丈水清可照人心】正溪【在府城东南又名大溪】西溪【在府城西五里自太原发源】汀水【溪水自北发源至州境而东遂南流入海是天下之水皆东惟汀水独南南丁位也以水合丁为文】五百滩【自汀抵潮其滩险有五百】长空滩【在清流县东滩下有潭深不可测其中屹立一大石水势汹涌舟楫艰扵往来】九龙滩【在清流县东南乃溪水最险处过者必遵陆空舟而行内三滩属沙县故又名六龙滩】渔沧潭【在清流县治东其泽有三皆深不可测西岸巨石对峙渔人多捕鱼扵此故名】古井【在寜化县西五里清澈甘列病者饮之即愈】龙泉井【在武平县禅果寺相传定光佛所凿尝有龙见其中】三龙井【在连城县南顺里邑人每见其中云雾腾起即雨旧传有龙居其间嵗旱祷雨輙应】汤泉【在府城南四十里】金乳泉【在府城内相传为定光佛卓锡处】玉泉【在府城东南流为瀑布】万斛泉【在寜化县北五十里石洞中坌涌而出】圣公泉【在黄公岭上相传定光佛过此偶渴卓锡山水仅林勺虽千人饮之不竭】胆水池【在金山上池有三旧传可浸鉄成铜今不然】蛟塘【在武平县其水无源其深无际昔有蛟为民患泊南安祖师建院扵岩下其毒逐弭】
　　土产铜　锡【长汀县出】铁【长汀上杭寜化县出】银【长汀寜化出】金【上杭出】蜡【各县俱出】降真香【连城出】
　　公署汀州卫【在府治东洪武元年建】守御武平千户所【在武平县西洪武二十四年建汀州卫】上杭守御千户所【在上杭县治东】
　　学校汀州府学【在府治东宋绍兴中建本朝洪武中重建】长汀县学【在县治东北二里宋绍兴中建本朝重建】寜化县学【在县治北宋淳熈中建】上杭县学【在县治东宋嘉定中建俱本朝洪武中重建】武平县学【在县治东宋乾道中建本朝永乐中重建】清流县学【在县治东宋建炎中建本朝重建】连城县学【在县治东宋淳熈中建本朝重建】归化县学【在县治东本朝建】永定县学【在县治南本朝建】
