<!-- { "loadSidebar": true } -->
　　土产鐡【浏阳攸安化茶陵寜乡醴陵六县出】硃砂　水银【俱安化县出】海金沙【长沙善化攸湘潭四县出】铅【醴陵县出】葛布【各县出】斑竹【各县出相传舜崩二妃攀竹悲哀泪滴竹上遂成斑点】玉面狸【茶陵县出】
　　藩封吉府【成化十四年分封因潭府旧址改建】长沙王府　谷城王府【俱同城】
　　公署长沙衞【在府城内东北洪武三十五年自城北移建于此】茶陵卫【在茶陵县西本朝甲辰年建】
　　学校长沙府学【在府城正南门右宋建本朝洪武七年重建宣徳六年重脩】长沙县学【在府城北门外宋建元移于府学西本朝洪武十三年徙此】善化县学【在县治西北旧在府城南门外元季兵燬本朝洪武十三年徙建】湘潭县学【在县治西旧在县治东宋建元燬本朝洪武十六年建正徳中徙于此】湘阴县学【在县治东宋元祐初建于治南崇寜门后迁于此元燬本朝洪武二年重建】宁乡县学【在县治东】浏阳县学【在县治东】醴陵县学【在县治东三学俱宋建元燬本朝洪武三年重建】益阳县学【在县治西宋建元燬本朝洪武十三年重建】湘乡县学【在县治西比宋建中靖国初建于江之东胡安国迁于东南元燬本朝洪武二年徙此】攸县学【在县治东南宋建元燬本朝洪武六年重建】安化县学【在县治西宋熈寜间建绍兴间自县东迁于此元燬本朝洪武三年重建】茶陵县学【在城西门外宋建元燬本朝洪武五年重建】
　　书院城南书院【在府城南临湘门外宋张栻讲学之地】岳麓书院【在岳麓山宋郡守朱洞建于抱黄洞前以待四方学者李允则请于朝得赐中秘书由是与嵩阳应天白鹿并为四大书院绍兴兵燬乾道初刘珙重建张栻作记】碧泉书院【在湘潭县西七十里宋胡安国南游筑室其子宏与张栻讲道于此以近碧泉因名又府治中有文定公书院】东莱书院【在醴陵县北四十里宋东莱吕祖谦读书于此】涟溪书院【在湘乡县治东南涟水濵初在昆仑桥西宋嘉定间真徳秀帅潭命知县徐质夫置立扁其堂曰春风徳祐初燬知县赵晟重建于涟水东五里元至正中知县王文彪复移建涟水西】东冈书院【在长沙县东二十五里元中书左丞诗有壬父号东冈尝读书于此因赐额】乔江书院【在长沙县西北九十里乔口镇旧有三贤堂祀屈原贾谊杜甫元元统间邑人黄澹因设义学于比诏赐今额】文靖书院【在浏阳县南宋杨时尝宰是邑后人因建书院名以其谥】湘西书院【在善化县湘水西宋时建潭士以居学肄业为重州学生月试积分髙等升湘西岳麓书院生又积分髙等升岳麓精舍生潭人虢为三学生刘辅之重建】庆洲书院【在益阳县治南江中元邑人刘履防讲学之所事闻诏授庆洲书院山长】
　　宫室魁星楼【在醴陵县学内宋建】识山楼【在大沩山南宋易袚建】归鸿楼【在浏阳县宋杨时建取目送归鸿之义自为图记之后因为祠张栻有记云绍圣初公尝辱为之宰嵗饥发廪以振民而部使者以催科不给罪公公之徳及邑民也深矣后六十有六年建安张才邵来为政慨然念风烈咨故老葺公旧所为飞鸿阁绘像于其上以示学者以慰邑人之思】清风阁【在湘潭县治后宋建张栻题扁】藏书阁【在安化县学内宋建】熊湘阁【在府城中元兵围城宋安抚使李芾坐阁中命帐下沈忠杀巳即此】戴氏堂【在府城东谯国戴简所筑唐栁宗元记】四絶堂【在善化县道林寺侧南唐马氏建谓沈师裴休毕扎宋之问杜甫篇章为四絶宋蒋之竒作记以为遗欧阳询而録裴休置韩愈而取宋之问未然乃为铨次髙下沈书一也询书二也杜诗三也韩诗四也谓之四絶】敬简堂【在府治后宋张紫防建以为燕室两壁书中庸大学中屏篆顔渊问仁章皆紫防自笔张拭为记】五峯书堂【在寜乡县之灵峯宋胡宏所筑】湘江亭【在湘江濵一名望湘亭唐郑谷诗湘水似伊水湘人非故人登临独无语风桞自摇春】风雩亭【在岳麓书院南宋刘珙作亭其上以为门人游息之所张栻作序】杜公亭【在湘阴县治东唐杜甫尝泊舟江浒宋绍兴县尹李诰作亭写甫诗扁曰清风后赵希鄂改今名】鳯音亭【在韶山相传韶氏女升仙有鳯凰啣书而至因作此亭元陈邦光诗女郎遗迹在山隈灵鳯亲传玉扎来防翮巳随仙驭去危亭今向绀园开】鐡牛亭【在茶陵县城南宋刘子迈筑城见江水势冲突工难成铸鐡牛以镇之城遂成鐡牛犹存】裴休亭【在益阳县白鹿山唐裴休读书之所】飞鷃亭【在浏阳县治后宋杨时建】定王台【在府城东北汉长沙定王发乃景帝第十子既之国筑台于此以望母唐姬墓唐萧荛诗王巳分封受汉恩长沙终不及中原后来争得三分气却是东都六代孙宋朱文公诗寂寞番君后光华帝子来千年余故国万事只空台元许有壬诗黄叶纷飞弄早寒楚山湘水隔长安荒台蔓草凝晴露犹似思亲泪未干】英谢台【在寜乡县南一百里唐谢楚读书于此】八景台【在府城西宋嘉祐中筑宋廸因作八景图僧慧洪赋诗更名八境陈傅良复其旧并建二亭于傍八景曰潇湘夜雨洞庭秋月逺浦归帆平沙落鴈烟寺晚钟渔村落照山市睛岚江天暮雪元揭傒斯有诗】道乡台【在岳麓山寺宋邹浩号道乡仕为右正言谪衡州经此守臣温益下逐客之令旅店不敢容风雨夜渡湘江有僧列炬迎之张敬夫为筑台朱文公刻石曰道乡台】隠相台【在浏阳县唐相裴休隠处又有书台在善化县金牛冈休尝读书于此】兴让台【在浏阳县治南元何广心子真立登第为耒阳同知广心以子贵例受封恳乞让其父恭甫朝廷从所请有司因筑兴让台】
　　关梁乔口镇【在府城西北九十里唐杜甫入乔口诗漠漠旧京逺迟迟归路賖残年傍水国落日对春华树宻早蜂乱江泥轻燕斜贾生骨已朽凄恻近长沙】洗药桥【在浏阳县东隠山下亦以孙思邈洗药得名】杨洲桥【在湘乡县南九里】明月桥【在明月山下】渌溪桥【在攸县南五十里宋建】文星桥【在湘阴县治南宋建以其在儒学前故名】珂里桥【在湘潭县西南一百里宋胡安国父子经此因名】
　　寺观铁佛寺【在府城北唐建铸三铁佛因名元燬本朝洪武初重建】证果寺【在攸县治东南梁建】广法寺【在益阳县治西】慈云寺【在湘阴县治南】泗洲寺【在醴陵县治西俱唐建】报恩寺【在安化县治西】大善寺【在茶陵县治北】香山寺【在宁乡县治西俱宋建】广惠寺【在湘潭县治西宋建巳上八寺俱本朝洪武间重建】岳麓寺【在岳麓山上有唐李邕所书碑】道林寺【在岳麓山下唐杜甫诗玉泉之南麓山殊道林林壑争盘纡寺门髙开洞庭野殿脚插入赤沙湖】白鹿寺【在白鹿山宋建】旌忠寺【在茶陵县治西宋建战没之士于此因名】夀星观【初在府城驿歩门内本朝洪武初徙通货门内】金华观【在醴陵县治西汉建】青霞观【在茶陵县治西南梁建名洞真宋更今名】升冲观【在浏阳县治东即唐孙思邈洗药之处】显真观【在湘乡县治西】洞灵观【在攸县治东二观俱唐建】东明观【在湘阴县治南】楚山观【在湘潭县治东】寳台观【在安化县治西俱宋建】白鸡观【在宁乡县治北】迎真观【在益阳县治西已上十观俱本朝洪武间重脩】
　　祠庙洞庭庙【在磊石山洪武初建封洞庭湖龙神命有司毎嵗四月八日致祭】黄陵庙【在湘阴县北四十里汉荆州牧刘表建以祀舜二妃之神昔舜南廵崩苍梧二妃娥皇女英寻之不及死沅湘间故立庙祀之唐韩愈有记杜甫有诗五代马氏重脩本朝命有司毎嵗六月六日致祭】周昭王庙【有二一在府城东门外一在攸县东门外周昭王南廵沉于楚泽后人作庙祀之】屈原庙【在湘阴县北六十里原事楚王被谗见疎投汨罗江以死唐封昭灵侯宋封忠洁侯本朝复其号曰楚三闾大夫屈平氏之神命有司嵗以五月五日致祭宋司马光诗白玉徒为洁幽兰未谓芳穷羞事令尹疎不怨怀王寃骨消寒渚忠魂失旧乡空余楚词在犹与日争光】长沙定王庙【在府城东门外汉景帝子发封长沙王卒谥曰定】贾谊庙【有二一在府城南谊故宅一在湘乡县治南栢木桥】昭烈庙【冇二一在湘阴县东北一百一十里一在湘乡县治东俱祀汉昭烈帝】灵妃庙【在长沙县东二十里秦武陵令罗均用溺水其女与弟寻尸不获亦沉水死宋嘉其孝赠女曰孝烈灵妃弟曰孝感侯立庙祀之】蒋琬庙【在宁乡县治北即其故宅俗名伏虎庙前有伏虎井】陶侃庙【在善化县北侃晋封长沙公有功湘汉间故立庙祀之】褚遂良庙【在湘乡县治北唐褚遂良左迁潭州都督多惠政邑人立庙祀之宋魏了翁记】南轩祠【在湘乡县祀宋儒张栻南轩其号】五贤祠【在益阳县学西北元县尹李忠建以祀屈原诸葛亮张咏张栻胡寅】三贤祠【在隠山之阳宋张栻与胡安国父子皆游此后文定是山乡人立三贤庵祠之】真徳秀祠【在府城中宋理宗时徳秀帅潭有惠政民立生祠祀之一夕有留题云举世知公不爱名湘人苦欲置丹青不湏更作生祠记四海苍生口是铭】向士璧祠【在府城中士璧宋知潭州元兵至守御有功徳祐初诏立庙】
　　陵墓舜二妃墓【在黄陵庙西唐髙骈诗舜帝南廵去不还二妃幽怨水云间当时珠泪知多少直到如今竹泪斑】屈原墓【在汨罗江与原庙相对碑额题曰三闾墓】吴芮墓【在长沙县治西北汉髙帝以吴芮有功封长沙王卒于此】双女墓【在长沙县即汉长沙王发程唐二姬处】邓禹墓【在湘乡县西一百里】龚夬墓【在长沙县北三里夬长沙人仕宋为谏议大夫与兄奉议明居以直言斥居岭表墓石刻曰季子十字碑龚氏二昆志不在繁词多自可识其意乾道间其子谏议璐迎二柩归于此仍取刻石立于墓】张浚墓【在宁乡县西一百一十五里俗呼魏公墓子栻墓亦在其旁】胡安国墓【在隠山安国建安人仕宋累官至寳文阁学士致仕居衡山卒于此】
