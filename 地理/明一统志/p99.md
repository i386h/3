<!-- { "loadSidebar": true } -->
　　人物秦范増【居巢人年七十居家好竒计秦末辅项羽霸诸侯后羽信反间不能用其计増怒曰天下事大定矣君王自为之愿乞骸骨归未至彭城而死先儒谓増在羽不亡増亦人杰矣哉】汉英布【六安人少时客相之曰当刑而王及壮坐法黥因改姓黥秦末以兵属项梁项羽封为九江王归汉髙祖封淮南王】周荣【庐江人章帝时举明经辟司徒袁安府及安与窦宪有隙或谓荣曰子为袁公腹心之谋排奏窦氏窦氏刺客满城谨备之荣折之以正理而不惧及窦氏败名遂显】毛义【庐江人家贫以孝行称南阳张奉往候之坐定而府檄适至以义为安阳令义捧檄而入喜动顔色奉心薄之及母亡遂不仕奉曰往日之喜乃为亲也】三国周瑜【庐江人英达夙成有文武筹畧与吴孙策相友善取荆州以瑜为中护军程普尝告人曰与公瑾交若饮醇耐不觉自醉瑜字公瑾后孙权用瑜计大破曹操于赤壁瑜少精音律或有缺误必顾谚曰曲有误周郎顾年三十六卒于巴丘子以功封都郷侯】陈武【庐江人征讨有功孙吴拜部司马所向无前从击合肥奋命战死子表少知名士皆乐附领新安都尉广间降纳封都乡侯家财尽于养士死之日妻子露立】丁奉【庐江人仕吴为冠军大将军领徐州牧数从征伐毎斩将搴旗计畧过人能断大事】王蕃【庐江人博览多闻仕吴为常侍后为嬖臣譛死时论寃之】唐任瓌【合肥人年十九仕陈为衡州司马陈亡瓌叶官去后谒唐髙祖于汾晋承制署河东县户曹寻擢招讨使数立战功累官至徐州大总管陕州都督封管国公】罗珦【庐州人仕为本州刺史捐己俸给药济贫禁滛祀修学劝士务崇其本三年政化大治有芝草白雀之瑞节度使杜佑上治状赐金紫服迁京兆尹封襄阳县男子让官至江西观察使】万敬儒【合肥人三世同居亲亡庐墓大中间诏表其门州改所居曰成孝乡宋大中祥符中又旌异之】杨行密【合肥人唐末刺史郑綮竒其貎以功补队长后累官至诸道行营都统检校太师中书令封吴王行密仁恕善御众持身节俭淮南人多归之第四子溥称帝国号吴】朱延夀【舒城人昭宗擢奉国军节度使敌至撒门扃不设备逡巡自去用兵常以寡击众】台蒙【合肥人善战唐末杨行密表为检校太保宣州观察使】田頵【合肥人壮果有大志杨行密表为马步军都虞侯累官至太保同中书门下平章事】袁人杰【无为人唐末盗贼充斥人杰以土豪招集强壮保障一方贼大人人杰挺身血战度不去人杰仰天大呼自刎而死尸僵立者累日贼惊异舎其境遁去乡人收立庙祀之】五代王景仁【合肥人从杨行密起淮南骁勇刚悍临敌常以身先之后仕梁为宁国军节度使加同中书门下平章事】陶雅【合肥人杨行密用为将讨定乡盗后为江南都招讨使歙婺衢陆四州都团练观察处置等使】李章【庐江人初事杨行密爲骑将后事南唐累迁雄武军都虞侯善抚士卒勤于职务出为防州节度使能禁戢左右賔礼僚属移镇庐州加中书令卒年九十】王安【庐州人初事杨行密为亲兵行密尝升髙望敌安捧巵器侍侧忽阵旁有执槊者疾趣行密安置巵于地取弓射之一发而殪徐纳弓弢中捧器如初行密竒之因加奬拔累迁袁州刺史厯典数邵皆以沉黙寛厚为理南唐初为神武统军】伍乔【庐江人性嗜学渡江入庐山国学苦节自励南唐时举进士第一命勒乔程文于石以为永式署宣州幕府满考迁考功郎中】郭师从【合肥人仕吴越为浙东马步都虞侯从文穆王瓘破广徳征无锡皆有功累迁浙西营田副使忠献王时以其累勲拜同防相府事卒年八十四】宋徐行周【舒城人数世同居朝廷旌表其门赐粟帛州县存问复其赋税】姚【合肥人太平兴国中进士直史馆厯右司谏京东转运使后坐事贬连州文辞敏丽有文集二十卷又采唐人文章为文粹百卷】杨察【合肥人举进士累官至户部侍郎充三司使察美风仪敏于为文其为制诰若不用意及藁成皆雅致有体遇事明决勤于吏职卒赠礼部尚书諡宣懿弟寘举进士第一通判润州以母忧不赴毁瘠而卒时人伤之】王光济【庐州人丧母因刻像日夕奉事如平生孝道纯笃州以闻咸平中旌表之】马亮【合肥人登进士累官至西川都转运使时王均反初平之主将肆意诛戮亮救免者千数及械送诖误者九十人至京师亮请于朝悉宥免之亮尝两典乡郡人以为荣官终太子少保卒諡忠肃】马仲甫【亮子举进士厯知登封县拜天章阁待制知瀛秦亳许扬五州所至兴利除害时称能吏云】茹孝标【舒城人天圣中进士少负气节吏治有声嗜学不倦仕至都官员外郎出知江州】双渐【庐江人庆厯进士博学能文为职方郎中尝知同州以和易为政所至见思若古循吏】包拯【合肥人举进士尝守乡郡不少屈法以徇乡曲吏事推为第一为御史时危言鲠论烈如秋霜尹开封权贵敛迹防枢莞为名执政人以其笑比黄河清童稚妇女亦知其名京师语曰闗节不到有阎罗包老卒諡孝肃有奏议十五卷】胥致尧【合肥人少力学为文辞初为三班借职官至左班殿直欧阳修志其墓子流以才能称】焦蹈【无为人四首乡荐元丰中因礼部贡院火别试蹈为第一时有诗云不因南省火安得状元焦】张肃【舒城人以直谅称仕为广东转运判官后为江东提点刑狱自司马光而下七十有四人分韵作诗以赠其行皆一时名流官终都官其后三世登第】钟离瑾【合肥人举进士知徳化县将嫁女市婢得前令女遂与已女同嫁夜梦緑衣丈夫拜谢且曰请命于帝奉十任有土官后厯十郡太守终江淮发运使子孙衣冠不絶】杨杰【无为人举进士元丰中官太常者数任一时礼乐之事皆预讨论元祐中为礼部员外郎自号无为子所着有文集二十余卷乐记五卷】阮美成【舒城人元丰中进士知巢县为政岂弟喜吟咏时号阮絶句】贾易【无为人元祐进士为侍御史上书言天下大势可畏者五一上下相防二政事苟且三经费不充四人材废阙五刑法失中官至吏部侍郎以待制知邓州】王之道【无为人刚直尚风节宣和间举进士与兄之义之深同科名其堂曰三桂有桐山文集尝梦帝命之曰以尔有功当録其后子十人仕者九人潇至户部侍郎】王绾【合肥人绍兴初为淮西路提点刑狱有平反之誉】陈相【合肥人绍兴末为吏部侍郎有贤能之誉】王兰【之道子乾道中进士累官至防知政事枢密使李宗尝曰磊磊落落惟卿一人光宗时尝应诏上疏愿先定圣志条列八事以闻兰尽言无隠然嫉恶太甚以故同列多忌之所着有奏议】束元嚞【合肥人调通城簿毁淫祀正风俗摄县令以政最闻后知秦州值嵗饥赈济有法全活甚众累官枢密都承防引老归年九十犹课诸孙读书至夜分不倦】汪立信【六安人举进士累官端明殿学士防江招讨大使咸淳间襄阳陷立信移书抵贾似道请用三策不从后过淮似道出师遇之抚其背哭曰悔不用公言至此元将巴延闻其名欲迎取之立信抚案大哭曰吾幸得在赵家地上死竟扼吭而卒巴延曰宋有是人求其家厚恤之曰忠臣之家也子麟为内写机宜文字在建康不肯降元卒走闽以死】密佑【庐州人宋末为江西都统率众与元帅逆战于进贤坪矢下如雨面被矢拔之复战身被四矢三鎗遂为所执不屈而死】元羊仁【庐江人有母及兄弟因兵南下皆为人所掠仁时年七嵗卖汴人李子安家为奴力作二十余年子安怜之遣归踪迹母及兄弟所在仁至其乡求贷亲故厯遍诸家赎之六年乃得二十余口复聚孝友甚笃大徳中旌其家】葛闻孙【合肥人举进士为翰林编修有文名】朱可与【舒城人通书经隠居教授文行兼备】况逵【庐江人少读书有用世志泰定未为光泽令下车之日冨强民素为长史信从畏惮者悉不聴入谒独延见诸生与讲学建云岩书院后为高安令平反寃狱有去思碑】余阙【合肥人天资英迈博学能文至顺中进士为泗州同知擢翰林应奉累官至浙东亷访司佥事至正壬辰权淮南宣慰副使分守安庆以孤军血战死节事闻赠淮南行省平章政事諡文忠本朝諡忠宣命有司立祠祀之所着有青阳集】本朝俞通海【巢县人洪武初从征有功累陞中书平章政事为人性沈机简重出言合宜劳不矜能和不逾节故其征伐所向成功出镇庐州卒追封虢国公】张徳胜【合肥人才畧豪迈沈毅刚果洪武初领兵归附平荆楚定江浙累立战功授縂管复命攻南台镇江宣州俱下之进枢密佥院攻陈友谅于采石斩获甚众没于阵追封蔡国公諡忠毅】廖永安【巢县人元季起义兵保巢湖后以兵来归从征渡江累官同知枢密院事领兵与伪吴战于太湖水浅舟胶遂陷于吴卒追封楚国公諡武敏】朱亮祖【六安人元末为义兵元帅被天兵战败擒诘之对曰生则尽力死则死耳乃壮其言而释之累从征伐以功封永嘉侯】周显【合肥人精悍有胆气骁勇过人初充带刀先锋陞帐前都先锋又以奇功陞骁骑左卫指挥洪武中从副将军李文忠进兵阿鲁浑河与敌战没迎柩赐】徐明【合肥人国初为百户陈友谅攻洪都之新城门从指挥薛显开门突战被执死之明有胆畧善修饰军中号为胎里谎追封合肥县男】陈清【巢县人性勇悍善战元季兵起率众来归累立战功陞都督佥事卒追封合浦侯諡崇武】金朝兴【巢县人元季兵起集众保乡里寻以兵来归以功累陞都督佥事西平羌戎屡着勲绩封宣徳侯征云南卒于防州追封沂国公諡武毅】杨璟【合肥人儒家子读书不事章句元季聚众保乡里率众来归授管军万戸以从征累功官至平章政事封营阳侯卒追封芮国公諡武信】瞿通【合肥人元末江淮兵起通善长鎗号长鎗千户后来归积功至鳯阳指挥使以大都督府佥事致仕卒赠右都督子能嗣】陈文【合肥人早丧父奉母至孝元季挈家来归累官都督佥事南收吴越北定中原东征西讨所向克防卒追封东海侯諡孝勇】桑世杰【无为州人自少慷慨有大志元末率舟师来归为枢密院判官攻张士诚元帅栾瑞于石碑世杰奋戈誓必克其城跃马陷阵遂死之追封永义侯】王珪【合肥人慷慨有大志少为淮西亷访司卒见官长仪卫尊崇辄慨然叹曰将相无种在人为耳元末兵乱募集乡民守庐州自称万户寻来归从征渡江克复太平仍命为万户守之积功陞右军都督佥事】韦权【合肥人少好骑射喜兵法元季从军淮西为列校复来归从克太平累功陞都督佥事】吴复【合肥人有勇畧洪武初以战功累陞都督佥事进封安陆侯卒追封黔国公諡威毅】孙世【巢县人少有勇力屡立战功洪武初为中军都督府佥事卒赠都督同知追封雷春侯諡忠勇】郭奎【巢县人少颖敏元季从余阙学博学能文尤工于诗所着有望云藁】朱文【无为州人洪武初开国功臣守太仓后陞后军都督府都督】徐忠【合肥人父用洪武初任河南卫千戸忠少精武艺从征有功厯陞都督佥事洪武末复以功进封永康侯】郭亮【合肥人洪武中克効勤劳厯转武职后封成安侯】王英【合肥人洪武中累立战功陞后军都督佥事永乐初命掌陕西都司事安静不扰勤于训练卒赐祭】陈瑄【合肥人父闻洪武初任指挥同知瑄以防累功厯陞右都督进封平江伯卒赠平江侯諡恭襄为人□爽英毅喜阅载籍尤精骑射尝督理漕运筑管家湖髙邮湖隄开白塔河通大江自淮至临清建牐四十七所舟楫利之】薛祥【无为州人洪武初为京畿都漕使迁工部尚书出为布政复为工部尚书】郑亨【合肥人洪武中厯任武职以功封武安侯出镇山西邉冦遁迹】孙镇【合肥人洪武中以才能授户部度支主事克尽厥职后陞知河南卫辉府有政声】甯仲英【合肥人累以军功陞前军都督佥事卒子福嗣以功封建平伯】李让【舒城人为驸马都尉封冨阳侯卒追封景国公諡恭敏】张礼【巢县人初为遵化千户从平内难累陞山西都指挥同知命署中都留守在任十有六年军律严明人皆畏服】钱敏【舒城人幼丧父家贫力学事母至孝及中进士乞还乡侍母患疮侍汤药未尝离侧母没庐墓三年事闻诏旌表之】先处良【六安人洪武初以谨慎才干闻于朝廷每加奬谕歴官辰州府通判后陞平阳知府卒于官赐以葬祭】蔚绶【合肥人秉心淳实履行端方洪武中擢户部主事寻迁员外郎克着能声举陞山西右防议永乐初召拜礼部侍郎益励恭勤洪熈初进陞夲部尚书宣徳中致仕卒遣官谕祭为营葬事】巫凯【合肥人洪武中袭父懿百户才能著称洪熈中以功陞都督同知挂征虏前将军印镇守辽东邉方安靖】陈懐【合肥人娴习兵法永乐宣徳中以军功累陞左都督正统中进封平乡伯率兵征勦边冦没于阵追封侯爵諡忠毅】邢寛【无为州人永乐甲辰进士第一授翰林修撰陞侍讲迁南京翰林院侍讲学士】汤鼎【无为州人居祖母丧三年未尝见齿宣徳间举进士授吏科给事中时交趾叛累扰疆上命鼎徃抚之鼎至敷宣圣徳指陈利害夷人慴服乃归侵地奉贡表谢凡私餽金币一无所受中外重之畿志】李春【无为州人正统间进士任兵科给事中有直声擢福建防议有汀盗亲抵巢穴谕降之陞江西左防政时洞酋作乱亦谕使驯服厯在三籓著绩畿志】髙兴【合肥人性至孝父殁哀毁骨立庐墓三年归有白鹊数百随集于宅良乆方去人以为孝感事闻旌表畿志】潘【六安州人登天顺庚辰进士授御史直节为流辈所推按广东振风纪两劾柄兵者之不律时论壮之所着有缶鸣集藏于家畿志】秦民悦【舒城人天顺间登进士擢知广平府公平亷威吏畏民懐立祠祀之官至兵部尚书畿志】薛逺【无为州人进士授主事成化间王师讨两广蛮獠逺督兵饷贼平擢左侍郎进尚书卒　南畿志】张淳【合肥人举进士厯官知吉安府以清节惠政着闻士民思之不置终都御史畿志】沈□【庐州人举进士知莱阳县时县治皆为贼残毁居民流窜者过大丰俊露居视事以抚流亡不朞年居民安堵如故擢御史按山西湖广去奸黜慝时咸服之畿志】曹琥【巢县人任户部主事时言官有获罪者琥疏请扩天恩荣忠直以全治体出为云南寻甸军民府通判迁巩昌知府卒嘉靖改元台臣白其忠赐赠光禄寺卿仍谕祭焉畿志】
