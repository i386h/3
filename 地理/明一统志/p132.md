<!-- { "loadSidebar": true } -->
　　陵墓魏拓防陵【在代州鴈门】晋髙祖陵【在交城县西北六十里髙祖五代晋石敬塘也】晋恭王墓【在太原东驼山之阳恭王本朝宗室洪武二十二年葬】唐叔虞墓【在太原县西南岭上叔虞周成王母弟俗穪晋王墓】晋侯墓【在太原县治东南晋侯爕父】三交古墓【在交城县西南汾水上金大定中汾东岸崩得古墓有鼎十余钟磬各数十鼎有盖大者几三尺其中实物犹存钟磬小者仅五寸许大至三尺凡十有二盖音律之次后世之制以厚薄而此以大小其制度皆周器非秦汉以后所作今器不存而墓址犹在】狐突墓【在交城县北五十里狐突晋大夫】祁奚墓【在祁县西七十里髙城村祁奚晋臣】赵襄子墓【在定襄县治西葬晋赵无恤】程婴墓【在忻州南门外葬赵程婴有碑残缺】公孙杵臼墓【在忻州西北七里葬赵公孙杵臼有碑尚存】防恬墓【在代州东北二里恬秦将】闗寳颙墓【在平定州北寳颙石艾人魏冀州刺史有武定八年纪徳碑】殷开山墓【在府城西山上开山名峤唐将以功封郧国公】李良臣墓【在榆次县北一十里与其子光顔光进孙昌元等五墓并列良臣本姓阿趺世为河曲九部酋长唐贞观中内属袭鸡田刺史后赠太保墓有碑今磨灭】温大雅墓【在祁县东北五里其弟彦墓在县治东北】李克用墓【在忻州西一十里克用五代唐晋王士人呼为李王陵金天眷初盗发之守坟僧言之郡守守梦王告云吾墓中有酒盗饮之唇皆黑可用此捕之明日获盗寺僧居其半克用养子李存孝墓在太原县西风谷口李存进墓在太原县东北郑村】周德威墓【在阳曲县治西北德威五代唐赠太师封燕王】邢昂墓【在晋祠南原上昂宋太原人髙蹈不仕司封郎中张景俭表其墓冦凖文彦陈尧佐范仲淹皆有赠诗刻于石】元好问墓【在忻州东南一十里好问金名士有碑存】袁湘之墓【在临县北湘之元兵马大元帅】吕思诚墓【在平定州治北思诚元齐国公】滕茂实墓【在代州东六里】王尚书墓【在太原县西十里尚书名永夀天顺七年勅葬】
　　古迹陶唐城【在清源县东南四十里旧经云陶唐氏自涿鹿徙居于此俗谓之姚城】唐城【即太原县治本唐叔虞子爕父徒都之所春秋时董安于理晋阳公宫及北齐置大明宫皆在此】大盂城【在府城东北八十里春秋时晋太子之邑后分为七盂其一也汉为县后魏曰大一城】箕城【在太谷县东三十五里左传僖公时晋败狄于箕即此】郜城【在祁县西七里春秋传晋絶秦书曰焚我箕郜谓此】三交城【在府城北五里世传晋大夫窦鸣犊城也旧有三交驿路通忻州】涂阳城【在清源县东二十里晋祁氏邑魏献子以知徐吾为涂水大夫谓此】马首城【在夀阳县东南一十五里春秋时韩固为马首大夫谓此】三角城【在太原县治西北一名徒人城旧志赵襄子所筑以处刑徒其城三面故名】大陵城【在文水县东北二十里史记赵肃侯逰大陵其后武灵王亦逰之梦处女鼔瑟而歌即此地汉为县晋时南单于居之后魏废今为官田】梗阳城【在清源县治南左传晋中行穆子见梗阳之巫臯即此地隋初于此置清源县】昔阳城【在乐平县东五十里左传晋荀吴入昔阳灭肥以肥子归七国时赵戍于此】仇犹城【在盂县治东韩非子曰智伯欲伐仇犹道不通行因铸大钟遗之仇犹大恱除道而纳之赤章曼伯数谏不听防毂而驰仇犹遂亡城址尚存】洛漠城【在太谷县西北一十五里秦王剪伐赵所筑寰宇记谓之萝亭】广武城【在代州西一十五里图经云在句注陉南口之南秦县属鴈门郡汉髙祖械繋娄敬于广武即此后魏自此移县于上舘城今废一名古鴈门城】榆次古城【在榆次县西北隅汉旧县城也遗址颇存】平陶城【在文水县西南二十五里汉县属太原郡后魏改名平遥】沾县城【在乐平县西南三十里汉为沾县属上党郡隋置辽州于此遗址颇存】汾阳城【在府城北七十里汉为汾阳县隋初改阳直后又改今名】阳邑城【在太谷县东一十五里汉旧县属太原郡过东十余里有王班堡内有九级浮图】新兴郡城【在忻州南二十里汉末曹操立此郡亦名建安城】狼孟城【在府城北七十里汉旧县属太原郡俗名黄头寨】鹅城【在清源县东南二十三里晋永嘉初洛阳地防有二鹅苍者飞出白者止此刘曜谓为已瑞筑此城以应之】秀容城【在忻州西北五十里后魏肆州治此县后周徙州治鴈门县】云州城【在文水县北三十里后魏筑此寄治并州】祁城【在祁县西七里汉置县后魏徙今地遗迹颇存】中都城【在榆次县东一十五里左传昭二年执陈无宇于中都即此汉为县属太原郡】苏孤戍城【在岢岚州东北一十里北齐筑遗迹犹存】洛隂城【在府城东北六十里隋洛隂府之地唐初于此置罗隂县遗迹犹存】三堆城【在静乐县城内有堆阜因名隋时所筑】唐林城【在崞县南四十里唐析五台崞二县置武延县后改曰唐林五代梁改白鹿晋改广武宋并入崞县】虒虑城【在五台县汉置县属太原郡西晋末南单于铁弗刘武居于新兴虒虑之北谓此】长城【在马岭上自平城至鲁口沿山屈曲长三百里唐初所筑遗迹犹存】广阳城【在平定州西南八里广阳村本隋石艾县唐天寳初更今名】天池城【在静乐县唐龙纪中李克用表置天池县宋熈寕中省】信都城【在榆次县东一十八里宋图经县东乡尝名信都今来暮乡是也】平潭城【在平定州西北二十五里城郭略存】隆舟城【在祁县东南三十里五　代时刘继元筑以拒周戍】废白马府【在府城西北五十里隋书谓之故府】废竹马府【在太原旧府城中又太谷县有寕静府榆次有洞涡昌寕二府盂县有信童府捴为府十八皆唐府兵所居】旧隩州【在河曲县本雄勇镇宋太平兴国中以北山时有烟熖置火山军金改隩州元省入保德】旧芭州【在保德州境元初置此州至元初省入保徳】受瑞坛【在太原府旧仓城中唐髙祖举义使子元吉留守获瑞石有文曰李渊万吉因筑坛祠以少牢】臯落墟【在乐平县东七十里有古东山臯落氏之墟汉县因山以名】平城废县【在鴈门县城西南汉县属鴈门郡】孟门废县【在石州西二十里后周于此置定胡郡及县隋废郡唐析置孟门县】鴈门废县【在代州本汉广武县隋避讳改鴈门有东陉西陉二闗元省】合河废县【在兴县北六十里唐贞观中置宋废】武村堡【在太谷县东南临象谷水有戍三靣石崖皆唐初置】董卓垒【在平定州东北九十里唐于此置天军戍以兵乃太原恒山之界闗也】万年顿【在太谷县西北界旧名龙泉顿唐元宗幸太原因其地主姓唐遂改今名】风穴【在阳曲县西二十里石壁有穴下有庙传云神至则穴内有声去则否】鴈丘【在阳曲县金元好问赴府试行道中见一捕鴈者云捕得二鴈内一死一脱网去空中上下盘旋哀鸣良乆投地亦死好问闻之遂以金赎得二鴈瘗于汾水邉垒土为丘好问有鴈丘词】
