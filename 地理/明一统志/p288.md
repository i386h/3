<!-- { "loadSidebar": true } -->
　　土产盐【海寜县出】漆【昌化县出】丝绵【各县出】黄精【余杭于潜二县出】冬笋【余杭县出】杨梅【钱塘富阳出者佳】藕【西湖出者佳】姜【临平出】银杏【俗名佛指甲临安县出】
　　公署两浙都转运盐使司【在府治北本朝洪武九年即元旧治重建】杭州前卫　杭州右卫【俱在都司前洪武八年建】海宁守御千户所【在海宁县东洪武二十年建】
　　学校杭州府学【在府治北旧在鳯凰山右宋绍兴初徙置今所元至元中郡守夏思忠复购地増广之本朝宣德四年重建】钱塘县学【在府治东旧在长生老人桥西本朝洪武三年始迁今所】仁和县学【在府城北旧在观桥本朝洪武十一年徙建西湖书院故址天顺三年迁今所】海宁县学【在县治东南宋绍兴五年建本朝洪武七年重建】富阳县学【在县治东旧在今学东唐武德中建本朝洪武初改建于此】余杭县学【在县治东北旧在县治东宋景德中建绍兴三年徙今所本朝洪武三年重建】临安县学【在县治西旧在县治东南宋咸平中建绍兴中徙今所本朝洪武初重建】于潜县学【在县治西北旧在县治南二里宋崇宁间徙建县治北本朝洪武十年徙此治十六年重建】新城县学【在县治东唐长寿中建本朝洪武十年重建】昌化县学【在县治东宋淳熈七年建本朝洪武三年重建】
　　书院山书院【在余杭县治南宋崇寜末杨时知县事去官有遗爱于民民请立书院以祀之仍延师教子弟其中】西湖书院【在府治北本宋太学故基元至元末肃政亷访使徐琰改为书院】黄冈书院【在海宁县东三十六里宋邑人贾氏置义塾元至正间改为书院】
　　宫室慈宁宫【在鳯凰山东宋大内绍兴九年和议成太后有归期髙宗预作此宫于禁中】德寿宫【绍兴末建髙宗传位孝宗退处于此后改曰慈福又改曰寿慈孝宗传位光宗改曰重华光宗传位宁宗又改曰寿康实德夀一宫随时异额也】垂拱殿【髙宗建以为常日视朝之所然亦随事易名上寿曰紫宸朝贺曰文庆防士曰集英百官听宣布曰文德宗祀则曰明堂】延和殿【圣节正旦冬至斋戒或避殿时御】福宁殿【寝息之所】复古殿【燕闲之所以上俱绍兴中建】选德殿【孝宗建以为射殿】缉熙殿【理宗建以为讲殿】熙明殿【度宗建以藏经籍以上宫殿俱在宋大内今皆废】望海楼【在鳯凰山下唐武德中建一名东楼白居易诗东楼胜事我偏知气象多随昏旦移湖卷衣裳白重叠山张屏障緑参差苏轼诗海上涛头一线来楼前指顾雪成堆从今潮上君须上更看银山二十回】镇海楼【在吴山之东楼甚壮丽本吴越钱氏朝天门宋改为拱北楼本朝改今名置更鼓刻漏于其上】望湖楼【在府城西北吴越钱忠懿王建苏轼有诗】丰乐楼【在府城西瞰湖宋杨靖建初名耸翠】涌金楼【在府城西宋郡守徐铸建极壮丽】香逺楼【在西湖之濵宋安抚潜説友建号郡中最佳处】天章阁　龙图阁宝文阁　显谟阁　徽猷阁　敷文阁【以上诸阁宋都汴时】
　　【置以藏诸帝御书绍兴中共建为一阁】焕文阁【淳熈中建】华文阁【庆元中建】宝谟阁【嘉泰中建】宝章阁【宝庆中建】显文阁【咸淳中建以上诸阁藏徽宗以后诸帝御书俱在宋大内】昭勲崇德阁【宝庆元年建绘文武勳臣自赵普至葛邲二十三人像于其中理宗御书扁命郑清之为记端平三年増赵汝愚为二十四人以上俱废】竹阁【在孤山唐白居易建每偃息其间多种竹有诗云晚坐松檐下宵眠竹阁间】四照阁【在孤山之颠宋郑獬诗湖山天下之絶境羣山绕湖千百重碧笋四揷明镜圆此阁正落明镜中】虚白堂【在旧州治唐白居易诗山林太寂寞朝阙空喧烦惟兹郡阁内嚣争得中闲吴越王钱镠重建以平吴定越八会于此号八会亭复改名都会堂天成初岁大旱蝗飞蔽天镠祝于此堂即夕大风蝗堕浙江死】三贤堂【在孤山有白居易林逋苏轼三贤像尚存】有美堂【在鳯凰山下宋梅摰守杭时建以仁宗赐诗有地有湖山美之句因取有美名堂欧阳脩记曰有美堂者山水登临之美人物邑居之繁一寓目而尽得之葢钱塘兼有天下之美而斯堂者又尽得钱塘之美焉宜乎公之甚爱而难忘也】中和堂【在鳯凰山下宋孙沔守杭时建髙宗诗六龙转淮海万骑临吴津王者本无外驾言苏远人瞻彼草木秀感此疮痍新登堂望稽山懐哉夏禹勤神功既盛大后世防其仁愿同越句践焦思先吾身艰难务遵养圣贤有屈伸髙风动君子属意种蠡臣】翠寒堂【在宋大内孝宗建】资善堂【在宋大内因书院而作讲学之所】清暑堂【在鳯凰山下宋郡守蔡襄建自为记】湖山堂【在西湖上宋安抚洪焘建元郡守呼图克喇实修邓文原记有云东南多溪山之胜或远距城邑惟杭则雉堞之外即澄湖列岫鉴空屏倚林花岸栁楼观亭榭之美隐暎相属故观游之乐最于他郡而湖山堂则又当南北之防其右为锁澜桥门俯湖波万顷平碧羣山环拱而翼卫天光云影滉漾几席其后则原隰绮错芙蕖菰蒲之观迥接林麓兹堂又居湖山之最者也】栢堂【在孤山有咏时栢二株僧志诠作栢堂与白居易竹阁相连苏轼作孤山二咏诗纪之】三瑞堂【在昌化县治宋景定中刘宗宪知县事境内屡产嘉禾喜粟瑞麦因建此堂以纪之】嘷亭【在余杭县南五里相传晋郭言尝出市货药伏虎放此归晚则虎嘷故名】梦谢亭【在府城西北一十五里宋晏殊类要谢灵运防稽人世不宜子息乃于钱塘杜明师舍寄养师是夜梦有贤人相访及晓乃灵运至后因以名亭】冷泉亭【在飞来峯下唐刺史元藇建白居易有记宋梅询诗古窦鸣幽泉苍崖结虚宇六月期客游披襟苦徂暑开窓弄清浅吹疑风雨不见白使君烟萝为谁语】鼇亭【在余杭县南五里南湖中唐县令卢鹏创以为游赏之处一名南亭】巽亭【在鳯凰山下旧郡治宋郡守蒋堂记巽亭以对江山之胜胡宿诗武林天下竒巽亭景中絶】介亭【在鳯凰山下宋郡守祖无择建左江右湖千里在目因自为铭】过溪亭【在风篁岭宋僧辨才退居龙井不复出入苏轼访之辨才送至岭上左右惊曰远公复过虎溪矣因作亭名过溪】翠微亭【在飞来峯上宋秦桧主和韩世忠抗疏言其误国因乞解枢密柄遂奉朝请杜门谢客口不言兵时跨驴擕酒从一二奚童纵游西湖以自乐因建此亭】翠蛟亭【在余杭县西南八十里宋髙宗尝步月至此建亭摘苏轼诗髙髙流泉翠蛟舞句中二字为名】野翁亭【在于潜县治西宋县令刁璹建苏轼诗山翁长在山溪翁长在溪不如野翁来往溪山间上有麋鹿下鳬鹥问翁何所乐三年不去烦推挤翁言此间亦有乐非丝非竹非娥眉山人醉后铁冠落溪女笑时银河低我来观政问风谣皆云犬吠足生但恐此翁一旦舍此去长使山人索寞溪女啼】迎晖亭【在临安县北一十里宝林院山南遥见浙江宋巩豊诗日出乌鸟飞日入牛羊下再游当与夸父期不用山僧逺迎迓】明秀亭【在于潜县霤山之半岭左挹天目右瞰浮溪诸峯来朝绮绣交错为霤之竒观元赵孟頫尝与隐士徐辰翁同游翁因筑亭赵书扁以纪里博霄有游霤之诗】超然馆【在大涤山晋郭文隐居于此始创庵后改为馆】桂芝馆【在临安县东南二里唐大中间县令陈思复建咸通中天降桂子及产瑞芝遂改是名】石林轩【在鳯凰山下宋孙沔守杭时建号燕思阁又取临安县净土寺立石七株置阁前苍然竒恠号七贤石元祐中郡守蒲宗孟更名石林轩】髙斋【在旧州治南据城闉下瞰虚白堂超出州宅及园圃之中故谓之髙斋唐严维诗诗家九日怜芳菊迟客髙斋对浙江鱼浦浪花摇素壁西陵树色入秋窓】
　　关梁新宫桥【旧名在阳在府治东三里】丰乐桥【在府治东四里】仙林桥【在府治东北五里】海鲜桥【在故宋大内其石有鱼虾花草形状故名】西湖六桥【在西湖苏隄曰暎波锁澜望山压隄东浦跨虬几六】断桥【在西湖孤山侧】长桥【在西湖宋杨蟠诗水仙来往处三岛或相通】涵碧桥【在西湖宋朝陈尧叟为记】德胜桥【在府城北八里宋韩世忠撃苗传刘正彦于此故名】桂芳桥【在府城东北六十里旧名芳桥宋季里人徐宣与弟寅垓同太学生数十人伏阙上书攻贾似道后三昆季皆第进士垓居榜首乡人荣之因更桂芳】望仙桥【在富阳县南三里相传昔董双成白日飞升人皆于此仰而望之遂名】通济桥【在余杭县治东汉熹平中建本朝洪武初重修】丁公桥【在余杭县东八里梁天监初县令丁遵建后人因名】海昌桥【在海寜县治东隋大业初建】胜安桥【在海宁县治东旧名乌鹊桥宋嘉泰初建】岁寒桥【在新城县北五里宋绍圣初建本朝洪武中重修】普安桥【在临安县东三里宋端平初县令王鍨重建】浮溪惠众桥【在于潜县治西宋县令赵彦倓程寿先后修建皆有记】飞来桥【在岸防山悬崖之间以其上接危磴下临深渊势若飞来故名元皇庆间重修石刻犹存】长春桥【在昌化县治东旧名光化】
