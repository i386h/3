<!-- { "loadSidebar": true } -->
　　商丘县【附郭本髙辛氏子阏伯所居商丘也相土代之继主火祀秦为砀郡地汉置睢阳县属梁国后汉魏晋俱因之南北朝刘宋改县曰夀春寻复为睢阳属南梁郡后魏置梁郡隋开皇初改郡曰宋州改县曰宋城大业初复置梁郡唐为睢阳郡治宋为宋城县金为睢阳县元以姑熟县省入本朝洪武初降归徳府为州省睢阳县嘉靖二十四年陞州为府置商丘县编户二十七里】宁陵县【在府城西六十里本古葛伯国又为甯城春秋时宋地秦为砀县地汉元狩初置宁陵县属陈留郡后属梁国晋属谯郡又属陈留北齐废隋复置属宋州唐因之宋属拱州后属应天府金属归徳府元仍旧本朝因之编户七里】鹿邑县【在府城南一百二十里春秋晋邑本曰鸣鹿左诸侯侵陈至于鸣鹿即此汉为郸县地属沛郡东汉析置武平县属陈国晋属梁国隋始改鹿邑县属陈州唐属亳州宋金元仍旧本朝改今属编户三十四里】夏邑县【在府城东一百二十里战国时下邑地秦属砀郡汉置下邑县属梁国后魏置砀郡于此北齐以已吾县省入下邑隋属亳州后属宋州金始改夏邑县属永州元初并入睢阳寻复置属归徳以谷熟县省入本朝因之编户一十四里】永城县【在府城东一百八十里本春秋芒县地亦名犬丘西汉为芒犬丘二县东汉改芒曰临睢犬丘曰太丘三国魏二县俱废晋为谯郡蕲县地隋始置永城县属谯州后废唐复置属亳州宋仍旧元属归徳本朝因之编户二十四里】虞城县【在府城东北六十里本古虞国即禹封商均之地汉置虞县属梁国后魏属沛郡北齐省隋复置属宋州唐置东虞州寻废改县曰虞城五代梁置辉州宋废以县属宋州后属应天府金废元复置属东平路后属济宁路本朝改今属编户一十四里】睢州【在府城东一百二十里春秋时宋陈地秦置襄邑县汉属陈留郡北齐并襄邑入雍丘隋复置襄邑属宋州唐属杞州后仍属宋州宋属应天府崇宁间建拱州以为东辅大观中废拱州后复置金改睢州元因之并以襄邑县为附郭本朝省入州属开封府嘉靖二十四年改今属编户三十九里领县二】考城县【在州城东北九十里本周之戴国春秋时郑取之改名谷城秦置甾县汉属梁国东汉始改考城属陈留郡晋省后魏置考阳县北齐又改为城安县属济隂郡隋复为考城县属宋州唐置东梁州寻废以县属曹州五代晋汉属开封府宋属拱州后仍属开封金属曹州又改属睢州元仍旧本朝因之编户一十一里】柘城县【在州城东南九十里古朱襄氏邑春秋时为陈株野地汉置柘县属淮阳国以邑有柘沟故名晋废隋复置改曰柘城县属宋州唐省入谷熟宁陵二县永淳初复置宋属应天府崇宁中改属拱州金属睢州后省元复置本朝因之编户九里】
　　郡名睢阳【唐名】
　　形胜控江淮联萧砀【府志平衍四达控江淮联萧砀袵河脇洛此其地岂不最重哉】居天下膏腴地【迁史谓梁为天中居天下膏腴地】精气上应列星【説者谓商丘之精气上应列星世称阏台是也】
　　风俗有先王遗风【汉志睢阳古郡犹有先王之遗风】重厚多君子【同上重厚多君子好稼穑恶衣服而致富蔵】人皆有忠义【异闻集人皆有忠义之风其本于张巡许逺之表倡欤】土沃俗淳【官制土沃俗淳事简易治】
　　山川幸山【在府城南三里宋髙宗即皇帝位于此本朝李嵩诗宋家事业已荒芜原庙犹存故里区最是翠华临驭地土人今作幸山呼】恒山【在睢州城西北一十二里】隂灵山【在鹿邑县一十一里】隠山【在鹿邑县东一十三里与隂灵山对峙世传陈抟炼丹之处】虞山【在永城县北九十名一名渔山山前有钓台存焉】砀山【在永城县北八十里即汉髙隠处又名磨山白毛山石洞山黄土山戏山绵亘几二十里】栢山【在永城县东南二十五里浍河之北山下有栢山集】廓山【在柘城东北二里】甘露岭【在宁陵县西五里隋文帝幸岱至此甘露降因名】金锁岭【在睢州州治后其形窿然而髙避水患者多屋于其上】夫子岩【在永城县北世传夫子经此后人因肖像壁间】骆驼冈【在睢州襄公台后其形起伏如驼故名环冈佳木郁葱地颇幽胜説者谓襄公游玩地】葛冈【在考城县南二里世传葛洪炼丹处又曰葛伯所筑未知孰是】卧龙冈【在考城县南十五里世传诸葛亮游寓于此故名】霸王冈【在柘城县西三十里世传项羽将台与汉髙拒兵处】黄河【在府城北三十里丁家道口北达于徐又鹿邑县北距黄河二十里睢州东距河一十八里考城县北距河八里柘城县南距河三里县东距河二十五里】明河【在府城南六里宋太祖为归徳节度使尝饮马于此又名饮马池】贾鲁河【在府城西北四十里元工部尚书贾鲁督脩因名】沙河【在府旧城南门外源出汴梁流入于亳】沁河【在府城北三十五里源出绵山自武经本府合流于徐】白河【在府城东三十五里经夏邑永城达于小黄河】清河【俗称清河嘴乃贾鲁河入沁之处】马膓河【在府城西南二十五里源出旧黄河达于淮】桃源河【在县陵县北三十里又韦家河张弓河阳驿河皆黄河故道】汴河【一名睢河当宁陵县之冲由陈留下达于徐】巴河【安平城旧县南一十里自考城下流入砀山】南湖【在府城南五里宋晏元献放驯鹭于湖中苏辙有记】西湖【在睢州城西骆驼岭后周四十里】睢水【在睢水北七里州之得名以此按睢水在梁郡受汴入泗韩信败龙且睢水为之不流此即其上流也夏邑县南二十里有睢水经永城县合沙白水达于宿州】孟潴泽【在虞城县西北一十里尔雅作孟诸禹贡所谓导菏泽被孟诸即此髙适诗有我本渔樵孟诸野一生自是悠悠者之句】空桐泽【在虞城县南一十里睢水东南流经此泽有空桐亭】防泽【在考城县东三十里僖公十六年宋万弑闵公于防泽即此或谓即荘周故里】灵井【在府城南四十里髙辛庙中世传井始有四今存其一在东廊四时不竭遇旱土人取水祷雨】石井【在府城内大隅西】双砚井【在府旧城儒学内今废】圣水井【在宁陵县长乐郷】黄龙井【在宁陵县东界甘露四年双龙见井中】九龙井【在鹿邑县东皋郷之太清宫世传老子诞生九龙吐水今太极殿有井存焉又有炼丹二井在太清宫之左右或谓老子炼丹处】李令泉【在虞城县治内旧井水清而味苦县令李锡下车尝之莞尔笑曰既苦且清足以符吾志遂汲而用之因名焉锡卓有清操李白为撰去思颂】黄池【在府城西三十里梁恵王十六年侵宋黄池宋复取之即此】清泠池【在梁园内李白在清泠池作鸣皋歌即此】莲花池【在永城县南城濠外寛二里许】濯锦池【在睢州治西相传昔人有善织锦者世居此因名】凤凰池【在睢州章焕诗天池一曲绕宫墙江汉同流圣泽长不用当年嗟未至只今凤鸟耀文章】灵溪池【在鹿邑县太清宫前世传九龙吐水浴老子池也】观涣池【在鹿邑县城内西北隅】燕子池【在柘城县城内南隅】济渎池【在柘城西西济渎庙前遇旱祷雨辄验】漆沟【在府城北一名陨石河春秋陨石于宋五相传沟水涸时五石即见】清沟【在永城县东县南有黄沟同入浍河】洪沟【在永城县北六十里芒砀山前】白洋沟【在永城县北接巴河入于浍】漻隄【自汴至宋二百余里世传梁孝王徙居睢阳时筑今废】隋隄【在府旧城外三里筑于隋故名唐秦韬玉诗种栁开河为胜游隄前常使路人愁隂埋野色万条思翠束寒声千里秋西日至今悲兔苑东波终不返龙舟逺山应见繁华事不语青青对水流】古隄【在府旧城外五里今淤】护城隄【有二一在府城郭外嘉靖中筑四面环郭门周十有六里髙视城之半一在考城县郭外治间重脩】贾鲁隄【在宁陵县南七里元尚书贾鲁筑以障河故名】隋隄【在夏邑县南三十里隋炀帝时筑因名】新隄【在夏邑县南三里】巴河隄【在夏邑县北二十里黄河南岸东接萧县西抵商丘嘉靖十年筑】长隄【在考城县北一十八里黄河南岸正徳十一年重脩】
　　土产枸杞子　香附子　瓜蒌仁　何首乌　蟾酥半夏　天南星　天花粉　茱萸　麦门冬　丝子　地骨皮【俱各县出】
　　公署直归徳卫【在府治东】睢阳卫【在睢州治东南俱洪武二十二年建】学校归徳府学【在府治东旧在东北宋初为应天府书院大观改南京国子监金元为归徳府学本朝初为州学治中圮于水迁今地嘉靖中改今学】睢州学【在州治北洪武三年建正统治中俱重脩】宁陵县学【在县治后旧在县治西南洪武三年建成化十四年圮于水改建于此】鹿邑县学【在县治东洪武三年建嘉靖初重脩】夏邑县学【在县治东南金大定间建本朝洪武三年重建嘉靖间脩】永城县学【在县治西南元建本朝洪武三年重建】虞城县学【在县治南旧在县治西元建本朝洪武四年重建嘉靖九年圯于水迁今地】考城县学【在县治东南洪武二十四年建圯于水正统间重建】柘城县学【在县治东旧在东南金大定初建本朝洪武四年重建嘉靖间圯于水迁今地】
　　书院应天书院【在府城西北隅宋有勑赐碑在旧城内废嘉靖间以社学改建】崇正书院【在夏邑县慈胜寺西嘉靖间重建】浍滨书院【在永城县南甫城郷元县尹张思立建】锦襄书院【在睢州骆驼冈旧为僧寺嘉靖初改建】
