<!-- { "loadSidebar": true } -->
　　南阳县【附郭本周申伯国战国为韩宛邑秦为宛县南阳郡治此汉因之后魏改上陌县后周改上宛县隋初改南阳县属邓州唐初于县置宛州寻罢州仍以县属邓州唐末以向城县省入五代及宋皆因之金为申州治所元改州为南阳府仍置县属焉本朝因之编戸二十五里】镇平县【在府城西七十里本汉安众县属南阳郡晋改安昌县属义阳郡南北朝废为穰县北乡地金初置阳管镇后始置镇平县属申州元属南阳府本朝初省入南阳县寻复置编戸一十七里】唐县【在府城东南一百二十里本汉北阳县属南阳郡后魏置东荆州西魏改淮州隋初改显州后改淮安郡唐初复为显州寻废州以县属泌州又改泌州为唐州治北阳县天宝初改淮安郡乾元初复为唐州五代梁改泌州徙治泌阳后唐复为唐州晋又改泌州汉又复旧宋属京西南路元属南阳府本朝降州为县编戸二十里】泌阳县【在府城东二百二十里汉为舞隂县属南阳郡东魏改临舞县及置期城郡隋废郡以县属显州唐始改泌阳县乾元初属唐州五代梁初尝以泌州徙治此宋金皆属唐州元初因之后省本朝复置编戸三十六里】桐栢县【在府城东南三百里本古唐州地秦汉并属南阳郡西汉始置复阳县三国属魏晋属南阳国隋改复阳为桐栢县唐属河南道五代因之宋属京西南路金因之元省入唐州本朝初置廵检司成化十二年复置为桐栢县因县东有桐栢山故属南阳府编戸一十四里】南召县【在府城北一百四十里本南阳县地世传楚王故城汉属西鄂州唐属向城县宋属南阳府元因之本朝初置廵检司成化十二年析为南召县因地有南召店故名编戸一十八里】邓州【在府城西南一百二十里本春秋时邓侯国秦为穰邑汉为穰县属南阳郡后魏为南阳郡治又于此置荆州隋初罢郡改荆州为邓州大业初复改南阳郡唐为邓州天宝初改南阳郡乾元初复为邓州五代梁置宣化军节度唐改威胜军周改武胜军宋复为邓州属襄阳府金属开封府元属南阳府本朝以穰县省入编戸三十七里领县三】内乡县【在州西北一百二十里本楚之白羽地春秋时改曰析秦置中乡县属南阳郡汉为析县属农郡晋属顺阳郡后魏以县置淅阳郡西魏改内乡县后周废隋复置属浙州唐贞观中州罢以县属邓州宋析置顺阳县元以顺阳省入仍属邓州本朝因之编戸三十四里】新野县【在州东南七十里汉旧县属南阳郡晋为义阳郡治后改义阳为新野郡治棘阳县西魏改郡曰黄冈及改棘阳为百宁县后周以南棘阳县省入隋仍为新野县属邓州唐省入穰县五代宋金俱为新野镇元复置县属邓州本朝因之编戸一十八里】浙川县【在州城西北一百二十里秦汉属南阳郡北魏置浙川县属邓州寻改浙阳县属荆州隋唐因之宋复置金元省入内乡县本朝成化初复置仍旧属编戸一十九里】裕州【在府城东北一百二十里本春秋时楚之方城汉为堵阳叶二县地属南阳郡东汉为顺阳县西魏置方城县及襄邑郡隋初废郡以县属淯州唐初于此置北澧州贞观中改鲁州寻罢州以县属唐州宋仍旧金始置裕州治方城元属南阳府本朝以方城县省入编戸三十二里领县二】舞阳县【在州东北一百四十里本汉旧县属南阳郡以在舞水之阳故名东汉属颍川郡魏置舞阳郡后仍为县晋属襄城郡后改北舞县隋属颍川郡唐贞观中属许州寻废开元中复置仍曰舞阳五代宋金并仍旧元初省入叶县后复置本朝因之编戸四十四里】叶县【在州北一百二十里古应子国周为应乡春秋为楚地迁许于叶即此后为沈诸梁邑汉置叶县晋属南阳国北齐置襄州东魏置定南郡后周废襄州置南襄城郡又废定南郡为县隋初郡废以县属许州后以定南县省入唐初于此置叶州州罢仍以县属许州后析置仙鳬县属仙州寻罢仙州及省仙鳬县宋属汝州金属裕州元仍旧本朝因之编戸三十二里】
　　郡名南阳【秦名】
　　形胜成臯之固商阪之阻【苏秦云北有成臯之固西有商阪之阻东有宛穣九百余里】西通武关东受淮海【史记宛西通武关东受淮海一都之会也】沧浪为隍方城为墉【汉张衡南都赋武阙闗其西桐栢揭其东流沧浪而为隍廓方城而为墉汤谷涌其后淯水荡其胸推淮引湍三方是通】用武之国【宋熊刚大云南阳北连中原东通吴防西接巴蜀南控蛮粤故诸葛亮以为用武之国】山川清逺【宋陈振雅才亭记濒汝为郡山川清逺土壤膏沃天地中和之气为多】山水盘纡【宋王襄辨方志宛穣之北伊洛之南山水盘纡丘原蔓衍】襄汉籓篱【宋虞允文奏议邓为襄汉之籓篱南阳又为邓州之籓篱古形胜之国也】山川秀防甲于西京【宋邓州地理志】大乘峙前方城镇后【郡志裕州之境大乘峙其前方城镇其后近被二水之津逺恃七峯之险】地称陆海【元志邓州山峯合而气清水泉深而壤阔舟车辏泊地称陆海】
　　风俗有先王遗风【史记南阳本夏禹之国夏人政尚忠朴犹有先王遗风】上气力好商贾【西汉书】搢绅所出【隋志南阳古帝乡搢绅所出】淳朴尚农【元志被召杜之化淳朴尚农俗以殷富至今犹然】士皆为道徳性命之学【同上】敦尚诗礼【郡志邓州之俗古称醇厚敦尚诗礼务勤耕桑不喜争讼有东汉遗风】务穑重礼【国志裕州之俗务穑重礼有丝麻绵绢之饶广成王乔仙风所被人多寿考】
