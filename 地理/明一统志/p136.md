<!-- { "loadSidebar": true } -->
　　临汾县【附郭木汉旧县属河东郡三国魏置平阳郡县属焉后魏兼置晋州于此隋改曰临汾县为平河郡治后改郡曰临汾唐分置西河县寻省入临汾属晋州宋金元仍旧本朝因之编户一百四十四里】襄陵县【在府城西南三十里本晋大夫郤犨食邑以襄公陵在此因名汉始置襄陵县属河东郡魏属平阳郡后魏分置擒昌县北齐移擒昌治此隋复为襄陵县唐徙治于汾水之西五代晋属绛州改属河中府宋属晋州金属平阳府元仍旧本朝因之编户七十二里】洪洞县【在府城北五十五里春秋时扬侯国晋灭之以赐羊舌肹汉置杨县属河东郡魏晋属平阳郡后魏改属永安郡隋属临汾郡后改为洪洞县以洪洞镇为名唐属晋州宋以赵城县省入金属平阳府元仍旧本朝因之编户八十九里】浮山县【在府城东九十里本汉河东郡襄陵县地晋属平阳郡北齐省入擒昌县唐武徳初始析置浮山县寻改神山县属晋州宋自郭城移治此金复为浮山县属平阳府元仍旧本朝因之编户一十八里】赵城县【在府城北九十里周穆王封造父之地春秋时赵简子居之汉为河东郡彘县地隋为霍邑县地隋末始分置赵城县属霍山郡唐属吕州后属晋州宋省入洪洞县寻复旧政和中陞为庆祚军金复为赵城县属平阳府元割属霍州本朝洪武三年改今属编户三十四里】太平县【在府城西南九十里本汉河东郡临汾县地后魏始置太平县以在太平故闗城因名属平阳郡隋初属晋州寻移于闗东北属绛州唐复移原治又移敬堡宋金仍旧元属绛州本朝洪武二年改今属编户五十三里】岳阳县【在府城北一百一十里本汉上党郡谷逺县地后魏置安泽县属义宁郡隋属沁州大业初改岳阳县属临汾郡唐属晋州金属平阳府元省入冀氏县寻复置以冀氏省入本朝因之编户一十八里】曲沃县【在府城南一百二十里春秋时晋文侯弟成师封曲沃即此汉为河东郡绛县地晋属平阳郡后魏始置曲沃县属正平郡后周移治乐昌堡隋属绛州又移治绛邑故城北即今治唐宋金元皆因之本朝洪武二年改今属编户六十八里】翼城县【在府城南一百三十里春秋时晋绛邑后更曰翼汉为绛县地后魏置北绛郡及北绛县隋初郡废又改为翼城县属绛州义宁初于县置翼城郡唐初郡废置浍州后废州复属绛州金改翼州元复为翼城县属绛州本朝洪武二年改今属编户八十四里】汾西县【在府城西北一百八十里本汉彘县地属河东郡东汉为永安县地晋属平阳郡后魏置临汾县及汾西郡隋初郡废改县曰汾西属汾州大业初属临汾郡义宁初属霍山郡唐迁县治于厚义村属晋州宋归旧治金属平阳府元仍旧本朝因之编户一十五里】蒲县【在府城西一百四十里春秋时晋蒲城汉为河东郡蒲子县地后魏置石城县后周置石城郡周末废又置蒲子县隋以蒲子移治县东北故箕城大业初改为蒲县属龙泉郡唐移今治元省入隰川县寻复置属隰州本朝洪武二年改今属编户八里】蒲州【在府城西南四百五十里古为舜都春秋时属晋为蒲坂地秦属河东郡汉为蒲坂县地后魏置河东郡兼置秦州后周改蒲州隋初郡废州存大业初改河东郡治河东县唐改蒲州属河东道开元中改河中府陞中都寻罢都复为蒲州天寳初改河东郡乾元初复为蒲州寻改河中府五代梁置防国军节度宋仍旧属陜西路金为蒲州天徳初复为河中府属河东南路元因之本朝洪武二年复为蒲州以河东县省入编户八十七里领县五】临晋县【在州城东北九十里春秋时晋桑泉地秦筑垒以临晋地因名临晋汉为河东郡解县地后魏为北解县地隋置桑泉县属蒲州义宁初蒲州徙治此唐分置温泉县寻省入桑泉天寳中改临晋县属河中府宋金仍旧元以虞乡县省入本朝因之编户五十九里】荣河县【在州城北一百二十里古纶地为夏后少康邑战国时为魏汾阴地汉置汾阴县属河东郡晋时刘渊省入蒲坂县后魏复置属汾阴郡隋属河东郡唐初属泰州寻改属蒲州开元中改寳鼎县宋真宗祀汾阴改曰荣河县置庆成军寻废以县属河中府金置荣州元仍为荣河县本朝因之编户三十六里】猗氏县【在州城东北一百二十五里古郇国地文王子所封后为晋令狐地汉置猗氏县属河东郡因猗顿居为名西魏改曰桑泉后周复曰猗氏属汾阴郡隋属蒲州自故城徙今治唐属河中府宋金元仍旧本朝因之编户四十七里】万泉县【在州城东北一百九十里本汉河东郡汾阴县地隋属河东郡唐武徳中置万泉县属泰州因县东谷中多泉故名贞观初废泰州以县属绛州大顺初改属河中府宋金仍旧元省入猗氏后复置本朝因之编户三十八里】河津县【在州城东北二百一十里古耿国殷王祖乙所都春秋时属晋秦置皮氏县汉属河东郡魏晋皆属平阳郡后魏改龙门县及置龙门郡隋初郡罢以县属蒲州唐置泰州贞观中州废以县属绛州元和初属河中府宋宣和初改为河津县金属荣州后复属河中府元仍旧本朝因之编户三十六里】解州【在府城西南三百四十里春秋为晋之解梁城战国属魏汉为解县属河东郡后魏析置安定县西魏改曰南解县属绥化郡隋改为虞乡县属蒲州唐初改曰解县贞观初省入虞乡后复置属河中府五代汉始置解州治解县宋属河东路后改属陜西路金于州置解梁军后改保昌属河东南路元仍为解州属平阳路本朝因之以解县省入编户三十一里领县五】安邑县【在州城东五十里禹营安邑即此地春秋时为晋境后属魏秦汉为安邑县河东郡治此隋置虞州大业初州罢县属河东郡后置安邑郡唐初郡罢复置虞州至徳初改虞邑县属陜州大厯中复名安邑属河中府宋属解州金元仍旧本朝因之编户九十五里】夏县【在州城东北一百里本禹所都之地汉为安邑县境后魏太和中别置南安邑县改为夏县以禹旧都故名隋初属虞州后属河东郡唐属绛州乾元初改属陜州金元属解州本朝因之编户六十六里】闻喜县【在州城东北一百二十里春秋晋曲沃地秦改为左邑属河东郡汉武帝经邑之桐乡闻破南粤因置闻喜县东汉罢左邑移闻喜治此后魏属正平郡后周移治柏璧隋属绛州又移治甘谷唐复徙县于桐乡故城宋属解州金元仍旧本朝因之编户六十六里】平陆县【在州城东南九十里春秋虞国地战国属魏为呉城汉为河东郡大阳县地东汉置河北县后魏置河北郡治此隋初罢郡以县属蒲州唐贞观初改属陜州天寳初因开漕渎得古刄有篆文曰平陆遂改平陆县金元属解州本朝因之编户五十五里】芮城县【在州城西南九十里本魏国之附庸春秋时芮伯万居此旧置安戎县后周改芮城县及置永乐郡隋省郡以县属蒲州唐置芮州贞观初废州以县属陜州金元属解州本朝因之编户四十里】绛州【在府城南一百五十里春秋时属晋即故绛与新田之都后属魏汉为河东郡临汾县地魏属平阳郡后魏置正平郡兼置东雍州治柏壁后周改为绛州徙治玉壁隋初郡废徙州治东雍州城后改绛郡治正平县唐复为绛州宋仍旧金置绛阳军节度后陞晋安府元复为绛州本朝因之以正平县省入编户五十二里领县三】稷山县【在州城西五十五里春秋晋侯治兵于稷即此汉为河东郡闻喜县地后魏置髙凉县属龙门郡后周移县治玉壁北齐置勲州隋属绛州迁治于汾水北改曰稷山县以山为名唐属河中府宋金元俱属绛州本朝因之编户七十七里】绛县【在州城东南一百里春秋为晋都新田汉为绛县属河东郡晋属平阳郡后魏置南绛县及南绛郡后周废郡改为绛县因县有绛山故名隋属绛州唐改属浍州后仍属绛州宋金元仍旧本朝因之编户三十四里】垣曲县【在州城东南二百三十里即周召分陜之处汉为垣县地属河东郡后魏置邵郡及白水县后周兼置邵州改县曰亳城隋改为垣县属绛郡义宁初置邵原郡唐改邵州贞观初州罢以县属绛州宋改曰垣曲县金仍旧元初省入绛县寻复置本朝因之编户二十七里】霍州【在府城北一百四十五里禹贡岳阳即此地汉为彘县属河东郡东汉改永安县魏晋属平阳郡后魏初省后复置兼置永安郡隋初罢郡置汾州又改吕州并改县曰霍邑以霍山为名大业初州罢以县属临汾郡义宁初置霍山郡唐罢郡置吕州贞观中州罢以县属晋州宋属平阳府金陞霍州元仍旧本朝以霍邑县省入编户二十里领县一】灵石县【在州城北一百里本汉太原郡界休县地隋傍汾水开道得瑞石因置灵石县属介州义宁初属霍山郡唐初属吕州贞观中州罢以县属汾州宋金仍旧元属霍州万厯中改属汾州府编户二十五里】吉州【在府城西二百七十里春秋时晋屈邑即公子夷吾所居汉为北屈县属河东郡魏属平阳郡后魏置定阳郡及定阳县东魏置南汾州后周改汾州后齐改西汾州隋改耿州及改定阳为吉昌县大业初置文成郡唐为南汾州治吉昌后改慈州复改文成郡又为慈州宋熙宁中州罢以县属隰州寻置吉乡军复置慈州金改耿州复改吉州元仍旧以吉乡县省入本朝因之编户二十四里领县一】乡宁县【在州城东南六十里本汉河东郡临汾县地后魏分置太平县又分太平置昌寜县属定阳郡隋属汾州唐属慈州五代唐改乡寜县元初省入吉州后复置本朝因之编户一十七里】隰州【在府城西北二百八十里春秋时晋蒲地战国时属魏为西河地秦属河东郡汉为河东郡蒲子县晋时刘渊据此后魏改长寿县后周于此置汾州及龙泉郡隋初废郡改西汾州寻改隰州及改县曰隰川大业初复为龙泉郡唐初复为隰州后改大宁郡乾元初复为隰州宋金元仍旧本朝以隰川县省入编户二十八里领县三】大宁县【在州城西南九十五里汉为河东郡北屈县地晋属平阳郡后魏置仵城郡及县后周始改大寜县隋初废郡大业初县亦废唐初置中州及大宁县贞观初州罢以县属隰州宋金仍旧元初省入隰川县后复置本朝因之编户一十里】石楼县【在州城北九十五里本晋屈产泉建地汉为西河郡土军县地东汉省后魏太和中置吐京郡治吐京县隋初废郡以县属西汾州后改石楼县属隰州唐初于县置西徳州贞观初省州以县属东和州后又废东和以县属隰州宋金元仍旧本朝因之编户七里】永和县【在州城西一百五里本汉河东郡狐讘县地魏始置永和县晋属平阳郡后魏废北齐于狐讘城置临河郡及临和县隋初罢郡改县曰永和属隰州唐初移治仙芝谷置东和州贞观中州罢以县属隰州宋金元仍旧本朝因之编户一十里】
　　郡名河东【秦名】平河【隋名】晋宁【元名】
　　形胜被山带河天下要地【三国志杜畿传】晋之故封【唐柳宗元晋问晋之故封太行掎之首阳起之黄河迤之大陆靡之】水陆形势【唐元载中都议黄河北来太华南倚总水陆之形势壮闗河之气色】表里河山【平阳志东距太行西界黄河南接梁宋北连大卤有表里河山之固】面岭背冈【解州志面石门之岭背鸣条之冈外则底柱之险内则盐池之饶】介两河间【绛州志绛之地介两河之间】据山川之胜【霍州志太岳镇其东汾水经其西州据山川之胜】皆﨑岖之地【郡志吉隰皆﨑岖之地西临黄河控带龙门孟门之险】背负闗陜南阻大河【金史完顔额尔克传论河中云】北接汾晋西连同华【元史石天应论河中云河中实用武之地北接汾晋西连同华若起漕运以通餽饷则闗内可尅期而定】
