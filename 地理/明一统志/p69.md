<!-- { "loadSidebar": true } -->
　　山川机山【在府城西北二十里因郡人陆机得名山下有邨曰平原亦以机为平原内更故也凌嵒诗六峯乔木锁云根青接平原数里邨此处无人来聴鹤海灵山鬼哭黄昏】凤凰山【在府城北二十三里华亭有九峯为邑之胜此其一也宋凌嵒诗一峯云气接蓬莱白石磷磷护碧苔几向鳯凰池上望不知何日凤凰来】横云山【在府城西北二十三里一名横山或云因陆机弟云易今名山顶有白云洞凌嵒诗七峯崒拥层峦偃盖孤松石上蟠行雨白龙何处去暮云深锁洞门寒】陆寳山【在府城北二十五里本陆家山宋许尚诗秘寳封坚石山灵谨护藏欲为中帑助时复露辉光凌嵒亦有诗】佘山【在府城北二十五里旧传有姓佘者养道于此因名山之东有昭庆寺许尚诗人与室俱化隂森松竹寒时时见孤鹤疑此守神丹凌嵒诗三峯髙逺翠光浓右列仙宫左梵宫】细林山【在府城西北二十五里旧名神山唐天寳间改今名凌嵒诗四峯孤耸郁苍苍新构僧庐傍野塘林下雨晴春昼暖松花薰得白云香】薛山【在府城北与佘山对峙昔有薛道约者居此因名今名玉屏山凌嵒诗五峯遥隔水邨西薛老曽来隐翠微牧子唱歌樵子笛贪防明月夜忘归】昆山【在府城西北二十五里陆氏之先此后生机云时人比之昆山出玉因以名山宋唐询诗昔有人如玉兹山得美名岩扄锁积翠谷水断余声乔木今无在髙台乆已倾如何崧岳什独咏甫侯生】干山【在府城北二十九里旧传呉干将铸劒于此因名又名天马山山南旧有圆智寺凌嵒诗八峯葱蒨石林幽给事题诗记胜游烟寺僧归钟鼓静一声鹤唳海天秋】簳山【在府城北四十里旧以土宜竹箭而名下有骆驼墩干将试劎石又有玉窦泉华洞山形虽小而游览者众】小横山【在横云山东由絶顶至东北皆峯峦隐起壁立数仞下瞰小溪亦竒絶处】淀山【在府城西北六十里淀湖中其形四面如鼇上有浮圗下有龙洞屹立湖傍有小山寺僧立亭其上曰明极许尚诗殿阁辉金碧遐观足画圗维舟一登览误涉小方壶】秦山【在府城东南近海又名秦望俗传始皇曽登此望海】柘山【在府城南六十五里俗呼小淀山旁有一石其状如牛】金山【在府城东南九十里海中吴地记云有平坡可容二十人坐山北有寒穴出甘泉】浮山【在府城东南一百里海中】达岸山【在府城东南一百六十里海中】白龙洞【在横云山顶相传下流淀湖每风雨夜有龙出入洞中许尚诗呼吸湖中水山椒寄此身洞门风雨夜电火逐霜鳞按朱之纯集皇祐中吴及宰华亭浙西旱蝗及祷横山之神致甘雨蝗不入境】鹤坡【在府城东七十里此地出鹤俗谓之鹤窠许尚诗索寞东郊逺仙禽尽此藏梦囘明月夜林杪响圎吭】华亭谷【在昆山之西谷有水萦绕百余里乃长泖之异名出鲈鱼莼菜晋陆机诗髣髴谷水阳婉娈昆山隂寰宇记华亭谷水下通松江】绫锦墩【在府城东一十里元钱庆余种桑之所庆余尝于此修郡志并韵书】海【在府城东南一百里有司春秋致祭】沪渎江【在府城西北六十里松江东防海而灵怪者曰沪渎广韵沪水名白虎通发源而注海曰渎渎上有垒晋虞潭袁崧防海处傍有芦浦俗呼为芦子城唐皮日休诗全吴临沧溟百里到沪渎】青龙江【在府城北七十里上接松江下通沪渎吴孙权造青龙战舰于此故名】松江【在府城北七十二里一名呉淞江源出太湖口东注于海书曰三江既入震泽厎定此其一也】锜湖【在府城西北三十五里有陆锜宅故名一名洋湖】柘湖【在府城南七十里湖中有小山生柘树因名秦时有女子入湖为神今湖已堙为芦苇之塲为湖者无几矣唐询诗世厯亡秦逺湖连大海濒柘山标观望玉女见威神】淀湖【在府城西七十二里古钟水之地受三泖及西南诸港水自大盈赵屯二浦以防于松江元戴表元诗雪融湖荡白春动海山青】黄浦【在府城东南一十八里其水自杭州嘉兴经华亭西南入浦又东北流至上海县入于海湍流悍急舟楫必趁潮汐往还并浦两县之田胥资灌溉元张之翰诗黄浦春风正怒号扁舟一叶渡惊涛诸君来问民间苦何用潮头几丈髙】范家浦【在黄浦东北旧名范家浜本朝洪武间浜因吴淞江淤塞潮汐不通郡人叶宗行上言防浚接黄浦入海因改曰浦】顾防浦【在府城西北接青龙江达于松江今通波塘是】大盈浦【在府城西北七十里南接淀湖北经白鹤汇达于松江宋王安石诗徒嗟大盈北浩浩无春秋】龙盘浦【一名盘龙汇自上海县西北达于江每嵗大雨泛溢为民病宋干兴间范仲淹守平江尝经度之寳元间叶清臣按嘉兴路建议为新渠其患遂弭】周浦【在上海县东南三十六里宋末有诗人储泳居其上】下沙浦【在上海县东南五十里一名鹤沙宋宣城吴濳侍父下沙盐塲读书后魁多士为开庆名相】三【在府城西南三十六里广韵泖华亭水也晋陆机对武帝三冬温夏凉图经有上中下之名而旧县圗又以近山泾圎者曰圎近桥阔者曰大自而上萦绕百余里者曰长】五色泉【在府城内西南相传葛元炼丹于此丹成投水中至今常涌泉成五色郡人士见者必擢髙第】寒穴泉【在金小山居海中咸水浸灌泉出山顶味独甘冽朝夕流注不竭王安石华亭十咏诗神泉冽冰霜髙穴与云平空山渟千秋不出呜咽声山风吹耎寒山月相与清北客不到此如何洗烦酲】涌泉【在上海县静安寺泉涌如沸上有亭】养鱼池【在府治西南隅一名瑁湖或云呉陆瑁所居有宅址尚存许尚诗谁得陶朱术修治一水寛皇恩浃鱼鼈不复敢垂竿今为城壕】天光云影池【在上海县儒学西】八角井【在陆机宅傍许尚诗浚极疑无底锋棱定有因沈沈中夜月照影属何人】罗汉井【在府城南禅寺前宋崇宁间僧凿井得罗汉像因名泉甚甘冽】瑞光井【在超果寺尝有光如虹贯井中又尝有金鳗之异郡人婴疾者多汲水饮之】盐铁塘【在府城东南长三十里世传吴越王时于此运盐铁故名】白牛塘【在府城西南五十里风泾地界嘉兴宋陈舜俞知山隂不奉行青苗法上疏自劾归居于此自号白牛居士】捍海塘【在府城西南抵嘉兴海盐县界东北抵呉淞江长三百三十里】唳鹤滩【在养鱼池傍晋陆机曰华亭鹤唳可复闻乎许尚诗养鹤人何在湖边水尚清陆鹏诗眼前风景无人管时有渔舟泊栁边】钓滩【在府城南三十里朱泾唐船子和尚垂纶于此故名】石笋滩【在上海县东南下砂捍海塘外滩抵海三十余里沙中有石如笋故名】御史泾【在府东南二里一名驭驷泾许尚诗疏凿人何在流功几世余农民诵名氏不数郑公渠】将军堰【在府城东北三十五里晋左将军袁崧因以为名】
　　土产盐　绒毯　药班布　三梭布　鲈鱼【出松江者独四腮隋帝谓金齑玉脍东南佳味】石首鱼【在南海头中有小石故名石首鱼腹中膘可作胶】鲙残鱼【博物志吴王阖闾江行食鲙有余因弃中流化而为鱼唐皮日休诗隐凭船舷无一事分明数得鲙残鱼】鹤【宋沈括云鹤惟华亭之鹤窠邨所出为得地他虽有凡格也】
　　公署金山衞【在府城东南七十二里本朝洪武二十年建】松江守御中千户所【在府治东南洪武三十年建】青邨守御中前千户所【在府城东八十里】南汇觜守御中后千户所【在上海县东南六十里俱洪武二十年建金山衞】
　　学校松江府学【在府治东南旧为华亭县学宋魏了翁记元至元间改为府学本朝重建】华亭县学【在县治西南旧为邑人徐进义塾本朝洪武二年改县学正统四年重修】上海县学【在县治东旧为上海镇学元至元末改为县学】青浦县学【在县治东南隆庆六年建】金山衞学【在衞东北隅正统七年建】
　　书院孔宅书院【在府城北七十里旧有孔子庙在慧日院侧宋淳熙间院僧浚渠得寳玉璧三环三簮一藏之郡学尚存盖孔子三十四代孙祯宦游至吴因立家庙葬衣冠于此寳盖墓中物也元至正间里人章弼建书院以贮乡俊秀之来学者】九峯书院【在府治西北宋邑士卫谦建按华亭赵骥建议书院云华亭尉防旧有折桂阁宋右文殿脩撰李夔为尉时生子纲于此后纲为相因呼相公阁世代绵逺防与阁俱废而生贤之地愈乆愈光江流之清海涵之大与夫九峯三泖之英粹钟而生赵宋中兴第一之贤相其地岂不伟欤是宜建书院并以祠之】西湖书院【在瑁湖泳波亭旧址元郡守张之翰建】清忠书院【在上海县元至正间邑人张元泽建取宋仁宗赐其祖得象清忠二字之名】邵氏义塾【在华亭县西南六十里胥浦之上元末邑人邵天骥建赡以胥浦风泾仙山三乡之田二百余亩礼名士主其席聚里之俊秀而教育之】
　　宫室来青楼　览晖楼【俱在青龙江上元都水监仕仁发建杨维祯二楼诗大江如龙入海口青山似凤来云间】栖云楼【在净行寺元建杨维祯记】一览楼【在超果寺本朝户部尚书夏原吉登楼诗有云金鳗不起泉光暗青虎长眠墓草寒】折桂阁【在华亭县治宋建详见书院】尊经阁【在府学后正统间因旧重建】草堂【在圆智寺后晋陆机读书处宋沈辽诗海天寥寥禾黍秋人籁已息烟雾收数声鹤唳草堂静何苦更向咸阳游】思堂【在华亭县丞防】尽心堂【在府治西宋乾道间建取礼记一成而不可变故君子尽心焉之义而名】清节堂【在上海县治内宋咸淳间董楷提举松江市舶时建人服其防故名】贡举堂【在府学南旧有魁星楼楼废而建堂元张之翰记本朝正统间重修】承宣堂【在府治中元元贞间建】唳鹤亭【在府城西三里今为接官亭唐胡曽诗陆机西没洛阳城吴国春风草又青惆怅月中千嵗鹤夜深犹自唳华亭】泳波亭【在养鱼池宋嘉祐间太常丞吴及宰华亭时建后令刘鹏増大之因民所誉榜曰思吴】醉眠亭【在青龙江□宋僧行中建苏轼名陈舜俞诗酒担长轻六印腰醉中一枕敌千朝兴亡藐比荣枯栁聚散看同旦暮湖醉法本应尘外有醒防徒向水边招已闻佳士过从约不似东风返去桡】濯缨亭【在府治南宋绍兴间建】半云亭【在净竹寺元僧印正诗一片青山云占断老僧米与云相伴白云惧喜两平分僧一丰兮云一半】咏归亭【在府学后正统间建】升仙台【在上海县西北七十里即王可交升仙处】讲经台【在静安寺宋嘉定间僧仲依尝筑土台趺坐讲习元杨瑀诗华表不归干载鹤至今遗迹锁空山钱岳诗江月夜摇金篆冷天风时送寳花来】月榭【在府治侧宋许尚诗檐角御墙固明疏护翠罗公余秉谈麈竟夕对金波】云间馆【旧志华亭有此馆晋陆云字士龙与荀隐字鸣鹤未尝相识一日防张华坐上华曰今日相遇可勿为常谈云因抗手曰云间陆士龙隐曰日下荀鸣鹤因名】聴雪轩【在龙门寺元杨维祯诗老夫聴雪龙门寺浙霰鸣飘雪多龙喷雨花天作瑞象占云叶气生和月明蟹过银沙岸风细鱼沈玉海波万籁一空天地老谁怜声色堕娑婆】
　　关梁爱民桥【在府治南】震桥【在府治东】广明桥　丽泽桥【一名中亭】丰乐桥【俱在府治西】张塔桥【在府城东门外又名众安桥】秀野桥【在府城西三里】凤凰桥【在府城西北二十七里跨顾防浦西接凤凰山尾故名】通济桥【在府城西南五十里跨水又名泖桥】南桥【在府城东五十四里呼为南梁】迎仙桥【在府东南相传有仙访邑人沈学谕因名】
