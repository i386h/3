<!-- { "loadSidebar": true } -->
　　闗梁嘉峪关【在肃州卫城西六十里其在城南乂有文殊山硫黄山东南有寒水石山红山观音山凡五口】黒山关【在镇番卫西南六十里】杂木口关【在凉州卫城东三十里又城西南有俺公山南有倘哥儿山东山干沟山东南有黄羊川下古城等口】水磨川关【在永昌卫城西二十里又城西有白石崖山西南有平羌山脑儿都山鸾鸟山南有一颗树山东南有土鲁于山长城山凡七口以上关口各卫分兵防守】玉门关【在故州西北一十八里汉霍去病破走月支开玉门关班超在西域上书愿生入玉门关即此】阳关【在废寿昌县西六里唐诗西出阳关无故人谓此】人祖山口【在都司城东北四十五里又城西南有大磁窰小磁窰甘浚山凡三口】通逺口【在都司城南八十里又南有顺化宣政阳化和宁大慕化小慕化洪水山凡七口】红寺山口【在山丹卫城北二十五里其在卫南百余里又有静宁山和宁山无虞山寜畨山凡四口】石峡口【在西宁卫城东七十里其在卫西又有癿铁沟山伯顔川山西畨沟山在卫南有那海川山可可打班山在卫北有车卜鲁川山黑松林山撒儿山总八口以上口皆有戌守】沙河堡【在都司城西又西有甘浚髙台南有小满东南有黒城共五堡属甘州左卫】长乐堡【在都司城西北又城南有大满顺化西北有平源共四堡属甘州右卫】镇平堡【在都司城东南又城南有小慕化西有抚夷西北有平川胭脂共五堡属甘州中卫】栁树堡【在都司城西北又东南有古城洪水东共三堡属甘州前卫】板桥堡【在都司城西北属甘州后卫】永宁堡【在肃州卫城东又城南有永安永清东南有永定盐池共五堡】新河堡【在山丹卫城东又城东南有永兴暖泉大黄山西南有洪水三洪水店共六堡】乐善堡【在永昌卫城东又城西有水磨川堡】怀安堡【在凉州卫城西又城北有旧永昌东有杂木口靖边共四堡】西乐堡【在镇畨卫城西又城东有东安堡】应理州堡【在庄浪卫城东又城东有泗水西有西大通南有红城子共四堡】伯顔川堡【在西宁卫城西又城东有石峡平戎东南有巴州北有车卜鲁川共五堡自永宁堡至此各属本卫以上堡俱有军屯守】防卫堡【有二俱在镇畨卫城西南旧属甘州中护卫】红水塞【在凉州卫城东北】暖泉塞【在凉州卫城东】清水河桥【在肃州卫城北跨清水河】大通河桥【在庄浪卫城西跨大通河】黒水渡【在镇夷城南五里】
　　寺观宝觉寺【在都司治西南旧名卧佛寺宣德初改今名】大云寺【在凉州卫治东北唐景云中建】庄严寺【在庄浪卫治东北元建】宁畨寺【在西宁卫治西北旧名大佛寺永乐中改建】普观寺【在祁连山下旧名马蹄佛内有石洞七洞各有石寺】髪塔寺【在山丹卫治东南旧有佛塔洪武间筑城于塔址下得铁佛五石函一石香炉一函内有发炉上刻髪塔寺数字】佑善观【在都司治西北宣德中因旧重修正统初改今名】清真观【在凉州卫治南永乐中因旧重修】集福观【在庄浪卫治南洪熙元年建】广福观【在西宁卫治东宣德初因旧重修】
　　祠庙王母祠【在昆仑山上】刘师祠【在肃州卫治南寰宇记师姓刘字摩诃沮渠防逊时西求仙死于此骨化为珠血为丹其徒为之立祠相传祷者往往获珠丹焉】宁济公祠【在焉支山南麓唐建】苏武庙【在苏武山侧】龙王庙【在都司城西南八十里张掖河水经流处旧名河渎神庙】
　　古迹居延城【在甘州卫城东北本匈奴地一曰居延塞汉张掖郡居延县治此武帝尝使路传德于此筑遮虏障】大通城【在西宁卫城东北旧名达南地形险要控扼夏境宋崇宁间收复煌鄯乃筑塞拒守名曰大通又名米川城】永昌城【在凉州卫城北三十里元永昌路治此】额齐讷城【在肃州东北五百里南至甘州一千五百里晋为西海郡居延县地夏国立威福军元立额齐讷路总管府领山丹西宁二州今废】州城【在肃州卫城西五百二十六里古西戎地汉为炖煌郡地晋分置晋昌郡后魏属常乐防稽二郡隋属炖煌郡唐置州后陷于吐蕃宋时为西夏所据元徙居民于肃州但名存而已】沙州城【在肃州卫城西八百余里秦及汉初为月支匈奴境武帝置炖煌郡领炖煌广至等六县东晋时张轨据此置商州其后凉武昭王都此后魏为炖煌郡隋初废郡置州唐改沙州后张义潮曹义金相继有其地宋时西夏据之元置沙州路本朝初置沙州卫以首领困即来为都督治之正统中徙其众于内地但名存而已】宜禾城【在故州西北界汉宜禾都尉治此晋为县苻坚时徙江汉之人万余戸于此后魏明帝时侨置会稽郡】曲尤城【在肃州卫境之西】胭脂城【在肃州卫境之北】白城子【在肃州卫城东北一百二十里元志云在黑水河之西又州北亦有白城子】黒城子【在庄浪卫城南二十五里】西宁废州【在西宁卫城西南宋置州今废】姑臧废县【在凉州卫城东北二里汉置县为武威郡治晋隋因之唐凉州治焉遗址尚存】晋昌废县【在故州北本汉宜安县属炖煌郡隋改常乐县唐改曰晋昌】广至废县【在故州西北一百余里汉置属炖煌郡晋因之后废】寿昌废县【在沙州城西南一百五十里本汉龙勒县地后魏置寿昌县】
　　名宦汉辛武贤【酒泉太守时赵充国欲俟虏疲剧乃击之武贤上言以秋分兵击罕开夺其人畜冬复击之帝嘉纳其言赐玺书拜为破羌将军】辛庆忌【张掖太守徙酒泉所在著名】窦融【更始初为张掖属国都尉政尚寛和后为吏民所推行河西五郡大将军事光武即位遣使入贡因赐玺书拜凉州牧】任延【武威太守光武戒之曰善事上官无失名誉延对曰履正奉公臣子之节善事上官臣不敢奉诏帝叹息曰卿言是也在郡威行境内修理沟渠人蒙其利】梁统【酒泉太守从政尚严猛威行邻郡】第五访【张业太守岁饥开廪振给吏惧谴争欲上言访曰若上须报是弃民也太守乐以一身救百姓遂出谷赋人玺书嘉之】种暠【凉州刺史甚得百姓欢心被征当迁吏民诣阙请留乃许复留一年】邓训【防羌校尉湟中诸胡感其恩信相率归附训遂罢屯兵惟分理屯田修坞壁边境以宁】孔奋【守姑臧常力行清洁后被征单车就路姑臧吏民敛送牛马诸物一无所受】翟酺【安帝时酒泉太守时叛羌掠郡境酺击之诛灭殆尽威名大震】皇甫规【中郎将讨先零诸羌破之羌遂遣使乞降凉州复通】三国徐邈【魏明帝时凉州刺史立学明训禁厚葬断淫祠进善黜恶风化大行西域流通】仓慈【魏炖煌太守抑挫权右抚恤贫羸民夷翕然称其德惠数年卒吏民悲感图画其形】晋马隆【武帝时树机能陷凉州隆将兵讨破之凉州遂平】张轨【凉州牧时鲜卑防掠轨讨破之威着西土遂据凉州号前凉】司马望【持节都督雍凉二州军事在任八年威化明肃】李暠【肃州西曹掾从事补司马别驾转炖煌太守领防西夷校尉后为凉州牧称西凉王】隋杨恭仁【仁寿中甘州刺史临事不苛细徼人安之文帝谓其父雄曰匪特朕得人乃卿善教子矣】唐李大亮【西北道安抚大使诏欲贮粮碛口以赈西突厥大亮言劳费无益不如罢之其或自立君长求内属者覊縻受之使居塞外为中国藩蔽此乃施虚惠而收实利帝从之】唐璿【凉州都督时吐畨防凉州璿率众击之六战皆克】郭震【凉州都督先是突厥吐畨常逼城下震始控其冲要防不复至又令凉州刺史李汉通垦置屯田积粟数千斛军用以足夷夏畏慕】王方翼【髙宗时肃州刺史烽逻精明河西蝗独不至方翼境而他郡民或馁死方翼治下全活甚众芝产其地】杜希望【宗时鄯州都督时军屡兴府库虚寡希望居数岁刍粟金帛丰余】张守珪【开元中为州刺史虏奄至众失色守珪置酒城上防诸将作乐虏疑有备不敢攻引去守珪纵兵击败之迁州都督】宋髙永年【知西宁州时夏人防泾原賖罗撒合兵逼城永年出御之被执不屈而死】元巴图【延佑初甘肃行省平章政事时米价腾涌陆挽一石费二百缗乃为经画计所省至四百余万缗自是诸仓充溢岁饥则发粟赈之春缺种则贷之于是兵饟既足民食亦给】本朝濮瑛【凉州卫指挥使洪武中修葺城楼仓库措置有方士卒不劳而事集郡称智能寻以擒叛贼功陞右军都督佥事掌陜西行都司事】刘林【凉州卫百户洪武中土官额森特穆尔等逃叛攻掠凉州林击贼至城西土台力战而殁事闻上嘉其忠勇遣祭于台下】宋晟【洪武中讨哈密有功永乐初又遣都指挥史昭出兵擒火者厮通西域贡道加封晟至西宁侯镇守甘肃子琥袭父爵亦在甘肃镇守】蒋贵【正统初敌人犯边贵充总兵至甘肃击败敌众以功陞定西伯镇守甘肃边境宁谧】
