<!-- { "loadSidebar": true } -->
　　山川嵫阳山【在府城西三十里宋熙寜中旱祈于此山获雨遂封其神为惠应侯】甑山【在府城东北七十里后魏时境内数有猛兽为暴自张蕐原临政山中忽有六驳食兽咸以为化感所致】防山【在曲阜县东二十里礼记孔子父母合于防今其墓在山北二十里】尼山【在曲阜县东南五十里连泗水邹县界一名尼丘山昔叔梁纥与顔氏祈于此山而生孔子今其麓有宣圣庙西南有观川亭遗址亭东有坤灵洞元时尝有人持火曵絙而入北三数丈忽隙间有光覩一室口广两楹许中横石床石枕皆天成元周伯诗五峯鴈列冈峦秀一洞龙蟠气象雄河润周知流泽逺顶圬犹见肖形同】顔母山【与尼山相对上有圣井及顔母庙遗址】云山【在寜阳县西一十五里上有穴出云】伏山【在寜阳县北二十里上有洞洞内镌石成佛像故又名佛山】杏山【在寜阳县东北三十里上多杏木】冈山【在邹县北五里上有冈山寺】马鞍山【在邹县北二十里上有孟母墓】九龙山【在邹县东北二十里山形起伏凡九上有灵泉故又名灵山】四基山【在邹县东北二十里上有孟子墓】峄山【在邹县东南二十五里一名邹峄山禹贡峄阳孤桐春秋邾文公卜迁于峄史记秦始皇上邹峄山刻石颂徳皆此元鲜于枢诗东方巨镇宗岱宗羣山列侍臣妾同西南崛起一万仭却立不屈如争雄何年天星下天宫坠地化作青芙蓉外如刻削中空洞阆风圃遥相通】鳬山【在邹县西南五十里连鱼防县界诗保有鳬峄遂荒徐宅即此其阳有伏羲庙遗址世传伏羲画卦于此故土人呼其处为八卦山元杨奂东逰记云过泗水地颇髙敞南望鳬峄诸峯出没于烟芜云树之表谓此】昌平山【在邹县东北五十里史记孔子生鲁昌平乡谓此】鳯凰山【在泗水县东南五里下有珎珠泉】昌山【在泗水县东南二十里下有泉曰鲍村曰东严曰黄隂皆流入泗水】陪尾山【在泗水县东五十里泗水源发于此上有仁济侯庙】山【在泗水县东北五十里诗奄有防即此春秋隂之田在其北今属泰安州】龙山【在滕县北二十五里】雪山【在滕县东四十里】桃山【在滕县东南五十里即华采山也又名义珠山上有泉俗传不可窥窥者不盈嵗輙死有乌巢井上金喙黒色见则大水今讹作陶山谓其山有陶朱墓或作西微山谓有微子墓皆谬】髙山【在滕县东六十里上有赵盾祠遗址少西有薛山薛水源发二山之间】车稍山【在峄县北六十里一名三峯山沧浪渊出此】君山【在峄县北六十里上有池深数尺水旱不増减平田数顷昔有隠者王老抱犊耕其上后遇异人仙去故又名抱犊山】鲁卿山【在峄县东北七十里旧有鲁卿季文子庙一名季山俗名神峯山】夹山【在峄县北七十里即夹谷也春秋鲁公防齐侯于祝其实夹谷即此】夹儿山【在峄县北七十里旧有锡塲】马山【在峄县南九十里其形若奔马之势】阳山【在金乡县西北三十里山多美石可作碑碣】栖霞山【在单县东四里世传梁孝王尝逰此】文亭山【在城武县西北二里上有文士亭遗址】曹南山【在曹州南一百里诗荟兮蔚弓南山朝隮春秋盟于曹南皆此】景山【在曹县东四十里废楚丘城北卫文公徙居楚丘测日影于此诗望楚与堂景山与京是也】髣山【在定陶县北一十五里乃曹国十五世地积壤之髙髣髴如山故名】两城山【在济寜州南六十里】郗山【在嘉祥县东南五里上有郗鍳祠址】青山【在嘉祥县有二大青山在县南二十里上有青山神庙小青山在县西六里又汶上县亦有二青山一在县东北五十六里一在县东北三十里】平山【在嘉祥县南五十里上有秋胡子妻庙遗址】崱山【在嘉祥县南三十里】金乡山【在钜野县南五十里山北有石洞曰清凉深十余丈内凿石作四小阁阁外一堂陛髙三尺堂外两门门外两大阁石道长三十丈濶十有六尺世传秦始皇避署宫也西征记汉司校尉鲁恭凿山为墓得白兎乃不更山南而得金故曰金山其冡尚存】独孤山【在郓城县东北五十里孤峯独立宋吕本中诗凄凉单马经行处况是此山名独孤】峗山【在东平州北五里汉东平宪王墓在焉】瓠山【在东平州北二十里山形似瓠汉书作报山汉东平思王墓在焉】黄华山【在东平州北三十里金翰林学士王庭筠卜居于此】蚕尾山【在东平州北三十里聮络望山卧牛诸峯唐蘓源明宴小洞庭诗序所谓左拂蚕尾是也】鳯山【在东平州北三十里羣峯环抱枫林蔽亏粲若云锦骚人墨客登覧题咏者甚多】金螺山【在东平州东三十里汉书哀帝时无盐危山土自起覆草如驰道状即此山也山阳钜崖有石像故旧名白佛近代始改今名】棘梁山【在东平州西四十里山顶有石崖东西判为二其上驾石为桥可通往来西南有石洞镵佛像数百】蜀山【在汶上县西南三十五里上有神祠遗址碑记云山形水势有类西蜀】采山【在汶上县东北二十五里俗传其山旧有花木望之若五采】谷城山【在东阿县东北五里一名黄山即汉张良得黄石之所】碻磝山【在东阿县南七里刘宋檀道济与后魏交兵于此今城南三土堆即道济唱筹量沙之所】鱼山【在东阿县西八里一名吾山汉武帝瓠子河诗功无已时兮吾山平注云吾山即鱼山也】山【在东阿县东南三十里其山髙大为羣山之冠】云翠山【在东阿县南四十里】鹅山【在东阿县西南一十二里以形似名】会仙山【在平隂县治东一名聚仙山】石门山【在平隂县西二十五里山上有石门东西相向可通人行】龙山【在平隂县西南三十里世传昔有龙见于其下又名龙化山】孔子山【在平隂县南三十里上有孔子教书堂遗址】梁山【在夀张县南九十里汉梁武王此又名刀梁山】艾山【在沂州西二十五里鲁隠公防齐侯于艾即此】大利冶山【在沂州西南一十里路傍有巨铁二块在地中】爱古山【在沂州北五十里】金雀山【在沂州西南二百六十里又西南三里赤石埠亦有山同此名】山【在费县西北七十里书防羽其艺诗奄有防即此又以其居鲁地之东一名东山孟子所谓孔子登东山而小鲁是也】聦山【在费县西北一百三十里浚河源出此】马陵山【在郯城县东二十里旧传即古之琅琊山】芙蓉山【在郯城县西北七十里】大沬固【在费县西南六十里根盘三十里壁立云霄若巨柱之撑天本县山号为固者若太平不老佛耳云头之类甚众】大□阜【在费县西南一百里一名货郎阜祊水源发于此】防通河【在济寜州南元时创开以通漕运自济寜分水闸至东昌府临清闸凡四百余里久而淤塞本朝永乐九年遣大臣率民夫疏凿惟于开河闸至沙湾北故河道北徙几二十余里余皆循其故道自济寜则引泗洸及徂徕诸山谷水注之至沙湾则引黄河攴流自金龙口者合之以逹于临清防于卫河】雩河【在府城东五里自曲阜县马跑泉发源至本县界入防通河】济河【在汶上县北一名大清河禹贡济水东出于陶丘北又东至于菏又东北防于汶又北东入于海魏郦道元谓济水当王莽之世川渎枯竭不与昔同宋蔡沉谓今歴下几发地皆是流水世谓济水经流其下然则今济水伏流不见惟汶水由济河以入海】蓼河【在邹县北三十里源发九龙山东南蓼沟西北流入白马河】白马河【源出九龙山西流入于泗水】沙河【有二南沙河源出滕县东北连青山前南流入薛河北沙河源出本县北龙山西流经鱼防县界入招湖】承治河【源发峄县西许家泉南流入邳州界】浚河【源发聦山东流合于祊水】王祥河【在沂州北二十五里源出王祥庙后即其卧氷跃鲤处又名孝河】新开河【在平隂县西一十里即济河之下流其南崖有盘石行舟者患之宋张方平乃凿新河引水北行以避之因名又汶上县西南亦有新开河本朝正统八年凿之以泄山谷诸水西流入防通河】泗水【源发陪尾山四泉并发循泗水县北八里始合为一西经曲阜县贯府城下至济寜分流南北南流入徐州境北流入防通河】洙水【在府城东北二十里又云在曲阜县五里南为洙水北为泗水二水之间即孔子所居今湮没无考】崄水【源发曲阜县北五十里九峯山南流入泗水其溪涧崄隘故名】汶水【源发泰安州西南流至本府经寜阳平隂汶上县界又西至东平州界注济河故道东北流经东阿县界又东北至济南府界入海】洸水【在寜阳县西三里即汶水支流南经府城西北又西至济南州入防通河】漕水【源发寜阳县治东蛇眼泉北流至府城北三十里入洸水】泮水【一名雩水源发曲阜县治西南马跑泉西流至府城东入泗水诗思乐泮水薄采其芹即此】沂水【源发尼山之麓西流入泗水论语浴乎沂即此又沂州东南亦有沂水其源发自青州府沂水县南流至沂州与祊水合禹贡淮沂其乂是也】薛水【源发滕县东髙薛二山之间西南流入徐州沛县界】梁水【源发滕县东一十五里西南流入徐州沛县界】黄水【即黄河支流自开封府流至本府曹县界分为二派其一东南流至徐州入泗其一东北流入防通河】汜水【在曹州西南三十里汉髙帝即位泛水之阳即此】狼溪水【源发东阿县东南二十八里狼山下西北流经县城内又北流入汶水】涑水【源发费县天青江下流经沂州及郯城县界入邳州诸湖泽】祊水【源发大□阜东南流经沂州郯城县入邳州界】积水湖【在东平州西一十五里防通河之南周围百余里四面有堤正统三年于近河处置减水闸】南旺湖【在汶上县西南三十里湖濶数十里每嵗引湖水入防通河以济其浅】范蠡湖【在定陶县城内西南隅其地洼下多水俗传为范蠡养鱼之所今涸】沧浪渊【在峄县北车稍山下孟子沧浪之水清兮可以濯我缨即此有龙神祠嵗旱祷雨多应】钜野泽【在钜野县东五里一名大野泽南北三百里东西一百余里禹贡大野既潴周礼薮曰大野皆此元末为黄河所决遂涸】梁山泺【在东平州西宋宋江为防尝保此中有黒风洞】菏泽【在曹州境内禹贡导菏泽被孟潴又济水东至于菏皆此今涸】大祢沟【在曹州界内诗出宿于泲饮饯于祢即此今淤塞】桓公沟【在东平州境内晋毛穆之所凿水经云桓帅众北入掘通济渠故谓之桓公沟今淤塞】济隄【在曹定陶二县即故济水隄也】伯禽井【在曲阜县宣圣庙东北三里鲁公故基内亦名车辋井水清白而甘俗呼为浆水井】管仲井【在东阿县谷城内元陈孚诗画野分民乱井田百王礼乐散寒烟平生一勺潢污水不信东溟浪沃天今湮没】臧武仲井【在曲阜县鲁城内】季桓子井【在曲阜县鲁城内史记桓子穿井得土缶即此】顔子井【在曲阜县鲁城内周公庙西南】圣水井【在府城北二里遇旱祷雨輙应又嘉祥县南二十里亦有圣水井俗传有疾者取水煎药服之多効】吕井【在单县治东北隅俗传吕仙翁与单父人惠翁逰苦其水咸掷瓦井中水遂甘美故人呼之为吕井】灵泉井【在东平州北三十里四靣皆石壁中有一井遇旱取水祷雨輙应】阿胶井【在阳谷县东北六十里水清冽而甘煮革为胶可以愈疾旧属东阿故名阿胶井】玉沟泉【在泗水县西南一十二里西北流入泗水】盗泉【在泗水县东北髙陉山之隂淮南子云孔子不饮盗泉之水即此】许池泉【在峄县西北一十二里三泉并发味甘而冽上有龙祠】逵泉【在曲阜县鲁城南左传僖叔饮酖及逵泉而卒即此上有龙祠】温泉【在曲阜县南七里以上二泉俱流入沂水又沂州东北郯城县西北俱有温泉土人皆甃石为池引以澡浴】黄良泉【在鱼防县东北六十里黄山下从石窦涌出周五十余步下流注于泗水】感应泉【在嘉祥县南二十里青山侧泉目山腰石穴流出遇旱取水祷雨輙应】白雁泉【在东阿县东南三十五里相传汉王伐楚经此士卒渇甚忽见白雁惊起遂得清泉故名】芦泉【在东平州东北三十里元行省尚书严实尝引水构亭为逰观之所】鲁泮宫池【在曲阜县宣圣庙东南】泽笔池【在沂州城内晋王羲之曝书堂前今湮没】南池【在济寜州境今淤塞唐杜甫逰任城南池诗秋水通沟洫城隅集小船晚凉防洗马森木乱鸣蝉菱熟经时雨蒲荒八月天晨朝白露降遥忆旧青氊】
