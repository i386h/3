<!-- { "loadSidebar": true } -->
　　南宁县【附郭本汉益州郡味县地唐初于此置南宁州后没于蛮元初置千户所磨弥部万户至元中陞南宁州后改为南宁县本朝因之洪武末省越州分其州石堡山之地入焉编户三里】亦佐县【在府城东二百五十里汉为牂牁郡宛温县地蜀汉及晋皆属兴古郡唐为盘州地后没于蛮号夜苴部后讹为亦佐元至元间并入罗雄州后置亦佐县本朝属罗雄州洪武末分越州之屈即村入焉编户二里】霑益州【在府城东北二百一十三里汉为牂牁郡宛温县地蜀汉属兴古郡唐初于此置西平州贞观中改为盘州属戎州都督府天寳末没于蛮后为磨弥部所据元初属磨弥部万户至元中改置霑益州领交水石梁罗山三县夲朝并三县及越州之玉乡入焉编户十四里】陆凉州【在府城南一百二十里本汉牂牁郡平夷县地蜀汉属兴古郡晋分置平夷郡唐属盘州天寳末没于蛮南诏时号落温部元初内附置落温千户所属落万户至元中改置陆梁州领河纳芳华二县本朝并二县入焉编户六里】马龙州【在府城西北七十里汉为益州郡地蜀汉及晋皆为兴古郡地唐时没于蛮名撒匡后为盘匏裔纳垢部所居元初内附置纳垢千户所至元中改马龙州领通泉县本朝初因之后并县入焉编户四里】罗雄州【在府城东南二百七十里汉为牂牁郡宛温县地三国蜀为兴古郡境晋因之唐时没于蛮为塔敝纳夷甸后名其部曰罗雄元初内附属普摩千户至元中置罗雄州曲靖路本朝因之编户三里】
　　郡名兴古【蜀汉名】南宁【唐名】石城【氏名】
　　形胜四逹要冲【云南志东通两广西接四川北连贵竹南上滇籓要冲地】盘水之固【郡志】
　　风俗椎髻皮服【唐志】力耕好讼【元志野无荒闲人皆力耕地冨饶好嚚讼懐战争少亷耻】
　　山川青龙山【在府城东】妙峰山【在府城西】负金山【在府城西南一十五里山皆青黒石有石生一穴状若马蹄水深尺余郡中童子初学书必投其中然后汲以研墨因号为王羲之砚池其东北有山髙百余仞上有望夫石】真峰山【在府城西南二十里峰峦秀丽多产花木】石堡山【在府城东南二十余里相传蜀汉诸葛亮征蛮时与诸酋会盟之所其下温泉出焉】石龙山【在霑益州东七里其西麓有一石蜿蜒如龙】龙华山【在霑益州南五十里】罗山【在霑益州东北九十里】伯山【在霑益州东南二百里髙在诸山之上】堆涌山【在霑益州东南二百里延袤二百十里峯峦堆突如涌出然】曲靖东山【在霑益州南二百里山色苍翠宛然如画】丘雄山【在陆梁州东七里上有方池水无盈缩下有泉十八一曰黒龙泉嵗旱祷雨辄应】木容山【在陆凉州西北二十五里峰峦林木苍翠可观】满戍山【在陆梁州北二十里髙出羣山林木鬰茂】部封山【在陆凉州西四十里故芳华县近此山髙耸多花木】伯刻山【在马龙州南六十里其东北有多罗山皆峰峦峻峭怪石巉岩】木容箐山【在马龙州东南六十里下有木容箐溪】杨磨山【在马龙州西七十五里一名关索岭上有关】白蜡山【在罗雄州西南一十三里】罗庄山【在罗雄州东南六十里山多材木】八部山【在罗雄州西南一十三里】禄布山【在罗雄州北八十里】旱改山【在亦佐县治东嵗旱祷之即雨】矣层山【在亦佐县治西山有清泉居人皆汲饮之夷语水为矣因名】潇湘江【在府城南源出马龙州木容箐溪】白石江【在府城北八里本朝洪武十四年西平侯沭英征云南闻元司徒平章逹里麻拥兵十余万屯曲靖遂进师至白石江与之大战擒达里麻俘甲士二万于此】盘江【在霑益州有二源北流曰北盘江南流曰南盘江环绕诸郡各流千余里至平伐横山寨合焉州据二江之间】交河【在霑益州南一百八十里合盘江蜡溪二水故名】东河【在马龙州治东】西河【在马龙州治西东流合东河入寻甸军民府界】中涎泽【在丘雄山下源自南盘江经府东南合潇湘江至是汇焉十八泉与南涧皆注其中】喜旧溪【在罗雄州源出龙甸村流环州境西至普安州入盘江】灵泉【在马龙州西南三里水色清碧民赖灌溉之利】
　　土产　氊　铁【陆凉霑益二州出】石燕【马龙州出状类燕有文大曰雄小曰雌能愈眼疾】公署曲靖卫【在府治西洪武二十年建】平夷卫【在霑益州南一百二十里洪武二十三年建】越州卫【在霑益州东南六十里洪武二十七年建】陆凉卫【在陆凉州西南二十五里洪武三十一年建】马龙守御千户所【在州治北永乐二年建】乌撒卫后千户所【在霑益州治西北贵州乌撒卫】
　　学校曲靖府学【在府治东南永乐二年建】霑益州学【在州治南治间建】平夷卫学【在卫治东北嘉靖中建】陆凉卫学【在卫治南嘉靖中建】
　　关梁白水关【在府城东八十里】豫顺关【在平夷卫城北二里】宣威关【在平夷卫城北一十五里】木容关【在陆凉州西一十里】石觜关【在陆凉州北二十里】天生关【在陆凉州南九十里】分水岭关【在马龙州西南二十里】三义口关【在马龙州东三十五里】白石江桥【在府城北八里】石堡山桥【在府城南二十里】阿幢桥【在霑益州南一百八十里】城南桥【在陆凉卫城南】镇夷桥【在越州卫南】
　　寺观报恩寺【在青龙山】龙华寺【在龙华山】龙鳯寺【在陆凉州东七里】玉泉寺【在马龙州东南三十五里】
　　古迹石城【在府城北二十余里隋牂牁郡地唐为庄州石城县属黔州都督昔有一碑乃段氏与三十七部诸蛮立誓盟之碑】卤昌城【在陆凉州西南中埏泽尾水绕城郭南中之固城也】木栅羲成【在中埏泽中洲上其南有骑思笼城】耶城　尚濽城【俱在马龙州东南境】废越州【在府城南一十五里本唐恱州领甘泉等六县后为防蛮所据号普麽部元置千户所改越州本朝洪武末州省】废河纳县【在陆凉州南八十里蔡村氏时置陆郎县后并于落温部元初置百户后改芳华县】废石梁县【在霑益州东北五十里石梁山本磨弥部又名五勒部元至元中立为县】废交水县【在霑益州南二百三十里交水村其先磨弥部酋提居此名易陬笼城后为大理国髙防军所夺元初内附立为县】废罗山县【在霑益州东南一百二十里平夷乡乃磨弥部东境夷名落山元置此县】废通泉县【在马龙州西南四十里通泉乡本盘瓠裔纳垢之孙易陬分居其地元初为易笼百户改通泉县已上六县俱本朝永乐初省入各州】
　　名宦三国马忠【蜀汉将驻味县处民夷之间遇事能断威恩并立蛮夷畏服】李恢【仕蜀汉为都督使总摄南中威名大振】晋王逊【永嘉中为南夷校尉有声】董覇【永嘉中以平乐大守破牂牁平夷等处】唐韦仁夀【髙宗时检校南宁州都督蛮夷豪帅望风归附将还豪帅皆曰天子遣公都督南宁何为遽去仁夀以城池未立辞豪帅即相率为筑城立廨舎旬日而就及还朝蛮夷号泣送之各遣子弟入贡】赵孝祖【永徽中郎州总管讨白水蛮平之因奏勃弄以西与叶揄洱河相接无大酋长好结雠怨明年移兵大破西南夷抚而安之其境遂定】
　　人物晋防深【兴古郡人仕为本郡太守今南宁县南十余里有兴古太守防府君碑】傅寳【牂牁郡平夷人仁为尚书郎长安令时号南州人杰】南北朝防龙顔【南宁州同乐县人仕宋累官龙骧将军镇蛮校尉宁州刺史封邛都县侯有碑在故纳河县西三十里】防云【建宁郡人仕魏累官骠骑大将军开府仪同三司南宁州刺史封同乐郡侯有碑在陆凉州南三十里】唐防归王【南宁州西防白蛮也贞观中以为南宁都督】闭居集【霑益州□蛮也精卜筮之学其法用细竹四十九枝或以鸡骨代之占筭輙应夷中称为筮师】阿町【马龙州人纳垢酋之后隠岩谷撰防字字如科斗三年始成字母一千八百四十号曰韪书防人至今习之】
　　姚安军民府【东至武定军民府元谋县界三百二十里南至楚雄府镇南州界一百二十里西至大理府云南县界一百八十里北至北胜州界四百五十里自府治至南京七千七百六十五里至京师一万一千二百一十里　粮三千八百石零】
　　建置沿革本滇国地汉为防栋县属益州郡东汉改梇栋县蜀汉属云南郡唐麟徳初置姚州都督府以其民多姓姚故名天寳间南诏氏改为防栋府宋时叚氏改姚州元立统矢千户所至元间改置姚州属大理路天厯间陞为姚安路本朝改路为府后又改姚安军民府领州一县一
　　姚州【附郭建置见本府编户四里半】大姚县【在府城北三十里汉为越嶲郡青蛉县地蜀汉及晋属云南郡唐属西濮州后属髳州大理氏时属姚州夷名大姚堡元初置大姚堡千户所至元间改大姚县属姚州本朝改今属编戸四里半】
　　郡名防栋【汉名】
　　形胜崇山脩谷平畴广川【元欧阳陞州为路记】要防之所【云南志东有金沙江之利西接云南州之胜南距楚雄北瞰大理为要防之所】
　　风俗习俗愚野勇悍好鬬【元志】乐善事【陞州为路记】勤耕作【郡志】山川祥山【在府治西一名赤石山山石皆赤其形如其顶有泉亦名祥】金秀山【在祥山西五里下有泉为阳河东流汇为杨片湖入西汹溪】东山【在府城东一十里一名饱烟萝山其西有武侯塔相传汉诸葛亮征南驻兵之所后人建塔于上其南有唐张虔陀所筑古城】仙景山【在府城西北一十五里一名西山一名石云山其麓有赤甲西岭二泉】九鼎钟山【在府城东北二十里峯峦有九状若悬钟毎仲春花木极盛又名华山】緑罗山【在府治北一百二十里中有□罗兰若】四竒山【在大姚县南七里四峯髙耸】马家山【在大姚县北一十里髙出羣山林木深郁】书案山【在大姚县东北一百五十里形如几案】青蛉河【旧名三窠戍江源出三窠山流至府南四十里潴为石地湖周广二百余畆分为东汹溪西汹溪灌溉田畆至府城北复合流至大姚县南复东入金沙江】大姚河【源出书案山西流至大姚县西北合铁索箐之水又南流至县西南合姚州小桥村之水又东流绕县南复东北入于青蛉河】龙蛟江【在大姚县北一百二十里今名苴泡江源出铁索箐合姚州之连塲香水二河入金沙江】七淜【在府城西南土人称陂堰为淜凡七皆前代所筑潴水以灌田民甚赖之】金龟井【在府城洒一十里其水清冽土人皆汲之】
　　土产金【龙蛟江出】麝香【府境出】莎罗布【大姚县出】盐【府城北一百二十里有白盐井相传本白羊井蒙氏时有女牧羊于此有一羝防土驱之不去掘之得卤泉傍有神女庙在焉】木槵子【俗云菩提子圎浄胜他处产者】大青　椒　人参　肉桂【州县皆出】
　　公署白盐井盐课提举司【在府城北一百二十里】守御姚安千户所【在府城北】姚安中屯千户所【在大姚县城东二所俱洪武中建属楚防卫】
　　学校姚安军民府学【在府城南永乐初建】大姚县学【在县治东嘉靖初建】关梁青蛉桥【在姚州治西北】迎春桥【在府城北一百二十里】承恩桥【在大姚县治南】
