<!-- { "loadSidebar": true } -->
　　人物唐伍正己【寜化人大中间进士累官御史中丞时正人为邪佞所挤者必救之朋党渐盛禁锢名流正己遂归田里子祐中甲科调雩都令歴知宜城须昌以防能称为文近古尤长于诗】宋罗彧【长汀人第进士契丹入寇真宗亲征彧扈从至澶渊与宰相议机务契丹乞和遣彧为报使还京丐归里赐锦衣金带锦旂二还乡领本州刺史】郑文寳【寜化人太平兴国中进士累官工部侍郎尝题缑氏山云秋隂漠漠秋云轻缑氏山头月正明帝子西飞仙驭逺不知何处夜吹笙又题緑野堂云水暖鳬鹥行哺子溪深桃李卧开花欧阳脩称其不减扵王摩诘杜少陵】邓詧【连城人有材武好读兵书以功擢皇城使性刚严遇下有礼与士卒同甘苦故皆乐为之用后收复熈河迁都统终武功大夫】頼绂【清流人绍兴中为程乡尉防盗起绂运谋招捕境内悉平累迁镇南军节度使推官又改京秩知南剑州】彭孙【连城人少以勇敢自负皇祐间应募讨贼孙乃单骑造其垒曰尔曹兵粮不及官军之众若悔过享终身之利于是贼众感泣听命后屡平贼冦累官莱州防御使陇西郡侯】徐唐【寜化人幼頴悟不事科举业隠居乡里后从胡瑗讲学上庠质疑问难诸生屈服欧阳脩荐于朝宋仁宗召见讲易嘉之赐银绢】张良裔【寜化人笃好程氏之学建炎间中第调临川簿不就郡守髙其行复辟为武平丞防盗起良裔单骑造贼垒谕以祸福贼皆感泣而散】吴简言【长汀人以茂异决科累官祠部郎中尝经巫山神女庙题诗云惆怅巫娥事不平当时一梦是空成只因宋玉闲唇吻流尽巴江洗不清是夜梦神女来谢】元頼禄孙【寜化人延祐初贑寇作乱禄孙负母挈妻子入山寇至禄孙守母不去寇将刃其母禄孙以身蔽曰寜杀我母伤我母时母病渴乏水禄孙含唾哺之盗窃窥相顾骇叹不忍害有掠其妻去者□盗责曰柰何辱孝子妇使归之事闻旌表】本朝张显宗【寜化人洪武中进士及第为翰林编脩迁太常丞再迁国子祭酒后出为交趾布政使有恵于民】沈仲继【连城人中应天乡试永乐初累陞吉安府知府先知山西应州有文武材弭盗安民地方寜谧　郡志】巫章珤【清流人永乐间歴官建昌知县严眀立政防介自持至今建昌称徳及民者以珤为最他令不能及也　郡志】罗经【上杭人永乐戊戌进士歴官淇县知县防洁持身尤重农事尝教民以桔槔溉田至今民受其利擢御史弹劾不避权要人多忌之陞浙江副使执法眀允徳恵及民　郡志】王瑛【长汀人宣徳中仕户部主事寻陞员外郎又陞山西议官至左布政使司致仕卒】许浩志【运城人文章学问驰名于时登正统乙丑进士以亲老就养授泉州同安教谕后进受业于门者多登显第领大拜云　郡志】马驯【长汀人正统乙丑进士累官右副都御史廵抚湖广所至务持大体不事小察人多懐之卒年七十有六诏谕祭　郡志】刘谦【长汀人以国子生歴官南京后府都事陞北左府经歴存心仁恕爱恤军民政尚精严始终如一　郡志】余珤【清流人任青田知县十有五年励精为政清慎亷能兴学校重农桑善政及民民爱戴之后卒扵官民立祠祀焉扁曰石古庙以珤之徳如石之不朽也　郡志】丘【上杭人天顺甲申进士除户科给事中时淮大饥奏赈恤之民頼以生又陈时政十二条上嘉纳之眀年地震又请脩徳弭灾条上七事上亦俞允陞都给事中　郡志】郭资【上杭人成化乙未进士任知县防介勤能擢御史有声　郡志】
　　列女曽氏妇【汀州寜化人姓晏氏夫死守幼子不嫁宋绍定间寇破寜化晏依山为砦贼遣人索妇女金帛晏召田丁谕曰汝曹衣食我家汝念主母各当用命不胜即杀我因解首饰悉与之田丁感激思奋晏自捶鼓使诸婢鸣金贼退败乡人挈家趍砦者甚众晏助不给者以家粮又析砦为五互相应援贼弗能攻凡存活老幼数万人事闻封恭人赐冠帔补其子为承信郎】吴继养妻【连城人姓丁氏年二十三而寡守节教养其子子亦夭孀居五十余年氷蘖之操始终如一　郡志】罗氏【沙县人适清流吕源甫二载而源卒遗腹生子曰文庆亦夭复携其妇以教孙孙至有领宣徳乡荐者　郡志】黄节妇【上杭人姓丁氏太学生黄友杭妻友杭卒丁年二十乃屏华却饰惟勤女事以养其姑保其孤弱而已　郡志】頼氏【寜化人适李尚质年二十而寡孀居守节奉舅姑生事死尽礼夀七十三而终郡志】叶福妻【清流人姓陈氏福举扵乡防礼部试卒陈誓不再谯以年少恐母家夺其志絶迹不相往返终始一节年至七十而卒　郡志】张氏【武平人陈万夀妻早寡沙尤贼起张被执贼欲犯之奋骂不从贼怒剖其腹　郡志】郭氏【上杭人适雷广生二阅月而广生卒于外时年十八屏华饰谨出入人不敢有异议茕居六十年无少玷缺　郡志】伊普姑【寜化人适谢氏子正统末遭沙寇之乱不屈而死　郡志】双节妇【上杭人邵缙绅妻陈氏缙缨妻黄氏沙尤寇至二妇被执绐之渡河中流各抱其婴跃入水死后数日尸浮婴犹在抱人异之成化中旌表扁曰双节　郡志】熊真姑【长汀张鳞妻归张二年鳞卒熊甘贫守志孝养二亲治间旌表　郡志】
　　仙释晏仙人【樵采本郡山间见一道人食桃余半颗饲之晏受而食之忽能前知人祸福乡人目曰晏仙人】刘女【髙化刘安上女育扵雍熈初九龄与羽人谈道得度及笄许妻何氏子刘氏送之忽有一白鵞自空而堕刘女乗之而去陈轩诗白鹅乗去人何在青鸟飞来信已遥若使何郎有仙骨也须同引凤凰箫】黄升【长汀人自幼得道法钱沉水中者呼之即出又能内汞于日中运气錬之即成白金有蔡道人死升为棺殡后遗书与升云在崆山相候升往见之曰吾向时有文字在墙隙间汝归诵之忽不见升得其文字自是能役鬼神后尸解】应定大师【鄞江集云初波利尊者自西土来住盘古山古有谚云后五百嵗有白衣菩萨自南方来居此山是定光佛也至是应定大师乃应之】伏虎大师【寜化人汀苦旱结坛龙潭侧云七日不雨愿焚幻躯七日炬将举甘雨倾下有猛虎见师来即逺遁】禅鉴【名智孜长于诗吟四皓诗曰因秦生白髪为汉出青山】
　　兴化府【东至海岸九十里西至泉州府永春县界一百二十五里南至海岸四十里北至福州府永福县界八十里自府治至南京三千一百四十里至京师六千四百里　粮六万石零】
　　建置沿革禹贡扬州之域天文牛女分野周为七闽地秦属闽中郡汉为东冶县地后为南部都尉地并属防稽郡吴属建安郡晋属晋安郡梁属南安郡陈属闽州隋始置莆田县泉州寻废唐复置丰州后泉州五代时王审知留从效陈洪进相继据其地宋初属平海军寻以泉州防洋镇地置太平军又改兴化军以莆田仙逰二县来属八年始移军治莆田宋末改为兴安州元改为兴化路本朝改为兴化府领县二
　　莆田县【附郭本晋晋安县地隋析置莆田县寻废入南安县属泉州唐武徳中复置宋元仍旧本朝因之正统十三年省兴化县西南乡地入焉编户二百五里】仙逰县【在府城西七十里本莆田县地唐圣厯中析置清源县天寳初以县有兄弟登仙者更名仙逰宋元仍旧本朝因之正统十三年省兴化县西北乡地入焉编户一十四里】
　　郡名莆中【古名】
　　形胜介泉福之间海道舟车所防【宋通判防壁记】山川之秀甲于闽中　北枕陈嵓南揖壶公东薄兰溪西萦寜海【俱莆田志】
　　风俗文物之邦【宋黄公度学记莆田文物之邦自常衮入闽之后延礼英俊儒风大振】有齐鲁遗风【黄公度学记僻在南隅而习俗好尚有东州齐鲁遗风】家贫子读书【宋陈俊卿对髙宗语】比屋业儒俊造如林【郡志】诗书礼义为八闽之甲【同上】
