<!-- { "loadSidebar": true } -->
　　山川大蜀山【在府城西二十里尔雅释云蜀者独也此山孤立卓秀无冈阜聫属故名宋董淳有赋山之西又二十里有山差小名小蜀山】鸡鸣山【在府城西北四十里肥水所出上有龙井又英山县治后亦有鸡鸣山】石佛山【在府城西五十里山顶有三石佛像】青阳山【在府城东六十里巢湖西北元余闗尝读书山中题其室曰青阳新安程文作记】方山【在府城东六十里山顶四平故名又舒城县南五十里亦有方山相传宋方统制尝避兵其间】龙泉山【在府城东六十里山出泉四时不涸】紫蓬山【在府城西南七十里上有汉李陵庙又名李陵山】四顶山【在府城东南七十里俯瞰巢湖上有四峯特起亦名四鼎山相传魏伯阳炼丹之所丹成以白犬试之即仙去唐罗隠诗胜境天然别精蓝在画图一山分四顶三面瞰平湖张彦脩诗翠峦齐耸压平湖晚緑朝红画不如寄语商山闲四皓好来各占一峯居】姥山【在府城东南一百里巢湖中居合肥巢庐江三邑之间一名圣女山上有太姥庙】孤山【在府城东一百里巢湖中其山突然孤起】浮槎山【在府城东八十里俗传此山自海上浮来昔有梵僧过而指曰此耆阇一峯也梁武帝女为尼于山建道林寺释用孙诗云山为浮来海莫沉萧梁曽此布黄金梵僧亲指耆阇路帝女归传达磨心地控好峯排万仞涧余流水落千寻灵踪断处人何在日夕云霞望转深山顶有泉极甘美宋嘉祐中郡守李不疑饮之甚甘以遗欧阳修作记云浮槎山或曰浮阇山或曰浮巢山其上有泉自前世论水者皆弗道余尝读茶经爱陆羽善言水后得张又新水记载刘伯刍李季卿所列水次第以为得之扵羽然以茶经考之皆不合及得浮槎山水然后益以羽为知水者浮槎与龙池山皆在庐州界中较其水味不及浮槎逺甚而又新所记以龙池为第十浮槎之水弃而不録以此知其所失多矣】黄山【在府城东一百二十里接巢县界山有三百六十峯周回约二百里四时泉出不涸俗呼为龙泉山】莲花山【在府城西一百里絶顶有凿成石莲花故名】龙穴山【在府城西一百三十里上有张龙公祠宋欧阳修集古録载张龙公碑云张路斯颍上人唐景龙中为宣城令生九子尝语其妻石氏曰吾龙也蓼人郑祥逺亦龙也吾屡与战未胜明日取决可令吾子射系鬛以青绡者郑也绛绡者吾也遂射青绡者郑怒投合肥西山以死今龙穴山是也盖山之东南隅有穴土人以山有一池又呼为龙池山张又新水记以此池水为天下第十池旁有庙乡人嵗旱于此祷】春秋山【在舒城县南三十五里相传唐贞元中有二禅子脱解于此遗骨尝存其来也实春秋之月遂以名山上有宋李公麟读书堂洗砚池又有望湖尖鳯凰台仙人峯仙人迹絶顶有洞可容数十人】王姥山【在舒城县南三十里昔有王姥脩行于此白鹿啣花以献近此有栲姥山】鹿起山【在舒城县东南三十里昔有名僧过此一鹿自山出僧即其地以化山有南岳行祠祠前有试心台洗劔池】响山【在舒城县南二十五里相传过其下者尝闻山中有声如鼓】马鞍山【在舒城县南三十五里以形似名】梅福山【在舒城县西七十里亦名梅山旧传梅福尉南昌弃官隠于此上有梅仙洞】鼓乐山【在舒城县南八十里与法华山相对旧传梁武帝未有嗣寳志云有髙人隠此山中三生前乃伶官作乐可致后生昭明太子以是得名】龙眠山【在舒城县西南八十里形若卧龙宋龙眠居士李公麟以此山为号元爕理溥化尝绘为图虞集诗爕侯起髙科得邑舒水上民淳事稀简田野甚夷旷战争遗迹泯山水良足赏幽栖南昌尉英爽赤壁将古仙家白云美人化黄壤岧岧龙眠山一士独可尚高懐托千载妙画极羣象向来读书防春雨草木长夷犹昔贤逺瑶席共来飨弹琴坐终日微泉散清响来者安可期徘徊以怊怅画图记彷佛以慰遐想】三角山【在舒城县西一百二十里峯有三角故名又名多智山以其水清润饮之能使人聪明博敏】百药山【在庐江县南一十里相传唐李百药尝到此】冶父山【在庐江县东北一十里旧为冶铸之所山势峻峭峯峦森密自麓至颠几五里余有三百六十四凹上有罗汉坛】金牛山【在庐江县西北三十里相传有金牛裂土而出其坑尚存】昆山【在庐江县南四十里产矾又名矾山】栭山【在庐江县西四十八里栭小栗也山多小栗因名山顶有井曰天井】福泉山【在庐江县南五十里山下有泉饮之可以愈疾故名】紫芝山【在无为州城西南山本土冈宋皇祐间生紫芝三百五十夲郡守茹孝标献于朝旧有平山堂及紫芝亭已废】朝喜山【在无为州西北四十里值嵗旱晨有云气是日必雨】吕泉山【在无为州西北四十里旧名石膏山上有泉世传吕洞賔于此挿劔泉忽涌出】轩车山【在无为州西北五十里宋王蔺退居之别墅】银瓶山【在无为州西北五十里一峯特起状如银瓶故名】白石山【在无为州西北五十里上有龙湫】毛公山【在无为州西六十里山之阳有毛公洞石壁尽刻毛诗然不知何时所刻】胡避山【在无为州西六十里旧名孤鼻山宋绍兴初郡人王之道保聚其上羣冦不能破】天井山【在无为州西九十里山顶二泉左曰黄龙右曰白龙故又名双泉山下有楚云洞】三公山【在无为州西南一百二十里接庐江县界山有三峯宋杨杰诗白云锁断三山峯】九卿山【在无为州西南一百二十里接庐江县界山有九峯上有仙人炼丹台】卧牛山【在巢县治后以形似名相传巢父许由尝隠于此】半汤山【在巢县东北一十五里有二泉名半汤池一冷一热合流其初冷热仍异数里之外始相混鱼自冷泉触热则亟回唐罗隠诗饮水鱼心知冷暖濯缨人足识炎凉】八公山【在巢县西北一十八里上有汉淮南王庙王名安好神仙有八公须眉皓白诣门希见门人曰吾王好长生先生无驻衰之术未敢闻八公咸变为童白日升天遗药在器鸡犬防之皆飞去宋王安石诗淮山但有八公名鸿宝烧金竟不成身与神仙守都厠何能鸡犬得长生】七寳山【在巢县东南三十里曹魏时濡须山为东闗七寳山为西闗上有烟霞亭唐杜甫诗兰若山髙处烟霞障几重】大秀山【在巢县南三十里峯峦秀丽宋杨杰诗水入平湖千里逺山横大秀一峯高】踟蹰山【在巢县南三十七里左传楚子观兵于坻箕山又陈荀朗破郭元建于踟蹰山盖坻箕踟蹰音相近】居巢山【在巢县南六十里其溪谷中有石研之如墨旧名墨山唐改今名】亚父山【在巢县东八十里亚父范増也増居此山之阳故名】金庭山【在巢县北九十里旧名紫微山即道书所谓第十八福地乃王子乔登仙处上有金庭洞下有紫微玉兰二洞相连又有杏花泉宋阮美成诗萧萧叶下晓风寒日上金庭恰一竿行遍杏花泉畔路紫云深处见星坛】武陟山【在六安州西二十里汉武帝南巡至山枞阳作歌而回登封霍岳道经此山】洪家山【在六安州东南七十里有寨四围石崖险峻宋绍兴中尝有洪氏率里民保聚于此】通光山【在六安州东南七十里山有穴穿透如月之状】九公山【在六安州西南七十里山顶有九石柱其状如人】三洄山【在六安州西南一百里又名三曲山中有小港通故步镇山随水势萦回三湾东北二十里名梅子岭可容数十万人】董靖原山【在六安州南一百二十里有寨山原平敞周围有小径相传宋绍兴间里民董靖避兵于此】祖家山【在六安州西南一百三十里形势髙昻宋绍兴间民多避兵于此】文家山【在六安州西南一百四十里亦居民避兵之所】甄家山【在六安州西南一百六十里相传有甄氏女于此得道白日飞升】陶成忠山【在六安州西南一百七十里山有古径﨑防而上傍多林木藤蔓掩蔽相传有陶鐡鎗者尝屯于此不知何时人】天人山【在英山县北三十里险峻有寨宋乡民尝避兵于此】英山【在英山县东五十里其山峯峦峭拔秀丽上有井井上常有云气望之罕见见之其年必丰】楼子山【在英山县东北七十里上有山寨】多云山【在英山县西北一百里接罗田县界山有九井嵗旱居民祷雨雨可立竢】霍山【在霍山县西北五里一名衡山一名天柱汉武帝南巡至盛唐以南岳衡山逺阻乃移岳神于霍而祀马又名南岳山山顶有天池龙湫风洞岳井试心崖凌霄树又有渌水池旱不干涝不溢宋曹灼诗七千七百七十丈丈丈藤萝势入天未必展来空似翅不妨开去也成莲月将河汉分岩转僧与龙蛇共窟眠直是画工须阁笔况无名画可流传】卓笔峯【在舒城县西一百二十里以形似名本朝顾琛诗卓立羣峯迥不羣中书未必尽如君濡来河汉三更露扫破虚空一片云神有巨灵方可把族非毛頴不须分翰林子墨能如此拟赋长杨更作文】栖鳯岭【在庐江县东三十里俗传尝有鳯栖于此】八仙岩【在六安州南六十里相传昔有八仙人经此因名】水洞【在庐江县玉虚观相传魏左慈尝喝石以塞洞口】吕仙洞【在无为州西北六十里有石泉药臼世传唐仙人吕洞賔曽扵此捣药】王乔洞【在巢县北九里相传王子乔学仙于此洞可容三百人前有仙人手迹后有朱熹尝逰到此六字刻于石宋阮美成诗双鳬飞去旧岩松老云闲鹤不回惟有桃花与流水自随春色出山来】崔仙洞【在巢县南三十里崔仙年六十余虽隆冬盛寒常浴涧中其石牀药臼尚存】白龙洞【在巢县西北四十里尝有白龙出入其中】巢湖【在巢县西一十五里一名焦湖周围四百余里港汊大小三百六十占合肥舒城庐江巢四邑之境汉永平中湖尝出黄金郡国志昔有巫言居巢县门石口出血当陷为湖未几有人以猪血戱涂之巫见之惊走地果陷又青锁髙议古巢一日江水暴涨寻复故道沟有巨鱼万斤三日乃死合郡皆食之独一姥素好善不食忽有老叟曰此吾子也不幸罹此祸汝不食其肉吾将厚报之东门石目赤城当陷姥日徃视有稚子欺之以朱傅目姥见忽登山而城陷为湖宋刘攽诗天与水相通舟行去不穷何人能缩地有术可分风宿雾疑深墨朝曦浴嫩红四山千里逺晴晦已难同】白湖【在庐江县东北三十里周回七十余里跨六乡与巢湖相连流入大江】百万湖【在无为州明逺楼下】金斗河【源出鸡鸣山东流至府城自西水闗流入城中至东门外厯金斗驿流入巢湖】店埠河【在府城东四十里水出圆疃通巢湖】金城河【在府城西九十里】三河【在府城南九十里其源有三合而为一入巢湖】裕溪河【在无为州东一百二十里源出巢湖东流入大江】桃林河【在无为州东源出太平山东流通裕溪河】石塞河【在舒城县西一百里自阳山下发源有石塞河中故名】柘臯河【在巢县西北源出合肥县浮槎山流入巢湖金乌珠入冦宋刘锜败之于此】淠河【在六安州西一名白沙河本泚水出霍山北迤逦流从安丰界入于淮】马栅河【在六安州东八十里相传河水忽泛石马二至古寺栅道而止】肥水【在府城南七十五里水出鸡鸣山北流二十里分为二其一东南流入巢湖其一西北流入淮水尔雅归异出同曰肥晋谢破符坚梁韦叡堰水以灌合肥皆在此】濡须水【在巢县治南一名天河水俗呼马尾沟源出巢湖东流经亚父山又东北注于江汉建安中曹操与孙权相拒于濡须月余权与操书曰春水方生君宜速去操乃还】桃溪【在舒城县北三十五里发源自六安州界河流入巢湖】绣溪【在庐江县西五十里发源马槽山下西日映之纹如锦绣其水绕城而下经升仙桥汇为黄陂湖又东流入于江宋王之道诗画桥雕槛接招提新有幽人榜绣溪十顷净明天上下两奁光映水东西飞楼涌殿参差见古木脩篁咫尺迷此景此时君信否縁杨隂里啭黄鹂】锦绣溪【在无为州治西南即双溪一名锦绣池宋杨杰诗十里喧阗锦绣川秋千人徤趂飞鸢花明栁暗丹青国日薄云浓水墨天】鼋潭【在府城西北百步】龙潭【在府城东北故梁县治后相传蜃母所居每山水乍溢有物自江而入或露头角羣鱼从之遡流而上渔者随捕之所获倍常】金鸡潭【在舒城县深十余丈鱼鳞不容俗传以为金鸡啖之人或有见龙防泳其中者】筝笛浦【在府城内后土庙侧渔人尝夜闻筝笛声及香气氤氲相传曹操溺妓舟于此】藏舟浦【在府城西北隅魏张辽拒孙权凿此浦以藏战舰浦有金沙滩唐刺史杜公作斗门引肥水于浦内岛屿萦回花竹葱蒨宋郭祥正诗花岛可怜春自媚栁州遥觉月微明】小吏港【在府境汉建安中府小吏焦仲卿妻刘氏为姑所逐自誓弗嫁其家逼之乃投水死仲卿闻之亦自缢于庭树唐李白诗孔雀东飞何处栖庐江小吏仲卿妻为客裁缝君自见城乌独宿夜空啼】饮牛港【在巢县东门外亦名洗耳池相传许由尝引牛抵此见洗耳者由不引牛而去】听书港【在巢县西北五十里相传昔有儒士读书于此】铁阑井【在府城中旧尝铸铁为阑】状元井【在府学宋马亮为郡学生擢进士第一因名】孤井【在舒城县西一百五十里俗名孤井源又有龙井三曰风井曰雷井曰雨井遇旱祷雨多应】左慈井【在庐江县治南相传魏左慈尝置丹一粒于井中宋政和间每清夜气肃辄红光然烛天】仙人井【在无为州东北三里冬夏不竭相传唐吕洞賔尝过此取水饮今石阑上跪迹尚存】亚父井【在巢县治后亚父即范増也】汤泉【在舒城县西南七里冬夏常热可以烹茶又英山县东西亦有汤泉二四时沸腾不竭】太守泉【在无为州城内旧景福寺宋米芾诗甘泉如惠山】笑泉【在无为州西北五十里又名吕泉旧传唐吕洞賔憩此卓劔泉忽涌出石底累累如贯珠人有笑谩泉益滚沸故俗呼笑泉】金斗池【在府治按天文一星在南斗曰合肥对九江星夹辅黄道而合肥入斗度最多故号金斗池之名亦此义】白公池【在府城东故梁县地春秋时白公屯兵于此又有白公城】饮马池【在庐江县西四十里相传汉末曹操饮马于此】南池【在无为州城南宋满维端诗偃月城西锦绣川回环亭树曲池邉蓝舆蜡屐闲投入竹坞花溪信步前照日寒梅融素艶拂波垂栁弄轻烟东君已放春消息为赋寻芳第一篇】墨池【在无为州治内西北宋米芾为守日所凿池中蛙声聒人芾取瓦书押字投之自是蛙不鸣有芾书墨池二字】嘉莲池【在无为州治北池中红莲弥望旧生□蔕故名】西塘【在庐江县西三十五里溉田四百余顷】润州塘【在英山县北延袤数丈相传谓润州水涨则塘水满而不流消则浅而不竭】七门堰【在舒城县西汉羹颉侯刘信筑魏刘馥复脩之利民甚博】□□堰【在舒城县南亦刘信所筑】乌羊堰【在舒城县南一十五里与七门□□三堰共溉田二万余畆】鹊尾渚【在舒城县治西北旧有鹊亭按左传楚伐吴吴人败诸鹊岸杜预注舒城鹊尾渚是也】花平涧【在府城南七十里】鐡索涧【在府城北西公村涧东穷处一潭甚深虽旱不竭旧传尝有铁索见水际】逃蛟涧【在霍山北相传淠河有蛟为人害楚公子芊乙射走之】寻骡涧【在六安州西四十里相传有道人骑骡息树下骡走不知所之寻至此涧骡遂入水道人亦从而没】独龙涧【在六安州西五十里相传昔有一龙从此出】
