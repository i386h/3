<!-- { "loadSidebar": true } -->
　　土产铜【武康安吉长兴县出】锡【安吉州出】绫　丝　绵【各县皆出视他郡甚佳】笔【归安县出视他处特胜】莼菜【乌程县苏湾出】茶【长兴县顾渚中出】菱【归安县菱湖出】鲈鱼【太湖出】钳锅　矿灰【俱长兴县出】钟乳石【乌程县卞山出】紫英石【乌程县□山出】
　　公署湖州守御千户所【在府治东贵泾坊旧为长兴卫在长兴县本朝洪武二年改为守御千户所八年移建于此】
　　学校湖州府学【在府治东北唐时有孔子庙在霅溪南学附焉宋建学于城西北元正中移建于此本朝洪武初重建】安吉州学【在州治西旧在洲东洪武中始迁于此】乌程县学【在县治东元至正中建】归安县学【在县治东元泰定中建】长兴县学【在县治南旧在治东宋南渡后迁于此以上三学俱本朝洪武中重建】徳清县学【在县治东旧在县南正统六年迁于此】武康县学【在县治东南宋天圣中建本朝洪武中重建】孝丰县学【在县治东治元年建】
　　书院安定书院【在府治西北宋安定胡瑗尝教授湖学淳祐中为建书院本朝宣徳间重修】东湖书院【在长兴县东北二十五里元时邑人蒋必胜创诏赐今额】
　　宫室销暑楼【在府子城东南唐贞元中节度使李词建杜牧诗晴日登攀好危楼物象饶一溪通四境万岫绕层霄鸟翼舒华屋鱼鳞棹短桡浪花机乍织云叶匠新雕远吹流松韵残阳度柳条时陪庾公赏还悟脱烦嚣】清风楼【在防景楼东唐刺史王浦建】防景楼【在清风楼西销暑楼东宋徐仲谟以为髙下得所景物都防故名】管公楼【在归安县西南元赵孟頫妻管氏建为祀先之所】碧澜堂【在府子城东南霅溪之西唐刺史杜牧建有杜书扁三大字呉越王钱镠尝题诗于壁宋陈尧佐诗苕溪清浅霅溪斜碧玉寒光照万家谁向月明终夜听洞庭渔笛隔芦花】尽心堂【在武康县防事东又名东堂宋嘉祐中建绍圣中毛滂新之有园林之胜】六客堂【在府治圃中宋元祐中知州张询作六客诗序曰昔李公择为此郡张子野刘孝叔在焉而杨元素苏子瞻陈令举过之防于碧澜堂子野作六客词传于四方今仆守是邦子瞻与曹子方刘景文苏伯固张秉道来过与仆为六而向之六客独子瞻在复继前作子野为前六客词子瞻为后六客词】四贤堂【在子城东南隅宋淳祐间知州事髙衡孙建以祀王羲之谢安顔真卿苏轼本朝张羽有四贤诗】东莱书堂【在徳清县北三里月泉之侧宋吕祖谦读书处嘉熙间邑令章君保扁以东莱】丛桂堂【在安吉州治东宋朱三思三省兄弟叔侄一门登科者二十七人后人因名】西亭【在府治西南下瞰苕溪梁天监中郡守柳恽建唐张籍诗霅水碧悠悠西亭栁岸头夕阳生逺岫斜照逐流】洼樽亭【在岘山有石樽可贮斗酒唐别驾李适之尝饮于此后顔真卿及门生弟侄多擕壶觞来游作李相石樽宴集联句元至元中建亭其上】白苹亭【在白苹洲北唐贞元中建为一郡胜处刺史杨汉公重修又建集芳三光朝霞碧波四亭于侧】墨妙亭【在府治北宋苏轼记有云熙宁四年髙邮孙莘老守呉兴明年作墨妙亭于府第之北逍遥堂之东取凡境内自汉以来古文遗刻以实之是嵗十二月余以事至湖而莘老求文为记】溪光亭【在归安县治前宋开禧初知县郑昭先建苏轼诗决去湖波尚有情却随初日动檐楹溪光自古无人画慿仗新诗与写成】真赏亭【在安吉州西三里上方山之麓宋乾道间县令安鼎梦游此山后因往上方寺循行而南经此与昔所梦无异遂建亭名真赏苏轼诗自昔懐清赏神游杳霭间如今不是梦真实是庐山】钓台【在长兴县西北三十里石壁屹然陈武帝微时尝垂钓于此】爱山台【在府城内西北宋时筑取苏轼尚爱此山看不足命名登台则城外羣山一览在目元张世昌碑记尚存】嵗寒台【在子城东壁傍有古松因名】霅溪馆【在乌程县治南本名白苹馆梁太守萧深建唐刺史顔真卿改今名杜牧诗万家相庆喜秋成处处楼台歌板声千嵗鹤归犹有恨一年人住岂无情夜凉溪馆留僧语风定苏潭看月生景物登临闻始见愿为闲客此间行】松雪斋【在府城内甘棠桥西元赵孟頫之别第也】
　　关梁骆駞桥【在府治东唐建旧有顔真卿所书骆駞桥三字后传刻失其真】仪鳯桥【在府治西南唐仪鳯间建故名】望州桥【在府城迎春门内跨运河视众桥独髙】定安桥【在乌程县治南二里】兴徳桥【在府城东南九十里宋建元末重修】三登桥【在徳清县东北四十里宋袁説友张岩王大有皆寓居此相继登第里人荣之故名】
　　寺观飞英寺【在府治东北二里唐咸通中建寺西有舍利石塔】岘山寺【在府城南二里晋建宋名显化本朝改今名】普静寺【在府城东南九十里梁沈约先葬父于此嵗时来奠墓后迁葬以地为寺】道塲寺【在道塲山唐中和间有讷僧辞师出行师命之曰逢道即止讷经此山遂结庵后建为寺本朝改今额】福田寺【在府城东四十里本谢灵运故宅唐建为寺】广惠寺【在长兴县东九里乃陈髙祖故宅建为寺号天居宋改今名】大雄寺【旧在长兴县治西北陈建本朝迁县治东南】八圣寺【在徳凊县东三十六里梁青州节度使沈子真堂前井起光八道遂舍宅为寺武帝赐名八圣】常乐寺【在安吉州治西呉时建防外有静蛙池】妙观【在府治北梁时建元赐今名】元峰观【在徳清县南二里宋绍兴中建】囘仙观【在安吉州西南五十里本宋沈东老宅熙宁中因吕洞賔题诗于壁遂舍宅为观】佑圣宫【在乌程县西北宋时建白玉蟾尝题诗于壁】祠山宫【在长兴县治西】玉枢道院【在安吉州治西已上宫院俱本朝洪武中建】
　　祠庙防风氏庙【有三一在武康县治东一在风渚湖上一在县东南十八里唐元和中建呉越王钱镠尝致祷有应封显徳王碑刻尚存防风氏夏禹时诸侯也】呉夫槩庙【有二一在长兴县东二里一在县西南七十里祀呉王夫槩俗称为都监以其昔曾监筑城故也】项王庙【在乌程县东北四里唐顔真卿碑述王与叔父梁避仇呉中盖今湖州也】呉大帝庙【在府罗城内呉赤乌五年建有碑大帝呉主孙权也】徐孺子庙【在孺山下孺子南州髙士樨也】余不亭侯庙【在徳清县治南晋孔愉以讨华轶功封侯因墓为庙人祀之至今】李卫公祠【有二一在安吉州西北三里一在乌程县有呉道古碑卫公唐李靖尝擒辅公祐有功是郡】忠烈庙【在府城内骆駞桥东祀唐顔真卿宋嘉祐中知州张田移公所书干禄字碑放生池碑项王碑射堂碑列于两庑绍兴初用守臣汪藻请赐额忠烈】贞曜先生祠【在武康县西一里贞曜唐孟郊旧居于此】三功祠【在玉磬山前祀本朝巡按都御史张津巡按御史解冕金坛县令刘天和治间广苕贼乱三公有收复之功祠因以名嵗春秋祭】
　　陵墓孙和墓【在府城西陵山号明陵和呉主孙皓父也】谢安墓【在长兴县南六十里三鸦村晋谢安初葬建康之梅山后被发其裔孙长城令夷吾迁葬于此有宋大观中墓田碑】九女塜【在长兴县西八十里相传隋时有人生九女叹曰生女不生男死谁我瘗后九女裒金厚葬故名人尝秉烛入塜第见一石室石壁间隠若有碑刻图画之文】胡瑗墓【在何山欧阳修撰墓表】赵孟頫墓【在徳清县北一十八里东衡村】商彭祖墓【在孝丰县西南二十里广苕乡彭宅里】
　　古迹防风国【在武康县东二十里封禺二山即其所守者】故菰城【在府城南二十里楚春申君黄歇立菰城起楼连延十里秦并楚改置乌程县】晏子城【在长兴县西南一百二十里齐晏子娶呉女筑此城】三城三圻【在长兴县东临太湖乃呉王屯戍之地步骑列于三城水军列于三圻城与圻相接畛】呉王城【在长兴县即县郭也呉王夫槩所筑晋因其城狭而长故取以名县曰长城】故鄣城【在长兴县西南一百二十里秦灭楚置故鄣县为鄣郡治汉属丹扬郡王莽改曰候望东汉复旧晋属呉兴郡】故长州【在长兴县隋大业末沈法兴置此州后废】故绥州【在长兴县唐武徳中置因古绥定县为名又更名雉州后废】故安州【在武康县唐志云李子通立安州又曰武州唐初因之寻废】废东迁县【在府城东四十一里晋太康初分乌程东乡置隋平陈并入乌程】废原乡县【在长兴县汉中平初分故鄣县置晋属呉兴郡后废唐武徳中复置属雉州寻并入长城】废长城县【在长兴县东南十八里晋武帝分乌程西乡立长城县于富陂村即此】废永县【在府城西北汉兴平初太守许贡奏分乌程置此县】伍子胥宅【在府城西伍林村昔子胥避难筑室于此】谢宅【在乌程县亦名谢车骑宅】王祥宅【在安吉州东三十里梅溪乡傍有卧冰池相传晋王祥尝寓此】子昂别业【在徳清县元赵孟頫所居有懐徳清别业诗阳林堂下百株梅傲雪凌寒次第开杖上山禽晓啁哳定应唤我早归来】南园【在府城安定门内宋宝元二年知州滕宗谅建五亭凿二池庆厯中知州马寻常宴客于此酒酣赋诗胡瑗作序刻石于园中】石林【在府城西北二十八里宋尚书左丞叶梦得居此当时堂亭不一今所存者惟石林精舎】烟霞坞【在武康县东七里寳溪昔刘頴士之别墅林麓之胜号洞天中有岩岩上有亭曰藏天岩前瀑泉声激如雷有桥亭名挂云最为胜防谷口梅花绵亘数十里】孝鵞塜【在长兴县东蒋湾唐天寳末邑人沈氏畜一母鵞将死其离悲鸣不复食母死啄败荐覆之又啣刍草列前若祭奠状向天悲呌而死沈氏异之凾二鵞埋此后人因呼为孝鵞塜】
