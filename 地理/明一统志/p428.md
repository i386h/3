<!-- { "loadSidebar": true } -->
　　建置沿革禹贡荆州之域天文翼轸分野春秋时为黄国地后属楚楚徙邾君于此又名邾城秦属南郡汉为西陵县及邾县地属江夏郡三国时魏为重镇后属吴晋属弋阳郡又析置西阳国东晋以邾城为豫州治所宋为西阳郡南齐分置齐安郡北齐兼置衡州陈罢州后周复置隋改为黄州大业初改永安郡唐初复置黄州天寳初改永安郡乾元初复为黄州并治黄冈县中和初徙治邾城宋迁州治江濵今府治是也元为黄州路河南行省本朝为黄州府改今属领州一县八
　　黄冈县【附郭本汉西陵县地属江夏郡南齐置南安县为齐安郡治北齐兼置巴州陈废后周改置弋州县属焉隋废州郡改县曰黄冈寻以县置黄州唐以木兰县省入宋元仍旧本朝因之编戸八十六里】黄安县【在府治西一百二十里本麻城黄冈黄陂三县地嘉靖末以其地僻多盗从抚臣之请始建为县编戸四十里】蕲水县【在府城东南一百一十里本汉江夏郡蕲春县地刘宋于此立浠水县及永安郡梁又析置蕲水县隋郡废以二县属蕲州唐初改浠水曰兰溪省蕲水县后又改兰溪为蕲水县宋元仍旧本朝改今属编戸七十六里】罗田县【在府城东一百四十里本汉蕲春县地梁于此置义州及义成郡隋废州郡为罗田县属蕲州唐省入浠水县宋以石桥镇仍陞为罗田县后废元复立本朝改今属编户四十九里】麻城县【在府城西北一百八十里本汉西陵县地属江夏郡梁置信安县及北西阳县陈废北西阳置定州后周改曰亭州隋改麻城县属黄州后属永安郡唐复置亭州又析置阳城县寻省元和初又以麻城省入黄冈后复置属黄州宋端平间徙县治什子山元复旧治本朝因之编戸一百三十里】黄陂县【在府城西二百四十里本汉西陵县地汉末刘表使黄祖于此筑城为镇后齐以镇置黄陂县及南司州后周改曰黄州隋废州后以县属永安郡唐初复置南司州寻废州以县属黄州宋移治鄂州青山矶元复旧治本朝因之编戸四十六里】蕲州【在府城东三百一十里西汉为江夏郡蕲春县东汉置为蕲春国吴改蕲春郡晋省郡以县属弋阳郡东晋改为蕲阳县宋齐并属西阳郡北齐置齐昌郡兼置罗州后周改曰蕲州隋初郡废后改州为蕲春郡唐为蕲州宋淮南西路元改置蕲州路本朝改路为府又改为州属黄州府编戸六十四里领县二】广济县【在州城东六十里本汉蕲春县地唐武徳中析置永宁县天寳初改广济县宋绍兴初废县为镇寻复置嘉熙间徙治大江中洲元复旧治本朝因之编户五十三里】黄梅县【在州城东一百七十里本汉蕲春县地东晋置新蔡郡及永兴县隋初改新蔡县后改黄梅县属蕲州唐初以县置南晋州寻废州县仍属蕲州宋嘉熙间侨治中州元复旧治本朝因之编户五十三里】
　　郡名齐安【南齐名】永安【隋名】
　　形胜淮楚之交【齐安志通接巴蜀襟带江汉介乎淮楚之交】濵带江淮【唐李勣制云蕲春之地濵带江淮镇捍之重允属功烈】前界大江后接崇阜【唐刺史脩文宣王庙记】淮甸上游【宋王禹偁月波楼诗淮甸为内地黄冈压上游】长江绕郭【宋苏轼黄州诗长江绕郭知鱼美好竹连山觉笋香】山川相缪【苏轼赤壁赋东望夏口西望武昌山川相缪欝乎苍苍】地连云梦城倚大江【王禹偁表】一大薮泽【宋张耒杂志黄州盖楚东北国之鄙与蕲鄂江沔光夀一大薮泽也】北接光蔡东峙皖【宋蕲州兴复旧治记南距大江北接光蔡西连黄冈东峙皖】占淮壖上腴【宋闗咏蕲州神光观记占淮壖之上腴属帝毂之冲会】
　　风俗淳质俭约【隋志俗尚淳质好俭约】土风厚善【苏轼防韩魏公诗山水淸逺土风厚善】尊徳乐道【同上其民寡求而不争其士静而文朴而不陋尊徳乐道独异于他邦】田事不脩【张耒杂志民有鱼稻之利农惰而田事不脩】甿俗富庶【宋闗咏神光观记蕲西善封甿俗富庶】乐于为儒【同上秀民乐于为儒而不轻释其业彬彬喜学有邹鲁之遗风】狱讼稀少【宋秦观谢表矧蕲春之便郡实淮右之名区风气和平狱讼稀少】
