<!-- { "loadSidebar": true } -->
　　山川荐福山【在府城东三里上有荐福寺鲁公亭】芝山【在府城北四里初名土素山唐刺史薛振于山颠得芝草三茎因改今名山下旧有能仁寺登其阁可见匡庐宋范仲淹诗偶临西阁望五老夕阳开】阁山【在府城南一十里上有仙人白子高遗迹宋守毛祐之宿山下梦一人自称楚王陈涉遂建阁立庙于上因名又名仙阁山】风雨山【在府城北一十五里古为雩坛祷辄风雨故名】马迹山【在府城东北三十里道书为第五十二福地晋王遥炼丹其上有斗坛炼丹井石药盂遗迹宋范仲淹诗灵坛拱上百神清碧坞红霞相映明曲径犹无青草合乱峯时有白云生元周伯琦诗西晋仙人留舄处桃花流水护青山空坛风撼龙蛇窟絶壁云通虎豹关】尧山【在府城西三十里相传尧时洚水避难者居其上因名初州以尧山为号又以地衍饶遂加食为饶】莲荷山【在彭蠡湖中望之如荷叶浮水上】表恩山【在莲荷山南十余里濵彭蠡湖每春水涨则山在湖中】白鹿山【在府城东五十里唐永徽中张蒙游猎逐白鹿于此】韩山【在府城北六十里有韩信祠遗址】巍石山【在府城北八十里一名狮子山下有龙居寺宋岳飞诗巍石山前寺林泉胜境幽紫金诸佛相白雪老僧头潭水寒生月松风夜带秋我来属龙语为雨济民忧】铁篮山【在府城东北一百里旧传列子尝采药于此】鄱阳山【在府城西北一百十五里鄱阳湖中初名力士山唐改今名】石步山【在府城西北一百四十里有石室如堂殿常有烟霭不可入】独角山【在府城西北一百六十里唐王琏记载尝有独角兽居此】郭璞山【在府城东和南乡根盘五十里崇高百仞峯峦峭拔为鄱阳郡山之冠世传郭璞尝旅寓于此】羊角山【在余干县治东两峯回曲相向状如羊角故名唐改名余干山又名冠山山多奇树怪石山下旧有亭相传陆羽尝煮茶于此】玉马山【在余干县南山下有白石如马俗号曰白马山唐改曰玉马】藏山【在余干县治西虽不甚高而悬崖峭壁为特胜上有梅岩宋赵汝愚读书其下理宗为书梅岩二字】冕山【在余干县东五里相传隋末林士退保余干敌至市民避居此山得免于难遂名免山后人以邑有冠山又因有吴楚冠冕之名改曰冕山】石虹山【在余干县北一十里有横石跨水文彩若虹又有一石室甚广旁列石障如屏风有古篆书八十三字岁久莫能辨】洪崖山【在余干县西北六十里濒鄱阳湖相传晋张氲炼丹其上有丹井仙坛观拍笑亭遗迹】万春山【在余干县东七十里山有两峯峭拔中有天池水清而味甘】康郎山【在余干县西北八十里濵鄱阳湖相传有姓康者居之因名一名抗浪山谓能与风涛抗也讹曰康郎国初大兵与陈友谅战于山下有死事者故建忠臣庙于其上】五彩山【在余干县西南八十里战国时吴申自鄱阳徙居之生子芮时山有五彩云气故名】康山【在乐平县治北盖县之主山一名东山】乐平山【在乐平县西二十五里山有石似墨旧名石墨山唐改今名】乳泉山【在乐平县西北六十里山有石如砚初名石砚岭西麓出乳泉唐改今名】石城山【在乐平县东南六十里一名石城岩又名仙人城怪石萦结十余里中有空洞宋少卿李常题曰丛玉李伯时画为图彭汝砺诗有花开洞府春常在人防瀛州夜未归之句】吴溪山【在乐平县西山有石室室中有石鼠石人之类】军山【在乐平县东六十里山势崇高唐末乡军保山捍冦故名宋张显诗钜镇压坤维层颠没云屯上欲看星斗悬崖那可扪】仙鹤山【在乐平县南六十里下有一池三阜中阜有灵鹤观相传汉张道陵遗迹】文山【在乐平县东南七十里山磅礴亘连广信之弋阳贵溪二县多幽险今特设官镇之】鳯游山【在乐平县东北八十里山势盘礴为徽饶间一巨镇旧名濬源唐改今名】青峯山【在浮梁县治东古谚云青峯脚下圆浮梁出状元宋程瑀读书其上有诗云为问寺前圆也未不应乆负壮图人后果为释褐魁】王师山【在浮梁县东五里宋朱貔孙未显时居其下有道人云兹山秀拔当出王者师后貔孙授太子谕德为度宗师】阳府山【在浮梁县西二十五里景德镇峭立溪侧下有阳府寺泉石幽胜】万户山【在浮梁县西二十五里竒秀耸拔相传晋郭璞云当有封万户者宋程节应之】石皷山【在浮梁县北三十里临溪有石山似皷】金鱼山【在浮梁县西三十里宋程节之祖居其下以渔钓为业有异人指其卧榻曰异日葬此子孙当为望族后节与弟子俱显荣】九英山【在浮梁县南五十里唐甯殷居其下殷有九子名皆从山字据此境以御黄巢后人因呼此山曰九英】程山【在浮梁县东六十里初名石山陈时程灵洗之裔居其下族既盛大遂改山名】石门山【在浮梁县南六十里宋尚书彭汝砺读书处旁有龙池水深莫测】芭蕉山【在浮梁县东八十里翠巘挿空望之如蕉林】天门山【在德兴县治西山颇崇高】岁寒山【在德兴县西二里宋周冕隠居此山镌岁寒二字于石崖故名】肯堂山【在德兴县东南二里宋邑人余敛持节江南诏许归侍其亲乃构堂山下张商英匾曰绣防其子瀚复新之朱熹扁曰肯堂因以名山】银山【在德兴县东三里一名邓公山山出银唐总章初置塲至宋天圣间山穴倾摧而银课未除范仲淹守郡请罢于朝因有诗云三出专城鬓已霜一封奏罢邓公塲】大茅山【在德兴县东南山最磅礴千峯万嶂深林邃谷为一邑之冠】毛山【在德兴县东南八十里】紫云山【在安仁县西北与余干白云山相接】张古山【在安仁县治东相传晋张徽学道于此十余年后仙去】华山【在安仁县北七里山最奇秀类池州九华山】夕阳岭【在浮梁县东一百二十里相传篮采和尝吹笛于此】吴岭【在安仁县西南六十里相传汉吴芮与车王尝战于此其颠有洗马池石上有巨人迹】芙蓉峯【在乐平县东南六十里状如芙蓉】五花峯【在浮梁县东八十里有五峰亦名莲花峯】洪岩【在乐平县东北九十里县有天井岩桐木岩风岩而洪岩最着岩在山腰有石室南北相通其中云泉声不絶山下洪氏居之又名洪源】水龙岩【在浮梁县新合都有水潜行地中其南有鳯游岩有大石室避地者会居之】洞灵巗【在浮梁县东有洞四曰庆云曰莲花曰含虚曰张公云】仙巗【在安仁县东南七十里岩半有穴二十四人不能到下有溪流渔舟人仰视穴中各有杵臼织机纺车床具水桶仓板之类每占其仓板开则岁丰闭则岁歉云】鄱江【在府城南门外会德兴浮梁及徽州广信诸水流经城南环城流至西北复分为二俱入鄱阳湖亦名双港水】乐安江【在乐平县治南源出徽州府经德兴县会诸水合流经此下流入鄱江】锦江【一名安仁港源发广信府流经安仁县前防白塔河下流经余干县入鄱江江有云锦石故名】昌江【在浮梁县南源出县东八十里西流会诸溪水经此下入鄱江】澹津湖【在府城内穴城而出流入鄱江】东湖【在府城东一名督军湖下流入鄱江相传鄱令吴芮尝习水战于此有督军台尚存】鄱阳湖【在鄱阳县西四十里即禹贡彭蠡也延袤数百里隋以鄱阳山所接故名宋王安石诗茫茫彭蠡春无地白浪春风湿天际东西捩柁万舟回千岁老蛟时出戯】族亭湖【在余干县西八十里后汉张逸封族亭侯因此名也】康郎湖【在余干县西七十里即鄱阳湖南涯】龙停湖【在乐平县治南四时不竭】怀蛟水【在府城南江中有蛟五月五日乡人于此竞渡俗呼为怀蛟水唐刺史张栖真尝幖孝经以示训又名孝经潭】余水【在余干县治前会县之西南诸溪余水故名以其三道而入又名三余水或曰吴楚越之余水也故名三余】云锦水【在安仁县发源于福建之邵武府光泽县】鄱源水【源发浮梁县东北一百四十里高山下西流百里入昌江】建节水【在德兴县治西南源出广信弋阳县西北流经县境下入乐安江】洎水【源出德兴县东南一百二十里高山下亦为鄱水之源】龙窟河【在余干县南一十五里源出广信之兴业溪经此西流入鄱阳湖】白塔河【在安仁县东源发广信龙虎山及抚州金溪县合流入锦江】大溪【在德兴县北二十里源出徽州源县至县境会诸溪水下流入乐安江】玉石涧【在安仁县治东】乌石涧【在安仁县南二十里源出临川下入白塔河】蠙洲【在鄱阳县西水多蚌唐贞观中尝有采珠于此者】琵琶洲【在余干县治南水中拥沙成洲状如琵琶宋汪洋诗塞外风烟能记否天涯沦落自心知眼前风物参差是只欠江州司马诗饶鲁诗浔阳江上谱无传化作沙汀越水边一段遗音人不识夜深幽咽下滩泉】汰金洲【在乐平县西一十五里】马塘【在府城东北四里唐刺史马植筑因以为名】薛塘【在乐平县清泰坊宋岳飞狱成大理少卿薛仁辅不署奏牍明飞无罪秦桧怒谪饶州仁辅卜居乐平宅傍有一塘后人因名】天仙池【在乐平县东北天仙观前相传唐贞元中月夜有二羽衣对语桥上乆之各驾鹤上升】流杯池【在府西南千户所后宋范仲淹凿】龙池【在冠山颠宋王安石诗老龙天上回峯顶石池开嘘浪乱晴旭蛰沙惊冻雷】龙泉池【在浮梁县南六十里水深莫测岁旱投以楮镪有鱼衔之而下即雨】淬劒池【在德兴县南七里相汉吴芮淬劒处】化龙池【在德兴县学东宋绍兴中凿本朝永乐初池开并头莲次年登进士者三人】七星井【在府城内宋范仲淹所凿井旧有七窍今湮废仅存其一】神劒井【在乐平县治前相传晋石敬纯为父报讐追杀牛昌隠经此饮水留劒故名】劒井【在浮梁县治东相传晋蔺真人卓劒处其水清冽大旱不竭】龙井【在余干县东南八十里岁旱汲水祷之辄应】龙女井【在余干县西南八十里相传杨吴时有蔡氏女年十六父母欲嫁之女不从父母挞之女因投井追至无踪但见双履浮水上时以为龙女今岁旱徃祷焉】潮泉【在鳯游山麓有石窍可尺许日常两潮其出汹涌其收尽涸宋杨简诗妙藏天地秘神斧为谁开水性元流下山灵强勒回】市佛泉【在浮梁县治西能仁寺前平地涌出四时不竭】胆泉【在德兴县北铜山下一名铜泉以泉浸铁数日辄类朽木取以刮其屑煆炼成铜】瀑布泉【在安仁县东马祖岩其泉从山腰下飞防百余丈】邵公隄【在府城东北三里唐刺史李复筑以捍江百姓思其德如邵公故名】
　　土产铜【德兴县出】瓷器【浮梁县出白者莹洁如玉亦有青花及描金者极为精致】茶【各县出】藩封淮王府【在府城内北宣徳十年改府治建】高安王府　南康王府上饶王府　吉安王府　广信王府　崇安王府嘉兴王府　德兴王府　顺昌王府　永丰王府绍兴王府【俱同城】
　　公署饶州守御千户所【在府城西南隅洪武初改旧府治建】
　　学校饶州府学【在府治西宋庆厯中建】鄱阳县学【在府治北宋庆厯间建二学俱本朝洪武初重建】余干县学【在县治东唐置于江濵以水患迁县左宋以来迁建不一绍兴间得董氏东湖故宅迁之即此本朝重建】乐平县学【在县治东宋熈宁间建本朝洪武三年重建】浮梁县学【在县治西北宋元丰间自县东北徙于此本朝洪武初重建后燬治间重建】德兴县学【在县治东南宋治平初建】安仁县学【在县治东隅宋建炎间建已上俱本朝洪武初重建】万年县学【在县治西正德十年创建】
