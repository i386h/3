<!-- { "loadSidebar": true } -->
　　人物周百里奚【春秋宛人事虞公七年而无所遇知其将亡不谏而先去之秦困于牛口之下秦穆公闻其贤以五羊皮赎之授以国政秦日强盛号曰五羖大夫】骓甥　聃甥　养甥【左传荘公六年楚文王伐申过邓邓侯曰吾甥也止而享之三甥曰亡邓者必此人也若不早圗后君噬脐邓侯不从其后楚果灭邓】长沮　桀溺【俱叶人避世隐居孔子过叶见长沮桀溺耦而耕使子路问津焉长沮曰是鲁孔丘与是知津矣桀溺曰防防者天下皆是也而谁以易之耰而不辍】丈人【叶人以杖荷蓧子路遇之问曰子见夫子乎丈人曰四体不勤五谷不分孰为夫子植其杖而芸止子路宿杀鸡为黍而食之明日子路行以告子曰隐者也使子路反见之至则行矣】范蠡【南阳宛人事越王勾践苦身戮力与谋灭吴以报会稽之耻及勾践既覇遂辞越乘舟浮于五湖出齐变姓名号鸱夷子皮之陶为陶朱公三致千金再分与贫交昆弟天下言富者称陶朱公】汉直不疑【南阳人文帝时为郎同舍有告归者误持同舍郎金去金主意不疑不疑买金偿之后告归者至而归金亡金郎大慙以此称为长者景帝朝为御史大夫以功封塞侯】张释之【南阳堵阳人以赀为骑郎十年不得调后拜廷尉惟务持平语曰张释之为廷尉天下无寃民景帝时出为淮南王相子挚官至大夫免以不能取容当世故终身不仕】杜延年【南阳杜衍人父周武帝时御史大夫延年寛厚明法律昌邑王废劝霍光立宣帝以定策功封侯益士出奉车驾入居九卿延年卒子缓嗣侯缓六弟五人至大官】杜钦【延年子少年好经书目偏盲而知名于时举直言歴陈灾异拜议郎徴诣大将军王幕府多所匡益兄子业有材能为太常数言得失不事权贵】李通【宛人父守好星厯防记通知汉当复兴乃遣从弟轶迎光武相结定议举兵光武即位徴为卫尉封固始侯进拜大司空卒谥恭侯通性谦恭常欲避权势能以功名终云】邓禹【南阳新野人防游学与光武相亲光武収河北杖防往见説曰明公莫如延揽英雄务悦民心立髙祖之业救万民之命光武大悦与定计议任使诸将多访于禹以前将军持节入闗名震闗西拜大司徒封髙宻侯参议大事卒谥元侯禹内文明笃行淳备有子十三人各使守一艺长子震次袭次珎俱封侯自后累世贵宠为侯为公者三十一人大将军以下及州牧郡守九十八人其余侍中等官不可胜数】邓训【禹第六子少有大志显宗初为郎中谦恕下士士多归之防上谷变诏训屯兵为防鲜卑不敢近塞元和初拜张掖太守羗胡来者待以恩信小大感悦皆欵塞纳质遂罢屯兵久之卒于官羗胡旦夕临哭者数千人家为立祠元兴初谥敬侯】吴汉【宛人勇鸷有谋初从光武击贼有功累拜大将军及即位拜大司马封舞阳侯屡率诸将破贼后讨公孙述于成都八战八克光武尝曰吴公差强人意隐若一敌国在朝斤斤谨质形于体貌卒谥忠侯】陈俊【南阳西鄂人少为郡吏从光武击铜马五校短兵所向必破斩其渠帅光武叹曰战将尽如是吾何忧哉以功封祝阿侯】任光【宛人少忠厚为乡里所爱为信都太守光武自蓟还不知所向闻光坚守信都即驰赴之以为左军将兵以从旬日间兵众大盛遂屠邯郸建武初定封阿陵侯子隗义行内脩显宗朝累官司空持重处正鲠言无囬】朱祐【宛人为人质直尚儒学从光武征河北以为防军常力战防阵累立战功拜建议大将军后封堵阳侯】贾复【冠军人少好学习尚书从光武为破虏将军有折冲千里之威后拜执金吾封冠军侯又以功进封胶东侯复为人刚毅方直多大节既就第阖门养威当时功臣惟复与邓禹李通得叅议大事卒谥刚侯子宗少有操行多智畧建中初为朔方太守匈奴畏之不敢入塞徴为长水校尉曽孙建为侍中光禄勲】马武【南阳湖阳人从光武破王寻击群贼力战无前为骑都尉建武初拜捕虏将军数从征有功定封杨虚侯后击破西羗复増邑焉】来歙【新野人六世祖汉武帝时光禄大夫父仲哀帝时諌大夫歙事光武拜太中大夫説隗嚣归汉嚣叛复以精兵袭破之陇右遂安进攻公孙述蜀人大惧使客刺之谥曰节侯歙有信义忧国忘家忠孝彰著子褎嗣帝嘉歙忠节又封其弟田为宜西侯】来歴【歙曾孙以公主子为侍中歴迁执金吾太仆时侍中周广等谗防太尉杨震歴以其伤害忠良絶不与交顺帝立累迁车骑将军终大鸿胪弟祉为步兵校尉超为黄门侍郎】岑彭【南阳棘阳人王莽时守本县长汉兵起率众降从平河北光武即位拜廷尉与吴汉等収洛阳讨平南方进封舞阳侯后与吴汉围隗嚣公孙述遣将救嚣彭奉勑击蜀长驱入関径防武阳全蜀震骇述大惊曰是何神也乃使客夜刺杀彭赐谥壮侯子遵嗣徙封细阳侯帝思彭功复封遵弟淮为谷阳侯】马成【棘阳人世祖徇頴川调守郏令从征伐平江淮地封平舒侯从征破隗嚣以为天水太守后代李通行大司空事拜杨武将军出屯常山以备北邉迁中山太守定封全椒侯卒子卫嗣卫卒子香嗣徙棘津侯】杜茂【冠军人初归光武于河北为中坚将军后拜大将军击五校于魏郡清河东郡三郡清静后累持节率将攻讨镇守北邉定封参蘧乡侯】冯异【頴川父城人好读书通左氏传孙子兵法事光武为主簿光武徇河北值王郎起乃驰至饶阳芜蒌亭天寒众饥异进豆粥至南宫又进麦饭至信都拜偏将军异为人谦退诸将论功异独坐大树下军中号为大树将军后封阳夏侯】邓晨【新野人世吏二千石娶光武姊更始立以晨为常山太守防王郎反光武自蓟走信都晨请从击贼光武曰以一身从我不若以一郡为我北道主人乃遣晨归郡光武追群贼晨助射士输饷不絶封房子侯晨乐郡职复歴中山汝南太守定封西华侯卒谥恵侯】卓茂【宛人父祖皆至郡守茂寛仁恭爱尝乗车行有人认其马觧与之性不好争如此后以儒术举迁宻令教化大行道不拾遗蝗不入境光武即位徴为太傅封褒德侯长子戎太中大夫次子崇以中郎给事黄门】韩歆【南阳人从光武攻伐有功封扶阳侯尝为司徒好直言勿隐讳证嵗将饥凶指天画地言甚刚切坐是免归田里】赵熹【宛人少为兄报仇以信义著名光武破王寻熹有战劳拜中郎将邓奉反熹以书责之或譛通谋光武疑之及奉败得书乃惊曰真长者也后拜平原太守擢举义行诛锄奸恶蝗不入境进拜太尉封节乡侯卒谥正侯】张堪【宛人少时志美行励诸儒号曰圣童光武拜为郎中大司马吴汉伐公孙述防成都堪留抚慰蜀人大恱徴拜骑都尉渔阳太守冠弭民富有麦穂两岐之歌】朱晖【宛人家世衣冠晖业于太学性矜严进止必以礼光武与晖父岑有旧召晖为郎中迁临淮太守吏人畏爱之后拜尚书仆射进尚书令】任延【宛人年十二明诗易春秋显名太学号任圣童更始拜防稽都尉建武初徴为九真太守教民嫁娶于是徼外蛮夷慕义保塞寻拜武威太守帝戒曰善事上官延对曰履正奉公臣子之节善事上官臣不敢奉诏既至威行境内后又歴颍川河内子恺官至太常】郭汲【南阳人仕更始为并州牧素结恩德后行部至西河有数百小儿乘驹马来迎建武中为颍川太守帝劳以河润九里京师防福徴为太中大夫】冯鲂【南阳湖阳人王莽末四方溃畔唯鲂自守兼有方畧光武嘉之徴拜嘉令县界清静迁魏郡太守累官司空赐爵闗内侯更封杨邑乡侯鲂性矜严公正在位数进忠言多见纳用】樊宏【湖阳人光武之舅父重赀巨万好赈宗族县中推为三老宏有志行光武即位拜光禄大夫封寿张侯畏慎不求苟进戒其子曰天道恶盈而好谦今保身全己岂不乐哉宗族化之未尝犯法子儵嗣有父风孙凖励志行修儒术仕为光禄勲】王常【颍川舞阳人王莽末起兵入南郡后与光武合军破王寻王邑于昆阳以功封山桑侯光武尝谓羣臣曰常辅翼帝室心如鉄石真忠臣也迁汉忠将军累平诸郡拜横野大将军位冠诸将卒谥节侯】隂识【新野人隂贵人兄也更始中以功封隂德侯更封隂乡侯后以征伐功当増封叩头让曰托属掖庭仍加爵邑不可以示天下帝从之】刘隆【南阳安众侯宗室也从世祖为骑都尉累拜诛虏将军讨平李宪屯田武当封竟陵侯后与马援击交趾破之定封慎侯卒谥靖侯】樊【新野人光武防时以事拘新野为市吏餽饵一笥帝德之及即位拜天水太守善恶立断吏民及羗胡畏之道不拾遗】郭丹【南阳穰县人从师长安叹曰不乘使者车终不出闗后仕更始为谏议大夫持节安集河南果乘髙车出闗建武中吴汉辟为并州牧有清平称迁左冯翊永平初拜司徒在朝亷直公正子宇官至常山太守】张宗【南阳鲁阳人邓禹定河东时宗诣禹自归禹闻其多权谋表为偏将军禹军到栒邑赤眉至宗为后拒战却之诸将服其勇自是有战必胜累迁河南都尉大中大夫终琅邪相】洼丹【南阳淯阳人世传孟氏易専志教授徒众数百人建武初为愽士歴迁大鸿胪作易通论七篇世号洼君通丹学义研深易家宗之称为大儒】李善【淯阳人本同县李元苍头元家俱疫死惟孤儿续始生数旬而赀财千万诸奴欲谋杀续分其财善潜负续逃亡及长为理旧业告奴婢于官悉杀之光武闻其行诏拜善及续并为太子舍人善后迁日南太守续至河间相】尹敏【堵阳人初习欧阳歙尚书后受古文建武初上疏陈洪范消灾之术拜郎中帝以敏通经记令较图防敏对以防书非圣人所作帝不纳仕终諌议大夫】宋均【南阳安众人好经书通诗礼累官九江太守郡多虎暴均至皆东游渡江而去迁东海相徴拜尚书令执义不挠出为河内太守政化大行族弟京以大夏侯尚书教授官至辽东太守京子意明帝时举孝亷为司校尉孙俱灵帝时司空】邓彪【新野人禹之宗父邯以功封鄳侯彪少励志脩孝行父卒让国异母弟府凤明帝髙其节许之后仕州郡辟公府累官太傅録尚书事赐爵闗中侯在位清白为百僚式】邓隲【训子以后兄累迁车骑军定策立安帝封上蔡侯不受时西羗叛诏隲将兵讨平之拜大将军于是推进贤士杨震等列于朝廷上书还第有大议与公卿叅谋建元初复封上蔡侯寻被诬徙罗侯卒朱宠颂其寃复録其子孙】韩棱【舞阳人少孤养母弟以孝友称及壮推父余财数百万与从昆弟仕为郡功曹五迁至尚书令以材能称在朝数举良吏迁南阳太守政号严平累进司空孙演为司徒终司校尉】髙鳯【叶县人家世农业鳯颛精诵读妻尝曝麦于庭令鳯护鸡时天暴雨鳯持竿诵经不觉潦水流麦后为名儒教授西唐山中不应徴辟隐身渔钓而终】冯良【南阳人少作县吏耻在厮役因壊车杀马裂衣冠而遁积学十许年乃还志行髙洁乡党以为仪表郡太守遣丞掾致礼不从】张衡【南阳西鄂人善属文通五经作二京赋精思十年乃成衡善机巧尤精天文厯筭为太史令作浑天仪复造风地动仪人服其妙迁侍中宦官谗之作思元赋以寄情出为河间相严整法度上下肃然徴拜尚书】左雄【南阳湼阳人安帝时举孝亷稍迁冀州刺史徴拜议郎迁尚书令累上疏条陈时政明达政体迁司校尉】樊英【鲁阳人习京民易兼明五经善风角前后辟举皆不就尝有暴风起西方英谓成都市火甚盛因潄水作雨息之天下称其艺顺帝备礼徴之称病不屈诏以为光禄大夫】朱穆【晖之孙五嵗以孝称及北耽学举孝亷为侍御史出为冀州刺史部令长闻穆济河觧印绶去者四十余人后拜尚书禄仕数十年家无余赀蔡邕与门人共谥为文忠先生】宗慈【安众人举孝亷九辟有道徴不就尝与八顾之号后为修武令时太守出自权豪取货赂慈遂弃官去徴拜议郎道卒南阳羣士皆重其义行】宗资【南阳人延熹中为汝南太守署范滂为功曹凡政事悉委任之人歌曰汝南太守范孟愽南阳宗资主画诺】郑众【南阳犨人为人谨敏和帝初加位钩盾令时窦宪窃威权上下附之而众独一心王室又首谋诛宪策勲班赏每辞多受少帝念其功羙封鄛乡侯】岑熈【彭五世孙少为侍中迁魏郡太守招聘逸与参政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生牦含哺皷腹焉知凶灾熙卒子福嗣为黄门侍郎】董班【宛人少游太尊尊事李固才髙行美固诛奔赴哭泣尽哀守尸不去桓帝嘉其义许送防葬隠德不仕】韩韶【舞阳人为羸长流民入界甚众韶开仓赈之主者争不可韶曰长活沟壑之人以此伏罪含笑入地矣太守知其德竟不坐】岑晊【棘阳人有髙才与郭泰等相友善虽在闾里慨然有董正天下之志太守成瑨请为功曹不避豪势时语曰南阳太守岑公孝宏农成瑨但坐啸胵字公孝瑨死遂不仕】延笃【犨人愽通经传能着文章举孝亷为平阳侯相到官表龚遂之墓擢用其后桓帝时徴拜议郎著作东观稍迁侍中徙京兆尹政用寛仁与邉鳯齐名所著论铭等凡二十篇】何进【宛人灵帝朝以女弟为皇后徴拜侍中迁大将军以发贼党奸封慎侯后欲诛宦官反为所害】谢该【南阳章陵人明春秋左氏为世名儒门徒数百人建安中河东人乐详条左氏凝滞数十事以问该皆为通觧之名谢氏释后拜议郎屡陈忠言再迁谏议大夫】刘廙【安众人兄望为荆州刘表从事以正谏不合投传告归廙遂告曹操为丞相掾属转五官将文学曹丕器之著书数十篇】文聘【南阳人献帝时为荆州大将曹操进军江陵厚礼待之使统本兵为江夏太守】三国韩暨【南阳堵阳人祖术河东太守父纯阳郡太守祠县陈茂譛暨父致大辟暨杀茂以首祭父墓由是显名仕曹魏为太常崇明正礼废去滛祀累官至司徒卒谥恭侯】陈震【南阳人蜀漠昭烈领荆州牧辟为从事累迁尚书令遣使吴与孙权升坛防盟交分天下还封城阳亭侯】吕乂【南阳人好读书鼓琴仕蜀汉累官蜀郡太守入代董允为尚书令众事无留治身俭约为政简静号为清能】来敏【歙之后涉猎书籍善左氏春秋尤精尔雅训诂仕蜀汉为虎贲中郎累迁光禄大夫】宗预【南阳安众人仕蜀汉为丞相亮主簿累迁屯骑校尉两使吴孙权嘉其善对遗以大珠一斛累拜征西大军赐爵闗内侯】许慈【南阳人善郑氏学治易尚书三礼毛诗论语又有胡潜虽学不沾治然卓荦强诎蜀汉昭烈鸠合典籍沙汰众学慈潜并为愽士】李严【南阳人少为郡职史以才干称刘璋用为成都令后归昭烈拜偏军进尚书令昭烈疾革严与诸葛亮并受遗诏辅防主为中都防统内外军事留镇永安封都乡亭侯】黄忠【南阳人蜀汉昭烈南定诸郡忠委质随从入蜀常先登防阵勇冠三军撃斩夏侯渊以功赐爵闗内侯】王连【南阳人仕蜀汉为蜀郡太守建兴初拜屯骑校领丞相长史时诸葛亮征南方连谏以不毛之地不宜以一国之望冐险而行故停留久之后封平阳亭侯】邓芝【新野人禹之后仕蜀汉为广汉太守清严有治绩入为尚书吴尝请和及昭烈崩诸葛亮遣芝报吴芝见孙权説以吴蜀二国宜为唇齿吴遂絶魏与蜀连和芝为大将军二十余年卒之日家无余财】赵咨【南阳人仕吴为中大夫使魏魏主问吴王何等主咨对曰聦明仁智雄畧之主也魏主问其状咨辨析以对魏主大竒之】何晏【宛人进之孙尚魏公主美姿容少以才秀知名曹爽引为散骑侍郎迁侍中尚书赐爵列侯晏与夏侯元等竞为清谈天下士大夫慕之遂成风流不可复制】邓艾【棘阳人少有大志每见髙山大泽輙规度军营处所仕魏为尚书累迁镇西将军都督陇右诸军事葑邓侯后以平蜀功拜太尉孙朗为郎中】晋张辅【南阳人衡之后少有干局初补蓝田令不为豪强所屈累迁御史中丞梁州刺史尝论司马迁班固谓迁之著述辞约而义举此所以称良史也】邹湛【南阳新野人父軏魏左军湛少以才学知名仕魏歴官太学愽士晋秦始初转尚书即深为羊祜所器重累官散骑常侍国子监祭酒所着诗论数十篇】乐广【南阳淯阳人善谈论每以约言析理以厌人之心王戎为荆州刺史举为秀才卫瓘见而竒之曰此人之水镜也累迁侍中河南尹后至尚书令】刘乔【南阳人仕为秘书郎迁太子洗马拜尚书令累迁御史中丞以功封安众男子挺頴川太守挺子耽光禄大夫耽子栁尚书左右仆射】郭舒【顺阳人防请其母从师嵗余便归粗识大义乡人少府范晷宗人武陵太守郭景咸称舒当为后来之秀终成国器仕至梁州刺史】范晷【顺阳人仕为河内郡丞太守裴楷荐为侍御史转冯翊太守绥抚百姓甚有政声累迁凉州刺史加左将军】鲁襃【南阳人好学多闻以贫素自立元康之后纲纪大壊襃伤时贪鄙着钱神论以刺之】朱序【义阳平氏人为梁州刺史镇襄阳苻坚遣将围序城防被执后谢石与坚战淝水序唱言坚败遂大溃序乃得归拜龙骧将军豫州刺史子湛仕至益州刺史孙修之立身清白仕宋封南昌侯】韩延之【堵阳人仕为平西府録事叅军刘裕伐司马休之宻书招延之延之报书辞甚激厉以裕名父翘字显宗于是已字显宗名子曰翘示不臣刘氏后入魏为武牢镇将赐爵鲁阳侯】南北朝宗少文【南阳湼阳人善图书琴画精于言理每游山水辄忘归刘宋时前后徴召皆不应古有金石弄为诸桓所重桓氏亡声遂絶惟少文传焉】赵隐【南阳宛人性聪敏善书讣安闲乐道为雅论所归仕元魏为丞相参军専掌机宻文翰神武称其小心恭慎礼遇独重以功进爵安乐公累迁尚书左仆射封宜阳王】张敬儿【冠军人父丑官至节府叅军敬儿有胆气好射猛兽发无不中仕刘宋累官宁蛮叅军泰始初转骠骑叅军后以平义嘉功除南阳太守及齐受禅转侍中车骑将军】乐頥【湼阳人仕刘宋为京府叅军性至孝父在郢亡即号泣徒歩而徃扶归葬之尝得病忍而不言齿被至碎恐母闻之哀已也吏部郎防果之徃之为设食惟菜葅而已果之不能食母出其饍果之曰卿过于茅季伟顾我非郭林宗】刘湛【湼阳人博学史传自比管葛不为文章不喜谈议仕刘宋为庐陵王义贞长史时居武帝忧义贞以臑酒进湛曰既不能以礼自处又不能以礼处人后迁侍中太子詹事湛负才气尝慕汲黯为人因名其子曰黯】范泰【顺阳人仕刘宋为中书郎继领国子祭酒少帝在位多失泰上封事苦谏进位侍中泰博覧篇籍撰古今善言二十四篇子好学善文章书晓音律元嘉初为宣城太守累迁太子詹事所着有后汉书】师觉【元魏涅阳人少有素业以琴书自娱忽见人持书一函题曰至孝师君俄而不见奔归于家一呌而絶良久乃苏后撰孝子传八卷累辟不就】宗慤【南阳人少时叔父尝问其所志慤荅曰愿乘长风破万里浪仕刘宋为振武将军伐林邑国克之珍寳山积一毫无犯后封洮阳侯累迁豫州刺史平竟阳有功进光禄大夫卒谥肃侯从子夬少勤学有局干歴太子右卫】刘沨【南阳人父绍中书郎沨事后母至孝虽极捶楚孝不衰母亦感悃慈爱遂隆友爱弟濓仕元魏为遥光谘议求出为丹阳丞及遥光败沨曰吾为人作吏不避死弟濓曰吾何忍独生俱见杀】张耀【南阳西鄂人仕元魏累迁步兵校尉歴岐东荆州刺史清直素着勤于其事寻加大将军卒赠司空谥曰懿】赵文深【南阳人少学楷雅有钟王之则仕元魏为大丞相府法曹叅军以善碑牓得名尝刻定书六体行于世】张孝秀【南阳宛人仕元魏为州从事刺史陈伯之叛孝秀与州中士大夫谋袭之弗克遂入匡山学道力田逺近归慕赴之如市性通率不好浮华博涉羣书善谈论工书凡诸艺能莫不明习】刘虬【涅阳人乔七世孙徙居江陵抗节好学仕为当阳令罢官归家齐建元初辟为荆州别驾复徴为国子博士俱不就子之遴之亨俱为南郡太守孙广德歴河东太守仲威为中书侍郎从弟坦歴官蜀郡太守】庾荜【新野人仕南齐为骁骑将军功曹史有口辨后为荆州别驾清身率下妻子不免饥寒明帝初勑褒羙累迁会稽郡丞清节愈厉】庾杲之【荜兄子仕南齐为尚书驾部郎清贫自业累迁尚书左丞王俭领吏部用为卫军长史萧缅与俭书曰庾景行泛緑水依芙蓉何其丽也时人以俭府为莲花池故缅书美之景行杲之字累迁至侍中】庾易【新野人性恬静以文义自娱南齐临川王表荐之饷麦百斛不受建武中徴为司空主簿不就子黔娄性至孝歴官散骑侍郎于陵博学有才累迁黄门侍郎肩吾八嵗能诗歴官度支尚书】庾域【新野人梁文帝为郢州辟为主簿羙其才为荆南杞梓后为懐宁太守罢任还家妻子犹事井臼仕终宁蜀太守子子舆性至孝父没于蜀防还至瞿唐适水涨子舆抚心长呌水忽安流官至巴陵内史】庾季才【新野人八嵗诵尚书十二通易好占元象梁湘东王绎引授外兵叅军累迁中书郎领太史封宜昌县伯所撰有灵台秘苑垂象志等书】乐蔼【清阳人广六世孙方頥隆凖举动醖籍仕南齐为骠骑将军叅荆州事梁天监初累迁御史中丞终广州刺史子法才法藏俱有羙名法才累官江夏太守法藏官至録事叅军法藏子子云为光禄卿死节】范云【舞阳人初仕南齐为尚书殿中郎入梁为吏部尚书封宵城侯迁尚书左仆射从兄镇字子直仕为宜都太守】曹景宗【新野人以胆勇闻颇爱书史每读穰苴乐毅传辄叹息曰大大夫当如是梁武帝表为竟陵太守及帝起兵聚众从之累功封湘西县除郢州刺史加都督卒谥曰壮】蔡道恭【冠军人初仕南齐为右将军时议北伐令先屯洛口至寿春士女归降者数千人梁武帝起兵以为司州刺史善于备御北魏攻不能克甥冯亮博覧诸书居嵩山】宗越【叶人为襄阳队主累立战功封范阳县子复以功进爵为侯召为游击将军改岭南东海太守越善立营阵每数万人止顿自骑马前行使军人随后马止营合未尝参差】胡僧祐【冠军人有武干仕后魏为银青光禄大夫避难归梁侯景围巴陵元帝拜为武猛将军以援之大败景将拜领军将军】岑之敬【南阳棘阳人五嵗读孝经每焚香独坐亲戚叹异之十六擢髙第仕梁为夀光学士累迁征南府谘议参军博涉文史雅有词笔以笃行称】宗懔【涅阳人少聦敏好读书乡里呼为小儿学士为梁元帝记室尝召宿省使制龙川庙碑一夕便成三为县令入后周为车骑军】岑善方【棘阳人清慎有器局愽综经史仕梁为散骑常侍所着有文集七卷七子皆为操行】庾诜【新野人防聦警笃学经史百民无不该综而性夷简爱林泉梁普通中诏为黄门侍郎不起卒谥贞节处士】唐岑文本【邓州棘阳人性沉敏善文辞贞观初为秘书郎迁中书侍郎专典机要进中书令有忧色母问之曰位髙责重所以忧也或劝营产业叹曰吾以文墨位宰相俸已重矣尚何产业为卒谥曰宪从子长倩官至文昌右相封邓国公】岑羲【文本孙第进士武后时为金坛令弟仲翔为长洲令仲林为溧水令皆有治绩羲迁中书舍人敬晖欲上表削诸武众畏三思不敢为羲独为之进吏部侍郎掌选刚亷官至侍中封南阳郡公自文本至羲一门三相在清要者数十人】岑参【文本后登天寳进士第官至侍御史能诗与李杜相颉颃后为嘉州太守】韩思彦【邓州南阳人举下笔成章志烈秋霜科授监察御史廵察剑南益州髙赀兄弟相讼累年思彦敕厨宰饮以乳二人悟泣请辍讼后太白昼见劝帝脩德帝责中书令李义府不言义府譛思彦免去后复召为御史子琬官至殿中侍御史】张廵【南阳人愽通羣书晓战阵法气志髙迈开元末擢进士第为清河令有治绩后调真源令禄山反廵起兵讨贼与许逺同守睢阳大小四百战粮尽城防骂贼而死赠杨州大都督郡人庙祀焉】张建封【南阳人少喜文章慷慨尚气代宗诏李光弼进讨苏常盗建封请前谕盗一日降数千人德宗时镇徐泗来朝召见眷遇异等北还镇亲赋诗以钱在徐十年一军大治有文章传世】赵宗儒【邓州穰人贞元中进士累官翰林学士时父骅迁秘书少监徳宗欲宠其行使一日并命累官吏部尚书以司空致仕】范传正【邓州顺阳人举进士宏词髙第授集贤殿校书郎歴歙湖苏三州刺史有殊政进拜宣歙观察使代还改光禄卿】韩翃【南阳人仕为驾部郎中知诏诰有能诗名号大厯才子时有两韩翊其一为刺史宰相请掌诰孰与徳宗曰与诗人韩翃终中书舍人】庾敬休【邓州新野人擢进士第又中宏词拜起居舍人累迁尚书左丞性夷澹不迩声色弟简休官至工部侍郎】朱葆光【南阳人梁祖簒唐葆光与唐旧臣顔荛李涛数軰挈家南渡寓潭州每正旦冬至必序立南岳祠前北望号恸殆二十年后涛北归葆光遂家于衡子昻读书至万卷仕宋累官翰林学士昻澹于荣利进退有礼有集三十卷】五代张澹【南阳人好学有才藻五代晋进士桑维翰器之歴左拾遗礼部员外郎知制诰宋初加祠部郎中权直学士院寻摄殿中监赐金紫澹羙风仪善谈论歴官中外所至皆治】宋王仁赡【方城人性倜傥仕为武德使知泰州累迁宣徽北院使判三司后从太宗征太原加检校太傅】周湛【邓州穰人举进士甲科歴官诸州拜右諌议大夫知襄州湛天资彊记吏胥满前一见辄识其姓名治烦剧能得其要所至喜条上利害前后至数十百事以忤夏竦徙知相州未几卒湛善射弩虽隔屋亦中的云】贾黯【邓州穰人擢进士第一累官给事中权御史中丞尝合议以濮王为皇伯执政弗从防被疾以翰林侍读学士知陈州未行卒口占遗奏数百言犹以濮王议为请初黯母陈归宗继母史在堂后迎陈归二母不相善黯能安以事之黯修洁自喜在朝数言事人称其介直】王襄【邓州南阳人初名宁登进士第累官权知开封府事缧系满狱襄昼夜决遣再阅月狱为之空后为兵部侍郎使髙丽还对称防赐名襄歴工部吏部尚书同知枢宻院事加资政殿学士金人再入冦出为西道总管】元畅师文【南阳人防警悟家贫无书手録口诵过目辄不忘弱冠谒许衡与姚燧髙凝相友善至元间陈时政十六策安童竒其才累官翰林学士卒追封魏郡公谥文肃长子笃仕至江东道肃政亷访副使】刘整【邓州穰人沉毅有智谋善骑射宋制置使孟拱攻金信阳整为前锋克之累迁知泸州军事吕文德忌之遂附元授夔府安抚使迁上将军都元帅习水战攻围襄阳进河南行省叅政遂破樊城守襄阳者以城降进中书左丞卒谥武敏】孙嗣【邓州人善骑射倜傥不羁金末兵至集乡兵之众据守武当元初归附以平乱功累官至蕲黄道宣慰使卒追封乐安郡公谥武康】李友端【邓州人居不仕表仪乡里有女择配见富珠哩翀曰此佳士也遂以女妻之郡大姓李氏集书万卷建书院延友端训诲子弟从者甚众以夀终门人私谥曰贞隠先生】戈毅【梁县人举进士第为太康路提举倡明正学荡涤余习文风为之一新】王明嗣【舞阳人擢进士第官至翰林国史院编修迁国子司业博学多才声誉昭著】张寛【舞阳人举进士为国子伴读迁沔阳知府累官都水屯田使名冠当时】西汉杰【叶县人累官至礼部尚书封南阳郡侯】王仪【邓州人天资明敏力学不倦累官至西台御史中丞所着有文集】萧景鳯【邓州人初尝出仕已而辞职养母以终其身孛术鲁翀髙其行遂仿韩昌黎董生行为作萧卿行以纪其实】王【邓州人博学有文与姚燧为亲友累官至广西亷访使声誉大振】富珠哩翀【德孙累官至集贤学士礼部尚书浙江行省叅政其学一本于性命道德文章典雅学者仰为仪表其兼国子祭酒时帝师至京有防朝臣郊迎大臣俯防进谒惟翀立进曰帝师天下僧人师也余天下儒人师也请各不为礼帝师笑而起饮卒封南阳郡公谥文靖有文集六十卷】刘子平【邓州人博学尚气兄弟五人同居共防力农厚俗凡丧葬祭礼悉依文公家礼乡人化之以为矜式名重于士林俱登上夀】成遵【邓州穰人防敏悟日记数千百言长为国子生见虞集集曰适观生文今见生貌公辅器也元统初举进士累官中书左丞每叅大政决大议持正不囘为众所服有奏议塞责藳并文集传世】陈介【邓州人力学强记博通经史汴省以文学辟主师席不就性至孝亲终庐墓尽哀乡人化之鲁文靖为撰墓碣备述其行】白景亮【南阳人明法律善书筭累官台州路总管所至均徭役兴学校儒风大振搢绅称颂焉性亷介勤苦自奉甚薄妻尤俭约惟以脱粟对饭部使者上其事特诏褒美赐以宫锦】智受益【邓州南阳人以善书负时望至元中擢荆湖行省都事征交趾转行省郎中计度餽饷歴迁宣慰副使练习事物吏不能隐及为潭岳总管郡人大恱豪纵者避去庭无留事赐金虎符进两浙运使】李威【邓州人天资严重刚毅不挠元末领毛胡芦兵为陜西干州金牌总帅后与主将不合弃官居家尚义乐施乡人感化家范甚整子弟肃然夀及八旬而卒子孙多至显宦】李奉先【叶县人天性至孝父卒既葬窃自叹曰奉先儿时父尝戒家人曰儿防勿令独入林野虑其惊恐今亲没一旦弃于林野吾心恻然安所忍乎乃结庵于墓侧昼夜临哭其中植树数百株时呼为孝子林】本朝唐俊【南阳人诚信亷介终始不渝洪武初授兵马指挥拜监察御史持部使者节叅预戎机以政事著称超拜福建右叅政】郑刚【南阳人天资英迈质直无伪家贫嗜学洪武中释褐胄监署广西布政使事累官工部右侍郎恭慎小心为时所重持节廵视江淮卒于官洪熈初赠工部尚书制称其资禀纯实蹈履清慎夷险之际一心不渝】周炳【舞阳人事母焦氏至孝温凊定省无违礼母尝病甚炳哀号吁天愿以身代母又思獐肉炳四出求之弗得悲痛愈切晚忽有獐入其室杀以防母病遂愈事闻洪武中旌表其门】宋玒【唐县人洪武中举人材知祁县事亷慎有为以才行超卓迁监察御史执法不阿不避豪势擢知南雄府以母忧去未几夺情起为金华知府有时名】赵安【叶县人洪武中由礼部主事权池州知府剸繁治剧为政有声】李新【邓州内乡人天性刚直洪武末由太学生任兵马指挥歴监察御史振举宪度转工部郎中能声益着官至戸部右侍郎】王礼【邓州人永乐中由乡举入太学擢知大兴县寻转兵马副指挥以勤能著称歴戸部主事南京刑部郎中以绩最陞贵州布政司叅政后引疾致仕卒】焦宏【叶县人永乐中进士累官戸部右侍郎督馈饷于麓川事竣还京便道过家而卒宏为御史时尝按贵州平反疑狱全活者数百人为江西按察副使时理寃禁弊击彊扶弱善类多赖之及为布政小民咸被其泽弟寛亦举进士歴官监察御史迁陜西布政司叅政卒于官】李贤【邓州人宣徳癸丑进士累官吏部尚书歴陞少保卒年五十九赠太师谥文达贤孝友忠信谦恭严宻居位好崇尚正学能容善类得时行志自三杨后莫能及之　言行録】王鸿儒【南阳人成化丁未进士歴官山西提举吏部侍郎终尚书为名臣卒谥文荘】
