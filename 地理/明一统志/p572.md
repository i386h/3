<!-- { "loadSidebar": true } -->
　　建置沿革古越地天文牛女分野秦为南海郡地汉为合浦郡之髙凉县三国呉置髙凉郡后又置髙兴郡晋以髙兴并入髙凉郡刘宋复置髙兴郡梁兼置髙州隋平陈郡废州存大业初废州置髙凉郡治髙凉县唐武德中复置髙州天宝初改髙凉郡乾元初复为髙州治电白县五代时为南汉所据宋开宝中得其地又废潘州以茂名县来属景德初并入窦州徙治茂名寻复置髙州元至元间改置髙州路仍治电白本朝洪武初改髙州府徙治茂名领州一县五茂名县【附郭秦为桂林郡地汉属合浦郡晋始置茂名县隋初属髙州后属髙凉郡唐以县置潘州五代时南汉改越裳县又为茂名县宋废潘州以县属髙州并南巴潘水二县入焉景德初属窦州寻改属髙州元仍旧本朝移府治此编户二十八里】电白县【在府城东北四十五里本汉合浦郡髙凉县地梁置电白郡隋罢郡为县又省海昌郡入焉唐自良徳县徙髙州治此宋以良徳保宁二县省入景徳初州废改属窦州寻复置髙州于此元仍旧本朝因之编戸一十二里】信宜县【在府城北八十五里本秦南海郡地汉属苍梧郡隋属永熈郡唐置信义县为南扶州治贞观初州罢以县泷州寻于县置窦州宋以特亮谭峩懐徳三县并入信义改为信宜县熈宁中废窦州以县属髙州元仍旧本朝因之编戸八里】化州【在府城西南九十里秦属象郡汉为合浦郡髙凉县地孙呉属髙凉郡梁置罗州及髙兴郡隋废郡以州治石龙县大业初州废以县属髙凉郡唐初于石龙置南石州贞观中改为辩州天寳初改陵水郡乾元初复为辩州宋改为化州元置化州路本朝洪武初改路为府八年降为州以石龙县省入九年降为县十四年乂陞为州编户二十三里领县二】呉川县【在州城南七十里本汉髙凉县地隋置呉川县属髙州唐初属罗州后属招义郡宋初属辩州以干水零緑二县省入属化州元仍旧本朝因之编户一十五里】石城县【在州城西一百一十里本汉髙凉县地宋分置罗县属髙凉郡梁置罗州隋并入髙凉郡唐置石城县为罗州治天宝初改亷江县宋省入呉川县乾道初复析置石城县属化州元属化州路本朝仍属化州编户一十一里】
　　郡名髙凉【汉因山名】髙兴【呉名】
　　形胜土厚而山环绕【寰宇记髙凉郡土厚而山环绕髙而稍凉因名焉】地不滨海依山为郡【旧图经】浮之形　州居二广之间　郡据丛山之中【俱图经】铜鱼三山揖乎前宝峰絶顶拱其后【宋教授刘棠州学记】三水绕城【化州图经滨海数郡惟此地炎风不蒸三水绕城以泄岚瘴民少疠疫】
　　风俗戌日为腊髙栏为居【寰宇记其俗谷熟时里闬间取戌日为腊男女盛服椎髻跣足聚防作歌悉以髙栏为居号曰干栏三日一市】民尚简俭【图经髙在越地民尚简俭易于取足】疗病少药惟祭鬼以祈福【郡志】民被礼让之教衣冠相尚【化州图经夷俗悉是椎髻今士民被礼让之教衣冠相尚虽贱亦袵无复文身断髪之旧】
　　山川潘山【在府城东上有仙坡相传晋永嘉中羽士潘茂名尝于此采药炼丹有丹灶存焉】仙山【在府城西又名观山相传潘茂名升仙处上有升贞观】东山【在府城东北峰峦髙耸环抱郡邑】百禄山【在府城南一十五里】浮山【在府城东一百里寰宇记尧时洪水泛溢此山髙出若浮人居其上得免昏垫】千秋山【在化州东南去罗江二里横于州治之左】龙母山【在化州南上有龙母庙故名一名南山】防子山【在化州西南五里以形似名】铜冈山【在化州东北一十里】丽山【在化州北二十里州之镇山也一名浮梁山汪季清诗大山巉岩多险阻小山秀丽应可平林风雨人语稀隔林时听樵人斧】来安山【在化州北八十里其形险峻髙插霄汉乡人避兵之处】铜鱼山【在电白县治南頼仙翁风土歌云一条丁水铜鱼塞三十年来旧相识】宝山【在电白县北二里上有登髙亭凭髙一眺州之山水城市表里如画为一郡观览之胜图经云山有麋鸣则赦书至】鉴山【在寳山北旧有银坑】射狼山【在电白县北昔有异人于此射侯狼获之因名】灵湫山【在电白县东二十里又名龙湫山下有石穴泉源四时不竭嵗旱祷雨多应】帽涝山【在电白县东北三十里遇旱山有云如帽即雨】髙凉山【在电白县西四十里羣山森然盛夏如秋因名】千嵗山【在电白县北四十里云雾常罩其巅】要龙山　双甑山【二山俱在电白县东六十里风土歌云巧妙四山云岫落要龙双甑月灯明】营屯山【在信宜县治东北县之镇山也】龙山【在信宜县东一十里山形险峻上有风雨二窖其深莫测嵗旱祷雨辄应】鳯凰山【在信宜县南】皓鸾山【在信宜县西】宜山【在信宜县东二十里】宋山【在信宜县西七十里上有福正侯祠】白马山【在信宜县北一百里上有石如马】乐山【在信宜县东南二百二十五里】近信山【在呉川县西北三十五里旧经云昔有仙碁客逰此】特思山【在呉川县西北五十里山峭然特起上有唐罗州刺史冯士嵗并妻呉川郡夫人墓】招义山【在呉川县废招义县西北二里昔有谭氏招义兵于此山防聚以讨儋耳因名】特呈山【在呉川县南六十里上有温通阁阁壁间有诗风送潮声平乐去雨将山色特呈来】谢建山【在石城县北一十里县之主山也】仙井岭【在府城西北一里傍有仙井】东胜岭【在化州城东隔罗江二里其地产荔枝榕木】雷公岭【在信宜县东北一百一十里每天欲雨雷鸣涧谷响应】文翁岭【在呉川县东三里】茂岭冈【在府城南五里以其草木郁茂四时不凋故名】胡鼻冈【在府城东南一百七十里】石龙冈【在化州西南三里上有石髙六尺周回六丈石有文如龙形】送龙冈【在寳山下】石城冈【在石城县北一十里逺望如石城县因以名】海【在电白县东一百里茂名呉川二县皆滨海寰宇记海中出□马似马而牛尾水犀似牛鱼似龙一曰龙鲤又多珠鼈状如肺有四眼六脚而吐珠又有文魮及鹿鱼文魮鸟头鱼尾鸣如磬而生玉】鉴江【在府城东北源出电白县鉴山萦绕城郭合凌罗水东南入于海】潭峩江【在府城西源出信宜县西思贤岭下流经府城西南与髙源水防成大江】特亮江【在府城西一百里源出信宜县西宋山下】丽水江【在信宜县东北八十里源出白马山流入宜州界】窦江【在信宜县其水东西二派东水出雷公岭西水出欧岭至县前合流入海】东河【在电白县东六里源出云炉山下流合大河】大河【在电白县东七十里】浮来水【在府城西北一百二十里】茂名水【在化州北二十里隋以此水名县】陵水【在化州北九十里源出广西北流县扶来山下南流七十里与罗水合】罗水【在化州北九十里又名罗江源出北流县娥石下东南流合陵水】射合水【在电白县东北三十九里出防涝山下流入茂名县界】南亷水【在石城县治东源出容县界东南流入海通亷州合浦县界】龙化水【寰宇记在罗川界元和郡县志在亷江县今石城也】洞雷水【在呉川县治东无水源随潮上下】零洞水【在呉川县废零緑县西三十里源出零洞山透入大海】髙源水【在信宜县西北一百里源出髙源岭合潭峩水东南流入茂名县界】呉川水【在呉川县治西自鉴江分流至限门入于海】南洲【在茂岭冈下相传唐天寳中天大雷风湖心涌出一洲因建亭于上号小瀛洲】洲【在呉川县南一百四十里屹立海中当南北道乃雷化犬牙处宋末端宗尝驻此】限门【在呉川县南三十里其门狭隘曲折纳三川之水放于海故名本朝汪季清诗巨鼇擘开混沌石万古幽闗限南北太隂六月飞雪寒蛟螭夜舞波涛泣】龙湾井【在电白县治东古老相传有龙蟠于此异迹尚存】龙湫井【在电白县东二十里一泉出岩石下四时常涌以竹木刺之则雷雨立至】思干井【在茂名县治东相传潘茂名炼丹于此水味香美】七星井【在化州治南】流连井【在电白县北二里頼仙翁歌云寳山流连井乆立方知省】龙母井【在呉川县北二里嵗旱祷雨于此】温泉【有三一在府城北一百七十里一在信宜县治南一在石城县北五十五里】官寨港【在石城县西南一百二十里源出石康县六牛山下南流入海】
　　土产银【化州石城电白信宜县出】孔雀【髙凉石城县出】鹦鹉【呉川石城县出】白香【化州出株榦差大以斧斸之名曰斧口而香气始聚焉】蚺蛇胆【治大风茂名电白信宜三县俱出】髙良姜【化州出】树石屏【宋洪迈记祁阳石借人力磨琢惟髙凉树石屏混然天成无斧凿痕】
　　公署神电卫【在电白县东南一百八十里洪武二十七年建】髙州守御千戸所【在府城内北洪武十四年建】宁川守御千户所【在呉川县东南洪武二十七年建】信宜守御千戸所【在信宜县治东北正统六年建以上俱神电卫】守镇石城千户所【在石城县治西正统五年建雷州卫】
　　学校髙州府学【在府城内东北元大德中建本朝洪武二年重建】化州学【在州城南二里宋建元燬本朝洪武三十年重建】茂名县学【在府治西北洪武十八年建】电白县学【在县治东南洪武元年建】信宜县学【在县治东元至正中建本朝永乐四年重建】呉川县学【在县治东元至正中建本朝洪武十四年重建】石城县学【在县治西元建本朝洪武三年重建以上学俱正统中重修】
　　书院茂山书院【在府城南八十里晋时龙骧将军王濬谪居髙凉自号茂山尝以诗礼化民后郡人为建书院】松明书院【在石城县西一百二十里宋苏轼建】翔龙书院【在呉川县南一百三十里宋景炎中宰相陈宜中建】
　　宫室清风楼【在化州城上元吕防诗枫林树色浮天末茅屋鸡声隔水东】节爱堂清心堂【俱在化州治】潘仙亭【在府城东门外晋潘茂名尝逰此本朝重修】登髙亭【有二一在寳山上一在化州南门外】归鸿亭【在龙□山巅宋淳熈中郡守廖颙建以当时冦平取归民安集之意】极浦亭【在呉川县南门外宋陈宜中诗溪云起处潮初长海月髙时人未眠】陵水台【在化州治唐时此州为陵水郡因名】水月台【在呉川县西北五里】
　　闗梁北额寨【在电白县上保宁乡】梨寨【在茂名县下博乡】州寨【在呉川县南四都】南桥【在府城南】雅德桥【在府城东二里宋政和间李作登第还郷因名】栁公桥【在化州旧城南门外相传栁学士建元林梅翁诗穹然跨碧涧影落寒江长】飞霆桥【在呉川县西三里】筵华桥【在呉川县治前】通驷桥【在呉川县北四里汪季清诗长江流水清如油霞光五色飞金虬神人叱虬驾秋水万年铁鎻沈银钩】驻马桥【在石城县南永乐初知县卢昶建】
　　寺观光孝寺【在化州城南宋绍兴中建】升真观【在仙山上有宋太宗御书藏焉】妙观【在化州治南宋建本朝洪武二十年重修】观山观【在府西门外鉴江之左观山之巅】
