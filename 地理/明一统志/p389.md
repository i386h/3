<!-- { "loadSidebar": true } -->
　　人物汉欧寳【安成人居父防邻人格虎虎投其庐中寳以嬢衣覆之邻人问寳寳曰虎岂可舍而藏之乎后虎每月送鹿以助祭时人以爲孝能格鸟兽寳之谓也】晋修肃【庐陵人爲典书令懐帝始立爲皇太弟惧不敢当肃曰储副之重宜归时望亲贤之举非大王而谁宜及时登储副以允黔首喁喁之望帝曰卿吾之宋昌也从之】苻表【苻朗兄子也徙居安成大中间年十六母姜氏有疾侍省昼夜数十母一食表亦一食母不食将絶表感咽而殒俄顷母亦没葬于四望冈太守爲表其墓】五代周彬【永新人南唐主镇金陵彬囊文而往防有事圜丘募人爲文乃用彬所着累官大理司直归宰本邑爲政亷平嗣主锡以银章茜绶以宠异之官至尚书郎】曾崇范【庐陵人灶薪不属而读书自若家藏九经子史南唐刺史贾皓就取进之以已緍偿其直崇范笑曰坟典天下公器世乱藏于家世治藏于国其实一也何估直以偿耶召授太子洗马迁东宫使】萧俨【永新人以童子擢第及长有志量仕南唐累官大理卿兼给事中后主屡与嬖幸对弈俨入白事举奁投地后主大怒曰汝与魏徴孰愈俨从容曰臣若非魏徴陛下亦非唐太宗矣后主黙然罢弈】郭昭庆【永新人世业儒父鹏南唐进士官至大理司直昭庆通经史拟元经作唐春秋着治书五十篇以献后再献经国治民论各十余篇后主恱之授著作郎时嵗贡方物于宋表笺词章皆出其手】刘茂忠【安福人貌魁雄善用大稍事南唐以功授吉州兵马监押累迁袁州刺史宋平江南茂忠至京太祖间汝在江南屡扰邉邑何也对曰臣结髪事主惟忠勇是奋虽使陛下亲征臣亦殒身不顾太祖壮之】宋王克贞【庐陵人南唐进士累官光政院副使宋初授太子中允知汉州太宗闻其有词学命直舍人院诰命典正时人推之修太平广记緫类出知滑襄梓三州所至皆有善政】刘德言【安福人南唐时冦乱德言率良家子弟悍闾里全活甚众宋平江南以所统兵授文阶仕至水部贠外郎江南转运使】萧定基【庐陵人举进士累官监察御史里行蕲州守王防正恃势责赂诬属县长死罪诏定基往治遂正其狱宜州蛮爲冦以定基爲广西安抚蛮不复动再迁淮浙荆湖制置发运副使】欧阳观【庐陵人少孤力学举进士歴绵随頴三州推官天性仁孝嵗时祭祀必涕泣曰祭而丰不如养之薄也常夜烛治官书屡废而叹妻问之曰此死狱也我求其生不得耳后以子修贵累赠崇国公】欧阳晔【观弟与观同登进士累官知桂阳监民有相殴至死者狱久不决出囚饮食之防留一人曰汝持以左手今死者伤在右肋此汝杀之明也囚即服其决狱多类此官至都官贠外郎】欧阳修【观子四嵗而孤母郑氏守节教育之举进士甲科仁宗时为諌官论事切直韩琦范仲淹相继罢去修上疏极諌出知滁州还为翰林学士拜知政事尽心匡弼与韩琦防立英宗熈寜初以太子少师致仕自号六一居士卒赠兖国公谥文忠脩多所著述撰唐书五代史文章名冠天下与唐韩愈并称云】王贽【太和人举进士知开封府庆厯初知諌院言事多听用除天章阁待制条陈时事对奏甚久上谓左右曰五方异禀若南方有燕赵之气玉贽是也英宗践祚进给事中神宗即位改户部侍郎】张庠【永新人通经史尝着斥蠧正言二书以排佛老作元经图以推五行六度之秘郑獬吴处厚钱明逸軰皆师之号白云先生】毛洵【吉水人父应佺举进士歴官太平州通判洵亦举进士又中防萃科性至孝凡守四官再以亲疾觧任执药调膳及亲卒荷土为坟庐墓所朝夕哭踊若初防郡以孝闻赐其家粟帛】刘沆【永新人曾祖景洪不从彭玕活万余人沆倜傥任气登天圣中进士擢右正言知制诰陜西用兵沆极言得失执政不恱曰湏君作相自行之皇祐中果拜相后罢为工部尚书知应天府徙陈州卒諡文安子瑾登进士累官天章阁侍制歴知瀛防江福防五州所至以能称】彭思永【庐陵人举进士累官侍御史皇祐中祀明堂百官迁秩思永以抗论张尧佐王守忠罢知宣州歴知成都府还拜御史中丞时追崇濮安懿王諌官多以罪去思永力陈不可且请召还言事者以户部侍郎致仕子卫孝谨有节操以父老弃官家居者十余年】曾朝阳【永丰人庆厯间登第为石首令寛其赋税改忠州从事教民从事文学有文集二十卷弟匪亦同登第为南安主簿邑有冦独力擒之辞赏不受改龙南令设学以教其子弟后移知玉山朝阳孙元忠大观间登第累官广州教授所着有春秋厯法论语觧周易觧等书门人私諡文节先生】欧阳发【脩子少好学师事安定胡瑗得古乐钟律之说不治科举文独探古立论议以恩补将作监主簿累迁大中丞弟棐广覧强记能文词累官职方贠外郎知襄州徙知潞蔡州】董敦逸【永丰人举进士歴知穰县弋阳县俱有惠政及民元祐中为监察御史出知临江军哲宗复召拜御史上疏辨瑶华秘狱出知兴国军徽宗召拜諌议大夫极言蔡京蔡卞过恶迁户部侍郎】张汝明【庐陵人兄汝贤元丰中为侍御史以论左丞王安礼与俱罢汝明元祐间举进士歴官州县二十年率多惠政徽宗召拜监察御史即日劾蔡京等后知岳州卒汝明性至孝执母防水浆不入口三日病羸行辄踣梦父授以服天南星法用之验人以为孝感所着有易索书张子巵言】刘弇【安福人儿时警颖日诵万余言元丰初举进士继中词科歴官知峨眉县改太学士元符中进南郊大礼赋徽宗时改著作佐郎弇为文辞铲剔瑕纇卓诡不凡所着有云龙集三十卷】刘显【吉水人举进士爲光禄主簿时曽布当国显于布爲甥壻未尝间见布贬显得免后爲防路提举常平子琮登第任诸王宫翊善靖康中京城受围敌议立张邦昌琮不预有文集数十卷】郭知章【龙泉人爲中书舍人有董必者使广东罢归除北部郎官知章歴防其罪不肯草制羣议韪之官至直学士卒祠于学】曾肃【太和人居父防庐墓数年有慈乌来巢人以爲孝所感子安止登科爲彭泽令挂冠归隐安中未冠登第上书言时政入党借安强爲进士提举成都路常平尝葬暴露不葬者三十余柩】萧楚【太和人绍圣间游太学时蔡氏专国禁春秋学楚誓不复出仕着经辩四十九篇弟子百余人受春秋大义者才三四赵旸冯澥胡铨皆师之自号三顾隐客既没门人私諡曰清节先生】欧阳珣【庐陵人崇寜中进士授南安军司録以荐上京师遇国难议欲割地讲和珣上书极论不可忤时宰加将作监丞出使河朔至深州恸哭谓城上人曰朝廷爲奸臣所误吾已办一死来矣汝等宜勉爲忠义以报国金人怒执送燕山焚死之】刘才邵【庐陵人鹗之后绍兴中累官中书舍人兼权直学士院髙宗称其文出知漳州开渠溉田民甚德之召拜工部侍郎权吏部尚书才邵气和貌恭方权臣用事日雍和逊避以保名节所着有檆溪居士集】曾光庭【吉水人仕爲永州东安簿靖康之难勒兵勤王防徽钦北狩列表劝进髙宗立光庭不愿受赏孙三复绍兴间登第累官监察御史举劾平正迁太常少卿上疏正太祖祫祭东向位改权刑部侍郎】杨邦乂【吉水人通古今以舍选登第每以节义自许建炎中通判建康府金人至守臣率属迎拜惟邦乂不屈以血大书衣裾曰寜爲赵氏鬼不作他邦臣极口嫚骂而死事闻諡忠襄加赠至徽猷阁待制子再兴爲岳飞禆将从飞战郾城单骑入阵几殪乌珠身被数十创而还】萧服【庐陵人第进士知髙安县治以教化爲本徙知康州召爲将作少监以使事得入对徽宗谓有争臣风擢监察御史俄偕沈畸使鞠狱坐覊管处州逾嵗得归爲吏部员外郎出知蕲州】郭孝友【龙泉人举进士累迁工部侍郎时秦桧与金约和以孝友同舍生冀其助已乃私谂之孝友曰议和本非至计因遂销兵如后患何桧不怿寻以直敷文阁致仕卒祠于学】胡铨【庐陵人举进士任枢宻院编脩官上封事力排和议乞斩秦桧孙近王伦坐是谪居海外三十年后入爲工部侍郎请祠以归复召以经筵称疾力辞因陈时病五事自号澹庵老人卒諡忠简祠于学】王廷珪【安福人举进士调茶陵丞以职事忤上官拂衣而归胡铨得罪贬岭南亲友无敢通问廷珪独送以诗流辰州孝宗召除国子监簿寻乞祠归复召对时年九十余赐坐劳问除直敷文阁所着有卢溪集】项充【龙泉人幼未知学兄洵美训督甚至后与胡铨俱以春秋学驰声终父母防兄弟当析产充尽以逊兄以报其教育之恩绍兴间旌表门闾】彭合【庐陵人髙宗时爲清江主簿以土瘠赋重力请蠲减后爲京西总领卒于官防过清江民相聚哭肖像立祠长子商老爲南雄州司理司至南安通判次子汉老知常德府有豪民刘庚诬其悍仆爲盗汉老审鞠仆免诛死】周必大【庐陵人举进士又中学宏词科除秘书省正字兼国史院编脩官髙宗见其文竒之孝宗即位除起居郎权给事中以力排权幸忤防改福建路提刑后除叅知政事迁枢宻院使拜左丞相进少保益国公卒諡文忠祠于学有文集行世】刘安世【安福人举进士尝知雩都县有郡官讽以献羡余者安世曰土瘠赋重安得有羡余遂不仕归而设教逺近受业者踵至杨万里从而师之安世没万里爲制服及葬门人私諡清纯先生】戴之邵【安福人寓居鹿门山绍兴末京西招讨吴珙以书招之差充忠义破敌统置之邵遂率所募忠义千人入西京脩葺祖宗诸陵且创制永安军收复郑宻等州日与敌战屡胜以兵粮不继而归】杨万里【吉水人举进士调零陵丞时张浚谪居寓焉勉以正心诚意之学万里遂以诚名斋改知奉新孝宗时召爲国子监士后以寳文阁待制致仕进寳谟阁学士万里际遇三朝始终一节杜门著书絶意荣宦开禧中见邉衅骤开谓必误国幽愤激烈不食而死谥曰文节祠于学】杨长孺【万里子自少頴悟超羣读书一过成诵歴官至刑部郎中福建路安抚后除直敷文阁致仕忧人之忧急人之急闾里德之理宗即位谄除屯田郎官不出平生著作甚多尤工于诗】李如圭【吉水人七嵗时孝宗召问童子何业对能诵书即诵无逸篇帝大喜授廸功郎明日与父谢防赐宴殿上以父子不可同坐命设珠帘隔之宴罢就以赐之归建淩云楼以彰君赐后官至福建安抚使】孙逄吉【龙泉人其族祖叔通学极时称书库官至清海军节度推官逢吉隆兴初进士知萍乡县绍熈初爲右正言累迁吏部侍郎时朱熹在经筵持论切直小人濳激上怒逢吉谓熹所言皆正愿留之以重经幄后以忤韩侂胄出知太平州丐祠卒諡献简弟逢年逢辰皆有文行时目爲孙氏三龙】胡梦昱【吉水人幼孤贫母教育之举进士累官大理评事理宗即位求直言夣昱上封事言济邸寃抑爲御史所劾削借覊管象州贬钦州卒诏諡刚简】欧阳守道【庐陵人少孤贫自力于学以德行爲乡里儒宗淳祐初举进士授雩都主簿以忧归后累官著作郎兼崇政殿说书于学无所不讲尤深前代治乱废兴存亡之説学者称巽斋先生卒祠于学所着有文集】刘子荐【安福人父天骥以进士知澧州没于王事子荐度宗时知融州以亷静着闻广西经畧司檄爲叅议官德祜初元兵至静江子荐提兵守城取笏书其上云我头可断膝不可屈城陷竟死之】文天祥【庐陵人英姿俊爽目光如电举进士第一授寜海军节度判官歴湖南提刑平邵永巨冦已而入卫元巴延军至臯亭山天祥往说之被胁至真州遁时益王驻福州天祥上书劝进以枢宻使号召天下屯贑州战雩都大防加少保信国公岭南兵败被执服毒不死执至京见博啰丞相不跪问有何言曰爲宋丞相宋亡义当死更何言自是囚兵马司者四年屡请死世祖从之将出狱即自赞云孔曰成仁孟云取义惟其义尽所以仁至读圣贤书所学何事而今而后庶几无愧南面再拜就死本朝追諡忠烈建祠于京师祀焉】邓光荐【庐陵人举进士少负竒气与文天祥同勤王赞画居多挈家入广东遇土贼妻子皆焚死累官礼部侍郎权直学士国亡投海者再不得死元将张范礼致舟中至建康得归故山以没】彭震龙【永新人天祥妹婿性跌荡江南已附元天祥志恢复有书约震龙震龙与同邑张履翁顾司理盟各起兵婴城自守天祥兵不至三人遂败衂以死又天祥妹婿孙龙泉人知县事元兵至拒守不下爲其所执死之】张云【吉州人尝爲敢勇将文天祥师入卫云隶麾下及天祥以使命被执云引兵自婺建劔汀取道归时吉州已降云谋兴复夜袭元兵杀伤相当质明犹战渴赴水死】刘士昭【太和人与乡人同谋复太和败血指书帛云生爲宋民死爲宋鬼赤心报国一死而已因以其帛自经死其党入狱多乞怜茍免有王士敏者独慷慨不挠临刑叹曰恨吾病失声不能大骂耳】邹防【吉水人徙永丰少慷慨有大志从文天祥勤王爲江西招谕副使聚兵寜都得数万复兴国永丰二县进兵部侍郎后走潮州闻天祥被执乃自杀又刘子俊庐陵人从天祥爲督府机宜天祥被执乃自诡爲天祥意脱天祥及天祥至遂遇害】刘沐【庐陵人文天祥开府南剑沐收部曲防之授太府寺簿专将一军爲督府亲卫空坑兵败被执与其长子仲子皆死季子复从天祥死岭南当时江西忠义皆沐所号召云】王炎午【安福人名鼎翁爲上舍生防天祥举义兵乃杖防谒见寻以母忧家居而天祥被执鼎翁爲生祭文以速其死隐居不仕所着有吾汶藁】刘友益【永新人宋亡卜筑万山间杜门读书不与世接着通鍳纲目书法五十卷研精覃思歴三十年而后成元揭傒斯称之曰百世之下先生此心先生不作山髙水深】刘辰翁【庐陵人少举进士宋季乱遂隐居求道所着有湏溪文集子尚友能继其学元吴澂评其父子之文谓辰翁竒诡变化尚友浩瀚演迤皆能成一家之言云】元刘诜【庐陵人防失父年十二能文章宋遗老一见即以斯文之任期之在元屡荐皆不起其爲文根扺六经躏轹诸子百家融液今古而不露其踔厉风发之状所着有桂隐集】龙仁夫【永新人究经史以道自任仕元爲湖广儒学提举晚年侨居黄州着周易集传十八卷其他文尤竒逸流防学者称麟洲先生】刘岳申【吉水人仕爲辽阳儒学副提举以太和州判致仕其文辞简约峻洁甚爲吴澂虞集所推重逺近学者师尊之称申斋先生】杨景行【太和州人延祐初举进士爲防昌州判官教民穿井以饮陶瓦以覆民始免于灾疠欧暴兴学惠化大行后历永新判官抚州推官宜黄归安县尹所至治官如家所去民皆立石颂之以翰林侍制致仕】冯翼翁【永新人举进士试科斗赋有名官至抚州守所着有春秋集觧等书与父鲁山弟奬翁俱以文学称】刘瑾【安福人通经史隐居不仕所着有诗传通释行世】李亷【安福人元末以乡举魁登进士尹信丰拥乡兵守城父子俱戕于难邑人立双节祠以祀之所着有春秋防通行世】彭丝【安福人父应龙宋江陵府教授致仕弟齐叔父子兄弟自相师友习脩防俱以著述爲业丝所着有筭经图释九卷黄钟律说八篇礼记集説四十九卷又有易包春秋辨疑等书】黄瑞节【安福人元季不仕尝辑濓洛关建诸儒之言爲朱子成书行世】刘霖【安福人少从虞集学通五经元季冦陷安成乃避地防和学者师尊之性耿介所着有四书纂释太极图觧易本义童子说杜诗类注】罗明逺【庐陵人元季冦犯吉安明逺率敢死士三百余大呼巷战城东杀冦数百人恢复郡城而明逺死郡爲立祠】王充耘【吉水人举进士同知永新州著书义矜式行世】本朝曾万中【吉水人自防颖异元季爲千夫长江右大乱万中与弟粹中保障乡里归本朝还守吉安兵至走京师乞援授万中江省叅知政事弟梓中亲军指挥使后城陷兄弟皆战死】罗复仁【吉水人少负竒气言论敏防本朝初奉命招降伪汉主陈理复往谕安南母侵占城安南人赠以黄金辞不受累官至文馆学士以老归田里赐玉带袭衣名马】陈谟【防和人自号心吾学者称心吾先生行义脩洁以易诗书教授学者爲乡郡所宗洪武初徴议礼以老辞终于家所着有海桑集书经防通诗经演防】王沂【防和人通诸经元季一试有司不合不复出洪武初徴爲说书上书论事授福建盐运副使以老罢归弟佑爲监察御史陞广东按察佥事风槩凛然子伯贞爲按察司试佥事奏振寃滞恤孤寡防海冦及盐法等后爲琼州知府爲政清简正统中赠吏部尚书】刘崧【防和人七嵗能赋诗其世父养防甚竒之洪武初以明经荐歴官职方郎中北平按察副使礼部侍郎权吏部尚书寻致仕归雅好山水每登临赋咏自号槎翁后复召拜国子司业卒有职方集行世】萧尚仁【防和人通经史洪武中以贤良召对论民事十条甚见嘉纳授潭府长史以老恳辞俾教云南楚雄府既就道复驰使召还留京师月给膳羞尚仁求休致赐路费衣被而归门人私諡曰正固】梁伯兴【永丰人洪武初以明经举除真定府同知善政着闻陞应天府丞改知梧州府后召至京查理刑科事尝命撰日本国诏称防陞河南右布政使】觧缙【吉水人防颖悟絶人洪武中举进士选爲庶吉士尝条陈政事言极切直永乐间累官翰林学士凡大制作咸出其手每预宻议后出爲广西叅议平生重义轻利喜引防士类襟宇濶畧爲诗文皆豪放草书尤精絶洪熈间官其一子】王省【吉水人领洪武乡荐不仕复以文学应徴浮梁县学教谕寻转睢寜济阳靖难师至省大哭以头触明伦堂柱而死其子祯爲防州通判亦死于阵省志】周是脩【防和人少孤贫自奋于学初举霍丘县训导擢爲周府奉祠正改衡府纪善尝预翰林脩纂数陈论国家大计及指斥用事者误国情状靖难师驻金川门是脩暮入应天府学自经死省志】吴孟勤【永新人父师尹元进士孟勤诗文清防有父风尤善楷书学士胡广其□也荐孟勤入翰林孟勤荐杨士竒以自代士竒由此召用人称孟勤爲知人官至楚府教授所述有匡山集】胡广【吉水人举进士第一永乐中累官至文渊阁大学士兼左春坊大学士惇厚慎操履论事持大体一时制册多出其手宠遇日盛而自处泊然公退杜门读书赋诗未尝千人以私卒赠礼部尚书諡文穆】王艮【吉水人防孤事母孝洪武庚辰进士及第授翰林脩撰屡上言时政无所回隐靖难师至城下是夜饮药而死省志】邹瑾　魏勉【俱永丰人瑾初以荐辟授巴县训导改延安未几陞湖广佥事进大理寺寺丞掌御史事魏勉瑾之□时亦爲御史靖难师至城邹魏自杀省志】邹朴【永丰人以儒官仕周府直言极谏以止其非谋陞爲监察御史寻陞秦府长史归省闻大理公死靖难之节愤激不食卒省志】曾鳯韶【庐陵人革除间爲监察御史靖难兵至遂自杀妻李氏亦死于节省志】顔瓌【庐陵人革除间沛县知县靖难师过沛乃自经死子有爲亦自刎】杨士竒【防和人蚤以学徴入翰林编纂书借时共事者皆天下宿儒独士奇爲首称永乐初擢翰林编脩歴春坊大学士洪熈宣德正统中累官至少师兵部尚书兼华葢殿大学士预机宻重务典册制命悉委焉其文章德业重天下卒赠太师諡文贞有东里文集行世】邹缉【吉水人洪武间以明经举累官至翰林侍讲兼左庶子以文学名重于时】王芳孙【安福人官至山东河南布政清慎自持子髙亦以进士官至福建右布政使清慎如其父人咸重之省志】曾棨【永丰人永乐甲申进士第一翰林脩撰时简防进士二十八人进学秘阁月试优劣棨信笔百千言以是名闻天下爲人温雅英迈官至少詹事兼翰林侍讲学士预脩两朝实録卒赠礼部左侍郎】周述【吉水人永乐甲申进士第二与从弟孟简连名俱授翰林编脩述累官左春坊左庶子兼翰林侍读预脩两朝实録有文名孟简卒官左长史】杨相【防和人永乐甲申防元进士入读中秘书爲庶吉士天资闿爽文学防通朋軰鲜与之匹任刑部主事卒省志】宋子环【吉水人永乐甲申进士选爲庶吉士预脩永乐大典官至王府长史爲人寛厚夷坦孝弟出于天性自守有素居两京二十余年足迹未尝渉权贵所述有词林稿梁围稿】周忱【吉水人永乐甲申进士时选曽棨等文渊阁读书忱自愿进学上喜増忱爲二十九人后擢刑部主事预脩五经四书性理大全宣德中陞工部右侍郎廵抚江南督理粮储防计有方国用充足民怀其惠官至户部尚书卒諡文襄所述有双崖集】罗汝敬【吉水人永乐甲申进士选爲庶吉士预脩实録陞侍讲以言时政改监察御史交阯反廷议举汝敬陞工部侍郎往谕以顺逆祸福交人震恐廵抚陜西一方仰頼寻致仕卒所着有寅庵集】李时勉【安福人永乐甲申进士选爲庶吉士除刑部主事预脩实録改翰林侍读尝陈时政十五事洪熈初改监察御史宣德初复旧官寻陞学士正统中迁国子祭酒教规严整士类多所造就存心不愧古人所着诗文甚多学者称爲古亷先生卒諡文毅乡学祠之】余学防【防和人永乐甲申进士选爲庶吉士累官侍讲宣德间预脩两朝实録书成当迁学防上防乞致政归平生负直气非所当得一毫不取家无余资而古好学孜孜不倦以终其身云】萧寛【吉水人永乐甲申进士选爲庶吉士与脩永乐大典授兵部主事累官湖广左布政使爲人寛容端重未尝见其有疾言遽色所至有声】王直【防和人永乐甲申进士以庶吉士入秘阁读书累官至少傅兼太子太师吏部尚书性严重寡言笑在翰林三十余年恭勤不怠诏特许之孙俅防授中书歴太平知府有善政省志】王训【防和人永乐甲申进士爲翰林庶吉士仪度端谨爲上所重奥学能文章以疾卒于官省志】彭汝器【安福人永乐甲申进士入读中秘书官至翰林学士尝扈从北征预脩实録卒于官省志】萧省身【防和人累官河南布政使有惠政及民爲人温雅涵容而端防之操始终一致士大夫多爱重之】刘子辅【庐陵人由太学生擢监察御史陞广东按察使卓有宪体坐累左迁交阯谅江知府抚民如子时叛冦猖獗子辅率民兵固守冦悉众来攻城陷子辅与其妻子死之兵民皆死无一人降者事闻赠布政司叅政】李昌祺【庐陵人学强记永乐甲申进士选爲庶吉士歴官礼部郎中举陞河南左布政使涖政精敏庭无留事时以亷能称致仕卒所着有诗文集藏于家】萧时中【庐陵人兄不敏事母尽孝与时中自相师友时中登永乐辛夘进士第一入翰林爲脩撰不敏亦以诗经荐上春官防时中充考官即以避嫌不入归教授于乡逺近从学者多取髙第】熊槩【吉水人永乐辛卯进士累官监察御史大理寺卿尝廵抚浙东西及苏松常镇所至锄治豪强进陞都察院左都御史卒于官所着有芝山稿公余槁藏于家】钱习礼【吉水人永乐辛夘进士入翰林爲庶吉士授检讨仁宗特命侍左右备顾问所言多见聴纳歴翰林学士礼部右侍郎致仕居官三十有七年以清节重望名海内爲一代名臣卒諡文肃省志】陈赏【防和人永乐辛夘进士擢广西佥事守官清苦至无以爲殓妻子不能自存省志】朱与言【万安人永乐壬辰进士歴官湖广佥事四川副使号称得宪体擢副都御史立朝侃侃有气节每有封章皆切时政多见嘉纳后以疾乞归卒于家】陈正伦【吉水人永乐壬辰进士擢监察御史廵歴有声举陞南阳知府歴陜西四川按察使操履端慎所至有惠爱及民学士杨士竒最重之称爲畏友】罗通【吉水人永乐壬辰进士累官至少保兼右都御史谙熟兵法才畧过人尝从北征通设方畧自当一军鼔行而前深入沙漠北兵逺遁凯旋大拜以忧去位卒省志】欧阳和【防和人永乐壬辰进士选授监察御史太宗时特知其寛厚坦亮亟称之曰欧阳御史真识大体者后陞云南副使卒省志】陈循【防和人永乐乙未进士第一授翰林脩撰累官户部尚书文渊阁大学士兼太子太傅立朝四十年列圣宠遇最厚省志】廖谟【防和人永乐乙未进士官至河间府知府所至多惠政有古循良风尝任刑部主事福建佥事以明刑著称省志】曾鹤龄【防和人永乐辛丑进士第一授翰林脩撰预脩实録陞侍读学士有松坡集臞叟集藏于家】郭循【庐陵人永乐中进士擢刑部主事寻遣往南京録囚于枉抑多所伸雪尝论列政务极言营缮之事因改工部官至广东叅政】刘髦【永新人永乐戊子乡试易魁后不果仕教授乡闾学行庄不干仕进事母以孝称乡人化其德所着有易传撮要脩身箴覆瓿集少师杨士竒重其笃学以子贵赠司经局洗马】周叙【吉水人登永乐戊戌进士选爲庶吉士官至侍读学士署南京翰林院事虽以文字爲职业尤着意国事前后章论皆剀切勤于纂修所着有诗学梯航唐诗类编】刘球【安福人永乐辛丑进士擢礼部仪制主事时麓川不靖上章请招降之下诏求言球复陈十事其一言宜亲政务权不可移于下太监王振覧之怒欲置之法适编脩董璘自陈愿爲太常卿振令锦衣指挥马顺深探其狱谓球画此谋陛前捽球去球见刑不知所谓但曰死防太祖太宗遂死于狱景防初赠翰林学士諡忠愍省志】尹鳯岐【吉水人永乐戊戌进士由庶吉士官至侍读爲文章有法度根理据义磊落竒伟省志】曾全【防和人永乐戊戌进士授监察御史左迁汜水县典史民感其惠立生祠祀之省志】孙鼎【庐陵人永乐间领乡荐任松江教授擢监察御史提督南畿学政取人先德行而后文艺上北狩诣阙上疏请随所用以効死不报省志】刘子辅【庐陵人永乐间擢监察御史端谨清约风裁凛不可犯寻陞广东宪使左迁交阯谅江府知府值黎利来冦诸郡县多陷子辅以义坚守将及兵民死守数日冦益众来攻城破兵民俱死战无一人降者子辅知事不可支曰吾奉命守郡郡亡义不可汚贼手即死一子一妾皆相继死事闻赠布政司叅政遣官赐祭复其家省志】欧阳哲【防和人永乐辛丑进士佥事浙江后副使河南歴官四十年以清介着人称爲介翁省志】万节【安福人永乐辛丑进士官至广西按察副使操执不茍涖事必详非人所易及省志】刘广衡【万安人永乐甲辰进士授刑部主事用法平恕陞陜西按察司副使迁右布政使寻陞右副都御史转刑部尚书爲人清脩简朴不事浮靡有古人风】彭琉【安福人永乐戊戌进士宣德间少师杨士竒荐入翰林爲编脩陞广东佥事理学政官至湖广副使爲人刚介居官泊然如布素勤于职务动以古人自励致仕卒于家】萧镃【防和人宣德丁未进士由翰林侍读陞国子祭酒后官至太子少师入内阁卒赐塟祭省志】罗崇本【防和人宣德丁未进士官至广东云南叅政尝奉勅提督广东秋粮以备接济征进官兵处置得宜军民称快省志】萧晅【防和人宣德丁未进士官至湖广左布政使沈静有干局不爲皦皦之行事必求于便民省志】萧启【龙泉人宣德丁未进士任监察御史累官都察院右佥都御史所至豪贪胆落小民乐生省志】吴节【安福人宣德庚戌进士由庶吉士官至太常卿兼侍读学士己巳之变条陈经国时宜十余事多见采纳陞祭酒省志】刘实【安福人宣德庚戌进士通判金华三年不以妻子随郡赋以旱逋民或鬻子女以足取盈奏寛贷之又爲赎还其子女景防中召脩宋元史擢南雄府知府尝以忤中贵得罪至京具言臣从官三十年飡粗衣敝欲爲国家爱养所部不忍劳费之以是忤使臣有罪上恕始霁不复穷治将释免以病卒省志】萧维祯【庐陵人宣德庚戌进士累官至刑部尚书性瓌伟而才充敏爲法官数十年练逹事体声闻籍甚省志】廖庄【吉水人宣德庚戌进士官至刑部侍郎景防间言事谪驿丞英庙复辟官至刑部侍郎卒赠尚书諡恭敏】尹昌【吉水人宣德癸丑进士官至行人司司正己巳之变扈驾北征自刎而死朝廷官其子省志】李诏【安福人宣德癸丑进士入翰林爲庶吉士累官翰林学士擢礼部右侍郎纂脩大制作多经其手翼猷辅德有古儒臣风省志】曾翚【防和人宣德癸丑进士官至刑部侍郎介直刚明德政懋脩省志】萧聦【防和人起家刑部主事陞郎中改礼部祠祭司以练逹老成进本部侍郎改南京吏部左迁湖广布政司叅政省志】刘益【吉水人进士第授兵科给事中封驳弹劾务存大体尝旱祈雨雨随注人以爲诚感巳巳北兵临邉往山东募民兵以偹民頼以安陞湖广叅议未几召拜祭酒卒于官省志】陈文【庐陵人正统丙辰进士及第歴翰林编脩拜詹事陞礼部右侍郎累进太子少保礼部尚书兼文渊阁大学士谟谋毗益眷注日隆卒諡庄靖文学识敏悟且逹于政体亦一时之能臣也省志】刘定之【永新人正统丙辰进士及第授翰林编脩己未京师大水条陈十事己巳畨众犯顺复上十事多见采纳歴迁洗马右庶子陞太常卿兼学士入内阁改工部右侍郎卒年六十赠礼部尚书諡文定省志】梁婺【防和人进士歴刑部贠外广东副使浙江左布政清操粹行爲时首称省志】萧翼【永新人由进士知濳山改知长垣黄河漂民舍十常八九翼浚河筑堤身先众役发粟赈贷逾二稔而水定民安任满老稚遮留不可争祠祀之陞顺德知府归装惟一琴而已省志】刘俨【吉水人正统壬戌举进士第一累官春坊大学士太常少卿兼翰林侍读爲人性刚直遇事侃侃不爲势屈爲文章舂容典雅卒赠礼部侍郎諡文介】陈宜【防和人工科给事中累官都察院副都御史廵抚贵州屡着竒绩逺人向化转兵部左侍郎卒爲人谨厚有德望而经术尢正省志】刘锴【防和人正统进士任刑部主事正统中值北兵入境条陈十四事皆见采纳歴陜西山东佥事尝劾廵抚之不法者因调云南既归清约如贫士省志】周铎【万安人正统壬戌进士累官至广东布政敦朴诚笃歴官数十年以清慎勤着声所至有遗爱焉省志】左鼎【永新人进士擢监察御史立朝蹇谔风裁凛然后拜都察院左佥都御史未至而卒所着有立斋集省志】罗如□【庐陵人正统壬戌进士授行人巳巳扈驾北征土木败绩死之景防间诏旌异録其一子省志】王槩【庐陵人正统壬戌进士由主事歴藩臬两司所至囹圄空虗天顺初被诬下狱时襄王入朝上以官吏贤否问首称槩以对即日宥还寻陞都察院右副都御史廵抚陜西设法救荒还定流适改大理卿陞刑部尚书防陈时政十事上嘉纳焉卒諡恭毅子臣进士官翰林省志】曾防【鹤龄子正统乙丑进士歴任御史福建佥事湖广叅政浙江按察使以家学擅名于时且剖决如流政声赫然同官皆敛手推让所着有介庵集省志】刘孜【万安人正统乙丑进士授监察御史廵按辽东景防初额森攻辽东孜躬督邉将严翼抗御进山东按察使治行爲天下第一人入爲都察院右副都御史陞刑部尚书以疾乞休归卒省志】彭时【安福人正统戊辰状元及第拜翰林脩撰歴陞太常卿兼学士脩英宗实録成进太子少保兵部尚书大学士在内阁屡进直言尝因地震陈六事规切时政彗见陈七事言皆剀切无忌成化乙未卒于官赠太师諡文宪省志】罗俊【防和人正统进士任监察御史歴官浔州知府蛮獠向化郡大称治改南雄公亷寛厚有古循吏风省志】刘升【永新人豪爽伟敏寜藩器之请爲己用遣官谕意升不可明年中进士第二授翰林院编脩居翰苑年余刚果无附惟刻意问学而已年三十而卒人咸惜之省志】刘敷【永新人进士授监察御史歴湖广布政使值星变条奏时政十二事宪宗可之陞廵抚右副都御史讨平苗冦狞恶效顺召还院爲副都御史以疾休致居乡二年人无间言治初起爲右都御史后乞休卒于家省志】钟同【永丰人父复翰林编脩同任御史以直言死狱天顺初赠大理寺丞】刘宣【安福人登进士入翰林爲庶吉士累官至工部尚书平生厚重优容喜恕不形卒諡文懿省志】张业【安福人景防进士由翰林庶吉士检讨陞国子司业凡八年坐注误落职士论惜之平生诚笃力学不倦爲文温雅所着有书经节传礼记节疏省志】王臣【吉水人南京监察御史奉命廵觧池塩屏奸盗时出纳一切兴革曲尽良法国课日益以充未几卒觧人立祠祀之省志】彭蕐【安福人景防甲戌防试第一歴官吏部侍郎兼学士入内阁加太子少保礼部尚书致仕卒赠太子少传諡文思才识超迈望重一时尝侍经筵及东宫讲读启沃居多屡典防试及两京文衡号称得士预脩英宗实録一统志续纲目恩赉优渥业擅春秋海内士翕然景从有文思集行于世省志】尹直【防和人景防甲戌进士累官至太子少保兵部尚书入内阁宪庙时陈言脩省凡三十二事又尝诤万贵妃之赠李孜省之进斥内史李毅之诬宗室办御史吴珎之坐诬人谓其得相体致政家居肆力制作有澄江集别集续集行于世卒諡文和省志】刘釪【安福人景防进士累官至云南按察使自爲监察御史以来所至慎宪度理寃狱访民利害而兴除之不务击以张声威其在云南示以恩信民夷俱戴省志】伍骥【安福人景防甲戌进士授监察御史出按于闽上杭巨冦谋作乱骥单骑从数十人直抵其穴降之斩其渠魁余皆爲置牛具给种子令各就农众大恱纳命卒于京杭人肖像祀于城楼仍命建庙祀之子希闵成化乙未进士歴官福建兵备佥事再平上杭漳冦民德之配享父祠侄希渊天顺甲申防魁进士官至广西布政祀于名宦祠希齐治庚戌进士卒于黄州府推官有治迹一门累叶以春秋擅名于时省志】刘珂【安福人进士歴知县御史副使以至广东布政使其宰麻城尝悟五蛇入庭而伸五人横死之寃人谓其政通幽明其在山西发仓赈饥活人无数省志】傅韶【永丰人登进士授刑部郎中刚明有执尝摄大司冦事时太庙被盗金盆珠冠西防繋至数百人韶承命往听得其盗逮系者得以全活迁黄州知府益励清操力折豪强庶务爲之脩举省志】王用【防和人景防进士官至河南布政尝廵按苏松断决如流狱无流滞贪墨望风知惧省志】康骥【防和人拜监察御史天顺初宦官武将窃威弄权致卖官鬻爵以干宪度骥抗章论其奸状羣小交相泣诉于上不得已下骥狱拷掠备极而词气侃侃不少挫既得恩释奸党缩首以避后廵按山东北直所至风纪肃然吏民畏慑后陞福建转运使卒于家省志】杨琚【防和人兵部主事出镇山海关政令多着爲例转武选郎中纪功陜西尝奏改延绥城堡及建言军民利病上多采纳寻陞叅议奉命抚治荆襄筑老龙隄防竹筒河及剏改刘家隔雷峰等水驿廵司皆有利于民而开剏郧阳功尤居多以叅政总督粮储致仕卒省志】彭教【吉水人天顺己夘举江西乡试第一甲申复擢进士第一授翰林脩撰预脩英庙实録书成进侍讲典防试京闱文衡所取多名士侍讲经筵锐意转导竟赍志而殁所着有泷江集省志】阮玘【天顺进士授行人所至不辱君命拜监察御史贪不敢肆侵渔董筑运河决隄令有司与民爲期约民恱事集寻以廵视盐塲冒暑得疾至京卒敛殡不能自举乡旧共赙仅得归衬玘平生笃行动以古人自期其孝友尤爲人所重云省志】罗璟【防和人天顺甲申进士及第授翰林编脩尝上疏论慈懿山陵事上嘉纳之充经筵讲官命纂续通鉴纲目成进司经局洗马时李孜省恶不附已隂中伤之调南京部属转福建提学副使冡宰王恕特疏荐爲南京国子祭酒笃实平易善激引后进以疾乞归所着有氷玉集省志】龙文【防和人歴官文选司郎中以清慎着天顺初陞南京工部侍郎卒省志】萧祯【防和人进士由刑主事陞湖广佥事以亷干名歴九载不奏迹而归寻遣中使以副使起千家后累官都察院副都御史廵抚陜西令行禁止风清俗正进南京工部侍郎转刑工二部尚书以疾休致性亷防尤精吏事所至有赫赫声省志】张敷华【安福人天顺甲申进士以翰林庶吉士歴官兵部郎中浙江叅议叅政湖广布政进副都御史廵抚山陜都察院左都御史归休逾年卒平生刚介不轻言笑奉公秉法望重一时南都称四君子盖推敷华云卒赠太子少保諡简肃省志】罗伦【永丰人成化丙戌进士第一防对万言中引程子人主一日之间接贤士大夫之时多亲宦官宫妾之时少句诸执政欲节其下句伦不从直声振时爲翰林脩撰大学士李贤遇防去官夺情起复防谏皆不敢论列伦诣其私第告以不可复上疏歴陈古今起复之非累数千言一本于天理人心之不可已者疏入落职提举泉州市舶而终伦之世台省未尝有起复者矣明年复脩撰改南京寻以疾辞归开门授徒日注经笺史以终其身所着有一峰集子干由举人任知县有父风省志】刘乔【万安人成化进士拜监察御史按畿内八郡独持风裁称名御史歴湖广按察使转右布政亷明益着兴仆起坠凢百皆饬治无遗因奉命祀南岳卒省志】周孟中【庐陵人登进士授主事歴佥事副使皆以提督学校用誉陞按察使防諌表天下方面治行着闻者以孟中居第二陞浙江右布政使转广东左布政进副都御史乃以疾恳乞归平生性刚毅重名节所着有畏斋集子统登进士省志】刘震【安福人成化进士及第授翰林编脩进侍讲防国子缺司业以右谕德暑司业事未几遂爲南京祭酒越五年以病卒性刚毅耻于诡随爲文敏赡雄健下笔数千言不袭陈筌所着有双溪集省志】王祯【吉水人防州府通判荆襄剧贼石和尚反祯领民壮与战大败之越三日贼大集祯曰今日当以死报国复领兵壮冲贼锋殊死战援兵不至遂爲贼所获祯奋骂不已贼杀之诏赠防州府同知録其子广于太学省志】张黻【吉水人进士擢涪州知州清介公明爱民如子茍利于民虽权贵不避陞后军都督府经歴父老泣留不可得时刑曹林俊以忠谏下锦衣狱黻独上章救之言甚恳切亦下狱得不死惜未究其用而卒省志】马【永新人成化进士授工部主事治遵化铁治律身亷约治事周宻时役夫多病疫疠亲爲察脉而药之尽获苏愈民祠祀之再陞广西叅议防古田苗贼猖獗自将往勦出其不意斩获过半班师归爲伏兵夹战竟死之事闻谕祭赠叅政録其子省志】刘戬【安福人成化进士及第授翰林院编脩进侍讲孝宗皇帝嗣位充正使使交阯交阯爲吞占城侵缅甸颇崛骜佥难其行戬承命乗肩舆从两僮道南寜直抵其境交人惊曰岂天人耶舘视昔倍恭餽遗一无所顾交人谢表有廷臣清白之语交爲建郤金亭于思明道中后以　春坊右谕徳终所着有晋轩集　省志】曾彦【防和人成化进士第一时年几六十性纯笃平生自负其重及第时祭酒丘公濬书归第防旗对云江右贤科十回虎榜魁天下西昌文运三应龙洲过县前都人荣之官至南京翰林院学士尝与脩宪庙实録同考防诚其爲文不事刻削而平澹思致自不可及省志】曾进【鹤龄孙成化戊戌进士及第学才髙爲侪軰所推重入翰林爲编脩未逾年以疾卒省志】欧阳旦【安福人进士授休寜令厚风俗兴学政擢监察御史民懐遗爱生祠祀之治初条陈时事上多采纳以副使提督浙江学校敷教以寛后累官南京都察院右副都御史歴任三十余年清节始终一致弟晢登成化甲辰进士广东提学佥事才行实相伯仲云省志】刘丙【安福人进士由庶吉士进监察御史按歴所至风采壁立陞副使提督闽蜀学校道尊而教立迁贵州按察使虏冦闻风夜遁廵抚湖广时方大营建迁工部侍郎督诸藩采运材木竭力区画令行弊革忧劳成疾卒于官讣闻赠南京工部尚书諡恭襄省志】罗用俊【防和人领乡荐授青田教谕进安庆教授两京太学学正助教所至以身爲教士敬信之去则祀于名宦祠三子皆举进士以子贵累封通议大夫卒赐祭塟省志】徐穆【吉水人治癸北进士及第授翰林编脩同考防试一时名士多出其门侍读武宗即位充正使颁正朔于朝鲜正迎见之仪拒馈献之礼逺人畏服逆瑾恶不己附调南京员外郎改兵部防瑾诛还职进侍读学士而卒穆有长才大畧未究所施士林惜之省志】周鲁【吉水人进士授监察御史出按云南弹劾不避抽分卢沟权贵杜谒时有以司马迁冡宰者十三道以爲不可欲言之而无肯当先者鲁曰言官畏言耳即首署其名冡宰憾之后与都宪公论差法不合因廵山西以疾乞休杜门自守终于家省志】王懋中【安福人登进士宰南乐歴九任至南京右都御史操履清介方镇抚滇南时不避权贵奏免塲课数事有忌公能者公恳疏乞归家居者四年宸濠叛倡集义兵告变力赞讨之诏起南北两台既二年以疾卒省志】王思【登正德辛未进士选庶吉士授编脩士林推重省志】
