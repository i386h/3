<!-- { "loadSidebar": true } -->
　　歴城县【附郭古齐歴下城汉置歴城县属济南国晋属济南郡初郡治东平陵城后移治于此隋初罢郡以县属齐州唐以平陵县省入宋金元仍旧本朝因之编户九十八里】章丘县【在府城东一百一十里春秋时齐髙唐邑汉为阳丘县地属济南郡东汉省北齐移髙唐县治于此隋改为章丘县唐初属谭州贞观初州废以县属齐州宋增置清平军金废军以县属济南府元仍旧本朝因之编户一百三里】邹平县【在府城东北一百八十里古邹侯国汉置邹平县属济南郡晋为邹县属乐安国后废隋复置属齐州后废唐复置属谭州贞观初州废属淄州宋景徳初徙治废济阳城金仍旧元属济南路本朝因之编户五十七里】淄川县【在府城东二百三十里本汉般阳县属济南郡东汉属齐国晋汉刘宋置东清河郡及贝丘县北齐罢郡以县属齐州隋置淄州改贝丘为淄川县后州废唐初复置淄州宋金因之元改淄州为淄莱路后改般阳路以县属倚郭本朝洪武初改路为淄川州以县省入寻又改州为县属济南府编户六十里】长山县【在府城东北二百里本汉济南郡于陵县地刘宋于此侨置广川郡及武强县北齐改广川为东平原郡隋初废郡后改武强为长山县属齐州以县有长白山故名唐初属邹州后属淄州宋金因之元属般阳路本朝改今属编户六十三里】新城县【在府城东北三百二十里本唐宋以来长山县地元初因其地民众始置城邑曰新城属淄州后属般阳路本朝改今属编户四十五里】齐河县【在府城西五十里本汉平原郡祝阿县地宋始为镇金大定中置为县属济南府元属徳州本朝改今属编户二十七里】齐东县【在府城东北一百八十里本汉济南府邹平县地宋置齐东镇金时刘豫于此置夹河巡检司元初置齐东县属济南路至元初改属河间路本朝改今属编戸五十五里】济阳县【在府城北九十里本北齐长乐县地隋改曰髙苑县属齐州唐析置济阳县以在济水北故名元和中省入髙苑县属淄州金复析临邑章丘二县地置济阳县属济南府元仍旧本朝因之编户五十八里】禹城县【在府城西北一百里周为祝国秦属齐郡汉置祝阿县属平原郡晋属济南郡隋属齐州唐改为禹城县因县有禹贝丘故名后徙今治宋金俱属济南府元属曹州本朝改今属编户五十六里】临邑县【在府城北一百五十里本汉旧县属东郡晋属济北国刘宋属东魏郡隋属齐州唐属谭州又属齐州元和中析置归化县属徳州太和初以归化省入临邑宋徙治孙耿镇属济南府金因之元属河间府本朝改今属编戸三十二里】长清县【在府城西南七十里本汉卢县地属泰山郡晋属济北国隋置长清县属济州因界内清水为名唐属齐州元和中以析置山茌县省入宋初因之至道初徙今治元属泰安州本朝改今属编户四十四里】肥城县【在府城西南一百六十里古肥子国汉置县属泰山郡东汉省入卢县宋置碻磝戌后属济北郡后周置肥城县隋属济州唐属东泰州贞观初省入博城属兖州宋省入平隂县金因之元复置属济宁路本朝改今属编户三十里】青城县【在府城东北二百二十里本临邑宁津二县地旧名青平镇元于此置青平县属济南路中綂间改属陵州至元初改属河间路本朝洪武初省入邹平齐东二县十四年又置属济南府编户三十三里】陵县【在府城西北二百四十里汉安徳县地属平原郡晋析置安陵县隋又析置将陵县属平原郡唐属徳州五代周以安陵县省入将陵宋属景州又属永静军金属景州元陞为陵州属济南路后属河间路本朝改为县徙治徳州故城编户三十二里】泰安州【在府城南一百八十里汉为奉髙及愽县地属泰山郡隋废郡改奉髙曰岱山愽曰汶阳后又改汶阳曰愽城以岱山省入唐于县置泰州后废改愽城曰干封宋徙县治于此又改奉符县金置泰宁军又改泰安军寻改为州元初属东平路后省部本朝属济南府以奉符县省入编户九十七里领县二】新泰县【在州城东南一百八十里本汉泰山郡东平阳县地晋泰始中置新泰县属泰山郡后属东安郡后魏属泰山郡隋属琅琊郡唐属莒州后属沂州金属泰安州元省入莱芜县后复置本朝因之编户二十一里】莱芜县【在州城东一百二十里春秋时为夹谷地汉置莱芜县属泰山郡魏移治嬴县隋属鲁郡唐属淄州寻省入愽城县后复置属兖州宋因之又増置莱芜监金废监以县属泰安州元仍旧本朝因之编户四十二里】徳州【在府城西北二百八十里本秦齐郡地汉析置平原郡治平原县东汉及魏晋俱为平原国后魏改为郡又置安徳郡隋置徳州复为平原郡唐置徳州寻改平原郡乾元初复为徳州治安徳县五代晋移治长河县宋复移治安徳元因之本朝洪武初省安徳县入州寻废旧治为陵县而徙州治陵县城编户三十四里领县二】德平县【在州城东一百六十里汉为平昌县属平原郡东汉改曰西平昌后魏复名平昌省鬲重平二县入焉隋属徳州唐以般县省入五代唐改为德平县宋省入安徳县元符初复置属徳州金元仍旧本朝因之编户四十一里】平原县【在州城东南一百二十里汉置县为平原郡治所东汉改郡为国后魏徙郡治聊城而于县置东青州寻废州以县属安德郡隋属冀州寻改属德州唐属齐州寻复旧属五代宋金元俱仍旧本朝因之编户四十六里】武定州【在府城东北七十里秦为齐郡地汉为平原渤海二郡地三国魏分置乐陵郡晋为乐安乐陵二国地隋置隶州治阳信县后罢唐复置治乐陵又移治厌次天寳初改为乐安郡乾元初复为州五代梁徙治城东南宋复徙于此元置濵隶路后改隶州属济南本朝洪武六年改为乐安州以厌次县省入宣德元年改为武定州编户九十八里领县四】阳信县【在州城北四十里汉有阳信县属渤海郡三国魏为乐陵郡地隋以渤海郡治阳信县唐省县后复置属乐安郡宋属隶州徙州及厌次县于阳信县界而于古厌次城复置阳信县金元仍旧本朝因之编户七十里】海丰县【在州城东北六十里本汉阳信县地隋置无隶县唐省县入阳信后复置属沧州五代周置保顺军宋仍为县属沧州元省入乐陵县后复置以其地之半属沧州本朝洪武八年改为海丰县编户四十三里】乐陵县【在府城西北九十里本汉富平县属平原郡晋于县置乐陵国后魏改国为郡隋初郡废以乐陵县属沧州唐属乐安郡后改属沧州自唐以来徙治不一宋始徙今治金元因之本朝改今属编户五十六里】商河县【在州城南一百二十里本汉县属平原郡又为后魏千乗郡隰沃县地北齐省隰沃入商河后废隋复置商河县属沧州唐属德州又改属乐安郡宋金元皆属隶州本朝改今属编户六十八里】濵州【在府城东北三百五十里春秋时齐地汉为千乘郡地晋属乐陵国隋属渤海郡唐属乐安郡五代唐置盐务汉改赡国军周改濵州治渤海县元合隶州为濵隶路至元初复为州本朝洪武初以渤海县省入编户七十八里领县二】利津县【在州城东六十里本渤海县之永利镇金明昌初置利津县属濵州元仍旧本朝因之编户四十里】霑化县【在州城西北六十里本渤海县地宋析置招安县属濵州熈宁中省为镇元丰初复置金改为霑化县仍属濵州元仍旧本朝因之编户二十四里】蒲台县【在州城南三十里汉为湿沃县属千乘国隋属沧州后改为蒲台属渤海郡寻省唐复置属淄州五代周属濵州宋省入渤海县金复置仍属濵州元属般阳路本朝仍属濵州编户五十九里】
　　郡名济南【汉名】
　　形胜南有泰山之固【田肯説汉髙帝夫齐东有琅琊即墨之饶南有泰山之固西有浊河之限北有渤海之利】慿负山海【杜氏通典慿负山海擅利渔盐太公用之而冨人管仲资之以兴伯】北枕鬲津西临漳水【德州志】介山东两路之间最为冲要【金史古纲传】地险于海【郡国志地险于海故曰濵州】有崇山巨浸【元程文遂闲堂记】
　　风俗俗多织作【汉书地理志太公以齐地负海泻卤少五谷乃劝以女工通鱼盐之利而人物辐辏故其俗多织作氷纨绣绮纯丽之物号为冠帯衣被天下】士务功名【同上太公治齐修道术贵有德赏有功至今其士好经术务功名阔逹而足智其失夸奢朋党言与行谬虚诈不情】习尚淳厚民皆务本【隶州志】敦厚阔逹多大节【元程文遂闲堂记】
