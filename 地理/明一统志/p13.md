<!-- { "loadSidebar": true } -->
　　宫室五华楼【在易州治即燕候云物台辽圣宗尝御此楼书刺史马质兵监赵质姓名于西壁】横翠楼【在府治东元万户张柔建刘因赋畧曰控鴈门之右塞引鸡距之清流倚大行之宕观接易水之长洲使人遄飞逸兴浩发吟魂如登泰山漂昆仑有可挟日月而薄风云者乎】万卷楼【在府治内元首帅贾辅建以经传史子百家众流法书名画别为九等置其上又邀致郝经筑堂于楼侧居之尽畀以书肆其观览经尝为记】齐云楼【在安州城西北隅元郡守完顔安逺建以其突兀淩空故名】鸣霜楼【在府治东宣徳间建】读书堂【在满城县圣教寺一名相公堂唐相张说尝肄业于此后人思其徳塑像祀之元刘因诗隂壁下寒泉阳崖隐深洞想像张幽州当年此诵又县鐡佛寺冇读书堂乃元郝经读书处经自有记】宣化堂【在大宁都司治今后堂即其遗址元为顺天路防至元中治中周孟戡建为一道承流宣化之所刘因作记】临漪亭【在府城内临鸡水上元时建澄澜荡漾帘户防越鱼泳鸟翔虽城市嚣嚣而得三湘七泽之乐】拟江亭【在安肃县南一十里元泰定间知州髙俣建张莘为记】均乐亭【在雄县旧名望山亭元昭武节度使徒单公重修以与士民共为游乐之所更今名】云锦亭【在安州城东南古堤上元完顔安逺建】候台【在易州治相传周武王筑为日者占候之所战国燕昭王建五楼于其上尝游乐其间更名五花台其楼东曰増明西曰晚翠南曰观月北曰游卧中曰萃秀】三公台【在易州城东南一十八里燕昭王所筑乐毅剧辛邹衍所游之处故名】黄金台【在易州东南燕昭王所筑置千金于台上以延天下士故名后人慕其好贤效筑非一而此其故址云元刘因诗燕山不改色易水无新声谁知数尺台中有万古情区区后世人犹爱黄金名黄金亦何物能为贤重轻徳辉照九仞凤鸟才一鸣伊谁腐防弃坐见饥鸢争周道日东渐二老皆西行养民以致贤王业自此成黄金与山平不救兵纵横落日下荒台山水有余清】仙台【在易州相传燕平曽学仙于此刘因诗碣石来海际西南奄全燕中有学仙台燕平欲升天】吟诗台【在易州大宁山五代时冯道吟诗于此元刘因诗林壑少佳色风雷有清秋为问此山灵吟台何久留时危亦常事人生足良谋不有拨乱功当乘浮海舟飘飘扶摇子脱屣云台游每闻一朝革尚作数日愁朝廷乃自乐山林为谁忧视被昻昻驹柰此泛泛鸥四维既不张三纲遂横流坐令蚩蚩民谓兹圣与俦蚩蚩尚可怒儒臣岂无尤不有欧马笔孰能回万牛大行千万里潇洒横中州今朝此登临孤懐涨岩幽何当铲叠嶂一洗他山羞】北台【在唐县西慕容氏都中山时尝登此台望马耳山】天风台【在葛洪山相传葛洪修炼处释板岩诗昔年曽到葛洪游回首西风二十秋今日唐川再经过野心又被白云留】望马台【在府城东北一百里宋将杨延朗筑以望马】
　　闗梁紫荆闗【在易州城西八十里歴代为扼塞之所本朝撤而新之城髙池深足以为戍守之固】鸿山闗【在唐县西北七十里一名洪城昔项羽于此见羣鴈曰我当南靣射中其一及射不中时人知羽终不能济】倒马闗【在唐县西北汉时置山路险峭马为之倒因名】八渡闗【在唐县西北五十里有水屈曲八渡汉时置闗水上】髙阳闗【在髙阳县五代时筑宋太宗増筑】瓦桥闗【在雄县为三闗之一宋欧阳修诗古闗衰栁聚寒鸦驻马城头日影斜犹去西楼二千里行人到此莫思家】西水寨【在易州城西南一百里】方顺桥【在满城县南五十里】徐河桥【在安肃县南四十里隋时建】安济桥【在深泽县治西】
　　寺观清觉寺【在府治东元至元间建本朝洪武中重修又府治东有大悲阁元张柔建】永宁寺【在府治南元建本朝永乐中重建宣徳间赐额】广恵寺【在祁州治南】大明寺【在易州治东俱元建本朝洪武中重修】夀圣寺【有二一在唐县治东南洪武初建永乐中重修一在庆都县治西洪武中重建】兴化寺【在深泽县治西北洪武五年建】东林寺【在定兴县治东南金明昌中建本朝洪武中重建】福泉寺【在髙阳县治西南】观音寺【在雄县治北】法云寺【在完县治南俱洪武中建】寳宁寺【在蠡县治西洪武中因旧重建中有古塔及鐡佛铁狮】台头寺【在束鹿县治西北元泰定初建本朝洪武中重修】云岩寺【在博野县治西洪武中建】灵光寺【在博野县东南二十五里唐建有古塔本朝洪武中重建正统中重修】兴国寺【在安肃县治东洪武中建】大觉寺【在满城县治东北洪武中因旧重建】玉清观【在府治西北元建】龙兴观【在易州元帅张柔建】玉华观【在唐县西元通真子田志亨建】
　　祠庙尧庙【在望都县南四十里】燕昭王庙【在易州城东南二十里】赵简子祠【在满城县北晋永康初立祀列国晋大夫赵鞅元郝经记保州赵之北境赵鞅首并邯郸逐范中行氏遂成三晋故赵人特祀于邉以旌其功居民因之遂为世祀】四贤祠【在易水傍祠燕郭隗乐毅剧辛邹衍也像皆国工刘銮所塑技极精巧元郝经撰碑】防将军庙【在府城西北一十里祀赵将亷颇前临鸡水支流有石梁焉谓之防梁耆旧相传庙北有防颇墓】樊将军庙【在易州城西一十里樊将军即秦樊于期也】霍光庙【在蠡县北三里光汉大将军庙后有冢】汉贤神庙【在蠡县东南三十五里唐大中时建冒黎韩凝撰碑其畧云神讳盖十一世祖齐康公避田和之乱宅于此神仕平帝朝为幽州刺史封闗内侯】孝烈将军庙【在完县东或云孝烈即木兰女尝代父戍守于此唐封为孝烈将军】二程祠【在愽野县东南二十五里元建祀宋大儒程颢程頥两兄弟本朝正统中重修有司嵗时致祭二程先生五世而上居博野曽祖而下塟河南】静修祠【在容城县祀元儒刘因杨俊民有记】二贤祠【在府治东南元建祀刘因郝经二儒】竹泽龙祠【在府城西南一十里土人祷雨多应元学士尚野有记】紫泉龙祠【在新城县西南三十里旱祷辄应元苏天爵撰记】育山龙祠【在育山嵗旱祷雨于此】显济祠【在抱阳山圣敎寺内庙前有潭潭内有二青蛇能兴云雨变见不测乡人祈赛与之酒辄直立俯首饮之故前人诗有青蛇立饮祭神酒之句】
　　陵墓颛顼陵【在髙阳县界】庆都陵【在庆都县尧始受封之地尧母塟庆都】宋三陵【在府城东宋僖祖曰钦陵顺祖曰庆陵翼祖曰安陵】张苍墓【在满城县西苍汉丞相封北平侯北平即今满城地】陈平墓【在完县陈侯村平汉丞相封曲逆侯曲逆即今完县地】王尊墓【在髙阳县治东北尊汉东郡太守】蠡吾侯冢【在蠡县东二里汉蠡吾侯翼即桓帝父也卒塟此冢号曰博陵】张行成墓【在庆都县行成唐左仆射】张范墓【在府城北一百二十里定兴界范元镇国将军】刘因墓【在容城县沟市里因元名儒】李友直墓【在清苑县友直本朝工部尚书】
　　古迹古燕国【在易州东南广袤六十里召公后都于此今其中居民甚多】髙阳城【在府城东南七十里城周回九里相传颛顼所筑】尧城【在完县南相传唐尧所筑】鸿郎城【在唐县北相传尧之子丹朱所居处】武阳城【在易州城东南故燕之下都也元刘因诗朝游樊子馆晚上武阳城潮接沧溟近山从碣石生断虹云淡白返照雨踈明且莫悲吟故樵歌已怆情】广养城【在府城东六里许周围五里相传燕昭王筑此城以牧马】三台城【在容城县城冢记燕魏分易水为界筑三台登降以耀武即此】荆轲城【在易州城西七里轲列国燕刺客其入秦时说樊于期自刭于此晋陶潜诗燕丹善养士志在报强嬴招集百夫良嵗暮得荆卿君子死知己提剑出燕京素骥鸣广陌慷慨送我行雄发指危冠猛气冲长缨饮饯易水上四座列羣英渐离击悲筑宋意唱髙声萧萧哀风逝淡淡寒波生商音更流涕羽奏壮士惊心知去不回且有后世名登车何时顾飞盖入秦庭凌厉越万里逶迤过千城图穷事自至豪主正怔营惜哉剑术踈竒功遂不成其人虽已殁千载有余情】范阳城【在易州城东南六十里秦置县汉属涿郡后周移范阳于城北十七里伏图城一名小范阳其故城遂废】王陵城【在唐县西北旧传汉髙祖困于白登王陵将援兵至此】灌城【在唐县与王陵城相对灌婴所筑】亚谷城【在雄县西汉景帝封降王卢它为亚谷侯即此】栁宿城【在庆都县东汉宣帝母王夫人入朝与父母别于此】贾复城【在唐县北汉贾后追铜马贼于此而筑】长安城【在易州城西南汉幽州刺史李宣尚范阳公主主怀长安乃筑此城象之故名】樊舆城【在府城东南三十里昔樊舆王死于此城之隅因名汉置县属涿郡髙齐省入永宁军】清源城【在府城东南四十里相传汉将军王梁所筑中有塔】五公城【在满城县河北记汉王谭之不从王莽与五子避难于此光武封五子为侯元才北平侯显才蒲隂侯益才安嘉侯仲才新安侯季才唐侯因名其城曰五公唐元中刺史田琬以五廻旧县东迁于五公城即此一名五大夫城】栢陵城【在清苑县南】易京城【在雄县境南临易水汉公孙瓉据幽州有童謡云燕南垂赵北际中间不合帯如砺惟有此中可避世瓉以易京地当之乃筑城以自固修营垒楼观积谷于中寻为袁绍所破】百楼城【在定兴县西南旧传唐太宗征辽回军于此营城以居军士】石泉城【在涞水县西北】中山城【在唐县西北一十三里峭岭之上载记慕容垂都于此】积粮城【在清苑县东相传金人积粮于此】西梁城【在束鹿县南汉为县属信都国】废易县【有二一在雄县汉置北齐省一在旧故安城西北隅隋置即易州附郭本朝省】废葛城县【在安州本汉髙阳县之葛乡城后为依政县金置葛城县元为安州附郭本朝省】废遂城县【在安肃县西二十五里汉为河间国武隧地后魏于此置南营州隋改遂城县唐属易州五代周克三闗此系鴈门闗冲要宋置广信军金改遂州寻废元省县复置遂州本朝省入安肃县】废归信县【在雄县本汉易县地唐置归义县宋改为归信县本朝省焉】废蒲隂县【在祁州春秋时为曲阳城隋为义丰县唐于此置祁州宋改曰蒲隂县本朝省入州】废遒县【在涞水县治北汉置属涿郡晋属范阳国后周省入涿郡】髙渐离故居【在易州南一十六里渐离燕人与荆轲相善尝饮于燕市酒酣渐离击筑轲和而歌后轲为秦所杀渐离变名姓为人庸保谋刺秦王不克亦死此其故居也】石柱【在易州东南三十里北齐神武拾塟兵后遗骸于此立石柱以识之】张燕公石穴【在圣教院唐张说读书处】明珠窝【在抱阳山初山岩崩出一穴如杯盌之半莹滑无琢削防有光彩土人因呼为明珠窝】驻跸庄【在新城县西北三十五里元英宗尝驻跸于此至治间赐丞相拜珠为别业俗呼髙宻店】髙氏园【在府城东北隅元时郡人髙姓者所创景物秾秀人多逰赏中有翠锦堂尚书张夣符题扁刘因为记】
