<!-- { "loadSidebar": true } -->
　　书院昭明书院【在府学西本朝江道昆建】隆中书院【在隆中山蜀汉诸葛亮尝寓此后人因建庙祀亮元改为书院】鹿门书院【在府治南任显宗居此】鳯栖书院【在府治东厐德故宅后为寺正德中复为书院祀厐统司马徽】
　　宫室文选楼【在府治西梁昭明太子统所建聚贤士刘孝感庾肩吾徐防江伯操孔敬通惠子恱徐陵王囿孔烁鲍至等十余人号曰髙斋学士着文选于此今有台址存】山南东道楼【旧府治有唐李阳氷篆山南东道四大字并碑文宋端平间襄阳失守碑芜没淳祐间髙达复襄之后程士元复创层楼下跨市路南观羣山北望中原为一郡之胜】宗海楼【在均州城东宋陆恺记下临清汉江山映帯景物之变无穷】太和楼【在均州城面太和峯为一州壮观】霁景楼【在光化县宋李豸诗层楼压清汉初上便忘归夕霭藏平野晴烟漏翠防】南平楼【在府治前元守师杨珪建姚燧为之名】狮子楼【在襄阳县西南洪武初建绘狮子于上以镇楚山故名后燬今置石狮于上作亭覆焉】爱岘阁【在府城旧漕治占三岘之胜得中岘为多】御书阁【在南漳县学贮御书】学业堂【在府治南旧传汉诸葛亮读书之所】雄览堂【在府治宋建又有雅歌筹边二堂亦在焉】乐善堂【在府治梁简文为晋安王镇襄州日画前刺史李阳等十三人像于堂因名】光禄堂【在府治南宋史中辉以光禄卿守襄阳时建故名】闻喜亭【在府治唐太守裴坦建赵璘撰记宋欧阳脩有诗】岘山亭【在府城南岘山上宋熙宁初史中辉因旧重建欧阳脩记有云岘山临汉上望之隠然盖诸山之小者而其名特着于荆州者岂非以其人哉其人为谁羊祜叔子杜预元凯是已方晋与呉以兵争常倚荆州以为重二子相继于此遂以平呉而成晋业其功业巳盖于当世矣至于流风余韵蔼然被乎江汉之间者至今人犹思之山故有亭世传以为叔子之所游止也故其屡废而复兴者由后世慕其名而思其人者多也】孟亭【在府治南唐王维建画孟浩然像初名浩然亭后刺史郑诚谓贤者名不可斥改今名】望海亭【在府城南卧龙山上唐李绀诗湖月上时防厘满海涛生处辨云齐】汉广亭【在府城南望羣山环绕汉水映带平陆万里使人感慨一名北顾亭】涌月亭【在府城南岘山】渔乐亭【在府城外竹栁隂森清流贯其间】紫云亭【在均州浄乐宫内宋晁端夫云面迎武当之叠嶂左瞰汉江之巨浸本朝永乐十七年奉勅重建】望仙亭【在均州旧记有云西南絶胜之境】尹公亭【在均州宋尹洙谪居时建】卧牛台【在枣阳县汉光武尝骑青牛于此】呼鹰台【在府城北二十里汉刘表好鹰鸣尝登此台歌野鹰来曲宋苏轼诗莫上呼鹰台平生笑刘表李豸诗呼鹰复何用卧龙独不顾】刘琦台【在府治东二里即刘表子琦与诸葛亮谋自安计登楼去梯处也】飞升台【即真武飞升之所】元始台　礼斗台【以上三台俱在太和山】广昌馆【在枣阳县北唐韩愈诗白水龙飞度几春偶逢遗迹问行人丘坟发掘当官道何处南阳有近亲】夕阳馆【在枣阳县东唐孟浩然诗歌知近楚投馆忽如归鱼堰田畴广章陵气象防】
　　闗梁鳯林闗【在岘山羊祜庙南】禹迹桥【在太和山紫霄宫东北五里相传禹平水土曾留迹于此久圮本朝永乐十年复建】骕骦桥【在枣阳县东八十里左传唐成公有两骕骦马桥名取此有石刻骕骦桥三字】救生桥【在府城西南五里城三面距江水决则城浸唐神龙间民由此登山避水故名】金鼠桥【在府城南五里相传昔农夫耕田获一金鼠故名】炮石桥【在府城北一十里宋吕文焕守襄阳元军立炮石于此攻城】檀溪桥【在檀溪上】周济桥【在枣阳县西五里】
　　寺观圆通寺【在府治东唐建】云封寺【在府治东三里即厐统宅】谷隠寺【在府治南一十里晋建唐元诗贪过谷隠寺留读岘山碑】鹿门寺【在府城东南三十里旧名万寿西晋时建】报恩寺【有二一在均州城北一在宜城县西】普济寺【在南漳县东】崇宁寺【在谷城县东南】福严寺【在光化县东北以上三寺俱宋建】大岳大和宫【在太和山天柱峰铜殿金饰】天玉虚宫【在太和山紫霄展旗峰北】兴圣五龙宫【在太和山大顶西北又有行宫在均州城南】太紫霄宫【在太和山展旗峰之西】大圣南岩宫【在太和山大顶北以上五宫俱永乐十年勅建】遇真宫【在太和山去天玉虚宫八里永乐十五年勅建】浄乐宫【在均州城内永乐十七年勅建】都观【在府治西南元建】妙观【在光化县西南宋建本朝洪武初重脩】
　　祠庙比干祠【在均州比干殷少师宋杨恢知州日以其裔居此土因为立祠】谷伯庙【在谷城县北八里春秋谷伯封于此后人立庙祀之】楚昭王庙【即春秋楚王轸也】楚襄王庙【即战国楚王横也二庙俱在宜城县境】萧何庙【有二一在光化县治西北旧传汉时建遗址尚存一在南漳县治前何封鄼侯故郡人祀之】鹿门庙【在鹿门山汉习郁以侍中从光武幸犁丘与光武俱梦见苏岭山神后光武封郁襄阳侯使立苏山神祠二石鹿夹祠前神道百姓谓之鹿门庙】刘表庙【在襄阳县宋曽巩诗景升得二蒯坐论胜凶残正当丧乱时能使憔悴寛缤纷多士至肃穆万里安能收众材助图大信不难】诸葛亮庙【在府城西南伏龙山唐封武灵王宋赐英惠庙额加号仁济】羊祜庙【在岘山上创自西晋至今祀焉】忠节祠【在凰凰山之阳祀本朝平蛮将军王忠】
　　陵墓楚昭王塜【在习池北南齐建元中盗发塜得古书竹简青丝编简后沈约亦得数简以示刘绘绘云周礼逸篇】楚庄王塜【在府城北邓城镇鄾城内春秋楚王旅葬于此】南顿君墓【在府城东二十七里即汉光武父南顿令钦也】宋玉墓【在宜城县东南二十二里】淳于髠墓【在宜城县北二十里善谑驿中髠战国时人驿即髠放鹄之所后卒葬于此】岑彭墓【在枣阳县东北四十里】习郁墓【在习家池上】娄寿墓【在光化县东南十八里有碑汉熹平中立题云元儒娄先生碑宋欧阳脩迁干德令尝率县学生拜之】黄宪墓【在宜城县北官路东】刘表墓【在府城东】孟浩然墓【在鹿门山故居宋顔荛诗可怜垂世诗千首换得荒坟数尺碑】任亨防墓【在南鳯山亨泰状元官礼部尚书勅葬】王忠墓【在鳯凰山忠王信父死国难母岳氏守节诏旌忠为忠臣赠都督岳为节妇太夫人勅葬】
　　古迹樊城【在府城北汉江上与襄阳对峙即周仲山甫所封樊国闗羽围曹仁于樊即此西魏于此立安养县唐改为临汉县】邓城【在府城东北二十里本春秋邓国地南齐将曹虎镇此元魏孝文围之经月不下唐于此置临沮县又改邓城县宋废入襄阳其旁近乂有牛首安阳古城红崖白河沙河渔兰新城淳河洨河十城宋末元兵围襄阳筑此于要津以絶其援故址尚存】谷城【在谷城县西北五里即谷国】罗川城【在宜城县西故罗国地】罗国城【在南漳县东南八十里春秋楚使莫敖伐罗即此后罗因徙枝江】鄾城【在邓城南八里即古鄾子之国左传桓九年楚师围鄾即此】鄼城【在光化县东北汉江上秦为防县汉封萧何于此梁立防城郡后周废入隂城】舂陵城【在枣阳县南三十里汉记云元朔五年以零陵泠道舂陵乡封长沙王子买为舂陵侯至戴侯仁请徙南阳元帝时乃徙蔡阳白水乡为舂陵侯望气者苏伯阿见舂陵城唶曰气佳哉欝欝葱葱及光武即位改曰章陵蔡阳汉属南阳郡今属枣阳】岑彭城【在枣阳县东北二十里汉岑彭牧马处】隂城【在谷城县北左传迁隂于下隂即此汉为隂县属南阳郡西魏改曰隂城县今城存】延岑城【在谷城县西南八里岑汉南阳人起兵武当于此筑城】中庐城【在府城南汉为县东汉时为侯国隋改曰次卢宋省入南漳县今城址在南漳县东五十里】临沮城【在南漳县境汉置县属南郡东汉为侯国晋属襄阳郡】山都县城【在中庐镇秦置县属南阳郡东汉为侯国】宜城故城【在宜城县南九里本楚鄢县汉改曰宜城属南郡其地出美酒梁元帝诗宜城醖酒今朝熟停鞍系马暂栖宿】犁丘城【在宜城县东汉书印县下有此城】南阳城【在枣阳县东南三十二里旧传晋司马周偘所筑】三王城【在均州前汉未王康王常王鳯三人各筑一城故名】夫人城【在府治西北晋朱序镇襄阳符坚遣将围城序母韩氏谓城西北角必先受领百余婢并城中女丁于其角筑城二十余丈贼攻西北角果溃众守新筑城贼遂引退襄阳人因名夫人城】大隄城【在府城外唐李白大隄曲汉水横襄阳花开大隄暖刘禹锡诗酒旗相望大隄头隄下连樯隄上楼日暮行人争渡急浆声咿哑满中流】废筑阳县【在谷城县东四里汉为县萧何之子封筑阳侯即此梁置郡隋废郡改县曰谷城】废干德县【在谷城县宋分谷城置此县后改为光化县】废乐乡县【在府城南二百二十里本春秋邓国地西魏以县置郡州隋属郢州唐属襄州五代周并入宜城县】濮王宫【在均州城唐太宗第三子泰初封魏王太宗废太子承干欲立泰长孙无忌因请立晋王治改封防濮王居于此即干明寺址】牵羊坛【在府城中旧传刺史初至必牵一羊诣坛绕之以其所绕之数验治州之年多寡晋文帝为刺史羊行六次不止果八年】冠葢里【在府治南自岘首山南至宜城百余里汉宣帝末有卿士刺史千石数十家朱轩华葢相掩映荆州刺史行部见之叹其盛号曰冠盖里唐李白诗冠盖非新里章华即旧台习池风景异归客满尘埃】格垒【在谷城县南十二里冈上东临汉水汉末刘表将李氏甚富有奴仆数百以其奴户立筑阳县率其众保此因号格垒】刻木谷【在南漳县南一十五里汉孝子丁兰所居】铜鞮坊【在府城山南东道楼左楚人好唱白铜鞮词因以名坊唐李白诗襄阳行乐处歌舞白铜鞮江城廽緑水花月使人迷宋查道诗白铜鞮侧花迷坞觧佩江邉栁拂青】善谑驿【在宜城县北史记齐使淳于髠献鹄于楚王至此地放其鹄乃揭空笼徃见王曰臣不忍鹄之渴出而饮之俄飞吾欲死恐人议王以鸟兽之故令士自杀买而代之是欺吾王也楚王曰齐有信臣若此乃厚赐而归】汉光武宅【在枣阳县东南宅南有白水光武幸舂陵祠园庙因置酒旧宅大防父老故人即此地】诸葛亮宅【在府城西二十里隆中山下蜀汉诸葛亮所居宅西有避署台因昭烈三顾亮于草卢有三顾门】宋孝武宅【在府治东南马鞍山刘宋孝武帝所生处】厐德公宅【在岘山南广昌里】孟浩然故居【在府城东南鹿门山浩然尝自赋诗云山水观形势襄阳美防稽唐白居易诗南歴鹿门山蔼若有余香旧隠不知处云深树苍苍】杜甫故里【甫棹诗云清思汉水上凉意岘山巅吾家碑不昧王氏并依然】张东之园【在府治南五里东之唐相也园址尚存】木香村【在宜城县西六十里唐段成式别业也】桃林【在府城南六里晋桓冲北伐屯军于此是时食桃至春其核萌生遂成茂林】堕泪碑【在府治东九里晋羊祜镇襄阳有功德于人百姓于岘山建碑立庙望其碑者莫不流涕杜预因名堕泪碑唐李白诗空思羊叔子堕泪岘山头贾岛诗若防登髙岘防碑定涙流】晋柏【在岘山下有小碑题曰晋柏其柯榦如铁石】
