<!-- { "loadSidebar": true } -->
　　学校开封府学【在府城内东南隅旧在城内南洪武二十四年改建于此】陈州学【在州治东南宋熙宁间建本朝洪武四年重建】许州学【在州治东南洪武三年建正统九年重脩】禹州学【在州治西南洪武三年因故址重建】郑州学【在州治东元建本朝洪武二十八年重建】祥符县学【在府城大梁门内洪武五年建】陈留县学【在县治西北旧在县治西洪武十年改建于此】杞县学【在县治西】通许县学【在县治东】太康县学【在县治东北】尉氏县学【在县治东南以上俱洪武三年因旧学重建】洧川县学【在县治东南金正大间建本朝洪武三年重建】鄢陵县学【在县治东洪武三年因故址重建】扶沟县学【在县治东南元延祐间建本朝洪武三年重建】中牟县学【在县治东洪武八年建】阳武县学【在县治西南洪武三年因故址重建】原武县学【在县治东永乐十年因故址重建】封丘县学【在县治东南元至正间建本朝洪武五年重建】延津县学【在县治西洪武三年建】兰阳县学【在县治东洪武三年因故址重建】仪封县学【在县治东南洪武二十三年建】商水县学【在县治东宋大观初建本朝洪武四年重建】西华县学【在县治东南洪武三年因故址重建】项城县学【在县治东南洪武三年建正统九年重建】沈丘县学【在县治南本朝建】临颍县学【在县治东南】襄城县学【在县治西北】郾城县学【在县治东】长葛县学【在县治东北以上俱洪武三年因故址重建】新郑县学【在县治东南】密县学【在县治东】荥阳县学【在县治东】荥泽县学【在县治东南】河隂县学【在县治西南】泛水县学【在县治西以上俱洪武三年建】
　　书院儒林书院【在禹州城南二十里元州人杨可道建】
　　宫室韩宫【在延津县韩王相建】逍遥宫【在陈留县南六里隋大业二年建】汴故宫【在府城内正北本宋之大内金人广之皇城南外门曰南薰南薰之北新城门曰丰宜桥曰龙津桥北曰丹凤门丹凤北曰文武楼东曰太庙西曰郊社正北曰承天门双阙前引东西左右掖门承天之北正殿曰大庆殿东庑曰嘉福楼西庑曰嘉瑞楼大庆之后曰徳仪殿正内曰隆徳殿隆徳之次曰仁安殿仁安之次曰纯和殿纯和之次曰宁福殿宁福之后由苑门而北曰仁智殿有二大石左曰敷锡神运万嵗峰右曰玉京独秀太平岩苑门东曰仙韶院北曰涌翠峰东连长生殿又东曰涌金殿曰蓬莱殿西曰浮玉殿曰瀛州殿南曰阅武殿又南曰安泰门东则夀圣宫北曰徽音院又北曰燕夀殿徽音夀圣东曰太后苑苑有庆春殿本朝洪武十一年即其故址建周王府】龙徳宫【在府城内西北隅本宋徽宗潜邸及即位广之易今名中有壶春堂】延福宫【在府城安逺门内宋徽宗建规制精巧莫与为比二宫皆燬于金兵】东景灵宫　西景灵宫【在府城内端礼街之东西宋建置艺祖以下御容于内】升平楼【在府城宋大内需云殿东旧名紫云乃宫中观宴之所明道初改今名】凤凰楼【在禹州治南汉黄霸守颍川时凤凰集其境郡人建楼以志其瑞】夕阳楼【在荥阳县唐时建李义山诗花明栁暗绕天愁上尽重城更上楼欲问归鸿向何处不知身世自悠悠】望嵩楼【在襄城县城中唐时建刘禹锡送廖彦谋诗九陌逢君又别离行云别鹤本无期望嵩楼上曽相见看过花开花落时】望京楼【在府城西门楼旧无名唐令狐绹登楼诗有望京字因名】莲花楼【在府城西郑门外宋时士大夫于此饯别】丰乐楼【在府城内宋徽宗时建刘子翚诗梁园歌舞足风流美酒如刀解防愁忆得承平多乐事夜深灯火上樊楼樊楼汴都酒楼也旧在城内景明坊】遇仙楼【在府城内金时有狂僧李菩萨者尝就杨广道赵君瑞侍宿一日大寒杨生与之酒若媿无以报主人者晨起僧持酒盌出闻其噀酒声入曰増明亭前花开矣已而牡丹开两花时正大四年十月也来观者车马阗咽酒尊为之一空赵秉文尝作满庭芳词以记之】三槐堂【在府城仁和门外宋兵部侍郎王祜手植三槐于庭曰吾子孙必有为三公者其后子旦果为相遂号三槐王氏后子孙因建三槐堂苏轼有铭】拱奎堂【在府治宋钱藻尹开封时建】清虚堂【在府城东宋王巩建苏轼有记】志古堂【在新郑县治宋刘伯夀建尹洙为记】梅花堂【在许州治北宋苏轼建轼尝为咏梅花诗】信陵亭【在府城内相国寺前本魏公子无忌胜游之地旧有亭】徳星亭【在许州西湖上汉荀淑故宅陈寔尝诣淑子弟咸在太史奏徳星聚后人因建亭】溵亭【在郾城县溵水南唐裴度讨吴元济时建】新亭【在府城内唐汴州刺史令狐楚建刘禹锡有记】颍亭【在禹州西唐阳翟令陈寛建宋范镇重脩镇尝作颍溪三亭记】聴水亭【在许州西湖上宋苏轼卜宅其南辙尝有诗】驻跸亭【在陈州城北门外洪武初乗舆幸汴驻跸于此因建亭】奉天台【在布政司治后洪武初车驾幸汴筑以为祭天之所】封台【在府城南薰门外亦车驾幸汴时筑以为祭神之所】钧台【在禹州城北门外左传夏啓有钧台之享即此】厄台【在陈州南世传为孔子絶粮之所宋王禹偁尝作铭其序云天地厄于晦防日月厄于薄蚀山川厄于崩竭圣人生而肖天地之貌禀日月之灵钟山川之粹得无厄乎所以虞舜厄于厯山帝禹厄于洪水成汤厄于夏台文王厄于羑里我先师夫子厄于陈蔡其道一也又曾巩有记】章华台【在商水县西北三里初楚灵王筑章华台于华容城及襄王为秦将白起所迫北保于陈更筑此台】灵台【在府城南二十里战国魏侯防所筑俗名梁恵王台】青陵台【在封丘县界宋康王欲夺其舍人韩凭之妻乃筑台望之凭妻作诗曰南山有鸟北山张罗鸟自髙飞罗当奈何遂自缢死】凤凰台【在禹州城内西南汉黄霸为颍川守凤凰数集其地】南拒台　北拒台【在太康县南二十里相去一里间即汉王追项羽至阳夏相拒处】霸王台【在太康县北五里世传为项王将台】灌台【在许州城南汉颍隂侯灌婴故宅今名思故堂】平台【在府城东南梁园内本古列仙吹台汉梁孝王武増筑之易今名刘宋谢恵连于此赋雪又名雪台】光武台【在项城县西北二十里汉光武幸南顿时筑此】尚书台【在临颍县东南四十里汉马融尝讲书其上因名唐髙宗于此阅兵更名讲武台】曹公台【在中牟县官渡口又名官渡台其南有城即魏曹操与袁绍相拒之处】迎秋台【在府城堌子门外后唐荘宗时筑宋都人九日于此登髙】扶台【在扶沟县治后宋程颢知扶沟时所筑】拜郊台【在府城南一十里其东又有东拜郊台并宋时筑】望湖台【在陈州之西园宋知州张咏筑尝有诗云昨日凭髙向西望满川烟树雨蒙蒙范镇诗台上望城下迢逓知几寻湖光隠隠见多碍栁烟深】百花台【在府城堌子门外宋徽宗所筑】
　　闗梁古崤闗【在泛水县西二里本周之虎牢汉置成臯隋为虎牢闗唐改武牢闗厯代累经战守宋司马光诗天险限西东难名造化功路邀三晋防势压两河雄本朝始易今名置巡检司】天汉桥【一名州桥】金梁桥　浚仪桥　龙津桥　青晖桥　云骥桥　宣化桥　白虎桥【以上在府城汴蔡故道上】安济桥【在太康县南门外】惠民桥【在鄢陵县北二十里】迎春桥【在郑州城东】和义桥【在郑州城西门外】清颍桥【在禹州城北门外】惠政桥【在襄城县南门外】
　　寺观相国寺【在府城内东南隅北齐天保间剏建本朝永乐初重建】寳相寺【在府城大梁门外五代唐长兴初建本朝洪武间重建】上方寺【在府城内东北隅宋庆厯中建俗名铁塔寺】兴国寺【有二一在许州治西南一在尉氏县东俱宋建本朝洪武中重脩】洪福寺【有二一在陈州治北一在通许县治东俱洪武中建】天宁寺【在禹州城内西北隅又扶沟太康鄢陵三县亦有天宁寺俱宋建本朝重建】崇圣寺【在郑州治东北宋崇熙间建本朝洪武初重建】大吉寺【在项城县东南唐建本朝宣徳初徙于此】卧佛寺【在新郑县治西隋开皇间建本朝洪武初重建】端璧寺【在长葛县治东宋大中祥符间建本朝洪武中重脩】法海寺【在密县治西宋咸平中建本朝洪武中重建】观音寺【在杞县治西南唐建本朝洪武中重建兰阳阳武二县皆有观音寺】圣夀寺【在陈留县东元建】堤城寺【在西华县治西北元建】干明寺【在襄城县南首山晋清泰初建以上三寺俱本朝洪武中重建】善护寺【在原武县城东洪武中因废址重建】大觉寺【在延津县西北唐建本朝永乐中重建】万夀寺【在临颍县治西北元建本朝洪武初重建】彼岸寺【在郾城县治西宋建本朝洪武中重建】天王寺【在泛水县治南永乐初因废址重建】延庆观【在府城内浚仪桥西】逍遥观　遇仙观【俱在府城仁和门内以上二观皆元建本朝洪武间重建】天寳观【在密县治西元泰定中建本朝洪武初重脩】太虚观【在封丘县北正统间因废址重建】清防万夀宫【在禹州西南元至元间建本朝洪武中重脩】
　　祠庙伏羲庙【在陈州宋张耒诗日落狐狸号草莽年丰父老荐鸡豚】禹庙【在杞县西北祺城内汉光武时移置雍丘城及魏曹植封雍丘王复置于此賛曰悬仰圣业功济唐虞微君之勤吾其为鱼】光武庙【在陈州城东汉光武生南顿后人为立庙宋南顿令江惇裕重建张耒作记】郑庄公庙【在荥阳县东二十里】子产庙【在新郑县西每首夏有司致祭】冉伯牛庙【在杞县东北】列子祠【在郑州祀列御冦宋苏辙尝题御风诗】子房庙【在陈留县西南】纪信祠【在荥泽县西二十五里宋建本朝正统三年追封信为荥泽侯諡忠烈命有司春秋致祭】李左车庙【在通许县西永乐七年重建】樊将军庙【在祥符县仁和门外祀汉樊哙】黄霸祠【在禹州治西】卓茂祠【在密县东三十里】鲁恭祠【在中牟县西】张飞祠【在许州古城】祖逖祠【在杞县北晋永嘉末逖以豫州刺史镇雍丘故为立祠】尉迟恭祠【在府城南】裴度祠【在新郑县北四十里唐裴度平淮西时驻节于此后人立祠祀之】七先生祠【在许州学祀宋周敦頥程颢程頥张载司马光邵雍朱熹】明道祠【在扶沟县学祀宋知扶沟程颢】许衡祠【在新郑县学元许衡生新郑阳缓里故为立祠】
