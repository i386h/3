<!-- { "loadSidebar": true } -->
　　祠庙禹庙【在涂山絶顶昔禹会诸侯于此后人立庙相传禹以六月六日生本朝命有司是日奉祭百姓皆至焉】西楚霸王庙【在定逺县西六十里相传项羽败还至此后人为立庙】魏武帝庙【在亳州东祀魏武帝操宋穆修作记州东五里又有魏文帝祠】单父侯庙【在寿州南祀宓子贱俗传子贱为鲁使吴而卒于此宋封单父侯有墓号青塜】老子祠【在亳州老子所生之地后人为立祠汉桓帝尝命边韶为文】庄子庙【在蒙城县西北】孙叔敖庙【在夀州南芍陂上叔敖相楚筑芍陂功徳及民故立庙祀之】九江王庙【在夀州安丰故县东南八十里祀汉九江王英布】马将军庙【在旴县东南八十里相传汉马援行军至此后人立庙祀之】陈思王庙【在夀州南祀魏陈思王曹植】邓公庙【在夀州南芍陂上又泗州白水坡上亦有庙俱祀魏邓艾艾尝于此置屯田故祀之】忠显庙【在夀州子城内即宋武帝内殿基南唐刘仁赡守夀州死节后人为立庙】黒水将军庙【在旧府城临淮门外宋嘉定间郡守柴将军铸铁像刻云濠州之北淮河之边于汝镇守亿千万年本朝洪武间重建】显济王庙【在相山神姓字莫详代加封襃凡祈祷辄应自洪武初州奉春秋二祭】灵佑祠【在朱山祀汉朱买臣宋县令舒焕具灵应之迹会民列状请封号赐曰灵祐之神】中都城隍庙【在留守司后本朝洪武五年建】甓山祠【在泗州西甓山旧传隋有赵徴君者于此读书后人慕其行为立祠】忠义祠【在旧府城西宋嘉定间金人攻城路钤石吴统制韩仔秦允以所部血战死之后人为立祠】功臣庙【在中都城隍庙西本朝洪武五年建祀开国功臣常遇春等】瞿相公庙【在县西南二十里洪武六年建】
　　陵墓十王四妃坟【在府西北二十五里有白塔在焉十王本朝夀春霍丘安丰蒙城下蔡六安寳应来安都梁英山王也四妃夀春王妃刘氏霍丘王妃翟氏安丰王妃赵氏蒙城王妃田氏也洪武间修建祠祭署世掌祀事又有曹国长公主坟在旴县灵迹乡太原长公主坟在旴县太平乡二坟亦洪武中所修】杨王坟【在盱眙县西南八十里太平乡王姓陈县人本朝外戚洪武三年修学士宋濂撰神道碑】徐王坟【在宿州北七十里闵子乡王姓马州人本朝外戚洪武四年于坟前建庙永乐九年重建立华表柱嵗时有司祭祀设坟户九十余家】滁阳王坟【在左甲第门外王姓郭名子兴定逺县人元末率义兵保障乡曲有功于民本朝封王】东瓯王墓【在府西北三十里王姓汤名和凤阳县人国初累立战功追封王爵】安平侯墓【在懐逺县西九十里侯姓李名逺国初以功封侯】霍叔冡【在霍丘县淮水岸上霍叔名处周公弟也封霍丘其冡在焉】徐君冡【在泗州东北一百二十里安河西岸有土类台昔吴延陵季札带剑赠徐君已死挂于徐君冡上树而去相传即此】宓子贱冡【在夀州南六十里旧有碑云子贱为鲁使呉死于道因葬焉】甯戚冡【在宿州西一百九十里戚齐人尝饭牛车下扣角而歌后为齐相】伍奢冡【在亳州东南八十里春秋楚平王处太子建于城父伍奢傅之有冡在焉】倚相冡【在夀州南五里俗称相王冡倚相楚左史能读坟典者】范蠡冡【在蒙城县西六十里蠡仕越既灭呉遂乗舟入湖海而去卒于此】庄子冡【在旧府城开元寺后即逍遥台】防颇冡【在八公山下颇战国时赵将】甘罗墓【在颍上县东五十里罗秦卿】陈胜墓【在丘疃山麓胜秦末起兵称楚王后为荘贾所杀汉髙帝为置守冡三十家】虞姬墓【在定逺县南六十里俗称嗟虞墩又灵璧县东二十三里亦有墓相传灵璧其身定逺其首宋苏轼诗帐下佳人拭泪痕门前壮士气如云苍黄不负君王意只有虞姬与郑君】英布墓【在安丰故县东八十五里旧有碑云汉九江王英布墓】刘安墓【在夀州安汉淮南王也庙亦在焉】窦融墓【在霍丘县西成家阜融东汉安丰侯】张元伯墓【在盱眙县东二十里张范荘元伯名郡尝与山阳范式期鸡黍会者】桑维翰墓【在盱眙县招隠洞北维翰当石晋亡时为张彦泽所害契丹耶律徳光还其尸于此】王钦若墓【在府旧钟离县西五里钦若宋相独山在其墓之前】李敏墓【在颍州西瓦店敏官尚书洪武中勅】郁新墓【在临淮县东新官尚书永乐初赐】顾佐墓【在临淮县佐官尚书】苗衷墓【在定逺县清澄湾龙冈之原衷官少保天顺中勅】
　　古迹当涂城【在涂山北麓下即古涂山氏之国汉为县属九江郡武帝封魏不害为当涂侯即此】蓼国城【在夀州南安丰乡故皋陶国杜预曰安丰桐邑有蓼城汉有蓼县属六安国】相城【在虹县西北即商之先相土所居宋共公徙都于此汉沛郡治相】徐城【在泗州北五十里古徐国也】胡城【在颍州城西北二里即春秋胡子国】义城【在泗州西北四十里晋置义城县属淮南郡或以为管鲍让金之地】钟离城【在旧府城东六里晋县属淮南郡隋置钟离郡于此土人呼为鲁城又有废鲁城在旴县南三十里】荆山城【在钟离废县西八十三里梁魏战争时筑】东阳城【在盱眙县东七十五里秦县陈婴为东阳令即此晋属临淮郡】济隂城【在旴县西五十八里刘宋泰始初筑置淮隂郡后废唐初置济隂县寻省】阳城【在宿州南秦县陈胜生于此汉属汝南郡后为岑彭封邑】东城【在定逺县东南五十里项羽败走东城即此汉置县属九江郡东汉滕抚传隂陵人徐凤反攻烧东城或云东城废县在和州境】隂陵城【在定逺县西北六十里汉书灌婴追项羽失道即此县属九江郡晋属淮南宋梅询诗龙虎相驰逐干戈事战争千重汉围合一夜楚歌声又云失道欺田父穷途遇灌婴天亡终不悟览古一伤情】曲阳城【在定逺县西北九十五里秦县汉属九江郡又有西曲阳故城在夀州东北八十三里晋县属淮南郡】山桑城【在蒙城县北三十七里汉县属沛郡光武封王常为山桑侯即此晋隋属谯郡今城内有亭基陵阜髙峻】细阳城【在颍州西北四十里汉县属西南郡】慎县城【在颍上县西北汉县属汝南郡晋属汝隂郡】考城【在懐逺县东南四十五里本汉考城县遗址尚存】僮城【在虹县东北七十里汉潼县也又有僮都城在县北　一百二十里即汉之取虑县】三牛城【即旧府城有三石牛葢郡介淮濠多水灾牛土畜故以厌之宋郡守梅询尝梦三牛鬭于庭有人称相公来上谒及梅得濠州则廨有三石牛既而吕夷简来为倅恍如梦中】公路城【在旧府城东又有城在旴县境亦名公路相传皆袁术所筑】淮阳城【在泗州故徐城东北一百五十里晋义熙中置郡】青冈城【在夀州西二十五里晋谢等御秦军时所筑】龙亢城【在懐逺县西北八十五里汉为县属沛郡晋属谯郡北齐置郡于此】闾城【在定逺县西北一百五十里相传后魏太武南征时筑梁于此置西沛郡】新城【在宿州北境本北齐所置睢南郡】吴城【在泗州旧徐城北三十里陈将吴明彻于此置髙平郡隋废】清丘城【在颍州东五十六里隋大业间置县属汝隂郡唐武徳间废】任城【在颍州治北陈将任蛮奴于颍水北岸筑城以围汝隂】淮陵城【在盱眙县旧招信县西北二十五里汉为县晋属临淮郡】睢陵城【在盱眙县唐武徳初所置县寻废】石梁城【在天长县北二十五里后周时筑】涡口城【在懐逺县东北一十五里今名□城唐自贞元后涡口对岸置两城即此刺史常带两城使】下蔡城【在夀州北三十里汉为县属沛郡隋属汝隂郡其城周世宗筑遗址尚在】废临濠郡【隋志梁于定逺置此郡齐改曰广安隋初废】废陈留郡【在安丰县东北五里梁置郡及县隋废郡改县曰颍阳唐省入汝隂】废九江郡【隋志于定逺县下载云北齐废为曲阳县县亦寻废】废雩娄县【在霍丘县西南八十里春秋楚人侵吴及雩娄即此汉为县属庐江郡】废城父县【在亳州东南七十里春秋陈之夷邑亦曰城父汉属沛郡晋属谯郡隋属亳州元废为村有文庙碑存】废夀春县【在夀州西四十里秦置汉为九江郡治晋隋为淮南郡治内有楚王祭淮坛】废符离县【在宿州北二十五里秦置汉属沛郡晋属沛国】废蕲县【在宿州南四十六里秦置汉属沛郡晋属谯郡】废临涣县【在宿州西南九十里本汉铚县属沛郡晋属谯郡梁改临涣隋因之】废义成县【在霍丘县北四十里汉置属沛郡】废安丰县【在夀州南六十里汉属六安国隋属淮南郡今为安丰乡】废谯县【在亳州城汉属沛郡晋为谯郡治隋因之唐为亳州附郭有尉廨碑存已上二县俱汉置本朝省】废招信县【在旴县西六十里本后周招义县宋改曰招信】郪丘【去颍州治八里魏安厘王时秦拔郪丘汉置新郪县属汝南郡章帝时徙宋公于此今呼为颍阳城】流星园【在亳州天静宫南碑云有星突流于园老子因而降诞即此元有圣母殿遗趾尚存】漆园【在定逺县东三十里相传即荘生为吏之处又山东曹县有漆园城】梦蝶巷【在旧城梦蝶坊荘周云周梦为蝴蝶栩栩然蝴蝶也俄然觉则蘧蘧然周也不知周之梦为蝴蝶与蝴蝶梦为周与后人因名其地为梦蝶巷云】垂花坞【在旧府城逍遥台南上有樛藤垂花唐刺史独孤及爱之命以名作诗云紫蔓青条覆酒壶落花时与野风俱归来自负花前醉笑向游鱼问乐无】垓下【在虹县西五十里汉兵围项羽垓下大败之即此】奕坛【在府东北一十六里有石临河刻成棋局又凿窊可置棋子上刻烂柯二字】韩信坛【在泗州东南七里有坛基存】龙凤砖【在旧府城开元寺南唐主李升微时尝寓寺中故寺有潜龙殿而砖尚存】金梭堆【在夀州东一十里俗传淮南王遗金于此人多于雨后得之】
