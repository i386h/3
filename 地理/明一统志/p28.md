<!-- { "loadSidebar": true } -->
　　山川仙翁山【在府城西北三十里唐时仙翁张果尝止息其上宗因封其山为仙翁山】风门山【在府城西北四十里以冬夏多风故名】雷公山【在府城西十三里上有雷公庙】百花山【在府城西南四十二里甚崇峻其色青白】鹊山【在府城西北一百三十里山中有穴出云母】夷仪山【在府城西北一百五十七里道通防国】百岩山【在府城西北其山峻极有百岩故名】石门山【在邢台县石勒遣石季龙进据石门即此】汤山【在沙河县西北七十里下有汤泉可以愈疾岩上有石室絶无尘秽俗号为圣人室】黒山【在沙河县西北四十里山石多黒色】赫山【在沙河县西八十里中有龙神祠有祷辄应】磬口山【在沙河县西南九十八里卢毓曰淇阳磬口冶铸利噐即汉魏时旧铁官也】千言山【在唐山县西北四里卫诗出宿于千饮饯于言即此】尧山【在唐山县西北八里相传尧始封于此故名上有尧祠一名宣务山一名虚无山其上出文石五色锦章】青山【在内丘县西二十里旧名黑山后周改今名】攫山【在内丘县西北一十二里砺水之源出于此】蓬鹊山【在内丘县西六十三里一名龙腾山相传扁鹊将虢太子采药于此因名其上有太子岩扁鹊祠】孤山【在内丘县西北一十七里其山孤特故名唐改内丘山】石井冈【在府城西北七里一名龙冈冈上有井大如车轮汉光武营军所凿又相传石勒时天旱佛图澄于此冈掘一死龙济以水乃苏咒而祭之龙腾空而上即降因名龙冈】石佛洞【在府城西北内有三石人肖佛故名】狼沟河【在南和县南五里两岸多狼故名】浊漳河【在平乡县西南一十里源出山西潞州发鸠山流经此县下至南和县即禹贡之漳水也俗又名柳河宋王沿奏言漳水一石其泥数斗古人以为利源募民复魏史起十二渠以之灌溉可使数郡瘠卤之田变为齐腴矣】澧河【在任县东一十五里上接南和县下流入真定府隆平县界元郭守敬尝建议澧河东过古任城失其故道没民田千余顷若开修成河其田即可耕种】远活水【在府城西北五里旧名蓼水出防国西石井冈其流经任县为蔡水复合入澧河】百泉水【在府城东南八里水自平地出其脉甚多盖澧河之上源也一名涡水一名鸳鸯水】沙河水【在沙河县治南亦名湡水】泜水【在唐山县西二里上接赵州临城县下流入任县及内丘南和县境】龙腾水【在内丘县西七十五里其源出龙腾山】砺水【在内丘县西北十三里其水可以砺刀劔亦名渚水】沙沟水【源出蓬鹊山东流经内丘县下入唐山县界】落漠水【在平乡县西南十八里古薄津也俗讹为落漠】圣井【在仙翁山下相传张果指此为井掘而得水冬夏不竭】仙井【在南和县治北其水与地平深不可测上有仙井庙歳旱祷雨辄应】温泉【在沙河县西北七十里其水四时长温能愈人疾】鸳鸯泉【在南和县南有泉二道逆流而出】广阿泽【在钜鹿县北五里一名大陆一名钜鹿一名大麓中有菱莲鱼蟹之类又有咸泉可煑为盐】洗肠源【在内丘县西十三里昔有髙僧佛图澄于此洗肠因名】
　　土产白瓷　玉沙【俱邢台县出】精石【本府出】
　　公署顺徳守御百户所【在府治东】
　　学校顺徳府学【在府治西北元初建本朝重修】邢台县学【在县治东南洪武三年建】沙河县学【在县治东南宋大观初建本朝永乐中重建】南和县学【在县治南洪武九年建永乐十年重修】平乡县学【在县治东洪武六年建永乐三年重修】广宗县学【在县治东南元中统间邑人李仲济以其私地建本朝永乐九年重建】钜鹿县学【在县治东南元元贞间建大徳初重修】唐山县学【在县治西元至正三年建本朝洪武二年重建】内丘县学【在县治北洪武三年建永乐二年重修】任县学【在县治东洪武三年建】
　　宫室苏秦亭【在沙河县西南三十里俗呼为十里亭苏秦激张仪西説秦使人微随其后与同宿舍资以金帛车马即此处】沙丘台【在平乡县东北二十里纣筑沙丘台多取鸟兽置其中卫灵公卒莫沙丘宫穿冢得石椁有铭云不凭其子灵公夺我里子韦曰灵公之为灵也久矣秦始皇东巡囘崩于沙丘即此处】平台【在平乡县东北三十里太平郷】张耳台【在唐山县西北十二里汉赵王张耳所筑】
　　关梁豫譲桥【在府城内俗呼为板桥豫譲事智伯智伯后为赵防子所杀豫譲伏此桥下欲刺防子以报智伯之仇又山西赵城县亦有豫譲桥】
　　寺观开元寺【在府治东北唐开元中建本朝洪武中重修】天宁寺【在府治西北唐建元至元中重修】泛爱寺【在沙河县治西北唐建本朝洪武中重建】经阁寺【在内丘县治南宋元祐间建】崇胜寺【在任县治东北】普应寺【在广宗县治东俱洪武中建】广教寺【在唐山县治西洪武中建】福胜寺【在平乡县治北永乐中重建】圆通寺【在南和县治东永乐中修】通真观【在府治西南元至元间建】长春观【在内丘县西八里元至元间建有碑存焉】
　　祠庙尧祠【在尧山上尧登此山东瞻洪水后入因立祠焉】铜马祠【在钜鹿县北七里以祀汉光武光武击铜马于馆陶大破之闗西号光武为铜马帝故名】二贤祠【在府学元总管王结建祀唐魏徴宋璟】郭巨庙【在内丘县东南一十里金堤村】
　　陵墓邢侯夫人墓【在府城齐武平初有掘古冡得铜鼎五受六升腹有科斗字云邢侯夫人姜氏墓】时苗冢【在平乡县东北二十里苗钜鹿人晋末迁于此】石勒墓【在邢台县西十五里伪号髙平陵】张賔冢【在南和县西十三里賔石勒军师】宋璟墓【在沙河县西北八里碑刻见存顔真卿书】
　　古迹祖乙都【书传祖乙迁于邢相传即今府城是】栢人城【在唐山县西十二里皇甫谧帝王世纪尧所都也汉初为县属赵国赵贯髙以髙祖轻辱赵王欲图之壁人置厠髙祖过此县欲宿心动问县何名曰栢人髙祖曰栢入者迫于人也不宿而去即此】栢乡城【在唐山县东北二十二里城冡记云尧所筑也】夷仪城【在邢台县西一百四十里春秋邢迁于夷仪即此】南防城【在平乡县春秋传齐田夏伐晋取防即此汉为县唐废】张城【在任县西南二十七里汉张县一名渚阳城晋将王浚遣兵讨石勒屯于渚阳城即此】建平城【在邢台县石勒定都时所筑】苑乡城【在任县东北十八里后赵石氏所筑置县】
　　名宦汉谢夷吾【章帝时迁钜鹿太守爱育人物有善绩班固以政洽时雍荐之】魏霸【和帝时钜鹿大守为政简朴寛恕吏有过先诲之不改者然后罢去有譛诉者但称他吏之长譛者慙而止】樊准【和帝时钜鹿太守歳饥民流准课农桑施方畧眀年歳大丰杀价贱十倍赵魏之间数遭寇掠凖外御盗贼内抚百姓郡境以安】三国常林【魏南和宰节操清峻治化有成迁博陵太守】南北朝崔伯谦【北齐钜鹿太守导民以礼譲事无巨细必自亲覧决在郡七年狱无停囚每使者巡察恒处上第】隋刘旷【平乡令人有争讼辄丁宁晓以义理不加绳劾在县七年风教大洽囹圄生革庭可张罗及去官民无少长泣送数百里】唐元谊【贞元中邢州刺史徙漳水自州东二十里出自钜鹿北十里入故河民頼之】五代赵鳯【唐安国军节度使所得俸悉分将校有廉声】陈思譲【周安国军节度留后有善政及代还官吏耆艾诣阙借留】宋边肃【知邢州先是地屡震城堞摧圯无守备会契丹入寇真宗在澶渊宻诏肃聼便宜保他城肃匿诏不发督丁壮乗城辟诸门悉所部兵阵以待契丹骑薄城下肃与战小胜契丹莫测居三日引去】王慥【知邢州民乐其政既去民思之不已图像祀焉】刘恕【钜鹿县主簿潜心书史发奸摘伏一时能吏自以为不及】王沿【初知宋城县有才名后知邢州兴水利导诸渠溉民田数万顷初沿建言论者以为无益已而邢州民有争渠至杀人者始知沿所建为利】刘涣【知邢州时承贼蹂践后涣经理缮葺有叙兵民犯法者防以重典威令大振】金周昻【南和县主簿有异政迁良乡令】李复亨【南和令有亷名盗割民家牛耳复亨尽召里中人至使牛家牵牛徧过之至一人前牛忽惊跃诘之乃引服】元刘润【钜鹿内丘两县提领所至皆有惠爱即秉忠父也】张耕【邢州安抚陵州有万余户兵兴以来不满数百耕及副使刘肃善于绥抚流民复业遂陞邢为顺德府又兴铁冶行楮币公私赖焉】赵良弼【邢州安抚司幕长邢久不得善吏且当要冲使者旁午民多逃亡良弼区画有方邢大治户日増倍】王结【顺徳路总管教民务农兴学孝亲弟长戢奸禁暴悉有书俾朝夕阅习又祠唐魏徴宋璟于学考其言论风防以励多士】张时中【钜鹿令县遭水旱多方赈恤期月而百姓丰裕有杀人以诬人者时中鞫知其情诬者竟抵罪既去民思其徳立碑颂焉】本朝萧翼【正统间知顺徳府持已廉执事敬比去宦囊一琹而已】唐泽【治中平乡知县筑河隄一百八十里百姓至今赖之】
