<!-- { "loadSidebar": true } -->
　　宫室清晖楼【在府治西南取谢灵运诗山水含清晖之义】重湖阁【在府治南前瞰澜左蠡极目湖波与天相接宋蒋之奇诗宫亭彭蠡接澜浩荡浮空六月寒试问风波何似险高僧只管倚防干】远明阁【在建昌县治宋元祐中建前揖西山俯瞰脩水尽览江山之秀】六老堂【在府后防面五老峯宋郡守赵师夏建】爱莲堂【在府治后宋守周敦頥性爱莲有爱莲说后人为作堂】氷玉堂【在爱莲堂左宋郡人刘涣故居涣字凝之苏辙尝曰凝之父子亷洁不挠氷清而玉刚乡人因以名堂张耒有记】直节堂【旧在郡治宋徐师回为守因庭有八杉故建堂以直节名之苏辙为记后朱熹至求其遗迹不存独防事南有堂无额而庭中有老栢焉生意殆尽而屹立不僵如志士仁人更歴百变而凛然不衰者因取直节寓之此堂以彷佛前贤之意】折桂亭【在府西二十里唐李逢吉读书于此后登进士第故名】唤渡亭【在建昌县治南唐白居易谪江州司马尝过此赋诗建昌江水县门前立马教人唤渡船好似昔年归蔡渡草风莎雨渭河边因摘诗中二字名亭宋黄庭坚书于亭中碑刻尚存】养生亭【在都昌县治东南唐邑令李偁建于池上春则买鱼养于池以供公需】张锦亭【在府治南宋郡守朱熹建取李白庐山诗屛风九叠云锦张之义又郡圃有云锦阁亦取此义】壮节亭【在府治西宋屯田员外郎刘涣墓前郡守朱熹建并记】起亭【在府西北二十里下临卧龙潭郡守朱熹建以为游览之所时岁方旱因名曰起以为龙之渊卧者可以起而天行矣】真意亭【在府治后宋郡守陆德舆建取朱熹梅花诗真意还自在之义】玉渊亭【在府西北二十里涧中白石如卧羊者不可数计宋张孝祥尝书玉渊二字石刻尚存】潄玉亭【在府西一十里宋僧若愚建瀑布泉落龙湫流经于此萦亭而出有如潄玉开先寺僧支石视凡数十接引从寺前流入于湖苏轼诗高岩下赤日深谷来悲风擘开青玉峡飞出双白龙乱沬散霜雪古潭摇青空余流滑无声快冩双石谼】冷水台【在建昌县治西晋吴猛游息之所其地有泉清冷】康乐台【在府西二十里康乐刘宋谢灵运封邑名】繙经台【在都昌县西南七里东西有二台及石壁精舍旧址皆谢灵运旧游处】齐庾台【在建昌县治东南齐永明中庾肩吾置】东台【在府治内宋刘凝之建】虚白馆【在府北二十五里五老峯九叠屏之下有双涧水交流于前面香炉峯旁有狮子峯后有灵峯虎啸崖麻姑崖列于四隅而馆处其中】五柳馆【在府西三十五里即陶渊明栗里故宅】
　　关梁三峡桥【在庐山归宗寺为庐山之雄观宋苏辙记云水行石间声如雷霆如千乗车行者震悼不能自持虽三峡之险莫过于此因以三峡名苏轼诗云吾闻泰山石积日穿线溜况此百雷霆万世与石鬬深行九地底险出三峡右长输不尽溪欲满无底窦】忠孝桥【在都昌县北三十里跨忠孝港旧传宋寺丞陈畦获罪子代其死故名以旌之】双玉桥【在建昌县治东宋兵部尚书李常建】氷玉涧桥【在府治东跨氷玉涧宋郡守朱熹建】
　　寺观天宁寺【在府治西旧名光孝宋建后改今名本朝洪武初重建】归宗寺【在庐山西晋王羲之故宅时僧佛防耶自西来羲之施宅为寺宋朱熹诗往昔王内史愿香有余烟千年今一归景物还依然】开先寺【在庐山下旧传梁昭明太子栖隠之地】万杉寺【在庐山下唐名庆云院宋景德中僧太超即山植万杉故名】栖贤寺【在五老峯下唐李渤读书处宋陈舜俞有诗】新开寺【在都昌县治西南唐时僧马祖禅师建本朝洪武中重建】大果寺【旧在建昌县治东唐大厯间建因寺背有梨尝结子大如斗因名本朝洪武初建于县治西】法安院【在落星石上宋建黄庭坚有诗】妙观【在府治北宋祥符中建元燬本朝洪武初重修】广福观【在建昌县南四十里尝有赤乌来集又名赤乌观】简寂观【在府西二十三里旧名太虚观刘宋陆脩静封丹元真人脩养于此卒谥简寂因以名观】承天白鹤观【在五老峯下宋大中祥符中赐名苏辙诗五老相邀欲上天猿白鹤尽疑仙】寻真观【在府北二卜五里唐贞元中女仙蔡寻真修炼于此尝有诗名防干曲】延真观【在府北四十里唐李林甫女腾空所居李白诗羡君相门女学道爱神仙一往屏风叠乘鸾着一鞭】
　　祠庙匡君庙【在庐山北浔阳记汉武帝南游祀名山问匡君何神博士对曰昔匡俗得道于此乃赐其号】陶桓公庙【有二一在都昌县北三十里一在县南五里祀晋陶侃也侃谥曰桓宋避讳称曰威公刘羲仲有记又张齐贤过南庙下作记有经牛眠鹤吊之乡覩渔钓龙梭之迹之句钓梭石在祠下石刻尚存】五贤祠【在府学东宋郡守朱熹访古今名士居是邦者得陶潜刘涣涣子恕陈瓘李常五人建祠祀焉】二贤祠【在府学内朱熹以周敦頥尝守是邦为建祠配以二程及熹殁诸生以二程别有从祀止祀周子朱子二贤】刘西磵祠【在府北二十里西磵宋刘涣号淳熈间朱熹为郡守时建黄庭坚诗弃官清颍尾买宅落星湾身在菰蒲中名满天地间】三贤祠【在庐山楞伽寺三贤宋李常苏轼曾常伯也】宫亭神祠【在府治东宫亭湖上有神能分风擘浪故为立祠】
　　陵墓陶母墓【在都昌县治西石壁精舍之侧晋陶侃母也又九江府亦有陶母墓】何干耀墓【在府西一十里干耀唐侍郎后隠庐山】刘凝之墓【在府北能仁寺侧凝之名涣】孔文仲墓【文仲临江人仕宋为中书舍人及卒归葬南康苏轼拊其柩曰世方嘉软熟而恶峥嵘求劲直如吾经父者今无有矣】孙冕墓【在白鹿洞侧冕仕宋为史馆官】张叔夜墓【在府治东叔夜宋靖康时为南道总管从渊圣北迁死节归葬于此】谢之艮墓【在建昌县北一百二十里之艮本蜀人避兵居南康仕宋至承义郎累赠太师加封周国公】
　　古迹昌邑城【在建昌县北六十里汉废昌邑王为海昏侯此其处豫章记城东十三里江边名慨口昌邑王每乘流东望辄愤慨而还故名慨口】孙虑城【在建昌县南一百里虑吴孙权第三子黄武七年封建昌侯居此】彭泽县城【在都昌县北四十五里汉县属豫章郡晋陶潜为令治此城】左里城【在都昌县西九十五里晋卢循为宋祖所败自蔡洲南走乃悉力栅断左里即此地】龙安县城【在建昌县南六十里唐初置县属南昌州寻废为驿】梁太子书堂【在府西一十五里梁昭明太子统性爱山水尝栖隠庐山筑堂读书今开先寺即其地】李白书堂【在五老峯下唐李白尝至此爱其险峭叹曰天下之壮观因卜筑读书于此】李氏山房【在五老峯下宋李常少时兄弟读书于此苏轼有记】炭妇镇【在建昌县南一十里晋许旌阳于此化炭为妇散羣弟子以验其心明日视之皆湼其衣不染者仅十人后人即其地立妙明观】娉婷镇【在建昌县南六十里唐仙女吴防鸾曽舞鹤于此故名】石屋【在府西三十里崖石如屋檐故名】三石梁【在庐山上长数丈广不盈尺杳然无底相传晋仙人吴猛与其弟子蹑石梁而度见金阙玉房有一老人坐琪树下以玉杯盛甘露浆授猛猛弟子窃一寳器须臾云雾晦梁化如指猛令送还乃手引诸徒闭目而返唐李白诗金阙前开二峯长银河倒挂三石梁即此】醉石庵【在府西南三十里庵左有巨石晋陶潜醉卧其上故名陈舜俞诗是非分付千钟里日月消磨一醉中】卧龙庵【在府西北二十里苍崖四壁怒瀑中防大壑渊深有黄石数丈在激浪中若蜿蜒飞舞故名卧龙宋朱熹作庵其旁欲以休隠乃绘诸葛亮像于中自为记】夀松【在建昌县北五里冷水观一名挂剑松古老相传许逊曾挂剑于此其松盘屈奇怪宋寳庆初知县曹豳创亭匾曰千岁灵根又于门外榜曰烟萝胜景嘉定间县丞李鸿渐刻图于石】夀樟【在建昌县治南宋黄庭坚记项安世作夀樟亭记初邑人李左司公懋仕于朝高宗尝问樟公安否奏以枝叶婆娑四时常青何万几之暇眷眷乎遐方一樟哉必闾阎纎悉转而上闻抑念世家仁及此木也绍定间县令陈文孙刻图于石】
