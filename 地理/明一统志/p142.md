<!-- { "loadSidebar": true } -->
　　人物唐虞后稷【尧臣为农师教民稼穑今稷山县稷神山有墓】董父【舜时豢龙氏相传为今闻喜人】夏巫咸【相殷王大戊保乂王家其子巫贤又相祖乙相传为今夏县人】闗龙逢【以諌桀而死相传为今安邑人】商傅説【殷高宗恭黙思道梦帝赉良弼以象求之説筑傅岩之野惟肖遂立为相相传为今平陆人】周师服【晋人穆侯时为大夫穆侯名太子曰仇次曰成师师服知其兆乱于此仇立是为文侯封成师于曲沃其后逆乱皆如其言】荀息【春秋晋人献公时为大夫请假道于虞以伐虢师还袭虞灭之息初辅奚齐奚齐见杀又立卓子辅之卓子亦见杀息遂死焉】郤芮【晋人献公时为大夫食邑于冀谓之冀芮辅公子夷吾献公卒芮因秦齐之师纳夷吾于晋是为惠公】士蔿【晋人献公时为大夫初桓荘之族偪献公患之士为谋去其富子尽除游氏之族劝申生为呉太伯为申生夷吾筑城不谨退而赋曰一国三公吾谁适从】赵夙　毕万【俱晋人献公作二军自将上军太子申生将下军赵夙御戎毕万为右以灭耿霍魏还赐夙耿赐万魏以为大夫万之后传至裔孙斯遂为诸侯】卜偃【晋人献公时为掌卜大夫初盛使荀息伐虢围上阳问卜偃曰吾其济乎对曰克之童谣云丙之晨龙尾服辰均服振振取虢之旂鹑之贲贲天策焞焞火中成军虢公其奔其九月十月之交乎如期防之】里克【晋人献公时为大夫公使太子申生伐东山臯落氏克谏曰太子奉祀社稷之粢盛以朝夕视君膳者也故曰子帅师非太子之事也】觧扬【晋人奉使如宋使无降楚楚执而厚赂之使反君命卒致君命楚欲杀之以其不屈既而归之】宫之竒【虞人仕于虞晋侯欲假道于虞以伐防之竒谏虞公不听遂去之】百里奚【虞人知虞公不可谏遂去之秦相穆公霸诸侯】郤缺【苪子臼季使过冀见缺耨其妻馌之敬相待如宾与之归言于文公以为下军大夫子克与范叔栾伯三帅让功卒諡献子】吕饴甥【晋人惠公时为大夫食采于阴谓之隂饴甥秦穆公伐晋执惠公饴甥防秦伯盟于王城遂奉惠公以归】介之推【晋人从文公出亡及还赏从亡者推不言禄禄亦弗及推曰献公之子九人唯君在矣天实置之而二三子以为己力不亦诬乎窃人之财犹谓之盗况贪天之功乎遂与其母偕隠而死文公求之不获以绵上为之田曰以志吾过且旌善人】史苏【晋人文公时太史尝谏献公伐骊戎既伐克之曰晋以男戎胜戎戎以女戎胜晋】先轸【晋人文公时为大夫城濮之役将中军遂败楚师文公卒秦师伐郑襄公从先轸之谋败秦师于殽子蔑亦为大夫卒諡曰贞】栾枝【晋人父成号共子初武公伐翼杀哀侯共子战死之枝事文公为大夫将下军赵衰让之为卿】荀林父【晋人为文公御戎败楚师于城濮又佐下军败秦师景公时代却缺为政卒谥曰桓其后号中行氏】李离【晋文公之理也过聴杀人自拘当死文公曰下吏有过非子之罪也李离曰臣居官为长受禄为多今过聴杀人传其罪下吏非所闻也竟伏劒而死】狼瞫【晋人事襄公求为右不可襄公缚秦囚使戎右莱驹以戈斩之囚呼莱驹失戈狼瞫取戈以斩囚禽之以从公乗遂以为右及彭衙既陈狼瞫以其属驰秦师死焉晋师从之大败秦师】士防【蔿子事文公襄公食邑于隋亦称隋季城濮之战幼而与谋灵公时为大夫景公时将中军王室乱士防平之归而讲求典礼以脩晋国之法乃老卒諡武子】先且居【轸子襄公以其父死敌命将中军初文公之世诸侯朝晋衞不朝襄公谋伐衞先且居曰效尤祸也请君朝王臣从师晋侯朝王于温先且居胥臣伐衞围齐取之后又败秦师于彭衙】赵衰【夙之孙有深智逺谋重耳安于齐与舅犯谋适楚劝受楚客礼适秦相公子礼既归劝入定襄王命为卿以让栾枝文公反国及霸多出其谋子盾代为卿制事典辟狱刑行诸晋为常法卒諡曰宣贾季曰赵衰冬日之日赵盾夏日之日也】鉏麑【晋之力士也灵公不君赵宣子骤谏公患之使鉏麑贼之晨往寝门闗矣盛服将朝尚早坐而假寝麑退叹而言曰不忘恭敬民之主也贼民之主不忠弃君之命不信乃触槐而死】祁奚【晋人悼公时为中军尉请老公问代之者称觧狐其雠也狐卒又问对曰臣之子午也可羊舌职死公问孰可代之者对曰赤也可于是使祁午为中军尉羊舌赤佐之君子谓奚称其雠不为谄立其子不为比举其偏不为党平公立起奚为公族大夫】士爕【防子代防为上军佐败齐师于鞌聘鲁请伐郯鲁赂之不受厉公骄爕知难作不欲与楚战曰外宁必有内忧使祝宗祈死曰使我速死无及于难六月死冬果难作諡曰文号范文子弟鲂事悼公为卿卒諡曰贞鲂子弱仕为大夫】灵輙【晋人赵宣子田于首山舍于翳桑见輙饥食之輙舍其半问之曰请以遗母因与之箪食与肉灵公尝伏甲攻宣子輙倒防以御公徒而免之问其故对曰翳桑之饿人也问其名居不告而退遂自亡】董狐【晋史官灵公欲杀赵盾盾出奔已而赵穿弑公盾遂复董狐书曰赵盾弑其君盾曰不然对曰子为正卿亡不越境复不讨贼非子而谁孔子曰董狐古之良史也书法不隠】郤犨【缺从子景公时为大夫食邑于襄陵与郤至郤锜并称号三郤至冇才辩为使有礼谋事有智临戎有文】羊舌肹【晋人博识多文能以礼信为国介聘于楚楚欲敖以所不知而不能郑铸刑书责子产以开端治罪不私其亲称为遗直】魏颗【魏武子犨之子初武子有嬖妾武子疾命颗曰必嫁是疾革则曰必以为殉及卒颗从治命嫁之秦师伐晋颗败之获杜回颗见老人结草以亢回故获之夜梦老人曰余而所嫁妇人之父也尔用先人治命余是以报】韩厥【晋人景公时为司马鞌之役大败齐师能执臣礼于齐君防陵之役逐郑伯不敢速晋迁新田用其谋卒諡曰献】知防【林父之仲孙父荀首景公时佐中军食于知后因号知氏邲之战知防没于楚首求于楚而归之迎立悼公脩政施徳晋以复霸代韩厥执政卒諡曰武】士匄【爕之子厉公时嗣父职悼公立以为卿聘鲁拜彤弓之赋使将中军让于荀偃而佐之故其下皆让后代偃执政卒諡曰宣号范宣子】吕相【晋人父锜邲之役佐知武子获楚公子谷臣与连尹襄老以免子羽鄢之役射共王中目楚使养由基射死之相事厉公尝使絶秦悼公时使佐下军卒諡宣子】魏绛【颗弟事晋悼公为军司马因言和戎有五利公説之使绛盟诸戎劝公脩政息民三驾而诸侯平萧鱼之防为下军佐卒諡曰庄孙舒去车用卒以胜翟人卒諡曰献】赵武【衰曽孙父朔为屠岸贾所杀朔妻成公姊遗腹生武贾索之急赖程婴杵臼以免后立为卿相悼公薄诸侯之币而重其礼诸侯以是睦于晋卒諡曰文】伯瑕【晋人世为理官因姓士氏号文伯郑铸刑书知其将火日食知鲁卫恶之子弥牟号景伯尝责宋不输粟于王城成周又责宋不受功】张老【晋人悼公时为侯奄代魏绛为司马又立为卿以让魏绛见赵文子为室砻斵不竭而归责其忘义子君吕仕为中军司马】韩起【厥子兄曰无忌厥欲以无忌为嗣乃辞以疾请立起悼公以无忌为仁使掌公族大夫起代父为卿平公时使聘于周王使请事所对辞不失情聘鲁观易象春秋聘郑诸大夫赋之末年代赵武为政卒諡曰宣】士鞅【匄子晋悼公伐秦鞅与栾黡之弟鍼驰秦师鍼死而鞅返黡欲杀之鞅遂奔秦秦景公问鞅晋大夫其谁先亡对曰其栾氏乎后景公以其知言为请于晋而复之平公立以鞅为卿卒諡献子】师矌【晋人为乐师度正音律悼公尝问曰卫人出其君不亦甚乎对曰良君养民如子葢之如天容之如地民奉其君爱之如父母仰之如日月敬之如神明畏之如雷霆其可出乎夫君神之主也而民之望也若百姓絶望社稷无主将安用之】绛县老【绛县人晋悼夫人食城杞者绛县人或年长往与食使之年曰臣不知纪年臣生嵗正月甲子朔四百四十有五甲子矣师旷曰七十三嵗赵文子召之而谢过焉曰武不才使吾子辱在泥涂久矣使助为政辞以老与之田使为君复陶以为绛县师】荀呉【林父曾孙祖庚晋景公时为大夫代荀首佐中军父偃为晋卿卒諡献子呉尝大败羣狄不受鼓人之叛鼔告力竭而后取之不戮一人平公时为卿卒諡曰穆呉子寅劝勿伐楚卒諡曰文】段干木【芮城人与卜子夏田子方皆为魏文侯师文侯过其闾必式】张仪【晋张老之后世居河东始尝与苏秦俱学鬼谷子之卫后相秦惠王言聴计从及苏秦死后遂破从约説六国事秦归报未至而惠王卒武王立不説仪仪乃脱身相魏】蔺相如【赵城人战国时仕赵初为舍人奉璧入秦易城秦留赵璧无意偿城相如绐取璧持以归赵王拜为上卿】范睢【魏人游説诸侯欲事魏家贫无以自资而先事魏中大夫须贾为贾所谮魏相欲杀之脱身入秦为相封应侯】公孙衍【魏之阴晋人号犀首为秦説齐魏攻赵破苏秦从约与张仪不善而去秦仪卒复归秦秦欲相之为甘茂所间复之魏】汉纪信【赵城人事汉王为将军项羽攻荥阳急信自请乘汉王车黄屋左纛以诳楚汉王间出信为羽焚死】郅都【河东杨人汉景帝时为中郎将敢直谏拜济南太守公廉有勇气后迁中尉行法不避贵戚时号苍鹰】衞青【平阳人本姓郑武帝时拜太中大夫屡将兵出鴈门云中伐匈奴立大功封长平侯子伉不疑登皆封侯】霍去病【平阳人为人少言不泄有气敢往善骑射武帝朝从衞青为嫖姚校尉凡六出击匈奴以功封冠军侯加骠骑大将军】霍光【去病异母弟武帝朝为奉车都尉出入禁闻二十余年未尝有过受遗诏辅昭帝百姓充实四夷宾服及废昌邑王立宣帝前后秉政二十年甘露中图形麒麟阁居第一】司马迁【龙门人父谈为太史令迁十嵗诵古文弱冠游江淮浮沅湘渉汶泗过梁楚以归太初中为太史令因论李陵得罪幽而发愤脩史记刘向扬雄皆称其有良史才】尹翁归【平阳人文武兼备清洁亷让歴宏农都尉地节中征拜东海太守以髙第入守右扶风治为三辅最三子皆为郡守少子岑歴位九卿】张敞【平阳人父福光禄大夫宣帝朝敞以察亷为甘泉仓长后为京兆尹九年以经术自辅号称职坐杨恽免冀有贼起为刺史盗平守太原郡征为左冯翊会病卒】胡建【河东人武帝朝守军正丞时监军御史为奸建斩之以闻遂显名当世后为渭城令甚有治声上官安以私憾捕建建乃自杀】裴濳【闻喜人仕为代郡守时乌桓骄恣前守不能治潜单车之郡抚以恩威遂皆詟服后为尚书令】三国贾逵【襄陵人魏文帝时为豫州刺史外脩军旅内治民事长吏不如法者皆奏免之帝曰真刺史矣通运渠二百里名贾侯渠子充晋元勲仕至尚书】闗羽【解人事蜀先主称万人敌拜前将军假节威震华夏为世虎臣尝刺顔良报效曹公有国士风死为神二子平兴亦知名】衞觊【安邑人汉末曹操辟司空掾属魏初拜侍中与王粲并典制度明帝时封阌乡侯觊以文章显好古文鸟篆草受诏典著作撰述至数千篇】毌丘俭【闻喜人魏明帝时为尚书郎累迁至荆州刺史及帝欲讨辽东以俭有干策徙刺幽州以定辽功进封安邑侯】裴秀【潜子兄茂仕魏为侍中尚书秀少好学八嵗能属文时语曰后进领防有裴秀仕魏为黄门侍郎散骑常侍尝改定官制及作禹贡地图累封至济川侯】晋裴楷【秀从弟容仪俊爽博涉羣书少与王戎齐名武帝时累官防骑侍郎后迁中书令终开府仪同三司】裴頠【秀子宏雅有逺识博学稽古惠帝时为国子祭酒累迁尚书侍中后为赵王伦所害晋俗尚虚无頠着崇有论以矫之】韦忠【平阳人少慷慨有志年十二丧父号恸服阕庐墓藜藿不充徴辟不就武帝朝为郡功曹会山羗破郡射太守陈楚忠愿代死贼义之舍去后以镇西大将军讨叛者矢尽不屈而死】衞瓘【觊子蚤以孝称明识清允弱冠初仕魏歴散骑常侍中转廷尉监邓艾军平蜀进位太保尝请改九品立乡举里选后为贾后所杀】衞玠【瓘孙父恒歴官黄门侍郎工草为四体书势与父瓘同遇害玠风神秀异见者以为玉人好谈元理累官太子洗马后移家建业人士闻其名观者如堵】李矩【平阳人勇毅多权畧永嘉初领河东平阳太守时饥疫矩悉心抚恤百姓赖焉后以功累封平阳侯】邓攸【襄陵人以孝称永嘉之乱弃子负侄以避贼元帝时拜呉郡守载米之郡唯饮呉水刑政清明百姓欢悦累迁尚书右仆射】郭璞【闻喜人博学髙才工词赋时有郭公者精卜筮璞从之游得青囊中书由是洞知五行卜筮之术占验甚多撰洞林新林卜韵尔雅注数十篇又注三苍方言山海经楚辞诗赋数十万言避地过江元帝重之以为著作佐郎】南北朝薛安都【汾阳人少以勇闻宋武帝时随柳景元克闗陜为雍秦二州都统后为左军将军单骑斩鲁爽人比之关公斩顔良以功进爵为侯】薛辩【汾阳人父强有大志与王猛齐名辩俶傥有大畧初仕姚秦知其运衰遂弃归后仕魏立功位平西将军赐爵汾阴侯孙湖笃志于学为河东太守】裴骏【闻喜人父双硕后魏宏农太守骏幼聪慧兵乱袭闻喜骇率乡豪奔赴太武补中书博士崔浩目为三河领袖后转中书侍郎卒赠闻喜侯】裴敬宪【骏从孙学博才清后魏时举秀才髙第除太学博士工草解音律世有徳于乡贼过其宅辄相约不犯弟庄伯有才器博识多闻后魏临淮王引为记室叅军敬宪病庄伯昼夜侍侧遇病卒世嗟悼之】柳崇【解人方雅有器量学行后魏时举秀才髙第歴尚书郎中孝文尝遣崇检断盐池争讼及经畧荆郢累迁河中太守境内帖然】柳蚪【解人后魏大统中为洛阳行台郎中掌文翰后迁中书侍郎时人论文体古今之异蚪谓时有古今文无古今作文质论】柳世隆【解人晚年以谈义自髙喜弹琴古称柳公双琐为士品第一仕刘宋为武威将军子惔梁仆射惔子明义兴太守明子裘驸马都尉元帝时使魏江陵陷遂入闗中仕周封昌乐公】裴松之【闻喜人仕刘宋为中书侍郎注三国志其子骃注史记】裴延儁【闻喜人祖双彪河东太守父崧行平阳郡事延儁少孤孝事后母渉猎坟典后魏时举秀才累官至幽州刺史考绩为天下最后歴中书令】裴佗【闻喜人五举秀才再举孝亷以髙第除中书博士累迁赵郡守为政有方佗性刚所交皆名胜清白任真不事家产子让之为北齐清河守】裴果【闻喜人祖思贤父遵皆刺史果慷慨有志畧为后魏平阳郡丞以征讨功授河北郡守后从周文帝战河桥勇冠当时进爵为公】杨【正平人少豪侠仕后魏拜伏波将军元颢入洛孝庄帝南讨至马渚具舟以济王师颢平封肥如县伯后从孝武入闗进侯爵】裴寛【闻喜人祖徳欢魏中书侍郎寛弱冠以孝友称仕西魏歴防骑侍郎授都督与东魏战被擒遁还后封夏阳县男】裴侠【解人祖思齐拜议郎父欣西河守侠七嵗始能言聪慧异常从西魏文帝战沙苑以功进侯爵后为河北郡守清慎奉公号独立使君后周时进爵为公】裴邃【河东人徙夀阳仕梁累官广陵太守徙始安邃深沈有志畧歴北梁秦豫三州刺史为政寛明能得士心居身方正有威重及卒淮肥之间莫不流涕】裴文举【闻喜人西魏时为著作郎周孝闵践祚袭澄城县子累迁绛州刺史后入为司宪中大夫进爵为伯】裴叔业【闻喜人少有气干以将畧自许仕北齐累迁黄门侍郎封昌县伯后拜徐州刺史封兰陵郡公】乐逊【猗氏人明诗书礼乐春秋大义后周时除秋官府上士转少师氏下大夫明帝时霖雨逊陈时宜十四条拜太子谏议出为东扬州刺史赐安车衣服儒者荣之】薛聪【辩孙方正有理识后魏时为治书侍御史弹劾不避彊御孝文寄以心膂每欲进位苦辞不受魏主曰卿天爵自髙非人爵所能荣也子孝通博学有隽才累官常山太守】薛寘【汾隂人西魏时领著作佐郎脩国史累迁中书令后仕周以功进爵为侯时改物创制欲行周礼寘等斟酌详定焉】柳遐【闻喜人初仕梁萧詧称帝辞去读书詧殂行服后周时累徴不起武帝再征始起授霍州刺史导人务先以徳子靖歴河南广德两郡守人畏爱之】张元【后周芮城人年十六祖失明元昼夜祈祷一夕梦神人以金箆疗祖目越三日祖目痒因防之果明后人立祠谓之张府君庙】薛憕【汾阴人家贫躬耕以养祖母有暇则览文籍周文帝即位拜中书侍郎大统初仪制多阙周文令憕与卢辨等叅定之】柳机【觧人父庆后魏仆射机初仕后周为华州刺史隋髙祖欲受禅周臣皆劝机独义形于色后歴刺华冀两州俱称寛惠子述性明敏有干畧隋仁夀中为兵部尚书参掌机宻】薛道衡【汾阴人少负才名北齐时为散骑常侍与诸儒脩定五礼待诏文林馆后拜中书侍郎】柳庄【解人博览文籍仕梁为黄门侍郎隋髙祖在周辅政萧岿令庄奉书入闗及髙祖践祚庄又入朝髙祖深慰勉之庄明习旧章雅达政事苏威称其兼有世务学业】隋柳旦【机弟大业初拜龙川守开设学校大变其风徴为太常少卿判黄门侍郎事又柳肃者亦机弟为太子洗马坐除名炀帝召守礼部侍郎转工部每征辽东委守涿州】裴矩【佗孙学渉经史髙祖即位擢给事郎转吏部侍郎名为称职帝时与闻政事多歴嵗年后虽处危乱未亏亷谨之节】柳昻【机族凡父敏事后周歴清显昻在周致位开府及入隋加上开府复出为　潞州刺史乞建学制礼以移风俗髙祖从之】柳雄亮【机从弟父桧周华阳太守为贼所害雄亮年十四哀毁逾礼武帝时贼黄众寳率所部归长安雄亮手斩复讐累迁内史中大夫爵汝阳县子隋初进伯爵】裴蕴【闻喜人隋初平陈超拜开府礼赐优给歴洋真等州刺史考绩连最后权御史大夫】赵绰【河东人开皇初为大理丞处法平允累迁少卿髙祖尝以刑部侍郎辛亶衣绯禈谓为厌蛊欲斩之绰执不可帝怒命斩绰绰曰执法一心不敢爱死乃释之及卒帝为流涕】韩擒虎【河东人容貎魁岸文帝时拜庐州总管委以平陈之任及大举擒虎以轻骑五百直取金陵陈平进位上柱国】王通【龙门人幼笃学慨然有济苍生之志诣长安奏太平十二策不见用退居河汾教授仿古作经又为中説以拟论语大业初征不至及卒门人諡曰文中子弟凝子福郊福畤】张文诩【河东人父琚洹水令有清政教子侄皆明经自达文诩通三礼易诗书春秋三传家贫灌园为业仁夀中辟举不应事母至孝以徳化人及卒乡人立碑颂焉】唐裴寂【蒲州桑泉人仕隋歴侍御史晋阳宫副监賛唐髙祖起义兵及髙祖即位累迁尚书左仆射拜司空卒赠河东郡公】张元素【蒲州虞乡人初仕隋为景城县户曹窦建徳执将杀之邑人千余号泣请代释之唐太宗即位櫂侍御史迁给事中时治洛阳宫上书諌止魏徴叹其有回天之力歴太子左庶子】张志寛【安邑人居父丧哀毁尝为里正忽诣县称母疾急求归令问状对曰母有疾志寛輙病令疑其妄系于狱驰验如言乃慰遣之母终负土成坟髙祖遣使拜防骑常侍表其闾】柴绍【临汾人尚唐髙祖女平阳公主髙祖即位以功封霍国公贞观初平梁师都累加至镇军大将军】薛大鼎【汾阴人髙祖时为山南道副大使开屯田以实仓廪迁沧州刺史浚渠通商民歌曰新沟通舟楫利属沧海鱼盐至昔徒行今骋驷美哉薛公徳滂被】薛收【道衡子受学王通唐初为秦王府主簿从讨王世充及平刘黒闼收为书檄露布或马上占辞该敏如素搆后封汾阴县男子元超九嵗袭父爵髙宗朝拜中书令】薛元敬【少与从父收族兄徳音齐名世称河东三鳯唐初为天防府记室叅军又与十八学士之选后除太子舍人専掌文翰】王绩【通之弟隋大业中举孝悌亷洁授秘书正字还乡种黍莳药酿酒自供自号东臯子武徳初待诏门下省官给酒一斗饮至五斗不乱着五斗先生传及醉乡记贞观中撰隋书】薛稷【道衡曽孙属文如良金美玉书画皆名天下举进士累官礼部郎中更歴两省景龙末为諌议大夫昭文馆学士睿宗朝封晋国公】柳冲【蒲州虞乡人父楚贤隋末为河北县长归唐贞观中歴都督刺史皆有名冲好学多所研综景龙中修国史及姓系録唐兴言谱学者以路敬淳为宗柳冲韦述次之】薛仁贵【龙门人应募征辽白衣陷阵立竒功太宗曰朕不喜得辽东喜得虓将累官左武衞将军封河东县男子讷讷子徴并羽林将军畅金吾将军】王勃【通之孙父福畤为雍州司功叅军勃六嵗善文麟徳初对防髙第授朝散郎后以罪废官福畤坐勃故左迁交阯令勃徃省父道出洪州为阎都督作滕王阁序众叹其天才弟勔勮助皆第进士着才名】卢陵【龙门人举进士官至工部尚书读书龙门山注春秋孝经每以经义决时议】裴行俭【闻喜人贞观中举明经仕为长安令髙宗时累迁吏部侍郎典选有知人之明后拜礼部尚书卒諡曰献子光庭开元中拜相卒諡忠宪】裴琰之【闻喜人永徽中为同州司户叅军年甚少积案数百省决一日毕号霹雳手后为永年令有惠政子漼举明经迁监察御史睿宗当□造金仙玉贞二观漼諌止开元中拜吏部尚书】裴炎【闻喜人寛厚有竒节明经及第拜中书令武后废中宗炎固争请归政后大怒捕系狱坐死流岭南时其从弟伷先为太仆丞求面陈得失太后怒命杖于朝堂长流瀼州中宗复位召还累官五部尚书】张嘉贞【蒲州人以五经举坐事免后擢监察御史歴梁秦二州都督政以严办开元中拜中书令弟嘉祐任金吾衞将军每朝轩葢驺道盈闾巷时号所居坊曰鸣珂里】裴敬彞【闻喜人曽祖子通隋太中大夫哭母丧明与兄弟八人皆以孝称被旌表敬彞性警敏七嵗能文唐髙祖时为监察御史后歴太子左庶子武后时为酷吏所陷死岭南】裴守真【稷山人举进士六科连中天授中为司府丞以忤防出为汴州司马后为宁州刺史民懐其政子子余中明经累官冀州刺史次子耀卿擢童子科累官京兆尹请广漕运以实阙辅拜同平章事充转运　使置河阴集津三门仓省运费三千万緍】敬晖【平阳人累官侍中留守长安以治干闻诛三张迎复中宗以功封平阳郡王为武三思所搆贬琼州】柳泽【解人鲠介寡言笑风度方严景云中为铠曹叅军太平公主奏复斜封官泽诣阙上疏不报开元中为殿中侍御史周庆立造竒器进泽諌宗善之】张琇【解人父审素以隽州都督被诬为御史杨汪所杀琇徙岭南久之逃还杀汪吏捕以闻宗谓孝子不顾命杀之可成其志临刑琇色自如曰下见先人夫复何恨】裴冕【河东县人调渭南尉元宗入蜀拜御史中丞从肃宗至灵武与杜鸿渐等同劝进以功拜左仆射自制巾子人争效之号仆射巾】裴寛【琰之从子举拔萃累官河东刺史州久旱寛入境輙雨徙河南尹不屈附权贵拜礼部尚书卒寛兄弟八人皆擢明经任台省州刺史子谞擢明经代宗时为河东租庸盐铁使】吕諲【河东人第进士开元末歴殿中侍御史趋灵武见肃宗拜御史中丞所陈事皆纳后櫂同平章事出为江陵尹治有威惠民歌咏之】卢纶【河中人徳宗时韦渠牟表其才召见帝有所作輙使赓和纶与吉中孚韩翃钱起司空曙苗发崔峒耿湋夏侯审李端皆龙诗齐名号大厯十才子】裴遵庆【闻善人强学该综天寳中代宗朝累官尚书右仆射知选事每荐贤有来谢者輙以为耻谏疏皆削其稿所着有王政记曾孙枢第进士有经世才为朱全忠所害】柳芳【解人肃宗时与韦述缀缉吴兢所次国史凡百五十篇子冕博学富文词世为史官父子并居集贤院以议论劲切忤执政出为婺州刺史福建观察使】张延赏【嘉贞子博渉经史通吏治大厯初除河南尹治行第一更四镇所至民颂其爱后拜中书侍郎同平章事子宏靖元和中同平章事继祖父为相时号三相张家】王质【通五世孙少孤客夀春力耕养母讲学授徒无仕进意年逾四十始擢科累官谏议大夫以直谏出为虢州刺史后为河南尹终宣歙观察使清白畏慎所至有惠爱】樊泽【河中人举贤良方正有将帅器徳宗时累官山南东道节度使威惠着襄汉间后加尚书右仆射子宗师累官绛州刺史政暇留心文事为文竒古为韩愈所称】董晋【虞乡人擢明经拜祠部郎中持节使回纥徳宗立授御史中丞贞元中拜相后封陇西郡公四子全道著作郎溪秘书郎全素太子舍人澥太祝】范希朝【虞乡人徳宗幸奉天以战守功累迁御史中丞复为振武节度使边人不敢横宪宗时检校尚书左仆射歴朔方河东节度使时号名将】柳晟【解人少以孝闻从徳宗幸奉天自请説贼为朱泚捕系晟毁械夜亡间归奉天及车驾还京累迁山西南道节度使囘鹘还进公爵】柳宗元【解人从曾祖奭中书令父镇殿中侍御史宋元文章卓伟第进士中博学宏词科拜监察御史坐王叔文党贬永州司马徙柳州刺史为文益进与韩愈齐名世号柳柳州有文集传世】薛珏【河中人仕为干陵令以清白闻课第一迁楚州刺史徳宗命使者分诸道黜陟赵赞卢翰等交荐之拜中散大夫赐金紫除司农卿】裴潾【闻喜人笃学善书元和初擢左补闗迁起居舍人宪宗喜方士潾举秦汉事以谏帝怒贬江陵令穆宗立召拜刑部郎中卒諡曰敬】裴垍【闻喜人器局峻整举进士四迁考功员外郎翰林学士宪宗朝拜中书侍郎集贤殿大学士垍引李绛崔羣与同列及擢裴度等知制诰】裴度【闻喜人贞元初进士累官中书侍郎督师讨平淮蔡防勲封晋国公加中书令卒諡文忠度以身系天下轻重者三十年歴事四朝以全徳终始子识大理卿谂为学士】薛存诚【寳鼎人中进士第宪宗时累官御史中丞浮屠鉴虚倚宦防为奸坐事下狱存诚穷劾得□数十万有诏释之存诚不敢奉诏鉴虚卒抵死子庭老及进士第谠正有父风文宗时累官翰林学士】薛苹【寳鼎人七世祖道实隋礼部尚书父礼唐奉天尉苹为长安令歴虢州刺史宪宗时以治行迁御史大夫后封河东郡公】吕渭【河中人举进士建中末为礼部侍郎时中书省有古柳枯死徳宗自梁州还复荣茂人以为瑞柳渭令贡士赋之子温有竒表藻翰精好举进士官至尚书郎尝作凌烟阁功臣赞】薛戎【寳鼎人年四十不仕客阳羡山观察使辟署不就自放江湖间后因藩府交奏为河南令累迁浙东观察使所部苛禁悉弛之弟放举进士累官刑部侍郎】衞次公【河东人建中间进士歴殿中侍御史翰林学士顺宗立王叔文等弄威柄次公多所持正后以检校工部侍郎为淮南节度使】崔元亮【慈州人擢进士第元和初为驾部员外郎清慎自持大和中改谏议大夫每迁官輙让形于色文宗时以直谏著名朝廷推为宿望移疾归东都召为虢州刺史】司空图【河中人咸通末擢进士拜谏议大夫不起图本居中条山王官谷遂隠不出作亭观素室悉图唐兴节士文人时盗贼所过残暴独不入王官谷士人依以避难哀帝弑图闻不食而卒】五代裴迪【河东人为人明敏善治财赋精于簿书梁太祖用兵四方留迪以调兵赋太祖自岐还将吏皆赐迎銮叶賛功臣太祖曰叶賛之功惟裴公有之他人不足当也】裴皥【河东人仕唐为礼部侍郎每陈朝廷阙失宰相桑维翰皥所放进士维翰过皥皥不迎送人问之曰我见桑公于中书庶寮也桑公见我于私第门生也何迎送之有】刘训【永和人仕唐至彰武军节度丹阳等州观察制置使后封开国侯赠太尉】袁彦【河东县人少以趫勇应募尝从周世宗讨淮南累官彰信军节度使宋初加检校太尉】宋王继勲【陜州平陆人初仕周歴宪麟等州刺史宋初授道州刺史上南汉可图状王师南伐以为贺州道行营都监继勲有武勇在军阵常用铁鞭铁槊铁檛军中目为王三铁】苗训【河中人善天文占候之术周末以散指挥使从宋太祖北征视日上复有一日久相摩荡指谓楚昭辅曰此天命也后累官检校工部尚书子守信知算造乾元厯累官至司天少监】董孝章【解州人真宗时十世同居同时又有潞州邢濬八世同居隰州赵友七世同居以所在请加旌表从之仍蠲其课调】刘综【虞乡人雍熙初举进士累官陜西转运副使景徳中拜枢宻直学士知并州综强敏有材所至以干治称弟绰举进士官至刑部郎中】薛田【河东县人少师种放与魏野友善进士起家歴知河南府天雄军益州累迁右谏议大夫知延同二州卒田性和厚初以干敏数为大臣所称】姚宗明【河中永乐人其十世祖栖云以父死于边庐墓终身唐时表其门栖云生岳岳生君儒君儒生师正四世皆庐墓至宗明十世同居庆厯中复其家是后又三世同居孝睦不替】王曙【河汾人唐东臯子绩之后徙居河南中进士第咸平中累官枢宻直学士知益州仁宗时拜同中书门下平章事卒谥文康子益柔少力学通羣书官至龙图阁直学士知应天府】薛奎【绛州正平人举进士第一乃推里人王严而处其下仕为隰州推官能辨疑狱累官枢宻直学士知益州仁宗时叅知政事卒諡简肃奎性刚不茍合遇事敢言尤能知人】孙复【晋州平阳人举进士不第退居泰山着春秋尊王发防十二篇范仲淹富弼荐擢校书郎国子监直讲召为通英説书迁殿中丞卒仁宗命其门人祖无择就其家得书十五万言録藏秘阁】张观【绛县人中服勤词学科第一通判解州仁宗时权御史中丞条上十余事拜同知枢宻院事后迁尚书左丞卒观趣尚恬旷持亷少欲仁宗尝飞白书清字赐之以赏其节】薛顔【万泉人举三礼中第歴河东陜西转运使河中浮桥嵗为水所败顔酾上流为支渠以杀水怒因取渠水溉田民颇利之仁宗即位迁给事中】司马池【陜川夏县人少丧父家赀数十万悉推诸父而自力读书举进士知光山县仁宗朝自知鳯翔府召知谏院表恳免上曰人皆嗜进池独嗜退官至天章阁待制知晋州长子旦清直敏强累官知安州从子里官至太常少卿】刘永一【夏县人孝友廉谨熙宁初巫咸水溢民多溺死永一持竿立门前见他人物流入者輙为擿出之乡人负债不肯偿立焚其券兄太为医助教居亲丧不饮酒食肉终三年司马光传之以为今士大夫所难】司马光【池次子寳元初进士累官端明殿学士知永兴军上疏极言青苗助役法不便出判西京留台退居洛十五年哲宗初立召拜左仆射罢青苗法人谓元祐相业有旋干转坤之功著述甚多卒赠太师封温国公諡文正子康端谨至孝举明经累官司谏直集贤院】侯仲良【河东人父道济娶程珦女仲良呼二程为舅氏从之游人欲馆仲良者仲良见其家壁垂佛像几积佛书即去之朱子称其学清白劲正】薛向【顔之孙制置解盐兼提举买马又歴知数州皆有能声元丰初同知枢宻院事卒諡恭敏向干局絶人尤善商财计算无遗防子绍彭有翰墨名中子嗣昌官至刑部尚书】司马朴【光兄旦之孙少育于外祖范纯仁绍圣党事起父宏坐上书论辨得罪责永州病失明后朴以纯仁遗恩补官靖康初以兵部侍郎使金握节而死赠兵部尚书諡忠洁】赵鼎【闻喜人崇宁中进士随髙宗南渡累官殿中侍御史陈四十事迁御史中丞初鼎荐张浚后并相协心以图兴复之功与秦桧论和议不合罢政谪岭南在吉阳不食而卒孝宗时赠太傅丰国公諡忠简】孟宗政【绛州人父林从岳飞至随州因家焉宗政有胆畧为京西钤辖驻劄襄阳屡败金人代许国为荆鄂都统制置忠顺军威振境外金人呼为孟爷爷宗政好贤乐善于有功者怨必赏有罪者亲必罚死之日边城为罢市恸哭子珙亦为名将】金梁襄【芮城人性頴悟日记千余言大定初进士世宗将幸金莲川襄上疏极谏以直声闻擢礼部主事累迁保大单节度使卒襄于春秋左传至于地理氏族无不该贯】李革【河津人性頴悟读书一再诵輙记不忘举进士累官户吏二部尚书贞祐中拜叅知政事后出知平阳府城被围屡出战禆将出降革自杀赠尚书右丞】段铎【稷山人政隆初与族人段仲珪同登进士人号其里曰双桂铎累官中奉大夫华州防御使防军后以功封武咸郡开国侯】李愈【绛州正平人慷慨尚志节正隆中进士为监察御史弹劾无所避累迁刑部尚书在朝多所建明后封陇西郡侯卒諡清献所着有狂愚集】李复亨【荥州河津人年十八登进士调临晋主簿贞祐间迁翰林直学士行三司事后拜叅知政事兼脩国史出为安国军节度使元光初城破自杀】李献甫【河中人与其从兄献卿献诚献能皆以文学名相继擢进士献甫博学有干局心所到处人不可及歴镇南京节度副使死于蔡州之难所着有天倪集】冯延登【吉乡人举进士为诗文皆有律度兴定中累官国子祭酒正大末假翰林学士承旨使元被留使招降鳯翔不从髠羁丰州后放还歴礼吏二部侍郎汴京陷投井死】元靳和【曲沃人居乡喜周贫乏导人以善金贞祐间兵扰团结乡人保障后仕元知绛阳军政治公平子用六嵗从张理之学仕为曲沃翼城令累官佥岭北湖南亷访司使以同知晋宁路致仕父子忠荩士林称之】阎忠【平阳和州人父衍事金没于王事忠避兵山东家于髙唐其子复善属文仕元累官翰林学士承防】姚天福【绛州人父居实徙鴈门天福读春秋通大义至元中拜监察御史时诏罢各道按察使天福言不可权臣不悦左迁天福衡州路同知不就后拜叅知政事大兴尹畿甸大治】许国祯【曲沃人博通经史尤精医术金末避地嵩州后寓太原元世祖在潜邸徴至治疾刻期而愈至元中为礼部尚书尝上疏言事多见施行所荐引皆知名士卒追封蓟国公子扆官至大司徒】王士元【平阳人举进士歴官风宪迁国子司业以崇文少监致仕士元持身亷正文行政事皆可师法所着有拙庵集】贺贲【隰州人父种徳徙居京兆贲有材畧善攻战闗中兵后积尸满野贲为大冢收瘗之尝治室得白金七千余两乃持五千两献世祖以助军后以贲总管京兆诸军奥鲁卒追封雍国公諡贞献子仁杰及孙惟一相继为上都留守】王防亨【平阳人成宗时给事东宫歴太子宾客累迁至中书平章致仕封晋国公卒諡清宪所着有康庄文集】邢飞翰【霍州人性刚果以荐为内御史巴延専政飞翰面质其非叅议佛嘉律奸邪复廷劾之后以两淮盐运司同知致仕元末兵乱被执不屈而死追封工部尚书諡忠义】尉迟徳诚【绛州人父鼐金潞州知州徳诚累官太子家令司丞得侍仁宗左右数荐士出未尝语人选为河东山西道宣慰司同知击奸吏寛税敛延祐中拜辽东廉访使】徐毅【赵城人累官监察御史力陈台省为治之要迁至刑部尚书中书叅议御史中丞能弥纶庶政及卒追封平阳郡公諡文靖】张翥【襄陵人以诗文知名负大节至正中累官翰林侍读学士兼国子祭酒勤于诱掖后以学士承旨致仕封潞国公所为诗文甚多仅存律诗及乐府三卷尝集兵兴以来死节死事之人为书曰忠义録】李谦亨【曲沃人英宗时以儒进歴内台御史时创西山寺谦亨与御史四人上疏切谏决杖文面安置奴儿干由是海内知名后召还授浙东海右道廉访使封陇西郡侯卒諡忠肃】傅起岩【汾西人初为丞相掾歴西台治书陞中书左丞知经筵事后拜西台中丞多着勲绩卒諡正献】裴居敬【蒲州人累官云南行省叅政居敬积学励行家蓄书至二万余卷】郭思贞【蒲州人以儒进拜监察御史累迁南台治书西台中丞奎章阁大学士卒諡文宪】牛光祖【襄陵人以才辟总管府掾授户部主事后累迁云南行中书省叅知政事】杨守则【翼城人初授翰林院检阅官迁内台御史陞户部侍郎再迁大都河间路总管守则同县有郝温者由太学上舍累官四川行中书省郎中迁防州路总管】褚君实【石楼人沈黙有器局泰定中为嘉兴路治中累官淮东廉访副使汝頴盗起君实极力守淮安多所斩获城陷力鬬被执为贼所脔守淮安凡五年殆数十百战精忠大节人比之张巡事闻追封衞国公諡忠肃】乔彞【晋宁人性髙介为诗文有法自号芸斋至正中贼陷晋宁城中死者十二三彞整衣冠聚妻子家有大井彞坐井上令妻子軰循次投井中而已随赴之贼平赠彞临汾县尹諡纯洁】本朝袁泰【万泉人洪武四年进士授湖广县丞累官右都御史处心防直执法不移理枉伸寃祛除民害一时良善获安奸邪不得肆志】蔡瑄【荥河人洪武中以仪礼司序班累官通政使出纳以公劾正乖谬百司肃然以养疴还卒于道讣闻御制文以祭并赐赙镪复其家三年】蔺芳【夏县人洪武中举孝亷授刑部员外郎累官工部右侍郎才能著称】祝春【蒲州人洪武中以儒士举为通政司防议累陞詹事府少詹事学行超卓】髙铎【绛州人才识明敏登洪武乙丑进士第累官至刑部侍郎】昭【浮山人洪武中进士累官刑部尚书嵗壬午靖难师入金川门昭被执抗骂不少屈死之塞通纪】李寅【临汾人才识卓异登洪武庚辰进士第初授陜西安寨知县有善政爱民累官陜西布政司右叅政】贾正仪【闻喜人优于文学洪武中举秀才授河南道试监察御史有直声累官河南布政司左叅政】马负图【临汾人洪武末中京闱乡贡初授户部主事勤能著称累官河南左布政使】王锡【翼城人永乐戊子乡贡授户科给事中累官通政司右通政为人忠厚勤慎不事脩饬僚属敬爱之】薛瑄【河津人永乐末登进士官大理寺左少卿以狱事诖误闻居正綂七年起大理寺丞累陞礼部左侍郎以疾致仕瑄出处大节光明峻洁于富贵利达泊如也为理学名臣时呼为薛夫子卒諡文清　名臣録】李素【安邑人宣徳庚戍进士授户科给事中累官通政司右通政刚直有为敷奏详雅时论称之】陈浩【吉州人宣徳中进士除行在兵科给事中累官四川布政司左叅议　省志】王约【猗氏人父早丧母遘风疾不能动约朝夕扶持躬侍汤药母亡庐守墓侧不御酒肉者三年正綂初旌为孝子　省志】陶铨【绛州人登正统乙丑进士歴官陜西布政司叅议子玺进士累官户部员外琰成化辛卯乡试第一　省志】柴良【襄陵人由举人授广安知州冦至州治左右请避之良不可且曰吾清官冦来何为且郡章将谁属耶独懐章坐中堂竟过害郡人哀慕立祠祀焉　省志】冯祥【蒲州人轻财重义不事佛老凡冠婚丧祭一遵朱氏家礼乡里咸取则焉薛文清公尝赠诗曰谁道今人不古人其异于流俗如此　省志】韩文【洪洞人成化初进士由工科给事中歴官尚书説者谓其愚似寗子而竟保其身老似武公而不弛于学卒赠太保諡忠定志略】
