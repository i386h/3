<!-- { "loadSidebar": true } -->
　　名宦南北朝庾域【梁文帝为郢州时辟为主簿叹美其材曰荆南杞梓加以□礼】欧阳頠【梁元帝时郢州刺史为人公正有匡济才】隋房彦谦【鄀州司马先是彦谦为长葛令政为天下第一超授都州民号泣相谓曰房明府今去吾属何用生为鄀久无刺史州务皆归彦谦甚有异政】唐狄仁杰【中宗时复州刺史有惠政】李齐物【天寳竟陵太守见陆羽于僧中异之授以诗后其子名复亦知复州周愿诗八十年前棠树隂竟陵太守公先人】令狐楚【郢州刺史在郡治尚寛大无苛政及代去吏民懐之】韦于【贞元中京山令革除奸弊黠吏破胆均赋省用歌声盈耳】卢防【复州刺史孟郊诗知音不韵俗独立占古风忽挂触邪冠逺逐南飞鸿肃肃太守章明明华毂躬髙山无平路楚水有惊□】崔訏【复州刺史韩愈有送崔复州序谓崔君之仁足以苏复人又云庆复人之将蒙其泽也】许浑【太和中郢州刺史平易近民政暇惟工诗咏】五代郭延鲁【唐复州刺史以亷平自励民甚赖之秩满州人遮道攀号】王彦超【周复州刺史宋太祖尝幸作坊宴射酒酣顾彦超曰卿曩在复州朕徃依卿何不纳我彦超降阶顿首曰当时臣一刺史耳勺水岂可容神龙上大笑】宋梁延嗣【开宝中复州防御使入朝太祖慰抚之曰使髙氏不失富贵尔之力也改濠州防御使】朱昻【淳化中知复州后为工部侍郎与弟协皆致仕归宰相张齐贤以下赋诗赠行以比二防】朱台符【景德初知郢州有治声政化大行】尹洙【景祐中以范仲淹党贬监郢州酒税其名益振】李参【知荆门军荆门嵗以夏伐竹输荆南造舟积日久多蠧恶不可用牙枝破产不能偿防请冬伐竹度其费以给遂除其害】王琪【宝元中知复州治效显著称为循吏在郡有诗云风迷楚客伤春野山晦荆王梦雨天】刘师道【知复州敏于吏事有治声吏民畏而爱之】吴昉【知荆门军钟相之党攻城昉阖室彼害二子雍澧在襁褓间得免开禧间立庙军城南赐额英□】洪适【知荆门军应诏上寛恤四事轻茶额钱他州代贡礼物辟试闱以复旧额蠲官田令不种者输租】王安石【京山丞在任赋咏最多有惠泽及民去任民皆思之】唐介【知复州有善政其子淑问亦通判是州】张坰【元符中知复州张耒以诗送之曰风流家世仁人后恺悌歌谣楚俗传】刘斡【崇寜初知京山县为人通敏闿爽好古不倦鼎新学舍士类作兴】范致虚【徽宗时通判郢州有直名召为右司諌】万俟湜【大观中知复州公勤清约有善政州人称之曰前有王琪后有万矣】岳飞【建炎末德安府制置使贼将荆超据郢州号万人敌飞提兵至郢超败投崖死遂复郢州】李诚之【知郢州知金人必败盟大修边防战攻守御之具卒保无虞】张孝曾【淳熙中知郢州筑隄百里以障水患民至今赖之】杨文仲【复州学教授明伊洛之学转运使印应飞辟入幕明婺妇寃狱应飞悉从文仲议且荐之】李森【为御史中丞时王黼秉政侍郎刘之纲侍婢乞假省亲入黼弟不复出邓闻于朝送台考实森以实间且劾其罪翼日奏毕黜知复州】陆九渊【绍熙中知荆门军民有防者无早暮皆得造于庭即为酌情决之多所劝释其有涉人伦者使自毁其状以厚风俗每旱祷即雨政行令脩民俗为变】郑文暹【知潜江县风化抚字黎元审察寃抑劳形案牍公正亷洁割断如流既去民立碑颂德】曾三聘【知郢州有冶行防韩胄为相指三聘为故相赵汝愚腹心坐追两官】赵文义【郢州都统制时吕文焕降元为乡道元兵水陆并至文义及范兴帅精骑数千拒之屡战多防援兵不继死之初开州之役其兄武亦死义焉】施子仁【知复州时元兵攻襄阳隋守张夀荆门守朱祖郢守乔士安皆委郡去惟子仁固守城陷死之】元陈天祥【郢复州等处招讨使经歴从国兵渡江因论军中事深为行省防改贾居贞所噐重】张庭珎【郢复州守以清慎自守始终如一丞相伯顔甚重之】白景亮【至正间守沔阳分民户为三等九甲以均徭役濬景陵河造浮桥以利民涉郡人德之】张寛【至正间守沔阳有亷能声尝值嵗涝民不聊生即请于朝给粟赈恤一郡之民赖以生全】聂炳【至正中知荆门州才半歳淮汉贼起荆门不守炳出募土兵复荆门及江陵未几贼复来攻炳昼夜血战城陷被执骂不絶口遇害】俞述祖【至正间为沔阳府推官时徐寿辉冦沔阳述祖发民兵捍御力尽城陷被执不屈骂不絶口遂遇害】丑闾【至正中知安陆府蕲贼曹法兴陷安陆丑闾被执不屈贼义而释之丑闾归谓妻侯氏曰我当死国汝何如妻曰生既同生死即同死夫妇即对缢而死贼具衣棺葬于城南新市】贾泰亨【京山县尹能振新学校有惠政民皆颂之】
　　本朝余彦诚【洪武间知安陆州赋役均平勤于抚宇民至今颂之】李文秉【洪武间知京山县奬励学校劝课农桑时称其亷能】应伯和【洪武间知荆门州律巳亷介治民仁惠去任惟琴书而已州人懐其德久而不忘】陈申【洪武末安陆州知州勉励学校均平赋役以亷能称】王孟【永乐中为沔阳知州亷介自持有文学善于抚字民至今称之】李震【知沔阳州刚介不阿善于抚字脩饰学校后以老去任民弗忍舍】严贞【景陵知县亷介有为孜孜爱民】从贞【安陆卫指挥同知居官清俭出入惟一家僮前导萧然若寒士领漕运尤爱惜士卒州为之謡虽三尺童子能颂其美省志】杨季安【永乐中知景陵县时沔水泛溢城邑俱壊安大脩隄防捍之民免胥溺至今赖焉省志】毛祥【正统初知京山县清心莅政节用爱人时县丞易纬亦能抚字父老相传云毛祥在任僚幕得人省志】陈询【正统间以侍讲学士知安陆州莅政寛简笃志古学惠爱在民久而不忘　省志】张葢【景奉初知京山县兴学校治豪猾杜絶私门苞苴不入歳饥积谷万余石尽发赈之贫民全活至三万余口士民立碑颂徳　省志】钟顺【景泰中知沔阳州防慎爱民时剧盗周礼洪侵扰荆沔顺计擒之士民安业立生祠于沧浪亭上　省志】隂子淑【知荆门州鲠介不阿保民如子兴学惇伦士习丕变州人为立去祠并作循良十咏诗以美之　省志】姜英【成化中知当阳县莅事公勤临民平易惠政甚多去后民歌之曰姜当阳古循良自去后德难忘　省志】姜绾【成化末知景陵县时制度简陋蠧弊荐深绾刷剔振作复为规画兴学垦田以文章饰吏事乃民懐吏畏百姓立碑以识遗爱焉　省志】董杰【治中知沔阳州时大旱蠲租开廪赈乏民赖更生省志】陈良玊【正徳中知景陵县事无易剧审发无不竒中时单骑行田间劝课与诸生如家人父子论议日夕不倦一邑翕然称治脩筑城坦民无劳费　省志】储洵【嘉靖中以兵部郎中谪知沔阳时郡数荒歉民力雕瘵洵专务休息尝赈饥移粟分给逺近征需不急者皆罢以身任咎无所顾忌后流亡尽复合郡安堵又奏修隄防言甚剀切至今赖之　省志】范昕【嘉靖中同知承天府严明刚介清苦自持忤镇守太监廖斌诬奏谪戍南海坚贞之节始终如一御史包节称其居官亷防应变闲豫人所难及云　省志】萧廷达【嘉靖初知潜江县刚介清苦人所难及修学校建仓储江汉水溢齧学官障以石督民筑堤防邑赖以全厥功甚伟　省志】
　　流寓吕大防【蓝田人宋元祐初为尚书左仆射与范纯仁同心辅政宣仁太后崩出知永兴军未几言者论其隳壊役法贬秘书监居郢州哲宗问其兄大忠曰大防安否为朕寄声问之二三年可复相见也】张伯常【河南人隠而不仕移居郢州司马光送以诗曰楚江白逶迤楚山碧参差玉炊稻粒长缕切鲙鱼肥】孙何【蔡州人父镛知荆门军何与弟仅读书荆门之东山宋淳化咸平中兄弟相继皆为状元】赵吉甫【其先蜀人徙居玉沙与鲁斋许衡友善衡至武昌首问吉甫谓人曰吉甫天资聪俊髙某一着则其人可知矣自号拙存以文学名于世】易炳文【襄阳人元末随父友旺徙居沔阳父丧炳文庐墓六年哀慕终身时人异之多遣子弟从之游乡人称易孝子居前有池产莲一蔕二花人以为孝所感】
